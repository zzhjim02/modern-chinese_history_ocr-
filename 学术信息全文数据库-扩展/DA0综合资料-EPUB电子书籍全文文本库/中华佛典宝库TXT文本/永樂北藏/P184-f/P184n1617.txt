永樂北藏第 184 冊 No. 1617 妙法蓮華經要解（選錄「要解」本文）


　　妙法蓮華經弘傳序　　　　　　　曠二

　　道者山如意野老　祥邁　註

　　妙法。

　　注曰梵云薩達磨此云妙法或云正法盖薩字之中含攝二義故秦本妙法𣈆本正法皆無失也具十妙義獨勝餘經故云妙也一乘真宗中道了義故云正也住持真理為物[車*丸]範故云法也天台玄義慈恩玄贊廣陳義門此不具錄。

　　蓮華。

　　注曰梵云奔茶利迦此云白蓮華白為眾色之本一乘為餘乘之宗故取喻之如下經中初放白毫之光終賜白牛之駕是此義也蓮華者居泥不染因果齊彰喻前妙法開權顯實會三歸一明佛知見不同餘經法喻雙題故云妙法蓮華。

　　經序。

　　注曰梵云素呾纜此云契經契謂契理契機経謂貫攝常法即契理合機之教故云契經今略契字務從簡也述經奧旨敘列源由名為序也故天台曰發祕密之奧藏稱之為妙示權實之正[車*丸]故號為法指久遠之本果喻之以蓮會不二之圓道譬之以華聲為佛事稱之為經圓詮之初目之為序此經蕩化城之執教廢草菴之滯情開方便之權門示真實之妙理會眾善之小行歸廣大之一乘文博義深餘經莫及若廣說者妙有十妙法有三[車*丸]蓮華六義經有六釋具如玄義中說更有光宅䟽文慈恩玄贊學者知之。

　　終南山釋道宣述。

　　注曰終南山名在長安城南與秦嶺太白太一皆連接也在扶風武功縣關中記云終南一名中南在天之中居都之南故曰中南三秦記云終南一名地胏可避洪水道宣律師名也姓錢氏彭祖之後湖州長城縣人隋吏部尚書錢申之子生於隋開皇之間大作佛事於唐太宗高宗之代文采昭灼戒德不群製四分律鈔弘贊毘尼又述弘明僧傳等百有餘卷有時行道失跌感韋將軍捧足錯裁座具致張瓊天人指授借得天上舍利流布人間別有感通傳具詳異事諡號澄照大師。

　　法華要覽云師述序時韋天以法華尊上未易冠言遂稟報十方諸佛佛皆許肯即今法華經之序也故慈照頌云南山大士最幽玄撮成樞要在經前韋䭾天將親垂報十方諸佛許師言。

　　妙法蓮華經者統諸佛降靈之本致也。

　　注曰致意也諸佛出世本說此經開方便門示真實相誘火宅之癡子指衣下之明珠悟諸法空入佛知見故下經云諸佛世尊唯以一大事因緣故出現於世所謂欲令眾生開佛知見使得清淨故出現於世欲示眾生佛知見故出現於世欲令眾生悟佛知見故出現於世欲令眾生入佛知見道故出現於世是為諸佛以一大事因緣故出現於世。

　　天台師云一即法身大即般若事即觧脫此之三法眾生本具為因諸佛顯示為緣出現元意秪為此矣此釋一大事因緣四種知見以四義釋一約四位二約四智三約四門四約觀心皆言佛知見者謂分真之初三智五眼一時開發同入一乘諸佛實相也。

　　天長釋云非三非五故云一廣博包含故稱大說此化生故曰事機能感佛為因佛隨彼應名緣有此一大事之因緣所以出現於世也開示悟入者上二即能化謂大開而曲示下二即所化謂始悟而終入知即根本智見即後得智亦名一切智智。

　　南嶽思大師云開佛知見是十住位示佛知見是十行位悟佛知見是十回向位入佛知見是十地位及等覺位皆言佛知者得一切種智也皆言佛見者悉得佛眼也此約位釋谷響鈔云三智圓觀名佛知五眼圓覺名佛見。

　　蘊結大廈出彼千齡東傳震旦三百餘載。

　　注曰蘊結積聚也大廈西域也震旦東國也佛滅度後千年之外教流東方故積聚西域出於千年也自西晉法護創傳此經至於唐國三百餘年也。

　　西𣈆惠帝永康年中長安青門燉煌菩薩竺法護者初翻此經名正法華。

　　注曰晉司馬氏都於洛陽望於東晉故云西晉惠帝世祖之子永康惠帝年號青門長安東門本長安霸城門俗呼為青門竺法護本月氏國人後移居燉煌故又為燉煌郡人也少出家傳道為懷以西晉之代來化洛陽立寺於長安青門外設像行道助誘後徒譯出眾經光揚像法人羙其德號為菩薩初翻此經名正法華經勒成十卷其真言字句皆作晉言。

　　東晉安帝隆安年中後秦弘始龜茲沙門鳩摩羅什次翻此經名妙法蓮華。

　　注曰西晉遭亂元帝渡江建都江東故云東晉安帝孝武之子隆安安帝年號後秦姚興也弘始姚興年號𣈆居正位秦為旁僭故先舉𣈆而後秦也鳩摩羅什龜茲國人傳教秦邦大弘佛法譯出般若維摩等經智度中百等論再翻前經名妙法蓮華經文成七卷今所行者。

　　隋氏仁壽大興善寺北天竺沙門闍那笈多後所翻者同名妙法。

　　注曰隋氏謂隋文帝也仁壽文帝年號闍那笈多三藏法師名也笈多與師那連提梨耶舍同來此土文帝禮重安置於大興善寺官給所須譯出眾經後翻此經名添品妙法蓮華經八卷但於藥草喻後加千餘字外者皆與羅什本同。

　　三經重沓文旨互陳時所宗尚皆弘秦本。

　　注曰上之三譯本是一經故文詞意旨重沓互有世人傳讀皆弘什譯。

　　自餘支品別偈不無其流具如序歷故所非述。

　　注曰宣公作大唐內典錄十卷僃括眾經該論本末今言三本之外更有支流別行品偈具如所撰內典錄中事多冗雜故此不述也已上序翻譯源流已下述本經旨趣。

　　夫以靈嶽降靈非大聖無由開化。

　　注曰靈嶽降靈謂山嶽蘊英靈之秀生此靈明之大聖開化世間意借詩中惟岳降神生甫及申之文也靈神也彼羙賢臣降生此嘆聖人現化降神也。

　　適化所及非昔緣無以導心。

　　注曰佛雖大聖不化無緣之人故適化所及皆有昔緣開導其心故聞今所說方能信受也。

　　所以仙苑告成機分小大之別。

　　注曰仙苑即波羅柰國鹿野苑也是昔五通仙人聞宮女音墮落之處故又號仙人苑也如來世尊初成佛後向此苑中三轉法輪諸聞法者有登大乘位者有證小乘果者從此世間有大小乘盖隨機器分也。

　　金河顧命道殊半滿之科。

　　注曰金河即拘尸那城北阿利羅䟦提河此譯為有金河河畔有娑羅林如來於此娑羅林中入於涅槃顧命謂命將欲終而垂言教謂之頋命昔成王將終作頋命之書今佛將終說涅槃之經殊分也如來於彼涅槃經中說半滿二字分大小二乘。

　　豈非教被乘時無足覈其高會。

　　注曰仙苑初唱金河終談道分大小者豈非教被隨根乘時設化但愧無足得預考覈於高會也。

　　是知五千退席為進增慢之儔。

　　注曰如來將說法華一乘五千比丘禮佛而退者欲顯今經甚深令增上慢人進求大乘爾。

　　五百授記俱崇密化之迹。

　　注曰富樓那等五百聲聞於古佛所久修梵行皆蒙釋迦徃生勸化內蘊菩薩外現聲聞今於法華會上俱得授記作佛。

　　所以放光現瑞開發請之教源。

　　注曰放光現瑞發起教之因緣也如來初放白毫相光照於東方萬八千界於是彌勒覩七事以騰疑文殊擬十因而領荅此起教之因緣也。

　　出定揚德暢佛慧之宏略。

　　注曰佛從定起明二種甚深演暢佛慧之大略也二甚深者一證甚深經云諸佛智慧甚深無量二阿含甚深經云其智慧門難解難入此序意也。

　　朽宅通入大之文[車*丸]。

　　注曰此火宅喻也火宅喻於三界諸子喻於眾生火宅門外而設三車喻昔權說三乘也末後等賜大白牛車喻今實說一乘也破三顯一誘入大乘此如來之本致也光宅䟽主立四乘教義准於此。

　　化城引昔緣之不墜。

　　注曰此化城喻也化城喻二乘寶所喻於大乘勸進二乘令歸一極勿滯權宗而為究竟昔為王子已化汝等今說法華再引令入此上三句明三周之旨也。

　　繫珠明理性之常在。

　　注曰繫珠喻也珠喻一乘佛性醉人衣下而繫寶珠昏沉不知枉受辛苦喻諸聲聞佛於徃昔大通佛所為王子時以大乘法而令發心多劫廢忘不知不覺既得羅漢以少為足今蒙佛說昔事方憶授無上記喻如親友指珠示之令離貧苦。

　　鑿井顯示悟之多方。

　　注曰鑿井喻也水喻法華一乘穿鑿求之喻聞解思修若見濕泥知水必近若聞法華成佛不遠開示多方令人悟入又乾土喻如眾生濕土喻如二乘泥喻菩薩水喻諸佛。

　　詞義宛然喻陳惟遠。

　　注曰佛說此經言詞義理明白宛然譬喻鋪陳其致惟遠非佛智深悲厚孰肯如是。

　　自非大哀曠濟拔滯溺之沉流一極悲心拯昏迷之失性。

　　注曰哀悲也曠遠也一極至極也言三周七譬顯示一乘四行六記攝諸含識文喻巧妙勸進諄諄拔出生死之流援拯昏迷之性自非如來大悲遠濟至極慈心誰能如此。

　　自漢至唐六百餘載總歷群藉四千餘軸受持盛者無出此經。

　　注曰大教東傳自漢至唐中間經籍四千餘卷受持轉誦斯經獨盛。

　　將非機教相扣並智勝之遺塵聞而深敬俱威王之餘勣。

　　注曰勣功也扣投也言根教相投聞而便敬之人皆大通智勝佛之遺塵威音王佛之餘功也。

　　輙於經首敘而綜之庶得早淨六根仰慈尊之嘉會速成四德趣樂土之玄猷。

　　注曰庶冀欲也此經殊勝隨喜者獲五福書持者淨六根仰攀也慈尊嘉會謂慈氏如來龍華之會也四德謂涅槃具常樂我淨之四德也樂土謂法性常寂光土玄妙也猷道也。

　　弘贊莫窮永貽諸後云爾。

　　注曰貽遺也言弘贊此經永遺後代冀流通之無𥁞也。

　　妙法蓮華經弘傳序終

　　妙法蓮華經要解序

　　前住福州上生禪院嗣祖沙門　及南　撰

　　諸佛出興唯為一事千經所演無有餘乘直以妙萬法而明一心即幻華而示實相則妙法蓮華經者諸佛之本宗千經之輨轄一心之元鑑實相之妙門也秦譯已還垂八百載訓辭釋義代有哲人而責備求全㸦有得失信曰滿世間之鶖子如恒沙之菩薩𥁞思度量莫知少分故雖多歷講解有所未𥁞而潤色評論不拒來者溫陵蓮寺環師深究一乘博探眾說研幾摭要為之科觧宣和己亥初辱不鄙命予校證既又遍質宗匠務契佛心越丙午復會予南山討䟽尋經叅詳再四黜名相芟蘩蔓使入佛知見者無摘葉尋枝之厭有析薪秉燭之觀是真能發明祕要之藏也或者扣師七軸文中何處為正說妙法曰千經萬論唯為此事豈茲一席輙有異談世尊以是而開示羣迷以是而悟入火宅以是而出離寶所以是而前進若等多劫以半日現大千於一身龍女之成佛不輕之遍記藥王之然身觀音之隨應淨藏之轉邪普賢之勸發凡以是也不明此事則滿目陳言開佛知見則孰非妙法竊觀一期之問答見全經之述作矣儻㳂披味深造而自得遂可跏趺無量義處反照白毫相光開方便門示真實相直拋糞器長御白牛則一乘妙法備在我而不在佛備在心而不在經矣譬如琴瑟箜篌雖有妙音若無妙指終不能發則夫欲發明是事當以斯觧為妙指也。

　　靖康丁未莫春中澣日謹序

妙法蓮華經要解卷第一

　　溫陵開元蓮寺比丘　戒環　觧

　　實相妙法巧喻蓮華內則直指乎一心外則該通乎萬境方華即果處染常淨此蓮之實相也生佛本有淪變靡殊此心之實相也其狀虛假其精甚真此境之實相也心境萬𩔗通謂之法精粗一致凡聖同源即諸世諦觸事而真言詞不可示分別不能觧故以妙稱也六趣之所迷淪盖迷此也諸佛之所修證盖證此也洎夫廣演言教無數方便盖為此也但以眾生垢重根噐未純先說三乘假名引導故權而未實麄而未妙及乎諸糞既除心相體信乃示實相會歸一乘則妙而無麄矣諸佛能事終畢於是也然所謂妙法非去麄而取妙盖即麄以顯妙也所謂一乘非離三而說一盖會三而歸一也即麄顯妙猶蓮之即染而淨會二歸一猶蓮之自華而實法喻雙彰名實並顯故號妙法蓮華夫證是法者必以大智為體妙行為用智譬則蓮行譬則華智行兩全乃盡其妙故經文始於一光東照智境全彰終於四法成就行門悉備正宗之初三周開示皆所以明體也囑累之後六品敷揚皆所以明用也中間轍迹無非智行旁顯體用兼明彰實相之大全列開悟之真範發明種智成就果德故若有聞者無不成佛凡能領悟即得受記一事一相無非妙法也由是而徃山河大地明暗色空擴而充之則物物燈明智體推而行之則步步普賢行門直下即法以明心不復離物以觀妙則所謂大事因緣一題盡之矣。

　　欽惟斯典盛行於世人莫不願洛誦深造而每見其難能者非經之難特傳記難之也夫傳以通經為義辭達則已類且繁分名相虛尚多駢煙颺細科塵飛雜辯滔滔謾謾杳莫可究所以難能也竊觀近世明經之體一於經旨不泥陳言欲約而𥁞深而明釋義不出科目立言必求綸貫煥乎有文釋然易觧今輙效為斯觧然有其志無其才深媿其不逮也妄意之初竊謂法華為三乘櫽栝大事指南與華嚴實相終始於是兩載覃思華嚴經論深考吾佛降靈之本致復咨謀宗匠探賾講肆歷窮智者慈恩廣䟽古今作者注觧摭其所聞叅諸圓覺楞嚴維摩諸經稽覈宗趣證正事法然後命筆雖立科釋義有異舊說而綜文會意稍合華嚴削繁錄實務在䟽明一大事佛知見而未敢自許達者苟不是古非今以人廢言試詳覽之一校其當否。

　　釋經有科判教有宗如禾有科以容其苞本如水有宗以會其支𣲖嘗謂華嚴法華盖一宗也何以明之夫法王應運出真兆聖唯為一事無有餘乘是以首唱華嚴特明頓法雖知根鈍且稱本懷及乎怖大昏惑乃權設方宜至於眾志貞純則還示實法然則二經一始一終實相資發故今宗華嚴而科釋也或謂華嚴純談實性獨被大機法華引權入實三根齊被二經旨趣逈不相及引彼釋此殆不知宗而愚竊觀信觧品其父先來求子不得中止一城其家大富窮子遙見恐怖疾走正喻初說華嚴也臨終命子委付財物窮子歡喜得大寶藏正喻終說法華也迹此觀之始而驚怖終而親附者無異父窮之所棄達之所獲者無異寶既無以異何為而不應宗之耶又況二經以智立體以行成德放光現瑞全法界之真機融因會果開修證之捷逕凡所設法意緒並同二經相宗亦足見聖人說法始終一貫果惟一事無有餘乘旨趣稍馴幸無深誚也今科判此經二十八品分三初序分一品二正宗分十九品三流通分八品正宗二初三周開示十品自方便至學記八品說三周法授三根記自法師至寶塔二品授廣記以圓該前記會諸佛以圓證前法二顯妙勸持九品自提婆至安樂行三品顯功行之妙也自湧出至壽量二品顯本迹之妙也自分別至不輕四品顯聞持之妙也使由前開悟依此弘持乃不失宗圓契妙法流通八品自神力品發起囑累品付授其餘六品全體前法示現行境流通是道名以行契智常然大用之門今初序分者開發正宗之端緒也其法有二自人天眾集無量義畢佛踞大定天雨四華六震撼無明之障緣一光現智境之實相此釋尊標本圓發其緒也其次彌勒示問文殊决疑引燈明之本光證今佛之瑞相此大士承流助發其緒也自餘廣引意皆懸敘一經本末欲達正宗必先明序分則於深經猶繹絲之得緒無所不𥁞猶陞堂之得序必臻其奧矣。

妙法蓮華經要觧卷第一


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要觧卷第二　　　　　曠三

　　溫陵開元蓮寺比丘　戒環　觧

　　姚秦三藏　法師　鳩摩羅什奉　詔譯

　　姚秦東𣈆偽王也姓姚名興為秦國王梵語鳩摩羅什此云童壽謂童年而有𦒿德也奉秦王詔翻譯此經。

　　序品第一

　　如是我聞一時佛住王舍城耆闍崛山中。

　　如是之法我從佛聞此阿難結集時陞座最初之唱以證法有所授而已不必玄說一時之語乃佛遺言諸經通用故不定指也王舍城即靈山所附之城摩竭陁國之属境也即西域人間𦒿闍崛山此云鷲頭山從形得名即古佛住處以古佛所住故稱靈鷲夫說法所依各隨宗趣華嚴展轉十處為圓彰法界圓覺依大光明藏為直示本起此依人間之城者同染淨以明蓮華之義據古佛之處者示祖述以繼燈明之道耳。

　　此經會權歸實聲聞當機所以初列菩薩即主伴眾也人天外護眾也。

　　與大比丘眾萬二千人俱皆是阿羅漢諸漏已𥁞無復煩惱逮得己利𥁞諸有結心得自在。

　　佛常隨眾止千二百五十人今言萬二千者兼他方所集也阿羅漢義翻殺賊亦曰應供亦曰不生也善淵之心不能全一粘湛發識流逸奔境名漏諸漏者謂欲漏有漏無明漏皆以粘湛妄識為體為三界煩惱之本煩惱即貪嗔癡等十使為諸漏之緣戕害法身偪惱正性名煩惱賊言漏𥁞無惱者以本𥁞故緣無是謂殺賊也己利即證智斷惑之事文句謂三界因果皆為他事智斷功德乃名己利逮得己利乃堪為人天福田故號應供律文凡於應供須忖己德行全缺者使忖己利也盖夫苦身而作端坐而食擎跽而拜逆立而受苟無己利之德其害非細行人識之諸有結者即惑習之業為二十五有之生因以因𥁞則果亡是謂不生也小乘有定無慧為偏縛未得自在今云心得自在乃是定慧兩足俱觧脫人以明大阿羅漢影響眾尓其名曰阿若憍陳如摩訶迦葉優樓頻螺迦葉伽耶迦葉那提迦葉舍利弗大目犍連摩訶迦旃延阿㝹樓䭾劫賔那憍梵波提離婆多畢凌伽婆蹉薄拘羅摩訶俱絺羅難陁孫陁羅難陁富樓那彌多羅尼子須菩提阿難羅睺羅如是眾所知識大阿羅漢等。

　　此舉萬二千人領袖上德即十大弟子之列也佛有十大弟子為法王法臣各備眾德權示專門輔弼大化故大迦葉頭陁第一身子智慧第一目連神通旃延論議阿㝹天眼富那說法善吉觧空阿難多聞波離持律羅云密行各居第一如孔門十哲之列是其常數今從憍陳至羅云有二十人者旁兼眾德圓彰法化也亦各有第一之德增一阿含云憍陳初悟觧優樓供養眾伽耶伏諸結那提善教化劫賔知星宿憍梵受天供離婆不倒亂畢凌能苦坐薄拘壽不夭俱絺善答難孫陁容挺特各第一也眾所知識者其德顯著故諸名緣義非經要旨不必繁講。

　　復有學無學二千人摩訶波闍波提比丘尼與眷属六千人俱羅睺羅母耶輸陀羅比丘尼亦與眷属俱。

　　此小聲聞眾尚在學地學於無學者也摩訶波闍此云大愛道為尼眾首與耶輸皆示迹同塵影響眾也。

　　菩薩摩訶薩八萬人皆於阿耨多羅三藐三菩提不退轉皆得陀羅尼樂說辯才轉不退轉法輪供養無量百千諸佛於諸佛所植眾德本常為諸佛之所稱歎以慈修身善入佛慧通達大智到於彼岸名稱普聞無量世界能度無數百千眾生。

　　菩薩摩訶薩者謂菩薩中之大菩薩即地上等覺之列揀非地前也阿耨菩提此云無上正遍正道陁羅尼此云總持謂得一切智總持萬法也樂說辯即四辯之總八地已上名不退位五地七地得陁羅尼說决定法名不退輪諸皆歎德也住不退位者得是道以處已轉不退輪者運是道以利人此自覺覺他之德也以慈修身者意在洪濟善入佛慧謂能運漚和通達大智則所證者明到於彼岸則所造者實此內德也由是充實著現故名稱普聞此外德也內德通達則有見而化者外德普聞則有聞而化者故其所度至於無數百千皆大菩薩之德地前所無矣。

　　其名曰文殊師利菩薩觀世音菩薩得大勢菩薩常精進菩薩不休息菩薩寶掌菩薩藥王菩薩勇施菩薩寶月菩薩月光菩薩滿月菩薩大力菩薩無量力菩薩越三界菩薩䟦陁婆羅菩薩彌勒菩薩寶積菩薩導師菩薩如是等菩薩摩訶薩八萬人俱。

　　此經以智立體故文殊居首盖文殊具大智妙德為法身體為諸佛師為世間眼開佛知見莫先於此餘各表此經之一德也觀音助智行悲大勢具大德用精進念不退轉不息億劫勤修寶掌掌握法寶藥王應機發藥勇施一切能捨寶月覺體明淨月光能除癡闇滿月兼上二德大力負荷大法無量力對境不動越三界不現身意䟦陁羅善護正見彌勒以慈續佛寶積能聚能利導師導邪入正此八萬之上首一經之表法也盖由大智開佛知見而助智以悲歷備眾德乃至導邪入正則一乘之體具萬行之用全矣不列普賢者自觀音已下皆普賢之行但初且以智立體開佛知見終至以行成德乃見普賢各專表也。

　　爾時釋提桓因與其眷属二萬天子俱復有明月天子普香天子寶光天子四大天王與其眷属萬天子俱自在天子大自在天子與其眷属三萬天子俱娑婆世界主梵天王尸棄大梵光明大梵等與其眷属萬二千天子俱。

　　釋提桓因即帝釋也明月月天子普香星天子寶光日天子也欲界六天曰四天王天忉利夜摩兜率化樂他化自在帝釋即忉利天主化樂天主號自在他化天主號大自在不言夜摩兜率者舉上下以該中也色界三禪十八天初禪三梵天其王為娑婆界主號尸棄大梵二禪三光天王號光明大梵不舉餘天者言等以該之。

　　有八龍王難陁龍王䟦難陁龍王娑伽羅龍王和修吉龍王德义迦龍王阿那婆達多龍王摩那斯龍王優鉢羅龍王等各與若干百千眷属俱。

　　難陁此云喜䟦云賢以時雨喜物有賢德故二龍乃目連所降者娑伽羅云海和修吉云多頭德义迦云現毒阿耨達池名摩那斯云大身優鉢羅云青蓮池若干即不定數謂不勝數也。

　　有四緊那羅王法緊那羅王妙法緊那羅王大法緊那羅王持法緊那羅王各與若干百千眷属俱。

　　緊那此云疑神似人而有角可疑亦云歌神隨佛說法皆能歌之故皆名法也法緊歌四諦妙緊歌十二緣大緊歌六度持緊歌一乘。

　　有四乾闥婆王樂乾闥婆王樂音乾闥婆王羙乾闥婆王羙音乾闥婆王各與若干百千眷属俱。

　　乾闥婆此云嗅香能尋香奏樂也樂謂歌舞等伎樂音謂鼓節絃歌羙即伎中勝者羙音音中勝者。

　　有四阿修羅王婆稚阿修羅王佉羅騫䭾阿修羅王毘摩質多羅阿修羅王羅睺阿修羅王各與若干百千眷属俱。

　　修羅此云非天多嗔無天行故婆稚云有縛好闘戰故佉羅云廣肩涌海水者毘摩質多云海水波音擊海波者羅睺云障蔽能障日月。

　　有四迦樓羅王大威德迦樓羅王大身迦樓羅王大滿迦樓羅王如意迦樓羅王各與若千百千眷属俱。

　　迦樓羅此云金翅鳥常噉龍大威懾龍大身勝群大滿龍常滿意如意頷有此珠八部皆神眾能變形預會不列夜义摩睺羅畧之也。

　　韋提希子阿闍世王與若干百千眷属俱各禮佛足退坐一靣。

　　摩竭陁國頻婆羅王夫人號韋提希其子號阿闍世不舉人民者王出而民從可知各禮佛足退坐一面言雖多不逼肅然有序。

　　爾時世尊四眾圍繞供養恭敬尊重讚歎為諸菩薩說大乘經名無量義教菩薩法佛所護念。

　　佛說此經已結跏趺坐入於無量義處三昧身心不動。

　　無量義經云無量義者從一實相生無量法眾集先說無量義經經畢復入無量義定者所以發妙法端緒也示於一事一理一動一寂之間莫不具無量義然後可入妙法。

　　是時天雨曼陀羅華摩訶曼陁羅華曼殊沙華摩訶曼殊沙華而散佛上及諸大眾。

　　摩訶云大曼陀羅云適意曼殊沙云柔軟皆天妙華也華表正因以因必趣果故散佛上而又及大眾者示此會當得正因也。

　　普佛世界六種震動。

　　六震者動起涌震吼擊六種也東涌西沒動遍等遍之說皆不離此所以六震者表依六識翻破無明楞嚴說山河大地皆無明感結本唯一真故云普佛世界。

　　爾時會中比丘比丘尼優婆塞優婆夷天龍夜义乾闥婆阿修羅迦樓羅緊那羅摩睺羅伽人非人及諸小王轉輪聖王是諸大眾得未曾有歡喜合掌一心觀佛。

　　喜覩前瑞翹竚嘉應。

　　爾時佛放眉間白毫相光照東方萬八千世界靡不周遍。

　　一光周亘全彰妙體也白毫即本覺妙明東方為不動智境萬八千界依根塵識十八界言也眾生迷此本明本智成十八界自為限礙難造妙體故將說法華先現此瑞使行人直下自發本明照了本智則根塵識界通為智境無復限礙廓達圓融故言萬八千界。

　　下至阿鼻地獄上至阿迦膩吒天於此世界𥁞見彼土六趣眾生又見彼土現在諸佛及聞諸佛所說經法。

　　阿鼻此云無間即地獄最下阿迦膩吒云質礙究竟即色界極頂不言無色者無色非可見故上極諸天下窮地獄於此世界𥁞見彼土所謂圓現。

　　并見彼諸比丘比丘尼優婆塞優婆夷諸修行得道者復見諸菩薩摩訶薩種種因緣種種信觧種種相貌行菩薩道復見諸佛般涅槃者復見諸佛般涅槃後以佛舍利起七寶塔。

　　始自比丘四眾修行得道次見菩薩諸佛行相終至涅槃起塔是現眾生諸佛之始終也一光東照周亘圓現如此詳悉者直依智境示諸法實相也世間萬法自識境觀之悉皆幻惑莫得其實自智境觀之如是性相因緣如是果報本末咸一妙明無非實相若諸眾生本明洞發本智現前則廓然圓現與佛不殊妙體實相昭昭心目矣故文殊曰今佛放光明助發實相義自後經文全顯斯旨故先發緒如此。

　　爾時弥勒菩薩作是念今者世尊現神變相以何因緣而有此瑞今佛世尊入於三昧是不可思議現希有事當以問誰誰能答者復作此念是文殊師利法王之子已曾親近供養過去無量諸佛必應現此希有之相我今當問尒時比丘比丘尼優婆塞優婆夷及諸天龍鬼神等咸作此念是佛光明神通之相今當問誰尒時弥勒菩薩欲自決疑又觀四眾比丘比丘尼優婆塞優婆夷及諸天龍鬼神等眾會之心而問文殊師利言以何因緣而有此瑞神通之相放大光明照於東方萬八千土悉見彼佛國界莊嚴。

　　弥勒為補處之主欲作當來之利故於此示疑以問文殊為世間之眼欲發羣盲之智故於後援古以證是謂助發。

　　於是弥勒菩薩欲重宣此義以偈問曰。

文殊師利　導師何故　眉間白毫
大光普照　雨曼陁羅　曼殊沙華
栴檀香風　恱可眾心　以是因緣
地皆嚴淨　而此世界　六種震動
而四部眾　咸皆歡喜　身意快然
得未曾有

　　此問放光雨華動地眾喜四瑞也不問說法入定二瑞者為所常見故。

眉間光明　照於東方　萬八千土
皆如金色　從阿鼻獄　上至有頂
諸世界中　六道眾生　生死所趣
善惡業緣　受報好醜　於此悉見

　　頌上極諸天下窮地獄等相也。

又覩諸佛　聖主師子　演說經典
微妙第一　具聲清淨　出柔軟音
教諸菩薩　無數億萬　梵音深妙
令人樂聞　各於世界　講說正法
種種因緣　以無量喻　照明佛法
開悟眾生　若人遭苦　厭老病死
為說涅槃　𥁞諸苦際　若人有福
曾供養佛　志求勝法　為說緣覺
若有佛子　修種種行　求無上慧
為說淨道

　　頌見聞諸佛所說經法也聖主師子言說法無畏演說經典微妙第一至令人樂聞即以一乘教諸菩薩也講說正法種種因緣至為說淨道即以三乘開悟眾生也若人遭苦至𥁞諸苦際即小乘四諦法四句如次配見苦斷集修道證滅也若人有福至為說緣覺即中乘十二緣法也聲聞三生種福為厭苦支佛百劫種福為求道故有福供佛志求勝法可授中乘若有佛子至為說淨道即大乘六度法也六度以種種行為用以無上慧為體行得慧濟即無染著故名淨道於二乘言人於大乘言佛子者止宿草菴自同使人成就大志乃命為子。

文殊師利　我住於此　見聞若斯
及千億事　如是眾多　今當略說

　　結前開後也。

我見彼土　恒沙菩薩　種種因緣
而求佛道　或有行施　金銀珊瑚
真珠摩尼　𤥭璖瑪瑙　金剛諸珎
奴婢車乘　寶飾輦輿　歡喜布施
回向佛道　願得是乘　三界第一
諸佛所歎　或有菩薩　駟馬寶車
欄楯華盖　軒飾布施　復見菩薩
身肉手足　及妻子施　求無上道
又見菩薩　頭目身體　欣樂施與
求佛智慧　文殊師利　我見諸王
徃詣佛所　問無上道　便捨樂土
宮殿臣妾　剃除鬚髮　而被法服
或見菩薩　而作比丘　獨處閑靜
樂誦經典　又見菩薩　勇猛精進
入於深山　思惟佛道　又見離欲
常處空閑　深修禪定　得五神通
又見菩薩　安禪合掌　以千萬偈
讚諸法王　復見菩薩　智深志固
能問諸佛　聞悉受持　又見佛子
定慧具足　以無量喻　為眾講法
欣樂說法　化諸菩薩　破魔兵眾
而擊法鼓

　　此頌修行之始後頌涅槃之終此即種種因緣信觧相皃而大要不出六度從或有行施至求佛智慧檀度也我見諸王至而被法服戒度也比丘處閑誦經忍度也菩薩勇猛為道進度也離欲修禪至讚諸法王禪度也智深志固至而擊法鼓智度也戒有三聚謂攝善法戒攝眾生戒攝律儀戒諸王問道攝善法也捨臣妾攝眾生也被法服攝律儀也忍有三種謂生忍苦忍第一義忍比丘處閑誦經即閑林靜谷惡人惡獸為生忍礪比丘節為苦忍樂誦經典即第一義忍也離欲有三謂五塵欲二乘欲法愛欲皆離也得五神通者非凡夫五通以初學對佛分有漏無漏耳。

又見菩薩　寂然宴默　天龍恭敬
不以為喜　又見菩薩　處林放光
濟地獄苦　令入佛道　又見佛子
未甞睡眠　經行林中　勤求佛道
又見具戒　威儀無缺　淨如寶珠
以求佛道　又見佛子　住忍辱力
增上慢人　惡罵捶打　皆悉能忍
以求佛道　又見菩薩　離諸戲笑
及癡眷属　親近智者　一心除亂
攝念山林　億千萬嵗　以求佛道
或見菩薩　肴饍飲食　百種湯藥
施佛及僧　名衣上服　價直千萬
或無價衣　施佛及僧　千萬億種
栴檀寶舍　眾妙臥具　施佛及僧
清淨園林　花菓茂盛　流泉浴池
施佛及僧　如是等施　種種微妙
歡喜無厭　求無上道
或有菩薩　說寂滅法　種種教召
無數眾生　或見菩薩　觀諸法性
無有二相　猶如虛空　又見佛子
心無所著　以此妙慧　求無上道

　　此廣頌菩薩行道因緣相皃也天龍恭敬不以為喜菩薩自重也處林放光濟地獄苦菩薩大悲也癡眷属謂唯恣情欲不能遷善者自未甞睡眠至歡喜無厭乃六度眾行不復次第但隨所見或有說寂滅法等者或以教說求道也觀諸法性等者或以覺觀求道也心無所著等者離教觀忘心迹以求道也雖種種因緣相皃不同無非實相妙行故於光中詳現。

文殊師利　又有菩薩　佛滅度後
供養舍利　又見佛子　造諸塔廟
無數恒沙　嚴飾國界　寶塔高妙
五千由旬　縱廣正等　二千由旬
一一塔廟　各千幢幡　珠交露幔
寶鈴和鳴　諸天龍神　人及非人
香華伎樂　常以供養　文殊師利
諸佛子等　為供舍利　嚴飾塔廟
國界自然　殊特妙好　如天𣗳王
其華開敷

　　此頌涅槃之終也直曰縱橫曰廣四十里為一由旬天𣗳王者忉利天園生𣗳寶華開時天界自然嚴飾妙好乃佛滅後供養舍利果報也故諸佛子為供舍利嚴好如之。

佛放一光　我及眾會　見此國界
種種殊妙　諸佛神力　智慧希有
放一淨光　照無量國　我等見此
得未曾有　佛子文殊　願泱眾疑
四眾欣仰　瞻仁及我　世尊何故
放斯光明　佛子時荅　决疑令喜
何所饒益　演斯光明　佛坐道塲
所得妙法　為欲說此　為當授記
示諸佛土　眾寶嚴淨　及見諸佛
此非小緣　文殊當知　四眾龍神
瞻察仁者　為說何等

　　仁指文殊也。

　　爾時文殊師利語弥勒菩薩摩訶薩及諸大士善男子等如我惟忖今佛世尊欲說大法雨大法雨吹大法螺擊大法鼓演大法義諸善男子我於過去諸佛曾見此瑞放斯光已即說大法是故當知今佛現光亦復如是欲令眾生咸得聞知一切世間難信之法故現斯瑞。

　　雨以一味霑洽螺以一音亘徹鼓以號令群眾義以開發隨宜。

　　諸善男子如過去無量無邊不可思議阿僧祇劫尒時有佛號日月燈明如來應供正徧知明行足善逝世間觧無上士調御丈夫天人師佛世尊。

　　阿僧云無數劫云時分欲原光瑞本始而推之於無數不思之劫者此光此法固始於無始超乎數量也佛號日月燈者日昱晝月昱夜燈則照於日月所不照而通乎晝夜之道相續無窮彼佛妙智真明兼三者之德故以為號十號初言本終言迹中言德本謂真性一切如也故曰如來迹謂道化人天尊仰故曰世尊德即萬德種智事也為良福田故應供養圓具四智故能正遍知萬行真明曰明行足善入塵勞窮𥁞萬法曰善逝世間觧證無等等曰無上士化物不暴挺然不屈曰調御丈夫三界模範曰天人師自他覺滿曰佛總而言之從如實道來具萬德應物為世所尊之號也。

　　演說正法初善中善後善其義深遠其語巧妙純一無雜具足清白梵行之相為求聲聞者說應四諦法度生老病死究竟涅槃為求辟支佛者說應十二因緣法為諸菩薩說應六波羅蜜令得阿耨多羅三藐三菩提成一切種智。

　　此敘燈明亦於一乘隨宜說三也初中後者指三乘之法皆應機契道無不善也藉權顯實故其義深遠方便隨機故其語巧妙本於一乘故純一無雜明菩薩行故具足清白梵行之相以一乘應三乘而說故云說應四諦等於二乘言求於菩薩不言求者佛為大事出興本說教菩薩法故不待求於餘乘非所願說特因樂小者求而後說也於聲聞言涅槃於辟支菩薩言種智者聲聞厭生死苦取滅諦小果故進之於究竟涅槃辟支利智菩薩大根故成之以一切種智一切種智唯佛能具次復有佛亦名日月燈明次復有佛亦名日月燈明如是二萬佛皆同一字號日月燈明又同一姓姓頗羅墮弥勒當知初佛後佛皆同一字名日月燈明十號具足所可說法初中後善其最後佛未出家時有八王子一名有意二名善意三名無量意四名寶意五名增意六名除疑意七名響意八名法意是八王子威德自在各領四天下是諸王子聞父出家得阿耨多羅三藐三菩提悉捨王位亦隨出家發大乘意常修梵行皆為法師已於千萬佛所植諸善本。

　　此又引然燈本始以明妙法傳續之由也自初燈明至最後燈明有二萬佛然燈即最後燈明之王子也名字姓皆同者明道同也有八王子者聖人示迹表法也依燈明有八意表從妙明真心出妙觀察意其用有八也妙心本空而能有用故名有意此妙有也出乎妙心用無不善故名善意此妙善也量不可測名無量意此妙量也對境利用名寶意此妙寶也觸類而長名增意此妙增也善能覺了名除疑意此妙覺也應物如響名響意此妙響也建立萬法名法意此妙法也領四天下者未出家時未免物累也聞父得道捨位出家者離情去累乃趣正覺之表也智勝王子有珍玩之具聞父得道捨之而徃其意同此心王出三界家則八識之子隨出而為諸法師亦若是矣。

　　是時日月燈明佛說大乘經名無量義教菩薩法佛所護念說是經已即於大眾中結跏趺坐入於無量義處三昧身心不動是時天雨曼陁羅華摩訶曼陁羅華曼殊沙華摩訶曼殊沙華而散佛上及諸大眾普佛世界六種震動尒時會中比丘比丘尼優婆塞優婆夷天龍夜义乾闥婆阿修羅迦樓羅緊那羅摩睺羅伽人非人及諸小王轉輪聖王等是諸大眾得未曾有歡喜合掌一心觀佛尒時如來放眉間白毫相光照東方萬八千佛土靡不周遍如今所見是諸佛土。

　　彌勒當知爾時會中有二十億菩薩樂欲𦗟法是諸菩薩見此光明普照佛土得未曾有欲知此光所為因緣。

　　昔眾見瑞欲知其緣亦如今眾。

　　時有菩薩名曰妙光有八百弟子是時日月燈明佛從三昧起因妙光菩薩說大乘經名妙法蓮華教菩薩法佛所護念。

　　妙光即文殊前身昔因妙光而說者為其為世間眼能證此法故今亦因其助發。

　　六十小劫不起於座時會𦗟者亦坐一處六十小劫身心不動𦗟佛所說謂如食頃是時眾中無有一人若身若心而生懈倦。

　　昔眾六十小劫謂如食頃今眾五十小劫謂如半日皆由得法華三昧於道不倦如此盖法華三昧真知見力不為頃久推移不為時劫加損故也。

　　日月燈明佛於六十小劫說是經已即於梵魔沙門婆羅門及天人阿修羅眾中而宣此言如來於今日中夜當入無餘涅槃。

　　經已唱滅欲付大事故今佛經已亦云不久涅槃欲以妙法付囑有在也涅槃此云滅度謂滅𥁞諸苦度生死海真常道果之號非喪亡之號也真常者生靈性命之大本也本真無妄凝常不變由一念之迷妄沉幻苦而失其所謂真淪變生死而失其所謂常聖人復還元覺不沉諸妄不受諸變故曰真常與儒所謂復則不妄老所謂復命曰常同意所謂有餘無餘者小乘厭生死苦欲速出三界滯於偏真證性未圓故名有餘大乘離生死見無退無出凝然常寂證性已圓故名無餘今云入涅槃者示脫幻妄塵擾而反乎本真凝寂也。

　　時有菩薩名曰德藏日月燈明佛即授其記告諸比丘是德藏菩薩次當作佛號曰淨身多陁阿伽度阿羅訶三藐三佛陁佛授記已便於中夜八無餘涅槃。

　　亦如今說經後記諸弟子也多陁阿伽度云如來阿羅訶云應供三藐三佛云正徧正覺略稱十號之三也。

　　佛滅度後妙光菩薩持妙法蓮華經滿八十小劫為人演說日月燈明佛八子皆師妙光妙光教化令其堅固阿耨多羅三藐三菩提是諸王子供養無量百千萬億佛已皆成佛道其最後成佛者名曰然燈。

　　妙光昔助燈明為然燈之師今助釋迦續燈明之道八子生於燈明師於妙光至其成佛又號然燈而然燈又為釋迦之師盖是道出於本覺明心而常資妙光智體傳續不窮如一燈明然百千燈其明不窮其光不二此妙法大本也故援引止此。

　　八百弟子中有一人號曰求名貪著利養雖復讀誦眾經而不通利多所忘失故號求名是人亦以種諸善根因緣故得值無量百千萬億諸佛供養恭敬尊重讚歎。

　　弥勒初心貪著小乘利養故於眾經唯求名言無所通達忘失正見蒙燈明教故得值多佛趨補處果如須菩提等貪著小果一日之價於此大乘無有志求蒙釋迦教故得近法王獲大寶位。

　　彌勒當知爾時妙光菩薩豈異人乎我身是也求名菩薩汝身是也今見此瑞與本無異是故惟忖今日如來當說大乘經名妙法蓮華教菩薩法佛所護念。

　　今昔之事宛然相契則將說法華斷可忖矣夫引瑞事同今所忖唯此且又廣引三昧唱滅等者意在冥敘一經本末故廣引之事皆契後文。

　　尒時文殊師利於大眾中欲重宣此義而說偈言。

我念過去世　無量無數劫　有佛人中尊
號日月燈明　世尊演說法　度無量眾生
無數億菩薩　令入佛智慧　佛未出家時
所生八王子　見大聖出家　亦隨修梵行

　　此通頌初後燈明法化及八子之迹。

時佛說大乘　經名無量義　於諸大眾中
而為廣分別　佛說此經已　即於法座上
跏趺坐三昧　名無量義處　天雨曼陁華
天鼓自然鳴　諸天龍鬼神　供養人中尊
一切諸佛土　即時大震動　佛放眉間光
現諸希有事
此光照東方　萬八千佛土　示一切眾生
生死業報處　又見諸佛土　以眾寶莊嚴
琉璃頗梨色　斯由佛光照　及見諸天人
龍神夜义眾　乾闥緊那羅　各供養其佛
又見諸如來　自然成佛道　身色如金山
端嚴甚微妙　如淨琉璃中　內現真金相
世尊在大眾　敷演深法義　一一諸佛土
聲聞眾無數　因佛光所照　悉見彼大眾

　　自然成佛道者成就慧身不由他悟。

或有諸比丘　在於山林中　精進持淨戒
猶如護明珠　又見諸菩薩　行施忍辱等
其數如恒沙　斯由佛光照　又見諸菩薩
深入諸禪定　身心寂不動　以求無上道
又見諸菩薩　知法寂滅相　各於其國土
說法求佛道

　　不頌涅槃相略之也。

爾時四部眾　見日月燈佛　現大神通力
其心皆歡喜　各各自相問　是事何因緣
天人所奉尊　適從三昧起　讚妙光菩薩
汝為世間眼　一切所歸信　能奉持法藏
如我所說法　唯汝能證知　世尊既讚歎
令妙光歡喜　說是法華經　滿六十小劫
不起於此座　所說上妙法　是妙光法師
悉皆能受持　佛說是法華　令眾歡喜已
尋即於是日　告於天人眾　諸法實相義
已為汝等說　我今於中夜　當入於涅槃
汝一心精進　當離於放逸　諸佛甚難值
億劫時一遇　世尊諸子等　聞佛入涅槃
各各懷悲惱　佛滅一何速

　　諸子悲惱非為生滅起愛見之悲為眾生悲也諸法實相義即法華要旨下至億劫時一遇皆燈明臨滅宣付勉勗之辭此經凡長行略則偈詳長行詳則偈略聖言說約文體皆然今此疑問等文即前詳偈略唱滅之文即前略偈詳也。

聖主法之王　安慰無量眾　我若滅度時
汝等勿憂怖　是德藏菩薩　於無漏實相
心已得通達　其次當作佛　號曰為淨身
亦度無量眾　佛此夜滅度　如薪𥁞火滅
分布諸舍利　而起無量塔　比丘比丘尼
其數如恒沙　倍復加精進　以求無上道

　　由眾悲惱故慰安之而授德藏記使依歸也無漏實相即妙法真體也大覺滅度譬薪火者以薪雖窮而火傳不知其𥁞所謂示滅也自分布舍利起塔至精進求道言弟子追慕景仰之事。

是妙光法師　奉持佛法藏　八十小劫中
廣宣法華經　是諸八王子　妙光所開化
堅固無上道　當見無數佛　供養諸佛已
隨順行大道　相繼得成佛　轉次而授記
最後天中天　號曰然燈佛　諸仙之導師
度脫無量眾

　　妙光廣宣即助化事八子。

　　已下明傳續之由。

時妙光法師　時有一弟子　心常懷懈怠
貪著於名利　求名利無厭　多遊族姓家
棄捨所習誦　廢忘不通利　以是因緣故
號之為求名　亦行眾善業　得見無數佛
供養於諸佛　隨順行大道　具六波羅蜜
今見釋師子　其後當作佛　號名曰弥勒
廣度諸眾生　其數無有量

　　心常懈怠等者如懈退寶所貪著小乘也多遊族姓即尚名相也棄捨所習不務本也餘如前觧。

彼佛滅度後　懈怠者汝是　妙光法師者
今則我身是　我見燈明佛　本光瑞如此
以是知今佛　欲說法華經　今相如本瑞
是諸佛方便　今佛放光明　助發實相義
諸人今當知　合掌一心待　佛當雨法雨
充足求道者　諸求三乘人　若有疑悔者
佛當為除斷　令𥁞無有餘

　　疑悔者以小疑大也。

　　上序分竟。

　　二正宗分十九品分二　一三周開示　十品分三。

　　初說三周法授三根記即方便至學記品是也　二授廣記圓該前記即法師品　三會諸佛圓證前法即寶塔品也。

　　所謂三周者法說一周被上根即方便品也為上根猛利則直說法體故曰法說喻說一周被中根即譬喻品也為中根稍鈍以譬喻始觧因緣說一周被下根即化城品也為下根甚鈍故假宿世因緣欵唘然根雖列三教實通被也。

妙法蓮華經要解卷第二


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要觧卷第三　　　　　曠四

　　溫陵開元蓮寺比丘　戒環　觧

　　妙法蓮華經方便品第二

　　前之一光東照妙體已全然默而識之不言而信非垢重眾生所及須假語言方便開示故名方便品盖諸法寂滅相不可以言宣唯在方便開示使自悟入故下正說之文但云如是妙法諸佛如來時乃說之又云諸佛唯以一大事出現欲令眾生開佛知見自此之外無復正說特以異方便助顯第一義而已至於三周九喻百界千如皆異方便也然則所謂妙法所謂一大事者終何說示所謂佛知見所謂第一義者若為開顯而法華最後之唱又豈徒然哉由是觀之信有非思量分別所觧者存乎其間而云不可言宣固不誣矣則凡涉語言文字皆為方便故於正宗首標方便之名深有旨也。

　　爾時世尊從三昧安詳而起。

　　從無量義三昧起也。

　　告舍利弗諸佛智慧甚深無量其智慧門難觧難入一切聲聞辟支佛所不能知。

　　雙歎二智一乘之深也諸佛智慧指權實二智也權智說法實智證法其智慧門指一乘妙法也經初發緒獨因文殊而出定輙告鶖子者此經以智立體會權歸實文殊為實智之首鶖子為權智第一所以告之意在引權入實也。

　　所以者何佛曾親近百千萬億無數諸佛𥁞行諸佛無量道法勇猛精進名稱普聞成就甚深未曾有法隨宜所說意趣難觧。

　　釋上智深法深之由也親無數佛則所學之深行無量道則所造之深勇猛精進則建志之深名稱普聞則積德之深成就深法則所證之深隨宜所說則方便之深所以難觧難入也如此深歎者將以引權入實會三歸一欲發起二乘願慕也。

　　舍利弗吾徒成佛已來種種因緣種種譬喻廣演言教無數方便引導眾生令離諸著所以者何如來方便知見波羅蜜皆已具足。

　　釋尊出興種種演說方便導生皆由權實二智耳方便波羅蜜權智也知見波羅蜜實智也非權不能導生非實不能離著故須兩具也諸著者麄即六塵業細即二乘法。

　　舍利弗如來知見廣大深遠無量無礙力無所畏禪定觧脫三昧深入無際成就一切未曾有法。

　　如來真知見力廣無不容深無不極故四無量心四無礙辯十力四無畏深禪大定諸觧脫法諸三昧門一一深造實際凡一切未曾有法無不由此成就盖是智也攝一切法如空包色融一切相如海納流故稱廣大深遠。

　　舍利弗如來能種種分別巧說諸法言詞柔軟恱可眾心。

　　如來真方便力能分別萬法巧說三乘曲徇機宜故言詞柔軟稱適物性故恱可眾心。

　　舍利弗取要言之無量無邊未曾有法佛悉成就。

　　結二智德用也。

　　止舍利弗不須復說所以者何佛所成就第一希有難觧之法唯佛與佛乃能究𥁞諸法實相。

　　止之不說益顯深妙也第一難觧之法即實相妙法非言所及故不須復說非意所到故希有難觧非二乘所造故唯佛能究。

　　所謂諸法如是相如是性如是體如是力如是作如是因如是緣如是果如是報如是本末究竟等。

　　上所謂實相者即世間諸法性相體力本末究竟等是也可見為相相本為性形具為體利用為力乍起為作資始為因助因為緣緣熟為果應果為報始終為本末窮𥁞為究竟一切諸法不離此十亦各具此十也如是者隨事指法之辭謂諸法有如是之相如是之性乃至如是而始終如是而窮𥁞無非實相也即此而推現前種種松直𣗥曲鵠白烏黑竹如是翠花如是黃凡即諸世諦之事無非實相也唯其即世諦而無非實相故證之者當不虧其天真不離其當體而默得於色心之外是謂第一希有難觧之法也舊約四聖六凡十法界而說以一界各具十如合為十界百如攝為百界千如融之以至於無𥁞此乃即實相而明法性也又作三觀回互而釋空則是相如假則如是相中則相如是此乃即實相而明觀智也然此正明諸法實相乃一乘極談不應作如如理性釋之況十如三觀方是大乘圓融之法於一乘實相同途異轍達者審之。

　　爾時世尊欲重宣此義而說偈言。

世雄不可量　諸天及世人　一切眾生𩔗
無能知佛者　佛力無所畏　觧脫諸三昧
及佛諸餘法　無能測量者　本從無數佛
具足行諸道　甚深微妙法　難見難可了
於無量億劫　行此諸道已　道塲得成果
我已悉知見

　　世雄不可量至無能測量者歎諸佛二智之深也本從無數佛至難見難可了頌諸佛智深之由也於億劫行道至我已悉知見括顯自行也佛號世尊又號世雄者世尊為十號之總餘皆隨德之稱故或曰雄猛曰慧日曰兩足等今言世雄者乃釋迦稱諸佛智德雄猛絕世也餘如長行。

如是大果報　種種性相義　我及十方佛
乃能知是事　是法不可示　言詞相寂滅
諸餘眾生𩔗　無有能得觧　除諸菩薩眾
信力堅固者　諸佛弟子眾　曾供養諸佛
一切漏已𥁞　住是最後身　如是諸人等
其力所不堪

　　頌十如及止身子不說之意也是法不可示言詞相寂滅者如是實相觸事而真擬之即差言之即乖也言諸餘生𩔗無能觧者以即諸世諦性相而默得於色心之外為難也言除諸菩薩信堅固者許以信得入也言諸弟子眾力所不堪者明非二乘法也漏𥁞後身即二乘之果所謂住最後身有餘涅槃者。

假使滿世間　皆如舍利弗　𥁞思共度量
不能測佛智　正使滿十方　皆如舍利弗
及餘諸弟子　亦滿十方剎　𥁞思共度量
亦復不能知

　　此自寡智而之眾智以廣歎佛智之深也舍利弗智慧第一而寡不如眾故雖滿世間又滿十方第一之智皆不足測佛深智也。

辟支佛利智　無漏最後身　亦滿十方界
其數如竹林　斯等共一心　於億無量劫
欲思佛實智　莫能知少分　新發意菩薩
供養無數佛　了達諸義趣　又能善說法
如稻麻竹葦　充滿十方剎　一心以妙智
於恒河沙劫　咸皆共思量　不能知佛智
不退諸菩薩　其數如恒沙　一心共思求
亦復不能知

　　此又自利智而之上智以廣歎也聲聞之智不及辟支之利而辟支既證無漏後身則其智為極明新發意菩薩能供佛以增長智慧能了義以决擇智慧能說法以發明智慧則其智之妙又過辟支之利矣地上不退菩薩之智又過於地前發意如是竟不能知者明佛智非三乘人所知意在激發權小也辟支此云獨覺竹林稻麻譬最多也。

又告舍利弗　無漏不思議　甚深微妙法
我今已具得　唯我知是相　十方佛亦然

　　無漏妙法即一乘實相也二乘不能測故唯我知是相諸佛所同證故十方佛亦然。

舍利弗當知　諸佛語無異　於佛所說法
當生大信力　世尊法久後　要當說真實
告諸聲聞眾　及求緣覺乘　我令脫苦縛
逮得涅槃者　佛以方便力　示以三乘教
眾生處處著　引之令得出

　　[后-口+十]昔之權使悟今實也初四句召二乘人後四句[后-口+十]權而告之。

　　爾時大眾中有諸聲聞漏𥁞阿羅漢阿若憍陳如等千二百人及發聲聞辟支佛心比丘比丘尼優婆塞優婆夷各作是念今者世尊何故殷勤稱歎方便而作是言佛所得法甚深難觧有所言說意趣難知一切聲聞辟支佛所不能及。

　　二乘聞佛深歎二智而不能觧故疑之從而作是言已下皆敘佛前言。

　　佛說一觧脫義我等亦得此法到於涅槃而今不知是義所趣。

　　因佛歎觧脫諸三昧遂以二乘觧脫等佛觧脫謂己已得不知二乘但離虛妄名為觧脫其實未得一切觧脫也。

　　爾時舍利弗知四眾心疑自亦未了而白佛言世尊何因何緣殷勤稱歎諸佛第一方便甚深微妙難觧之法我自昔來未曾從佛聞如是說今者四眾咸皆有疑惟願世尊敷演斯事世尊何故殷勤稱歎甚深微妙難觧之法爾時舍利弗欲重宣此義而說偈言。

慧日大聖尊　久乃說是法

　　二智破暗故稱慧日此歎久默斯要下乃申問。

自說得如是　力無畏三昧　禪定觧脫等
不可思議法　道塲所得法　無能發問者
我意難可測　亦無能問者　無問而自說
稱歎所行道　智慧甚微妙　諸佛之所得

　　此皆頌佛前言為問即佛力無所畏觧脫諸三昧等文道塲所得法言所證實智也我意難可測言說法權智也。

無漏諸羅漢　及求涅槃者　今皆墮疑網
佛何故說是　其求緣覺者　比丘比丘尼
諸天龍鬼神　及乾闥婆等　相視懷猶豫
瞻仰兩足尊　是事為云何　願佛為觧說

　　諸羅漢言已得果者求涅槃言未得果者求緣覺即前所謂發聲聞辟支佛心之比丘皆疑佛所歎。

於諸聲聞眾　佛說我第一　我今自於智
疑惑不能了　為是究竟法　為是所行道
佛口所生子　合掌瞻仰待　願出微妙音
時為如實說

　　究竟法即道之絕域所行道則循斯須而已佛口所生者諸弟子從佛口生從法化生。

諸天龍神等　其數如恒沙　求佛諸菩薩
大數有八萬　又諸萬億國　轉輪聖王至
合掌以敬心　欲聞具足道

　　具足道即圓頓法。

　　爾時佛告舍利弗止止不須復說若說是事一切世間諸天及人皆當驚疑。

　　道大機小故聞者驚疑。

　　舍利弗重白佛言世尊唯願說之惟願說之所以者何是會無數百千萬億阿僧祇眾生曾見諸佛諸根猛利智慧明了聞佛所說則能敬信。

　　佛依小根而止故獨言天人驚疑身子依大根而請故廣言諸根明了。

　　爾時舍利弗欲重宣此義而說偈言。

法王無上尊　惟說願勿慮　是會無量眾
有能敬信者

　　佛復止舍利弗若說是事一切世間天人阿修羅皆當驚疑增上慢比丘將墜於大坑爾時世尊重說偈言。

止止不須說　我法妙難思　諸增上慢者
聞必不敬信

　　佛意非慮大根預知有退席之眾及恤人天驚疑而已身子未諭故佛重舉天人增慢之眾止之墜大坑者破法墮惡道之𩔗也。

　　爾時舍利弗重白佛言世尊惟願說之惟願說之今此會中如我等比百千萬億世世已曾從佛受化如此人等必能敬信長夜安隱多所饒益爾時舍利弗欲重宣此義而說偈言。

無上兩足尊　願說第一法
我為佛長子　惟垂分別說　是會無量眾
能敬信此法　佛已曾世世　教化如是等
皆一心合掌　欲聽受佛語　我等千二百
及餘求佛者　願為此眾故　惟垂分別說
是等聞此法　則生大歡喜

　　身子為法之切固仗大根而請也長夜安隱者眾生癡盲如處長夜若蒙發明則得大安隱兩足福足慧足也舍利弗於聲聞眾智慧第一故稱長子。

　　爾時世尊告舍利弗汝已殷勤三請豈得不說汝今諦聽善思念之吾當為汝分別觧說。

　　聖慈之心感之則應故雖欲無言不可得也。

　　說此語時會中有比丘比丘尼優婆塞優婆夷五千人等即從座起禮佛而退所以者何此軰罪根深重及增上慢未得謂得未證謂證有如此失是以不住世尊默然而不制止。

　　佛止不說俯為此軰故諸增上慢儔果然退去然靈山勝集豈有凡材盖亦大權示迹警進未學耳故宣師云是知五千退席為進增慢之儔也於法未得而謂已得於道未證而謂已證己實下而自增上以慢法慢人曰增上慢。

　　爾時佛告舍利弗我今此眾無復枝葉純有貞實舍利弗如是增上慢人退亦佳矣汝今善聽當為汝說。

　　枝葉譬𤨏末之眾貞實譬成德之眾。

　　舍利弗言唯然世尊願樂欲聞。

　　敬對曰唯領善聽之誡也。

　　佛告舍利弗如是妙法。

　　直指妙法全體也下明一大事佛知見與所謂是法非思量分別所觧者𥁞此矣直可非思量分別而觧之。

　　諸佛如來時乃說之如優曇鉢華時一現耳。

　　優曇此云靈瑞華三千年一現現則金輪王出譬妙法為一大事時乃說之。

　　舍利弗汝等當信佛之所說言不虛妄。

　　既已全提復將欵唘故飭之使以信得入。

　　舍利弗諸佛隨宜說法意趣難觧。

　　所以者何我以無數方便種種因緣譬喻言詞演說諸法是法非思量分別之所能觧唯有諸佛乃能知之。

　　云我以方便演說即明權也云是法非思量所觧顯實也所以非思量分別者離識○情也唯佛能知非二乘法也。

　　所以者何諸佛世尊唯以一大事因緣故出現於世。

　　一大事者一乘妙法也即諸佛知見當人妙心萬法實相無二無三故曰一此非小緣故曰大事。

　　舍利弗云何名諸佛世尊唯以一大事因緣故出現於世諸佛世尊欲令眾生開佛知見使得清淨故出現於世欲示眾生佛之知見故出現於世欲令眾生悟佛知見故出現於世欲令眾生入佛知見道故出現於世。

　　徵釋上義明諸佛出興本懷也佛知見者徹了實相真知真見也在法名一佛乘在因名一大事在果名一切種智故曰諸佛因一大事故出興為一佛乘故說法欲令眾生開佛知見而究竟皆得一切種智也此真知見生佛等有本來清淨唯人以妄塵所染無明所覆而自迷失故佛與開示使得其本來清淨者而自悟入不復迷失也開者破無明之封蔀示者指所迷之真體悟者豁然洞視入者深造自得而證一切種智是謂佛知見道也。

　　舍利弗是為諸佛以大事因緣故出現於世結釋也。

　　佛告舍利弗諸佛如來但教化菩薩諸有所作常為一事唯以佛之知見示悟眾生舍利弗如來但以一佛乘故為眾生說法無有餘乘若二若三。

　　諸佛為一大事出現故諸有所作常為一事以此而教菩薩以此而示眾生以此而說諸法曾無他道也。

　　舍利弗一切十方諸佛法亦如是。

　　亦莫不由斯道也。

　　舍利弗過去諸佛以無量無數方便種種因緣譬喻言詞而為眾生演說諸法是法皆為一佛乘故是諸眾生從諸佛聞法究竟皆得一切種智舍利弗未來諸佛當出於世亦以無量無數方便種種因緣譬喻言詞而為眾生演說諸法是法皆為一佛乘故是諸眾生從佛聞法究竟皆得一切種智舍利弗現在十方無量百千萬億佛土中諸佛世尊多所饒益安樂眾生是諸佛亦以無量無數方便種種因緣譬喻言詞而為眾生演說諸法是法皆為一佛乘故是諸眾生從佛聞法究竟皆得一切種智。

　　雖說百千億無數諸法門其實為一乘一切種智即佛果智也。

　　舍利弗是諸佛但教化菩薩欲以佛之知見示眾生故欲以佛之知見悟眾生故欲令眾生入佛之知見故。

　　結指歸同也不言開者云教化即開義。

　　舍利弗我今亦復如是知諸眾生有種種欲深心所著隨其本性以種種因緣譬喻言詞方便力而為說法舍利弗如此皆為得一佛乘一切種智故。

　　我今說法皆式諸佛也種種欲著者或依濁業欲五塵著愛染或依淨業欲小果著二乘。

　　舍利弗十方世界中尚無二乘何况有三舍利弗諸佛出於五濁惡世所謂劫濁煩惱濁眾生濁見濁命濁如是舍利弗劫濁亂時眾生垢重慳貪嫉妬成就諸不善根故諸佛以方便力於一佛乘分別說三。

　　此原聖人始以乘時濟導不得已而說三然要其終實為一乘耳五濁皆依性說性本淵澄五事交擾起諸塵滓名濁所謂劫濁者劫言時也時多惡事混濁起業煩惱濁者開即九十八使總即貪嗔癡等五鈍混濁障事眾生濁者長養無明支離六道眾惡相生混濁障性見濁者開即六十二見總即身邊等五利混濁障理命濁者業識為種交遘發生隨劫短減汩沒生死劫濁無別體但依四者增劇立名釋迦出當劫減壽百嵗時四者正劇故云劫濁亂時眾生垢重等。

　　舍利弗若我弟子自謂阿羅漢辟支佛者不聞不知諸佛如來但教化菩薩事此非佛弟子非阿羅漢非辟支佛。

　　法王法中雖有二乘之名曾無二乘之實如來出興但說教菩薩法而已傳此乃為弟子得此乃堪應供覺此乃真辟支而不聞不知者烏足為弟子等故曰非也是以迦葉領悟之後乃云我等今者真是聲聞真阿羅漢。

　　又舍利弗是諸比丘比丘尼自謂已得阿羅漢是最後身究竟涅槃便不復志求阿耨多羅三藐三菩提當知此軰皆是增上慢人所以者何若有比丘實得阿羅漢若不信此法無有是處。

　　以羅漢為後身以小果為究竟而不復回心求正道者皆為增慢邪人名字羅漢而已。

　　除佛滅度後現前無佛所以者何佛滅度後如是等經受持讀誦觧義者是人難得若遇餘佛於此法中便得决了。

　　除佛滅後去聖逾遠容有不信然亦可作得度因緣故若遇餘佛於此法中便得决了。

　　舍利弗汝等當一心信觧受持佛語諸佛如來言無虛妄無有餘乘唯一佛乘。

　　爾時世尊欲重宣此義而說偈言。

比丘比丘尼　有懷增上慢　優婆塞我慢
優婆夷不信　如是四眾等　其數有五千
不自見其過　於戒有缺漏　護惜其瑕疵
是小智已出　眾中之糟糠　佛威德故去
斯人尠福德　不堪受是法

　　前獨云罪深增慢此又云我慢不信等者前則通舉此則別頌以比丘出家進取聖果多增慢優婆塞在家豪貴矜高多我慢優婆夷女懦邪僻多不信故也護惜瑕疵謂覆罪文過眾中糟糠謂亂淳混粹也佛威德故去者若窮子之怖父也。

此眾無枝葉　唯有諸貞實　舍利弗善聽
諸佛所得法　直指妙法也
無量方便力　而為眾生說　眾生心所念
種種所行道　若干諸欲性　先世善惡業
佛悉知是已　以諸緣譬喻　言詞方便力
令一切歡喜　或說修多羅　伽陁及本事
本生未曾有　亦說於因緣　譬喻并祇夜
優波提舍經

　　明應小機開權也言眾生心所念等者謂知其所念小法所行小道所欲小果所繫濁業故以方便說九部法修多羅云契經伽陁云孤起頌本事說佛本行本生說佛前因未曾有即希有之瑞因緣即種種緣法譬喻引事顯法祇夜云應頌優婆提舍云論議此小乘九部也大乘加方廣自說授記為十二部。

鈍根樂小法　貪著於生死　於諸無量佛
不行深妙道　眾苦所惱亂　為是說涅槃
我設是方便　令得入佛慧　未曾說汝等
當得成佛道　所以未曾說　說時未至故
今正是其時　决定說大乘　我此九部法
隨順眾生說　入大乘為本　以故說是經

　　是經指九部經也盖為樂小之人權設方便引入佛慧為大乘之本而已。

有佛子心淨　柔軟亦利根　無量諸佛所
而行深妙道　為此諸佛子　說是大乘經
我記如是人　來世成佛道　以深心念佛
修持淨戒故　此等聞得佛　大喜充遍身
佛知彼心行　故為說大乘

　　明應大機顯實也心淨則異上欲性利根異上鈍根行深妙道異上不行是故為說大乘而記其成佛也深心念佛即念自性佛修持淨戒即持無相戒此所以為得佛之道也。

聲聞若菩薩　聞我所說法　乃至於一偈
皆成佛無疑

　　所謂究竟皆得一切種智也夫佛道懸曠經劫積行然後乃成此則纔聞一偈而成何耶盖佛性之在纏若神珠之在衣小乘向外求索故甚大艱難法華直指當體故不求自得是以彼必經劫積行而此則不幾乎一偈可以成佛也。

十方佛土中　唯有一乘法　無二亦無三
除佛方便說　但以假名字　引導於眾生
說佛智慧故

　　結顯一乘也但以假名字等者雖假三乘之名實說正智之法。

諸佛出於世　唯此一事實　餘二則非真
終不以小乘　濟度於眾生　佛自住大乘
如其所得法　定慧力莊嚴　以此度眾生
自證無上道　大乘平等法　若以小乘化
乃至於一人　我則墮慳貪　此事為不可
若人信歸佛　如來不欺誑　亦無貪嫉意
斷諸法中惡　故佛於十方　而獨無所畏
我以相嚴身　光明照世間　無量眾所尊
為說實相印

　　聖人平等行慈至誠待物故自安住大乘而一如所得之法加之定慧莊嚴以此度生欲人同證若自證大道而以小乘化物則為慳法於道有妨是不可也故凡歸我以信則我待之以誠不欺小機不誑未學不貪法利不嫉彼勝盖法中諸惡佛皆已斷故能說法無畏也安樂行云若欲說是經當捨嫉恚慢謟誑邪偽心此斷諸法中惡之義也我以相嚴身等者謂有能信歸於我我斯為現勝身說實相法其所說法皆與實相不相違背名實相印又以一實相印一切法如所謂山河大地一法所印。

舍利弗當知　我本立誓願　欲令一切眾
如我等無異　如我昔所願　今者已滿足
化一切眾生　皆令入佛道

　　昔願眾生同證實相今獲顯實是滿本願此結敘實也。

若我過眾生　𥁞教以佛道　無智者錯亂
迷惑不受教

　　以一實化雖我本願柰何機小怖大若窮子之驚愕迷悶則於物有妨是以用權也。

我知此眾生　未曾修善本　堅著於五欲
癡愛故生惱　以諸欲因緣　墜墮三惡道
輪廻六趣中　僃受諸苦毒　受胎之微形
世世常增長　薄德少福人　眾苦所逼迫
入邪見稠林　若有若無等　依止此諸見
具足六十二　深著虛妄法　堅受不可捨
我慢自矜高　謟曲心不實　於千萬億劫
不聞佛名字　亦不聞正法　如是人難度
是故舍利弗　我為設方便　說諸𥁞苦道
示之以涅槃　我雖說涅槃　是亦非真滅

　　彼所以迷不受教者為善本未植濁業強盛故也堅著五欲癡愛生惱即煩惱濁也以欲因緣墜三惡輪六趣即眾生濁也受胎微形增長眾苦命濁也入邪見林著妄謟曲見濁也若有者常見若無者斷見眾生因此二見於五蘊計我故具足六十二見由是執妄益堅去道益遠是以於萬億劫不聞佛名不聞正法即劫濁也五者交擾汩昏其性難以正道度之是故不得已而說𥁞苦道示權果法即小乘滅諦非真滅也下示真滅。

諸法從本來　常自寂滅相　佛子行道已
來世得作佛

　　修道證滅是亦非真了法本來常自寂滅不假修證乃為真滅能行此道與覺相應故得作佛也。

我有方便力　開示三乘法　一切諸世尊
皆說一乘道　今此諸大眾　皆應除疑惑
諸佛語無異　唯一無二乘

　　雖說三乘皆歸一實。

過去無數劫　無量滅度佛　百千萬億種
其數不可量　如是諸世尊　種種緣譬喻
無數方便力　演說諸法相　是諸世尊等
皆說一乘法　化無量眾生　令入於佛道

　　言皆依權演實也。

又諸大聖主　知一切世間　天人羣生𩔗
深心之所欲　更以異方便　助顯第一義

　　此又廣演諸佛隨機方便異之言多也謂以多方便助顯妙法第一義諦即下文所陳上至菩薩下至人天小善微因皆成佛道是也下文旁出四科。

若有眾生𩔗　值諸過去佛　若聞法布施
或持戒忍辱　精進禪智等　種種修福慧
如是諸人等　皆已成佛道

　　施戒忍進禪智六度也前四為福後二為慧故曰種種修福慧自下諸行纖悉僃舉即多方助顯也使即其所顯明第一義則一行一相無非妙法舉手低頭無非妙行所以皆成佛道縱雖未成其道已具矣。

諸佛滅度已　若人善軟心　如是諸眾生
皆已成佛道

　　以善軟為聲聞行者大品歎羅漢心調柔軟淨名云住調伏心是賢聖行。

諸佛滅度已　供養舍利者　起萬億種塔
金銀及頗梨　𤥭璖與瑪瑙　玫瑰琉璃珠
清淨廣嚴飾　莊校於諸塔　或有起石廟
栴檀及沉水　木櫁并餘材　甎瓦泥土等
若於曠野中　積土成佛廟　乃至童子戲
聚沙為佛塔　如是諸人等　皆已成佛道

　　萬億種者或七寶香木或瓦石沙土貴賤華質之不同等妙剎也精誠戲笑之所寓等妙心也所以皆成佛道。

若人為佛故　建立諸形像　刻雕成眾相
皆已成佛道　或以七寶成　鍮石赤白銅
白鑞及鉛錫　鐵木及與泥　或以膠漆布
嚴飾作佛像　如是諸人等　皆已成佛道
彩畫作佛像　百福莊嚴相　自作若使人
皆已成佛道　乃至童子戲　若草木及筆
或以指爪甲　而畫作佛像　如是諸人等
漸漸積功德　具足大悲心　皆已成佛道
但化諸菩薩　度脫無量眾

　　諸形像者或木雕漆布或泥塑寶鑽或金銀乃至錫鐵而鑄或眾彩乃至指爪而畫若形若影之精朴等妙相也自作使人之專略等妙心也至若漸積功德具足大悲如是種種無非實相皆第一義所以皆成佛道然此非二乘所及故曰但化諸菩薩也。

若人於塔廟　寶像及畫像　以華香幡盖
敬心而供養　若使人作樂　擊皷吹角貝
簫笛琴箜篌　琵琶鏡銅鈸　如是眾妙音
𥁞持以供養　或以歡喜心　歌唄頌佛德
乃至一小音　皆已成佛道　若人散亂心
乃至以一華　供養於畫像　漸見無數佛
或有人禮拜　或復但合掌　乃至一舉手
或復小低頭　以此供養像　漸見無量佛
自成無上道　廣度無數眾　入無餘涅槃
如薪𥁞火滅

　　或香華幡盖出於敬心或眾鼓伎樂出於喜心或以一色一香出於亂心乃至歌唄之小音低頭之小善而皆成佛道者第一義諦離敬怠絕喜惡靜亂小大皆通為一故也若以敬喜為是以怠亂為非則終身處乎是非之塲喜怒之境雖歷塵劫碎身粉命未有得道之期况一舉手低頭之頃耶度眾入滅乃詳言成佛轉化之事貝螺也大者繚曲似角故名角貝。

若人散亂心　入於塔廟中　一稱南無佛
皆已成佛道

　　諸行首舉六度福慧為最難末舉亂心稱佛為最易而皆成佛道者信乎道無難易顛沛造次無非妙法無非第一義也。

於諸過去佛　在世或滅後　若有聞是法
皆已成佛道

　　結過去道同也。

未來諸世尊　其數無有量　是諸如來等
亦方便說法　一切諸如來　以無量方便
度脫諸眾生　入佛無漏智　若有聞法者
無一不成佛　諸佛本誓願　我所行佛道
普欲令眾生　亦同得此道

　　此同釋迦本立誓願。

未來世諸佛　雖說百千億　無數諸法門
其實為一乘

　　此同過佛以異方便助顯等意而簡其文也。

諸佛兩足尊　知法常無性　佛種從緣起
是故說一乘
是法住法位　世間相常住　於道塲知已
導師方便說

　　重明佛說一乘之意也法常無性則言詞相寂不容有說但為發起佛種故說一乘此同後文知第一寂滅以方便力說也是法住法位者森羅萬像皆即實相也世間相常住者山河大地當體真常也三乘遣相明真故法不住位釋動求靜故見有遷流一乘觸事而真不生情觧故法法住位世相常住道塲所證如此而已故為眾生方便演說也。

天人所供養　現在十方佛　其數如恒沙
出現於世間　安隱眾生故　亦說如是法
知第一寂滅　以方便力故　雖示種種道
其實為佛乘

　　次明隨機助顯。

知眾生諸行　深心之所念　過去所習業
欲性精進力　及諸根利鈍　以種種因緣
譬喻亦言詞　隨應方便說

　　亦同前助顯簡文。

今我亦如是　安隱眾生故　以種種法門
宣示於佛道

　　次明隨機助顯。

我以智慧力　知眾生性欲　方便說諸法
皆令得歡喜

　　此亦助顯簡文也所以逐節舉助顯事者明三世諸佛以至釋迦說法儀式並同。

舍利弗當知　我以佛眼觀　見六道眾生
貧窮無福慧　入生死險道　相續苦不斷
深著於五欲　如𤛆牛愛尾　以貪愛自蔽
盲冥無所見　不求大勢佛　及與斷苦法
深入諸邪見　以苦欲捨苦　為是眾生故
而起大悲心

　　頌佛出五濁等文窮無福慧眾生濁也生死不斷命濁也著欲盲冥即煩惱濁不求佛法即劫濁深入邪見即見濁也以苦捨苦言不知出要聖人所以為此起悲開權也五眼中肉眼礙而不通天眼通而滯相慧眼直以破相法眼直以觀俗佛眼無不洞徹而善觀眾生緣業故云以佛眼觀也𤛆牛南夷之獸蔽於愛尾因以害生眾生蔽五欲之愛害猶是也大勢佛者眾生窮無福慧墮險遭苦唯佛有大勢能救險道法有大力能斷諸苦。

我始坐道塲　觀𣗳亦經行　於三七日中
思惟如是事　我所得智慧　微妙最第一
眾生諸根鈍　著樂癡所盲　如斯之等類
云何而可度

　　始坐道塲者華嚴之後隱舍那身現大權相示成正覺之始也觀𣗳經行思以道蔭物也三七思惟思開三闡化也眾生耽湎五欲失迷正道名樂癡所盲。

爾時諸梵王　及諸天帝釋　護世四天王
及大自在天　并餘諸天眾　眷属百千萬
恭敬合掌禮　請我轉法輪

　　方思闡化而諸梵適請乃世道交興機緣默感也。

我即自思惟　若但讚佛乘　眾生沒在苦
不能信是法　破法不信故　墜於三惡道
我寧不說法　疾入於涅槃

　　為機沈思進退未决。

尋念過去佛　所行方便力　我今所得道
亦應說三乘

　　欲效三世佛說法之儀式也。

作是思惟時　十方佛皆現　梵音慰喻我
善哉釋迦文　第一之導師　得是無上法
隨諸一切佛　而用方便力　我等亦皆得
最妙第一法　為諸眾生𩔗　分別說三乘
少智樂小法　不自信作佛　是故以方便
分別說諸果　雖復說三乘　但為教菩薩

　　此皆十方佛語歎釋迦之善思合諸佛之方便。

舍利弗當知　我聞聖師子　深淨微妙音
稱南無諸佛　復作如是念　我出濁惡世
如諸佛所說　我亦隨順行

　　釋迦昔聞十方佛語慰喻乃稱名歸依而隨順其語以狥物機也南無者歸依之辭。

思惟是事已　即趣波羅柰　諸法寂滅相
不可以言宣　以方便力故　為五比丘說
是名轉法輪　便有涅槃音　及以阿羅漢
法僧差別名

　　思得其宜即趨鹿野苑依實開權也波羅柰即鹿野苑之境號最初說四諦處也五比丘即憍陳如等於迦葉佛學道未證誓於釋迦法中最先開悟故先度之因是而三寶之名出焉始坐道塲故有佛名轉法輪說涅槃故有法名度憍陳為羅漢故有僧名皆自一道而有差別也若知佛即是法法即是眾入不二法門則何差別之有。

從久遠劫來　讚示涅槃法　生死苦永𥁞
我常如是說

　　結始權意也讚示涅槃法而說生死苦永𥁞所謂說諸𥁞苦道示之以涅槃盖曲徇機權耳。

舍利弗當知　我見佛子等　志求佛道者
無量千萬億　咸以恭敬心　皆來至佛所
曾從諸佛聞　方便所說法　我即作是念
如來所以出　為說佛慧故　今正是其時

　　終見機熟乃思顯實。

舍利弗當知　鈍根小智人　著相憍慢者
不能信是法　今我喜無畏　於諸菩薩中
正直捨方便　但說無上道

　　鈍根小智指退席眾也今喜退矣故不假方便。

菩薩聞是法　疑網皆已除　千二百羅漢
悉亦當作佛

　　既遇如來正修行路根無大小皆成佛果。

如三世諸佛　說法之儀式　我今亦如是
說無分別法　結終實意也
諸佛興出世　懸遠值遇難　正使出於世
說是法復難　無量無數劫　聞是法亦難
能聽是法者　斯人亦復難　譬如優曇華
一切皆愛樂　天人所希有　時時乃一出
聞法歡喜讚　乃至發一言　則為已供養
一切三世佛　是人甚希有　過於優曇華

　　讚一乘難值難聞也如大通之前百八十劫空過無佛佛難值也釋迦出五濁四十年待時法難說也由是二者故曠劫難聞又有退席故聽受亦難四難相際所以希有如優曇華而聞法能讚者又過前四盖是法甚深奧少有能信者故也能讚是法則為供佛者三世諸佛皆從此出故。

汝等勿有疑　我為諸法王　普告諸大眾
但以一乘道　教化諸菩薩　無聲聞弟子

　　剏說一乘恐其驚恠故慰使勿疑而知法王法中本無二乘也。

汝等舍利弗　聲聞及菩薩　當知是妙法
諸佛之秘要　以五濁惡世　但樂著諸欲
如是等眾生　終不求佛道　當來世惡人
聞佛說一乘　迷惑不信受　破法墮惡道
有慚愧清淨　志求佛道者　當為如是等
廣讚一乘道

　　言當知祕要使護持而流通也言五濁惡世及當來惡人使擇機而流通也言有慚愧清淨等使應機而流通也。

舍利弗當知　諸佛法如是　以萬億方便
隨宜而說法　其不習學者　不能曉了此
汝等既已知　諸佛世之師　隨宜方便事
無復諸疑惑　心生大歡喜　自知當作佛

　　知昔之權為隨宜信今之實而無惑則諸佛實智汝已得之宜自忻慶知當作佛也身子領悟偈云安住實智中我定當作佛盖領悟此語。

妙法蓮華經要解卷第三


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要觧卷第四　　　　　曠五

　　溫陵開元蓮寺比丘　戒環　觧

　　譬喻品第三

　　譬者引淺况深喻者托言訓曉由前法說示多方便皆為一乘上智已悟中根未觧故引三車一門之淺以况三乘一道之深而訓曉焉故名譬喻品經有九喻謂火宅窮子藥草化城繫珠鑿井王髻父少醫師舊唯言七喻遺却鑿井父少二喻謂是旁出實非旁也喻說文二初法說緒餘二喻說正文然法說緒餘合聮前品之末喻說名題合標緒餘之後而分品似濫者身子既自領悟法說欲以悟人故陳悟喜之意而為機起疑發茲喻說然則悟喜等意乃為喻說之由宜属此品文不為濫。

　　爾時舍利弗踊躍歡喜即起合掌瞻仰尊顏而白佛言今從世尊聞此法音心懷踊躍得未曾有。

　　身子既悟法說自知作佛故踊躍而作慶所未聞。

　　所以者何我昔從佛聞如是法見諸菩薩授記作佛而我等不預斯事甚自感傷失於如來無量知見。

　　釋上也謂昔者方等會上共聞是法然彼得授記我乃不預是失如來無量知見今既得之所以踊喜無量知見即一乘正智也。

　　世尊我常獨處山林𣗳下若坐若行每作是念我等同入法性云何如來以小乘法而見濟度是我等咎非世尊也。

　　居常推尅聞同記異非佛所私咎實在我同入法性謂同證真理。

　　所以者何若我等待說所因成就阿耨多羅三藐三菩提者必以大乘而得度脫然我等不觧方便隨宜所說初聞佛法遇便信受思惟取證。

　　釋自咎也所因即般若實智為菩提正因也佛固將說而我不欵待但初聞四諦即便信受速取小果盖自誤也。

　　世尊我從昔來終日竟夜每自尅責而今從佛聞所未聞未曾有法斷諸疑悔身意泰然快得安隱今日乃知真是佛子從佛口生從法化生得佛法分。

　　自慶所悟也口生者因聞一音法生者悟如是法法分者得如來知見寶藏之分也。

　　爾時舍利弗欲重宣此義而說偈言。

我聞是法音　得所未曾有　心懷大歡喜
疑網皆已除　昔來蒙佛教　不失於大乘
佛音甚希有　能除眾生惱　我已得漏𥁞
聞亦除憂惱

　　法音指法說也漏𥁞宜無憂惱而云亦除者向雖漏𥁞餘習未𥁞今得極證則除失大乘之憂及餘習未𥁞之惱。

我處於山谷　或在林𣗳下　若坐若經行
常思惟是事　嗚呼深自責　云何而自欺

　　頌居常自咎也。

我等亦佛子　同入無漏法　不能於未來
演說無上道　金色三十二　十力諸觧脫
同共一法中　而不得此事　八十種妙好
十八不共法　如是等功德　而我皆已失
我獨經行時　見佛在大眾　名聞滿十方
廣饒益眾生　自惟失此利　我為自欺誑

　　頌不預授記失佛功德也三十二相初自足下安平終至頂相高圓猶如天盖十力初自處非處智力終至永斷習氣智力八十種好初自指爪狹長終至𦙄萬字相十八不共謂不與二乘共也初自無過失終至知過現未事無著無礙。

我常於日夜　每思惟是事　欲以問世尊
為失為不失　我常見世尊　稱讚諸菩薩
以是於日夜　籌量如此事

　　見讚菩薩知我之非故籌量其失。

今聞佛音聲　隨宜而說法　無漏難思議
令眾至道塲

　　而今乃知隨宜之說皆無漏法真可以證道也。

我本著邪見　為諸梵志師　世尊知我心
拔邪說涅槃　我悉除邪見　於空法得證
爾時心自謂　得至於滅度　而今乃自覺
非是實滅度

　　感悟自慶也身子昔事珊闍耶為外道梵志之師因佛為之拔邪說法乃入佛道。

若得作佛時　具三十二相　天人夜义眾
龍神等恭敬　是時乃可謂　永𥁞滅無餘

　　於空偏證非是實滅即相圓證始謂無餘永𥁞滅即無餘涅槃也。

佛於大眾中　說我當作佛　聞如是法音
疑悔悉已除

　　牒偈首之詞通結也上頌長行已終。

初聞佛所說　心中大驚疑　將非魔作佛
惱亂我心耶　佛以種種緣　譬喻巧言說
其心安如海　我聞疑網斷

　　初聞會三歸一聲聞得佛以非己智分故疑之及詳觀佛說其心如海窮之益深測之益遠乃信為實道無復疑也。

佛說過去世　無量滅度佛　安住方便中
亦皆說是法　現在未來佛　其數無有量
亦以諸方便　演說如是法　如今者世尊
從生及出家　得道轉法輪　亦以方便說
世尊說實道　波旬無此事

　　此引方便品三世道同及自行道同之文以自釋也波旬魔名。

以是我定知　非是魔作佛　我墮疑網故
謂是魔所為　聞佛柔輭音　深遠甚微妙
演暢清淨法　我心大歡喜　疑悔永已𥁞
安住實智中　我定當作佛　為天人所敬
轉無上法輪　教化諸菩薩

　　牒釋前疑以由領悟也實智即一乘正智也夫身子大智於佛聞法宜不言而諭乃綢繆疑慮至於以佛為魔者盖道大機小乍聞其言鮮不悖戰眩亂而非毀交謫譬聞姑射之說以為狂而不信望哀駘之風以為惡駭天下盖後世末俗聞佛道者類多如此則大智疑慮有所為而設矣。

　　爾時佛告舍利弗吾今於天人沙門婆羅門等大眾中說我昔曾於二萬億佛所為無上道故常教化汝汝亦長夜隨我受學我以方便引導汝故生我法中。

　　述其本因以明領悟得記之由也言於天人眾中說者將明遠因遠記示不妄也戒經云舍利弗曾於六十劫修菩薩道今云二萬億佛所指彼時也長夜隨學言正智未明。

　　舍利弗我昔教汝志願佛道汝今悉忘而便自謂已得滅度我今還欲令汝憶念本願所行道故為諸聲聞說是大乘經名妙法蓮華教菩薩法佛所護念。

　　昔已繫珠今復示珠。

　　舍利弗汝於未來世過無量無邊不可思議劫供養若干千萬億佛奉持正法具足菩薩所行之道當得作佛號曰華光如來應供正遍知明行足善逝世間觧無上士調御丈夫天人師佛世尊。

　　既悟妙法當成佛道故得記作佛也諸授記文皆二初供佛行道因記也次十號劫國果記也此記大因大果以䇿進小乘也號華光者華表因行光能發明由最初領悟發明是道故也既受佛記猶過多劫然後得果者成佛由智得果由行小乘雖悟實智未修大行是謂素法身佛未有莊嚴故須經劫供佛行菩薩道所以廓其大心成就萬德萬德圓備乃成十號具足之佛非自性天真之佛比矣若此頓教所謂過無量不思議劫者直約正智頓斷無明頓圓種智則無邊劫迷一時頓滅是謂過無邊劫成佛。

　　國名離垢其土平正清淨嚴飾安隱豐樂天人熾盛琉璃為地有八交道黃金為繩以界其側其傍各有七寶行𣗳常有華果華光如來亦以三乘教化眾生舍利弗彼佛出時雖非惡世以本願故說三乘法其劫名大寶莊嚴何故名曰大寶莊嚴其國中以菩薩為大寶故。

　　劫國莊嚴皆因行依報也身子因行以大智為本故國名離垢因行發明教菩薩法故劫名大寶莊嚴而以菩薩為大寶清淨嚴飾則無諸穢土安隱豐樂則無三災苦天人熾盛則無三惡道有八交道等者八正道之所會也七寶行𣗳等者七覺支之所生也凡諸佛依報皆然盖因行所同也若眾生依報則國名堪忍劫名五濁其土坑坎沙礫為地亦因行所同也反而求之離垢清淨之相皆即心地安隱豐樂之事無非性德染淨轉變常存乎人使眾生不為堪忍苦不起五濁業不行邪謟行則真離垢平正安隱豐樂之國矣。

　　彼諸菩薩無量無邊不可思議筭數譬喻所不能及非佛智力無能知者若欲行時寶華承足此諸菩薩非初發意皆久植德本於無量百千萬億佛所淨修梵行恒為諸佛之所稱歎常修佛慧具大神通善知一切諸法之門質直無偽志念堅固如是菩薩充滿其國舍利弗華光佛壽十二小劫除為王子未作佛時其國人民壽八小劫。

　　除為王子時獨記作佛後壽十二劫。

　　華光如來過十二小劫授堅滿菩薩阿耨多羅三藐三菩提記告諸比丘是堅滿菩薩次當作佛號曰華足安行多陁阿伽度阿羅訶三藐三佛陁其佛國土亦復如是。

　　此身子轉記堅滿使傳續妙道也過十二小劫即臨滅時也法華妙道本於燈明傳於妙光繼於然燈佛佛授手光光相續故身子得之而記號華光盖發明是道使有目者共覩也堅滿得之又號華足安行則率循是道使有趾者共由也至於其國菩薩行則寶華承足則從其化者莫不由是道也抑記號華足安行取其帶果行因也菩薩寶華承足取其藉因趨果也因果互為始終展轉不離是道欲續而不泯故有轉記。

　　舍利弗是華光佛滅度之後正法住世三十二小劫像法住世亦三十二小劫。

　　法初盛行人能以現量體悟為正去聖逾遠人惟以比量倣觧為像正法教理行果僃具像法有教理行而無果故古多聖賢得道今乃蔑聞此正像異效也及乎末法則空騰似量荒唐無實雖有教理無行果矣。

　　爾時世尊欲重宣此義而說偈言。

舍利弗來世　成佛普智尊　號名曰華光
當度無量眾　供養無數佛　具足菩薩行
十力等功德　證於無上道　過無量劫已
劫名大寶嚴　世界名離垢　清淨無瑕穢
以琉璃為地　金繩界其道　七寶雜色𣗳
常有華果實　彼國諸菩薩　志念常堅固
神通波羅蜜　皆已悉具足　於無數佛所
善學菩薩道　如是等大士　華光佛所化
佛為王子時　棄國捨世榮　於最末後身
出家成佛道

　　此偈全頌與記皆即前意普智即遍知也佛為王子時者諸佛皆示為王子棄國捨榮警諸貪著如八意之於燈明十六之於智勝是也生分已𥁞梵行已立所作已辦不受後有名最後身。

華光佛住世　壽十二小劫　其國人民眾
壽命八小劫　佛滅度之後　正法住於世
三十二小劫　廣度諸眾生　正法滅𥁞已
像法三十二　舍利廣流布　天人普供養
華光佛所為　其事皆如是　其兩足聖尊
最勝無倫匹　彼即是汝身　宜應自欣慶

　　爾時四部眾比丘比丘尼優婆塞優婆夷天龍夜义乾闥婆阿修羅迦樓羅緊那羅摩睺羅伽等大眾見舍利弗於佛前受阿耨多羅三藐三菩提記心大歡喜踊躍無量。

　　踊喜以謂我等亦如是必當得作佛。

　　各各脫身所著上衣以供養佛釋提桓因梵天王等與無數天子亦以天妙衣天曼陁羅花摩訶曼陁羅華等供養於佛所散天衣住虛空中而自廻轉諸天伎樂百千萬種於虛空中一時俱作雨眾天華。

　　衣服人之弢袠也性障天之弢袠也廻轉即廻向意也諸天因聞妙法得離性障遂回小向大是以脫衣供佛以藉其誠表觧天弢隳天袠也衣住空中而自廻轉乃廻向精誠所感也。

　　而作是言佛昔於波羅柰初轉法輪今乃復轉無上最大法輪。

　　昔轉四諦為最小今轉一乘為最大。

　　爾時諸天子欲重宣此義而說偈言。

昔於波羅柰　轉四諦法輪　分別說諸法
五眾之生滅　今復轉最妙　無上大法輪
是法甚深奧　少有能信者

　　鹿苑分別五趣眾生生滅麄相容有能信今茲一乘旨妙義奧故少能信者。

我等從昔來　數聞世尊說　未曾聞如是
深妙之上法　世尊說是法　我等皆隨喜
大智舍利弗　今得受尊記　我等亦如是
必當得作佛　於一切世間　最尊無有上
佛道叵思議　方便隨宜說　我所有福業
今世若過世　及見佛功德　𥁞廻向佛道

　　結讚自誓廻小向大也謂今世前世之福業及值佛所作之功德皆誓捨小果廻向佛道叵從反可謂不可也。

　　爾時舍利弗白佛言世尊我今無復疑悔親於佛前得受阿耨多羅三藐三菩提記。

　　是諸千二百心自在者昔住學地佛常教化言我法能離生老病死究竟涅槃是學無學人亦各自以離我見及有無見等謂得涅槃而今於世尊前聞所未聞皆墮疑惑。

　　心自在即無學羅漢學無學即小聲聞昔蒙佛教自謂究竟而息見趣寂今聞雖說涅槃亦非真滅是以疑惑也。

　　善哉世尊願為四眾說其因緣令離疑惑爾時佛告舍利弗我先不言諸佛世尊以種種因緣譬喻言詞方便說法皆為阿耨多羅三藐三菩提耶是諸所說皆為化菩薩故然舍利弗今當復以譬喻更明此義諸有智者以譬喻得觧。

　　上皆發起喻說下文正演喻說。

　　二引火宅喻明昔權教皆為化迷也。

　　舍利弗若國邑聚落有大長者其年衰邁財富無量多有田宅及諸僮僕。

　　譬佛王化三界也國有邑邑有聚落譬大千有三界三界有六道四生大長者譬如來為一切世間之父其年衰邁譬應緣已久欲般涅槃也財富無量譬無量知見之法財多有田宅譬方便智慧之福田僮僕譬慈悲無倦以佑助正道從事群機。

　　其家廣大唯有一門多諸人眾一百二百乃至五百人止住其中。

　　譬五趣苦聚也家譬三界一門譬一乘出離之道五百人譬五趣眾生言一百二百者自人天次第而數也。

　　堂閣朽故墻壁隤落柱根腐敗梁棟傾危周帀俱時欻然火起焚燒舍宅。

　　譬身老苦逼也家有堂閣舍宅舍宅有墻壁柱根梁棟皆朽腐將傾而不可居譬三界有五陰眾生眾生有四大命根支體皆變異速壞而不可保然且於中競造惡業為五欲財利生死悲惱之所燒煑天上人間無能免者故曰周帀俱時欻然火起。

　　長者諸子若十二十或至三十在此宅中。

　　言五百人又言諸子者人則汎舉群生子則特舉從化者若十指菩薩子二十三十指二乘子前於五趣言百此於三乘言十者以五趣眾生從三乘之化者十一而已。

　　長者見是大火從四靣起即大驚怖。

　　譬觀六道苦起大悲心四靣即生老病死四相為眾苦之本。

　　而作是念我雖能於此所燒之門安隱得出而諸子等於火宅內樂著嬉戲不覺不知不驚不怖火來逼身苦痛切己心不厭患無求出意。

　　所燒之門安隱得出譬佛於生死苦永𥁞憂患不能襲也諸子樂著不覺不怖譬深著世樂無有慧心徒見得忘形見利忘真火宅之人皆如是也。

　　舍利弗是長者作是思惟我身手有力當以衣祴若以几案從舍出之復更思惟是舍唯有一門而復狹小。

　　沉思救焚之方也謂恃身手有力頋幼稚之微欲以衣祴密扶而出之或以几案憑[挈-刀+力]而出之又思其門狹小不可用此但以殷勤方便引而出之也此譬三七思惟設教之意身手全體譬如來知見力無所畏衣祴密用譬有大神力几案可憑譬智慧力其門狹小譬二乘心劣不堪此法故後文云若我但以神力及智慧力讚如來知見力無所畏者眾生不能以是得度故但以方便拔濟之也三藏法師云衣祴者西國盛華之具貢上貴人用之。

　　諸子幼稚未有所識戀著戲處或當墮落為火所燒我當為說怖畏之事此舍已燒宜時疾出無令為火之所燒害作是念已如所思惟具告諸子汝等速出。

　　憂其無知明告其害使知趍利。

　　父雖憐愍善言誘喻而諸子等樂著嬉戲不肯信受不驚不畏了無出心亦復不知何者是火何者為舍云何為失但東西走戲視父而已。

　　譬眾生為貪欲所迷雖遭大苦不以為患耽湎既甚不知何者是苦何者是身云何為貪但迷己逐物火馳不返雖值佛法不從其化特視之而已。

　　爾時長者即作是念此舍已為大火所燒我及諸子若不時出必為所焚我今當設方便令諸子等得免斯害父知諸子先心各有所好種種珍玩奇異之物情必樂著而告之言汝等所可玩好希有難得汝若不取後必憂悔如此種種羊車鹿車牛車今在門外可以遊戲汝等於此火宅宜速出來隨汝所欲皆當與汝。

　　徒令速出則怫其所欲既不能化故順其所欲而化之長者亦自恐被焚者譬佛示身三界與民同患也知子所好等者譬知諸眾生有種種欲隨其本性方便說三也車表果法不属三界故云今在門外可以遊戲者喻法樂可以自娛也牛正服乘之大力者正譬大根以任大乘羊鹿非可服乘徒以像牛為幼稚玩好之具權譬小根以任小乘知羊鹿非可服乘徒為玩好之具則知二乘不足致道徒為戲論之法而已。

　　爾時諸子聞父所說珍玩之物適其願故心各勇𨦣互相推排競共馳走爭出火宅。

　　言適其欲故化無不從進之為推退之為排此爭出之勢也譬隨根利鈍决擇三乘以求出離。

　　是時長者見諸子等安隱得出皆於四衢道中露地而坐無復障礙其心泰然歡喜踊躍乍喜諸子脫苦也四衢露坐等譬依四諦造偏空而不知進也。

　　時諸子等各白父言父先所許玩好之具羊車鹿車牛車願時賜與。

　　諸子出宅就父索車譬因獲三乘之利遂執三乘之果。

　　舍利弗爾時長者各賜諸子等一大車。

　　譬說三之後等示一乘使知無二無三即廢權立實也。

　　其車高廣眾寶莊校周帀欄楯四面懸鈴又於其上張設幰盖亦以珍奇雜寶而嚴飾之寶繩交絡垂諸華瓔重敷婉筵安置円枕駕以白牛膚色充潔形體姝好有大筋力行步平正其疾如風又多僕從而侍衛之。

　　車譬一乘牛譬大根餘表一乘大根之德用也其車高廣者高出三乘廣攝九部也眾寶譬萬行欄楯譬總持懸鈴譬四辯之下化幰盖譬慈悲之普覆雜寶譬眾善所以嚴慈悲也寶繩譬四誓所以固慈悲也垂諸華瓔則外布妙因聮續如瓔重敷婉筵則內弘忍力柔軟如筵安置円枕者使心冥覺觀而默處是道也駕以白牛者非純一大根不堪此乘也膚色充潔得其所養而無染也形體姝好全其所賦而無惡也有大筋力譬堪任大事行步平正譬允蹈大方其疾如風譬一念頓造又多僕從譬方便利生助道之事總而譬之即後所謂諸佛禪定觧脫等娛樂之具一相一種淨妙之樂也。

　　所以者何是大長者財富無量種種諸藏悉皆充溢而作是念我財物無極不應以下劣小車與諸子等。

　　釋所以賜等一大車之意譬如來有無量知見力無所畏諸佛法藏能與眾生大乘之法。

　　今此幼童皆是吾子愛無偏黨我有如是七寶大車其數無量應當等心各各與之不宜差別。

　　譬諸眾生皆是我子等與大乘不令有人獨得滅度。

　　所以者何以我此物周給一國猶尚不匱何况諸子。

　　萬物皆徃資焉而不匱此之謂也。

　　是時諸子各乘大車得未曾有非本所望。

　　譬二乘得佛過其所望。

　　舍利弗於汝意云何是長者等與諸子珍寶大車寧有虛妄不。

　　問許三而賜一猶始權而終實始終相違涉虛妄不。

　　舍利弗言不也世尊是長者但令諸子得免火難全其軀命非為虛妄何以故若全身命便為已得玩好之具况復方便於彼火宅而㧞濟之。

　　以全身命為得玩好者身之可玩固甚於物盖身為道本本全則道全所以至人常遺物抱道以全身養生而火宅之人唯物之玩不自貴愛故此警之耳。

　　世尊若是長者乃至不與最小一車猶不虛妄何以故是長者先作是意我以方便令子得出以是因緣無虛妄也何况長者自知財富無量欲饒益諸子等與大車佛告舍利弗善哉善哉如汝所言。

　　舍利弗如來亦復如是則為一切世間之父。

　　視四生如一子等三界以同仁。

　　於諸怖畏衰惱憂患無明暗蔽永𥁞無餘。

　　怖畏惱患即三界苦相無明暗蔽即四生苦本於此永𥁞即如如佛。

　　而悉成就無量知見力無所畏有大神力及智慧力具足方便智慧波羅蜜大慈大悲常無懈倦恒求善事利益一切。

　　知見力無畏正智也方便智度權智也神力智力所以資正智慈悲無倦所以運權智。

　　而生三界朽故火宅為度眾生生老病死憂悲苦惱愚癡暗蔽三毒之火教化令得阿耨多羅三藐三菩提。

　　由慈悲故示生三界之家濟度五趣之眾以自永𥁞無明暗蔽故欲度眾生愚癡暗蔽以自成就無量知見故欲令眾生得大菩提所謂欲令一切眾如我等無異也。

　　見諸眾生為生老病死憂悲苦惱之所燒煑亦以五欲財利故受種種苦又以貪著追求故現受眾苦後受地獄畜生餓鬼之苦若生天上及在人間貧窮困苦愛別離苦冤憎會苦如是等種種諸苦眾生沒在其中歡喜遊戲不覺不知不驚不怖亦不生猒不求觧脫於此三界火宅東西馳走雖遭大苦不以為患。

　　此備舉三界火宅苦狀該三世六道因果也生老病死憂悲苦惱為果業属前因五欲財利追求等苦為因業属後果畜生餓鬼天上人間即緣上因果成六道業化為異類淪替不停實可驚怖彼且喜而不猒遭而不患實癡暗所蔽也。

　　舍利弗佛見此已便作是念我為眾生之父應拔其苦難與無量無邊佛智慧樂令其遊戲舍利弗如來復作是念若我但以神力及智慧力捨於方便為諸眾生讚如來知見力所無畏者眾生不能以是得度。

　　無邊佛慧樂即一乘法樂如來知見力無所畏即一乘法體雖足以拔苦然非凡夫事故不能以是得度。

　　所以者何是諸眾生未免生老病死憂悲苦惱而為三界火宅所燒何由能觧佛之智慧。

　　所以不能以是得度者為眾苦所迷故。

　　舍利弗如彼長者雖復身手有力而不用之但以殷勤方便勉濟諸子火宅之難然後各與珍寶大車如來亦復如是雖有力無所畏而不用之但以智慧方便於三界火宅拔濟眾生為說三乘聲聞辟支佛佛乘。

　　法喻雙明。

　　而作是言汝等莫得樂住三界火宅勿貪麄弊色聲香味觸也若貪著生愛則為所燒。

　　此善言誘諭力拔其苦也色等五欲俗以為軟羙佛以為麄弊為皆幻惑濁惡能發業苦實致火之具也故貪著生愛則為所燒汝速出三界當得三乘聲聞辟支佛佛乘我今為汝保任此事終不虛也汝等但當勤修精進如來以是方便誘進眾生復作是言汝等當知此三乘法皆是聖所稱歎自在無繫無所依求乘是三乘以無漏根力覺道禪定觧脫三昧等而自娛樂便得無量安隱快樂示以三乘而讚其法使向慕也此三乘法聖所稱歎者諸佛共尊也能離生死故自在無繫異有為法故無所依求得是乘者斯得無漏五根五力七覺支八正道四禪九次第定八觧脫諸三昧法足以娛樂脫三界苦。

　　舍利弗若有眾生內有智性從佛世尊聞法信受殷勤精進欲速出三界自求涅槃是名聲聞乘如彼諸子為求羊車出於火宅。

　　此辯三乘根性不等取果有異如彼諸子玩好不同內有智性者謂正因信種揀非闡提也內有是因故從佛為緣觀四諦理聞聲悟道名聲聞乘欲速機小故譬羊車。

　　若有眾生從佛世尊聞法信受殷勤精進求自然慧樂獨善寂深知諸法因緣是名辟支佛乘如彼諸子為求鹿車出於火宅。

　　辟支此云獨覺亦通緣覺出無佛世觀物變易自覺無生故號獨覺觀十二緣覺真諦理故號緣覺求自然慧樂獨善寂即獨覺也深知諸法因緣即緣覺也此乘斷三界見思與聲聞同更侵斷習氣根性猛利故居聲聞上其機稍大故譬鹿車。

　　若有眾生從佛世尊聞法信受勤修精進求一切智佛智自然智無師智如來知見力無所畏愍念安樂無量眾生利益天人度脫一切是名大乘菩薩求此乘故名為摩訶薩如彼諸子為求牛車出於火宅。

　　此兼三乘集眾智之大根也一切智即菩薩智也佛智即一切種智也自然即離諸證取者無師即不由他悟者能求眾智及如來知見廣大德用而愍安利度所以為大菩薩其機為最故譬牛車。

　　舍利弗如彼長者見諸子等安隱得出火宅到無畏處自惟財富無量等以大車而賜諸子。

　　此牒見子得出露地而坐自念財物無極不與小車等文。

　　如來亦復。

　　如是為一切眾生之父若見無量億千眾生以佛教門出三界苦怖畏險道得涅槃樂如來爾時便作是念我有無量無邊智慧力無畏等諸佛法藏是諸眾生皆是我子等與大乘不令有人獨得滅度皆以如來滅度而滅度之。

　　合上可明出三界苦得涅槃樂即權乘小果如來滅度而滅度之即大乘極果。

　　是諸眾生脫三界者悉與諸佛禪定觧脫等娛樂之具皆是一相一種聖所稱歎能生淨妙第一之樂。

　　䟽上等與大乘之意也謂彼脫三界者雖得小乘禪定觧脫然猶猒有著空非一相也裂為二乘非一種也執著未除非淨也空有未融非妙也故與之諸佛禪定觧脫娛樂之具一相一種淨妙之樂如彼大車眾羙具僃。

　　舍利弗如彼長者初以三車誘引諸子然後但與大車寶物莊嚴安隱第一然彼長者無虛妄之咎。

　　先牒次結。

　　如來亦復如是無有虛妄初說三乘引導眾生然後但以大乘而度脫之何以故如來有無量智慧力無所畏諸法之藏能與一切眾生大乘之法但不𥁞能受舍利弗以是因緣當知諸佛方便力故於一佛乘分別說三總結前文也不𥁞能受者機不齊故。

妙法蓮華經要觧卷第四終


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要觧卷第五　　　　　曠六

　　溫陵開元蓮寺比丘　戒環　觧

　　佛欲重宣此義而說偈言。

譬如長者　有一大宅

　　譬佛王三界。

其宅久故　而復頓弊　堂舍高危
柱根摧朽　梁棟傾斜　基陛隤毀
墻壁圮坼　泥塗阤落　覆苫亂墜
椽梠差脫　周障屈曲　雜味充遍
有五百人　止住其中

　　大宅譬三界堂舍譬人身三界之相其來無始故曰久故五濁同會故曰頓弊五陰堂舍虛幻架構危而易傾命無牢強若柱根之摧朽質非貞固類梁棟之傾斜無明為基所以成是堂也餘緣為陛所以入是堂也是十二緣念念變異故曰基陛頹毀墻壁圮坼譬四大之衰謝泥塗阤落皮膚之皴皺覆苫譬毛髮椽梠譬骸骨苫茅覆也阤壞也亂墜差脫皆敗壞之狀此其外相也其內則關膈府藏周障屈曲膿血便利雜穢充遍其弊敗不淨若此而俗尤癡愛貪著故詳喻之五百人者五道眾生所共有也椽梠一𩔗在簷曰椽在脊曰梠椽從緣相緣属也梠從呂如脊骨也。

　　結文云其舍恐怖變狀如是是也。

䲭梟鵰鷲　烏鵲鳩鴿　蚖蛇蝮蝎
蜈蚣蚰蜒　守宮百足　鼬貍鼷鼠
諸惡蟲軰　交橫馳走

　　身為苦噐主殺盜婬謂之三業意為苦本主貪嗔癡謂之三毒身三意三相資而互具也今𩿒等八鳥譬貪毒而具三業𩿒噉生類土梟相食具殺貪也鵰善搏兔鷲食死屍具盜貪也烏鵲鳩鴿傳沫自運具婬貪也餘皆可推蚖等六蟲譬嗔毒蚖元也為毒之首蛇同類其性多嗔蝮復也晝不能視觸之則復而螫人人得復而殺之蝎多處陰而不可知蜈蚣蚰蜒善伏而含毒凡嗔之類如此或天性之嗔毒如蚖蛇或觸之而後嗔人如蝮或非色作慍現徒陰險以嗔人潛伏以毒人如蝎蜈蚣之類是也守宮等六蟲譬癡毒守宮𩔗𧋍蝎多在陰室百足名蚿蝎之𩔗多足而行不進鼬鼠之類能由穴噉鼠狸狐之𩔗老為精魅鼷甘口鼠物遇食而不知痛傷鼠多奸而善藏癡者陰昧濡滯潛傷奸伏其狀如此諸惡蟲軰交橫馳走譬三毒交擾闘競不休也。

屎尿臭處　不淨流溢　𧏙蜋諸蟲
而集其上　狐狼野干　咀嚼踐[跍-十+水]
嚌齧死屍　骨肉狼藉

　　於身受心法四念失正為倒屎尿臭處不淨流溢譬身倒也觀身不淨如此而俗以為香潔𧏙蜋諸蟲而集其上譬受倒也觀受是苦如此而俗以為欲樂遂於革囊眾穢生羙麗想而或著不捨真若𧏙蜋之集不淨也狐狼野干咀嚼踐[跍-十+水]譬心倒也狐多疑狼害物野干變怪倒心似之觀心無常則一切法皆不足戀然且咀踐纏著豈非倒耶嚌囓死屍骨肉狼藉譬法倒也觀法無我猶如死屍由疑倒心妄計窮詰是謂嚌囓轉見倒妄是謂狼藉也野干類狐巢危岩高木群行夜鳴怪獸也齒决曰嚌斷骨曰囓。

由是群狗　競來搏撮　飢羸慞惶
處處求食　闘諍摣掣　啀喍嘷吠

　　狗性苟且而善執守譬識情執著也群狗譬六識搏撮即執取義一切幻法無可愛樂而六識妄著無異群狗競搏死屍也言由是者由四倒而發六識由六識而發三毒展轉相資也慞惶求食譬識倒而發貪也闘諍摣掣譬識倒而發嗔也啀喍嘷吠譬識倒而發癡也六識三毒倒妄相因於諸幻境競執貪求其狀如此摣掣相掣奪也啀喍拒物之惡聲也。

其舍恐怖　變狀如是

　　結文云如是諸難是也。

處處皆有　魑魅魍魎

　　言宅多物也譬者性覺本明離明而昧曰魑魅心本一真物罔而二曰魍魎言處處者人人性皆若是此為起難之端故首言之。

　　由罔昧而起無明由無明而起三毒也。

夜义惡鬼　食噉人肉　毒蟲之属
諸惡禽獸　孚乳產生　各自藏護
夜义競來　爭取食之　食之既飽
惡心轉熾　闘諍之聲　甚可怖畏

　　夜义此云苦活譬無明識種攬眾苦以自活而𢦤害法身故譬食噉人肉毒蟲禽獸通譬三毒孚乳產生言其類日滋各自藏護譬畜積忿毒不可凌犯夜义競來爭取食之譬互起無明交相惱害食之既飽惡心轉熾譬以三毒而資無明猶以膏而益火所以轉熾也闘諍之聲甚可怖畏譬無明三毒彼此交攻如夜义之閧闘真可畏也孚卵属以爪保之也乳胎属以乳哺之也又孚乳通保養義。

鳩槃茶鬼　蹲踞土埵　或時離地
一尺二尺　徃返遊行　縱逸嬉戲
捉狗兩足　撲令失聲　以脚加頸
怖狗自樂

　　鳩槃茶此云可畏譬無常殺鬼也土埵譬地居欲界一尺譬色界二尺譬無色界三界皆未免無常故殺鬼徃返遊行於其間縱逸殺害視殺如戲焉言踞土埵又言或時離地者地居命促故殺鬼以踞地為常天居命長故殺鬼或時而徃捉狗兩足等者狗譬識兩足譬行想盖五蘊自識生行想乃有所行而識由行想取無常苦如捉其兩足而撲之也識為無常所苦則行想顛倒故譬以脚加頸也怖狗自樂者識為無常所怖而殺鬼樂然無怖所謂彼為衰殺非衰殺也。

復有諸鬼　其身長大　裸形黑瘦
常住其中　發大惡聲　呌呼求食
復有諸鬼　其咽如針　復有諸鬼
首如牛頭　或食人肉　或復噉狗

　　身大裸形譬地獄難經云阿鼻地獄縱廣三十二萬里罪人業力身如鐵花遍滿獄中可謂其身長大也墮此經歷八萬四千大劫故曰常住其中裸形呌呼即地獄苦狀也其咽如針譬餓鬼難首如牛頭譬畜生難或食人肉或復噉狗譬三惡道不但傷害法身亦乃苦楚識神也。

頭𩬊髼亂　殘害兇險　飢渴所逼
呌喚馳走

　　舉諸鬼可畏之狀譬三惡道貌狀行業也頭髼貌惡也兇險行惡也飢逼業惡也三者因果相召迭起故譬呌喚馳走。

夜义餓鬼　諸惡鳥獸　飢急四向
窺看𤗉牖　如是諸難　恐畏無量

　　捴明無明三毒惡習熾盛逐境無猒伺隙而出故譬飢急四向窺看𤗉牖古有六𤗉獼猴之喻其意類此。

是朽故宅　属於一人　其人近出
未久之間　於後宅舍　忽然火起
四面一時　其熖俱熾　棟梁椽柱
爆聲震烈　摧折墮落　墻壁崩倒
諸鬼神等　揚聲大呌　鵰鷲諸鳥
鳩槃茶等　周慞惶怖　不能自出

　　三界無安如朽故宅唯佛能化故属于一人眾生緣𥁞佛遂示滅纔無善化則煩惱增熾故曰其人近出於後火起四面俱熾譬生老病死四相同逼也棟梁爆摧譬四支疾苦墻壁崩倒譬四大壞散諸鬼神等揚聲大呌譬捨命時神識慞惶苦事迫切呻吟狂呌鵰鷲鳩槃不能自出譬三毒業果無常苦報交會煩煎莫由免脫也。

惡獸毒蟲　藏竄孔宂　毘舍闍鬼
亦住其中　薄福德故　為火所逼
共相殘害　飲血噉肉　野干之属
並已前死　諸大惡獸　競來食噉
臰烟蓬勃　四面充塞

　　火既逼極蟲獸竄伏鬼神潛避譬身壞之後三毒不滅唯藏於阿賴耶識生死窟宂也毘舍闍即惱害鬼所謂諸惱人者譬煩惱之本亦住其中者亦潛伏藏識而不亡也薄福德故為火所逼者所謂生不修福死歸苦處復於宂中共相噉害譬於幽陰業識相尋交為讎對也野干之属譬四倒而曰已死者三毒根本實業不亡四倒支末隨幻起滅故也以隨幻滅則亦為四相所吞故曰諸大惡獸競來食噉臰烟㶿塞者死業交煎逼極之相也。

蜈蚣蚰蜒　毒蛇之類　為火所燒
爭走出宂　鳩槃茶鬼　隨取而食

　　即前毒蟲藏竄鳥宂內火逼又爭出宂還被鬼食譬三毒隨識而逝受死報已復生諸趣命未須臾又為無常所殺故曰隨取而食也既以苦逼而死復以苦逼而生未須臾間又遭殺苦六趣生死凡皆若是也悲哉然生死由識為種而依三毒言者生死苦逼皆由三毒而致故也。

又諸餓鬼　頭上火然　飢渴熱惱
周慞悶走

　　圓覺云眾生無始皆因婬慾而正性命當知輪廻愛為根本愛欲為因愛命為果由於欲境起惑造業是故復生地獄餓鬼今舉餓鬼示愛欲之果也頭上火然示愛欲之因也婬慾熾盛為五欲之首故譬頭上火然飢渴熱惱周慞悶走譬為欲業逼惱又逐愛命輪轉諸趣無有窮已。

其宅如是　甚可怖畏　毒害火災
眾難非一

　　夫生死循環眾苦逼切真若火宅可畏之狀而俗以倒心自迷徒惑欲愛不知業因苦果皆自此起沉湎其中冥若大夢故我大覺依一身之苦噐初明三毒六識之苦相次明無常三惡之苦難終明業識輪廻之苦本喻而示之使由樂而覺苦怖果而絕因則生死迅輪庶幾停息出火宅難到無畏處實導師慈父之至德也。

是時宅主　在門外立　聞有人言
汝諸子等　先因遊戲　來入此宅
稚小無知　歡娛樂著　長者聞已
驚入火宅　方宜救濟　令無燒害
告喻諸子　說眾患難　惡鬼毒蟲
災火蔓莚　眾苦次苐　相續不絕
毒虵蚖蝮　及諸夜义　鳩槃茶鬼
野干狐狗　鵰鷲䲭梟　百足之属
飢渴惱急　甚可怖畏　此苦難處
况復大火

　　在門外立譬如來已離三界火宅驚入火宅譬大悲願力示現受生方宜猶方便也。

諸子無知　雖聞父誨　猶故樂著
嬉戲不已　是時長者　而作是念
諸子如此　益我愁惱　今此舍宅
無一可樂　而諸子等　躭湎嬉戲
不受我教　將為火害　即便思惟
設諸方便　告諸子等　我有種種
珎玩之具　妙寶好車　羊車鹿車
大牛之車　今在門外　汝等出來
吾為汝等　造作此車　隨意所樂
可以遊戲

　　為救稚子巧說三車譬為度小智權說三乘權則非實故云造作湎沉迷也。

諸子聞說　如此諸車　即時奔競
馳走而出　到於空地　離諸苦難

　　譬二乘樂小於空速證。

長者見子　得出火宅　住於四衢
坐師子座　而自慶言　我今快樂
此諸子等　生育甚難　愚小無知
而入險宅　多諸毒蟲　魑魅可畏
大火猛熖　四面俱起　而此諸子
貪著嬉戲　我已救之　令得脫難
是故諸人　我今快樂

　　四衢道言子既離難師子座表父得無畏所謂若子病愈父母亦愈也生育甚難譬人身難得恐癡迷復失故切救之。

爾時諸子　知父安座　皆詣父所
而白父言　願賜我等　三種寶車
如前所許　諸子出來　當以三車
隨汝所欲　今正是時　惟垂給與

　　頌諸子索車也。

長者大富　庫藏眾多　金銀琉璃
車璖瑪瑙　以眾寶物　造諸大車
裝校嚴飾　周帀欄楯　四面懸鈴
金繩交絡　真珠羅網　張施其上
金花諸瓔　處處垂下　眾綵雜飾
周帀圍繞　柔軟繒纊　以為茵褥
上妙細㲲　價直千億　鮮白淨潔
以覆其上　有大白牛　肥壯多力
形體姝好　以駕寶車　多諸儐從
而侍衛之　以是妙車　等賜諸子

　　以富藏眾寶造諸大車譬於無量知見演出一乘然雖一乘亦未離造作盖既已謂之一矣當知妙法一亦不守也裝校嚴飾等譬一乘果法萬德圓備唯大根能乘以佑助正道方便利生並如前觧。

諸子是時　歡喜踊躍　乘是寶車
遊於四方　嬉戲快樂　自在無礙

　　得一乘妙用則不滯於一隅故曰遊於四方不縛於諸法故云嬉戲快樂盖戲者之於物毋意毋必調而應偶而會曾無縛著之心道人於一切法若嬉戲然乃能自在無礙。

告舍利弗　我亦如是　眾聖中尊
世間之父　一切眾生　皆是吾子
深著世樂　無有慧心　三界無安
猶如火宅　眾苦充滿　甚可怖畏
常有生老　病死憂患　如是等火
熾然不息　如來已離　三界火宅
寂然閑居　安處林野　今此三界
皆是我有　其中眾生　悉是吾子
而今此處　多諸患難　唯我一人
能為救護　雖復教詔　而不信受
於諸欲染　貪著深故　以是方便
為說三乘　令諸眾生　知三界苦
開示演說　出世間道

　　出世間道且令脫三界苦未與開佛知見。

是諸子等　若心决定　具足三明
及六神通　有得緣覺　不退菩薩

　　此因三乘得出世間者也不退指地前菩薩皆權果也三明者過去宿命現在天眼未來漏𥁞除三際愚故謂之明即六通之三也六通加天耳他心神境。

汝舍利弗　我為眾生　以此譬喻
說一佛乘　汝等若能　信受是語
一切皆當　成得佛道

　　為其以權果為决定故說一乘而進之。

是乘微妙　清淨第一　於諸世間
為無有上　佛所恱可

　　讚一乘德也妙契佛心所以恱可。

一切眾生　所應稱讚　供養禮拜
無量億千　諸力觧脫　禪定智慧
及佛餘法　得如是乘　令諸子等
日夜劫數　常得遊戲　與諸菩薩
及聲聞眾　乘此寶乘　直至道塲

　　一切眾生至供養禮拜令尊敬一乘也無量億千至及佛餘法指一乘所具也諸力觧脫即十力諸觧脫也得如是乘直至道塲示一乘之利也得是乘者得智慧日照生死夜等頃久劫超情量數於一切法優遊自在故云日夜劫數常得遊戲直至道塲謂直下坐道𣗳成正覺也。

以是因緣　十方諦求　更無餘乘
除佛方便

　　結顯一乘也。

告舍利弗　汝諸人等　皆是吾子
我則是父　汝等累劫　眾苦所燒
我皆濟拔　令出三界　我雖先說
汝等滅度　但𥁞生死　而實不滅
今所應作　唯佛智慧　若有菩薩
於是眾中　能一心聽　諸佛實法
諸佛世尊　雖以方便　所化眾生
皆是菩薩

　　我雖先說至而實不滅牒昔權也今所應作唯佛智慧明今實也不滅言非真證也若有菩薩已下謂能以大心聽此實法則知諸佛雖說三乘皆為化菩薩故。

若人小智　深著愛欲　為此等故
說於苦諦　眾生心喜　得未曾有
佛說苦諦　真實無異　若有眾生
不知苦本　深著苦因　不能暫捨
為是等故　方便說道　諸苦所因
貪欲為本　若滅貪欲　無所依止
滅𥁞諸苦　名第三諦　為滅諦故
修行於道　離諸苦縛　名得觧脫

　　牒明所以說四諦之意也四諦之初為治小智愛欲故說苦諦使知猒離苦即生老病死由愛欲起也二為眾生深著苦因故說集諦使知伏斷集即煩惱惑業為苦之因為其深著故方便說集諦以導之使知捨離也道音導三為滅苦本絕其依止故說滅諦使滅𥁞貪欲生死諸苦即小乘涅槃也四為求證滅故說道諦使知進修道者略即戒定慧廣即三十七品覺觀之法乃離苦脫縛之道也四法皆謂之諦者其義諦實當理無差故遺教云日可令冷月可令熱佛說四諦不可令異。

是人於何　而得觧脫　但離虛妄
名為觧脫　其實未得　一切觧脫
佛說是人　未實滅度　斯人未得
無上道故　我意不欲　令至滅度

　　牒上觧脫非真也離虛妄為觧脫即猒有著空者也得一切觧脫即無猒無著者也為其猶有猒著故說是人未實滅度以有猒著非無上道故不欲令證也。

我為法王　於法自在　安隱眾生
故現於世　汝舍利弗　我此法印
為欲利益　世間故說

　　結告大眾使知佛之出現說法之意而求其安隱利益也法印即所謂實相印。

在所遊方　勿妄宣傳　若有聞者
隨喜頂受　當知是人　阿鞞跋致

　　勿妄宣傳為非小智所堪能隨喜受當知是大菩薩阿鞞致此云不退指地上菩薩也。

若有信受　此經法者　是人已曾
見過去佛　恭敬供養　亦聞是法

　　供佛言夙福之厚聞法言夙因之深故能信此。

若人有能　信汝所說　則為見我
亦見於汝　及比丘僧　并諸菩薩
斯法華經　為深智說　淺識聞之
迷惑不觧　一切聲聞　及辟支佛
於此經中　力所不及

　　我汝比丘菩薩指靈山法眾也謂在所宣傳能信汝說即見靈山法會宛爾常存也若深智以現量證之則觸事而真淺識以情見分別故迷惑不觧。

汝舍利弗　尚於此經　以信得入
况餘聲聞　其餘聲聞　信佛語故
隨順此經　非己智分

　　聲聞力雖不及然許以信入故凡能隨順非其智分所能皆信力爾故須擇信機宣傳也前云是法不可示言辭相寂滅而獨許信力堅固者能觧此又許舍利弗等以信得入以信隨順當云何信耶傳曰不言而信者天也又曰有諸己之謂信今欲觧言辭相寂之法當依不言之信信乎己而已即華嚴五位之初十信是也彼依自性不動智以立信體令信自心與佛無異由是覺了智佛不動萬法不遷因果不移聖凡不二心境䐇然印契實相一切相應是謂不言之信也能發是信頓飜無明業識見聞覺知成一切種智矣則於此經以信得入以信隨順者如此。

又舍利弗　憍慢懈怠　計我見者
莫說此經　凡夫淺識　深著五欲
聞不能觧　言勿為說

　　憍怠計我即外道無信者凡淺著欲即凡夫無信者皆在所擇。

若人不信　毀謗此經　則斷一切
世間佛種　或復頻蹙　而懷疑惑

　　此經所詮即人人妙性是謂佛種不信而毀則佛種斷滅業種增熾則說之不如其己盖信而後言未信則以為厲己故顰蹙也又未信則以為謗己故疑惑也夫心者萬形之模範業者一心之影響三世善惡一唯心造如噐出模無不相類如影隨形在處莫逃故謗經罪報各從其𩔗如下所列。

汝當聽說　此人罪報　若佛在世
若滅度後　其有誹謗　如斯經典
見有讀誦　書持經者　輕賤憎嫉
而懷結恨　此人罪報　汝今復聽
其人命終　入阿鼻獄　具足一切
劫𥁞更生　如是展轉　至無數劫

　　此斷佛種之報也自斷佛種故永沉幽趣劫𥁞更生謂一劫命𥁞復生地獄獄報劫數如是之長者失性隨業如石投水易沉難浮其勢然也。

從地獄出　當墮畜生　若狗野干
其形頌瘦　黧黮疥癩　人所觸嬈
又復為人　之所惡賤　常困飢渴
骨肉枯竭　生受楚毒　死被瓦石
斷佛種故　受斯罪報

　　狗由苟且害正野干白狐疑不信此毀謗疑惑之報也又縈疥癩之病觸嬈之害乃至楚毒鞭扑瓦石打擲此輕賤憎嫉之報也頌音窟白禿也黧黮黑雜色嬈擾弄也。

若作駱駞　或生驢中　身常負重
加諸杖捶　但念水草　餘無所知
謗斯經故　獲罪如是　有作野干
來入聚落　身體疥癩　又無一目
為諸童子　之所打擲　受諸苦痛
或時致死　於此死已　更受蟒身
其形長大　五百由旬　聾騃無足
蜿轉腹行　為諸小蟲　之所𠯗食
晝夜受苦　無有休息　謗斯經故
獲罪如是

　　非毀正乘故召駞驢乘負之報疑情偏見故召野干一目之報來入聚落即業力所使自求打擲也蟒大蛇性多嗔乃憎嫉結恨之報聾無聞騃無識亦不信之類也。

若得為人　諸根暗鈍　矬陋攣躄
盲聾背傴　有所言說　人不信受
口氣常臭　鬼魅所著　貧窮下賤
為人所使　多病痟瘦　無所依怙
雖親附人　人不在意　若有所得
尋復忘失　若修醫道　順方治病
更增他疾　或復致死　若自有病
無人救療　設服良藥　而復增劇
若他反逆　抄劫竊盜　如是等罪
橫罹其殃

　　蔑智慧明故六根暗鈍毀正法身故矬短醜陋手拘攣足跛躄也有所言說等即謗誹口業之報附而不親乃至橫遭殃罪者為不順正理故報皆乖背也上明業報次明難報。

如斯罪人　永不見佛　眾聖之王
說法教化　如斯罪人　常生難處
狂聾心亂　永不聞法　於無數劫
如恒河沙　生輙聾啞　諸根不具

　　不見佛不聞法皆難報也。

常處地獄　如遊園觀　在餘惡道
如己舍宅　駞驢猪狗　是其行處
謗斯經故　獲罪如是

　　園觀舍宅譬遊處於是不暫離也是謂常生難處。

若得為人　聾盲瘖瘂　貧窮諸衰
以自莊嚴　水腫乾痟　疥癩癰疽
如是等病　以為衣服　身常臭處
垢穢不淨　深著我見　增益嗔恚
婬欲熾盛　不擇禽獸　謗斯經故
獲罪如是

　　以病為衣服言難脫諸衰也身常不淨婬熾不擇由棄捨淨業增長惡習。

告舍利弗　謗斯經者　若說其罪
窮劫不𥁞　以是因緣　我故語汝
無智人中　莫說此經　若有利根
智慧明了　多聞強識　求佛道者
如是之人　乃可為說　若人曾見
億百千佛　植諸善本　深心堅固
如是之人　乃可為說　若人精進
常修慈心　不惜身命　乃可為說
若人恭敬　無有異心　離諸凡愚
獨處山澤　如是之人　乃可為說
又舍利弗　若見有人　捨惡知識
親近善友　如是之人　乃可為說
若見佛子　持戒清潔　如淨明珠
求大乘經　如是之人　乃可為說
若人無嗔　質直柔軟　常愍一切
恭敬諸佛　如是之人　乃可為說
復有佛子　於大眾中　以清淨心
種種因緣　譬喻言辭　說法無礙
如是之人　乃可為說　若有比丘
為一切智　四方求法　合掌頂受
但樂受持　大乘經典　乃至不受
餘經一偈　如是之人　乃可為說
如人志心　求佛舍利　如是求經
得已頂受　其人不復　志求餘經
亦未曾念　外道典籍　如是之人
乃可為說

　　精確鑽仰如求舍利。

告舍利弗　我說是相　求佛道者
窮劫不𥁞　如是等人　則能信觧
汝當為說　妙法華經

　　如上正機正行不可勝舉聊示大略使以類擇授之正法也。

妙法蓮華經要觧卷第五


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要觧卷第六　　　　　曠七

　　溫陵開元蓮寺比丘　戒環　觧

　　信觧品第四

　　信觧者因聞喻說以信得入悟觧法要也前法說一周身子於喻品之初領悟佛於喻品述成與記喻說一周四大弟子於此品領悟佛於藥草品述成授記品與記然大迦葉為上首弟子而領悟後於身子者此經融會二智身子當機故先領悟也諸大弟子皆內祕外現根非中下悟無先後為助揚法化故次第敷陳也。

　　爾時慧命須菩提摩訶迦栴延摩訶迦葉摩訶目犍連從佛所聞未曾有法世尊授舍利弗阿耨多羅三藐三菩提記發希有心歡喜踊躍。

　　須菩提年德高眾故稱長老或曰具壽或曰慧命戒經云是人佛法中能得智慧命是也合先列大迦葉而先須菩提者亦當機故也須菩提觧空第一而聲聞但念偏空於菩薩法心不喜樂今乃捨空法證實道故以觧空人表敘至下說偈即當迦葉及授記亦先迦葉乃正序也。

　　即從座起整衣衣服偏袒右肩右膝著地一心合掌曲躬恭敬瞻仰尊顏而白佛言我等居僧之首年並朽邁自謂已得涅槃無所堪任不復進求阿耨多羅三藐三菩提。

　　偏右肉袒示降志尊法右膝虔跪示屈節致欽也袒跪不唯西竺之禮此方春秋鄭伯肉袒降楚示為臣㒒及禱則跪爐祭則跪奠皆致欽也白佛已下敘其早躭小乘晚聞大道之意此總標下自釋。

　　世尊徃昔說法既久我時在座身體疲懈但念空無相無作於菩薩法遊戲神通淨佛國土成就眾生心不喜樂。

　　說法既久指四十年說小教時也以疲懈故但念小乘空法不復求進也空無相無作即小乘三觧脫門也智者謂依四諦以觀諸法無我我所名空以空故萬法一異等相實不可得名無相知一切法無相不可得即於三界無所願求不復造作三有生死之業名無作亦名無願由是離諸苦縛而得觧脫然此特小法不足念也菩薩法即大乘法也遊戲神通等即大乘行也彼唯樂小沈空趣寂故於大法大行心不喜樂。

　　所以者何世尊令我等出於三界得涅槃證又今我等年已朽邁於佛教化菩薩阿耨多羅三藐三菩提不生一念好樂之心。

　　釋上之失為滯小故。

　　我等今於佛前聞授聲聞阿耨多羅三藐三菩提記心甚歡喜得未曾有不謂於今忽然得聞希有之法深自慶幸獲大善利無量珎寶不求自得。

　　世尊我等今者樂說譬喻以明斯義譬若有人年既幼稚捨父逃逝久住他國或十二十至五十嵗。

　　幼稚譬顓蒙無知捨父譬棄背本覺他國譬淪滯五道故曰至五十嵗或十二十譬次第而淪也。

　　年既長大加復窮困馳騁四方以求衣食漸漸遊行遇向本國。

　　年長窮困四方求食譬困五道歷四生以自活命漸向本國譬因遇佛教遂能反省然方向之未能至也。

　　其父先來求子不得中止一城其家大富財寶無量金銀琉璃珊瑚琥珀頗梨珠等其諸倉庫悉皆盈溢多有僮僕臣佐吏民象馬車乘牛羊無數出入息利乃遍他國啇估賈客亦甚眾多。

　　其父譬覺皇也先求不得譬昔曾教化後還退墮也中止一城譬華嚴法菩提塲其家大富財寶諸珎譬道塲所得法具無量功德也倉盈法喜之食庫溢諸法之財僮僕所以自奉臣佐所以治民譬自利利他事也象馬牛羊以譬五乘教授滋息廣被大千故曰出入息利乃遍他國由是群生咸求法利故曰啇賈眾多捴譬出興利澤也啇以遷有資無賈以覆藏待價啇估猶啇人也。

　　時貧窮子遊諸聚落經歷國邑遂到其父所止之城。

　　窮子譬困於五道乏功德財聚落荒淺譬小乘權教國邑盛麗譬中乘漸教其父所止譬大乘正教意謂在昔迷淪因教漸引遂入正道也。

　　父每念子與子離別五十餘年而未曾向人說如此事但自思惟心懷悔恨自念老朽多有財物金銀珎寶倉庫盈溢無有子息一旦終歿財物散失無所委付是以殷勤每憶其子復作是念我若得子委付財物坦然快樂無復憂慮。

　　父每念子等者譬佛念二乘之子久淪五道性習昏淺未堪說大也思惟悔恨者悔昔之教未深恨今之機退大也自念老朽等者憂其無以續佛壽命也。

　　世尊爾時窮子傭賃展轉遇到父舍住立門側。

　　為人之用曰傭任力取利曰賃城譬乍入舍譬深入謂資藉權乘積漸深造也然傭賃而作徒取小利功非己有譬資藉權教終無實證也到舍而住立門側譬雖值佛道不能正入猶依偏空而止為樂小故。

　　遙見其父踞師子床寶几承足諸婆羅門剎利居士皆恭敬圍繞以珎珠瓔珞價直千萬莊嚴其身吏民僮僕手執白拂侍立左右覆以寶帳垂諸華幡香水洒地散眾名華羅列寶物出內取與有如是等種種嚴飾威德特尊窮子見父有大力勢即懷恐怖悔來至此竊作是念此或是王或是王等非我傭力得物之處不如徃至貧里肆力有地衣食易得若久住此或見逼迫強使我作作是念已疾走而去。

　　譬二乘初聞佛果萬德種智之事而迷小怖大也遙見其父譬未能親證踞師子床者表無畏之德也寶几承足者尊萬行之本也萬行本真而能涉俗故剎利居士皆悉圍繞二乘不能涉俗矣因萬行以成萬德故以珎珠瓔珞莊嚴其身二乘無此莊嚴矣吏所以治民所以役僮任輕僕任重譬一乘法中所治所役輕重纖悉之法無不僃者所謂治世語言資生業等皆順正法但以不染不偏為尚故執白拂侍左右盖拂能去塵白言不染左右表拂去空假之塵而歸中道也寶帳譬慈悲廣被故言覆華幡譬眾善下化故言垂水譬智華譬因香水洒地者以妙智淨眾生心地也散眾名華者以妙因嚴眾生心地也羅列寶物所以示其玩好出內取與所以隨其欲樂譬成就大根而誘進小乘也上皆萬德種智之事自窮子見父已下即迷小怖大之事王謂國王王等謂王之族譬法報二身也貧居里巷譬二乘小道肆力有地譬進修有方非得物處譬大法難證衣食易得譬小果易求或見逼迫譬慮佛道長遠久受勤苦內音納或出或納也。

　　時富長者於師子座見子便識心大歡喜即作是念我財物庫藏今有所付我常思念此子無由見之而忽自來甚適我願我雖年朽猶故貪惜即遣傍人急追將還。

　　見子便識譬昔緣已熟財物有付譬法有所授我雖年朽猶故貪惜譬曠劫所修不妄與也遣人急追譬令菩薩為說頓法即華嚴五位法門皆菩薩所說。

　　爾時使者疾走徃捉窮子驚愕稱怨大喚我不相犯何為見捉使者執之逾急強牽將還于時窮子自念無罪而被囚執此必定死轉更惶怖悶絕躃地。

　　父命追子實欲親之而子驚悶絕乃自棄也譬二乘初聞華嚴怯其頓說盖頓教以煩惱即菩提而二乘以煩惱為冤賊故稱怨也頓以生死即涅槃而二乘以生死為苦縛故大喚不犯而被捉譬不求而強化急執而強牽譬不從而強率也菩薩示生三界而二乘以三界為牢獄故云無罪被囚菩薩出入塵勞而二乘恐喪定果故云此必定死由是如聾若啞悶然不觧故曰轉更惶怖悶絕躃地。

　　父遙見之而語使言不須此人勿強將來以冷水灑面令得醒窹莫復與語。

　　見其驚急悶絕令姑息之譬捨頓開權也冷水能蘇悶絕譬權教能治煩惱。

　　所以者何父知其子志意下劣自知豪貴為子所難審知是子而以方便不語他人云是我子使者語之我今放汝隨意所趣窮子歡喜得未曾有從地而起徃至貧里以求衣食譬知其志劣難堪大乘故權息之也不云我子未即顯實也使者放之譬捨頓也隨意所趣譬開權也從地而起即從迷而覺也徃至貧里以求衣食即依二乘貧所樂法為入道資粮也。

　　爾時長者將欲誘引其子而設方便密遣二人形色憔悴無威德者汝可詣彼徐語窮子此有作處倍與汝直窮子若許將來使作若言欲何所作便可語之雇汝除糞我等二人亦共汝作時二使人即求窮子既已得之具陳上事。

　　先敘設權也密遣二人者使祕菩薩行者示二乘法也形色憔悴即所謂隱其自在之力倍與汝直譬因樂小而示近果也雇汝除糞即所謂以貧所樂法度之除糞譬斷煩惱煩惱惑業糞穢心地二乘作諸觀以除之菩薩煩惱涅槃不相留礙而云亦共汝作者以同事攝也具陳上事譬順佛揚化。

　　爾時窮子先取其價尋與除糞其父見子愍而怪之又以他日於窓牖中遙見子身羸瘦憔悴糞土塵坌污穢不淨即脫瓔珞細軟上服嚴飾之具更著麄弊垢膩之衣塵土坌身右手執持除糞之器狀有所畏語諸作人汝等勤作勿得懈息以方便故得近其子。

　　先取其價譬樂小慕果然後修因所以四諦法中先果後因也其父愍恠怪其樂小棄大也又以他日於窓牖中等譬又多設方便循其小見潛施密化使令慕大也瘦悴塵坌譬二乘伏斷煩惱不得其要飜為煩惱所擾也左逆右順右手執噐譬順方便道而誘之。

　　後復告言咄男子汝常此作勿復餘去當加汝價諸有所須盆器米麵塩醋之属莫自疑難亦有老弊使人須者相給好自安意我如汝父勿復憂慮。

　　方便叱省而親厚之使安而無怯也當加汝價譬自預流而進四果盆噐譬助道等法米麵譬資粮等法塩醋所以和味使於諸法均調適中也老弊使人譬二乘已陳之法如所謂已陳芻狗也。

　　所以者何我年老大而汝少壯汝常作時無有欺怠瞋恨怨言都不見汝有此諸惡如餘作人自今已後如所生子即時長者更與作字名之為兒。

　　貶已衰老褒子心力譬斥大褒小權進其功言自今如子等者益親厚而進之也兒憐愛之稱更與作字譬改預流而進後果上皆譬設權。

　　爾時窮子雖欣此遇猶故自謂客作賤人由是之故於二十年中常令除糞。

　　正譬滯權也謂雖欣佛化而志尚卑劣故且令於二乘法中斷除十使煩惱之糞也。

　　過是已後心相體信入出無難然其所止猶在本處。

　　窮子過二十年久漸親父而猶住門側譬依二乘教斷結之後聞方等教揚大而不謗折小而不疑是謂心相體信也進可語大退不滯小是謂入出無難也猶在本處譬未能頓入。

　　世尊尒時長者有疾自知將死不久語窮子言我今多有金銀珎寶倉庫盈溢其中多少所應取與汝悉知之我心如是當體此意。

　　譬為說般若漸引入實也長者有疾譬方等之後名相未遣人多法執之病佛亦病之將死而語寶藏譬化緣將畢故說般若為法華先導如方語之寶藏未即付也般若教中六度萬行具僃故譬倉庫盈溢然未為圓教故其中寶物又有多少或取以自利或與以利他聖人之用心如是宜當體法此令轉教菩薩之譬也大般若告須菩提云汝當為菩薩說般若下文云我等又因如來智慧為諸菩薩開演即轉教事。

　　所以者何今我與汝便為不異宜加用心無令漏失。

　　和同父子之情使無疑間而欣領寶藏也我汝不異等譬般若之理一切皆如無二無別是入圓頓之門故宜加用心。

　　爾時窮子即受教勑領知眾物金銀珎寶及諸庫藏而無希取一飡之意然其所止故在本處下劣之心亦未能捨。

　　既領寶藏而略不希取譬受勑以大乘轉教而自於此無有志願也下劣之心亦未能捨譬但念空無相無作而已上捴喻昔失復經少時父知子意漸已通泰成就大志自鄙先心臨欲終時而命其子并會親族國王大臣剎利居士皆悉已集即自宣言諸君當知此是我子我之所生於某城中捨吾逃走跉傳辛苦五十餘年其本字某我名某甲昔在本城懷憂推覔忽於此間遇會得之此實我子我實其父今我所有一切財物皆是子有先所出內是子所知。

　　子志既大父乃聚族始定父子全付家業也復經少時等譬般若之後大機已熟可一變而至道也自鄙先心譬捨小趣大臨欲終時命子會族如化城云如來自知涅槃時到便集菩薩聲聞為說是經則聲聞為子菩薩為族也聚族宣言此是我子即於天人眾中說我昔曾化故生我法中之譬也於某城中捨吾等者自昔之後汝今悉忘之譬也盖彼時根性未定後還退墯流浪五道故曰跉傳辛苦五十餘年其本字某等者指本名字以證父子之的也其本字某即化城云爾時所化之眾汝等比丘聲聞弟子是也我名某甲即第十六我釋迦是也本城推覔此間遇會譬昔依本性闡化至此頓門乃適然契會也此實我子等結上的證全付家業譬授記作佛紹法王位也我有財物皆是子有者此一大事人人本具不從外得也先所出納是子所知者即平常運用見聞之法非今別有也自我求之本始之覺真父子德性之用真寶藏生而固有誰獨且無柰何自失於背馳自迷於外物故佛慈憂慮急使追復儻能心相體信斯可遇會得之曾無難者彼且驚愕而失己稱怨以疑佛設非真慈多方善誘終則跉傳窮困於四生五道可為長嘆矣。

　　世尊是時窮子聞父此言即大歡喜得未曾有而作是念我本無心有所希求今此寶藏自然而至。

　　結喻今得也。

　　世尊大富長者則是如來我等皆似佛子如來常說我等為子。

　　須菩提真佛子為合譬故言似。

　　世尊我等以三苦故於生死中受諸熱惱迷惑無知樂著小法。

　　三苦者一苦苦若根若境乖違逼迫生老病死諸現苦相二壞苦因樂變異生諸憂惱所謂樂未畢哀又繼之即愛別離求不得之𩔗三行苦即念念遷謝之相五趣蘊苦皆行苦攝。

　　今日世尊令我等思惟蠲除諸法戲論之糞我等於中勤加精進得至涅槃一日之價既得此已心大歡喜自以為足便自謂言於佛法中勤精進故所得弘多然世尊先知我等心著弊欲樂於小法便見縱捨不為分別汝等當有如來知見寶藏之分。

　　敘滯權也云今日者對多生言謂多生樂小而今猶濡滯也於一切法妄起惑染顛倒分別種種戲論糞污心地名戲論糞一日之價譬小果之利所獲不多。

　　世尊以方便力說如來智慧我等從佛得涅槃一日之價以為大得於此大乘無有志求說如來智慧即般若教。

　　我等又因如來智慧為諸菩薩開示演說而自於此無有志願所以者何佛知我等心樂小法以方便力隨我等說而我等不知真是佛子。

　　此以般若轉教菩薩而自不希求也。

　　今我等方知世尊於佛智慧無所恡惜所以者何我等昔來真是佛子而但樂小法若我等有樂大之心佛則為我說大乘法。

　　今得法華始知般若之時已欲全付但以樂小自迷若我樂大則全付久矣。

　　於此經中唯說一乘而昔於菩薩前毀呰聲聞樂小法者然佛實以大乘教化。

　　觀今說一視昔彈偏足知佛心本以大化。

　　是故我等說本無心有所希求今法王大寶自然而至如佛子所應得者皆已得之。

　　結慶今得也佛子所應得者一乘修證之法也。

　　爾時摩訶迦葉欲重宣此義而說偈言。

我等今日　聞佛音教　歡喜踊躍
得未曾有　佛說聲聞　當得作佛
無上寶聚　不求自得　譬如童子
幼稚無識　捨父逃逝　遠到他土
周流諸國　五十餘年　其父憂念
四方推求

　　譬困五道歷四生。

求之既疲　頓止一城　造立舍宅
五欲自娛　其家巨富　多諸金銀
𤥭𤦲瑪瑙　真珠琉璃　象馬牛羊
輦轝車乘　田業僮僕　人民眾多
出入息利　乃遍他國　啇估賈人
無處不有　千萬億眾　圍繞恭敬
常為王者　之所愛念　群臣豪族
皆共宗重　以諸緣故　徃來者眾
豪富如是　有大力勢　而年朽邁
益憂念子　夙夜惟念　死時將至
癡子捨我　五十餘年　庫藏諸物
當如之何

　　頌救迷事也一城譬覺塲舍宅譬慈悲五欲譬法樂家富眾寶等譬道塲所得法具無量功德益憂念子等譬化緣將畢法藏未傳憂其無續佛壽命也。

爾時窮子　求索衣食　從邑至邑
從國至國　或有所得　或無所得
飢餓羸瘦　體生瘡癬　漸次經歷
到父住城　傭賃展轉　遂至父舍

　　從邑至國譬緣循諸教漸入正道也法力未強故或得不得法喜未充故飢餓羸瘦體生瘡癬者未能善入佛慧而反傷本自無瘡之身也傭賃展轉遂至父舍譬資藉權教積漸深入。

爾時長者　於其門內　施大寶帳
處獅子座　眷属圍繞　諸人侍衛
或有計筭　金銀寶物　出內財產

　　注記券䟽。

　　於門內施設諸事欲引令入也券以出納財物䟽以䟽明事件注而記之譬為大根度量功德䟽明行位而與受記誘進小乘也。

窮子見父　豪貴尊嚴　謂是國王
若國王等　驚怖自恠　何故至此

　　怖法報事非己智分。

覆自念言　我若久住　或見逼迫
強驅使作　思惟是已　馳走而去
借問貧里　欲徃傭作

　　懼長遠道思取小果。

長者是時　在師子座　遙見其子
默而識之　即勑使者　追捉將來
窮子驚喚　迷悶躃地　是人執我
必當見殺　何用衣食　使我至此

　　譬怯華嚴頓說也怖煩惱冤故驚畏生死縛故喚悶然不觧故云躃地恐喪道果故疑見殺。

長者知子　愚癡狹劣　不信我言
不信是父　即以方便　更遣餘人
眇目矬陋　無威德者　汝可語之
云當相雇　除諸糞穢　倍與汝價

　　譬捨頓開權也眇少一目譬二乘偏見也矬短醜陋皆隱勝現劣事。

窮子聞之　歡喜隨來　為除糞穢
淨諸房舍

　　譬樂小滯權也房譬六入舍譬五陰。

長者於牗　常見其子　念子愚劣
樂為鄙事　於是長者　著弊垢衣
執除糞噐　徃到子所　方便附近
語令勤作

　　循其小見隱勝現劣多方誘進。

既益汝價　并塗足油　飲食充足
薦席厚暖　如是苦言　汝當勤作
又以軟語　若如我子

　　益親厚而誘之也既益汝價譬增進四果塗足油傭人用之使足不龜譬護戒足助道之法薦席譬小乘諸定姑息之法若一乘大定之法則譬繒纊絪褥非薦席比矣。

長者有智　漸令入出　經二十年
執作家事　示其金銀　真珠頗梨
諸物出入　皆使令知　猶處門外
止宿草菴　自念貧事　我無此物

　　心雖漸大猶滯權也漸令入出喻入大出小經二十年喻歷二乘法示其金銀喻說般若也父於門內施寶帳而引之子處門外止草菴而不入喻大小乘人相戾如此是以性相相忌禪律相非古今不息何當一定父子全保家業而兩忘同異者耶上總頌昔失。

父知子心　漸以曠大　欲與財物
即聚親族　國王大臣　剎利居士
於此大眾　說是我子　捨我他行
經五十嵗　自見子來　已二十年
昔於某城　而失是子　周行求索
遂來至此　凡我所有　舍宅人民
悉已付之　恣其所用　子念昔貧
志意下劣　今於父所　大獲珎寶
并及舍宅　一切財物　甚大歡喜
得未曾有

　　歷頌昔失以慶今得。

佛亦如是　知我樂小　未曾說言
汝等作佛　而說我等　得諸無漏
成就小乘　聲聞弟子

　　佛亦如是者如長者知子愚劣未認為子也而說我等等者且進以小果使成就也。

佛勑我等　說最上道　修習此者
當得成佛　我承佛教　為大菩薩
以諸因緣　種種譬喻　若干言詞
說無上道　諸佛子等　從我聞法
日夜思惟　精勤修習　是時諸佛
即受其記　汝於來世　當得作佛
一切諸佛　祕藏之法　但為菩薩
演其實事　而不為我　說斯真要
如彼窮子　得近其父　雖知諸物
心不希取　我等雖說　佛法寶藏
自無志願　亦復如是

　　佛勑我等至說無上道頌為說般若令轉教也諸佛子等至當得作佛謂轉教之眾各獲大利也一切諸佛至說斯真要慨雖聞般若自不希求如彼窮子云云皆為滯權故迷實也此後飜牒前文廣敘滯權之意。

我等內滅　自謂為足　唯了此事
更無餘事　我等若聞　淨佛國土
教化眾生　都無欣樂　所以者何
一切諸法　皆悉空寂　無生無滅
無大無小　無漏無為　如是思惟
不生喜樂

　　此牒品初自謂已得涅槃不復求進菩提於菩薩法心不喜樂等文謂滯權之故獨以內滅煩惱取小果為足而以淨佛土化眾生之事為外所以者何等牒但念空無相無作之文以釋都無欣樂之意。

我等長夜　於佛智慧　無貪無著
無復志願　而自於法　謂是究竟

　　此牒聞般若無有志求。

我等長夜　修習空法　得脫三界
苦惱之患　住最後身　有餘涅槃
佛所教化　得道不虛　則為已得
報佛之恩

　　此牒勤加精進得至涅槃一日之價自以為足之意凡以迷滯冥然莫曉故屢稱長夜以出三界證小果為已得道為已報佛皆迷滯也。

我等雖為　諸佛子等　說菩薩法
以求佛道　而於是法　永無願樂
導師見捨　觀我心故　初不勸進
說有實利　如富長者　知子志劣
以方便力　柔伏其心　然後乃付
一切財物　佛亦如是　現希有事
知樂小者　以方便力　調伏其心
乃教大智

　　此牒轉教菩薩自無志願而佛亦縱捨之意明佛之縱捨盖欲調伏竢其廻心乃教大智如富長者云云乃雙牒法喻捴結滯權也所以重重翻牒者二乘曠劫為樂小之心誤甚今既造大乃知深悔故歷陳昔失而反覆言之以攄所懷如人憤劇必厲聲疾詬而後快然則文似繁重實有深意也。

我等今日　得未曾有　非先所望
而今自得　如彼窮子　得無量寶
世尊我今　得道得果　於無漏法
得清淨眼　我等長夜　持佛淨戒
始於今日　得其果報　法王法中
久修梵行　今得無漏　無上大果
我等今者　真是聲聞　以佛道聲
令一切聞　我等今者　真阿羅漢
於諸世間　天人魔梵　普於其中
應受供養

　　慶今始得真實道果知昔所得皆非真也所謂得道得果者於無漏法得清淨眼是也無漏法者諸法實相上妙法也清淨眼者諸佛知見正法眼也昔持淨戒雖得果報非真道果特冥行爾故曰長夜持戒始於今日得其果報昔修梵行雖得小果非真無漏特權息爾故曰久修梵行今得無漏無上大果夫然後乃可振揚道聲為真聲聞乃可普受應供為真羅漢斯皆調伏誘進之大恩也故下頌大恩而念報。

世尊大恩　以希有事　憐愍教化
利益我等　無量億劫　誰能報者
手足供給　頭頂禮敬　一切供養
皆不能報　若以頂戴　兩肩荷負
於恒沙劫　𥁞心恭敬　又以羙饍
無量寶衣　及諸臥具　種種湯藥
牛頭栴檀　及諸珎寶　以起塔廟
寶衣布地　如斯等事　以用供養
於恒沙劫　亦不能報

　　以希有事方便憐教是謂大恩前修空法證小果自謂已得報佛之恩既不足報此又欲窮手足肩頂之內財極羙饍衣寶之外財思以長劫供養亦不能報何以故內外諸財皆有為法不與大恩相應故。

諸佛希有　無量無邊　不可思議
大神通力　無漏無為　諸法之王
能為下劣　忍于斯事　取相凡夫
隨宜而說

　　諸佛希有至諸法之王讚盛德之至也能為下劣至隨宜而說感慈悲之深也以盛德之至而曲為劣軰忍斯本事以徇取相凡夫隨宜而說所謂隱無量自在之力乃以貧所樂法度脫眾生是希有重德慈悲大恩誠不可報也。

諸佛於法　得最自在　知諸眾生
種種欲樂　及其志力　隨所堪任
以無量喻　而為說法　隨諸眾生
宿世善根　又知成熟　未成熟者
種種籌量　分別知已　於一乘道
隨宜說三

　　諸佛於法得最自在讚方便之德也知諸眾生至而為說法讚方便之力也隨諸眾生至隨宜說三感方便之恩也世尊大恩凡本於慈悲方便二行故上陳諸事既不能報終則深感之而已。

妙法蓮華經要解卷第六


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要解卷第七　　　　　曠八

　　溫陵開元蓮寺比丘　戒環　解

　　藥草喻品第五

　　此品為中根述成領悟之意也大迦葉等前雖領隨宜之權會歸之實而未明一音密闡真知𡨋化之功如彼大雲雨於一切草木叢林隨分受潤故佛以此喻重與述成以顯聖人平等之慈若天地之無私由萬物之自私也故名藥草喻品三乘根性譬諸草木覺皇道化等如一雨雨雖一味而種有差別故根莖大小之不同法雖一相而機有利鈍故道果證趣之各異此慈無不等而萬物自私也草能治病名藥草以喻人天善種三乘智因能遠害滅惡者若四趣惡種生死業因則徒為蕪穢非藥草矣此譬三乘文兼𣗳木獨以藥草名品者為中根述成取當機立名耳偈云聲聞緣覺聞法得果是名藥草各得增長是也若諸菩薩是名大𣗳非當機矣。

　　爾時世尊告摩訶迦葉及諸大弟子善哉善哉迦葉善說如來真實功德誠如所言。

　　迦葉領悟喻說即設大富長者之喻歎佛隱勝現劣誘諸庸鄙使得大法利又於偈末感嘆慈悲方便之大恩是善說如來真實功德。

　　如來復有無量無邊阿僧祇功德汝等若於無量億劫說不能𥁞。

　　此明一音密闡真知𡨋化平等之慈尤為無量功德雖迦葉善說而言未及此故復示之也。

　　迦葉當知如來是諸法之王若有所說皆不虛也於一切法以智方便而演說之其所說法皆悉到於一切智地。

　　方便為權智地為實於一切法以方便說而皆到智地所謂密闡也到一切智地者契實相智境也。

　　如來觀知一切諸法之所歸趣亦知一切眾生深心所行通達無礙又於諸法究𥁞明了示諸眾生一切智慧。

　　諸法歸趣即一乘實相眾心所行即三乘性欲佛說一切法為度一切心不知法之歸趣難以度心不知心之所行難以說法今於二者通達無礙可謂真知𡨋化矣而又究明諸法以開示眾生一切智慧欲令悟入皆所謂無邊僧祇功德也。

　　迦葉譬如三千大千世界山川谿谷土地所生卉木叢林及諸藥草種類若干名色各異。

　　大千同為一地而有山川谿谷之高下譬一真境而有三界諸趣之別也卉木同生一地而有種類名色之各異譬一法性而有三乘大小之辯也眾草為卉草之緫名也卉有叢木有林。

　　密雲彌布遍覆三千大千世界一時等㴻其澤普洽。

　　雲喻慈意澤喻法雨言密雲者雲不密則不能等㴻慈不密則不能廣利一雲所雨大千普洽譬一音密闡大小均被也。

　　卉木叢林及諸藥草小根小莖小枝小葉中根中莖中枝中葉大根大莖大枝大葉諸𣗳大小隨上中下各有所受一雲所雨稱其種性而得生長華菓敷實。

　　喻真知𡨋化物物自遂也根莖大小總辯草木以明根機有異諸𣗳大小總結草木以明一雨是同夫以一雲一雨而滋眾物稱其大小種性曾無夭閼使為花者敷為果者實各各自遂則佛之真知𡨋化若此而已木質曰幹草質曰莖皆依根而立根譬種性莖譬發心枝葉譬所熏教理花果譬所修行果謂三乘種性發心熏習之不同同是一音教澤之被而各有所成也。

　　雖一地所生一雨所潤而諸草木各有差別草木皆植類𣗳之一地同潤之一雨同而有大小之殊者根自異也群生亦類也所賦一性所化一道而有三乘之殊者亦機自異耳。

　　迦葉當知如來亦復如是出現於世如大雲起以大音聲普遍世界天人阿修羅如彼大雲遍覆三千大千國土。

　　明佛出興廣覆群有雲起無心喻無緣慈也大音聲即廣長舌相之音也天人修羅為三善道不言三惡道為障重非機也。

　　於大眾中而唱是言我是如來應供正遍知明行足善逝世間觧無上士調御丈夫天人師佛世尊未度者令度未觧者令觧未安者令安未涅槃者令得涅槃。

　　此敘佛初坐道塲唱顯化跡宣度生事使知聖人出興之意也超證菩提曰度了達萬法曰觧離眾結縛曰安究竟永寂曰涅槃。

　　今世後世如實知之我是一切知者一切見者知道者開道者說道者汝等天人阿修羅眾皆應到此為聽法故。

　　此示正知見欲廣開悟也今世後世如實知者以實相智了三世事如華嚴一念普觀無去來住也一切知一切見者以佛知見徹了諸法也知道者言已先知先覺也開道者能以是道開覺後人也說道者能以是道方便演說也如是唱者為警群機故召天人使令聽受。

　　爾時無數千萬億種眾生來至佛所而聽法因召而集也。

　　如來于時觀是眾生諸根利鈍精進懈怠隨其所堪而為說法種種無量皆令歡喜快得善利。

　　所來之眾根性不同佛各隨其所堪而化之以堪人天者為說十善堪二乘者為說諦緣堪大乘者為說六度以至定不定性人非人類各隨所堪而為說法雖根有無量而皆令利喜是謂𡨋化。

　　是諸眾生聞是法已現世安隱後生善處以道受樂亦得聞法既聞法已離諸障礙於諸法中任力所能漸得入道如彼大雲雨於一切卉木叢林及諸藥草如其種性具足蒙潤各得生長。

　　明作成之利也聞法安隱者眾生汩於塵勞二乘縛於空寂聞是法者足以滌塵勞觧縛著釋然物外優遊一生此現世安隱也後生善處即聞法之報以道受樂即修道之果言以道者各隨其道受樂不同也修十善則受人天樂修諦緣即受二乘樂修六度則受菩薩樂各以其道也離諸障礙者惡道離業障而之人天人天離事障而入二乘二乘離理障而入菩薩各遂其才也故曰於諸法中任力所能漸得入道如彼大雲雨於一切。

　　如來說法一相一味所謂觧脫相離相滅相究竟至於一切種智其有眾生聞如來法若持讀誦如說修行所得功德不自覺知。

　　䟽闡化之功也謂如來說法方便雖多實則一相一味如一雲一雨而已觧脫離相者指一相一味之體也觧脫相則不縛諸法離相則不合諸塵滅相則生死永𥁞而究竟皆至一切種智無上道也眾生聞持而所獲功利不自覺知者一音密闡真化𡨋運若天地之產百嘉雨露之滋眾卉自生自遂孰足以知之。

　　所以者何唯有如來知此眾生種相體性念何事思何事修何事云何念云何思云何修以何法念以何法思以何法修以何法得何法眾生住於種種之地唯有如來如實見之明了無礙如彼卉木叢林諸藥草等而不自知上中下性。

　　此明觀根逗教不怫其性故物得自遂也三乘種類性欲不同故念思修得亦各不同唯如來能知能化而彼不自知也念何事等謂或念人天事乃至聲聞菩薩事也云何念等謂或正或邪有為無為也以何法念等謂或以大小頓漸或以定慧覺觀也以何法得謂或以四諦得聲聞法乃至或以六度得菩薩法也如是念思所住各各不同是謂住於種種之地如來皆能如實見之如此委曲言者明如來知根之詳也。

　　如來知是一相一味之法所謂解脫相離相滅相究竟涅槃常寂滅相終歸於空佛知是已觀眾生心欲而將護之是故不即為說一切種智汝等迦葉甚為希有能知如來隨宜說法能信能受所以者何諸佛世尊隨宜說法難觧難知。

　　牒前一相一味等文以明隨宜說法難觧難知而歎迦葉能信受也一相一味等即一切種智所證之法如來雖知而觀眾生性欲不同且將之護之不即明說故甚難知而迦葉能信能受是為希有此牒前文而前言究竟至於一切種智此言究竟涅槃常寂滅相者前依正智言此依實相言其揆一也終歸於空者自觧脫離滅究竟至於常寂滅相則識心緣影一切蕩𥁞而歸乎實相妙空非斷空也。

　　爾時世尊欲重宣此義而說偈言。

破有法王　出現世間　隨眾生欲
種種說法

　　此述成迦葉前讚諸佛於法得最自在知諸眾生種種欲樂隨為說法之意也眾生失真沉妄而滯於無明生死諸有封蔀大覺出興為說真法以破妄有以除障滯故號破有法王。

如來尊重　智慧深遠　久默斯要
不務速說　有智若聞　則能信觧
無智疑悔　則為永失　是故迦葉
隨力為說　以種種緣　令得正見

　　頌密闡𡨋化平等之慈也久嘿不說者所以待機也盖有智則信無智則疑而永失大利故用以漸導之而隨力為說令得正見此為密闡等慈而迦葉言所未及。

迦葉當知　譬如大雲　起於世間
遍覆一切

　　譬佛出興也。

慧雲含潤　電光晃耀　雷聲遠震
令眾恱豫　日光掩蔽　地上清涼
靉靆垂布　如可承攬　其雨普等
四方俱下　流㴻無量　率土充洽

　　大雲將雨則電曜雷震譬如來出興放光說法慧雲含潤日光掩蔽者所謂慈意妙大雲滅除煩惱熖也雲陰靉然下靆與地親邇可以承攬譬慈意逮下俯同萬物也其雨普等譬法利均一四方俱下譬不擇四生率土充洽譬教被大千也。

山川險谷　幽邃所生　卉木藥草
大小諸𣗳　百穀苗稼　甘蔗蒲萄
雨之所潤　無不豐足　乾地普洽
藥木並茂

　　譬群機不同而不失其應也前止言草木此加百穀等者草木譬三乘種性特為入道之機未顯在䣑故加百穀等以譬有生纖悉皆蒙潤澤也乾地譬未霑法水者悉皆利潤故云普洽藥木者藥草𣗳木也。

其雲所出　一味之水　草木叢林
隨分受潤　一切諸𣗳　上中下等
稱其大小　各得生長　根莖枝葉
華果光色　一雨所及　皆得鮮澤
如其體相　性分大小　所潤是一
而各滋茂　佛亦如是　出現於世
譬如大雲　普覆一切　既出于世
為諸眾生　分別演說　諸法之實

　　雖方便多門而不離實相。

大聖世尊　於諸天人　一切眾中
而宣是言　我為如來　兩足之尊
出于世間　猶如大雲　充潤一切
枯槁眾生　皆令離苦　得安隱樂
世間之樂　及涅槃樂

　　頌唱顯化迹宣度生事也皆令離苦已下頌未度令度等由其得度以至於涅槃故離苦安隱而世出世樂無不得也。

諸天人眾　一心善聽　皆應到此
覲無上尊　我為世尊　無能及者
安隱眾生　故現於世　為大眾說
甘露淨法

　　頌召集人天聽法也。

其法一味　觧脫涅槃　以一妙音
演暢斯義　常為大乘　而作因緣

　　頌一相一味等文常為大乘作緣者所謂究竟至於一切種智。

我觀一切　普皆平等　無有彼此
愛憎之心　我無貪着　亦無限礙
恒為一切　平等說法　如為一人
眾多亦然　常演說法　曾無他事
去來坐立　終不疲猒　充足世間
如雨普潤　貴賤上下　持戒毀戒
威儀具足　及不具足　正見邪見
利根鈍根　等雨法雨　而無懈倦

　　此皆真知𡨋化平等之大慈也。

一切眾生　聞我法者　隨力所受
住於諸地

　　諸地如下明始於人天終於十地。

或處人天　轉輪聖王　釋梵諸王
是小藥草

　　人天乘也輪王王四天下帝釋王忉利天梵王王初禪天。

知無漏法　能得涅槃　起六神通
及得三明　獨處山林　常行禪定
得緣覺證　是中藥草

　　聲聞乘也得無漏小果起六通三明乃聲聞緣覺之同行但於中利根則得緣覺證。

求世尊處　我當作佛　行精進定
是上藥草

　　藏教菩薩也此依權乘修菩薩行雖求佛果勤行精進而未離小乘故為上草。

又諸佛子　專心佛道　常行慈悲
自知作佛　决定無疑　是名小𣗳

　　通教菩薩也此依方等教修菩薩行為大乘初位以根雖大而蔭未廣故為小𣗳。

安住神通　轉不退輪　度無量億
百千眾生　如是菩薩　名為大𣗳

　　圓教菩薩也此依一乘修菩薩行逈出三乘安住神通轉不退輪度億千眾則其蔭廣矣。

佛平等說　如一味雨　隨眾生性
所受不同　如彼草木　所稟各異

　　結上作成不同明佛至化𡨋同造物。

佛以此喻　方便開示　種種言詞
演說一法　於佛智慧　如海一滴

　　指上喻說雖廣然於佛真智海中方明一滴之相耳此結顯如來阿僧祇功德說不能𥁞之意。

我雨法雨　充滿世間　一味之法
隨力修行　如彼叢林　藥草諸𣗳
隨其大小　漸增茂好

　　此明增進之利下明增進之機。

諸佛之法　常以一味　令諸世間
普得具足　漸次修行　皆得道果

　　此總標下別明。

聲聞緣覺　處於山林　住最後身
聞法得果　是名藥草　各得增長

　　此依二乘之法增進者最後身者將證辟支佛果不復人間受生也。

若諸菩薩　智慧堅固　了達三界
求最上乘　是名小𣗳　而得增長

　　此依方等之法增進者。

復有住禪　得神通力　聞諸法空
心大歡喜　放無數光　度諸眾生
是名大𣗳　而得生長

　　此依大乘之法增進者。

如是迦葉　佛所說法　譬如大雲
以一味雨　潤於人華　各得成實

　　總結增進隨機不同也人華謂善根秀發者因佛𡨋化各得成實。

迦葉當知　以諸因緣　種種譬喻
開示佛道　是我方便　諸佛亦然

　　密闡𡨋化佛佛道同。

今為汝等　說最實事　諸聲聞眾
皆非滅度　汝等所行　是菩薩道
漸漸修學　悉當成佛

　　總結前說立實廢權而開後與記之文說最實事即立實也皆非滅度即廢權也修行是道悉當成佛即開後與記文也。

　　妙法蓮華經授記品第六

　　大迦葉等領悟喻說得佛正道當踐佛位故與說來果名授記品法華一會乃群機貞實所作已辦之時故正宗說示了無多事直則會三乘於一致開四見使悟入而一一授記印其成佛以示出興功成本願滿足之意耳然昔淨名甞恠彌勒授一生記以正位中本無授記及得菩提而法華已入正位何滯迹耶抑有己故有記入正位者尚有己乎盖正位中雖無授記亦不廢於授記若華嚴性海豈非正位而十住之初妙覺之終屢聞記莂如所謂清淨心所謂殊勝境界者曷甞無哉淨名曰說法不有亦不無以因緣故諸法生無我無造無受者善惡之業亦不亡正證之人固無己也然善惡之業豈有己之可記豈無己之可忘哉若世之貧富貴賤修短苦樂昔作而今受前召而後應懸踈網而不漏淪浩劫而莫遺者其誰與記耶今所謂記者特以助明不亡之理而引發行人耳。

　　爾時世尊說是偈已告諸大眾唱如是言我此弟子摩訶迦葉於未來世當得奉覲三百萬億諸佛世尊供養恭敬尊重讚歎廣宣諸佛無量大法於最後身得成為佛名曰光明如來應供正遍知明行足善逝世間觧無上士調御丈夫天人師佛世尊國名光德劫名大莊嚴。

　　諸授記文皆二十號之前為因記後為果記諸弟子覲佛多寡之不同各隨其願緣也事佛功用之不同各隨其才力也成佛果號之不同各隨其因行也大迦葉因地事日月燈佛至佛滅後然燈續明以紫(光金)塗佛形像又於法華妙性開明故號光明至於國名光德劫名莊嚴皆類其因行也。

　　佛壽十二小劫正法住世二十小劫像法亦住二十小劫。

　　淨法界身本無出沒然於未來世而出住十二劫而沒者隨大悲願力而示現耳正像之法各二十劫而後滅者隨眾生機感而隆替耳佛身法性固無加損於其間。

　　國界嚴飾無諸穢惡瓦礫荊𣗥便利不淨其土平正無有高下坑坎堆阜琉璃為地寶𣗳行列黃金為繩以界道側散諸寶華周遍清淨。

　　依報所感皆由心地瓦礫荊𣗥雜心感也便利不淨染心感也坑坎堆阜謟心感也諸佛無雜染謟心故國界嚴飾無諸穢惡唯修清淨妙行故其土平正百寶周遍淨名曰隨其心淨則佛土淨隨其心淨則一切功德淨此其證矣。

　　其國菩薩無量千億諸聲聞眾亦復無數無有魔事雖有魔及魔民皆護佛法。

　　問釋尊成佛尚煩戡剪飲光何為獨無魔事曰釋尊示化五濁正與眾魔共作勞佀若無魔事不名惡世飲光成佛當善國土故雖有魔皆護佛法。

　　爾時世尊欲重宣此義而說偈言。

告諸比丘　我以佛眼　見是迦葉
於未來世　過無數劫　當得作佛
而於來世　供養奉覲　三百萬億
諸佛世尊　為佛智慧　淨修梵行
供養最上　二足尊已　修習一切
無上之慧　於最後身　得成為佛
其土清淨　琉璃為地　多諸寶𣗳
行列道側　金繩界道　見者歡喜
常出好香　散眾名華　種種奇妙
以為莊嚴　其地平正　無有丘坑
諸菩薩眾　不可稱計　其心調柔
逮大神通　奉持諸佛　大乘經典
諸聲聞眾　無漏後身　法王之子
亦不可計　乃以天眼　不能數知
其佛當壽　十二小劫　正法住世
二十小劫　像法亦住　二十小劫
光明世尊　其事如是

　　頌應長行可明其心調柔言慈悲之至也逮大神通言應化不測也逮及也大神通者不為而應不慮而遍異於小聖也無漏後身即聲聞果體法王之子即大心聲聞也。

　　爾時大目犍連須菩提摩訶迦栴延等皆悉悚慄一心合掌瞻仰尊顏目不蹔捨即共同聲而說偈言。

　　法說云千二百羅漢悉亦當作佛則與記已竟於此特授迦葉上首則三聖之記不言可諭而目連等心不自安如逢王饍未敢便食是以悚慄而請也。

大雄猛世尊　諸釋之法王　哀愍我等故
而賜佛音聲　若知我深心　見為授記者
如以甘露洒　除熱得清涼

　　初四句讚謝法喻之賜其次請記求益也。

如從飢國來　忽遇大王饍　心猶懷疑懼
未敢即便食　若復得王教　然後乃敢食

　　此設譬下自釋。

我等亦如是　每惟小乘過　不知當云何
得佛無上慧　雖聞佛音聲　言我等作佛
心尚懷憂懼　如未敢便食　若蒙佛授記
爾乃快安樂

　　每惟小乘過所謂如從飢國來也言我等作佛所謂忽遇大王饍也。

大雄猛世尊　常欲安世間　願賜我等記
如飢須教食

　　結請也。

　　爾時世尊知諸大弟子心之所念告諸比丘是須菩提於當來世奉覲三百萬億那由他佛供養恭敬尊重讚歎常修梵行具菩薩道於最後身得成為佛號曰名相如來應供正遍知明行足善逝世間觧無上士調御丈夫天人師佛世尊劫名有寶國名寶生。

　　色心初破萬法皆空理事還源一切真實須菩提昔有觧空無名無相色心初破也今證實果反號名相理事還源也又其生時家物忽空今劫名有寶國名寶生亦其義也那由他即姟數。

　　其土平正頗梨為地寶𣗳莊嚴無諸丘坑沙礫荊𣗥便利之穢寶華覆地周遍清淨其土人民皆處寶臺珎妙樓閣聲聞弟子無量無邊筭數譬喻所不能知諸菩薩眾無數千萬億那由他佛壽十二小劫正法住世二十小劫像亦住二十小劫其佛常處虛空為眾說法度脫無量菩薩及聲聞眾。

　　所舉十號明正報劫國莊嚴明依報華𣗳臺閣皆悉寶成應劫國之名也其佛常處虛空說法者示因空悟觧使由空證實也。

　　爾時世尊欲重宣此義而說偈言。

諸比丘眾　今告汝等　皆當一心
聽我所說　我大弟子　須菩提者
當得作佛　號曰名相　當供無數
萬億諸佛　隨佛所行　漸具大道
最後身得　三十二相　端正殊妙
猶如寶山　其佛國土　嚴淨第一
眾生見者　無不愛樂　佛於其中
度無量眾　其佛法中　多諸菩薩
皆悉利根　轉不退輪　彼國常以
菩薩莊嚴　諸聲聞眾　不可稱數
皆得三明　具六神通　住八觧脫
有大威德　其佛說法　現於無量
神通變化　不可思議　諸天人民
數如恒沙　皆供合掌　聽受佛語
其佛當壽　十二小劫　正法住世
二十小劫　像法亦住　二十小劫

　　須菩提於靈山勝集居僧之首於般若大慧觧空第一其道德功行疑若亞聖而記果猶當供無數佛隨佛所行而漸具大道者為小乘但念無相不修大行雖經多劫不成正覺故須發菩提大心具菩薩大道然後成佛也人民合掌聽受佛語言皆篤信樂善無薄俗也。

　　爾時世尊復告諸比丘眾我今語汝是大迦栴延於當來世以諸供具供養奉事八千億佛恭敬尊重諸佛滅後各起塔廟高千由旬縱廣正等五百由旬以金銀琉璃硨磲瑪璃真珠玫瑰七寶合成眾華瓔珞塗香抹香燒香繒盖幢幡供養塔廟過是已後當復供養二萬億佛亦復如是供養是諸佛已具菩薩道當得作佛號曰閻浮那提金光如來應供正遍知明行足善逝世間觧無上士調御丈夫天人師佛世尊其土平正頗梨為地寶𣗳莊嚴黃金為繩以界道側妙華覆地周遍清淨見者歡喜無四惡道地獄餓鬼畜生阿修羅道多有天人諸聲聞眾及諸菩薩無量萬億莊嚴其國佛壽十二小劫正法住世二十小劫像法亦住二十小劫爾時世尊欲重宣此義而說偈言。

諸比丘眾　皆一心聽　如我所說
真實無異　是迦栴延　當以種種
妙好供具　供養諸佛　諸佛滅後
起七寶塔　亦以華香　供養舍利
其最後身　得佛智慧　成等正覺
國土清淨　度脫無量　萬億眾生
皆為十方　之所供養　佛之光明
無能勝者　其佛號曰　閻浮金光
菩薩聲聞　斷一切有　無量無數
莊嚴其國

　　閻浮那提金紫艶無比栴延果體金色如之由旃延論義第一理性精瑩又緣過去勤掃佛地資成嚴淨之果也斷一切有者理極情忘纖塵不立言其證道精徹非謂捨有之無也。

　　爾時世尊復告大眾我今語汝是大目犍連當以種種供具供養八千諸佛恭敬尊重諸佛滅後各起塔廟高千由旬縱廣正等五百由旬以金銀琉璃硨磲瑪瑙真珠玫瑰七寶合成眾華瓔珞塗香抹香燒香繒盖幢幡以用供養過是已後當復供養二百萬億諸佛亦復如是當得成佛號曰多摩羅䟦栴檀香如來應供正遍知明行足善逝世間觧無上士調御丈夫天人師佛世尊劫名喜滿國名意樂其土平正頗梨為地寶𣗳莊嚴散真珠華周遍清淨見者歡喜多諸天人菩薩聲聞其數無量佛壽二十四小劫正法住世四十小劫像法亦住四十小劫。

　　多摩羅䟦栴檀香清遠潛通目連神通第一果德如之西北方佛名多摩羅䟦栴檀香神通則香喻神通明矣一由旬四十里目連供佛起塔高千由旬者神通所建故也諸因記行皆所以䇿進聲聞開廓大心令捨空寂廣修大行以成就佛道也。

　　爾時世尊欲重宣此義而說偈言。

我此弟子　大目犍連　捨是身已
得見八千　二百萬億　諸佛世尊
為佛道故　供養恭敬　於諸佛所
常修梵行　於無量劫　奉持佛法
諸佛滅後　起七寶塔　長表金剎
華香伎樂　而以供養　諸佛塔廟
漸漸具足　菩薩道已　於意樂國
而得作佛　號多摩羅　栴檀之香
其佛壽命　二十四劫　常為天人
演說佛道　聲聞無量　如恒河沙
三明六通　有大威德　菩薩無數
志固精進　於佛智慧　皆不退轉
佛滅度後　正法當住　四十小劫
像法亦爾　我諸弟子　威德具足
其數五百　皆當授記　於未來世
咸得成佛　我及汝等　宿世因緣
吾今當說　汝等善聽

　　長表金剎者剎具云掣多羅謂塔上覆鉢柱為塔之表故名表剎以金為之其塔高千由旬則表之長可知也目連記頌至像法亦尒之句已終從我諸弟子威德具足已下即許五百記及開第三周說法之端。

妙法蓮華經要觧卷第七終


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要觧卷第八　　　　　曠九

　　溫陵開元蓮寺比丘　戒環　觧

　　妙法蓮華經化城喻品第七

　　化城本無而權設以濟阻脩願息之人而進之令至寶所喻小果非實而權設以濟樂小求證之人而引之令入佛慧也謂之因緣說者由前喻說乃至藥草皆以法一而機異恐下根以為終不可及遂生懈退於是明曩因曾化示今緣已熟勝果在近使無退墮而遂捨化城趍寶所也。

　　佛告諸比丘乃徃過去無量無邊不可思議阿僧祇劫爾時有佛名大通智勝如來應供正遍知明行足善逝世間觧無上士調御丈夫天人師佛世尊其國名好城劫名大相。

　　大通智勝者一乘實智之果佛也其智之體囊括十虛為大徹照塵劫為通物無與等為勝以迹言之則釋迦因地之宗師以理推之則眾生本源之覺體也眾生覺體本來若此但為自迷色心之內故小而不大封滯無明之殼故礙而不通潛伏妄識之陋故劣而不勝夫能了色心之迷滯破無明之封殼則勝智現前與佛無別矣言過無量不思議劫者明此智體其來無始非情塵數量所及也。

　　諸比丘彼佛滅度已來甚大久遠譬如三千大千世界所有地種。

　　將明極多之地設此為種以出生餘地。

　　假使有人磨以為墨過於東方千國土乃下一點大如微塵又過千國土復下一點如是展轉𥁞地種墨於汝等意云何是諸國土若筭師若筭師弟子能得邊際知其數不不也世尊。

　　此舉極多之地。

　　諸比丘是人所經國土若點不點𥁞抹為塵一塵一劫。

　　此數極多之劫。

　　彼佛滅度已來復過是數無量無邊百千萬億阿僧祇劫。

　　勝智無古無今未始滅度而彼佛滅度如是久遠者對下根迷情言之耳若吾軰者失滅勝智迷淪已來不知過若干劫耶誠不可以塵墨數也法說明所化之因但舉成佛已來而不言劫數喻說則舉二萬億佛所教化之事至此則舉塵劫因緣其對上中下根明矣。

　　我以如來知見力故觀彼久遠猶若今日。

　　以眾生知見則迷淪妄計故智勝之佛隔塵墨劫以如來知見則古今一時故觀彼久遠猶若今日此又釋迦之大通也。

　　爾時世尊欲重宣此義而說偈言。

我念過去世　無量無邊劫　有佛雨足尊
名大通智勝　如人以力磨　三千大千土
𥁞此諸地種　皆悉以為墨　過於千國土
乃下一塵點　如是展轉點　𥁞此諸塵墨
如是諸國土　點與不點等　復𥁞抹為塵
一塵為一劫　此諸微塵數　其劫復過是
彼佛滅度來　如是無量劫　如來無礙智
知彼佛滅度　及聲聞菩薩　如見今滅度
諸比丘當知　佛智淨微妙　無漏無所礙
通達無量劫

　　頌大通本始及示釋迦宿智之明達也知彼佛滅度者所謂猶若今日也及聲聞菩薩如見今滅度者亦知彼眾滅度之事如今見也佛智淨微妙通達無量劫者頌釋迦之大通也勑諸比丘使知者將說宿世因緣使信如來明見無錯謬也。

　　佛告諸比丘大通智勝佛壽五百四十萬億那由他劫。

　　法身慧命其來無始則五百萬億該劫猶為應緣之壽不足多也。

　　其佛本坐道塲破魔軍已垂得阿耨多羅三藐三菩提而諸佛法不現在前如是一小劫乃至十小劫結加趺坐身心不動而諸佛法猶不在前。

　　所謂佛法者一乘實智佛知見也上根頓悟即成佛道下根障重必假漸修今大通經十小劫猶不現前乃應下根示現而已盖下根因十使煩惱惑障失滅勝智甚大久遠勢須積行次第斷治故言自一小劫至十小劫斷𥁞惑障智乃現前所以大通應機若此故王子讚曰為度眾生故於無量億嵗爾乃得成佛此應機示現明矣。

　　爾時忉利諸天先為彼佛於菩提𣗳下敷師子座高一由旬佛於此坐當得阿耨多羅三藐三菩提。

　　敘大通將坐道塲諸天設座請佛也或謂本坐道塲佛法不現移坐於此即得菩提表遣迹忘緣然後契道然下云適坐此座滿十小劫殆非移坐即得。

　　適坐此座時諸梵天王雨眾天華靣百由旬香風時來吹去萎華更雨新者如是不絕滿十小劫供養於佛乃至滅度常雨此華四王諸天為供養佛常擊天鼓其餘諸天作天伎樂滿十小劫至于滅度亦復如是。

　　適坐初坐也初坐而雨華作樂乃至滅度亦復如是言諸天欽向之至也。

　　諸比丘大通智勝佛過十小劫諸佛之法乃現在前成阿耨多羅三藐三菩提。

　　表十使惑𥁞勝智圓現成最正覺。

　　其佛未出家時有十六子其第一者名曰智積。

　　諸佛應迹本為表法燈明未出家有八子大通未出家有十六子皆表在纏八識前對上根正而不邪故唯八而已此對下根邪正兼混故有十六一名智積者由智有所積故為在纏之識若運而無積斯為大通勝智矣燈明之子一名有意亦有積之義。

　　諸子各有種種珍異翫好之具聞父得成阿耨多羅三藐三菩提皆捨所珎徃詣佛所諸母涕泣而隨送之。

　　燈明之子止言領四天下表上根唯四大為累而已智勝之子言各有種種玩好者表下根有種種欲深心所著之積捨珎詣佛者以其有積則未能大通能捨欲著乃證通智也王子所養之母不一故言諸母涕泣而隨以愛難遽捨也。

　　其祖轉輪聖王與一百大臣及餘百千萬億人民皆共圍繞隨至道塲咸欲親近大通智勝如來供養恭敬尊重讚歎到已頭靣禮足繞佛畢已。

　　輪王即大通之父於智積為祖一心合掌瞻仰世尊以偈頌曰。

大威德世尊　為度眾生故　於無量億嵗
爾乃得成佛　諸願已具足　善哉吉無上

　　久乃成佛待度生之願滿也善吉無上讚吉祥之道尊也。

世尊甚希有　一坐十小劫　身體及手足
靜然安不動　其心常憺怕　未曾有散亂
究竟永寂滅　安住無漏法

　　安憺不亂定圓也究竟無漏慧圓也。

今者見世尊　安隱成佛道　我等得善利
稱慶大歡喜　眾生常苦惱　盲暝無導師
不識苦𥁞道　不知求觧脫　長夜增惡趣
减損諸天眾　從瞑入於瞑　永不聞佛名

　　得善利者將除苦盲識苦𥁞道知求觧脫也盲言內無慧目瞑言外無慧日也苦𥁞道即所謂說諸𥁞苦道示之以涅槃乃初心之利。

今佛得最上　安隱無漏道　我等及天人
為得最大利　是故咸稽首　歸命無上尊

　　結慶也。

　　爾時十六王子偈讚佛已勸請世尊轉於法輪咸作是言世尊說法多所安隱憐愍饒益諸天人民重說偈言。

　　法輪取運濟無滯也。

世雄無等倫　百福自莊嚴　得無上智慧
願為世間說　度脫於我等　及諸眾生類
為分別顯示　令得是智慧　若我等得佛
眾生亦復然　世尊知眾生　深心之所念
亦知所行道　又知智慧力　欲樂及修福
宿命所行業　世尊悉知已　當轉無上輪

　　初四句頌德請法從度脫於我等至眾生亦復然即希慕法利也從世尊知眾生至當轉無上輪願應機而說也所念所行言向道之機智力福力言受道之質宿命行業言得道之因各有小大淺深佛悉知見故當應機也。

　　佛告諸比丘大通智勝佛得阿耨多羅三藐三菩提時十方各五百萬億諸佛世界六種震動其國中間幽瞑之處日月威光所不能照而皆大明其中眾生各得相見咸作是言此中云何忽生眾生。

　　眾生以無明固結感地大礙而不通障蔽妙明故諸佛得道皆動地放光示翻破無明顯發智光也其國中間幽瞑之處即所謂鐵圍兩山黑暗之間也其中眾生昔處幽瞑各不相見因明乃見故疑忽生也夫人以五蘊眾相和合有生而封蔀無明誠非日月威光所能照燭及乎勝智開明乃知眾生之相從芒芴間忽然幻有亦若是矣。

　　又其國界諸天宮殿乃至梵宮六種震動大光普照遍滿世界勝諸天光。

　　諸天雖有常光不及佛光。

　　佛光大明感動十方各尋光詣佛獻供請法復有四科。

　　爾時東方五百萬億諸國土中梵天宮殿光明照耀倍於常明諸梵天王各作是念今者宮殿光明昔所未有以何因緣而現此相是時諸梵天王即各相詣共議此事時彼眾中有一大梵天王名救一切為諸梵眾而說偈言。

我等諸宮殿　光明昔未有　此是何因緣
宜各共求之　為大德天生　為佛出世間
而此大光明　遍照於十方

　　諸天有大威德者將生則祥光先見名大德天。

　　爾時五百萬億國土諸梵天王與宮殿俱各以衣祴盛諸天華共詣西方推尋是相見大通智勝如來處于道塲菩提𣗳下坐師子座諸天龍王乾闥婆緊那羅摩睺羅伽人非人等恭敬圍繞及見十六王子請佛轉法輪諸天有隨身宮殿故云與宮殿俱。

　　即時諸梵天王頭面禮佛繞百千匝即以天華而散佛上其所散華如須弥山并以供養佛菩提𣗳其菩提𣗳高十由旬華供養已各以宮殿奉上彼佛而作是言唯見哀愍饒益我等所獻宮殿願垂納處。

　　以華散佛所以尊師并以供𣗳所以重道華如須弥山𣗳高十由旬皆佛報身之量感變也譬龍王降雨洪注十方豈彼水之能多所變在龍而已。

　　時諸梵天王即於佛前一心同聲以偈頌曰。

世尊甚希有　難可得值遇　具無量功德
能救護一切　天人之大師　哀愍於世間
十方諸眾生　普皆蒙饒益　我等所從來
五百萬億國　捨深禪定樂　為供養佛故
我等先世福　宮殿甚嚴飾　今以奉世尊
唯願哀納受

　　具無量功德能救護一切讚所蘊也十方諸眾生普皆蒙饒益讚所利也我等所從來等陳遠慕也我等先世福等伸投獻也。

　　爾時諸梵天王偈讚佛已各作是言唯願世尊轉於法輪度脫眾生開涅槃道時諸梵天王一心同聲而說偈言。

世雄雨足尊　唯願演說法　以大慈悲力
度苦惱眾生

　　涅槃道即脫生死輪廻之妙道也。

　　爾時大通智勝如來嘿然許之。

　　佛知時未至受請嘿然坐。

　　又諸比丘東南方五百萬億國土諸大梵王各自見宮殿光明照耀昔所未有歡喜踊躍生希有心即各相詣共議此事時彼眾中有一大梵天王名曰大悲為諸梵眾而說偈曰。

是事何因緣　而現如此相　我等諸宮殿
光明昔未有　為大德天生　為佛出世間
未曾見此相　當共一心求　過千萬億土
尋光共推之　多是佛出世　度脫苦眾生

　　爾時五百萬億諸梵天王與宮殿俱各以衣祴盛諸天華共詣西北方推尋是相見大通智勝如來處于道塲菩提𣗳下坐師子座諸天龍王乾闥婆緊那羅摩睺羅伽人非人等恭敬圍繞及見十六王子請佛轉法輪。

　　時諸梵天王頭面禮佛遶百千帀即以天華而散佛上所散之華如須彌山并以供養佛菩提樹華供養已各以宮殿奉上彼佛而作是言唯見哀愍饒益我等所獻宮殿願垂納受爾時諸梵天王即於佛前一心同聲以偈頌曰。

聖主天中王　迦陵頻伽聲　哀愍眾生者
我等今敬禮　世尊甚希有　久遠乃一現
一百八十劫　空過無有佛　三惡道充滿
諸天眾减少　今佛出於世　為眾生作眼
世間所歸趣　救護於一切　為眾生之父
哀愍饒益者　我等宿福慶　今得值世尊

　　迦陵頻伽云好音鳥其聲清和感恱譬佛法音此天云百八十劫空過無佛南天云百三十劫乃得一見上天云昔無量劫空過無佛如此不同者信知佛身無所不在無時不現但隨緣所感故有延促生滅之見耳為眾生眼者開惡道昏迷也為眾生父者作世間歸趣也。

　　爾時諸梵天王偈讚佛已各作是言唯願世尊哀愍一切轉於法輪度脫眾生時諸梵天王一心同聲而說偈言。

大聖轉法輪　顯示諸法相　度苦惱眾生
令得大歡喜　眾生聞此法　得道若生天
諸惡道减少　忍善者增益

　　度苦惱眾生令得大歡喜者失真沉妄故苦脫粘觧縛故喜得道若生天者上或深造得道下或獲福生天忍善者勉力為善也。

　　爾時大通智勝如來嘿然許之。

　　又諸比丘南方五百萬億國土諸大梵王各自見宮殿光明照耀昔所未有歡喜踊躍生希有心即各相詣共議此事以何因緣我等宮殿有此光曜而彼眾中有一大梵天王名曰妙法為諸梵眾而說偈言。

我等諸宮殿　光明甚威曜　此非無因緣
是相宜求之　過於百千劫　未曾見是相
為大德天生　為佛出世間

　　爾時五百萬億諸梵天王與宮殿俱各以衣祴盛諸天華共詣北方推尋是相見大通智勝如來處于道塲菩提樹下坐師子座諸天龍王乾闥婆緊那羅摩睺羅伽人非人等恭敬圍繞及見十六王子請佛轉法輪。

　　時諸梵天王頭面禮佛遶百千帀即以天華而散佛上所散之華如須彌山并以供養佛菩提樹華供養已各以宮殿奉上彼佛而作是言唯見哀愍饒益我等所獻宮殿願垂納受爾時諸梵天王即於佛前一心同聲以偈頌曰。

世尊甚難見　破諸煩惱者　過百三十劫
今乃得一見　諸飢渴眾生　以法雨充滿
昔所未曾見　無量智慧者　如優曇鉢華
今日乃值遇　我等諸宮殿　蒙光故嚴飾
世尊大慈愍　唯願垂納受

　　爾時諸梵天王偈讚佛已各作是言唯願世尊轉於法輪令一切世間諸天魔梵沙門婆羅門皆獲安隱而得度脫時諸梵天王一心同聲以偈頌曰。

唯願天人尊　轉無上法輪　擊于大法皷
而吹大法螺　普雨大法雨　度無量眾生
我等咸歸請　當演深遠音

　　皷螺雨皆譬大法能號令警眾利澤群物。

　　爾時大通智勝如來嘿然許之。

　　西南方乃至下方亦復如是。

　　爾時上方五百萬億國土諸大梵王皆悉自覩所止宮殿光明威曜昔所未有歡喜踊躍生希有心即各相詣共議此事以何因緣我等宮殿有斯光明時彼眾中有一大梵天王名曰尸棄為諸梵眾而說偈言。

今以何因緣　我等諸宮殿　威德光明曜
嚴飾未曾有　如是之妙相　昔所未聞見
為大德天生　為佛出世間

　　爾時五百萬億諸梵天王與宮殿俱各以衣祴盛諸天華共詣下方推尋是相見大通智勝如來處于道塲菩提𣗳下坐師子座諸天龍王乾闥婆緊那羅摩睺羅伽人非人等恭敬圍繞及見十六王子請佛轉法輪。

　　時諸梵天王頭面禮佛遶百千帀即以天華而散佛上所散之華如須弥山并以供養佛菩提𣗳華供養已各以宮殿奉上彼佛而作是言唯見哀愍饒益我等所獻宮殿願垂納處時諸梵天王即於佛前一心同聲以偈頌曰。

善哉見諸佛　救世之聖尊　能於三界獄
勉出諸眾生　普智天人尊　哀愍群萌類
能開甘露門　廣度於一切　於昔無量劫
空過無有佛　世尊未出時　十方常闇瞑
三惡道增長　阿修羅亦盛　諸天眾轉減
死多墮惡道　不從佛聞法　常行不善事
色力及智慧　斯等皆減少　罪業因緣故
失樂及樂想　住於邪見法　不識善儀則
不蒙佛所化　當墮於惡道　佛為世間眼
久遠時乃出　哀愍諸眾生　故現於世間
超出成正覺　我等甚欣慶　及餘一切眾
喜嘆未曾有　我等諸宮殿　蒙光故嚴飾
今以奉世尊　唯垂哀納受　願以此功德
普及於一切　我等與眾生　皆共成佛道

　　善哉見諸佛者此天過無量劫乃得一見故稱善自慶也前謂三界為火宅者以眾苦逼切為名此謂三界為獄者以業累擊滯為名言救世勉獄讚悲願也言普智廣度讚智力也十方暗暝者無大智光明故由無智光則三惡增長天眾轉減不從佛聞法等者佛法能善性澄神外資色力內資智慧為善業因緣能致樂事能生樂想由其不聞故反之也樂想者猒苦想樂也末後一偈為廣大回向。

　　爾時五百萬億諸梵天王偈讚佛已各白佛言唯願世尊轉於法輪多所安隱多所度脫時諸梵天王而說偈言。

世尊轉法輪　擊甘露法皷　度苦惱眾生
開示涅槃道　唯願受我請　以大微妙音
哀愍而敷演　無量劫習法

　　前言甘露門此言甘露皷皆取其能除苦惱惟門言悟入皷言警發。

　　爾時大通智勝如來受十方諸梵天王及十六王子請即時三轉十二行法輪。

　　三轉者示相轉勸修轉作證轉令入見修無學三位也示相者示四諦之行相使知向方即見道位也勸修者示四諦之功利使知修行即修道位也作證者示我已證汝亦應證即無學位也又三轉者泛應三根若下根須三中根可二上根唯一若上上根則目擊道存不容聲矣有所謂十二教法輪有所謂十二行法輪教為能轉行為所轉依示勸證三轉四諦即十二教法輪也依見修學三悟四諦即十二行法輪也舊謂於一轉中令聞法者發生真聖慧眼及智明覺三轉各四為十二行亦不離見修無學也。

　　若沙門婆羅門若天魔梵及餘世間所不能轉。

　　謂此等未能正證則雖轉唯滯言詮。

　　謂是苦是苦集是苦滅是苦滅道。

　　示所轉之相即四諦法也皆謂之苦者四諦因苦而設為滅苦之道故也生老病死等八現前逼惱曰苦煩惱結業召致未來八苦曰集此通三世謂過去集致現在苦現在集致未來苦也結業𥁞則生死八苦永𥁞曰滅治結業則修三十七道品曰道三十七品見淨藏淨眼文。

　　及廣說十二因緣法無明緣行行緣識識緣名色名色緣六入六入緣觸觸緣受受緣愛愛緣取取緣有有緣生生緣老死憂悲苦惱無明滅則行滅行滅則識滅識滅則名色滅名色滅則六入滅六入滅則觸滅觸滅則受滅受滅則愛滅愛滅則取滅取滅則有滅有滅則生滅生滅則老死憂悲苦惱滅。

　　廣四諦說十二緣也自無明緣行至生緣老死等示生起相即廣苦集二諦而說也自無明滅至憂悲苦惱滅示修斷相即廣滅道二諦而說也四諦為下根聊陳麄相所本在跡十二緣為中根細觀四諦所本在心謂性智本明妙湛精了由妄塵瞥起俄然晦昧名無明於無明體一念初動名行晦昧搖動則失彼精了粘湛發知故轉智名識十二緣中此三為根本餘九為支末相因以成三世之緣耳智本無知由識故知形為妄心謂之名乃六賊之主也性本無生由識故生形為幻質謂之色即四陰之依也則名色者識初托胎凝滑之相也由凝滑而具六根名六入根成出胎根與境交名觸領納前境名受有所受故愛心生而愛斯取之由愛取故惑業相結善惡有狀名有由諸有(結為)三界之生因名生有生則老死苦惱隨之矣此生起之相也將欲滅之以何為要耶當知彼無明者非實有體初一心源廓然妙湛由知見立知妄塵瞥起故有無明若知見無見則智性真淨復還妙湛洞徹精了名無明滅則自行已下莫不皆滅盖本既不存末無所附此修斷之相也夫四諦十二緣名一而義多有所謂小乘生滅四諦則依分叚生死名苦煩惱及業名集擇滅名滅生空智品名道有所謂大乘無作四諦則依變易生死名苦所知障名集無住涅槃名滅法空智品名道或曰八諦即合上言之又有無量四諦則依一乘圓頓而說即諸苦集明第一義外求滅道了無所得是謂四聖諦也十二緣亦如之故諦緣之法雖属二乘實通大乘其要皆為斷生死本滅無明因使復還本明妙性而已凡為道看教當深明乎此。

　　佛於天人大眾之中說是法時六百萬億那由他人以不受一切法故而於諸漏心得觧脫皆得深妙禪定三明六通具八觧脫。

　　此於初會聞法獲益之利根也不受一切法者悟諦緣空了無所着也盖心本觧脫有受故累性本明定有着故昏是以不受一切法故遂於諸漏心得觧脫又得禪定三明六通然則聖凡一體迷悟同源人者苟能悟患累之由達汩昏之始果亦於法不受則禪定觧脫六通三明皆可得矣。

　　第二第三第四說法時千萬億恒河沙那由他等眾生亦以不受一切法故而於諸漏心得觧脫從是已後諸聲聞眾無量無邊不可稱數。

　　此於次第聞法獲益中下之根也利根一聞千悟中下多聞少悟故至於第三第四時乃獲益也從是已後非一席說又有小根獲益其數不計○此正敘請說法華也然前所請皆願轉無上輪而大通止說諦緣之法又待此請者諸佛說法皆自漸之頓藉權顯實盖導之無漸則駭而不信非惟教不陵節亦欲學不躐等故也。

　　爾時十六王子皆以童子出家而作沙弥諸根通利智慧明了已曾供養百千萬億諸佛淨修梵行求阿耨多羅三藐三菩提。

　　十六王子聞法獲益於是出家復求大乘俱白佛言世尊是諸無量千萬億大德聲聞皆已成就世尊亦當為我等說阿耨多羅三藐三菩提法我等聞已皆共修學世尊我等志願如來知見深心所念佛自證知。

　　皆已成就謂已成就大志故請說大法我等志願下自陳大志望說大法也如來知見即所謂一大事也。

　　爾時轉輪聖王所將眾中八萬億人見十六王子出家亦求出家王即聽許。

　　爾時彼佛受沙彌請過二萬劫已乃於四眾之中說是大乘經名妙法蓮華教菩薩法佛所護念。

　　過二萬劫乃久嘿斯要以待機也則二萬劫前且說方等般若之教偈云說六波羅蜜及諸神通事是也釋迦現壽八十而四十年說般若等教大通現壽五百萬億那由他劫則宜於二萬劫說也。

　　說是經已十六沙弥為阿耨多羅三藐三菩提故皆共受持諷誦通利。

　　欣樂大法敬奉宣明。

　　說是經時十六菩薩沙弥皆悉信受聲聞眾中亦有信觧其餘眾生千萬億種皆生疑惑。

　　菩薩必信聲聞或信眾生不信所謂上士聞道勤而行之中士聞道若存若亡下士聞道大笑而已。

　　佛說是經於八千劫未曾休廢說此經已即入靜室住於禪定八萬四千劫。

　　未曾休廢者所謂熾然說無間說也。

　　是時十六菩薩沙弥知佛入室寂然禪定各陞法座亦於八萬四千劫為四部眾廣說分別妙法華經一一皆度六百萬億那由他恒河沙等眾生示教利喜令發阿耨多羅三藐三菩提心為疑惑之眾曲講也十六王子表在纏八識十六菩薩表出纏八智然有十六者示以八正伏八邪也於八萬劫各度多眾者表既得大通之道則八萬法門無所不通故非唯八正為妙智雖八邪亦妙智也非唯八正之能度雖八邪亦能度也所謂聖性無不通逆順皆方便唯其如此故各能演妙至於窮劫各能度眾至於恒沙不如是不足為大通之道大通智勝佛過八萬四千劫已從三昧起徃詣法座安詳而坐普告大眾是十六菩薩沙弥甚為希有諸根通利智慧明了已曾供養無量千萬億數諸佛於諸佛所常修梵行受持佛智開示眾生令入其中汝等皆當數數親近而供養之可其所說讚其德行使眾親附也。

　　所以者何若聲聞辟支佛及諸菩薩能信是十六菩薩所說經法受持不毀者是人皆當得阿耨多羅三藐三菩提如來智慧。

　　三乘得妙則同歸一乘。

妙法蓮華經要觧卷第八終


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要觧卷第九　　　　　曠十

　　溫陵開元蓮寺比丘　戒環　解

　　佛告諸比丘是十六菩薩常樂說是妙法華經一一菩薩所化六百萬億那由他恒河沙等眾生世世所生與菩薩俱從其聞法悉皆信觧以此因緣得值四萬億諸佛世尊于今不𥁞。

　　徵昔所化會今之緣也所化之眾常與師俱者為化緣深故以是得值億萬多佛其緣未𥁞今復相值。

　　諸比丘我今語汝彼佛弟子十六沙弥今皆得阿耨多羅三藐三菩提於十方國土現在說法有無量百千萬億菩薩聲聞以為眷属其二沙弥東方作佛一名阿閦在歡喜國二名須弥頂。

　　陳十六王子成佛名迹也天地設位道運乎其中聖人法之以開物成務冐天下之道故八方之佛各依一方而示一德所以開物所以成務原始要終則天下之道無不冒矣東方震為動歡喜亦動也阿閦云無動須弥頂又無動之極也經云毀譽不動如須弥此佛出應群動而其體無動又在動國示即動而靜也二佛並化其德相資故雖二名可以合釋或曰八卦乃中夏之書引配竺教豈佛意耶李長者用釋華嚴呂觀文用釋此章或者非之子復蹈襲何也曰竺夏一天下耳壃畿所及方位所同而卦乃天地自然之理獨不同哉伏𦏁畫之以示人吾佛象之以設法各默得其同耳今經雖無八卦之文顯有八方之象借事明理烏乎不可而必拘墟詆呰非達士也昔五百應真各觧佛言而問誰當佛意佛言皆非我意眾曰不當佛意將無得罪佛言雖非我意各順正理堪為聖教有福無罪吾唯守此以當或者之非。

　　東南方二佛一名師子音二名師子相。

　　東南巽為柔順師子音者所說無畏師子相者所示無畏此佛以慈柔應物以無畏說法。

　　南方二佛一名虛空住二名常滅。

　　南方离為虛明虛空住者體至虛以應群實也常滅者了一切法當體虛凝即寂滅相不復更滅是謂常滅。

　　西南方二佛一名帝相二名梵相。

　　西南坤為資生帝相者神出而應物為帝梵淨也此佛以神應物物資以生而其德常淨不累於物。

　　西方二佛一名阿弥陁二名度一切世間苦惱。

　　西方兊為毀折阿弥陁云無量壽世間苦惱即生死無常也此佛於毀折之際示無量壽則了無生死以救度世間生死苦惱。

　　西北方二佛一名多摩羅䟦栴檀香神通二名須弥相。

　　西北乾為剛徤多摩羅栴檀香清遠潛通以比神通須弥相亦無動義此佛神通應物如乾道不息寂然不動感而遂通。

　　北方二佛一名雲自在二名雲自在王。

　　北方坎為險䧟雲自在謂無心而利物雲自在王又自在之至也此佛以無緣慈覆陰利澤險難眾生而無心無着如雲之自在。

　　東北方佛名壞一切世間怖畏。

　　東北艮為萬物成始成終之所始終之理在物為成壞在人為生死乃世間之所怖畏也此佛於生死畏中以一真凝常之道開覺群物使達其無始無終而入於不死不生則世間怖畏壞滅矣。

　　第十六我釋迦牟尼佛於娑婆國土成阿耨多羅三藐三菩提。

　　釋迦牟尼云能仁寂默謂其德仁濟群類其道寂默無為以示化堪忍故號能仁此繼東北方而特摽者大覺雖具成始成終之德而其道圓應不滯方隅無始無終為眾德之總故也盖自無動而出應群動能柔能剛說示無畏虛己應物現壽運神乃至濟險滅怖無非釋迦隨宜之行故歷言八方佛德而以釋迦總之斯乃範圍天地曲成萬物無方無體之至德也非成無上正道何以與此故曰釋迦牟尼於娑婆國成阿耨菩提。

　　諸比丘我等為沙弥時各各教化無量百千萬億恒河沙等眾生從我聞法為阿耨多羅三藐三菩提此諸眾生于今有住聲聞地者我常教化阿耨多羅三藐三菩提是諸人等應以是法漸入佛道。

　　明昔因今緣使知功行已深而成就之也舉為沙弥所化明昔因也于今所化明今緣也應以是法漸入佛道即成就之也。

　　所以者何如來智慧難信難觧。

　　釋上既曠劫蒙教今猶漸入者以如來智慧難信觧故然眾生莫不有如來智慧而難觧若此者塵習自障故也以今人觀之幸聞正法不無宿因安知吾徒非智勝之遺塵非未來之弟子然緣障尚稠道果渺邈即曠劫蒙教今猶漸入者也若能勤進猶可庶幾設復退墮又安知未來之期比前塵劫不復過於是數耶然則所謂難觧者非佛智之難機自難耳。

　　爾時所化無量恒河沙等眾生者汝等諸比丘及我滅度後未來世中聲聞弟子是也。

　　上明蒙化之因此指所化之人。

　　我滅度後復有弟子不聞是經不知不覺菩薩所行自於所得功德生滅度想當入涅槃我於餘國作佛更有異名是人雖生滅度之想入於涅槃而於彼土求佛智慧得聞是經唯以佛乘而得滅度更無餘乘除諸如來方便說法。

　　上云未來聲聞謂曾蒙化者此云復有弟子言未蒙化者其因緣展轉終當遇佛而依一乘得度也餘國作佛者示滅於此而應緣於彼也更有異名者華嚴云如來名迹應眾生心各各不同於一四天下乃至十方各各十千是也。

　　諸比丘若如來自知涅槃時到眾又清淨信觧堅固了達空法深入禪定便集諸菩薩及聲聞眾為說是經世間無有二乘而得滅度唯一佛乘得滅度耳。

　　前明始權此會終實也涅槃時到言化緣將畢眾又清淨言根機已熟眾清淨者已於藏教斷惑除結也信堅固者已於通教心相體信也了達空法謂已悟般若深入禪定謂妙造玄源如此則諸病已除醫方亦遣故廢二權特明一實得滅度者得真常道果也。

　　比丘當知如來方便深入眾生之性知其志樂小法深着五欲為是等故說於涅槃是人若聞則便信受。

　　為樂小者權說小果彼便信受如滯化城。

　　譬如五百由旬險難惡道曠絕無人怖畏之處。

　　譬諸生死煩惱惡道險難長遠也五百由旬舊說尤多今取二乘斷三界結惑離分段生死證有餘涅槃是過三百由旬而至化城然尚滯變易生死若回心向大進至七地斷𥁞習氣是過四百由旬近於寶所又進八地已上斷𥁞無明離變易生死證無餘涅槃是過五百由旬到寶所也曠絕無人等譬生死長遠無真知見妄起怖畏。

　　若有多眾欲過此道至珍寶處。

　　譬三乘求佛。

　　有一導師聰慧明達善知險道通塞之相將道眾人欲過此難。

　　導師指津之人譬釋尊也通斯進之塞斯止之通譬斷惑塞譬起障又善則通惡則塞乃可無難。

　　所將人眾中路懈退白導師言我等疲極而復怖畏不能復進前路猶遠今欲退還。

　　譬二乘求道難進易退。

　　導師多諸方便而作是念此等可愍云何捨大珎寶而欲退還作是念已以方便力於險道中過三百由旬化作一城告眾人言汝等勿怖莫得退還今此大城可於中止隨意所作若入是城快得安隱若能前至寶所亦可得去。

　　譬因二乘斷三界結惑後息以小果而進之智地也隨意所作即任力所能漸得入道之義。

　　是時疲極之眾心大歡喜嘆未曾有我等今者免斯惡道快得安隱。

　　稱願息之心故也於是眾人前入化城生已度想生安隱想樂小忘大。

　　爾時導師知此人眾既得止息無復疲倦即滅化城語眾人言汝等去來寶處在近向者大城我所化作為止息耳。

　　化非真有故斯須即滅唯寶所為真權非實有故終竟而廢唯一乘為實。

　　諸比丘如來亦復如是今為汝等作大導師知諸生死煩惱惡道險難長遠應去應度若眾生但聞一佛乘者則不欲見佛不欲親近便作是念佛道長遠久受勤苦乃可得成。

　　若但聞一乘而無權濟則厭大而不欲見佛憚煩而憂其道遠故須權濟也上言惡道長遠此言佛道長遠者上以正見觀眾生此以倒見觀佛道故也佛道初不遠人本無修證特由生死背馳復之之難故見其長遠惑業積障治之之難故見其勤苦則長遠勤苦由倒妄起何關於道哉苟無生死無惑業則當體凝淨何復何治長遠之見勤苦之功了無所施矣昧者不知出此而致咎佛道遂生懈退大覺所以敘其倒見而誘進之。

　　佛知是心怯弱下劣以方便力而於中道為止息故說二涅槃。

　　中道即大小乘之中間也二涅槃即二乘涅槃下云二地是也。

　　若眾生住於二地如來爾時即便為說汝等所作未辦汝所住地近於佛慧當觀察籌量所得涅槃非真實也但是如來方便之力於一佛乘分別說三如彼導師為止息故化作大城既知息已而告之言寶處在近此城非實我化作耳。

　　住於二地謂滯二乘權果而不知進故語之佛慧令觀察籌量而進取實果也。

　　爾時世尊欲重宣此義而說偈言。

大通智勝佛　十劫坐道塲　佛法不現前
不得成佛道　諸天神龍王　阿脩羅眾等
常雨於天華　以供養彼佛　諸天擊天皷
并作眾技樂　香風吹萎華　更雨新好者
過十小劫已　乃得成佛道　諸天及世人
心皆懷踊躍　彼佛十六子　皆與其眷属
千萬億圍遶　俱行至佛所　頭靣禮佛足
而請轉法輪　聖師子法雨　充我及一切
世尊甚難值　久遠時一現　為覺悟群生
震動於一切

　　聖師子者讚聖力無畏也世尊難值已下頌出世本懷而請法。

東方諸世界　五百萬億國　梵宮殿光曜
昔所未曾有　諸梵見此相　尋來至佛所
散華以供養　并奉上宮殿　請佛轉法輪
以偈而讚歎　佛知時未至　受請默然坐
三方及四維　上下亦復爾　散華奉宮殿
請佛轉法輪　世尊甚難值　願以本慈悲
廣開甘露門　轉無上法輪　無量慧世尊
受彼眾人請　為宣種種法　四諦十二緣
無明至老死　皆從生緣有　如是眾過患
汝等應當知

　　無明至老死舉十二因緣也皆從生緣有明無生即無眾過患也。

宣暢是法時　六百萬億姟　得𥁞諸苦際
皆成阿羅漢

　　頌初會聞法獲益之利根也風俗通云十萬曰億十億曰兆十兆曰京十京曰姟姟為總大之數即所謂那由他也。

第二說法時　千萬恒沙眾　於諸法不受
亦得阿羅漢　從是後得道　其數無有量
萬億劫筭數　不能得其邊

　　頌次第獲益中下之根。

時十六王子　出家作沙弥　皆共請彼佛
演說大乘法　我等及營從　皆當成佛道
願得如世尊　慧眼第一淨

　　小乘慧眼未免緣影求其第一清淨無如世尊故願得之。

佛知童子心　宿世之所行　以無量因緣
種種諸譬喻　說六波羅蜜　及諸神通事
分別真實法　菩薩所行道　說是法華經
如恒河沙偈

　　知童子心即前云深心所念佛自證知也說六波羅蜜等即前云過二萬劫之事也六波羅蜜即般若教諸神通事即方等教且分別實法為大乘之始而已過是已後乃說法華然有如恒沙偈者妙法應機廣略不同故釋迦則一期而說燈明八十劫說大通八千劫說今經止於二十八品常不輕於威音則聞二十千萬億偈喜見於日月淨明德則聞八百萬億阿閦婆偈盖各隨其緣之賖促根之廣狹故說有豐約其實稱性之法無所終窮是以華嚴有三部之文而一字法門書海墨而不𥁞則恒沙之偈不為多也。

彼佛說經已　靜室入禪定　一心一處坐
八萬四千劫　是諸沙弥等　知佛禪未出
為無量億眾　說佛無上慧　各各坐法座
說是大乘經　於佛宴寂後　宣揚助法化
一一沙弥等　所度諸眾生　有六百萬億
恒河沙等眾　彼佛滅度後　是諸聞法者
在在諸佛土　常與師俱生

　　因法華緣世世相值。

是十六沙弥　具足行佛道　今現在十方
各得成正覺　爾時聞法者　各在諸佛所
其有住聲聞　漸教以佛道　我在十六數
曾亦為汝說　是故以方便　引汝趣佛慧

　　明遠緣深功而成就之也。

以是本因緣　今說法華經　令汝入佛道
慎勿懷驚懼　譬如險惡道　逈絕多毒獸
又復無水草　人所怖畏處　無數千萬眾
欲過此險道　其路甚曠遠　經五百由旬

　　毒獸譬生死煩惱水草譬菩提資粮。

時有一導師　強識有智慧　明了心决定
在險濟眾難　眾人皆疲倦　而白導師言
我等今頃之　於此欲退還　導師作是念
此軰甚可愍　如何欲退還　而失大珎寶
尋時思方便　當設神通力　化作大城郭
莊嚴諸舍宅　周帀有園林　渠流及浴池
重門高樓閣　男女皆充滿　即作是化已
慰眾言勿懼　汝等入此城　各可隨所樂

　　前止云化作一城即通譬道果此又云郭及舍宅男女等者詳譬果中德用也國邑有城重城為郭城以郭為防果以德為輔舍宅譬依止之德以畢竟空寂為莊嚴園林譬庇頼之德以無漏法𣗳為周帀浴池譬潔淨之德以八觧定水為渠流樓閣譬超達之德以空無相無作為重門男女充滿即所謂善心誠實男慈悲心為女也然此譬二乘果德而有似大乘之德者乃以似量權進之耳故總依化城為言及乎即滅化城則此等皆滅譬二乘之德曾無實證終歸壞滅也世之學者以比智知道以似量見性緣無實證亦若是矣。

諸人既入城　心皆大歡喜　皆生安隱想
自謂已得度　導師知息已　集眾而告言
汝等當前進　此是化城耳　我見汝疲極
中路欲退還　故以方便力　權化作此城
汝今勤精進　當共至寶所　我亦復如是
為一切導師　見諸求道者　中路而懈廢
不能度生死　煩惱諸險道　故以方便力
為息說涅槃　言汝等苦滅　所作皆已辦

　　此云已辦乃權進之及其住於二地即實說未辦。

既知到涅槃　皆得阿羅漢　爾乃集大眾
為說真實法

　　如科。

諸佛方便力　分別說三乘　唯有一佛乘
息處故說二　今為汝說實　汝所得非滅

　　此令觀察籌量所得非真。

為佛一切智　當發大精進　汝證一切智
十力等佛法　具三十二相　乃是真實滅

　　勉之令趣實果也。

諸佛之導師　為息說涅槃　既知是息已
引入於佛慧

　　總結化城一品意義也。

妙法蓮華經要觧卷第九終


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要解卷第十　　　　　遠一

　　溫陵開元蓮寺比丘　戒環　觧

　　五百弟子授記品第八

　　三周說法各隨機領悟而述成與記前化城品因緣說一周以被下根滿慈與五百羅漢等於此領悟佛為述成與記故曰五百授記品然此先記滿慈次記五百千二之眾而特取五百名品者滿慈乃大弟子內秘外現為眾標領雖先與記非是當機又千二居末不當名品故也十大弟子無非上根領悟得記本無先後但各專一德隨機總眾耳滿慈說法第一而五百羅漢常說無上道故號為普明是當說法之機故以滿慈總之如阿難羅云亦大弟子而總學眾各有以也。

　　爾時富樓那彌多羅尼子從佛聞是智慧方便隨宜說法又聞授諸大弟子阿耨多羅三藐三菩提記復聞宿世因緣之事復聞諸佛有大自在神通之力得未曾有心淨踊躍即從座起到於佛前頭面禮足却住一面瞻仰尊顏目不蹔捨。

　　聞智慧方便隨宜說法通領三周之說也又聞大記通領舍利弗等受記事也復聞因緣即別領大通王子之事復聞神力別領導師神化之事罕聞故得未曾有惑除故心淨踊躍於是避座致恭而後申歎發誓。

　　而作是念世尊甚奇特所為希有隨順世間若干種性以方便知見而為說法拔出眾生處處貪著我等於佛功德言不能宣唯佛世尊能知我等深心本願。

　　前乃經家敘置此正滿慈之辭言奇特希有至處處貪著總嘆三周說法也我等於佛功德言不能宣總歎授記乃至導師神化之德不能備宣也唯佛世尊已下申本願而誓護持也深心本願謂精進護持助宣佛法乃至過去未來助宣之事非謂願求記也。

　　爾時佛告諸比丘汝等見是富樓那彌多羅尼子不我常稱其於說法人中最為第一亦常歎其種種功德精進護持助宣我法能於四眾示教利喜具足觧釋佛之正法而大饒益同梵行者自捨如來無能盡其言論之辯述成其深心本願也問眾見不者以眾等徒知滿慈之迹而不知其深行故開端以示之說法第一述其正行也種種功德述其眾行也精進護持述其本願也言論之辯述其才辯也。

　　汝等勿謂富樓那但能護持助宣我法亦於過去九十億諸佛所護持助宣佛之正法於彼說法人中亦最第一又於諸佛所說空法明了通達得四無礙智常能審諦清淨說法無有疑惑具足菩薩神通之力隨其壽命常修梵行彼佛世人咸皆謂之實是聲聞而富樓那以斯方便饒益無量百千眾生又化無量阿僧祇人令立阿耨多羅三藐三菩提為淨佛土故常作佛事教化眾生。

　　上總述此廣陳也舉九十億佛所即廣陳護宣遠因也於佛空法明了通達者非若二乘滯於斷空也得四無礙清淨說法者如所如說不泥名相也菩薩神通非二乘比也隨其壽命言𥁞形壽也令立菩提者令於正道有立也為淨佛土故化眾生者藉利他行成己行也故淨名云菩薩隨所化眾生而取佛土所謂淨佛土者自淨其心以致佛土之淨也為淨佛土而必須教化眾生者要即塵勞而能淨非若二乘厭塵勞以求淨也由是觀之其本乃大權聖人示現弘法耳故偈以內祕外現頌之。

　　諸比丘富樓那亦於七佛說法人中而得第一今於我所說法人中亦為第一於賢劫中當來諸佛說法人中亦復第一而皆護持助宣佛法亦於未來護持助宣無量無邊諸佛之法教化饒益無量眾生令立阿耨多羅三藐三菩提為淨佛土故常勤精進教化眾生漸漸具足菩薩之道。

　　上陳遠因此舉三世皆明說法宣化之深行也七佛即毗婆尸尸棄毗舍浮拘留孫拘那含迦葉釋迦是也上三属前劫下四属今劫三劫三千佛始於妙光佛末法出家修道聞五十三佛名深心仰慕復化他人滿三千眾深心敬禮即超多劫生死之罪得證佛果其初千人於莊嚴劫成佛華光為首至毗舍浮是也其次千人於賢劫成佛拘留孫為首至樓至是也其後千人於星宿劫成佛日光為首至須彌相是也。

　　過無量阿僧祇劫當於此土得阿耨多羅三藐三菩提號曰法明如來應供正徧知明行足善逝世間觧無上士調御丈夫天人師佛世尊。

　　滿慈既於多佛植因之遠而猶過僧祇劫乃得菩提號法明者謂於無數劫量法門一時明達即成佛道非如情見久遠劫也華嚴記發心菩薩過千不可說劫當得作佛號清淨心論謂明達如是劫量法門總清淨故正此意也餘記劫數深意並同。

　　其佛以恒河沙等三千大千世界為一佛土七寶為地地平如掌無有山陵谿澗溝壑七寶臺觀充滿其中諸天宮殿近處虛空人天交接兩得相見無諸惡道亦無女人一切眾生皆以化生無有婬欲。

　　此皆依報清淨之相由因中常修梵行廣化眾生令立正道故果地無邪穢之事而交接皆上善之人也。

　　得大神通身出光明飛行自在志念堅固精進智慧普皆金色三十二相而自莊嚴。

　　既以化生離諸欲染故本來體相淨妙若此如是妙體人固有之特為麄濁欲惡染蔽而已故阿難曰欲氣麄濁腥臊交遘不能發生勝淨妙明紫金光聚苟斷欲愛不受胎生則本來體相無復染蔽通光莊嚴自能發現以世考之精華之氣或化列星吐納之人猶能輕舉則滓濁既𥁞妙體精明飛行自在無足疑矣。

　　其國眾生常以二食一者法喜食二者禪恱食。

　　不由胎藏故不假段食唯飡采法喜禪恱而已。

　　有無量阿僧祇千萬億那由他諸菩薩眾得大神通四無礙智善能教化眾生之類其聲聞眾筭數校計所不能知皆得具足六通三明及八觧脫。

　　上明國土人民此明同德法佀滿慈具足菩薩神通之力得四無礙智審諦說法教化眾生明了通達故報緣法眾其德皆類。

　　其佛國土有如是等無量功德莊嚴成就。

　　結前也。

　　劫名寶明國名善淨其佛壽命無量阿僧祇劫法住甚久佛滅度後起七寶塔遍滿其國劫有法寶真明故名寶明國無女人惡道故名善淨由三世說法續佛壽命故佛壽無量法住甚久滅後起塔遍滿其國又以餘德散霑也。

　　爾時世尊欲重宣此義而說偈言。

諸比丘諦聽　佛子所行道　善學方便故
不可得思議　知眾樂小法　而畏於大智
是故諸菩薩　作聲聞緣覺　以無數方便
化諸眾生類　自說是聲聞　去佛道甚遠
度脫無量眾　皆悉得成就　雖小欲懈怠
漸當令作佛　內祕菩薩行　外現是聲聞
少欲猒生死　實自淨佛土　示眾有三毒
又現邪見相　我弟子如是　方便度眾生
若我具足說　種種現化事　眾生聞是者
心則懷疑惑

　　此通舉諸大弟子權應之德述成滿慈內秘外現之行也自善學方便至度無量眾悉得成就皆權應之德也小欲懈怠漸令作佛言善化也少欲厭生死則外現之事實自淨佛土則內祕之事示三毒現邪見等者諸大弟子權迹皆由示化彼類如舍利弗與羅度爭勝即示瞋也難陁愛婦示貪也調達害佛示癡也是謂三毒憍陳如三迦葉等昔為外道即現邪見也其大權難測故聞者疑惑。

今此富樓那　於昔千億佛　勤修所行道
宣護諸佛法　為求無上慧　而於諸佛所
現居弟子上　多聞有智慧　所說無所畏
能令眾歡喜　未曾有疲倦　而以助佛事
已度大神通　具四無礙智　知諸根利鈍
常說清淨法　演暢如是義　教諸千億眾
令住大乘法　而自淨佛土　未來亦供養
無量無數佛　護助宣正法　亦自淨佛土
常以諸方便　說法無所畏　度不可計眾
成就一切智　供養諸如來　護持法寶藏

　　通頌三世宣護之行也現居弟子上者謂於諸佛所皆示現為眾標領也度大神通言已超越小聖也。

其後得成佛　號名曰法明　其國名善淨
七寶所合成　劫名為寶明　菩薩眾甚多
其數無量億　皆度大神通　威德力具足
充滿其國土　聲聞亦無數　三明八觧脫
得四無礙智　以是等為僧　其國諸眾生
婬欲皆已斷　純一變化生　具相莊嚴身
法喜禪恱食　更無餘食想　無有諸女人
亦無諸惡道

　　通頌劫國眾德文義同前以是等為僧者言其國僧眾皆三明四智無凡流也。

富樓那比丘　功德悉成滿　當得斯淨土
賢聖眾甚多　如是無量事　我令但畧說

　　爾時千二百阿羅漢心自在者作是念我等歡喜得未曾有若世尊各見授記如餘大弟子者不亦快乎。

　　佛知此等心之所念告摩訶迦葉是千二百阿羅漢我今當現前次第與授阿耨多羅三藐三菩提記。

　　迦葉為眾上首故告之。

　　於此眾中我大弟子憍陳如比丘當供養六萬二千億佛然後得成為佛號曰普明如來應供正遍知明行足善逝世間觧無上士調御丈夫天人師佛世尊。

　　憍陳最初得度為眾首故特記之號普明者偈云常放大光明一切之所敬又云常說無上道故號曰普明謂以智慧明破諸癡暗普使眾生明了法性即今住世應真之首也。

　　其五百阿羅漢優樓頻螺迦葉伽耶迦葉那提迦葉迦留陁夷優陁夷阿㝹樓䭾離婆多劫賔那薄拘羅周陁莎伽陁等皆當得阿耨多羅三藐三菩提𥁞同一號名曰普明。

　　五百威德具足為千二之傑故又別記目連記末云我諸弟子威德具足其𢾗五百即此也餘七百眾但於前通許於頌通記優樓頻螺等即序分所列羅漢上首詳略互舉也同號普明以德同故。

　　爾時世尊欲重宣此義而說偈言。

憍陳如比丘　當見無量佛　過阿僧祇劫
乃成等正覺　常放大光明　具足諸神通
名聞遍十方　一切之所敬　常說無上道
故號為普明

　　頌正報也常放大法光明普照迷暗也。

其國土清淨　菩薩皆勇猛　咸昇妙樓閣
遊諸十方國　以無上供具　奉獻於諸佛
作是供養已　心懷大歡喜　須臾還本國
有如是神力

　　頌依報也。

佛壽六萬劫　正法住倍壽　像法復倍是

　　頌化緣也。

法滅天人憂　其五百比丘　次第當作佛
同號曰普明

　　前法既滅天人失望則後佛繼出安隱天人。

轉次而授記　我滅度之後　某甲當作佛
其所化世間　亦如我今日

　　此詳記五百次第出興事也我滅度之後等乃五百轉次相授之辭以轉次不一不可定指故云某甲非謂釋迦指五百眾釋迦次補自當彌勒也。

國土之嚴淨　及諸神通力　菩薩聲聞眾
正法及像法　壽命劫多少　皆如上所說

　　五百依正之果皆如憍陳。

迦葉汝已知　五百自在者　餘諸聲聞眾
亦當復如是

　　引五百之事而例記七百之眾通為千二之記。

其不在此會　汝當為宣說

　　令迦葉宣揚勝事以勉後進。

　　爾時五百阿羅漢於佛前得授記已歡喜踊躍即從座起到於佛前頭靣禮足悔過自責世尊我等常作是念自謂已得究竟滅度今乃知之如無智者所以者何我等應得如來智慧而便自以小智為足。

　　悔責者悔昔之失慶今之得也如來智慧即一切種智我等應得而悔不早悟。

　　世尊譬如有人至親友家醉酒而臥是時親友官事當行以無價寶珠繫其衣裏與之而去其人醉臥都不覺知起已遊行到於他國為衣食故勤力求索甚大艱難若少有所得便以為足。

　　親友繫珠譬佛預十六菩薩時為說法華結大乘因也醉酒而臥譬我預千萬億眾時皆生疑惑昏昏如醉也官事當行即佛化將畢餘處利生公而不黨故譬官事起已遊行轉迷也到於他國弃本也為衣食等樂小也。

　　於後親友會遇見之而作是言咄哉丈夫何為衣食乃至如是我昔欲令汝得安樂五欲自恣於某年日月以無價寶珠繫汝衣裏今故現在而汝不知勤苦憂惱以求自活甚為癡也汝今可以此寶貿易所須常可如意無所乏短。

　　親友會遇譬今復值佛咄叱警戒譬呵小進大言丈夫者指大乘種性而警進之也餘意如下合顯貿易所須譬即性發揮當得大利也以時物遷貨曰貿以有易無曰易。

　　佛亦如是為菩薩時教化我等令發一切智心而尋廢忘不知不覺既得阿羅漢道自謂滅度資生艱難得少為足一切智願猶在不失。

　　令發智心而廢忘不覺如繫珠醉臥也既得羅漢而未離法縛是資生艱難也智願不失如衣珠現在。

　　今者世尊覺悟我等作如是言諸比丘汝等所得非究竟滅我久令汝等種佛善根以方便故示涅槃相而汝謂為實得滅度。

　　合咄叱警戒也。

　　世尊我今乃知實是菩薩得受阿耨多羅三藐三菩提記以是因緣甚大歡喜得未曾有合貨寶如意也。

　　爾時阿若憍陳如等欲重宣此義而說偈言。

我等聞無上　安隱受記聲　歡喜未曾有
禮無量智佛　今於世尊前　自悔諸過咎
於無量佛寶　得少涅槃分　如無智愚人
便自以為足

　　頌得記歡喜悔過自責也。

譬如貧窮人　徃至親友家　其家甚大富
具設諸肴饍　以無價寶珠　繫著內衣裏
默與而捨去　時臥不覺知　是人既已起
遊行詣他國　求衣食自濟　資生甚艱難
得少便為足　更不願好者　不覺內衣裏
有無價寶珠　與珠之親友　後見此貧人
苦切責之已　示以所繫珠　貧人見此珠
其心大歡喜　富有諸財物　五欲而自恣
我等亦如是　世尊於長夜　常愍見教化
令種無上願　我等無智故　不覺亦不知
得少涅槃分　自足不求餘
今佛覺悟我　言非實滅度　得佛無上慧
爾乃為真滅　我今從佛聞　受記莊嚴事
及轉次受决　身心遍歡喜

　　以記為决謂决定道果也。

　　妙法蓮華經授學無學人記品第九

　　此記小聲聞眾也舊說裂此為二謂學與無學然無學即羅漢已在千二之記不當重列此即學於無學小聲聞而已研真斷惑名學真窮惑盡名無學此未得無學而亦預佛記者若有聞法者無一不成佛故也。

　　爾時阿難羅睺羅而作是念我等每自思惟設得受記不亦快乎。

　　阿難多聞護持法藏羅云密行皆大弟子而與學眾同授記者示彼亦內祕外現密行之儔也觀學眾記云當供微塵𢾗佛護持法藏即與阿難羅云同德故以二師總之。

　　即從座起到於佛前頭靣禮足俱白佛言世尊我等於此亦應有分唯有如來我等所歸又我等為一切世間天人阿修羅所見知識阿難常為侍者護持法藏羅睺羅是佛之子若佛見授阿耨多羅三藐三菩提記者我願既滿眾望亦足。

　　阿難羅云親邇於佛既為眾所見知若不得記則無塞眾望也菩薩為通達佛道無所不現故淨名佛道品以法喜為妻慈悲為女誠善為男而釋迦所以有耶輸羅云皆為示現非同世俗妻子也。

　　爾時學無學聲聞弟子二千人皆從座起偏袒右肩到於佛前一心合掌瞻仰世尊如阿難羅睺羅所願住立一靣。

　　爾時佛告阿難汝於來世當得作佛號山海慧自在通王如來應供正遍知明行足善逝世間觧無上士調御丈夫天人師佛世尊當供養六十二億諸佛護持法藏然後得阿耨多羅三藐三菩提。

　　山海慧自在通王者高莫逾於山深莫浚於海阿難宿持法藏多聞博達智慧等之於諸法中得大通達自在如王故得果以因為號當供多佛護持法藏然後成佛盖其本願也。

　　教化二十千萬億恒河沙諸菩薩等令成阿耨多羅三藐三菩提。

　　阿難當來作成如此其多者為宿持法藏化緣深故。

　　國名常立勝幡其土清淨琉璃為地劫名妙音遍滿。

　　幡表尊勝之德阿難多聞第一故國名常立勝幡宣傳法藏故劫名妙音遍滿為由法音宣流也。

　　其佛壽命無量千萬億阿僧祇劫若人於千萬億無量阿僧祇劫中筭𢾗校計不能得知正法住世倍於壽命像法住世復倍正法。

　　佛壽無量劫而正像之法又復倍倍者由其宣傳法藏因力緜遠也問壽劫之說悠然不窮何所據依視不覩睫况渺冥乎曰萬物死生而不亡者存壽有終窮乎古今代謝而曾無紀極劫有終窮乎聖人離死生至道無代謝則雖倍倍之劫未足盡其靈長矣。

　　阿難是山海慧自在通王佛為十方無量千萬億恒河沙等諸佛如來所共讚歎稱其功德。

　　為其護持法藏報得殊勝名聞十方故。

　　爾時世尊欲重宣此義而說偈云。

我今僧中說　阿難持法者　當供養諸佛
然後成正覺　號曰山海慧　自在通王佛
其國土清淨　名常立勝幡　教化諸菩薩
其𢾗如恒沙　佛有大威德　名聞滿十方
壽命無有量　以愍眾生故　正法倍壽命
像法復倍是　如恒河沙等　無𢾗諸眾生
於此佛法中　種佛道因緣

　　頌文大意同前佛有大威德名聞滿十方頌諸佛共歎也壽命無有量以愍眾生故非徒羨久生也眾生於法中種佛道因緣者能持法藏故群類資焉。

　　爾時會中新發意菩薩八千人咸作是念我等尚不聞諸大菩薩得如是記有何因緣而諸聲聞得如是决。

　　阿難果號刼國教化作成等事特異眾記初心不知遠因故疑其何緣而得。

　　爾時世尊知諸菩薩心之所念而告之曰諸善男子我與阿難等於空王佛所同時發阿耨多羅三藐三菩提心阿難常樂多聞我常勤精進是故我已得成阿耨多羅三藐三菩提而阿難護持我法亦護將來諸佛法藏教化成就諸菩薩眾其本願如是故獲斯記。

　　此告其遠因以同發心功深願廣宜得是記也校其遠因則功已齊佛但彼願護持法藏故常樂多聞佛願成道利生故常勤精進由是佛已成道而阿難尚須護法教化然後成佛盖其本願如是非由根智勝劣而有先後也俱舍論說空王佛乃釋迦三僧祇劫中間所逢之佛。

　　阿難面於佛前自聞授記及國土莊嚴所願具足心大歡喜得未曾有即時憶念過去無量千萬億諸佛法藏通達無礙如今所聞亦識本願。

　　即時憶念等者因佛與記又敘徃因於是得法性覺自在三昧能憶過佛法藏又識本昔願持之因也。

　　爾時阿難而說偈言。

世尊甚希有　令我念過去　無量諸佛法
如今日所聞　我今無復疑　安住於佛道
方便為侍者　護持諸佛法

　　謝記自勵也既識本願所以無疑而益勤方便。

　　爾時佛告羅㬋羅汝於來世當得作佛號蹈七寶華如來應供正遍知明行足善逝世間觧無上士調御丈夫天人師佛世尊。

　　蹈七寶花乃妙淨密行之應也。

　　當供養十世界微塵等數諸佛如來常為諸佛而作長子猶如今也。

　　作長子者常以密行繼續佛道也如華嚴以普賢為長子亦表大行能建佛家法也盖弘道以德行為尚故儒門四科亦先德行。

　　是蹈七寶華佛國土莊嚴壽命劫𢾗所化弟子正法像法亦如山海慧自在通王如來無異亦為此佛而作長子過是已後當得阿耨多羅三藐三菩提。

　　多聞密行常相資故羅云國劫正像之果並同阿難而當來亦為阿難長子。

　　爾時世尊欲重宣此義而說偈言。

我為太子時　羅睺為長子　我今成佛道
受法為法子　於未來世中　見無量億佛
皆為其長子　一心求佛道

　　記羅云繼續佛道緜緜不絕也。

羅睺羅密行　唯我能知之　現為我長子
以示諸眾生　無量億千萬　功德不可𢾗
安住於佛法　以求無上道

　　隱大權之跡而示現為佛子功德不可𢾗唯佛能知之是謂密行也。

　　爾時世尊見學無學二千人其意柔軟寂然清淨一心觀佛佛告阿難汝見是學無學二千人不唯然已見。

　　此亦昔日所化故今與記其意柔軟謂根機已熟問其見不默示昔因也而阿難多聞愽達固已默知。

　　阿難是諸人等當供養五十世界微塵𢾗諸佛如來恭敬尊重護持法藏末後同時於十方國各得成佛皆同一號名曰寶相如來應供正遍知明行足善逝世間觧無上士調御丈夫天人師佛世尊。

　　二千果号皆同以因同也了學無學即證實相是謂寶相。

　　壽命一劫國土莊嚴聲聞菩薩正法像法皆悉同等。

　　言二千同時成佛依報法化皆同。

　　爾時世尊欲重宣此義而說偈言。

是二千聲聞　今於我前住　悉皆與授記
未來當成佛　所供養諸佛　如上說塵數
護持其法藏　後當成正覺　各於十方國
悉同一名號　俱時坐道塲　以證無上慧
皆名為寶相　國土及弟子　正法與像法
悉等無有異　咸以諸神通　度十方眾生
名聞普周遍　漸入於涅槃

　　名聞周遍漸入涅槃者出興功成則反一無迹佛佛然也。

　　爾時學無學二千人聞佛授記歡喜踊躍而說偈言。

世尊慧燈明　我聞授記音　心歡喜充滿
如甘露見灌

　　慧燈明讚也聞記歡喜謝也。

　　妙法蓮華經法師品第十

　　能持正法足以師人謂之法師此授廣記以圓該前記而號法師品者所以廣記持經之人而推尊之故也經舉現前八部四眾等類及佛滅後聞經隨喜皆與授記是謂廣記前雖對三周法授三根記而[(冰-水+〡)*ㄆ]機未盡故此圓該乃圓教之統要也既為統要允属正宗而舊科於此遂分流通亦隨所見。

　　爾時世尊因藥王菩薩告八萬大士藥王汝見是大眾中無量諸天龍王夜叉乾闥婆阿脩羅迦樓羅緊那羅摩睺羅伽人與非人及比丘比丘尼優婆塞優婆夷求聲聞者求辟支佛者求佛道者如是等類咸於佛前聞妙法華經一偈一句乃至一念隨喜者我皆與授記當得阿耨多羅三藐三菩提。

　　將授廣記而因藥王告大士者以廣記渺漠法利勝妙非深知宿契及大菩薩無能證知故也藥王即喜見菩薩久持此經燒身然臂可謂深知宿契矣八萬大士即經首八萬菩薩現前八部四眾皆與授記者所謂若有聞法者無一不成佛也。

　　佛告藥王又如來滅度之後若有人聞妙法華經乃至一偈一句一念隨喜者我亦與授阿耨多羅三藐三菩提記。

　　言滅後有人則其機未兆亦懸記之則此品廣記無所不圓無所不該矣。

　　若復有人受持讀誦觧說書寫妙法華經乃至一句於此經卷敬視如佛種種供養華香瓔珞末香塗香燒香繒盖幢幡衣服伎樂乃至合掌恭敬藥王當知是諸人等已曾供養十萬億佛於諸佛所成就大願愍眾生故生此人間。

　　自受持讀誦至合掌恭敬為六種法師一受持二讀三誦四觧說五書寫六供養能備六種難故必由供佛宿福及大願也。

　　藥王若有人問何等眾生於未來世當得作佛應示是諸人等於未來世必得作佛。

　　令藥王宣明勝因也。

　　何以故若善男子善女人於法華經乃至一句受持讀誦觧說書寫種種供養經卷華香瓔珞抹香塗香燒香繒盖幢幡衣服伎樂合掌恭敬是人一切世間所應瞻奉應以如來供養而供養之當知此人是大菩薩成就阿耨多羅三藐三菩提哀愍眾生願生此間廣演分別妙法華經何况盡能受持種種供養者。

　　釋上以顯緣勝人尊故當作佛但於一句能具六種法師之功猶足推尊瞻奉而當成菩提况於一經盡能受持則其緣愈勝其人愈尊其作佛必矣。

　　藥王當知是人自捨清淨業報於我滅度後愍眾生故生於惡世廣演此經。

　　自捨淨報者當是淨土果人示生惡世。

　　若是善男子善女人我滅度後能竊為一人說法華經乃至一句當知是人則如來使如來所遣行如來事何况於大眾中廣為人說使即將命之人遣有付托之義此令敬持經人視同將如來命為如來付托讚揚大事宜在尊尚也。

　　藥王若有惡人以不善心於一劫中現於佛前常毀罵佛其罪尚輕若人以一惡言毀呰在家出家讀誦法華經者其罪甚重。

　　萬德慈尊不可毀也然毀之其罪尚輕者以無能損故毀持經之人其罪尤重者以斷佛種故。

　　藥王其有讀誦法華經者當知是人以佛莊嚴而自莊嚴則為如來肩所荷擔其所至方應隨向禮一心合掌恭敬供養尊重讚歎華香瓔珞抹香塗香燒香繒盖幢幡衣服肴饌作諸伎樂人中上供而供養之應持天寶而以散之天上寶聚應以奉獻。

　　以佛莊嚴而自莊嚴者謂具佛眾德也則為如來肩所荷擔者謂佛所尊重也佛尚尊之則人者固當隨方欽向尊重之也。

　　所以者何是人歡喜說法須臾聞之即得究竟阿耨多羅三藐三菩提故。

　　徵釋所應尊重之意也。

　　爾時世尊欲重宣此義而說偈言。

若欲住佛道　成就自然智　常當勤供養
受持法華者

　　自然智即本覺真智也欲住佛道成就此智必藉法師發明故當勤供養持法華者。

其有欲疾得　一切種智慧　當受持是經
并供養持者

　　一切種智即諸佛果智也欲求佛果疾得此智必依此經修證故當持是經并供持者。

若有能受持　妙法華經者　當知佛所使
愍念諸眾生

　　頌於諸佛所成就大願愍眾生故生此人間。

諸有能受持　妙法華經者　捨於清淨土
愍眾故生此　當知如是人　自在所欲生
能於此惡世　廣說無上法　應以天華香
及天寶衣服　天上妙寶聚　供養說法者

　　頌是人自捨清淨業報等自在所欲生者所欲生處隨願自在。

吾滅後惡世　能持是經者　當合掌禮敬
如供養世尊　上饌眾甘美　及種種衣服
供養是佛子　冀得須臾聞

　　此令推尊以求妙法。

若能於後世　受持是經者　我遣在人中
行於如來事

　　非如來遣則莫之能。

若於一劫中　常懷不善心　作色而罵佛
獲無量重罪　其有讀誦持　是法華經者
須臾加惡言　其罪復過彼

　　如科。

有人求佛道　而於一劫中　合掌在我前
以無數偈讚　由是讚佛故　得無量功德
歎羙持經者　其福復過彼

　　顯讚羙之福也。

於八十億劫　以最妙色聲　及與香味觸
供養持經者　如是供養已　若得須臾聞
則應自欣慶　我今獲大利

　　頌花香伎樂人中上供等文於八十億劫言不倦持久之志以冀須臾之聞須臾聞之即得菩提故為大利。

藥王今告汝　我所說諸經　而於此經中
法華最第一　故宜信向也

　　爾時佛復告藥王菩薩摩訶薩我所說經典無量千萬億已說今說當說而於其中此法華經最為難信難觧。

　　已說即般若等今說即法華當說即涅槃而獨法華所詮皆妙法所示皆實相非眾生知見所以難信是諸佛秘要所以難觧也。

　　藥王此經是諸佛秘要之藏不可分布妄授與人諸佛世尊之所守護從昔已來未曾顯說而此經者如來現在猶多怨嫉况滅度後秘密法要妄授則上慢退席顯說則窮子怖父而怨誹憎嫉生焉如來現在尚爾况滅後惡世可不擇機。

　　藥王當知如來滅後其能書持讀誦供養為他人說者如來即為以衣覆之又為他方現在諸佛之所護念是人有大信力及志願力諸善根力當知是人與如來共宿則為如來手摩其頭。

　　是經難得聞信受者亦難故凡書持讀說非假如來覆護及自有信願善根莫之能矣為如來衣覆謂得佛忍力也與如來共宿謂栖心同佛也為如來摩頂謂蒙佛慰安也如此故能於後惡世持說是法。

　　藥王在在處處若說若讀若誦若書若經卷所住之處皆應起七寶塔極令高廣嚴飾不須復安舍利所以者何此中已有如來全身三周開示及餘助顯無非如來全身也此塔應以一切華香瓔珞繒盖幢幡伎樂歌頌供養恭敬尊重讚歎若有人得見此塔禮拜供養當知是等皆近阿耨多羅三藐三菩提為其因正而緣勝故也。

　　藥王多有人在家出家行菩薩道若不能得見聞讀誦書持供養是法華經者當知是人未善行菩薩道若有得聞是經典者乃能善行菩薩之道。

　　行菩薩道而不聞是經如欲濟渴而不知須水也。

　　其有眾生求佛道者若見若聞是法華經聞已信觧受持者當知是人得近阿耨多羅三藐三菩提。

　　如人鑿井已近泉源。

　　藥王譬如有人渴乏須水於彼高原穿鑿求之猶見乾土知水尚遠施功不已轉見濕土遂漸至泥其心决定知水必近。

　　高原鑿水譬修菩薩道不得其要猶見乾土施功不已譬從乾慧地由漸而進轉見濕土喻歷聞般若遂漸至泥喻初聞法華然尚滯修習則於佛智水近之而已若夫脫然造其真源則妙湛圓發不勞功用視前所為皆滓濁矣經不言此者所謂引而不發使其自進盖無功用處不容言諭也。

　　菩薩亦如是若未聞未觧未能修習是法華經當知是人去阿耨多羅三藐三菩提尚遠若得聞觧思惟修習必知得近阿耨多羅三藐三菩提所以者何一切菩薩阿耨多羅三藐三菩提皆属此經。

　　佛果菩提皆属此經則未聞未觧安可得道。

　　此經開方便門示真實相是法華經藏深固幽遠無人能到今佛教化成就菩薩而為開示。

　　開方便門猶鑿井也示真實相猶見水也法華經藏即眾生如來藏也於眾生則蘊在塵勞於菩薩則蘊在萬行於寶所則過乎五百由旬可謂深固幽遠也人無能到故唯菩薩可以開示。

　　藥王若有菩薩聞是法華經驚疑怖畏當知是為新發意菩薩若聲聞人聞是經驚疑怖畏當知是為增上慢者。

　　大根有新發意小根有增上慢皆非機也。

　　藥王若有善男子善女人如來滅後欲為四眾說是法華經者云何應說。

　　先標次釋。

　　是善男子善女人入如來室著如來衣坐如來座爾乃應為四眾廣說斯經如來室者一切眾生中大慈悲心是如來衣者柔和忍辱心是如來座者一切法空是安住是中然後以不懈怠心為諸菩薩及四眾廣說是法華經。

　　夫說法教化之道必己有所處然後能安人己有所服然後能伏人己有所據然後能達人如來以慈悲為室柔忍為衣法空為座入慈悲室則己有所處也著柔忍衣則己有所服也坐法空座則己有所據也如此則具佛之體乃可廣說斯經苟未體此自無至正何以為人哉故曰安住是中然後以不懈怠廣說是法今夫據寶花座而聖讀庸行者宜深鑒乎此一切法空者非斷空也即一切法廓然了達之謂也。

　　藥王我於餘國遣化人為其集𦗟法眾亦遣化比丘比丘尼優婆塞優婆夷𦗟其說法是諸化人聞法信受隨順不逆若說法者在空閑處我時廣遣天鬼神乾闥婆阿修羅等聽其說法。

　　此佛力變化讚揚大事也餘國則他方世界。

　　我雖在異國時時令說法者得見我身若於此經忘失句逗我還為說令得具足。

　　在異國而令見所謂隱顯化眾生。

　　爾時世尊欲重宣此義而說偈言。

欲捨諸懈怠　應當聽此經　是經難得聞
信受者亦難

　　欲於正道易進而無懈者當依此為津要。

如人渴須水　穿鑿於高原　猶見乾燥土
知去水尚遠　漸見濕土泥　决定知近水
藥王汝當知　如是諸人等　不聞法華經
去佛智甚遠　若聞是深經　决了聲聞法
是諸經之王　聞已諦思惟　當知此人等
近於佛智慧

　　决了聲聞直入佛慧。

若人說此經　應入如來室　著於如來衣
而坐如來座　處眾無所畏　廣為分別說
大慈悲為室　柔和忍辱衣　諸法空為座
處此為說法　若說此經時　有人惡口罵
加刀杖瓦石　念佛故應忍

　　以佛為念當忍諸惡所謂著如來衣。

我千萬億土　現淨堅固身　於無量億劫
為眾生說法　若我滅度後　能說此經者
我遣化四眾　比丘比丘尼　及清信士女
供養於法師　引導諸眾生　集之令聽法
若人欲加惡　刀杖及瓦石　則遣變化人
為之作衛護　若說法之人　獨在空閑處
寂寞無人聲　讀誦此經典　我爾時為現
清淨光明身　若忘失章句　為說令通利
若人具是德　或為四眾說　空處讀誦經
皆得見我身　若人在空閑　我遣天龍王
夜义鬼神等　為作聽法眾　是人樂說法
分別無𦊱礙　諸佛護念故　能令大眾喜

　　皆餘國遣化護助事也若人具是德謂具慈悲柔忍德也空處讀經得見我身者令於法空座行柔忍德使心空境寂則此中全身昭然可見是謂清淨光明身也若未具是德徒誦此經而欲以色相見我是行邪道。

若親近法師　速得菩薩道　隨順是師學
得見恒沙佛

　　恒沙諸佛全身在此。

妙法蓮華經要解卷第十


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要解卷十一　　　　遠二

　　溫陵開元蓮寺比丘　戒環　觧

　　見寶塔品第十一

　　自開會至此三周法備四眾記圓法身已全本願己足故感過去多寶踊願塔現全身盡集十方說法分身諸佛圓會圓證所以然者示十方三世過現諸佛說示修證之道圓備於此。

　　爾時佛前有七寶塔高五百由旬縱廣二百五十由旬從地踊出住在空中種種寶物而裝校之五千欄楯龕室千萬無數幢幡以為嚴飾垂寶瓔珞寶鈴萬億而懸其上四面皆出多摩羅䟦栴檀之香充遍世界其諸幡盖以金銀琉璃𤥭𤦲瑪碯真珠玫瑰七寶合成高至四天王宮。

　　寶塔殊勝乃果行依報諸莊嚴具彰果行德用也種種莊校即萬德之像五千欄楯即總持之力龕室千萬應慈悲無量也幢幡無數應摧邪表正也垂寶瓔珞即眾善下化寶鈴萬億即法音廣振四面出香表神通四達如意周遍七寶幡盖高至天宮表眾德尊勝也。

　　三十三天雨天曼陁羅華供養寶塔餘諸天龍夜义乾闥婆阿脩羅迦樓羅緊那羅摩睺羅伽人非人等千萬億眾以一切華香瓔珞幡盖伎樂供養寶塔恭敬尊重讚歎。

　　知有如來全身故。

　　爾時寶塔中出大音聲歎言善哉善哉釋迦牟尼世尊能以平等大慧教菩薩法佛所護念妙法華經為大眾說如是如是釋迦牟尼世尊如所說者皆是真實。

　　平等大慧即一乘實智也。

　　爾時四眾見大寶塔住在空中又聞塔中所出音聲皆得法喜恠未曾有從座而起恭敬合掌却住一面。

　　聞歎大慧真實之說故得法喜。

　　爾時有菩薩摩訶薩名大樂說知一切世間天人阿修羅等心之所疑而白佛言世尊以何因緣有此寶塔從地踊出又於其中發是音聲。

　　爾時佛告大樂說菩薩此寶塔中有如來全身乃徃過去東方無量千萬億阿僧祗世界國名寶淨彼中有佛號曰多寶其佛行菩薩道時作大誓願若我成佛滅度之後於十方國土有說法華經處我之塔廟為𦗟是經故踊現其前為作證明讚言善哉。

　　多寶滅度全身不散如入禪定而能隨願在處證經此示法身無滅無生自在之力使聞妙法者了無滅生頓悟實相故示現作證如此。

　　彼佛成道已臨滅度時於天人大眾中告諸比丘我滅度後欲供養我全身者應起一大塔。

　　敘塔緣起也。

　　其佛以神通願力十方世界在在處處若有說法華經者彼之寶塔皆踊出其前全身在於塔中讚言善哉善哉。

　　不獨此處。

　　大樂說今多寶如來塔聞說法華經故從地踊出讚言善哉善哉。

　　結示今緣也。

　　是時大樂說菩薩以如來神力故白佛言世尊我等願欲見此佛身。

　　欲表圓證當現全身此非小緣故假如來神力發起。

　　佛告大樂說菩薩摩訶薩是多寶佛有深重願若我寶塔為𦗟法華經故出於諸佛前時其有欲以我身示四眾者彼佛分身諸佛在於十方世界說法盡還集一處然後我身乃出現耳。

　　必待十方說法諸佛畢集然後出現者表圓會圓證也分身諸佛即千百億化水月應物者。

　　大樂說我分身諸佛在於十方世界說法者今應當集。

　　當副多寶之願也。

　　大樂說白佛言世尊我等亦願欲見世尊分身諸佛禮拜供養。

　　爾時佛放白毫一光即見東方五百萬億那由他恒河沙等國土諸佛彼諸國土皆以頗梨為地寶樹寶衣以為莊嚴無數千萬億菩薩充滿其中遍張寶幔寶網羅上彼國諸佛以大妙音而說諸法及見無量千萬億菩薩遍滿諸國為眾說法。

　　此皆釋迦分身在十方說法者。

　　南西北方四維上下白毫相光所照之處亦復如是。

　　遍照十方咸召使集。

　　爾時十方諸佛各告眾菩薩言善男子我今應徃娑婆世界釋迦牟尼佛所并供養多寶如來寶塔。

　　時娑婆世界即變清淨琉璃為地寶𣗳莊嚴黃金為繩以界八道無諸聚落村營城邑大海江河山川林藪燒大寶香曼陁羅華遍布其地以寶網幔羅覆其上懸諸寶鈴唯留此會眾移諸天人置於他土。

　　變土將容分身之眾也琉璃為地等者現佛國之淨相無諸聚落等者滅眾生之染緣移天人置他土如淨名說菩薩斷取大千擲沙界外其中眾生不覺不知。

　　是時諸佛各將一大菩薩以為侍者至娑婆世界各到寶𣗳下一一寶𣗳高五百由旬枝葉花菓次第莊嚴諸寶𣗳下皆有師子之座高五由旬亦以大寶而校飾之爾時諸佛各於此座結加趺坐如是展轉遍滿三千大千世界而於釋迦牟尼佛一方所分之身猶故未盡。

　　一方即東方也釋迦分身譬如一燈然百千燈真應無盡而器界有窮故雖大千不能容受。

　　時釋迦牟尼佛欲容受所分身諸佛故八方各更變二百萬億那由他國皆令清淨無有地獄餓鬼畜生及阿修羅又移諸天人置於他土所化之國亦以琉璃為地寶𣗳莊嚴𣗳高五百由旬枝葉華果次第嚴飾𣗳下皆有寶師子座高五由旬種種諸寶以為裝校亦無大海江河及目真隣陁山摩訶目真隣陁山鐵圍山大鐵圍山須彌山等諸山王通為一佛國土寶地平正寶交露幔遍覆其上懸諸幡盖燒大寶香諸天寶華遍布其地。

　　目真隣陁此云石。

　　釋迦牟尼佛為諸佛當來坐故復於八方各更變二百萬億那由他國皆令清淨無有地獄餓鬼畜生及阿脩羅又移諸天人置於他土所化之國亦以琉璃為地寶𣗳莊嚴𣗳高五百由旬枝葉華果次第莊嚴𣗳下皆有寶師子座高五由旬亦以大寶而校飾之亦無大海江河及目真隣陁山摩訶目真隣陁山鐵圍山大鐵圍山須彌山等諸山王通為一佛國土寶地平正寶交露幔遍覆其上懸諸幡盖燒大寶香諸天寶華遍布其地。

　　淨名丈室能廣容多座釋迦化土如自在天宮涌出之眾有無量河沙各詣靈山未聞迫窄而此必三變淨土乃能容受分身者特因事顯法耳盖淨土妙境生佛本共法身化體物我無虧唯眾生識心自染自局故聖人因分身之來特與開示初於娑婆一變者滅眾生染緣也次於八方再變者遣識心限礙也後於八方復變者廓法法界真境也三變之後分身畢集多寶全現者示染緣既滅礙心既遣真境既廓則法身化體當處現前一多圓融隨念自在妙法大旨明此而已故茲因事特與開示也淨名直示不思議境故即丈室而廣容法華意在引權入實故自穢土而三變宗趣有異故建立不同得旨歸根夫何異也。

　　爾時東方釋迦牟尼所分之身百千萬億那由他恒河沙等國土中諸佛各各說法來集於此如是次第十方諸佛皆悉來集坐於八方爾時一一方四百萬億那由他國土諸佛如來遍滿其中。

　　前初變土東方已集此復舉者言東方集後十方次第而集。

　　是時諸佛各在寶𣗳下坐師子座皆遣侍者問訊釋迦牟尼佛各賫寶華滿掬而告之言善男子汝徃詣𦒿闍崛山釋迦牟尼佛所如我辭曰少病少惱氣力安樂及菩薩聲聞眾悉安隱不以此寶華散佛供養而作是言彼某甲佛與欲開此寶塔諸佛遣使亦復如是。

　　分身之來不躬覲佛者體同故也皆遣侍者致問開塔者願同故也與音預同欲也。

　　爾時釋迦牟尼佛見所分身佛悉已來集各各坐於師子之座皆聞諸佛與欲同開寶塔即從座起住虛空中一切四眾起立合掌一心觀佛於是釋迦牟尼佛以右指開七寶塔戶出大音聲如却關鑰開大城門。

　　右表順道開發也一指聊舉關鍵脫然如來全身於是可見。

　　即時一切眾會皆見多寶如來於寶塔中坐師子座全身不散如入禪定又聞其言善哉善哉釋迦牟尼佛快說是法華經我為聽是經故而來至此。

　　信知諸佛雖不實滅而言滅度。

　　爾時四眾等見過去無量千萬億劫滅度佛說如是言歎未曾有以天寶華聚散多寶佛及釋迦牟尼佛上。

　　爾時多寶佛於寶塔中分半座與釋迦牟尼佛而作是言釋迦牟尼佛可就此座即時釋迦牟尼佛入其塔中坐其半座結加趺坐。

　　妙法實際一切圓融物我不分古今一致是以過去多寶與現在釋迦於寶塔中共坐一座以示三界之相無有生死若退若出亦無在世及滅度者非實非虛非如非異斯妙法之極致也故作證如此。

　　爾時大眾見二如來在七寶塔中師子座上結加趺坐各作是念佛座高遠唯願如來以神通力令我等軰俱處虛空即時釋迦牟尼佛以神通力接諸大眾皆在虛空。

　　塔在空中故升空乃可親近。

　　以大音聲普告四眾誰能於此娑婆國土廣說妙法華經今正是時如來不久當入涅槃佛欲以此妙法華經付囑有在。

　　說證事圓於是付囑言有在者傳布法利期在得人也日月燈明說是經已即於眾唱滅授記付托今佛至此亦云不久涅槃付囑有在足知三周開示至此乃畢此後顯妙勸持別是一番故雖唱滅結經而復有後說至神力品涌出之眾方請流通則神力品前猶属正宗明矣此乃經之節目歷然可辯。

　　爾時世尊欲重宣此義而說偈言。

聖主世尊　雖久滅度　在寶塔中
尚為法來　諸人云何　不勤為法
此佛滅度　無央數劫　處處聽法
以難遇故

　　因多寶勉眾也。

彼佛本願　我滅度後　在在所徃
常為聽法　又我分身　無量諸佛
如恒沙等　來欲聽法　又見滅度
多寶如來　各捨妙土　及弟子眾
天人龍神　諸供養事　令法久住
故來至此

　　化佛為欲𦗟法及見多寶故捨妙土諸事而來作證令法久住。

為坐諸佛　以神通力　移無量眾
令國清淨　諸佛各各　詣寶樹下
如清淨地　蓮華莊嚴　其寶樹下
諸師子座　佛坐其上　光明嚴飾
如夜暗中　然大炬火　身出妙香
遍十方國　眾生蒙薰　喜不自勝
譬如大風　吹小樹枝　以是方便
令法久住

　　此皆頌羙化佛來儀也如風吹枝言眾生喜心靡然向佛也。

告諸大眾　我滅度後　誰能護持
讀說斯經　今於佛前　自說誓言
其多寶佛　雖久滅度　以大誓願
而師子吼　多寶如來　及與我身
所集化佛　當知此意

　　初四句詢求其人次下令發願持經則多寶釋迦及分身佛當為作證。

諸佛子等　誰能護法　當發大願
令得久住

　　再求其人也。

其有能護　此經法者　則為供養
我及多寶　此多寶佛　處於寶塔
常遊十方　為是經故　亦復供養
諸來化佛　莊嚴光飾　諸世界者
若說此經　則為見我　多寶如來
及諸化佛

　　此中已有如來全身故能護能說則為供我見我及多寶化佛也嚴飾世界指化佛來儀也。

諸善男子　各諦思惟　此為難事
宜發大願　諸餘經典　數如恒沙
雖說此等　未足為難

　　諸餘經典教理行果未圓未頓故也。

若接須彌　擲置他方　無數佛土
亦未為難　若以足指　動大千界
遠擲他國　亦未為難　若立有頂
為眾演說　無量餘經　亦未為難
若佛滅後　於惡世中　能說此經
是則為難

　　接須彌動大千則神通等於菩薩立有頂說餘經則大辯壓於諸天未若惡世說此之為難何以故惡世心高不啻如須彌之難接無明堅厚不啻如大千之難動慢心增上不啻如有頂之難壓故有頂天即色界頂也。

假使有人　手把虛空　而以遊行
亦未為難　於我滅後　若自書持
若使人書　是則為難

　　掊把也有象可把虛空難掊即言可書離言莫寫盖由此經言辭相寂故。

若以大地　置足甲上　昇於梵天
亦未為難　佛滅度後　於惡世中
蹔讀此經　是則為難

　　以大地置足甲升梵天喻末世下根能舉重任以極高明之道是誠不易也。

假使劫燒　擔負乾草　入中不燒
亦未為難　我滅度後　若持此經
為一人說　是則為難

　　末世暴惡過於劫燒於中持經易遭魔難故能持為難。

若持八萬　四千法藏　十二部經
為人演說　令諸聽者　得六神通
雖能如是　亦未為難　於我滅後
聽受此經　問其義趣　是則為難

　　持八萬藏未如一乘之頓得六神通孰若證性之圓。

若人說法　令千萬億　無量無數
恒沙眾生　得阿羅漢　具六神通
雖有是益　亦未為難　於我滅後
若能奉持　如斯經典　是則為難

　　諸餘法化終滯權乘奉持斯經疾得佛道。

我為佛道　於無量土　從始至今
廣說諸經　而於其中　此經第一
若有能持　則持佛身

　　結顯勸持也則持佛身者所謂此中已有如來全身。

諸善男子　於我滅後　誰能受持
讀誦此經　今於佛前　自說誓言

　　前已詢求持人今自說誓此復諄諄者欲以妙法付囑有在故也。

此經難持　若蹔持者　我則歡喜
諸佛亦然　如是之人　諸佛所歎
是則勇猛　是則精進　是名持戒
行頭陁者　則為疾得　無上佛道

　　此及下文皆結顯勸持也古之所謂持經非手執口誦而已要以是道內自攝持由是得無畏力故是則勇猛超不退地故是則精進內外自正故是名持戒塵勞自淨故是為頭陁如此乃可疾得佛道所以暫持為難而諸佛喜歎也若雖書持讀說而不能造此其猶蠹蟲食木野禽鳴春風氣宣使曾無意謂又何貴於書持而稱歎若此學者當明深旨以盡持經之道。

能於來世　讀持此經　是真佛子
住淳善地　佛滅度後　能觧其義
是諸天人　世間之眼

　　化澆漓世必藉淳風開人天眼實資觧義。

於恐畏世　能須臾說　一切天人
皆應供養

　　所謂若見此法師生心如佛想此尊師重道勉進弘持也三周開示文終於此總而言之初於法說歎二智明十如全提妙法開佛知見次喻說斥羊鹿示白牛明迷此則墮火宅悟此則造佛地後因緣說顯所迷之通智示教導之遠因滅化城指寶所皆所以開而示之使見自己本來佛性以見是性則無不成佛故領悟之後各示佛記而卒於圓該圓證之事是為三周開示之終也。

　　顯法妙利勸進弘持令深證妙法也。

　　妙法蓮華經提婆達多品第十二

　　提婆達多亦曰調達此云天授為斛飯王子禱天而生也昔為仙人授佛妙法如來因之遂致成佛今欲明其所授而顯法妙利故以名品。

　　爾時佛告諸菩薩及天人四眾吾於過去無量劫中求法華經無有懈倦於多劫中常作國王發願求於無上菩提心不退轉。

　　欲以正道優於天下。

　　為欲滿足六波羅密勤行布施心無恡惜象馬七珎國城妻子奴婢僕從頭目髓腦身肉手足不惜軀命。

　　欲以正行率彼貪迷。

　　時世人民壽命無量為於法故捐捨國位委政太子。

　　由道之優裕故君遂無為。

　　擊鼓宣令四方求法誰能為我說大乘者吾當終身供給走使。

　　兼忘天下惟道是從。

　　時有仙人來白王言我有大乘名妙法華經若不違我當為宣說。

　　王聞仙言歡喜踊躍即隨仙人供給所須採菓汲水拾薪設食乃至以身而為床座身心無倦于時奉事經于千嵗為於法故精勤給侍令無所乏。

　　此終身供給也以身為床座示忘身為法無疲厭也。

　　爾時世尊欲重宣此義而說偈言。

我念過去劫　為求大法故　雖作世國王
不貪五欲樂　椎鍾告四方　誰有大法者
若為我觧說　身當為奴僕

　　屈己如此使天下知有至貴者不在國爵也。

時有阿私仙　來白於大王　我有微妙法
世間所希有　若能修行者　吾當為汝說
時王聞仙言　心生大喜恱　即便隨仙人
供給於所須　採薪及菓蓏　隨時恭敬與
情存妙法故　身心無懈倦

　　阿私此云無比其形與法皆無比也樹生曰菓藤生曰蓏。

普為諸眾生　勤求於大法　亦不為己身
及以五欲樂　故為大國王　勤求獲此法
遂致得成佛　今故為汝說

　　皆頌徃昔求法也。

　　佛告諸比丘爾時王者則我身是時仙人者今提婆達多是由提婆達多善知識故令我具足六波羅蜜慈悲喜捨三十二相八十種好紫磨金色十力四無所畏四攝法十八不共神通道力成等正覺廣度眾生皆因提婆達多善知識故。

　　告諸四眾提婆達多却後過無量劫當得成佛號曰天王如來應供正遍知明行足善逝世間觧無上士調御丈夫天人師佛世尊世界名天道。

　　號天王者釋迦資之以成道是為天中天之法王也。

　　時天王佛住世二十中劫廣為眾生說於妙法恒河沙眾生得阿羅漢果無量眾生發緣覺心恒河沙眾生發無上道心得無生忍至不退轉。

　　記其當來住世利被三乘。

　　時天王佛般涅槃後正法住世二十中劫全身舍利起七寶塔高六十由旬縱廣四十由旬諸天人民悉以雜華抹香燒香塗香衣服瓔珞幢幡寶盖伎樂歌頌禮拜供養七寶妙塔無量眾生得阿羅漢果無量眾生悟辟支佛不可思議眾生發菩提心至不退轉。

　　滅後正法亦被三乘。

　　佛告諸比丘未來世中若有善男子善女人聞妙法華經提婆達多品淨心信敬不生疑惑者不墮地獄餓鬼畜生生十方佛前所生之處常聞此經若生人天中受勝妙樂若在佛前蓮華化生。

　　此品明釋迦因行求法以致成佛故聞者淨信不疑斯可遠惡道生佛家也。

　　前明釋尊資成佛因此明龍女資成佛果皆顯一乘妙利也。

　　於時下方多寶世尊所從菩薩名曰智積白多寶佛當還本土。

　　作證事畢於是告還發起後緣。

　　釋迦牟尼佛告智積曰善男子且待須臾此有菩薩名文殊師利可與相見論說妙法可還本土。

　　爾時文殊師利坐千葉蓮華大如車輪俱來菩薩亦坐寶蓮華從於大海娑竭羅龍宮自然涌出住虛空中詣靈鷲山從蓮華下至於佛所頭面敬禮二世尊足修敬已畢徃智積所共相慰問却坐一面。

　　序眾之初文殊預會今又從海涌出者智體周遍十方對現如響應聲無去來相但隨機顯法耳今顯龍宮所化之事故示從海出也。

　　智積菩薩問文殊師利仁徃龍宮所化眾生其數幾何文殊師利言其數無量不可稱計非口所宣非心所測且待須臾自當證知。

　　所言未竟無數菩薩坐寶蓮華從海涌出詣靈鷲山住在虛空此諸菩薩皆是文殊師利之所化度具菩薩行皆共論說六波羅蜜本聲聞人在虛空中說聲聞行今皆修行大乘空義。

　　此文殊於龍宮所化之眾也龍宮非人所居則所化眾生皆龍類而一聞妙法遂成菩薩足知一切眾生莫不具佛知見只欠開悟耳言本聲聞人等者明所化之機亦具三乘而由權入實也。

　　文殊師利謂智積曰於海教化其事如是。

　　爾時智積菩薩以偈讚曰。

大智德勇健　化度無量眾　今此諸大會
及我皆已見

　　謂已見智德健化之事此領自當證知之語。

演暢實相義　開闡一乘法　廣導諸眾生
令速成菩提

　　上讚所化此讚能化。

　　文殊師利言我於海中唯常宣說妙法華經此荅前偈也前含問意而譯文不顯正法華則顯矣彼前偈云至仁慧無量化海眾寶數惟為露聖旨分別說其意普首荅曰在海中唯演正法華經。

　　智積問文殊師利言此經甚深微妙諸經中寶世所希有頗有眾生勤加精進修行此經速得佛不。

　　文殊師利言有娑竭羅龍王女年始八嵗智慧利根善知眾生諸根行業得陁羅尼諸佛所說甚深秘藏悉能受持深入禪定了達諸法於剎那頃發菩提心得不退轉辯才無礙慈念眾生猶如赤子功德具足心念口演微妙廣大慈悲仁讓志意和雅能至菩提。

　　即修行此經速得佛之證也龍宮無數菩薩皆是文殊化度而獨舉八嵗龍女成佛者明佛性不間男女不在老成不擇異類但根智之利所造之深剎那廻光則菩提可至亦乃破三乘遠繫而進其濡滯也。

　　智積菩薩言我見釋迦如來於無量劫難行苦行積功累德求菩提道未曾止息觀三千大千世界乃至無有如芥子許非是菩薩捨身命處為眾生故然後乃得成菩提道不信此女於須臾頃便成正覺。

　　此執別教之迹疑圓頓之理。

　　言論未訖時龍王女忽現於前頭靣禮敬却住一靣以偈讚曰。

深達罪福相　遍照於十方　微妙淨法身
具相三十二　以八十種好　用莊嚴法身
天人所戴仰　龍神咸恭敬　一切眾生類
無不宗奉者

　　因智積滯相故讚文殊深達也唯其滯相則以畜類佛身罪福有異故不信此女須臾成佛唯其深達則大智遍照十方廓然生佛等同罪福不二則微妙淨體觸處端嚴不擇龍女矣。

又聞成菩提　唯佛當證知

　　言文殊許之成道其事超絕非小智所測。

我闡大乘教　度脫苦眾生

　　因其許可誓度群生。

　　時舍利弗語龍女言汝謂不久得無上道是事難信所以者何女身垢穢非是法噐云何能得無上菩提佛道懸曠經無量劫勤苦積行具修諸度然後乃成又女人身猶有五障一者不得作梵天王二者帝釋三者魔王四者轉輪聖王五者佛身云何女身速得成佛鶖子依小乘教迹辯難示為小智釋疑故也言佛道懸曠女身多障皆小乘教迹也梵王淨行帝釋少欲魔王堅固輪王大仁佛具萬德而女人多染多欲懦弱妬害具足煩惱皆反於上故致五障。

　　爾時龍女有一寶珠價直三千大千世界持以上佛佛即受之龍女謂智積菩薩尊者舍利弗言我獻寶珠世尊納受是事疾不荅言甚疾女言以汝神力觀我成佛復速於此當時眾會皆見龍女忽然之間變成男子具菩薩行即徃南方無垢世界坐寶蓮華成等正覺三十二相八十種好普為十方一切眾生演說妙法。

　　珠表妙圓真心持以上佛表捨法愛也法愛不存則妙心無垢成佛之要無速於此故即徃南方無垢世界成等正覺也經云法性如大海不說有是非凡夫賢聖人平等無高下唯在心垢滅取證如反掌所以龍女纔捨法愛遂速成佛也。

　　爾時娑婆世界菩薩聲聞天龍八部人與非人皆遙見彼龍女成佛普為時會人天說法心大歡喜悉遙敬禮。

　　無量眾生聞法觧悟得不退轉無量眾生得受道記無垢世界六反震動。

　　彼眾蒙益彼土瑞應也道記者印證其得道也。

　　娑婆世界三千眾生住不退地三千眾生發菩提心而得受記。

　　此眾蒙益亦得道記也智積菩薩及舍利弗一切眾會默然信受智積鶖子聞龍女事初皆驚疑而終皆嘿信盖妙法功利顯然神速孰當不信哉。

　　妙法蓮華經持品第十三

　　因前宣付又因上顯勸故眾願持說以廣道化故名持品於文初藥王等願此方持次聲聞眾願他方持後大菩薩願十方持者此方堪忍難化非藥王洪願不能他方為善國土故聲聞能之十方廣莫故須八十萬億大菩薩也。

　　爾時藥王菩薩摩訶薩及大樂說菩薩摩訶薩與二萬菩薩眷属俱皆於佛前作是誓言唯願世尊不以為慮我等於佛滅後當奉持讀誦說此經典。

　　此由寶塔品末顯難勸持故藥王等發大願力不憚其難而願佛無慮。

　　後惡世眾生善根轉少多增上慢貪利供養增不善根遠離觧脫雖難可教化我等當起大忍力讀誦此經持說書寫種種供養不惜身命。

　　此領入劫燒接須彌喻難之意而發誓也雖末世惡暴有如劫燒上慢心高有如須彌難可教化而誓無所避故云當起大忍不惜身命。

　　爾時眾中五百阿羅漢得受記者白佛言世尊我等亦自誓願於異國土廣說此經復有學無學八千人得受記者從座而起合掌向佛作是誓言世尊我等亦當於他國土廣說此經所以者何是娑婆國中人多弊惡懷增上慢功德淺薄瞋濁謟曲心不實故。

　　此領立有頂舉大地喻難之意而聲聞自量其力誓化他方善國土也。

　　爾時佛姨母摩訶波闍波提比丘尼與學無學比丘尼六千人俱從座而起一心合掌瞻仰尊顏目不暫捨。

　　摩訶波提此云大愛道欲誓持經未奉親記故翹竚瞻仰。

　　於時世尊告憍曇彌何故憂色而視如來汝心將無謂我不說汝名授阿耨多羅三藐三菩提記耶憍曇彌我先總說一切聲聞皆已授記今汝欲知記者將來之世當於六萬八千億諸佛法中為大法師及六千學無學比丘尼俱為法師。

　　憍曇彌此云尼眾主女人出家自愛道始故號尼主。

　　汝如是漸漸具菩薩道當得作佛號一切眾生喜見如來應供正遍知明行足善逝世間觧無上士調御丈夫天人師佛世尊憍曇彌是一切眾生喜見佛及六千菩薩轉次授記得阿耨多羅三藐三菩提。

　　果號喜見者因為法師以法喜恱人故。

　　爾時羅睺羅母耶輸陁羅比丘尼作是念世尊於授記中獨不說我名佛告耶輸陁羅汝於來世百千萬億諸佛法中修菩薩行為大法師漸具佛道於善國中當得作佛號具足千萬光相如來應供正遍知明行足善逝世間觧無上士調御丈夫天人師佛世尊佛壽無量阿僧祗劫。

　　耶輸示迹盖表大悲法喜稱適大智智悲雙運然後萬德具足千相光嚴故其果號具足千萬光相。

　　爾時摩訶波闍波提比丘尼及耶輸陁羅比丘尼并其眷属皆大歡喜得未曾有即於佛前而說偈言。

世尊導師　安隱天人　我等聞記
心安具足

　　謝記也下誓持。

　　諸比丘尼說是偈已白佛言世尊我等亦能於他方國土廣宣此經。

　　亦量力故怯於娑婆。

　　爾時世尊視八十萬億那由他諸菩薩摩訶薩。

　　此方他方不該不遍故青蓮迴眄意被十方也八十萬億即十方來集之眾。

　　是諸菩薩皆是阿鞞䟦致轉不退法輪得諸陁羅尼即從座起至於佛前一心合掌而作是念若世尊告勑我等持說此經者當如佛教廣宣斯法復作是念佛今默然不見告勑我當云何時諸菩薩敬順佛意并欲自滿本願便於佛前作師子吼而發誓言世尊我等於如來滅後周旋徃反十方世界能令眾生書寫此經受持讀誦觧說其義如法修行正憶念皆是佛之威力唯願世尊在於他方遙見守護。

　　彼一娑婆尚怯弊惡則十方誠難故歸功佛力復求加護。

　　即時諸菩薩俱同發聲而說偈言。

　　此亦挾前顯難勸持之意說偈故其辭皆敘末世諸難。

唯願不為慮　於佛滅度後　恐怖惡世中
我等當廣說　有諸無智人　惡口罵詈等
及加刀杖者　我等皆當忍

　　無智昏惑故邪正相寇。

惡世中比丘　邪智心謟曲　未得謂為得
我慢心充滿

　　此大林之荊𣗥大田之稂莠也。

或有阿練若　納衣在空閑　自謂行真道
輕賤人間者　貪著利養故　與白衣說法
為世所恭敬　如六通羅漢

　　此寄法借勢矯言偽行以竊名苟利濫膺恭敬者也阿練若此云寂靜處。

是人懷惡心　常念世俗事　假名阿練若
好出我等過　而作如是言　此諸比丘等
為貪利養故　說外道論義　自作此經典
誑惑世間人　為求名聞故　分別於是經

　　以愚嫉賢以偽謗真正末世之情耳。

常在大眾中　欲毀我等故　向國王大臣
婆羅門居士　及餘比丘眾　誹謗說我惡
謂是邪見人　說是道論義　我等敬佛故
悉忍是諸惡　為斯所輕言　汝等皆是佛
如此輕慢言　皆當忍受之

　　此皆溢惡之言所謂好出我等過也謗謂自作此經故㓨言汝皆是佛皆輕慢之言。

濁劫惡世中　多有諸恐怖　惡鬼入其身
罵詈毀辱我

　　惡鬼入身如楞嚴說惡魔能飛精附人訐露人事罵者操法禁之近於羈詈者肆言罔之異於罰。

我等敬信佛　當著忍辱鎧　為說是經故
忍此諸難事　我不愛身命　但惜無上道
我等於來世　護持佛所囑　世尊自當知
濁世惡比丘　不知佛方便　隨宜所說法
惡口而嚬蹙　數數見𢷤出　遠離於塔寺
如是等眾惡　念佛告勑故　皆當忍是事

　　隨宜說法意趣難觧故濁流昧之惡口而謗顰蹙而嫌乃至𢷤逐而不容以念前勸持之勑故皆當忍之。

諸聚落城邑　其有求法者　我皆到其所
說佛所囑法　我是世尊使　處眾無所畏
我當善說法　願佛安隱住

　　世尊使者言假佛威力故能無畏而善說願佛安隱不以為慮也。

我於世尊前　諸來十方佛　發如是誓言
佛自知我心

　　諸來十方即多寶及分身也。

妙法蓮華經要觧卷十一


永樂北藏第 184 冊 No. 1617 妙法蓮華經要解（選錄「要解」本文）


妙法蓮華經要解卷第十二　　　　遠三

　　溫陵開元蓮寺比丘　戒環　解

　　安樂行品第十四

　　萬行依於三業本於智悲智以處己悲以應物皆欲不失其正正則安而樂不正則危而憂故此特依文殊正智示正身正語正意大悲四法名安樂行品由前持品菩薩敬順佛意願於惡世護持此經誓忍諸難而大聖以謂能忍諸難未若必使之無難故為說四安樂行四行既正則一性安恬靜與道合動與神會其完不為物挫雖臨危難不知其為危難也其固不為物傾雖對欲惡不知其為欲惡也夫躬行是行則涉惡世而持經入紛華以應物無所徃而不安且樂矣是謂必使之無難也。

　　爾時文殊師利法王子菩薩摩訶薩白佛言世尊是諸菩薩甚為難有敬順佛故發大誓願於後惡世護持讀說是法華經。

　　讚持品事也。

　　世尊菩薩摩訶薩於後惡世云何能說是經。

　　請問云何所行乃能說是經得無諸難此發起安樂行法也以文殊請者示依正智發起正行。

　　佛告文殊師利若菩薩摩訶薩於後惡世欲說是經當安住四法。

　　即四安樂行也一正身行二正語行三正意行四大悲行繼三業以大悲者三業既正則正智真淨逮得己利須起大悲廣行利他智悲相濟乃能於惡世演說是經得無諸難。

　　一者安住菩薩行處親近處能為眾生演說是經。

　　趣操之謂行狎習之謂近二者不違於道是謂菩薩行處近處此身行之要也二處各有事行理行非事無以涉俗非理無以契真理事兼通真俗不礙然後利生弘法觸處安樂矣。

　　文殊師利云何名菩薩摩訶薩行處若菩薩摩訶薩住忍辱地柔和善順而不卒暴心亦不驚。

　　行處必住忍辱者六度適時為用而涉難莫尚於忍盖趨事而動則悔吝生焉故須忍以御之惟能忍故於剛能柔而物不能挫於逆能順而物不能害於事能審而所施不暴於微能察而所遇不驚由是克成安樂行也。

　　又復於法無所行。

　　法指一切行法也雖行是法而不住相名無所行盖有所則有能能所角立物我成敵則患難生而安樂喪矣。

　　而觀諸法如實相亦不行不分別是名菩薩摩訶薩行處。

　　自所行之法而觀諸法也如實相即無所觀亦不行言亦無所行也不分別即情識都忘是非雙泯菩薩趣操如是而已。

　　云何名菩薩摩訶薩近處。

　　初事行以戒定為體。

　　菩薩摩訶薩不親近國王王子大臣官長。

　　雖外護可尊恐挾勢妨道苟志於此則身處山林心懸魏闕能暫安樂乎。

　　不親近諸外道梵志尼犍子等及造世俗文筆讚詠外書及路伽耶陁逆路伽耶陁者梵志即出家外道尼犍在家外道路伽耶此云惡論議逆路伽此云惡問難不親外道息異見也不造俗文絕異端也遠惡議難離曲辯也。

　　亦不親近諸有兇戲相扠相撲及那羅等種種變現之戲。

　　遺教云若種種戲論其心則亂戲論尚亂况親近乎相扠摛擒也相撲抵角也那羅延神勇捍多力今指騰躍凶伎變現戲即諸幻術也。

　　又不親近旃陁羅及畜猪羊雞狗畋獵漁捕諸惡律儀。

　　遠惡緣也旃陁羅此云嚴幟謂以嚴厲自幟如文身惡服之類毗尼藏有善律儀惡律儀。

　　如是人等或時來者則為說法無所希望。

　　如是人等通指權勢已下雖不親狎或為法來即清淨為說。

　　又不親近求聲聞比丘比丘尼優婆塞優婆夷亦不問訊若於房中若經行處若在講堂中不共住止或時來者隨宜說法無所希求。

　　小乘於法未融多起諍論妨安樂行故不親近亦不問訊非慢之也慎媟狎耳。

　　文殊師利又菩薩摩訶薩不應於女人身取能生欲想相而為說法亦不樂見若入他家不與小女處女寡女等共語。

　　說法當忘情想接語當避嫌疑小女處女非賔主之敵乃譏毀之端。

　　亦復不近五種不男之人以為親厚。

　　既非法器又近於染故不應親五種猥媟不須辯析。

　　不獨入他家若有因緣須獨入時但一心念佛。

　　不獨入欲潔身也但念佛欲正心也若為女人說法不露齒笑不現𦚾臆乃至為法猶不親厚况復餘事。

　　容止不攝則致疑生染。

　　不樂畜年少弟子沙彌小兒亦不樂與同師易致擾惱妨安樂行。

　　常好坐禪在於閑處修攝其心文殊師利是名初親近處。

　　即第二近處也初親近處以戒定為體第二近處以觀智為體所以融前戒定使圓契實相乃成妙行也。

　　復次菩薩摩訶薩觀一切法空如實相不顛倒不動不退不轉。

　　一切諸法當體真淨不受一塵曰空無動無壞離諸幻妄曰實相菩薩觀一切法空如其實相無所加損故見不顛倒而心無動轉也見不顛倒即頌所謂亦不分別諸法有無是非等也心無動轉即頌所謂攝心不動如須彌山也盖心法本寂相待成搖由見顛倒則以法為有生有起故於心有動有轉若雲駛故月運也能如實觀則於心不動不退而了法不生不起若風止則波澄也然則心法一也以倒心觀之則妄境紛拏以實相觀之則真機自寂是故修安樂行貴如實觀。

　　如虛空無所有性一切語言道斷不生不出不起無名無相實無所有無量無邊無礙無障但以因緣有從顛倒生故說。

　　無所有性者生出起滅名相等性皆無也名相皆無則詮示不及故語言道斷無量無邊言如空之不可窮極也無礙無障言如空之不可兮辯也實相如是何言說之能及耶則凡可說者但是從緣而有顛倒之法當知不從緣有不從倒生者竟不可說也。

　　常樂觀如是法相是名菩薩摩訶薩第二親近處。

　　常如是觀乃能融前事行以成妙行。

　　爾時世尊欲重宣此義而說偈言。

若有菩薩　於後惡世　無怖畏心
欲說是經　應入行處　及親近處

　　初標次釋。

常離國王　及國王子　大臣官長
兇險戲者　及栴陁羅　外道梵志
亦不親近　增上慢人　貪著小乘
三藏學者

　　此戒離權勢外道兇戲等三藏學即愚法小教。

破戒比丘　名字羅漢　及比丘尼
好戲笑者　深著五欲　求現滅度
諸優婆夷　皆勿親近

　　破戒言無行名字言無實戲笑言多僻著欲言多染求現滅度謂不修梵行妄希道果皆非正人故勿親近。

若是人等　以好心來　到菩薩所
為聞佛道　菩薩則以　無所畏心
不懷希望　而為說法

　　頌清淨說法也能無所著故無所畏。

寡女處女　及諸不男　皆勿親近
以為親厚　亦莫親近　屠兒魁膾
畋獵漁捕　為利殺害　販肉自活
衒賣女色　如是之人　皆勿親近

　　戒離婦女不男惡律也。

兇險相撲　種種嬉戲　諸婬女等
𥁞勿親近

　　牒結前文也。

莫獨屏處　為女說法　若說法時
無得戲笑　入里乞食　將一比丘
若無比丘　一心念佛

　　正身之至也屏僻處里廛中也乞食之法自伏貢高發他仁善。

是則名為　行處近處　以此二處
能安樂說

　　雙結也。

　　各連事行而舉偈文各離事行而頌文義可辯。

又復不行　上中下法　有為無為
實不實法　亦不分別　是男是女
不得諸法　不知不見　是則名為
菩薩行處

　　頌又復於法無所行至不分別等不行上中下法謂於三乘法無所行也。

一切諸法　空無所有　無有常住
亦無起滅　是名智者　所親近處
顛倒分別　諸法有無　是實非實
是生非生　在於閑處　修攝其心
安住不動　如須彌山

　　頌觀一切法空如實相不顛倒不動轉等也真空實相擬心即妄若復分別有無是非皆顛倒也。

觀一切法　皆無所有　猶如虛空
無有堅固　不生不出　不動不退
常住一相　是名近處

　　頌如虛空無所有性至無礙無障等常住一相謂無生出動退等異也。

若有比丘　於我滅後　入是行處
及親近處　說斯經時　無有怯弱

　　深造於理故無怯弱謂無怖畏心能安樂說也。

菩薩有時　入於靜室　以正憶念
隨義觀法　從禪定起　為諸國王
王子臣民　婆羅門等　開化演暢
說斯經典　其心安隱　無有怯弱

　　頌常樂觀如是法相而釋無怯弱之所以。

文殊師利　是名菩薩　安住初法
能於後世　說法華經

　　初法即正身行也。

　　又文殊師利如來滅後於末法中欲說是經應住安樂行若口宣說。

　　應住等者要心住口說也心口相應則語行正矣。

　　若讀經時不樂說人及經典過亦不輕慢諸餘法師不說他人好惡長短。

　　經有大小乘人有大小機以乘對機隨宜難觧故讀經之時易求其過是以戒之不慢餘師者不依大輕小不以圓慢偏也不說長短者內以息業外以息諍此語行之要也。

　　於聲聞人亦不稱名說其過惡亦不稱名說讚歎其羙又亦不生怨嫌之心善修如是安樂心故諸有聽者不逆其意有所難問不以小乘法荅但以大乘而為觧說令得一切種智。

　　說其過則令失小讚其羙則令退大亦不怨其妨道嫌其鄙劣非唯不出諸口又亦不生於心可謂善修安樂心也由其善修安樂之心無所讚毀怨嫌故能順其機而導達之。

　　爾時世尊欲重宣此義而說偈言。

菩薩常樂　安隱說法

　　常樂說法無復俗論則語行自正。

於清淨地　而施床座　以油塗身
澡浴塵穢　著新淨衣　內外俱淨
安處法座　隨問為說

　　淨身淨衣非好為雅潔欲稱其心淨與說法淨耳故曰內外俱淨安處隨問者虛己應物如鍾待叩也西方以香油為淨飾。

若有比丘　及比丘尼　諸優婆塞
及優婆夷　國王王子　群臣士民
以微妙義　和顏為說　若有難問
隨義而荅　因緣譬喻　敷演分別
以是方便　皆使發心　漸漸增益
入於佛道

　　此依正語順機導達也。

除懶墯意　及懈怠想　離諸憂惱
慈心說法　晝夜常說　無上道教
以諸因緣　無量譬喻　開示眾生
咸令歡喜

　　懶墯妨於勇猛懈怠妨於精進憂惱妨於安樂菩薩欲依語行說法利物故除懶墯意離諸憂惱晝夜常說者弘法之心無間斷也。

衣服臥具　飲食醫藥　而於其中
無所希望　但一心念　說法因緣
願成佛道　令眾亦爾　是則大利
安樂供養

　　所志在法不在物故不希衣服四事供養但念說法安樂供養盖四事供養特為小利說法供養乃為大利。

我滅度後　若有比丘　能演說斯
妙法華經　心無嫉恚　諸惱障礙
亦無憂愁　及罵詈者　又無怖畏
加刀杖等　亦無𢷤出　安住忍故

　　明語行當宗於忍也說斯經者內之恚惱憂愁外之罵怖杖𢷤諸難自無為能安住忍故則忍不可不宗也諸難自無所謂必使之無難。

智者如是　善修其心　能住安樂
如我上說　其人功德　千萬億劫
筭數譬喻　說不能𥁞

　　如是善修者如上正語之行以修也善修其心所謂修己能住安樂所謂安安修己安安聖人之徒也為聖人之徒行聖人之道則功與道洪德隨物廣何可勝窮哉。

　　又文殊師利菩薩摩訶薩於後末世法欲滅時受持讀誦斯經典者無懷嫉妬謟誑之心亦勿輕罵學佛道者求其長短。

　　嫉妬謟誑下至戲論諸法皆意地微細邪行故須正之也法欲滅時世道交喪邪暴交作人多嫉謟則學佛者易見輕罵而求其長短故戒持經者無懷嫉謟等事乃因時制行所以息業也。

　　若比丘比丘尼優婆塞優婆夷求聲聞者求辟支佛者求菩薩道者無得惱之令其疑悔語其人言汝等去道甚遠終不能得一切種智所以者何汝是放逸之人於道懈怠故。

　　四眾有求三乘者當隨機與進輙勿惱之令失善利從語其人言下皆惱之之事。

　　又亦不應戲論諸法有所諍兢。

　　顛倒分別諸法有無名戲論諍競皆為意業故應息之。

　　當於一切眾生起大悲想於諸如來起慈父想於諸菩薩起大師想。

　　悲想則愍其迷淪而思濟也父想則依其法化而求怙也師想則景其道行而思齊也。

　　於十方諸大菩薩常應深心恭敬禮拜。

　　為其愍眾行道深心利物故應深心敬之。

　　於一切眾生平等說法以順法故不多不少乃至深愛法者亦不為多說。

　　平等言不黨順法言稱理雖彼深愛當量所堪貴不失人亦不失言。

　　文殊師利是菩薩摩訶薩於後末世法欲滅時有成就是第三安樂行者說是法時無能惱亂。

　　此必使無難之効也。

　　得好同學共讀誦是經亦得大眾而來聽受行是行故樂而得朋寬而得眾。

　　聽已能持持已能誦誦已能說說已能書若使人書供養經卷恭敬尊重讚歎。

　　因使法利展轉浸廣則法雖欲滅而未滅故應成就是第三行。

　　爾時世尊欲重宣此義而說偈言。

若欲說是經　當捨嫉恚慢　謟誑邪偽心
常修質直行

　　此意行之要也。

不輕蔑於人　亦不戲論法　不令他疑悔
云汝不得佛

　　頌不惱四眾等蔑忽也。

是佛子說法　常柔和能忍　慈悲於一切
不生懈怠心　十方大菩薩　愍眾故行道
應生恭敬心　是則我大師　於諸佛世尊
生無上父想　破於憍慢心　說法無障礙

　　忍為四行之宗故每言之自慈悲於一切已下頌當於一切起大悲想等。

第三法如是　智者應守護　一心安樂行
無量眾所敬

　　質直柔忍慈下恭上安行是道孰不愛敬。

　　又文殊師利菩薩摩訶薩於後末世法欲滅時有持是法華經者於在家出家人中生大慈心於非菩薩人中生大悲心。

　　大乘修行初皆以智正行終皆以悲成智故四安樂行先依正智正業而後起大悲利生也然或生大慈或生大悲者慈能與樂悲能愍濟四眾信觧佛法名在家菩薩出家菩薩闡提不信名非菩薩以能信觧故生大慈而與之法樂以闡提故生大悲而愍其迷失也。

　　應作是念如是之人則為大失如來方便隨宜說法不聞不知不覺不問不信不觧其人雖不問不信不觧是經我得阿耨多羅三藐三菩提時隨在何地以神通力智慧力引之令得住是法中。

　　此皆愍其迷失也隨宜說法即開三顯一之法也不聞不知不覺言昏迷自障也不問不信不觧言顓蒙自墮也。

　　然彼雖不問不觧而菩薩大悲誓終濟度。

　　文殊師利是菩薩摩訶薩於如來滅後有成就此第四法者說是法時無有過失。

　　第四行法回智運悲總僃前行故無過失。

　　常為比丘比丘尼優婆塞優婆夷國王王子大臣人民婆羅門居士等供養恭敬尊重讚歎虛空諸天為聽法故亦常隨侍。

　　慈與悲大故七眾恱服行與法勝故諸天歸向。

　　若在聚落城邑空閑林中有人來欲難問者諸天晝夜常為法故而衛護之能令聽者皆得歡喜所以者何此經是一切過去未來現在諸佛神力所護故。

　　難問必有折挫得其衛護則正念不失以諸佛所護故諸天不得不護。

　　文殊師利是法華經於無量國中乃至名字不可得聞何况得見受持讀誦。

　　難遇如此所以愍其不信不觧為大失。

　　文殊師利譬如強力轉輪聖王欲以威勢降伏諸國而諸小王不順其命時轉輪王起種種兵而徃討伐。

　　此喻意明是經所以難聞難見者為陰魔熾盛多怨難信不妄說故輪王譬化身佛諸國譬五陰境小王譬五陰等魔不順其命譬無明煩惱未調伏也以威不行而起兵討伐譬但以如來知見力無畏法不能攝伏諸微細惑故設三乘斷治之法是謂起種種兵。

　　王見兵眾戰有功者即大歡喜隨功賞賜或與田宅聚落城邑或與衣服嚴身之具或與種種珎寶金銀琉璃硨磲瑪瑙珊瑚琥珀象馬車乘奴婢人民。

　　此譬三乘之眾能伏陰魔隨功淺深獲諸法利唯未與說一乘法也。

　　唯髻中明珠不以與之所以者何獨王頂上有此一珠若以與之王諸眷属必大驚恠。

　　輪王髻珠用鎮寶位妄與則王属驚恠法華上乘佛佛授手妄說則眾心驚疑。

　　文殊師利如來亦復如是以禪定智慧力得法國土王於三界而諸魔王不肯順伏如來賢聖諸將與之共戰。

　　如輪王振威小王不順遂起種種兵法國土即法界真境賢聖將指三乘眾也。

　　其有功者心亦歡喜於四眾中為說諸經令其心恱賜以禪定觧脫無漏根力諸法之財又復賜與涅槃之城言得滅度引導其心令皆歡喜而不為說是法華經。

　　如隨功賞賜而不與髻珠也無漏根力即五根五力諸法之財通指道品利用之法涅槃城即中道止息之權果。

　　文殊師利如轉輪王見諸兵眾有大功者心甚歡喜以此難信之珠久在髻中不妄與人而今與之。

　　言難信珠者賜非其宜則大驚恠。

　　如來亦復如是於三界中為大法王以法教化一切眾生見賢聖軍與五陰魔煩惱魔死魔共戰有大功勳滅三毒出三界破魔網爾時如來亦大歡喜此法華經能令眾生至一切智一切世間多怨難信先所未說而今說之。

　　魔羅此云殺者謂能興苦難殺人慧命也煩惱魔為生死因陰魔死魔為生死果故滅之破之即出三界也多怨為眾魔未伏難信為群機未淳。

　　文殊師利此法華經是諸如來第一之說於諸說中最為甚深末後賜與如彼強力之王久護明珠今乃與之。

　　第一之說如頂上一珠末後賜與如久待大功。

　　文殊師利此法華經諸佛如來秘密之藏於諸經中最在其上長夜守護不妄宣說始於今日乃與汝等而敷演之。

　　秘密如藏髻中最上如在王頂四十餘年於生死長夜守此待機故云長夜守護。

　　爾時世尊欲重宣此義而說偈言。

常行忍辱　哀愍一切　乃能演說
佛所讚經

　　惡世說經多怨難信當以忍辱哀愍為本。

後末世時　持此經者　於家出家
及非菩薩　應生慈悲　斯等不聞
不信是經　則為大失　我得佛道
以諸方便　為說此法　令住其中
譬如強力　轉輪之王　兵戰有功
賞賜諸物　象馬車乘　嚴身之具
及諸田宅　聚落城邑　或與衣服
種種珍寶　奴婢財物　歡喜賜與
如有勇徤　能為難事　王觧髻中
明珠賜之

　　諸皆喜賜獨難髻珠以待大功。

如來亦爾　為諸法王　忍辱大力
智慧寶藏　以大慈悲　如法化世
見一切人　受諸苦惱　欲求觧脫
與諸魔戰　為是眾生　說種種法
以大方便　說此諸經　既知眾生
得其力已　末後乃為　說是法華
如王觧髻　明珠與之　此經為尊
眾經中上　我常守護　不妄開示
今正是時　為汝等說　我滅度後
求佛道者　欲得安隱　演說斯經
應當親近　如是四法

　　結荅云何能說是經之問也。

　　能行四行故讀持是經易克勝果。

讀是經者　常無憂惱　又無病痛
顏色鮮白　不生貧窮　卑賤醜陋
眾生樂見　如慕賢聖　天諸童子
以為給使　刀杖不加　毒不能害
若人惡罵　口則閉塞　遊行無畏
如師子王　智慧光明　如日之照

　　常無憂惱顏色鮮白者轉報障滅順現衰惱也不生貧窮卑賤醜陋轉業障滅順生惡業也眾生樂慕刀毒不加轉煩惱障滅順後麁報也智慧光明如日之照轉無明障滅三際癡暗也樂慕給使言常享妙樂口則閉塞言無由發惡如師子王言障怖永離優遊自在。

若於夢中　但見妙事

　　持經之人四行功成當克妙果已定於未形之分故先於夢中見之以行純障淨故無復雜想但見妙事下舉妙事。

見諸如來　坐師子座　諸比丘眾
圍繞說法　又見龍神　阿修羅等
數如恒沙　恭敬合掌　自見其身
而為說法　又見諸佛　身相金色
放無量光　照於一切　以梵音聲
演說諸法

　　行純心淨無雜想故於自他境不離法行故見佛說法見己亦然。

佛為四眾　說無上法　見身處中
合掌讚佛　聞法歡喜　而為供養
得陁羅尼　證不退智　佛知其心
深入佛道　即為授記　成最正覺
汝善男子　當於來世　得無量智
佛之大道　國土嚴淨　廣大無比
亦有四眾　合掌聽法　又見自身
在山林中　修習善法　證諸實相
深入禪定　見十方佛
諸佛身金色　百福相莊嚴　聞法為人說
常有是好夢

　　重諷見十方佛之事以結前起後也。

又夢作國王　捨宮殿眷属　及上妙五欲
行詣於道塲　在菩提𣗳下　而處師子座
求道過七日　得諸佛之智　成無上道已
起而轉法輪　為四眾說法　經千萬億劫
說無漏妙法　度無量眾生　後當入涅槃
如煙𥁞燈滅

　　此歷見修進成佛始終之行也諸皆由行得果之先見是相現前當克是果矣然皆依夢說者欲令行人觀一切法空無所有但以因緣從顛倒生自雖見佛聞法乃至圓成佛道皆為夢事了不可得無有常住亦無起滅常觀是相然後於一切處得真安樂行也。

若後惡世中　說是第一法　是人得大利
如上諸功德

妙法蓮華經要觧卷第十二


