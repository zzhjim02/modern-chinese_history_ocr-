永樂北藏第 189 冊 No. 1629 天台四教儀集註（選錄「集註」本文）


天台四教儀集註卷第二　　　　　稼二

　　南天竺沙門　　蒙潤　　集

　　天台四教儀

　　天台山名也天者顛也元氣未分混而為一兩儀既判清而為天濁而為地此本俗名且依俗釋台者星名也其地分野應天三台故以名焉如輔行(一上十七)此山即大師棲身入寂之所盖以西方風俗稱名為尊此土避名為敬故以此處顯其人也復以人命家則天台為宗矣今題意在焉四教者別文明化儀化法有乎八教今但言四教者以通名立題義攝兩種蓋非化儀無以判非化法無以釋一書之旨莫越於斯教者聖人被下之言亦詮理化物為義問或約化儀立題乃據籤文化儀四教文義整足任運攝得三藏等四為證或謂頒宣藏等以為頓等謂化儀無体又謂頓等四教古師亦用藏等四教起自天台以此為化法立題今何以從通名耶荅化儀化法有体無体或彼此相攝文各有意皆不為此立題而設况古師所立頓等與今不同故妙樂以頓等藏等為天台一家判釋之綱目今此一書既明判釋立題四教豈偏屬乎儀者天台一家四教判釋儀式也文末既云自從此下畧明諸家判教儀式顯今一書明判明釋在乎天台豈可謂如來施化次第儀式邪。

　　高麗沙門

　　諦觀錄高麗東夷國名沙門此云勤息謂勤行眾善止息諸惡故又沙門復以釋為姓者始於𣈆安法師也後增一阿合來此土云四河入海同一醎味四姓出家皆名為釋(文)顯性錄以四句棟云一是沙門非釋子出家外道二是釋子非沙門在家釋種(此王種之釋也)三是釋子是沙門兩土之僧(此四姓出家通稱為釋)四非釋子非沙門兩土之俗四句揀之無遺矣或謂是釋子是沙門乃釋種出家且梵土餘種出家及此土之僧皆稱沙門釋子為何句收耶錄謂觀師抄錄台教綱要也。

　　天台智者大師

　　拾遺記云天台棲真之處智者隋主所稱大師羣生模範亦帝王大臣所師也。

　　以五時八教判釋東流一代聖教罄無不盡。

　　五時八教本是如來所說之法大師依義立名用此判釋一代聖教故云以也然上天台智者乃能判能釋之人東流聖教乃所判所釋之法五時八教乃判釋之儀式也蓋天台凖法華意判釋諸經如籤文云判釋凖乎部教部教之義唯在法華判謂剖判釋謂解釋妙樂云頓等是此宗判教之大網藏等是一家釋義之綱目如以化儀判華嚴為頓以化法別圓解釋乃至判法華為非頓非漸以純圓獨妙解釋。

　　<<PIC>P189p0015_01.gif</PIC>

　　東流者佛法自西而流東也代者更也如來五十年說法為一代今以五時八教判釋無遺若爾妙玄何云柰苑之前不預小攝耶須知妙玄約時破古謂說提謂經時乃未轉法輪已前未有僧寶故破古師不應於鹿苑前別立提謂為人天小教若約法[(冰-水+〡)*ㄆ]經則如四教義云三藏明世間布施持戒禪定即是人天之教並正因緣所生善法此已為三藏所攝故先達云約時破古不當五時所收約法收經義當三藏所攝也。

　　言五時者一華嚴時。

　　從經題立時雖歷七處八會(新經九會)秖是一經因行如華莊嚴果德具云大方廣佛華嚴經此人法譬三具足立題更有單三復三。

　　<<PIC>P189p0016_01.gif</PIC>

　　<<PIC>P189p0017_01.gif</PIC>

　　舊經𣈆譯五十卷或六十卷成新經唐譯八十卷成若龍宮三本上本十三世界微塵數品中本四十九萬八千八百偈下本十萬偈四十八品今但有三十九品如釋籤十(十八)舊立四種華嚴祖無顯文考大師荊溪之意則有約時約處約理之不同約理則曰法界約處或曰寂塲約時曰三七日或時長盡未來際何得認此名言便謂華嚴有四種之別且其間於義有妨不應以後分時長華嚴而為寂塲又不應將通五時中通後之義為時長也問華嚴時長為至何時荅如妙樂云義當轉教時也經家取後分部類相從結歸前分華嚴部內此即通五時中文通之類也若般若明華嚴海空及日若垂沒餘輝峻嶺與夫蓮華藏海通至涅槃之後此於他部明華嚴義不可結歸本部乃通五時中義通之類非時長也。

　　二鹿苑時。

　　從處立時說經雖多同一處故乃如來昔生垂化之地緣如輔行輔行群鹿所居故名鹿苑從樹為名亦名柰苑二仙所居亦名仙苑。

　　說四阿含。

　　阿含翻無比法妙玄(十初)云增一明人天因果中明真寂深義雜明諸禪定長破外道而通說無常知苦斷集證滅修道(文)。

　　三方等時。

　　廣談四教均被眾機說經既多處亦不一故約法立時也若普賢觀稱方等者從理得名如釋籤六(十五)云此以理等名方等典若止觀二(六)云四門入清涼池曰方所契之理曰等此約行理合論今是生酥調斥之方等義應属事。

　　說維摩。

　　具云維摩詰所說經人法立題此云淨名亦翻淨無垢稱。

　　思益。

　　具云思益梵天所問經網明菩薩荅。

　　楞伽。

　　翻不可往。

　　楞嚴三昧。

　　楞嚴翻徤相三昧翻調真定亦云正心行處。

　　金光明。

　　金即法身光即般若明即解脫單法立題玄文順古復約譬喻一釋格他譬法不周其如經題是法非譬又不可以被利鈍機雙存法譬也。

　　勝鬘等經。

　　具云勝鬘獅子吼一乘大方便方廣經勝鬘夫人即舍衛國波斯匿王女末利夫人所生為踰闍國妃。

　　四般若時。

　　(說摩訶般若光讚般若金剛般若大品般若等諸般若經)從經題立時般若翻智慧般若尊重智慧輕薄即五種不番之一也摩訶翻大多勝以多含故不翻光讚經云於是世尊從其舌本悉覆佛土而出無數百千光明照三千界其光明中自然而植金蓮華其蓮華上各有諸佛講說此經光即光明讚即講說即大品上帙金剛從喻立名以金中精剛能斷難斷喻般若斷疑蕩相亦名小般若乃大部六百卷中第五百七十七卷大品輔行五上(十)云大品凡列法門無不皆以五陰為首等諸般若經者謂等於小品放光仁王天王文殊問般若等。

　　五法華涅柈時。

　　從經題立時以此二經同醍醐故具云妙法蓮華經妙名不可思議法即十界十如權實之法蓮華譬上權實法也涅柈具云摩訶般涅柈那此云大滅度大即法身滅即解脫度即般若即三德祕藏也。

　　是為五時。

　　結也。

　　亦名五味。

　　五時在大部中或作五味列故云亦也五時說法頌云阿含十二方等八二十二年般若談法華涅柈共八年華嚴最初三七日。

　　言八教者頓漸秘密不定藏通別圓是名八教。

　　初緫標不從漸來直說於大時部居初故名為頓中間三味次第調停破邪立正(鹿苑)引小向大(方等)會一切法皆摩訶衍(般若)故名為漸不思議力同𦗟異聞互不相知名秘密教聞小證大聞大證小得益不同名不定教經律論三各含文理條然不同名三藏教三乘共行鈍同三藏利根菩薩通後別圓故名通教獨菩薩法別前藏通次第修證別後圓教故名別教教理智斷行位因果滿足頓妙一切圓融故名圓教。

　　頓等四教是化儀如世藥方藏等四教名化法如辨藥味。

　　化儀化物儀式化法化物方法義例(五)云頓等四教是佛化儀藏等四教是佛化法。

　　如是等義散在廣文今依大本畧錄綱要。

　　廣文一家教部即下文廣本也大本即法華玄義今文所錄通依一家廣文如文末云謹案台教廣本的依大本玄義如云請看法華玄義十卷。

　　初辨五時五味及化儀四教然後出藏通別圓。

　　此明今文抄錄之法化儀属部故與時味兼明化法属教故後別明也。

　　第一頓教者即華嚴經也。

　　此判部属頓。

　　從部時味等得名為頓。

　　此釋出屬頓所以也部唯約法時兼法譬味專約譬最初說大時味俱初故得頓名此下所謂如來等約部判頓此經中云下約時判頓涅柈云下約味判頓後凖法華判也。

　　所謂如來初成正覺在寂滅道塲四十一位法身大士及宿世根熟天龍八部一時圍繞如雲籠月爾時如來現盧舍那身說圓滿修多羅故言頓教。

　　如來乘如實道來成正覺文句九(十一)初成正覺三七日說大化之始故曰初成離邪曰正背妄曰覺寂滅道塲寂五住煩惱滅二種生死得道之塲故曰道塲即摩竭提國阿蘭若處處隨法轉名寂滅塲四十一位圓教住行向地等覺別地已上證道同圓四念處云華嚴後無等覺者乃部中談位不可以此而難今文經前列眾也法身大士破無明惑得無生忍捨生身已居實報土受法性身故曰法身上求下化建立大事故曰大士宿世根熟佛化眾生種熟脫三時時不廢謂種在久遠熟在宿世脫在今日天龍八部天龍別名八部總稱總別兼舉也天(一)龍(二)夜义(三)乾闥婆(四)阿修羅(五)迦樓羅(六)緊那羅(七)摩睺羅伽(八)人非人等總結八部龍鬼等得預法會者乘急戒緩故大師凖涅柈經云於戒緩者不名為緩於乘緩者乃名為緩之文遂開乘戒四句。

　　<<PIC>P189p0023_01.gif</PIC>

　　如雲籠月月喻教主具智斷二德初一至十五謂之白月智光漸增故譬智德十六至三十日謂之黑月邪光漸滅故譬斷德爾時如來指丈六身即境本定身也現盧舍那身現即現起盧舍那翻淨滿謂諸惡都𥁞故淨眾德悉圓故滿(自報)亦翻光明遍照(他報)亦名尊特亦名勝應新譯華嚴云毘盧遮那妙樂九(廾七)破云近代翻譯法報不分二三莫辨(文)然華嚴教主經䟽諸文或云釋迦或云舍那者盖是釋迦現起舍那故也而淨覺謂本是實報土身應下二土故觧謗破云汝執藏塵為尊特相𣗳下之身有此相否故昇須彌山頂品云爾時世尊不離一切菩提𣗳下而上昇須彌向帝釋殿豈非華嚴是千百億應身所說此身既被別圓之機見是尊特何須獨指花臺受職身耶(文)盖指千百億應身中之一身所說月堂云境本定身則是釋迦機感見相乃是舍那此即釋迦境本定身現起舍那尊特也上品相好下品尊特二現言之正當須現圓滿修多羅約圓實部主說釋籤云華嚴頓部正在圓真兼申別俗修多羅翻契經聖教之都名若十二部中直說法相者名修多羅今非此意故言頓教結部属頓也。

　　若約機約教未免兼權。

　　機是所被教是能被機有別圓教兼權實輔行曰約部約味得名為頓部內之教教仍兼漸。

　　謂初發心時便成正覺等文為圓機說圓教。

　　此釋能兼之圓如後釋等文者等於三無差別之文。

　　處處說行布次第則為權機說別教。

　　此釋所兼之別凡經文處處所說行列排布恒沙法門歷劫修行次第之義皆別教也今文欲顯部中機教兼權故指經中別圓各說顯文為證若別圓問說及分圓即別融別即圓義非一槩也。

　　故約部為頓。

　　此結從部為頓。

　　約教名兼。

　　此結部中機教兼權。

　　此經中云譬如日出先照高山(第一時)。

　　𣈆譯華嚴二十九寶王如來性起品文有四照合法有五今家約義引經但作三照又復義開平地為三用對涅柈五味妙玄一(六)釋籤一(十七)別行義䟽記云彼經預敘一代始終故立譬云猶如日出先照高山次照幽谷後照平地今家義開平地為三對於涅柈五味(文)日譬於佛光譬說教照物譬被機高山譬別圓眾此譬兼於機應也若釋籤用兩經二義相成者旻智行云若不用涅柈五味則不顯華嚴演三成五若不用華嚴三照則不顯涅柈後之四味皆從牛出舊謂今家合四為三而諸文真作三照引經何甞云合四耶又有以經中譬如日月出現世間乃至深山幽谷無不普照之文謂是經文合四為三殊不知此文只是照幽谷也。

　　<<PIC>P189p0026_01.gif</PIC>

　　<<PIC>P189p0027_01.gif</PIC>

　　涅槃云譬如從牛出乳此從佛出十二部經(一乳味)。

　　牛譬於佛乳譬於教釋籤云此五味相生之文在十三卷聖行品末佛印無垢藏王菩薩竟云譬如從牛出乳乃至醍醐譬如佛出十二部經乃至涅柈十二部經頌曰長行重頌并授記孤起無問而自說因緣譬喻及本事本生方廣未曾有論議俱成十二名廣如大論三十三華梵名義具如妙玄(六)此十二部經通論大小各具十二部別而言之小乘讓三存九小乘灰斷無方廣經說必假緣無無問自說雖有授記作佛者少此以小九望大三也玄文又以大九望小三者謂大乘根利無因緣譬喻論議之三也又以大一望小十一者謂小乘但讓廣經一部耳釋籤云如上所說一往赴機㨿理應以通說為正。

　　信解品云即遣旁人急追將還窮子驚愕稱怨大喚等。

　　譬喻周中四大弟子具領五時今領華嚴文也即遣說華嚴教以擬冝也約教理為所依智為能遣教為所遣約人師弟相望佛為能遣菩薩為所遣傍人約教理智為正說教為旁約人化主為正菩薩為旁謂加被四菩薩說四十位法惠說十住功德林說十行金剛幢說十向金剛藏說十地是四菩薩說此位時並云佛力故說故名為遣然加被四菩薩者一表旁追義便二彰主伴互融急追將還直將大教擬冝小機故云急追昔有大種故曰將還况復性德本有窮子無大乘功德法財故驚愕文句六(廿二)云縱昔曾發廢久不憶卒聞大教乖心故驚不識故愕稱怨大喚等文句六(廿一)云小乘以煩惱為怨生死為苦若勸煩惱即菩提即大喚稱冤枉若聞生死即涅柈即大喚稱若痛等者等於我不相犯何為見捉之文。

　　此領何義。

　　徵此信解品文為領何等之義。

　　荅諸聲聞在座如聾若瘂等是也。

　　荅出華嚴擬冝也謂有耳不聞圓頓教故如聾有眼不見舍那身以不見故不能讚歎故若啞問妙玄十(廿三)云華嚴初分永無聲聞今何云聲聞在座耶荅華嚴不入二乘人手聲聞若聞華嚴則非聲聞故不可云有若據華嚴擬冝小機其最鈍根具經五味故不可云無是則顯對則無擬冝則有今四大弟子領解如來擬冝之時故云聲聞在座也所以摩訶迦葉却敘小機蒙大擬時迷悶躃地若聾啞文出經後分妙玄云後分則有後分狀當聾啞况前分耶故別行䟽記云以後顯前機未堪大昔惠覺謂前分乃有根性聲聞此則不可若云聲聞根性義亦有之如下文云所謂二乘根性在華嚴座也。

　　第二漸教者此下三時三味總名為漸。

　　次頓之後總名三漸者寢頓施漸也。

　　次為三乘根性於頓無益故不動寂塲而游鹿苑脫舍那珍御之服著文六弊垢之衣。

　　三乘乘以運載為義聲聞以四諦為乘緣覺以十二因緣為乘菩薩以六度為乘運出三界㱕於涅柈根性輔行云能生為根數習為性於頓無益此三乘人於華嚴座不信不解是故如來不動寂塲而游鹿苑此顯雙垂兩相二始同時也脫舍那珍御之服此明𥨊大施小化儀次第也約佛意則𥨊法華之實而施權據化儀次第則𥨊華嚴之頓而施漸處說不動而游衣論脫珍着弊文互顯耳然若不明不動而遊無以見二始同時不明脫珍着弊無以見𥨊大施小此文曲𥁞如來妙應無謀設化之相也舍那勝應尊特智定莊嚴故譬珍御丈六劣應生身忍生法惱故譬弊垢盖法譬雙明也。

　　示從兜率降下託摩耶胎住胎出胎納妃生子出家苦行六年已後木菩提樹下以草為座成劣應身。

　　此明小始也本是圓佛垂為三藏初成之相故云示也兜率翻知足此天有內苑外苑菩薩居內苑而降神也然在六欲梵世七天之中以佛常居中故從彼下生托摩耶胎摩耶翻天后淨飯王之后也妙樂云一切諸佛皆不在餘二賤姓故尚尊貴時在剎利尚多聞時在婆羅門又濁難調時在剎利清易調時在婆羅門文托胎菩薩自右脇入正惠托胎小乘見乘白象貫日之精大乘見乘栴檀樓閣等住胎若小乘八相合住胎在托胎內今示小始垂化事迹非正明八相也出胎四月八日右脇降神出瑞應經納妃有三一瞿夷二耶輸三鹿野生子即羅睺羅也佛出同居示同人法出家時年十九二月十五日夜半乘天馬踰城苦行須六年者文句七(十九)云但諸佛道同為緣事異釋迦苦行六年草生攢䏶至肘不覺諸天哭喚動地不聞移座得道彌勒即出家日成道彼佛十劫猶不現前非根有利鈍道有難易緣冝賖促應示長短耳(文)輔行云六年若行所以伏見為調外道過其所行(文)頌云十九踰城六苦行五嵗遊歷三十成說法度生五十年是則共當八十壽木菩提樹菩提翻道佛於樹下成道故名道樹草座因果經說帝釋化為吉祥童子以草施佛坐以成道木樹草座皆表三藏詮生滅故劣應對大乘勝應判為劣也。

　　初在鹿苑先為五人說四諦十二因緣事六度等教。

　　五人頌曰頞鞞䟦提并俱利此三属在父之親陳如十力母之親初轉法輪先度此文句五二云問何故初為五人轉法輪荅人先見諦故人是現見故人為證故佛所行事業與人同故諸天從人中得善利故人中有四眾故妙樂五(卅)問雖涉五意正在人故皆以人荅(文)若唯就五人應有三意妙樂(一十六)一酬釋尊行因本願二赴五人本願先悟三報今日侍奉之勞。

　　<<PIC>P189p0033_01.gif</PIC>

　　摩男長子之通稱(以摩訶翻大故)俱利斛飯王之長子䟦提甘露飯王之長子故皆稱摩男釋摩男即陳如也以四姓出家同名釋氏佛初成道最先得度在一切人天羅漢之前如妙樂(一卅七)引分別功德論云佛最長子即陳如也諦緣度三具在下文五人是聲聞只應說四諦今通舉鹿苑所說之法也事六度者三藏教談實有事不即理故。

　　若約時則日照幽谷第二時。

　　舊譯華嚴出現品云譬如日月出現世間乃至深山幽谷無不普照(文)輔行一上(廿八)云幽谷者山川之幽邃也(文)。

　　若約味則從乳出酪此從十二部經出九部修多羅(二酪味)。

　　從乳出酪蓋譬如來施教次第從頓施漸相生之義若約機者濃淡在焉如下文云一者但取相生次第二者取其濃淡從十二部出九部亦且相生其實九部從佛出也。

　　信解品云而以方便密遣二人(聲聞緣覺)形色憔悴無威德者汝可詣彼徐語窮子顧汝除糞。

　　而以方便方法也便用也善用其法逗會眾生亦善巧之謂也密遣文句六(廿三)云初擬大乘云即遣旁人表一實諦一大乘教一菩薩人今明方便隱實為密指偏真為遣約教隱滿字為密半字為遣約人內祕菩薩行為密外現是聲聞為遣約化儀寢大施小為遣小不測大為密(文)二人文句六(廿三)云四大弟子齊已分領不涉菩薩故言二人約法是因緣四諦約理是有作真俗約人是聲聞緣覺(文)今且約人形色憔悴文句六(廿三)云二乘教中不修相好但說苦空無常不淨即形色憔悴又(廿五)云內怖無常曰憔外遭八苦曰悴(文)無威德者無有十力四無所畏故汝可詣彼徐語窮子文句六(廿四)云即以小教擬小機也大教明理直實故言疾走往捉小教明理紆隱故言徐語(文)顧汝除糞顧賃也文句六(廿四)云除苦集之糞取道滅之價(文)。

　　此領何義荅次頓之後𧨕三藏教二十年中常令除糞即破見思煩惱等義也。

　　二十年中用八忍八智斷見合為一無碍一解脫用九無碍九解脫斷思總成二十(經中更有兩處明二十年)若住二乘位轉大乘教名為於二十年中執作家事從有二乘之機而來感佛故云自見子來已二十年皆取二乘各有十智見思煩惱分別曰見貪愛曰思止觀八(初)云昏煩之法惱亂心神(文)此破見思荅上除糞糞能染污故以譬之謂染污真理也。

　　次明方等部淨名等經彈偏折小歎大褒圓四教俱𧨕藏為半字教通別圓為滿字教對半𧨕滿故言對教。

　　次明方等部等判部收經也彈偏等明部意也四教俱說等明部中用教也盖以大斥小逗大逗小須四教故收經雖廣淨名有彈斥功特標為首彈偏折小歎大褒圓妙樂四(三十六)云今家八字判盡經理謂折小彈偏歎大褒圓(文)釋籤十二云如觀眾生品即是歎大稱歎文殊淨名即是褒圓故令小根耻小慕大(文)須彈斥者盖為小機執真保果取證入滅故纔證小果便堪彈斥未必須在十二年後後因維摩示疾毗耶佛令弟子詣彼問疾故皆述昔被訶辝不堪往此是述昔訶乃密彈也若當座訶如禮座去花等也四教俱說方等說三藏者一為彈斥之本二為橫來之機如釋籤云復有漸中初入小行及俗眾室外說無常道輔行十(廿四)云方等傍用三藏正用三教以斥二乘令二乘人密成通益不語菩薩者轉成衍中人也對半說滿以滿斥半也故雖兼斥大正在斥小釋籤引大經云譬如長者唯有一子心常愛念將詣明師懼不速成尋便將還以愛念故晝夜殷勤但教半字而不教誨毘伽羅論良由其子力未堪故毘伽羅論翻字本謂世間文字之根本即滿字也若合喻者半字謂九部經毘伽羅論謂方等典即滿字也此據方等以大斥小故以衍門三教之滿而對三藏之半若文句云無方等所對之三者乃顯法華部妙唯一圓乘不同方等對三之圓也。

　　若約時則食時(第三時)。

　　即華嚴照平地中初食時也(辰時)毘羅三昧經有四食時早起諸天食日中三世佛食日西畜生食日暮鬼神食今是諸天食時也。

　　若約味則從酪出生酥此從九部出方等(三生酥味)。

　　約教論相生約機論濃淡既耻小慕大如烹酪作生酥。

　　信解品云過是已後心相體信入出無難然其所止猶在本處。

　　過是已後過鹿苑三藏之後即今方等也心相體信父子互相体悉信順子信父故得果不虛父信子故聞大不謗入出無難文句六(廿九)云由是見尊特身聞大乘教名此為入復被訶斥猶見文六說小乘法名此為出大小入出皆無疑難也(文)釋籤三(廿三)云不同畏懼王等之時故云無難(文)然而修空觀用事識見生身住權理修中觀用業識見尊特住實理今二乘人雖修空觀入見尊特者由業識故蓋事業二識為見相之本故解謗云入見尊特功由業識教未開故且住草庵猶在本處猶居羅漢果保證真空也。

　　此領何義荅三藏之後次說方等已得道果心相體信聞罵不瞋內懷慙愧心漸淳淑。

　　已得道果真空寂滅之道小乘羅漢果也聞罵不嗔妙玄十(十八)云恣殃掘之譏任淨名之折內懷慚愧釋籤云謂受彈斥令歎大自鄙即其益相心漸淳淑密得通益也。

　　次說般若轉教付財融通淘汰此般若中不說藏教帶通別二正說圓教。

　　次說般若等明部意也此般若中等部中用教也轉教融通約法付財淘汰約喻所以令其轉教菩薩意在二乘領知法門故曰付財二乘本所不知但謂加被令說故曰轉教妙樂七(二十)云於佛即是付財二乘自謂加說故般若中云豈聲聞人敢有所說有所說者皆是佛力由機未轉且言被加(文)般若會一切法皆摩訶衍故曰融通以空慧水蕩其執情故曰淘汰不說藏教光明記四三云諸部般若廣示衍中三教空慧復以三藏為助道觀又仁王般若說四無常偈恐其吝國正助合行帶通別二正說圓教此約圓實部主而說盖一代教主意在圓若輔行十(廿四)云般若傍用通教正用別圓加於二乘密成別益(文)釋籤三(廿三)云前於方等義已成通故至般若唯須此(二)明不共者說部意也(即不共般若意也正用別圓)意雖不共猶有方等新受小者至此須通亦有衍門傍得小者是故兼用(文)(傍用通教)此皆部中用教意也共部釋籤云諸部般若以但不但二種中道不共之法與二乘共說例方等部非無此義以方等經多順彈訶共義稍踈般若於菩薩則成共說。

　　<<PIC>P189p0040_01.gif</PIC>

　　約時則禺中時(第四時)。

　　禺中說文云日在巳曰禺中約味則從生酥出熟酥此從方等之後出。

　　摩訶般若(四熟酥味)。

　　約教生熟二酥相生次第約機則二乘心漸通泰自知螢火不及日光敬伏之情倍更轉熟如從生酥轉成熟酥也。

　　信解品云是時長者有疾自知將死不久語窮子言我今多有金銀珍寶倉庫盈溢其中多少所應取與。

　　長者喻如來世間長者具十德如來具十號有疾者法身無病隨機權示也自知將死不久文句六(廿九)云有機則應為生機盡應謝為死今化機將畢應謝非久也多有金銀文句六(廿九)云金即別教理銀即通教理大品所明真諦不出此二而言多有者理則非多約種種門亦得言多(文)妙樂七(十九)云問大品有圓何故但云不出通別荅一者但語通別理已攝餘二論能詮教必須具四今且從理故云不出此二二者二乘至此多成通別亦旦言之(文)珍寶者文句六(廿九)云勸學中明一切法門皆是珍寶(文)倉庫盈溢等文句六(廿九)云倉是定門即百八三昧庫是慧門即十八空境也通別兩種定慧倉庫包藏一切禪定智慧無所缺少內充外溢故云盈溢其中多少者說於般若則有廣畧二門畧則為少廣則為多自行為取化他為與(文)。

　　此領何義荅明方等之後次說般若般若觀慧即是家業空生身子受敕轉教即是領知等也。

　　般若觀慧妙玄十(十八)云大品或說無常無我或說於空或說不生不滅皆歷色心至一切種智句句回轉明修行法(文)即觀慧義也家業長者宅為大乘家諸珍寶為不思議業妙樂七(二十)云前云付財今云付業財從所營業即造作皆是菩薩修德三因之作業也名異義同故得互舉空生身子須菩提翻空生解空第一舍利弗翻身子亦云鶖子智慧第一受敕轉教受如來之敕命轉教菩薩即加被說也以空慧為入道之主故加二人輔行六上(十二)云凡言加者加於可加須菩提空與般若空相應相佀是故佛加令其說空般若是智慧故亦加身子所以但加此二人也(文)領知妙樂二(十八)云被加為奉命所說名領知名說為領無別領也(文)此是熟酥益相得此益已義成別人淨名䟽云大品二乘已有入假之義(文)觀音玄記上(十二)云聲聞轉教密破塵沙(文)大品會法(八十一科皆摩訶衍)不會人(而無希取一飡之意)。

　　已上三味對華嚴頓教總名為漸。

　　總結漸中三味。

　　第三祕密教者如前四時中如來三輪不思議故或為此人𧨕頓或為彼人𧨕漸彼此互不相知能令得益故言祕密教。

　　隱密赴機互不相知故名祕密釋籤一(廿二)云不定與祕並皆不出同𦗟異聞但互相知互不相知以辨兩異(文)若不堪於顯露入者須祕密說今對前頓漸顯露即明祕密若大本中先明不定對前頓漸定教為次第也此據說相次第雖爾祕密不定遍前四時初無前後具足應云祕密不定顯露不定今皆略標然祕密之名起自龍樹如釋籤一(廿一)引大論釋大品經諸天子歎云我見閻浮提第二法輪轉今轉佀初轉問初轉少今轉多云何以大喻小而言佀耶荅諸佛法輪有二種一者顯二者密初轉聲聞見八萬及一人諸菩薩見無量阿僧祇人得二乘無量阿僧祇人得無生忍無量阿僧祇人發無上道心行六波羅密阿僧祇人得初地乃至十地一生補處坐道塲是名為密(文)故知初見八萬一人属顯露攝祕密者如次明之(文)如前四時中指祕密教橫在四時別無部帙三輪光明記一(三十)云身業現化名神通輪口業說法名正教輪意業鑒機名記心輪三皆摧碾眾生惑業故名為輪下地不測亦名三密或為此人說頓等妙玄先約頓漸三說相對次約說默相對各有三義謂此座十方多人一人及俱三相對。

天台四教儀集註卷第二


永樂北藏第 189 冊 No. 1629 天台四教儀集註（選錄「集註」本文）


天台四教儀集註卷第三　　　　　稼三

　　南天竺沙門　　蒙潤　　集

　　<<PIC>P189p0045_01.gif</PIC>

　　<<PIC>P189p0045_02.gif</PIC>

　　如釋籤云不定與祕並皆不出同𦗟異聞但有互相知互不相知以辨兩異。

　　<<PIC>P189p0045_03.gif</PIC>

　　此以般若對鹿苑說即鹿苑中密說般若義該三教故云諸菩薩見等也。

　　<<PIC>P189p0045_04.gif</PIC>

　　此約鹿苑聞小證大而說如籤云酪中雖無二別不妨以八萬及一人以辯定不定也。

　　<<PIC>P189p0046_01.gif</PIC>

　　此以法華涅槃對鹿苑說即鹿苑中密說圓常與法華涅槃悟入是同如別行玄記云若八萬諸天獲無生忍故云密去又大䟽云利根人於三藏中宜聞常住聞即得解如初轉法輪時八萬諸天得無生忍乃是密教意據此豈可謂同𦗟生滅耶問鹿苑會上只一八萬諸天何故諸文或定不定顯密有異耶荅如來赴機難思祖師釋義非一據諸天得法眼淨即顯露定教如云聲聞見八萬是也據聞小證大即顯露不定教如云八萬諸天得無生忍是也若曰密聞圓常即祕密教如云利人密去是也經意多含不可一凖然八萬諸天既是利根密為正意盖於三藏中宜聞常住故也且祕密教何以得傳如妙樂一(十八)云祕密不傳降佛已還非所述故尚非阿難能受豈弘教者所量(文)盖用後敘出故可傳耳如妙樂云阿難非不傳祕赴機之祕非所傳耳故祕密所用全是顯教是故傳祕秖名傳顯(文)。

　　第四不定教者亦由前四味中佛以一音演說法眾生隨類各得解此則如來不思議力能令眾生於漸說中得頓益於頓說中得漸益如是得益不同故言不定教也。

　　盖一類機宿世於頓有漸種於漸有頓種故今聞小證大聞大證小推功歸教教名不定矣如大經置毒發毒大論八萬諸天得無生忍等皆不定義古師以金光明等別為一緣名偏方不定教今家不然一時一說一念之中備有不定一音通大小因果當分跨節顯之與密定與不定今是不定一音該乎大小是果人所用於漸說中得頓益妙玄云雖說四諦生滅而不妨不生不滅等釋籤云此指鹿苑雖施於漸不起於頓於頓說中得漸益妙玄云雖高山頓說不動寂場而遊鹿苑釋籤云此指頓後漸初不動於頓而施漸化若方等般若雖為菩薩說佛境界而有二乘智斷此二時中俱有小果新得舊得如常所明雖五人證果不妨八萬諸天得無生忍此重指漸初對般若說前文約法此中約人當知即頓而漸即漸而頓。

　　然秘密不定二教教下義理只是藏通別圓。

　　上指四時為祕密不定之部今明部中之教故此二教以藏等四教為當體體真中二理為所依體如妙樂一(十九)云不定祕密義各含四顯之與密定與不定相對論故。

　　化儀四教齊此。

　　此以法華相待之意判前四時不出頓等八教意顯法華超八教外出四時表故釋籤一十六科玄文云初明八教以辨昔次約今經以顯妙若釋籤一十七云祕密橫被無時不遍者此約方等對前二時為言考彼問辭自見又釋籤十廿四云五味則一道竪進味味有半滿相成復於味味皆有祕密及以不定文盖約五味對半滿以論相成故玄文云雖復俱遊行藏得所俱遊論相成行藏論用捨華嚴唯滿不半乃至法華廢半明滿半有成滿之功非謂味味各有半滿又云味味皆有祕密不定者此且據前四時為言或顯密相成則以昔時祕密不定成今法華是顯非祕密是定非不定矣妙玄六二十引大論云餘經非祕密法華是祕密者釋籤七十三云非八教中之祕密但是前所未說為祕聞已無外為密次說法華妙法難觧取喻蓮華蓮華華果同時妙法則權實一體故有迹門三喻本門三喻。

　　<<PIC>P189p0049_01.gif</PIC>

　　開前頓漸會入非頓非漸故言開權顯實又言廢權立實又言會三歸一。

　　妙名一唱待絕俱時故相待論判出前三教四時之上絕待論開復能開前令皆圓妙今文但云開者盖上既云化儀四教齊此則顯法華出前四時况復下文歷部揀教即是判也然待絕二妙妙體無殊約義而論開為正意凡論開權有約部約教約界約理等今云頓漸者乃約部通開頓漸是權属前四時非頓非漸是實即今法華又三即是權一即是實故以開廢會三而結云故言開權顯實等也開者發也拓也昔不言三是方便故方便門閉今言三是方便故方便門開廢者捨之別名開已俱實無權可論義當於廢約法乃開時即廢約喻必義須先開若約理者開廢俱時開時已廢故也或謂今文開廢會三凖彼玄籤第一對於四一義雖無妨但在彼不對其文則重在今但作結上開部義似稍允盖法華部開廢會三法應𠇍也如下文云總開會廢前四味捔舊於開權有同體異體之辨然約所開法體及能開之妙佛意邊論皆同體也但所開機情在昔執之為異故不得不開如釋籤云法本自妙麤由物情但開其情理自復本(文)玄文云開昔之異顯今之同故開機情的開異體也。

　　言權實者名通今昔義意不同。

　　權謂權謀暫用還廢實謂實錄究竟指歸昔有偏圓自他權實等義今有為實施權開權顯實等義義不同也在昔權實各趣在今權皆趣實意不同也妙樂十三十三云權實之語非獨今經相即之言出自於此文。

　　謂法華已前權實不同大小相隔。

　　此下釋出今昔權實義意不同文初約部通開故以頓漸為權法華為實此揀昔日部中之教有權有實然在昔實妙權麄在今開觕即妙方顯義意不同也今且先明昔之權實故云謂法華已前權實不同等權實約偏圓大小約半滿亦可權實約法大小約人在昔之中皆有此義然文意正明昔部權實而復明大小者須知權通偏教而未的顯權中三藏小機歷前四時與大相隔直至法華方得入圓故論權實復明大小雖明大小不出權實如下文云重舉前四時權盖指此小機也。

　　如華嚴時一權一實(圓實別權)各不相即大不納小故小雖在座如聾若瘂是故所說法門雖廣大圓滿攝機不𥁞不暢如來出世本懷。

　　一權一實釋權實不同大不納小釋大小相隔今此正當大隔於小故小雖在座如聾若啞釋籤一十一云華嚴大機尚隔於別小機被隱一向不聞是故但立頓大之名不立一乘獨妙之稱非佛本懷良由於此華嚴頓大尚非本懷况復鹿苑故三藏教首及以部內麄尚未周故妙號都絕方等般若比說可知文。

　　所以者何初頓部有一麤(別教)一妙(圓教)一妙則與法華無二無別若是一麤須待法華開會廢了方始稱妙。

　　所以者何此徵起釋出不暢本懷之意皆由在昔不能開觕顯妙故此以下歷部揀教明判明開初頓部等於此別明頓中觕教須待開會者以時人謂華嚴勝故也。

　　次鹿苑但麤無妙(藏教)次方等三麤(藏通別)一妙(圓教)次般若二麤(通別)一妙(圓教)。

　　此約相待判前部中麄妙也。

　　來至法華會上總開會廢前四味麤令成一乘妙諸味圓教更不須開本自圓融不待開也。

　　此開前四味部中三教之麄成今一乘妙也且昔部中三教既開昔部中圓還須開否故下即云諸味圓等也以今圓昔圓二圓不別此約教別與也若妙樂云圓人初心須聞開顯諸法實相者盖昔圓人義有兩向名字初心謂圓隔偏聞佛開權隔偏情泯非開圓體也若觀行去已入實者但論增進如經揀眾云除諸菩薩眾信力堅固者是也信力五品堅固十信若昔部中三教權人來至法華一向須開若三教權果本是圓果豈可更開令成圓佛若對機之權亦不妨論開如云開丈六垢衣等也又妙樂云今經是圓復須開顯者盖顯法華中圓非但出前四時復須開顯諸教也。

　　但是部內兼但對帶故不及法華淳一無雜獨得妙名良有以也。

　　正判昔部属麄除鹿苑外雖皆有圓以兼等故不得稱妙麄人細人二俱犯過此約部通奪也釋籤一十云始自華嚴終至般若雖多不同但為次第三諦所攝今經會實方曰圓融文是故文初約部通開須云開前頓漸等也如上相待論判絕待論開約教別與約部通奪番覆抑揚方顯法華出諸教上部圓教圓妙絕群經出世本懷於此暢矣故即引經四一為證。

　　故文云十方佛土中唯有一乘法無二亦無三(教一)正直捨方便但說無上道(行一)但為菩薩不為小乘(人一)世間相常住(理一)。

　　以純一故獨得妙名故引一以顯妙盖一即妙也十方佛土等據其同者而言亦約佛意也一乘法者部圓教圓故無二亦無三者約教則無通教半滿相對之二無三藏之三乘無有餘乘即無別教及圓入別也約部則無般若所帶之二無方等所對之三方等之藏則攝鹿苑二酥之別則該華嚴唯一佛乘故云教一正直捨方便但說無上道者文句五五云五乘是曲而非直通別偏傍而非正今皆捨彼偏曲但說正直一道也文䟽據說邊属教一今據道名能通故属行一但為菩薩者約佛意但為菩薩據昔方便謂教化三乘今此同一菩薩人故云人一世間相常住者十界依正隔歷差別之相名世間相以即理故皆常住也若乃情見生滅遷流廓𠇍情忘諸相常住常既即性非常無常言偏意圓斯之謂矣學者於此宜觧會馬。

　　時人未得法華妙旨但見部內有三車窮子化城等譬乃謂不及餘經盖不知重舉前四時權獨顯大車但付家業唯至寶所故致誹謗之咎也。

　　當代弘教之人未觧法華開權絕待微妙旨趣但見經中有三車等喻乃謂不及華嚴等經盖不知三車等喻乃重舉昔日之權意在指權即實故舉三車顯大車窮子付家業化城至寶所不知此意故有謗法之愆也三車羊車譬聲聞乘鹿車譬緣覺乘水牛車譬菩薩乘即鹿苑三乘也化城文句七十八云以神力故無而歘有名之為化防非禦敵名之為城文譬真諦涅柈能防見思也寶所譬寂光大經中名寶渚前四時權且三車等指昔三藏三乘而云重舉前四時權者須知三周開顯藏圓相對雖正開小機然舉昔之權則該四時又此小機歷前四時名四時權也妙樂五十三云立一開權之言於今乃成二意一者騰昔所施二為顯實之所不指所開無由說實况指權是權知非究竟既顯實已權全是實文誹謗釋籤十三云當知法華約部則尚破華嚴般若約教則尚破別教後心文人不見之故致誹謗。

　　約時則日輪當午罄無側影(第五時)。

　　十界咸開無不成佛如日方中無處不南周禮用一尺五寸土圭立八尺之表夏至午時以側日影求地之中以建國宋嚴觀二師與太史何承天用此法測日影以定中國表北得影一尺五寸與土圭等地上餘陰一寸天上萬里則知天竺方為地中今云罄無側影據天竺說。

　　約味則從熟酥出醍醐此從摩訶般若出法華。

　　五醍醐味釋籤一十九問彼經自以醍醐譬於涅柈今何得以譬於法華荅一家義意謂二部同味然涅柈尚劣何者法華開權如破大陣餘機至彼如殘黨不難故以法華為大[(冰-水+〡)*ㄆ]涅柈為捃拾若不尓者涅柈不應遙指八千聲聞於法華中得授記莂見如來性如秋收冬藏更無所作文然彼經本無出法華之語今約義說故但云此從摩訶般若出法華。

　　信解品云聚會親族即自宣言此實我子我實其父吾今所有皆是子有付與家業窮子歡喜得未曾有。

　　文句六三十一云十方法身菩薩影響者為親族影響之眾多是釋迦昔日同業並共如來於二萬億佛所共開化之於其即是伯叔之行故用此為親族文此實我子我實其父結會父子文句六二十一云實從我受學實是我子從我起解是我所生我實曾於二萬億佛所常教大法故我實是父文吾今所有皆是子有正付家業文句六三十一云一切大乘萬德萬行故云所有文又如來藏子性不殊故云皆是子有當知如來所有即子本有。

　　此領何義荅即般若之後次說法華先已領知庫藏諸物臨命終時直付家業而已譬前轉教皆知法門說法華時開示悟入佛之知見授記作佛而已。

　　臨命終時靈山唱入涅柈時也譬前轉教皆知法門文句六三十一云追指昔日大品領教所委有廣畧般若共不共法是汝所知即汝所有故法華但明佛之知見更不廣說一切行相也文開示悟入文句四十三約四意消之一約四位住行向地二約四智道慧道種慧一切智一切種智即上圓位能契之智也三約四門四約觀心妙樂云約智約位唯聖方開約觀約門乃通名字不妨高位不棄眾生文又二帋云若作餘釋為令之說徒施佛之知見安在文佛之知見佛知即一切種智具足三智佛見即佛眼具足五眼亦名真實知見若通途被開其不在座展轉為說或在界外亦得聞之或佛滅後敦逼令信乃至久遠四惡麄智人天世智若不開之則佛之知見永埋四趣長沒人天若別開者則在座得益當機妙悟得受記者授記聖言說與曰授果與心期曰記若通途記如法師品初八部四眾三乘之類在座聞佛一句偈者皆與授記當得菩提乃至滅後聞一句偈亦與授記若別記者如迹門別授應身記本門授法身記又揔與七百別與刼國名號等記五百也妙樂四廿六云二乘且與八相記者更令與物結淨土緣菩薩已於多刼利物隨熟隨脫不假八相淺近之記二乘不爾是故須之文。

　　次說大涅槃者有二義。

　　佛出淨土不說涅柈即以法華為後教後味如燈明迦葉等今佛熟前番人以法華為醍醐更熟後番人重將般若淘汰方入涅柈復以涅柈為後教後味。

　　一為未熟者更說四教具談佛性令具真常入大涅槃故名捃拾教二為末代鈍根於佛法中起斷滅見夭傷慧命亡失法身設三種權扶一圓實故名扶律談常教。

　　一為未熟者即五千起去人天被移者更說四教法華廢竟今經復用故云更說而具追說追泯兩種四教妙玄二廿二云涅槃聖行品追分別眾經故具說四種四諦施權德王品追泯眾經俱寂四種四諦文開權即四不可說也釋籤三十三云追者退也却更分別前諸味也泯者會也自法華已前諸經皆泯此意則順法華部也至大經中更分別者為被末代故大經中具斯二說文具談佛性令具真常涅槃經首廣開常宗令一切眾生皆知常住佛性入祕密藏止觀云涅槃寄滅談常輔行云寄應迹滅度談法身圓常捃拾釋籤一十九云法華開權如已破大陣餘機至彼如殘黨不難故法華為大[(冰-水+〡)*ㄆ]涅柈為捃拾文二為末代鈍根妙玄十廿一云涅柈臨滅更扶三藏誡約將來使末代鈍根不於佛法中起斷滅見廣開常宗破此顛倒令佛法久住文起斷滅見一者破戒撥無因果斷見二者說於無常滅見夭傷慧命無戒門也亡失法身無乘門也若常途論自報慧命理體法身在眾生不减諸佛不增以迷背故夭傷亡失今此為無乘戒兩門以致慧命法身夭傷亡失意與常途自不侔矣設三種權扶一圓實輔行三下廿一云彼經四教皆知常住本意在圓權用三教以為穌息實不保權以為究竟文扶律談常教釋籤云以彼經部前後諸文扶事說常若末代中諸惡比丘破戒戒門說於如來無常乘門及讀誦外典則並無乘戒失常住命頼由此經扶律說常則乘戒具足故號此經為贖常住命之重寶也如釋籤三引經應有單複二義所言複者謂乘及戒以律助常意也若言不許畜八不淨此是戒門事門若說如來畢竟入於涅槃及遮外典此是乘門理門此扶律談常意也所言單者唯約戒門彼經扶律律是贖常住命之重寶四念處三二云若別圓有法身慧命何須贖命贖命意在藏通灰斷之命令得法身常住也文既扶律說常則以律助常也如義例云佛世尚以涅槃為壽况末代根鈍非助不前然上云設三種權扶一圓實何故結云扶律談常且三權俱律耶須知上明經中具用四教則以偏助圓後以乘戒兩門重扶三藏之意結歸為末代鈍根故云扶律談常也。

　　然若論時味與法華同論其部內純雜小異故文云從摩呵般若出大涅槃前法華合此經為第五時也。

　　妙玄十廿一云然二經教意起𥁞是同如法華三周說法斷奠聲聞咸歸一實後開近顯遠明菩薩事涅柈亦尓先勝三修常樂我斥劣三修若無常無我斷奠聲聞入祕密藏後三十六問明菩薩事文論其部內純雜小異妙玄十八云涅柈猶帶三乘得道此經純一無雜涅槃更不發迹此經顯本義彰妙樂七十九約十六意揀云云故文云等別行義䟽記云彼經就般若部後分結撮五味次苐也文前法華等者今經時味既同法華故此文中更不別立時味但云前法華合此經為第五時也。

　　問此經具四教與前方等部具說四教為同為異荅名同義異方等中四圓則初後俱知常別則初不知後方知藏通則初後俱不知涅槃中四初後俱知妙玄十二十三。

　　云問涅柈追說四方等正開四別教復有四若為分別荅涅槃當四通入佛性別教次第後見佛性方等保證二不見性文今以涅柈追說四與方等中四對揀荅名同義異四教名同知常不知常異圓則初後俱知常初心名字知五品觀行知六根相似知住上分證知妙覺究竟知別則初不知後方知初即地前人也輔行三下二十九云別亦知中今言不知者前三不知圓理故也文若妙玄四三十一云別教初心即知常住者但中常住耳後即登地人也若得意者回向薄知藏通則初後俱不知觀音玄記上十二云凡言別圓初後知常盖知人法不可灰斷藏通反是故曰不知涅槃中四初後俱知輔行三下二十二云彼經四教皆知常住本意在圓文觀音玄記上二十七云涅柈四教雖俱知常初心用觀不無差別藏通且須順於二諦別初心人未即圓法文釋籤二二十八云涅槃解即而行不即文。

　　問將五味對五時教其意如何荅有二一者但取相生次第所謂牛譬於佛五味譬教乳從牛出酪從乳生二酥醍醐次第不亂故譬五時相生次第。

　　南本涅槃第十三卷聖行品中無垢藏王菩薩對佛稱歎涅柈教勝佛印可竟佛言譬如從牛出乳從乳出酪從酪出生酥從生酥出熟酥從熟酥出醍醐醍醐最上佛亦如是從佛出十二部經從十二部經出修多羅從修多羅出方等從方等出般若波羅密從般若波羅密出大涅柈猶如醍醐文是則五味對教出自於佛也相生釋籤一十九云此五味教相生之文在大經聖行品末文此約教論相生也妙玄十十八云漸機於頓未轉全生如乳三藏中轉革凡成聖喻變乳為酪即是次第相生為第二時教不取濃淡優劣為喻也文此約機論相生也。

　　二者取其濃淡此則取一番下劣根性所謂二乘根性在華嚴座不信不解不變凡情故譬其乳次至鹿苑聞三藏教二乘根性依教修行轉凡成聖故譬轉乳成酪次至方等聞彈斥聲聞慕大恥小得通教益如轉酪成生酥次至般若奉敕轉教心漸通泰得別教益如轉生酥成熟酥次至法華聞三周說法得記作佛如轉熟酥成醍醐此約最鈍根具經五味其次者或經一二三四其上達根性味味得入法界實相何必須待法華開會。

　　義例六云五味唯喻一代五時濃淡文盖言經文相生雖顯意取濃淡以譬涅柈教勝即約教論濃淡也今文教論相生機論濃淡者今易顯故其實約機約教皆具二義下劣根性天親呼為下劣小乘眾香稱為貧所樂法不信不解非其境界故維摩䟽一初引華嚴云此經不入二乘人手垂裕記二十云手以受物表信力故受法二乘不聞從何起信文慕大恥小得通教益釋籤三二十三云謂受彈斥令其歎大自鄙即生酥益相文輔行十二十四云密成通益文心漸通泰得別教益釋籤三二十三云至般若中不復同前悲泣之時故云通泰又云皆使令知即熟酥益相得此益已義成別人文輔行云密成別益文盖顯二乘人於法華前不論改觀故云密也三周說法法說周為上根人作三乘一乘說身子得悟譬說周為中根人作三車一車說四大弟子得悟因緣周為下根人作宿世因緣說千二百聲聞得悟皆授初住入相之記最鈍根妙玄十二十四云自有一人歷五味如小乘根性於頓如乳三藏如酪乃至醍醐方得究竟文即最鈍根性也其次者妙玄十二十四云自有利根菩薩未入位聲聞或於三藏中見性是歷二味自有方等中見性是歷三味般若中見性是歷四味文據此則一味不得入至於二味乃至三味不得入至於四味皆名次根也上達根性妙玄十二十四云自有一人稟一味如華嚴純一根性即得醍醐不歷五味也大經云雪山有草名曰忍辱牛若食者即得醍醐文即上達根性也前四時中鹿苑密入餘皆顯入故云味味得入於法華中但論增道也法界實相一體異名上有味味之言故重云耳若輔行云實相是別理法界是圓理據大經十千菩薩得一生實相初地同住是接入別五千菩薩得二生法界圓教二住是接入圓以教判文理還不異。

　　上來已錄五味五時化儀四教大綱如此。

　　籤云言次第者華嚴初云於菩提道場始成正覺在初明矣諸部小乘雖云初成自是小機見為初耳據信解品脫妙着麄故居其次大集云如來成道始十六年故知方等在鹿苑後仁王云如來成道二十九年已為我說摩訶般若故知在方等後亦知仁王在大品後法華云四十餘年大經云臨滅度時當知次第有所據也文此乃別論次第通則不然如妙玄十二云若華嚴頓乳別但在初通則至後故無量義云次說般若歷刼修行華嚴海空法華會入佛慧即是通至二經乃至天日初出先照高山日若垂沒亦應餘輝峻嶺故蓮華藏海通至涅柈之後况前教耶若修多羅半酪之教別論在第二時通論亦至於後何者迦留陁夷於法華中面得受記後入聚落被害作結戒緣起又如身子法華請主後入滅均提持三衣至佛問五分法身滅不荅云不滅雖云五分不滅終是小乘中意豈非三藏至後耶若方等教別論在第三時通論亦至於後何者陀羅尼云先於王城授聲聞記今於舍衛國復授聲聞記故知方等至法華後般若別論在第四時通論亦至初後何者始從得道夜至泥涅夜常說般若若涅槃別論在第五時通論亦至於初何者釋論云從初發心常觀涅槃行道此則通至於前若法華顯露不見通前祕密邊論理無障碍故身子云我昔從佛聞如是法見諸菩薩受記作佛豈非證昔通記之文文若論方等亦通於前淨名畧記下之上初云鹿苑理須密說彈斥又華嚴中四何須更論亦是其例既其一切俱通初後豈可方等不通於初文然只一五時論通論別別則次第通則互通並是如來赴機之相但於通中有文通義通若文通者如結集經家乃取部類相從之文收通歸別如時長華嚴方等陀羅尼等是也若義通者如蓮華藏海通至涅槃之後與天日若垂沒餘輝峻嶺等是也此則不可收歸於別也然非別五時無以見如來說法次第非通五時無以見教法融通。

　　自下明化法四教。

　　妙玄十二十八云問四教名義出何經荅長阿含行品佛在圓彌城北尸舍婆村說四大教者從佛聞從和合眾聞從多比丘聞從一比丘聞是名四大教文釋籤十三十一云但同有四非即藏等亦一徃語耳然教定體與今不同文妙玄十二十九云月燈三昧經第六明四重修多羅謂諸行訶責煩惱清淨私釋會之諸行是因緣生法即三藏義也訶責是體知過罪即通教義也煩惱者若無煩惱即無智慧即別教義也清淨者既舉一淨當名任運有常樂我等即圓教也然則四教在小乘中有名無義在大乘中有義無名是故經家引傍經論立此藏通別圓則名義備矣。

　　第一三藏教者一修多羅藏(四阿含等經)二阿毘曇藏(俱舍婆娑等論)三毘尼藏(五部律)。

　　四教義一初云此教明因緣生滅四聖諦理正教小乘傍教菩薩文修多羅此云法本出世善法言教之本也又翻契經契理契機也契理合於二諦契機符彼三根觀經䟽初云經者訓法訓常文凡聖之所軌則曰法魔外不能改壞曰常此釋訓經者由也經由聖人金口故言經也此釋義阿含如前阿毘曇翻無比法聖人智慧分別法義不可比故俱舍翻藏即包含攝持之義婆娑翻廣說亦名五百說毗尼此翻為滅佛說作無作戒能滅身口之惡故即八十誦律也文南山云毘尼翻滅從功能為名非正譯也正翻為律律法也從教為名斷割重輕開遮持犯非法不定文五部律如來滅後上座大迦葉等五百聖人於畢鉢羅窟內命優波離結集名上座部大眾婆尸迦等一千凡聖窟外結集名大眾部此二通稱僧祇即根本也迦葉阿難末田地啇那和修優波毱多五師體權通道故不分教後毱多有五弟子各執一見遂分律藏為五部焉。

　　<<PIC>P189p0071_01.gif</PIC>

　　<<PIC>P189p0072_01.gif</PIC>

　　四教義云然此三法通名藏者以皆各含一切文理也又經通五人說法樂一二十五云佛及聲聞天仙化人下四印定即名佛說文律唯佛制降佛已還不許措辞如禮樂征伐自天子出論通佛世滅後文句九二引出曜經云佛在波羅柰最初為五人說契經修多羅藏佛在羅閱祗最初為須那提說毘尼藏佛在毘舍離彌猴池最初為䟦耆子說阿毘曇藏文妙樂九十云故知別有阿毘曇藏是佛自說五百羅漢結集名相續解脫經後廣集法相乃名為論文今此三藏皆是佛說若云佛說名經弟子所作名論一往語耳。

天台四教儀集註卷第三


永樂北藏第 189 冊 No. 1629 天台四教儀集註（選錄「集註」本文）


天台四教儀集註卷第四　　　　　稼四

　　南天竺沙門　　蒙潤　　集

　　此之三藏名通大小今取小乘三藏也大智度論云迦旃延子自以聰明利根於婆沙中明三藏義不讀衍經非大菩薩又法華云貪著小乘三藏學者依此等文故大師稱小乘為三藏教。

　　通論小衍俱有三藏今則別指小乘不可以通難別故下即引經論以證別意大智度論釋大品經龍𣗳造羅什譯九倍畧之百卷成文亦名釋論智論大論迦旃延子此云文飾善讚詠故大論云佛滅後百年有迦旃延婆羅門(文)非佛世之迦旃延也聰明利根大論云迦旃延子輩是生死人不讀不誦摩訶衍經非大菩薩不知諸法實相自以利根慧智於佛法中作諸論議(文)則知天台以小乘為三藏本乎經論背靜法苑師毀之於前清涼觀師讚之於後苑師謂法華云貪著小乘三藏學者乃以小乘為能別之言明知三藏不唯屬小天台此名濫涉大乘特違至教(指法華為至教)清涼華嚴䟽云此師立義理致圓備但三藏名義似小濫以後三教亦有三故所以爾者良以智論之中多名小乘為三藏教成實論中亦自說云我今欲說三藏中實義故有據初對舊醫戒定慧故立此三事條然不同異後二教通教意融三故別教依一法性而顯三故圓教三一無礙故所以不名小乘教者此教亦有大乘六度菩薩三十四心斷結成真佛故(文)釋籤十(七)云三藏通大小何故但屬小今明如法華云貪著小乘三藏學者又大論中處處以三藏對衍而辯大小故凖此文以三藏為小若通論者小衍二門俱有三藏但是通途非別意也若唯通途如何消通法華大論具如四教本中廣明(文)然論別意有三一小乘三藏部別故二小乘三藏隔異故三小乘三藏破舊醫故苑師謂法華以小乘為能別之言且法華大論皆羅什譯論中既以小乘名三藏教故至譯經二言雙舉為成偈文即別義也又大論云佛在世時無三藏名法華何云三藏學者湏知三藏之名起於結集法藏者故大論云摩訶迦葉將諸比丘在耆闍崛山中集三藏文殊尸利彌勒諸大菩薩亦將阿難集摩訶衍三藏是聲聞法摩訶衍是大乘法復次佛在世時無三藏名但有持修多羅比丘持毘尼比丘持摩多羅比丘(文)是則結集經家既立三藏之名故譯經者作此譯耳故法華云三藏學者。

　　此有三乘根性。

　　此是總標三乘聲聞四諦教苦為初門支佛因緣教集為初門菩薩六度教道為初門又三人亦通諦緣度三文句七(廿一)四念處一(二)云所言三者其義有八謂教理智斷行位因果理三者聲聞理在正使外緣覺理在習氣外菩薩理在正習外教三者聲聞稟四諦教緣覺稟十二因緣菩薩稟六度智三者聲聞總相智緣覺別相智菩薩總別相智斷三者聲聞斷正緣覺斷習菩薩斷正習行三者聲聞為自修戒定慧緣覺為自修樂獨善寂菩薩為眾生修六度位三者聲聞住學無學緣覺住無學菩薩三僧祗登道塲因三者聲聞帶果行因緣覺望果行因菩薩伏惑行因果三者聲聞斷正如燒木為炭緣覺斷習如燒木為灰菩薩正習𥁞如燒木無炭灰也(文)。

　　初聲聞人依生滅四諦教。

　　聞佛聲教故曰聲聞生滅四諦止觀一(十一)云苦則三相遷移(生異滅)集則四心流動(貪嗔癡等分)道則對治易奪滅則滅有還無雖世出世四皆變異故名生滅(文)自性不虛四皆諗實故名為諦也。

　　言四諦者一苦諦。

　　大經云凡夫有苦而無諦聲聞有苦而有諦凡夫不見苦理故言無諦聲聞能見無常苦空故言有諦法界次第中(十)云苦以逼惱為義一切有為心行常為無常患累之所逼惱故名為苦謂三苦八苦等。

　　<<PIC>P189p0077_01.gif</PIC>

　　<<PIC>P189p0077_02.gif</PIC>

　　二十五有依正二報是言二十五有者四洲四惡趣六欲并梵天四禪四空處無想五那含(四洲四趣成八六欲天并梵王天成十五四禪四空處成二十三無想天及那含天成二十五)別則二十五有總則六道生死。

　　輔行一下(廿一)云因果不忘故名為有(文)畧云三有欲色無色或云九有三界分九地故國土名依報五陰假名是正報即苦諦之體四洲水中可居曰洲四惡趣三途加修羅以修羅一日一夜三時受苦故六欲希須名欲六天各有三種欲一飲食欲二睡眠欲三婬欲梵王無想及五那含總在四禪經教別為三有者為破外道計梵王為生萬物之主計無想無心為涅槃計五那含為真解脫故六道輪轉相通故名為道輔行二上(廿五)引大論三十三問云云何六道復云五道荅佛去世後五百年中部別不同各回佛經以從己義故使修羅一道有無不同(文)楞嚴中更開神仙一類為七趣又六道不出胎𡖉濕化四生俱舍頌云人旁生具四地獄及諸天中有唯化生鬼通胎化二(文)。

　　一地獄道梵語捺落迦又語泥𥠖此翻苦具而言地獄者此處在地之下故言地獄謂八寒八熱等大獄各有眷屬其類無數其中受苦者隨其作業各有輕重經刦數等其最重處一日之中八萬四千生死經刦無量作上品五逆十惡者感此道身。

　　地獄從處為名婆沙云贍部洲下過五百踰繕那乃有地獄梵語釋籤八(二十)云元梵天種還作梵語及以梵書(文)輔行七(十八)云光音初下展轉出生是故五天並名梵種(文)翻彼梵語成此華言故云翻也周禮有象胥氏通四方之語東方曰寄南方曰象西方曰狄鞮(音低低之言知也)北方曰譯今翻西語諸經皆云譯者從通稱也如周禮四官通稱象胥氏苦具造惡之者受苦具度亦云苦器八寒八熱偈云頞部陁尼剌部陀寒逼身皰及皰裂頞哳吒并嚯嚯婆唬唬婆三皆痛聲六嗢(烏沒反)鉢羅鉢特摩第八摩訶鉢特摩青蓮紅蓮大紅蓮如次對三種身色(已上八寒)等活(斬刺磨擣吹活等前)黑繩(黑繩綢量後方斬鋸)三眾合(苦具眾至合黨相殘)嘷呌(眾苦所逼悲嘷發聲)大呌(極苦所逼大呌稱怨)六炎熱(火隨身轉熱苦難堪)七極熱(若內若外自身他身俱出猛火互相燒害)下八阿鼻(或云阿鼻旨亦云阿毘成論明趣果受苦時命及形五皆無間也)此八寒熱根本獄各有眷屬其類無數等活等八獄各有四門四門各有四獄謂煻煨屍糞鋒刃烈河增一獄十六總有百二十八皆名遊增有情遊彼其苦增故凖妙玄第六云八寒亦具百二十八而正理論等但云眷屬故俱舍圖熱竪寒橫於八寒邊不列遊增更有孤獨鬲子輕繫等獄遍在江海山林空中等處婆娑七云南洲有正有邊東西二洲唯邊無正北洲邊正俱無三洲人若造重罪皆來南洲正獄及東西南洲邊獄受苦妙玄六(廿八)云此正地獄在地下二萬由旬其傍地獄或在地上或在銕圍山間輕重傍輕正重重者遍歷百三十六獄中者不遍下者復减經刦數等俱舍云等活等上六如次以欲天壽為一晝夜(人間五十嵗為四天王一晝夜四天王五百嵗為等活一晝夜當人間九百萬嵗又人間百嵗為忉利天一晝夜忉利天一千嵗為黑繩一晝夜當人間三千六百萬嵗)壽量亦同彼(等活壽同四天王五百嵗黑繩壽同忉利天一千嵗等活等苦壽如此可不畏耶)極熱半中刦無間中刦全旁生極一中(難陀龍等壽一住刦)鬼日月五百(鬼以人間一月為一日積日為月壽五百年)頞部陁壽量如一婆訶麻(婆訶翻篅紵二十斛胡麻今俗所用盛米者是)百年除一𥁞(假使有人百年除一粒麻二十斛𥁞名為頞部陀壽)後後倍二十(第二皰裂二十婆訶麻後之六獄倍增可知)八萬四千生死毘婆娑云五道各有自爾之力地獄色斷還續妙樂五(三十)引毘曇云一切地獄初生之時皆有三念知此處是地獄由某因所生從某處來文句四(二十四)云初皆眾生若受苦時痛聲不復可分別妙樂五(三十)云初入地獄如本有語後時但作波波等聲不復可辯文句云獄卒是變化令見非眾生數初將罪人縛至閻王所者是眾生數若受苦時非眾生數妙樂五(三十)云有情非情並是共業所感而為心變(文)眾生常為熱苦所逼小獄通寒熱大獄惟在熱四解脫經稱為火途且從熱為名也五逆殺父殺母殺阿羅漢出佛身血破和合僧十惡身業三種謂殺盜淫口業有四妄言綺語兩舌惡口意業有三貪嗔癡上品善不善業皆有三品而復有三如摭華鈔。

　　<<PIC>P189p0082_01.gif</PIC>

　　二畜生道亦云旁生此道遍在諸處披毛戴角鱗甲羽毛四足多足有足無足水陸空行互相吞啖受苦無窮愚癡貪欲作中品五逆十惡者感此道身。

　　梵語底栗車輔行二上(廿五)云畜生者褚六許六向究三反並通作褚六音即六畜也謂牛馬雞豚犬羊則攝趣不𥁞今通論此道不局六也旁生婆娑云形旁行旁此道徧在諸處婆娑云遍五道中有之故也文句四(三十四)云四天三十三天悉有而上天所乘象馬等是福業化作非眾生數也披毛如走獸等戴角如牛羊等鱗甲如魚鱉等羽毛如飛禽等水陸空行此三是畜生所依處也妙玄云陸有三品重者土內不見光明中者山林輕者人所畜養大論以三類攝畜生𥁞謂晝行夜行晝夜行互相吞啖文句四(三十四)云畜生者多育冥盲冥者無明也強者伏弱飲血啖肉怖畏百端四解脫經稱為血途從相啖邊為名也中品其心劣前作已少悔俱舍頌云旁生極一中(旁生壽量多無定限其極長者亦一中刦謂難陀龍等諸大龍王皆住一刦能持大地)文句四(三十五)云刦初時皆解聖語後飲食異謟心而語皆變或不能語妙樂五(三十)云諸教相中畜生能言皆此時也又畜生能飛空自爾力也。

　　三餓鬼道梵語闍𥠖哆此道亦徧諸趣有福德者作山林塚廟神無福德者居不淨處不得飲食常受鞭打填河塞海受苦無量謟誑心意作下品五逆十惡感此道身。

　　輔行二上(廿五)云梵語闍𥠖哆此翻祖父後生云祖父者從初受名又後生亦是後生之祖父也爾雅云鬼者歸也尸子曰古者名死人為歸人又云人神曰鬼地神曰祗天神曰靈又云饑餓謂餓鬼也恒被驅使此道亦遍諸趣輔行三下云此處在閻浮提下五百由旬有閰王界縱廣量亦等是根本處亦有住閻浮提洲者有德者住花果𣗳林無德者居不淨處東西二洲亦有鬼北洲唯有威德者諸天亦有隨生處形或居海渚或在人間山林中或似人形或似獸形不得飲食重者饑火節𦦨不聞漿水之名中者伺求蕩滌膿血糞穢輕者時薄一飽加以刀杖驅逼塞海填河四解脫經稱為刀途從被刀杖驅逼為名也下品正作能悔故云下品俱舍頌云鬼日月五百以人間一月為一日壽五百嵗更有三類九種內障外障無障如蘭盆䟽今水陸施食正為𦦨口鬼神婆羅門仙出生所供為曠野鬼神鬼子母等。

　　<<PIC>P189p0084_01.gif</PIC>

　　四阿修羅道此翻無酒又無端正又無天或在海岸海底宮殿嚴飾常好闘戰怕怖無極在因之時懷猜忌心雖行五常欲勝他故作下品十善感此道身。

　　文句(二廿一)云四天下採花醞於大海魚龍業力其味不變嗔妬誓斷故言無酒無端正男醜女端舍脂是也無天淨名䟽二(十四)云此神果報最勝隣次諸天而非天也妙樂二(廿九)云無天德故(文)或在海岸海底輔行二上(廿五)云世界初成住須彌頂亦有宮殿後光音天下如是展轉至第五天修羅嗔便避之無住處下生此(文)文句二(廿一)云鬼道攝者居大海邊畜生道攝者居大海底凖此則知妙玄明或居半須彌山碞窟應天種攝妙樂引阿含四修羅次第住於海底各於海下二萬由旬以為一宮居止處殊勝必兼多福方得生彼又楞嚴經明胎𡖉濕化四種之異屬於鬼畜人天四趣所攝(具如彼文)宮殿嚴飾妙樂長阿含十八云南洲金剛山中有修羅宮所治六十由旬欄楯行𣗳等然一日一夜三時受苦苦具自來入其宮中屬四趣者良有以也(文)常好闘戰文句二(廿二)云毘摩質多生舍脂帝釋納為妻後讒其父遂交兵脚波海水手攻善見帝釋以般若呪力不能為害(文)怕怖無極淨名䟽二(十四)云徃昔嫉妬惱他故常多怖畏(文)猜忌輔行二上(廿五)云又嫉佛說法佛為諸天說四念處則說五念處佛說三十七品則說三十八品常為曲心所覆猜者疑懼也詩傳云以色為妬以行為忌害賢曰嫉故知修羅嫉賢忌行五常輔行一下三云以慈育物為仁以德推遷為義進退合冝為禮權奇超拔為智言可反覆為信內德俱備方成人道慢強無德判屬修羅又據善心仍居下品外揚五德本在輕他(文)十善對十惡立謂不殺等又十皆有止行二善如不殺止善放生是行善等。

　　<<PIC>P189p0087_01.gif</PIC>

　　五人道四洲不同謂東弗婆提(壽二百五十嵗)南閻浮提(壽一百嵗)西瞿耶尼(壽五百嵗)北欝單越(壽一千嵗命無中天聖人不出其中即八難之一)皆苦樂相間在因之時行五常五戒五常者仁義禮智信五戒者不殺不盜不邪淫不妄語不飲酒行中品十善感此道身。

　　輔行二上(廿六)云梵語摩㝹賖此云意人中所作皆先意思易曰唯人為萬物之靈禮云人者天地之心五行之端此亦未知五道故也婆沙云五道多慢莫過於人又云五道中能息意者亦莫過人(文)法苑云人者忍也於世違順人能安忍四洲此世界下有三輪下風次水上金輪金輪之上有九山八海須彌居中鐵圍在外中繞須彌有七金山七香水海第七山外鐵圍之內即第八醎海東西南北有四大洲四洲土輪居金輪之上於四洲邊復有二小洲具如俱舍弗婆提翻勝身閻浮提亦云贍部無熱池側有贍部林𣗳形高大其果甘羙依𣗳立名此方無故不翻西域記中翻為穢𣗳瞿耶尼翻牛貨俱舍鈔云刦初時高𣗳下有一寶牛為貨易故欝單越亦云俱盧翻勝處勝三洲故俱舍頌云贍部洲人量三肘半四肘(尺八)東西北洲人倍倍增如次(東洲八肘西洲十六肘北洲三十二肘)唯有北洲人壽定一千嵗餘三且據極分為言未必全爾聖人不出其中不生於彼而闡化非不居彼凖寶雲經頗羅墮將弟子六百人住欝單越八難三途以為三人中則有四一肓聾瘖瘂二世智辯聦三佛前佛後四北俱盧洲天上一無想或指長壽天受此諸果報不得於聖化苦樂相間輔行(四九上)云若論果報南洲為下下若得值佛南洲為上上故大論六(十二)云閻浮提以三事故尚勝諸天北洲不及一能斷婬欲二識念力三能精進勇猛復有書般若是故諸天下來𦗟法故大經云下下因緣故生北洲乃至上上因緣故生南洲(文)妙玄六(廿九)云四天下人雖果報勝劣俱有生老病死同是輕報泥犂(文)五常五戒常者不易戒乃防非仁則不殺義則不盜禮則不淫信則不妄語智則不飲酒酒能昏性起過故也又五戒四性一遮酒乃遮制餘性是惡大小乘禁戒此為根本止觀四(二)云性戒者莫問受與不受犯即是罪受與不受持即是善若受戒持生福犯獲罪不受無福不受犯無罪(文)輔行四上(三)云所言性者即舊戒也不待佛制性是善惡故名為性又云五戒者四性一遮故俱舍云遮中唯離酒為護餘律儀若論制已性上更加一箇制罪(文)性戒輪王亦用遮戒如來所制五戒十善開合之異身三可見不妄語則攝口業四種酒防意地則攝意三。

　　六天道二十八天不同(欲界六天色界十八天無色界四天)。

　　輔行二上(卄六)云今釋典中所言天者亦名最勝亦名光明(文)文句四(未)云天者天然自然樂勝身勝(文)二十八天不同舉竪包橫也若統論一佛化境則有三千大千世界(三千者小千中千大千也二禪統一小千三禪統一中千四禪統一大千三千是總大千是別總別雙舉以別顯總也)俱舍頌云四大洲日月蘇迷盧欲天梵世各一千名一小千界(謂一千四洲一千日月一千須彌一千六欲天一千初禪天總名小千世界)此小千千倍說名一中千(一千箇小千世界名中千世界)此千倍大千(一千箇中千世界名大千世界小千為一二禪所覆中千為一三禪所覆大千為一四禪所覆例此應云千箇初禪為小千千箇二禪為中千千箇三禪為大千小千如十錢中千如十貫大千如千箇千貫然以十萬為億則大千有萬億日月而光明經云百億日月乃至百億非非想天等者盖億有四種一十萬為億中千有十億大千萬億二百萬為億中千有一億大千有千億三千萬為億大千則有百億光明據此數也四萬萬為億大千世界但有十億又復四禪非想唯一亦言百億者光明記五七云以下望上言之耳又恐翻譯之訛也以義淨重翻則無百億非想之言又瑞應經云三千日月萬一千天地之中央者萬即大千謂萬億二千即中千小千也盖言佛生迦維衛國是三千世界之中夫也)皆同一成壞(須知成住壞空各二十刦為一大刦一增一减為一小劫於住劫中二十增减每一增减有小三災壞於有情住刦𥁞時乃有大三災壞於世界經二十刦空刦成刦各二十刦並約住刦數量而論)業道增壽减至十三災現刀疾飢如次七日月年止(據瑜伽論人壽减至三十嵗饑饉災起七年七月七日止减至二十嵗時疾疫災起七月七日止减至十嵗時刀兵災起七日七夜止今俱舍云至十三災現者乃據减刦之極為言也故自十嵗逐次逆對則十嵗刀兵乃對七日二十嵗時疾疫乃對七月三十嵗時饑饉乃對七年則與瑜伽初無異也垂裕記十（十二）引什師云婆須蜜從忉利天下生王家作太子化眾人言我等祖父壽命極長以今嗔恚無慈故至此短壽是故汝等當行慈心眾人從命惡心漸薄此後主子壽二十嵗如是展轉增至八萬四千嵗也文論增則子年倍父年則自十嵗增至八萬四千論减則百年减一年則自八萬四千嵗减至十嵗故一增一减為一小劫)三災水火風上三定為頂(二禪為火災頂三禪為水災頂四禪為風災頂)如次內災等四無不動故(初禪內有覺觀能燒惱心等外火災二禪內有喜受與輕安俱潤身如水故徧身觕重等外水災三禪內有動息息亦是風等外風災四禪無內患故亦無外災)然彼器非常情俱生滅故(彼器即依報雖云不動非是常住不壞之法情即有情正報彼天宮殿情生則生情滅則滅)要七火一水七水火後風(初禪已下七經火災是則七番成住壞空當七大劫第八水災齊於二禪又一番成壞當八大劫如是初禪已下七七四十九火二禪已下七番水災成五十六劫初禪已下又七火災當六十三劫第六十四劫風災壞至三禪也又火災興由七日並現劫未壞時六日隱在雙持山下世界壞時後六日漸出水災起時由雨霖注風災生時由風相擊從下風輪有猛風起又業力盡隨處生風)。

　　初欲界六天者一四天王天(居須彌山腹)二忉利天(居須彌山頂自有三十三天已上二天單修上品十善得生其中)三夜摩天四兜率天五化樂天六他化自在天(已上四天空居修上品十善兼修未到定得生其中)。

　　俱舍頌云六受欲交抱執手笑視婬初如五至十色圓滿有衣(輔行六上二云地居形交忉利以風為事夜魔抱持兜率執手化樂視笑他化但視文六欲天化生時四天王天如五嵗兒乃至他化如十嵗兒後則漸長如其身量色界初生身量即成旦具天衣如梵眾天初生長半由旬)四天王天東方提頭頼吒天王此云持國護持國土故居黃金埵領乾闥婆富單那南方毘留勒叉天王此云增長令他善根增長故居琉璃埵領鳩槃茶薜荔多王有九十一子(如靈感傳)西方毘留博义天王此云廣目亦云非好報亦云雜語能作種種語故居白銀埵領毘舍闍毒龍等北方毘沙門天王此云多聞福德之名聞四方故居水晶埵領夜叉羅剎諸處建立天王掌事見唐天寶元年如僧史畧俱舍頌云妙高層有四相去各十千(梵語蘇迷盧亦云須彌此云妙高妙謂四實所成高謂出眾山表始從水際至山半腹分為四級相云各十千由旬)旁出十六千八四二千量(此橫廣也旁即是橫最下一層廣十六千踰𮜖那第二層八千第三層四千第四層二千也)堅首及持鬘桓憍大王眾如次居四級(堅首第三皆藥叉眾大王即四天王堅首最下級乃至四王居最上級)亦住餘七山(諸藥又眾亦住餘七金山是四王所部眾故)又日月宮城五風所持(一持二養三受四轉五調)齊雙持山頂旋環山腹照四天下雙持山高四萬二千由旬須彌七金及銕圍山入水皆八萬四千由旬須彌出水亦八萬四千由旬餘之八山半半論减乃至銕圍山高三百二十八由旬二俱盧半九山廣闊皆等高量(俱盧舍此云二里)日宮廣五十一由旬月宮廣五十由旬俱舍頌云夜半日沒中日出四洲等(輔行引長阿舍二十二云欝單越夜半弗婆提日沒閻浮提日中瞿耶尼日出經文次第四方遍說彼經又云閻浮提為東弗子逮為西乃至單越為西于逮為東以由日月轉故皆謂日出處為東文)近日自影覆故見月輪缺(如新月則西近於日自影覆東故見東缺殘月則東近於日自影覆西故見西缺)忉利此云三十三山頂四角各有八宮中帝釋殿背世三十三人天帝為主於摩竭陀國修勝業故故同生此俱舍頌云妙高頂八萬(徑過八萬踰𮜖那)三十三天居四角有四峯金剛手所住(有藥叉神名金剛手執金剛杵止住其中護諸天故)中宮名善見(見者稱善故)周萬踰𮜖那高一半金城(善見外墻以金為之高一由旬半城有千門)雜飾地柔軟中有殊勝殿周千踰𮜖那外四苑莊嚴眾車麄雜喜(城外四苑一眾車苑隨天福力種種車現二麄惡苑麄澁戰器天欲戰時刀杖等現三雜林苑雜受欲樂故四喜林苑極妙之境觀者無厭名曰喜林也)妙地居四方相去各二十(苑邊有地去苑各二十由旬)東北圓生𣗳(城外東北𣗳名圓生挺葉開花妙香芬馥順風遍滿百踰𮜖那逆風猶遍五十踰𮜖那)西南善法堂(三十三天時集於彼議論如法不如法事)單修上品十善(揀夜摩已上兼修定故)夜摩此翻善時亦名時分時時唱快樂故兜率此云妙足新云覩史陀此云知足於五欲境知止足故化樂於境變化自娛樂故他化自在欲得境時餘天為化假他所作以成己樂即魔王也淨名云多是不思議解脫菩薩住赤色三昧不取不捨應為魔王(文)未到定未入根本禪也止觀九(四)云住欲界定從是心後泯然一轉虛豁不見欲界定中身首衣服床鋪猶如虛空冏冏安隱身是事障事障未來障去身空未來得發是名未到定相(文)然生上四天自是欲界定力今從欲天極處為言云未到定不必四天皆爾俱舍頌云欲天俱盧舍四分一一增(四分之一即半里也初四天王長半里上五並半里論增)人間五十年下天一晝夜承斯壽五百上五倍倍增(四天王壽五百嵗以人間五十年為一日忉利千嵗以人間百年為一日乃至他化十六千嵗以人間千六百年為一日)法華文句(二十九)云三光天子是帝釋內臣如卿相四王是外臣如武將(文)又帝釋為地居天主魔王為六欲天主雖主欲界帝釋四王欲行佛法魔不得制(如感通傳)。

　　次色界十八天分為四禪初禪三天(梵眾梵輔大梵)二禪三天(少光無量光光音一)三禪三天(少淨無量淨徧淨)四禪九天(無雲福生廣果已上三天凢夫住處修上品十善坐禪者得生其中無想天外道所居無煩無熱善見善現色究竟已上五天第三果居處上之九天離欲麄散未出色籠故名色界坐得禪定故得禪名)。

　　妙玄云正報之身是清淨色非如欲界垢染色也十八天此凖上座部立若薩婆多宗唯立十六天以梵輔大梵合為一無別處故無想廣果合為一身壽同故若經部宗(佛滅後四百年初從一切有部復出一部名為經部立義凖經不依律論)立十七天梵輔大梵身量別故上座部中須明十八者以廣果無想身壽雖同因果有異廣果以無尋伺為因果無想以無心為因果四禪梵語禪那此翻為定攝心專注不流散故世出世間此禪為根本各有支林功德如法界次第。

　　<<PIC>P189p0096_01.gif</PIC>

　　輔行九上九引婆沙中問初三何故五二四何故四荅自古相承云欲界五欲為外亂二禪喜為內亂初禪治外亂之始三禪治內亂之始故各有五二禪外亂息四禪內亂息是故二四但立四支初禪三天梵者淨也無欲染故十八天皆淨無欲此當其首偏得淨名梵眾是民梵輔是臣大梵即王也劫初先生劫盡後滅主領大千然通論有萬億梵王唯此是大千之中王名尸棄得為大千之主降此不得(橫論)又初禪有語言號令能統上冠下故也如法華云娑婆世界主梵天王尸棄大梵若摩醯首羅居色界頂報勝為王無統主義以二禪已上無言語法是故諸禪亦各以報勝為主非統御也(竪辯)具如法華文句淨名䟽明若涅槃䟽云娑婆世界主正是首羅又云梵王只領小千而已乃古師之說非經家正意二禪三天少光光明少故無量光光明轉增無限量故光音以光當語音故新譯云極光三禪三天少淨意識嗜樂離喜而純樂受故無量淨淨勝於前不可量故徧淨樂受最勝淨周普故四禪九天無雲者下雖空居依雲而住此無雲首特號無雲業䟽云第四禪上雲居輕薄如星散住不同下天如雲密合(文)福生者修勝福力方生此天從因彰名廣果者凡夫之果無勝過故無想者一期中間心想不行故無煩雜無熱惱善相見善現相究竟無極此五天三果所居名五不還天若俱舍舊圖次第而上若凖楞嚴第九皆橫在四禪中彼四禪天獨有欽聞不能知見如今世間曠野深山聖地道場皆羅漢所住持故世間觕人所不能見(文)又色究竟中有摩醯首羅此翻大自在天俱舍頌云色天踰𮜖那初四增半半(謂梵眾半踰𮜖那梵輔一大梵一半少光二也)此上倍倍增(無量光四光音八乃至徧淨六十四)唯無雲减三(下徧淨天既六十四無雲倍應百二十八身壽但有一百二十五者謂從變易受入不變易受難故各减三變易不變易約三災壞不壞說)少光上下天大全半為劫(少光已上大全為劫謂少光二大劫乃至色究竟萬六千大劫少光已下大半為劫以由身量與壽量等大梵身既一由旬半故壽當一劫半故以四十小劫為一大劫則六十小劫成劫半也梵輔壽一劫身一由旬四十小劫也梵眾身半由旬故壽半劫二十小劫也)。

　　三無色界四天(空處識處無所有處非非想已上四天只有四陰而無色蘊故得名也)。

　　若厭色籠修四空定生四空天名無色界輔行六上(四)云從第四禪欲入空處必作方便滅三種色一可見可對色(色塵)二不可見可對色(五根四塵)三不可見無對色(法入少分無表色也)此之三色並在色界欲入無色故滅此三(文)無色界色小乘空有二宗各計不同大眾部云但無觕色非無細色妙玄四(六)引毘曇云無色有道共戒戒是無作色以無漏緣通故此戒色隨無漏緣至無色也(文)釋籤四(三十一)云言無漏緣通者通九地也既通九地豈隔無色(文)妙樂六(九)云無色雖無四大造色定果所為皆是墻壁(欲色二界業果所為)三界皆以意識維持若約諸宗無色非全無四大色雅合其宜(文有門計有色合經墻壁譬)此是有宗計有色也妙玄引成論云色是無教法(此是空宗牒有宗計)不至無色(此是空宗難有宗也難云應不至無色耶如讀教記戒體中辯)此是空宗計無色也然小乘計有是不了義說無色者乃名了義大乘反此楞嚴經云是四空天身心滅盡定性現前無業果色孤山釋云謂無業果色者顯有定果色也此與小乘有宗義合若大經云無色界色(是佛境界)非諸聲聞緣覺所知者此是大乘說有色義也空處禪門六(九)云此定最初離三種色心緣虛空既與無色相應故名虛空定也(文)識處禪門六(十一)云捨空緣識以識為處正從所緣處受名故名識處(文)無所有處行者厭於識處無邊於是捨之入無所有處亦名不用處禪門六(十二)修此定時不用一切內外境界外境名空內境名識捨此二境故言不用處(文)非非想止觀六(四)引阿毘曇婆沙云非無想天之無想非三空之有想故言非想非無想也人師云無想是色天異界不應仍此得名就同界釋名前無所有定已除想今復除無想想無想兩捨故言非有想非無想(文)輔行六上(五)人師尚不許引色無想天况總引四禪既是論文取亦無失人師釋義亦未全非今家俱存故無破斥(文)止觀九(八)云此定不緣識處故非想不緣不用處故非非想(文)只有四陰輔行五上(卄四)云蘊之與陰新舊異譯(文)積聚名蘊蓋覆名陰積集有為蓋覆真性然諸文或云四禪八定或云四定者輔行九上初云若色無色二界想對則色界名禪無色界名定若總以上界望於下欲則上二界俱名定地下界為散文。

　　上來所釋從地獄至非非想天雖然苦樂不同未免生而復死死已還生故名生死此是藏教實有苦諦。

　　一徃言之三途唯苦諸天純樂人中苦樂相間通而言之天亦有苦妙玄六(卄九)云六欲天者地天別有修羅闘戰之難通有五哀死相苦等地獄色天雖無下界諸苦而為色所籠若命盡時不樂入禪風觸吹身唯除眼識餘皆有苦四空諸天雖無欲色界等苦如瘡(空處)如㿈(識處)如病(無所有處)如箭入體(非非想)成就細煩惱(文)及非想有八苦等文句六云三藏教詮生滅故云實有也。

天台四教儀集註卷第四


永樂北藏第 189 冊 No. 1629 天台四教儀集註（選錄「集註」本文）


天台四教儀集註卷第五　　　　　稼五

　　南天竺沙門　　蒙潤　　集

　　二集諦者即見思惑又云見修又云四住又云染污無知又云取相惑又云枝末無明又云通惑又云界內惑雖名不同但見思耳。

　　集者招集為義惑與業俱能招生死而今但云惑者前苦諦中已明善惡業故即見思惑示集諦之體也見者若云見理時能斷此惑即從觧得名若云見秖是假(謂因成相續相待三假也)假者不實為義即當體受稱。

　　<<PIC>P189p0103_01.gif</PIC>

　　<<PIC>P189p0104_01.gif</PIC>

　　<<PIC>P189p0104_02.gif</PIC>

　　<<PIC>P189p0105_01.gif</PIC>

　　思惑入修道位重慮緣真輔行云慮謂思慮見道觀真已發無漏今復重觀故云重慮此惑即除名思惟惑此從觧得名若云思假及愛惑者此當體受稱然見惑從法塵起能障真理思惑從五塵起能牽三界此皆約欲界多分說細論不拘見修見惑見道所斷思惑修道所斷約能斷位名所斷惑也四住見為一住思惑分三因此二惑故住着三界染污無知妙樂一廿四云然小乘中立二無知染污無知無明為體不染污無知劣慧為體謂味勢熟德時數量耳(文)(諸法滋味損益等勢成熟德用近遠等時一二等數大小等量)取相惑三惑皆名取相觀音玄記上七云見思取生死相塵沙取涅盤相無明取二邊相今見思取六道生死之相也枝末無明對根本得名見思以無明為根本故云枝末於一切法無所明了故曰無明通惑對別惑得名見思通三乘人斷故曰通惑塵沙無明別在菩薩所斷故名別惑界內惑對界外得名見思潤有漏業招三界生故云界內塵沙潤無漏業無明潤非漏非無漏業招變易生故云界外塵沙則通界內外也。

　　初釋見惑有八十八使所謂一身見二邊見三見取四戒取五邪見(已上利使)六貪七瞋八癡九慢十疑(已上鈍使)此十使歷三界四諦下增减不同成八十八謂欲界苦十使具足集滅各七使除身見邊見戒取道諦八使除身見邊見四諦下合為三十二上二界四諦下餘皆如欲界只於每諦下除瞋使故一界各有二十八二界合為五十六并前三十二合為八十八使也。

　　法界次第上七云使以驅役為義能驅役行者心神流轉三界故通受使名身見於陰入界中妄計為身強立主宰恒起我見諸文或云身見或云我見止觀十(十六)雙列二名云求我叵得故則身見破身見破故則我見破文輔行五下九云外人計我如麻豆及母指等或計徧身神身四句及一異等文邊見於身見上計我斷常執常非斷執斷非常隨執一邊也見取謂因此見通至非想信此非餘執劣為勝戒取執邪為道名非因計因及雞狗等戒名戒取邪見由計斷常不信因果復計此我以為自然𡨋初世性世性即是二十五諦(一𡨋初二從覺等如圖子)及六諦等或計從於父母微塵梵天等生皆名邪見貪是己法者愛即指五見為己法也嗔非己法故嗔癡不識見中苦集慢我觧他不解疑猶豫不决利鈍利則造次恒有鈍則推利方生五鈍亦名見中思亦名推利思亦名背上使利使若去鈍使亦亡故屬見攝四諦下惑增减不同前云集諦雖在惑業今歷四諦者集是能迷苦是所迷又道滅雖是出世間因果由迷苦集道滅亦迷如不識病亦迷於藥此四諦惑俱舍頌云苦下具一切集滅各除三道除於二見上界不行嗔輔行五下九問四諦下惑依何理教增减不同耶荅依阿毘曇上界不行嗔無相害故有善欲故性寂靜故心滋潤故然止而不行非能斷也故法華中蜈蚣喻嗔通三界妙樂六(三十二)云小乘中云上界無恚非𥁞理也問何故身邊唯在苦耶荅此見依身故名身見依於身見而起邊見餘三非身故無此見又見苦斷故故在苦下四空無色有身見者雖無麄色而有細色所執未云即是身見非想八苦其義可知問戒取何故唯在苦道荅唯彼所起問戒取計因苦諦是果何故在苦荅計多苦行望為實因故在苦下非出世道妄為出道是故復於道處能起集滅異此故無身見無身見故亦無邊見集滅非道不生戒取又復戒取在於苦道二諦下者本是內道見苦能斷本外道者見道能斷故惟在二此有親踈之義孤山作六十四句觧(云云)八十八使且㨿見惑婆沙中云九十八使者兼十思故也輔行五下十云以十纏為九十八論文所出不同或名三結止觀云初果所破如竭四十里水功夫甚大恐聞者生疑畧斷三結謂身見戒取疑(如下圖示)。

　　<<PIC>P189p0109_01.gif</PIC>

　　二明思惑者有八十一品謂三界分為九地欲界合為一地四禪四定為八共為九地欲界一地中有九品貪嗔癡慢言九品者上上上中上下中上中中中下下上下中下下上八地各有九品除瞋使故成八十一也。

　　此界繫思亦名迷事思亦名正三毒異俱生思及推利思也九地所依處得名欲界同一散地故合為一於九地中各有九品貪瞋癡慢但上八地無嗔耳不言疑者見道已斷理合無疑斷此惑時或直緣一真諦或於四諦中隨緣一諦故止觀中云見惑如四十里水思惑如十里水大經云初果所斷如四十里水其餘在者如毛一渧。

　　上來見思不同總是藏教實有集諦。

　　此惑有為有漏之因故云實有上明見惑八十八使思惑八十一品乃見思俱開若云九十八使乃開見合思若云四住開思合見但云見思俱合義也或云三漏(欲有無明)或云四流(見欲有無明)或云上下五分妙樂七十八云上五分中色染無色染一向唯上掉舉等三雖復通下不能牽下故云上分言下分者貪雖通上不是惟上嗔一唯下不通於上餘三遍攝一切見惑雖復通上而能牽下故名為下故俱舍云由二不超欲由三復還下縱斷貪等至無所有由身見等還來欲界(文)。

　　<<PIC>P189p0111_01.gif</PIC>

　　三滅諦者滅前苦集顯偏真理因滅會真滅非真諦。

　　法界次第中(十一)云滅以滅無為義結業既盡則無生死之累故名為滅妙玄二(二十)云二十五有子果縛斷是滅諦(文)觀音玄記上(十七)云滅諦之體是二涅槃雖非真諦能𡨋於理故云因滅會真滅非真諦因滅苦集方能會真非謂此滅便是真諦止觀一(十二)云法性自天而然集不能染苦不能惱道不能通滅不能淨如雲籠月不能妨害却煩惱已乃見法性經言滅非真諦因滅會真滅尚非真三諦焉是(文)輔行一下(十一)云當知苦集但是能覆不能惱染道滅能顯而理本淨法性如月苦集如雲道如却除滅如却已(文)。

　　四道諦者略則戒定慧廣則三十七道品此三十七合為七科。

　　法界次第中(十)云道以能通為義正道及助道是二相扶能通至涅槃故名為道(文)妙玄二(二十)云戒定慧無常苦空能除苦本是道諦(文)畧則戒定慧釋籤(三九)道品雖多戒等攝𥁞戒攝三(正語正業正命)定攝十(四如意足定根定力除覺定覺捨覺正定)慧攝十八(四念處四正勤進根慧根進力慧力擇覺進覺喜覺正見正思惟正精進)通定慧(念根念力念覺正念止觀七九云念通緣兩處)通三學(信根信力輔行云一切諸法信為本故文)廣則三十七道品三四二五單七隻八若六度攝三十七具如輔行七上(廿一)道品者法界次第中(十二)云品者類也此七科法門悉是入道淺深之氣類故云道品也(文)。

　　<<PIC>P189p0113_01.gif</PIC>

　　然此道品通正通助通大通小通漏通無漏亦漏亦無漏並如止觀第七具釋又小唯正道大通正助今是小乘道品義當相生。

　　一四念處一觀身不淨(色蘊)二觀受是苦(受蘊)三觀心無常(識蘊)四觀法無我(想行蘊)。

　　四念處一五云四者數也念者觀慧也處者境也今言四者人於五陰起四倒故於色多起淨倒於受多起樂倒於想行多起我倒於心多起常倒舉四倒故言四也若相生次第應言識受想行色若觕細次第應言色行想受識今從語便故言身受心法文若迷心不迷色則數為五陰若迷色不迷心則數為十二入若心色俱迷者則數為十八界如婆沙論俱舍頌云聚生門種族是蘊處界義愚根樂有三故說蘊處界(諸有為法和合是聚義生長門是處義以能生長心心所法種族是界義如一山中有金銀銅銕等名多界等補註十三卷十二帋)。

　　<<PIC>P189p0114_01.gif</PIC>

　　<<PIC>P189p0114_02.gif</PIC>

　　觀身不淨四念處一六云一切色法名之為身內身外身內外身己名內身眷屬及他名外身若己若他名內外身此三種色皆從前世不淨業生則有五種不淨謂生處種子相性究竟生處者女人之體是不淨聚蟲膿穢惡合集成立經十月日二臟間夾迮隘如獄釋論云此身非蓮華亦不由旃檀糞穢所長養但從尿道出種子不淨者攬父母遺體赤白二渧於中而住是識隨母氣息出入是為受身最初種子不淨也相不淨者頭等六分從首至足純是穢物譬如死狗𥁞海水洗洗死屍𥁞唯餘一塵一塵亦臭性不淨者根本從穢業生託於穢物長養其性自爾不可改變究竟不淨者業𥁞報終捐棄塚間如朽敗木大小不淨盈流於外文觀受是苦四念處一七云領納名受有內受外受內外受緣內名內受緣外名外受緣內外名內外受又意根受名內受五根名外受六根名內外受一一根有順受違受不違不順受於順生樂受於違生苦受於不違不順生不苦不樂受樂受是壞苦苦受是苦苦不苦不樂受是行苦觀心無常者心即心王心王不住體性流動若麄若細若內若外皆悉無常觀法無我四念處一七云法名軌則有善法惡法無記法人皆約法計我我能行善行惡行無記若於心王計我已屬心念處攝若於心數計我從九心數一切善數惡數通大地數並屬行陰法念處攝此等法中求我决不可得龜毛兔角但有名字實不可得若善法是我惡法應無我若惡法是我善法應無我若無記是我無記不能起業但名因等起因此無記起善起惡善惡業尚非我因等起何得是我當知皆無有我但是行陰故經云起惟法起滅惟法滅但是陰法起滅無人無我眾生壽命雖有法起亦是顛倒顛倒者即是身邊二見想行蘊者止觀五八云想取相貌行起違從文念處居初者一佛囑佛將入涅槃阿難請問佛去世後比丘依何修道佛荅比丘當依四念處行道二依經止觀五二云大品云聲聞人依四念處行道菩薩初觀色乃至一切種智章章皆爾故不違經文三現前止觀五連云又行人受身誰不陰入重擔現前是故初觀文輔行七上十二云以四念處能為大小觀行初門如來殷勤遺囑意在於斯文。

　　二四正勤一未生惡令不生二已生惡令滅三未生善令生四已生善令增長。

　　正則不邪勤則不怠輔行七上(十二)云只是於前念處精勤除惡生善文從語便先除二惡次生二善㨿行必以已生善惡居先未生善惡居次並先明滅惡次明生善文止觀七(二十六)引十住毘婆沙偈云斷已生惡法猶如除毒蛇斷未生惡法如預防流水增長已生善如溉甘果栽未生善為生如鑽木出火文一未生惡令不生四念處觀時若懈怠心起及諸煩惱惡法雖未生恐後應生遮信等五種善根今為不令生故一心勤精進方便遮止不得令生也二已生惡令滅四念處觀時若懈怠心起諸煩惱覆心離信等五種善根如是等惡若已生一心勤精進方便除斷令𥁞也三未生善令生四念處觀時信等五種善根未生為令生故一心勤精進方便修習令善根生也四已生善令增長四念處觀時信等五種善根已生為令增長故一心勤精進方便修習令不退失增長成就法界次第中十三。

　　三四如意足。

　　(欲念進慧)法界次第中(十三)云智定力等所願皆得故名如意足此四屬定六神通中身如意足藉茲而顯又通因定生亦可六通因茲並發四正勤是慧慧觀不勤念處不成反招散動如風中燈令修如意如加密室定慧均等欲者希向慕樂莊嚴彼法言彼法者謂念處境言莊嚴者修希向心令法端羙凡所修立一切諸法若無樂欲事必踈遺念者專注彼境一心正住若無一心觀法斷絕進者唯專觀理使無間雜無雜故精無間故進凡所修立一切諸法若無精進事必不成慧者止觀法界次第皆名思惟思惟彼理心不馳散當知四法是入定方便(出輔行七上十二)㭊玄下(三十六)云四觀神足心所中慧以覺察為義妙樂二(入云)思是慧數文。

　　四五根(信進念定慧)。

　　輔行七上(十二)云修前諸品縱善萌微發根猶未生根未生故萌善易壞令修五法使善根生故此五法皆名為根文信者信於諦理能生一切無漏根力禪定觧脫三昧等然此信根必依念處若無信境根何能生進者信諸法故倍䇿精進念者但念正助之道不令邪妄得入定者攝心在正道及諸助道善法中相應不散慧者念處之慧為定所攝以觀自照不從他知。

　　五五力(同上根名)。

　　前不入故進修五力令根增長則能排障同上根名者輔行七上(十三)云問名同於根何須更立荅善根雖生惡猶未破復更修習令根增長是故此五復受力名根成惡破故名為力(文)釋籤一(丸)云信觧品云無有欺怠嗔恨怨言欺為信障怠為進障嗔為念障恨為定障怨為慧障若根增長能破五障故名為力(文)信力信諦不為邪外諸疑所動進力觀諦心無間雜本求道果未證不休念力持諦破邊邪想不令煩惱之所破壞定力若成能破欲界一切諸散能於諸禪互無妨碍不同單修根本之相慧力能破一切邪外等慧能破一切見愛等執。

　　六七覺支(念擇進喜輕安定捨)。

　　修前不入由定慧不調故用七覺均調學謂覺了支謂支分法界次第中(十四)云無學實覺七事能到(文)止觀七九云心浮動時以除覺除身口之麤以捨覺捨於觀智以定心入禪若心沉時以精進擇喜起之念通緣兩處(文)輔行七上(十三)云定慧各三各隨用一得益便止無假徧修若全無益方趣後品念能通持定慧六分是故念品通於兩處文。

　　七八正道(正見正思惟正語正業正精進正定正念正命)。

　　正以不邪為義能通至涅槃故名為道正見修無漏十六行故明見四諦正思惟以正思惟發動此觀正語以無漏智除四邪命常攝口業住正語中正業以無漏智除身邪命住於清淨正身業中正精進勤修涅槃善入正諦正定正住於理决定不移正念心不動失正直不忘正命以無漏定慧通除三業中五種邪命見他得利心不熱惱而於己利常知止足住清淨正命。

　　<<PIC>P189p0121_01.gif</PIC>

　　已上七科即是藏教生滅道諦。

　　輔行一下(十一)云菩提煩惱更互相傾故名生滅。

　　然如前所列四諦名數通下三教但是隨教廣狹勝劣生滅無生無量無作不同耳故向下名數更不再列。

　　釋籤三(八)云問何故立四種四諦之殊荅諦本無四諦秪是理理尚無一云何有四故知依如來藏同體權實依大悲力無緣誓願物機所扣不獲而用機宜不同致法差降從一實理施出權理權實二理能詮教殊故有四種差別教起涅槃實後暫用助圓故須具用偏圓事理故今引之以顯誠證三偏一圓界內界外各一事理故成四種(文)廣狹等者以藏通造六故狹別圓造十故廣藏別不即故劣通圓談即故勝於廣狹境各論勝劣則成四種四諦迷真有重輕故論生滅無生迷中有重輕故論無量無作不可作尋常迭論勝劣釋也生滅妙玄二(二十)云迷真重故從事受名如前釋無生妙玄二(二十)云迷真輕故從理得名苦無逼迫相集無和合相道不二相滅無生相無量妙玄云迷中重故從事得名苦有無量相十法界不同故集有無量相五住煩惱不同故道有無量相恒沙佛法不同故滅有無量相諸波羅蜜不同故(文)無作妙玄云迷中輕故從理得名止觀一三云陰入皆正無苦可捨無明塵勞即是菩提無集可斷邊邪皆中正無道可修生死即涅槃無滅可證(文)。

　　然四諦之中分世出世前二諦為世間因果(苦果集因)後二諦為出世間因果(滅果道因)。

　　釋籤三(八云)苦集只是世間一法道滅秪是出世一法世出世法因果性殊而因必趣果因果𩔗異故值四殊(文)。

　　問何故世出世前果後因耶荅聲聞根鈍知苦斷集慕果修因是故疑也。

　　聲聞根鈍苦為初門支佛以集菩薩以道通菩薩以滅別菩薩以界外道圓菩薩以界外滅慕果修因且㨿凡位若初果去則云帶果行因支佛不立分果乃云望果行因四諦果前因後此且一途餘亦不定。

　　<<PIC>P189p0123_01.gif</PIC>

　　<<PIC>P189p0124_01.gif</PIC>

　　畧明藏教修行人之與位。

　　通標一教修行之人及三乘位次妙玄四(三十二)云為破行人增上慢心為消經文引物希向(文)釋籤五(廿二)云若無位次將何以為見賢思齊將何以越增上慢罪(文)。

　　初明聲聞位分二初凡二聖凡又二外凡內凡。

　　凡有四門明位一毘曇有門明七賢七聖二成論空門明二十七賢聖三毘勒論明雙亦門四車匿論明雙非門後二門大論雖指論文不度若空門二十七賢聖者學人十八無學有九四教義二(十七)云賢人有二聖人有二十五(文)凡位不俻今家不用釋籤五(二十)具引今依有門明聲聞位者有三意一凡聖位足二佛法根本三符順教旨佛法根本者有門所說世間諸法乃是無明正因緣生不同外道邪無因緣生也又四教義云大乘經論破小用小多取有門少用空門故須畧出毘曇有門佛法根本賢聖之位(文)又(二初)云三藏四門雖俱入道而諸經論多用有門乃至圓教多用非空非有門今不列七聖直作四果釋者名義顯故。

　　<<PIC>P189p0125_01.gif</PIC>

　　<<PIC>P189p0125_02.gif</PIC>

　　此依釋籤五(十八)列成論二十七賢聖若輔行凖俱舍列則無身證故料揀云何緣身證不預其數荅無漏三學是聖者因擇滅涅槃是聖者果滅定有漏不是依因是故身證不預其數中阿含(川一)云長者問佛福田有幾佛荅同俱舍且㨿學無學二十七人是同然福田經列身證俱舍則無也凡者常也亦名為賢賢者善直亦曰鄰聖分內外者相似見理名內未得似觧名外。

　　釋外凡中自分三初五停。

　　心停者止義住義修此五法止住五過心者有四種一草木二肉團三積聚精要四慮知今是慮知心也此五停心通於四教具如四念處明妙玄五三以五停心對圓五品禪門二(五)以停心名五門禪義該大小通於凡聖菩薩等修今是三藏聲聞助道也貪等是境不淨是觀四教義二(四)云心既調停乃可習觀猶如密室之燈入道根本無過此五法也(文)或云五停心觀則從慧或云五門禪則從定定慧調適故名停心。

　　<<PIC>P189p0127_01.gif</PIC>

　　然上列次㭊玄以不淨觀居初者約三不善根次第也第四明㭊界觀者約不善根後辦第五明數息者散亂是隨煩惱故於煩惱後辯四教義等文皆以數息居初者順修禪人必先攝散入定故四教義二云今依禪門辯次第也以病先後隨人不須定執前後次第也又諸文專以不淨數息居初者妙樂六(十)引俱舍云入道要二門不淨觀數息㭊界與念佛互存沒者四教義二(四)問此處何不說念佛三昧為五種耶荅開因緣出界方便代也(以二世因緣與界方便皆破着我能破雖異所破是同故開二世因緣以破着我却出界方便代念佛也且界方便何以能代念佛耶故下即釋出云)界方便與小乘念佛相同亦破境界逼迫障(以界方便能破之相與念佛所破境界之相是同以皆不出六界十八界故念佛破境界逼迫障界方便亦破也)又四念處一云問此中何不云念佛停心荅作五度門則不用作六度門則須用因緣自對等分(性實斷常着我此三皆有故云等分)念佛對逼迫障(文)止觀七(十七)云毘曇以界方便破我(謂觀破六界十八界也)如輔行七上對治不同今圖示之。

　　<<PIC>P189p0128_01.gif</PIC>

　　多貪眾生不淨觀。

　　六識妄心於順情境上引起無厭故言多貪禪門第四明三種貪一外貪男女身分互相貪着用九想觀治(觀他身)九想者(一胮脹二青瘀三壞四血塗漫五膿爛六噉七散八白骨九燒)二內外貪於他己身而起貪愛用八背捨治(先觀內身骨鎻故能治內)三遍一切處貪資生五塵等物用大不淨觀治(即八勝處因於自身骨人觀成漸見十方依正故能治自他貪欲)㭊玄上八明四種一顯色謂青黃等作青瘀想二形色長短等形作壞爛想三妙觸自他身分細軟光澤作䖝蛆想四供奉祇承適意用死想治也此四望大論六種缺人相音聲姿態等此不淨觀與念處觀身有異一正助不同彼正此助二自他境別彼觀自身此想他境三假實觀異彼是實境此是假想。

　　二多嗔眾生慈悲觀。

　　於違情境上忿恨不已名曰多嗔佛令修慈悲觀可以對治若凖禪門第四一義通大乘境觀有三一非理嗔(歘起嗔心不問可否)修眾生緣慈(一切眾生如己眷属)二順理嗔(人實來惱我)修法緣慈(見一切法皆從緣生)三諍論嗔(着己所觧為是謂他說行為非)修無緣慈(能所一體慈即無緣)今是小乘助觀當彼第一眾生緣慈若法界次第則具明慈悲喜捨四無量心今但慈悲㭊玄凖俱舍論七周行慈輔行九(下五)依婆沙明九周行慈而皆不出七境三樂謂上親(父母師長)中親(兄弟娣妹)下親(朋友知識)中人(非冤非親)下冤(害下親者)中冤(害中親者)上冤(害上親者)三樂者㭊玄(上十一)謂諸佛(上)菩薩(中)諸天(下)輔行引婆沙云三禪(上)四事(中)經行處(下)輔行(九五)引婆沙云問與眾生何處樂荅有說與三禪樂樂中勝故有說與四事樂已曾得故有說與經行處所有樂至所住處思惟令得文若㭊玄三樂恐成過分隨機之說貴在治障不可槩論。

天台四教儀集註卷第五


永樂北藏第 189 冊 No. 1629 天台四教儀集註（選錄「集註」本文）


天台四教儀集註卷第六　　　　　稼六

　　南天竺沙門　　蒙潤　　集

　　<<PIC>P189p0131_01.gif</PIC>

　　先親後冤者從易至難順心成觀若㭊玄第六觀方與上親下樂第七上親中樂中親下樂者一者次第脩觀未暇與故二者順七周次第每一番用觀先與上樂中下非要故在後時與雖前後境境皆三使冤親平等以破嗔障輔行開為九周者一順從親至冤次第與樂不待六七却緣前親又復前境為得不得盖為破障且爾運心其實前人實未得樂故㭊玄上云問自身有樂可施於他忽若自身無樂將何施與荅自身若無樂可施即運心將餘諸天菩薩等樂而惠施之願彼冤親平等眾生得受如是等樂故又涅槃䟽云雖欲拔苦實未拔苦皆是虛言雖欲與樂實未得樂此是假說又行者用觀當念冤讐如過去父母等方能冤親平等與樂廣如㭊玄上(云云)。

　　三多散眾生數息觀。

　　攀緣思慮與定相違故名多散息有四相止觀八(十七)云有聲曰風守之則散結滯曰氣守之則結出入不盡曰喘守之則勞不聲不滯出入俱盡曰息守之則定(文)數者從一至十不多不少令心不散禪門第五二有四師一師數出息不急不脹身則輕利易入三昧二師數入息隨息內斂三師出入無在但取所便而數四師依四時用數經家正依第三師又不許出入俱數恐生病故梵語阿那波那此云遣來(入息)遣去(出息)即是三世諸佛入道初門通於三乘四教又用息明六妙門謂數隨止觀還淨攝心在息從一至十名之為數細心依息知入知出故名為隨息心靜慮名之為止分別推㭊名之為觀轉心返照名之為還心無所依妄波不起名之為淨(如法界次第上)今是小乘助道但名數息。

　　四愚癡眾生因緣觀。

　　迷倒不了撥無因果故曰愚癡須知着我及計斷常并執性實三皆迷倒因緣者法界次第中(十七)云展轉感果為因互相由藉為緣(文)如無明為因能與行支為緣乃至生支為因能與老死為緣四教義二(十八)云十二因緣有三種不同一者三世十二因緣(過去二支因現在五支果現在三支因未來二支果)二者二世十二因緣(現在有十未來有二)三者一念十二因緣(此約現在隨一念心起即具十二因緣)三世破斷常二世破着我一念破性實也(文)輔行七上(末)云三世破斷常者三世相續故不斷三世迭謝故不常又過去破常未來破斷現在雙破斷常二世破我者現未二世具十二因緣於父生愛於母生嗔名為無明父遺體時謂是己有名之為行從識支去至老死支與二世同(文)輔行八上(十一)云言一念者非謂極促一剎那時謂善惡業成名為一念異於三世二世連縛等相故名一念皆是無常故無性實(文)如妙玄二(十六)禪門三(九)然此三種因緣破愚癡者(着我在內)凖大集及禪經說若毗曇大經乃以界方便破着我此皆隨機冝樂也若束十二為三道輪轉相生者俱舍云三煩惱二業七事亦名果(雖有十二而二三為性三謂或業事二謂因果)畧果及畧因由中可比二(後際畧果前際畧因中間廣說可比知也比凖俱舍缺畧義若凖婆沙前際畧果後際畧因乃全畧義補注十二引論具釋)又云從惑生惑業從業生於事從事事惑生有支理惟此(十二因緣通名有支道理惟若此也此名束十二輪為三道以能通義與輪轉義同廣如輔行三下十四釋)。

　　<<PIC>P189p0134_01.gif</PIC>

　　<<PIC>P189p0135_01.gif</PIC>

　　輔行引俱舍云能作及俱有同類與相應徧行并異熟許因唯六種今且依大論畧出六因相以大論是一家承用名字稍同故且依之乃至云復次心心數法從四緣生無想滅定從三緣生除於緣緣諸餘心數不相應行及色從二緣生除次第緣及緣緣餘有為法劣故無有從於一緣生者報生心心數法從五因生除於徧因無漏心心數法從三因生謂相應共及無障碍淨名記云十二秪是四六而已故知但是離合說也且如無明秪是行家之能通也即同類因行必四相即俱有也行中五部亦同類也(見歷四諦思歷一諦)無明行中心心數法共行共感所作必同行有必招識等異熟此行(必有)徧行五部之惑若四緣中論云增上即能作因緣五因性比六因說可知輔行八上(十一)云大論問佛說因緣甚為難解云何令於癡人觀耶荅非如牛馬等禪門但云聦明利根分別籌量不得正慧邪心取理名為愚癡(文)北因緣觀與支佛何異今是助道破障畧論三世支佛正觀破惑必須逆順兩緣百千萬世因緣等。

　　五多障眾生念佛觀。

　　止觀云睡障念處乃云逼迫障禪門第四明三種障念三身治(彼通大乘今且明小乘助道)障即惡業三種者一昏沉暗塞障(昏睡無記)念應身三十二相治二惡念思惟障(欲作五逆十惡等事)念報身力無畏等治三境界逼迫障(身忽卒痛或見無手足火焚水渴等也)念法身空寂無為治(文)今明小乘助道據四教義云破境界逼迫障合念真空法身若以身對教如輔行一下七云前之三教各念一身謂生應報圓念法身諸身具足(文)。

　　二別相念處(如前四念處是)。

　　妙玄四(二十三)云五障既除觀慧諦當能觀四諦而正以苦諦為初門作四念處觀破四顛倒(文)㭊玄上(二十)云別謂各別身受心法不同故相謂行相觀此四法作不淨等行相故言念觀者然觀體非念觀是其慧推求觀察知不淨等故(乃至)處謂處所謂身受心法是念所緣住止之處故(文)於五陰境脩四念處為破四倒合五為四受則六根對六塵義兼內外故獨為一想行一向居內故合為一又此念處別名屬慧通亦有定輔行三下(十一)云四境上心故名為定(文)。

　　三總相念處一觀身不淨受心法皆不淨乃至觀法無我身受心亦無我中間例知(已上三科名外凡亦名資粮位)。

　　此有四句四念處一云一境別觀別正是別相念處二境別觀總三境總觀別此二是總相之方便四境觀俱總是總相念處(文)初則一藥對一倒中間二句觀心漸熟或別於一境總用四觀或別用一觀總觀四境第四境觀純熟舉一俱得也若㭊玄凖俱舍䟽前三皆別相攝第四句方是總相位今依妙玄四念處初句是別後三皆總今此正當境總觀別謂別用一觀總觀四境又上停心破障四念處惟觀苦諦至內凡位方觀四諦妙玄四(三十三)云七賢位人明識四諦此約觧說心行理外名外凡資粮者從喻也欲越三有此為資粮。

　　二明內凡者有四謂煖頂忍世第一(此四位為內凡亦名加行位又名四善根位)。

　　漸見法性心遊理內身居有漏聖道未生故名內凡以定資慧加功用行故名加行聖道根本亦曰善根煖從喻妙玄四(二十四)云以別總念處觀緣四諦境能發似解伏煩惱惑得佛法氣分如鑽燧先煙春陽煖發以慧鑽境發相似觧觧即喻煖(此喻慧行)又如春夏積集花草自有煖生以四諦慧習眾善法善法熏積慧觧得起故名煖也(此喻行行)頂妙玄四(二十四)云似觧轉增得四如意定十六諦觀轉更分明在煖之上如登山頂觀矚四方悉皆明了故名頂法(文)忍妙玄四(二十四)云亦是似觧增長五種善法增進成根於四諦中堪忍樂欲(文)亦忍可義世第一釋籤四五云此是有漏故名世間於中最勝故云第一(文)此四位觀行者俱舍頌云從此生煖法(從總相後生煖善根)具觀四聖諦脩十六行觀(四諦為所緣十六行為能緣釋籤謂煖入諦十六行相有觧入字字恐誤或約上二界四諦体同通觧云八耳其實只觀欲界四諦此位有三品)次生頂亦然(用觀同前亦有三品)下中忍同頂(下忍遍觀八諦中忍縮觀明減緣行今皆云同頂者下忍雖上下遍觀不出四諦中忍雖咸緣行約初觀說)上惟觀欲苦一行一剎那(此上忍合有一行二剎那心言一剎那此揀滿說)世第一亦然(上忍位中有二剎那一剎那𥁞餘一剎那在名上忍滿即入世第一今一剎那引入無漏故云亦然也)。

　　<<PIC>P189p0139_01.gif</PIC>

　　<<PIC>P189p0140_01.gif</PIC>

　　中忍減緣行者若遍觀八諦脩三十二行名下忍位若初依欲界苦脩四行次例觀上二界苦亦四行又觀欲集四行次上二界集四行乃至上二界道下不用最後乘之一行名為一周减一行也復從前觀從後减至第四番减上二界道諦下道之一行到此能緣之行既無所緣之諦亦减此道行與道緣同名亦與緣同减故云减緣必减行(據初一行)减行未必减緣(據後三行)第五番减欲界道諦下乘行乃至最初欲界苦下空行總有三十一周减緣减行皆名中忍唯留一行并所緣苦境入上忍位(此位所留一行隨行者所冝如釋籤第四云云)是則上四下三七緣與初行同名行與緣同减故釋籤四(四)云七周减緣二十四周减行。

　　<<PIC>P189p0141_01.gif</PIC>

　　十六行義如輔行三下(十七)及㭊玄上具釋文上二界合一四諦者同一定地故以欲界現前比上而觀故㭊玄五義備釋(云云)此則伏三界四諦下惑至發真時故上二界同名比法忍智等又十六行只是觀門涅槃䟽名十六諦者取諦審觀察義故又此滅緣行妙玄三八合作八番者以行從緣但約八諦為八周也四教義一(十二)云中忍作十番縮觀者約後七諦以行從緣為七周開欲界苦下所減三行為三周總為十番妙玄八(八)云三番縮觀進成上忍者以三界不出四諦亦以行從緣減後三諦故曰二番諸文詳畧不同盖赴機異耳四善根勝利者俱舍頌云煖必至涅槃頂終不斷善(釋籤四云忍位是進煖位是退頂位是進退兩際猶如山頂文四教義二云煖頂退者何云性地荅此人雖造惡墮地獄一入受罪不復重入有性地善根故能得聖果文且必至涅槃與終不斷善有何異耶盖煖雖造惡入獄終不久留後必生人天證涅槃果若到頂位雖退入惡必不起大邪見斷善根故但有明昧淺深之殊其善根一也)忍不墮惡道(四教義二（十二）云下中二忍雖起煩惱惡業而不受三途猶受人天百千萬生若上忍成但有人天七生業在)第一入離生(此一剎那即入見道故同見道離四趣生)問前中忍中玄文云但作二心觀於一行釋籤何云彼四心同一行一緣耶荅中忍二心似於忍智二心也以由忍智二心雖在世第一後心發真而得今中忍位有此似觧故云如似約一行說但有二心故云但作二心觀於一行若釋籤云四心者緣行各二故云彼四心同一行一緣也釋籤四引論明脩煖法從欲界至無所有八地各九品并一具縛總七十三人是則煖法通於三界涅槃經何云如是煖法是色界法非欲界有文須知能脩之人通於三界所發煖法依色界定發也釋籤引評家云盡是色界法住定地法文涅槃䟽作三義釋云一多用定發煖法觀從多為言二據中間三界皆能發於煖法而色界居中故言色有三據處為語色發煖法易欲界則難(文)。

　　上來內凡外凡總名凡位亦名七方便位。

　　以此七位為入聖道之方便諸文或云五方便者盖停心破障故不論總別念處但合為一(文)。

　　次明聖位亦分三一見道(初果)二脩道(二三果)三無學道(四果)。

　　四教義云通名聖者聖以正為義捨凡性入正性初果見理破惑名見道二三果去重慮緣真名脩道四果惑盡名曰無學文句八(四)云研真斷惑名為學真窮惑盡名曰無學(文)然初果位從世第一後心苦忍真明(或云苦忍明發即欲界苦諦下若法忍也明發即苦法智也謂真智明發也)於八諦下發八忍八智總十六心有門以十五心名見道為初果向十六心是脩道初果攝㭊玄空門以十六心名見道為初果二果去方屬脩道宗計不同不須和會經家雖多用有門高麗師欲令易觧且凖空門註見道是初果也八忍八智者俱舍頌云前十五見道見未曾見故世第一無間即緣欲界苦生無漏法忍忍次生法智次緣餘界苦生類忍類智緣集滅道諦各生二亦然。

　　<<PIC>P189p0144_01.gif</PIC>

　　七聖位對三道四果及向次第超越住果勝進委如妙玄四教義明今圖示之。

　　<<PIC>P189p0144_02.gif</PIC>

　　一須陀洹此翻預流此位斷三界八十八使見惑見真諦故名為見道又名聖位。

　　預流者預入聖道法流金剛云入流或翻逆流逆生死流也㭊玄下(八)名抵債不受三途業債故斷三界八十八使者何故婆沙論云二十八使見道斷餘六十使修道斷耶先達云有二種根性若等觀四諦者見道斷八十八使若不等觀四諦者見道中唯斷三界苦諦下二十八使餘三諦下見隨修道斷乃是鈍根。

　　二斯陀含此云一來此位斷欲界九品思中斷前六品盡後三品猶在故更一來。

　　此果斷欲界九品思惑前之六品於初果之後此果之前須論家家今先明欲惑潤七番生死次通示超次根性後別釋家家之義惑有麄細故分九品無漏智力故經七生所以須七生者如輔行引成論云於七世中無漏智熟如服酥法七日病消如歌羅邏七日一變如親族法限至七代如七步蛇四大力故行至七步蛇毒力故不至八步惑力至七道力非八婆沙云應云十四何故云七荅中有本有數不出七故但云七(乃至)若總論生應云七人七天十四中有合二十八生且依前說不出七故故但云七。

　　<<PIC>P189p0146_01.gif</PIC>

　　<<PIC>P189p0146_02.gif</PIC>

　　任斷者此人非全無觀行但不及次斷勤加功行耳次斷者雖異任斷乃對超斷越次得名本斷超者輔行六上(十)云本得非想定即是已斷下八地思至十六心應名阿羅漢向但名阿那含者以凡地時有漏智弱但名那含若本斷九品今名三向若七八品得名二果斷六品等名二果向斷五四等但名初果(文)須抑退者意令此人此生必定起無漏聖道故(文出俱舍)小超者止觀六(九)云若凡地未得禪十六心滿超能兼除欲惑諸品或三兩品(輔行云應云三四或恐文誤或婆沙不同)即是家家一種子等即是小超(文)及前文云超斷至五品名家家乃至八品名一種子(文)輔行(六上)釋云今文中言超斷者只是下文小超之人(此定止觀超斷屬小超也)本在凡地未得色定或脩欲定欲惑未斷此人至十六心超斷五品名為家家此之五品同四品故(此文別釋小超中斷五品惑論家家者一種人也不可據此之文通定小超之人皆未得色定如止觀云若凡地未得禪若已得禪豈止三向盖小超人其類非一)隨其本斷品之多少而得名為家家種子及以無學向果等名(此文通釋小超超果不定盖止觀文明小超人至一種子義猶未𥁞故此點云隨其本斷等也盖隨其小超本位斷惑品數多少則斷五品名家家多則乃至極果則知小超不可惟局三果向也故止觀云十六心復即有一念超果至那含或超至羅漢)問小超若超至四果者上觀何故但云若凡地未得禪超能兼除欲惑諸品荅此據小超中未得色定者而言故云若凡地未得禪超能兼除欲惑諸品若之為言乃不定之辭也况諸品之言豈惟八品故下即云一種子等問或謂小超只至三向乃判輔行隨其本斷品之多少謂雙點超次而得名為家家種子乃別點小超及以無學向果等名乃別點次斷如此可乎荅止觀雖超次對辯輔行唯指小超如云今文中言超斷者即是下文小超之人乃至云此之五品同四品故隨其本斷品之多少等乃釋小超一連之文豈可分擘對當耶問止觀超次對辯何故小超只至一種子耶荅小超一種子已前與次斷異若三果後與次斷同故止觀不論也問或謂十六心後一念超果至那含屬本斷超超至羅漢屬大超者且小超何不預耶荅本斷超人豈止那含若大超人凡地聞唱善來即證羅漢何得云十六心後問小超既至羅漢與大超何別荅以小超凡地修觀伏於見思至十六心超果不定若大超人凡地一呼善來直超四果與小超自不侔矣次釋家家之義家家者受生處不一也人中三洲張王不同天上六欲宮殿等別故論天家家人家家不等家家平等家家輔行六上(六)云家家者有二不同謂天及人天謂欲天三二家生而證圓寂(此天家家)人謂人處或三二家或三二洲而證圓寂(此人家家已上皆平等家家也)若天三生天三人二若天二生天二人一(天不等家家)人生三二反此可知(人不等家家)故天家家先於人中得見道已若超若次進斷三四後於天中三二處生人中反此天家家者於最後生天中餘殘結斷名得圓寂人中家家凖此可知(然輔行云三二生而證圓寂即四果也此是家家種性不可作尋常斷九品惑得三果釋也)俱舍頌云斷欲三四品三二生家家(此二句正頌家家斷三品則損四生復三生在論三生家家若斷四品則損五生後二生在論二生家家)斷五至二向(斷至五品名二果向)斷六一來果斷七或八品一生名一間(斷至七品或八品猶有一生間隔此㨿命終者)此則第三向(此據不命終者而向三果)斷九不還果已上論頌正頌加行次斷備乎九種根性輔行問何緣無斷一品二品及斷五品名家家耶荅加行次人斷二必三斷五必六必無不斷大品惑盡而命終者輔行云此次斷義與令文同盖指俱舍加行次斷與止觀所引婆沙小超是同問次斷之人必斷大品惑盡何故斷四不至五六又斷八品何不至九荅斷初大品已既有餘力故更進斷第四也不至九者以有得果越界二義故六唯得果無越界義是故斷五必至於六二三品中全無二義斷二必三於理無疑問還有斷一二品論五四生家家否荅既斷二必三豈惟一耶問還有斷六品論一生家家否荅家家者受生處不一既唯一生則不論也問斷五至二向還可於此論功齊四品論家家否荅加行次人既斷五必六不同小超也三緣具足方論家家俱舍云即預流者進斷修惑若三緣具轉名家家一斷惑緣斷欲修惑三四品故(此揀異任斷)二成根緣得能治彼三四成無漏根故(此揀異本斷超)三受生緣更受欲有三二生故(此揀異大超)頌中但說初後緣者(斷欲三四品即斷或緣三二生家家即受生緣)論中既云預流果後進斷修惑即是治彼三四成無漏根義凖已成故不具說三緣缺一非家家之義若斷七八亦具三緣轉名一間此約次斷若小超人既論家家三緣必具輔行六上若超若次進斷三四(文)得非小超亦至三四品耶彼釋家家三二處生故以五品功齊四品而總言耳非謂小超至四品也又復小超至五品而不至六者由得果義故止觀六引婆沙云次斷五品名斯陀含向超斷五品名家家次斷六品名斯陀含果超斷六品名一徃來次斷七品八品名阿那含向超斷八品名一種子(文)問次斷五品名二向超斷五品名家家人斯陀含與一徃來那含向與一種子其義無別何分超次荅由命終不命終經生不經生異也盖次斷五品名二向者此人既不命終向二果也超斷五品名家家者此既命終雖斷五品功齊四品以論家家下二例說故三緣具足得受一間正取命終一生間隔三緣不具不受一間之名但名阿那含向正取不經生者向三果也然教門方便論家家者為令聖者畏經生故速得證果若任斷人既經生捐惑故不說也。

　　三阿那含此云不來此位斷欲殘思盡進斷上八地思。

　　此果斷欲界下三品思盡進斷上八地思取證四果而般涅槃(此云滅度)就此釋般那含此名從畧乃是般涅槃之阿那含也舊對家家稱為般般義無所凖又此且論有餘涅槃俱舍論云般涅槃者謂有餘依有餘師說亦無餘依此不應理彼應捨壽無自在故止觀六(五)云次斷初禪初品至非想第八品凡七十一品悉名阿羅漢向六種那含位在其中(此是任斷根性)輔行六上(六)引大論七種一中般二生般三有行般四無行般五上流般(色界)六現般(欲界)七無色般俱舍七種前五如大論第六却取無色般(輔行脫一無字乃云但取色般并五為六)第七方立現般荊溪謂俱舍不立現般指七種中第六不立耳非謂論文不明現般據二論六種一立一不立對釋止觀六種那含故有此言但諸文種數多少今凖俱舍三界七種圖示然後對揀頌云此中生有行無行般涅槃上流若雜修能徃色究竟超半超遍沒餘能徃有頂(餘字指不雜修有頂非非想處)行無色有四住此般涅槃(輔行六上㭊玄具釋論頌七種先色次無色後欲般今圖順三界次第色善善善無無無廣福無徧無少光無少大梵梵究竟現見熱煩想果生雲淨量淨音量光梵輔眾)。

　　<<PIC>P189p0153_01.gif</PIC>

　　<<PIC>P189p0154_01.gif</PIC>

　　大論七種名同俱舍列次小異(知下圖示)俱舍論云行無色者差別有四謂在欲界離色界貪從此命終生於無色此并前五成六不還復有不行色無色界即住於此現般涅槃并前六為七全超謂在欲界於四禪中已徧雜修遇緣退失從梵眾沒生色究竟中間盡越故名全超半超梵眾沒已中間漸受十四天處或超一二乃至十三後乃方生色究竟天皆名半超非全超故通受半名徧沒全不能超名為徧沒色界徧沒即十六天大梵是天主我慢無想是外道所居聖者不生此二天也俱舍復有九種即於色般合五為三有行無行皆生般攝即開三為九頌云行色界有九謂三各分三業惑根有殊致成三九別。

　　<<PIC>P189p0155_01.gif</PIC>

　　諸文或云五種獨指色般或云八種三界七中加不定般(補注十四初引婆沙三界般中遍有不定進老示不定相乃約期心欲界便般涅槃或謂能克却生上界而取證也或期生上界忽發宿習欲界即證色無色凖說可知)雜心論七種妙玄所用於色界五初開中為三(速非速經久)并後四成七毘曇有一萬二千九百六十種般如釋籤第五具示色界中般者初離欲界生色界時厭苦心切即在中有而般涅槃故屬色攝若至色界上生餘天雖有中有不得論般為無宿習厭苦力故(如㭊玄下)無色不立中般者指㱕鈔(十八)云經云無色眾生無有中陰者毘曇法中說除四空餘一切處定有中陰以無色界無處所故(文)俱舍明隨於何處得無色定於命終時即生無色圖中引五差者謂下中上上勝上極輔行六(上三)㭊玄下(十三)委釋行相由此五禪生五淨居又樂論議者恐就下界修觀時說非生淨居有論議也以二禪上無語言故(文)。

　　四阿羅漢此云無學又云無生又云殺賊又云應供此位斷見思俱盡子縛已斷果縛猶在名有餘涅槃若灰身滅智名無餘涅槃又名孤調解脫畧明聲聞位竟。

　　此位斷上八地七十二品思俱盡四智已圓(我生已盡梵行已立所作已辦不受後有)無法可學名無學果亦名究竟(如㭊玄下)阿羅漢者文句一云或言無翻含三義故淨名䟽十引智論釋云一殺賊從破惡以得名二不生從怖魔以受稱三應供因乞士以成德文(因果對釋)多含不翻乃經家正意以三義翻之乃順古耳若釋比丘因名乞士等對舉果名盖欲顯大比丘之階位也(如法華文句及觀經䟽)又前標聲聞通凡聖位若阿羅漢局第四果此位修三昧一名金剛二名重空三名電光(上二名如妙玄第四電光如止觀第九電光義通初果金剛通前五種羅漢重空別在不動羅漢所修)此果別號二種三種六種九種及果性退不退義今歷示之先明二種。

　　<<PIC>P189p0157_01.gif</PIC>

　　初時不時從緣得名次慧俱約觀立號三壞不壞依境受稱也或凖正理論以時不時敵對慧俱若凖妙玄四(廿六)及四教義二(十六)信行法行各二不得滅盡定者但是慧解脫得滅盡定者名俱解脫舊云敵對乃從正從多各對則旁正兼舉以信行亦有帶事兼修法行亦有緣空直入若壞法不壞法與慧俱同舊約五義揀判慧俱一約性共慧人修性念處俱人修共念處(四教義)二約正助慧人正道斷結俱人兼修助道(光明句中四教義二)三約事理直緣真理名慧解脫帶事兼修名俱觧脫事者一帶根本四禪俱人亦依世禪修六行觀故二帶無漏禪慧人但至觀禪俱人具修觀練熏修(止觀第九婆沙亦有少分慧脫全分慧脫此有三根至無四禪下根也能修一禪至四禪中根也能修無漏禪至九想十想上根也俱人能修一二三禪下根具四禪中根修觀練熏修上根也妙樂二云四禪一切羅漢並得次觀等四俱解脫人方乃具足)三得滅盡定(如妙玄四廿六)已上三事俱人兼得也四約神變慧人十四變化俱人十八變(文句二)五約三明八解俱人則具慧人則無若輔行云通通於六明唯局三(天眼宿命漏盡三也)諸羅漢皆能得之(文)此有闕具之義婆沙云若有一明二明名慧解脫(文)凖知俱人三明具足次明三種。

　　<<PIC>P189p0158_01.gif</PIC>

　　慧俱略如上無疑者三藏教法四韋陀典天文地理一切通達故曰無疑四教義二云問不應別說無疑九種羅漢無此名目荅此出智度論明欲結集法藏集千羅漢皆得共解脫無疑解脫也(文)既是大論開出在佛世時俱人所攝佛世且明自行入道是故諸文只云慧俱(六種九種皆無此名若集論明六種中有無疑法者與不動法名異義一非今無疑)釋籤五(十九)云得滅𥁞定但名俱解脫人以未修緣念處終非無疑解脫也(文)故知無疑乃俱人中勝者耳小大言之慧俱並小無疑乃名大阿羅漢妙樂一(三十一)引中阿含舍利弗問五百比丘幾三明幾俱解脫幾慧解脫佛言九十人三明九十三俱解脫餘但慧解脫荊溪云三明者即無疑解脫(文)須知三明是俱人得取其勝者復云無疑也後明六種附揀七種及列九種然後約六種明果性退否。

天台四教儀集註卷第六


永樂北藏第 189 冊 No. 1629 天台四教儀集註（選錄「集註」本文）


天台四教儀集註卷第七　　　　　稼七

　　南天竺沙門　　蒙潤　　集

　　<<PIC>P189p0161_01.gif</PIC>

　　<<PIC>P189p0161_02.gif</PIC>

　　六種約根性慧俱約觀行九種乃根性觀行兼舉耳又九是空門二十七賢聖中之無學為荅福田長者所問顯福田之多赴機生善故又六種明二加行差別如㭊玄下(廿一者恒時加行即勤修行二者尊重加行即猛九利修行六種羅漢前二種俱無加行第三護法惟有恒時無尊重第四住法惟尊重無恒時第五第六皆具二加行也)果性退否者俱舍頌云阿羅漢有六退法至不動前五信解生(信行轉入修道名信解)總名時解脫後不時解脫從前見至生(見得亦名見至亦是法行轉入之名)有是先種性有後練根得(六種羅漢有先世種性定者有後來修練根性轉劣成勝者如本是退法練成思法乃至不動或思練成護乃至進練成不動唯初退法是先種性無練根者又練根通資加修三位唯除見道以時速不能轉根故)四從種性退(第一退法最下無處可退第六利根不退唯中間四種根性有退如第二退為第一乃至第五退為第四又此退性乃是練根非先定根性也)五從果非先(前五種從無學果退居學位第六則不退也亦是練根論退非先種性也非先二字總頌果性二種退者若㭊玄辯果退非先中云如第三護法若先是退法至果練成護法則有果退若先是思法後練成護法則無果退乃至結云即知果退惟約先是退法若先是思法等四性必無果退文此似即就退法根性論之)非先有退者但據餘四說(此釋伏疑也盖上云五從果非先然於退法本先種性何故併云五從果非先故即釋云非先有退等也則果退雖在前五若論非先唯中間四第一退法雖無練根不論性退亦論果退思護住進若退法練入尚論果退况本是退法豈不退耶)不動𥁞智後必起無生智(第六於𥁞智後能起無生智所以果性皆不論退餘五有退以不起無生智故本住不動練根不動皆無退義)餘𥁞或正見(五種𥁞智後或但起正見)此應果皆有(𥁞智後正見六種應果皆有)已上頌語取㭊玄意略注且羅漢見思已𥁞已證無學所以有退者考論祖誥(妙玄四十六)止觀(九上十二)輔行(九上十五)盖信行惠解脫人不修事禪不得滅𥁞定或世智斷惑但得𥁞智不得無生智遇着違緣還起煩惱故有退也(違緣者一長病二遠行三諫諍四營事五多讀誦又大經明五緣一樂多事二樂說世事三樂睡眠四樂近在家五樂多遊行)又㭊玄謂非先種性者但是無學一道所成不得堅固故有退若是先種性由學無學二道資持堅固故無退(彼文更有果退性不退等四句分別)。

　　<<PIC>P189p0163_01.gif</PIC>

　　<<PIC>P189p0164_01.gif</PIC>

　　然前五種未必全退有遇違緣者故有退耳故輔行(九上十五)云然慧解脫亦不併退有退義故故說有退(文)又退者非久輔行云問退經幾時荅經少時乃至自不知退若自知退當修勝進方便復次彼煩惱現在前時心生慚愧速作方便如明眼人晝日平地顛蹶尋即還起(文)釋籤云此生之中必得無疑極至臨終亦得無學故也(文五十九)或曰前時不時各有慧俱不動既從時解脫生得非六種皆有退義耶荅慧人未必一向論退恐只鈍根有漏智斷遇違緣者退今復圖示。

　　<<PIC>P189p0164_02.gif</PIC>

　　<<PIC>P189p0165_01.gif</PIC>

　　六種論退局第四果通辨四果退不退者㭊玄引三家一薩婆多云初果不退後三果退二大眾部云前三果退第四不退三經部宗云初四兩果不退中間二果有退(廣如彼文)彼但註云三師難定今恐成諍略為和融輔行(九上十五)引婆沙云阿羅漢退牽二三果退猶如井沙上下有甎中間唯沙上甎若頹從上至下其中間沙豈得不頹四果如上甎二果如中沙初果如底下乃至初果之前更無有退若彼退時更無住處(文)不可聖退為凡夫也合彼初師然見道既有不等觀四諦如婆沙云二十八使見道斷餘六十使修道斷(先斷三界苦下見惑)見既分𥁞果理未圓例如身子六住尚退(又後)三果中斷惑之智通漏無漏是則四果俱退俱不退三師之說皆無妨礙子縛者見思煩惱果縛者五陰報質也灰身即滅戒身定身解脫身解脫知見中半分滅智即滅慧身解脫知見中半分則五分法身俱滅也然身子入滅而均提荅佛何云五分法身不滅耶釋籤(十)云無作之業至未來世名為不滅非常住不滅也(文)無作業者乃功熏耳(云云)孤調解脫者輔行三上(十一)云灰身故無身滅智故無智獨一解脫故曰孤調妙玄取獨滅義亦名孤調涅槃名獨滅者輔行引大論云小乘戒為自調禪為自淨慧為自度(文)然斷欲九品立二三果上八地思惟一無學者止觀六(七)云如險處多難多須城壁欲界多難多果休息也(文六七)故知上界定地少難唯立一果若爾七聖中二為見道(信行法行)二為修道(信解見得)二為無學道(時解脫不時解脫)復以身證對四果向者何耶有云位隣無學將斷非非想惑特立此位如別圓之有等覺也今謂空有二論設位不等教門方便多少隨宜耳妙玄明身證得滅𥁞定約似證也成論云不得滅𥁞定名身證者對四果真證奪而言之。

　　次明緣覺亦名獨覺。

　　輔行九下(十五)引大論二十一云迦羅此翻緣覺亦名獨覺(文)四教義二(十八)標云辟支迦羅此翻緣覺釋中開二謂緣覺獨覺新譯華嚴音義云二名各有梵語畢勒支底迦此名各各獨行佛者覺也鉢羅底迦此翻緣覺(翻譯名義亦開二名)辟支迦羅名通二種若畢勒支底迦局在獨覺此皆梵音賖切故也緣覺者觀內因緣稟佛教法獨覺者觀外因緣無師自悟文句四(七)引大論云獨覺者出無佛世緣覺者願生佛世(文)俱舍明獨覺自有二種一麟喻二部行(如㭊玄上)已上名義各釋若集解云慈恩基師引仁王經列獨覺眾又云釋迦出世五百獨覺從山中來至於佛所學者如何肖釋此耶(文)補註云亦引而釋曰本是聲聞根性以緣悟菩提故名支佛(文)然仁王經初本無獨覺之名但云復有八百萬億大仙緣覺慈恩意以緣覺一眾諸經兼聲聞而列之若二乘別列如仁王也然經云緣覺慈恩稱獨覺者盖根性不異名義互通如緣覺稱獨覺者雖值於佛樂獨善寂故即慈恩所云是也獨覺稱緣覺者雖無師教觀外因緣故如光明經云或不恭敬緣覺菩薩智者科為懺無佛世敬田惡業是也又獨覺亦通見佛文句(四七)引華嚴等獨覺有三類一者知佛出世即先入滅或佛神力徙於他土二者無佛世三者雖生佛世願見佛故不即捨壽亦不被移(文中束具此三)五百獨覺從山中來者即第三類通議雖爾別釋如前又二辟支各有大小凖輔行(九下十五)有三義一具相名大不具名小二兩大中現通者大無通者小三現通中說法者大不說者小又四教義(四)宿世偏修性念處者小兼修共念處者大又先達立漸頓二義如輔行等七生初果後方極證為小頓證為大若與聲聞對辨者如文句七(廿六)云二乘六義同十義別同出三界同𥁞無主同斷正使同得有餘無餘同得一切智同名小乘別開十義者行因久近六十刦百刦故一根利鈍(二)從師獨悟三無悲鹿羊(四聲聞如羊驚絕奔走支佛如鹿並馳並顧)有相無相(五)觀廣略(六)能說得四果法不能說法得煗法(七有云支佛能說法令人得四果聲聞不能說法不能令人得煗法)在佛世不在佛世八頓證漸證(九)多現通少說法聲聞不定(十)文中六十刦百刦者㭊玄上一明修行聲聞利者三生鈍者六十刦支佛利者四生鈍者百刦(文)然則聲聞勝支佛耶聲聞但入見道支佛極證無學還以支佛為勝又有相者支佛無相者聲聞分別功德論(五卷初謂字函)云身子有七相目連有五相阿難二十相獨難陀有三十相難陀金色阿難銀色(文)是則聲聞亦有相耶須知元是聲聞根性不論種相若是支佛轉為聲聞不妨有相四教義一云迦葉舍利弗等皆是辟支根性人也(文)若文句解形色憔悴謂二乘不修相好此以大形小不可為並又根利鈍者別對支佛是法行聲聞是信行通論各有信法二行(文句五三十妙樂六二十八)諸文更有侵習不侵習亦由根利鈍故支佛不制分果四教義(二)釋小獨覺云本是學人在人間生或須陀洹七生既滿不受八生自悟成道(輔行亦云七生初果)此是聲聞根性出無佛世後證支佛是故云爾非分果也若般若經明獨覺向(此則無妨)大乘同性經明支佛十地(此乃無說耳)別行䟽云支佛侵習為淺處通教菩薩正習𥁞名彼岸文(此以三藏支佛與通菩薩共論)䟽記上云支佛修行不立分果深觀緣起久種三生(作福供佛聞法)福慧既隆預侵二習(預進也此釋支佛侵習之所以也不可連下文作難)雖未發真(真無漏智)四流莫動(欲有見無明)名得淺處(支佛向中伏惑)頓證極果名到彼岸(此以支佛向典支佛自論)通教菩薩正𥁞得淺處習𥁞到彼岸文(此約通菩正𥁞習𥁞自論舊謂支佛必須發真方侵習氣別行䟽記云預侵一習復云難未發真此為難也須如䟽中以三藏支佛與通菩薩共論淺處彼岸記中義開二人各論不可謂記文正釋䟽中支佛侵習為淺處以預侵二習連下雖未發真而作難也若如上注釋則無妨矣)。

　　值佛出世稟十二因緣教所謂一無明(煩惱障湏惱道)。

　　過去一切煩惱皆是無明體即是癡迷暗為性無所明了故曰無明註云煩惱障煩惱道者輔行三下(十四)云能從聖道故名為障展轉互通故名為道並從過患功能立名文。

　　二行(業障業道此二支属過去)。

　　造作名行於過去世造作諸業也。

　　三識(託胎一分氣息)。

　　既有惑業以生垢心故父母交會時意識忘念投託母胎一剎那間有了別義名之為識託胎一分氣息止觀九(廿一)云初托胎名歌羅邏此時即具三事一命二煖三識是中有報風依風名為命精血不臭不爛名為煖是中心意名為識(文)此時便隨母氣息上下出入也。

　　四名色(名是心色是質)。

　　從託胎後五箇七日名形位生諸根形四支差別故雖有身根及意根未有眼等餘四根故六處未圓皆是名色攝名是心色是質者四蘊是心一蘊是色質礙曰色心但有名也。

　　五六入(六根成此胎中)。

　　從名色後至第六七日名髮毛爪齒位七七日名具根位五根圓滿故六根成者輔行四下(廿一)云十九七日諸根具足(文)此胎中總有名色六入皆胎中位故輔行(八)云三十八箇七日皆胎中位。

　　六觸(出胎)。

　　出胎已後至三四嵗由根對塵情塵識合然於違順中庸差別境上未能了知生苦樂捨是名為觸。

　　七受(領納前境好惡等事從識至受名現在五果)。

　　從五六嵗至十三嵗因六塵觸六根即領納前境於三受違順中庸境上已能了別然未能起婬貪之心故名受也。

　　八愛(愛色男女金銀錢物等事)。

　　從十四五嵗至十八九嵗貪於種種勝妙資具及婬欲等境然猶未能廣遍追求不名為取皆是愛支所攝。

　　九取(凡見一切境皆生取着心此二未來因皆属煩惱如過去無明)。

　　即從二十嵗已後貪欲轉盛於五塵境四方馳求名之為取。

　　十有(業已成就是未來因属業道如過去行)。

　　體即是業為馳求諸境起善惡業積集牽引當生三有果故名為有注云是未來因者雖属現在却為未來苦果之因也。

　　十一生(未來受生事)。

　　從有還受後世五眾之身是名生所謂四生六道中受生也。

　　十二老死。

　　從生五眾之身熟壞是名老死。

　　此是所滅之境。

　　以能滅之觀順推此境故此十二即所滅境也不立病支者妙玄二(十六)云問何不說病為支荅一切時一切處𥁞有者立支自有人從生無病如薄拘羅生來不識頭痛况餘病是故不立問憂悲是支否荅非也以終顯始耳如老死必憂悲(文)釋籤三三云問愛取何別荅愛增廣名取(文)然上一徃似論三世在支佛逆順兩緣百千萬世觀因緣等。

　　與前四諦開合之異耳云何開合謂無明行愛取有此之五支合為集諦餘七支為苦諦也。

　　止觀一(十二)云總說名四諦別說名十二因緣苦是識名色六入觸受生老死七支集是無名行愛取有五支道是對治因緣方便滅是無明滅乃至老死滅(文)輔行一下(十)云離苦集為十二支觀因緣智以為道諦十二支滅以為滅諦(文)文句七(廿一)云十二因緣者還是別相細觀四諦耳約苦集即有無明老死約道滅即有無明滅乃至老死滅也(文)。

　　既名異義同何故重說為機宜不同故緣覺之人先觀集諦所謂無明緣行行緣識乃至生緣老死此則生起若滅觀者無明滅則行滅乃至生滅則老死滅因觀十二因緣覺真諦理故言緣覺。

　　聲聞總觀四諦緣覺別觀十二因緣緣覺之人等者此觀十二因緣生若滅觀者等此觀十二因緣滅諸文更有逆順等異如阿含明始無明終老死名順觀始老死終無明名逆觀又止觀禪境以有支在初推因知果也釋籤先從受支起觀此推果知因也(此如輔行又四念處約十二支觀愛觀見明推尋觀破之義也文)因觀十二等以觀因緣生滅覺悟真空而結名也。

　　言獨覺者出無佛世獨宿孤峯觀物變易自覺無生故名獨覺。

　　觀外因緣無師自悟未必一向獨宿孤峯如國王花飛釧動等(如釋籤七廿一云)。

　　兩名不同行位無別此人斷三界見思與聲聞同更侵習氣故居聲聞上。

　　雖緣覺獨覺之異而同修因緣之行同證侵習之果習氣者慣習氣分如噐中香其香雖𥁞餘氣尚存統論諸文有三家二即今是見思家習耳大經云我衣我鉢見習也舍利弗嗔畢陵伽慢思習也。

　　次明菩薩位者。

　　菩薩具云菩提薩埵摩訶薩埵舊翻大道心眾生亦大道成眾生新譯云覺有情以上求佛道下化眾生故此菩薩於當教內亦稱大乘然此菩薩全不斷惑三祗百刦伏惑行因四教義三(六)云三藏正化二乘傍化菩薩若說菩薩斷惑受生二乘即疑若結𥁞而得受生者諸聲聞人得羅漢果將不更受生耶是故不說菩薩斷結受生也(文)又妙玄五(十三)云今生事善故作是說欲求佛者改惡從善(文)又四教義(三二)云雖修性念處而不斷結為生三界度眾生故(文)由教不詮中道應本故留結惑受生利物故三藏菩薩不斷惑明矣(此乃五權則有)若大論云聲聞人言菩薩不斷結使乃至坐道場然後斷者是為大錯又云豈有菩薩具足三毒能集佛法(文)此盖龍𣗳申通摩訶衍義以大破小故作此說當彼鹿苑稟教之時雖謂實歷三祗百刦伏惑不斷若方等般若轉入衍中來至法華會歸一實定無始終三祗伏惑故得大論約實斥權(此乃斥權則無)若釋迦果後權示利生不妨自歷三祗百刦故有尸棄然燈等事今之所辨且順立權義邊故約鹿苑三藏明不斷惑如法華文句六(廿七)引阿含五佛子釋更與作字名之為兒四果支佛名佛真子菩薩不斷惑子義未成(文)妙樂七(十七)云阿含至子義未成者(疊䟽引經)既阿含中亦明不斷惑菩薩而大論斥權非謂全無(此會同經論明破立意謂非但婆沙明不斷惑菩薩而阿含亦明此對婆沙而云亦也以阿含會同婆沙而判大論則知大論斥權云無非謂全無乃立權則有)論云迦旃延造者從所造論及所計者說(此由上文阿含婆沙明不斷惑菩薩則經論相符而大論斥之者盖斥其執權之人耳故曰論云迦旃延造者從所造論及所計者說即出其斥權之意盖從其所造論及所計故大論謂是迦旃延造是則大論斥其計論執權之非也)豈以會二還歸阿含法華凖舊十二年前一何可笑(此由他師不分大小菩薩之殊及昧水牛白牛之異謂法華會二乘歸菩薩故此破云豈可會二乘斷惑之人還歸阿含不斷惑菩薩若以會二乘還歸阿含法華四十餘年之後開顯之教還復凖舊十二年前阿含之教故云一何可笑)止觀三(十六)云煩惱脂消者名伏為消也故別行(下三)云但伏惑不斷如無脂肥羊取世智為般若即此悉也又俱舍婆沙意云下八地惑初修禪時先已斷竟此有漏斷亦是伏義(如輔行三下會釋云云)然不斷見思還斷塵沙否荅須知三祗百刦亦但伏而不斷故至𣗳王下斷見思時於塵沙法上證四真諦方斷塵沙也若止觀三(十六)云得法眼照俗諦(文)得相似法眼有漏智照耳。

　　從初發心緣四諦境發四弘願脩六度行。

　　生滅四諦為所依境弘者大也要制其心志求滿足名為誓願度者越生死流到彼岸也誓若無境名為狂願不行六度其願則虛又此化他四門徧學異乎二乘一門自行又二乘雖無破戒乃至愚癡行非利生不名六度盖奪而言之別對諦緣三祗百刦名四階成道。

　　一未度者令度即眾生無邊誓願度此緣苦諦境二未解者令解即煩惱無數誓願斷此緣集諦境三未安者令安即法門無量誓願學此緣道諦境四未得涅槃者令得涅槃即佛道無上誓願成此緣滅諦境。

　　四教義(三初)云一未度者令度即是度天魔外道愛見二種六道眾生未度三界火宅之苦諦令得度也二未解者令解即是愛見二種眾生未解愛見二十五有業令得解也三未安者令安即是愛見二種眾生未安三十七品一切諸道令安道諦也四未得涅柈者令得涅槃即是愛見二種眾生未滅二十五有生死因果皆令得滅諦涅槃也。

　　既已發心須行行填願於三阿僧祇刦修六度行百刦種相好言三阿(無)僧祗(數)刦(時)者。

　　觀音玄記上(七)云若匪行山莫填願海(文)輔行三下(初)云阿僧祗此翻無數刦翻時俱舍云八十中大刦(謂一增一减為一小刦二十增减為一中刦今此一增一减亦名中刦如刦章其小刦名自有十種當詳)大刦三無數謂六十數中第五十二數名阿僧祗謂積此大刦成無數時故云三阿僧祗(文)俱舍問云既積無數何復言三荅非無數言顯不可數(文)諸經更有拂石刦芥子刦具如輔行一上(六紙)若大乘亦有一百二十零三數(如華嚴)。

　　且約釋迦修菩薩道時論分限者從古釋迦至尸棄佛值七萬五千佛名初阿僧祗從此常離女身及四惡趣常修六度然自不知當作佛若望聲聞位即五停心總別念處(外凡)。

　　輔行六上(十三)云彼婆沙中釋菩薩義明因則指釋迦三祗百刦明果則指彌勒當成何故爾耶釋迦果已成是故指因行為令慕果而行因故彌勒因已滿是故指當果皆使觀因以知果故故諸聖教並明釋迦之因如說菩薩昔苦行等並明彌勒之果如說彌勒下生經等(文)從古釋迦等者發軫鈔云釋迦翻能仁牟尼翻寂默能仁是姓寂默是字姓從慈悲利物字取智慧冥理以利物故不住涅槃以冥理故不住生死(文)尸棄此翻寶髻非七佛中第二尸棄也緣載四教義三(初)并大論第三(文)從此常離女身者妙玄四(廿七)釋籤三(十五)四教義三(二)云第三僧祗始離五障(一惡道二貧窮三女身四形殘五喜忘)方乃不墮如戒䟽上(三)云初僧祗得五種功德(一生人天二生貴家三男身四根具五知宿命)舊云初僧祗有遇緣不遇緣異不遇違緣即離五障(如戒䟽)若遇違緣至第三祗方離(如釋籤)又初僧祗離障且約功能三祗方離乃據定位又文句二(十二)云不生三惡道位不退不生邊地諸根完具不受女身即行不退常識宿命即念不退(文)妙樂二(廿二)云第三祗時橫得三不退故(文)成論以念處為位不退煖頂為行不退忍為念不退數論以下中上忍為三不退淨名䟽以煖頂忍為三不退各隨義對也然自不知作佛四教義三二云爾時未發煖解位在外凡故不自知己身當作佛不作佛。

　　次從尸棄至然燈佛值七萬六千佛名第二阿僧祇此時用七莖蓮華供養布髮掩泥得受記莂號釋迦文爾時自知作佛口未能說若望聲聞位即㬉位。

　　梵語提洹竭此云燃燈大論云太子生時一切身邊光如燈故故云燃燈以至成佛亦名燃燈(文)瑞應經翻為錠光七莖蓮華等者初儒童為五百道士講論得銀錢五百後問王家女名瞿夷買得五花并女寄二花供養於佛故云七莖諸文但云摩納五花奉散也(如集解瑞應經)布髮掩泥稽首佛足見地濯濕即解皮衣欲以覆之不足掩泥乃解髮布地令佛蹈而過(文)得受記莂等瑞應經云佛因記曰汝自是後九十一刼刼號為賢汝當作佛號釋迦文菩薩已得訣言疑解望止[火*(虎-儿+隹)]然無想寂而入定便建清淨不起法忍(文)妙玄七(寸一)既云斷惑故知通佛行因之相也(文)釋籤八(三)云燃燈授記得無生忍故知是通佛行因也(文)發軫鈔據此判瑞應經属方等攝若明降生之相盖約三藏境本而言此時自知等者戒䟽上三云爾時雖自知作佛而口不說凖位在煖法性地既有證法之信必知作佛修行六度心未分明口不向他說也(文)。

　　次從然燈佛至毗婆尸佛七萬七千佛名第三阿僧祗滿此時自知亦向人說必當作佛自他不疑若望聲聞位即頂位。

　　毘婆尸翻勝觀亦云徧見優婆塞戒經云於迦葉佛滿三僧祗者隨機異說耳此三祗等義並出大論俱舍婆娑此時自知等者戒䟽上三云是時內心了了自知作佛口自發言凖望位在頂法位中修行六度四諦解明如登山頂了見四方故曰向他說(文)觀音玄記下(四)云聲聞但於一境一門修念處等故易成就菩薩徧於一切境界一一四門復加六度久遠熏修使一一行攝諸眾生令種熟脫故三祗內凡化幾人超凡入聖自身此岸度人彼岸故經刼長證位猶下(文)。

　　經如許時修六度竟更住百刼種相好因修百福成一相福義多途難可定判有云大千盲人治差為一福等。

　　輔行三下三云過三祗已百刼種相種即修也於欲界人中南洲男身佛出世時能種相業也前後不拘(文)百福成一相者四教義三(二)云修行六度成百福德用百福德成一相以為三十二相之業因也(文)福義多途等者輔行三下(三)云問幾許為一福乃至菩薩修十善各有五心謂下中上上上上中上初發五心乃至具足五心如是百心名為百福成於一相如是至三十二名身清淨(文)觀音玄下二云凡用三千二百福修成三十二大人相現時方稱菩薩摩訶薩(文)。

　　修行六度各有滿時。

　　六度滿文在種相後者蓋種相時亦修六度也。

　　如尸毗王代鴿檀滿普明王捨國尸滿羼提仙人為歌利王割截無恨忍滿大施太子抒海并七日翹足讚弗沙佛進滿尚闍梨鵲巢頂上禪滿劬嬪大臣分閻浮提七分息諍智滿望初聲(聞位)是下忍位。

　　觀音玄記下(三)云徧割身肉就鷹貿鴿至𥁞一身不惱不沒自誓真實感身平復是檀滿相(尸毘翻與檀翻為施)如須摩提王以身就死持不妄戒是尸滿相(尸羅翻好善即戒善也)如忍辱仙人被柯利王(番惡世無道)割截身體慈忍不動作誓即感血化為乳是羼提滿相(羼提翻忍辱)如大施太子求如意珠雨寶濟貧得珠墮海抒海取之(抒音汝酌取也)筋骨斷壞終不懈廢諸天問之云吾生生不休故助抒海海水减半龍恐海乾送珠與之是毘離耶滿相尚闍𥠖(螺髻仙人名也)得第四禪出入息斷鳥謂為木於髻生夘定起欲行恐鳥母不來即更入禪鳥飛方起是禪滿相劬嬪大臣分閻浮提七分城邑山川均故息諍是般若滿相所言滿者度本治蔽行期滿願今蔽已離與拔遂心即知六度其功尅滿(文)七日翹足等者觀音玄記下(四)云婆沙云爾時有佛號曰底沙有二弟子一名釋迦樂修利他行所化機先熟二名慈氏樂修自利行所化機在後熟彼佛念曰多人就一人難一人就多人則易欲令釋迦先成道故於是捨二弟子入至山中時釋迦菩薩隨後入山尋求本師不見踪跡正行之次忽見彼佛在寶龕中入火界定威光赫奕特異於常行次忘下一足經于七日說於一偈歎彼世尊云天地此界多聞室逝宮天處十方無丈夫牛王大沙門尋地山林遍無等因此精進超於九刼在彌勒前成佛(文)是下忍位者戒䟽上(三)云若過三僧祗種三十二相業凖望此是下忍位(文)大論云三阿僧祇時六波羅密者此乃事禪事智滿耳俱舍云道𣗳已前四波羅密滿至佛果位二波羅密滿此約緣理禪理智始滿觀音玄下(三)云問依三藏說釋迦彌勒同時發心一超九刼何意二佛俱成賢刼中佛耶荅釋迦值佛沙促百刼彌勒值諸佛何必不促為九十一刼耶(文)記下(四)云彌勒值佛必有超刼恐梵文未至(文)。

　　次入補處生兜率託胎出胎出家降魔安坐不動為中忍位次一剎那入上忍位次一剎那入世第一位發真無漏三十四心頓斷見思習氣坐木菩提𣗳下生草為座成劣應丈六身佛受梵王請三轉法輪度三根性住世八十年現老比丘相薪𥁞火滅入無餘涅槃者即三藏佛果也。

　　補處者前佛既滅而此菩薩即補其處故云補處(文)此下具八相一從兜率天下二託胎三出生四出家五降魔六成道七轉法輪八入涅槃然此八相通大小乘舊謂大無降魔了魔即法界故小無住胎不談常住故且華嚴中列降魔相豈小乘耶故先達云成道必降魔托胎必住胎若開住胎即合降魔在成道內若開降魔即合住胎在託胎中但存沒不同耳若大小義約真中分以華嚴中所列八相是大乘故但小乘八相皆劣大乘八相難思若爾別相亦難思耶以同詮中故證道同圓故今是小乘八相也降魔者四教義三(五)云即於菩提𣗳下破萬八千億鬼兵魔眾魔王敗績鬼兵退散(文)安坐不動等四教義三(五)云魔眾散已攝心端坐於第四禪住中忍修觀成中忍一剎那上忍一剎那世第一法一剎那(文)言剎那者止觀三(十六)云經言一念六百生滅成論師云一念六十剎那(文)俱舍云壯士一彈指六十五剎那(文)發真無漏等輔行三下(四)引大論云下八地諸惑因時未斷至𣗳王下時乃以九地九品思惑通名一九以九無礙九解脫合為十八見道中八忍八智合為十六心總前合成三十四心聲聞見思前後各斷支佛雖見思頓斷習猶未𥁞故皆不得論三十四心三藏菩薩至𣗳王下正習俱𥁞方得論也受梵王請正法念經云昔有國王有二夫人第一夫人生一千子試當來成佛次第釋迦探籌居第四第二夫人生二子第一子願作梵王請千兄轉法輪其次願為密跡金剛護千兄教(文)梵王通為一代請轉法輪主今別在小三轉法輪者淨名經云三轉法輪於大千其輪本來常清淨(文)輪者佛證四諦法有可轉之義故名為輪又能壞煩惱名之為輪三轉者一示轉謂此是苦等二勸轉謂此是苦汝應知等三證轉謂此是苦我已知不復更知乃至此是道我已修不復更修一一皆生眼智明覺三轉則成十二行法輪如文句及記釋化城喻品(云云)度三根性文句七(二十)云為聲聞三轉為緣覺再轉為菩薩一轉何故爾由根利鈍此一徃說耳通云例皆三轉何故三轉諸佛語法法至於三為眾生有三根故(文)住世八十年光句上(世一)云世壽有三品下方四十中方八十上方百二十下方少天上方太老中方不少不老表常又中方表中道佛樂中道為此義故方八十年也(文)老比丘妙樂一(二十四)云老比丘者從後異故(文)薪𥁞火滅者佛身名薪智慧名火身滅智云名無餘涅槃也大乘則云機薪既𥁞應火云亡。

　　上來所釋三人修行證果雖則不同然同斷見思同出三界同證偏真只行三百由旬入化城耳畧明藏教竟。

　　妙玄一五云三因大異三果小同(文)釋籤一(十五)云諦緣度殊故因大異俱斷見思三乘微異故果小同(文)偏真望大說故三百由旬文句七(廿六)約三義明一約生死處以三界果報處為三百二約煩惱謂見思三約觀智謂空觀由旬即踰𮜖那此云限量如此方之驛大論云由旬三別大者八十里中者六十里下者四十里(文)。

天台四教儀集註卷第七


永樂北藏第 189 冊 No. 1629 天台四教儀集註（選錄「集註」本文）


天台四教儀集註卷第八　　　　　稼八

　　南天竺沙門　　蒙潤　　集

　　次明通教者。

　　四教義一(二)云此教明因緣即空無生四真諦理是摩訶衍之初門也(遠通常住故)正為菩薩傍通二乘(通機)故諸大乘方等及諸般若有二乘得道者為同稟此教也(通部)問何故不名共教荅共名但得二乘近邊不得遠邊若立通名近遠俱便言遠便者通別通圓也。

　　通前藏教通後別圓故名通教。

　　此望前望後獨就菩薩釋通教名釋籤九(二十)云通近同三藏通遠如別教四念處二(初)有三通義一因果俱通通當教是二因通而果非通即被接者是三通別通圓即藉通開導人是謂別圓用通而為方便但成別圓因果人也此三通義唯在菩薩今文通後別圓者下文釋出雖但被接意亦該於藉通開導也。

　　又從當教得名謂三人同以無言說道體色入空故名通教。

　　此通就三乘釋通教名若三藏諦緣度三法分三乘今通教三乘同觀無生四諦同體假入空觀十二因緣同觀六波羅密見第一義而分三乘之別者但總相別相等智斷結侵習自行化他根性不同耳言說是是事即空故無輔行六上(十六)云通人既觀諸法如幻幻本不生今無所滅名之為體(文)謂體六凡依正之色如幻如化當體即空而入真理也。

　　依大品經乾慧等十地即是此教位次也。

　　<<PIC>P189p0192_01.gif</PIC>

　　此是三乘共位若明三借等義者一三乘共借別教始終位次二單借別教十地亦三乘共三別為菩薩借別一教又別為菩薩立忍名別明菩薩燋炷十地大品更說十地菩薩為如佛併圖于后。

　　<<PIC>P189p0193_01.gif</PIC>

　　<<PIC>P189p0193_02.gif</PIC>

　　<<PIC>P189p0194_01.gif</PIC>

　　別明菩薩燋炷十地妙玄四(三十三)云別圓各逗一種根性故用發真為初燄(別初地圓初住)通教為逗多種根性所謂別圓入通故含容取乾慧耳(大品明初地燋炷大論明三處初燄燄約能燋譬智炷約所燋喻惑三處者通別圓也三教含容通說故曰別圓入通非被接義)若鈍根者八人見地是初燄利者於乾慧即能斷結即是初燄(文)且乾慧初燄三通言之是何根性須知論釋燋炷雖通三教乾慧初燄自是一途不必三通[(冰-水+〡)*ㄆ]也以通教機雜故又乾慧初燄何位伏惑倒如單借十地如輔行或云利根即伏即斷大品更說十地菩薩為如佛輔行明通二種如佛以釋大品一別為菩薩立忍名第十亦名菩薩地對共佛地故云如也又被接人至十地破無明能八相作佛似通佛教故云如也釋籤亦明圓教觀行如佛相似如佛但非今通教所論。

　　一乾慧地未有理水故得其名即外凡位與藏教五停心摠別等三位齊三乘之。

　　初同名乾慧用體法念處等觀雖未得煗法相佀理水而摠相智慧深利故稱乾慧也。

　　二性地相似得法性水伏見思惑即內凡位與藏教四善根齊。

　　性地中無生方便解慧善巧轉勝於前得相似無漏性水故言性地也。

　　三八人地四見地此二位入無間三昧斷三界八十八使見盡發真無漏見真諦理與藏教初果齊。

　　三乘信法二行體見假以發真斷惑在無間三昧中八忍具足智少一分故名八人(即八忍也)位也三乘同見第一義無生四諦之理同斷見惑八十八使盡也無間三昧等者止觀六(六)云若言三地者據斷見初言四地者據斷見後皆不出觀(文)輔行六上(七)云通雖二地斷時仍促二乘共故雖促復長是故須分三地四地。

　　五薄地斷欲界九品思前六品與藏教二果齊。

　　體愛假即真發六品無碍斷欲界六品證第六解脫欲界煩惱輕薄也。

　　六離欲地斷欲界九品思盡與藏教三果齊。

　　體愛假即真斷欲界五下分結盡離欲界煩惱也。

　　七已辦地斷三界見思惑盡但斷正使不能侵習如燒木成炭與藏教四果齊聲聞位齊此。

　　三乘之人體色無色愛即真斷五上分結七十二品盡也斷三界事惑究竟故言已辦地(文)燒木成炭四教義三(十二)引智論云聲聞智慧力弱如小火燒木雖然猶有炭在聲聞位齊此者輔行六上(七)云通教二乘七地已前與菩薩共名共聲聞若爾八地已上過二乘地何故亦名共菩薩耶荅以初名後從本立名不同別圓始終別故。

　　八辟支佛地更侵習氣如燒炭成灰。

　　緣覺發真無漏功德力大故能侵除習氣也燒炭成灰者四教義三(十二)引大論云緣覺智慧力勝如大火燒木木然炭盡餘有灰在。

　　九菩薩地正使斷盡與二乘同扶習潤生道觀雙流游戲神通淨佛國土。

　　從空入假道觀雙流深觀二諦進斷習氣色心無知得法眼道種智遊戲神通淨佛國土成就眾生學佛十力四無所畏斷習氣將盡也扶習潤生者輔行五下(廿四)云大品云留餘殘習以誓願力及扶餘習而生三界利樂有情(文)此教亦無中道應本以誓扶習而生三界道觀雙流者道謂化道觀謂空觀帶空出假故曰雙流遊戲神通者遊諸世間譬如兒戲亦如幻師種種變現神名天心通名慧性天然之慧徹照無碍淨佛國土者一切諸行無非菩薩淨土之行如以布施攝眾生菩薩成佛時布施眾生來生其國等是也。

　　十佛地機緣若熟以一念相應慧頓斷殘習坐七寶菩提樹下以天衣為座現帶劣勝應身成佛為三乘根性轉無生四諦法輪緣盡入滅正習俱除如炭灰俱盡。

　　上釋諸位具如妙玄四(廿八)過菩薩地則入佛地用誓扶餘習生閻浮提八相成道五相同三藏唯六成道樹下得一念相應慧與無生四諦理相應斷一切煩惱習盡具足力無畏等名之為佛頓斷殘習者觀音玄記下(五)云前斷正使今侵二習至于佛地見思習盡真諦究竟塵沙習盡俗諦究竟七寶天衣者表殊勝自然也現帶劣勝應者通佛亦是丈六之身或十里百億神通變現耳住空故劣住中故勝以通教有合身義故云帶劣勝應舊問別圓成道在初寂塲鹿苑唯明三藏成佛今通教佛為何處成如法師云只一金剛土臺成道四機所見不同若寂塲鹿苑自論大小兩始轉法輪處不可以難成道也然通教佛合明八相今但明成道等者以由此三稍異三藏前五不異故畧不論緣盡入滅者第八涅槃相妙玄四(三十)云雙樹入無餘涅槃薪盡火滅留舍利為一切人天福田也正習俱除兼前摠舉炭灰俱盡四教義三(十二)云大論云諸佛智慧力大如刦燒火炭灰俱盡。

　　經云三獸度河謂象馬兔也論斷惑不同故又經云諸法實相三乘皆得亦不名佛即此教也。

　　河喻空理菩薩正習俱盡如象得底支佛侵習如馬次深聲聞斷正使如兔最淺(如涅槃經)又經云者文出華嚴彼云諸法實性相三乘亦皆得而不名為佛幻有之俗名為諸法即空之理名為實相乃真空實相也菩薩至果名佛言不名佛者以中奪偏耳彼經不共二乘那作此說如拾遺記云彼部雖無小機稟教何妨說於三乘觕淺顯圓佛乘(文)彼後分經明四乘品故斥三乘非佛乘也。

　　此教三乘因同果異證果雖異同斷見思同出分段同證偏真。

　　三因大同三果小異異則習盡不等同乃共觀即空不同三藏諦緣度別分段者支分形段三界生死也。

　　然於菩薩中有二種謂利鈍。

　　此約接不接而分利鈍。

　　鈍則但見偏空不見不空止成當教果頭佛行因雖殊果與藏教齊故言通前。

　　修因克果果在於上故曰果頭通教菩薩扶習潤生雖異藏教伏惑行因斷惑證理不別故言通前結釋前文通前藏教也。

　　若利根菩薩非但見空兼見不空不空即中道分二種謂但不但若見但中別教來接若見不但中圓教來接故言通後。

　　利根被接被字去聲如來被下之義此約應說如云說圓中道被而覆之也若上聲呼此就機論如云通教利根被別圓接接即點示接入也然被接義散出諸經大品八地聞中大經空不空一切法趣非漏非無漏楞伽三種意生身大經三十六文末一生二生等若具明者謂大經十二明四諦後列八二諦章安作七二諦消之初一是總餘七是別此於四正復論三接故名七種二諦古來二十三家明乎二諦唯莊嚴開善擅風流之名莊嚴謂佛果出二諦外(即今被接)開善謂佛果不出二諦(通當教佛)吾祖曲盡如來逗機設化之相故明被接則於諸經無所壅矣古明被接不出三義以含中為發源點示為機要發習為根性以通教巧故一真含二中利根菩薩纔證真空即為點示如妙玄明別接通中寄三法以示三根解源謂非漏非無漏空不空一切法趣如釋籤三(十九)具釋然由利根發昔所習方可點示若鈍根菩薩同二乘人直至法華方乃被會非但見空等者止觀三(十六)引大經云二乘之人但見於空不見不空智者非但見空能見不空不空即大涅槃(文)離邊名但即邊名不但。

　　問何位受接進入何位荅受接人三根不同若上根三地四地被接中根之人五地六地下根之人七地八地所接之教真似不同若似位被接別十廻向圓十信位若真位受接別初地圓。

　　初住初問所接次問能接荅中就被接機發習遅速以論(三)根輔行以四地為上六七為中八九為下今進一位者教位從容(文)或進退故此荅初問所接之教等者荅次問也所即語辭別向圓信按位接也別地圓住勝進接也據上似位被接真位受接應作被字盖以能從所也輔行三下(八)云若接入教道在回向中若接入證道即在初地若接入圓亦分教證比說可知(文)又別圓接通接聖不接賢接真不接俗若圓接別接俗不接真接賢不接聖又妙玄順能詮教約教道邊具明三接止觀為成觀故從所詮理約證道邊唯明一接然圓頓止觀亦明被接者為知通塞復以思議顯不思議也如釋籤三(十七)。

　　問此藏通二教同是三乘同斷四住止出三界同證偏真同行三百由旬同入化城何故分二荅誠如所問然同而不同所證雖同大小巧拙永異此之二教是界內教藏是界內小拙不通於大故小㭊色入空故拙此教三人雖當教內有上中下異望通三人則一槩鈍根故須㭊破也通教則界內大巧大謂大乘初門故巧謂體色入空故雖當教中三人上中下異若望藏教則一槩為利。

　　然藏通三乘斷惑出界證理雖同教行有異大小約小衍巧拙論體㭊對界外方便等土名界內教以此二教化界內也不通於大故小不能遠通常住故㭊色入空者外計鄰虛不出斷常今總觀色心生滅非斷非常對破外道汝㭊非正如止觀三(廿六)輔行三下(廿四)通後別圓故是初門了知諸法如幻如化當體即空。

　　問教既大乘何故有二乘之人荅朱雀門中何妨庶民出入故人雖有小教定是大大乘兼小漸引入實豈不巧哉般若方等部內共般若等即此教也畧明通教竟。

　　天子南門謂之朱雀漸引入實明佛意也釋籤四(十九)云不同三藏四阿含等別有部帙今以諸部方等諸般若中但是三乘共行即判属通(文)今文通指般若方等下但云共般若等盖方等彈斥共義稍踈故。

　　次明別教者此教明界外獨菩薩法教理智斷行位因果別前二教別後圓教故名別也涅槃云四諦因緣有無量相非聲聞緣覺所知諸大乘經廣明菩薩歷劫修行行位次第互不相攝此並別教之相也。

　　四教義一(三)云別者不共之名也若名不共但異藏通未異圓教故但名別此教明因緣假名無量四聖諦理的化菩薩不涉二乘別義畧明有八謂教理智斷等也教則獨被菩薩理則隔歷三諦智則三智次第斷則三惑前後行則五行差別位則位不相收因則一因逈出果則一果不融(釋籤一十五在因說理不在二邊故云逈出復說果理諸位差別故云不融)獨被菩薩故別前隔歷次第故別後涅槃云等乃聖行品明四種四諦中無量四諦即別教義謂苦集滅道各各因緣皆有無量相是菩薩法豈二乘所知乃以涅槃對鹿苑說故云非聲聞等也此證別前藏通諸大乘經等者釋籤四(二十)指華嚴方等般若中歷別行法即是其相然方等中多以別行斥於小行般若中多以別法展轉融通華嚴正當歷別之行(文)如別行玄下(四)別行記下(六)既時長行遠次第隔歷此證別後圓教。

　　華嚴明十住十行十廻向為賢十地為聖妙覺為佛纓絡明五十二位金光明但出十地佛果勝天王明十地涅槃明五行如是諸經增減不同者界外菩薩隨機利益豈得定說。

　　此出諸大乘經行位次第之義華嚴前無十信後無等覺於十住品前明十梵行自古講者指為十信四念處三(初)於十住中多明圓義於登地中多明別義(文)故華嚴位義通圓別今且示別故云住行向為賢十地妙覺為聖本業瓔珞亦明六輪(如法數對)金光明指真諦所譯者勝天王即般若也五行者聖梵天病嬰兒也又仁王般若明五十一位但無等覺然上諸經隨機明位雖增減不同莫非次第故屬別也。

　　然位次周足莫過纓絡經故今依彼畧明菩薩歷位斷證之相以五十二位束為七科謂信住行向地等妙又合七為二初凡二聖就凡又二信為外凡住行向為內凡亦名為賢約聖亦二十地等覺為因妙覺為果大分如此自下細釋。

　　瓔珞凡聖位足故今依彼以明別義然凡聖位中有教證二道此本出乎地論今家借用有二義焉一者玄文借證權實部二者輔行借消別門良由地論兩種教道皆為方便兩種證道皆為真實義同部味昔權今實是故借用若輔行借消別教教證者由今別教教權證實既與三教一向不同其義難曉而地論師教道方便證道真實名義宛同故借用之如輔行云是故今家借用地論教證二道以消別門於中先須知於二意一者約行地前為教登地為證二者約說為地前說始終屬教乃至結云若讀玄文善須曉此教證二道則別門可消應知地論雖有四種玄文借用證權實部但成二意輔行借用但成三義何者以由此教行分教證說唯教道是則能詮之教始終是權所被之機地前屬權初地證實舊於借消別門亦立四種者且約說證道為權為實若權則違教權證實借證權實之義若實則背有教無人之文况地論正申華嚴十地論師不分圓別之異但約教證明方便真實如云若說十地已證之法彼為實證安可約彼立別說證既云借證可全同耶又別位中復有竪入橫學兩種四教釋籤十(廿七)云別教十住修生無生十行修於無量十向修於無作登地證於無作故云有四又十行中習諸佛法具足入於一十六門亦名為四問住已習八何故行中更習十六荅前是自行隨用一門後為化他是故行中更習前八是故十六俱須廣習(文)更有三根出假十信上根十住中根十行下根(四教俱論三根出假如止觀六廿三)又對五忍十信伏忍十住信忍十行去柔順忍十地無生忍妙覺寂滅忍(妙宗中十八亦對圓位)若論真緣二修則地前為緣修登地為真修緣謂作意緣念真謂任運相應元是地師之義今家復加觀義空假為緣中道為真通圓亦有此之二義(三云)六種性習如下對初言十信者四教義四(三)云此十通名信心者信以順從為義若聞說別教因緣假名無量四諦佛性之理常住三寶隨順不疑名信心也(文)。

　　一信二念三精進四慧五定六不退七廻向八護法九戒十願信。

　　常住理名曰信心憶念無忘名曰念心真精進趣名精進心心精智慧名曰慧心周徧湛寂名曰定心定光無退名不退心保持不失名護法心回向佛地名廻向心(今文回向在護法前此依舊譯瓔珞經說)安住無失名為戒心十方隨願名曰願心(文)(此依楞嚴釋十信名但彼在圓)。

　　此十位伏三界見思煩惱故名伏忍位(外凡)與藏教七賢位通教乾慧性地齊。

　　妙玄四(卅三)二此十信習從假入空觀伏愛見論(文)觀音玄下(四)云十信通伏諸惑正伏四住(文)伏忍位輔行九下(十五)云仁王用五忍以判別位(文)妙宗中(十八)云若依別教十信伏忍仁王經䟽中(十一)云未得無漏未能證但能伏不能斷故為伏忍智也與藏通齊者格量伏惑義齊也(下去格量集此)此位出假即名上根淨名䟽七(二十)云菩薩化物心重自行則輕故慈悲重者不務斷結從相似空解即便出假見思未斷故言有疾(文)。

　　次明十住者。

　　四教義四(五)云此十通名住者會理之心名之為住。

　　一發心住(斷三界見惑盡與藏教初果通教八人見地齊)二治地三修行四生貴五具足方便六正心七不退(已上六住斷三界思惑盡得位不退與藏通二佛齊)。

　　於諸劫中行十信心不作邪見廣求智慧名發心住常隨空心淨諸法門名治地住長養眾行名修行住生在佛家種性清淨名生貴住多習無量善根名具足方便住成就第六般若法門名正心住入於無生畢竟空界名不退住得位不退者初住至七住位不退八住至十向行不退初地已上念不退妙玄四(十一)見思破故得位不退真諦三昧成惡業塵沙破故得行不退俗諦三昧成無明破故得念不退中道三昧成(文)。

　　八童真九法王子十灌頂(已上三住斷界內塵沙伏界外塵沙前二不知名目)。

　　不生邪倒破菩提心名童真住從佛王教而生於解當紹佛位名法王子住觀空無相得無生心法水灌頂名灌頂住斷界內塵沙等者正修假觀為伏觀成俗顯為斷輔行一下(九)云塵沙者譬無知數多(文)然塵沙惑只是通別見思就所化眾生得名妙宗上(廿六)云眾生見思重數如塵若沙究論其體即劣慧也如妙樂云不染污無知劣慧為體以其不能分別藥病等也若知病識藥應病授藥令得服行即斷塵沙相也懶於化導為塵沙習且三品塵沙與三根出假何異盖三品塵沙約一人豎論三根出假約三人橫辨又三根出假通乎四教三品塵沙局在別論。

　　亦名習種性用從假入空觀見真諦理開慧眼成一切智行三百由旬。

　　習種性者纓絡經上卷(賢字函)明六種性以對別位(淨名䟽第九亦借別名以顯圓)今家玄籤四教義戒䟽等並依經列四念處中少有不次又地持論略明二種(亦名經弥勒造賢字函)如戒䟽列六種後復用二種及對教證前後生報佛法佛併圖示。

　　<<PIC>P189p0211_01.gif</PIC>

　　六種性者種別性分也地持第一云種性者名為種子名為界名為性(文)(種子不同有六界分)又性通六位種局在因故前四名種等覺雖因望前稱覺二種者地持經云略說二種性種性者是菩薩六入殊勝展轉相續無始法尓是名性種性習種性者若從先來修善所得是名習種性(文)戒䟽以六種對位後復用二種者以六位不出地前修習登地證性故用地持結攝六種雖不顯標意必如是况梵網是華嚴結經地持正宗華嚴故宜用彼地持二種結攝瓔珞六種又與約行教證其義宛齊故復例之自古以戒䟽文難今凖舊註戒䟽云性習二種若據位分習種在前性種在後若據行論性習同時前後不定(標約行中義)依體起用(緣中道理起觀行用)先明性種後明習種尋用取體(從自行用取中道體)先習後性(自依體下釋同時不定義)與教證二道相似就位以論教道在前證道在後(約行教證)據行論之教證同時前後不定(此標)依體起用先證後教(望證道理起教道用)尋用取體先教後證(尋教道用證中道體)習種能生報佛性種能生法佛(文地前既論自行修習至果合生報佛登地證性合生法佛智與體𡨋任運起用故不論應佛也異解備諸章藻)梵網經中更有六種一習種性二長養性(只是研習增長與習種性通對十住)三性種性四不可壞性(俗諦建立故不可壞與性種通對十行)五道種性(十向)六正法性(通[(冰-水+〡)*ㄆ]聖種等妙三種)。

　　<<PIC>P189p0213_01.gif</PIC>

　　從假入空觀者次第三觀出纓絡經觀經䟽(三)云假是虛妄俗諦也空是審實真諦也今欲去俗歸真故言從假入空觀妙宗上(卄六)云見思取境無而謂有虛假凡俗知虛名諦二空之理是審實法知實名諦不究俗虛莫知真實要須照假方得入空是故名曰從假入空觀妙玄三(十一)云十住正修空傍修假中十行正修假旁修中淨名略記下之上(十五)若約別教為語正觀中道為慧眼者於十住中遠所期耳慧眼者古德頌云天眼通非礙肉眼礙非通法眼唯觀俗慧眼了知空佛眼如千日照異體還同一切智者觀音玄義下(初)云知一切內法內名一切能知能解一切外法外名能知能解但不能用一切道起一切種故名一切智玄記下具釋初住斷見即離四趣身子昔生至六住有退者此見思俱斷思既未盡見亦餘殘故有退墮如四明荅曰本難(教行錄)。

　　次明十行者。

　　四教義四(六)云此十通名行者行以進趣為義前既發真悟理從此加修從空入假觀無量四諦。

　　一歡喜二饒益三無違逆四無屈撓五無癡亂六善現七無着八難得九善法十真實(斷界外塵沙惑)。

　　始入法空不為邪動名歡喜行常化眾生使得法利名饒益行常修忍法謙下恭敬名無違逆行行大精進令一切至究竟涅槃名無屈撓行不為無明之所失亂名無癡亂行生生常在佛國中生名善現行於我我所一切皆空名無着行菩薩成就難得善根名難得行說法授人成物軌則名善法行二諦非如亦非非相名真實行。

　　亦云性種性用從空入假觀見俗諦開法眼成道種智。

　　性種性者假觀分別十界差別種性也從空入假觀者觀經䟽(三)云若住於空與二乘何異不成佛法不益眾生是故觀空不住於空而入於假知病識藥應病授藥令得服行故名從空入假觀(文)道種智者觀音玄下(初)云能知一切道種差別則分別假名無謬故名道種智(文)諸文云十住修空斷見思十行修假破塵沙十向修中伏無明此以觀對位也若云初住斷見二住至七住斷思八九十住斷界內塵沙十行斷界外塵沙此斷惑分齊也四念處四云十住斷界外上品塵沙十行斷中品塵沙十向斷下品塵沙(文言三品若生無生八門漏上品無量四門為中品無作四門為下品)此以惑從教也以別是界外教或純用假觀攝故又此十行明橫學四且無作四門為圓為但若圓無作十行位淺尚未修中如何能說以此化他耶若謂但中釋籤五(初)云各附彼教而為相狀(文)既附彼圓豈應是但雜編五(十四)云十向圓修可由實道(智轉行融乃修圓中)十行無作且順權方(只是但中無作)良以修中之位已深出假之位尚淺位深故知昔日化他無非妙行位淺故知將來自行亦是但中不可以實難權以他妨自(文)其說切當學者知之附彼圓教但為明於無作相狀能附豈可全同深位然此出假若果但中圓機起時何以赴之當知圓機自感圓應十行出假乃教道說無稽之問不足評矣。

　　次明十回向者。

　　四教義四(七)云此十通名回向者回事向理回因向果回己功德普施眾生事理和融順入法界故名回向四念處三(十一)云別向圓修(文)霅川云可由實道(雜編但不合云只緣被接方曰圓修)此據得意者智轉行融及證道說也若三觀次第惟修但中據不得意者及教道說也。

　　一救護眾生離眾生相二不壞三等一切諸佛四至一切處五無盡功德藏六入一切平等善根七等隨順一切眾生八真如相九無縛無著解脫十入法界無量(伏無明習中觀)。

　　以無想心常行六道而入果報不受而受名救護眾生離眾生相觀一切法有受有用念念不住名為不壞三世佛法一切時行名等一切諸佛以大願力入一切佛土供養一切佛名至一切處以常住法授與前人名無盡功德藏行無漏善善而不二名入一切平等善根以觀善惡無二一相名等隨順一切眾生心得自在等三世佛常照有無名真如相以般若照三世諸法是一合相名無縛無著解脫覺一切法中道無相名入法界無量伏無明習中觀者集解云空假之心既已滿足正修中道第一義觀無明不起悉伏故也(文)。

　　亦名道種性行四百由旬居方便有餘土(已上三十位為三賢亦名內凡從入住至此為行不退位)。

　　道種性者始正修中故名道能生佛果故名種行四百由旬必約生死處加方便土約煩惱加塵沙約觀智加假觀以此增前為四百也方便有餘土者觀經䟽(五)云修方便道斷四住惑故曰方便無明未盡故曰有餘行不退者化他行滿無退轉也前七住還斷惑證空名位不退後初地去名念不退中道正念二邊莫動。

　　次明十地者。

　　四教義四(八)云此十通言地者一能生成佛智住持不動二能與無緣大悲荷負一切故名為地也(文)。

　　一歡喜(從此用中道觀破一分無明顯一分三德乃至等覺俱名聖種性)此是見道位又無功用位百界作佛八相成道利益眾生行五百由旬初入實報無障閡土初入寶所。

　　捨凡入聖四魔不動到有無邊平等雙照名歡喜地從此用中道觀者四教義四(七)云從此見佛性發中道第一義諦觀雙照二諦心心寂滅自然流入薩婆若海證無作四諦一實平等法界圓融(文)破一分無明顯一分三德者無明乃是障中道之別惑無明分破中道分顯法身般若解脫是為三常樂我淨故稱德應知初地所破無明細分三品中上雖破猶在回向後心至三品盡方入初地俱名聖種性者據同證論凖經必須開等覺性見道位者四教義四(七)云從初地至佛地皆斷無明但以約位分為三道初地名見諦道二地至六地名修道從七地已去名無學道(文)初地斷無明別見發真中道故云見道大經云自此已前皆名邪見人也故知兩教三乘別教地前未見中道未斷別見皆名邪見人也此約證道同圓初地即同初住故也(又)無功用者既至初地不加功力任運流入薩婆若海百界作佛者四教義四(八)云初發真中道見佛性理斷無明見惑顯真應二身緣感即應百佛世界現十法界身入三世佛智地能自利利他真實大慶故名歡喜地也(文)輔行七下(卄四)引瓔珞云如初地百界二地千界乃至萬億等界現身亦爾(文)行五百由旬者約生死處加實報土約煩惱加無明約觀智加中觀實報無障礙土者觀經䟽(六)云行真實法感得勝報色心不相妨故言無障礙(文)寶所者喻分證寂光也。

天台四教儀集註卷第八


永樂北藏第 189 冊 No. 1629 天台四教儀集註（選錄「集註」本文）


天台四教儀集註卷第九　　　　　稼九

　　南天竺沙門　　蒙潤　　集

　　二離垢地三發光地四燄慧地五難勝地六現前地七遠行地八不動地九善慧地十法雲地(已上九地地地各斷一品無明證一分中道)。

　　以正無相入眾生界同於虛空名離垢地光慧信忍習佛之道極淨明生名發光地順無生忍觀一切法名燄慧(地順忍修道三界無明莫不皆空名難勝地上順諸法觀於三世寂滅無二名現前地觀諸煩惱不有不無常向上地念念寂滅名遠行地以)無生觀捨於三界名不動地入於上觀光光佛化無生忍道名善慧地入中道觀受佛職位既同真如亦等法界妙雲普覆名法雲地。

　　更斷一品無明入等覺位亦名金剛心亦名一生補處亦名有上士。

　　於十地後心用觀更斷一品方入等覺四教義四(十四)云即是邊際智滿入重玄門若望法雲名之為佛望妙覺名金剛心菩薩亦名無垢地菩薩三魔已盡餘有一品死魔在斷無明習也(文)集解云解入百千三昧照一相無相寂滅無為望于妙覺猶有一等比下名覺故名等覺所修觀智純一堅利喻若金剛名金剛心(文)一生補處者猶有一品無明故有一生過此一生即補妙覺之處觀音玄記上(四)云猶儲君之義也(文)妙宗上(卄三)云有惑可斷名有上士(文)。

　　更破一品無明入妙覺位坐蓮華藏世界七寶菩提樹下大寶華王座現圓滿報身為鈍根菩薩眾轉無量四諦法輪即此佛也。

　　四教義四(十五)云金剛後心朗然大覺妙智窮源無明習盡名真解脫翛然無累寂而常照名妙覺地(文)藏者包含十方法界悉在中也(文)七寶菩提樹者七寶眾多表無量故大寶華王座者妙玄(玄十二)云或言寂滅道塲七寶華為座身稱華臺千葉上一一菩薩復有百億菩薩如是則有千百億菩薩十方放白毫及分身光白毫入華臺菩薩頂分身光入華葉菩薩頂此名受法王職位窮得諸佛法底而得成佛華臺名報佛華葉上名應佛報應但是相關而已不得相即此是別佛果成相也(文)鈍根菩薩者迷中重故次第修證達通寶所對圓名鈍。

　　有經論說七地已前名有功用道八地已上名無功用道妙覺位但破一品無明者捴是約教道說。

　　華嚴云菩薩未至第八地時如人乘舡欲渡大海未至大海多用功力若至八地從大方便近佛智慧無功用心不加功力妙覺位但破一品無明未審㨿何文說諸文但云斷十二品稱為妙覺也。

　　有處說初地斷見從二地至六地斷思與羅漢齊者此乃借別教位名名通教位耳。

　　至六地斷思與羅漢齊者取十度義以第六般若空慧斷惑故也如止觀第六借位中(云云)十度者六度外加願智力方便。

　　有云三賢十聖住果報唯佛一人居淨土此借別教名明圓教位也。

　　三賢者別住行向住果報上義則属圓此仁王經偈文。

　　如此流類甚眾須細知當教斷證之位至何位斷何惑證何理徃判諸教諸位無不通達。

　　此乃觀師示人判教之方能知此者不但別門可通於一切教皆無壅矣。

　　略明別教竟。

　　此教明縱橫者別論不出性橫修縱因縱果橫通論因果各具縱橫性但有橫修具縱橫初性橫修縱者妙句九云若但性德三如來是橫修德三如來是縱(前後而得)先法次報後應亦是縱(一性二修)記九云性德之名名通別教別教雖有性德之語三皆在性而不互融故成別義若三在修前後而得道理成縱又妙宗云別人不知本覺之性具染惡德是故染惡非二佛性別修緣了顯本法身(修縱)亦為不知本覺之性具染惡德不能全性起染惡修乃成理体橫具三法(性橫)次因縱果橫者光明記一云行智理三次第資發修時縱也法報應三果中齊顯證時橫也良由此教本有法身為惑所覆故須別作緣了之功相資顯發復由此教性具三法而不相收故使三身橫顯此指修縱只是因縱性橫成於果橫修性因果相對別論也次因果各有縱橫者文句二云別家因時三法縱橫果時三法亦縱橫因縱如向因橫即性橫也果縱如妙玄九云法身本有般若修成解脫始滿果橫亦如向說須知此教因果三法次第即縱各異即橫妙玄五云資成在前觀照居次真性在後此三竪別縱非大乘此三並異橫非大乘次性但有橫修具縱橫者性橫如上性中三法未論起修無前後故則無縱義凡言修者通因通果因果既具各有縱橫修任運有也。

　　<<PIC>P189p0225_01.gif</PIC>

　　次明圓教者。

　　四教義一(三)云圓以不偏為義此教明不思議因緣二諦中道事理具足不別但化最上利根之人故名圓教也(文)又云圓教詮因緣即中道不思議佛性涅槃之理菩薩稟此教門理雖非淺非深而證者不無淺深之位今明入道亦具四門而諸大乘經意多用非空非有門以明位也(文)釋籤五(二十)云圓教菩薩以界外滅諦為初門(文)。

　　圓名圓妙圓滿圓足圓頓故名圓教也(此釋圓名)。

　　三諦圓融不可思議名圓妙三相即無有缺減名圓滿圓見事理一念具足名圓足體非漸成故名圓頓。

　　所謂圓伏圓信圓斷圓行圓位圓自在莊嚴圓建立眾生(此釋圓法)。

　　圓伏五住圓常正信圓斷五住圓行一行一切行圓位位位相攝妙用華嚴故云自在四悉普益故云建立如止觀一(三)。

　　諸大乘經論說佛境界不共三乘位次捴屬此教也。

　　一代教中唯除鹿苑顯露無圓諸大乘經凡說圓法皆佛境界也不共三乘位次者揀異別教不共二乘今圓是佛乘故不共三乘也。

　　法華中開示悟入四字對圓教住行向地此四十位華嚴云初發心時便成正覺所有慧身不由他悟清淨妙法身湛然應一切此明圓四十二位維摩經云薝蔔林中不嗅餘香入此室者唯聞諸佛功德之香又云入不二法門般若明最上乘涅槃明一心五行又經云有人入大海浴已用一初諸河之水又娑伽羅龍澍車軸雨唯大海能受餘地不堪又擣萬種香為丸若燒一塵具足眾氣如是等類並屬圓教。

　　開示悟入如前釋初發心者三因性開發即初住位二住已去莫不皆然故結云圓四十二位薝蔔等者薝蔔翻黃花觀眾生品天女訶身子之文淨名空室表常寂光入不二法門者彼經三十一菩薩各說入不二法門已問文殊師利何等是菩薩入不二法門文殊曰如我意者於一切法無言無說無示無識離諸問荅是為入不二法門於是文殊問維摩詰我等各自說已仁者當說何等是菩薩入不二法門時維摩詰默然無言文殊歎曰善哉善哉乃至無有文字語言是真入不二法門(文)須知三十一菩薩乃以有言言於無言文殊乃以無言言於無言淨名乃以無言無言故文殊歎云是真入不二法門也般若明最上乘者金剛經云如來為發最上乘者說涅槃云復有一行是如來行所謂大乘大般涅槃佛性之理又經云者大經云譬如有人在大海浴當知是人已用一切諸河之水輔行一上(卄七)云理具諸法如海水修觀行者如在浴也行攝一切名為已用(文)娑伽羅此翻醎海如來龍王圓頓教雨為上根性不雨三教下類之地首楞嚴云擣萬種香為丸若燒一塵具足眾氣(文)輔行一上(卄七)云理性如丸觀行如燒諸法頓發名具眾氣(文)。

　　今且依法華纓絡略明位次有八一五品弟子位(外凡出法華經)二十信位(內凡)三十住位(聖初)四十行五十廻向六十地七等覺(是因位末)八妙覺(是果位)。

　　法華但有五品六根瓔珞具明五十二位妙樂一一(四)云若云圓位(六)即亦足何須更列四十二耶以分真位長故借別位分其品秩(文)或者據此謂圓教本無位次但借別顯圓然妙樂意以五十二位在經論中多被別人祖師用釋圓位故云借耳又有云五十二位名雖在別圓亦同用以分淺深豈可圓教全無位次大品四十二字華嚴初住八相法華五品六根皆圓位義也故曰顯一理則始終無二存諸教則因果歷然既稟教修行安得無位耶又揀諸文開合有四一開前合後如大經三十三天(住行向為三十地等妙為三)二合前開後如仁王十四般若(合三十心為三十地為十等覺為一總十四忍轉入佛心名之為智)三前後俱開如大品四十二字(對四十二位)四前後俱合如法華開示悟入及遊四方(對四十位)妙宗上(卄三)又楞嚴明位有六十前加三漸次(名字即)及立乾慧地(觀行即)向後地前立四加行并常五十二位共成六十。

　　初五品位者一隨喜品經云若聞是經而不毀訾起隨喜心問隨喜何法荅妙法妙法者即是心也妙心體具如如意珠心佛及眾生是三無差別此心即空即假即中。

　　文句說隨順事理無二無別喜是慶己慶人(文)妙樂十(十三)云事理祇是權實異名了此權實即非權實故無二無別即隨順開權顯實之事理也言己人者理有事故故能慶人事有理故故能自慶又不二而二故慶己他二而不二了非己他妙玄五(二)云若人宿植深厚或值善知識或從經卷圓聞妙理謂一法一切法(假)一切法一法(空)非一非一切(中)不可思議起圓信解一心中具十法界如一微塵有大千經卷欲開此心而修圓行圓行者一行一切行謂十法成乘十心成就其心念念悉與諸波羅密相應是名圓教初隨喜品位(文)妙法即是心者指要鈔上(四)云經家釋經題法字約此三法各具三千互具互融方名妙法然雖諸法彼彼各具若為觀體必須的指心法三千起信論云所言法者謂眾生心妙心體具者止觀五(十三)云一心具十法界一法界又具十法界十法界具百法界一界具三十種世間百法界即具三千種世間此三千法在一念心若無心而已介爾有心三千具足亦不言一心在前一切法在後亦不言一切法在前一心在後輔行五中(七)云言無心而已者顯心不無言介爾者謂剎那心無間相續未曾斷絕纔一剎那三千具足若具三千即具三德又介爾者介者弱也謂細念也但異無心三千具足(文)如如意珠止觀五(十七)云如如意珠天上勝寶狀如芥粟有大功能淨妙五欲七寶琳琅非內畜非外入不謀前後不擇多少不作觕妙稱意豐儉降雨穰穰不添不盡蓋是色法尚能如此况心神靈妙寧不具一切法耶(文)記中表法約理解釋須者尋之心佛眾生三無差別者釋籤二云當知三法即是不思議廣大法界應了此理具足佛法及眾生法雖復具足心性冥妙不一不多又眾生及佛不出於心故無差別名心法妙是故結歸三無差別方名為妙十義書云以我一念心法及一切眾生十方諸佛各各論於事造人人說於理具而皆互具互攝方名三無差別又指要云是則三法各具二造方無差別此心即空假中拾遺記下八云三觀之首皆言即者指一念心即三諦故言即空者非即偏空乃觀一念即圓空也此空能破三諦相着故云一空一切空(三觀悉彰破相之用也)言即假者非即偏假乃觀一念即妙假也此假能立三諦之法故云一假一切假(三觀悉彰立法之功也)言即中者非即但中蓋指一念即具德中此中能妙三諦之法故云一中一切中(三觀悉是絕待之体也)。

　　常境無相常智無緣。

　　此境智冥一。

　　無緣而緣無非三觀無相而相三諦宛然。

　　而言境智也止觀第一常境常智後復云以無緣智緣無相境以無相境相無緣智智境冥一而言境智輔行釋云實相無相無相亦無實智無緣無緣亦絕何者境雖無相常為智緣智雖無緣常為境發智雖緣境稱境無相境雖發智令智無緣無緣而緣照境無間故云以無緣智緣無相境無相而相發智宛然故云以無相境相無緣智。

　　初心知此慶己慶人故名隨喜。

　　此結成隨喜也五品初心知此妙心體具事理三千境觀之法慶己有智慧慶人有慈悲。

　　內以三觀觀三諦境。

　　大意云三諦三觀三非三三一一三無所寄諦觀名別體復同是故能所二非二。

　　外以五悔勤加精進助成理解。

　　止觀七云唯法華別約六時五悔重作方便(光約四種三昧相對而說不可以光明弥陀亦論五悔為妨)修懺要旨云所以悉稱悔者蓋皆能滅罪故也勸請則滅波旬請佛入滅之罪隨喜則滅嫉他修善之愆回向則滅倒求三界之心發願則滅修行退志之過(文)輔行二上八云於法無染曰精念念趣求曰進(文)助成理解一徃分之五悔為事名助諦觀為理解名正。

　　言五悔者有二一理二事。

　　止觀二云事懺懺苦道業道理懺懺煩惱道理事不出三種懺法理謂無生妙懺事謂取相作法光明文句三(十四)云行者應知三種懺法無生是主二為助緣灰汁皂角助於清水若缺妙觀不名大乘便同外道無益苦行須近善師學懺悔處及懺悔法方可行於道塲事儀故於諸事皆用妙觀照而導之使作法等皆順實理悉為佛因又云正助二懺修逐根緣自有一向修於正道直登圓住或內外凡自有一向修於助道如南嶽立有相安樂行不入三昧但誦持故亦能得見上妙色像此二隨根修入不同若悟理時必兩捨也自有正助相兼而修或先正後助或先助後正或同時而修今之所立意在同修耳懺悔名光明文句中(初)云懺者首也悔者伏也不逆為伏順從為首又懺名白法悔名黑法白法須尚黑法須捨又懺名修來悔名改徃又懺名披陳眾失悔名斷相續心又懺者名慚悔者名愧慚則慚天愧則愧人(文)光明記三(七)云然懺悔二字乃雙舉二音梵語懺摩華言悔過以由悔過是首伏等五種之義今既華梵二音並列是故大師以首釋懺以伏釋悔乃至慚愧對釋懺悔欲令稟者修首伏行及慚愧等斯是善巧說法之相故不可以華梵詁訓而為責也(文)懺悔處光明文句引普賢觀是名大懺悔約中道為處也名莊嚴懺悔約俗為處也名無罪相懺悔約空為處也若三種差別者此是歷別論處爾即一而三即三而一此圓妙懺悔也記云若於三諦歷別而解乃次第觀非今妙觀其妙觀者空即三諦假中亦然名即一而三三諦俱空假中亦然名即三而一行者應知三一相即為彰懺悔處絕乎思議若以此語增於言想則永不識懺悔處也然懺悔處誰人不具何法暫非但為本迷滿目不見全心不知是故經云於十力前不識諸佛勸求覔者須親善師須資妙教勤𦗟勤聞審讀審思若其然者必於能詮識所詮體翛然慮外無以狀名斯乃所求法性道理此理至妙為懺法所依故名為處若依此處而立行門方得名為大乘懺也又懺之所依如噐淳朴非砧不成以何為砧謂一實相無別實相即罪相是得此處者罪無不滅德無不顯(文)懺悔法要旨云一作法懺謂身口所作一依法度二取相懺謂定心運想相起為期三無生懺謂了我心自空罪福無主觀業實相見罪本源法界圓融真如清淨法雖三種行在一時光明記云此三種懺同時而修無生是正二為助緣斯乃正助一合而行如膏益明證理彌速也又須了知大乘三懺後一雖可獨修不進須假前二前二不可暫離無生得此意已方可說行三種懺法。

　　<<PIC>P189p0237_01.gif</PIC>

　　理懺者若欲懺悔者端坐念實相眾罪如霜露慧日能消除即此義也。

　　光明記三(八)云端坐者身儀也禪波羅密具出坐法須者冝檢念實相者懺罪觀也實相無相當云何念必以無念之念念無相之相以無相之相相無念之念若於念外別有實相實相之外別有於念則非此經念實相也眾罪等者滅罪所以也前念實相蓋體修惡即是性惡性惡照明斯為慧日修惡體虛如消霜露(文)。

　　言事懺者晝夜六時三業清淨對於尊像披陳過罪無始已來至于今身凡所造作殺父殺母殺阿羅漢破和合僧出佛身血邪婬偷盜妄言綺語兩舌惡口貪瞋癡等如是五逆十惡及餘一切隨意發露更不覆藏畢故不造新。

　　晝夜六時等四句明首伏法無始下明首伏辞殺父下明五逆罪(首試)下殺於上也妙樂八引俱舍云五並業障攝約處人除比約人除扇𢮎(此云黃門勅住反)四身一語業三殺一虛誑一殺生加行(出佛血)無間一刦熟隨罪增苦增八比丘分二(破僧)以為所破僧具如補注釋九(五)光明文句中(三)云人從父母稟身十月懷抱三年鞠養撫念惟惟始能升頭戴髮教方教數始解作人那忽違恩背義而行弒逆天雖大不覆此人地雖厚不載此人此人命終直入地獄(文)十惡中應明殺生釋十惡名如法界次第上(九云云)口有四惡或云五者加無義語發露者要旨(四)云罪根冝露則眾罪皆滅(文)若不發露犯覆藏罪如律中說畢故不造新者斷相續心也已作之罪願乞消除未起之惡更不敢造。

　　若如是則外障漸除內觀增明如順流舟更加㯭棹豈不速疾到於所止修圓行者亦復如是正觀圓理事行相助豈不速至妙覺彼岸。

　　若如是等者光明文句中云若純用正懺亦不須助若正道暗昧不明了者修助以助之所謂灰汁澡豆皂莢木槵以助清水爾(文)如順流舟等者光明文句記三(七二)云正解如順水正觀如順風可喻正道能趣妙理篙棹可喻旋禮等善助於風水舟豈不疾(文)。

　　莫見此說便謂漸行謂圓頓無如是行謬之甚矣。

　　此斥偏執理性無修無證者謂即心是佛若別修習則成漸次非圓頓行輔行七下(十八)云圓教位次者先明五悔為入位之方他人圓修都無此意將何以為造行之始但云一念即是如來空談舉心無非法界委檢心行全無毫微(文)。

　　何處天然弥勒自然釋迦。

　　輔行一下(二十二)引弥勒問經云弥勒昔行菩薩道時但晝夜六時勤修五悔而得菩提(文)弥勒釋迦既是果人由因克故非天然等也唯今天台建立解行了修即性全性起修正助兼行從因至果故清凉國師云撮合𢖍三觀之玄趣使教合忘言之旨心同諸佛之心不假更看他靣。

　　若纔聞生死即涅槃煩惱即菩提即心是佛不動便到不加修習便成正覺者十方世界盡是淨土觸向對靣無非覺者。

　　舉其所執之法須知理雖平等事有迷悟何得便謂即是不加修習凡言即者以顯於離如氷不離水理須融氷義同於離十方世界盡是淨土此是依報論即觸向對靣無非覺者此是正報論即謂三土皆即寂光九界無非佛界理實如然非修莫克故即云。

　　今雖然即佛此是理即。

　　妙宗上(十三)云然理即佛貶之極也以其全乏解行證即但有理性自爾即也(文)。

　　亦是素法身無其莊嚴何關修證者也。

　　無緣了功德莊嚴法身體素天龍之所忍劣。

　　我等愚軰纔聞即空便廢修行不知即之所由鼠唧鳥空廣在經論尋之思之。

　　重斥所計鼠唧鳥空者止觀八(七)云諸位全無謬謂即是猶如鼠唧若言空空如空鳥空(文)輔行八上(十一)云不達諦理謬說即名何異恠鼠作唧唧聲即聲無旨濫擬生死即是涅槃亦如恠鳥作空空聲豈得濫同重空三昧(文)此斥執理廢行之者所謂即之所由意開妙解而立妙行行可廢乎。

　　二勸請者勸請十方諸如來留身久住濟含識。

　　輔行七下(十九)云大為二意一者請住於世二者請轉法輪大論(十五)問諸佛之法法應說法何須勸請又若諸佛現見在前請佛可爾今乃不見云何可請荅佛雖必說而不待請請者得福何得不請復次佛法待請為說又眾生雖不面見諸佛諸佛伺甞不見其心聞其所請假令諸佛不聞不見請亦得福何况聞見而無益耶。

　　三隨喜者隨喜稱讚諸善根。

　　輔行七下(二十)云佛轉法輪眾生得三益我助彼喜者喜前勸請也過去下種現在重聞得成熟益未曾下種現在成種未來方益故三世益皆因法輪故我隨喜眾生得益要旨云隨他修善喜他得成(文)。

　　四廻向者所有稱讚善盡廻向菩提。

　　止觀七(三十)云回眾善向菩提一切賢聖功德廣大我今隨喜福亦廣大眾生無善我以善施施眾生已正向菩提如回聲入角響聞則遠回向為大利(文)輔行七下(卄一)云如回聲入角等者大論三十二云回向者如少物上王如回聲入角問菩薩功德勝於二乘有何奇特荅今此不以功德比之但以隨喜回向心比如巧匠指示倍得價直執斧之人倍用功力直不足言聲聞自行如執斧者菩薩教他而行回向猶如大匠(文)要旨(六)云所謂回事向理回自向他回因向果(文)。

　　五發願者若無發心萬事不成故須發心以導前四是為五悔。

　　止觀七(三十)云願者誓也如許人物若不分券物則不定施眾生善若不要心或恐退悔加之以誓又無誓願如牛無御不知所趣願來持行將至所在如坯得火堪可盛物二乘生盡故不須願菩薩生生化物須總願別願四弘是總願法藏華嚴所說一一善行陀羅尼皆有別願一切諸願四弘攝𥁞故名為總故知一切菩薩凡見諸佛無不發於總願別願。

　　下去諸位直至等覺摠用五悔更不再出例此可知。

　　光明文句中(四)云當知懺悔位長其義極廣云何而言止齊凡夫是故五十校計經齊至等覺皆令懺悔即其義也(文)記三(十三)云從造無間業者上至圓教等覺故云位長位位橫論各有三障煩惱頭數結業流類苦報等差故云義廣古人何為但在凡夫大師本以三昧總持說懺悔位該一且凡聖自然與校計經合實匪尋經作此安布行者知之(文)。

　　二讀誦品者經云何况讀誦受持之者謂內以圓觀更加讀誦如膏助火。

　　止觀七(三十)云善言妙義與心相會如膏助火是時心觀益明名第二品也讀誦如膏圓觀如火文句八(五)看文為讀不忘為誦信心故受念力故持(文)。

　　三說法品者經云若有受持讀誦為他人說內解轉勝導利前人化功歸己心倍勝前。

　　文句八五宣傳為說聖人經書難解須解釋(文)妙玄五(三)云行者內觀轉強外資又著圓解在懷誓願熏動更加說法如實演布說法開導是前人得道全因緣化功歸己十心則三倍轉明是名第三品位(文)止觀七(三十一)云更加說法轉其內解導利前人以曠濟故化功歸己釋籤五云故知以說法力內熏自智令倍清淨為說圓常內心無着故名為淨化功歸己意在於斯問南嶽天台皆云為他損己及止觀中令修三術誡勿領徒又輔行七下(卄六)云早領眾者名成損己益他盖微其如玄文止觀及今說法品皆云說法開導化功歸己耶須知以慈忍無着之心說法則可如云三軌俻足方可宣通如四安樂行方許說法否則不許若南嶽天台所云盖寄自以誡他也如妙樂一云今問弘經者為名利壅己為大悲益物自行暗於妙宗何殊無目而導衣座室誡思之自克問今五品位說法品中化功歸己彼止觀安忍中正於五品令修三術誡勿領徒何耶須知雖於品中令修三術意誡初心為他損己又品位雖說須守觀心若逐外有妨是亦須誡。

　　四兼行六度經云况復有人能持是經兼行布施等福德力故倍增觀心。

　　妙玄五(三)云上來前熟觀心未遑涉事今正觀稍明即傍兼利物能以少施與虗空法界等使一切法趣檀檀為法界餘五亦如是事相雖少運懷甚大此則理觀為正事行為傍故言兼行布施事福資理則十心彌盛是名第四品位(文)。

　　五正行六度者經云若人讀誦為他人說復能持戒等謂自行化他事理具足觀心無閡轉勝於前不可比喻。

　　妙玄五(三)行人圓觀稍熟理事欲融涉事不妨理在理不隔事故具行六度若布施時無二邊取着十法界依正一捨一切捨財身及命無畏等施若持戒時性重譏嫌等無差別五部重輕無所觸犯若行忍時生法寂滅荷負安耐若行精進身心俱淨無間無退若行禪時遊入諸禪靜散無妨若修慧時權實二智究了通達乃至世智治生產業皆與實相不相違背具足解釋佛之知見而於正觀如火益薪此是第五品位(文)釋籤第五(卄六)云事理不二方名正行若取其意但用三戒事六度相皆以實相融今不二無非法界即是其相無畏等施者論有三施謂資生無畏法捨於依正名施資生畧不言法故云等也(文)止觀七(三十一)云正修六度自行化他事理具足心觀無碍轉勝於前不可比喻名第五品也(文)。

　　<<PIC>P189p0247_01.gif</PIC>

　　四信五品對三慧文句十云初二是聞慧位廣聞廣說是思慧位觀行想成是修慧位自淺之深成六根清淨十信位也又云前三人是聞慧位兼行六度是思慧位正行六度是修慧位。

　　<<PIC>P189p0247_02.gif</PIC>

　　妙樂十(十二)云何故現在唯四信滅後立五品荅其義既齊四五無別但是滅後加讀誦為第二品耳(文)。

　　此五品位圓伏五住煩惱外凡位也與別十信位同。

　　妙玄五八云五品已圓解一實四諦其心念念與法界諸波羅密相應徧體無邪曲偏等倒圓伏枝客根本惑故名伏忍諸教初心無此氣分(文)又十紙云五品之位理雖未顯觀慧已圓具煩惱性能知如來祕密之藏堪為世間作初依止(文)妙玄五(十一)云五品六根為初依十住為二依十行十回向為三依十地等覺為四依(文)釋籤六(三)云四依位者以此四人並能化他故以此位釋於因人功用(文)此約觀行成就五品在十信前若普賢觀品信合說𥁞赴機異爾又吾祖位居五品而云獲旋總持者然旋假入空約位竪論雖在六根七信已前約觀橫辨不妨通於五品。

　　次進六根清淨位即是十信初信斷見惑顯真理與藏教初果通教八人見地別教初住齊證位不退也次從二信至七信斷思惑盡與藏通二佛別教七住齊三界苦集斷盡無餘故仁王云十善菩薩發大心長別三界苦輪海解曰十善者各具十善也若別十信即伏而不斷故定屬圓信。

　　妙玄五(四)云十信位者初以圓聞能起圓信修於圓行善巧增益令此圓行五倍深明因此圓行得入圓位以善修平等法界即人信心乃至善修無着即入願心是名十信位瓔珞(云)一信有十十信有百百法為一切法之根本也是名圓教鐵輪十信位即是六根清淨圓教似解煖頂忍世第一法普賢觀明無生忍前有十種境界即此位也(文)(普賢釋迦分身多寶四聖及六根清淨共為十種)仁王云者波斯匿王所說偈也十善者仁王䟽中(十九)云十信善者有三品上品善鐵輪王化一天下中品善粟散王下品善人中王(文)妙樂十(八)云信信通皆具足十善非謂專以人天不殺盜等用對十信即云長別三界苦輪當知須是斷惑十信(文)釋籤五(卄七)云亦有人云六根清淨名為頓義十善菩薩此是漸義今(文)所引十善菩薩以證六根豈應引漸而證於頓故知二(文)俱頓明矣但仁王經語其初後法華經意論其中間人不見之徒生異見(文)。

　　然圓人本期不斷見思塵沙意在入住斷無明見佛性然譬如冶鐵觕垢先去非本所期意在成噐噐未成時自然先落雖見先去其人無一念欣心所以者何未遂所期故圓教行人亦復如是雖非本所望自然先落。

　　此明圓斷之義輔行六上(九)云從初已來三諦圓修與次第義永不相關此論觕惑任運斷處與次第齊(文)又七下(卄四)云五品已能圓伏五住豈至此位別斷見思但是圓修觕惑先斷猶如治鐵觕垢先除(文)別行玄記下(六)云圓譬冶鐵作噐別喻燒金作噐治謂鎔鑄淳朴頓融任運觕垢先落燒謂鍛鍊物體猶堅持要觕塵先去然後融金以除細垢圓觀頓窮法界無異先觀二諦二惑任運先落別觀次第顯中有意先觀二諦故使二惑先除(文)指要鈔下五云圓人始終用絕持智頓亡諸法理果尚亡惑何次第只由此智功力微著故成踈親由踈親故惑落前後名迷厚薄智踈惑厚智親惑薄轉轉明之此乃約智分惑也(文)先達(云)修觀惑智一如功成惑落前後。

　　永嘉大師云同除四住此處為齊若伏無明三藏則劣即此位也解曰四住者只是見思謂見為一名見一切處住地思惑分三一欲愛住地欲界九品思二色愛住地色界四地各九品思三無色愛住地無色界四地各九品思此之四住三藏佛與六根清淨人同斷故言同除四住也言若伏無明三藏則劣者無明即界外障中道之別惑三藏教止論界內通惑無明名字尚不能知况復伏斷故言三藏則劣也。

　　永嘉集云然三藏之佛望六根清淨位有齊有劣同除四住此處為齊若伏無明三藏則劣二乘可知此本是妙玄位妙中文永嘉集中引用之耳昔傳唐末五代台教湮沒因錢氏讀永嘉集至此不解問於韶國師國師指為台教中語當問螺溪義寂法師師奏海東盛行遂求於高麗由是觀師賚教部來使始復興焉今稱永嘉蓋有由矣釋籤六(四)云有齊有劣者惑盡處齊觀行聞教是則為劣亦以佛位格者為順教道故也(文)。

天台四教儀集註卷第九


永樂北藏第 189 冊 No. 1629 天台四教儀集註（選錄「集註」本文）


天台四教儀集註卷第十　　　　　稼十

　　南天竺沙門　　蒙潤　　集

　　次從八信至十信斷界內外塵沙惑盡假觀現前見俗諦理開法眼成道種智行四百由旬與別教八九十住及行向位齊行不退也。

　　雖約位斷證格量似齊圓別即離不可一混又此六根明下根出假功逾十向此是相似圓融三諦不同次第出假之位又五品明中根出假五品之初為上根亦約觀行論坐道塲度眾生等又輔行五上云以初住為真出假位。

　　次入初住斷一品無明證一分三德謂解脫般若法身此之三德不縱不橫如世伊三點若天主三目現身百界八相成道廣濟群生。

　　此明斷惑證理全體起用三德次第本法身般若解脫今順初住緣了正三心開發而為次也言不縱不橫者異乎別教非縱即橫也釋籤六(二十)云雖一點在上不同點水之縱三德亦爾雖法身本有不同別教為惑所覆雖二點在下不同烈火之橫三德亦爾以(釋籤中作雖字者設妙宗引作以字者正)二德修成不同別人理體具足而不相收如妙宗云三雖性具緣了是修二雖是修非適今有二若非修三法則橫二若非性三法則縱三點三目出大經哀歎品西方有新舊二伊舊伊如橫川走火點水之縱新伊如此方草書下字細𦘕相貫不縱不橫摩醯首羅有三目八臂八相者華嚴云或見入胎等皆云或者一一相中皆有八相故文。

　　華嚴經云初發心時便成正覺所有慧身不由他悟清淨妙法身湛然應一切解曰初發心者初住名也便成正覺者成八相佛也是分證果即此教真因謂成妙覺謬之甚矣若如是者二住已去諸位徒施若言重說者佛有煩重之咎雖有位位各攝諸位之言又云發心究竟二不別須知攝之所由細識不二之旨龍女便成正覺諸聲聞人受當來成佛記莂皆是此位成佛之相慧身即般若德了因性開發妙法身即法身德正因性開發應一切即解脫德即緣因性開發如此三身發得本有故言不由他悟中觀現前開佛眼成一切種智行五百由旬到寶所初居實報無障閡土念不退位。

　　此下引經釋出就斥他謬雖云各攝諸位須知攝之所由者由理具故雖云發心究竟不別細識不二之旨者旨在於即即具之理雖爾淺深之事位那不分即故初後不二六故初後不濫位位各攝諸位者如大品初阿後茶中四十字初阿字門具四十二字後茶字門亦然又如華嚴一地具諸地功德大經云發心究竟二不別如是二心前心難發心即初住究竟即妙覺龍女成佛文從權說以證圓經成佛速疾若實行不疾權行徒施權實義等理不徒然如妙樂八(卅五云云)諸聲聞授刦國名號與物結緣(文)發得本有者妙宗上(卄二)云今初住所發三法皆性具故發則俱發從智證法從法起應即非一時三身頓得故非前後不縱不橫復見於此從始圓修一心三觀今圓三智一心中得即以此智證得法身智性即色三一體融名妙色身此身湛寂如鑒無情形對像生山毫靡間名應一切三身三德體離縱橫(文)中觀現前者既三因開發應三智圓明王眼洞照今但云佛眼種智者中必雙照三智具足四眼入佛眼同名為佛眼輔行三上(卄五)云如河入海失本河名何以故肉天二眼有漏因緣慧法二眼習氣未盡故捨本位入佛眼中(文)。

　　次從二住至十住各斷一品無明增一分中道與別教十地齊次入初行斷一品無明與別教等覺齊次入二行與別教妙覺齊從三行已去別教之人尚不知名字何况伏斷以別教但破十二品無明故故以我家之真因為汝家之極果只緣教彌權位彌高教彌實位彌下譬如邊方未靜借職則高定爵論勳其位實下故權教雖稱妙覺但是實教中第二行也次從三行已去至十地各斷一品無明增一分中道即斷四十品惑也更破一品無明入等覺位此是一生補處。

　　次從二住等者妙玄五五云即是十番進發無漏同見中道佛性第一義理以不住法從淺至深住佛三德及一切佛法故名十住位(文)次入初行等者妙玄五五云即是從十住後實相真明不可思議更十番智斷破十品無明一行一切行念念進趣流入平等法界海諸波羅蜜任運生長自行化他功德與虛空等故名十行位也(文)我家真因等者妙玄五(十二)云若十地十品破無明圓家十住亦十品破無明設開十地為三十品秖是圓家十住三十品齊若與而為論圓家不開十住合取三十心為三十品與別家十地三十品等者則十地與圓家十回向齊若奪而為論別家佛地與圓家初行齊與而為論別家佛地與圓家初地齊故知別教權說判佛則高望實為言其佛猶下譬如邊方未靜授官則高定爵論勳置官則下別教權說雖高而觕圓家實說雖低而妙以我之因為汝之果(文)爵者封也爵有五等謂公侯伯子男勳者功也十向者妙玄五(六)云即是十行之後無功用道不可思議真明念念開發一切法界願行事理自然和融回入平等法界海更證十番智斷破十品無明故名回向也十地位者即是無漏真明入無功用道猶如大地能生一切佛法荷負法界眾生普入三世佛地又證十番智斷破十品無明故名十地位也(文)等覺者妙玄五(六)云觀達無始無明源底邊際智滿畢竟清淨斷最後窮源微細無明登中道山頂與無明父母別是名有所斷者名有上士也(文)等覺位中正習俱斷如今文云更破一品無明并上妙玄(文)斷正也淨名䟽二(四)云無復餘習者圓教始從初住終至法雲圓斷諸見猶有習在等覺入重玄門千萬億刦重修凡事見理分明習氣微薄事等微煙(文)此斷習也又淨名䟽五(卅五)云住等覺地餘有一品反習氣在(文)。

　　進破一品微細無明入妙覺位永別無明父母究竟登涅槃山頂諸法不生般若不生不生不生名大涅槃以虛空為座成清淨法身居常寂光土即圓教佛相也。

　　觀經䟽三云究竟佛者道窮妙覺位極於茶故唯佛與佛乃能究盡諸法實相邊際智滿種覺頓圓無上士者名無所斷無上士者更無過者(文)妙宗上(二十三)云今此極位乃究竟具諸位功德故引法華唯我釋迦與一切佛乃能究盡諸法之權實相之實達無明底到諸法邊名邊際智不思議權智也今已究竟故名為滿於種種法證本圓覺不思議實智也此覺極滿名為頓圓復用第七無上士號顯智斷極有惑可斷名有上士等覺位也無惑可斷名無上士即是妙覺斷德究竟名大涅槃(云云)無明父母者楞伽經云弒無明父斷貪愛母(文)涅槃山頂喻更無過上也諸法是境般若是智境智寂滅名大涅槃以虛空為座者義彰法身體徧也成清淨法身者指修即性增勝而說也若論教主亦名尊特亦名勝應妙玄七(十三)云或言道塲以虛空為座一成一切成毗盧遮那徧一切處舍那釋迦成亦徧一切處三佛具足無有缺減三佛相即無有一異法華八方一一方各四百萬億那由他國土安置釋迦悉是遮那普賢觀經云釋迦牟尼名毗盧遮那此即圓佛果成相也(文)文句一(八)云隱前三相唯示不可思議如虛空相即圓佛自覺覺他(文)妙樂一(廿四)云若隱前三相從勝而說非謂太虛名為圓佛(文)光明記一八云此教所說世間相常故一切法無非中道雖與別人同見尊特彼兼別修此皆性具故龍女云微妙淨法身具相三十二欲彰全性是故從勝特名法身(文)常寂光土者觀經䟽(六)云常即法身寂即解脫光即般若是三點不縱橫並別名秘密藏諸佛如來所遊居處真常究竟極為淨土(文)。

　　然圓教位次若不以六即判之則多濫上聖故須六即判位。

　　六即位者義蘊佛經名出智者如貧女寶藏力士額珠等在諸文所明或顯法門高深或明修觀位次今(文)備明圓位之後後明六即欲越上慢自屈之過輔行一下(卅三)云此六即義起自一家深符圓旨永無眾過暗禪者多增上慢文字者推功上人並由不曉六而復即(文)輔行一上(十六)云即者廣雅云合也若依此釋仍似二物相合名即其理猶踈今以義求體不二故故名為即(文)妙宗上(十三)云六種即名皆是事理體不二義(文)。

　　謂一切眾生皆有佛性有佛無佛性相常住又云一色一香無非中道等言總是理即。

　　金錍云言佛性者佛是果人言一切眾生皆有果人之性(文)觀經䟽二云斯理灼然世間常住有佛不能益無佛不能損得之不為高失之不為下故言眾生即是佛理佛也(文)妙宗上(十五)云世間常住者即十法界三十世間一一皆住真如法位法位常故世間亦常(文)今云性相者十如中舉初二也性以據內自分不改相以據外攬而可別色香等者輔行一上(二十)云此色香等世人咸謂以為無情然亦共許色香中道無情佛性惑耳驚心(文)六塵中趣舉二種圓觀諸法無非中道故經云處第四明唯色唯聲唯香等義如觀經䟽(二)又涅槃經云一切皆眾生如佛如貧女舍寶眾物具存力士額珠圓明頓在如來藏經舉十喻幣帛褁黃金土模內像暗室瓶盆井中七寶本自有之非適今也淨名云一切眾生皆如也寶篋云佛界眾生界一界無別界(文)理即者妙宗上(十三)云良由眾生性具染惡不可變異其性圓明名之為佛性染性惡全體起作修染修惡更無別體全修是性故得迷事無非理佛即以此理起惑造業輪回生死而全不知事全是理長刦用理長刦不知不由不知便非理佛以全是故名理即佛以不知故非後五即然理即佛貶之極也以其全乏解行證即但有理性自尓即也又理即佛非於事外指理為佛盖言三障理全是佛又復應知不名障即佛而名理即佛者欲彰後五有修德是此之一位唯理性是也又障即佛其名猶通以後五人皆了三障即是佛故(文)。

　　次從善知識及從經卷聞見此言為名字即。

　　止觀一(卄二)云理雖即是日用不知以未聞三諦全不識佛法如牛羊眼不解方隅或從知識或從經卷聞上所說一實菩提於名字中通達解了知一切法皆是佛法是為名字即(文)妙宗上(十六)云名字即佛者修德之始聞前理性能詮名也然有收簡收則耳歷法音不間明昧異全不聞俱在此位簡則未得圓聞齊別內凡尚屬理即以七方便未解妙名豈知即佛(文)。

　　依教修行為觀行即(五品位)。

　　止觀一(卄三)云若但聞名口說如蟲食木偶得成字是蟲不知是字非字必須心觀明了理慧相應所行如所言所言如所行是名觀行(文)妙宗上(十七)云始自圓聞觀佛妙境至識次位勤行五海若未發品此等行人皆属名字故知名字其位甚長境觀相資塵念靡間方能得入觀行位也(文)。

　　相似解發為相似即(十信)。

　　止觀一(卄三)云以其逾觀逾明逾止逾寂如勤射隣的名相似觀慧(文)觀經䟽(二)云相似者二物相類如鍮似金若𤓰比瓠猶火先暖涉海初平(文)妙宗上(二十)云約四喻明相似行人本覺寂照及雙相似而發成相似位三種之覺此覺佀真若鍮若𤓰比金比瓠此之二物喻始佀本如將至火先覺暖氣行欲近海預覩平相此之二事喻於相似近乎分真前二約法論似後二約位論似(文)。

　　分破分見為分證即(從初住至等覺)。

　　止觀一(卄三)云因相似觀力入銅輪位初破無明見佛性開寶藏顯真如名發心住乃至等覺無明微薄智慧轉著若人應以佛身得度者即八相成道應以九法界身得度者以普門示現(文)妙宗上(二十)云雖得相佀尚属緣修今則親證属於真修分破無明起信論中稱隨分覺寂照雙融本覺真佛分分而顯從所顯說名為分真從能顯言名為分證四十一位皆受此名(文)。

　　智斷圓滿為究竟即(妙覺位)。

　　如前引觀經䟽釋妙覺義。

　　約修行位次從淺至深故名為六約所顯理體位位不二故名為即是故深識六字不生上慢委明即字不生自屈可歸可依思之擇之略明圓教位竟。

　　約修行位次等者止觀大意一云即故初後俱是六故初後不濫理同故即事異故六(文)六種即名既皆是事理體不二義是故六即皆具事理兩種三千故理同故即理造也事異故六事造也如義書云修善修惡事造三千(六也理即迷逆是修惡名字已去順性是修善)性善性惡理造三千(即也)但即不妨六六處常即故得六而復即也。

　　然依上四教修行時各有方便正修謂二十五方便十乘觀法若教教各明其文稍煩義意雖異名數不別故今總明可以意知。

　　然前明四教釋經方軌正為開解若依解立行必須各明方便正修故所列方便則通四教但十乘且就圓論盖立行以圓為正也不明四種三昧(常坐常行半行半坐非行非坐)及十境者(陰煩病業魔禪見慢乘薩)盖錄大本綱要非止觀意故不委也妙玄明入體之門四教四門門門十乘若止觀十境境境十乘惟明圓行義例云若無十境乘則無體若無十法名壞驢車(文)以陰等十為所觀境以不思議(境等為能)觀觀故。

　　言二十五方便者束為五科一具五緣二訶五欲三棄五盖四調五事五行五法。

　　止觀四(初)方便名善巧善巧修行以微少善根能令無量行成解發入菩薩位(文)止觀四(初)云圓教以假名五品觀行等位去真猶遙名遠方便六根清淨相似隣真名近方便(約內外凡位)今就五品之前假名位中復論遠近二十五法為遠方便十種境界為近方便橫竪該羅十觀具足成觀行位能發真似名近方便(文)輔行四上(初)具釋又二十五法為通方便通四三昧故方等夢王法華六時五悔為別方便四三昧中別於一種三昧所用故束為五科者止觀四(初)云夫道不孤運弘之在人人弘勝法假緣進道所以須具五緣緣力既具當割諸嗜欲嗜欲外屏當內淨其心其心若寂當調試五事五事調已行於五法必至所在乃至三科出大論一種出禪經(具五緣)一是諸禪師立(文調五事)止觀云譬如陶師若欲得噐先擇良處(具緣)息餘際務(訶欲)治身內疾(棄盖)調於泥輪(調五車)作而不廢(行五法)得此譬意五如指掌若欲造修當尋止觀(云云)。

　　初明五緣者。

　　禪經云四緣雖具足開導由良師故用五法為入道梯凳一缺則妨事(文)輔行四(上二)云大小兩乘以戒為本是故先明內禁雖嚴必資衣食進修定慧須藉空閑處雖空閑假絕緣務四緣雖具開導由師(文)止觀大意(四)云一衣食具足離希望緣故二持戒清淨離惡道因故三閑居靜處離憒閙事故四息諸緣務棄猥雜業故五須善知識有諮疑地故(文)。

　　一持戒清淨如經中說依因此戒得生諸禪定及滅苦智慧是故比丘應持淨戒有在家出家大小乘不同。

　　法界次第上(十二)云戒以防止為義(文)戒䟽上(初)云梵音尸羅大論云秦言性善亦云清涼以其能止破戒熱惱從能得名亦名波羅提木义譯言保解脫又名淨命亦言成就威儀(文)如經中說者遺教經也輔行四上(五)云引證道定復以律儀而為根本(文)在家戒者五戒八戒於五更加不坐高廣床不着花鬘衣不徃觀𦗟歌舞故名八戒出家戒者比丘比丘尼沙彌沙彌尼式义摩那(此云學法女)小乘沙彌十戒比丘二百五十戒頌曰四重(夷)十三殘二不定三十九十(提)四提尼(尼)一百眾學(吉)七滅諍揔論二百五十戒若論五篇者夷(四波羅夷婬盜殺妄)殘(十三僧殘)提(三十尼薩𦒿九十波逸提共百二十)尼(四提舍尼)吉(突吉羅即一百眾學)若論六聚更加偷蘭遮若云七聚開吉羅為惡作惡說(結罪齊五報刼齊六因果雜攝齊七蘭有三品不入正篇不定七滅諍篇聚不攝亦属吉羅報刼齊六者以六聚受報刼數與等活等上六獄刼數相齊因果雜攝齊七者以惡作惡說是吉聚之因并前五聚之果故為七聚如翻譯名義)大乘即梵網十重四十八輕凡有心者皆得受之更有大論十戒大經十戒及五支戒通大小乘具如妙玄(三未)釋籤四(廿四)止觀四(三)輔行四上(六)。

　　二衣食具足。

　　止觀四(十五)云衣以蔽形遮醜陋食以支命填飢瘡身安道隆道隆則本立形命及道頼此衣食此雖小緣能辦大事裸餒不安道法焉在故須衣食具足也。

　　衣有三一者如雪山大士隨所得衣蔽形即足不游人間堪忍力成故二者如迦葉等集糞掃衣及但三衣不畜餘長三者多寒國土如來亦許三衣之外畜百一眾。

　　具雪山大士絕形深澗不涉人間結草為席披鹿皮衣無受持說淨等事堪忍力成不須溫厚不遊人間無煩支助此上人也十二頭陁但畜三衣不多不少出聚入山披服齊整故立三衣此中士也多寒國土𦗟百一助身要當說淨趣足供事無得多求多求辛苦守護又苦妨亂自行復擾檀越少有所得即便知足下士也(文)輔行四上(十九)云十二頭陀等者此云抖擻一蘭若二常乞食三糞掃衣四一坐食五節量食六中後不飲漿七塚間八𣗳下坐九露坐十常坐十一次第乞十二三衣今文以十二頭陁中糞掃三衣合為中士言三衣者但三衣也出聚落則著僧伽黎加二衣上入大眾則著欝多羅僧加五條上入山林則唯著安陀會為慚愧故為多寒故許其重著皆威儀整肅長物善根故云披服齊整下根者此土多寒根性又薄大聖一許三品通開(故三衣外𦗟畜百一及許畜長但三衣為上畜百一為中畜長為下故云通開此依律說與今少異今取雪山為上品故)若畜百一記憶而已有云加法(薩婆多云百一之物各得畜一百一之外皆是長物言記憶者於百一物心中但自記憶一種謂是我物有云加法者加法受持如六物圖)若畜長說淨則加法受持(百一之外若畜長物定須說淨詞云大德一心念此是某甲長衣未作淨為淨故施與大德)糞掃衣者南山云世人所棄無復堪用義同糞掃體是賤物離自貪著不為王賊所貪常得資身長道(文)三衣者一僧伽黎此云雜碎衣條相多故從用則名入王宮聚落衣二欝多羅僧名中價衣從用名入眾衣三安陀會名下衣從用名院內行道雜作衣若云袈裟此云不正色染亦名壞色即戒本中三種染壞皆如法也一者青色二者黑色三者木蘭色如六物圖若據律文以糞掃衣及但三衣為上百一為中餘長為下今文以雪山大士披鹿皮衣為上故以糞掃衣但三衣為中畜百一及畜餘長為下上云不畜餘長應更云不畜百一下畜百一眾具亦應更云畜餘長也。

　　食亦有三一者上根大士深山絕世菜根草果隨得資身二常乞食三檀越送食僧中淨食。

　　止觀四(十六)云一深山絕迹去遠人民但資甘果羙水一菜一果而已或餌松栢以續精氣如雪山甘香藕等如是食者上士也二阿蘭若處頭陀抖擻分衛自資七佛皆明乞食法方等般舟法華皆云乞食也路逕若遠分衛勢妨若近人物相喧不遠不近乞食便易是中士也三既不能絕糓餌松栢不能頭陀乞食外護檀越送食供養亦可得受又僧中如法潔淨食亦可得受下士也(文)輔行四下(初)云分衛者此云乞食十住婆娑云乞食有十利(云云)僧中淨食仍為下根豈可安坐房中私營別味(文)。

　　三閑居靜處不作眾事名閑無憒閙處名靜處有三例衣食可知。

　　止觀四(十七)云若深山遠谷途路艱險永絕人蹤誰相惱亂恣意禪觀是處最勝二頭陀抖擻極近三里交徃亦踈覺䇿煩惱是處為次三蘭若伽藍閑靜之寺獨處一房不干事物正諦思惟是處為下(文)。

　　四息諸緣務息生活息人事息工巧技術等。

　　止觀四(十八)云緣務妨禪由來甚矣蘭若比丘去喧就靜云何營造緣務壞蘭若行非所應也緣務有四一生活二人事三技能四學問一生活緣務者經紀生方觸途紛紏得一失一喪道亂心二人事者慶吊俯仰低昂造聘此徃彼來來徃不絕三技能者醫方卜筮泥木彩畫棊書呪術等是也四學問者讀誦經論問荅勝負等是也領持記憶心勞志倦言論徃復水濁珠昏何暇更得修止觀耶此事尚捨况前三務(文)今云等者等於學問也。

　　五近善知識有三一外護善知識二同行善知識三教授善知識。

　　止觀四(十九)云大外護者不揀白黑但能營理所須如母養兒如虎㗸子調和得所舊行道人乃能為耳是名外護二同行者更相䇿發不眠不散日有其新切瑳琢磨同心齊志如乘一舡互相敬重如視世尊是名同行三教授者內外方便通塞妨障皆能决了善巧說法示教利喜轉破人心於諸方便自能决了可得獨行妨難未諳不宜捨也(文)教授者輔行四下(六)云宜傳聖言名之為教訓誨於我名之為授(文)通名善知識者法華䟽云聞名為知見形為識是人益我善提之道名善知識(文)。

　　第二訶五欲一訶色謂男女形貌端嚴修自高眉円脣皓齒及世間寶物玄黃朱紫種種妙色等。

　　止觀四(二十)云五塵非欲而其中有味能生行人須欲之心故言五欲常能牽人入諸魔境雖具前緣攝心難立是故須訶乃至此五過患者色如熱金丸執之則燒聲如塗毒鼓聞之必死香如憋龍氣嗅之則病味如沸蜜湯舌則爛如蜜塗刀䑛之則傷觸如臥師子近之則囓上代名僧詩云遠之易為士近之難為情香味頹高志聲色喪軀齡(文)五中皆有依正二報。

　　二訶聲謂絲竹環珮之聲及男女歌詠聲等。

　　絲竹者絲曰絃竹曰管具有八音金石絲竹匏土革木環佩者在指者為環佩謂佩帶並是飾女身者歌詠者止觀四(卄一)云即是嬌媚妖詞婬聲染語(文)輔行四下(十二)引提波延那僊人聞舍脂語失通五百僊人在雪山中住聞甄迦羅女歌聲失諸禪定(云云)。

　　三訶香謂男女身香及世間飲食香等。

　　輔行四下(十三)云人謂着香少過今則不然開結使門杜真正路百年持戒能一時壞(文)。

　　四訶味謂種種飲食肴膳羙味等。

　　輔行四下(十二)云以着味故當受洋銅灌口以着味故墮不淨中(文)。

　　五訶觸謂男女身分柔耎細滑寒時體溫熱時體凉及諸好觸等。

　　輔行四下(十三)云觸欲者生死之本繫縛之緣何以故餘欲於四根各得其分惟此觸欲徧滿身受生處廣故多生染着此着難捨若墮地獄還以身觸受苦萬端此觸名為大黑暗處文。

　　第三棄五盖謂貪欲瞋恚睡眠掉悔疑。

　　止觀四(廿二)云通稱盖者盖覆纏綿心神昏暗定慧不發故名為盖前訶五欲乃是五根對現在五塵發五識今棄五盖即是五識轉入意地追緣過去逆慮未來五塵等法為心內大障乃至貪欲盖起追念昔時觕弊五欲思想計較心性悴感忘失正念等嗔恚盖者追想是人惱我惱我親稱喚我怨三棄五盍謂貪欲恨心熱氣觕忿怒相續等睡眠盖者心神昏昏為睡六識染著氣觕相續為眠眠名增心數法烏暗沉塞密來覆人難可防衛等掉悔疑以甚掉故起属前盖攝今覺觀等起徧緣諸法乍緣貪欲又想嗔恚蓋者追想是念不停卓卓無住乍起乍伏種種紛紜身無趣遊行口無益談笑是名為掉掉而無悔則不成盖以其掉故心地思惟謹慎不節云何乃作無益之事實為可耻心中憂悔懊𥿉繞心則成悔盖疑盖者此非見諦障理之疑乃是障定疑也疑有三種一疑自者謂我身底下必非道器是故疑身二疑師者此人身口不稱我懷何必能有深禪好慧師而事之將不悞我三疑法者所受之法何必中理三疑猶豫常在懷抱禪定不發設發永失此是疑盖之相也若貪欲盖重當用不淨觀棄之若嗔恚盖多當念慈心滅除恚火若睡盖多者當勤精進䇿勵身心若掉散者應用數息若三疑在懷當作是念我身即是大富盲兒具足無上法身財寶煩惱所翳道眼未開要當修治終不放捨又無量刼來習因何定豈可自疑失時失利若疑師者我今無智上聖大人皆求其法不取其人若疑法者我法眼未開未別是非憑信而已佛法如海唯信能入(文)。

　　第四調五事謂調心不沉不浮調身不緩不急調息不澁不滑調眠不節不恣調食不飢不飽。

　　止觀四(卄九)云土水不調不任為器五事不善不得入禪眠食兩事就定外調之三事就入出住調之調食者增病增眠增煩惱等食則不應食也安身愈疾之物是所應食略而言之不飢不飽是食調相調眠者眠是眼食不可苦節增於心數損失工夫復不可恣上訶盖中一向除棄為正入定障故此中在散心時從容四大故各有其意略而言之不節不恣是眠調相三事合調者三事相依不得相離初入定時調身令不寬不急調息令不澁不滑調心令不沉不浮調觕入細住禪中隨不調處覺當檢校調使安隱若出定從細至觕備如次第禪門也(文)輔行四下(廿三)云故禪門中調身云夫坐者須先安處使久無妨若半跏以左壓右牽來近身使與左右䏶齊若欲全跏更䟤右以壓左寬衣帶周正身勿令坐時更有脫落手以左壓右重累相當置右脚上亦令近身當心安置挺動支節七八許度如按摩法勿曲勿聳正頭直頊令鼻對臍不偏邪不低昂身如矴石無得騷動無寬急過是身調相調息者身既調已次開口吐𦙄中氣自恣而出使身中百脉處皆悉隨氣出次閉口鼻中納清氣如是至三若息已調一度亦足次閉口唇齒纔相拄舌向上齶閉眼纔令斷外光次簡息風氣息若調者則易入定次調心者一者調亂令不越逸二者調心令沉浮得所若心沉時繫念鼻端若心浮時安心向下(云云)。

　　第五行五法一欲欲離世間一切妄想顛倒欲得一切諸禪定智慧門故二精進堅持禁戒棄於五盖初中後夜勤行精進故三念念世間欺誑可輕可賤禪定智慧可重可貴四巧慧籌量世間樂禪定智慧樂得失輕重等五一心念慧分明明見世間可患可惡善識禪定智慧功德可尊可貴。

　　止觀四(卅一)云上二十法雖備若無樂欲希慕身心苦䇿念想方便一心决志者止觀無由現前若能欣習無厭曉夜匪懈念念相續善得其意一心無異此人能進前路一心譬舡柁巧慧如點頭三種如篙㯭若少一事則不安隱(文)。

　　此二十五法為四教前方便故應須具足若無此方便者世間禪定尚不可得豈况出世妙理乎然前明教既漸頓不同方便亦異依何教修行臨時審量耳。

　　止觀四(末)云此二十五法通為一切禪慧方便諸觀不同故方便亦轉譬如曲弄既別調絃亦別(文)。

　　次明十乘觀法亦四教名同義異今且明圓教餘教例此。

　　大本十乘雖通四教但十法名同偏圓義異今揀偏明圓故云且明圓教輔行五上(卄六)云觀法非十對根有殊雖復根殊但是一不思議觀觀不思議境乃至離愛不離境故又次位下三雖非觀法並由觀力相從名觀故名十觀又備此十令觀可成故名成觀亦名成乘前之四法用無前後通塞等三成就前四次位等三以判前七(文)輔行七下(廿七)云故知前七正明車體及以具度後三只是乘之所涉若無所涉運義不成是故十法通名乘也(文)。

　　一觀不思議境謂觀一念心具足無减三千性相百界千如即此之境即空即假即中更不前後廣大圓滿橫豎自在故法華經云其車高廣(上根正觀此境)。

　　此初乘觀忘能所故從境受名又為九乘本稱本修九方堪入位謂觀一念心等者即現前陰妄一剎那心稱性而觀具三千法不唯三科揀境明一念心正當於此揀思議心取不思議心也故妙樂一云揀境及心光句記一云須去思議取不思議方名揀心(文)即達陰境成不思議境也既云三千性相復云百界千如者以三千法約百界千如歷三世間而論也即此之境等者即境為觀即空假中境觀不二三一互融更不前後亦不一時不縱不橫絕思絕議此境周徧故廣大無法不備故圓滿橫周十界竪徹三諦橫竪相即故云自在法華車體其在是歟其車高廣文句五(卄七)云假名車有高廣相譬如來知見深遠橫周法界之邊際竪徹三諦之源底(文)上根等者義例云上根之人即於境種而生於果為中下根復論九乘大意云又此十法雖俱圓常圓人復有三根不等上根惟一法中根二或七下根方具十(文)然此不思議境在止觀中具明三境一性德境觀一念心具三千法二修德境推本具心離四性計三化他境解離四性無妨四說盖即性德而為修德如輔行云其實但推本具理心文當修德時而有化他之解非即說法也如輔行云初心依理生解與起教(後心)不同(文)雖分三境只在一心用觀推求正在修德盖末代行者離四句外無修觀處今文云具足無减等即性德也即空假中即性而修也如義書(第二義云)心具三千是假此之三千(假觀)非法性(自生)無明(他生)自他共離而造故(空觀)約此空假遮照不偏名為中道(文)又輔行釋修德云不得而得三諦宛然(文)不得者空觀遮情也而得者假觀照性也遮照不偏中道在焉今缺明化他境者修德離四性時而有無妨四說之解即化他也。

　　二真正發菩提心謂依妙境發無作四弘誓願憫己憫他上求下化故經云又於其上張設幰盖。

　　輔行五中(十四)問應先起誓後觀妙境何故境後方云發心荅境前非不發心具如五畧中意今發重為成觀故須緣理益他(文)大意(五)云觀境不悟須加發心此人無始已起弘誓今由觀境不契於理重須發誓於靜心中思惟彼我鯁痛自他無量刼來沉廻生死縱發小志迷菩提心我今雖知行猶未備故重發誓言等(文)張設幰盖者文句五(廿七)云譬四無量眾德之中慈悲最高普覆一切也。

　　三善巧安心止觀謂體前妙理常恒寂然名為定寂而常照名為慧故經云安置円枕(車內枕)。

　　輔行五中(十七)云善以法性自安其心故云安心(文)大意(六)云安心者先總次別所言總者以法界為所安以寂照為能安若知煩惱及以生死本性清淨名之為寂本性如空名之為照此煩惱生死復名法界即此法界體用互顯體是所安之法界用是能安之寂照所言別者雖復安之彌暗彌散良由無始習性不同故今順性逐而安之謂宜聽宜思宜寂宜照隨樂隨治隨第一義何以故有因寂照而善根增長有不增長有因寂照煩惑破壞或有不破見理亦然或聞思而回轉或聞思相資未可卒具細尋方曉(文)今文畧明總安心故云常恒等也安置円枕者文句五(廿七)云若車內枕者休息身首譬一行三昧息一切智一切行也円即赤光譬無分別法也妙樂六(廿四)云智首行身三昧如枕所息得理法理而然赤光等者無他法間名無分別以光譬智故云智光朱正紫間故以赤表無雜之光南山注經音云西方無木枕皆以赤皮內着綿毛用倚臥也赤而且光(文)輔行七下(廿七)云若車內枕休息眾行即安心也。

　　四破法徧謂以三觀破三惑三觀一心無惑不破故經云其疾如風。

　　大意(七)云眾教諸門大各有四乃至八萬四千不同莫不並以無生為首今且從初於無生門徧破諸惑復以無生度入餘門縱橫俱破令識體徧(文)輔行七上(六)云今一心具三破次第之三故云一心三觀破竪通塞三觀一心能破橫者彼橫三觀離属三人並在初心故三不合一今以三只是一破彼分張之三故云三觀一心破橫通塞應知一心三觀與三觀一心言互理同為破橫竪翻對而說(文)八正道中行速疾到薩婆若故其疾如風。

　　五識通塞謂苦集十二因緣六蔽塵沙無明為塞道滅滅因緣智六度一心三觀為通若通須護有塞須破於通起塞能破如所破節節檢校名識通塞經云安置円枕(車外枕)。

　　大意(七)云雖知生死煩惱為塞菩提涅槃為通復應須識於通起塞此塞須破於塞得通此通須護如將為賊此賊豈存若賊為將此將豈破節節檢校無令生着著故名塞破塞存通非唯一轍有心皆爾念念常須檢校通塞(文)安置丹枕者文句五(廿十)云車若駕運隨所到處須此支昂譬即動而靜即靜而動(文)妙樂六(廿四)云円枕云支昂者即車外枕車住須支支之恐昂故云支昂支持也昂舉也譬動靜相即者車行枕閑(即動而靜)車息枕用(即靜而動)用時常靜閑時常動實體與用亦復如是自因之果法性無動所以如風不移寂然而到萬行無作眾智莫觀此則三德俱不二也以三即一故使爾耳(文)輔行七下(廿七)云若車外枕或動或靜動靜秪是通塞義也(文)。

　　六道品調適謂無作道品一一調停隨宜而入經云有大白牛等(已上五中根)。

　　大意(七)云約門徧破於理又昧應須七科次第調試若不爾者此之道品為誰施設以破徧門雖觀陰境陰上未分念處名故况有牛車運轉調停故用此門檢校銓擇(文)實相為車體道品為前導故喻白牛白牛等者等於經中膚色充潔形體姝好有大筋力行步平正文也大意以中根至七乘今至第六者以正助分中下也。

　　七對治助開謂若正道多障圓理不開須修事助謂五停心及六度等經云又多僕從(此下為下根)。

　　大意八云七助道對治者涅槃云眾生煩惱非一種佛說無量對治門夫不信有對治之人當知此人未曉正行若識己身正行未辦良由事惡助於理惡共蔽理善令不現前事惡若去理善易明故先修事度以治事惡事惡傾已理善可生(文)。

　　八知位次謂修行之人免增上慢故。

　　大意八云下根障重非唯正助不明却生上慢謂己均佛未得謂得未證謂證須知次位使未紫不濫若未證得而謂證得非唯失位却墮泥犁故小乘經中四禪比丘謂為四果大乘經中魔與菩薩授䟦致記若生取著必用涅槃尚夫人天何關至道故大小經論咸明次位(文)於此知位次中彌修五悔。

　　九能安忍謂於逆順安然不動䇿進五品而入六根。

　　大意(九)云圓頓行人初入外凡外招名利內動宿障宿障縱薄名利彌至為眾圍繞廢損自行因茲破敗豈能進道外人視之猶謂大聖如𣗳抱蝎表似內虛唯當自勉不為所動得入內凡名為似位(文)謂於逆順等者逆是煩惱業定見慢等從內來破者當以內三術治之謂空假中也順則名譽羅罥利養毛繩眷屬集𣗳妨蠧內侵枝葉外盡從外來破者當以外三術去之一莫受莫着二縮德露玼三一舉萬里(如止觀七卅二)。

　　十無法愛謂莫著十信相似之道須入初住真實之理經云乘是寶乘游於四方(游四十位)直至道塲(妙覺位)。

　　大意(九)云若專住似位名為法愛已得相似六根互用已破兩惑永無墜苦愛此似位名為頂墮若修離愛進入銅輪名為十住分身百界一多相即身土既爾己他亦然十身利生四土攝物(文)。

　　謹案台教廣本抄錄五時八教略知如此。

　　此結所錄五時八教天台判釋儀式也。

　　若要委明之者請看法華玄義十卷委判十方三世諸佛說法儀式。

　　所判聖教一期施化之相也。

　　猶如明鏡及淨名玄義中四卷全判教相。

　　妙樂一(十七)云淨名前玄總有十卷因為晉王著淨名䟽別製略玄乃離前玄分為三部別立題目謂四教六卷四悉兩卷三觀兩卷後人合六為四今云淨名玄義中四卷是也。

　　自從此下略明諸家判教儀式耳。

　　今依大本玄義抄錄綱要彼文今師判教之後備敘諸家今略去而不明也如是則顯上一書判釋儀式在今天台然所判是如來說法儀式能判是大師判教儀式兩種不分而分須善識焉。

天台四教儀集註卷第十


