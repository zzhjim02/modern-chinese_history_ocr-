永樂北藏第 154 冊 No. 1519 宗門統要正續集


　　宗門統要續集序　　　　　　　　扶二

　　徑山興聖萬壽禪寺住持沙門希陵撰

　　靈鷲拈花之旨獨付飲光少林得髓之傳惟稱可祖西竺聖師授受同印乎一心東土宗泒流分各顯其大用不歷漸階之次直躋聖地之歸自五葉傳芳千燈續焰正法眼流通於震旦盛矣哉其有機緣啟投鍼之契問答湊激電之馳傳燈諸錄載之詳備統要収亦綸貫耳是以古林禪師以透古今眼具通變機來後來提唱宗師續前代統要玄旨執金錍而刮眾膜握寶劒而斷羣疑若不顯龍驤虎驟之機安知有玉振金聲之作蓋紀實以傳信非潤色之虛文也延祐庚申謹序。

　　重開宗門統要序

　　龍圖閣直學士左朝請郎提舉江州太平觀耿延禧撰

　　大寶積經云如來所演八萬四千法藏聲教皆名為文離諸一切言音文字理不可說是名為義又云若諸經中文句廣愽能令眾生心意踊躍名不了義若有宣說文句及心皆同灰燼是名了義大涅槃經云若人聞說大涅槃一字一句不作字相不作句相不作聞相不作佛相不作說相如是義者名無相相以是觀之諸佛以無說說其來久矣達磨西來重為拈出為其拘滯於教相也則曰教外別傳不立文字為其委曲於情解也則曰直指人心見性成佛是故答第一義諦曰廓然無聖則憐其不契而渡江慧可再拜依位而立則以為得髓而傳法是豈與諸佛有異耶蓋所謂當機覿面提覿面當機疾如石火電光擬議即差念起情生斯為關鎻耳故余甞論之如來老婆心切乃曰正法眼藏分付摩訶迦葉臨濟丈夫氣槩乃曰正法眼藏向這瞎驢邊滅却是二老子同曲異調若聞余是說言語及心皆同灰燼不作一字一句及諸名相則如來禪祖師禪庶幾意領而神解乎宗門統要首以西竺諸佛繼以東震諸祖及前世宗匠所以指導後學與後世作家所以抉剔前人者合為一書皆出乎文字而直指人心學者不可不家有而日見之豫章李氏鏤板以傳兵火之餘既已煙滅莆陽天寧長老慧澤既傳心宗復明教意知如來祖師禪等無有異乃命刊行以垂久遠求余為序以冠篇首昔僧問巴陵祖意教意是同是別陵云難寒上樹鴨寒下水又問三乘十二分教則不疑如何是宗門中事師云不是衲僧分上事如何是衲僧分上事曰貪觀白浪失却手橈若知此者則三世諸佛無所說歷代祖師未甞傳統要徒集葛藤居士戲加序引可付之一笑而已矣。

　　紹興三年二月　日序

　　續集宗門統要序

　　前集賢待制承事郎馮子振　撰

　　建溪沙門永沸鼎松聲濃茶粥面髮鬚淨剗肘睫俱醒遂取佛祖卑鉢餘馨牽連鼻孔深燈冷焰撥剔眉豪追惟南嶽讓青原思從上的傳析之二泒楊歧會而上始馬祖一傳十一世為南嶽宗投子青而上始石頭遷傳一十世為青原宗既次第其人復次第其語號其書曰宗門統要膏髓直指皮膚破除兩葉流根蔭雲羃砌一策一警一礚一築政使投瓶試水舌全吞沒可把之漚拂盞揚湯胷自雋不能言之味元符之筆已絕墜緒之踵漸移元運天開梵田日闢競尊慈氏之教孰訣正途之歧乃有古林茂和尚價重巖泉名喧宇宙親逢昭代垂億萬祀之昌辰徑補禪宗餘二百年之𦉑譜楊歧黃龍下起白雲端保寧勇隆慶閒真淨文晦堂心逮松源嶽淛翁琰心聞賁又七世而止投子天衣下起芙蓉楷圜照本逮石䆫恭靈隱光又四世而止南嶽下十二世接逮十八世緫二百八十六人見錄機緣二百一十二則青原下十一世接逮十四世緫一百二十人見錄機緣四十七則為宗門統要續集示衲子坦途開人天正眼可謂星分次舍澄霄縣璀璨之珠璣春滿園池徧界現芬芳之葩蕚綱一提而萬目之羅大展領一挈而千腋之裘畢舒此岸舟來焉用隔江喚渡別峯塔立何消聚土合尖花笑浪拈竹鳴休擊然而茫茫業識種種情塵蠅解冥鑽蟫能旁蠹針磁罔具溟波迷犯斗之津鍬鍤徒施沙穴失藏珍之所忍紛然其肴亂將持此以安歸向非古林豎硬脊梁亞摩醯眼施膽力於威音色相之上首澡肝膈於飲光頂𩕳之最初安得第一義諦舌本放六合瀾翻不二法門脚跟𠞰諸方露布學人於此摩尼炳耀臺鏡互融靜定中句意亭亭卜度外話頭了了作家爐鞴入煆煉者粒粒精金舊宅宮商依促拍者泠泠雅操豈比紗䆫暎月影彌即而跡彌踈布鼓認雷音逾似而魄逾遠鑄逢區冶劒凜然鋒嗅遇耆婆草渾是藥海粟居士早慙鑿脫晚悟叅尋馮長老斜日夢回記久別光明之洞永嘉師一宿驚覺尚相忘證道之歌稽首宗乘書心序引。

宗門統要續集卷第一(二)

　　宋建康沙門宗永集元建康保寧禪寺住持沙門清茂續集

　　大覺世尊釋迦文佛

　　世尊纔生下一手指天一手指地周行七步目顧四方云天上天下唯我獨尊。

　　雲門偃云我當時若見一棒打殺與狗子喫貴圖天下太平。

　　雪竇顯云便與掀倒禪牀。

　　法眼益云雲門氣勢甚大要且無佛法道理時有老宿代云將謂無人證明。

　　雪竇云鈎在不疑之地。

　　瑯瑘覺云雲門可謂將此深心奉塵剎是則名為報佛恩。

　　雲峯恱云雲門雖有定亂之謀且無出身之路。

　　續法昌遇云好一棒太遲生未離兜率脚跟下好與一錐豈到今日雖然如是也是賊過後張弓。

　　天童華云雲門此話雖行未免落他陷穽黃面老子末上賣峭正是依草附木二俱不了以左手拍禪牀云過這邊著汝諸人還知明果落處麼珊瑚枕上兩行淚半是思君半恨君。

　　世尊在靈山會上拈花示眾是時眾皆默然唯迦葉尊者破顏微笑世尊云吾有正法眼藏涅槃妙心實相無相微妙法門不立文字教外別傳付囑摩訶迦葉。

　　白雲端云迦葉善觀風雲別氣色雖然如是還覺頂門重麼。

　　黃龍心云直下穿過髑髏已是換却眼睛臨危不在悚人向甚處見釋迦老子。

　　續雲峯恱因僧問靈山拈花意旨如何答云一言既出駟馬難追問迦葉微笑意旨如何答云口是禍門。

　　世尊一日至多子塔前命摩訶迦葉分座令坐以僧伽梨圍之遂告云吾有正法眼藏密付於汝汝當護持傳付將來無令斷絕。

　　世尊於涅槃會上以手摩胷告眾云汝等善觀吾紫磨金色之身瞻仰取足勿令後悔若謂吾滅度非吾弟子若謂吾不滅度亦非吾弟子時百萬億眾悉皆契悟。

　　雲峯恱云然則膏肓之門不足以發藥雲峯今日且作死馬醫爾等諸人皮下有血麼。

　　續東禪觀云其時眾中有箇作者纔見以手摩胷便出約住云瞿曇你者醜舉止休拈出也他若知非決定緘口免見百萬億眾墮邪倒見。

　　世尊般涅槃日迦葉尊者最後而至世尊乃於槨中露雙趺示之迦葉作禮請如來以三昧火而自闍維即時金棺從七寶牀升舉遶拘尸羅城七帀却還本處化火光三昧而自焚之。

　　世尊一日陞座大眾集定文殊白椎云諦觀法王法法王法如是世尊便下座。

　　芭蕉徹云忙忙者帀地普天。

　　世尊一日陞座大眾集定迦葉白椎云世尊說法竟世尊便下座。

　　芭蕉徹云兩箇漢大似無孔笛遇著氊拍板。

　　世尊一日陞座默然而坐阿難白槌云請世尊說法世尊云會中有二比丘犯律行我故不說法阿難以他心通觀是比丘遂乃遣出世尊還復默然阿難又白適來為二比丘犯律是二比丘已遣出世尊何不說法世尊云吾誓不為二乘聲聞人說法便下座。

　　續南堂靜云前箭猶輕後箭深。

　　世尊九十日在忉利天為母說法及辭天界下時四眾八部俱往空界迎有蓮花色比丘尼作念云我是尼身必居大僧後見佛不如用神力變作轉輪聖王千子圍繞最初見佛果滿其願世尊纔見乃訶云蓮花色比丘尼汝何得越大僧見吾汝雖見吾色身且不見吾法身須菩提巖中宴坐却見吾法身。

　　薦福懷云蓮花色比丘尼被熱謾且致還知瞿曇老人性命在別人手裏麼。

　　世尊因文殊至諸佛集處值諸佛各還本處唯有一女人近彼佛坐入於三昧文殊乃白佛云何此女人得近佛坐而我不得佛告文殊汝但覺此女令從三昧起汝自問之文殊遶女人三帀鳴指一下乃托至梵天盡其神力而不能出世尊云假使百千文殊亦出此女人定不得下方過四十二恒河沙國土有罔明菩薩能出此女人定須臾罔明大士從地涌出作禮世尊世尊勑罔明出罔明却至女人前鳴指一下女子於是從定而出。

　　翠巖芝云僧投寺裏宿賊打不防家。

　　五雲逢云不唯文殊不能出此定但恐如來也出此定不得秪如教意怎生體解。

　　世尊在尼拘律樹下坐次因二商人問世尊還見車過不世尊云不見商人云還聞不世尊云不聞商人云莫禪定不世尊云不禪定商人云莫睡眠不世尊云不睡眠商人乃歎言善哉善哉世尊覺而不見遂獻白㲲兩叚。

　　世尊因波斯匿王問勝義諦中有世俗諦不若言無智不應二若言有智不應一一二之義其義云何佛云大王汝於過去龍光佛法中曾問此義我今無說汝今無聞無說無聞是名一義二義。

　　翠巖真云波斯匿王善問不善答世尊善答不善問一人理上偏枯一人事上偏枯翠巖當時若見點一把火照看黃面老面皮厚多少。

　　續薦福懷云諸仁者大王分明問世尊分明答賔主歷然作麼生說箇無說無聞底道理。

　　世尊因見文殊在門外立乃云文殊文殊何不入門來文殊云我不見一法在門外何以教我入門。

　　報慈遂徵云為復是門外語門內語。

　　溈山喆代云吾不如汝。

　　續黃龍新云文殊恁麼道入得門入不得門若入得門氷消瓦解。

　　世尊一日坐次見二人舁豬過乃問這箇是甚麼人云佛具一切智豬子也不識世尊云也須問過。

　　大陽玄云不因世尊問洎乎忘却。

　　續地藏恩云瞿曇老漢也是無端大似節目上更生節目忽被二人呵呵大笑舁豬便行一場懡㦬。

　　世尊因有異學問諸法是常耶世尊不對又問諸法是無常耶亦不對異學云世尊具一切智何不對我世尊云汝之所問皆為戲論。

　　世尊一日示隨色摩尼珠問五方天王此珠而作何色時五方天王互說異色世尊復藏珠入袖却擡手云此珠作何色天王云佛手中無珠何處有色世尊歎云汝何迷倒之甚吾將世珠示之便各強說有青黃赤白吾將真珠示之便總不知時五方天王悉皆悟道。

　　世尊因乾闥婆王獻樂其時山河大地盡作琴聲迦葉起作舞王問迦葉豈不是阿羅漢諸漏巳盡何更有餘習佛云實無餘習莫謗法也王又撫琴三徧迦葉亦三度作舞王云迦葉作舞豈不是佛云實不曾作舞王云世尊何得妄語佛云不是妄語汝撫琴山河大地木石盡作琴聲豈不是王云是佛云迦葉亦復如是所以實不曾作舞王乃信受。

　　修山主問澄源禪師乾闥婆王奏樂直得須彌岌峇海水騰波迦葉作舞作麼生會源云迦葉過去世曾作樂人來習氣未除修云須彌岌峇海水騰波又作麼生澄源休去。

　　法眼代云正是習氣。

　　世尊因外道問昨日說何法世尊云說定法外道云今日說何法世尊云不定法外道云昨日說定法今日何說不定法世尊云昨日定今日不定。

　　五祖戒云何得將別人物作自己用。

　　溈山喆云世尊大似看樓打樓大溈即不然待問昨日說定今日何說不定但云非汝境界。

　　續薦福懷云黃面老子被外道拶著出自偶然雖然如此邪正未分若人辯得許你頂門具眼。

　　世尊因五通仙人問世尊有六通我有五通如何是那一通佛召五通仙人五通應諾佛云那一通你問我。

　　雪竇顯云老胡元不知有那一通却因邪打正。

　　瑯瑘覺云世尊不知可謂因正而打邪五通因邪而打正。

　　翠巖芝云五通如是問世尊如是答要且不會那一通。

　　雲峯恱云大小瞿曇被外道勘破了有傍不肯底麼出來我要問你作麼生是那一通。

　　雲蓋本云世尊如是召五通如是應作麼生是那一通良久云姹女已歸霄漢去獃郎猶向火邊棲。

　　世尊因普眼菩薩欲見普賢不能得見乃至三度入定徧觀三千大千世界覓普賢不能得見而來白佛佛云汝但於靜三昧中起一念便見普賢普眼於是纔起一念便見普賢向空中乘六牙白象。

　　雲居舜云諸仁者且作麼生會雲居道普眼推倒世尊世尊推倒普眼你道普賢在甚處。

　　世尊因自恣日文殊三處過夏迦葉欲白椎𢷤出纔拈椎乃見百千萬億文殊迦葉盡其神力椎不能舉世尊遂問迦葉汝擬𢷤那箇文殊迦葉無對。

　　續昭覺勤云可惜放過一著待釋迦老子道你欲𢷤那箇文殊便與一椎看他作麼合殺。

　　雲居元云一家有事百家忙。

　　世尊因長爪梵志索論義預約云我義若墮我自斬首世尊云汝義以何為宗志云我義以一切不受為宗世尊云是見受不志拂袖而去行至中路乃省謂弟子云我當回去斬首謝世尊弟子云人天眾前幸當得勝何以斬首志云我寧於有智人前斬首不於無智人前得勝乃歎云佛置我兩處負門若我說是見我受是負門處麤故眾人所共知第二負門處細我欲不受以少人知作是念已而白佛言世尊一切不受是見亦不受佛語梵志汝不受一切法是見亦不受則無所破與眾人無異何用貢高而生憍慢梵志不能致答默自念言我負墮處世尊不彰我負不言是非得大甚深法是最可恭敬即於坐處得法眼淨(有本小異大同)。

　　世尊將諸聖眾往第六天說大集經勑他方此土人間天上一切獰惡鬼神悉皆集會受佛付囑擁護正法設有不赴者四天門王飛熱鐵輪追之令集既集會已無有不順佛勑者各發𪫑誓擁護正法唯有一魔王謂世尊云瞿曇我待一切眾生成佛盡眾生界空無有眾生名字我乃發菩提心。

　　薦福懷云臨危不變真大丈夫諸仁者作麼生著得一轉語與黃面老子出氣尋常神通妙用智慧辯才到此總用不著盡閻浮大地人無不愛佛到這裏何者是佛何者是魔還有人辯得麼良久云欲得識魔麼開眼見明欲得識佛麼合眼見暗魔之與佛以拄杖一時穿却鼻孔。

　　續南堂靜云當時我若作世尊即向他道大眾魔王已發心竟應當如是住不然道汝喚什麼作眾生擬開口與一鐵輪。

　　徑山杲云天衣老漢恁麼批判直是奇特雖然如是未免話作兩橛若向何者是佛何者是魔處便休去不妨令人疑著却云欲識魔麼開眼見明欲識佛麼合眼見暗郎當不少又云魔之與佛以拄杖一時穿却鼻孔雪上加霜妙喜却與黃面老子代一轉語待這魔王道眾生界空無有眾生名字我乃發菩提心只向伊道幾乎錯喚你作魔王此語有兩負門若人撿點得出許伊具衲僧眼。

　　東禪觀云怪哉淺草撥著一箇大蟲上門上戶咬人火急可惜當時放過性空若作世尊待魔王道眾生界空無有眾生名字我乃發菩提心只消道箇擔板漢非唯塞斷咽唯亦乃教伊轉動不得雖然如是相識滿天下知心能幾人。

　　世尊與阿難行次見一古佛塔世尊便作禮阿難云此是什麼人塔世尊云此是過去諸佛塔阿難云過去諸佛是什麼人弟子佛云是吾弟子阿難云應當如是。

　　德山密云過去是現在弟子實有此理。

　　世尊因比丘問我於世尊法中見處即有證處未是世尊當何所示佛云比丘某甲當何所示是汝此問。

　　世尊成道後在逝多林中一樹下跏趺而坐有二商人以五百乘車經過林畔有二車牛不肯前進商人乃訝見之山神報言林中有聖人成道經逾四十九日未食汝當供養商人入林果見一人端然不動乃問云為是梵王耶帝釋耶山神耶河神耶世尊微笑舉袈裟角示之商人頂禮遂陳供養。

　　世尊因外道問不問有言不問無言世尊據坐外道讚歎云世尊大慈大悲開我迷雲令我得入乃作禮而去阿難尋白佛外道得何道理稱讚而去世尊云如世良馬見鞭影而行。

　　五祖戒云大小世尊被阿難一狀領過又出語云汝何所問。

　　法眼益因百丈甞請益敘語未終眼云住住汝擬向世尊良久處會那丈從此悟入。

　　雪竇顯云邪正不分過猶鞭影又云諸禪德迷雲既開決定見佛還許他同叅也無若共相委知則天下宗師並為外道伴侶如各非印證則東土衲僧不如西天外道。

　　翠巖芝云大小世尊被外道當面塗糊秪如外道云令我得入要且未夢見在既不曾夢見為什麼却悟去。

　　瑯瑘覺云依稀似曲纔堪聽又被風吹別調中。

　　翠巖真云六合九有緇黃青紫一一交叅咸言良久據坐不對要且不是又舉諸家拈了復云於戲假如鶖子滿慈運智摛辭馳神作用何益之有。

　　道吾真云世尊隻眼通三界外道雙眸貫五天。

　　楊歧會云世尊輟己從人外道乃因齋慶讚。

　　溈山喆云外道懷藏寶鏡世尊親為高提直得森羅顯煥萬象歷然又得阿難金鐘再擊四眾共聞然雖如是大似二龍玩珠長他智者威獰。

　　續雲居齊云什麼處是外道悟處眾中道世尊良久時便是舉鞭處恁麼會還得不。

　　昭覺勤云外道因邪打正世尊看樓打樓阿難不善傍觀引得世尊拖泥帶水若據山僧見處待他問不問有言不問無言和聲便打及至阿難問外道有何所證亦和聲便打何故殺人須是殺人刀活人須是活人劒。

　　世尊一日勑阿難食時將至汝當入城持鉢阿難應喏佛云汝既持鉢須依過去七佛儀式阿難便問如何是過去七佛儀式佛召阿難阿難應喏佛云持鉢去。

　　世尊因耆婆善別音響至一塚間見五箇髑髏乃敲一髑髏問耆婆此生何處耆云生人道世尊又敲一云此生何處耆云生天道世尊又別敲一云此生何處耆婆罔知生處。

　　世尊因黑爪梵志運神力以左右手擎合歡梧桐花兩株來供養佛召云仙人梵志應喏佛云放下著梵志遂放下左手一枝花於佛前佛又召仙人放下著梵志又放下右手一枝花佛又云仙人放下著梵志云世尊我今空身而住更教放下箇什麼佛云吾非教汝放捨其花汝當放捨外六塵內六根中六識一時捨却無可捨處是汝免生死處梵志於言下悟無生忍(有本小異大同)。

　　世尊於靈山會上五百比丘得四禪定具五神通未得法忍以宿命智通各各自見過去殺父害母及諸重罪於自心內各各懷疑於甚深法不能證入於是文殊承佛神力遂手握利劒持逼如來世尊乃謂文殊曰住住不應作逆勿得害吾吾必被害為善被害文殊師利爾從本已來無有我人但以內心見有我人內心起時我必被害即名為害於是五百比丘自悟本心如夢如幻於夢幻中無有我人乃至能生所生父母於是五百比丘同讚歎云文殊大智士深達法源底自手握利劒持逼如來身如劒佛亦爾一相無有二無相無所生是中云何殺。

　　續天童傑云為人須為切殺人須見血文殊費盡腕頭氣力要且不知此劒來處帶累釋迦老子通身是口也分踈不下五百比丘恁麼悟去入地獄如箭射忽若踏翻大海趯倒須彌雲門扇子𨁝跳上天築著帝釋鼻孔東海鯉魚打一棒雨似盆傾又作麼生商量良久云自從舞得三臺後拍拍元來總是歌。

　　世尊因地布髮掩泥獻花於然燈然燈見布髮處遂約退眾乃指地云此一方地冝建梵剎時眾中有一賢于長者持標於指處插云建梵剎已竟時諸天散花讚云庶子有大智矣。

　　世尊因七賢女遊屍陀林一女指屍謂諸姊云屍在這裏人向甚處去中有一姊云作麼作麼諸姊諦觀各各契悟感帝釋散花云唯願聖姊有何所須我當終身供給女云我家四事七珍悉皆具足惟要三般物一要無根樹子一株二要無陰陽地一片三要呌不響山谷一所帝釋云一切所須我悉有之若三般物我實無得女云汝若無此爭解濟人帝釋遂同往白佛佛言憍尸迦我諸弟子大阿羅漢悉皆不解此義惟有諸大菩薩乃解此義。

　　續黃龍心云樹子若無寧善給濟既要給濟心不虛發如今有求無根樹子將何祗對。

　　寶峯文云大眾且道帝釋是會不會又道善說般若感我天宮又道無無根樹子大眾且作麼生明得不孤負聖女若也不會不得孤負帝釋歸宗亦有箇無位真人憨憨癡癡跛跛挈挈且恁麼過時喝一喝。

　　世尊因調達謗佛生身入地獄遂令阿難傳問你在地獄中安不達云我雖在地獄如三禪天樂佛又令阿難傳問你還求出不達云我待世尊來便出阿難云佛是三界大師豈有入地獄分達云佛既無入地獄分我豈有出地獄分。

　　翠巖真云親言出親口。

　　世尊因文殊起佛見法見議世尊威神攝向二鐵圍山。

　　五雲逢云什麼處是二鐵圍山還會麼如今若有人起佛見法見五雲與烹茶兩甌且道是賞伊是罰伊同教意不同教意。

　　續白雲端云大眾世尊當時無大人相如今若有向承天這裏起佛見法見承天終不敢教動著他何謂如此但得雪消去自然春到來。

　　五祖演云白雲則具大慈悲遂拍手云曼殊室利普賢大士不審今後更敢也無自云一度被蛇傷怕見斷井索。

　　世尊臨入涅槃文殊大士請佛再轉法輪世尊咄云文殊吾四十九年住世未曾說一字汝請再轉法輪是吾曾轉法輪耶。

　　續雪峯空云且道世尊從文殊請不從文殊請。

　　昔城東有一老母與佛同生而不欲見佛每見佛來即便回避雖然如此回顧東西總皆是佛遂以手掩面於十指掌中亦總是佛。

　　雪竇顯云諸上座他雖是箇老婆宛有丈夫之作既知回避稍難不免吞聲飲氣如今不欲見佛即許你切忌以手掩面何以明眼底覰著將謂雪竇門下教你學老婆禪。

　　富樓那問佛清淨本然云何忽生山河大地。

　　瑯瑘因僧問乃厲聲云清淨本然云何忽生山河大地僧有省。

　　薦福信云先行不到末後太過。

　　續五祖演云金屑雖貴落眼成翳。

　　靈隱嶽云日長夜短諸人還猛省麼青天復青天打失髑髏前看看日又夜爭教人少年。

　　殃崛摩羅因持鉢至一長者家其家婦人正值產難子母未分長者云瞿曇弟子汝為至聖當有何法能免產難殃崛語長者云我乍入道未知此法待我回問世尊却來相報及返具事白佛佛告殃崛汝速去報言我自從賢聖劫來未曾殺生殃崛奉佛語即往告之其婦得聞即免產難。

宗門統要續集卷第一(上)

　　音釋

　　序

　　鍼

　　(諸深切與針同)。

　　錍

　　(正作鎞邊迷切掠噐)。

　　鏤

　　(郎亘切雕刻也)。

　　礚

　　(克盍切)。

　　雋

　　(祖峻切與儁同)。

　　祀

　　(祥里切年也)。

　　璀燦

　　(璀七罪切燦七旦切璀燦玉光也)。

　　蟫

　　(大含切白魚蟲)。

　　磁

　　(牆之切引鐵石)。

　　鍬

　　(七宵切臿也)。

　　鍤

　　(測洽切。鍫也)。

　　膈

　　(古額切𮌎膈也)。

　　𩕳

　　(乃挺切頂也)。

　　跟

　　(古痕切足踵也)。

　　勦

　　(子小切絕也)。

　　鞴

　　(蒲拜切吹火韋囊也)。

　　集

　　悚

　　(息勇切)。

　　舁

　　(羊諸切兩手對舉也)。

　　岌峇

　　(岌魚及切山高貌峇口合切山窟也)。

　　獃

　　(魚開切癡也)。

　　姹

　　(陟嫁切姹女水銀也)。

　　獰

　　(尼耕切大惡也)。

　　橛

　　(其月切)。

　　溈

　　(俱為切)。

　　喆

　　(之列切)。

　　喏

　　(人者切)。

　　腕

　　(烏貫切手腕也)。

　　趯

　　(他歷切)。

　　𨁝跳

　　(𨁝蒲沒切跳也弔切)。

　　覰

　　(七慮切同視也)。

宗門統要續集卷第一(下)　　　　　扶三

　　宋建溪沙門宗永集元建康保寧禪寺住持沙門清茂續集

　　附西竺應化聖賢

　　維摩會上三十二菩薩各說不二法門至文殊云我於一切法無言無說無示無識離諸問答是為菩薩入不二法門文殊又問維摩維摩默然文殊歎云乃至無有言語文字是菩薩真入不二法門說是入不二法門時於此眾中五千菩薩皆入不二法門得無生法忍。

　　保福展云文殊也似掩耳偷鈴力盡烏江維摩一默未出化門又云大小維摩被文殊一坐直至如今起不得。

　　雪竇顯云維摩道什麼復云勘破了也。

　　瑯瑘覺云文殊與麼讚善也是杓卜聽虛聲維摩默然你等諸人不得鑽龜打瓦。

　　續溈山果云大眾居士門高可謂壁立萬仞水泄不通擬心則差動念則隔不擬不動落在無事界中諸人作麼生入良久云退後退後大溈智云不二法門是默然不是默然若是默然文殊則為剩語若不是默然維摩一場虛設畢竟如何具眼者辨。

　　維摩因須菩提持鉢到乃取鉢滿盛香飯謂尊者云若能於法等者於食亦等乃至入諸邪見不到彼岸住於八難不得無難同於煩惱離清淨法汝得無諍三昧一切眾生亦得是定其施汝者不名福田供養汝者墮三惡道為與眾魔同一手作諸勞侶汝與眾魔及諸塵勞等無有異於一切眾生而有怨心謗諸佛毀於法不入眾數終不滅度汝若如是乃可取食須菩提聞此茫然不知以何答置鉢欲去。

　　舍利弗因入城遙見月上女出城舍利弗心口思惟此姊見佛不知得忍不得忍我當問之纔近便問什麼處去女云如舍利弗與麼去弗云我纔入城爾當出城云何言如舍利弗與麼去女云諸佛弟子當住何所弗云諸佛弟子依大涅槃而住女云諸佛弟子既依涅槃而住我如舍利弗與麼去。

　　溈山喆云一人入城一人出城何言如舍利弗與麼去若人知得舍利弗月上女二人去處十二時中動轉施為無非住諸佛大涅槃若也未知業識茫茫無本可據。

　　續東禪觀云舍利弗依大涅槃而住坐在解脫深坑月上女如舍利弗與麼去也是隨邪逐惡。

　　無猒足王入大寂定乃勑有情無情皆順於王若有一物不順於王即入大寂定不得。

　　舍利弗問須菩提夢中說六波羅蜜與覺時是同是別須菩提云此義幽深吾不能說此會中有彌勒大士汝往彼問。

　　雪竇顯云當時若不放過隨後與一劄誰名彌勒誰是彌勒者便見氷消瓦解。

　　西竺有上首菩薩作一乞士入城乞食次時有比丘恒伽謂乞士云汝從何來答云我從真實中來又問何謂真實答云寂滅故名真實又問寂滅相中有所求耶無所求耶答云無所求又問無所求者何用求耶答云無所求中吾欲求之又問無所求中何用求耶答云所有求者一切皆空得者亦空著者亦空實者亦空來者亦空語者亦空問者亦空寂滅涅槃一切虛空分界亦復皆空吾為如是次第空法而求真實。

　　障蔽魔王領諸眷屬一千年隨金剛齊菩薩覓起處不得忽因一日得見乃問云汝當依何住我一千年覓汝起處不得菩薩云我不依有住而住不依無住而住如是而住。

　　法眼益云障蔽魔王不見金剛齊即從只如金剛齊還見障蔽魔王麼。

　　續徑山杲云既覓起處不得一千年隨從底是甚麼金剛齊云我不依有住而住不依無住而住如是而住互相熱瞞法眼道障蔽魔王不見金剛齊即且從只如金剛齊還見障蔽魔王麼恁麼批判也是看孔著楔即今莫有知妙喜起處底麼喝云寐語作麼。

　　東禪嶽云富貴即易貧窮即難虛空無心墻壁有耳二老漢不得無過且道過在於何路從平處險人向靜中忙。

　　緊那羅王奏無生樂供養佛乃勑有情無情俱隨王去若有一物不隨王去即去佛處不得善財童子叅五十三員善知識末後到彌勒閣前見樓閣門閉善財暫時斂念云大慈大悲願樓閣門開令我得入尋時彌勒領諸眷屬至善財前彈指一下樓閣門開善財得入閣門便閉見百千萬億樓閣每一一樓閣內有一彌勒領諸眷屬并有一善財而在前立善財禮辭文殊文殊指往南方勝樂國妙高山謁德雲比丘及到彼山東西南北四維上下求覓經于七日乃見德雲比丘却在別峯上徐步經行。

　　文殊一日令善財採藥云是藥者採將來善財徧採無不是藥却來白云無不是藥者文殊云是藥者採將來善財乃拈一莖草度與文殊文殊提起示眾云此藥亦能殺人亦能活人。

　　五祖戒出善財語云慙愧。

　　首山念云文殊大似掩耳偷鈴。

　　瑯瑘覺云文殊可謂誠實之言要且額頭汗出口裏膠生。

　　溈山喆云善財能採文殊善用非但寢疾毗耶直饒盡大地人抱必死之疾到文殊所教他箇箇脫體而去何故解用不須霜刃劒延齡何必九還円。

　　續梁山遠云得之於心伊蘭作栴檀之樹失之於旨甘露乃蒺䔧之園文殊嘗時與麼舉揚若不是善財同聲相應同氣相求未免一場懡㦬還知二大老落處麼處處綠楊堪繫馬家家門首透長安。

　　天童華云大小文殊被善財換却眼睛。

　　文殊大士嘗謂善住意天子云汝今若能違背諸佛毀謗法僧吾即將同汝如是梵行天子云大士今何故復如是語大士云天子如汝意者以何為佛天子云大士如如法界我言是佛大士云天子於汝意云何如如法界可染著乎天子云弗也大士云以是義故我如是說汝今若能背毀佛法僧吾將同汝如是梵行。

　　利益菩薩白然燈佛我欲得阿耨菩提唯願世尊教示我令速成菩提佛言利益汝觀此法何者是法是汝所問。

　　須菩提說法帝釋雨花須菩提乃問此花從天得耶從地得耶從人得耶帝釋皆云弗也須菩提云從何得耶帝釋舉手須菩提云如是如是。

　　雲門偃云帝釋舉手處作麼生與你四大五蘊釋迦老子是同是別。

　　舍利弗問天女汝何不轉却女身女云我從十二年來求女人相了不可得當何所轉即時天女以神通力變舍利弗令如天女乃自化身如舍利弗而問云何不轉却女身舍利弗云我今不知何轉而變為女身。

　　白雲端代云吾不如汝。

　　須菩提巖中宴坐諸天雨花讚歎尊者云空中雨花讚歎復是何人云何讚歎天云我是梵天敬重尊者善說般若尊者云我於般若未曾說一字汝云何讚歎天云如是尊者無說我乃無聞無說無聞是真說般若。

　　雪竇顯云避喧求靜處世未有其方他在巖中宴坐也被這一隊漢塗糊伊更有這老漢把不住問空中雨花讚歎復是何人早見敗闕了也我重尊者善說般若惡水驀頭潑又云我於般若未曾說一字草裏走尊者無說我乃無聞識甚好惡緫似這般底何處有今日復召大眾雪竇幸是無事人你來這裏覓箇什麼以拄杖一時趂下。

　　毗目仙人執善財手善財即時自見其身往十方佛剎微塵數諸佛所乃至經不可說不可說微塵數刼時仙人放手即自見身還在本處。

　　昔有外道問一入定僧輪王眾生種非佛非羅漢不受後有身是什麼義僧便入定問彌勒彌勒為答了却出定語外道云譬如陶師埏埴成噐。

　　汾陽昭代云却勞尊者往復神用。

　　天親菩薩從彌勒內宮下無著菩薩問經云人間四百年彼天為一晝夜彌勒一時中成就五百億天子證無生法忍未審說什麼法天親云秪說這箇法秪是梵音清雅令人樂聞。

　　薦福懷云彌勒已是錯說天親已是錯傳山僧今日將錯就錯與你諸人註破良久云諦聽諦聽向下文長付在來日。

　　善住天子而白文殊可共俱往如來之所咨受未聞亦同此時如法問難文殊云爾莫分別取著如來天子云如來今在何所令我莫著文殊云秪在目前天子云若如是者我何不見文殊云爾若一切不見是名真見如來天子云若見在前云何戒我莫取著如來文殊云爾今見前何有天子云有虛空界文殊云如來者虛空界是故虛空界者即是如來此中無有一物可分別者。

　　勝思惟梵天問不退轉天子云天子我常於此佛國土不曾見汝天子云梵天我亦不曾於此國土不曾見我。

　　賔頭盧尊者因阿育王問承聞尊者親見佛來是不尊者以手策起眉毛良久云會麼王云不會者云阿耨達池龍王曾請佛齋吾是時亦預其數。

　　五祖戒出王語云慙愧。

　　翠巖真云且道什麼處見直饒雪天漂渺湖光澹蕩且莫說夢。

　　續梁山遠云阿育王輕輕借問賔頭盧草草承當子細檢點將來不勝漏逗且那裏是漏逗處國清才子貴家富小兒嬌。

　　溈山喆云無憂王飯三萬阿羅漢要且不識賔頭盧當時待他策起眉毛云會麼便與作禮非唯識賔頭盧亦乃同叅古佛。

　　汾陽昭云却勞尊者。

　　保寧勇代王云希有希有。

　　雲居元代王云當時驀面便唾。

　　虎丘隆云賔頭盧得大機顯大用不謾親見佛來雖然頼阿育王放過若不放過洎合打失眉毛放過則且置尊者策起眉毛又作麼生還會麼當臺一鑑明如日萬古晴空絕是非。

　　薦福行云大王七寶隨身尊者天龍擁衛驀然狹路相逢彼此難為回避且道其中事作麼生閻浮接得真天子同踏毗盧頂上行。

　　菴婆提女問文殊云明知生是不生之法為什麼却被生死之所流轉文殊云其力未充。

　　進山主問修山主明知生是不生之法為什麼被生死之所流轉修云笋畢竟成竹去如今作篾使得麼進云汝向後自悟去在修云某甲所見秪如此上座意旨如何進云這箇是監院房那箇是典座房修乃禮謝。

　　月氏國王聞罽賔國有一尊者名祇夜多有大名稱即與羣臣往造彼國禮見問法王既至修敬已畢乃請尊者當為開演尊者云大王來時好道今去亦如來時。

　　西竺二十八祖師

　　初祖迦葉尊者因外道問如何是我我祖云覓我者是汝我外道云這箇是我我師我何在祖云你問我覓。

　　祖一日踏泥次有一沙彌見乃問尊者何得目為祖云我若不為誰為我為。

　　法眼益云我當時若見拽來踏泥。

　　五祖戒云迦葉與沙彌說得道理好。

　　洞山价云莫要茶喫麼。

　　續保寧勇云雖然如是傍觀者哂。

　　二祖阿難尊者問迦葉云師兄世尊傳金襴袈裟外別傳箇什麼迦葉召云阿難阿難應諾迦葉云倒却門前剎竿著。

　　汾陽昭云不問那知。

　　五祖戒云露。

　　翠巖芝云千年無影樹今時沒底靴。

　　續泐潭清云剎竿未倒穿却諸人髑髏換却諸人眼睛剎竿倒後向什麼處見釋迦老子。

　　阿難尊者一日白佛言今日出城見一奇特事佛云見何奇特事阿難云入城見一攢樂人作舞出城緫見無常佛云我昨日入城亦見一奇特事阿難云未審見何奇特事佛云我入城時見一攢樂人作舞出城時亦見樂人作舞。

　　三祖啇那和修問毱多尊者汝年幾耶尊者云我年十七祖云汝身十七性十七耶尊者云師髮已白為髮白耶心白耶祖云我但髮白非心白爾尊者云我身十七非性十七也。

　　四祖優波毱多因訪一老比丘尼纔入問乃觸撒鉢盂尼云佛在日六羣比丘甚是麤行數來我舍尚不如此尊者紹祖位人得與麼麤行(有本小異大同)。

　　汾陽昭代云已知錯悞。

　　五祖提多迦甞為長者名曰香眾初求出家毱多尊者乃問汝為身出家為心出家香云我自出家非為身心而求利益毱多云不為身心復誰出家香云夫出家者無我我故即心不生滅心不生滅即是常道故諸佛亦常心無形相其體亦爾毱多云汝當大悟心自明朗於佛法中度恒沙眾。

　　芭蕉徹云譬如琴瑟箜篌雖有妙音若無妙指終不能發。

　　六祖彌遮迦因七祖婆須密初見迎而問云師何方而來欲往何所祖云從自心來欲往無處婆須密手持酒噐乃云識我手中物不祖云此是觸噐而負淨者婆須密云師識我不祖云我即不識識即非我汝試自稱名氏吾當後示本因婆須密乃說偈實答六祖示其本因即與剃度。

　　七祖婆須密因佛陀難提索以論義祖云仁者論即不義義即不論若擬論義終非義論佛陀難提知祖義勝心即欽伏。

　　八祖佛陀難提因九祖伏䭾密多已年五十口未甞言足未甞履纔見祖便行七步乃云父母非我親誰是最親者諸佛非我道誰是最道者祖答云汝言與心親父母非可比汝行與道合諸佛心即是外求有相佛與汝不相似欲識汝本心非合亦非離伏䭾密多乃作禮其父遂令出家。

　　十祖脇尊者因十一祖作童子時來乃問爾從何來子云我心非往祖云爾住何所子云我心非止祖云子不定耶子云諸佛亦然祖云爾非諸佛子云諸佛亦非。

　　翠巖芝云祖師與童子一問一答緫欠會在如今作麼生會。

　　十一祖富那夜奢因十二祖馬鳴問我欲識佛何者即是祖云汝欲識佛不識者是馬云佛既不識焉知是乎祖云既不識佛焉知不是馬云此是鋸義祖云彼是木義復問鋸義者何馬云與師平出又問木義者何祖云汝被我解馬於是信伏。

　　十二祖馬鳴大士問十三祖迦毗摩羅云汝盡神力變化若何羅云我化巨海極為小事鳴云汝化性海得不羅云何謂性海我未嘗知鳴即為說性海云山河大地皆依建立三昧六通由茲發現十三祖得聞遂發信心三千徒眾俱求剃度。

　　祖昔甞事外道每持一丫槍上懸一劒巡五天竺國索人論義自云我義若墮當斬首為謝聞脇尊者有大聲譽特請論義脇云爾義以何為宗祖云但有言說我悉能破脇於是默然而坐祖忿色而去詬罵云我聞爾具大智慧及與論義一詞不措行至中路乃謂弟子云我義已墮我言但有言說皆悉能破彼既無言我當自破將回斬首而謝爾時尊者化令回心并諸徒眾一時出家(外道問佛亦類於此)。

　　十四祖龍樹大士見十五祖迦那提婆來先令侍者將一椀水致面前迦那提婆見乃取一針投之樹由是大喜。

　　十六祖羅睺羅多因至一石窟中見僧伽難提安然在定祖伺而問云汝身定耶心定耶難提云身心俱定祖云身心俱定何有出入難提云雖有出入不失定相如金在井如金出井世相去來金體常寂祖云若金在井若金出井金無動靜何物出入難提云言金動靜何物出入言金出入金非動靜祖云若金在井出者何金若金出井在者何物難提云金若出井在者非金金若在井出者非物祖云此義不然難提云彼理非著祖云此義當墮難提云彼義不成祖云彼義不成我義成矣難提云我義雖成法非我故祖云我義已成我無我故難提云我無我故復何成義祖云我無我故成於汝義難提云仁者師於何聖得是無我祖云我師迦那提婆證是無我十七祖僧迦難提因見十八祖作童子時持圓鑑直造師前祖乃問汝幾歲耶童子云百歲祖云汝年尚幼何言百歲非其理也童子云我不會理正百歲爾祖云汝善機耶童子云佛言若人生百歲不會諸佛機未若生一日而得決了之祖云汝手中當何所表童子云諸佛大圓鑑內外無瑕翳兩人同得見心眼皆相似遂求出家。

　　祖又因風吹銅鈴鳴乃問鈴鳴耶風鳴耶童云非風鈴鳴我心鳴耳祖云非風鈴鳴心復誰乎童云俱寂靜故非三昧也祖云善哉善哉繼吾道者非子而誰。

　　芭蕉云尊者大似憐兒不覺醜。

　　十八祖伽耶舍多至月氏國見十九祖鳩摩羅多問是何徒眾祖云是佛弟子彼聞佛號心神竦然即時閉戶祖良久扣其門彼云此舍無人祖云無人者誰彼聞語異遽開門延接。

　　汾陽昭代云洎合忘却。

　　二十三祖鶴勒那因師子尊者問云我欲求道當何用心祖云汝欲求道無所用心尊者云既無用心誰作佛事祖云汝若有用即非功德汝若無作即是佛事。

　　二十四祖師子尊者因罽賔國王秉劒於前云師得蘊空不祖云已得蘊空王云既得蘊空離生死不祖云巳離生死王云既離生死就師乞頭得不祖云身非我有豈況於頭王便斬之白乳涌高數尺王臂自墮。

　　玄沙備云大小師子尊者頭也不解作得主。

　　玄覺遂徵云且道斬著斬不著。

　　汾陽昭別云知師不恡。

　　雪竇顯云作家君王天然有在。

　　翠巖芝云當時祖引頸王舉劒與麼時有人諫得住麼至今無人斷得此公案如今衲僧作麼生斷。

　　芭蕉徹云賣寶遇著瞎波斯。

　　瑯瑘覺云罽賔好一口劒爭奈劒上無眼尊者好箇師子且不解返擲。

　　續黃龍新云黃龍要問雪竇既是作家君王因甚臂落。

　　徑山杲云孟八郎漢又與麼去。

　　天童華云玄沙云大小尊者頭也不解作得主師云隨𣯫𣯜漢玄覺徵云且道斬著斬不著師云將鰕釣鱉汾陽別云知師不恡師云將錯就錯雪竇云作家君王天然有在師云提水放火翠巖云當時祖引頸王舉劒與麼時有人諫得住麼至今無人斷得此公案如今衲僧作麼生斷師云莫要說夢芭蕉云賣寶撞著瞎波斯師云誣人之罪瑯瑘云罽賔好一口劒爭奈劒上無眼尊者好箇師子且不解返擲師云賊過後張弓復云這一隊漢被山僧勦絕了也還見師子尊者麼驀拈拄杖卓一下云修身慎行恐辱先也。

　　祖始至罽賔國彼有五眾祖已攝伏四眾唯一尊達磨達者本習禪定憤憤而來祖云仁者習定何當來此既至于此胡云習定達云我雖來此心亦不亂定隨人習豈有處所祖云仁者既來其習亦至既無處所豈在人習達云定習人故非人習定我雖來此其定常習祖云人非習定定習人故當自來時其定誰習達云如淨明珠內外無翳定若通達必當如此祖云定若通達一似明珠今見仁者非珠之徒達云其珠明徹內外悉定我心不亂猶若此淨祖云其珠無內外仁者何能定穢物非動搖此定不是淨彼承開悟心地朗然。

　　二十五祖婆舍斯多因與外道無我尊論義外道云請師默論不好言說祖云不假言說孰知勝負外道云但取其義祖云汝以何為義外道云無心為義祖云汝既無心安得義乎外道云我說無心當名非義祖云汝說無心當名非義我說非心當義非名外道云當義非名誰能辯義祖云汝名非義此名何名外道云為辯非義是名無名祖云名既非名義亦非義辯者是誰當辯何物如是往返五十九番外道杜口信伏。

　　芭蕉清云譬如象馬𢤱悷難調加諸楚毒至于徹骨方乃調伏。

　　大陽玄云蚌鷸相持死在漁人之手乃云何用繁言。

　　續徑山杲云婆舍斯多何用忉怛當時若見他道請師默論不假言說便云義墮也即今莫有與妙喜默論者麼或有箇衲僧出來道義墮也我也知你向鬼窟裏作活計。

　　二十七祖般若多羅路行次或有人問汝行何急祖云汝行何慢又問汝姓什麼祖云與汝同姓或凡或聖人莫能測。

　　芭蕉徹云匹上不足匹下有餘。

　　祖因東印度國王請齋次王乃問諸人盡轉經唯師為甚不轉祖云貧道出息不隨眾緣入息不居蘊界常轉如是經百千萬億卷非但一卷兩卷。

　　汾陽昭云却勞尊者心力。

　　東震六代祖師

　　初祖菩提達磨大師初至梁時因武帝問如何是聖諦第一義祖云廓然無聖帝云對朕者誰祖云不識帝不領悟祖遂渡江至魏。

　　汾陽昭代云弟子智淺。

　　續五祖戒云賣寶遇著瞎波斯。

　　保寧勇代帝吐舌示之。

　　武帝後問一聖師師云陛下還識此人不帝云不識師云此是觀音大士傳佛心印帝云當遣使詔之師云莫道陛下去詔盍國人去他亦不回。

　　祖謂二祖云汝但外息諸緣內心無喘心如墻壁可以入道二祖作種種說心說性不契一日忽悟乃云可以息諸緣也達磨云莫成斷滅去不二祖云無達磨云子作麼生二祖云了了常知故言之不可及達磨云此諸佛之所傳心體更勿疑也。

　　祖一日命門人云時將至矣汝等盍各言所得時有道副對云如我所見不執文字不離文字而為道用祖云汝得吾皮又尼緫持云我今所解如慶喜見阿閦佛國一見更不再見祖云汝得吾肉又道育云四大本空五陰非有而我見處無一法可當情祖云汝得吾骨最後慧可大師出禮三拜依位而立祖云汝得吾髓乃傳衣付偈。

　　薦福懷云祖師與麼說話無計較中翻成計較無塗轍中翻成塗轍若教伊踏著德山臨濟門下免見九年冷坐被人喚作壁觀胡僧直饒如是也未免殃及兒孫。

　　大陽玄云且道更有一人出來得箇什麼自云不得不得又云意況不到。

　　翠巖芝云二祖被他當面塗糊莫道髓皮也不曾摸著因甚却紹祖位。

　　續五祖演云當時若見四人恁麼各與三十棒只如白雲也合喫二十九棒留一棒與汝諸人其間若有知痛痒者不惟不孤負先聖亦乃得見白雲脫或未然堂裏喫粥喫飯更須爛嚼多見渾崙吞却。

　　祖問有相宗薩婆羅云一切諸法何名實相彼云於諸相中不互諸相是名實相祖云一切諸相而不互者若明實相當何定耶彼云於諸相中實無有定若定諸相何名為實祖云諸相不定便名實相汝今不定當何得之彼云我言不定不說諸相當說諸相其義亦然祖云汝言不定當為實相定不定故即非實相彼云定既不定即非實相知我非故不定不變祖云汝今不變何名實相已變已往其義亦然彼云不變當在在不在故故變實相以定其義祖云實相不變變即非實於有無中何名實相時薩婆羅以手指虛空云此是世間有相亦能空故當我此身還得似不祖云若無實相即見非相若了非相其色亦然當於色中不失色體於非相中不礙有故若能是解此名實相彼眾聞己心意朗然。

　　祖問無相宗波羅提云汝言無相當何證之彼云我明無相心不現故祖云汝心不現當何明之彼云我明無相心不取捨當於明時亦無當者祖云於諸有無心不取捨又無當者誰明無故彼云入佛三昧尚無所得何況無相而欲知之祖云相既不知誰云有無尚無所得何名三昧彼云我說不證證無所證非三昧故我說三昧祖云非三昧者何當名之汝既不證非證何證彼聞祖辯析即悟本心。

　　祖問定慧宗婆蘭陀云汝學定慧為一為二彼云我此定慧非一非二師云既非一二何名定慧彼云在定非定處慧非慧一即非一二即不二祖云當一不一當二不二既非定慧約何定慧彼云不一不二定慧能知非定非慧亦復然矣祖云慧非定故然何知哉不一不二誰定誰慧彼聞之狐疑氷釋。

　　祖問戒行宗賢者云何者名戒云何名行當此戒行為一為二彼云一二二一皆彼所生依教無染此名戒行祖云汝言依教即是有染一二俱破何言依教此二違背不及於行內外非明何名為戒彼云我有內外彼已知覺既得通達便是戒行若說違背俱是俱非言及清淨即戒即行祖云俱是俱非何言清淨既得通故何談內外賢者於是慙伏。

　　祖問無得宗寶淨云汝云無得得得何得既無所得亦無得得彼云我說無得非得無得當說得得無得是得祖云得既不得得亦非得既云得得得得何得彼云見得非得非得是得若見不得名為得得祖云得既非得非得無得既無所得當何得得彼聞之頓除疑惑。

　　祖問寂靜宗尊者何名寂靜於此法中誰寂誰靜彼云此心不動是名為寂於法無染名之為靜祖云本心不寂要假寂靜本來寂故何用寂靜彼云諸法本空以空空故於彼空空故名寂靜祖云空空已空諸法亦爾寂靜無相何靜何寂彼聞豁然開悟。

　　二祖可大師問達磨云諸佛法印可得聞乎磨云諸佛法印匪從人得祖云我心未寧乞師安心磨云將心來與汝安祖云覓心了不可得磨云與汝安心竟。

　　芭蕉徹云金剛與泥人揩背。

　　續五祖戒云若即恁麼何用西來。

　　雲居元云彼自無瘡勿傷之也雖然如是一言易出駟馬難追。

　　五祖演舉至請祖安心處乃云白雲當時若見好與三十棒何故他人見將謂說安心法畢竟如何菩薩龍王行雨潤遮身向上數重雲。

　　三祖璨大師問二祖云弟子身纏風恙請和尚懺罪祖云將罪來與汝懺璨云覓罪了不可得祖云與汝懺罪竟宜依佛法僧住璨云今見和尚已知是僧未審何名佛法祖云是心是佛是心是法法佛無二僧寶亦然璨云今日始知罪性不在內外中間如其心然佛法無二也大師深噐之。

　　瑯瑘覺云猶欠作云何梵在。

　　續梁山觀於覓罪了不可得處云罪性向什麼處去也又云非但罪性覓者亦不見有。

　　雲居齊云二祖深噐之是肯他會佛法耶肯他說道理耶。

　　四祖信大師見三祖乃云願和尚慈悲乞與解脫法門師云誰縛於汝信云無人縛師云何更求解脫乎信於言下有省。

　　師問三祖云如何是古佛心祖云汝今是什麼心師云我今無心祖云汝既無心諸佛豈有耶師於是頓息其疑。

　　五祖忍大師作童子時四祖問子何姓耶答云姓即有不是常姓四祖云是何姓耶答云是佛性四祖云汝無姓乎答云性空故祖默識其噐即俾出家後乃付法。

　　師因六祖初叅乃問汝自何來六祖云嶺南師云欲須何事祖云唯求作佛師云嶺南人無佛性若為得佛祖云人有南北佛性豈然師知異噐乃訶云著槽廠去。

　　六祖能大師因風𩗺剎旛有二僧對論一云旛動一云風動往復曾未契理祖云不是風動不是旛動仁者心動二僧竦然。

　　雪峯存云大小祖師龍頭蛇尾好與二十棒孚上座侍次咬齒峯云我與麼道也好與二十棒。

　　保福展云作賊人心虛也是蕭何置律。

　　五祖戒云著甚來由。

　　巴陵鑑云祖師道不是風動不是旛動既不是風旛向甚處著有人與祖師作主出來與巴陵相見。

　　雪竇顯云風動旛動既是風旛向甚處著有人與巴陵作主出來與雪竇相見。

　　續泐潭清云不是風動不是旛動若是靈利漢懸崖撒手便好承當顧後瞻前轉生迷悶仁者心動而今還有為祖師作主者麼有則出來與老僧相見。

　　天童華云一盲引眾盲相牽入火坑。

　　師因僧問黃梅意旨什麼人得師云會佛法人得僧云和尚還得不師云我不得僧云和尚為什麼不得師云我不會佛法。

　　汾陽昭代云方知密旨難傳。

　　翠巖芝云會得即二頭不會得即三首作麼生便有出身之路。

　　續徑山杲云還見祖師麼若也不見徑山與你指出蕉芭蕉芭有葉無丫忽然一陣狂風起恰似東京大相國寺裏三十六院東廊下壁角頭王和尚破袈裟畢竟如何歸堂喫茶。

　　師示眾云吾有一物無頭無尾無名無字無背無面諸人還識麼時荷澤神會出云是諸法之本源乃神會之佛性祖乃打一棒云這饒舌沙彌我喚作一物尚不中豈況本源佛性乎此子向後設有把茅蓋頭也只成得箇知解宗徒。

　　法眼益云古人授記人終不錯如今立知解為宗即荷澤是也。

　　師一日謂門人云吾却歸新州汝等速治舟檝門人云師從此去早晚却回祖云葉落歸根來時無口。

　　法雲秀云非但來時無口去時亦無鼻孔。

　　續白雲端云祖師可謂善解借手行拳有般漢往往道言猶在耳不見道子期去不返浩浩良可悲不知天地間知音復是誰。

　　五祖演云祖師恁麼道猶欠悟在。

　　師因思和尚問當何所務即得不落階級祖云汝曾作什麼來思云聖諦亦不為祖云落何階級思云聖諦尚不為何階級之有祖云如是如是汝善護持吾付汝偈偈云心地含諸種普雨悉皆萌頓悟花情已菩提果自成。

宗門統要續集卷第一(下)

　　音釋

　　鑽

　　(祖官切穿也)。

　　剩

　　(石證切宂長也)。

　　喆

　　(之列切)。

　　楔

　　(光結切櫼也)。

　　瑯瑘

　　(瑯音郎瑘音耶)。

　　懡㦬

　　(懡忙果切㦬郎可切)。

　　埏埴

　　(埏尸連切和土也埴丞職切黏土也)。

　　逗

　　(大透切)。

　　罽賔

　　(梵語也此云賤種罽居例切)。

　　泐

　　(歷德切)。

　　髑髏

　　(髑音獨髏音婁髑髏首骨也)。

　　毱

　　(渠竹切)。

　　脇

　　(虛業切)。

　　丫

　　(於加切)。

　　槍

　　(千羊切)。

　　𣯫𣯜

　　(𣯫力朱切𣯜霜俱切)。

　　𠞰

　　(子小切絕也)。

　　𢤱悷

　　(𢤱力董切悷郎計切𢤱悷多惡不調也)。

　　鷸

　　(余律切鳥名)。

　　槽廠

　　(槽音曹廠昌而切)。

　　𩗺

　　(餘亮切風非物也)。

　　荷澤

　　(荷合可切)。

　　檝

　　(即淡切與楫同)。


永樂北藏第 154 冊 No. 1519 宗門統要正續集


宗門統要續集卷第二　　　　　　扶四

　　宋建溪沙門宗永集

　　元建康保寧禪寺住持沙門清茂續集

　　四祖下第一世

　　牛頭山法融禪師因四祖到山入後菴見虎便作怕勢師云和尚猶有這箇在祖云這箇是什麼師於言下有省。

　　雪竇顯代云但亦作怕勢又代云洎合放過。

　　四祖下第六世

　　宣州安國玄挺禪師(嗣牛頭威)因僧問五祖云真性緣起其義云何祖默然時師侍次乃謂大德正興一念問時是真性中緣起其僧言下大悟。

　　續徑山杲云未興一念問時不可無緣起也時有僧云未興一念問時喚什麼作緣起妙喜云我也只要你與麼道。

　　潤州鶴林素禪師因僧敲門師問是什麼人僧云是僧師云非但是僧佛來亦不著僧云佛來為什麼不著師云無汝止泊處。

　　舒州天柱崇慧禪師因僧問達磨未來此土時還有佛法也無師云未來且致即今事作麼生僧云某甲不會乞師指示師云萬古長空一朝風月良久云會麼自己分上作麼生干他達磨來與未來事他家大似賣卜漢見汝不會為汝錐破卦文纔生吉凶盡在沙分上一切自看僧云如何是解卜底人師云汝纔出門時便不中也。

　　四祖下第七世

　　杭州徑山國一欽禪師(嗣鶴林業)因馬祖遣人送書到書中作一圓相師發緘見遂於圓相中著一點却封回後忠國師聞乃云欽師猶被馬師惑。

　　保福展云甚處是惑處作麼生得不惑去。

　　雪竇顯云徑山被惑且致若將呈似國師別作箇什麼伎倆免被惑去有老宿云當時坐却便休亦有道但與畫破若與麼秪是不識羞敢謂天下老師各具金剛眼睛廣作神通變化還免得麼雪竇見處也要諸人共知秪這馬師當時畫出早自惑了也。

　　五祖戒云兩彩一賽又云三人指路擬何為。

　　溈山喆云諸人還識馬祖徑山麼一點水墨兩處成龍國師道欽師猶被馬師惑可謂千里同風不見道手執夜明符幾箇知天曉。

　　續徑山杲云馬師仲冬嚴寒國一孟夏漸熱雖然寒熱不同彼此不失時節忠國師因甚却道欽師猶被馬師惑還委悉麼無風荷葉動決定有魚行。

　　四祖下第八世

　　杭州鳥窠道林禪師(嗣徑山欽)因白居易問如何是佛法大意師云諸惡莫作眾善奉行白云三歲孩兒也解與麼道師云三歲孩兒雖道得八十翁翁行不得白遂作禮。

　　師因侍者會通一日作辭師乃問汝今何往通云某甲為法出家和尚不垂慈誨今往諸方學佛法去師云若是佛法吾此間亦有少許通云如何是和尚此間佛法師於身上拈起布毛吹之侍者因而有省。

　　大溈秀云可惜這僧認他口頭聲色以當平生殊不知自己光明蓋天蓋地。

　　續神鼎諲舉了遂於身上拈布毛示大眾隨後一吹云會麼久後不得孤負老僧。

　　徑山杲云溈山與麼批判也未夢見鳥窠在。

　　五祖下第一世

　　袁州蒙山道明禪師因趂盧行者至大𢈔嶺行者見師至即擲衣鉢於石上云此衣表信可力爭耶任君將去師遂舉之如山不動踟躕悚慄乃云我來求法非為衣也願行者開示祖云不思善不思惡正與麼時阿那箇是明上座本來面目師當下大悟遍體汗流泣淚作禮問云上來密語密意外還更有意旨不祖云我今與汝說者即非密也汝若返照自己面目密却在汝邊師云某甲雖在黃梅隨眾實未省自己面目今蒙指授入處如人飲水冷暖自知今行者即是某甲師也祖云汝若如是則吾與汝同師黃梅善自護持。

　　嵩山慧安國師因僧坦然問如何是祖師西來意師云何不問取自己意然云如何是自己意師云當觀密作用然云如何是密作用師以目開合示之坦然言下知歸。

　　五祖下第二世

　　嵩山破竈墮和尚(嗣安國師)因僧從牛頭處來乃問來自何人法會僧近前又手遶師一帀而出師云牛頭下不可有此人僧乃過師左邊又手而立師云果然果然僧却問應物不由他時如何師云爭得不由他僧云與麼則順正歸原去也師云歸原何順僧云若非和尚幾錯招𠎝師云猶是未見四祖時道理也見後通將來僧却遶師一帀而出師云順正之道古今如然僧作禮而退。

　　師因嵩山塢有廟甚靈殿中唯安一竈遠近不輟祭祀師以杖敲竈三下云咄此竈只是泥瓦合成聖從何來靈從何起恁麼烹宰物命又打三下竈乃傾破墮落須臾有青衣峩冠設拜云我本此廟竈神久受業報今蒙禪師說無生法得脫此處生天特來致謝師云是汝本有之性非吾強言神再拜而沒後僧問師某甲久侍左右未蒙方便竈神得何宗旨便乃生天師云我只向伊道是泥瓦合成別也無道理為伊僧佇思師云會麼僧云不會師云本有之性為甚不會僧作禮師云墮也墮也破也破也後有舉似安國師國師歎云此子會盡物我一如可謂如朗月處空無不見者難構伊語脉。

　　五祖下第三世

　　嵩山峻極禪師(嗣破竈墮)因僧問如何是大修行底人師云擔枷負鎻僧云如何是大作業底人師云修禪入定僧無語師乃云爾問我善善不從惡爾問我惡惡不從善所以道善惡如浮雲起滅俱無處僧於言下契悟後破竈墮聞舉乃云此子會盡諸法無生。

　　續薦福懷云前頭則官不容針後面則私通車馬若能辨得許你具擇法眼。

　　昭覺勤云窮善善自何來究惡惡從何起有問崇寧如何是大修行底人對他道修禪入定如何是大作業底人對他道擔枷負鎻且道是同是別。

　　終南山惟政禪師(嗣嵩山寂)因唐文宗帝好嗜蛤蜊㳂海官吏遞進亦勞一日御饌中有擘不開者帝以為異因焚香禱之乃開即見菩薩形梵相具足帝遂貯以金粟檀香合覆以美錦賜興善寺眾僧瞻禮乃問羣臣此何祥瑞因詔師問師云臣聞物無虛應此乃啟陛下信心耳故契經云應以此身得度者即現此身而為說法帝云菩薩身已現且未聞說法師云陛下覩此為常耶非常耶信耶非信耶帝云希奇之事朕深信焉師云陛下已聞法竟帝大恱勑天下寺立觀音像。

　　六祖下第一世

　　溫州永嘉真覺大師初至曹溪乃遶繩牀三帀振錫而立祖云夫沙門者具三千威儀八萬細行大德何方而來生大我慢師云生死事大無常迅速祖云何不體取無生了無速乎師云體本無生了本無速祖云如是如是師方具威儀作禮須臾告辭祖云返大速乎師云本自非動豈有速耶祖云誰知非動師云仁者自生分別祖云爾甚得無生之意師云無生豈有意耶祖云無意誰當分別師云分別亦非意祖云善哉善哉少留一宿。

　　雪竇顯舉至我慢處便喝云當時若下得這一喝免見龍頭蛇尾又向卓然而立處代祖云未到曹溪與你三十棒了也。

　　婺州玄䇿禪師因到河北隍禪師菴乃問仁者在此多少時隍云二十年師云習何事業隍云入定師云入定者為有心入耶無心入耶若無心入者一切無情草木瓦石應合得定若有心入者一切有情含識之流亦應得定隍云我正入定時則不見有有無之心可入師云既不見有有無之心可入則是常定云何更有出入隍乃杜詞復問仁者之師是誰耶師云是曹溪能和尚隍云仁者師說何法以為禪定師云我師所說六根非有四大本空妙湛圓寂體自如如不出不入不定不亂禪性無生離生禪相禪性無住離住禪定心如虛空不見虛空之量隍不省師云汝速往曹溪。

　　洛京荷澤神會禪師到思和尚處思問什麼處來師云曹溪來思云曹溪意旨如何師振身而立思云猶帶瓦礫在師云和尚此間莫有真金與人不思云設有與汝向甚處著。

　　玄沙備云果然。

　　翠巖芝云真金瓦礫錯下名言如今喚作什麼。

　　天聖泰云神會若不見思師焉知瓦礫思和尚被他一問直得額頭汗出口裏膠生。

　　續雲居錫云只如玄沙道果然是真金是瓦礫。

　　西京惠忠國師因西天大耳三藏到京云得他心通肅宗命國師試驗三藏纔見師乃禮拜立于右師問汝得他心通耶藏云不敢師云汝道老僧即今在甚麼處藏云和尚是一國之師何得去西川看競渡師良久再問汝道老僧即今在甚處藏云和尚是一國之師何得向天津橋上看弄猢孫師至第三次問三藏良久罔知去處師叱云這野狐精他心通在什麼處三藏無對。

　　玄沙備徵云汝道前兩度還見麼。

　　雪竇顯云敗也敗也。

　　仰山寂云前兩度是涉境心後入自受用三昧所以不見。

　　趙州諗因僧問大耳三藏第三度不見國師未審國師在甚處州云在三藏鼻孔裏後僧問玄沙既在三藏鼻孔裏因什麼不見玄沙云只為太近。

　　白雲端云國師若在三藏鼻孔裏有什麼難見殊不知國師在三藏眼睛裏。

　　續翠巖芝云只如三藏還見國師鼻孔麼。

　　師一日喚侍者侍者應諾如是三召三應師云將謂吾孤負汝却是汝孤負吾。

　　趙州諗云如人暗中書字字雖不成文彩已彰雪竇顯拈便喝。

　　投子同云抑逼人作麼雪竇云垜根漢。

　　玄沙備云却是侍者會雪竇云停囚長智。

　　雲門偃云作麼生是吾孤負汝處若會得也是無端雪竇云元來不會雲門又云作麼生是侍者孤負國師處粉骨碎身未報得雪竇云無端無端。

　　法眼益云且去別時來雪竇云謾我不得。

　　興化獎云一盲引眾盲雪竇云端的瞎有人問雪竇便打也要諸方點檢。

　　報慈遂問僧云甚處是侍者會處僧云若不會爭解與麼應遂云汝少會在又云若於此見得便識玄沙。

　　翠巖芝云國師與侍者緫欠會在如今怎生會。

　　雪竇云國師三喚侍者點即不到侍者三應到即不點又云將謂吾孤負汝却是汝孤負吾謾雪竇不得。

　　續雲居錫云且道侍者會不會若道會國師又道汝孤負吾若道不會玄沙又道却是侍者會且作麼生商量。

　　師因洞山問如何是古佛心師云墻壁瓦礫是洞云墻壁瓦礫豈不是無情師云是洞云無情還解說法不師云常說熾然說無間歇洞云什麼人得聞師云諸聖得聞洞云和尚還聞不師云我不聞洞云和尚既不聞爭知無情解說法師云頼我不聞我若聞則齊於諸聖汝則不聞我說法洞云與麼則眾生無分也師云我為眾生說不為諸聖說洞云眾生聞後如何師云即非眾生洞云無情說法據何教典師云灼然言不干典非君子之所談汝豈不見華嚴經云剎說眾生說三世一時說洞山後到溈山山問承聞价闍黎曾問國師無情說法是不洞云是溈云試請舉看洞便舉溈云我這裏也有秪是罕遇其人洞云便請溈山以拂子點一點洞云請和尚為某甲說溈云父母所生口終不為汝說洞云和尚此間還有同年慕道者麼溈云此去澧陵縣側石室有雲巖道人子若問他必為子說洞到雲巖請益前話巖云不見彌陀經云水鳥樹林悉皆念佛念法洞因而有省乃述頌云也大奇也大奇無情說法不思議若將耳聽終難會眼處聞聲方得知。

　　唐肅宗帝問師百年後所須何物師云與老僧造箇無縫塔帝曰請師塔樣師良久云會麼帝云不會師云吾有付法弟子躭源却諳此事請詔問之後詔源問源乃有頌云湘之南潭之北中有黃金充一國無影樹下合同舩瑠璃殿上無知識。

　　雪竇顯云肅宗不會且致躭源還會麼秪消箇請師塔樣盡西天此土諸位祖師遭這一拶不免將南作北有傍不肯底出來我要問你那箇是無縫塔。

　　續神鼎諲云前來國師作用不能明了次問躭源源恁麼頌且道盡善不盡善神鼎與你諸人下四轉語湘之南潭之北君臣有路中有黃金充一國淨妙體圓無影樹下合同舩千聖同轍瑠璃殿上無知識凡聖路絕若與麼會去必不相賺神鼎與麼註解只是孤負國師。

　　保寧勇云所謂非父不生其子雖然如是謾肅宗一人即得爭奈天下衲僧眼何且道那箇是衲僧眼便下座。

　　五祖演云眾中道國師良久殊不知懸鼓待槌當時肅宗若是作家君王待伊教詔躭源但向道國師何必後詔躭源源呈頌云云代云閑言語。

　　師問座主講什麼經主云唯識論師云作麼生會唯識論主云三界唯心萬法唯識師指簾云這箇是什麼法主云色法師云大師簾前賜紫對御談經何得五戒不持。

　　師因紫璘法師云請禪師立義某甲破某甲立義禪師破今請師立義師云立義已了紫云是什麼義師云果然不見。

　　師因丹霞來叅纔展坐具師云不用不用霞退後三步師云如是如是霞進前三步師云不是不是霞遶禪牀一帀出去師云去聖時遙人多懈怠三十年後覓箇漢也難得。

　　保福展云丹霞貪程不覺行困。

　　溈山喆云丹霞可謂懷藏至寶遇智者乃增輝國師鴻門大啟陟者須是奇人如今還有為丹霞作主者麼出來與大溈相見有麼不是龍門客切忌遭點額。

　　續泐潭準云客路如天遠侯門似海深登彌天釋之門者須是奇人接待高賔應有孟甞君之度量苟不如是便見主賔道異雲泥不合。

　　大溈果云丹霞一進一退暗中贏得一著國師倒東擂西未免傍觀者哂。

　　蔣山懃云賔主相見欲展不展退後進前禮過成謟猶幸南陽老而不耄。

　　東禪觀云明鏡當臺胡來胡現漢來漢現霜鐘在架大扣大鳴小扣小鳴一卷一舒一擒一縱可謂照用兩全行說俱到且如國師道去聖時遙人多懈怠三十年後討箇師僧也難得畢竟是褒是貶。

　　師因肅宗問師在曹溪得何法師云陛下還見空中一片雲麼帝云見師云釘釘著懸掛著。

　　五祖戒云好事不如無。

　　師因虞軍容問師住白崖山如何修行師喚童子以手摩頂云惺惺直言惺惺歷歷直言歷歷向後莫受人謾軍容無語。

　　保福展云國師著一問直得手忙脚亂。

　　師因丹霞來訪值睡次乃問侍者躭源云國師在不者云在即在秪是不見客霞云太深遠生者云莫道上座佛眼也覷不見霞云龍生龍子鳳生鳳兒師睡起侍者舉似師乃打二十棒趂出丹霞聞之乃云不謬為南陽國師。

　　續天童華云侍者喫棒出院蓋千載一時然歸宗豈免眼熱丹霞固雖好手爭奈落在國師網子裏諸人還辨得麼苟或未然猶握金鞭問歸客夜深誰共御街行。

　　徑山策云國師幸自高眠侍者播揚家醜不因多口丹霞爭見國師哮吼敢問大眾國師既在為什麼不見客向這裏見得破非唯知躭源落節亦見自己有出身之路雖然如是莫將閑學解埋沒祖師心。

　　師問南泉甚處來泉云江西來師云還將得馬師真來不泉云秪這是師云背後底泉休去(有云東寺或云百丈問南泉)。

　　長慶稜云大似不知。

　　保福展云幾不到和尚此間。

　　五祖戒云和尚於此路熟。

　　師因紫璘供奉擬註思益經師乃問大德凡註經須會佛意始得供奉云若不會佛意爭解註得師令侍者盛一椀水著七粒米在水中椀面安一隻筯乃問這箇是什麼義供奉無語師云老僧意尚不會豈況佛意爭能註得經。

　　續溈山果云供奉先鋒有作殿後無功當時纔見國師問此是什麼義只對云草本不勞拈出踢倒便行直饒國師通身是口也無說處。

　　師因僧問如今和尚亦言即心是佛諸方尊宿亦言即心是佛那得有異乎和尚為人天師豈合自是非他必有其故請示所以師云夫法有名異體同或名同體異因茲濫矣只如菩提涅槃真如佛性是名異體同真心妄心佛智世智是名同體異緣諸家錯將妄心便為真心如人認賊為子又將世智稱為佛智猶如魚目而亂明珠不可雷同事須甄別耳僧問如何離得此過師云你但向自身心中子細返觀五陰十八界十二處一一推窮有什麼物僧云今向身心中子細推窮無一法可得師云你壞身心相耶僧云身心性離寧有壞乎師云身心相外更有物不僧云身心尚無外寧有物師云你壞世間相耶僧云世間相即無相何用壞乎師云若然者即免過矣。

　　師問紫璘供奉大德所蘊何業奉云講青龍䟽師云是金剛經麼奉云是師云經文最初兩字喚作什麼字奉云如是師云是什麼。

　　明招謙代云昔日靈山今日親見。

　　續溈山果云溈山要問明招昔日靈山今日親見畢竟是什麼若下得這一拶縱使通身是眼未免一狀領過。

　　師曾問紫璘供奉甚處來奉云城南來師云城南草作何色奉云作黃色師乃問童子城南草作何色子云作黃色師云秪這童子亦可簾前賜紫對御談玄。

　　溈山喆云國師與麼問供奉與童子與麼答且道還有利害麼若也辯得許你親見國師若也未會城南草依前作黃色。

　　師問僧近離什麼處僧云南方師云南方知識以何法示人僧云南方知識秪道一朝風火散後如蛇退皮如龍換骨本爾真性宛然無壞師云苦哉苦哉南方知識說法半生半滅僧云南方知識即如此未審和尚此間說何法師云我此間身心一如身外無餘僧云和尚何得將泡幻之身同於法體師云你為什麼入於邪道僧云什麼處是某甲入於邪道處師云不見教中道若以色見我以音聲求我是人行邪道不能見如來。

　　雲門偃舉云身心一如身外無餘山河大地何處有耶。

　　神鼎諲云若據這僧與麼道傳語也未解莫累及知識據國師與麼道亦是龍頭蛇尾前來身心一如向什麼處去也試點檢看。

　　續淨慈昌云這僧當時待國師道若以色見我以音聲求我是人行邪道不能見如來但云苦哉苦哉大小國師半生半滅。

　　東禪觀云國師與這僧即色聲相見離色聲相見若離色聲相見何異南方知識半生半滅若即色聲相見又道色見聲求是行邪道眾中莫有為國師作主者麼我要問你既是身心一如身外無餘泡幻之身為什麼不同法體。

　　師因麻谷持錫到乃振一下卓然而立師云汝既如是何用見吾谷又振錫一下。

　　雪竇顯別云洎不到此。

　　師因同肅宗到宮前乃指石師子云陛下這石師子奇特下取一轉語帝云朕下語不得請師下語師云山僧罪過後躭源問師云皇帝還會麼師云皇帝會且致你作麼生會。

　　玄沙備云大小國師被侍者勘破。

　　師因西堂藏與馬祖馳書至師問汝師說什麼法藏從西過東立師云秪這箇別更有藏却過西立師云這箇是馬師底仁者底作麼生藏云早箇呈似和尚了也。

　　保福展云西堂埋沒大師不少。

　　師因肅宗問如何是十身調御師乃起立云還會麼肅宗云不會師云與老僧過淨瓶來。

　　六祖下第二世

　　吉州躭源山真應禪師(嗣忠國師)與百丈在泐潭推車次師問車在這裏牛在什麼處丈以手斫額師以手拭目。

　　師遊方回省覲馬祖却於祖前畫一圓相就上禮拜祖云汝莫欲作佛不師云某甲不解捏目祖云吾不如汝。

　　雪竇顯云然猛虎不食其子爭奈來言不豐諸人要識躭源麼即是箇藏身露影漢。

　　師因第二世麻谷問十二面觀音豈不是聖師云是谷便與師一摑師云知汝未到此境界(或云師問麻谷)。

　　師問國師百中後有人問極則事作麼生國師云幸自可憐生須要箇護身符子作麼。

　　五祖戒云和尚終是老婆心切。

　　續保寧勇云粉骨碎身難報此恩。

　　大溈泰云大小躭源被國師一坐直至如今起不得若是古德即不然待國師道幸自可憐生須要箇護身符子作什麼只向他道暗中為照燭險處作津梁。

　　師因仰山入門畫一圓相以手托呈却叉手而立師乃以兩手交過握拳示之仰山進前三步作女人拜師點頭而已。

　　應化賢聖

　　佛陀波利尊者游臺山到忻州見一老人問向甚麼處去者云臺山禮文殊去老人云大德見文殊還識不尊者無對。

　　汾陽昭代云今日慶幸。

　　尊者又到山中見一老人云尊者何來者云西國來老人云還將得佛頂尊勝經來不者云不將得來老人云空來何益尊者遂回。

　　大陽玄云當初下得甚麼語得見文殊不回西天乃云但展兩手似伊。

　　秦跋陀禪師(住廬山)嘗訪生法師乃問居常說何經論生云說大般若經師云作麼生說色空義生云眾微聚曰色眾微無自性曰空師云眾微未聚喚作什麼生罔措師又問別說何經論生云說大涅槃經師云如何說涅槃之義生云涅而不生槃而不滅不生不滅故曰涅槃師云這箇是如來涅槃那箇是法師涅槃生云涅槃之理豈有二耶乃云某甲秪如此禪師如何說涅槃師乃拈起如意云還見麼生云見師云見箇什麼生云見禪師手中如意師以如意擲向地上云還見麼生云見師云見箇什麼生云見禪師手中如意隨地師斥云觀公見解未出常流何得名喧宇宙乃拂衣而去其徒懷疑不已乃逐師押問云我師說色空涅槃義俱不契未審禪師如何說色空義師云不道汝師說不是秪說得果上色空不會說因中色空徒云如何是因中色空師云一微空故眾微空眾微空故一微空一微空中無眾微眾微空中無一微。

　　汾陽昭代云休葛藤。

　　耶舍尊者甞訪廬山遠法師遠問如何是道尊者云無人能會遠云此間有五百聽徒其中有碩學高流豈無一人會耶尊者乃笑遠復問如何是道尊者拈起如意示之云見麼遠云見尊者云見箇甚麼遠云見尊者手中如意尊者遂將如意擲向地上云還見麼遠云見尊者云見箇什麼遠云見尊者手中如意墮地尊者却収起如意云見即不見還見麼遠罔措尊者斥云觀公見解未出常流何得名喧宇宙乃拂衣上紫霄峯。

　　五祖戒云耶舍遠公見道也未。

　　波羅提尊者因異見王問何者是佛者云見性是佛王云師見性不者云我見佛性王云性在何處者云性在作用王云是何作用我今不見者云今見作用王自不見王云於我有不者云王若作用無有不是王若不用體亦難見王云若當用時幾處出現者云若出現時當有其八在胎為身處世名人在眼曰見在耳曰聞在鼻辯香在舌談論在手執捉在足運奔徧現俱該沙界収攝在一微塵識者知是佛性不識喚作精魂王聞心即開悟寶誌公和尚問一梵僧承聞尊者喚我作屠兒曾見我殺生不僧云見公云有見見無見見不有不無見見若有見見是凡夫見無見見是聲聞見不有不無見見是外道見未審尊者如何見僧云你有此等見耶。

　　汾陽昭代云不枉西來。

　　師或云終日拈香擇火不知身是道場玄沙云終日拈香擇火不知真箇道場。

　　雪竇顯云一對無孔鐵鎚。

　　續昭覺勤云終日拈香擇火不知拈香擇火。

　　南嶽慧思和尚因誌公令人傳語云何不下山教化眾生目視雲漢作麼師云三世諸佛被我一口吞盡何處更有眾生可教化。

　　五祖戒云更說道理看。

　　報慈遂徵云且道山上語山下語。

　　雪竇顯云有什麼屎臭氣。

　　瑯瑘覺云驗人端的處。

　　翠巖芝云思大秪見錐頭利不見鑿頭方。

　　芭蕉徹云更進一步又云雖是入泥入水幾人搆得。

　　天聖泰云思大秪知開口寶公平地喫交。

　　續雲居舜云思大和尚寶公未傳語時猶較些子。

　　保寧勇別思大云傳語法師合取狗口。

　　天台智者大師在南嶽誦法華經至藥王品云是真精進是名真法供養如來於是悟法華三昧獲旋陀羅尼見靈山一會儼然未散。

　　明州布袋和尚常在通衢立有僧問和尚在這裏作甚麼師云等箇人來僧云來也師遂於懷中取一橘子度與僧擬接師乃縮手云汝不是這箇人。

　　師因僧問如何是祖師西來意師放下布袋叉手而立僧云秪此別更有在師拈起布袋放肩上而去。

　　師有時見僧前行乃撫僧背一下僧回首師云把一錢子來。

　　師甞將布袋并破席一領於通衢往來布袋內盛鉢盂木履魚飯菜肉瓦石土木諸般緫有或於稠人處打開布袋內物撒下云看看又一一將起問人云這箇喚作什麼。

　　續瑯瑘覺云慈氏菩薩。

　　昭覺勤云熟處難忘。

　　天台豐干禪師因寒山子問古鏡不磨時如何照爥師云氷壺無影像猿猴探水月山云此是不照爥也更請道師云萬德不將來教我道什麼寒山拾得俱作禮而退。

　　師欲去遊五臺向寒山拾得云你共我去遊便是我同流若不去不是我同流山云你去遊作什麼師云禮文殊山云你不是我同流。

　　翠巖芝云大似辯才見蕭翼。

　　寒山子因僧眾炙茄次山却將茄弗向一僧背上打一下僧回首山呈起茄弗云是什麼僧云這風顛漢山却向傍僧云你道這箇師僧費却多少塩醬。

　　續寶峯文云寒山打這僧實為費塩醬多莫別有道理。

　　黃龍清云寒山子只知這僧費多少塩醬不知自己拋撒更多且道什麼處是拋撒處良久云十方世界成狼藉一日収來五味全。

　　寒山因趙州到天台行次見牛跡山乃問上座還識牛麼州云不識山指牛跡云此是五百羅漢遊山州云既是羅漢為甚麼作牛去山云蒼天蒼天州呵呵大笑山云笑作什麼州云蒼天蒼天山云這小厮兒却有大人之作(或曰南泉大同小異)。

　　寒山預知溈山來國清受戒遂與拾得往松門接溈山纔到二人從路兩邊透出作大蟲吼三聲溈山屹然無對寒山云自從靈山一別迄至于今還相記麼溈山無對拾得拈起拄杖云老兄喚這箇作什麼溈山又無對寒山云休休不用問他自從別後已曾三生作國王來緫忘却也。

　　天台拾得一日掃地次寺主問汝名拾得因豐干拾得汝歸汝畢竟名箇什麼姓箇什麼拾得放下掃箒叉手而立主再問拾得拈起掃箒掃地而去寒山椎胷云蒼天蒼天拾得却問汝作甚麼山云豈不見道東家人死西家人助哀二人乃作舞笑哭而出。

　　婺州善慧大士因梁武帝請講經士纔陞座以尺拊桉一下便下座武帝愕然誌公乃問陛下還會麼帝云不會公云大士講經竟。

　　白雲端云傅大士與誌公被武帝一狀領過。

　　續汾陽昭云講得甚好。

　　本覺一云傅大士已是葛藤誌公重下註脚諸人如今樂聞麼良久云兩叚不同。

　　老宿云大士不得誌公洎成虛棄。

　　大士一日披衲頂冠靸履朝見梁武帝帝問是僧耶士以手指冠帝云是道耶士以手指靸履帝云是俗耶士以手指衲衣。

　　汾陽昭代云大士多能。

　　續五祖戒云笑殺傍觀。

　　大士或云夜夜抱佛眠朝朝還共起起坐鎮相隨語默同居止纖毫不相離如形影相似欲識佛去處(雪竇云三生六十劫)秪這語聲是。

　　玄沙備云大小傅大士秪認得箇昭昭靈靈。

　　報慈遂徵云且道他認不認若認他又是補處彌勒不可認也若不認玄沙又與麼道不可徒然。

　　雪竇顯云天下衲僧跳不出直饒口掛壁上漢別有一竅勘過了打又云玄沙也是打草蛇驚。

　　翠巖芝云認與不認來年更有新條在擾亂春風卒未休。

　　薦福懷云誰有單于調換取假銀城良久云曾被雪霜苦楊花落也驚。

　　續九峯勤云大小傅大士奈一法中而有異九峯即不然夜夜困即眠朝朝覺即起。

　　洞山聦云九峯和尚是大力量人言不虛發洞山道困來即便眠覺來即便起只如你衲僧家白日還打睡麼雖然如是三十年後且莫和泥合水。

　　法昌遇云此是古佛垂慈不無方便爭奈善因而招惡果傳大士如張漫天網羅龍打鳳奈何鱗甲羽毛緫在裏許逃生無路若是靈禽異獸決定別有生涯。

　　保寧勇云大眾傅大士此頌古今不墜一切人知向此瞥地者亦多錯會者不少玄沙云大小傅大士只認得箇昭昭靈靈洞山聦云且道衲僧家日裏還曾睡也無此兩轉語誰言世上無仙客須信壺中別有天保寧亦有一頌要眠時即眠要起時即起水洗面皮光啜茶濕却觜大海紅塵飛平地波濤起阿呵阿呵呵囉哩哩囉哩。

　　未詳嗣法

　　先淨照禪師問楞嚴大師云經中道若能轉物即同如來若被物轉則名凡夫只如昇先閣作麼生轉。

　　汾陽昭代云彼此老大。

　　無著和尚送供往臺山文殊相迎次問大德從何方而來師云南方殊云南方佛法如何住持師云末法比丘少奉戒律殊云多少眾師云或三百或五百師却問和尚此間如何住持殊云凡聖同居龍蛇混雜師云多少眾殊云前三三後三三。

　　汾陽昭代云識得你。

　　續雪峯存問靈雲云古人道前三三後三三意旨如何靈雲云水中魚山上烏雪峯云意作麼生會靈雲云高可射𠔃深可釣。

　　徑山杲云當時若見只向他道和尚如是住持直是不易。

　　天童傑云大眾或三百或五百置之勿論只如文殊道前三三後三三如何話會良久云竹影掃堦塵不動月穿潭底水無痕。

　　師喫茶次文殊拈起玻瓈盞問南方還有這箇麼師云無文殊云尋常將什麼喫茶師無對。

　　洞山价代展兩手云有無且置借取這箇看得否。

　　曹山章代云久承大士按劒為什麼處在一塵。

　　長慶稜代云若與麼癡客勸主人。

　　瑯瑘覺云若也是去可謂虎口裏奪食若也不是去移舟諳水勢舉棹別波瀾。

　　續汾陽昭云謝顧問。

　　師因日晚遂問文殊云擬投一宿得不殊云你有執心在不得此宿師云某甲無執心殊云你受戒不師云受戒久矣殊云你若無執心何用受戒師遂辭退均提童子送師出師云適來和尚道前三三後三三是多少童子召云大德師回首童子云是多少。

　　洞山价云欲觀其父先觀其子。

　　續汾陽昭於何用受戒處云悔出前言於童子道是多少處云識得你。

　　師又見化寺無額問童子此寺名甚麼童子以手指金剛背後云看看師回首化寺乃隱。

　　續汾陽昭云辯才遇蕭翼。

　　師去五臺逢一老人師問莫是文殊不老人云豈有二文殊師遂作禮忽然不見(一本曰豐干)。

　　趙州諗代云文殊文殊。

　　薦福懷云無著只有先鋒且無殿後老人若不隱身去有甚麼面見無著。

　　公期和尚因往羅漢路逢一騎牛公子師問羅漢路向甚麼處去公拍牛云道道師喝云這畜生公云羅漢路向甚麼處去師却拍牛云道道公云直饒與麼猶少棒喫在師便打公子便拍牛走。

　　蟾首座問洞山佛真法身猶若虛空應物現形如水中月作麼生說箇應底道理洞山云如驢覷井蟾云是則是只道得八成山云首座作麼生蟾云如井覷驢(有本云紙衣道者問德上座或謂洞山問曹山)。

　　錢唐鎮使在界上為鎮將時問僧其或相契即留止宿一日因二僧至遂問近離甚處云江西馬大師處云馬師有什麼方便僧云道即心是佛便被揖出又有二僧到亦如前問僧云非心非佛亦被揖出不得止宿。

　　洪州太守許式郎中(見洪州鷄足山主)因與上藍溥和尚泐潭澄和尚三人坐次澄云承郎中云夜坐連雲石春栽帶雨松當時是答洞山什麼話許云今日放衙澄云聞說是答泗洲大聖在揚州現底話是不許云別點茶來澄云名不虛傳元來是作得主許云和尚早晚回山去澄云今日被上藍覷破上藍便喝澄云須是你始得許云勿奈舩何打破戽斗。

　　郎中入上藍僧堂問首座年多少座云六十八歲許云僧臘多少座云四十七夏許云聖僧得幾夏座云與虛空同受戒許拍禪牀板頭云下官喫飯不似首座喫塩多。

　　大宋太宗皇帝問僧看甚麼經僧云仁王經帝云既是寡人經為甚麼在卿手裏僧無對。

　　雪竇顯代云皇天無私惟德是輔。

　　帝幸開寶塔問僧卿是甚人僧云塔主帝云寡人塔為什麼卿作主僧無對。

　　雪竇顯代云盍國咸知。

　　帝因僧朝見乃問卿是甚處僧僧云廬山臥雲菴帝云臥雲深處不朝天為甚到此。

　　雪竇顯代云難逃至化。

　　帝甞夢神人報云請陛下發菩提心帝早旦宣問左右街菩提心作麼生發。

　　雪竇顯代云實謂古今罕聞。

　　帝因僧朝見乃云陛下還記得臣僧麼帝云甚處相見來僧云靈山一別直至如今帝云卿以何為驗僧無對。

　　雪竇顯代云貧道得得而來。

　　帝因僧奏燒却藏經欲乞宣賜帝宣問昔日摩騰不燒如今為甚却燒僧無對。

　　雪竇顯代云陛下不忘付囑。

　　亡名古宿

　　昔有老宿一夏已來並不為師僧說話有僧自歎云我只與麼空過一夏不敢望和尚說佛法得聞正因兩字也得老宿聊聞乃云闍黎莫𧬊速若論正因一字也無與麼道了叩齒云適來無端不合與麼道隣壁有老宿聞乃云好一釜羹被兩顆鼠糞汙却。

　　報慈遂徵云且道讚歎語不肯語若是讚歎為甚道鼠糞汙却若不肯他有什麼過驗得麼。

　　雪竇顯云誰家鍋釜無一兩顆。

　　續黃龍清云二老宿只見錐頭利不見鑿頭方只如這僧道不敢望和尚說佛法得聞正因兩字也得是會不會叅玄要具通方眼好向言中辯古今。

　　昔有老宿住菴於門上書心字於䆫上書心字壁上書心字後法眼云門上但書門字䆫上但書䆫字壁上但書壁字玄覺云門上不要書門字䆫上不要書䆫字壁上不要書壁字何故字義炳然。

　　昔有兩僧各住菴旬日不會一日相見上菴主乃問多時不見在什麼處下菴主云在菴裏造箇無縫塔上菴主云某甲也欲造箇就師借樣子可不下菴主云何不早道恰被人借去也(或云匾檐山菴主)。

　　法眼益云且道借伊樣不借伊樣。

　　昔有老宿云祖師九年面壁為訪知音若與麼會將來喫鐵棒有日在又一老宿云祖師九年面壁何不慚惶若與麼會更置草鞋行脚三十年。

　　瑯瑘覺云既不然且道祖師面壁意作麼生良久云欲得不招無間業莫謗如來正法輪。

　　續天童傑舉瑯瑘語了云二老宿敲塼打瓦瑯瑘和尚畫虎成狸諸人要見祖師面壁底意旨麼窮坑難滿。

　　昔有老宿畜一童子並不知軌則有一行脚僧到菴乃教示童子朝昬禮儀其童晚見老宿外歸遂去問訊老宿俄然怪見遂問阿誰教汝童子云堂中上座老宿尋喚其僧來問上座傍家行脚是甚麼心行這箇童子養來二三年幸自可憐生誰教上座教壞伊快俶裝去黃昬雨淋淋地被他趂出。

　　法眼益徵云古人與麼顯露些子家風甚怪且道意在於何。

　　昔有一行者隨法師入佛殿行者向佛而唾法師云行者少去就何以唾佛行者云將無佛處來與某甲唾法師無對。

　　溈山祐云仁者却不仁者不仁者却仁者。

　　仰山寂代法師但唾行者又云行者若有語即向伊道還我無行者處來。

　　昔有僧到曹溪因守衣鉢僧提起衣云此是大𢈔嶺頭提不起底僧云為甚麼在上座手裏僧無對。

　　雲門偃云彼彼不了又代云遠嚮不如親到又云將謂是師子兒。

　　昔有僧持鉢到長者家偶為犬傷長者因問龍披一縷金翅不吞大師全披法服為甚却被狗咬。

　　昔有僧去覆舩路逢一賣塩翁僧問覆舩路向甚處去翁良久僧又問翁乃云你患聾那僧云你向我道什麼翁云向你道覆舩路僧云翁莫會禪麼翁云莫道會禪佛法也會盡僧云你試說看翁挑起塩僧云難翁云你喚作什麼僧云塩翁云有什麼交涉僧云你作麼生翁云不可更向你道是塩。

　　昔有一婆供養一菴主經二十餘年常令一二八女送飯給侍一日令女子抱定云正當與麼時如何主云枯木倚寒巖三冬無暖氣女子歸舉似婆婆云我二十年來秪供養得箇俗漢遂遣起放火燒却菴。

　　昔有官人入鎮州天王院覩神像因問院主云此是什麼功德主云護國天王官云只護此國徧護餘國主云在秦為秦在楚為楚官云臘月二十九日打破鎮州城天王向甚處去主無對。

　　昔有僧去叅米胡路逢一婆住菴僧云婆有眷屬麼婆云有僧云在什麼處婆云山河大地若草若木皆是我眷屬僧云婆莫作師姑來麼婆云汝見我是甚麼僧云俗人婆云汝不可是僧僧云婆莫混濫佛法好婆云我不混濫佛法僧云與麼豈不是混濫佛法婆云汝是男子我是女人豈是混濫。

　　昔南泉典座辦兩分食詣園中管顧園頭食時展鉢次忽有念佛鳥鳴園頭乃敲鉢一下又鳴再敲一下鳴既住頭乃問典座會麼座云不會又敲一下。

　　昔塩官會下有主事僧忽見一鬼使來追僧告云某甲身充主事未暇修行乞容七日得不使云待為白王若許七日後來不然須臾便至言訖不見至七日後復來竟覓其僧了不可得後有舉問一僧若被覓著時如何抵擬他。

　　洞山价代云被他覓得也。

　　昔溈山會下有僧在山多年一日下山覓箇住處偶宿一行者家者問上座何處去僧云覓箇住處去者書箇佛字問上座這箇是什麼字僧云佛字者却喚妻問這箇是什麼字妻云佛字者云上座與某甲拙室見解一般爭解住得其僧却回溈山。

　　昔有僧到翠巖(或曰石霜)相看值不在遂看主事事云叅見和尚也未僧云未主事乃指狗子云上人要見和尚但禮拜這狗子僧無語後翠巖歸得聞乃云作麼生免得與麼無語。

　　雲門偃云欲觀其師先觀其子。

　　昔有一婆子臨齋入趙州堂云這一堂師僧緫是婆婆生得底秪有大底孩兒五逆不孝趙州纔顧視婆子便出。

　　昔有道士在殿前背佛而坐僧云道流莫背於佛道云大德本教云佛身充滿於法界教我向甚處坐即得。

　　昔有一僧還魂云𡨋中見地藏遂問某平生修何行業某云念法華經地藏云止止不須說為是說為是不說某無對。

　　昔有僧問一尊宿獅子捉兔亦全其力捉象亦全其力未審全箇什麼力老宿云不欺之力。

　　昔有施主入院行眾僧隨年錢知事僧云聖僧前著一分主云聖僧年多少僧無對。

　　法眼益代云心期滿處即知。

　　續保寧勇云只恐施主力所不及。

　　昔廣南有僧住菴偶大王出獵吏人報云菴主大王來請起主云非但大王來佛來亦不起王聞乃問佛豈不是卿師主云是王云見師為甚麼不起。

　　法眼益代云未足詶恩。

　　續保寧勇云相識滿天下今朝遇一人。

　　昔有老宿問一座主䟽鈔解義廣略如何主云鈔解䟽䟽解經宿云經解什麼主無對。

　　昔有官人作無鬼論中夜揮毫次忽見一鬼出云汝道無我聻。

　　續五祖演代以手作鵓鳩觜云谷谷孤。

　　靈隱遠以手加額云何似生。

　　有古德問云我三十年前曾斷一人命根而今日夜憂愁如何免得。

　　有古德與僧行次見水中死魚乃問魚以水為命為甚却死在水裏。

　　續天龍機代云是伊為什麼不去岸上死。

　　昔高麗國來錢唐刻觀音聖像及舁上舩竟不能動因請入明州開元寺供養後有設問無剎不現身聖像為甚麼不去高麗國。

　　長慶稜云現身雖普覩相生偏。

　　法眼益別云識得觀音未。

　　昔有座主念彌陀名號次小師遂喚和尚及其回顧小師不對如是數四座主叱之小師云和尚幾年喚他即得某甲纔喚便乃發惡。

宗門統要續集卷第二

　　音釋

　　錐

　　(朱惟切猶鑽也)。

　　諲

　　(音因)。

　　踟躕

　　(踟直知切躕直朱切踟躕行不進也)。

　　悚慄

　　(悚息勇切怖也慄力質切懼也)。

　　𠎝

　　(起虔切與愆同)。

　　蛤蜊

　　(蛤古合切蜊音梨)。

　　礫

　　(郎狄切小石也)。

　　猢

　　(戶吾切)。

　　叱

　　(尺栗切訶也)。

　　諗

　　(式荏切)。

　　垜

　　(徒果切)。

　　賺

　　(直䧟切錯也)。

　　璘

　　(離珍切)。

　　擂

　　(音雷研物也)。

　　覷

　　(七慮切伺視也)。

　　稜

　　(盧登切)。

　　拶

　　(子刮切逼拶也)。

　　麻谷

　　(谷音欲)。

　　爥

　　(朱欲切照也)。

　　丳

　　(楚限切)。

　　厮

　　(息移切役也)。

　　靸

　　(悉合切)。

　　戽

　　(火故切抒水器也)。

　　𧬊

　　(先奚切)。

　　俶裝

　　(俶昌六切動也裝側霜切裹也)。

　　聻

　　(尼止切指物貌)。


永樂北藏第 154 冊 No. 1519 宗門統要正續集


宗門統要續集卷第三　　　　　　扶五

　　宋建溪沙門宗永集元建康保寧禪寺住持沙門清茂續集

　　六祖大師嗣法

　　南嶽大慧懷讓禪師初叅六祖祖問甚處來師云嵩山來祖云是什麼物與麼來師云說似一物即不中祖云還可修證也無師云修證即不無汙染即不得祖云只此不汙染乃諸佛之所護念汝既如是吾亦如是。

　　師因僧問如鏡鑄像光歸何處師云大德未出家時相貌向甚處去僧云成後為甚不鑑照師云雖不鑑照瞞他一點也不得。

　　續法眼益別云阿那箇是大德鑄成底像。

　　南嶽下第一世

　　江西馬祖道一大寂禪師始匡徒日大慧遣一僧囑云你去竢他陞堂時乃出問作麼生看他道甚言句記將來僧至一如所教師云自從胡亂後三十年不曾少鹽醬僧回舉似大慧深肯之。

　　續徑山杲云雲門即不然夜夢不祥書門大吉。

　　師因僧叅次乃畫一圓相云入也打不入也打僧纔入師便打僧云和尚打某甲不得師靠拄杖休去。

　　雪竇顯云二俱不了和尚打某甲不得靠却拄杖擬議不來劈脊便棒。

　　師因僧問離四句絕百非請師直指西來意師云我今日勞倦不能為汝說得問取智藏去僧乃問藏藏云何不問和尚僧云和尚教來問藏云我今日頭痛不能為汝說去問取海兄僧遂問海海云我到這裏却不會僧舉似師師云藏頭白海頭黑。

　　溈山喆云這僧與麼問馬師與麼答離四句絕百非智藏海兄都不知會麼不見道馬駒踏殺天下人。

　　續五祖演云馬大師無著慙惶處只道得箇藏頭白海頭黑這僧擔一檐懵懂換得一箇不會若也眼似流星多少人失錢遭罪。

　　師因有僧於前作四畫上一畫長下三畫短云不得道一畫長三畫短離四句絕百非請師答師乃畫一畫云不得道一畫長三畫短答汝了也。

　　續南陽忠別云何不問老僧。

　　溈山果云借婆裙子拜婆年。

　　師因百丈南泉西堂三人隨侍翫月次師乃問正當與麼時如何堂云正好供養丈云正好修行泉拂袖便去師云經入藏禪歸海惟有普願獨超物外。

　　翠巖真云神鼎叔翁云只為老婆心切翠巖即不然垂萬里鈎駐千里鳥騅布漫天網打衝浪巨鱗還有麼有則衝浪來相見如無且歸巖下待月明。

　　續泐潭清云是則全是非則全非後來神鼎道只為老婆心切神鼎與麼道大似金沙混雜玉石不分只如馬大師道經入藏禪歸海惟有普願獨超物外什麼處是老婆心切處還辯得麼不省這箇意修行徒苦辛。

　　開福寧云諸禪德馬大師等閑舒卷妙手天然也是貪觀雲裏鴈失却渡頭舩若人檢點得出披毛游火聚戴角混塵泥其或見處朦朧為你下箇註脚經歸藏禪歸海未是衲僧親到底拂袖前行歸去來擊碎重關門大啟還有見馬師者麼良久云休休長安夜夜家家月幾處笙歌幾處愁。

　　虎丘隆云馬駒踏殺天下人一摑直須一掌血三大士各展家風不覺翻成老婆心切叢林浩浩商量緫道翫月話奇特檢點將來克由尀耐何故三人證龜成鱉。

　　靈隱嶽於正好供養處云望梅林止渴正好修行處云金不博金拂袖便行處云只得一橛獨超物外處云唵摩呢達尼吽𠷑吒復云這一火落鼻孔緫被穿却了也你諸人向什麼處出氣擊拂子下座。

　　師一日問藥山子近日見處作麼生藥云皮膚脫落盡唯有一貞實師云子之所得可謂恊於心體布於四肢既然如是將取三條[篾-戍+伐]束取肚皮隨處住山去藥云某甲又是何人敢言住山師云未有長行而不住未有常住而不行欲益無所益欲為無所為冝作舟航無久住此。

　　南嶽下第二世

　　池州南泉普願禪師(嗣馬大師)師因東西堂爭猫兒師乃提起云大眾道得即救取道不得即斬却也眾無對師遂斬之晚趙州外歸師舉似州州乃脫草履安頭上而出師云子若在即救得猫兒。

　　保福展云雖然如是也即是破草鞋。

　　翠巖芝云大小趙州秪可自救。

　　續雪峯存問德山南泉斬猫兒意旨如何德山以拄杖便打趂出復召云會麼峯云不會山云我與麼老婆猶自不會。

　　大溈智云南泉據令而行趙州見機而作雖然如是未免掛人脣吻大圓要與南泉把手共行遂拈拂子云若道得即奪取去眾無語乃云啼得血流無用處不如緘口過平生。

　　師示眾云喚作如如早是變了也今時師僧須向異類中行歸宗聞乃云雖行畜生行不得畜生報師云孟八郎又與麼去也。

　　德山密云南泉中毒也。

　　瑯瑘覺云山僧不然遇水喫水遇草喫草焉知畜生行。

　　續法花舉云且道作麼生是異類中行石牛長臥三春霧木馬時嘶秋夜泉。

　　師同魯祖歸宗杉山喫茶次魯祖提起茶盞云世界成時便有這箇師云今人秪識這箇不識世界宗云是師云師兄莫同此見麼宗却拈起盞云向世界未成時道得麼師作掌勢宗以面作承掌勢。

　　續昭覺勤云魯祖簸土揚塵南泉和泥合水歸宗火亂灰飛杉山坐觀成敗還委悉麼箭鋒相拄不相饒四人共拈一隻盞。

　　師示眾云文殊普賢昨夜三更相打每人與二十棒趂出院也趙州出眾云和尚棒教誰打師云王老師過在甚處州乃作禮。

　　雲門偃代云深領和尚慈悲某甲歸衣鉢下得箇安樂又代云與眾除害。

　　續報慈遂云且道趙州休去是肯南泉不肯南泉。

　　夾山齡云南泉一期逞俊爭奈平地起堆趙州雖是覿面投機不覺腦門著地。

　　師因至莊偶莊主預備迎奉師云老僧居常出入不與他知何夙排辦至於如是主云昨夜土地神報師云王老師修行無力被鬼神覷見侍者便問既是大善知識為甚却被鬼神覷見師云土地前更下一分飯著。

　　因聖頴云南泉被這僧一問不免向鬼窟裏作活計。

　　續雲居錫云是賞伊是罰伊只如土地覷見是南泉不是南泉。

　　翠巖真云眾中多有道蘇嚧蘇嚧便是土地前一分飯如斯理論深屈古人何故只知枝詞蔓說不知南泉道理諸人要會麼執之失度必入邪路放之自然體無去住。

　　天童覺云老僧當時若見莊主與麼道便與捉住云放汝不得何故不見道來說是非者便是是非人。

　　師示眾云王老師賣身去也還有人買麼時有一僧出眾云某甲買師云不作貴不作賤你作麼生買僧無對。

　　趙州諗云明年與和尚作一領布衫。

　　臥龍球云和尚屬某甲。

　　禾山殷代云是何道理。

　　明招謙代便拍傍僧背云好著不著去。

　　雪竇顯云雖然作家競買要且不解輸機且道南泉還肯麼雪竇也擬詶箇價直令南泉進且無門退亦無路良久云別處容和尚不得。

　　續隱靜岑云某甲報恩有分。

　　師同歸宗麻谷去禮覲國師路次於地畫一圓相云道得即去宗便於相中坐谷便作女人拜師云與麼則不去也宗云是什麼心行師於是相喚回。

　　翠巖芝云當時若見每人與一棒且圖天下太平。

　　續雲居錫云比來要禮國師南泉為甚麼却相喚回且道古人意作麼生。

　　報慈遂云只如南泉與麼道是肯底語不肯底語。

　　五祖演云三人是慧炬三昧莊嚴王三昧。

　　薦福行云漢武求仙不得仙王喬端坐却昇天雖然三箇中有見得國師底有見不得國師底若人辯得許你具頂門眼。

　　南華昺云動絃別曲還他麻谷歸宗掣鼓奪旗偏冝南泉老漢直得同行不同步黨理不黨親白雲盡處是青山行人更在青山外。

　　天童覺云我當時若見便與抹却圓相不唯打破南泉窠臼亦乃教歸宗無著身處麻谷呈伎倆不得南泉云恁麼則不去也果然果然。

　　師住菴時一僧到師乃云某甲上山作務請齋時作飯自喫了却送一分來其僧齋辦自喫了却將家事一時打破仍就牀臥師伺久不來遂歸見僧臥師亦去一邊臥僧便起去師住後云我往前住菴時有箇靈利道者來直至如今不見。

　　五祖戒云也是貧兒思舊債。

　　翠巖芝云兩箇漢前不至村後不至店。

　　師有書與茱萸云理隨事變寬廓非外事得理融寂寥非內僧乃問如何是寬廓非外萸云問一答百也無妨進云如何是寂寥非內萸云覩對聲色不是好手僧又問長沙沙瞪目視之又進後語問沙乃閉目示之僧又問趙州州作喫飯勢又進後語問州以手拭口後僧舉似師師云此三人不謬為吾弟子。

　　續蔣山懃云南泉雖則養子之緣其奈憐兒不覺醜殊不知這三人一人有目無足一人有足無目一人足目俱無雖然如是皆可與南泉為師為甚如此理事分明。

　　師與魯祖杉山歸宗四人離馬祖處各謀住菴於中路分袂師插一拄杖云道得也被這箇礙道不得也被這箇礙宗拽拄杖打師一下云也只是這箇王老師說什麼礙與不礙魯云只此一句語大播天下宗云還有不播者麼魯云有宗云作麼生是不播者魯便作掌勢。

　　師示眾云王老師自小養一頭水牯牛擬向溪東牧不免食他國王水草向溪西牧亦不免食他國王水草如今不免隨分納些些緫不見得。

　　雲門偃云且道牛內納牛外納直饒你說得納處分明我更問你覓牛在。

　　溈山喆云雲門只解索牛不解穿他鼻孔拈拄杖云三世諸佛天下老和尚鼻孔盡被山僧拄杖一時穿却且道山僧鼻孔在什麼處良久云誣人之罪以全罪科之。

　　續長慶稜云你道南泉前頭為人後頭為人。

　　雪竇顯云一時穿却。

　　雲峯恱云說甚麼納些些盡𠃵坤大地色空明暗情與無情盡在山僧這裏放行則隨緣有地把住則逃竄無門且道放行好把住好。

　　昭覺勤云和光順物與世同塵不犯鋒鋩収放自在是南泉本分草料山僧自小養一頭水牯牛有時孤峯獨立有時閙市縱橫不論溪東溪西一向破塵破的且道即今在甚麼處試著眼看。

　　天童傑云南泉起模畫樣長慶披沙揀金雲門鼻孔先穿雪竇據欵結桉拈拄杖更有一箇在什麼處擲下拄杖。

　　靈隱嶽云王老師傾膓倒腹則不無未見移風易俗在山僧只養得一頭驢一向東倒西攂順時一日何啻千里萬里拗時直是一步不移且道與王老師水牯牛相去多少良久云漁人舞棹野老謳歌。

　　師因僧問牛頭未見四祖時為甚百鳥銜花獻師云為渠步步踏佛階梯僧云見後為甚不來師云直饒不來猶較王老師一線道。

　　雲門偃云南泉只解步步登高不解從空放下時有僧問如何是步步登高門云香積世界如何是從空放下門云填溝塞壑。

　　師示眾云江西馬祖說即心即佛王老師不恁麼不是心不是佛不是物恁麼道還有過麼時有趙州出禮拜了去續有僧問趙州云上座禮拜了去意作麼生州云汝却問取和尚僧遂問師適來諗上座意作麼生師云他却領得老僧意旨。

　　續黃龍心云古人恁麼道譬若管中窺豹但見一班設使入林不動草入水不動波猶是騎馬向氷稜上行若是射鵰底手何不向蛇頭揩痒透關者試辯看良久云鴛鴦繡出自金針。

　　徑山杲云兩箇老漢雖善靴裏動指殊不知傍觀者醜。

　　師因入園見一僧乃拋瓦礫擲之其僧回首師乃翹一足僧無語師便歸僧隨後歸請益云和尚適來擲瓦礫打某甲豈不是警覺某甲師云翹足又作麼生僧無對。

　　石霜諸因僧問云南泉翹足意作麼生霜舉手云還恁麼也無。

　　師因座主來辭乃問甚處去主云山下去師云第一不得謗王老師主云爭敢謗和尚師乃噴涕云是多少主便出去。

　　石霜諸云不為人斟酌。

　　雲居膺云非師本意。

　　續雲居錫云座主當時出去是會不會。

　　師問僧云夜來好風僧云夜來好風師云吹折門前一枝松僧云吹折門前一枝松次問一僧云夜來好風僧云是什麼風師云吹折門前一枝松僧云是什麼松師云一得一失。

　　翠巖真云眾中商量甚多有云前來據實祗對所以云得後來不合云是什麼風所以云失然只知車書混同泥玉一所何哉不知道之根源理之深淺要會麼路逢劒客須呈劒不是詩人不獻詩。

　　師與杉山向火次乃云不用指東畫西本分事直下道將來杉以火箸插向爐內師云直饒如是猶較王老師一線道又如前問趙州州遂畫圓相中心下一點師云直饒如是猶較王老師一線道。

　　師問座主講得什麼經主云彌勒下生經師云彌勒什麼時下生主云現在天宮未來師云天上無彌勒地下無彌勒。

　　洞山价舉問雲居居云天上無彌勒地下無彌勒未審誰與安名洞山被問直得禪牀振動乃云吾在雲巖曾問老人直得火爐振動今日被子問直得通身汗流。

　　大陽玄云如今老僧舉起也有解問者致將一問來乃云地動也。

　　續徑山杲云禪牀動火爐動地動即不無這三箇老漢要見南泉直待彌勒下生始得忽有箇漢出來道天上無彌勒地下無彌勒却教甚麼人下生又作麼生祗對但向他道老僧罪過。

　　師因陸亘大夫云肇法師也甚奇怪解道天地同根萬物一體師指庭前牡円云大夫時人見此一株花如夢相似。

　　續保寧勇代大夫拍手云阿誰得到這般田地。

　　黃龍心舉問僧云南泉恁麼道如何得見與我一體僧舉起坐具黃龍云舉則易見還難毗盧頂上天風寒峩峩直下蒼龍窟誰敢覷著。

　　昭覺勤云陸亘手攀金鎻南泉八字打開直得七珎八寶羅列目前乃竪起拂子云天地一指萬物一馬通身是口分踈不下。

　　徑山杲云若向理上看非但南泉謾他陸亘大夫一點不得亦未摸著他脚跟下一莖毛在若向事上看非但陸亘大夫謾他南泉一點不得亦未夢見他汗臭氣在或有出來道大小徑山說理說事只向他道但向理事上會取。

　　師問神山什麼處來山云打羅來師云手打脚打山無語師云你問我我與你道山便問手打脚打師云分明記取已後遇明眼人舉似他。

　　雲巖晟代云無手脚者始解打。

　　續保寧勇代神山無語處云和尚具一切智。

　　師因山下有一菴主人謂近日南泉和尚出世何不去禮見主云非但南泉出世直饒千佛出興亦不能去師聞乃令趙州去勘州去便設拜主不顧州從西過東又從東過西主並不顧州云草賊大敗遂拽下簾子便歸舉似師師云我從來疑著這漢。

　　雪竇顯云大小南泉趙州被這箇檐板漢勘破了。

　　溈山喆云菴主坐觀勝敗大小南泉趙州向淨地上喫交。

　　續智海禾云是即是菴主即解把定封疆不能同生同死趙州禮拜時但云這賊我識得你了也待伊從東過西從西過東拽拄杖趂出菴且看趙州別有什麼伎倆。

　　廬山歸宗智常禪師與南泉同行一日告別煎茶次泉乃云從前與師兄商量語句彼此已知向後忽有人問畢竟事作麼生師云這一片田地好卓菴泉云卓菴且致畢竟事作麼生師乃踢却茶銚便起泉云師兄喫茶了某甲未喫茶師云作這箇語話滴水也銷不得泉休去。

　　五祖戒云南泉只解作客不解作主。

　　溈山喆云南泉逢強即弱歸宗逢弱即強三十年同行畢竟事不通商量然雖如是猶較王老師一線道。

　　續昭覺勤云驚羣之句誰不聳然有般道南泉搆他歸宗不著所以遭他呵叱殊不知行人更在青山外蔣山不惜眉毛為諸人下箇註脚南泉探頭太過歸宗壁立萬仞且道還有出身路也無喝下須教三日聾。

　　天童華云南泉貪程太急歸宗薄處先穿二老雖發明馬祖止眼要且極則事未夢見在何故家住東州。

　　師因小師辭乃問甚處去僧云諸方學五味禪去師云諸方有五味禪我這裏只有一味禪僧便問如何是和尚一味禪師便打僧云會也會也師云道來道來僧纔開口師又打。

　　黃檗運云馬大師出八十四員善知識箇箇阿轆轆地唯有歸宗較些子。

　　雪竇顯云以強欺弱有什麼難我這裏有一味禪為甚不學但向道収待伊拈起有般無眼漢只管喫吽吽雪竇門下誰敢。

　　續昭覺勤云若非黃檗深辯端倪洎乎勞而無功。

　　資福先云歸宗幸是好一味禪無端傷塩傷醋却成五味了也如今忽有人來辭去諸方學五味禪只向他道善為道路若是箇漢必然別有生涯。

　　師因普請乃問維那作什麼那云拽磨師云不得動著中心樹子維那無對。

　　保福展代云比來拽磨如今却不成。

　　續法眼益云恁麼即不拽也。

　　師剗草次有座主來叅偶見一蛇過師遂鋤斷之主云久嚮歸宗元未是箇麤行沙門或云座主歸堂喫茶或云你麤我麤主云如何是麤師豎起鋤頭主云如何是細師作斬蛇勢主云與麼則依而行之師云依而行之且致你甚處見我斬蛇主無對。

　　德山鑑因雪峯問古人斬蛇意旨如何山便打峯便走山召云布衲子峯回首山云他後悟去方知老漢徹底老婆心。

　　雪竇顯云歸宗只解慎初不能護末德山頗能據令未明斬蛇乃云大眾看翠峯今日斬三五條以拄杖打散。

　　師因泥壁次白侍郎來師便問君子儒小人儒白云君子儒師乃打泥柘一下白遂過泥與師接得便使良久云莫便是快俊底白侍郎不白云不敢師云秪有過泥分。

　　師因僧問如何是玄旨師云無人會得僧云向者如何師云有向即乖僧云無向者如何師云誰求玄旨僧良久師云這裏無子用心處僧云還有方便令學人得入也無師云有僧云如何是方便門師云觀音妙智力能救世間苦僧云如何是觀音妙智力能救世間苦師敲鼎蓋三下云還聞麼僧云聞師云我為什麼不聞僧無語師便打。

　　師因普請入園取菜乃畫一圓相圍却一株菜以標插之語首座大眾云輙不得動著每人下一轉語來是時一眾各呈見解未甞有契師以棒趂云這一隊漢無一箇有智慧喫却我多少菜不能與園頭出氣乃踏倒標子拽著菜株而歸。

　　師因李渤剌史問三乘十二分教即不問如何是祖師西來意師乃豎起拳云會麼李云不會師云飽學措大拳頭也不識李云某甲實不會師云會得則途中受用不會則世諦流布。

　　師又因李渤問教中道須彌納芥子渤則不疑言芥子納須彌莫是妄談不師云人傳史君讀萬卷書籍是不李云然師以手摩頂至踵云都來如椰子大萬卷書籍向甚處著李俛首而已。

　　師因僧問如何是佛師云向你道你還信不僧云和尚言重焉敢不信師云只你是僧云如何保任師云一翳在眼空花亂墜其僧於此有省。

　　法眼益云若無後語何處討歸宗。

　　雪竇顯向只你是處別云侍者寮喫茶去。

　　明州大梅法常禪師因夾山與定山同行言話次定云生死中無佛即無生死夾云生死中有佛即不迷生死二人是非不已特上山叅見人事了夾山便問師未審二人見處那箇較親師云一親一踈夾云那箇親師云且去明日來夾明日又問師云親者不問問者不親夾住後云我當時在大梅處失却一隻眼。

　　雪竇顯云夾山畢竟不知換得一隻眼大梅老漢當時聞舉以棒一時打出豈止劃斷兩人葛藤亦乃為天下宗匠。

　　續法昌遇因英邵武問云此箇公案作麼生師便打英云一場儱侗師云你試下轉語英云一狀領過師云矮子看戲。

　　昭覺勤云生死為諸佛根基諸佛乃生死爐鞴若解險絕承當即證六通八解。

　　師自見馬祖後直入大梅山住二十年祖聞令一僧去問和尚見馬師得何道理便住此山師云馬師向我道即心是佛我便向這裏住僧云馬師近日佛法又別師云作麼生別僧云道非心非佛師云這老漢惑亂人未有了日任他非心非佛我只管即心即佛其僧回舉似馬祖祖云梅子熟也。

　　師因僧問如何是祖師西來意師云西來無意。

　　塩官安聞云一箇棺材兩箇死漢。

　　玄沙備云塩官是作家。

　　雪竇顯云三箇也得。

　　續黃龍新云雪竇道三箇也得是死漢是活漢具眼者請試甄別。

　　昭覺勤云一串穿却。

　　師因龐居士問久嚮大梅未審梅子熟也未師云你向甚處下口士云百雜碎師云還我核子來。

　　翠巖芝云此二人大似把手上高山。

　　續寶峯文云且道二人相見還有優劣也無。

　　師一日示徒云來莫可抑往莫可追從容聞鼯鼠聲乃云即此物非他物汝善護持吾當逝矣。

　　雪竇顯云這漢生前莾鹵死後顢頇即此物非他物是何物還有分付處也無有般漢不解截斷大梅脚跟只管道貪程太速。

　　續寶峯文云既非他物是什麼物。

　　地藏恩云是什麼語話。

　　杭州塩官齊安國師一日喚侍者將犀牛扇子來者云破也師云扇子既破還我犀牛兒來者無對。

　　投子同代云不辭將出恐頭角不全。

　　雪竇顯云我要不全底頭角。

　　石霜諸代云若還和尚即無也雪竇云犀牛兒猶在。

　　保福展代云和尚年尊別請人好雪竇云可惜勞而無功。

　　資福代作一圓相於中書牛字雪竇云適來為甚不將出。

　　雪竇又拈云若要清風再復頭角重生請諸禪客下一轉語乃問扇子既破還我犀牛兒來時有僧云大眾叅堂去師喝云拋鈎釣鯤鯨釣得箇蝦䗫。

　　續雲居舜云三伏當時正須扇子為侍者不了事雖然如是塩官太絮何不大家割捨侍者當時見他道扇子既破還我犀牛兒來只對云已𩗺在搕𢶍堆頭了也。

　　地藏恩云從上知識各說異端作盡伎倆其奈緫未知犀牛兒所在山僧見處也要諸人共知扇子既破還我犀牛兒來別處容和尚不得。

　　師問一座主蘊何經論主云華嚴經師云華嚴有幾種法界主云略而言之有四廣說則重重無盡師提起拂子云這箇是第幾種法界中収主良久師云思而知慮而解是鬼家活計日下孤燈果然失照下去。

　　法眼益代拊掌三下。

　　續蔣山懃云塩官以強陵弱則且致如何道得一句語免他道鬼家活計良久云劒閣路雖險夜行人更多。

　　大溈泰云大眾這僧將成九仞之山不進一簣之土當時山僧若作座主待豎起拂子云這箇是第幾種法界中収只向他道向下文長付在來日。

　　師示眾云虛空為鼓須彌為椎什麼人打得眾無對。

　　南泉云王老師不打這破鼓。

　　法眼益別云王老師不打。

　　雪竇顯云打者甚多聽者極少且問誰是解打者莫謗塩官好南泉道王老師不打這破鼓法眼云王老師不打兩箇既不奈何一箇更是懡㦬又云王老師不打還肯得諸方也無代云千年田八百主。

　　續黃龍心云南泉法眼只知瞻前不能顧後且如塩官道虛空為鼓須彌為椎什麼處是破處還檢點得出麼直饒檢點得破處分明我更問你覓鼓在。

　　天童華云南泉法眼大似喫李子只向赤邊咬山僧今日與塩官相見去也虛空為鼓須彌為椎要打便打莫問是誰乃拈拄杖卓一下。

　　天童傑云塩官提水放火南泉撥亂星飛法眼埋兵掉闘諸方尊宿各出隻手並無一人性𢤁只是隨後打鼓祥符直截為諸人道虛空為鼓須彌為椎漆桶叅堂去。

　　師因僧問如何是本身盧舍那師云與老僧過淨瓶來僧將淨瓶至師云却安舊處著僧復來問師云古佛過去久矣。

　　雲門偃云無眹迹。

　　雪竇顯云直得一手指天一手指地爭得無還會麼雲在嶺頭閑不徹。

　　溈山喆云山僧不然忽有人問但云大眾歸堂去若人向大溈門下薦得古釋迦不先新彌勒不後且道轉身一句作麼生道良久云明年更有新條在惱亂春風卒未休。

　　續東禪觀云盲者難以與乎文彩聵者難以與乎音聲這僧既不薦來機國師只成虛設雲門道無眹迹扶國師不起雪竇云一手指天一手指地爭得無也扶國師不起以拂子畫一畫云前來葛藤一時畫斷且道畢竟如何是本身盧舍那擲拂子下座。

　　京兆章敬懷惲禪師因百丈遣僧來囑云待伊陞堂次乃展坐具禮拜了將伊一隻鞋以袖拂却上塵倒覆向下其僧至一依指教師乃云老僧罪過。

　　續黃龍新云百丈逞盡神通不消章敬道箇老僧罪過。

　　鼓山珪云黃龍孟八郎猶欠一著在只知百丈逞神通殊不知百丈伎倆俱盡只知章敬道箇老僧罪過不知章敬一欵便招會麼蛇吞蝦䗫猶自可更有蜈蚣在後頭。

　　師因小師遊方回乃問汝離此間去多少年耶小師云自離和尚將及八載師云辦得箇什麼小師遂於地上畫一圓相師云秪這箇更別有小師乃劃破圓相作禮而退。

　　幽州盤山寶積禪師將順世告眾云有人貌得吾真不眾或將所傳頂相呈似皆不契時普化云某甲貌得師云何不呈似老僧化遂打䈥斗而出師云這漢向後掣風狂去在。

　　保福展云普化掣顛不少盤山醜拙更多。

　　續長蘆了撼身云快活殺我也若無爍破乾坤底眼孔爭見渾金璞玉復云山僧依普化樣子摸得一本今夜展開要且大家瞻仰遂打䈥斗歸堂。

　　師於市肆行次見一客人買猪肉語屠家云精底割一斤來屠家放下刀叉手云長史那箇是不精底師於言下有省。

　　師又一日出門見人舁喪歌郎振鈴云紅輪決定沈西去未委魂靈往那方幕下孝子哭云哀哀師忽身心踴躍歸舉似馬祖祖印可。

　　師示眾云向上一路千聖不傳學者勞形如猿捉影。

　　瑯瑘覺云上來講讚無限良因。

　　續慈明圓云向上一路千聖不然。

　　楊岐會云口上著。

　　天童傑云向上一路掘地覓天。

　　婺州五洩山靈默禪師到石頭處云一言相契即住不契即去頭據坐師便去頭隨後召云闍黎闍黎師回首頭云從生至死秖是這箇回頭轉腦作麼師忽然契悟乃拗折拄杖。

　　洞山价云當時不是五洩先師也大難承當然雖如是猶涉途在。

　　翠巖芝云石頭據坐而洩回首石頭召他却成多事。

　　雲峯恱云大小石頭坐不定把不住似這檐板漢放去便休又喚回被他糊塗一上道我向這裏有箇悟處驢年夢見。

　　續溈山行云五洩當時便去可謂坐斷天下人舌頭既被喚回已是糊塗不少拗折拄杖也是賊過後張弓如今得失是非一時坐斷敢問大眾石頭據坐意作麼生。

　　地藏恩云只合與麼去不合與麼來。

　　蒲州麻谷寶徹禪師問臨濟大悲千手眼那箇是正眼濟云大悲千手眼作麼生是正眼速道速道師拽濟下禪牀却坐濟遂起云不審師擬議濟便喝拽下禪牀却坐師便出去。

　　因聖頴云諸德此二尊宿如此且道怎生今時人緫道照用照什麼椀一切人只解自騎馬去捉賊自持刀去殺賊此二人便能奪賊馬捉賊奪賊刀殺賊雖然如是臨濟雖是得便冝却是失便冝。

　　師一日使扇次有僧問風性常住無處不周和尚為甚却搖扇師云你只知風性常住且不知無處不周僧云作麼生是無處不周底道理師却搖扇僧作禮師云無用處師僧著得一千箇有什麼益。

　　續昭覺勤云這僧一期可觀可惜有頭無尾若不是麻谷作家洎合放過敢問大眾甚處是落節處撥開向上竅能有幾人知。

　　溈山果云這僧只知腦門著地不覺當面蹉過當時若據令而行今日何處更討麻谷。

　　師問僧甚處來僧云不審師又問甚處來僧云珎重師下牀擒住云這箇師僧問著便作佛法祗對僧云大似無眼師放手云放汝命通汝氣僧作禮師欲掙住僧拂袖行師云休將三歲竹擬比萬年松。

　　師到章敬處作禮遶禪牀三帀振錫而立敬云是是師又至南泉處亦然泉云不是不是師云章敬道是和尚為甚道不是泉云章敬即是是汝不是此乃風力所轉終成敗壞。

　　長慶稜代前云和尚佛法身心何在又代後云和尚是什麼心行。

　　保福展別云但振錫一下而出又拈章敬南泉可謂一是一非又云麻谷依俙似曲纔堪聽又被風吹別調中。

　　雪竇顯代兩處云錯。

　　溈山喆云章敬道是落在麻谷彀中南泉道不是亦落在麻谷彀中大溈即不然忽有人持錫遶禪牀三帀卓然而立但向伊道未到這裏好與三十棒。

　　續汾陽昭代前語云莫謾某甲代後語云道無遠近理有淺深。

　　雲居錫云章敬未必道是南泉未必道不是麻谷當時但持錫出去恰好。

　　泐潭清云今時叢林學者商量道章敬道是即與伊證據南泉道不是即不肯放過伊如斯話會孤負先聖黃龍見處也要與諸人共知章敬道是也好與三十拄杖南泉道不是也好與三十拄杖何故是與不是全彰妙義章敬南泉一場失利。

　　師問僧甚處來僧云漳州師云彼中瘴氣近日如何僧云極盛師云闍黎為甚却無事僧云某甲是冬月過師云何處得盛石鞏聞舉乃云語即是理即未是。

　　師與円霞行次見水中魚師指云天然天然師明日問霞昨日意作麼生霞作臥勢師云蒼天蒼天。

　　師一日紙帳內坐以手巾蓋却頭披雲和尚入來見便作哭聲良久出去法堂上遶禪牀一帀却入撥開帳見師去却手巾而坐乃云死中得活萬中無一師便下牀就位作抽坐具勢雲近前把住云前死後活你還甘麼師云甘即甚甘阿師堪作什麼雲推向一邊云知道前言不復後語。

　　續昭覺勤云入寺看額見表知裏披雲慣作高賔拈尾作頭拈頭作尾麻谷孟甞門下看他詶對不道他不知有只為用意太深當時待伊道死中得活萬中無一只向道蒼天蒼天何故得人一牛還人一馬。

　　師同南泉二三人去謁徑山路逢一婆乃問徑山路向甚處去婆云驀直去師云前頭水深過得不婆云不濕脚又問上岸稻得與麼好下岸稻得與麼怯婆云緫被螃蠏喫却也師云禾好香婆云勿氣息又問婆住甚處婆云秪在這裏三人至店婆煎茶一瓶擕盞三隻至謂和尚有神通者即喫茶三人相顧間婆云看老朽自逞神通去也於是便傾茶行。

　　虔州西堂智藏禪師一日普請次云因果歷然爭奈何爭奈何時有僧出以手托地師云作什麼僧云相救相救師云大眾這箇師僧猶較些子僧拂袖便走師云師子身中蟲自食師子肉。

　　續昭覺勤云西堂洞明綱要始終正令全提這僧異類中行其奈龍頭蛇尾敢問大眾因果歷然一句作麼生道是則龍女頓成佛非則善星生陷墜。

　　師因路逢天使留齋次偶驢子鳴使云頭陀師舉頭使却指驢師却指使使無對(或云百丈政禪師語)。

　　保福展云西堂因齋慶讚。

　　法眼益別云但作驢鳴。

　　續支提愛云一家有事百家忙。

　　師因僧問有問有答賔主歷然無問無答時如何師云怕爛却那又僧問長慶慶云相逢盡道休官去林下何曾見一人。

　　雪竇顯云何不與本分草料。

　　師因張拙秀才叅乃問山河大地是有是無三世諸佛是有是無師皆云有張云錯師云先軰叅見什麼人來張云曾叅百丈(有曰徑山)凡有問詰皆云無師云先軰有甚血屬張云有一箇山妻兩箇癡頑又問百丈有甚血屬張云百丈古佛和尚莫謗渠好師云待先軰得似百丈時一切皆無張俛首而已。

　　師曾燒殺一僧一日現身索命師云你還死也無對云死也師云你既死覓命者是誰便乃不見(一本曰鄧隱峯或曰永嘉)。

　　唐州紫玉山道通禪師因于頔相公問佛法至理乞師一言師云相公若問須去情理公云便請師云但問將來公云如何是佛師召云于頔公應諾師云更莫別求後藥山得聞乃云噫可惜于家漢生埋向紫玉山中公聞便躬去藥山山見乃云聞相公在紫玉山中大作佛事是不公云不敢某甲承聞大師慈悲相救有云可惜于家漢生埋向紫玉山中今日特來乞師慈悲藥云有疑但問公遂問如何是佛藥乃召云相公公應諾藥云是什麼公於此有省。

　　長慶稜共羅山舉次慶云藥山一等是道甚是奇特雲泥有隔羅云不得草草當時頼遇是于頔可中草窠裏撥著箇焦尾大蟲何處有藥山也慶云作麼生羅云還知于頔是鍜了底金麼。

　　續大溈智云于頔當時若會見藥山喚云是什麼只向道和尚賺我來拂袖便去不惟作箇慷慨丈夫亦乃不鈍置紫玉。

　　大溈泰云抉驪龍頷下珠取輪王髻中寶如鐘待扣似谷傳聲八面玲瓏更無回互諸人要見于頔悟處麼真金已出鑛鍜煉轉光輝。

　　師因于丞相問如何是黑風吹其舩舫漂墮羅剎鬼國師云于頔這漢問漝麼事作麼于當時失色師指云秪這箇便是漂墮羅剎鬼國也于聞已信受。

　　洪州百丈大智海禪師因侍馬祖行次忽見一羣野鴨飛過祖云是什麼師云野鴨子祖云甚處去也師云飛過去祖遂把師鼻扭師負痛失聲呌阿㖿阿㖿祖云又道飛過去元來只在這裏師直得浹背汗流因茲有省。

　　師次日赴叅眾纔集乃出卷却拜簟祖便下座歸方丈次問師我適來上堂未曾說話爾為甚便卷却簟師云昨日被和尚扭得鼻頭痛祖云爾昨日向甚處留心師云今日鼻頭又不痛也祖云爾深知今日事師乃作禮而退。

　　雪竇顯云諸方皆謂奇特漝麼舉還當麼若當譬如水母以蝦為目若不當又空讚歎圖箇什麼眾中一般漢亂踏向前問古人意旨如何更有老底不識好惡對云將謂仙陀客又云來日更到座前苦哉苦哉如此自稱宗匠欲開人天眼目驢年去諸上座雪竇當時若見伊出來卷簟劈胷一踏令坐者倒者俱起不得且要後人別有生涯去免見反相鈍置豈不是箇英靈底漢會也無歸堂。

　　白雲端出馬祖語云我鈍置猶可你鈍置太煞。

　　續黃龍心云馬祖陞堂百丈卷席後人不善來風盡道不留眹迹殊不知桃花浪裏正好張帆七里灘頭更堪垂釣如今必有辨浮沉識深淺底漢試出來定當水脉看有麼如無且將漁父笛閑向海邊吹。

　　大溈智云𥌓色未分人盡望及乎天曉也尋常。

　　師再叅馬祖侍立次祖以目視禪牀角拂子師云即此用離此用祖云爾向後開兩片皮將何為人師取拂子豎起祖云即此用離此用師挂拂舊處祖振威一喝師當下大悟直得三日耳聾。

　　汾陽昭云悟去便休說什麼三日耳聾。

　　石門聦云若不三日耳聾何得悟去汾陽云我與麼道較他石門半月程。

　　雪竇顯云奇怪諸禪德如今列其泒者多究其源者少緫道百丈於喝下大悟還端的也無然刀刀相似魚魯叅差若是明眼漢謾他一點不得只如馬師道爾後開兩片皮將何為人百丈豎拂為復如蟲禦木為復啐啄同時諸人要會三日耳聾麼大冶精金應無變色。

　　東林緫云當言不避截舌當爐不避火迸佛法豈可曲順人情東林今日向驪龍窟內爭珠去也百丈大智不無他三日耳聾汾州石門爭免箇二俱瞎漢只這三箇老漢還曾悟去也無良久云祖禰不了殃及兒孫。

　　續泐潭英云大眾且道馬祖當時是百丈悟了喝不悟了喝眾中有人檢點得出出來道看山僧與汝證明若無山僧今日不惜眉毛為汝註破良久云前三三後三三。

　　雲蓋智云發大機顯大用非馬祖而誰能為即此用離此用獨百丈得其旨為甚麼被馬祖一喝直得三日耳聾要會麼不入驚人浪難逢稱意魚。

　　黃龍新云黃龍路見不平要問雪竇既是大冶精金應無變色為甚麼三日耳聾要會麼從前汗馬無人識只要重論蓋代功。

　　後黃檗因師舉不覺吐舌退後師云子已後莫繼嗣馬大師去檗云不然今日因和尚舉得見馬祖大機大用且不識馬祖若嗣馬祖已後喪我兒孫師云見與師齊減師半德子甚有超師之見(有本少異)。

　　師因雲巖問和尚每日區區為阿誰師云有一人要巖云因甚不教伊自作師云他無家活。

　　師示眾云併却咽喉脣吻速道將來時溈山示某甲不道請和尚道師云不辭與汝道久後喪我兒孫五峯云和尚亦須併却師云無人處斫額望汝雲巖云某甲有道處請和尚舉師舉了巖云師今有也師云喪我兒孫。

　　師因普請鋤地次有一僧舉起鋤頭忽聞鼓鳴乃拋下大笑便歸師云俊哉此是觀音入理之門歸院乃喚其僧問適來見什麼道理便與麼僧云適來肚飢聞鼓聲歸喫飯去師乃笑而矣或溈山一日見火頭聞鼓聲放下火抄撫掌大笑詶詰如前(香嚴錄有亦類於此不収)。

　　鏡清怤云當時溈山會裏無一人。

　　臥龍云當時溈山有一人。

　　續昭覺勤云這僧洪音大震直得千五百人眼目定動及乎勘證將來却打箇背翻䈥斗若不是溈山爭見汗馬功高及乎道有一人只得一半道無一人只得一半今日鐘魚鼓板齊震有呵呵大笑向道觀音菩薩來也。

　　師因西堂問爾向後作麼生開示於人師以手卷舒兩邊堂云更作麼生師以指點空三下。

　　師凡叅次有一老人常隨眾聽法眾人退老人亦退忽一日不退師遂問前面立者復是何人老人云某甲非人也於過去迦葉佛時曾住此山因學人問大修行底人還落因果也無某甲對云不落因果五百生墮野狐身今請和尚代一轉語貴脫野狐身遂問大修行底人還落因果也無師云不昧因果老人於言下大悟作禮云某甲已脫野狐身住在山後敢告和尚乞依亡僧事例師令維那白椎告眾食後送亡僧大眾言議一眾皆安涅槃堂又無人病何故如是食後師領眾至山後巖下以杖挑出一死野狐乃依法火葬師至晚上堂舉前因緣黃檗便問古人錯祗對一轉語墮五百生野狐身轉轉不錯合作箇什麼師云近前來與你道檗遂近前與師一掌師拍手笑云將為胡鬚赤更有赤鬚胡。

　　溈山祐在會下作典座司馬頭陀舉前話問溈山山乃撼門扇三下司馬云太麤生溈云佛法不是這箇道理。

　　溈山又舉問仰山仰云黃檗常用此機溈云天生得從人得仰云亦是稟受師承亦是自性宗通溈云如是如是。

　　天聖泰云三生六十劫。

　　續法昌遇云敢問諸人不落因果為什麼墮野狐不昧因果為什麼脫野狐直饒道得落處分明也未出他野狐窟裏法昌當時若見但與他拈出雪峯古鏡教伊動轉不得然後放出紫胡狗子盡却性命免見兒孫今日成羣作隊法昌與麼舉論大似持蠡酌海明眼人前一場笑具何故曾經大海難為水慣聽無絃不易琴。

　　黃龍新問元首座百丈野狐話意作麼生座云甜𤓰徹蒂甜苦瓠連根苦師肯之。

　　大溈智云費盡自己心笑破他人口。

　　徑山杲云不落與不昧半明與半晦不昧與不落兩頭空索索五百生前箇野狐而今冷地謾追呼喝一喝云座中既有江南客何必樽前唱鷓鴣。

宗門統要續集卷第三

　　音釋

　　懵懂

　　(懵莫孔切懂音董懵懂不慧也)。

　　騅

　　(朱惟切烏騅馬名)。

　　朦朧

　　(朦音蒙朧音龍)。

　　摑

　　(古獲切批打也)。

　　橛

　　(其月切)。

　　𠷑

　　(音潑)。

　　球

　　(音求)。

　　昞

　　(音丙)。

　　瞪

　　(澄應切直視貌)。

　　攂

　　(力對切)。

　　拗

　　(於教切相違也)。

　　踢

　　(他歷切)。

　　銚

　　(徒弔切燒噐也)。

　　轆

　　(音祿)。

　　拓

　　(他各切泥拓也)。

　　矮

　　(於買切短也)。

　　莽鹵

　　(莽莫補切鹵郎古切)。

　　顢頇

　　(顢莫安切頇許安切)。

　　跟

　　(古痕切足踵也)。

　　搕𢶍

　　(搕烏合切𢶍蘇盍切搕𢶍糞也)。

　　𢤁

　　(蘇到切狂踈貌)。

　　聵

　　(五怪切聾也)。

　　惲

　　(委粉切)。

　　劃

　　(胡麥切破物也)。

　　彀

　　(古豆切)。

　　頔

　　(音迪)。

　　鑛

　　(古猛切金也)。

　　漝

　　(似及切)。

　　蠡

　　(音離瓠瓢也)。


永樂北藏第 154 冊 No. 1519 宗門統要正續集


宗門統要續集卷第四　　　　　　扶六

　　宋建溪沙門宗永集元建康保寧禪寺住持沙門清茂續集

　　南嶽下第二世

　　越州大珠慧海禪師問座主大德講何經主云金剛經師云講得幾座主云二十餘座師云此經是誰說主抗聲云禪師何得相弄豈不知是佛說耶師云若言有所說即為謗佛是人不解我所說義若言不是佛說又是謗經請大德說看主無語師云若以色見我以音聲求我是人行邪道不能見如來大德且那箇是如來主云某甲到此却迷師云從來未悟說甚麼却迷主云請禪師說師云汝講二十餘座却不識如來主作禮云願垂開示師云如來者則諸法如義何得忘却主云是是師云亦未是在主云經文分明那得未是師云大德如不主云如師云木石如不主云如師云大德如同木石不主云如同木石師云大德與木石何別主無語乃歎云此上人者難為酬對。

　　信州鵞湖大義禪師因唐憲宗詔入內論議有一法師問欲界無禪禪居色界此土憑何而立名禪師云法師秪知欲界無禪不知禪界無欲法師云如何是禪師以手點空法師無對憲宗云法師講無限經論只這一點尚不奈何。

　　師因問諸碩德行住坐臥畢竟以何為道有對云知者是師云不可以智知不可以識識何謂知者是有對云無分別是師云善能分別諸法相於第一義而不動安得無分別是有對云四禪八定是師云佛身無為不墮諸數安得四禪八定是耶時舉眾杜口。

　　續徑山杲云相罵饒你接觜相唾饒你潑水。

　　池州杉山智堅禪師與歸宗南泉路次逢一虎各從邊過了泉乃問宗云適來見虎似箇什麼宗云似箇猫兒宗却問師師云似箇狗子宗又問泉泉云似箇大蟲。

　　師因普請擇蕨菜次南泉提起一莖云這箇大好供養師云非但這箇百味珍羞他亦不顧泉云雖然如是箇箇須甞過始得。

　　翠巖芝云只如杉山與麼道還有免得麼若免得去未具眼在若免不得又違前話。

　　師因喫飯次南泉収生飯云生𪡇師云無生泉云猶是末纔行數步師召云長老泉迴顧云作麼師云莫道是末。

　　澧州苕溪道行禪師有云吾有大病非世所醫後僧問曹山承古有言吾有大病非世所醫未審喚作什麼病曹云攢簇不得底病僧云一切眾生還有此病也無山云人人盡有僧云和尚還有此病也無山云正覓起處不得僧云一切眾生為什麼不病山云眾生若病即非眾生僧云未審諸佛還有此病也無山云有僧云既有為甚不病山云為伊惺惺。

　　撫州石鞏慧藏禪師昔為獵人趂鹿從馬祖菴前過問祖還見鹿不祖云汝是何人師云射獵人祖云汝一箭射幾箇師云一箭射一箇祖云汝不善射師云和尚善射不祖云吾一箭射一羣師云彼此是生命何射他一羣祖云既知如是何不自射師云若教某甲自射即無下手處祖云這漢曠劫無明煩惱今日頓息師當時擲下弓箭投祖出家。

　　清涼欽云且道作麼是一箭射一羣底道理直是三千大千世界生命也不消一箭。

　　雪竇顯云馬師一箭一羣信彩射得有甚用處不如石鞏一箭一箇却是好手雪竇今日効古人之作擬放一箭高聲喝云看箭又云中也。

　　翠巖芝云馬祖一箭一羣猶未善在山僧一箭射蠢動含靈無不中者雖然如是只道得一半更有一半留與諸上座道。

　　師凡見僧以弓架箭示之一日三平至師云看箭三平乃撥開胷云此是殺人箭活人箭又作麼生師乃扣弓弦三下平乃便作禮師云三十年架一張弓兩隻箭只射得半箇聖人遂拗折弓箭平後舉似大顛顛云既是活人箭為什麼向弓弦上辯平無對顛云三十年後要人舉此話也難。

　　雲門偃問長慶作麼生道免得他道半箇聖人長慶云若不還價爭辯真偽門云入水見長人。

　　雪竇顯云要先拗折不難爭奈三平中的了也然則老宿要活三平且未免張弓架箭首山念云人人盡道三平中的莫屈佗也無良久云機關不是韓光作莫把胷襟當等閑。

　　支提愛云射虎不真徒勞沒羽。

　　袁州南源道明禪師因洞山來叅纔上法堂師云已相見了也洞便下去至明日却上問昨日已蒙和尚慈悲不知甚處是與某甲已相見處師云心心無間斷流入於性海洞云洎放過遂辭去師云多學佛法廣作利益洞云多學佛法即不問如何是廣作利益師云一物莫違即是。

　　鼎州中邑洪恩禪師因仰山至謝戒師乃於禪床上拍手云嗚㖿嗚㖿仰從西過東從東過西復向中心立然後謝戒師云什麼處得此三昧仰云於曹溪脫印子學來師云汝道曹溪用此三昧接什麼人仰云接一宿覺仰復問和尚甚處得此三昧師云我於馬大師處學來。

　　瑯瑘覺云愁人莫向愁人說。

　　師因仰山問如何得見性去師云譬如一室有六䆫內有一獼猴外有獼猴從東邊喚狌狌獼猴即應如是六䆫俱喚俱應仰山禮謝起云適蒙和尚譬喻無不了知更有一事只如內獼猴瞌睡外獼猴欲相見如何師下繩床執仰山手作舞云狌狌與汝相見了。

　　雲居錫云中邑當時不得仰山者一句語何處有中邑也。

　　崇壽稠云還有人定得此道理麼若定不得只是箇弄精魂脚手佛性義在什麼處。

　　報慈遂云若不是仰山爭得見中邑且道什麼處是仰山得見中邑處。

　　洛京佛光如滿禪師因唐順宗問佛從何方來滅向何方去既言常住世佛今在何處師云佛從無為來滅向無為去法身等虛空常在無心處有念歸無念有住歸無住來為眾生來去為眾生去清淨真如海湛然體常住智者善思惟更勿生疑慮帝又問佛向王宮生滅向雙林滅住世四十九又言無法說山河及大海天地及日月時至皆歸盡誰言不生滅疑情猶若斯智者善分別師云佛體本無為迷情妄分別法身等虛空未曾有生滅有緣佛出世無緣佛入滅處處化眾生猶如水中月非常亦非斷非生亦非滅生亦未曾生滅亦未曾滅了見無心處自然無法說。

　　潭州三角山緫印禪師示眾云若論此事眨上眉毛早是蹉過了也時麻谷出問眨上眉毛即不問如何是此事師云蹉過也谷乃掀禪床師便打。

　　長慶稜代云悄然。

　　保福展云三角賊過後張弓。

　　雪竇顯云兩箇有頭無尾漢眉毛未曾眨上說什麼此事蹉過尋有僧問眉毛為甚不眨上師便打。

　　續昭覺勤云喚作此事已是好肉剜瘡了也何況更云眨上眉毛早已蹉過麻谷雪竇賊過後張弓則故是更有一箇驀拈拄杖下座。

　　池州魯祖寶雲禪師尋常見僧來便面壁南泉聞乃云我尋常向僧道佛未出世時會取尚不得一箇半箇他漝地驢年去。

　　保福展問長慶稜云只如魯祖節文在甚處被南泉漝麼道稜云退己讓人萬中無一。

　　羅山閑云陳老師當時若見背上與五火抄何故為伊解放不解収。

　　玄沙備云我當時若見也與五火抄。

　　雲居錫云羅山玄沙緫與麼道為復一般別有道理若擇得出許上座佛法有去處。

　　報慈遂云南泉為復是唱和語不肻語。

　　翠巖芝云何勞如此若有僧來見箇什麼知時好又云我即不然未具胞胎不得會會得即打折你腰。

　　續徑山杲云魯祖不得南泉幾乎覷破壁。

　　師因洞山來叅禮拜了侍立少頃而出却再入來師云秪恁麼秪恁麼所以如此洞云大有人不肻師云作麼取汝口辯洞乃侍奉數月。

　　師因僧問如何是不言言師云汝口在什麼處僧云無口師云將什麼喫飯僧無對。

　　洞山价代云他不飢喫什麼飯。

　　雪竇顯云好劈脊棒這般漢開口了合不得合口了開不得。

　　續汾陽昭云只為不會。

　　五祖戒云和尚不妨具眼。

　　黃龍新云雪竇只知這僧開口了合不得合口了開不得殊不知魯祖被者擔板漢勘破。

　　天童覺云這僧只解握死蛇頭不能捋猛虎鬚當時待他問你口在什麼處便與一喝拂袖便行直饒魯祖全機往往做手脚不及。

　　伊闕伏牛山自在禪師與馬祖馳書去忠國師處國師問大師有何語句示徒師云即心即佛國師云是什麼語話良久又問此外更有何言教師云非心非佛或云不是心不是佛不是物國師云猶較些子師云馬師即恁麼和尚此間如何國師云三點如流水曲似刈禾鎌。

　　雪竇顯向猶較些子處便喝又向曲似刈禾鎌處云是甚麼語話也好與一拶見之不取千載難忘。

　　溈山喆云當時但呵呵大笑復問國師此間如何待云三點如流水又呵呵大笑教他國師進且無門退亦無路何故入虎宂撩虎兒須是其人。

　　續姜山方云大小國師有頭無尾待伊道不是心不是佛不是物亦向道是什麼語話豈不光前絕後。

　　毗陵芙蓉太毓禪師一日因行食與龐公公纔接師云生心受施淨名早呵去此一機居士還甘不公云當時善現豈不作家師云非關他事公云食到口邊被人奪却師乃下食公云不消一句。

　　續昭覺勤云善現作家芙蓉奇特盡被龐居士一時領過了也只如居士道不消一句且道是那一句端坐受供養施主常安樂。

　　師因龐公問馬祖著實為人處還分付吾師不師云某甲尚未見他作麼生知他著實處公云秪此見知也無討處師云居士也不得一向言說公云一向言說師又失宗若作兩向三向師還開口得麼師云直似開口不得可謂實也公撫掌而去。

　　續蔣山懃云芙蓉何不道分付與我待問如何是著實處便好與一掌待他眼睛定動更與一掌何故且要打斷許多葛藤。

　　潭州東寺如會禪師因仰山來叅乃問汝何處人仰云廣南人師云我聞廣南有鎮海明珠是不仰云是師云此珠作何形狀仰云白月即現黑月即隱師云汝將得來不仰云將得來師云何不呈似老僧仰云某甲昨到溈山蒙索此珠直得無言可對無理可伸師云真獅子兒善能哮吼如蟭螟蟲向蚊子眼睫上作窠於十字街頭大呌云土曠人稀相逢者少。

　　續蔣山懃云東寺只索一顆仰山傾出一栲栳。

　　師因崔相國入殿見雀拋糞於佛頭上乃問一切眾生皆有佛性為甚却拋糞於佛頭上師云他終不向鷂子頭上拋。

　　袁州楊岐甄叔禪師因禪月問如何是祖師西來意師呈起數珠月罔措師云會麼月云不會師云某甲叅見石頭月云見石頭得何意旨師指庭前鹿云會麼月云不會師云渠儂得自由(或出栢岩錄)。

　　汾州無業大達國師問馬祖如何是祖師西來密傳心印祖云大德正閙在且去別時來師纔出祖召云大德師迴首祖云是什麼師怱領悟便作禮祖云這鈍漢禮拜作什麼。

　　師又問馬祖云三乘至理粗亦研窮甞聞禪宗即心是佛實未明了伏願和尚慈悲指示祖云即你不了底心是更無別物迷即眾生悟即是佛如拳作掌如掌作拳師於言下知歸。

　　五臺山鄧隱峰禪師在襄州破威儀堂只著襯衣於砧椎邊拈椎云道得即不打于時大眾默然師便打一下。

　　法眼益云鄧隱峰奇恠甚奇恠要且打不著又云其時一眾出自偶然。

　　翠巖芝云此語有勘破處且道勘破阿誰。

　　雪竇顯云果然果然。

　　續東禪觀云彼時堂中是有人耶無人耶若有人可容得伊若無人爭容得伊又云笑殺傍觀。

　　師辭馬祖祖云甚處去師云石頭去祖云石頭路滑師云竿木隨身逢塲作戲便去纔到石頭遂遶禪床一帀振錫一下問是何宗旨頭云蒼天蒼天師無語却迴舉似馬祖祖云汝更去見他道蒼天汝便噓兩聲師又去一依前問頭乃噓兩聲師又無語歸舉似馬祖祖云向汝道石頭路滑。

　　師一日因推車次馬祖展脚在路上坐師云請師収足祖云已展不縮師云已進不退乃推車碾損祖脚祖歸法堂執斧子云適來碾損老僧脚底出來師便出於祖前引頸祖乃置斧。

　　磁州馬頭峰神藏禪師示眾云知而無知不是無知而說無知後南泉云與麼依師道始得一半。

　　黃蘗運云不是南泉剝他要圓前話。

　　定州栢巖明哲禪師因洞山與密師伯到師問二上座什麼處來洞云湖南師云觀察使姓什麼洞云不得姓師云名什麼洞云不得名師云還理事也無洞云自有廊幕在師云還出入不洞云不出入師云豈不出入洞拂袖出去師明日侵晨入堂召二上座近前師云昨日問上座話不稱老僧意一夜不安今請上座別一轉語若愜老僧意便開粥相伴過夏洞云却請和尚問師云豈不出入洞云太尊貴生師乃開粥同過夏(或藥山下鄂州百顏語錄)。

　　續天童傑云明投暗合八面玲瓏不犯當頭轉身有路曹洞門下足可觀光若是臨濟兒孫棒折也未放在當時若見他道不委姓劈脊便與一拳這裏拶得身轉非但開粥相延亦可明䆫下安排有麼有麼喝云漆桶叅堂去。

　　京兆興善惟寬禪師因僧問道在何處師云只在目前僧云我何不見師云汝有我故所以不見僧云我有我故即不見和尚見不師云有汝有我展轉不見僧云無汝無我還見不師云無汝無我阿誰求見。

　　潭州龍山和尚(亦曰隱山)因洞山與密師伯到乃問此山無路闍𥟦向甚處來洞山云和尚從何而入師云我不曾雲水洞云和尚住此山多少時師云春秋不涉洞云和尚先住此山先住師云不知洞云為甚不知師云我不為人天來洞云和尚得何道理便住此山師云我見兩箇泥牛闘入海直至如今無消息。

　　鄂州無等禪師謁王常侍辭退纔出門王乃召云和尚師迴首王遂敲露柱三下師以手作圓相撥三撥便行。

　　洪州百丈惟政禪師一日謂眾曰汝等與我開田了我為汝說大義僧開田了請和尚說大義師乃展開兩手(有本悞指大智禪師)。

　　白雲端云百丈說大義只止於此當時再叅馬祖底向甚處去也若言更有在未免與蛇畫足且道作麼生見得百丈老人立地處乃云客來無茶點蒿湯當禮儀。

　　溈山喆云百丈說大義可謂今古罕聞光前絕後大溈即不然但向道開田勞力請歸堂歇教他天下衲僧亡鋒結舌何故鶴有九臯難翥翼馬無千里謾追風。

　　續天童華云白雲要見百丈再叅馬祖底直是好笑笑須三十年又道作麼生得知百丈立地處也與笑三十年客來無茶點蒿湯當禮儀也與笑三十年三笑而九十年為復笑白雲批判未當為復別有道理汝諸人若撿點得出山僧拄杖兩手分付苟或未然幾度醉歸明月夜笙歌引出畫堂前。

　　師問南泉諸方善知識還有不說似人底法也無泉云有師云作麼生是泉云不是心不是佛不是物師云恁麼即說似人了也泉云某甲即與麼師伯作麼生師云我又不是善知識爭知有說不說底法泉云某甲不會請師伯說師云我太煞為汝說了也。

　　溈山喆云百丈只知瞻前不知顧後當時待伊道某甲不會但云老僧亦不會百丈若下得此一轉語非惟與南泉為宗匠亦乃與天下人為宗匠。

　　京兆草堂和尚曾叅海昌(即益官也)昌問什麼處來師云道塲來昌云這裏是什麼所在師云賊不打貧兒家。

　　汾陽昭代云但和聲打。

　　南嶽西園藏禪師因自燒浴僧問和尚不使沙彌童行何得自燒浴師拊掌三下後僧舉似曹山山云一等是箇拍手拊掌就中西園奇恠俱胝一指頭禪蓋為承當處不諦僧却問曹山西園拊掌豈不是奴兒婢子邊事山云是僧云向上更有事也無山云有僧云如何是向上事山叱云這奴兒婢子。

　　潭州秀溪和尚因谷山問聲色純真如何是道師云亂道作什麼山却從西過東師云若不與麼即禍事山又從東過西師遂下禪床纔行兩步山却捉住云聲色純真事作麼生師便與一掌山云三十年後要一箇人下茶也無師云要谷山老漢作什麼山呵呵大笑。

　　郢州大陽伊禪師到石林林云近日有一般禪師向目前指教人了取目前事作箇為人還會文彩未兆時也無師云擬向這裏致一問問和尚不知可不林云答汝已了莫道可不師云還識得目前也未林云是目前作麼生識師云要且遭人點撿林云誰師云某甲林便喝師乃退步立林云汝只解瞻前不解顧後師云雪上更加霜林云彼此無便冝(或曰師到齊峰)。

　　鎮州金牛和尚凡自做飯供養眾僧每至齋時舁飯桶到僧堂前作舞云菩薩子喫飯來乃撫掌大笑。

　　長慶稜云大似因齋慶讚。

　　大光誨因僧問云長慶道因齋慶讚意旨如何光乃作舞僧禮拜光云見甚道理便禮拜僧却作舞光云這野狐精。

　　雪竇顯云雖然如是金牛不是好心。

　　師因臨濟來乃橫按拄杖方丈前坐濟遂拊掌三下歸堂去(或曰拍門三下)師却下去人事了便問賔主相見各有軌儀上座何得無禮濟云道什麼師擬開口濟便打一坐具師作倒勢濟又打一坐具師云今日不著便遂歸方丈。

　　溈山祐問仰山此二尊宿還有勝劣不仰云勝即緫勝劣即緫劣。

　　續溈山果云一人焦磚打著連底凍一人得便冝是落便冝具眼者辨取。

　　江西北蘭讓禪師因湖塘亮長老問伏承師兄畫得先師真暫請瞻禮師以兩手撥開胷示之亮便禮拜師云莫禮莫禮亮云師兄錯也某甲不禮師兄師云汝禮先師真亮云因什麼教某甲莫禮師云何曾錯。

　　韶州乳源和尚示眾云西來的的意也不易舉唱時有僧出師劈脊便打云如今是什麼時節出頭來便歸方丈。

　　保福展代云為和尚不愔身命。

　　長慶稜云我即不然福云作麼生慶云不妨不妨。

　　承天宗云宗乘也不易扶竪這兩箇老漢扶不起我道這僧若不出頭棒即是乳源自喫。

　　續溈山果云者僧若具眼纔聞語聲未絕只向道老和尚少賣弄不唯勘破乳源亦乃坐斷天下人舌頭。

　　筠州逍遙和尚一日陞堂時鹿西和尚侍立乃云念念攀緣心心求寂師云昨日亦有人漝麼道西云道什麼師云不知西云請和尚道師以拂子驀口打西拂袖便出師云大眾且看直是頂門上具眼也鑑他不破。

　　續蔣山懃云老僧雖頂門無眼也驗得你骨出何也古墓毒蛇頭戴角南山猛虎尾吒[哎-乂+少]。

　　洪州水潦和尚問馬祖如何是西來的的意祖乃當胷踏倒師忽契悟起來拊掌大笑云也大奇也大奇百千三昧無量妙義只向一毛頭上一時識得根源去乃作禮而退。

　　續瑯瑘覺云大眾你道水潦還曾悟也未。

　　天童覺云馬大師不合放過待伊起來恁麼道但問只者一毫頭從甚處得來待伊擬議更與一踏。

　　洪州西山亮座主因叅馬祖祖問講什麼經師云心經祖云將什麼講師云將心講祖云心如工伎兒意如和伎者六識為伴侶爭解講得經師云心既講不得莫是虛空講得麼祖云却是虛空講得師拂袖而去祖乃召云座主師迴首祖云從生至老只是這箇師因而有省遂隱西山。

　　續法眼益云看他古人恁麼慈悲教人如今作麼生會莫聚頭向者裏妄想。

　　齊峰和尚(一本[禾*(乞-乙+小)]高峯)一日龐居士入院師云俗人頻頻入院討箇什麼士迴顧兩邊云誰恁麼道師乃喝一喝士云在這裏師云莫是當陽道士云背後底聻師迴首云看看士云草賊敗草賊敗師不對。

　　師因龐居士問此去峰頂有幾里師云什麼處去來士云可畏峻硬不得問著師云是多少士云一二三師云四五六士云何不道七師云纔有七便有八士云得也得也師云一任添取士云不得堂堂道師云還我恁麼時龐老主人公來士云少神作麼師云好箇問訊問不著人士云將為將為。

　　續天童華云發大機顯大用且非電光石火疾焰過風要須平地上嶮崖孤峻處平坦看他二老深入虎穴透徹淵源至於結角羅紋游刃磅礴得大自在因甚華頂峰未曾到只如齊峰云還我恁麼時龐老主人公來士云少神作麼歸宗向這裏擬著箇眼也要諸人瞥地良久云竹影掃堦塵不動月穿波底水無痕。

　　師一日與龐居士並行士乃前行一步云我強如師一步師云無背向老翁要爭先在士云苦中苦未是此一句師云怕公不甘士云老翁若不甘高峰堪作什麼師云若有棒在手打不解倦士便打一摑云不多好師始拈棒被士把住云這賊今日一塲敗闕師笑云是我拙是公巧士乃拊掌出云平交平交。

　　古寺和尚因円霞至經宿侵晨粥熟行者只盛一鉢與師又盛一椀自喫殊不顧[舟-(白-日)]霞霞遂自去盛粥喫行者云五更侵早起更有夜行人霞乃問師何不教訓行者得恁無禮師云淨地上不要點污人家男女霞云幾不問過這老漢(或出趙州語同)。

　　烏臼和尚因玄紹二上座來叅師問二禪伯發足什麼處玄云江西師拈拄杖便打玄云久知和尚有此機要師云你既不會後面箇僧秪對看紹擬近前師便打云信知同坑無異土叅堂去。

　　雪竇顯云宗師眼目須至漝麼如金翅擘海直取龍吞有般漢眼目未辨東西拄杖不知顛倒只管說照用同時人境俱奪。

　　溈山喆云烏臼大似巨靈逞擘太華之威蒼龍展奪驪珠之勢直得乹坤失色乃拈拄杖云諸人還識烏臼麼若也識去橫按鏌鎁寰中獨據若也未識棒頭有眼明如日卓拄杖下座。

　　續白雲端云眾中啇量道拄杖在烏臼手裏以強陵弱有什麼難苦哉作者般見解水亦難消所以道醍醐上味為世所珎遇斯等人翻成毒藥要識烏臼麼橫按鏌鎁全正令太平寰宇斬癡頑。

　　昭覺勤云雪竇明辨古今分別邪正若不知有爭恁麼道雖然如是只見烏臼放行處未明烏臼把住處要知烏臼把住處麼直得釋迦彌勒猶為走使不敢正眼覷著若使據令而行盡大地人並須喫棒。

　　師問僧近離甚處僧云定州師云定州法道何似這裏僧云不別師云若不別更轉彼中去便打僧云棒頭有眼不得草草打人師云今日打著一箇也又打僧便出去師云屈棒元來有人喫在僧云爭奈杓柄在和尚手裏師云汝若要山僧迴與汝僧近前奪師手中棒打師三下師云屈棒屈棒僧云有人喫在師云草草打著箇漢僧禮拜師云却與麼去也僧大笑而出師云消得漝麼消得漝麼。

　　石臼和尚叅馬祖祖云什麼處來師云烏臼來祖云烏臼近日有何言句師云幾人到此茫然祖云茫然且致悄然一句作麼生師乃近前三步祖云我有七棒寄打烏臼你還甘不師云和尚先喫某甲後甘。

　　續昭覺勤云草窠裏撥出一箇半箇有什麼共語處雖然如是猶放過一著在。

　　松山和尚一日與龐居士坐次師拈起尺子云居士還見麼士云見師云見箇什麼士云松山師云不得道著士云爭得不道師拋下尺子士云有頭無尾得人憎師云不是這老子今日還道不及士云不及什麼處師云有頭無尾處士云強中得弱即得弱中得強即無師把住云這老漢就中無話處。

　　師因與龐居士喫茶次士舉起橐子云人人盡有分因什麼道不得師云秪為人人盡有所以道不得士云阿兄為甚却道得師云不可無言也士云灼然灼然師便喫茶士云阿兄喫茶何不揖客師云誰士云龐公師云何須更揖後丹霞聞舉乃云若不是松山洎被老翁作亂一上士聞乃令人傳語何不會取未舉起橐子時。

　　本溪和尚因龐居士問丹霞打侍者意旨如何師云大老翁見人長短在士云為我與師同叅方敢借問師云若與麼從頭舉來共你啇量士云大老翁不可共你說人是非師云念翁年老士云罪過罪過。

　　師又問龐居士達磨西來第一句作麼道士云誰記得師云可謂無記性士云舊日事不可東道西說師云如今事作麼生士云一辭不措師云智人前說添他多少光彩士云阿師眼能大師云是與麼始得為絕眹之說士云眼裏著一物不得師云日正盛難為舉目士云穿過髑髏去在師彈指云誰辨得伊士云這老漢有甚奇持處師便歸方丈。

　　師一日坐次龐居士至師纔頋視士以拄杖畫一圓相師近前踏却士云與麼不與麼師亦畫一圓相士亦近前踏却師云與麼不與麼士遂拋下拄杖而立師云來時有杖去時無杖士云幸自圓成徒勞目視師拊掌云奇哉奇哉一無所得士拈杖便行師云看路看路。

　　石林和尚一日問龐居士云某甲有箇借問居士莫惜言句士云便請舉來師云元來惜言句士云這箇問訊不覺落他便冝師乃揜耳士云作家作家。

　　浮盃和尚因凌行婆來作禮問盡力道不得底句分付阿誰師云浮盃無剩語婆云未到浮盃不妨疑著師云別有長處不妨拈出婆歛手哭云蒼天中間更添冤苦師無語婆云語不知偏正理不知倒邪為人即禍生後僧舉似南泉泉云苦哉浮盃被這老婆摧折一上婆聞笑云王老師猶少機關在時有幽州澄一禪客乃問婆南泉為甚少機關婆哭云可悲可痛澄一罔措婆乃問會麼澄一合掌而立婆云伎死禪和如麻似粟後澄一舉似趙州州云我若見這臭婆問教口啞澄一云未審和尚怎生問他州便打澄一云為甚却打某甲州云似這伎死禪和不打更待何時婆聞却云趙州合喫婆手中棒州聞哭云可悲可痛婆聞乃歎云趙州眼光爍破四天下州聞令人去問云如何是趙州眼婆乃豎起拳州聞乃作頌寄云當機覿面提覿面當機疾報你凌行婆哭聲何得失婆答云哭聲師已曉已曉復誰知當時摩竭國幾喪目前機洞安和尚問僧近離甚處僧云東川師云雙澗孤松煙青月白那箇是上座主人公僧云始留洞安便遭此問師云記劒刻舟破珠求影豈不是闍𪏭境界喫茶去僧云那箇是洞安正主師云途中駒子不勝驊騮僧禮拜師云胡人打令舞拍全無。

　　百靈和尚一日路次見龐居士乃問昔日南嶽得力句曾舉向人麼士云曾舉來師云舉向甚人士以手自指云龐公師云直是妙德空生也讚之不及士却問師得力句是誰得知師便戴笠子而去士云善為道路師一去更不迴首。

　　續徑山杲云這箇話端若不是龐公幾乎錯舉似人雖然如是百靈輸他龐老一著何故當時若不得箇破笠頭遮却髑髏有甚面目見他龐公。

　　師一日問龐居士云道得道不得俱未免汝且道未免箇甚麼士以瞬目對之師云奇特更無此也士云師錯許人師云誰不恁麼士珎重而去。

　　師因龐居士至遂把住云今人道古人道居士作麼生道士與一掌師云不得道著士云道必有過師云還我一掌來士便近前云你試下手看師拂袖便行。

　　濛溪和尚問僧甚處來僧云定州來師云定州近日有甚奇特事僧云某甲旦過只聞塩貴米賤苦無奇特事師云我者裏也只如此麤粥淡飯與僧別無奇特事你又來者裏覓箇什麼僧云某甲不會乞師慈悲師云頼你不會若會我即輸汝一半道理首座晚間上問云和尚適來勘僧為什麼道輸汝一半道理師云頼得汝舉老僧洎合忘却首座云請和尚為某甲說師云你即忘前失後我又忘後失前首座方去師喚轉云恰不得舉著近日師僧只說塩貴米賤並不將佛法為事忽然頻頻舉著喪却你性命。

　　則首座(蜀人)因與龐居士摘茶次士問法界不容身師還見我不師云不是老僧洎答公話士云有問有答蓋是尋常師不對士云莫恠適來容易借問師亦不顧士喝云這無禮儀老漢待我一一舉似明眼人去在師乃拋下茶籃便歸。

　　雪竇顯云則川只解把定封疆不能同生同死當時與捋下幞頭誰敢喚作龐居士。

　　續蔣山懃云兩回不顧拋籃便歸且道旨歸何處還會麼苦瓠連根苦甜𤓰徹蒂甜則川老漢經事多矣。

　　師一日在方丈內坐居士來見乃云只知端居丈室不覺僧到叅時師垂下一足士便出行三兩步却迴師乃収足士云可謂自由自在師云我是主士云阿師只知有主不知有客師喚侍者點茶士作舞而出。

　　師一日問龐居士還記得初見石頭時道理麼士云猶得阿師重舉師云情知久叅事慢士云則川老耄不啻龐公師云二彼同時又爭幾許士云龐公鮮徤且勝阿師師云不是勝我只欠你一箇幞頭士拈下幞頭云恰與阿師相似師大笑而矣。

　　襄州龐蘊居士問馬祖不昧本來人請師高著眼祖直下覷士云一種沒絃琴唯師彈得妙祖直上覷士乃作禮祖歸方丈士隨後入云弄巧成拙。

　　雲峰恱云且道是賔家弄巧成拙主家弄巧成拙還有人揀得出麼若揀得出三十棒一棒也較不得若揀不出明年更有新條在惱亂春風卒未休。

　　續瑯瑘覺云一夜作竊不覺天曉。

　　智海逸云二老漢一箇開口了合不得一箇合口了開不得更有一箇未欲說破乃呵呵大笑歸方丈。

　　徑山杲云馬大師覷上覷下即不無爭奈昧却本來人居士雖禮拜也是渾崙吞箇棗馬師歸方丈士隨後乃云弄巧成拙救得一半。

　　居士一日向円霞前义手立少時却出去霞不顧士却來坐霞乃向居士前义手立少時便入方丈士云汝入我出未有事在霞云這老翁出出入入有甚了期士云略無些子慈悲心霞云引得這漢到這田地士云把什麼引霞乃拈起居士幞頭云却似一箇老師僧士却拈幞頭安霞頭上云一似箇少年俗人霞應諾三聲士云猶有些子氣息在霞乃拋下幞頭云大似箇烏紗巾士乃應諾三聲霞云昔時氣息爭忘得士彈指三下云動天動地。

　　居士因辭藥山山命十人禪客相送至門首士乃指空中雪云好雪片片不落別處時有全禪客云落在甚處士遂與一掌全云居士也不得草草士云恁麼稱禪客閻老子未放你在全云居士作麼生士又與一掌云眼見如盲口說如啞。

　　雪竇顯別初問云但握雪團便打。

　　居士初問石頭不與萬法為侶者是什麼人頭以手掩士口士於此豁然有省後又問馬祖祖云待你一口吸盡西江水來即向你道士於言下領解。

　　居士坐次問靈照云古人道明明百草頭明明祖師意你作麼生照云老老大大作箇語話士云你作麼生照云明明百草頭明明祖師意士乃笑。

　　居士因賣竹漉籬下橋喫撲女子靈照一見亦去爺邊倒士云你作什麼女云見爺倒地某甲相扶。

　　居士一日見円霞來遂不語亦不起霞乃提起手中拂子士拈起鎚子霞云只與麼別更有在士云此迴見兄不似於前霞云不妨減人聲價士云本來要折倒汝一上霞云與麼則啞却天然口也士云汝啞却本分猶累我啞却霞乃擲下拂子去士云然闍黎然闍黎霞不顧士云不唯患啞兼亦患聾。

　　居士一日見大同濟禪師乃提起竹漉籬云大同師濟不應士云石頭一宗到師處氷消瓦解濟云不得龐公舉灼然如此士拋下漉籬云寧知不直一文錢濟云雖不直一文錢欠他又爭得士作舞而去濟提起漉籬云居士士迴首濟作舞而去士拊掌云歸去來歸去來。

　　居士一日因円霞纔見便作走勢士云猶是拋身勢作麼生是嚬呻勢霞便坐士向前以拄杖畫箇七字霞遂於下畫箇一字士云因七見一見一忘七霞便起士云更坐少時猶有第二句在霞云向這裏著語得麼士遂哭出去。

　　居士在洪州市賣竹漉籬見一僧緣化乃將一文錢問不孤負信施道理還道得麼若道得即捨僧無語士云你問我與你道僧便躡前問士云少人聽又云會麼僧云不會士云是誰不會。

宗門統要續集卷第四

　　音釋

　　𪡇

　　(俗你同)。

　　狌

　　(音生狌狌能言獸也)。

　　眨

　　(側洽切)。

　　毓

　　(余六切)。

　　蟭螟

　　(蟭音焦螟音冥)。

　　睫

　　(即涉切目旁毛也)。

　　栲栳

　　(栲音考栳音老栲栳柳噐)。

　　襯

　　(初覲切近身衣也)。

　　磁

　　(疾茲切)。

　　舁

　　(羊諸切兩手對舉也)。

　　磅礡

　　(磅蒲光切礡白各切)。

　　鏌鎁

　　(鏌音莫鎁音耶鏌鎁劒名)。


永樂北藏第 154 冊 No. 1519 宗門統要正續集


宗門統要續集卷第五　　　　　　扶七

　　宋建溪沙門宗永集元建康保寧禪寺住持沙門清茂續集

　　南嶽下第三世

　　趙州從諗禪師(嗣南泉願)問南泉離四句絕百非請師道泉便下座歸方丈師云這老漢尋常口吧吧地今日被我一問直得無言可對侍者云莫道和尚無語好師便與一摑云這一摑合是王老師喫。

　　師又一日問明頭合暗頭合泉便歸方丈師乃歸堂云這老和尚被我一問直得無言可對首座云莫道和尚無言自是上座不會師便與首座一掌云這一掌合是堂上老漢喫。

　　五祖戒云正賊走了邏蹤人喫棒又云南泉當斷不斷返招其亂。

　　續雲居舜云諸人作麼生會有底便道首座落他綣繢與麼會又爭得山僧道趙州大似傍若無人。

　　師因南泉一日閉却方丈門用灰圍著門外云若有人道得即開或有秪對多不契獨師云蒼天蒼天南泉便開門。

　　師因僧遊五臺山凡問一婆云臺山路向甚處去婆云驀直去僧纔行三五步婆云好箇師僧又恁麼去後有舉似師師云待我去為勘過這婆子明日便去亦如是問婆亦如是對師歸謂眾曰臺山婆子我為勘破了也。

　　報慈遂云前來僧也與麼問答後來趙州也與麼問答且道甚處是勘破處又云非唯被趙州勘破亦被這僧勘破。

　　瑯瑘覺云大小趙州去這婆子手裏喪身失命然雖如此錯會者多。

　　溈山喆云天下衲僧只知問路老婆要且不知脚下泥深若非趙州老人爭顯汗馬功高。

　　師到黃檗檗見來便閉却方丈門師乃於法堂上呌救火救火檗開門捉住云道道師云賊過後張弓。

　　保福展云黃檗有頭無尾趙州有尾無頭。

　　雪竇顯云直是好笑笑須三十年忽有箇衲僧問雪竇笑箇什麼笑賊過後張弓。

　　五祖戒云黃檗只會買賤不會賣貴趙州因禍致福。

　　師問一婆子什麼處去婆云偷趙州笋去師云忽遇趙州又作麼生婆連打兩掌師休去。

　　雪竇顯云好掌更下兩掌也無勘處。

　　續五祖演云趙州休去作麼商量白雲露箇消息貴要諸人共知婆子雖行正令一生不了趙州被打兩掌咬定牙關婆子可謂去路一身輕似葉趙州高名千古重如山。

　　師因侍者報大王來也師云萬福大王者云未到在師云又道來也。

　　黃龍南云頭頭漏泄罕遇仙陀侍者只解報客不知身在帝鄉趙州入草求人不覺渾身泥水。

　　續白雲端云其僧雖然罔措爭奈王令已行王令既行則海晏河清一句作麼生道野老不知堯舜力鼕鼕打鼓祭江神。

　　師訪茱萸纔上法堂萸云看箭師亦云看箭萸云過師云中。

　　雪竇顯云二俱作家蓋是茱萸趙州二俱不作家箭鋒不相拄直饒齊發齊中也只是箇射垜漢。

　　續報慈遂云且道二大老相見還有優劣也無若撿點得出許你於中字上有箇入處。

　　師一日於雪中倒云相救相救有僧便去身邊臥師便起去。

　　翠巖芝云此僧在趙州綣裏還有人出得麼。

　　續天童華云者僧如蟲禦木要見趙州天地懸殊有般瞎漢便道報恩扶強不扶弱殊不知我王庫內無如是刀喝一喝。

　　師因僧問犬子還有佛性也無師云無僧云上從諸佛下及螻蟻皆有佛性犬子為甚却無師云為伊有業識在。

　　翠巖芝云說有說無兩彩一賽如今作麼生。

　　師示眾云至道無難唯嫌揀擇纔有語言是揀擇是明白老僧不在明白裏是汝還護惜也無時有僧問既不在明白裏護惜箇什麼師云我亦不知僧云和尚既不知為甚道不在明白裏師云問事即得禮拜了退。

　　雪竇顯云趙州倒退三千。

　　師因僧問至道無難唯嫌揀擇是時人窠窟不師云曾有人問我直得五年分䟽不下。

　　雪竇顯云識語不能轉死却了也好與二十棒這棒須有分付處若辨不出且放此語大行。

　　師因僧問學人乍入叢林乞師指示師云喫粥了也未僧云喫粥了師云洗鉢盂去其僧因此契悟。

　　雲門偃云且道有指示無指示若言有趙州向伊道箇什麼若言無者僧為甚悟去。

　　雪竇顯云我不似雲門為蛇畫足直言向你道問者如蟲禦木答者偶爾成文然雖與麼瞎却衲僧眼作麼生免得此過諸仁者要會麼還你趙州喫粥也未拈却者僧喫粥了雪竇與你拄杖子歸堂。

　　雲峰恱云雲門與麼道大似為黃門栽鬚與蛇畫足雲峰則不然這僧於此悟去入地獄如箭射。

　　續黃龍心云雲門雪竇雖則善能鋤強輔弱捨富從貧要且不能安家立國乃問僧只如上座朝來亦喫粥亦洗鉢而今是迷是悟其僧禮拜起師喚近前我有一柄拂與汝歸堂。

　　龍門遠云山僧今日喫粥了也洗鉢盂了也只是不悟既是為善知識為甚麼不悟還會麼豈可喚鍾作甕終不指鹿為馬善人難犯水銀無假冷地忽然覷破管取一時放下。

　　開福寧云大眾且道那裏是者僧悟處還委悉麼幾般雲色出峰頂一樣泉聲落檻前。

　　徑山杲云雲門大似阿脩羅王托動三有大城諸煩惱海隨後喝云𥧌語作麼。

　　師示眾云今夜答話去也有解問者出來時有僧出作禮師云比來拋磚引玉引得箇墼子法眼舉問覺鐵觜先師意作麼生覺云如國家拜將乃問甚人去得或有人出云某甲去得須云汝去不得法眼云我會也。

　　雪竇顯云靈利漢聞舉便知落處然雖如此放過覺鐵觜夫宗師語不虛發出來必是作家因什麼拋磚引墼諸禪德要識趙州麼從前汗馬無人識只要重論蓋代功。

　　續長慶稜問覺鐵觜那僧纔出禮拜為什麼便將為墼子覺云適來那邊亦有人恁麼問慶云向伊道什麼覺云亦向伊恁麼道。

　　保壽沼云射虎不真徒勞沒羽。

　　昭覺勤云諸方盡道趙州得逸羣之用一期施設不妨自在這僧要擊節扣關閃電光中卒著手脚不辦覺鐵觜能近取譬不墜宗風法眼有通方鑑才便知落處敢問諸人既是宗師為甚麼拋塼只引得箇墼子。

　　師問南泉知有底人向什麼處去泉云向山前檀越家作一頭水牯牛去師云謝師指示泉云昨夜三更月到䆫。

　　雲峰恱云若不是南泉泊被打破蔡州。

　　師陞堂云纔有是非紛然失心還有答話分也無時洛浦在眾乃扣齒雲居云何必師云今日大有人喪身失命有僧云請和尚更舉師再舉前話僧指傍僧云這僧作恁麼語話師休去。

　　師因有老宿問近離甚處師云滑州宿云幾程到這裏師云一躂到宿云好箇捷疾鬼師云萬福大王宿云叅堂去師應喏喏。

　　師一日到僧堂後逢一僧乃問大眾緫向甚處去僧云普請去師遂於袖中取刀度與云老僧住持事繁請上座為我折倒却便引頸向前其僧便走。

　　師因僧侍次遂挾起火問云會麼僧云不會師云你不得喚作火老僧道了也復挾火云會麼僧云不會師云此去舒州有投子和尚汝去必為汝說其僧到投子子問近離甚處僧云趙州子云趙州有何言句僧舉前話子云汝會麼僧云不會乞師指示子下禪床行三步却問會麼僧云不會僧却迴趙州舉前話州云投子與麼不較多也。

　　師到保壽壽見來便背面而坐師乃展坐具壽便起歸方丈師収坐具便下去。

　　保福展云保壽忘頭失尾趙州平地上喫撲。

　　師到一菴主處問有麼有麼主竪起拳頭師云水淺不是泊船處便行又到一菴主處云有麼有麼主亦竪起拳師云能縱能奪能取能撮便作禮。

　　支提愛云趙州只見錐頭利。

　　雲居舜云趙州當時甚生意氣雖然如是要且鼻孔在二菴主手裏。

　　續龍門遠云菴主一等竪拳趙州因甚肯一箇不肯一箇且道得失在什麼處趙州勘破幾多阿師菴主過了幾多寒暑要識趙州麼拍禪床左邊一下要識二菴主麼拍禪床右邊一下還有撿點得出麼良久云易開終始口難保歲寒心。

　　溈山果云泣露千般草吟風一樣松為什麼肯一箇不肯一箇若向者裏見得釋迦不先彌勒不後坐斷要津天長地久苟或未然月菴為諸人下箇註脚良久云若不如是爭知如是。

　　師問新到曾到此間麼僧云曾到師云喫茶去或云不曾到師亦云喫茶去後院主云和尚為甚曾到也云喫茶去不曾到也云喫茶去師喚院主主應喏師云喫茶去。

　　保福展云趙州慣得其便。

　　鏡清怤舉問僧作麼生會僧便去清云邯鄲學唐步。

　　雪竇顯云這僧不是邯鄲人為甚學唐步若辨得出與汝茶喫。

　　續黃龍新云趙州喫茶宗門奇特到與不到是白拈賊。

　　開福寧云趙州門下不揀高低一椀麤茶普同供養得其味者方知冷灰裏九轉透瓶香如或未辨端倪不免重下註脚南北東西萬萬千趙州待客豈徒然莫嫌冷淡無滋味慣把芝麻一例煎以拂子擊禪床一下。

　　師在南泉時井樓上見泉過乃抱定柱懸一脚云相救相救泉遂於踏梯上打云一二三四五師便具威儀上方丈云適來謝和尚相救。

　　續蔣山懃云一人將錯就錯一人看樓打樓雖然如是父為子隱直在其中。

　　徑山䇿云趙州懸羊頭賣狗肉南泉有年無德作這去就當時只好拽飜梯子教這漢一生蹭蹬還知麼養子方知父慈。

　　師因南泉云今時人須向異類中行始得師便問異即不問如何是類泉以手托地師遂與一踏踏倒却向涅槃堂內云悔悔泉令侍者去問悔箇什麼師云悔不更與兩踏。

　　師因僧辭師問甚處去僧云諸方學佛法去師竪拂云有佛處不得住無佛處急走過三千里外逢人不得錯舉僧云與麼則不去也師云摘楊華摘楊華。

　　續徑山杲云有佛處不得住生鐵秤槌被蟲蛀無佛處急走過撞著嵩山破竈墮三千里外逢人不得錯舉兩箇石人相耳語恁麼則不去也此語已遍天下摘楊華摘楊華唵摩尼達哩吽𠷑吒。

　　靈隱嶽舉大慧語了云大慧老人盡力只道得到這裏還知香山落處麼鐵山崩倒壓銀山盤走珠兮珠走盤密密鴛鴦閑繡出金針終不與人看。

　　師聞沙彌喝叅乃向侍者云教伊去侍者纔教去沙彌便珎重師向傍僧云沙彌得入門侍者在門外。

　　雲居錫云什麼處是沙彌入門侍者在門外這裏會得便見趙州。

　　師因南泉示眾云道非物外物外非道師乃問如何是物外道泉便打師捉住棒云已後莫錯打著人泉云龍蛇易辨衲子難暪。

　　雪竇顯云趙州如龍無角似蛇有足當時不管盡法無民直須喫棒了趂出。

　　師因百丈問近離甚處師云南泉丈云南泉有何言句師云未得之人直須悄然丈便喝師作怕勢丈云大好悄然師乃作舞出去。

　　續瑯瑘覺云趙州老人向師子窟中換得爪牙。

　　蔣山懃云作家相見彼此難搆茫然悄然進前退後捏不成塑不就大路不行草裏走。

　　師問座主講什麼經主云涅槃經師云問大德一叚義得不主云問什麼義師以脚趯空一趯吹一吹云這箇是什麼義主云經中無此義師云脫空謾語漢此是五百力士揭石義。

　　老宿代云和尚謾某甲謾大眾。

　　雪竇顯別云和尚慣得其便。

　　師問僧曾看法華經麼僧云看來師云衲衣在空閑假名阿練若誑惑世間人你作麼生會其僧擬禮拜師云你披衲衣來麼僧云披來師云莫惑我僧云如何得不惑去師云莫取我語。

　　雪竇顯云大小趙州龍頭蛇尾諸人若能辨得便乃識破趙州如或不明箇箇高擁衲衣莫惑翠峰好。

　　師因二僧相推不肯作第一座主事白師師云緫教作第二座事云第一座教誰作師云莊香著事云莊香了也師云戒香定香慧香解脫香。

　　續天童華云趙州下一槌不妨驚羣動眾仔細撿點將來也是泥裏洗土塊若是薦福門下不用相推第一座也有人第二座也有人第三座也有人雖然如是不免從頭註破第一座鐵眼銅睛覷不破第二座陽春白雪無人和第三座真實身心同達磨且道與趙州是同是別若也會得許你具一隻眼若也不會也許你具一隻眼有箇衲僧出來道緫不恁麼時如何對他道切忌向鬼窟裏作活計。

　　師因僧問晝昇兜率夜降閻浮於中摩尼為甚不現師云道什麼其僧再問師云毗婆尸佛早留心直至如今不得妙。

　　續黃龍清云趙州老漢若無後語未免奔馳太平則不然纔見他道為什麼不現連聲便打教他痛後反思管取光明燦爛。

　　天童華云這一則公案諸方未有人批判蔣山今日與諸人著一轉語洗脚上舩。

　　師因僧問二龍爭珠誰是得者師云老僧秪管看。

　　雪竇顯云看即不無爭即不得且道扶者僧扶趙州。

　　師示眾云纔有是非紛然失心還有答話分也無有僧出拊侍者一下云何不祗對和尚師便歸方丈後侍者請益適來僧是會不會師云坐底見立底立底見坐底。

　　師因僧問至道無難唯嫌揀擇如何得不揀擇師云天上天下唯我獨尊僧云此猶是揀擇師云田庫奴什麼處是揀擇。

　　師與沙彌文遠論義闘劣不闘勝勝者輸胡餅遠云請和尚立義師云我是一頭驢遠云我是驢冑師云我是驢糞遠云我是糞中虫師云你在彼中作什麼遠云我在彼中過夏師云把將胡餅來。

　　五祖戒云禍不單行。

　　瑯瑘覺云趙州文遠也是蕭何置律。

　　續徑山杲云文遠在驢糞中過夏面赤不如語直趙州貪他少利贏得箇胡餅撿點將來也是普州人送賊畢竟如何鵞王擇乳素非鴨類。

　　師問僧發足甚處僧云雪峰師云雪峰有何言句示人僧云尋常道盖十方世界是沙門一隻眼你等諸人向甚處屙師云闍黎若迴寄箇鍬子去。

　　保福展云南有雪峰北有趙州。

　　雪竇顯云這僧既不從雪峰來可惜趙州鍬子。

　　瑯瑘覺云眾中有云寄鍬去埋却雪峰若道寄鉢盂去便道盛粥飯用狂解夢見作麼商量不是僧繇手謾說學円青。

　　師示眾云此事的的沒量大人出這裏不得老僧到溈山見僧問如何是祖師西來意溈山云與我將床子來若是宗師須以本分事接人始得時有僧問如何是祖師西來意師云庭前栢樹子僧云和尚莫將境示人師云我不將境示人僧云如何是祖師西來意師云庭前栢樹子。

　　五祖戒代云和尚何以將別人物作自己用。

　　師因僧辭乃問甚處去僧云雪峯去師云雪峯忽問汝和尚有何言句汝作麼生道僧云却請和尚道師云冬即寒夏即熱又問忽然更問汝畢竟事又作麼生僧無語師又代云某甲親從趙州來不是傳語漢其僧後到雪峯峯問甚處來僧云趙州來峯云趙州有何言句僧舉前話峯云須是我趙州始得。

　　玄沙備聞乃云大小趙州敗闕也不知。

　　續雲居錫徵玄沙語云甚處是趙州敗闕處若撿點得出是上座眼。

　　師問南泉如何是道泉云平常心是道師云還可趣向不泉云擬向即乖師云不擬又爭知是道泉云道不屬知不屬不知知是妄覺不知是無記若真達不疑之道猶如太虛廓然蕩豁豈可強是非耶師於言下頓悟玄旨。

　　續溈山果云恁麼也不得不恁麼也不得恁麼不恁麼時如何竪起拂子云鯨吞海水盡露出珊瑚枝。

　　靈隱嶽云青天白日悟箇什麼咄咄驪珠擊碎蒼龍窟。

　　師見僧掃地遂問與麼掃還得淨潔也無僧云轉掃轉多師云豈無撥塵者僧云誰是撥塵者師頋視云會麼僧云不會師云問取雲居去其僧後問雲居如何是撥塵者居云這瞎漢。

　　師到雲居居云老老大大何不覓箇住處去師云作麼生是某甲住處居云山前有古寺基師云和尚自住取次到茱萸萸亦云老老大大何不覓箇住處師云什麼處是某甲住處萸云老老大大住處也不知師云三十年弄馬騎今日却被箇驢子撲溈山喆云雲居茱萸為人猶如為己爭奈趙州不入者綣繢然雖如是不得雪霜力焉知松栢操。

　　續大溈泰云雲居茱萸只解把住不解放行趙州只解放行不解把住撿點將來未為全美且雙放雙収一句作麼生道畢竟水須朝海去到頭雲定覓山歸。

　　師因與文遠行乃指一片地云這裏好造箇巡鋪文遠便去路傍立云把將公驗來師遂與一摑遠云公驗分明過。

　　衢州紫湖利蹤禪師門下立牌牌上書云紫湖有狗上取人頭中取人腰下取人脚擬議則喪身失命有新到纔相看師便喝云看狗僧纔回首師便歸方丈。

　　雪竇顯云眾中緫道這僧著一口著即著了也爭奈這僧在敢問諸人紫湖狗著者便死因什麼這僧在若無知方眼救得這僧設使紫湖出世咬殺百千萬箇有甚益我當時若見先斫下牌然後入院待這老漢喝云看狗與伊放出箇焦尾大蟲如今諸人要見麼日勢稍晚歸堂。

　　續神鼎諲云古人提唱一叚因緣你道恁麼時下得甚麼語神鼎當時若在他會襄即出云這畜生又云死又作退勢。

　　天童華云這老漢雖慣得其便爭奈咬這僧不殺且道利害在什麼處。

　　師問劉鐵磨久嚮劉鐵磨莫便是不磨云不敢師云左轉右轉磨云和尚莫顛倒師便打。

　　續蔣山懃云紫湖棒頭有眼只為權柄在手鐵磨皮下有血饒他干木隨身雖然柔弱勝剛強且要話在。

　　師於夜半在堂內呌賊賊(或謂金峯又曰香嚴)眾皆驚起有一僧被師攔胷搊住云捉得捉得僧云不是某甲師云是即是只是不肯承當。

　　翠巖芝云紫湖也是相頭買帽。

　　續溈山果云紫湖恁麼大似按牛頭喫草。

　　鄂州茱萸禪師示眾云你等諸人莫向虛空裏釘橛時有靈虛上座出云虛空是橛師便打靈云莫錯打某甲師便歸方丈(一本云金輪可觀和尚)。

　　雲門偃云矢上加尖有僧云和尚適來與麼道那門云搥鐘謝響得箇蝦䗫出來。

　　雪竇顯云若要此話大行直須打了趂出。

　　法雲秀云茱萸只知瞻前這僧不能顧後仔細檢點將來兩箇緫須喫棒且道過在甚處具眼者看。

　　續棲賢諟云且道這僧出來與麼道是具眼不具眼茱萸當時便打且道打伊甚麼處大眾驗取。

　　師因趙州上法堂來覷東覷西師乃問作什麼州云探水師云我這裏一滴也無探箇什麼州遂將拄杖靠壁而出。

　　溈山喆云趙州善能探水不犯波瀾茱萸一滴也無爭奈關防不得。

　　續瑯瑘覺云勢敗奴欺主年衰鬼弄人。

　　天童華云茱萸一滴也無滔天白浪趙州以拄杖靠壁不犯波瀾雖然二老同死同生爭奈山僧未肯放過。

　　師因僧問如何是沙門行師云行即不無覺即乖其僧後到洞山舉似山山云何不進語僧云如何進語山云但問是什麼行僧復來問是什麼行師云是佛行僧却返舉似洞山山云幽州猶自可最苦是新羅僧却問洞山如何是沙門行山云頭長三尺頸長二寸。

　　荊州白馬曇照禪師常云快活快活及臨終時乃呌苦苦又云閻老來取我也院主問和尚當時被節度使拋向水中神色不動如今何得恁地師舉起枕子云汝道當時是如今是主無對(或曰天皇語)。

　　法眼益代云當時但掩耳出去。

　　續清涼欽云當時好奪枕子劈面便擲。

　　雪峯恱云苦苦當時是即今是奪枕子呈似人云閻羅王只在這裏。

　　大溈智云徹底老婆心。

　　長沙招賢景岑禪師一夕與仰山翫月次仰云人人盡有這箇事祗是用不得師云恰是倩汝用去仰云你作麼生用師乃與一踏踏倒仰山起來云你直下似箇大蟲。

　　長慶稜云前彼此作家後彼此不作家乃別云邪法難扶。

　　保福展云好一箇月只是用力太多被他踏破却成兩箇人人盡道岑大蟲奇特須知仰山有陷虎之機。

　　德山密代云更與一踏。

　　瑯瑘覺云李陵雖好手爭免陷番身。

　　續徑山杲云皎潔一輪寒光萬里靈利者葉落知秋闒茸者忠言逆耳休不休已不已小釋迦有陷虎之機老大蟲却無牙齒當時一踏豈造次驀然倒地非偶爾眾中還有緇素得二老出者麼良久云設有也是掉棒打月。

　　師因有秀才看佛名經乃問百千諸佛但見其名未審居何國土還化物也無師云黃鶴樓崔顥題後秀才曾題也未才云未曾題師云得閑何妨題取一篇好。

　　續溈山杲云若是箇漢纔見長沙恁麼道但云黃鶴樓要題也不難未審百千諸佛居何國土若下得此語非唯坐斷長沙舌頭亦乃名摽青史。

　　師因竺尚書問蚯蚓斬為兩叚兩頭俱動未審佛性在阿那頭師云莫妄想書云爭奈動何師云會即風火未散書無對師却喚尚書書應喏師云不是尚書本命書云不可離却即今祗對有第二箇主人公也師云不可喚尚書作今上也書云與麼則總不祗對和尚莫是弟子主人不師云非但祗對不祗對老僧從無始刼來是箇生死根本乃示頌云學道之人不識真秪為從來認識神無始刼來生死本癡人喚作本來人。

　　師因僧問如何是陀羅尼師乃指禪牀左邊云這箇師僧却誦得僧云別有人誦得不師復指禪牀右邊云這箇師僧亦誦得僧云某甲為甚不聞師云大德豈不知道真誦無響真聽無聞僧云與麼則音聲不入法界性也師云離色求觀非正見離聲求聽是邪聞。

　　師因秀上座問南泉遷化向甚處去師云石頭作沙彌時叅見六祖秀云不問石頭叅見六祖南泉遷化向甚處去師云教伊尋思去秀云和尚雖有千尺寒松且無抽條石笋師默然秀云謝和尚答話師亦默然秀舉似三聖聖云若實與麼猶勝臨濟七步然雖如此待我明日更驗過聖乃問承和尚昨日答南泉遷化一則語可謂光前絕後今古罕聞師亦默然。

　　續蔣山懃云也大奇也大奇長沙畫虎却成狸南泉一去無消息空使行人說是非。

　　師遊山歸至門首首座問云和尚甚處去來師云遊山來座云到什麼處師云始隨芳草去又逐落花回座云大似春意師云也勝秋露滴芙蓉。

　　雪竇顯云謝師答話。

　　終南山師祖禪師問南泉摩尼珠人不識如來藏裏親収得如何是如來藏泉云王老師與你往來者是師云不往來者泉云亦是又問如何是珠泉召云師祖師應喏泉云去汝不會我語師從此信入。

　　雪竇顯向往來者是處拈云草裏漢向不往來者亦是處云雪上加霜向如何是珠處別云險又云百尺竿頭作伎倆不是好手這裏著得箇眼賔主互換便能深入虎穴或不漝麼縱饒師祖悟去也是龍頭蛇尾。

　　續白雲端云大眾這僧一顆摩尼珠可謂希世之寶大可憐生幾乎落在萬丈深坑猶頼南泉老手親為托起且道此珠見今在什麼處乃云海神知貴不知價留與人間光照夜。

　　昭覺勤云南泉一期垂手収放擒縱則不無要且未見向上事在只如盡大地是如來藏向什麼處著珠盡大地是摩尼珠向什麼處著藏若明得有轉身處許你具一隻眼。

　　淨因成云南泉應機酬對縱奪可觀檢點將來終未能指出他珠在直饒喚師祖師祖應喏云汝不會我語正是藏畢竟珠在甚麼處莫是海神知貴不知價麼此是近來新婦禪不勞拈出拍禪牀云珠之與藏盡被老僧一拍粉碎諸人更來這裏討什麼又拍一下。

　　日子和尚因亞溪來叅師作起勢亞云這老山鬼猶見某甲在師云罪過罪過適來失祗對亞欲進語師乃叱之亞云大陣前不妨難禦師云是是亞云不是不是。

　　趙州諗云可憐兩箇漢不識轉身句。

　　陸亘大夫問南泉大悲菩薩甚處得許多手眼來泉云如國家用大夫作什麼。

　　雪竇顯別云不及大夫所問。

　　續保寧勇別云也未為分外。

　　大夫問南泉弟子家中有一片石亦曾坐亦曾臥如今欲鐫作佛得麼泉云得得大夫云莫不得麼泉云不得不得。

　　雲巖晟云坐即佛不坐即非佛。

　　洞山价云不坐即佛坐即非佛。

　　保福展云南泉看樓打樓雲巖洞山一起一倒。

　　五祖戒云南泉只解移風不解易俗雲巖洞山夢中說夢。

　　續五祖演云夫為善知識者須明決擇為什麼他人道得也道得他人道不得也道不得還知南泉落處麼白雲與你註破得又是誰道來不得又是誰道來。

　　大夫因南泉遷化來弔慰院主問大夫何不哭先師大夫云院主道得亘即哭主無對。

　　續長慶稜云且道合哭不合哭。

　　大夫問南泉弟子從六合來彼中還有身麼泉云分明記取舉似作家大夫云和尚不可思議到處世界成就泉云適來總是大夫分上事。

　　大夫問南泉云弟子家中於一瓶內養得一鵞兒今來長大欲出此鵞且不得打破瓶亦不得損却鵞未審和尚有何方便泉召大夫夫應諾泉云出也。

　　池州甘贄行者因巖頭在家過夏一日把針次甘至前立頭乃以針作劄勢甘遂歸著衣欲出禮謝妻乃問翁作什麼甘云不得說妻云有甚事也要大家知甘舉前話妻云從此三十年後須知一度喫水一度噎殺人女子聞乃云還知盡大地人性命被奯上座針頭上劄將去也無。

　　行者因入南泉設粥仍請南泉念誦泉乃白椎云為狸奴白牯念摩訶般若波羅蜜者拂袖便去泉粥後問典座行者在甚處座云當時便去也泉云打破粥鍋著(一本云泉乃擊鍋三下)。

　　行者因化主至宅乃問化主是甚處主云藥山者云還將得藥來麼主云未審有什麼病者忻然取銀一百兩施之復云山中有人此物乃回主尋歸山納䟽藥山問子歸何速主即敘前問難藥山云急送還他子遭賊了也主及送還者云山中有人更添一百兩施之。

　　同安云早知行者與麼問終不道藥山來。

　　續雪峯空云藥山老漢亦自小膽若是東山即便収下何故且教甘贄老漢疑三十年。

　　行者入南泉設齋黃檗為首座行者請施財檗云財法二施等無差別行者舁錢出去須臾復云請施財檗云財法二施等無差別行者乃行䞋。

　　翠巖真云甘贄行者黠兒落節黃檗施財何曾夢見。

　　續雲居元云大小黃檗被甘贄換却一隻眼。

　　徑山杲云一等是隨邪逐惡雲居羅漢却較些子。

　　靈隱嶽云總是掩耳偷鈴殊不知甘贄有収有放首座徹底惺惺雲収雨霽長天闊一對鴛鴦畫不成。

　　福州芙蓉靈訓禪師(嗣歸宗常)一日訪同叅實性大師大師陞堂以右手拈拄杖倚左邊良久云此事若非芙蓉師兄大難委悉便下座。

　　黃龍南云實性用不得便休却將佛法以為人情致令千載之下與人作笑端且道利害在什麼處。

　　漢南糓城高亭和尚因僧自夾山來禮見師便打僧云特來禮拜何打某甲再拜師又打趂僧回舉似夾山山云汝會也無僧云不會山云頼汝不會若會即夾山口啞。

　　金州操禪師(嗣章敬惲)因請米和尚齋不排坐位米纔到乃展坐具作禮師下禪牀米遂就師位而坐師却席地而坐齋罷米便去侍者云和尚受一切人欽仰今日坐位却被人奪却師云三日後若來即受救在米果三日後來云前日遭賊。

　　鼎州古堤和尚因仰山到師云去汝無佛性以手三撥山乃义手近前三步應諾師笑云子什麼處得此三昧山云從躭源處得名溈山處得地師云莫是溈山的子麼山云世諦即不無佛法即不敢山遂問和尚從誰得師云我從章敬得此三昧山歎云章敬此三昧不可思議來者難為湊泊。

　　鎮州普化和尚(嗣盤山積)居常入市振鐸云明頭來明頭打暗頭來暗頭打四方八面來旋風打虛空來連架打一日臨濟令僧捉住云或遇不明不暗來時如何師拓開云來日大悲院裏有齋僧回舉似濟濟云我從來疑著這漢。

　　續五祖演云若是五祖則不然有人問總不恁麼來時如何和聲便打是他須道五祖盲枷瞎棒我只要你恁麼道何故一任舉似諸方。

　　師因與臨濟在施主家齋濟問毛吞巨海芥納須彌為復是神通妙用為復是法爾如然師遂趯倒飯牀濟云太麤生師云這裏是甚所在說麤說細濟休去明日又同一家赴齋濟問今日供養何似昨日師又趯倒飯牀濟云太麤生師云瞎漢佛法說甚麤細濟乃吐舌。

　　雪竇顯云兩箇老賊喫飯也不了好與三十棒棒雖行且那箇是正賊。

　　續南堂靜云二尊宿如二龍爭珠拏雲攫霧不動波瀾如二虎爭餐活捉生擒不傷物命或有人問毛吞巨海芥納須彌為復神通妙用為復法爾如然只向道不見先師翁云一拳拳倒黃鶴樓一踢踢飜鸚鵡洲有意氣時添意氣不風流處也風流。

　　南華昺云臨濟覿面提撕普化全機酬酢直得南山鱉鼻吞却東海鯉魚陝府鐵牛觸倒嘉州大像為甚如此相逢不下馬各自奔前程。

　　天童華云一出一沒一往一來猛虎口裏奪餐毒蛇頭上揩痒要且未稱大丈夫事二老名喧宇宙價重當時山僧豈可謹密三寸二俱放過為他弄假像真二俱不放過為他搕𢶍太甚是汝諸人若作佛法商量達磨一宗掃土而盡。

　　師因臨濟院有齋河陽木塔乃同臨濟在僧堂內坐纔說及師每日在街市掣風顛知他是凡是聖不覺師入來濟便問普化你是凡是聖師云你道我是凡是聖濟便喝師乃指兩尊宿云河陽新婦子木塔老婆禪臨濟小厮兒却具一隻眼濟云這賊師呌賊賊便走出。

　　師因喫生菜次臨濟云這漢大似一頭驢師便作驢鳴濟云直歲與他細秣草料師云少室人不識金陵又再來臨濟一隻眼到處為人開。

　　趙州諗云何不與他本分草料。

　　壽州良遂座主(嗣麻谷徹)初叅麻谷谷見來便將鋤頭去鋤草師到鋤草處谷殊不頋便歸方丈閉却門師次日復去谷又閉却門師遂敲門谷乃問阿誰師云良遂纔稱名忽爾契悟乃云和尚莫瞞良遂良遂若不來禮拜和尚洎合被經論賺過一生及歸講肆開演有云諸人知處良遂緫知良遂知處諸人不知。

　　雲門偃云便有逆水之波如今得入是順水之意亦喚作雙放時節又云麻谷問阿誰他道莫瞞某甲不是識破麻谷相見時節若不禮拜和尚洎被經論賺過一生亦知有賺人處又云作麼生是良遂知處。

　　續東林顏云諸人知處良遂緫知良遂知處諸人不知作麼生是良遂知處乃云鸕鷀語鶴。

　　靈隱嶽云為人為徹咬著生鐵逆水之波虛空釘橛。

　　虔州處微禪師(嗣西堂藏)因僧問三乘十二分教體理得妙與祖意是同是別師云須向六句外鑒不得隨他聲色轉僧云如何是六句師云語底默底不語底不默底緫是緫不是汝合作麼生僧罔措。

　　五臺秘魔巖和尚(嗣永叅滯)常持一杈凡見僧來遂提起杈云什麼魔魅教汝出家什麼魔魅教汝行脚道得也杈下死道不得也杈下死速道速道。

　　法眼益代云乞命乞命。

　　報慈遂代云老兒家放却杈子得也。

　　五祖戒云山僧當時若見奪取杈來驀項杈倒點把火照看伊面皮厚多少。

　　續明招謙云我當時若見伊欲道未道先與一杈。

　　瑯瑘覺云雷聲甚大雨點全無後霍山聞遂訪師纔見未禮拜便攛入懷中師乃拊山背三下山拍手云師兄三千里外賺我來三千里外賺我來。

　　保福展云當斷不斷返遭其亂。

　　首山念云千聞不如一見。

　　湖南祗林和尚每叱文殊普賢皆為精魅手持木劒自謂降魔纔有僧叅便云魔來也魔來也以劒亂揮潛入方丈如是十二年後致劒無言有僧問十二年前為甚麼降魔師云賊不打貧兒家十二年後為甚不降魔師云賊不打貧兒家。

宗門統要續集卷第五

　　音釋

　　吧

　　(音巴)。

　　躂

　　(他達切足跌也)。

　　怤

　　(芳無切)。

　　邯鄲

　　(邯音寒鄲音丹)。

　　蹭蹬

　　(蹭七亘切蹬音鄧蹭蹬無能也)。

　　趯

　　(他歷切)。

　　鍬

　　(七宵切)。

　　諟

　　(音是)。

　　闒茸

　　(闒託合切茸而隴切)。

　　顥

　　(胡老切)。

　　贄

　　(音至)。

　　奯

　　(呼括切)。

　　䞋

　　(初覲切)。

　　杈

　　(初加切)。

　　攛

　　(七亂切)。

　　㧌

　　(呼刀切攪也)。


永樂北藏第 154 冊 No. 1519 宗門統要正續集


宗門統要續集卷第六　　　　　　扶八

　　宋建溪沙門宗禾集元建康保寧禪寺住持沙門清茂續集

　　南嶽下第三世

　　潭州大溈靈祐禪師(嗣百丈海)在百丈時夜侍立次丈云看爐內有火也無師看來報云無丈躬自至爐深撥忽得少火夾起云你道無這箇聻師因而契悟丈云欲知佛性義當觀時節因緣時節若至其理自契便知己物不從外得汝善護持。

　　師一日見劉鐵磨來師云老牸牛汝來也磨云來日臺山大會齋和尚還去麼師乃放身作臥勢磨便出去。

　　續淨慈一云眾中道放身便臥是不去劉鐵磨懡㦬而行有甚交涉殊不知溈山老漢平生一條脊梁拗不曲被劉鐵磨一推推倒直至如今起不得若要扶起溈山請大眾下一轉語眾無語師以拄杖一時趕散。

　　師在百丈為典座百丈將選大溈主人乃請師同首座對眾下語出格者可往百丈遂拈淨瓶置地上設問不得喚作淨瓶汝喚作什麼首座云不可喚作木𣔻也百丈復問於師師乃趯倒淨瓶而去百丈笑云第一座輸却山子也因命師住持(首座即樺林也)。

　　師因見仰山來遂以五指搭地劃一劃仰山以手於項下劃一劃復拈自己耳抖擻三五下師休去。

　　師陞堂時有僧出云請和尚為眾說法師云我為汝得徹困也僧便作禮。

　　雪峯存聞云古人得與麼老婆心切玄沙云山頭老和尚蹉過古人事峯問沙云什麼處是老僧蹉過古人事處沙云大小溈山被那僧一問直得百雜碎峯駭然。

　　師問仰山甚處來仰云田中來師云禾好刈也未仰云好刈也師云作青見作黃見作不青不黃見仰云和尚背後是什麼師云子還見麼仰拈起禾穩云和尚何曾問這箇師云此是鵞王擇乳。

　　師因僧問如何是祖師西來意師竪起拂子後僧遇王常侍侍問溈山近日有何言句僧舉前話侍云彼中兄弟如何商量僧云借色明心附物顯理侍云不是這箇道理上座快回去好某甲敢寄一書到和尚僧得書遂回持上師拆開見畫一圓相內寫箇日字師云誰知千里外有箇知音仰山侍次乃云雖然如是也秪是箇俗漢師云子又作麼生仰却畫一圓相於中書日字以脚抹却師乃大笑(一本小真)。

　　師示眾云老僧百年後向山下作一頭水牯牛左脇書五字云溈山僧某甲此時若喚作溈山僧又是水牯牛喚作水牯牛又是溈山僧且道喚作什麼即得仰山出禮拜而去。

　　雲居膺云師無異號。

　　資福寶代作一圓相托起。

　　芭蕉清代作此[○@牛]相呈之又云同道者方知。

　　南塔涌云一千五百人善知識只得一半。

　　芭蕉徹代當時作此∴相呈之又云說也說了註也註了悟取好。

　　續保寧勇云和尚一等是入泥入水。

　　師因僧問從上諸聖直至如今和尚意旨如何師云目前是什麼物僧云莫秪這便是麼師云阿那箇僧云適來秪對底師云你擬那箇去莫生事。

　　續蔣山懃云問頭太嶮答處太賖二俱不了。

　　師問仰山云寂子速道莫入陰界仰云某甲信亦不立師云汝信了不立未信不立仰云只是某甲更信阿誰師云若與麼即是定性聲聞仰云佛亦不見。

　　師坐次見仰山從方丈前過師云若是百丈先師子須喫痛棒始得仰云今日事作麼生師云合取兩片皮有分仰云此恩難報師云非子不才老僧年邁仰云今日親見百丈師翁師云子向甚句中見先師仰云不道見只是無別師云始終作家。

　　師因摘茶次謂仰山云終日摘茶只聞子聲不見子形仰撼茶樹一下師云子只得其用不得其體仰云未審和尚如何師良久仰云和尚只得其體不得其用師云放子二十棒。

　　首山念云夫為宗師須具擇法眼始得當時不是溈山便見扶籬摸壁。

　　瑯瑘覺云五更侵早起更有夜行人又云若不是溈山洎合打破蔡州。

　　續白雲端云父子相投意氣相合機鋒互換啐啄同時雖然如是畢竟如何道得體用雙全去溈山放子二十棒也是養子之緣。

　　蔣山懃云張公乍與李公友待罰李公一盞酒倒被李公罰一盃好手手中呈好手。

　　玉泉璉云直饒體用兩全爭奈當頭蹉過過則且止放子二十棒又作麼生三盞酒粧公子面一枝華插美人頭。

　　師坐次仰山與香嚴侍立師問如今緫與麼者少不與麼者多香嚴從西過東又從東過西立師云這箇因緣三十年後如金擲地相似仰云亦須是和尚提唱始得嚴云即今亦不少師云合取狗口。

　　續南堂靜云象王嚬呻師子哮吼踞地盤空移星換斗坐斷舌頭合取狗口一回擲地作金聲九曲黃河徹底清。

　　師問仰山即今事且置自古事作麼生仰叉手近前師云猶是即今事自古事作麼生仰叉手退後師云汝屈我我屈汝。

　　續蔣山懃云仰山雖善進前退後發明古今其奈溈山向胡餅裏呷汁壓沙覓油雖然如是且道仰山叉手意作麼生若也知得行脚事辦其或未然老僧不曾孤負諸人自是諸人孤負老僧。

　　師坐次仰山侍立師云寂子近日宗門中令嗣作麼生仰云大有人疑著此事師云子又作麼生仰云某甲秪管困來合眼健即坐禪所以未曾說著師云到這田地也難得仰云據某甲見處著此一句語亦不得師云子為一人也不得仰云自古聖人盡皆如是師云大有人笑汝與麼秪對仰云解笑某甲是某甲同叅師云出頭作麼生仰遶禪牀一帀師云裂破古今。

　　續蔣山懃云動絃別曲葉落知秋自古自今築著礚著鳥道玄路許他父子親遊若是荊𣗥林中猶欠悟在以何為驗只如仰山遶禪牀一帀溈山云裂破古今若是明眼衲僧瞞他一點不得。

　　師一日見香嚴仰山作餅次師云當時百丈先師親得這箇道理仰與香嚴相顧視云什麼人答得此話師云有一人答得仰云是阿誰師指水牯牛云道道仰取一束草來香嚴取一桶水來放牛前牛纔喫師云與麼與麼不與麼不與麼二人俱作禮師云或時明或時暗。

　　師因仰山與北菴主上問訊時有官客喫茶次師乃指似官人云同叅古佛來主云百年後覓箇人舉這話也難得師云即今作麼生主云結舌有分答即不得師云官人見在自己也道不得主云仰山不甘此對師云作箇菴主也難得。

　　師向仰山云有俗弟子將三束絹來與我贖鐘子故與世人受福仰云俗弟子則有絹與和尚贖鐘子和尚將何物酬他師以拄杖敲牀三下云我將這箇酬他仰云若是這箇用作什麼師又敲三下云汝嫌這箇作什麼仰云某甲不嫌這箇這箇只是大家底師云你既知是大家底何得更就我覓物酬他仰云只怪和尚把大家底行人事師云汝不見達磨大師從西天來此土亦將此物來人事汝諸人盡是受他信物者。

　　師一日臥次仰山來師乃轉面向壁臥仰云某甲是和尚弟子不用形迹師作起勢仰便出去師召云寂子仰回師云聽老僧說箇夢仰低頭作聽勢師云為我原看仰取一盆水一條手巾來師遂洗面了纔坐香嚴入來師云我適來與寂子作一上神通不同小小嚴云某甲在下面了了得知師云子試道看香嚴乃點一椀茶來師歎云二子神通智慧過於鶖子目連。

　　續蔣山懃云夢中說夢深許溈山妙用神通須還二子傳茶度水耀古騰今年老心孤怜兒惜子向衲僧門下一人在門外一人在門裏更有一人遍界不曾藏佛眼覷不見。

　　南堂靜云撥草瞻風孤峯獨宿鼓無絃琴唱無生曲溈仰香嚴鼎之三足臨機不費纖毫力任運分身千百億。

　　師問雲巖承聞汝在藥山是不巖云是師云藥山大人相作麼生巖云涅槃後有師云如何是涅槃後有巖云水灑不著巖却問師未審百丈大人相如何師云巍巍堂堂煒煒煌煌聲前非聲色後非色蚊子上鐵牛無你下口處。

　　師與仰山行次指前頭枯樹問前頭是什麼仰云秪是枯樹子師指背後耘田公子云這箇公子他後亦有五百眾。

　　溈山喆云山僧則不然耘田公子吾不如汝且道大圓是山僧是若人辨得許汝具擇法眼若也不辨佛法熾然生滅。

　　續神鼎諲云為復意在耘田處為復意在仰山分上為復緫不恁麼諸上座一切諸法摐然更不用生事他是父子說法同道方知。

　　師問仰山妙淨明心汝作麼生會仰云山河大地日月星辰師云汝秪得其事仰云和尚適來問什麼師云妙淨明心仰云喚作事得麼師云如是如是。

　　師一日索門人呈語乃云聲色外與吾相見時有幽州鑒弘上座呈語云不辭出來那箇人無眼師不肯仰山凡四度呈語第一云見取不見取底師云細如毫末冷似雪霜第二度云聲色外誰求相見師云抵滯聲聞方外榻第三度云如兩鏡相照於中無像師云此語正也我是你不是早立像了也仰山却問師某甲精神昏昧拙於祗對未審和尚於百丈師翁處作麼生呈語師云我於百丈先師處呈語云如百千明鏡鑒像光影相照塵塵剎剎各不相借仰山於是禮拜。

　　師因陸侍御入僧堂乃問如許多師僧為復是喫粥飯僧為復是叅禪僧師云亦不是喫粥飯僧亦不是叅禪僧御云在此作什麼師云侍御自問他看。

　　師因仰山踏衣次提起問正恁麼時和尚作麼生師云正恁麼時我這裏無作麼生仰云和尚有身而無用師良久却拈起問汝正恁麼時作麼生仰云正恁麼時和尚還見伊不師云汝有用而無身後師忽問汝春間有話未圓今試道看仰云正恁麼時切忌勃塑師云停囚長智。

　　師同百丈入山作務丈云將得火來麼師云有丈云在甚處師把一枝柴吹兩吹度與丈云如虫禦木。

　　續徑山杲云百丈若無後語洎被典座瞞。

　　師因仰山問百千萬境一時來作麼生師云青不是黃長不是短諸法各住自位非干我事仰乃作禮。

　　師一日坐収足次乃指謂仰山云十二時中承他負載不可孤負他仰云昔日給孤園中也只說這箇師云未在更道仰云寒時與他韈著也不為分外。

　　師因僧問如何是道師云無心是道僧云某甲不會師云會取不會底好僧云如何是不會底師云秪是你不是別人。

　　師示眾云仲冬嚴寒年年事晷運推移事若何仰山近前叉手立師云我也知你答這話不得却問香嚴你作麼生嚴云某甲偏答得這話師再問嚴近前叉手立師云頼遇寂子不會。

　　師示眾云汝等諸人各呈所悟看時有志和上座出作禮師云不思善不思惡正與麼時還我志和上座本來面目志云正與麼時是某甲放身命處師云子莫落空不志云某甲若見有空可落何曾是放身命處師云到這裏何不問去志云某甲到這裏亦不見有和尚可問師云汝福薄扶吾宗不起。

　　師問仰山承聞子在百丈問一答十是不仰云不敢師云佛法向上一句作麼生道仰擬開口師便喝師如是三問仰如是三擬答皆被喝仰低頭垂淚云先師道教我更遇人始得今日便是遇人也便發心看牛三年一日師入山見在樹下坐禪師以拄杖點背一下山回首師云寂子道得也未仰云雖道不得且不就別人借口師云寂子會也。

　　師因資國來叅乃指月示之國以手撥三下師云不道汝不見秪是見處太麤。

　　師一日坐次仰山香嚴侍立師云過去未來與現在佛佛佛同宣人人得箇解脫之路仰云如何是人人解脫之路師回首看香嚴云寂子借問何不對伊嚴云若問過去未來并現在某甲却有箇祗對師云汝作麼祗對嚴珍重便出師却問仰云與麼祗對還契子麼仰云不契慧寂師云子又作麼生祗對老僧仰珍重便出師呵呵大笑云如水乳合。

　　師問道吾甚處去來吾云看病來師云有幾人病吾云有病底有不病底師云不病底莫是智頭陀不吾云病與不病緫不干他事急道急道師云道得也與他沒交涉。

　　師問雲巖菩提以何為座巖云以無為為座巖却問師師云以諸法空為座師又問道吾吾云坐也聽伊坐臥也聽伊臥有一人不坐不臥速道速道。

　　師一日呈起如意復畫此(○○)相云有人道得便得此如意道道時有僧云此如意本不是和尚底師云得而無用又有僧云設與某甲亦無著處。

　　師示眾云一切眾生無佛性鹽官示眾云一切眾生有佛性鹽官會下有二僧遂特詣師會下探之既到所聞說法莫測其涯若生輕慢一日在庭中坐次見仰山來遂勸云師兄切須勤學佛法不得容易仰遂作一圓相托呈却拋向背後復展兩手就二僧索二僧茫然不知所措仰乃勸云直須勤學佛法不得容易珍重便去二僧逮返鹽官將行三十里一人忽然有省自歎云當知溈山云一切眾生無佛性誠不錯也却回溈山一人又行數里因渡水亦有省自歎云溈山道一切眾生無佛性灼然有他與麼道亦返溈山。

　　師因泥壁次李軍容來具公裳直至師背後端簡而立師回首見便側泥盤作接泥勢軍容便轉笏作進泥勢師便拋下泥盤與軍容歸方丈。

　　巖頭奯聞云噫佛法澹泊也大小溈山泥壁也不了。

　　明招謙云當時合作麼生免被巖頭點檢代云却轉泥盤作泥壁勢便拋下歸去。

　　續黃龍新云巖頭錯下名言殊不知溈山軍容弄巧成拙。

　　師因鄧隱峯到入堂於上板頭解放衣鉢師聞師叔來先具威儀下堂相看峯纔見便放身作睡勢師便歸方丈峯乃發去少間師問侍者師叔在何處侍云已去也師云去時有何言語侍云無言語師云莫道無語其聲如雷。

　　洪州黃檗斷際希運禪師示眾云汝等諸人盡是噇酒糟漢與麼行脚何處有今日還知大唐國裏無禪師麼時有僧云只如諸方匡徒領眾又作麼生師云不道無禪只是無師。

　　溈山祐問仰山作麼生仰云鵞王擇乳素非鴨類溈云此實難辯。

　　五祖戒出僧語謝和尚說得道理好。

　　石門聰云黃檗垂示不妨奇特纔被布衲拶著失却一隻眼。

　　承天宗云五祖戒眼照四天下要見黃檗猶未可若要扶竪正法眼藏須是黃檗宗師。

　　翠巖真云諸方商確便道黃檗坐却這僧又道黃檗被這僧上來直得分析不下何為也翠巖輒生擬議霧豹澤毛未嘗下食庭禽養勇終待驚人。

　　溈山喆云諸人還會麼莫怪從前多意氣他家曾踏上頭關。

　　續法昌遇云我要無禪底做國師。

　　徑山杲云且道是醍醐句是毒藥句。

　　師因百丈問甚處去來師云大雄山下採菌子來丈云還見大蟲麼師便作虎聲丈拈斧作斫勢師遂與丈一摑丈吟吟而笑便歸陞堂謂眾云大雄山下有一大蟲汝等諸人也須好看百丈老漢今日親遭一口。

　　溈山祐舉問仰山仰云和尚怎生溈云百丈當時便合一斧斫殺因什麼到如此仰云不然溈云子又作麼生仰云百丈只解騎虎頭不解把虎尾溈云子有嶮崖之句。

　　五祖戒云百丈大似作賊人心虛黃檗熟處難忘。

　　師因百丈問運闍黎開田不易師云眾僧作務丈云有煩道用師云爭敢辭勞丈云開得多少田也師將鋤築地三下丈便喝師掩耳而去。

　　溈山喆云黃檗開田功不浪施百丈住持今不虛行。

　　續瑯瑘覺云百丈一喝可謂垂絲於萬丈潭中黃檗掩耳獨聳於千峯頂上。

　　師因有六人新到五人作禮中一人提起坐具作一圓相師云我聞有一隻獵犬甚惡僧云尋𦏰羊聲來師云𦏰羊無聲到汝尋僧云尋𦏰羊跡來師云𦏰羊無跡到汝尋僧云尋𦏰羊蹤來師云𦏰羊無蹤到汝尋僧云與麼則死𦏰羊也師便休至明日陞堂云昨日尋𦏰羊僧出來僧便出師云昨日公案未了老僧休去你作麼生僧無語師云將謂是本色衲子元來只是義學沙門以杖打出。

　　雪竇顯云只如聲響蹤跡既無獵犬向甚處尋逐莫是絕聲響蹤跡處見黃檗麼諸禪德要明陷虎之機也須是本分衲子。

　　師因普請次南泉云如許大身材戴箇些兒大笠師云三千大千世界緫在裏許泉云王老師聻師戴笠便行。

　　師因裴相國捧一尊像於前胡跪云請師安名師喚裴休休應喏師云與汝安名竟休作禮。

　　雪竇顯代休當時便喝。

　　師在南泉會下為首座一日捧鉢向南泉位中坐泉入堂見乃問長老甚年中行道師云威音王已前泉云猶是王老師兒孫下起師過第二位坐泉休去。

　　溈山祐云欺敵者亡仰山云不然須知黃檗有陷虎之機溈云子見處得與麼長。

　　雪竇顯云可惜王老師只見錐頭利我當時若作南泉待伊道威音王已前即便於第二位生令黃檗一生起不得雖然如此也須救取南泉。

　　雲峯恱云後來叢林中多有商量或道黃檗有陷虎之機南泉有殺虎之用若作與麼說話誠實苦哉殊不知這老賊有年無德喫飯坐處也不依本分若向雲峯門下說甚威音王已前王老師更大直須喫棒趂出。

　　師在鹽官佛殿上禮拜次時太中帝為沙彌乃問不著佛求不著法求不著僧求長老當何所求師云不著佛求不著法求不者僧求常禮如是事彌云用禮何為師便與一堂彌云太麤生師云這裏是什麼所在說麤說細隨後擬掌沙彌便走。

　　師一日捏拳云天下老和尚緫在這裏我若放一線道從汝七縱八橫若不放過不消一捏僧便問放一線道時如何師云七縱八橫又問不放過不消一捏時如何師云普。

　　雲門偃因僧問如何是七縱八橫門云念老僧年老僧云如何是普門云天光回照僧云如何是天光回照門云骼胔少人知。

　　師問百丈從上宗乘如何指示於人丈據坐師云後代兒孫將何傳授丈云我將為你是箇人便歸方丈。

　　雲峯恱云百丈老人大似憐兒不覺醜雖然如是盡法無民。

　　續雲居舜云到這裏能有幾人。

　　師因南泉問定慧等學明見佛性此理如何師云十二時中不依倚一物始得泉云莫便是長老見處麼師云不敢泉云漿水錢且致草鞋錢教誰還師休去。

　　溈山祐問仰山莫是黃檗構南泉不得麼仰云不然須知黃檗有陷虎之機溈山云子見處得與麼長。

　　保福展云若無溈仰埋沒著黃檗。

　　五祖戒云仰山大似為蛇畫足。

　　續雲峯恱云若不同牀睡焉知被底穿。

　　大溈智云欺敵者亡。

　　徑山杲云路逢劒客須呈劒不是詩人不獻詩。

　　師因南泉問黃金為城白銀為壁此是甚人若土處師云聖人居處泉云有一人居何國土師近前又手泉云道不得何不請王者師道師云有一人居何國土泉云可惜許。

　　師因南泉問什麼處去師云擇菜去泉云將什麼擇師竪起刀子泉云汝只解作賔不解作王師以刀子點三下。

　　續黃龍新云今時師僧往往將南泉黃檗作擇菜會却。

　　廣州和安通禪師因仰山作沙彌時嘗喚寂子與我拈牀子來仰持至師云送舊處著復問寂子牀那邊是什麼仰云無物師云這邊聻仰云無物師又召寂子仰應諾師云去。

　　清田和尚一日與瑫上座煎茶次師敲繩牀三下瑫亦敲三下師云老僧敲有箇善巧上座敲有何道理瑫云某甲敲有箇方便和尚敲作麼生師舉起盞子瑫云善知識眼應須恁麼煎茶了瑫却問和尚適來舉盞子意作麼生師云不可更別有也。

　　大于和尚與南用到茶堂見一僧近前問訊用云我既不納汝汝亦不見我問訊阿誰僧無語師云不得平白地恁麼問伊用云大于亦無語師乃把住其僧云是你恁麼累我亦然乃打一摑用便笑云朗月與青天。

　　師因問侍者金剛正定一切皆然秋去冬來且作麼生者云不妨和尚借問師云即今即得去後作麼生者云誰敢問著某甲師云大于還得麼者云猶要別人點檢在師云輔弼宗師不廢光彩者乃作禮。

　　杭州大慈寰中禪師示眾云山僧不解答話只是識病時有僧出師便歸方丈。

　　雪竇顯云大凡扶竪宗乘須辯箇得失且大慈識病不答話時有僧出便歸方丈雪竇識病不答話或有僧出劈脊便打諸方識病不答話有僧出必然別有長處敢有動著大唐天子只三人。

　　續黃龍南云可惜放過當時見伊出來劈脊便打待伊知得行棒來處免見千古之下遭人檢點黃龍今日也識病會答話忽有箇漢出來掀倒禪牀這裏合作麼生指凖諸上座請代一轉語看。

　　翠巖芝云這僧出來大慈歸方丈並無箇道理甚麼處是識病處如今也須子細。

　　師掃地次因趙州問般若以何為體師云般若以何為體趙州呵呵大笑師明日見趙州掃地次却問般若以何為體趙州致掃箒拊掌大笑師便歸方丈。

　　雪竇顯云前來也笑後來也笑笑中有刀大慈還識麼直饒識得也未免喪身失命。

　　溈山喆云纔見呵呵大笑便與一掌明日又問待伊大笑又與一掌大慈若下得這兩掌趙州若不對他可謂生鐵鑄就風吹不入漢大凡宗師一等是搖撼乾坤直教如旱天霹靂萬里無雲轟一聲教他眼目定動豈不俊哉要識趙州大慈麼莫怪從前多意氣他家曾謁聖明君。

　　續黃龍新云趙州金鍮不辯玉石不分直饒分去也未夢見大慈在。

　　黃龍震云般若非是無體二老不能知般若非是無用二老不能用若也能知能用一言可以截斷眾紛何必再三。

　　南華昺云兩箇漢只解掩耳偷鈴不解移風易俗或有問南華般若以何為體劈脊便打待伊眼目定動却問般若以何為體靈利漢忽然踏著必定自知落處。

　　師示眾云說得一丈不如行取一尺說得一尺不如行取一寸洞山云說取行不得底行取說不得底雲居云行時無說路說時無行路不說不行時合行甚麼路洛浦云行說俱到即本事無行說俱不到即本事在。

　　師住菴時南泉來問如何是菴中主師云蒼天蒼天泉云蒼天且致如何是菴中主師云會即便會休口喃喃地泉便出。

　　師因僧辭乃問什麼處去僧云江西去師云將取老僧去得麼僧云非但和尚更有過於和尚亦不將去。

　　汾陽昭代云知汝力微。

　　法眼益別云和尚若去某甲提笠子。

　　續淨因成云這僧可謂擔頭不泊蠅是則當如是要且只是孤生獨死底漢。

　　天童覺云大慈合伴不著這僧不如獨行也須是恁麼始得直饒大慈古佛也不奈這擔板漢何且道別有什麼長處。

　　天台平田普岸禪師訪茂源和尚源纔起迎師近前把住云開口即失閉口即喪去此二途請師別道源以手掩鼻師放開云一步較易兩步較難源云著甚死急師云若非是師不免諸方檢點。

宗門綂要續集卷第六

　　音釋

　　𣔻

　　(待骨切)。

　　抖擻

　　(抖音斗擻音叟抖擻振舉貌)。

　　礚

　　(苦盍切與磕同)。

　　摐

　　(初江切)。

　　韈

　　(勿發切足衣也)。

　　噇

　　(直雙切喫也)。

　　𦏰

　　(音零與羚同)。

　　骼胔

　　(骼柯額切胔疾智切露骨曰骼有肉曰胔)。


永樂北藏第 154 冊 No. 1519 宗門統要正續集


宗門統要續集卷第七　　　　　　扶九

　　宋建溪沙門宗永集元建康保寧禪寺住持沙門清茂續集

　　南嶽下第四世

　　楊州光孝慧覺禪師(嗣趙州諗)至法眼處眼問近離甚處師云趙州眼云承聞趙州有栢樹子話是不師云無眼云往來皆謂僧問如何是祖師西來意州云庭前栢樹子上座何得道無師云先師實無此語和尚莫謗先師好。

　　續徑山杲云若道有此語蹉過覺鐵觜若道無此語又蹉過法眼若兩邊俱不涉又蹉過趙州直饒緫不恁麼別有透脫一路入地獄如箭射。

　　鼓山珪云覺鐵觜名不虛得只是不曾夢見趙州。

　　太原孚上座叅雪峯纔至法堂上顧視雪峯便下看知事至明日入方丈作禮云昨日觸忤和尚峯云知是般事便休。

　　雲門偃因僧問作麼生是觸忤處門便打。

　　雪竇顯云打得百千萬箇有甚用處直須盡大地人喫棒方可扶竪雪峯且道孚上座具什麼眼又云一千五百人作家宗師被孚老一覷便高竪降旗至明日云知是般事便休處著語云果然。

　　續雲居舜云大小雪峯被孚上座惑亂一上只者孚上座也是擔枷過狀。

　　雪竇宗云只知其一不知其二殊不知雪峯坐籌帷幄決勝千里孚上座呈盡平生見解也只在雪峯圈繢裏。

　　師因鼓山問父母未生時鼻孔在什麼處師云老兄先道山云如今生也汝道在什麼處師不肯山却問你作麼生師云將手中扇子來山遂與再徵師默置山乃於之一拳。

　　師因雪峯和尚門送晏國師住鼓山回至法堂乃云一隻聖箭子直射九重城裏去也師云和尚是伊未在峯云渠是徹底人師云若不信待某甲去勘過遂趂到中路便問師兄向甚處去晏云九重城裏去師云忽遇三軍圍閉時如何晏云他家自有通霄路師云與麼則離宮失殿去也晏云何處不稱尊師拂袖便回峯問如何師云好一隻聖箭折却也遂舉前話峯云奴渠語在師云這老凍膿必竟有鄉情在。

　　溈山喆云此話眾中商量不少或云纔問甚處去這裏便好打是聖箭折處或云忽遇三軍圍閉時如何好打是聖箭折處如斯理論非唯瞞他亦乃自瞞要會麼相如曾奪連城璧秦主安然致太平。

　　續寶峯文云雪峯一千五百人善知識受侯王供養福報因緣即不無若是佛法未在洞山即不然待孚上座云好一隻聖箭折却也却問他道甚麼待孚上座舉拽拄杖打出去一使孚上座已後作箇本色衲子二與聖箭子出其鋒鋩三與禪門作箇真正宗匠為後人眼目諸禪德是不是有眼者辦取。

　　保寧勇別國師語云孚上座我也知你是惡人。

　　師因保福簽瓜次福云道得與你瓜喫師云把將來福度與一片師接便去。

　　雪竇顯云雖是死蛇解弄也活誰是好手者試請辯看。

　　師到投子子云久嚮太原孚上座莫便是麼師作掌勢子云老僧招得師便出子云且聽諸方斷看師却回首子便打。

　　玄沙備云莫是投子招得麼。

　　婺州新建禪師一生不畜沙彌有座主云上座年尊何不討箇沙彌侍奉師云若有眼暗耳聾口啞底為我討一箇來主無對。

　　日容遠禪師(嗣紫胡蹤)因奯上座叅師拊掌三下云猛虎當軒誰是敵者奯云俊鷂冲天阿誰捉得師云彼此難當奯云且休未斷這公案師將拄杖舞歸方丈奯無語師云死却這漢也。

　　續昭覺勤云力敵勢均不妨好頭對眼親手辨彼此沒便冝下梢可惜放過待他將拄杖作舞歸方丈便好與撫掌三下拂袖便行非唯頭尾完全亦免遭人指註雖然如是奯公無語還可轉側也無為言侵早起更有夜行人。

　　大溈智云強中更有強中手天下元無第一人還知麼伎倆全無波旬失途到這裏無你解會處自檢點看。

　　紫桐和尚因僧問如何是紫桐境師云你眼裏著沙得麼僧云大好紫桐境也不識師云老僧不諱此事其僧出去師下禪牀擒住云今日好箇公案老僧未得分文入手僧云頼遇某甲是僧師云禍不單行。

　　石梯和尚(嗣茱萸)一日見侍者托鉢上堂乃喚侍者者應喏師云甚處去者云上堂齋去師云我豈不知汝上堂齋去者云除此外別道箇什麼師云我秪問汝本分事者云若問本分事某甲實是上堂齋去師云汝不謬為吾侍者。

　　師因有新到僧於前立少時便出去師云有什麼辯白處僧再立良久師云辯得也辯得也僧云辯後作麼生師云埋却得也僧云蒼天蒼天師云適來却與麼如今還不當僧乃出去。

　　筠州末山尼了然(嗣大愚)因灌溪到問如何是末山師云不露頂溪云如何是末山主師云非男女相溪乃喝云何不變去師云不是神不是鬼變箇什麼。

　　續昭覺勤云或有人問山僧如何是末山一望不見如何是末山主可與佛祖為師何不變去上座自變擬議不來劈脊便棒且道末山是蔣山是當機無向背擬議隔千山。

　　天童覺云非男女之相出有無之量透萬機之前超三界之上窮而通簡而當松含風而夜寒溪帶雨而春漲。

　　婺州金華山俱胝和尚(嗣天龍)凡有詰問唯舉一指後有童子因外人問和尚說何法要童子亦竪起一指師聞遂以刃斷其指童子負痛號哭而去師復召之童子回首師却竪起指童子忽然領悟師將順世謂眾曰吾得天龍一指頭禪一生用不盡言訖而寂。

　　玄沙備云我當時若見拗折指頭。

　　長慶稜代云美食不中飽人喫。

　　續曹山章云俱胝承當處莾鹵只認得一機一境。

　　報慈遂云且道俱胝還悟也未若悟為什麼承當處莾鹵若不悟又道用一指頭禪不盡且道曹山意作麼生。

　　雲居錫云只如玄沙與麼道是肯伊是不肯伊若肯伊何言拗折指頭若不肯俱胝過在甚處。

　　靈隱嶽云且道如何是一指頭禪乃竪起拂子云見麼若也見得可以與俱胝把手共行脫或未然新薦福不免重說偈言一著高一著一步闊一步坐斷佛祖關迷却來時路。

　　襄州關南道吾和尚(嗣關南常)或執木劒橫在肩上作舞僧問手中劒甚處得來師遂擲於地僧却置師手中師云甚處得來僧無對師云容汝三日下取一轉語僧亦無對師乃拈劒肩上作舞云恁麼始得。

　　續雲峯恱云邪法難扶。

　　袁州仰山慧寂禪師(嗣大溈祐)因溈山問甚處來師云田中來溈山云田中多少人師插鍬叉手而立溈云今日南山大有人刈茅師拽鍬而去。

　　玄沙備云我若見即踏倒鍬子。

　　有問鏡清怤云插鍬意旨如何云狗銜赦書諸侯避道又問玄沙踏倒鍬意如何云不奈船何打破戽斗又問南山刈茅意如何云李靖三兄久經行陣。

　　雪竇顯云諸方咸謂插鍬話奇特大似隨邪逐惡據雪竇見處仰山被溈山一問直得草繩自縛去死十分。

　　翠巖芝云仰山只得一橛諸人別有會麼。

　　師因僧問法身還解說法也無師云我說不得別有一人說得僧云說得底人在甚處師乃推出枕子溈山聞乃云寂子用劒刃上事。

　　續徑山杲云溈山正是憐兒不覺醜仰山推出枕子已是漏逗更著箇名字喚作劒刃上事誤他學語之流便恁麼承虛接響流通將去妙喜雖則借水獻花要且理無曲斷即今莫有傍不肯底出來我要問你推出枕子還當得法身說法也無。

　　天童華云若是劒刃上事寂子何曾會用忽有箇僧出來問法身還解說法也無向他道我說不得別有一人說得又問說得底人在甚處只向他道三生六十劫。

　　靈隱獄云仰山從前一條脊梁硬如鐵被這僧連拶便乃四楞塌地溈山一期忍俊不禁不知失却一隻眼忽有僧問冶父法身還解說法也無便與攔胷一踏踏倒教伊起來作箇灑灑落落底漢不見道犀因翫月紋生角象被雷驚花入牙。

　　師因韋宙就溈山請一伽陀溈云覿面相呈猶是鈍漢豈況形於紙墨韋乃就師請師於紙上畫一圓相註云思而知之落第二頭不思而知落第三首。

　　師因在溈山牧牛時踢天太上座問百億毛頭百億師子現作麼生師不答歸侍立溈山須臾泰上座却來師乃舉前話問適來道百億毛頭百億師子現豈不是上座泰云是師云正當現時毛前現毛後現泰云現時不說前後師拂袖出溈山云師子腰折也。

　　師因溈山問忽有人問你你作麼生祗對師云東寺師叔若在某甲不到寂寥溈云放你一箇不祗對罪師云生之與殺只在一言溈云不負汝見別有人不肯師云阿誰溈指露柱云是者箇師云道什麼溈云道什麼師云白鼠推遷銀臺不變。

　　師問僧近離甚處僧云廬山師云曾到五老峯麼僧云不曾到師云闍黎不曾遊山。

　　雲門偃云此語皆慈悲之故有落草之談。

　　溈山秀云今人盡道慈悲之故有落草之談只知捉月不覺水深忽若雲門當時謹慎脣吻未審後人若為話會然水母無目求食須假於鰕。

　　黃龍心云雲門仰山只有受璧之心且無割城之意殊不知被這僧一時領過黃龍今日更作死馬醫乃拈拂子度與僧僧擬接便打。

　　溈山喆云仰山可謂光前絕後雲門雖然提綱宗要鉗鎚天下衲僧爭奈無風起浪諸人還識這僧麼親從廬山來。

　　續黃龍震云仰山已是失却鼻孔雲門更下註脚有什麼救處我即不然近離甚處云廬山曾到五老峯麼云不曾到只向道別甑吹香供養此人。

　　師甞夢往彌勒內院居第二座有一尊者白椎云今日當第二座說法師乃起白椎云摩訶衍法離四句絕百非諦聽諦聽。

　　溈山秀云依文解義即不無忽然彌勒會中有箇作者纔見伊道摩訶衍法便云合取兩片皮非唯止絕仰山𥧌語亦免使後人夢中說夢。

　　續溈山祐因仰山舉乃云子已登聖位。

　　瑯瑘覺云且道聖眾是肯仰山是不肯仰山若肯又孤負仰山若不肯仰山猶如平地喫交山僧今日不惜眉毛與諸人說破摩訶衍法離四句絕百非你若舉似諸方諸方恁麼會入地獄如箭射。

　　天童覺舉登聖位了云玉女依稀夜動機錦絲歷歷吐梭臍水天湛碧全功墮雪月寒清一色迷諸禪德全功負墮一色猶迷作麼生體悉得相應去權挂垢衣云是佛却披珍御復名誰。

　　東禪觀云尊者白椎聖眾便散不妨使人疑著却待第二杓惡水潑了方始惺惺遲也且如摩訶衍法離四句絕百非道已道了諸人還識仰山麼。

　　師因溈山山下有一僧住菴師至舉溈山道如許多人只得大機不得大用只如山中和尚與麼道意作麼生主云更請舉一遍師纔舉被菴主攔胷一踏師歸舉似溈山山呵呵大笑。

　　師問僧近離甚處僧云向南師拈起拄杖云彼中還說這箇麼僧云不說師云不說這箇還說那箇麼僧云不說師召大德叅堂去僧便去師復召僧應喏師云近前來僧近前師便打。

　　雲門偃云仰山若無後語爭識得人。

　　師因大溈問大地眾生業識茫茫無本可據子作麼生知他有之與無師云某甲有驗處時有一僧從面前過師召云闍黎其僧回首師云和尚這箇便是業識茫茫無本可據溈山云此是師子一滴乳迸散六斛驢乳。

　　師問溈山大用現前請師辨白溈山下座歸方丈師隨後入溈問子適來問什麼話師再舉溈山云還記得吾答不師云記得溈云試舉看師便出去溈云錯師回首云香嚴師弟來莫道某甲無語。

　　師一日侍溈山忽聞鳥鳴溈云伊說事却徑師云不可向別人道溈云何故恁麼道師云為伊說太直溈云多少法門寂子一時推下師云推下事作麼生溈敲禪牀三下。

　　師一日忽見異僧乘空而至作禮而立於前師問近離甚處僧云早辰離西天師云何太遲生僧云游山翫水師云神通妙用不無闍黎佛法須還老僧僧云特來東土禮文殊却遇小釋迦遂出西天貝多葉與師作禮乘雲而去。

　　東林緫云諸方商量如麻似粟盡道這碧眼胡兒來無蹤去無迹直是光前絕後若不是仰山也難為縱奪諸禪德殊不知這碧眼胡兒騰空而來騰空而去一生只在虛空裏作活計有什麼光前絕後大小仰山被他將兩杓惡水驀頭澆了也當時集雲峯下自有正令何不施行大眾且道作麼生是正令咄。

　　續黃龍新云大小仰山被這僧熱瞞更出貝多梵書塗糊一上如今更有異僧乘空而至雲巖門下喚來洗脚。

　　泐潭凖云可惜仰山放過這漢當時若是寶峯便與擒住須教維那僧堂前撞鐘集眾責狀趕出況佛法不當人情既稱羅漢諸漏已盡梵行已立為什麼不歸家穩坐只管遊山翫水。

　　昭覺勤云驅耕夫之牛奪飢人之食是從上爪牙這羅漢具許多神通妙用到仰山面前直得目瞪口呿何故鶴有九臯難翥翼馬無千里謾追風。

　　大溈泰云大眾仰山只知進前趂鹿不知身墮網羅尊者偶爾成文頗有衲僧氣息若人會得許你倒捋虎鬚。

　　師因一梵僧來叅師於地上畫半月相僧近前添作圓相以脚抹却師展兩手僧拂袖便出。

　　師因[目*(宜/八)]坐次有僧潛來身邊立師開目見遂於地上作一圓相相下書一水字顧視其僧僧無對。

　　師一日坐次有僧至云不審乃從東邊义手而立以目視師師乃垂下一足僧却從東過西立師又垂下一足僧却向中間立師𠬧兩足僧禮拜師云老僧自住來不曾打僧今日打去。

　　師因鹽官會下有數人到溈山不肯伏一日因普請西莊般禾次師至嶺頭放下後十數人亦到放下師遂舉起禾檐向諸人前行一帀云有麼有麼其一行僧並無對師云賺殺人便檐禾去。

　　師作沙彌時一日念經聲高乳源和尚云寂子汝念經恰似哭師云某甲只與麼未審和尚又如何源乃顧視師云若與麼與哭何別源休去(或曰鷃山)。

　　師問東寺借一路過那邊還得不寺云大凡沙門不可秪一路也別更有麼師良久寺却問借一路過那邊得不師云大凡沙門不可只一路也別更有麼寺云秪有此師云大唐天子決定姓金。

　　師因溈山餧鵶生飯次回頭見師乃云今日為伊大上堂一上師云某甲隨例得聞溈云聞底事作麼生師云鵶作鵶鳴鵲作鵲噪溈云你爭奈聲色何師云和尚適來道什麼溈云我只道為伊大上堂一上師云為什麼喚作聲色溈云雖然如此驗過也何妨師云大事因緣作麼生驗溈山竪起拳師云終是指東畫西溈云子適來問什麼師云問和尚大事因緣溈云為什麼喚作指東畫西師云為著聲色故某甲所以問過溈云並未曉了此事師云如何得曉了此事溈云寂子聲色老僧東西師云一月千江體不分水溈云應須與麼始得師云如金與金終無異色豈有異名溈云作麼生是無異名底道理師云瓶盤釵釧券盂盆溈云子說禪如師子吼驚散狐狼野干之屬。

　　師在溈山前坡牧牛次見一僧上山不久却下來師乃問上座何不且在山中僧云秪為因緣不契所以便下來師云有何因緣不契請舉看僧云和尚問某甲名什麼遂答歸真和尚云真歸何在某甲無對師云上座却回向和尚道某甲道得也和尚問作麼生道但云眼裏耳裏鼻裏其僧却回一如所教溈山云脫空謾語漢此是五百人善知識語。

　　師因溈山問涅槃經四十卷幾卷是佛說幾卷是魔說師云緫是魔說溈休去師隨後云某甲適來拙祗對和尚猶疊石峯頭草溈云許汝眼正。

　　師因見雪師子乃指云還有過得此色者麼眾無對。

　　雲門偃云當時好便與推倒。

　　雪竇顯云雲門只解推倒不解扶起。

　　續瑯瑘覺云即今問汝諸人推倒扶起相去多少拄杖拶過眉毛鼻孔呵呵大笑擲下拄杖。

　　淨慈昌云推倒也錯扶起也錯還有過得此色者麼。

　　師因問香嚴聞師弟近日有悟道頌試舉看嚴遂舉擊竹頌師云此是閑時搆置嚴又舉一偈曰去年貧未是貧今年貧始是貧去年無卓錐之地今年錐也無師云汝只得如來禪未得祖師禪香嚴又呈偈云吾有一機瞬目視伊若人不會別喚沙彌師云且喜師弟會得祖師禪。

　　報慈遂徵云且道如來禪與祖師禪是分不分。

　　長慶稜云一時坐却。

　　雲居錫徵云眾中商量如來禪淺祖師禪深只如香嚴當時何不問如何是祖師禪若置此一問何處有也。

　　瑯瑘覺云武帝求仙不得仙王喬端坐却昇天。

　　溈山喆云香嚴可謂上無片瓦下無卓錐露躶躶赤灑灑沒可把若不是仰山幾乎放過這漢何故不得雪霜力焉知松栢操。

　　續徑山杲云溈山晚年好則極教得一棚肉傀儡直是可愛且作麼生是可愛處面面相看手脚動爭知語話是他人。

　　師掃地次溈山問塵非掃得空不自生如何是塵非掃得師以掃箒掃地一下溈山云作麼生是空不自生師以手指自身又指溈山山云塵非掃得空不自生離此二途又作麼生師又將掃箒掃地一下又指自身却指溈山。

　　師問陸郎中承聞郎中看經得悟是不陸云是弟子因看涅槃經道不斷煩惱而入涅槃師竪拂子云只如這箇作麼生入陸云入之一字也不用得師云入之一字不為郎中陸便起去(一本謂鄭愚問)。

　　清涼欽云上座且道入之一字為什麼人又云郎中且莫煩惱。

　　雪竇顯於仰山舉拂處別云拂子到某甲手裏也又別後語云我將謂你是箇俗漢。

　　師因一僧叅便問和尚還識字不師云隨分僧以手畫圓相托呈師以衣袖拂之僧又作半月相托呈師以兩手作背拋勢僧以目視之師低頭僧遶師一帀師便打僧遂出。

　　師一日坐次有僧來作禮師不顧其僧乃問師識字不師云隨分僧乃右旋一帀云是什麼字師於地上書十字詶之僧又左旋一帀云是什麼字師改十字作卍字僧畫圓相以兩手托如脩羅擎日月勢云是什麼字師畫一圓相圍却卍字僧乃作婁至勢師云如是如是此是諸佛之所護念汝亦如是吾亦如是汝善護持善哉善哉好去其僧禮謝騰空而去時有一道者見後經五日遂問師云汝還見不者云某甲見出門騰空而去師云此是西天羅漢故來探吾道者云某甲雖覩種種三昧不辨其理師云吾以義為汝解釋此是八種三昧是覺海變為義海體同然此義合有因有果即時異時緫別不離隱身三昧也。

　　師夏末問訊溈山溈云子一夏不見上來在下面作何所務師云某甲在下面鋤一片畬種一籮粟溈云子今夏不虛過矣師却問和尚今夏作得箇什麼溈云日中一食夜間一寢師云和尚今夏亦不虛過道了乃吐舌溈云寂子何得自傷己命。

　　溈山喆云仰山眼照四天下到大圓面前却向淨地喫交大圓可謂養子之緣不免掛後人脣齒。

　　續龍門遠云溈仰父子尋常相見遊戲神通不同小小還有知得底麼若無山僧與汝諸人說看開得一片畬綿綿密密兩頓粥飯其道自辦山僧一夏與諸人相見自是諸人不薦若也薦成一片是什麼一片看取當門箭。

　　西禪需云溈仰父子出入卷舒得能自在諸人切不得作世諦商量又不得作佛法解會既緫不許與麼商量畢竟如何會開得一片畬種得一籮粟回頭閑一望山青水又綠終日只一餐夜後只一宿困來伸脚眠千足與萬足相將八月九月來籬邊爛熳鋪黃菊。

　　東林顏云今時師僧千百成羣經冬過夏虛消歲月深屈古人東林不是檢點先聖仰山逞俊太過吐舌只得一半。

　　師問僧甚處來僧云幽州師云我恰要幽州信幽州米作麼價僧云某甲無端從他市橋上過踏折他橋梁。

　　續保寧勇云放你三十棒。

　　師因龐居士問久嚮仰山到來因甚却覆師竪拂子士云恰是師云是仰是覆士乃打露柱云雖然無人也要露柱證明師擲下拂子云若到諸方一任舉似。

　　續隱靜岑云大小小釋迦被龐居士一拶直得手忙脚亂只如居士打露柱一下又作麼生鯨吞海水盡露出珊瑚枝。

　　師到巖頭頭舉起拂子師展坐具頭拈拂致師背後師將坐具搭肩上出頭云我不肯汝放只肯汝収。

　　師因石霜下有二禪客到溈山云此間無一人會禪後普請搬柴次師見二禪客歇將一橛柴問云還道得麼俱無語師云莫道無人會禪好歸對溈山云今日二禪客被慧寂勘破溈云什麼處被子勘破師便舉前話溈云寂子又被吾勘破。

　　師因溈山開示云汝雖獨自迴光返照別人不知汝解處汝試將實解獻老僧看師云若教某甲自看到這裏無圓位亦無一物一解得獻和尚溈云無圓位處元是汝作解處未離心境在師云既無圓位何處有法把何物作境溈云適來是汝作與麼解是不師云是溈云若與麼具足是心境法未脫我所心在元來有解爭道無解獻我許汝信位顯人位隱在(一本小異大同)。

　　師住東平時溈山附書并鏡一面至師陞堂受書乃提起鏡示眾云大眾溈山將鏡來而今且道是溈山鏡東平鏡若道是東平鏡又是溈山寄來若道是溈山鏡又在東平這裏道得則存取道不得則打破去也如是三舉眾皆無對師乃撲破。

　　五祖戒云更請和尚說道理看驀奪打破。

　　師因叅東寺寺云已相見了不用上來師云與麼相見莫不當麼寺便歸方丈閉却門師歸舉似溈山山云寂子是什麼心行師云若不與麼爭識得伊(師到乳源語亦頗同)。

　　保福展云仰山大似蚊子上鐵牛。

　　承天宗云仰山識得東寺強說道理即不可設使溈山去也未能得與東寺相見在。

　　師一日因溈山以兩手相交過各撥三下却竪一指師亦以兩手相交過各撥三下却向胷前仰一手覆一手以目瞻視溈山休去。

　　鄧州香嚴智閑禪師示眾云如人在千尺懸崖口銜樹枝手無所攀脚無所踏忽有人問西來意不對則違他所問若對又喪身失命當恁麼時作麼生即是時有虎頭上座云上樹即不問未上樹請和尚道師呵呵大笑。

　　雪竇顯云樹上道即易樹下道即難老僧上樹也致將一問來。

　　翠巖芝云問者對者不免喪身失命如今衲僧作麼生。

　　續徑山杲云吞得栗𣗥蓬透得金剛圈看這般說話也是泗州人見大聖。

　　大溈果云香嚴慈悲之故有落草之談仔細檢點將來未免弄巧成拙。

　　鼓山珪云香嚴大似蕭何制律。

　　師初開堂溈山令人送拄杖并書到師接了云蒼天蒼天僧便問和尚為甚如此師云只為春行冬令。

　　師因僧問如何是道師云枯木裏龍吟僧云不會師云髑髏裏眼睛後有問石霜如何是枯木裏龍吟霜云猶帶喜在問如何是髑髏裏眼睛霜云猶帶識在又有問曹山如何是枯木裏龍吟山云血脉不斷問如何是髑髏裏眼睛山云乾不盡問未審還有得聞者麼山云盡大地未有一箇不聞問未審龍吟是何章句山云也不知是何章句聞者皆喪。

　　續神鼎諲云石霜一向打揲向真界裏作活計又舉曹山云恁麼會取好。

　　昭覺勤云念不異心不差圓融五位君臣跳過無明三毒便可以向枯木上生花寒巖中吹律看他三箇老宿一人透語滲漏一人透情滲漏一人透見滲漏若善叅詳便可玄關獨步還委悉麼莫守寒巖異草青坐斷白雲機不妙。

　　徑山果舉圓悟透三種滲漏語了云諸人還揀得出麼若揀不出妙喜不惜眉毛為諸人說破香嚴透語滲漏被語言縛殺石霜透情滲漏被情識使殺曹山透見滲漏被見聞覺知惑殺分明說了具眼者辨。

　　師因溈山問平生學解緫不要作麼生是大德自己師道不得限三日亦無語溈云大德何不且下山歇去師便下山遇著首座問什麼處去師云被和尚問自己道下得且下山去座云何不住去師云某甲自己尚道不得爭敢住座云不是與麼住香嚴山有古寺基汝去住持我化齋粮與汝。

　　師因僧問不慕諸聖不重己靈時如何師云萬機休罷千聖不携當時踈山在眾作嘔聲云是何言歟師問阿誰眾云師叔師云不諾山僧那山出眾云是師云師叔莫道得麼山云道得師云試道看山云若教某甲道還師資禮始得師乃下座禮拜准前語問山云萬機休罷猶有物在千聖不携亦從人得師云却請師叔道山云何不道肯諾(或曰重)不得全師云肯又肯什麼諾又諾阿誰山云肯即肯他諸聖諾即諾自己靈師云饒你與麼也須三十年倒屙設使住山近山無柴燒近水無水喫分明記取後住踈山果如師記至二十七年病愈自云香嚴師兄記我三十年倒屙今少三年在每至食畢以手抉而吐之以應前記山後問道怤長老肯重不得全作麼生會怤云全歸肯重山云不得全又作麼生怤云箇中無肯路山云方愜病僧意。

　　杭州徑山洪諲禪師因佛日長老至師云伏承長老獨化一方何以荐游峯頂日云朗月當空挂氷霜不自寒師云莫便是長老家風不日云峭峙萬重關於中舍寶月師云此猶是文言作麼生是長老家風日云今日頼遇佛日日却問隱密全真時人知有道不得太省無辜時人知有道得於此二途猶是時人升降處未審長老親道自道如何道師云我家道處無箇道日云如來路上無私曲便請玄音和一場師云任汝二輪更互照碧潭雲外不相關日云為報白頭無限眾此回年少莫歸鄉師云老少同倫無向背我家玄路勿叅差日云一言定天下四句為誰留師云汝言有三四我道其中一也無因有偈云東西不相顧南北與誰留汝即言三四我即一也無。

　　師因僧問掩息如灰時如何師云猶是時人功幹僧云幹後如何師云耕人田不種僧云畢竟如何師云禾熟不臨場。

　　續天童華云鳳閣香沉雪巢夜冷半䆫明月和氣靄然正與麼時且道歸宗與徑山還有相見分也無見與不見且止只如這僧與麼問還具眼麼苟或未然雲藏無縫襖鳥宿不萌枝。

　　師因僧問如何是長師云十聖不能量僧云如何是短師云蟭螟眼裏著不滿其僧不肯便去舉似石霜霜云只為太近實頭僧問如何是長霜云不屈曲僧云如何是短霜云雙陸盤中不喝彩。

　　福州長慶大安禪師(始住大溈時號懶安)示眾云有句無句如藤倚樹踈山聞逕往彼請問值師泥壁次便問云有句無句如藤倚樹豈不是和尚道師云是山云怱遇樹倒藤枯時如何師放下泥盤呵呵大笑歸方丈山隨後云某甲三千里賣却布單特為此因緣而來和尚何得相弄師云侍者討錢還伊去遂囑云向後有獨眼龍為汝點破在山後到明招舉前話招云大溈可謂頭正尾正只是不遇知音山却問樹倒藤枯時如何招云更使溈山笑轉新山因有省乃云溈山元來笑中有刀遂遙禮悔過。

　　續開福寧舉有句無句語了良久云會麼深秋簾幙千家雨落日樓臺一笛風。

　　師問百丈云學人欲識佛如何是佛丈云大似騎牛覓牛師云識後如何丈云如人騎牛至家師云未審始終如何保任即得相應去丈云譬如牧牛之士執杖視之勿令犯人苗稼。

　　福州雙峯和尚因仰山問師弟近日見處如何師云據某甲見處實無一法可當情仰云汝解猶在境師云某甲只如此師兄又如何仰云汝豈無能知無一法可當情者溈山聞云寂子一句疑殺天下人。

　　溈山喆云前箭猶輕後箭深無限平人被陸沉。

　　續東禪嶽云解弄不須霜刃劒延齡何必九還円。

　　福州靈雲志勤禪師因見桃花悟道有頌云三十年來尋劒客幾回葉落又抽枝自從一見桃花後直至如今更不疑舉似溈山山云從緣得入永不退失汝善護持次舉似玄沙沙云諦當甚諦當敢保老兄猶未徹在。

　　長慶稜因僧問玄沙意旨如何慶云將謂胡鬚赤更有赤鬚胡。

　　續翠巖芝云有一人如今問玄沙意作麼生且道此人還徹也未。

　　黃龍心云諸人且道靈雲當初見底是桃花不是桃花若是桃花天下人見緫須悟道若不是桃花爭奈見有桃花擬向甚處看作麼生說箇見底道理。

　　五祖演云說什麼諦當更叅三十年。

　　昭覺勤云千鈞之弩不為鼷鼠而發機靈雲既撥轉天關玄沙乃掀飜地軸且道那箇是未徹處。

　　徑山杲云一家有事百家忙。

　　師問僧甚處去僧云雪峯去師云我有一信寄雪峯僧云便請師脫履拋向面前僧便去雪峯問甚處來僧云靈雲來峯云和尚安不僧云有信相寄道了脫履拋向面前峯休去。

　　溈山秀云雪峯既不能辨他來信端的這僧又秪知依模畫樣鈍置他靈雲忽若當時道我有一信寄他僧云便請靈雲只據坐這僧又若為通露不可大丈夫漢為人馳達教他一言不措。

　　師因長生問混沌未分時如何師云露柱懷胎生云分後如何師云如片雲點太清生云未審太清還受點也無師不對生云恁麼則含生不來也師亦不對生云直得純清絕點時如何師云猶是真常流注生云如何是真常流注師云似鏡常明生云未審向上還有事也無師云有生云如何是向上事師云打破鏡來與你相見(一本少異)。

　　續芭蕉徹云相見便休又打破鏡作什麼白兆圓云若不打破鏡爭得相見。

　　大陽延云即今破也又作麼生相見乃云照盡體無依通身難辨的。

　　開福寧云好諸禪德盡十方界是一面鏡作麼生說箇打破底道理直饒眼親手辦光境俱忘如鷄抱卵啐啄同時正好喫報慈拄杖何故弄影禪和如麻似粟。

　　黃龍忠云二尊宿發明本分大事可謂如切如磋如琢如磨不妨端的檢點將來大似貼肉汗衫未能脫體致使有般漢隨語生解便向未分時計較打破鏡處說道理驢年解悟去若據牧菴見處說甚混沌分與未分打破鏡與不打破鏡直饒向露柱懷胎處會得正是片雲點太清諸仁者還委悉麼待虛空落地即向你道。

　　天童覺云分與未分玉機夜動點與不點金梭暗拋直是一色純清未得十成穩坐且道打破鏡來向甚處相見還會麼清秋老兔吞光後湛水蒼龍蛻骨時。

　　師因僧問佛未出世時如何師竪起拂子僧云出世後如何師亦竪起拂子僧不肯後到雪峯峯問甚處來僧云靈雲來峯云有何言句僧舉前話峯云你肯他麼僧云不肯峯云你問我與你道僧云佛未出世時如何峯竪起拂子僧云出世後如何峯放下拂子僧禮拜峯便打僧後到玄沙舉前話沙問你怎生會僧云不會沙云我與你作箇譬喻如人賣一片園東西四至結契緫了也中心有箇樹子猶屬我在。

　　溈山喆云這僧一張弓兩隻箭擬撥亂天下至玄沙面前一箇伎倆施展不得何故鶴有九臯難翥翼馬無千里謾追風。

　　續雲門偃於兩竪拂處云前頭即是後頭打不著。

　　福州九峯慈慧禪師因溈山上堂云汝等諸人只得大體不得大用師便抽身出去溈山召師師更不回顧溈山云此子堪為法噐。

　　保福展云依稀似曲失前忘後。

　　晉州霍山大禪佛景通禪師因到仰山前乃翹一足云西天二十八祖亦如是唐土六祖亦如是和尚亦如是某甲亦如是仰山下禪牀打四藤條。

　　雪竇顯云藤條未到折因甚只與四下須是箇斬釘截鐵漢始得。

　　翠巖芝云亦不得作賞亦不得作罰如今作麼生會。

　　續棲賢遷云苦瓠連根苦甜𤓰徹蒂甜。

　　昭覺勤云師資會合輥芥投針一期借路經過不免遞相鈍置雪竇道藤條未到折因甚只打四下胡餅裏討甚麼汁又云須是斬釘截鐵漢始得大似隨邪逐惡。

　　雲蓋智云大禪佛翹一足仰山打四藤條不是盲枷瞎棒且欲分付知音若不同牀睡焉知被裏穿。

　　師後到霍山自云集雲峯下四藤條天下大禪佛叅山乃喚維那打鐘者師便走。

　　雪竇顯云這漢雖見機而變爭奈有頭無尾。

　　續昭覺勤云這漢擔却仰山冬𤓰印子向人前賣弄若不是霍山幾被塗糊雖然如是可惜令行一半當時不用喚維那好與擒住更打四藤條且聽這漢疑三十年。

　　滁州定山神英禪師因椑樹問不落數量請師道師提起數珠云是落不落樹云圓珠三竅時人知有請師圓前話師便打樹拂袖而出師云三十年後搥胷大哭去在樹住後示眾云吾三十年前被定山熱謾不同小小。

　　雪竇顯云定山用即用爭奈險椑樹知即知要且未具擇法眼試請辨看。

　　師一日見首座洗衣遂問作什麼座提起衣師云洗底是甚衣座云福州使鐵錢師乃令維那移下首座挂搭。

　　元康和尚因謁石樓樓纔見便収足坐師云得與麼威儀周足樓云汝適來見什麼師云無端被人領過樓云是與麼始為真見師云苦哉賺却幾人來樓便起身師云見即見已動即不動樓云盡力道不出定也師拊掌三下。

　　南泉願云天下人斷這兩箇是非不得若斷得與他同叅。

　　京兆米和尚(或謂米七師或曰米胡者)因僧問自古上賢還達真正理麼師云達僧云秪如真正理作麼生達師云當時霍光賣假銀城與單于契書是什麼人做僧云某甲直得杜口無言師云平地教人作保。

　　師令僧問仰山今時還假悟去不仰云悟即不無爭奈落在第二頭何師乃肯之。

　　續泐潭清云門庭施設米胡深肯仰山第二頭若是入理深談第一頭猶未悟在。

　　天童華云米胡提本分鉗鎚仰山展劒刃上事二老於唱教門中足可稱尊若是衲僧門下緫是喫棒底漢。

　　師問僧近離甚處僧云藥山師云藥山老子近日如何僧云大似一片頑石師云得漝麼鄭重僧云也無你提掇處師云非但藥山米胡亦漝麼僧近前顧視而立師云看看頑石動也其僧便出。

　　雪竇顯云米胡也縱奪可觀爭奈死而不弔。

　　溈山喆云米胡好片頑石多少遊人不識及乎衲僧一見不免將南作北。

　　續昭覺勤云雪竇細處細如米末冷處冷似氷霜要且只見錐頭利若據蔣山見處只這米胡趂得老鼠打破油甕。

　　天童華云這僧豈不是具眼尀耐却將藥山一片頑石到處賣弄苟非米胡深辨端倪幾遭惑亂是你諸人試辨看。

　　襄州王敬初常侍一日治事次米和尚至侍乃舉筆示之米云還判得虛空麼侍乃擲下筆入宅更不相見米和尚致疑明日憑華嚴置茶筵次設問昨日米和尚有何言句便不得相見侍云獅子咬人韓獹逐塊米纔聞乃省遽出朗笑云我會也我會也侍云會即不無你試道看米云請常侍舉侍乃竪起一隻筯米云這野狐精侍云這漢徹去也(一本語少異大意相類)。

　　溈山喆云米胡雖然如是且只得一橛常侍云這漢徹去大似看樓打樓大溈則不然常侍雖是箇俗漢筆下有生殺之權米胡是一方善知識要且出他綣繢不得當時待他擲下筆但向道我從來疑著這漢。

　　常侍與臨濟至僧堂乃問這一堂僧還看經也無濟云不看經還習禪也無濟云不習禪侍云經又不看禪又不習究竟作什麼濟云緫教成佛作祖去侍云金屑雖貴落眼成翳濟云我將謂你是箇俗漢。

　　投子同別云官人何得貴耳賤目。

　　鏡清怤代云比來拋摶引玉。

　　溈山喆云王常侍可謂儒門君子禪門良匠若非智鑑精明爭得是非頴脫。

　　續白雲端云大眾臨濟端的只具一隻眼若是圓通即不然金屑雖貴落眼成翳我將謂你是箇俗漢大眾試斷看。

　　天童華云風行草偃葉落知秋臨濟雖本分鉗鎚常侍乃頂門具眼只如今日判府正言入山與山僧相見雖無僧堂可至亦無佛法商量只這便是出他一頭地處且道以何為驗。

　　靈隱嶽云一著高一著一步闊一步明眼人前猶涉路布鳳棲不在梧桐樹。

宗門統要續集卷第七


永樂北藏第 154 冊 No. 1519 宗門統要正續集


宗門統要續集卷第八(第九同卷)　　　　扶十

　　宋建溪沙門宗永集元建康保寧禪寺住持沙門清茂續集

　　睦州龍興陳尊宿(嗣黃檗運)因僧問高揖釋迦不拜彌勒時如何師云昨日有人問趂出了也僧云和尚恐某甲不實那師云拄杖不在苕菷柄聊與三十。

　　雪竇顯云睦州只有受璧之心且無割城之意。

　　續南堂靜云衲僧家高揖釋迦不拜彌勒不為分外也須是本分鉗鎚方能知其真偽何故出羣須是英靈漢敵勝還他獅子兒選佛若無如是眼直饒千載亦奚為。

　　西禪需云若要扶持大法舉唱宗乘這老漢却較些子諸人要見睦州麼劒為不平離寶匣藥因救病出金瓶。

　　靈隱嶽云以毒攻毒以楔出楔還他睦州老漢始得今日有人恁麼問虎丘也只恁麼答何故盡法無民。

　　師示眾云我見百丈不識好惡大眾纔集以拄杖一時打下復召大眾眾回首又云是什麼有甚共語處黃檗和尚眾纔集以拄杖一時打下復召大眾眾回首又云月似彎弓少雨多風猶較些子。

　　雪竇顯云說甚猶較些子直是未在據雪竇眾集一時打下便休或有箇無孔鐵鎚為眾竭力善能擔荷可以籠罩古今乾坤把斷乃驀拈拄杖云放過一著。

　　石門聦舉黃檗語了云前來甚是奇特後來龍頭蛇尾。

　　天聖泰云殺人須見血。

　　續瑯瑘覺云若入洪波裏須是弄潮人。

　　靈隱嶽云轉見誵訛這幾箇老漢出來張羅布網却向平地上撈鰕摝蜆用盡自己心笑破他人口。

　　師因西峯長老至致茶果次問長老今夏在甚處安居峯云蘭溪師云有多少眾峯云七十來人師云時中將何示徒峯拈起柑子師云著什麼死急。

　　師問僧近離甚處僧便喝師云老僧被你一喝僧又喝師云三喝四喝後作麼生僧無語師便打云這掠虛漢。

　　續泐潭清云這僧只解瞻前不能顧後恁麼行脚鈍置殺人黃龍即不然待他道三喝四喝後如何將坐具一摵拂袖便行非唯截斷睦州葛藤且與天下衲僧出氣。

　　靈隱嶽云老睦州甚生氣槩却向這僧手裏呈欵。

　　師一日喚僧云大德僧回首師云擔板漢。

　　雪竇顯云睦州只具一隻眼何故這僧喚既回首因甚却成擔板。

　　續黃龍心云雪竇亦只具一隻眼這僧喚既回頭因甚却不成擔板。

　　鼓山珪云睦州和尚被這僧勘破。

　　師因秀才相看云會二十四家書師以拄杖空中點一點云會麼秀才罔措師云又道會二十四家書永字八法也不識。

　　黃龍南云睦州一點直在威音王已前及乎八法論書却被箇俗人勘破若是黃龍即不然孔門弟子無人識碧眼胡僧笑點頭。

　　溈山喆云睦州不妨用得這一點妙又似以勢欺人大溈即不然乃畫一圓相云會麼字義炳然文不加點。

　　續徑山印舉大溈語了云睦州大似如風吹水自然成紋惜乎逞俊太過烏焉成馬山僧今日客來雖有拂子拄杖盡以束之高閣何故文不在茲。

　　師示眾云裂開也在我捏聚也在我時有僧問如何是裂開師云三九二十七菩提涅槃真如解脫即心是佛我且與麼道你又作麼生僧云某甲不與麼道師云盞子撲落地楪子成七片。

　　雲峯恱云相罵饒你接觜相唾饒你潑水。

　　續天童華云我且問你諸人雲峯與麼道為復是會睦州意明睦州語歸宗因行不妨掉臂不是禪不是道不是玄不是妙久立珍重。

　　天童覺云睦州用處直是長三短五七縱八橫撒在面前拋向背後不妨奇特然則門庭施設自是一家入理深談不啻百步。

　　靈隱嶽云也好笑睦州被這僧拶得恰似落湯螃蠏七手八脚一時露。

　　師因雲門敲門乃問誰門云某甲師開門便擒住云道道門擬議師便推出云秦時轢𨍏鑽。

　　師問僧甚麼處來僧云瀏陽師云彼中老宿祗對佛法大意道什麼僧云徧地無行路師云老宿實有此語不僧云實有師拈拄杖打云這念言語漢。

　　師因僧問門前金剛托即乾坤大地不托即絲髮不逢時如何師云吽吽我不曾見此問先跳三千倒退八百你作麼生僧云諾師云先責一紙罪狀好便打其僧擬去師云來我共你葛藤托即乾坤大地你且道洞庭湖水深多少僧云不曾量度師云洞庭湖又作麼生僧云秪為今時師云只這葛藤尚不會又打。

　　師問僧近離甚處僧云仰山師云五戒也不持僧云什麼處是妄語師云這裏不著沙彌。

　　師問僧甚處來僧云那邊劄師云老僧屈僧云和尚知即得師云擔枷過狀劈脊便打。

　　雲峯恱云睦州何用繁辭那邊劄劈脊便棒。

　　師問僧近離甚處僧云河北師云河北有箇趙州和尚上座曾到彼麼僧云某甲近離彼中師云趙州有何言句示徒僧舉喫茶話師乃云慙愧却問僧趙州意作麼生僧云只是一期方便師云苦哉趙州被你將一杓屎潑了也便打師却問沙彌你作麼會沙彌便設拜師亦打其僧往沙彌處問適來和尚打你作什麼彌云若不是我和尚不打某甲。

　　雪竇顯云這僧克由尀耐將一杓屎潑他二員古佛諸上座若能辯得非唯與趙睦二州雪屈亦乃雪竇與天下老宿無過若道不得到處潑人卒未了在。

　　續徑山杲云雪竇只知一杓屎潑他趙睦二州殊不知這僧當時被趙州將一杓屎潑了却到睦州又遭一杓只是不知氣息若知氣息什麼處有二員古佛。

　　師因吳尚書至門首便問三門俱開弟子從何門而入師召尚書尚書應諾師云從信門而入。

　　雪竇顯別云客是主人相師。

　　師示眾云你等諸人還得箇入頭處也未若未得箇入頭須得箇入頭若得箇入頭不得孤負老僧。

　　雲峯恱云古人與麼道和身放倒了也汝諸人還相委悉麼若相委悉孤負睦州若不相委悉雲峯亦遭連累。

　　續法雲秀云還會麼睦州便是陳蒲鞋若見可謂大施門開更無壅塞其或未然莫道不窒礙好叅。

　　白雲端云睦州老兒可謂經事多矣要坐便坐要行便行雖然如是天無全功。

　　雪竇宗舉拂子云我若恁麼穿却睦州鼻孔若不恁麼換却睦州眼睛又云今人明明向你道尚自不會驢年夢見麼。

　　師見僧來云見成公案放你三十棒(雲峯恱云作賊人心虛)僧云某甲如是師云寺門前金剛為什麼豎拳僧云金剛尚乃如是師便打。

　　雲門偃云睦州正恁麼時天下人披枷帶鎻。

　　續徑山杲云雖然無孔笛撞著氊拍板直是五音調暢六律和諧仔細檢點將來未免傍觀者哂且道誰是傍觀者良久云不得動著動著打折你驢腰。

　　東禪嶽云臨危不變真大丈夫當時若不是這僧幾被打破蔡州諸人還識睦州麼貧無達士將金贈病有閑人說藥方。

　　師一日見僧行胡餅次乃云行箇甚麼僧云胡餅師云這俗漢。

　　保福展云睦州也好低聲。

　　師問武陵長老了即毛吞巨海始知大地一微塵作麼生陵云和尚問誰師云問長老陵云何不領話師云是我不領話你不領話。

　　雪竇顯云墮也墮也復云這葛藤老漢好與劃斷拈拄杖云什麼處去也。

　　鎮州臨濟慧照義玄禪師在黃檗會中因第一座勉令問黃檗如何是佛法的的大意檗遂與二十棒如是三次問每蒙賜棒乃告辭第一座云早蒙激勸問法累蒙和尚賜棒所恨愚魯且往諸方去第一座遂白黃檗云義玄上座雖是後生却甚奇特後五日為一株大樹蔭覆天下人去在要起去忽辭和尚願垂提誨師明日乃辭黃檗檗指往大愚處必為汝說師至大愚愚問什麼處來師云黃檗來愚云黃檗有何言句師遂舉前話復云不知過在甚處愚云黃檗與麼老婆心為汝得徹困猶覓過在師於是大悟乃云元來佛法無多子愚扭住云尿牀鬼子適來又道不會而今又道佛法無多子是多少速道速道師便於大愚肋下築三拳愚托開云汝師黃檗非干我事師返黃檗檗問來來去去有甚了期師云只為老婆心切遂舉前話檗云大愚老漢饒舌待見與打一頓師云說甚待見即今便打遂與黃檗一掌檗吟吟而笑云這風顛漢來這裏捋虎鬚師便喝檗云侍者引這風顛漢叅堂去(有本小異大同)。

　　溈山祐問仰山臨濟得大愚力黃檗力仰云非但捋虎鬚亦解坐虎頭。

　　師示眾云我於先師處三次問佛法大意三次被打如蒿枝拂相似如今更思一頓誰與下手時有僧出云某甲下手師拈棒度與僧擬接師便打。

　　雪竇顯云臨濟放去較危収來太速。

　　續五祖戒云臨濟大似貧兒思舊債。

　　雪竇宗云且道臨濟今日用底棒與當時喫底棒是同是別若道同孤負他黃檗若道別屈他臨濟若也盡其機來且道在阿誰分上乃拈拄杖云退後退後。

　　天童華云臨濟在黃檗處三度喫棒底意旨諸人還覻得透也未直饒一咬便斷也未是大丈夫漢三世諸佛口挂壁上天下老和尚將什麼喫飯。

　　靈隱嶽舉雪竇語了拈拄杖云臨濟據令而行不知孤負黃檗雪竇盡力擔板也只見一邊且道薦福節文在甚處擲下拄杖。

　　師因趙州遊方到院在後架洗脚次師便問如何是祖師西來意州云恰遇山僧洗脚師近前作聽勢州云會即便會啗啄作什麼師便歸方丈州云三十年行脚今日錯為人下註脚。

　　續法雲秀云眾中商量道趙州不識臨濟作賊却為他下箇註脚臨濟當時作聽勢何不劈耳便掌若恁麼商量何曾夢見趙州識得臨濟殊不知兩箇盡是老賊須知一箇好手敢問諸人那箇是好手具眼者辨取。

　　教忠光云臨濟有驗人眼趙州又飽叢林等閑略露風規自然頭正尾正還會麼若不得流水還應過別山。

　　師侍德山次山云今日困師云這老漢寐語作麼(或云德山回顧云欲借一問得麼師便喝)山便打師掀倒禪牀。

　　雪竇顯云二員作者具啐啄同時眼有啐啄同時用雪竇擬向飢鷹爪下奪肉餓虎口裏爭餐敢謂德山臨濟俱是瞎漢有人辯得天下橫行。

　　雲峯恱云奇怪諸德看此二員作家一拶一捺略露風規大似把手上高山雖然如是未免傍觀者哂且道誰是傍觀者喝一喝下座。

　　續徑山杲云雲峯與麼批判大似普州人徑山若見縳作一束送在河裏不見道蚌鷸相持俱落漁人之手。

　　西堂顯云然則德山門下草偃風行爭奈臨濟當機不讓雖然如是未出葛藤窠裏。

　　護國元云奇怪諸禪德二老漢忒煞傍若無人當時真如若見每人與二十棒且道利害在什麼處有人明得許汝親見臨濟德山要見真如亦未可何故鶴有九臯難翥翼馬無千里謾追風。

　　師到三峯平和尚問發足甚處師云黃檗平云黃檗近日有何言句師云金牛昨夜遭塗炭直至如今不見蹤平云秋風吹玉管那箇是知音師云直透萬重關不住青霄外平云此語太高生師云龍生金鳳子衝破碧瑠璃平云且坐喫茶。

　　師因赴普請鋤茶次黃檗後至師問訊了按钁而立檗云莫是困耶師云纔钁地何言困檗拈拄杖便打師接住推倒檗乃喚維那拽起我來維那云和尚爭容得這風顛漢檗却與維那一掌師遂钁地云諸方火葬我這裏活埋。

　　溈山祐問仰山黃檗與臨濟此時作麼生仰云作賊人不在邏贓人喫棒。

　　溈山喆云黃檗倒地維那扶起火葬活埋清風未已。

　　續三交嵩云正狗不偷油鷄銜燈盞走。

　　師在黃檗栽杉松次黃檗云深山裏栽許多樹作麼師云一與山門作境致二與後人作標榜道了將鋤打地一下檗云雖然如是子已喫吾二十棒了也師又打地一下噓兩聲檗云吾宗到汝大興於世。

　　溈山祐問仰山黃檗當時只囑臨濟一人別更有在仰云有只是年代深遠不欲舉似和尚溈山云雖然如是吾也要知但舉看仰云一人指南吳越令行遇大風即止。

　　溈山喆云臨濟與麼大似平地喫交雖然如是臨危不變方稱丈夫黃檗云吾宗到汝大興於世也是憐兒不覺醜。

　　續天童華云黃檗道雖然如是子已喫吾二十棒了也養子之緣故當如是臨濟正令雖行可惜甘自向钁頭邊活埋仰山見解未出常流豈止遇大風則止當時何不道直待虛空界盡此話方始大行豈不頭正尾正應菴今日捋下面皮要與諸人相見去也驀拈拄杖卓一下云驚羣須是英靈漢敵勝還他獅子兒。

　　師示眾云有一無位真人常向汝等諸人面門出入未證據者看看時有僧出問如何是無位真人師下繩牀扭住云道道僧無語師拓開云無位真人是什麼乾屎橛。

　　雪峯存云臨濟大似白拈賊。

　　雪竇顯云夫善竊者鬼神莫知既被雪峯覻破臨濟不是好手復召大眾雪竇今日換却你諸人眼睛了也你若不信各歸寮舍自摸索看。

　　續瑯瑘覺云臨濟可謂氷稜上度九𨸰劒刃上得全身。

　　薦福行云臨濟老人一條春梁硬似鐵拗不折可憐末後不奈舩何打破戽斗。

　　師問寺主什麼處去來主云州中糶黃米來師以拄杖劃一劃云還糶得這箇麼主便喝師便打次典座至師乃舉似典座座云寺主不會和尚意師云你又作麼生座禮拜師亦打。

　　黃龍南云寺主下喝不可放過典座禮拜放過不可臨濟令行歸宗放過三十年後有人說破。

　　溈山喆云寺主下喝典座禮拜臨濟令行古今獨邁。

　　續黃龍新云典座禮拜有過無功寺主一喝有功無過既是有功為甚麼却被打棒頭有眼明如日要識真金火裏看。

　　天童華云二尊宿雖則力提綱要檢點將來未免依草附木殊不知大小臨濟被這兩箇漢破家散宅還會麼殺人刀活人劒。

　　西禪需云院主一喝電卷雷奔山摧地裂典座禮拜雲収雨散月白風清雖然如是因甚麼緫喫痛棒不見道臥龍纔奮迅丹鳳便翱翔。

　　師臨遷化垂示云吾去後汝等諸人不得滅却吾正法眼藏三聖出云誰敢滅却正法眼藏師云後或有人問你又作麼生聖便喝師云誰知吾正法眼藏向這瞎驢邊滅却聖便作禮。

　　溈山秀云古者忍死待來因何正法眼藏却向瞎驢邊滅臨濟行計速速三聖又却怱怱因斯父子情忘遂使後人失望若不得流水多應過別山。

　　師垂問一人在孤峯頂上無出身之路一人在十字街頭亦無背面那箇在前那箇在後。

　　師垂問有一人論劫在途中不離家舍有一人離家舍不在途中阿那箇合受人天供養。

　　續徑山杲云賊身已露。

　　雲巖游云識取鈎頭意莫認定盤星。

　　師會下有同學二人相問一云離却中下二機請兄道一句子一云擬問則失一云與麼則禮拜老兄去也一云這賊師聞乃陞堂云要會臨濟賔主句問取堂中二禪客便下座。

　　師因一僧叅未人事乃問禮拜即是不禮拜即是師便喝僧遂拜師云這賊僧云這賊便出去師云莫道無事好首座在邊侍立師回問還有過也無座云有師云賔家有過主家有過座云二俱有過師云過在什麼處座便出去師云莫道無事好。

　　南泉願云官馬相踏。

　　續保寧勇云這一羣賊其中有正賊有草賊那箇是正賊那箇是草賊還辯得麼口欵易招贓物難認。

　　護國元云這僧身挨白刃臨濟劒不虛施首座不善傍觀惹得一身泥水雖然如是且道前頭無事與後頭無事相較幾何於此緇素分明不但穿却臨濟鼻孔亦許你眼光爍破四天下其或未然莫道無事好。

　　師一日見普化來乃云我在南方馳書到溈山時知你先在此住待我來及至我到得汝贊佐我今欲建立黃檗宗乘汝切須為我成榹普化珍重下去克符後至師亦如是道符亦珍重下去三日後普化却上問云和尚前日道什麼師拈棒便打下又三日後克符亦上問云和尚前日打普化有甚事師拈棒亦打下至晚陞堂示四料揀語了普化克符二人遂出眾作禮師便下座。

　　續長蘆仁云普化克符不可放過臨濟老人放過不可若是且菴一生擔板無人成榹然雖恁麼須知遠煙浪別有好商量。

　　師一日在僧堂前坐見黃檗來却閉目檗見乃作怖勢遙遙過歸方丈師隨後具威儀去禮謝了退于時首座在畔立檗云這僧雖是後生却知有此事座云老和尚脚跟不點地證據箇後生檗於口上自摑云却是老僧罪過座云知即得。

　　師到京教化至一家門云家常添鉢婆云太無猒生師云飯也未曾得何言太無猒生婆便閉却門。

　　師因黃檗入厨見飯頭乃問作什麼頭云揀眾僧米檗云一日喫多少頭云二石五檗云莫太多頭云猶恐少在檗便打飯頭舉似師師云與汝勘過這老漢纔出侍次檗便舉前話師云飯頭不會請和尚代一轉語便問莫太多麼檗云何不道來日更喫一頓師云說甚來日即今便喫道了便掌檗云這風顛漢又來這裏捋虎鬚師便喝出去。

　　溈山祐云養子方知父慈。

　　仰山寂云大似勾賊破家。

　　師陞堂有僧出師便喝僧亦喝便拜師便打。

　　翠巖芝云臨濟也心麤好彩頼是這僧若是今時衲僧且作麼生出得。

　　續東禪觀云臨濟除是不作作則萬竅怒號這僧摶扶搖而上九萬里。

　　師或見僧來乃豎起拂子僧禮拜師便打。

　　翠巖芝云這僧有理不伸死而不弔且作麼生會如今作麼生與這僧出氣。

　　師或見僧來乃豎起拂子(或云謝和尚指示或時僧不顧)師並打。

　　雲門偃云只冝老漢。

　　師問僧甚處來僧云定州來師拈棒僧擬議師便打僧不肯師云已後遇明眼人去在僧後叅三聖纔舉前話三聖拈棒僧擬議三聖便打。

　　續天童華云臨濟三聖當時若有轉身句後代兒孫未至掃土驀拈拄杖更有一箇甚處去卓拄杖一下。

　　師因有座主相看師乃問講何經論主云某甲荒虛粗習百法論師云有一人於三乘十二分教明得有一人於三乘十二分教明不得是同是別主云明得即同明不得即別時洛浦為侍者乃云座主這裏是甚處說同說別師回首問侍者汝又作麼生者便喝師送座主回遂問適來是汝喝老僧那者云是師便打。

　　師因半夏上黃檗山問訊見黃檗看經乃云我將謂是箇人元來是淹黑豆老和尚住數日乃辭去檗云汝破夏來不終夏了去師云某甲蹔來禮拜和尚檗遂打趂令去師行數里疑此事却回終夏。

　　師應機或多用喝會下僧眾亦學師喝師一日問僧汝緫學我喝我今問汝有一人從東堂出一人從西堂出兩人齊喝一聲這裏分得賔主汝且作麼生分若分不得己後不得學老僧喝。

　　師聞德山示眾云道道道得也三十棒道不得也三十棒師令侍者(即洛浦也)去見他如是道便問道得為甚也三十棒待伊打你便接拄杖推一推者去一如指教德山被一推倒便歸方丈閉却門者回舉似師師云從來疑著這漢雖然如是你還見德山麼者擬議師便打。

　　巖頭奯云德山尋常只據目前一箇拄杖子佛來也打祖來也打爭奈較些子。

　　續雲居齊云只如臨濟道我從來疑著這漢是肯語不肯語為當別有道理試斷看。

　　師訪平田路口見一婆使牛乃問婆婆平田路向什麼處去婆便將牛打一棒云這畜生諸處走到這裏不知路師云我問你平田路什麼處去婆云這畜生五歲也尚使不得師云欲觀前人先觀所使便有抽釘拔屑之意師至平田田問還見我婆也未師云已収下了也田云近離甚處師云江西黃檗田云情知你見作家來師云特來禮拜和尚田云已相見了也師云不然賔主之禮合禮三拜田云既是賔主之禮禮拜著。

　　師會下兩堂上座一日舉頭相顧各下一喝僧舉問師未審具賔主眼不師云雖然如此賔主歷然。

　　承天宗云臨濟此語走殺天下衲僧我即不然當時見僧舉但云一對無孔鐵鎚。

　　續昭覺勤云正勑既行諸侯避道。

　　大溈智云作麼生是賔主歷然底道理若也會得一雙孤鴈撲地高飛其或未然一對鴛鴦池中獨立。

　　師到襄州華嚴嚴見來乃橫按拄杖作睡勢師云莫瞌睡嚴云作家禪客宛爾不同師云侍者點茶來與和尚喫嚴召維那第三位安排(一本曰到翠峯)。

　　師到鳳林林云有事相借問得麼師云何得剜肉作瘡林云海月澄無影游魚逐浪迷師云海月既無影游魚何得迷。

　　或有云觀風波浪起翫水野僧飄師云孤蟾獨耀江山靜長嘯一聲天地秋林云任將三寸輝天靜一句臨機試道看師云路逢劒客須呈劒不遇詩人不獻詩林便坐師便出去。

　　或有云湛寂無高下隨風妄起波師云孤月照臨山嶽靜幾多人向此中休林云老僧與闍黎又作麼生師云高高直透千峯外莫將螢火照山川道了拂袖便出復有一頌云大道絕同各自西東石火莫及電光罔通。

　　溈山祐問仰山臨濟道石火莫及電光罔通從上諸聖以何為人仰云和尚作麼生溈云但有言說都無實義仰云不然溈云子又作麼生仰云官不容針私通車馬溈云如是如是。

　　師因徑山有五百眾少人叅請每日乃遶佛殿前大樹行道念觀音接人與黃檗是同叅寄書與黃檗具言是事檗令師去云你到彼作麼生師云某甲自有方便師到徑山裝腰直上法堂徑山纔舉頭師便喝山擬開口師拂袖便行尋有僧問徑山適來這僧有甚言句便喝和尚山云這僧從黃檗來你要知自去問取是時徑山五百眾太半分散。

　　師因僧叅乃展兩手僧無語師云會麼僧云不會師云䴷圝擘不破與你兩文錢。

　　師因麻谷(第二世者)叅敷坐具問十二面觀音阿那面正師下繩牀一手収坐具一手扭麻谷云十二面觀音向甚麼處去也谷轉身擬坐繩牀師拈拄杖打谷接却相捉歸方丈。

　　師到杏山問如何是露地白牛杏云吽師云啞杏云長老又作麼生師云這畜生。

　　師到龍光問不展機鋒如何得勝光據坐師云大善知識豈無方便光瞪目云嗄師拍手云大眾看這老漢今日敗闕便行。

　　師往鳳林路逢一婆子問甚麼處去師云鳳林去婆云鳳林不在師云甚麼處去婆便行師召婆婆回首師云誰道不在。

　　師一日拈胡餅示洛浦云萬種千般不離這箇其理不二浦云如何是不二之理師再拈起餅示之浦云恁麼則萬種千般也師云屙屎見解浦云羅公照鏡(或依和尚問端長老小異大同)。

　　溈山喆云臨濟便風帆掛洛浦鼓棹掦波然雖如是臨濟門下則得溈山門下不得。

　　師辭黃檗檗問什麼處去師云不是河南便是河北檗便打師約住棒遂與一掌檗呵呵大笑喚侍者將先師禪板拂子來師召侍者將火來檗云汝但將去已後坐却天下人舌頭去在。

　　溈山祐舉問仰山臨濟莫孤負他黃檗也無仰云不然溈云子作麼生仰云知恩方解報恩溈云從上莫有報恩事不仰云有只是年代深遠不欲舉似溈云吾且不知子但舉看仰云如楞嚴會上阿難讚佛云將此深心奉塵剎是則名為報佛恩豈不是報恩之事溈云如是如是見與師齊減師半德見過於師方堪傳受。

　　續焦山體云賔主歷然師資道合輕來重答不墮常情分付先師禪板拂子貴圖坐却天下人舌頭正是憐兒不覺醜假饒索火燒却終不向別處托生會麼老婆心切呵呵笑一任傍人說短長。

　　福州烏石靈觀禪師一日因新到來偶引麵次遂引麵示之其僧便去師晚間問首座今日新到在甚處座云當時便去師云是即是只得一橛。

　　雪竇顯云老觀大似失錢遭罪。

　　報慈遂云甚麼處是少一橛。

　　翠巖芝云老觀道他只得一橛大似壓良為賤彼此出家兒。

　　續東禪觀云總似這箇師僧靈山付囑有在老觀為什麼道只得一橛要會麼若不酬價爭辯真偽。

　　師因雪峯來敲門師云誰峯云鳳凰兒師云作什麼峯云來啗老觀師便開門扭住云道道峯擬議師便托開閉却門雪峯住後示眾云我當時若入得老觀門你這一隊噇酒糟漢向甚處摸索。

　　老宿云雪峯徒有此語當時入不得今也入不得。

　　明招謙代雪峯纔見開門便云動即喪又代老觀云俊哉俊哉。

　　雪竇顯云這孤恩負德漢有甚麼交涉當時入不得豈是教你入今既摸索不著累他雪峯俱在老觀門下。

　　師常閉門獨坐一日雪峯敲門師便開峯扭住云是凡是聖師乃唾云野狐精拓開便閉却門雪峯云也只要識老兄。

　　師因曹山行脚時問如何是毘盧師法身主師云不道曹舉似洞山洞云好箇話頭只欠進語何不更去問為甚不道曹乃去進語師云若言我不道即啞却我口若言我道即禿却我舌曹歸舉似洞山山深肯之。

宗門統要續集卷第八


永樂北藏第 154 冊 No. 1519 宗門統要正續集


宗門統要續集卷第九

　　宋建溪沙門宗永集元建康保寧禪寺住持沙門清茂續集

　　南嶽下第五世

　　洪州米嶺和尚(嗣徑山諲)垂語云莫過於此時有僧問未審是什麼莫過於此師云不出是其僧後問長慶為什麼不出是慶云汝擬喚作什麼。

　　益州大隨法真禪師(嗣長慶安)因僧辭師問甚處去僧云峩眉禮普賢去師豎起拂子云文殊普賢緫在這裏僧畫一圓相拋於背後師云侍者將一貼茶與這僧。

　　保福展云若無後語笑他衲僧。

　　雲門偃別云西天斬頭截臂這裏自領出去。

　　五祖戒云大隨不因一事不長一智。

　　雪竇顯云殺人刀活人劒具眼底辯取。

　　溈山秀云大隨茶非類趙州茶既不類趙州茶得之者少矣這僧得之且有甚長處然不義之財於我如浮雲。

　　續天童覺云識法者懼欺敵者亡水中辯乳須是鵞王。

　　師因僧問劫火洞然大千俱壞未審這箇壞不壞師云壞僧云恁麼則隨他去也師云隨他去又僧問修山主如前修云不壞僧云為甚不壞修云為同大千。

　　續道吾真云此二老宿一人道壞一人道不壞且道壞底是不壞底是會麼壞與不壞俱非內外不隔絲毫尋常面對。

　　黃龍清云此二尊宿雖則應處無偏其奈影響之流別生二見若是太平即不然忽有人問劫火洞然大千俱壞未審這箇壞不壞却向道壞與不壞即且致還識這箇麼忽地喚回秋夜夢舉頭惟見月當空。

　　師因有婆子令人送錢物至請轉藏經師受施利了便下禪牀轉一帀乃云傳語婆婆轉藏經巳竟其人回舉似婆婆云比來請轉全藏如何只轉半藏(或出趙州)。

　　報慈遂徵云什麼處是欠半藏處且道那婆具甚麼眼便與麼道。

　　韶州靈樹知聖敏禪師因有尼送瓷鉢盂與師遂托起問這箇出在甚處尼云出在定州師撲破尼無對。

　　清凉欽別云不違此間。

　　保福展代云欺敵者亡。

　　鄭十三娘年十二歲時隨師姑到大溈纔禮拜起溈便問這箇師姑甚麼處住姑云南臺江邊住溈便喝出又問背後老婆甚處住十三娘放身近前义手立溈再問娘云早箇呈似和尚了也溈云去娘纔下到法堂師姑云十三娘尋常道我會禪口似劒利今日被大師問著緫無語娘云苦哉苦哉作這箇眼目也道我行脚脫取衲衣來與十三娘著娘後又舉似羅山秪如十三娘叅見溈山恁麼祗對還得平穩也無羅云不得無過娘云過在甚處羅乃叱之娘云錦上更添花。

　　福州雙峯古禪師(嗣先雙峯)到石霜非時並不上堂頭有僧白石霜云古侍者見雙峯得箇入處師後一日辭霜去霜將拂子相送出門乃召云古侍者師回首霜云擬著即差是著即乖不擬不是亦莫作箇解除非知有莫能知之作麼生師應喏喏師住後有僧問當時石霜漝麼道未審意旨如何師云他只是教我不得是非著。

　　睦州陳操尚書(嗣睦州)一日與諸官登樓次見數僧行過一官人云來者總是行脚僧陳云不是官云焉知不是陳云待近來與勘過及僧至樓前陳驀召上座僧皆舉頭陳謂眾官云不信道。

　　溈山喆云陳尚書可謂手擎仲尼日月腰佩毘盧金印非唯儒士驚懾亦乃衲僧罔措不見道當機如電拂方免病棲蘆。

　　續天童覺云陳操尚書白拈賊謾長蘆一點不得。

　　鼓山永云這僧有理難伸死而不弔尚書按劒當門誰敢正眼覻著。

　　尚書問僧云有事相借問得麼僧云合取狗口書乃自摑口云某甲罪過僧云知過必改書云就闍黎乞取口喫飯得麼。

　　鎮州保壽沼禪師(嗣臨濟玄)問胡釘鉸云莫便是胡釘鉸麼鉸云不敢師云還釘得虛空不鉸云請和尚打破來師便打鉸云莫錯打某甲師云汝向後遇多口阿師與你點破在鉸後到趙州舉前話問不知某甲過在甚處州云只這一縫尚不奈何鉸於此有省。

　　雪竇顯云我要打這三箇漢一打趙州不合瞎却胡釘鉸眼二打保壽不能塞斷趙州口三打胡釘鉸不合放過保壽驀拈拄杖云更有一箇大眾一時退乃擊禪牀一下。

　　溈山喆云這漢雖然省去可惜趙州當時待他道某甲過在甚處劈脊便棒非但承他保壽威光亦乃與叢林為龜為鑑。

　　續溈山果云保壽大似無風起浪平地生堆胡釘鉸貪程太速不覺墮坑落壍若不遇趙州點破爭得歸家穩坐大眾且道那裏是趙州點破處要會麼良久云斬新日月特地乾坤。

　　徑山杲云直饒釘得這一縫點檢將來亦非好手可憐兩箇老禪翁却對俗人說家醜。

　　鼓山永云保壽雖具打破虛空底鉗鎚未免傷鋒犯手胡公末後悟去誰知眼尚𥉌眵。

　　師因僧問訊師云百千諸聖盡不出此方丈內僧云只如古人道大千沙界海中漚未審此方丈向甚麼處著師云千聖見在僧云阿誰證明師擲下拂子僧從西過東立師便打僧云若不久叅焉知端的師云三十年後此話大行。

　　續昭覺勤云保壽向方丈裏布網張羅這僧鈎餌邊擎頭戴角三度衝浪上來三度被他籠罩且道他得箇什麼還會麼重賞之下必有勇夫。

　　師問新到近離甚處僧云崔禪師云還將得崔禪喝來麼僧云不將得來師云與麼則不從崔禪來僧便喝師拈棒僧擬議師便打(一本出興化問)。

　　雲居舜云保壽與麼也險這僧飯到口邊被人奪却。

　　師因僧問一物不將來時如何師云放下著僧云一物不將來放下箇什麼師便打(與巖陽問趙州語同)。

　　鎮州三聖慧然禪師㕘德山山云不用展炊單這裏無殘羹餿飯師云頼遇無設有向甚處著山便打師接住推倒向牀上山大笑師哭蒼天出去。

　　續瑯瑘覺云眾中商量極有之不見道若無欒布作爭得見韓光。

　　溈山行云三聖撥草瞻風有舒有卷德山看凡驗聖有放有収德山笑去即且置三聖哭蒼天便出意作麼生不貪香餌味可謂碧潭龍。

　　雲巖游云三聖便展坐具作賊人心虛山云不用展炊巾尾巴露也聖云設有向什麼處著口是禍門山便打裂破古今聖接住棒推山向繩牀上老鼠入牛角更有一轉語待無舌人忌口却向汝道。

　　師到道吾吾預知以緋抹額執神杖門下立師纔見乃云遂便祗候吾應喏師㕘堂了却上堂頭人事道吾却換衣方丈內坐師近前吾云有事相借問得麼師云也是適來野狐精便出去。

　　師示眾云我逢人即出出即不為人便下座興化云我即不然逢人即不出出即便為人。

　　續白雲端云此二尊宿各有一處打得著且道那箇在前那箇在後還有人向這裏定當得麼良久云妙舞莫誇回雪手三臺須是大家催。

　　保寧勇云此二尊宿恁麼為人猶在半途保寧今日路見不平拈拄杖下座大眾一時走散擲下歸方丈。

　　寶峯文云這兩箇老古錐竊得臨濟些子活計各自分疆列界氣衝宇宙使明眼衲僧只得好笑諸禪德且道笑箇甚麼還知落處麼若知一任七顛八倒若不知且向三聖興化葛藤裏咬嚼舉五祖演云大眾此二尊宿一人文章浩渺一人武藝全施若道興化是文亦不得若道三聖是武亦不得若於此辯得出許你通身是命若辯不出你自相度。

　　昭覺勤云一人在孤峯頂上土面灰頭一人在十字街頭斬釘截鐵有頭有尾同死同生且道出即不為人底是出即便為人底是萬古碧潭空界月再三撈摝始應知。

　　天童傑舉白雲語了云大眾白雲端和尚錯下名言殊不知二尊宿前不搆村後不迭店直至于今飜成話欛何故字經三寫烏焉成馬。

　　靈隱嶽云二老漢滅却臨濟正法眼却向長安路上把手共行直至于今遞相鈍置且如何是共行一句掣開金殿鎻撞動玉樓鐘。

　　師問僧近離甚處僧便喝師亦喝僧又喝師又喝僧云行棒即瞎便喝師拈棒僧乃轉身作受棒勢師云下坡不走快便難逢便棒僧云這賊便出去師遂拋下棒次有僧問適來爭容得這僧師云是伊見先師來。

　　師問雪峯透網金鱗以何為食峯云待汝出網來向汝道師云一千五百人善知識話頭也不識峯云老僧住持事繁。

　　保寧展云爭不足讓有餘。

　　雪竇顯云可惜放過好與三十棒這棒一棒也饒不得直是罕遇作家承天大宗云布縵天網須是雪峯深入虎宂還他三聖眾中有般漢商量道雪峯在網內三聖在網外苦哉苦哉深屈古人若非此二員作家不能橫行天下。

　　溈山喆云三聖可謂龍門萬仞慣曾作客雪峯大似孟甞門啟豈懼高賔。

　　續寶峯文云俊哉俊哉快活快活恰似一隻鷂子莫驚著報寧即不然透網金鱗以何為食待汝出網來即向汝道一千五百人善知識話頭也不識便拽拄杖打出三門復云也好快活恰似一隻虎莫動著諸禪德且道報寧快活何似三聖快活莫有快活底漢出來定當看良久咄把手拽不入。

　　五祖演云眾中或謂雪峯三聖宗泒不同故言不相契或謂三聖作家雪峯不能達其意如斯話會有何交涉若問五祖透網金鱗以何為食只向伊道好茵問頭且道與雪峯是同是別。

　　泐潭清云雪峯雖有為人之心且無出人之手何必待他出網來當時纔問以拄杖便打三聖若透得過却是一員衲僧若透不得只是茵掠虛漢。

　　徑山杲云一人麤似丘山一人細如米粖雖然麤細不同秤來輕重恰好徑山今日真實告報汝等諸人切忌鑽龜打瓦。

　　天童華云若謂二俱作家未具透關眼在且道歸宗恁麼說話還見二老落處也無諸人若辯得出歸宗性命在諸人手裏若辯不出諸人性命在歸宗手裏。

　　師因雪峯見獼猴乃云這獼猴各佩一面古鏡師云歷劫無明何以彰於古鏡峯云瑕生也師云一千五百人善知識話頭也不識峯云老僧住持事繁。

　　雪竇顯云好與二十棒這棒放過也好免見將錯就錯。

　　師因仰山問汝名什麼師云慧寂山云慧寂是我師云我名慧然山呵呵大笑。

　　師雲遊到德山叅堂次堂中首座乃踢天泰也遂問夫行脚人須具本色公驗作麼生是上座本色公驗師云嗄座再問師乃打一坐具云這漆桶前後觸悞多少賢良座便人事。

　　魏府大覺和尚到臨濟濟見乃豎起拂師便展坐具濟擲下拂師便収坐具叅眾去其時眾議此僧莫是和尚親故又不喫捧又不禮拜濟聞令侍者喚適來新到來師便至濟云師僧道你來叅長老人不禮拜又不喫棒莫是長老親故師乃珍重下去。

　　師臨遷化時謂眾云我有一隻箭要付與人時有一僧出云請和尚箭師云汝喚什麼作箭僧便喝師打數棒歸方丈次喚其僧來問汝適來會麼僧云不會師又打數棒擲却拄杖云已後遇明眼人分明舉似。

　　魏府興化存獎禪師在三聖處為首座常云我在向南行脚一帀拄杖頭不曾撥著一箇會佛法底人你這裏作箇什麼三聖聞乃問你具什麼眼師便喝三聖云須是你始得師休去三聖亦休大覺聞云作麼生得風吹入大覺門來師後到大覺請為院主與大覺元是同叅一日覺喚院主我聞你道向南方行脚一帀拄杖不曾撥著一箇會佛法底人你具什麼眼師便喝覺拈棒師擬議覺便打師又喝覺又打師明日從法堂上過覺喚院主我直下不疑你昨日兩喝你為我說來師云某甲於三聖邊得箇賔主句緫被師兄折倒了也與某甲箇安樂法門覺云這瞎漢來這裏納敗闕脫下衲衣痛打一頓師於棒下識得臨濟先師在黃檗處喫棒底道理。

　　師一日陞堂云今日不用如何若何便請單刀直入興化與你證據時有旻德長老出禮拜起便喝師亦喝德又喝師又喝德禮拜歸眾師云適來若是別人三十棒一棒也較不得何故為他旻德會一喝不作一喝用。

　　瑯瑘覺云且道那一喝不作一喝用興化若無後語疑殺天下人雖然如是曉者還稀。

　　續教忠光云興化與旻德各出隻手要發明臨濟正法眼藏殊不知臨濟一宗掃土而盡且道利害在什麼處具眼者辯取。

　　師因有同叅來纔上法堂師便喝僧亦喝行兩三步師又喝僧亦喝須臾近前師拈棒僧又喝師云你看這瞎漢猶作主在僧擬議師便直打下法堂師却歸方丈時有僧問適來這僧有甚言句觸悞和尚師云是他適來也有權也有實也有照也有用及我將手向伊面前橫兩橫到這裏却用不得似這瞎漢不打更待幾時。

　　續天童華云興化門墻千仞從來家法森嚴這僧暗透重關要看洞中春色好則好未免二俱失利只如興化道我將手向伊面前橫兩橫又作麼生天堂未就地獄先成。

　　育王光云高提祖印獨耀寰中大啟洪爐烹凡煆聖非興化不能驗同叅非同同叅不能見興化直得主賔互換照用雙行且道那裏是興化將手向伊面前橫兩橫處這裏明得臨濟一宗掃土而盡脫或未然卓拄杖一下金鏃慣調曾百戰鐵鞭多力恨無讐。

　　師在臨濟為侍者因濟問新到什麼處來僧云鑾城濟云有事相借問得麼僧云新戒不會濟云打破大唐國覔箇不會底也無叅堂去時師續問濟適來新到是成褫他不成褫他濟云我誰管你成褫不成褫師云和尚只解將死雀就地彈不解將一轉語蓋覆却濟云你又作麼生師云請和尚作新到濟遂云新戒不會師云却是老僧罪過濟云你語藏鋒師擬議濟便打至晚濟又云我今日問新到是將死雀就地彈就窠子裏打及至你出得語又喝起了向青雲裏打師云草賊大敗濟便打。

　　師入堂見首座乃云我見你了也座便喝師打露柱一下便出座隨後上去云適來觸忤和尚禮拜未起師就地打一棒。

　　師因同光帝云朕収中原獲一寶而未有人酬價師云略借陛下寶看帝兩手引幞頭脚示師師云君王之寶誰敢酬價帝大恱。

　　雪竇顯云至尊所得只可傍觀若非興化作家往往高價酬却。

　　翠巖芝云興化當時下一著可謂酩酊如今作麼生斷。

　　雲峯恱云真不掩偽曲不藏直有眼底辯取。

　　黃龍心云興化一期見機而作爭奈埋沒伊一朝天子當時若但向道蚌蛤之珠収得也無用處教伊向後別有生涯免得遞相鈍置而今若有人問又作麼生酬價。

　　師有時召僧僧應喏師云點則不到或召僧僧應喏師云到則不點。

　　師因僧問四方八面來時如何師云打中間底僧禮拜師云大眾興化昨日赴箇村齋半路遇卒風暴雨却去神廟裏避得過。

　　續天童華云眾中商量道向古廟裏避得過是空劫已前自己又道便是他安身立命處殊不知腰纏十萬貫騎鶴上揚州又云我見燈明佛本光瑞如此。

　　鄂州灌溪志閑禪師叅臨濟濟扭住師云領也濟托開云且放你一頓師後住示眾云我見臨濟無言語直至如今飽不飢。

　　續天童華云灌溪氣宇如王被臨濟活埋在鎮州城裏十字街頭當時若是光孝棒折也未放你在何故家肥生孝子國覇有謀臣。

　　靈隱嶽云爐鞴之所鈍鐵尤多雖然如是不因夜來鴈爭見海門秋。

　　師因僧問久嚮灌溪到來只見漚麻池師云汝只見漚麻池要且不見灌溪僧云如何是灌溪師云劈箭急。

　　玄沙備云更學三十年未會禪。

　　幽州譚空和尚因有尼要開堂師云你有五障不用開堂尼云龍女成佛也有五障師云龍女現十八變你試變看尼云不是野狐精變箇什麼師便打。

　　鎮州牧主後聞云和尚拄杖折那將此見解擬欲為人。

　　翠巖芝云且道尼具眼麼只擔得斷貫索且作麼生會。

　　定州善崔禪師陞堂拈拄杖云出來打出來打時有僧出云崔禪聻師擲下拄杖便歸方丈。

　　歸宗一云作麼生道得一語救得崔禪。

　　清涼欽云和尚且自救好是肯他不肯他。

　　五祖戒別云便推倒禪牀。

　　續瑯瑘覺云久經行陣者終不展槍旗。

　　雲蓋智云身挨白刃不懼死生也須是這僧始得崔禪為甚麼當機放過要會麼錦鱗已得休勞力収取絲綸歸去休。

　　薦福行云崔禪上堂美則美矣善則未善何故大似放過這僧山僧即不然待這僧出眾來向未開口已前與他痛棒若是皮下有血必然別有生涯。

　　龜峯光云崔禪布長蛇偃月大陣欲統四大部洲為一世界不是這僧攙旗奪鼓未免陷在虜庭且道坐籌帷幄鎮靜八方水乳和同風雲會合一句作麼生道若不藍田射石虎幾乎悞殺李將軍。

　　鎮州萬壽和尚興保壽同叅師一日去保壽壽坐不起師乃展坐具壽下禪牀被師便坐却禪牀壽乃歸方丈閉却門師坐不起主事云和尚閉却門請庫下喫茶師便歸院壽明日却去復禮師還坐不起壽展坐具師亦下禪牀壽乃坐却禪牀師遂歸方丈閉却門壽於侍者寮取灰圍却方丈三道便歸師開門見云我不與麼他却與麼。

　　桐峯菴主因僧問菴主在這裏忽遇大蟲來又作麼生師便作大蟲吼僧作怕勢師乃大笑僧云這賊師云爭奈我何。

　　雪竇顯云是即是兩箇惡賊只解掩耳偷鈴。

　　師因一僧至乃把住呌殺人殺人僧托開云呌喚作什麼師云誰僧便喝師便打僧出外云且待且待師乃呵呵大笑。

　　虎溪菴主因僧來相看師總不顧僧云知道菴主有此機鋒師乃彈指一下僧云是何宗旨師便打僧云知道今日落人便冝師云猶要棒喫在。

　　師因僧問菴主在這裏得多少年也師云只見冬彫夏長總不記得僧云大好不記得師云汝道得多少年也僧云冬彫夏長聻師云閙市裏虎。

　　襄州歷村和尚因僧問如何是觀其音聲而得解脫師乃將火筯敲柴頭問汝還聞麼僧云聞師云誰不解脫。

　　雲山和尚問僧甚處來僧云西京來師云將得西京主人公書來麼僧云不敢通消息師云作家師僧天然有在僧云殘羹餿飯誰人肯喫師云獨闍黎不肯喫僧便作吐勢師喚侍者扶出這病僧著僧便出去。

　　續昭覺勤云以往觀來二俱作家節節勘證二俱落草當時若有人截斷葛藤不妨光前絕後還委悉麼多虛不如少實。

　　師因僧來乃起身僧便出去師云得與麼靈利僧喝云作這箇眼目嗣法臨濟也大屈哉師云且望闍黎善傳僧回首師喝云作這箇眼目錯判諸方名言便打。

　　覆盆菴主因僧從山下哭上師閉却菴門僧於門上畫一圓相了只於門外立師從菴後出却於山下哭上僧喝云猶作這箇去就在師便搥胷云可惜先師一場埋沒僧云苦苦師云菴主今日被人謾也。

　　杉洋和尚問僧什麼處來僧云江西來師豎起痒和子云江西還有這箇麼僧拓膝閑目師云東家厮兒却向西家使喚僧云有口不煩賔主說師云適來患聾而今患啞僧云買鐵得金一場富貴師云客作無功未免逃避僧便行師云自累猶可莫累老僧僧却回禮拜師云若不漝麼已後喪我兒孫。

　　定上座初叅臨濟問如何是佛法大意濟下牀擒住師擬議濟與一掌拓開師佇思傍僧云定上座何不禮拜師便禮拜起來浹背汗流從此省去。

　　師在鎮州齋回到橋上歇有三人座主一人問如何是禪河深處須窮見底師擒住擬推向橋下去時二人座主連忙救云休休伊觸忤上座且放伊師云不是這二座主從他窮到底。

　　師路次逢巖頭雪峯欽山三人巖乃問甚處來師云臨濟巖云和尚萬福師云順世也巖云某甲三人特地去禮見和尚已歸寂某甲等薄福不見和尚未審有何言句請上座舉一兩則師遂舉臨濟一日示眾云赤肉團上有一無位真人話巖頭不覺吐舌欽山云何不道非無位真人被師擒住云無位真人與非無位真人相去多少速道速道巖頭雪峯近前禮拜云這新戒觸忤上座望慈悲且放師云若不是這兩箇老漢築殺這尿牀子。

　　奯上座因到百丈丈云闍黎有事相借問得麼師云幸自非言何須譗𧫡丈云収得安南又憂塞北師擘開胷云與麼不與麼丈云要且難構要且難構師云知即得知即得。

　　仰山寂云若有人知此二人落處不妨奇特若辯不得大似日中迷路。

　　續蔣山懃云百丈獨坐大雄峯頂咳嗽風生四方禪客望崖而退因甚奯上座到來直得弓折箭盡。

　　師到德山山纔見便下繩牀作抽坐具勢師云這箇且致忽遇心境一如底人來向伊道箇什麼即得不被諸方檢責山云猶較昔日三步在別作個主人公來師便喝山不語師云塞却這老野狐咽喉。

　　溈山祐云奯公雖得便冝爭奈掩耳偷鈴。

　　續蔣山懃云奯公一喝賔主歷然德山無語言遍天下溈山老子雪上加霜仔細檢點將來總不可放過乃擲下拄杖。

宗門統要續集卷第九

　　音釋

　　懾

　　(質涉切怖也)。

　　覰

　　(七慮切伺視也)。

　　𥉌𭿇

　　(𥉌都合切𭿇赤脂切)。

　　餿

　　(所鳩切飯壞也)。

　　鏃

　　(作木切矢𨫢也)。

　　讐

　　(市流切與讎同)。

　　酩酊

　　(酩莫迥切酊音鼎酩酊醉甚貌)。

　　鞴

　　(蒲拜切吹火韋囊也)。

　　漚麻

　　(漚於候切漬也)。

　　聻

　　(尼止切指物貌)。

　　奯

　　(呼括切)。

　　譗𧫡

　　(譗竹洽切𧫡陟栗切)。

　　𨸰

　　(居六切曲岸水外曰𨸰)。


永樂北藏第 154 冊 No. 1519 宗門統要正續集


宗門綂要續集卷第十　　　　　　傾一

　　宋建溪沙門宗永集元建康保寧禪寺住持沙門清茂續集

　　南嶽下第六世

　　吉州資福如寶禪師(嗣仰山西塔穆)僧問古人拈鎚竪拂意旨如何師云古人與麼那僧云拈鎚竪拂又作麼生師便喝出。

　　雲門偃云古人是什麼眼目有僧云和尚與麼驢年會麼門乃召僧云來來僧近前門以拂子驀口打。

　　師因陳操尚書來便畫一圓相陳云弟子與麼來早是不著便更畫圓相師於中著一點陳云將謂是南番舶主師便歸方丈閉却門。

　　雪竇顯云陳操只具一隻眼。

　　溈山喆云資福雖是本分爐鞴爭奈陳操是煆了精金諸人要識資福麼等閑拋一釣驚動碧波龍。

　　師示眾云隔江見資福剎竿便迴去脚跟下也好與三十棒豈況過江來時有僧纔出師云不堪共語。

　　鴿湖和尚初開堂資福聞乃寄襪樣與師師遂書火字封迴福見皺眉久不語鹿苑和尚畫一圓相師云拘尸羅國親行此令。

　　郢州芭蕉慧情禪師(嗣南塔涌)示眾云你有拄杖子我與你拄杖子你無拄杖子我奪却你拄杖子。

　　溈山喆云大溈即不然你有拄杖子我奪却你拄杖子你無拄杖子我與你拄杖子大溈既如是諸人還用得也未若人用得德山先鋒臨濟後令若也用不得且還本主。

　　續投子青云人無遠慮必有近憂。

　　天童覺云你有則一切有你無則一切無自是當人與奪干芭蕉什麼事正漝麼時作麼生是你拄杖子。

　　寶峯文云大眾見錢買賣莫受人瞞知麼有利無利不離行市。

　　師示眾云如人行次忽遇前面萬丈深坑背後野火來逼兩畔荊𣗥叢林若也向前則墮在深坑若也退後則野火燒身若也轉側則被荊𣗥林礙當與麼時作麼生免得若也免得合有出身之路若免不得墮身死漢。

　　師云我年二十八到仰山叅見南塔見上堂云汝諸人若是箇漢從阿娘肚裏出便作師子吼解好麼我於言下歇得身心便住經于五載。

　　汝州西院思明禪師(嗣寶壽治)問保壽云踏破化城來時如何壽云不斬死漢師云斬壽便打師連道十聲斬壽連聲打十棒趂出復云適來這箇僧將赤肉抵他乾棒有什麼死急次有僧云某甲啟和尚問話底僧在大覺處來兩人同叅在這裏見解總與麼恐已後委悉和尚法道須是趂出二人若不趂出已後難得人承嗣壽便趂出陳白者僧。

　　師因僧問學人有一問在和尚處時如何師云設有也斬為三叚僧作禮師便休去會下有僧次見問話底僧遂云堂頭和尚道即太煞道未了在問話僧便拽其僧到堂上云這僧不肯和尚語師云上座不肯老僧那僧云某甲不曾覺事亦不曾說師一時喝下僧到法堂又云說什麼道即太煞道直下未了在僧又拽去師見云上座是不肯老僧僧云莫信這僧今日三度見伊風發師總趂下去。

　　師未住時在許州聞汝州南院出世元與同叅遂特去纔人事了云啟和尚某甲無可人事自從許州來[(冰-水+〡)*ㄆ]得江西剃刀一柄上和尚南院云汝從許州來為甚却有江西剃刀師遂於南院手上掐一掐院云侍者[(冰-水+〡)*ㄆ]師以衣袖拂一拂便行南院云阿剌剌阿剌剌。

　　溈山喆云西院雖[(冰-水+〡)*ㄆ]得江西剃刀無處施呈直遇同叅方始拈出如今還有[(冰-水+〡)*ㄆ]得者麼試呈似山僧看如無尋常用箇什麼。

　　鎮州第二世保壽和尚開堂日三聖乃推出一僧師便打聖云漝麼為人非但瞎却這僧眼瞎却鎮州一城人眼去在師便歸方丈。

　　雪竇顯云保壽三聖雖發明臨濟正法眼藏要且只解無佛處稱尊當時者僧若是箇漢纔被推出便掀倒禪牀直饒保壽全機也較三千里。

　　法眼益云什麼處是瞎却人眼處。

　　五祖戒別保壽云千鈞之弩不為鼷鼠而發機。

　　瑯瑘覺云不是三聖爭到今日雖然如是錯會者多。

　　雲峯恱云臨濟一宗掃地而盡因什麼却到這裏驀拈拄杖云什麼處去也。

　　溈山秀云保壽為將因何三聖却作中軍可惜鎮州一城人眼至今未辨東西然清議之排必有竊吹之處當時連三聖趂出必然救得鎮州一城人眼。

　　溈山喆云保壽大似寰中天子勑正行三聖塞外將軍令正舉還有不惜性命者麼出來與老僧相見要斷不平之事良久云橫按鏌鎁全正令太平寰宇斬癡頑。

　　續雲居元云眾中盡道此語奇特大似韓獹逐塊殊不知保壽正賊不識悞罪平人這僧有理不伸至今受屈承天欲斷不平之事拈拄杖云要為天下宗師此棒別有分付。

　　黃龍新云保壽見機而作其奈三聖不甘直饒甘去未免瞎却鎮州一城人眼。

　　泐潭唯云三聖成褫保壽出世好則甚好要且只得一橛。

　　昭覺勤云保壽大似毒龍攪海雨似盆傾三聖雖然雷震青霄未助得威光一半在可中有箇直下承當底非但瞎鎮州一城人眼瞎却天下人眼去在。

　　天童華云叢林中商量盡道保壽三聖是作家爐韛本分鉗鎚有甚交涉殊不知二大老被這僧一拶直至如今扶不起今日莫有為二老雪屈底麼出來與明果相見有麼驀拈拄杖擲下云龍蛇易辨衲子難瞞。

　　天童傑云二尊宿美則美矣若要扶臨濟正宗每人合喫一頓棒在且道那裏是欠處具擇法眼者試定當看。

　　東禪觀云眾中商量道三聖有奔流度刃之作向平地上湧波瀾保壽用疾焰過風之機向虛空裏轟霹靂二大老各出隻手扶竪臨濟正法眼藏與麼說話要作臨濟兒孫且緩緩性空道蚊子如何擎大柱藕絲焉可拄須彌若是臨濟正法眼藏端的向二人邊滅却。

　　靈隱嶽云大凡扶竪宗乘須是頂門眼正肘後符靈二尊宿等閑一挨一拶直下發明臨濟心髓只是不知性命總在這僧手裏還有人檢點得出麼。

　　鎮州大悲和尚(嗣三聖然)因僧問除上去下請師便道師云我開口即錯僧云與麼則真是學人師也師云今日向弟子手中死。

　　廬州澄心旻德禪師(嗣先大覺)因問興化學人有一問在和尚處時如何興化於繩牀右邊拍一拍師便喝化又左邊拍一拍師又喝便歸眾化云旻德較却興化二十棒雖然如是旻德會若是小可衲僧一棒也較不得。

　　廬州大覺和尚因僧問牛頭未見四祖時如何師云有恁麼畜生無所知僧云見後如何師云無恁麼畜生有所知。

　　汝州寶應顒禪師(亦曰南院嗣興化樊)因僧問赤肉團上壁立千仞豈不是和尚與麼道師云是僧便掀倒禪牀師云你看這瞎漢亂做僧擬議師便打出。

　　續徑山杲云吾今為汝保任此事終不虛也。

　　天童華云也是勾賊破家若非這僧敢捋虎鬚爭見南院汗馬功高雖然如是山僧更資一路赤肉團上壁立千仞若有僧出劈脊便打何故殺人刀活人劒具眼者看。

　　鼓山永云電光影裏緇素區分纖毫不犯總教滅門。

　　靈隱嶽云這僧一味小心大膽南院也是養子之緣。

　　師問僧近離甚處僧云襄州師云來作什麼僧云特來禮拜和尚師云恰遇寶應老漢不在僧便喝師云向你道不在又喝作麼僧又喝師拈棒僧擬議師便打僧禮拜師云這棒本分是你打我我且打你要者話行瞎漢叅堂去。

　　師因僧問從上諸聖向甚處去師云不上天堂即入地獄僧云和尚又作麼生師云還知寶應老漢落處麼僧擬議師以拂子驀口打復喚近前云令合是汝行又打一拂子。

　　雪竇顯云令既自行且拂子不知來處雪竇道箇瞎且要雪上加霜。

　　黃龍心云然則白珪之玷猶尚可磨病在膏肓亦冝救療這僧今既在手為什麼不行過在甚處。

　　續徑山杲云權衡臨濟三玄三要須還他南院始得雪竇為什麼却道拂子不知來處妙喜道箇瞎且要兩得相見。

　　東禪觀云令合是這僧行為什麼却自行懵底便道拂子在南院手裏若與麼非唯自抑威光亦乃不識南院性空道南院令雖自行要且打這僧不著。

　　師因僧叅乃云敗也師遂引杖向其僧面前僧無語師便打數棒。

　　雲峯恱云這僧頂上有光不知脚下有漆且作麼生會直饒你十字縱橫朝打三千暮打八百。

　　師一日陞堂云諸方只具啐啄同時眼不具啐啄同時用時有僧便問如何是啐啄同時用師云作家不啐啄啐啄同時失僧云此猶未是某甲問處師云汝問處作麼生僧云失師乃打僧不肯。

　　翠巖真云運籌帷幄決勝千里南院雖則全機受敵其奈土曠人稀。

　　溈山喆云南院高提祖印縱奪當機這僧善能當機抗敵爭奈力竭計窮如今還有本色衲僧麼出來與大溈相見不圖鼓舞揚聲貴要宗風不墮有麼有麼如無大溈今日大似索戰無功。

　　續淨因成云全軍制勝草偃風行南院如師子搏兔亦全其力。

　　其僧後於雲門會下聞二僧舉此話一僧云當時南院棒折那其僧忽契悟遂奔迴省覲值師巳圓寂僧乃謁風穴穴一見認得便問上座便是當時問先師啐啄話底麼僧云是穴云你當時作麼生僧云某甲當時如在燈影裏行穴云汝會也。

　　瑯瑘覺云只解竪降旗不解奪劒㦸。

　　翠巖真出風穴語云當時待這僧擬議祗對以坐具劈口摵。

　　溈山喆云大小風穴却將惡水潑人大溈即不然問你當時作麼生待云某甲當時如燈影裏行先師肉猶暖在你作這箇見解以拄杖打下法堂免見孤他南院。

　　續東禪觀云扶南院門風還他風穴諸方往往道伊肯這僧殊不知這僧被伊推在萬丈坑裏。

　　太行山禪房院克賔禪師因興化一日云克賔維那尓不久為唱導之師師云不入者保社化云會了不入不會不入師云總不與麼化便打乃云克賔維那法戰不勝罰錢五貫設饡飯一堂至明日興化自白槌云克賔維那法戰不勝不得喫飯即便趂出院。

　　雪竇顯云克賔要承嗣興化罰錢出院且致却須索取這一頓棒始得且問諸人棒既喫了作麼生索得雪竇要斷不平之事今夜與克賔雪屈以拄杖一時打散。

　　黃龍南云克賔失錢遭罪有理難伸興化以剛決柔未足觀也。

　　雲峯恱云路遙知馬力歲久辨人心。

　　溈山喆云興化令雖行大似以勢欺人克賔一期輸機爭奈千古聲光不墜且道利害在甚處若不沙塲經久戰揭天犪鼓喪紅塵。

　　續白雲端云叢林自古至今盡道克賔知恩方解報恩恁麼說話可謂埋沒古人土上加泥且作麼生見得克賔維那要會麼雖為興化燒香要且自熏天炙地。

　　雲居舜云大冶精金應無變色其奈興化令行太嚴不是克賔維那也大難承當若是如今汎汎之徒飜轉面皮多少時也。

　　徑山杲云雲居拗曲作直妙喜道要作臨濟烜赫兒孫直須飜轉面皮始得。

　　天童華云大小雪竇與克賔維那雪屈要且無合殺資壽尼妙總云重賞之下必有勇夫。

　　守廓侍者因華嚴上堂云今日賜卿無畏若是臨濟德山高亭大愚鳥窠船子兒孫不用如何若何便請單刀直入華嚴與你證據師便出作禮起便喝嚴亦喝師又喝嚴又喝師禮拜起云大眾看這漢一場敗闕又喝一喝拍手歸眾華嚴歸方丈時風穴為維那上去問訊嚴云浙客尀耐這守廓今日把老僧扭勢如今集眾打一頓趂出穴云趂他遲況是和尚言過道單刀直入豈不是言過他是臨濟兒孫本分與麼作用嚴方息怒穴下來與師說前來事意師云你著甚來由勸這老漢我未問前早要棒喫得我這話行如今不打我搨却我這話不行穴云此話巳行也。

　　師到鹿門一日後架見楚和尚與數僧道話次鹿門下來問楚和尚你終日披披搭搭作什麼楚云和尚見某甲披披搭搭那門便喝楚亦喝兩家總休去師云諸上座你看這兩箇瞎漢隨後便喝門歸方丈却令侍者請師上來云老僧適來共楚闍黎賔主相見什麼處敗闕師云轉見病深門云老僧自見興化來便會也師云和尚到興化時某甲為侍者記得與麼時語門云請舉看師遂舉興化問和尚甚處來和尚云遊五臺山來興化云還見文殊麼和尚便喝興化云我問你還見文殊又惡發作什麼和尚又喝興化不語和尚作禮興化至明日教某甲喚和尚待問和尚和尚早去也興化上堂云你看這箇僧檐一条斷貫索向南去也巳後也道見興化來師云今日公案恰似與麼時底門云興化當時為甚無語師云知和尚不會賔主語所以不語明日教某甲喚和尚擬待持論和尚早去了也鹿門明日特為煎茶晚叅告眾云夫叅學龍象直須子細入室決擇不得容易綽得箇語便以為極則道我靈利只如山僧當初見興化時認得箇動轉底見人道一喝兩喝便休以為佛法也今日被明眼人覷破却成一場笑具圖箇什麼只為我慢無明不能迴轉親近上流頼得明眼道人不惜身命對眾出來為鹿門老漢證據實謂此恩難報何故興化云直饒你喝得興化上三十三天却撲下來一點氣也無欵欵地甦息起來向你道未在何故如此興化未曾向紫羅帳裏撒真珠與你諸人在乾虛空裏胡喝亂喝作什麼真謂藥石之言道流難信如今直須明辨取豈不慶快平生叅學事畢。

　　師曾問德山從上諸聖向什麼處去山云作麼作麼師云勑點飛龍馬跛鱉出頭來山休去明日浴出師過茶與山山撫師背一下云昨日公案作麼生師云這老漢今日方始瞥地。

　　雪竇顯云然精金百鍊須要本分鉗鎚德山既以巳妨人這僧還同受屈以拄杖畫一畫云適來公案且致從上諸聖什麼處去大眾擬議一時趂出。

　　黃龍南云德山持聾作啞雖然暗得便冝廓公掩耳偷鈴爭奈傍觀者哂。

　　溈山喆云若不登龍門焉知滄海寬直饒浪激千尋爭奈龍王不顧。

　　續雲居元云大凡一賔一主須是知音同死同生方堪受敵廓侍者獨立於懸崖石上飜身倒捋虎鬚周金剛安坐於大海波心背手逆擒鱗角在檀特山前列陣向占波國裏爭鋒分明有輸有嬴且道誰得誰失請諸人斷看。

　　靈隱嶽云前面是懸崖萬仞後面是觸刃當鋒如何入得德山門。

　　際上座(嗣克符道者)到洛京因朱行軍設齋入堂內顧視上下云直下是與麼行香口不住道至師前師云直下是箇什麼軍便喝師云行軍幸是會佛法人惡發作麼軍云喚作惡發即不得師便喝軍云鈎在不疑之地師又喝行軍齋了請師說話僧錄云啟行軍適來爭容得這僧喝太甚無禮軍云若是你諸人喝某甲有劒在錄云某甲一隊紫布袋不會須是他暉長老始得師云若是南禪長老未夢見在。

　　續天童華云行軍拈出倚天長劒這僧披襟敢衝白刃雖然兩不相傷爭奈二俱弄險。

　　教忠光云朱行軍傍若無人這僧攙行奪市雖然鈎在不疑之地爭奈二俱失利且道甚處是失利處喝一喝。

　　南嶽下第七世

　　郢州興陽清讓禪師(嗣芭蕉清)僧問大通智勝佛十劫坐道場佛法不現前不得成佛道時如何師曰其問甚諦當僧云既是坐道場為什麼不得成佛道師曰為伊不成佛。

　　郢州興陽歸靜禪師(嗣西院明)初叅西院便問擬問不問時如何院便打師良久院云你若喚作棒則眉鬚墮落師於言下契悟。

　　保福展云雖然如是你眉毛有幾莖。

　　續開福寧云諸禪德還知麼這僧却有䧟虎之機西院不覺投他深穽若人辨得親佩毗盧印當陽捋虎鬚其如見解未圓棒頭有眼明如日要識真金火裏看。

　　汝州風穴延沼禪師(嗣南院顒)在郢州衙內陞座云祖師心印狀似鐵牛之機去即印住住即印破只如不去不住印即是不印即是時有盧陂長老出問某甲有鐵牛之機請師不搭印師云慣釣鯨鯢澄巨浸却嗟蛙步𩥇泥沙盧陂佇思師喝云長老何不進語陂擬議師打一拂子云還記得話頭麼試舉看陂擬開口師又打一拂子牧主云佛法元來與王法一般師云太守見箇什麼道理牧主云當斷不斷返招其亂師便下座。

　　師初到南院便問入門須辨主端的請師分(一本分上一句作主家語)院以左手拍膝一下師便喝院以右手拍膝一下師亦喝院舉左手云這箇且從闍黎舉右手云這箇作麼生師云瞎院遂拈拄杖師云作什麼奪棒却打和尚莫言不道院擲下拄杖云今日被這黃面浙子鈍置一上師云大似持鉢不得詐道不飢院云闍黎莫曾到此間麼師云是何言歟院云好好借問師云也不得放過院云且喫茶。

　　續靈隱嶽云嗄也甚奇怪一箇禿苕菷一箇破糞箕榼𣜂堆頭也用得著未免鈍置門風若據令而行總欠一著。

　　師上堂云若立一塵家國興盛野老顰蹙不立一塵家國喪亡野老安怗於此明得闍黎無分全是老僧於此不明老僧即是闍黎闍黎與老僧亦能悟却天下人亦能迷却天下人要識闍黎麼左邊拍一拍云這裏即是要識老僧麼右邊拍一拍云這裏即是。

　　雲門偃云這裏即易那裏即難。

　　瑯瑘覺云杓卜聽虛聲。

　　續白雲端云大眾立即是不立即是良久云心不負人面無慚色拍禪牀一下。

　　五祖演舉了云山僧即不然若立一塵法堂前草深一丈不立一塵錦上鋪花何也不見道九九八十一窮漢受罪畢纔擬展脚眠蚊蟲獦蚤出。

　　天童華云大小風穴不會轉身句。

　　靈隱嶽云大小風穴醋氣猶在何故始作翕如也縱之純如也皦如也繹如也以成喝一喝。

　　師示眾云昔世尊以青蓮目顧視迦葉正當與麼時且道說箇什麼若道不說而說又是埋沒先聖且道說箇什麼念法華便下去侍者入室請益云念法華為甚不祗對和尚師云念法華會也次日念法華與真園頭同上侍次師云作麼生是世尊不說說真園頭云鵓鳩樹頭鳴意在麻畬裏師云你作許多癡福作什麼何不體究言句又問念法華你作麼生念云動容揚古路不墮悄然機師云你何不看念法華下語。

　　師因僧問語默涉離微如何通不犯師云常憶江南三月裏鷓鴣啼處百花香。

　　雪竇顯云曾有人問我對他道劈腹剜心又且如何復云因風吹火別是一家傷鱉恕龜必應有主。

　　溈山秀云江南佳景誠合如之千載觀光添人性𢤁儻或不尓來年更有新條在惱亂春風卒未休。

　　續鼓山珪云且道是犯不犯。

　　南華昺云風穴入林不動草入水不動波眼睛裏倒卓須彌眉毛裏橫安世界畢竟落在甚處只許老胡知不許老胡會。

　　雲居元云且喜天下太平西禪需舉雪竇語了云二老漢一人如三春和煦一人如雪上加霜雖則來機不昧縱奪可觀其奈未出這僧所問曾有僧問祥雲向伊道泥牛吼處千花秀木馬嘶時萬木秋復云師子頻申象王迴顧三千年後和泥合水莫道見祥雲來。

　　東林顏舉雪竇語了云大眾還會麼寰中天子勑塞外將軍令。

　　師問懷本上座云有事借問得麼本云不可惜口去也師云不惜口即道本擬議師便打又問第二人莫道得麼僧云道什麼師又打又問第三人云三人同行必有我師作麼生是我師僧云見叅禮次師亦打云過這邊立復云將頭不猛悞累三軍瞎漢叅堂去本至明日上堂頭親近云某甲夜來有甚麼過便蒙賜棒師云你要會麼以手左邊一拍云這裏是祖師意以手右邊一拍云這裏是教意還會麼本不肯便去後到穎橋安上座處舉前話安云風穴棒折那本云上座臂腕終不向外曲安云你會風穴道這裏是祖意教意麼非唯你不會直饒白兆老口赫赤地教他舉也舉不得。

　　南嶽下第八世

　　汝州廣慧真禪師(嗣風穴沼)因風穴問會昌沙汰時護法善神向什麼處去師云常在闤闠中要且無人見穴云你徹也。

　　續徑山杲云汝道風穴自徹也未。

　　汝州首山省念禪師(亦住寶)因拈竹篦示眾云汝諸人若喚作竹篦則觸不喚作竹篦則背汝諸人且喚作什麼葉縣省和尚在會下乃近前掣得折作兩截拋向堦下却云是什麼師云瞎縣便設禮。

　　師問僧與麼來者是什麼人僧云問者是阿誰師云老僧僧便喝師云向你道是老僧又惡發作麼僧又喝師云恰遇棒不在手僧云草賊大敗師云今日又似得便冝又似落便冝。

　　南嶽下第九世

　　隋州智門罕禪師(嗣首山念)因為北塔僧使點茶次師乃起自揖僧使近上座僧使云鷂子頭上爭敢安巢師云棒上不成龍隨後打一坐具僧使茶後近前云適來却成觸忤和尚師云江南杜禪客覓什麼第二椀。

　　汝州仁王評禪師問首山如何是佛法大意山便喝師便禮拜山拈棒師云和尚勿世界那山擲下棒云明眼人難瞞師云草賊大敗并州三交嵩禪師問僧你是迦葉門前客祇園會裏人僧云今日特來禮拜和尚師云洎合不問闍黎僧便喝師云錯僧又喝師云放你三十棒僧云許和尚具一隻眼師云喫棒了呈欵。

　　師問僧甚處來僧云潞府師云潞府米作麼價僧云和尚試道看師云不解作客勞煩主人庫下喫茶去。

　　潭州神鼎諲禪師舉南泉道我十八上便解作活計趙州道我十八上便解破家散宅師云你道破家散宅底好解作活計底好初心底人且取前語久叅先德直須破家散宅更有一言萬里崖州。

　　襄州石門蘊聦禪師曾到大陽延和尚處陽問近離甚處師云襄州陽云作麼生是不隔底句師云和尚住持不易陽云且坐喫茶師便叅眾去侍者問和尚適來新到祗對和尚住持不易和尚為甚教且坐喫茶陽云我獻他新羅附子他酬我舶上茴香你自去問他有語在侍者請喫茶問師意旨如何師云真金不博鍮。

　　汝州葉縣省禪師問僧云日暮投林朝離何處僧云某甲不曾學禪師云生身入地獄。

　　明教寬代云鑰𢁈在和尚手裏。

　　師因僧問諸餘即不問如何是今日施設師云有你瞎驢漢在僧云與麼則打鼓弄琵琶師云捺冑放屁聲。

　　雲峯恱云然則一期倚勢欺人其奈事不孤起葉縣老人失却一隻眼還有人檢點得出麼你若檢點得出雲峯分半院與你若檢點不得良久云橫按鏌鎁全正令太平寰宇斬癡頑。

　　師問僧近離甚處僧云襄州師拽童子摑一摑便喝出去(或曰首山)。

　　汾州善昭禪師示眾云識得拄杖子行脚事畢。

　　雲峯恱拈拄杖云這箇豈不是拄杖那箇是你行脚事復云楖𣗖橫挑不顧人直入千峯萬峯去。

　　溈山喆乃拈拄杖云這箇是拄杖子那箇是行脚事直饒向這裏見得於衲僧門下只是脫白沙彌若也不識且向三家村裏東卜西卜忽然卜著也不定。

　　續泐潭澄云識得拄杖子入地獄如箭射。

　　靈隱嶽云汾陽雖是開口見膽未免落在第二頭驀拈拄杖云這箇不得喚作拄杖子漆桶叅。

　　南嶽下第十世

　　楊億侍郎(見廣慧璉)問廣慧云承和尚有言一切罪業皆因財寶所生勸人踈於𧴫寶而況南閻浮提眾生以財為命邦國以𧴫寶聚人教中有財法二施何得勸人踈於財寶慧云旛竿頭上鐵龍頭侍云海壇馬子似驢大慧云楚雞不是[舟-(白-日)]山鳳侍云佛滅二千年比丘少慙愧。

　　侍郎因慈明為唐明長老馳書至侍云對面不相識千里却同風慈明云某甲奉院門請侍云真箇謾語明云前月離唐明侍云適來悔伸一問明云作者侍便喝明云恰是侍又喝明以手面前畫一畫侍吐舌云龍象龍象明云是何言歟侍喚客司點茶元來是自家屋裏人明云也不消得喫茶了侍又問如何是上座為人一句明云切侍云長裙新婦拖泥走明云誰得似學士侍云作家作家明云放你三十棒侍以手拍膝云這裏是甚所在明拍手一下云也不得放過侍乃呵呵大笑侍郎又問專使還記得唐明當初悟底因緣麼明云也曾親見舉來侍云請不恡慈悲明便舉昔有僧問首山如何是佛法大意山云楚王城畔汝水東流侍云只如楚王城畔汝水東流意旨如何明云水上挂燈毬侍云與麼則孤負他古人去也明云侍郎疑則別叅侍云三脚蝦䗫飛上天明云一任𨁝跳侍乃大笑。

　　侍郎因慈明住旬日乃辭侍云某甲有一句語寄與唐明得也無明云明月照見夜行人侍云却不相當明云更深由自可日午始愁人侍云開寶寺前金剛為甚數日汗出明云知侍云上座臨行豈無為人底句明云重疊關山路侍云與麼則某甲隨上座去唐明也明噓一聲侍云真師子兒大師子吼明云放過又扶來侍云適來失脚躂倒又得家童扶起明云有什麼了期侍呵呵大笑。

　　都尉李文和公(諱遵勗見石門聦禪師)因肅國大長公主生辰就宅命谷隱石霜葉縣三大禪師演法末當葉縣禪師始登座以拄杖就膝拗折擲地便下座文和公笑曰老作家手段終別縣云都尉亦不得無過。

　　都尉臨薨時膈胃𨅶熱因尼道堅就枕問云都尉眾生見劫盡大火所燒時切要照管主人公尉云大師與我煎一服藥來尼無語尉云這師姑藥也不會煎投枕而去。

　　都尉問慈明禪師云我聞西河有金毛師子是不明云都尉甚處得這消息來尉便喝明云野犴鳴尉又喝明云恰是尉乃拍手呵呵大笑明過數日乃辭都尉問如何是臨行一句明云好自將息尉云與麼則不異諸方也明云都尉見處又作麼生尉云放你三十棒明云與麼則專為流通去也尉喝一喝拍手一下明云瞎尉云好去明云諾諾。

　　都尉因堅上座來辭次尉問云近離上黨得届中都方接麈談遽迴虎錫指雲屏之翠嶠訪雪嶺之清流未審此處彼處的的事作麼生堅云利劒拂開天地靜霜刀纔舉斗牛寒尉云恰值今日耳聵堅云一箭下雙鵰尉云上座為什麼著鞋睡堅以衣袖一拂尉低頭云今日可謂降伏也堅云普化出僧堂。

　　靳州龍華曉愚禪師(嗣汾州昭)到五祖戒和尚處戒問不落脣吻一句作麼生道師云老老大大話頭也不照顧戒便喝師亦喝戒拈棒師拍手下去戒云闍黎闍黎且住話在師將坐具搭肩上更不迴首直出去。

　　湖州天聖泰禪師(時謂泰河東)到瑯瑘瑘問云埋兵掉闘未是作家匹馬單槍便請相見師指瑘云將頭不猛帶累三軍瑘打一坐具師亦打一坐具瑘接住云適來一坐具是山僧令行上座一坐具落在什麼處師云伏惟尚饗瑘托開云五更侵早起更有夜行人師云賊過後張弓瑘云且坐喫茶。

　　舒州海會山齊舉禪師曾到瑯瑘瑘乃問上座近離甚處師云浙江瑘云船來陸來師云舩來瑘云舩在甚處師云步下瑘云不涉程途一句作麼生道師云杜撰長老如麻似粟便下去瑘乃問侍者此是什麼人者云舉上座瑘云莫是舉師叔麼當時先師教我尋見伊遂親下堂問上座莫便是舉師叔莫恠某甲適來相觸忤師便喝復問長老甚時到汾州瑘云恁麼時師云我在浙江時早聞你名元來見解秪如此何得名播寰海瑘乃作禮。

　　舒州瑯瑘覺禪師一日陞堂有僧出畫一圓相師乃打云道道僧云不道不道師又打云道道僧云三世諸佛不離於此師又打喚維那抽單趂出院師却陞座以手指僧云大眾比丘犯波逸提山僧入地獄。

　　潭州石霜楚圓禪師冬日牓示僧堂前作此相。

　　　　<<PIC>P154p0813_01.gif</PIC>
　　若人識得不離四威儀中
首座一見乃謂眾云和尚今日放叅。

　　師問顯英首座近離甚處座云金鑾夏在甚處座云金鑾去夏在甚處座云金鑾前夏在甚處座云金鑾先前夏在甚處座云和尚何不領話師云我也不會勘得你教庫下供過奴子來勘且點一椀茶與你濕口。

　　師問僧近離甚處僧以手向面前畫一畫師云是何言歟僧便喝師云作什麼僧拍手一下便行師云瞎漢亂做作什麼以坐具直打下法堂。

　　師問僧近離甚處僧云雲過青山綠師云著忙作什麼僧云鴈過水聲凄師便喝僧亦喝師便打僧亦打師云看這瞎漢本分打出三門外念你是新到且坐喫茶去。

　　師或時方丈內安一盆水上劄一口劒下面著一緉草鞋膝上橫按拄杖入門便指擬議便打(有本小差)。

　　續天童華云我當時若見便去左耳邊低聲地下一轉語待他貪觀天上却與一指擬議拔劒便斬驀拈拄杖下座大眾一時趕散。

　　師在眾時到芝和尚寮芝坐間開合子燒香次師問作麼生燒芝便放香罏中燒師云訝郎當漢又恁麼去也。

　　南嶽下第十一世

　　袁州楊岐會禪師(嗣慈明圓)因慈明忌日至真前以兩手捏拳向頭上作角勢次以坐具畫一畫復畫一圓相方乃燒香次作女人拜首座云休捏怪師云首座作麼生座云和尚捏怪師云兔子喫牛妳。

　　洪州翠巖可真禪師在歸宗南和尚會為首座時歸宗問承首座常將女子出定語為人是不師云無宗云奢時不儉儉時不奢為甚道無師云若是本分衲僧也少他鹽醬不得宗却迴首喚侍者報典座明日只煑白粥。

　　師一日見堂中首座不喫食令侍者去問訊首座至晚間自上方丈陳謝師云法身不安色身不安座云早來承侍者相問師云泥裏洗土塊座云和尚常用此機師云夜來天帝釋冠子為什麼落地座無對師云南山起雲北山下雨遂喝出。

　　師因黃國博問百丈華長老既是百丈為什麼却短小華云今日好天晴黃不契却請師代語結緣師云但問將來黃再問師云須彌南畔把手同行黃佇思却問意旨如何師云蚊子上鐵牛黃又佇思云不會請和尚為某甲說師云你離却妻子來老僧為你說黃云秪如和尚還行得麼師云上藍寺裏送客一日行百十遭。

　　洪州黃龍南禪師住歸宗日因化主迴陞座示眾云有五種不易一施者不易二化者不易三變生為熟者不易四端坐喫者不易且道第五不易是什麼人良久云聻便下座時翠巖真和尚為首座藏主續問第五不易是誰真云腦後見腮莫與往來。

　　右南嶽下至一十一世共二百四十八人見錄機緣總五百五十三則餘俟好事者採摭續之。

宗門綂要續集卷第十

　　音釋

　　鞴

　　(薄邁切吹火韋囊也)。

　　溈

　　(俱為切)。

　　漝

　　(時及切)。

　　掐

　　(乞洽切)。

　　鏌鎁

　　(鏌末各切鎁音耶鏌鎁劒名)。

　　獹

　　(籠都切韓獹犬也)。

　　𥚚

　　(陳知切)。

　　拶

　　(于葛切逼拶也)。

　　捋

　　(力活切手捋也)。

　　犪

　　(渠龜切似牛一角皮可冒鼓)。

　　尀

　　(普火切不可也)。

　　搊

　　(楚尤切手搊也)。

　　㔃

　　(租恱切断也)。

　　鯢

　　(研奚切鯨鯢魚名)。

　　𩥇

　　(陟扇切馬土浴也)。

　　顰蹙

　　(顰毗賔切蹙子六切顰蹙眉攢也)。

　　獦

　　(音葛)。

　　畬

　　(詩車切田也)。

　　𢤁

　　(蘇到切狂踈貌)。

　　屁

　　(匹棄切氣下泄也)。

　　楖𣗖

　　(楖音即𣗖音栗楖𣗖木名)。

　　泐

　　(歷德切)。

　　拗

　　(於絞切手拉也)。

　　膈

　　(各核切𮌎膈也)。

　　緉

　　(力讓切履兩枚也)。

　　捏

　　(乃結切握也)。


永樂北藏第 154 冊 No. 1519 宗門統要正續集


宗門綂要續集卷第十一(上)　　　　　傾二

　　宋建溪沙門宗永集元建康保寧禪寺住持沙門清茂續集

　　六祖大師嗣法

　　吉州青原山行思禪師問石頭尓從甚處來頭云曹溪師乃拈拂子云曹溪還有這箇麼頭云非但曹溪西天亦無師云子莫曾到西天不頭云若到即有也師云未在更道頭云和尚也須道取一半莫全靠希遷師云不辭向汝道恐巳後無人承當。

　　師令石頭馳書與南嶽大慧禪師乃云回日與子箇鈯斧住山去石頭到彼便問不慕諸聖不重己靈時如何慧云子問太高生何不向下問將來頭云寧可永劫受沉淪不從諸聖求解脫便歸師問子返何速書信達不頭云信亦不通書亦不達乃舉前話復云去日蒙和尚許箇鈯斧子而今便請師垂下一足石頭便作禮。

　　玄沙備云大小石頭被大慧推倒至今起不得。

　　雪竇顯云石頭洎擔板過却又云大小大慧不解據令。

　　翠巖芝云思和尚垂足石頭禮拜要且不得斧子且道後來使箇什麼。

　　黃龍南云石頭雖然善能馳達不辱宗風其奈逞俊太忙不知落節既是落節迴來因什麼得斧子。

　　師因僧問如何是祖師西來意師云又恁麼去也僧又問近日有何言句乞師一兩則師云近前來僧近前師云分明記取。

　　青原下第一世

　　南嶽石頭希遷禪師(嗣青原思)一日因思和尚云有人道嶺南有消息師云有人不云云思云若與麼大藏小藏從何而來師云盡從這裏去。

　　師因藥山問三乘十二分教某甲粗知嘗聞南方直指人心見性成佛實未明了伏望和尚慈悲指示師云與麼也不得不與麼也不得與麼不與麼總不得汝作麼生山佇思師云子因緣不在此江西有馬大師子往彼去應為汝說山至彼准前請問馬師云我有時教伊揚眉瞬目有時不教伊揚眉瞬目有時教伊揚眉瞬目者是有時教伊揚眉瞬目者不是山於是有省便作禮馬師云子見箇什麼道理山云某甲在石頭時如蚊子上鐵牛馬師云汝既如是冝善護持。

　　法雲秀云石頭好箇無孔鐵鎚大似分付不著藥山雖然過江西悟去爭奈平地上喫交有什麼扶筞處具眼者試辨看。

　　續五祖演云老僧在眾日聞兄弟商量道即心即佛也不得不即心即佛也不得若恁麼說話敢稱禪客殊不知古人文武兼備韜畧雙全山僧見處也要諸人共知只見波濤湧不見海龍宮。

　　大溈智云說什麼在石頭時如蚊子上鐵牛只今又何曾吐露得出。

　　溈山果云前箭猶自可後箭射人深藥山直饒恁麼悟去也落第二月。

　　徑山杲云好箇話端阿誰會舉舉得十分未敢相許。

　　師問新到甚麼處來僧云江西來師云見馬大師不僧云見師乃指一橛柴云馬師何似這箇僧罔措却迴舉似馬祖祖云汝見橛柴大小僧云沒量大祖云汝甚有力僧云何故祖云汝從南嶽負一橛柴來豈不是有力。

　　師垂示云言語動用沒交涉時藥山在會乃出云直得非言語動用亦沒交涉師云這裏針劄不入山云這裏如石上栽花。

　　師因問思和尚云和尚自離曹溪什麼年到此間思云我却不知你早晚離曹溪師云某甲不從曹溪來思云我亦知汝來處師云和尚幸是大人且莫造次。

　　師因大顛問古人云道有道無是二謗請和尚除師云一物亦無除箇什麼師却問大顛併却咽喉脣吻速道將來顛云無這箇師云若與麼汝即得入門。

　　青原下第二世

　　澧州藥山惟儼禪師(嗣石頭遷)久不陞堂一日院主白云大眾久思和尚示誨師云教打鐘著大眾方集師便下座歸方丈院主續問和尚既許為大眾說法為甚一言不施師云經有經師論有論師爭怪得老僧。

　　雪竇顯云可惜藥山老漢平地上喫撲盡大地人扶不起。

　　瑯瑘覺云藥山下座不妨疑著及乎院主拶著失却一隻眼。

　　翠巖芝云欒山下座院主當初怪不為說法可謂誤他三軍。

　　續薦福懷云藥山還見院主麼院主還見藥山麼三十年後遇著作家不得錯舉。

　　五祖演云雖然以巳妨人爭奈賊身巳露諸人要識藥山麼閑持經卷倚松立笑問客從何處來。

　　開福寧云藥山慎初護末佛眼難窺院主狹路相逢等閑蹉過。

　　雪竇宗云威音劫外携手誰肯同歸十字街頭擲金幾人[跍-十+水]著敢問大眾且道藥山曾說不曾說若道曾說是謗藥山若道不曾說是孤負藥山且道畢竟為人在甚麼處良久云須知雲外千峯上別有靈松帶雨寒。

　　天童傑舉翠巖拈了云翠巖只具一隻眼殊不知藥山歸方丈正是勞他三軍資福先云藥山竟歸方丈却似箇好人只被他輕輕一捏便見忘前失後。

　　師因僧問學人有疑請師決疑師云待晚間來為汝決至晚叅眾集師云今日要決疑僧何在僧便出來師下座把住云大眾這僧有疑便與一推却歸方丈。

　　翠巖芝云藥山與麼決疑土上更加泥雖然如是這僧也不得孤負藥山。

　　續雲居元云大小藥山被這僧勘破。

　　師因僧問巳事未明乞師指示師良久云吾今為汝道一句亦不難只冝汝於言下便見去猶較些子若更思量却成吾罪過不如且各合口免相累及。

　　師一日問飯頭你在這裏多少時頭云三年也師云我總不識你其僧不曉憤然而去。

　　師向手中書一佛字問道吾是什麼道吾云佛字師云這多口阿師。

　　師尋常不許人看經一日自將經看僧問和尚尋常不許人看經為甚麼却自看師云我只要遮眼僧云某甲學和尚得麼師云你若看牛皮也須穿。

　　長慶稜云眼有何過。

　　續報慈遂云且道長慶會藥山意不會藥山意。

　　雪竇宗云真心不動教海澄明得用如如義天炳煥正恁麼時且道是經是眼若向這裏見得徹更不用循行數墨逐妄迷真其或未然牛皮穿透猶自可髑髏徧野幾人知。

　　師因僧問平田淺草麈鹿成羣如何射得麈中主師云看箭僧放身便倒師云侍者拖出這死屍僧便走師云弄泥團漢有什麼限。

　　雪竇顯云三步雖活五步須死。

　　續雲居元云藥山千鈞之弩不為鼷鼠發機這僧帶箭出門一死更不再活。

　　淨慈昌云這僧趂得猢猻入他閙市藥山騎箇猛虎直上高山若作一處商量終是遭人檢點。

　　師與道吾雲巖遊山次見兩株樹一榮一枯師乃問巖云枯者是榮者是巖云榮者是師云與麼則灼然一切處光明燦爛去又問道吾吾云枯者是師云與麼則灼然一切處放教枯淡去時高沙彌至師又問彌云枯者從他枯榮者從他榮師回顧雲巖道吾云不是不是。

　　師因雲巖出糞次乃問作什麼巖云擔糞師云那箇聻巖云在師云汝來去為誰巖云替他東西師云何不教伊並行巖云和尚莫謗他師云不合與麼道巖云如何道師云還曾擔麼。

　　師因看經次栢巖云和尚休猱人得也師卷却經云日頭早晚巖云正當午也師云猶有這箇文彩在巖云某甲無亦無師云汝煞聦明巖云某甲只恁麼和尚尊意如何師云我跛跛挈挈百醜千拙且與麼過。

　　師向雲巖道與我喚沙彌來巖云喚他作什麼師云我有箇折脚鐺子要伊提上挈下巖云與麼則某甲與和尚共出一隻手。

　　溈山喆云藥山若不得雲巖折脚鐺子幾成廢器大溈折脚鐺子也與諸人共出一隻手何故且圖古風不墜。

　　續天童華云藥山道頭雲巖知尾雖然頭尾相稱要且不識羞耻。

　　師問僧年多少也僧云七十二也師云是年七十二那僧云是師便打。

　　曹山章云前箭猶自可後箭射人深時有僧問如何免得此棒師云正勑既行諸侯避道。

　　師晚叅云我有一句子待特牛生兒即向你道時有僧便出云特牛生兒也秪是和尚不道師喚侍者將燈來其僧便抽身入眾。

　　洞山价云這僧會只是不肯禮拜。

　　清涼欽云特牛兒牸牛兒又代云雙生。

　　續翠巖芝云我即不然特牛生兒也不向你道何故如此若向你道何處更有王老師。

　　投子青云且道甚處是這僧會底道理若道得可為這僧雪屈若道不得却被藥山瞞。

　　浮山遠云我有一句子待無舌人問即道。

　　昭覺勤云藥山垂釣意在鯤鯨這僧吞鈎三千激浪洞山眼正千里同風法燈重整槍旗再裝甲冑夾山即不然有一句子威音巳前道與諸人了或有問明頭合暗頭合只向他道龍得水時添意氣虎逢山色長威獰。

　　黃龍震云會麼如人暗中書字字雖不成文彩巳彰文彩既彰點燈為甚不見不見道賊是小人智過君子。

　　師一日臨齋院主報云打鐘也請和尚上堂師云汝與我擎鉢盂去主云和尚無手來多少時師云汝只是枉披袈裟主云某甲只與麼和尚又如何師云我無這箇眷屬。

　　師問龐居士云一乘中還著得這箇事麼士云某甲秪管日求外合不知還著得麼師云道居士不見石頭得麼士云拈一放一未是好手師云老僧住持事繁士珍重便出師云拈一放一的是好手士云好箇一乘問宗今日失却也師云是是。

　　師坐次有僧問兀兀地思量什麼師云思量箇不思量底僧云不思量底如何思量師云非思量。

　　師問僧甚麼處來僧云南泉來師云在彼多少時僧云粗經歲月師云與麼則三十年後成一頭水牯牛去也僧云某甲雖在彼中且不曾上他食堂師云口欱南風那僧云和尚莫錯自有把𢁈筯人在。

　　師問雲巖甚處來巖云百丈來師云百丈有何言句巖云有時示眾云我有一句子百味具足師云鹹即鹹味淡即淡味不鹹不淡是常味作麼生是百味具足底句巖無對師笑云爭奈目前生死何巖云目前無生死師云二十年在百丈俗氣也不除。

　　師次日又問海兄更說甚麼法巖云有時道三句外會取六句外省去師云且喜沒交涉又問更說甚麼法巖云有時陞堂眾集以拄杖打下復召大眾眾迴首却云是什麼師云何不早道巖於此有省。

　　師問僧甚麼處來僧云湖南來師云洞庭湖水滿也未僧云未師云許多時雨水為甚未滿(有本謂馬祖問僧)。

　　雲巖晟代云湛湛地。

　　道吾智云滿也。

　　洞山价云什麼劫中曾增減來。

　　雲門偃云只在這裏。

　　師一日坐次石頭來見乃問汝在這裏作什麼師云一切不為頭云恁麼即閑坐也師云若閑坐即為也頭云汝道不為不為箇什麼師云千聖亦不識頭乃有偈贊云從來共住不知名任運相將秪麼行自古上賢猶不識造次凡流豈可明。

　　五祖戒云藥山夢中說夢兩重重。

　　師因遵布衲作殿主浴佛次師乃問汝秪浴得這箇還浴得那箇麼遵云把將那箇來師休去。

　　長慶稜云邪法難扶。

　　黃龍南云此二尊宿一出一入未見輸嬴三十年後不得錯舉。

　　續天童華云遵布衲當時若是箇漢待他道還浴得那箇麼拈起杓子劈面擲雖然也不得屈藥山何故不入虎穴爭得虎子。

　　師一日提笠子出雲巖指云用這箇作什麼師云有處用巖云風雨來作麼生師云蓋覆著巖云他還受蓋覆麼師云雖然如是且無遺漏(或曰道吾)。

　　荊州天皇道悟禪師問石頭云離却定慧以何法示人頭云我這裏無奴婢離箇什麼師云如何明得頭云汝還撮得虛空麼師云與麼則不從今日去也頭云未審汝早晚從那邊來師云某甲不是那邊人頭云我早知汝來處師云和尚何以贓誣於人頭云汝身見在師云雖然如是畢竟如何示於後人頭云汝道阿誰是後人師從此有省。

　　師臨遷寂日大眾問疾師驀召典座近前云會麼座云不會師乃拈枕子拋於地上即便告終。

　　鄧州丹霞天然禪師訪龐居士門逢女子靈照洗菜次師問居士在不女子放下菜籃斂手而立師再問女子提起菜籃便行師遂迴須臾居士外還女子乃舉似前話士云丹霞在麼女子云去也士云赤土塗牛妳(一本云這冤家子喪我門風)。

　　溈山喆云大小丹霞被居士女子勘破山僧當時若作丹霞但與呵呵大笑待他問長老笑箇甚麼却向道不是冤家不聚頭。

　　續蔣山勤云丹霞從苗辨地靈照因語識人放下菜籃當處發生提起菜籃隨處滅盡居士云赤土塗牛妳屋裏販揚州且道畢竟如何各自散去免增話會。

　　師又一日訪龐居士至門首相見師乃問居士在不士云飢不擇食師云龐老在不士云蒼天蒼天便入宅去師云蒼天蒼天便迴去。

　　師問僧甚處來僧云山下來師云喫飯了也未僧云喫飯了也師云將飯與汝喫底人還具眼麼僧無對。

　　長慶稜問保福云將飯與人喫報恩有分為甚不具眼福云施者受者俱瞎慶云盡其機來還成瞎不福云道我瞎得麼。

　　芭蕉徹云各具一得一失又代僧云爭不足讓有餘又代霞云施受俱無利益。

　　汾陽昭代云若不上山爭識丹霞。

　　續保寧勇代云今日被和尚勘破。

　　天童華云丹霞既巳龍頭虵尾長慶保福只得將錯就錯雖然二三老宿要且不知老僧落處具擇法眼者試請辨看。

　　師因去馬祖處路逢一老人與一童子師問公住何處老人云上是天下是地師云忽遇天崩地陷又作麼生老人云蒼天蒼天童子噓一聲師云非父不生其子老人便與童子入山去。

　　續正覺顯云上天下地不妨聦明蒼天蒼天隨語生解是父是子褒貶分明噓一聲却較些子。

　　師因問龐居士昨日相見何似今日士云如法舉昨日事來作箇宗眼師云秪如宗眼還著得龐公麼士云我在你眼裏師云某甲眼窄何處安身士云是眼何窄是身何安師休去士云更道取一句便得此話圓師亦不對士云就中這一句無人道得。

　　續蔣山勤云是眼何窄是身何安昨日今日事無兩般淮南兩浙秋熱春寒恁麼會得也大無端三十年後莫受人瞞。

　　師一日與龐居士行次見一泓水士以手指云得與麼也還辨不出師云灼然是辨不出士乃戽水潑師二掬師云莫與麼莫與麼士云須與麼須與麼師又戽水潑士三掬士云正與麼時堪作什麼師云無外物士云得便冝者少師不語士云誰是落便冝者。

　　師因過一院值凝寒於殿中見木佛乃取燒火向院主遇見訶責云何得燒我木佛師以杖子撥火云吾燒取舍利主云木佛何有舍利師云既無舍利更請兩尊來燒院主自後眉鬚墮落。

　　續大寧寬因僧問丹霞燒木佛為甚院主眉鬚墮落寬云賊不打貧兒家。

　　投子青云不會作客勞煩主人。

　　保寧勇云院主眉鬚墮落即且置且道丹霞眉毛在也無若也見得與古佛同叅若也不見切忌撥無因果。

　　寶峯文云丹霞燒木佛院主眉鬚落驀拈拄杖云不是木佛擲下拄杖云誰敢燒你擬即眉鬚落不擬又且如何高聲云行者拈起拄杖。

　　東禪嶽云古人做處今人合知如展一面皂纛旗殺一有罪而天下咸服如其無罪法亦難施直饒千聖出頭來安排一字也不得。

　　天童華云諸方商量道院主忽起疑心而致斯禍又云院主天寒不與丹霞火向致令燒却木佛遂乃眉鬚墮落殊不知院主買鐵得金一場富貴。

　　靈隱嶽云諸人要知麼大小丹霞向深村裏失却一隻眼院主也是如蟲禦木偶尓成文光孝門下也無木佛得燒只有一星無煙火直是難近傍擬之則燎却面門諸人須是退步看驀地冷灰裏豆爆驚天動地直教佛祖救不得喝一喝。

　　潭州長髭曠禪師因石頭問什麼處來師云嶺南來頭云大𢈔嶺頭一鋪功德成就也未師云成就久矣只欠點眼在頭云莫要點眼麼師云便請石頭垂下一足師便作禮頭云你見箇什麼便禮拜師云如紅爐上一點雪。

　　雪竇顯云無眼功德有什麼點處。

　　續雲居元云可惜勞而無功。

　　師因一僧至遶禪牀一帀卓然而立師云若是石頭法席一點也用不著僧又遶一帀師云却是漝麼時不易道得箇來處僧便出去師乃喚僧不顧師云這漢猶少教詔在僧却回云有一人不從人得不受教詔不落階級師還許麼師云逢之不逢逢必有事僧乃退身三步師却遶禪牀一帀僧云不唯宗眼分明亦乃師承有據師打三下。

　　師問僧甚處來僧云九華山控石菴來師云菴中是什麼人僧云馬祖下尊宿師云名什麼僧云不委他法號師云他不委你不委僧云尊宿眼在甚處師云若是庵主親來今日也須喫棒僧云賴遇和尚放過某甲師云百年後討箇師僧也難得。

　　雪竇顯云是則二俱作家要且只解收虎尾不能據虎頭若使德山令行並須瓦解。

　　師因龐居士到見陞座眾集定士便出云各請自檢好師便說士却於禪牀右立時有僧問不觸主人翁請師答話師云識龐公麼僧云不識士便搊住其僧云苦哉苦哉僧無對士托開師少間却問適來這僧還喫拄杖不士云待伊甘始得師云居士只見錐頭利不見鑿頭方士云恁麼說話某甲即得外人聞之要且不好師云不好箇甚麼士云阿師只見錐頭尖不見鑿頭利。

　　師因李行婆來乃問憶得在絳州時事麼婆云非師不委師云多虛少實在婆云有甚諱處師云念你是女人放你拄杖婆云某甲終不見尊宿過師云老僧過在甚處婆云和尚無過婆豈有過師云無過底人作麼生婆乃豎拳云與麼總成顛倒師云實無諱處。

　　師一日見僧來乃擒住云師子兒野干屬僧以手作撥眉勢師云雖然如此猶欠哮吼在僧擒住師云偏愛行此一機師與一摑僧放下手拍三下師云若見同風僧汝甘與麼不僧云終不由別人師作撥眉勢僧云猶欠哮吼在師云料想不由別人。

　　潭州大川禪師因江陵有僧來叅師云幾時發足江陵府僧提起坐具師云特謝遠來下去僧遶禪牀一帀便出師云若不與麼爭知眼目端的僧撫掌一下云苦殺人洎合錯判諸方師云甚得禪宗道理後僧舉似丹霞霞云大川法道即得於我這裏即不然僧云和尚此間作麼生霞云猶較大川三步在僧禮拜霞云錯判諸方者多。

　　洞山价云若不是丹霞也難分玉石。

　　潮州大顛和尚因石頭問那箇是汝心師云言語者是頭便喝出經旬日間師復問前者既不是除此外何者是心頭云除却揚眉瞬目將心來師云無心可得將來頭云元來有心何言無心無心盡同謗師於言下有省。

　　師一日將癢和子廊下行逢一僧問訊次師以癢和驀口打云會麼僧云不會師云大顛老野狐不曾孤負人。

　　師因韓文公問和尚春秋多少師乃提起數珠示之云會麼公云不會師云晝夜一百八公罔措歸宅怏怏而已夫人乃問侍郎神思不懌復有何事公遂舉前話夫人云何不進云晝夜一百八意旨如何公明日凌晨遂去門首乃逢首座座云侍郎入寺何早公云特去堂頭通話座云堂頭有何因緣開示公舉前話座云侍郎怎生會公云晝夜一百八意旨如何座乃扣齒三下公復至堂頭又進前語晝夜一百八意旨如何師亦扣齒三下公云信知佛法一般師云見什麼道理乃云一般公云適來門首接見首座亦復如是師遂喚首座問適來祗對侍郎佛法是不首座云是師便打趂出院。

　　保福展云首座知前不知後大顛令不單行。

宗門綂要續集卷第十一(上)

　　音釋

　　鼷

　　(弦鷄切小鼠也)。

　　聻

　　(音你指物貌)。

　　妳

　　(女蟹切乳也)。

　　噓

　　(休居切吹也)。

　　戽

　　(荒故切抒水噐)。

　　纛

　　(徒沃切皂纛軍中大旗也)。

　　摑

　　(郭獲切批打也)。

宗門綂要續集卷第十一(下)　　　　　傾三

　　宋建溪沙門宗永集元建康保寧禪寺住持沙門清茂續集

　　青原下第二世

　　汾州石樓和尚問僧近離甚處僧云漢國師云漢國天子還重佛法也無僧云苦哉頼值問著某甲問著別人即禍生師云作箇什麼僧云人尚不見有何佛法可重師云闍黎受戒多少時僧云二十夏師云大好不見有人便打(一本曰棗樹話未詳是何世代)。

　　雪竇顯云這僧棒既喫要且去不再來石樓令雖行爭奈無風浪起。

　　師因僧問未識本來性乞師方便指師云石樓無耳埵僧云某甲自知非師云老僧還有過僧云和尚過在甚處師云過在汝非處僧作禮師便打。

　　澧州大同濟禪師一日因米胡領眾來纔欲相見師便拽轉禪牀面壁而坐米於背後立少時却回客位師云是即是若不驗破巳後遭人貶剝却令侍者去請米纔上來却拽轉禪牀便坐師乃遶牀一帀便歸方丈米却拽倒禪牀領眾便出去。

　　師一日訪龐居士士云憶得在母胎中時有一則語今日舉似阿師不得作道理主持師云猶是隔生也士云向道不得作道理主持師云驚人之句爭得不怕士云如斯見解可謂驚人師云不作道理却成作道理士云不但隔一生兩生師云喫粥飯底僧一任居士檢責士鳴指三下。

　　師一日纔見龐居士來便掩却門云多知老翁莫與相見士云獨坐獨語過在阿誰師便開門纔出被士把住云是師多知是我多知師云多知且致閉門開門卷之與舒相較幾何士云秪此一問氣急殺人師不語士云弄巧成拙。

　　丁行者一日看性空空打一棒云瞎却汝本來眼也丁云非但今日古人亦行此令空云誰向汝道古今丁拂袖便出空云青天白日有迷路人丁云莫要指示麼空便打丁云莫瞎却人眼好空云瞎却俗人眼有甚過。

　　青原下第三世

　　潭州道吾智禪師(嗣藥山儼)離藥山到南泉泉問闍黎名什麼師云宗智泉云智不到處作麼生宗師云切忌道著泉云灼然道著即頭角生至三日後師與雲巖在後架把針次泉過見乃再問前日道智不到處切忌道著道著即頭角生合作麼生行履師便抽身入僧堂泉便去師却來坐巖乃問師弟適來為甚不祗對和尚師云你得與麼靈利巖不薦却去問泉云適來因緣智頭陀作麼生不祗對和尚泉云他却是異類中行巖云如何是異類中行泉云不見道智不到處切忌道著道著即頭角生且須向異類中行巖亦不會師知巖不薦乃云此人因緣不在此便與迴藥山山覩二人迴乃問巖汝到甚處去來巖云到南泉山云泉有何言句巖遂舉前話山云子作麼生會他這箇時節便回來巖無對山乃大笑巖便問如何是異類中行山云吾今日困別時來巖云某甲特為此事歸來山云且去巖便出師在方丈外聞巖不薦不覺咬得指頭血出師却下來問巖云師兄去問和尚那因緣作麼生巖云和尚不為某甲說師便低頭。

　　續雲居膺因僧問切忌道著意作麼生師云此語最毒僧云如何是最毒底句師云一棒打殺龍蛇。

　　師與雲巖同侍藥山次山云智不到處切忌道著道著即頭角生師便珍重出去巖遂問智師兄為什麼不祗對和尚山云我今日背痛是他却會汝去問取巖遂問師兄適來為甚不祗對和尚師云我今日頭痛你去問取和尚後雲巖遷化遣人馳辭書至師覽後云雲巖不知有悔當時不向伊道然雖如是要且不違藥山之子。

　　報慈遂云古人與麼道還知有也未雲巖當時不會什麼處是他不會處。

　　翠巖芝云道吾道雲巖不知有悔當時不向伊說只如與麼道道吾還知有也無。

　　師因雲巖問師兄家風作麼生師云教汝指點著堪作什麼巖云無這箇來多少時也師云牙根猶帶笑澀在。

　　師因南泉示眾云法身具四大不有人道得與他一腰裩師云性地非空空非性地此是地大三大亦然泉不違前言乃與裩一腰。

　　師因雲巖不安乃謂離此殻漏子向甚處相見巖云不生不滅處相見師云何不道非不生不滅處亦不求相見。

　　雪竇顯云侍者與我記取這一問。

　　續昭覺勤云何處不逢渠。

　　師一日指佛桑花問僧這箇何似那箇僧云直得寒毛卓竪師云畢竟如何僧云道吾門下底師云十里大王。

　　續昭覺勤云以膠投漆驗影知形不諳正去偏來爭解明投暗合還委悉麼蝦䗫跳上梵天蚯蚓驀過東海。

　　徑山筞云不開戶牖安知明月之光不汎仙槎安覩天河之勢道吾以楔拔楔這僧以智破智雖然驀路相逢未免三頭六臂還委悉麼愛他年少子飜作白頭翁。

　　師因雲巖修鞋次乃問作什麼巖云將敗壞補敗壞師云何不道即敗壞非敗壞。

　　師因僧問無神通菩薩為甚蹤跡難尋師云同道者方知僧云和尚還知麼師云不知僧云為甚不知師云去汝不會我語。

　　師因僧問久嚮和尚會禪是不師云蒼天蒼天僧近前掩却師口云低聲師遂與一掌僧云蒼天蒼天師把住云得與麼無禮僧却與師一掌師云老僧罪過僧拂袖出師云早知如是悔不如是(後竹園與僧有語頗相同)。

　　潭州雲巖曇晟禪師因藥山問聞汝會弄師子是不師云是山云弄得幾出師云弄得六出山云我亦弄得師云和尚弄得幾出山云我弄得一出師云一即六六即一師後到溈山山問承聞長老在藥山弄師子是不師云是溈云長弄還有置時師云要弄即弄要置即置溈云置時師子在甚麼處師云置也置也。

　　續法昌遇云好一場師子只是有頭無尾我當時若見溈山道置時師子在甚麼處便與放出踞地金毛直教溈山藏身無路。

　　泐潭凖云藥山雲巖鈍置殺人兩父子弄一箇師子也弄不出若是凖上座只消自弄拽得來拈頭作尾拈尾作頭轉兩箇金睛攫幾鈎鐵爪吼一聲直教百里內猛獸潛蹤滿空裏飛禽亂墜凖上座未弄師子請大眾高著眼先做一箇定場擲下拄杖云箇中消息子能有幾人知。

　　師問一尼云汝爺在不尼云在師云年多少尼云年八十師云汝有箇爺不年八十汝還知不尼云莫是恁麼來者麼師云猶是兒孫。

　　洞山价云直是不與麼來者亦是兒孫。

　　續溈山果云恁麼也不得不恁麼也不得畢竟作麼生良久云從來無位次不用強安排。

　　師因煎茶次道吾問煎與阿誰師云有一人要吾云何不教伊自煎師云幸有某甲在。

　　師問石霜甚處來霜云溈山來師云在彼多少時霜云粗經冬夏師云與麼則成山長也霜云雖在彼中却不知師云他家亦非知非識道吾聞乃云得與麼無佛法身心。

　　師一日謂眾云有箇人家兒子問著無有道不得底洞山乃問他屋裏有多少典籍師云一字也無山云爭得與麼多知師云日夜不曾眠山云問一叚事還得麼師云道得却不道。

　　師因裴大夫問僧供養佛佛還喫不僧云如大夫祭家神大夫舉似師師代云有幾般飯食但一時下來師却問神山一時下來後作麼生神山云合取鉢盂師然之。

　　師因道吾問大悲菩薩用許多手眼作什麼師云如人夜中背手摸枕子吾云我會也我會也師云尓作麼生會吾云徧身是手眼師云道即太煞道只道得八成吾云師兄作麼生師云通身是手眼。

　　師一日掃地次道吾云太區區生師云須知有不區區者吾云恁麼則有第二月也師竪起掃菷云這箇是第幾月吾休去。

　　玄沙備云正是第二月。

　　長慶稜問玄沙云被他倒轉掃菷攔面摵又作麼生沙休去。

　　羅山閑云噫兩箇漢不識好惡雲巖箇漢縛手脚死來多少時也。

　　雲門偃云奴見婢慇懃。

　　保福展云雲巖大似泥裏推車步步區區。

　　雪竇顯向有第二月也處別云洎合放過。

　　續溈山行云道吾平地生堆雲巖因行掉臂玄沙道正是第二月面皮厚多少且道雲巖竪起掃菷意作麼生十成好箇金剛鑽攤向門前賣與誰。

　　秀州華亭船子德誠禪師因夾山初住潤州鶴林時道吾到遇上堂有僧問如何是法身夾云法身無相如何是法眼夾云法眼無瑕道吾不覺失笑夾便下座請道吾問某甲適來祗對這僧話必有不是致令上座失笑望上座不恡慈悲吾云和尚一等是出世未有師在夾云某甲甚處不是望為說破吾云某甲終不說請和尚却往秀州華亭船子處去夾云此人如何吾云此人上無片瓦下無寸土和尚若去須易服裝束(蓋船子曾囑道吾巳後有座主指一箇來)夾乃散眾易服直造華亭船子纔見便問大德住什麼寺夾云似則不住住則不似(或云目前無似)師云不似又不似箇什麼(或云是什麼)夾云不是目前法師云甚處學得來夾云非耳目之所到師云一句合頭語萬劫繫驢橛師又問垂絲千尺意在深潭離鈎三寸子何不道夾擬開口師便以篙打落水中夾纔上船師云道道夾擬開口師又打夾於此有省乃點頭師云竿頭絲線從君弄不犯清波意自殊夾遂問拋綸擲釣師意如何師云絲懸綠水浮定有無之意夾云語帶玄而無路舌頭談而不談師云釣盡江波金鱗始遇夾乃掩耳師云如是如是遂囑云汝向去直須藏身處沒蹤跡沒蹤跡處莫藏身吾二十年在藥山只明斯事汝今既得他後不得住城隍聚落但向深山裏钁頭邊覓取一箇半箇接續無令斷絕夾乃辭行頻頻回頋師遂喚云闍黎闍黎夾回首師竪起橈云汝將謂別有乃覆船入水而逝。

　　續長蘆了云棹頭撥轉河漢星輝舩子踏飜天地黯黑竪起拂子云這箇是钁頭邊乾白露淨底還知沒蹤跡處隱身不得底麼。

　　宣州椑樹慧省禪師因道吾來相看值師臥次吾乃近前將被蓋覆師問作麼吾云蓋覆師云臥是坐是吾云不在兩頭師云爭奈蓋覆道吾便喝(有曰嗣馬祖者)。

　　續昭覺勤云椑樹臥起道吾蓋覆一喝當頭掀飜露布。

　　溈山智云相逢不相避箇裏聊遊戲喝一喝飜天覆地。

　　師一日坐次藥山來見問云作麼師云和南山云隔闊來多少時師云恰是乃拂袖出。

　　藥山高沙彌一日齋時見藥山自打鼓師捧鉢乃作舞入堂山便擲下椎云是第幾和師云第二和山云如何是第一和師就桶舀一杓飯便行。

　　師一日出菴值兩藥山見來乃云你來也師云是藥云可煞濕師云不打這鼓笛雲巖云皮也無打什麼鼓道吾云鼓也無打什麼皮藥云今日大好曲調。

　　師因藥山問什麼處去師云江陵府受戒去藥云受戒圖箇什麼師云免生死藥云有一人不受戒亦無生死可免汝還知不師云與麼則佛戒何用也藥咄云這饒舌沙彌猶掛脣齒在師因契本心更不受戒。

　　師因藥山問我聞長安甚閙你還知麼師云我國晏然山忻然乃問汝從人得請益得看經得師云亦不從人得亦不請益得亦不看經得山云有人不看經不請益為甚麼不得師云不道他不得自是他不肯承當。

　　朗州㓨史李翱仰慕藥山道風久矣屢請不赴乃特入山致敬肅裝客禮直造座前藥山端然看經殊不顧視李乃云見面不如聞名拂袖便行藥山却召李回首藥云何得貴耳而賤目李遂頂禮起問如何是道藥以手指天復指淨瓶李云不會藥云雲在青天水在瓶李拜謝乃呈偈云鍊得身形似鶴形千株松下兩凾經我來問道無餘事雲在青天水在瓶。

　　李翱與西堂坐次因有兩僧從江西來李乃問馬大師有何言教僧云大師或說即心即佛李云過這邊又問一僧僧云或說非心非佛李云總過這邊李却問西堂堂乃召李翱翱應喏堂云鼓角動也。

　　澧州龍潭崇信禪師(嗣天皇悟)家為餅師逐日以十餅饋天皇皇每受畢却留一餅云吾惠汝以蔭子孫師一日自念云餅是我持來何以返惠於我別有旨乎於是請問皇云是汝持來復汝何咎師聞之稍悟玄旨因投出家。

　　師一日問天皇云某自到來不蒙和尚指示心要皇云自汝到來吾未嘗不指示汝心要師云何處指示皇云汝擎茶來吾與汝接汝行食來吾與汝受汝和南時我便低首何處不示汝心要師佇思間皇云見則直下便見擬思即差師當下有省乃復問如何保任皇云任性逍遙隨緣放曠但盡凡情別無聖解。

　　師因德山問久嚮龍潭到來潭又不見龍又不現師云子親到龍潭德山乃作禮而退。

　　雪竇顯云將錯就錯。

　　雲峯恱云大小德山向韲甕裏淹殺。

　　黃龍心云雪竇與麼道不知德山將錯就錯不知龍潭將錯就錯識休咎底衲僧必知去處未過關者亦冝辨取還相委悉麼縱饒栽種得不是棟梁材。

　　師問天皇從上相承底事如何皇云不是明汝來處不得師云這箇眼目幾人具得皇云淺草易為長蘆。

　　京兆翠微無學禪師(嗣丹霞然)問丹霞如何是諸佛師霞咄云幸自可憐生須要執巾箒作麼師退三步霞云錯師乃進前霞亦云錯師翹一足旋身一帀而去霞云得即得孤他諸佛師。

　　師因龍牙問自到和尚法席每每上堂不蒙一法示誨意在於何師云嫌箇什麼牙後至洞山亦如是道洞云爭怪得老僧後又問法眼眼云祖師來也。

　　雪竇顯云兩箇老漢被這僧穿却唯有法眼與他同叅若是雪竇門下喫棒了趂出。

　　師一日在法堂上行投子進前接禮問西來密旨和尚如何示人師顧視少頃子云乞師垂示師云更要第二杓惡水那子便禮拜師云莫挅却子云時至根苗自生。

　　吉州性空禪師因僧來叅師乃展手示之僧近前復退後師云父母俱喪略不𢡖顏僧呵呵大笑師云少間與闍黎舉哀其僧乃打筋斗而出師云蒼天蒼天。

　　續蔣山勤云展開兩手只見錐頭利進前退後不見利頭錐呵呵大笑笑裏有刀連哭蒼天弓折箭盡且道畢竟如何良久云若不共同橋上過爭信橋流水不流。

　　師因一僧叅人事退乃云與麼下去還有佛法道理也無僧云某甲結舌有分師云老僧又作麼生僧云素非好手師便仰身合掌僧亦合掌師乃撫掌三下僧拂袖出師乃有頌示之不錄。

　　師因僧問如何是祖師西來意師云如人在千尺井中不假寸繩出得此人即答汝僧云近日湖南暢長老出世亦為人東語西話師喚沙彌寂子拽出這死屍著沙彌後舉問耽源如何出得井中人源咄云癡人誰在井中後又問溈山如何出得溈山乃召云慧寂寂應喏溈山云出也寂及住仰山常舉前話示眾云我於耽源處得名溈山處得地。

　　米倉和尚一日有僧來叅乃遶師三帀敲禪牀云不見主人翁終不叅眾去師云情識什麼處去來僧云果然不在師打一拄杖僧云幾落情識呵呵而笑師云村草步頭逢著一箇有什麼話處僧云且叅眾去。

　　潭州石室善道禪師(嗣長髭曠)因杏山問承聞行者遊臺山來還見文殊麼師云見杏云道什麼師云道你生身父母在深草裏杏無對。

　　師因杏山入碓坊相見乃云不易行者師云有什麼不易穿心椀子盛將來無蓋盤子合將去杏無語。

　　僊天和尚(嗣大川)因有新羅僧叅纔展坐具師捉住云未離本國時道取一句僧無語師便推出云問伊一句便道兩句。

　　師因一僧叅擬作禮次師云野狐兒見什麼了便禮拜僧云老禿奴見什麼了便與麼問師云苦哉苦哉僊天今日忘前失後僧云要且得時終不補失師云爭不如此僧云誰甘師呵呵笑云遠之遠矣僧以目四顧便出。

　　師一日與石頭和尚遊山次頭云汝斫却前頭㓨樹師云不將刀來頭云這裏有乃抽刀倒度與師云何不過那頭來石頭云用那頭作麼師於言下有省。

　　師因僧叅纔展坐具師云這裏會得早是孤負平生也僧云不向這裏會得又作麼生師云不向這裏會更向何處會便打出。

　　師因僧叅纔展坐具師云不用通時暄還我文彩未生時道理來僧云某甲有口啞却即間苦死覓箇臘月扇子作麼師拈棒作打勢僧把住云還我未拈棒時道理來師云隨我者隨之南北不隨我者死住東西僧云隨與不隨且致請師指出東西南北師便打。

　　師因披雲和尚來纔入方丈師便問未見東越老人時作麼生為物雲云秪見雲生碧嶂焉知月落寒潭師云只與麼也難得雲云莫是未見時麼師便喝雲展兩手師云錯怪人者有什麼限雲掩耳便出師云死却這漢平生也。

　　師因洛瓶和尚到乃問甚處來瓶云南溪師云還將得南溪消息來麼瓶云消即消己息即未息師云最苦是未息瓶云且道未息箇什麼師云一回見面千載忘名瓶拂袖行師云弄死蛇手有甚限。

　　漳州三平義忠禪師(嗣大顛)一日問侍者你姓什麼者云與和尚同姓師云你道三平姓甚麼者云問頭何在師云幾時曾問你者云姓者誰師云念汝初機放你三十棒。

　　師問大顛不用指東畫西請師直指顛云幽州江口石人存師云猶是指東畫西顛云若是鳳凰兒不向那邊討師作禮顛云若不得後句前話也難圓。

　　續昭覺勤云徹底老婆心不向那邊討父子要投機無端入荒草。

　　師一日陞座有一道士出眾從東過西又一僧從西過東師云適來箇道士却有見處師僧未在道士出作禮云謝師接引師便打僧出作禮云乞師指示師亦打復謂眾云此兩箇公案作麼斷還有人斷得麼如是三問無對師云既無人斷得老僧為斷去也乃擲下拄杖歸方丈(與章敬語同)。

　　溈山喆云若不是三乎老漢幾乎作道理斷却不見石鞏道三十年一張弓兩隻箭只射得半箇聖人果然。

　　馬頰山本空和尚示眾云秪這施為動轉還合得本來祖翁麼若合得十二時中無虛棄底道理若合不得喫茶說話往往喚作茶話在僧便問如何免得不成茶話去師云你識得口也未僧云如何是口師云兩片皮也不識僧又問如何是本來祖翁師云大眾前不要牽爺恃孃僧云大眾欣然去也師云你試點大眾性看僧作禮師云伊往往道一性一切性在僧欲進語師云孤負平生行脚眼。

　　本生和尚因僧從太原來師乃問近離那邊風景如何僧云與此間不別師云且道此間風景如何僧云和尚與某甲不同師云踏破施主草鞋當為何事僧無對師云即今即古出箇問處且難乃至老僧亦出不得。

　　師一日拈拄杖示眾云我若拈起尓便向未拈起時作道理我若不拈起尓便向拈起時作主宰且道老僧為人在甚處時有僧出云不敢妄生節目師云也知闍黎不分外僧云低低處平之有餘高高處觀之不足師云節目上更生節目僧無語師云掩鼻偷香空招罪犯。

　　雪竇顯云這僧也善能切磋爭奈弓折箭盡然雖如是且本生是作家宗師拈起也天回地轉應須拱手歸降放下也草偃風行必合全身遠害還見本生為人處也無復拈拄杖云太平本是將軍致不許將軍見太平。

　　韓愈文公一日白大顛云弟子軍州事多省要處乞師一句顛良久文公罔措時三平為侍者乃敲禪牀三下顛云作麼平云先以定動後以智拔公乃禮謝三平云和尚門風高峻弟子於侍者邊得箇入處。

　　五祖戒代大顛拈拄杖打侍者。

　　文公因唐憲宗迎佛舍利入大內供養夜放光明早朝宣問羣臣皆賀陛下聖德聖感唯文公不賀上宣問羣臣皆賀獨卿何不賀文公因奏對微臣甞看佛書況佛光非青黃赤白等相此是龍神衛護之光上宣問如何是佛光公無對因以罪請出。

　　雪竇顯代云陛下高垂天鑒。

　　文公問僧承聞講得肇論是不僧云是公云肇有四不遷是不僧云是公遂將茶盞撲破云這箇是遷不遷僧無對。

　　汾陽昭代云識得侍郎。

宗門綂要續集卷第十一(下)

　　音釋

　　槎

　　(鋤佳切桴也)。

　　楔

　　(先結切櫼也)。

　　攫

　　(厥縳切爪持也)。

　　钁

　　(厥縳切大鉏也)。

　　頰

　　(吉恊切)。


永樂北藏第 154 冊 No. 1519 宗門統要正續集


宗門綂要續集卷第十二　　　　　傾四

　　宋建溪沙門宗永集元建康保寧禪寺住持沙門清茂續集

　　青原下第四世

　　潭州石霜慶諸普會禪師(嗣道吾智)僧問咫尺之間為甚不覩師顏師云我道徧界不曾藏僧後問雪峯徧界不曾藏意旨如何峯云什麼處不是石霜僧回舉似師師云這老漢有什麼死急。

　　玄沙備云山頭老漢蹉過也。

　　洞山价云笑殺土地。

　　五祖戒云著甚來由。

　　瑯瑘覺云雪峯雖有利人之心且無出人之眼石霜雖有出人之眼且未知向上一竅。

　　法雲秀云要見石霜麼富嫌千口少貧恨一身多。

　　續大陽玄云今時人要明此事大須仔細只如石霜恁麼道落在甚處若不仔細非但累及石霜和他雪峯累及。

　　淨因成云諸人要識石霜雪峯麼天共白雲曉水和明月流。

　　天童覺云雪峯石霜相去多少直是千里萬里若有人問長蘆徧界不曾藏意旨如何向道什麼處是石霜。

　　師因僧問先師一片靈骨黃金色擊作鐘聲未審什麼處去也師召僧僧應諾師云你不會我語。

　　師因僧辭師問船去陸去僧云遇船即船遇陸即陸師云我道半途稍難僧無對。

　　雲門偃代云三十年後此話大行又云臨行一句永劫不忘。

　　師因僧問三千里外遠聞石霜有箇不顧師云是僧云只如萬象歷然是顧不顧師云我道不驚眾僧云不驚眾是不與萬象合如何是不顧師云徧界不曾藏。

　　雪竇顯云誰是不顧者。

　　師叅道吾一日問和尚百年後有人問極則事向伊道什麼吾喚沙彌彌應諾吾云添淨瓶水著却問師汝適來問箇什麼師再舉前問吾便起師於此有省。

　　師因拈裴相國笏問云在官人手中為笏在天子手中為珪在老僧手中喚作什麼裴無對乃為留下。

　　雪竇顯云弄巧成拙。

　　續保寧勇云只恐和尚使不著。

　　師一日問侍者云道吾甞向僧云莫棄那邊著這邊你作麼生會者云一依和尚所會師云作麼生是我會處者從西過東而立師云正是棄那邊著這邊。

　　師因僧問如何是祖師西來意師乃咬齒示之僧不會師遷化後僧却問九峯云先師咬齒意旨如何峯云我寧可截舌不犯國諱僧又問雲蓋蓋云我與先師有甚怨讐。

　　師因許州金明上座問一毫穿眾穴時如何師云直須萬年後明云萬年後如何師云登科任汝登科拔萃任汝拔萃明次問徑山諲諲云光華任汝光華結果任汝結果。

　　師問僧近離甚處僧云審道師於面前畫一畫云你剌脚與麼來還審得這箇麼僧云審不得師云你衲衣與麼厚為甚却審這箇不得僧云某甲衲衣雖厚爭奈審這箇不得師云與麼則七佛出世也救汝不得僧云說甚七佛千佛出世也救某甲不得師云太懵懂生僧云爭奈聻師云叅堂去僧云喏喏(或云鏡清問僧)。

　　潭州漸源仲興禪師因同道吾去一家吊慰次師乃拊棺云生耶死耶吾云生也不道死也不道師云為甚不道吾云不道不道回至中路師云和尚快與某甲道若不道打和尚去也吾云打即任打道即不道師便打吾歸院云汝冝離此去恐知事得知不便道吾遷化後師至石霜舉前話請益霜云生也不道死也不道師云為甚不道霜云不道不道師於言下有省。

　　大溈秀云大凡言論須有轉身之謀道吾既無便喫他痛棒且道漸源具什麼眼。

　　雲居元云石霜矢上加尖喚醒千箇漸源也無用處當初待伊舉了以棒打出非唯作天下宗師亦乃為道吾雪屈固知當斷不斷返招其亂。

　　續五祖演云白雲今日憤氣不平須要斷這公案道吾第一不解為身作主第二不能隨機入俗當時待伊問生耶死耶但向伊道等歸院裏向你道若著得此語伶利漢一踏踏著大小道吾和尚也免一頓拳頭有眼者辨取。

　　昭覺勤云道吾橫身為物指出生死根源漸源親到寶山當面蹉過若不是金剛正性夙植根深爭得向平田淺草驀地回光見得道吾著力相為處且作麼生是道吾相為處試請道看。

　　徑山杲云生也不道死也不道公案兩重一狀領到露刃吹毛截斷綱要脫却鶻臭衫拈却炙脂帽大坐當軒氣浩浩喝一喝。

　　師一日將鍬子於法堂上從西過東從東過西霜云作麼師云覓先師靈骨霜云洪波浩渺白浪滔天覓什麼先師靈骨(雪竇著語蒼天蒼天)師云正好著力霜云這裏針劄不入著什麼力師持鍬肩上便出。

　　太原孚云先師靈骨猶在。

　　明昭謙云莫道作什麼別下得什麼語代云鸕鷀語鶴又代漸源便擲却鍬子云淺水無魚。

　　師因在紙帳內坐有僧來撥開帳云不審師以目視之良久云會麼僧云不會師云七佛巳前事為甚不會後僧舉似石霜霜云如人解射箭不虛發。

　　東林總云漸源云七佛巳前事且從石霜喚什麼作箭良久云漸源頭白石霜頭黑七佛巳前曾漏泄既漏泄掩不得南海波斯生白澤。

　　續大溈智云要知麼空劫逈超無向背展開春色共依依這僧正是執持千里鈔林下道人悲良久云赤脚人趂兔著靴人喫肉。

　　鼓山永云漸源夢中說夢石霜接響承虛要且二俱不了。

　　師一日因寶蓋和尚來訪師卷起簾子在方丈內坐蓋一見乃下却簾便歸客位去師遂令侍者傳語長老遠來不易猶隔津在蓋遂擒住侍者與一掌者云莫得打某甲有堂頭和尚在蓋云為有堂頭老漢所以打你者回舉似師師云猶隔津在。

　　續蔣山勤云老漢一舒一卷賔主歷然隔津通津彼此相照侍者親蒙賜掌恩大難酬寶蓋到處垂慈費盡腕頭氣力。

　　祿青和尚因僧問不落道吾機請師道師云庭前紅莧樹生葉不生花僧無語師云會麼僧云不會師云正是道吾機為什麼不會僧作禮師便打云須是老僧打你始得。

　　續昭覺勤云來源既正只貴轉身這僧眼既搭眵祿青遂因風放火當時若是箇漢待他道庭前紅莧樹生葉不生花便與掀倒禪牀直饒道吾親來也須與他平展還委悉麼棊逢敵手難藏行詩到重吟始見工。

　　筠州洞山悟本良价禪師(嗣雲巖晟)因請泰首座喫果子次乃問有一物上拄天下拄地黑似漆常在動用中動用中[(冰-水+〡)*ㄆ]不得你道過在甚處首座云過在動用中師便喝乃令掇却果卓。

　　五祖戒別首座云朝來更獻楚王看。

　　瑯瑘覺云若不是洞山老人焉能辨得雖然如是洞山猶欠一著在。

　　溈山喆云諸人還知洞山落處麼若也不知往往作是非得失會去山僧道這果子非但首座不得喫假使盡大地人來亦不得正眼覷著。

　　雲蓋本云洞山雖有打破虛空鉗鎚而無補綴底針線待伊道過在動用中但道請首座喫果子泰首座若是箇衲僧喫了也須吐出。

　　續南堂靜云洞山坐籌帷幄決勝千里泰首座通身是口有理難伸。

　　溈山果云洞山壓良為賤泰首座有理難伸山僧路見不平要為雪耻當時纔見與麼問只向道靈山授記未到如此待他擬議拈果子劈面便擲不唯塞斷咽喉免見後人妄生卜度。

　　淨慈昌云洞山雖然掇得果卓去要且塞泰首座口不得。

　　師示眾云兄弟秋初夏末東去西去直須向萬里無寸草處去始得只如萬里無寸草處作麼生去後有舉似石霜霜云出門便是草師聞乃云大唐國裏能有幾人。

　　大陽玄云如今直道不出門亦草漫漫地且道合向甚麼處行履良久云莫守寒巖異草青坐著白雲宗不妙。

　　續白雲端云若見得菴主便見得洞山若見得洞山便見得菴主見洞山即易見菴主即難為他不為住持之絆不見道雲在嶺頭閑不徹水流澗底太忙生。

　　溈山果云斬釘截鐵豁開向上玄關語諦言誠且指當人要路且道你作麼生會出門便是草石霜恁麼道上封恁麼舉你諸人不得動著動著三十棒。

　　徑山杲云師子一滴乳迸散十斛驢乳。

　　師因僧問時時懃拂拭莫遣惹塵埃為什麼不得他衣鉢師云直饒道本來無一物也未合得他衣鉢僧云甚人合得師云不入門者僧云只如不入門者還得也無師云雖然如此不得不與他。

　　師或問直道本來無一物猶未消得他衣鉢這裏合下得箇什麼語有一僧下九十六轉語不愜師意末後一轉始契師云闍黎何不早與麼道時有一僧傍聽只不聞末後一轉語遂請益其僧竟不與舉如是三年執侍巾瓶一日因疾僧云某甲請舉前話不蒙慈悲善取不得惡取遂持刀向前云若不與某甲舉即便殺上座也僧悚然云闍黎且待我為汝舉乃云直饒將來亦無處著其僧作禮。

　　雪竇顯云他既不受是眼將來必應是瞎還見祖師衣鉢麼若於此入門便乃兩手分付非但大𢈔嶺頭一箇提不起設使合國人來且欵欵將去。

　　翠巖芝云總不合得他衣鉢却與古佛同叅且道叅阿誰。

　　續天童覺云長蘆則不然直須將來若不將來爭知不受將來底必應是眼不受底真箇是瞎還會麼照盡體無依通身合大道。

　　靈隱嶽舉翠巖語了云到江吳地盡隔岸越山多。

　　師問雲巖和尚百年後忽有人問還貌得師真如何祗對巖云但向伊道只這是師良久巖云承當這箇事大須審細後因供養雲巖真有僧問先師道只這是莫便是否師云是僧云意旨如何師云當時幾錯會先師語僧云未審先師還知有也無師云若不知有爭解恁麼道若知有爭肯恁麼道。

　　長慶稜云既知有為甚恁麼道又云養子方知父慈。

　　師因辭京兆興善平禪師平云什麼處去師云㳂流無定止平云法身㳂流報身㳂流師云總不作此解平乃撫掌。

　　保福展云洞山自是一家乃別云覓得幾人。

　　師因夜叅不點燈有僧出問話退師令侍者點燈遂召適來問話僧出來其僧近前師云將取三兩粉與這箇上座其僧拂袖而退自此有省遂罄捨衣資設齋得三年後辭師師云善為時雪峯侍次問云只如這僧辭去幾時却來師云他只知一去不解再來其僧歸堂衣鉢下坐化及人報師云雖然如此猶較老僧三生在。

　　師因普請次巡寮去見一僧不赴普請師問你何不去僧云某甲不安師云你尋常健時何曾去來。

　　師於扇上書佛字雲巖見却書不字師又改作非字雪峯見乃一時除却。

　　續興化㢡代云吾不如汝。

　　白楊順云我若作洞山只向雪峯道你非吾眷屬。

　　天鉢元云洞山雲巖平地起堆雪峯老漢因事長智。

　　師問僧什麼處去來僧云遊山來師云還到頂頭麼僧云到師云頂上有人不僧云無人師云你不曾到頂頭來僧云若不到爭知無人師云闍黎何不且住僧云某甲住即不辭西天有人不肯在。

　　師問僧名什麼僧云某甲師云阿那箇是你主人翁僧云見柢對次師云苦哉苦哉今時人例皆如此秪認得驢前馬後底將為自己佛法況此也是客中辨主尚未分明如何辨得主中主僧便問如何是主中主師云闍黎自道取僧云某甲道得即是客中主如何是主中主師云與麼道即易相續也大難。

　　師因與雲居渡水師問水深淺居云不濕師云麤人居云請師道師云不乾。

　　續五祖演云二人恁麼說話還有優劣也無山僧今日因行掉臂為你諸人說破過水一句不濕庫藏真珠堆積過水一句不乾無錐說甚貧寒乾濕二途俱不涉任他綠水與青山。

　　師在泐潭見初上座示眾云也大奇也大奇佛界道界不思議師云佛界道界即不問且如說佛界道界是什麼人只請一言初良久師云何不急道初云爭即不得師云道也未曾道說甚麼爭即不得初不語師云佛之與道只是名字何不引教初云教道什麼師云得意忘言初云猶將教意向心頭作病在師云說佛界道界病大小初明日忽遷化時號問煞首座价。

　　師因一僧在延壽堂不安要見師師遂至僧云和尚何不救取人家男女師云你是什麼人家男女僧云某甲是大闡提人家男女師良久僧云四山相逼時如何師云老僧亦曾從人家簷下過僧云回互不回互師云不回互僧云教某甲向甚處去師云粟畬裏去僧噓一聲云珍重便坐脫師以拄杖敲頭三下云汝只解與麼去不解與麼來。

　　續昭覺勤云大凡行脚人正要透脫這一件事這僧既是大闡提人家男女直至四山相逼手脚忙亂若不是洞山具大慈悲放一線道與他平展爭解恁麼去所以古人道臨終之際若一毫頭聖凡情量未盡未免入驢胎馬腹裏去只如洞山道我也亦從人家簷下過粟畬裏去鼎鼎礙四山不礙四山到這裏須是桶底子脫始得且道洞山意作麼生還會麼金雞啄破琉璃殻玉兔挨開碧海門。

　　師因僧問三身中那身說法師云吾常於此切僧後問曹山洞山道吾常於此切意旨如何曹云要頭斫將去僧又問雪峯峯以拄杖劈口打云我也曾到洞山來。

　　承天宗云一轉語海晏河清一轉語風高月冷一轉語騎賊馬趂賊試請辨看忽有箇衲僧出來道總不與麼也許伊具一隻眼。

　　師因僧問寒暑到來如何回避師云何不向無寒暑處去僧云如何是無寒暑處師云寒時寒殺闍黎熱時熱殺闍黎。

　　投子同云幾乎與麼去。

　　續瑯瑘覺云我即不然如何是無寒暑處僧堂裏去。

　　雲居舜云大小瑯瑘作這箇去就山僧即不然如何是無寒暑處三冬向暖火九夏取涼風。

　　寶峯文云大眾若也會得不妨神通遊戲一切臨時寒暑不相干若也不會且向寒暑裏經冬過夏。

　　上封才云洞山一句可謂主賔交叅正偏涉入諸人如今向甚處回避無事上山行一轉借問諸人會也無。

　　泐潭凖云若為人時冰也暖不為人時火也寒。

　　師示眾云有一人在千人萬人中不背一人不向一人你道此人具何面目雲居出云某甲叅堂去。

　　潭州神山僧密禪師與洞山行次忽見白鹿走過師云俊哉洞云作麼生師云大似白衣拜相洞云老老大大作這箇說話師云你作麼生洞云積代簪纓暫時落薄。

　　師因與洞山行次洞指路傍院云裏面有人說心說性師云是誰洞云被師伯一問直得去死十分師云說心說性底誰洞云死中得活。

　　師把針次洞山問作什麼師云把針洞云把針事作麼生師云針針相似洞云二十年同行作這箇語話豈有與麼工夫師云長老又作麼生洞云如大地火發底道理。

　　幽溪和尚因僧問大用現前不存軓則時如何師起遶禪牀一帀而坐僧欲進語師遂與一踏僧歸位立師云汝與麼我不與麼汝不與麼我却與麼僧再擬進語師又與一踏云三十年後吾道大行。

　　續天童華云善射者箭不虛發若是箇漢何處更有幽溪雖然如是最初一踏何異最後一踏。

　　澧州夾山善會禪師(嗣船子誠)會下有一僧到石霜入門便道不審霜云不必闍黎僧云與麼則珍重又到巖頭亦云不審頭乃噓兩聲僧云與麼則珍重纔回步頭云雖是後生亦能管帶其僧歸舉似於師師明日陞堂乃喚昨日從石霜巖頭歸底阿師出來如法舉似前話僧纔舉了師云大眾還會麼若無人道老僧不惜兩莖眉道去也乃云石霜雖有煞人刀且無活人劒巖頭亦有煞人刀亦有活人劒。

　　師因西川座主遊方至白馬舉華嚴經問一塵含法界無邊時如何白馬云如車二輪如鳥兩翼主云將謂禪門別有奇特元來不出教乘乃回本地後聞師盛化遣小師持前語來問師師云雕沙無鏤玉之談結草乖道人之思小師回舉似主乃讚歎將謂禪門與教意不殊元來有奇特事。

　　師因有問如何是夾山境師云猿抱子歸青嶂裏鳥銜花落碧巖前法眼道老僧二十年只作境話會。

　　浮山遠云直饒不作境話會亦未會在何故犀因翫月紋生角象被雷驚華入牙。

　　瑯瑘覺云且道如今怎生會良久云上士遊山水中人坐竹林。

　　續黃龍心拈拂子云看看拂子變作夾山老子出來見麼有僧云謝和尚指示心云見你不顧而今却入露柱中去也。

　　黃龍新云這僧分明問境法眼因甚不作境會既不作境會作麼生會長憶江南三月裏鷓鴣啼處百花香。

　　黃龍震云直饒法眼盡力𨁝跳也出夾山綣繢不得法眼既出不得且道是什麼人出得乃竪起拂子云須是這老漢始得。

　　師甞遣一小師遊歷禪肆殊無趣向及聞師道譽振遠乃回省覲云和尚有如是奇特事何不早向某甲說師云汝蒸飯時吾為汝著火汝行益時吾則展鉢什麼是孤負汝處小師因而悟入。

　　師問僧甚處來僧云洞山師云洞山有何言教僧云洞山尋常許人三路學所謂玄路鳥道展手師云實有此語不僧云實有師云執持千里鈔林下道人悲。

　　師示眾云百草頭薦取老僧閙市裏識取天子。

　　雲門偃云蝦䗫鑽你鼻孔毒蛇穿你眼睛且向葛藤裏會取。

　　雲峯恱云雲門與麼道大似和泥脫墼若無後語疑殺天下人山僧今日因行不妨掉臂乃竪起拄杖云還見雲門麼。

　　續保寧勇云百草頭上分明顯露為甚不薦閙市裏終日相逢為甚不識未開眼者且莫錯怪夾山雖然如是干保寧什麼事。

　　雲居舜云古人與麼實為慈悲大眾且作麼生是閙市門頭天子會麼愁人莫向愁人說說向愁人愁殺人又舉了云我則不然婦搖機軋軋兒弄口喎喎。

　　徑山杲云夾山垜生招箭雲門認賊為子雖然如是知恩者少負恩者多。

　　師示眾云我二十年住山未甞舉著宗門中事一日有僧問承和尚有言二十年住山未曾舉著宗門中事是不師云是僧便掀倒禪牀師休去至明日普請掘一坑令侍者請昨日問話僧來云老僧二十年只說無義語今請上座打殺老僧埋向坑中便請便請上座若不打殺老僧上座自著打殺埋此坑中始得其僧歸堂裝束潛去。

　　續蔣山勤云夾山濁時頭尾皆濁這僧清時始終俱清後人不會盡云這僧怕被打殺潛然而去殊不知綿裏有針這僧好即好只是少一轉語待夾山云闍黎若不打殺老僧闍黎自著打殺埋向坑中只近前兩手擘開眼云猫。

　　師因湖南虎頭上座叅師問甚處來頭云湖南來師云曾到石霜麼頭云要路經過爭得不到師云承聞石霜有毬子話是不頭云和尚也須急著眼師云作麼生是毬子頭云躍不出師云作麼生是毬杖頭云勿手足師云老僧不曾與闍黎相識出去。

　　雪竇顯云親見這僧從石霜來夾山因什麼道不相識。

　　續智海逸云夾山恁麼道肯這僧不肯這僧若辨得出許你具擇法眼。

　　徑山筞云入虎穴者不畏死登危竿者不怕險這僧要路經過夾山因茲落草檢點將來未免如猫弄鼠塗毒若作夾山待他道和尚也須急著眼即和聲打出便向道淨地上不要放屙還知麼傷鱉恕龜殺活由我。

　　師次日陞座云昨日新到在麼虎頭出應諾師云目前無法意在目前不是目前法非耳目之所到頭云今日雖同要且不是師云片月雖明非關天地頭云莫𡱰沸便作掀禪牀勢師云且緩緩虧著上座什麼處頭竪起拳云目前還著得這箇麼師云作家作家頭又作掀禪牀勢師云大眾看這一員戰將若是門庭布列山僧不如若據入理之談也較山僧一級地。

　　續東禪嶽云夾山口吹無孔笛手提氊拍板大家唱云去年梅今歲柳顏色馨依舊且道是何曲調還會麼曲終人不見江上數峯青。

　　師因僧問撥塵見佛時如何師云欲知此事直須揮劒若不揮劒漁父棲巢後僧如前問石霜霜云渠無國土甚處逢渠僧却舉似師師云門庭施設不無夾山入理深談猶較石霜百步。

　　續護國元云叅須實叅見須實見毫端許言之本未皆為自欺今夜忽有人問三峯撥塵見佛時如何和聲便打還會麼真金自有真金價終不和沙賣與人。

　　鼎州德山宣鑒禪師(嗣龍潭信)小叅示眾云今夜不答話有問話者三十棒時有僧出禮拜師便打僧云某甲話也未問為甚打某甲師云你是甚處人僧云新羅人師云未跨船舷好與三十。

　　法眼益云大小德山話作兩橛。

　　德山密云大小德山龍頭蛇尾。

　　雪竇顯云此二老宿雖善裁長補短舍重從輕要見德山老漢亦未可在何故殊不知德山握閫外之威權有當斷不斷不招其亂底劒諸人還識新羅僧麼只是撞著露柱底瞎漢。

　　芭蕉徹云作死馬醫。

　　瑯瑘覺云德山何似履春氷雖然如是如猫弄鼠。

　　溈山喆云德山大似清平世界鋥甲磨槍這僧不惜性命身挨白刃法眼道話作兩橛大似藥病相治圓明道龍頭蛇尾也是金鍮難辨雪竇道撞著露柱底瞎漢截斷眾流如今還有人為新羅僧作主麼出來與大溈相見乃竪拂云去去西天路迢迢十萬餘。

　　續翠巖芝云時人盡道德山作家用得好若與麼會還曾夢見麼山僧道德山被這僧一推直得瓦解氷消雖然如是今時覓一箇尊宿也大難得。

　　五祖演云眾中舉者甚多會者不少且道向甚處見德山有不顧性命底出來道看若無山僧為大眾與德山相見去也待德山道今夜不答話問話者三十棒但向道某甲話也不問棒也不喫你道還契他德山麼到這裏須是箇人始得。

　　黃龍清云雖則雪竇高提祖令坐斷寰區只解瞻前不能顧後這僧堂堂出來什麼處是撞著露柱處還有人辨得麼若也辨得不唯與新羅僧雪屈亦見當人眼目分明若辨不得非唯新羅僧撞著露柱盡大地衲僧箇箇出來撞著露柱南堂靜云德山老人寂寂惺惺法眼圓明精精靈靈六韜三略武緯文經新羅衲子有丙無丁。

　　丹霞淳云諸方盡道這僧纔出德山便打末後却道未跨船舷好與三十棒是話作兩橛處龍頭蛇尾處若與麼會大似盲人摸象非唯不曾夢見德山自巳亦乃未有叅學眼在何故殊不知德山韜略雙全文武兼備放開則大野風行把住則碧天星落然則貪扶正宗步步登高仔細觀來一向只顧他非不能自省己過這僧當時若是箇作家直饒德山通身是手眼也須放下拄杖子豈不見道大丈夫捋虎鬚未為分外這僧既無奪驪龍珠之手段致使德山令行一半如今眾中莫有為新羅僧雪屈者麼便請掀倒禪牀喝散大眾[舟-(白-日)]霞這裏不學德山倚勢欺人却分半院與之住為甚如此深嗟季運一將難求若無實說異獸藏頭角靈禽惜羽毛。

　　昭覺勤云德山大似金輪聖主寰中獨據四方八表無不順從等閑布一勑施一令直得草偃風行若不是這僧爭見殺活擒縱威權自在法眼圓明雪竇雖則直指單提各能扶竪德山要且只扶得末後句未扶得最初句且作麼生是德山最初句大鵬欲展摩霄翅誰顧崩騰六合雲。

　　護國元云忒煞倚勢欺人山僧見處也要諸人共知這僧當時若是箇漢待他道你是甚處人便與掀倒禪牀剔起便行直饒德山牙如劒樹口似血盆也須倒退三千里何故識法者懼。

　　淨慈一云這僧赤肉挨他白刃也不易抵當當時若是箇漢纔見他道今夜不答話問話者三十棒便與掀倒禪牀喝散大眾奪德山棒倒行正令去直饒德山全機也須倒退三千里。

　　師到溈山挾複子直上法堂從西過東從東過西顧視方丈偶溈山坐次殊不顧盻師乃云無無便出(雪竇著語勘破了也)至門首却云也不得草草重具威儀再入相見纔跨門便提起坐具云和尚溈山擬取拂子師便喝拂袖而出(雪竇著語勘破了也)溈山至晚問首座今日新到在甚處座云當時背却法堂著草鞋去也溈山云還識此人麼座云不識溈山云此箇阿師巳後向孤峯頂上盤結草菴訶佛罵祖去在。

　　雪竇顯云雪上加霜。

　　五祖戒云德山大似作賊人心虛溈山也是賊過後張弓。

　　師因侍龍潭抵夜潭云夜深子何不下去師遂珍重揭簾而出見外面黑却回云外面黑潭乃點紙燭度與師擬接潭便吹滅師忽有省便作禮潭云子見箇什麼道理師云某甲從今日去不疑天下老和尚舌頭也至明日龍潭陞堂云可中有箇漢牙如劒樹口似血盆一棒打不回頭他時向孤峯頂上立吾道在師遂取䟽鈔於法堂前將一炬火提起云窮諸玄辯若一毫置於太虛竭世樞機似一滴投於巨壑將䟽鈔燒却於是禮辭。

　　師因一僧相看乃近前作相撲勢師云與麼無禮合喫山僧手裏棒僧拂袖便行師云饒汝如是也只得一半僧轉身便喝師打云須是我打你始得僧云諸方有明眼人在師云天然有眼僧擘開眼云猫便出師云黃河三千年一度清。

　　續天童華云這僧是透關底漢若非德山本分鉗鎚幾乎死在句下只如德山道黃河三千年一度清又作麼生嶺梅殘雪裏雲𩯭未梳時。

　　師一日見僧來乃閉却門僧敲門師云阿誰僧云師子兒師便開門僧纔設拜師驀項騎云這畜生甚處去來。

　　師示眾云問即有過不問又乖時有僧纔出作禮師便打僧云某甲話也未問為甚便打某甲師云待你開口堪作什麼。

　　師垂示云我先祖見處即不然這裏無佛無祖達磨是老臊胡釋迦是乾屎橛文殊普賢是擔屎漢等覺妙覺是破執凡夫菩提涅槃是繫驢橛十二分教是神鬼簿是拭瘡疣紙四果三賢初心十地是守古塚鬼自救不了。

　　雲門偃云讚佛讚祖須是德山老人始得。

　　瑯瑘覺云諸方若與麼會入地獄如箭射只如雲門與麼道也是入地獄如箭射。

　　洪州寶峯和尚因僧從巖頭來師竪起拂云落在此機底人未具眼在僧擬近前師云恰落在此機僧回舉似巖頭頭云我當時見奪却拂子看他作麼生師聞乃云我竪起拂子從伊奪總不將物又作麼生巖頭聞得又云無星秤子有什麼辨處。

　　師因僧叅師云其中事即易道不落其中事始終難道僧云某甲在路時便知有此一問師云更與二十年行脚也不較多僧云莫不契和尚意麼師云苦𤓰那堪待客。

　　舒州投子大同禪師(嗣翠微學)一日指菴前一片石向雪峯云三世諸佛總在裏許峯云須知有不在裏許者師云不快漆桶又一日與峯遊山峯云那箇是龍眠路師以杖指之峯云東去西去師云不快漆桶又一日峯問此間還有人參也無師將鋤頭拋向面前峯云與麼則當處掘去也師云不快漆桶峯又問一鎚便成時如何師云不是性𢤁漢峯云不假一鎚時如何師云不快漆桶。

　　雪竇顯云然則一期折挫雪峯且投子是作家爐鞴我當時若作雪峯待投子道不是性𢤁漢只向伊道鉗鎚在我手裏諸上座合與投子著得箇甚麼語若能道得便乃性𢤁平生光揚宗眼若也瞞頇頂上一椎莫言不道。

　　溈山喆云雪峯雖是本分鉗鎚爭奈投子是作家爐鞴山僧今日亦為諸人開箇爐鞴眾中還有本分鉗鎚者麼如無山僧為你諸人下一鎚直是火星迸散乃卓拄杖云看看諸人護取眉毛好。

　　續東禪觀云與麼酬對喚作作家爐鞴正是認狸為虎自取疑怖若據性空見處投子心肝五臟被雪峯盡情摟出。

　　師在桐城縣因趙州和尚問莫便是投子菴主麼師云茶鹽錢布施我來趙州先歸菴晚問見師自携油回趙州云久嚮投子到來秪見賣油翁師云你秪見賣油翁且不識投子趙州云如何是投子師提起油瓶云油油。

　　續南堂靜云趙州作家爐鞴要煆百煉精金投子本分鉗鎚不免途中受用諸人還見二老落處麼十年辛苦無人問一旦成名天下知。

　　師因巨榮禪客叅乃云老僧未曾有一言半句掛諸方脣齒何用要見山僧榮云到這裏不施三拜要且不甘師云出家兒得與麼沒碑記榮乃遶禪牀一帀而去師云有眼無耳埵六月火邊坐。

　　雪竇顯云也不得放過纔轉便擒住是誰不甘若跳得出不妨是一員衲僧。

　　溈山喆云這僧雖是慣戰沙場爭奈投子善能折挫何故真金若不經爐冶爭得光華徹底鮮。

　　師因僧問如何是十身調御師下禪牀立又有問凡聖相去多少師下禪牀立。

　　雪竇顯云此公案諸人無不委知若與麼舉天下衲僧盡為念話社家雪竇還有長處也無試為大眾舉看凡聖相去多少投子下禪牀立如何是十身調御投子下禪牀立且道與前來舉底是同是別若道一般許上座具一隻眼若道別有奇特也許上座具一隻眼復更開一線道凡聖相去多少請上座下一轉語如何是十身調御請上座答一轉語非但叅見投子亦乃知。

　　雪竇長處或若總道下禪牀立惜取眉毛好。

　　續五祖演云或有人問山僧亦下禪牀立為什麼却依樣畫猫兒待我計較得成却向你道。

　　師因僧問一切聲是佛聲是不師云是僧云和尚莫㞘沸椀鳴聲師便打又有問麤言及細語皆歸第一義是不師云是僧云喚和尚作一頭驢得麼師便打。

　　師因僧問依稀似半月髣髴若三星乾坤[(冰-水+〡)*ㄆ]不得師於何處明師云道什麼僧云想師只有湛水之波且無滔天之浪師云閑言語。

　　雪竇顯云投子古佛不可道不知若檢點來直是天地懸隔纔問和聲便打。

　　湖州道場山如訥禪師因僧問如何得見聞性不隨緣師云汝聽看僧作禮師云聾人也唱胡家曲好惡高低自不知僧云聞性宛然也師云石從空裏立火向水中焚。

　　棗山光仁禪師一日陞堂大眾集定未登座乃云不負平生眼目置箇問訊來有麼時有僧出作禮師云負我且從大眾何也便歸方丈異日有僧請益云和尚陞堂云負我且從大眾何也意旨如何師云齋時有飯與汝喫夜間有牀與汝睡一向煎逼我作麼僧禮拜師云苦苦僧云乞師指示師垂下一足云展縮一任老僧。

宗門綂要續集卷第十二

　　音釋

　　懵懂

　　(懵母緫切懂覩動切懵懂心亂貌)。

　　鍬

　　(遷遙切田噐也)。

　　莧

　　(狹澗切)。

　　澧

　　(里弟切州名)。

　　鏤

　　(郎豆切雕刻也)。

　　軋

　　(乙黠切)。

　　喎

　　(苦淮切口戾不正也)。

　　鋥

　　(除孟切磨也)。

　　舷

　　(胡千切船邊也)。

　　臊

　　(蘇曹切)。

　　𡱰

　　(冬毒切尻𡱰也)。


