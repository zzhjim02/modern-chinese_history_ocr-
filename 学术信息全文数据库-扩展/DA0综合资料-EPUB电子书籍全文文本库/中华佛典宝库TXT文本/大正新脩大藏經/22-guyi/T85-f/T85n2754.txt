大正新脩大藏經第 85 冊 No. 2754 華嚴略疏卷第三


　　No. 2754 [cf. No. 278]

華嚴略疏卷第三

　　十地品初記

　　此品來意有三。一逐答上問。二對果之因。三眾行相資。如大涅槃經三十六。云何下一一具答。乃至一部之大宗。此品亦如是。自前及下。皆一一次第而答。亦是一部之本也。如上四十二大問。問因果行教文自次第。初問因門中云十住十行十向十藏十地十願十定十自在十頂。皆答文次第。須彌山頂說十住。夜摩天說十行。兜率說十迴向。他化說十地。梵網云。五天說十禪定。瓔珞亦云。吾在第三禪中集八禪。眾說一生補處三昧百萬億偈。今且說略一偈。又復第四釋義品云。吾在第四禪中。為八億梵天說寂照如來無心無色而寂照一切。若依此義處多會廣文有十萬八千偈也。又梵網經云。妙光堂說十世界。忉利天說十住。夜摩天說十行。兜率天說迴向。化樂天說十忍。十禪十願四禪說盧舍那心地法門品。其餘千百釋迦亦復如是。而四天十藏十自在十頂及昇天說偈。放光流通等經無文故來不盡也。前云十藏品者。乃是為成行義。如第五迴向。後明十藏。乃是成向之藏即答上問也。故知非答前問十明即十金剛。若此釋明忍二品。亦有說處。僧祇已下三品心王為請主數量住處國土人間不似天中。應是人間說也。今此十地者。約無分濟法以為十數也。廣解在下本分中。及八慎十六分等義及五忍等。然此之為義。乃有無量大剛。而言不出二智。謂實智方便智。亦名證智緣照。亦名證教二道。亦名證助不住。亦名四量智三福慧。如是等無量無邊德行名位。若從所除之或亦復無量也。言實智者。真證不二境智俱融為實智。六度四攝位殊萬品為方便智也。而此二義行無不收德。無不積體用殊別總為十數。始從歡喜終極法雲十之名也。然體用義殊復為八種。一從障別。二以學判。三以解分。四以行㯹。五以報示。六引喻況。七約之數量。八夷齊一觀。初對十障者。一凡夫我相障。二邪行於眾生身等障。三闇相於聞思修等諸法妄障。四解法慢障。五身淨我慢障。六微煩惱習障。七細相習障。八無相有行障。九不能善利益眾生障。十於諸法中不得自障。故修十地對治行之或治等。以學判者。初地判者。初地十大願。二地戒學。三地定學。四地至七地自利惠學。八地已上利他惠學。就自利惠中道品觀諦緣起觀學真無相觀五地菩提分四種清淨。悕望清淨初地。二增上戒二地也。三增上心三地也。四增上惠清淨。四地至七地攝也。利他之中三業也。中復施戒忍三是增上戒。學禪是增上意。學惠學精進。通一切有三惠攝十二住聞攝種性住思攝解行住修攝十地前行廣果也。言解者分者。初地名信。乃至十地名為十種智。大亦可五忍十四忍見諦修道。言行㯹者。初地名檀。乃至十地名智也。四依四果。言報示者。初地為閻浮王。乃至十地摩醯首羅天王。言喻況者。初地以火練金。乃至十地為莊嚴具冠自在天。若頸頂池山海珠亦爾。若言約數量者。初地得百三昧。乃至十地得十不可說千萬億那由他佛世界塵數三昧。夷齊一觀者。據無分別證智為言用而常寂諸地行皆云不可數智體沃。如是理寂為一觀也。今云地者。菩薩發心荷負如地。仁王經云。入理般若名為住住生功德名地。龍樹解言。地者乃是菩薩階級住處為地也。瓔珞經云。地者名持百萬阿僧祇功德也。亦生成一切因果功德也。大士之行淵博難惻如地四義。一者聖行深厚廣大者堅牢難壞。二者生長萬物。三荷負一切如地。四不存情運物如地火風等喻。菩薩行亦爾。就中依論所釋。初地之中為八分。一序分。二三昧分。三如分。四起分。五本分。六請分。七校量勝分。論顯八分者。唯據初地不通十地也。若准前驗後有三分。第一從初訖申右手摩頂已來明序說。第二從三昧起訖摩尼珠喻是第二正說。第三從動地雨華已下明流通顯證。就中序之依前三會應有六段。而此品有三句。謂住列眾入定略無設供偈讚放光等為三。准前會序入加起本分。皆總舉人法十數。與住行向等為總本。此中已眾總請直別十名猶十地。總序集已下始別顯十義也。而論云。初地八者名濫始末位渾總別。初三為序次三總說。前與正說後二說與教量。始是初地中辨義也。而此於下九地有通有塞。下諸地前別請者不類此也。據分今望昔名爾時。具上九德。群賢加敬名曰世尊。婆伽義論具廣釋。論云。時處等校量顯示勝故。在於初時及勝處說此處宮殿等勝。是名處勝。何故名不色界說此處說由感果故。何故不初七日說思惟行因緣行也。本為利他成道行故。七日思惟不說。顯示因受大法樂故。何故顯己法樂為令示眾生。於如來所增長愛敬心故。思惟行因緣顯示不共法學無學異名不共法也。已顯於處論列時者非唯此一會。前之五會皆有時處不起道樹。而六天同時乃至十方此時同而處異也。亦可同時同處也。處同時異時異處異四句也。此云七日不說者。此語正在始成正覺。其地金剛前應料簡也。諸會皆然。此時處勝。顯法勝者。前諸會法豈不勝也。七日不說前亦皆爾也。或言教量小乘耳。大本經中無此時文也。就第二列眾中有二。一先嘆德。二列眾。嘆德之中有二。初四周總嘆自行外化德。二總結二行德。四中初總嘆德者。先嘆此方舊眾自行德也。此諸菩薩舉此方。一切菩薩舉他方。亦可名同生異生眾也。雙舉二眾並嘆其自分他分二行德也。入之言解證也。即是竭思齊照也。

　　善能以下嘆外化德也。大士所以一自集功德者。為存外益化物之要。其唯神通故次明也。智慧行處者。大士萬行。以智慧為首故先嘆也。

　　從具足所願已下。第二周嘆德上□障於行。此行願通嘆二處皆有行願也。菩薩由願而成眾行。願為行本故明也。一切世間總舉三種世間也。一切劫總三世中時節。並是舉時節為成行也。土亦如是長短劫也。一切國處所王化土也。常修一切諸菩薩行者。世間與劫時無不周。一切國土處無不通。於此時處修菩薩行。時延處廣故智行亦無邊也。福德智慧而無窮盡者。菩薩所行不過福智惠故。但明此二。能為一切而作饒益者。外化也。上言神通此言饒益。互文興嘆耳。

　　從能到訖向涅槃門。是第三周明自行外化也。菩薩智惠方便彼圻者。緣真為實惠。取俗為方便。一說智緣空有如空而知名為實惠。知而不著名為方便。此二惠是正覺之父母。眾行之剛要照得其性故到彼圻。能令眾生背生死向涅槃者。外化也。生死至苦涅槃至樂。令眾生背苦至樂者。化之動道之與門皆謂能通也。

　　從不斷於法輪。是第四周明自利利他行也。不斷一切菩薩所行者。總舉眾行也。從禪定訖明惠是別明眾行也。諸所施為已下明外化也。中有二周明三業。初略其身已下廣如是已下總結。善能示現者。以已所行以示眾生。今仿而行之動成物軌故云善能。無作神是者。無想而為神。是以心冥實相故能形無不至也。亦云無作者。不作心也。如八地已上任性所為不假作心也。能到十方即念而至勸請說法十方蒙益。故外化也。敬法不忘為受也。亦云前四對是別嘆。

　　常以大悲已下總嘆四對。四者初以智惠為方便行始神通化物之本。智惠神通為一對也。二顯自內成律益於外。即是內外以相對也。三始由知曉終到彼岸故。能令眾生始背生死終歸涅槃。此就始終以相對也。四修行不斷請受不廢故。能常行一乘廣濟群品。即是第四自利益物以相對也。

　　如是已下第五總結嘆前四也。

　　從金剛藏已下列眾中第二列名也。此菩薩是第四會請說之首故列名於先也。論云何故唯金剛藏說者。釋云。一切煩惱難壞此法能破善根堅實猶如金剛。故不異名說。何故名金剛藏。藏即名堅其由樹藏又如懷孕在藏。是故名堅如金剛。一切善根中其力最上猶如金剛。能生成人天道行善根所不能壞故名金剛藏。自下列三十七菩薩大無量隨德釋名寄在證說。已說序分。

　　從入三昧已下。即是第二三昧分也。准諸會即是序中第六入定文也。中有二義。一入定二釋入定釋中有三。一入定所以即初句相也。二欲宣已下明定所為。三辯說已下明定所敢。即是第三加分。即名三業加也。若依論釋初入定者。即三昧分也。即時已下加分也。中有三。一將加相顯示三業即向入定所以是。二何故加云句自利利他故即向之所為是也。三云何加謂口意身即向。辯說已下四十句是加相中有五句。初十方各過十億佛土已下明三業加相。初身業次口業次意業。二十方諸佛威神力故加。三本願已下明一佛本願力故加。四威神已下用現神力故加。汝有已下明內因也。前四是緣。第五是因緣和合加之相也。論多佛加者。顯法及法師增長恭敬心故。直名敬人重法。何故同號金剛藏。加以本願力故。此三昧者是法體本行菩薩時同說此法。今成正覺亦名金剛藏故。不異名加也。有此菩薩聞諸如來同已名已故增悅十佛土數者為說十地。故有此多說十數故也。欲宣一切已下。論云何故加。即是入定所為中有二十句。初十自利後十利他故加。一切菩薩者。謂住信行地。不思議諸佛法者。是出世間道品。明者見智得證。入者信樂得證。智慧地者謂十地智如本分中說。此一句是根本入總也。若依本一切菩薩是總。入智慧地已下句是別。依根本入有九入別也。一攝入聞慧攝一切善根故。二思義入思慧於一切道品中善分別一切佛法故。三法相入廣法智故。四教化入決定說諸法故。五證入無分別智。六不放逸入世法不能染故。七地地轉入無貪善根淨故。八者菩薩盡入得不可思議智力故。九者佛盡入得一切智人智境界故。又云。以此十句配十地也。自行既爾。外化亦然。何故得知。初十句後云所謂如實說菩薩十地差別故。若依論釋亦作初物總而中配三慧十入不似配地也。是諸入為校量智義差別次第轉勝非根本入十句中皆有六種差別相應知。六者總相同相異相成相壞相。總者是根本入。別者餘九入。同相入故。異者增相故。成相者略說。壞相廣說。故如世界成壞。此謂總別入增略廣為異耳。次十句依利他利行得十地差別故。大本十一句。初句總後十別也。論經亦十一句。初十地始終一句總十地差別已下十句別也。與大本不相當應解。別中十句。前五自行後五外化。論釋前五所攝利益。後五明能攝利益也。作依論釋得十種始終。論云。始者信欲親近等。終者念持諸地。復有阿含及證信於佛法相應必然故名信也。欲者依信悕須上法故云欲。親近者悕須近佛聽法故也。終者念持謂集功德也。復有阿含及證者。阿含為始證者為終。亦可阿含為教。證者為智慧為總餘為別。十種始終中。經本十一。初二句總九句別。一攝始終大本總前二句為思慧智隨所聞法受持說故。如經如實說菩薩十地差別方便故。大本云。菩薩安住十地故。二者欲始終隨順安住十地。三者行始終說無漏法故。四者證始終無我智大智慧光自在嚴故。光明者對始無明故。五修道始終入具足門故。論云。此處菩薩有五種障。一者不能破諸邪論障。二者不能答難障。三者樂著小乘障。四者化眾生懈怠障。五者無方便智障。對治是障有五始終。一者能破邪論障始終。如經隨所應住次第說故。二者能答難始終。得無礙樂說光明故。具足大無礙智地故。三者樂著小乘對治始終。不失菩薩心故。四者化眾生對治始終。教化成就一切眾生界故。五者無方便智對治始終。五明處通達分別。得至一切處決定智故　云何加。謂口意身加。云何口加。以此十地口業說故。詮能顯理故在初也。大本云。汝當說此法門差別者。謂十地差別者。種種名相故也。依口業根本辯才有二種。一者他力辯才。謂承佛神力不闇故。二者自力辯才有四。一有作辯才。自善根清淨故。二無作辯才。清淨法界故。三化眾生辯才。饒益眾生故。四身淨辯才。是身淨中顯三種盡。一者菩薩。二者二乘不同盡。三者佛盡。菩薩三種。二乘二種。佛一種。合六種。前自他有四種。合為十種。菩薩三種者。一菩薩盡者。法身離心意識唯智依止法身智身故。二現報利益。於一切佛得受記故。三後報利益。得一切世間高大身故。二乘中二者。初過一切五道世間道故。二淨出世間善根故。佛盡一句者。得入一切智人智滿足故。自力辯才校量勝上上故。是中佛盡一句。大本經無論本經有。他力辯才者有二句。一諸佛神力故。二汝能堪受如來智力故。此二句大本經有論本經無。合為一句。他力一句自力九句。依大本他力二句自力八句。

　　已說品次說意加。論云。十種意加。無畏身者有二種。一色身勝。二名身勝。色身勝者。如王處眾真實無上身故名身勝有九種。一者不著辯才。與無障礙樂說辯才故。二者堪辯才。四堪智善分別清淨智慧故。四堪者。一因緣堪。二法堪。三作堪。四成堪。因緣者知一切因緣有為緣集無為緣集等。法者一切法界等。作者違順兩用。違則生死。順則涅槃。此二法各有違順二用。兩成辯者菩提之智不離不脫。乃至一切助菩提法成辨涅槃。三任放辯才。說不待次言辭不斷與善憶念不忘故。四者能說辯才。與善決定慧故。五不雜辯才。與遍至一切智處故。六者教出辯才。與諸佛不壞力故。七者不畏辯才。與諸佛無所畏故。八無量辯才。與諸佛無礙智分別諸法善開法門故。九者同化辯才。與一切諸佛上妙身口意業故。已說意加。

　　何以故已下十句釋可加故加。何故諸佛慈悲以十種無畏身唯加金剛藏不加餘者。釋云。以此菩薩得大乘光明三昧法。餘者不得故。得三昧有二種。一者本願成就現前故。亦是菩薩本願力故。二三昧身攝功德故。此三昧身攝功德有八種。依自利利他故。前四自利。後念持等四利他故。一者因淨染心直心清淨故。二者智淨智慧明白故。三身轉淨善集助道法故。四心淨善本業故。此四自利。五聞攝淨念持無量法。六通淨信解清淨光明法故。七辯才淨善得陀羅尼門不可壞故。八離慢淨淨者智也。法界智印善印故。已說可加。

　　云何身加。申手已下明身加相。論云。不離本處。而摩頂者。顯示殊勝神力故。此如意通非餘通也。

　　已說加分。次說起分　論曰。即從三昧起者。以三昧事訖故。又得勝力。說時復至定無言說故。

　　已說起分。次說本分。起分已下品中。第二正說文也。何故不說。若不自說眾則不知為說不說。又復不知欲說何法也。

　　就正說之中有五分。第一總舉法體同三世佛所證法性中生。二為約無分齊法以為十數亦嘆同三世。三列數下之名亦嘆同三世。四厚集善根已下別解亦同三世。五最後結十義也。厚集善已前准諸會。總厚總定總加。乃至總數總請。厚集已下別說別加別請別顯十地義也。初總舉法體中有六種決定。於中願善決定為總。即是菩提心故。餘是別。同相善決定。異相者別相故。成相是略說。壞相是廣說。故六種決定。一觀相善決定。二真實善決定。三勝善決定。四因善決定。五大善決定。六不怯弱善決定。無有過者。即觀相善決定。論云。真如觀一味相故。不可壞者。即真實善決定。論云。非世間境界世間。廣大如法界者。即勝善決定。論云。大法界佛根本故。究竟如虛空者。即因善決定。論云。有二種。一成無常愛果因。是因如虛空生諸色不可盡故。盡未來際者。論云。常果因得涅槃道故。大本經中𨷂此一句。遍覆一切已下即大善決定。論云。隨順利益他行故。何以故以下即第六不怯善決定。論云。入三世一切諸佛智地故。

　　何等已下第二總為十數。何等為十數已下。第三別列名。論云。對十障故十名生也。中有二。一列名。二何以故已下釋。二行成就。初證聖處故曰歡喜。離悟心犯戒故曰離垢。三惠照法顯現故曰明地。智火燒煩惱薪故曰炎地。出世間智方便善巧故曰難勝地。大智現前故曰現前地。無相行究竟能過二乘地故曰遠行地。報行淳熟無相無簡故曰不動。無礙力說法故曰善慧。得大法身具足自在故曰法雲。

　　默然已下第四中有二。初明金剛藏說已默然令眾敬人重法。二解脫月已下正明請說初默然有四意。論云。一欲令大眾渴仰請說故。二復令眾敬人重法故。三云信解者悕望故。默然不說也。

　　第四待雲臺加請勸上祥佛加故也。第二請中解脫月三請。初一長行五偈。二長行及二偈。三長行及四偈半。金剛藏答。初一長行六偈。次一長行三偈。此二答解脫月大眾請。一長行五偈半。雲臺加勸。一長行七偈半。金剛藏答解脫月。初一長行及六偈。二長行及偈。後一長行及偈。答總中件答大眾及雲臺勸請也。解脫月初長行及五偈。論云。初偈顯示說者。淨覺無過故。次偈顯聽者。同法決定。次偈示眾樂聞故。次偈示餘眾淨心故。次偈顯此眾皆勘斯聞故。是中初偈嘆說者。次二偈顯自生眾淨。最後一偈顯二眾清淨。疏云。初二偈問何故默然。今眾疑也。後三偈明大眾清淨樂。仰慇懃勘聞深法故應說也。

　　金剛藏已下長行及偈仰酬上請。依論釋下六偈用大本長行作初偈非經本六偈也。欲令眾悅者總將酬答相。經本六偈中。初明難次偈明義難。此之二偈同為說難說則迷悶。第三第四兩偈明難聞也。持心離我者有乃可得聞。第五偈喻顯成初難。第六一偈明生信者少成前難聞也。亦可作二。初二偈及第五直噵說難。第三第四直噵聞難。解脫重請還執前。二佛子已下幡上聞難。承佛神力已下幡上說難。於是深法已下結成。解脫日第二請中還幡上四。結礙已來幡上勘聞。第二難聞。深心已下幡上第四生信者怖。當承佛神力已下幡上第二喻況說難。於是深法已下幡上第一迷悶難說偈有二行。初一偈直請勘說幡上說難。下一偈成上勘聞。論經唯有長行𨷂無偈誦。次重請者。上言證信者難得示現。此眾有勘能故善淨深心者總深心有二種。一喻阿含淨。二證淨。阿含淨有五種。證淨有四種。五種者。一欲淨。二求淨。三受持淨。四生得淨□□四種者。一得淨。二不行淨。三無厭足淨。四不隨他教淨。此九種阿含與大本經令不相當故。不依阿含釋也。還幡上四且依此二意也。

　　第二金剛藏長行及偈。此是大本經。若依論釋。雖有長行𨷂無重頌三偈也。長行中有二。初領上品不疑惑容可勘聞。樂小法已下中下疑惑。惑者心迷疑者猶豫。我愍此等。是故默然。偈中初一行半頌領上品。下一行半頌中下疑惑。

　　第三長行及偈解脫月請。偈有四行半。長行有四句。一勸說之有益不說有咎。二從所以者何已下諸佛護念。三何以故已下明十地根本。四是故已下結勸。有益偈中。初一偈頌上說之有益。次一偈釋上諸佛護念。次一偈頌十地根本。第四結勸。略而不頌。上明解脫月同生眾上首請。此明大眾請。釋加已下雲臺加勸眾請請五偈半論釋有四。初二偈嘆說者成就證力及阿含力。初一偈嘆證力辯才。第二偈上句嘆阿含力辯才。十力已下一偈嘆請覆釋二辨。第二偈嘆眾勘受。阿含及證為第三。一行以喻顯示。喻大眾求法轉深。最後一行結請。此釋與本不相當。後解初三行嘆說者德備二慧故應說。次一偈半明眾勘受。次一行結請。前嘆中初一行總嘆二慧。次一行別嘆智慧。次第三行嘆福德具足故勘說也。

　　雲臺中有二長行及七偈半。長行身加偈明口加。身加中有二身八業。初業者。一覺業相光是。二因業阿僧祇是。三捲舒業普照是。四止業三惡是。五降伏業大本中無。六敬業悉照已下是。七示現業遍照是。八請業時諸是。二身者。一流星身悉照一切是。二日輪身大光明臺是。先以意加今己身加說偈已下口加也。此正有十一行半。論本有二十行。廣略有異耳。佛不捨本誓。大悲之極故加勸也。雲臺者表合潤高顯之端也。口加有七偈半。中有五句。初二偈顯能加。次一偈加之所為。略開三義也。次二偈聞法有三時利益。次半偈不聞有損。後二偈開後三義前開三義諸地地體也。所行淨地行義差別者地相也。聞益二行中有三。初半明聞時益。次半行修行時益。次一行轉生時益。開後三義中入地行勢力者果也。觀法者滿也。此略開六義。依論口加有四。初一行半顯能加者。謂佛世尊法王成就四種勝故。一自在勝。二力勝。三眷屬勝。四性勝。無等等者。佛法眾生無與等者。故曰無等等者。此彼法身等故。二次有半行顯加之所為。三次有三行顯說法利他有三時益。次有兩行明修三漸次入勢力是二觀漸次法是三修行漸次次第修行是也。

　　觀察已下長行及偈。大本經十三行半。論經十一行半。明金剛藏略答。論云觀察十方者。示無我慢無遍心故。欲令大眾重增勇悅。大本云增益信敬。是故說偈示說正他增益。聞者勘受義故。勇悅有二種。一義大勇悅為得義故。二說大勇悅。因此說大能得彼義故。大本云增益信敬。以信敬當於勇悅處亦得云義大信敬說大信敬。云何義大彼義深故。何者深義。偈云。諸佛聖主道。微妙甚難解。就中初七行半明義大信敬。初中有二。初五行明義大同第一義諦故。難說所照境也。次二行半義大同佛慧故。難說能照知也。此同體內證境智故。論云依智地故。又論經本云。智起佛境界故。消文具在論釋已說義大。自下六偈明說大。就中有二。初有二行半明說大。雖同佛慧。而發願行慈。承佛神力故說。後三行半正開六義以顯於說大。此義說二大文理皆有隱顯互彰也。此二義皆以難況難明。依地論有三種成就大。一因成就大。發願行慈悲是。二因漸成就大。漸次具諸地是。三教說成就大。有二種。一滿足修知者能及是。二觀修者微妙甚難見已下是。當承佛力者。示說者無過。咸共一心聽者。示聽者無過。智慧所隨順者。此所說法眾生以智隨順。順者入也。諸地相入行。是隨順入六義也。一心恭敬待有二。一形敬二心敬。示已無慢也。大音唱因喻義名不相違。大音唱者說法聲也。因者直說於理。理有所以故名因喻外譬也。名者味也。義者所證旨也。不相違者名義相順也。因說有三。初略說十名。二略開六義。三廣解六義。喻者有五真金喻地地別說餘四池山海珠顯在十地。後說依論釋大音唱因喻義名不相違者有四義。一示現何事謂上法也。二以何事謂大音唱是。三云何事因喻相應是。四依止何字謂依止善字有二。一隨方言音善隨順故。二字句圓滿與理相應故。佛神力已下正承佛神力欲說地義。上略明十地。自下廣明十地。若依論釋已說請分。自此已後正說初地。就中有三。一住二釋名三安住。初住有四十句。釋名有三十。安住亦有三十句。此一百句總為說分。初釋住中初十句依何身菩提身。次十句為何義為求一切智。次十句以何因大悲。次十句有何相越凡夫地。然初十句者位判不定。或在于慧或在聞慧。或為外凡想信五品。或為內凡十三依初或是迴向終心初地之始入地位故。用多方便三十行為入住忍也。故大本經云。菩薩發是心時。即過凡夫地入菩薩位。今依梵網仁王瓔珞等經。此三十種即是地前三賢人也。堅信忍十發趣。初十心是堅法忍十長養。次十心是堅修忍十金剛。次十心是堅聖忍中十地。後十心是不名想信也。十句集者。初集總餘九是別集。是中初二顯增上或定學。次四顯增上慧學。後三顯勝二乘。若以深廣屬後時三句為慧四句勝二乘。九集一切集善行集者眷屬持戒故。二定集助道是。三親近集供養是。四聚集清白是。五護集善知是修行實證也。得出世間心智故。六淨心集。七廣集深廣是利益眾生故。八信心集信樂是求一切智故。九現集多向是多行慈悲故。好求佛智慧者。大本第十句如是眾生乃發三菩提心。且當十住位也。

　　已說依身。次說為何義。是中依一切智知斷證修故。此佛智有九種業差別一切智為總。九者一力佛智。二無畏佛智。三平等佛智。四救佛智。五淨佛智。六無餘佛智。七染佛智。八覺佛地。九轉法輪佛智。此九種皆云業力佛。佛智者十力也。無畏者諸無畏也。平等者具足。救救世間也。淨者慈悲大也。無餘者無礙智也。染者淨佛國也。覺者知三世。轉法輪者神力一切輪故生。如是心者本分中願善決定故。何故唯言生心不言生智。及餘心數法心為本攝一切智數故。舊解云。始四句為法身功德。次四句為外化。次二為智說已說為何義生如是心。次說何因故生如是心。此十種大悲總九為別。一增上大。二攝大。三淳至大。四無量大。五決定大。六隨順大。七正受大。八最妙大。九住盡大。增上者細苦智增上故。攝者方便故。淳至者盡眾生界直心深心淳至故。無量者量同佛力故。決定大者深智善決定。眾生力佛力趣向無礙智故。隨順大者隨順自然正覺智。正受大者能受一切乃至教化是。最妙大者廣大如法界故。住盡大者無常愛果因盡。涅槃際究竟已下至盡未來際是。

　　已說以何因生如是心。次說是心生時有何等相。上來三十心。六義中初明入地行。二越凡夫已下十句明地體。三多喜已下三十句明地相。四大悲已下三十五句淨地行。五少見諸佛已下滿地行。六閻浮王已下地果也。若依論釋中有八句似用。過凡夫地一句為總。下八句是別。皆釋過義。住如是法一句釋亦似總結。即第十句也。就中前後二句為總。中間八句釋過。上下八中。初句明入位過。三種性過。四道過。五法體過。七業過。八畢竟定過。成出世間心如始住胎釋入位過也。家相似如彌勒中說釋家過　生在下已下是。子相似法大乘行故釋。種性已下是。道過世間出世間道不攝攝故釋。過一切已下是。法體者大悲為體。他作如已作。住菩薩已下是。處者不捨世間善巧住故。在諸已下是。業者順空聖智生入三世等是。畢定者佛種不斷。究竟涅槃道畢定等是。論云。如是示現凡夫生菩薩生入胎不相似有煩惱無煩惱故。凡夫不入胎有煩惱。此三位在地前。菩薩入胎無煩惱。此位在地上。故下八句並云不相似名曰過也。住如是等過法名歡喜。汝已得不動法故。

　　已說住義亦云體說佛子次說釋名亦云地相。釋名中有二初說多歡喜有十句。次何念故歡喜有二十句。說十句者。初歡喜總下九句別喜。論經云多歡喜總多信已下九句別。其中乘加一句踴躍心體根三句釋多喜。九句者。一敬歡喜。二愛。三慶。四調柔。五踴躍。六勘受。七不壞。八不惱。九不瞋。敬三寶故愛者樂觀真如清淨句是。慶者自覺所證校量勝慶悅句是。調柔者自身遍益成就調柔句是。踴躍者自身心遍益增上故。大本中無。勘受者自見至菩提近勘受句是。不壞者自心調伏不好鬪是。不惱者慈悲調柔不好惱亂是。不瞋者忍不瞋故不好瞋是。舊解云。八中五與喜順下三無忍不喜事。

　　已說多喜。次說以何念故生歡喜。念有二種。初十句念當得。後十句念現得。初十句者。念佛一句總。餘九句別。論云。如佛所得我亦當得。是故歡憙。二念佛法。三念菩提。四念菩薩所行。五念佛淨波羅蜜是。六念佛勝。七念不可壞。八念佛教化。九念佛利益。十念佛入。於中初二念共如佛所得。我亦當得故。佛佛法二故。三四菩薩及行此二念佛菩薩。及菩薩行如是次第。餘六句皆念佛淨。舊解云。初十句明外法緣中生憙。次十自念得勝功德生憙。初有三句。於三寶上生憙。次七於佛菩薩所行法中生憙。亦云初十得生憙。後十離故生憙。後初之中有五對十句。就世出世相對。二凡聖相對。三際礙以相對。四據現生二報相對。五據入離以相對。論釋有十句。一轉離一切世間。二近入如來所。三離凡夫地。四近到智惠地。五斷惡道。六與眾生作依止。七見一切佛。八生諸佛。九入菩薩真如法。十捨一切怖畏。此十皆云轉離。於中初轉離是總。餘九是別離。一切凡夫取著事釋初總轉離。於中入轉離者顯事不相似故。三遠四近。此二轉離示自身不相似故。餘有六句斷依生入捨止。此六轉離如是次第行不相似故。依止他力生果成就。此等六句皆云不相似故住歡喜地。所有怖畏即皆遠離。第十捨中遂顯離五怖畏。謂不佸畏。惡名畏。三死畏。四墮惡道畏。五大眾威德畏。離如是等一切諸畏。論云。此五怖畏是初地障。復說地利益勝。是五怖畏第一第二第五依身口意。第三第四依身。依身者愛增善道惡道捨得依身故。何故但說五怖畏。打縛等諸畏皆五所攝故。此五怖畏因略有二種。一邪見妄取想見愛著故。二善根微少故。此對治如經離相故。尚不貪身乃至無有大眾威德畏毛竪等事。何故二處說前說身怖畏。後說異身怖畏。上三十五句已顯釋名分大悲為首。已下三十句釋第三安住章門。亦名第四淨地行也。亦可就中總別三十句。論云。前總中唯有三句也。別中有三種成就信成就總別顯十句皆云增上。次修行成就。總別顯九句皆云集。次迴向成就。總別顯十二句皆云求一切智。初十句中信心者總餘九別。九者一敬信增上。二淨信增上。三分別信。四悲信。五慈信。六不疲惓信。七暫愧信。八安樂信。九柔和敬順。此九皆云信增上。敬信增上。尊敬三寶多行是。淨者證真如智。如解心清淨是。分別者令他證淨智多以信分別是。悲者除苦。慈者與樂。不疲惓者久處利益眾生故。暫愧者於慳等波羅障深暫愧故。安樂者於同法者不惱亂故。敬順者增益敬信殊勝心故。已說信成就。次說修行成就。善根無休息常修也。大本第二句。一親近集釋第二智識大本經初句也。論義解釋心苦樂法集多聞正觀不著集。此三是聞思修惠不貪者不求名聞故不求名不求利養句。是如實心者常實故二經相同。

　　已說修行。次說迴向成就中有十二句。一樂求一切智地。二觀求一切智地。三無障求一切智地。四離求。五如說能行求。六護。七不行。八不捨。九不動。十不捨成就。十一身集。十二常求。此十二句。皆云求。一切智地不能具顯耳。此十二句。初樂二觀三無障。此三依論是家家者本也。依家無障求故。云何求依家本求依六度故無著法。故論云。以此九求對十種離求如說求對檀中二障一無心許與二而不與。無心者諂曲。許不與者如說實語。本云常行實語。對二地。不行者惱亂他業行佛家。對三地障。本云不污故。不捨者持戒生退故不捨對也。不動者。一者亂心。二不能調伏。此五地不動對治如山王。薩婆若心文十攝越不捨成就求集求常。求此三對三障。一無污方便。二不修出世道。三於勝上法願欲心薄。此三障同在六地三行對治。即本云不樂集助常求勝三文對也。此對行三種成就。初十說增上成就。次十無厭精進日夜是也。次十求一切智方便故。菩薩成就。如是淨地法名為安住歡喜地。說分訖。

　　次說校量勝分　云何校量菩薩住此地勝二乘故。校量有三種。一願二修行三果。皆云勝也。初中有二。一常修無量行故。二十無盡心已下。與一切眾生同行故。以得十無盡法故。願行亦無盡。願雖無量約為十數。十中依疏初三緣三寶也。次說四願化群生修淨土行。後三於十方世權同益物。一中有三。一體二譬三合喻。依論初二明功德智惠滿足。次五就外化中辨。後三顯自身同物。初中二者。一功德滿足以佛為頭。二智惠成就以法為首。初願中有六種大故名大願。一福田大亦名體大。謂一切無餘有三種。一一切無餘。二一切供養無餘。三一切恭敬無餘。佛有三。謂法報應。供養亦三。謂利養敬行等。供敬亦三。謂供敬給侍迎送。二供事大。謂一切供具種種隨意供養勝前故。三發心中大。謂清淨心發是大願故。四攝功德大。廣大如法界故。五因大。究竟如虛空故。無常愛果無量因故。此無常愛果因也。六時大。如經盡未來際故。此因得涅槃常果故。此常果因也。供養一切劫中者時也。所有諸佛者化主也。大供養具者三業行願香華等事也。無有休息者常懃二行不斷絕也。說功德滿足。次顯智慧成就中有五。初明體中三種法謂教證行也。又一切釋教法攝一切釋證法一切佛釋行法。此亦名三種成就發如是大願。已下四句如初願中也。一切劫中者時也。四句如初願未無異。第三願已下次第五願成就外化辨也。一以何身。二以何心。三何者是眾生。四眾生住何處。五自身住何處。初以何身中亦有五義。初體中三世間以身見相有三。初顯世界無邊。二應佛無邊。三爾時攝法無邊。從天入胎處初生出家。成道勸轉法輪入大涅槃。我於爾時皆攝法為首三時轉故。次第解釋如離世間品。答後二十句中說。發如是願已下乃至無休息四義如前。第二以何心中亦具五義。初體中明心行中有四種。一種種謂菩薩行廣大無量不雜是。廣者從初地是。大者七地。無量者從八地至十地。不雜者法無我平等觀出世間智故。二體謂波羅蜜所攝故。三業謂諸地所淨生諸助道法故。四方便謂六種相總別同異成壞等亦可為二。初總舉菩薩行業。二總相已下方便益物也。第三何者眾生五句如上。初明眾生中。論云九句。今總為二。前六所化。後三明得益也。前六者。一麁細差別。二依止差別。三不淨不處。四苦樂。五自業。六自體。此六皆云差別。麁細者色無色等生。依止者四生是化生依業。不淨不處者三界所繫。苦樂者入六道是。自業者一切生處是。自體者名色所攝是。教化一句斷一切二句一切智慧三句也。第四爾生住何處中五句如上。初明處中。論云有三合之為二。初列所住世界相。二隨入已下能知世間。智論云。三者一一切相者廣狹至方圓等是。二真實義相謂入世界智等是。三無量十方世界等是。自下如前。第五自身住何處五句如上。初明處中。論云有七今合為三。初國土世間淨。二眾生世間淨。三如來世間淨。我淨是佛土。論云七者一無休息同體淨入。一佛土已下是。二自在淨大本無此句。三莊嚴淨無量莊嚴是。四受用淨具足清淨是。五住處淨眾生淨等是。六國土淨常有諸佛是。七果淨隨諸已下是。次下三願顯自身權益物。一得地校量勝。二得菩薩地盡校量勝。三一切盡究竟故。初中五句如上。初明菩薩行中。依論總別有十一句。合之為二。初六同修善根。後五明神通力用。論十一者。初同心一句總。後十別。一共集善根二同一境界故。三常不離故。四隨其所應故。五自於心中悉能解知境界神力故。六得隨意神通。七悉能遊行世間故。八一切佛皆現身相故。九一切處生故。十如是不可思議大智慧具菩薩行故。於中初句顯功德行故。第二住寂靜等觀故。第三聚集解說論佛法故。第四隨心成佛故。五自發勝心念佛法身。六得常不退神通故。餘四以通業得名。一往餘世界。二自餘異身示現。三同生往故。四入不可思議大乘故。下四句如前。次明得菩薩地校量勝五義如上。於中有二。初法後喻。初法中明三業不空也。自下如上。次明得一切地盡究竟中五句如上。是中依論作業有七種。今合為二。前三合為八相義業。後四合為說法自在業。論七者。一示正覺業。二說實諦。三證教化。四種種說法。五不斷佛種。六法輪復住。七自在。此七皆云業。初業者示現入胎是。二實諦業者現大神力是。三業者知一切法已下是。四說法業一音聲已下是。五不斷業示大涅槃已下是。法輪業者示現眾生已下是。七自在業者以大智已下四是。下四如上。自下發諸大願隨心求義故起。如是大方便者。彼所作方便勇猛故。如是大行者。彼所作行成就故。菩薩住此地漸次久習起此三行非一時故。何以故。此十大願一一願中。有百千萬阿僧祇大願以為眷屬故。何故名大願。光明善根轉增廣故。自下十不可盡。論云。明與一切眾生同行故。大本云。以十不可盡法而生是願為滿是願懃行精進。何等為十。中有三轉義。初轉列十不可盡法以成十願不可盡。二若眾生盡已下返釋十不可盡法。第三而眾生已下還順釋不可盡以成上願亦不可盡。初十者。四據世境不可盡。後六據聖智應用用同世故亦不可盡。又解十中眾生界是總餘九是別。眾生界盡故。何處住世界盡故。乃至智轉相釋皆爾。已說願校量勝。次顯行校量勝中有十句皆是行義。何等為十。一信．二慈．三悲．四施．五無疲惓．六知諸經書．七善解世法．八慚愧．九勘受論經名堅固力等供養諸佛如說修行。初信行中有二十句。初十句正明信解體。亦名因緣方便也。則成信者已下明信解行用。調順心者諸善根中得自在勝故。承濡心者得勝樂行故。論文正此二句。餘之八句論本無文。信等十句。從信諸佛所行道已下是。十句中前四於菩薩功德生信。後六於佛果功德生信也。又解信等十二句。初一總後一結中間十句正解信解。論經唯有總別四句。餘句則隱信。諸佛本行已下論釋有二。一菩薩六度是。二次第成信善入諸地得殊勝功德。此是菩提所攝。大行入有六種勝。一魔道二乘對治勝。十力已下至不可壞是。二不思議勝。不思議是。不離染勝。無量已下是。四一切種智勝。無量行門是。五離勝。從因緣以成是。六總說行入勝。舉要言之是。信行已說。

　　自此已下顯慈悲境界中有三。一遠離最上第一義樂。此是慈緣之境。即甚深十句等是。二遠樂境故。具諸苦聚悲緣拔苦之境。而諸凡夫已下二十句是。三彼二顛倒凡夫可愍已下是。慈樂境中十句者。初一句總餘九句別。依論消文。

　　已說遠離第一義樂。次說第二具足諸苦顯悲境界中有二十句。是苦因業煩惱等。後十句顯苦果。因果二句並是悲境界。是中無我以教影空。因中十句者。一心墮邪見是總。餘九是別。一弊意邪見無明癡冥是。二憍慢。三渴愛。四諂曲。五嫉妬。六集業多集已下是。七吹罪心火。八起業邪見有所施作是。九心意識種子邪見欲流。是中初三邪見依法義妄計。次二諂曲嫉妬。此二邪見。於追求時心行過故。第六已下四種邪見修行善根等是有漏故。

　　三界地已下果中十句有三種。一自相從復有牙生。乃至於有二同相。謂生老病死等。三顛倒相離我我所等。自相者有三種。一者報相。色一名共阿梨耶識生。二者彼因相。如經不離故。三者彼果相。從六入乃至於有。如經名色增長已從是中我已下空觀也。云何於彼二顛倒。如經然諸眾生不覺不知而受苦惱故。即釋彼二菩薩。於此已下訖則生大悲智慧已來。即釋悲能拔苦。慈應在前乘勢故即明悲也。是諸眾生已下訖畢竟樂已來。則釋大慈與樂意。慈悲行已訖。以深妙心已下釋第四施門。是中一切物有二。一外財。二顯自已下內財。論釋八句者不出此內外財也。復有二。一所用。二貯積。謂一切財穀庫藏等。廣說有八種。從金銀乃至一切所愛事。初捨是總餘九是別。依二種喜。一藏攝喜二利益喜。藏攝喜者。謂金銀等。利益喜有八種。一嚴飾利益。寶莊嚴等。二代步利益。象馬等。三戲樂。謂國土觀。四代苦。奴婢。五自在。國土聚落。六眷屬。妻子。七堅著。一切所愛等。八稱意利益。頭目耳鼻等。上諸句下皆云利益喜也。

　　懃求已下第五心無疲懈於諸經書。第六得如是知已下。第七善解世法知時知量已下。第八暫愧莊嚴功德如是功德已下則是。第九得第九勘受力已得勘受。第十懃行供養一切諸佛如說修行。此十種行顯二種勝成就。一得心成就。謂信悲慈等。二修行成就。乃至如說修行等。七於中自利行。謂信能信菩薩行及諸佛法。求畢能得故。依利他行。慈悲捨不疲惓經書解法世。此六已下法攝他行。餘三行。一不著。二不動。三修行。彼垢清淨依止。前安住中所說三十句。從信增上乃至常求上上勝道。是清淨地法。今此十從信等乃至供養諸佛。盡是障地淨法。十大願障別故不說。

　　已說行校量。次顯果利益校量勝中有四種。一調柔果。二發趣果。三攝報果。四願智果。調柔利益勝者。金相似法。信等善法猶如真金等中有三。初法二喻三合喻。數數入火有三。一功德入供養佛僧故。二非心入教化眾生故。三無上果入願迴向大菩提故。大神通力見諸佛。以勝神通力見色身佛。大願力者。以因內正願力見法身佛。多百佛乃至那由他佛者。方便見多佛數故。供養三種如上。

　　初願中已說調柔。次說發趣果利益勝中三。一法說。二喻說。三合喻。論云相者隨諸地中障對治相故。果者得世間出世間智地成故。地諸法者。謂信等為滿足彼故。有五種方便。一觀方便。二得方便。三增上方便。四不退方便。五盡至方便。觀方便者對治成壞二句是也。得者行果得諸地清淨三句是也。增上者從一地是處轉所住勝進業四句是也。不退者得不退轉是。盡至者知一切菩薩淨地法入如來智地。商主已下喻顯多持人眾向大城者令得正行也。故商主有二。一不迷道方便。先問等是。二資具利益方便。具諸資用等是。三亦復如是合喻也。

　　次說攝報果有二種。一在家果。二出家果。在家果復有二。一上勝身。閻浮王等。二上勝果。能以大施已下是。以四攝法攝取眾生故。不離念等八句。示現自利益故。此念略有四種。一上念。三寶是。二同法念。菩薩等是。三功德念。念自身他身菩薩行自體轉勝故。四求義念。念諸力無畏不共法至一切智等。此是真實究竟故為首有二。謂勝首大首。導者阿含中分別法義故。諸句如論釋。出家勝業有二。一三昧所作。論文具顯云。次說願智果。於中總別有十二句。別句身釋在論文。論云略說一切諸地各有因體果相應知。下偈有四十五行半。二十二行說一分中三義。十一偈頌上住義中有四。初二偈頌依何身。次四偈為仰義。次二偈頌以何心。三偈頌有何相。次有五行半頌上說分中釋名。次有五行半頌上說分中第三安住。次二十一行半頌教量分。就中初五行半頌願校量。次六行半頌行校量。次有九行半頌果校量。最後兩行結成歡喜。歡喜地竟。

略疏卷第三

　　淵許


