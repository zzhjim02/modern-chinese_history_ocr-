大正新脩大藏經第 85 冊 No. 2798 本業瓔珞經疏


　　No. 2798 [cf. No. 1485]

本業瓔珞經疏

　　□□□□□□□□□云。具五種□□□□□□□□□□□□□雖有名。未必稱實故。須辨三□□□□□□□□□□有□故。證成有果　三明十力者。如輪王具□□□□□□□□□□有果故。次明十力。難有十力。能照達未□□□□□□□□□□能說能授。雖有十力無畏降魔伏□□□□□□□□□□第五明如來能轉法輪斷眾生煩惱長□□□□□□□□□□重者。問曰。何故不直說四十二賢聖。乃遊於洴沙□□□□□□□□令人心生其信。寄心有地故託方所。復次有三種住天住□□□□□□六欲天住法。是為天住。梵天等乃至非有想非無想天住法。是為梵住。諸佛辟支佛阿羅漢住法。是名聖住。於是三住法中。住聖住法。憐愍眾生故。住洴沙王國。復次布施持戒善心三事故名天住。慈悲喜捨四無量心名為梵住。空無相無作是三三昧。名為聖住法。復次四種住。天住梵住聖住佛住。三住如前說。佛住者。佛住首楞嚴等諸佛無量三昧。十力四無畏十八不共法一切智等種種諸惠。及八萬四千法藏度人門。如是等種種諸佛功德。是佛所住處。佛於中住故名佛住。今云。重遊者有二種遊。一七處還來故名重也。二重說上七會中四十二人故。名為重也。洴沙王國者。名為善勝國。於十六大國中。此國行善最勝。名為善勝也。道場樹下者。法性虛空清淨行法以為道故。言道場樹下也　成正覺處者。本為無明聲藏所障以為眠。今破無明相盡朗照無遺故。言成正覺處。故經云。如來初始覺知。然後為無明聲藏世間。開示演說。復坐如故者。先坐真寶蓮華師子之坐。今重來此坐故為復。昔始得佛者。真性之理是無始法故名為昔。今解窮理極大覺道成。始於無始一有常有。為始得佛也。光影甚明者。實性真照名為光影甚明。今復放四十二光者。舒般若智光以被物。為明四十二賢聖故。放四十二光。光光皆有百萬阿僧祇功德者。明法身之光。應為丈六。無量種好莊嚴法身。又解萬德殊能之行故。云阿僧祇功德也。嚴好佛身者。行飾真體。為嚴好身也。彌滿法界者。心實大寂故。云彌滿法界。妙絕眾相故。云湛若虛空。凝神照寂者。無諸種動亂。故云凝神。真惠澄明。故名照寂。樂常住性者。體無諸苦名樂。不從因生。名常住性也。窮化體神者。被物理極為窮化。體神者。深察群幾。冥而難測。故言體神。大用無方者。真實妙德。用周法界。殊能之謂也。法王者。道統於大千。名為法王。娑婆之首。以為法主。乘於群幾。以大悲濟物。故云於一切眾生而作父母也。理非起成。故言自然。行起歸空。名百千寶蓮華師子之坐。佛德齊均。故云皆爾。行絕彼此。故名道德相好如一也。身意清淨者。業無瑕穢。故云身意清淨。福行普具者。功德智慧體無缺然。故言普具。能達深理。故言光明所徹金剛寶藏。顯理示人。為出化無極。照人剎土者。觀世無遺。故名照人剎土。去來現在者。朗鑒三世不滯不著。故言無復障礙也。應幾被益。故云化及一切。度法與人三世悉等者。計上去來現在。圓明獨達一切佛等者。成上故。昔諸佛所坐皆爾。

　　爾時大會已下遺文證信序中第六明同聞嘆德　問曰。此諸菩薩。示現何相。來入此界道場會也。答曰。菩薩大士。迹現三業。助暉大乘。為佛成信。故在此會。就此同聞故中有二。從初說流入十方一切佛土。正歎同聞菩薩德。二從東天無極已下。列德者之名。就初分中凡有三分。經文第一。從初已下。訖導利眾生。歎其身業。第二從聞佛法藏已下。至無所分別已來。歎於意業。第三從以大悲口已下。訖一切佛土。歎其口業。

　　大會菩薩盡一生補處者。明伏忍胎中三十賢人聖地已上十一正士。內德圓備。外揚純風。以化於物也　問曰。言一生補處者。乃是第十一地菩薩。三十一生已盡。唯有一生。轉即為佛。可為一生補處。今此大會。豈無十四億人上下差別。云何噵言盡一生補處也　答曰。雖位有差別。各得成補處。初習種性人。信窮後察亦得成佛。此是法惠佛。性種性人。解窮後察成功德林佛。道種性人。行窮後察成金剛幢佛。初地已上證窮後察成金剛藏佛。位雖有別。各自一徹。窮於後際。與法界相應。故名盡一生補處也。亦可。遺勝而歎。唯歎金剛後心也。神通妙達周遍十方者。明廣現五通乘幾赴化。應身化處以為周遍。故言周遍十方也。法身無極者。大士無形。以真如為體。故言法身無極。道利眾生者。常在涅槃。而不捨世間行也聞佛法藏者。聞其甚深大乘十二部經。名聞佛法藏示。現佛性者。既聞大乘十二部經中顯其真常當我之性。名為示現。又解。始從伏忍至寂滅忍。下品因深微妙故。言示現佛性。妙果寂滅者。涅槃虛玄。幽微無相。名為妙果寂滅。故經云。定滅佛所行。言說不能及。地行亦如是。難說復難聞。此是成證。無為要教者。除其生死有為名無為。辨理周極故稱要教。知其眾生根欲事無不達故。言都入人根也。以宿命智訓化以漸者。以宿命通智。明察物幾。識病輕重。隨法藥淺深。為眾生說法。故經言。應病與藥。令得服行。此即成證也。心入無際者。以真實智觀理幽極。故言心入無際。解內外要者。順理為內要。違理以外要。始終無極者。因微果妙俱為無極。故言始終無極。等諸佛土者。真俗理齊。故言等諸佛土。無所分別者。無相可得。故言無分別也　以大悲口讚揚佛名者。第三次歎口業。以大悲口讚揚佛名者。以同體大悲。常口說法。故言以大悲口讚佛名也。不可勝極者。理高玄遠。故不可勝極也。六道之事靡不觀達者。明照諸趣群生幾根。故言六道之事靡不觀達。所化之處者。道其化物處所也。至皆歎言佛念吾等建立大志者。歎佛為我等一切眾生。現入六道中教化我等。使我滅惡生善也。建立大志者。發心欲與法界所化眾生同趣菩提。故言至皆歎言佛念吾等建立大志也。乃悉現我至闡隆道化。明此菩薩以大悲口讚說如來真淨佛土也。光明神足教誨我等。乃至及諸疑罔。明諸菩薩讚歎如來般若神光。能訓化我等。開示我意。真行莊嚴。三十賢人十地無垢至妙覺地。生善滅惡。成我等輩欣背觀行也。斷我瑕疵者。無明細惑障真法身為瑕。麁惑障淺為疵也。疑妄者。習氣也。悉為我現佛土者。現國土身也。廣狹垢淨等身也。佛身者。身無不身。於無身處悉能現身。故言佛身。佛神佛力者。以威被物。故言佛神。廣現六通變化。稱為佛力。佛定者。至靜湛然。無定亂相異。故言佛定。無量變化者。不可思議現化無變。故言無量變化。四等者。慈悲喜捨。慈能與樂。悲能拔苦。喜能慶物。捨能忘懷。各緣無量眾生。故云四等也。無畏者。四無畏也。正是內智於四境不懼。為四無畏。云何為四。一我是一切智人。說已所知訓匠於佛。外人執事來難。如來於弟子有問。似若不知。如來答言。我順俗時宜非為不達。於此難中無有畏相。安住聖處。名一切智無畏。第二漏盡無畏。外人難言。如來罵提婆達多。似若是嗔。摩羅睺羅頭似若有愛。佛言。應見剛強難化者。罵提婆達多。應見慈養生善者。摩羅睺羅。非謂有嗔愛也。於此難時無有畏相。第二無畏。第三煩惱障道無畏者。外人難言。須陀洹人得初果道。猶有煩惱。故知煩惱不障道。如來答言。障處有別。但八十八結障須陀洹。思惟四結障後三果。非謂不障。於此言中無有畏相。是第三無畏。第四無畏出要者。外人難言。無漏不出要。何以得知。須陀洹雖得無漏。猶有七生七死。如來答言。非為不出。但凡夫生死無量。須陀洹斷之至七。故言出。於此言中無有畏相。名第四無畏。於此四種無微畏相。故言四無畏也。無罪三業者。正以罪盡為無。三業任運不起惡。故名無罪三業也。三六不共者。十八不共法也。初六者。身無失。口無失。念無失。無畏相。無不定心。無不知以捨心。此初六明自行。中六者。念無減。欲無減。精進無減。智惠無減。解脫無減。解脫知見無減。此六障滿足。故皆言無減。後六者。身業隨智惠行。意業隨智惠行。口業隨智惠行。智知過去未來現在無障無礙。此後六障其外化。此十八法不與下人共。故名不共。一切功德無上道法者。諸佛功德無量無邊說不可盡。故總結也。從悉為我現既至於此。偏顯佛地功德也。眾事敷教流入十方已下。明諸菩薩。讚歎如來般若神光。流入十方。遍諸佛土。靡不周遍也。

　　爾時釋迦牟尼佛已下訖道場樹會。第二明起宗分。就此分中凡有二文。第一從初已下至瓔珞法門。明釋迦如來歎十方諸菩薩等眾中㯹最勘能發問分。第二從釋迦牟尼佛初至樹下已下。訖道場樹會。明釋迦能人捋欲為說賢聖根本瞻察法界眾生根緣擬宜說法分　就初分中復有四文。一嘆土清淨。二嘆佛德戒。三嘆四十二賢聖之因。四嘆能演說法。隨清濁剎敬首發問瓔珞法門。彼國第一者。皆一生補處因中究竟也。無數上人俱者。明十方菩薩數乃無量。上列名中。何故十方各列一人者。若當廣列。竹帛所不容。故上一方之中唯略列上首一人也。頂禮佛足者。明該敬之儀。菩薩是因中之人。如來是果中之者。是我師位。理須致敬。頂是一身之上。足是一形之卑。以上接卑。表敬重情至也。坐于寶蓮華坐者。功德萬行能感佛果為華。安身之處名座。亦可。真空為坐也。第一菩薩名敬首者。東方菩薩也。於此會有緣。故為第一也。歎言決集此會者。歎合時多益也。觀其所止佛國清淨者。歎住處清淨。如維摩經。是指案地。世界清淨等。如來意戒者。以佛神力故。威儀嚴總。無有奢墮。稱聽法之狼。故十地論云。嚴者對威儀濁。四十二賢聖因者。歎大眾久積修行也。得佛變通隨剎清濁度人無極者。能隨淨穢二土廣化眾生也。於是他方佛國亦說瓔珞至所說無異者。明大乘理融法輪處一也。入十方剎諸佛神力師子孔者。舉佛神力無畏之問也。大寶藏海金剛瓔珞法門者。蘊積功意名為寶藏。深而至曠為海。行體堅固名為金剛。莊嚴法身為瓔珞也。

　　就擬宜說法分中有二文。第一從初訖根緣提故。明如來觀察眾機擬宜說法分。第二從放大光明已下。明放光集眾分。放大光明悉照佛界者。直明一佛世界凡有三千大千國土。其一國者。以一須彌山。一日月。照四天下。東拂婆提。南閻菩提。西懼耶尼。北憂單越。上至二十八天。下至五輪際。為一小國。以一小國數至千。為小千。復以小千為一。復數至千。為中千。復以中千為一。復數至千。為大千。此三千大千依數經有十億。十方合有百億國土。爾時盧舍那佛。舒般若智光。悉遍其中。有緣集在道場會也。及四天王已下。至化應聲天者。是欲界六天也。梵天。梵眾天。梵輔天。此三是初禪天。若依善臂菩薩經中。初禪三天者。梵輔。梵眾。大梵天也。大梵。水行。水微。此三是二禪天。善臂菩薩經中。名少光。無量光。光音天。名二禪天也　水無量天。水音天。約淨天。此是三禪天。依善臂菩薩經中。少淨。無量淨。遍淨天。為三禪天也。無想天已下訖大靜天。此九是四禪天。善臂菩薩經中。果實天。少果。廣果。無想。無煩。無熱。善見。好善見天。阿迦膩吒天。此是四禪天也。五輪際者。地水風空金剛是也。大忍法界者。應佛分身遍十方國土。為說真實莊嚴之行也。

　　賢聖名字品第二

　　上已開宗放光。召集娑婆世界十四億那由他大眾。皆來集此金剛寂滅道場樹會。今明大眾既集。將欲為說賢聖根本。故先為四十二人。剬名立字。胡漢並障。略開四十二人名字。人雖四十二。以五忍往攝。無不皆盡。五忍者。一以伏忍中障地前三十人。二信忍中有初地二地三地三人。三順忍中四地五地六地三人。四無生忍中七地八地九地三人。五寂滅忍中有十地無垢地妙覺地三人。合有四十二人。亦以六性攝盡。六性位者。習種性中十人。性種性中十人。道種性中十人。聖種性中十人。等覺性中一人。妙覺性中一人。合四十二人。今云賢聖者。地前三十人。唯賢非聖。妙覺一地。唯聖非賢。中間十一地。亦賢亦聖。今略開此四十二賢聖名字。故因為品目也。

　　從此已下。經之第二。次明真實根本分。上來明發起。正宗分緣起既興。正宗得顯故。次明真實根本分。若作五門次第。從此已下第三明修道門。問曰。眾生起相。迴流三有。欲滅斯患。當何所行。答曰。習三寶教修信賢聖四十二門真觀成就乃可除也。故從此已下次明修道門也。就此修道門中有三品經文。第一直列賢聖名字。第二學觀一品明觀行法用。第三釋義一品解釋名字學觀所由。就名字品中。復有五分經文。第一從初已下訖一切賢聖名字何等。明敬首菩薩發問賢聖名字。第二從爾時釋迦牟尼以金剛口已下訖一而無二。明如來將欲為說賢聖根本故。先誡勅敬首菩薩也。第三從佛子所謂留伽度已下。正明胡漢相幡。列四十二賢聖名字。酬其問意。第四從是故名門已下。結觀修學。第五從吾今略說已下。略舉一賢名門起學觀之由。就初問中有其二問。第一從品初已下訖欲成斯道當如何行。正問修行成佛之方。第二一切賢聖名字何等者。正問四十二賢聖名字也。就初問中復有其二。從初至發少問問佛。是出經家語。第二從大師本修何行已下。正問修行之方也。爾時他方敬首者。東方菩薩也。以佛神力者。初明舉佛神力也。復以大眾已下。後明假大眾威德也。皆是龍王師子王者。於龍師子中勝故名王也。發少問問佛者。當是大士尚謙也。如涅槃中。迦葉菩薩將欲發三十六問。先噵我今所有智慧微少。猶如蚊虻。何能思量如來大海。為當承佛神力。及因大眾威德。少發問耳。此中亦爾也。就第二發問修行中有四句經文。第一從大師本修何行。至一切眾生不得其過去。總明如來三業無失。第二內性明照。乃至過一切菩薩之上。別成意業清淨也。三從出生端政。至常為釋梵所敬。別成身業清淨。四除闇昧如燭火。至如船師。別成口業清淨。大師本修何行者。本在因地修何等行也。一切眾生不得過者。明如來三業無失故。不得過也。內性明照者。內明外朗也。常住不滅者。古今莫異也。過一切菩薩上者。圓窮後除果德不共因同也。出生端政者。明如來相好具足。故云端政也。色相無比者。身紫金色。更無等者。圓極自然者。意無不備也。無為清淨者。累無不盡也。二種常身者。一法性生身。二應化身。法身常故。應身亦常也。釋梵所敬者。如來行時。金剛例待。梵釋奉迎也。除闇昧如燭火者。如來說法能除物障。如明能破闇也。明天地如日月者。日月在空。玄照四野。令有心之徒明見正路。如來說法能除惑障。令有緣眾生返迷歸正也。度人天如船師者。明如來乘大涅槃船。周迴往返。運度眾生也。竪過三界為妙覺尊乃至當如何行者。結成上問修行成佛之方也。一切賢聖名字何等者。第二正問四十二賢聖名字也。

　　爾時釋迦牟尼佛以金剛口告敬首菩薩已下。品之第二。正明如來將欲為說賢聖根本。欲令所為欽承聖旨故。先誡約在之於初。故告敬首。言諦聽如法修行。諦之言審聽。若不審則謬有所傳也。善思念之者。勸思量放下之旨。擇善去非也。既思量簡擇已。即須如法修行也。我先天上至無量行願者。先華嚴中開演大願菩薩本行也。是法者。是菩薩行願法也。亦是十法諸佛快說決定了義瓔珞佛所行道者。以此真行願。莊嚴諸佛二種法身故。言瓔珞佛所行道也。今以此真行願法稱機被益故。言為此大眾乃至開瓔珞大業也。釋迦如來讚遂敬首發問理深稱根利益故。言汝心可念。極大慈悲化一切眾生也。佛言已下至一人無二。將說賢聖名門。更復誡勅。讚嘆理深。同於十方諸佛所說。一而無二也。當先正三業者。萬惡從三業而起。萬善由三業而成。故勸正三業也。習三寶教者。教中明善是可欣。惡法可背。故勸習也。信向因果者。於因果理中。生決然之解也。然即所問悉可得入者。上之所問妙覺尊道悉可得解相應也。一切佛教為菩薩者得佛不久者。若順教修行剋果必速。故言得佛不久也。必諦受學四十二賢聖名門者。自下答上第二門。乃至十方諸佛同說無二者。歎所說理深。應當受持也。

　　佛子所謂留伽度已下乃至無上地。品之第三段。明胡漢相幡。列四十二賢聖名字。酬其問意。發心住者。是上進分善根人。始入空界。發菩提心。亡絕萬相。故名發心住。留諦迦度秦言治地住者。常修空心淨八萬四千法門清淨行故。名治地住也。修行住者。前云修空心。今明長養此心。令一切行增進不失。故名修行住。生貴住者。生在佛家種性清淨故。名生貴住。方便具足住者。多習無量善根成就故。名方便具足住也。正心住者。成就第六般若故。名正心住也不退住者。入無生惠必竟空界。心心常行空無相願故。名不退住。童真住者。從發心心住不生到不起耶魔破菩提心故。名童真住也。法王子住者。從佛王教生解。當紹佛位故。名法王子住。灌頂住者。從上九觀空得無生心最上故。名灌頂住也。歡喜行者。始入法空。不為外道邪誨所到入正位故。多生慶悅。名歡喜行。得常化一切眾生。皆法利眾生故。名饒益行。常住功德。現化眾生故。名無盡行。命終之時無明鬼不能亂。名離癡亂行。生生常在佛國中生故。名善現行。於我無我。乃至一切法不取著故。名無著行也。於三世佛法中常敬順故。名尊重行。說法授人動成物則故。名善法行。二帝非如非相非非相故。名真實行也。常行六道。而入果報。廣化眾生。而不取著。故名救護一切眾生離眾生相迴向。觀一切法空。得真實心故。名不憶迴向。三世佛法一切時行故。名等一切佛迴向。以大願力入一切佛國中。供養一切佛故。名至一切處迴向。以常住三寶授與前人。名無盡功德藏迴向。習行相善無漏善而不二故。名隨順平等善根迴向。以觀善惡父母無二一合相故。名隨順觀一切眾生迴向。常照有無二諦一合相故。名如相迴向。以諸法無二。般若無生。二諦平等。觀三世一合相故。名無縛解脫迴向。覺一切法第一義諦中道無相。一切法皆一照相故。名法界無量迴向。歡喜地者。始離世間。初證聖處。多生慶悅故。名歡喜地。離能起誤心犯戒煩惱垢等清淨戒具足故。名離垢地。隨聞思修等照法顯現不忌故。名明地。煩惱戒薪智火能燒故。名災地。得出世間智方便善巧。能度難度故。名難勝地。般若波羅蜜行有間大智現前故。名現善地。善修無相行。功用究竟。能過世間二乘。入出世間道故。名遠行地。報行純熟無相無間故。名不動地。無礙力說法。成就利他行故。名善惠地。得大法身。具足自在故。名法雲地。功行滿足。蹬大山臺。心心無為。行過十地故。名無垢地。妙觀上忍大寂無相。唯以一切眾生緣生善法累外之覺體照精微故。名妙覺地也。

　　佛子是故名門攝一切功德行者。第四總結。賢聖名字法門理深。證教二道悉皆圓滿也。佛及菩薩無不入此名門者。以人取法悉皆具足故。言佛及菩薩無不入此名門。一切神通者。佛及菩薩不思議神通也。一切因果者。四十一為因。妙覺為果。故言一切因果。一切境界者。諸諦甚深。能發生聖解。稱為境界。悉皆攝在賢聖法門故。言亦入此名門。佛子是名門。至極理一故。言十方諸佛所說道同也。處生死不減。在涅槃不增。湛若虛空。故言不增不減。理既究竟了義之法。應當決定作無畏說故。言決定師子吼說。當以誓自誓受持讀誦解釋義味者。明行法微妙。勸在交時。應解應說也。願一切眾生乃至如法修學者。齊契此法門之理也。

　　佛告敬首菩薩已下。第五略說一賢名門。起學觀之由。就中有三文。從初已下訖偈前已來。明信相菩薩行相。二從發住賢人已下有二十八偈。明發住賢人說偈興願。三從住是住中已下訖品末。明行願功能。勸受十無盡戒也。

　　吾今略說一賢名門謂初發心住者。習種初人。未上住前有十順名字菩薩者。將欲辯發心住人。先明住前名字菩薩相。修行十心未成是信相菩薩。文習真觀開基解。成種子行。立福惠眾具以自莊嚴。得入習種。初住位中廣修行願。乃可得成四十二賢聖行。為解決然名信心。賞境不移名念。策懃不墮故名精進心。觀達法相名惠心。澄心一境名定心。修行堅固名不退心。迴因向果名迴向心。護持佛法名護心。防非止惡名戒心。願者。十地論云。發心期大菩提故。有行無行大願者。有行是有中化物行。無行者證寂空行也。得入習種中廣行一切願者。當位未滿故。廣興願行也。如十地中得住初地已。廣復起願修行也。就第二說偈興願中文有其三。初有兩偈。出經家序發住賢人說偈之意。第二我今行施已下訖教化一切。有十一偈。明因中有願。第三從我今已覺已下有十五偈。明果中願。一切願入在我願中者。下發願之中通因及果故也。如似勝鬘發三願。一者自行願。二者外化願。三者護法願。菩薩恒沙諸願。悉入此三大願中也。第二明因中願。初有十偈明十波羅蜜。下有一偈。明入無垢地也。十波羅蜜者。一是檀。二是戒。三明忍。四明精進。五明禪。六智。七無相。八方便。九明力。十邊際智滿也。我今行施當願眾生捨貪欲意者。捨財則易。凡夫亦能。捨貪欲則難。要是聖人故也。依下經文。施有三緣。一財。二法。三施眾生無畏也。財施者。衣求穀帛等也。法施者。二諦諸法大小乘教也。無畏者。寶云。經中辯自捨刀仗。教他捨刀仗。是殺具故也。法戒常行者。戒波羅蜜也。自願真實法戒常行也。得正解脫者。持戒果報也。依下經文。戒有三緣。一自性戒。二受善法戒。三利眾生戒。自性戒者。即攝律儀戒。惡無不止也。性自能持故。十地論云。猶如良馬性調伏故也。受善法戒者。即攝善法戒。無善而不修也。利眾生戒者。即攝眾生戒。無眾生而不化也。六忍常奉者。自願六根後忍也。乃至寂法忍住者。空解成就方是真實忍也。依下經文。忍有三緣。一忍苦行。二忍外惡。三第一義諦忍。苦行者。頭陀林野等難作能作。忍外惡者。撾打總害等。第一義忍者空解也。大精進力者。第四精進度。常行不住入自覺果者。精懃修行。熾然不自。故言不住。無上菩提唯心自證。非緣所剋。故云自覺也。依下經文。精進有三緣。一起大擔之心行。二方便進趣。三懃化眾生。大誓者。誓斷一切惡。誓修一切善。誓中莫過。故云大也。方便進趣者。修行趣果也。懃化眾生者。盡未來際無有休息也。住禪定心者。第五禪度。乃至無為自安者。六神通是定寂果。舉通明定。無為自安者。真空理靜之定也。依下經文。禪有三緣。一定亂想不起。二定生一切功德。三定利眾生。亂想不起者。澄心一境。無理外紛。動生一切功德者。禪名支休。能出生功德行也。利眾生者。即寂而興用也。修正法智者。第六波若度。乃至入惠海流紹菩薩位者。惠海流者真空智慧海流也。紹菩薩位者。紹真實菩薩位也。依下經文。惠有三緣。一照有諦。二照無諦。三照中道第一義諦。照有諦者。事礙有也。無諦者。照空無也。中道第一者。非有非無稱為中道。理中精最故名第一也。行無相願者。第七願波羅蜜。乃至一切願滿流入佛海者。諸佛智慧深而至曠故云海也。依寶云。經中前明方便。後明願。此中先明願後明方便也。依下經文。願有三緣。一自行願。二神通願。三外化願。自行願者。自願行諸善行也。神通者。行用無礙也。外化者。自行無礙故。則能化人也。大惠方便者。第八方便波羅蜜。法河無礙到二諦際者。於佛性水涅槃河中無礙。窮二諦邊際也。依寶云。經中若空山曠澤非我所物。若華樹若果樹。若疊若疊樹。盡仰心供養一切三寶。日三時夜三時。如是供養迴向菩提。以明方便也。依下經文。方便有三緣。一進趣向果。二巧會有無。三一切法不捨不受。進趣向果者。進趣菩提也。巧會有無者。處有化物而不著於有。證空常用而不滯於無也。不捨不受者。不見妄法可除故云不捨。不見涅槃可證故云不受也。故維摩經。見苦斷集。證滅修道者。此是戲論。法非修道也。大力神通者。第九力波羅蜜。乃至變化在我得無所畏者。我本自在為義。得無所畏。此解力義彊契之解也。依下經文。力有三緣。一報通。二修通。三變化通。報通者。如似諸天等生報得通不待修得。二修通者。如修定人從定發通也。變化者。諸佛菩薩無障礙變現也。邊際智滿者。第十智波羅蜜。窮二諦邊際也。金剛智成登道場果者。真實金剛智成。亦云滅者。緣解金剛也。依下經文。智有三。□□□明智。二一切種智。三變化智。無明智者。涅槃經云。無明明者。謂畢竟空也。亦云無相智。一切種智者。種別而智也。變化智者。諸佛菩薩無障礙智也。我今已覺已下明果中願。就中有三。初有十一偈。明果中行滿願滅眾生七見六著。次有一偈。明得應身用。次有三偈。結因果願滿。修進餘行。入薩婆若海。七見□□□□見者。邪見。我見。常見。斷見。戒盜見。果盜見。疑見也。六著者。貪愛瞋癡欲慢。六著名中略而不具。我今已覺者。願我未來已覺萬法理周也。乃至解相續假滅計斷心者。眾生見現在身亡。謂無後報來續。起於斷見不肯修於善因。乃行惡行。今願解假有來報相續。滅除計斷之患也。覺照法化者。願我未來覺達萬法。同於幻化也。乃至悟法緣成滅計常心□。眾生為眾緣所成。故知無常五陰成眾生。為因成假。以五陰因望眾生疏故。名緣成假。此因成緣成皆因果並現。亦云。五陰成眾生。即是因成假。亦名緣成假也。我得滿體乃至悟相待法滅計我心者。我本自在為義。我眾生待惡而有好待有好過而有智為他刑待易奪。故知無我也。無緣大悲者。無有親屬因緣亦能起悲。無緣而不悲也。乃至解假因生滅見盜心者。以不達過因故。見他邪見等為。是名為見盜。今解。假體從過因而生。更不取諸見為。是故滅見盜也。第一滅度者。自願證涅槃真寂也。悟實法緣滅戒盜心者。眾生癡故。取他牛戒雞雉等戒為正道。今明悟真實法性因緣真解成就故。不取邪戒為。是故滅戒盜也。得十力果者。如佛十力果報也。悟二諦照滅邪見心者。眾生邪見故。訪無二諦因果。今悟二諦故。滅除邪見也。以金剛刀者。以佛金剛智刀也。悟十二緣滅疑見者。若不達十二因緣者。則於三世因果不能了知。名之為疑。今解因緣因果句樓三世故。能滅疑見也。獨照無方者。無方而不照也。識法無常滅貪慳心者。若不達身是無常者。則貪惜財物以擁此身。今解。無常故於財物無著。故滅貪慳也。故十地經云。是菩薩離我想故。尚不貪身。何況所用之事。是故無有不活畏也。五眼三達者。從肉眼至佛眼也。達於三世名三達也。修三明覺滅癡闇心者。過去宿命明。未來。天眼明。現在漏盡明。具此明解故。能滅癡闇也。紹三寶解滅瞋諍者。三寶解體無違諍也。入一切空滅無明藏者。解萬法體空故。無明不待遣而自除也。乘大法船入佛法乘者。乘大涅槃法船。入佛果乘也。我因果願已下三偈。明因果願滿修進餘行也。今於諸佛前受大願者。對佛自言。如似勝鬘對佛。我從今日乃至菩提。於所受戒不起犯心。一切菩薩。若入是願。無不得入薩婆若海者。為因義成故。決定趣果無差也。佛子住是住中已下。明行願功能。初明行願功能。後明勸受十無盡戒。過外一切凡夫行十信者。修種已前信相菩薩也。今復修行無量功德者。於此住中廣修諸行。謂十波羅蜜三空等行也。三空者。果空故無相。因空故無作。無空空相故云無空。故維摩經云。空病亦空也。除我人生者等。皆十六神我之名。常樂我淨者。身中橫計也。三界計縛者。分段戒也。一切法門攝在心中者。菩薩發心萬行並修也。有十不可誨戒者。是菩薩根本戒。不可直悔得滅。八萬四千攝善法戒容得懺悔也。不殺者。有生之類。人天為貴。諸佛菩薩。是良友福田。殺害餘類生命違惱尚重。況人天諸佛菩薩也。依梵網經。乃至一切有命也。不盜者。財能資已翫著情深。若盜他物損惱處重。故梵網經云。乃至一針一草皆犯菩薩波羅夷也。不婬者。婬欲不淨生死根原苦故。行婬則染污淨心彌增生死。故梵網云。乃至畜生女。諸天女。鬼神女。及非道行婬也。不妄語者。菩薩立行為欲息妄歸真。嚻言違理。自敗敗人故也。不說出家在家菩薩罪過者。菩薩修行為欲紹隆三寶。理宜加敬讚善。返說其過。故得重罪也。不沽酒者。酒性迷亂敗道因緣。飲者有三十六失。何況廣沽與人也。自讚毀他者。修行之人為除我慢貢告自讚增貪毀他增瞋。故梵經云。菩薩應伐一切眾生受加毀辱惡事自向以好事與他人。若陽己意隱他好事。他人受毀者。犯菩薩波羅夷。不慳者。慳正障檀行。檀是萬行之始。始行若不立。萬行亦不成也。不瞋者。菩薩發心外化。以慈悲為本。瞋是慈障故也。故勝鬘云。我從今日乃至菩提。於諸眾生不起悉心也。不謗三寶者。三寶是出苦之良津。若謗三寶永沈苦海也。不可悔者。不可直悔得滅。要須更受。方可如本也。八萬四千生滅者。舉果報來示。失發心住乃至十地者。失利處深故。不可破也。一切佛菩薩行本者。戒是大果之本。眾行之原也。漸漸增廣者。從發心已上皆萬行並修。但解有明昧漸增廣也。

　　學觀品第三

　　上品已制名立字。然名不虛稱。必有稱名之行。故今次明涉求修觀。觀三諦入道證聖等果。立體各各四十二人盡已。生法二空。二諦空。中道第一義諦空。觀解為體。故名學觀品也。

　　從此已下。敬首菩薩發問修行真行之法下。如來即歎其敬首所問理深高同諸佛。此品問之中凡作四問。第一問學觀義。真實門中明四十二賢聖二種法身。第二問名字云何。第三問體義。第四問及心所行法。此品中唯答三問。體義一問。後釋義品中答也。諦聽已下。將答第一問故。先勅聽也。六種性者。釋前四十二種所由。而有皆因性生。然性理無差。何由有六。正由內照有別故。所以有六差別也。習種性者。此人創修入理智微。要由從師學習。方能得知己身有性故。云習種性也。性種性者。初言性者。此人習解明利性。自能解己身中性。後言種性者。此正因之理。與佛果為種。不從因生。不為物壞。故言種性也。道種性者。前習種性得假名空。性種性得五陰空。今道種性假實並觀。能與初地為道。名為道種性也。聖種性者。以取著為凡。無著為聖。從其初地乃至法雲。除著義同。通為聖種性也。等覺性者。解與佛同故。言等覺性也。妙覺性者。累外之覺體照精微故。云妙覺性也。亦名堅信者。習種性信解堅固也。堅法者。性種性解法堅固也。堅修者。道種修行堅固也。堅德者。初地已上德行堅固也。堅頂者等覺行體堅固因中最上故言頂也。堅覺者。佛智覺萬法理周也。信忍者。忍之言解習種。信解相應也。法忍者。性種解法成就也。修忍者。道種增修惠解也。正忍者。初地已上達真空無邪為正也。無垢忍者。等覺地斷際垢障究竟。一切智忍者。如來也。聞惠者。習種從聞生惠。思惠者。性種從思生惠。修惠者道種從修生惠。無相惠者。初地已上體離眾相也。照寂者。等覺與佛同照真寂之理也。寂照者。如來即體圓照窮法界也。住觀者。習種性入理波若名為住。行觀者。性種意行成就也。向觀者。道種世間行滿迴向初地。地觀者。地上菩薩生成住持名地觀。無相觀者。等覺地斷除眾相。一切智觀者。諸佛一切種別而知也。六種明觀者。解心斷除闇障也　從佛子汝先言名字者已下。訖現行化人。還列四十二人名字。答上第二問。問曰。前名字品已制名立字。今直應彰其觀學所由。所以復更列名字者。答曰。上雖制名。然此一一人名各有所以。不必定一名字。或因本行以立名。或就功能以受稱。或因譬喻以得名。或就所除為目。故種種得名不必定一也。故從以已下借喻以況。明攝報調柔願智等果嚴形飾真。令物尊形生信順修行也。佛子至灌頂注。答初十人名也。第二佛子至真實菩薩。答中十行人名也。第三從佛子至法界無量迴向。答十向人名也。第四至法雲。答十地人名。五從佛子至常住本境。答無垢一人也。其名金剛惠菩薩者。就喻以得名也。住頂寂定者。頂是金剛心。寂者一諦三昧也。以大願力住壽有劫者。就金剛心分為三品。上中下也。故就下忍金剛心中。以大願力住壽百劫修千三昧。皆一合相也。復住壽千劫者。是金剛心中品忍也。學佛威儀者。學佛三十二相八十種好威儀也。象王視觀者。法身之王示照萬境之化也。師子遊踄者。法身師子遊在一切應化大六之身也。修佛不思議者。所謂八不思議有為四理也。神通化導之法者。控心乘於群方之方。以示物幾也。佛法現前在者。入佛禪定者故。所以現前也。入佛行處者。中道之解為行處也。坐佛道場者。示現成佛應身化坐坐法身之上也。法性凝玄為佛道場也。超度三魔者。窮玄盡性為超過煩惱魔也。法身圓明超過陰魔也。六天歸化超過天魔也。復住壽萬劫者。金剛上忍心修一切功行遊神無為界外虛玄之場故。言等覺諸佛二諦界外也。非有非無者。不受三界報故非有。未脫三相故非無。無心無色已下。廣歎上忍金剛心一切行也。而實非佛神通行未窮原故。非佛現佛神通者。不思議用故。言現佛神通也。常住本境者。住菩薩法位。空同玄寂。妙存無相也　佛子水精瓔珞已下。至為化有緣。妙覺性中一人也。下高歎法身之德。是故佛子已下。舉上賢聖。勸於時會受持也。

　　從汝先言云何心所行法已下。答上第四問。至敬首菩薩以來。答上心所行法問。所謂十心一發心住至灌頂住持。答心所行法。先舉十心也。四弘誓者。弘之言大。誓者自約其心。若本傷切為患之重。必欲方便令離故。云未度苦諦令度苦諦也。結業集苦廮纏處。深教令觀空。除其業結故。言未解集諦令解集諦也。四流三漏漂沒眾生。恐墜三塗大坑危嶮。教修道品令安常樂之理故。云未安道諦令安也。滅諸動亂為涅槃故。言未得涅槃令得涅槃也。二治地住心中行法。謂四念觀。眾生身中妄計有淨。教觀身空三十六物永夷淨相。計受為樂。令觀三受迭遷適心莫知依寄也。計心是常。教令觀心遷流移動無有住時也。計法有我。教觀想行無自在相得四虛寂無常樂我淨四到即滅也。皆如幻化者。五陰六大一切法自他相寂。如似虛空有用而無相也。三修行住心中所行法四大四危。空處識處。皆如實相故。言十一切入也。四生貴住心中所行法者。謂八勝處。觀內一陰空為略。五陰悉空為廣。二勝處外假一切眾生空為略。無量眾生空為廣。四勝處觀一水大空為略。無量水大空為廣。餘三大亦爾。雖云廣略。同是實法。合為四勝處。內心不染八境。故言八勝也。五方便住心中所行法者。謂八大人覺。少欲者。於五欲中色聲香味觸中但取其一。知足者。於一之中更不求勝。寂靜者。除身心十惡。精進者。策列進修行行去惡。念者。守境不移。作發後解。定者。靜心一境。惠者。得法理原是相皆虛。不諍論者。萬或妄取境界所作無功為戲。迭相是非為論。此八是大人所知為覺。六正心住心中行者。謂八解脫。聞惠得內外假空。思惠內五陰外一切法。修惠得色界五陰空為三。四空處及滅盡定為五。此八處本縛眾生。今悟相虛為解脫。七不退住心中行者。謂六和敬。三業造惡為諍破戒異見竪悋。今明捨此六事為和。八同真住心中所行者。謂三空。解因妄造為無作。解果因生為無相。因果雙虛為空。凝神三境為三昧。九法王子住心所行者。觀三苦。非樂為苦諦。無明業受生無窮為集。三空道品為道。無為寂泊為滅。皆歸一相為一合相也。十灌頂住心中行者。謂六念。佛法僧戒施天。此六是正境。歸之除或故勸念也。佛子吾先忉利天說十觀。名初十住凡夫行。若一切菩薩無不入此門向薩婆若海也。

　　十行心者。一歡喜心行。二饒益心行。三無瞋恨心行。四無盡心行。五離癡亂行。六善現心行。七無著心行。八尊重心行。九善法心行。十真實心行。總列十行於前。即十觀心所觀法者。先提章門釋觀學於後也。一為自得一切種智故。所謂四正法。惡有已未善有曾當。何等為四也。若未生惡不善法。為不生故生。欲懃進攝心正除。已生惡不善法。為斷故生。欲懃進攝心正除。未生善法。為生故生。欲懃進攝心正住。已生善法。安住修集。為增廣不失故生。欲懃進攝心正住。正以懃斷已未二惡。懃生曾當二善故。言四正懃法也。佛子二饒益行心所行法者。謂四如意足。何等為四。念定。精進定。欲定。惠定。如是四法。以慈悲喜捨而為根本。是四無量心。常親近故。心得調柔。心調柔故。得入初禪第二第三至第四禪。入諸禪故身得輕軟。成就如是身心輕軟入如意分。入如意分已即生神通。得神通已。若欲進止如風行空自在無礙。是名菩薩四如意足。佛子三無瞋恨行願無畏具足。所謂五根。信念精進定惠。云何信根。信於四法。何等四法。於生死中行世正見。信業果報。信菩薩行不隨諸見。信一切佛有無量功德。信此四法以為信根也。云何念根。若法信根所攝。是法專念終不妄失。是名念根。云何進根。若法念根所攝。是法即應增修策進。是名進根。云何定根。若法進根所攝。是法不妄不失。一心不亂。是名定根。云何惠根。若法定根所攝。是惠所觀。內自照了。不從他知。自住正行。是名惠根也。四無盡行心中行者。謂五分法身。五離癡亂行。為化一切眾生故。所謂八正道。何等為八。正見。正思惟。正語。正業。正命。正精進。正念。正定。云何正見。若見出世不起我見。乃至士夫常斷有無。如是等見。亦復不起善不善生死涅槃二相之見。是名正見。云何正思惟。若思能起貪欲瞋癡諸煩惱等。是名不正。正思惟者。唯思五分法身。能思如是住戒聚等。名正思惟。云何正語。凡所演說。不令身心而有煩惱。亦不損他。成就如是趣於正道。是名正語。云何正業。若行善有善報。惡有惡報。非善非惡有非善非惡報。若業能盡業。是業必作。是名正業。正命者。不捨聖眾頭陀威儀。不為世間利養所牽。是名正命。正精進者。若進趣世間貪婬瞋恚愚癡煩惱。不名正進。若入聖諦聖道寂滅涅槃舉緣正路。如是精進。名正精進。正念者。於法正直為正守境為念。故名正念。正定者。於一切法不亂。是名正定。證於無生作一合相也。佛子六善現行得大慈悲故。所謂七觀。何等為七。一若念覺分。能觀於法。能分別法。撰集思智。亦能觀察諸法自進。念如是等令其覺了。是名念覺分。擇法覺分者。若能分別曉了八萬四千法聚。如所了法分別撰擇。是名擇法覺分。進覺分者。若念法。擇法。喜法。除法。定法。捨法。以智攝取精進踊猛。是名精進覺分。喜覺分者。於無量法心生悅豫。為喜覺也。除覺分者。若除身心及諸煩惱。離於覆蓋令心正住。為除覺分也。定覺者。如所入定悉能覺了。非不入定是覺了法。是名定覺分。捨覺分者。若法憂喜其心不沒。無喜無著。為捨覺分也。七無著心中行者。五方便觀也。五善根者。能觀體也。止觀者。四念是也。凡夫於彌劫起或不止。今始得明定之解。未止八到也。故名止觀也。煖觀者。無相惠火。燒滅煩惱。故名煖觀也。頂觀者。得三界空。生法二空。中上品善。炎炎照理。心心寂滅也。忍觀者。伏三界結。實我人故。照理無生。為忍也。欲界四禪四空有九十忍。初觀欲界四諦也。一觀苦觀進觀滅觀道得四心。又除苦三諦觀得三心。又除集二諦觀得二心。又除道一諦觀得一心。又除滅諦觀也得十心。欲界既十。又四禪四空各十觀。合為九十忍也。三界空者。假實二空也。第一觀者。三界中上忍。照第一空為第一也。能生十地者。嘆此五善根。能遠生十地之解也。無相大明惠者。嘆此善根能遠生金剛惠也。聖人胎未變者。嘆此善根遠生當果也。第一空平等者。嘆解一諦也。佛子八入一切佛國中行行故。善現心行。所謂四辯。云何義無礙智菩提心者。名無礙句。何以故。菩提心中攝諸義故。是名義無礙。一切法界入菩提心。是名法無礙。實無文字而說文字。是名辭無礙。不可說法說不斷絕。是名樂說無礙也。佛子九善法心中行者。謂十二因緣。佛子十真實灌心中行者。謂菩薩三寶。佛子吾於炎天為諸天說者。舉第四會十行法。以證今說也。

　　次明十迴向觀。一救護一切眾生離相迴向心。二不壞迴向心。三等一切佛迴向心。四至一切處迴向心。五無盡功德藏迴向心。六隨順平等善根迴向心。七隨順觀一切眾生迴向心。八如相迴向心。九無縛解脫迴向心。十法界無量迴向心。先列十心於前。釋觀學於後也。一二諦正直。學習第一義諦觀者。就二諦解入一諦。照相似觀也。慈悲喜捨有。行於外化也。教授六天人剃頭者。乘通化物令修無著之行也。出家菩薩共一切僧。先與受菩薩十戒。即入三寶位出家為道。名共一切僧也。第一清淨者。觀二諦相如無著清淨也。故名第一清淨故也。二不壞迴向心中行者。所謂五通。深第一義智者。是所觀法也。五通者。是能觀之心。正以除塞為通也。是惠性差別用者。通是其一神心逕五處用故云五通也。三等一切佛迴向心行者。解心緣四不可爼懷也。四無盡向心中謂三相。假名生者。明生相體不可得。假名滅者。明滅相體不可得。假名住者。住相也。三相皆空無生無滅無住。名通達空也。五一切處迴向心中行者。謂五陰性空故。無二相也。六隨順迴向心中行者。十二入者。蓋借境以通解。旨理玄寂無自他也。七隨順眾生向心中行。謂十八界者。舉十八界。以明知境。修惠玄悟。窮生死之化也。八如相迴向心中行者。謂因果者。是相續道中。以三界業煩惱為生死因。三界分別受形六道為果也。善惡名因者。是三界所起業。善者從人至金剛。其中樂果以妄生。而由善緣而發。故未脫無常生滅以善為因也。苦樂名果者。苦是無明果。樂是善緣果也。所由為因者。釋上因義。所起為果者。釋上果義所由也。由起相待通為因果者。由起果故。有為法相續百劫也。九無縛解脫向心中行者。謂二諦。無明妄集為世諦有。豈有實有。除其妄有。為無為第一。豈有實無。故有無般若。無二相也。十法界無量向心中行者。謂中道。第一義諦是一諦觀也。其觀惠轉明入聖地故者。聖地正是初地心。更二阿僧祇劫。修無量功行。與初地作方便道。即時未證。名相似第一義也。而非真中道者。釋上未證初地觀心也。其正觀者。上舉初地前觀心。以釋近地欲入初地之心。下明初地金剛心。初地有三觀心入一切地者。舉此三觀。上至無垢地。具足三觀故。名入一切地也。三觀有從假名入空者。從生法二空。解解相乘入二諦空觀心故。名二諦觀。從空入假名者。從空心入有諦。假名有無二相皆空故名平等也。是二觀方便道因者。與初地作進分上善一切行滿故。為方便道也。是二空觀得入中道第一觀者。前後名空解也。解解相乘。空空相入。心心相照。入中道一諦解也。雙照二諦。心心　滅。此是入證之心。名進入初地也。法流水中者。實智流觀注當果佛海也。名摩訶薩者胡音。此云大道心眾生也。聖種性無相法中者。初地已上不起三界想心。名無想法也。中道之解名無二也。是三十心入一乘信故。非近行能動逕。百劫千劫乃至三阿僧祇劫。始得滿足也　佛子若退若進者已下。明進退人相。凡不退有三。一者位不退。二者行不退。三念不退。從初住至六住名位。七住至初地名行。初地至七地名念。今云。若退若進者。從初一住至第六住。若不值善知識者。乃至千劫退菩提心。入外凡夫。乃至千劫作大邪見。若爾云何十人皆存住名。此是習種性前。有利鈍人。若語習種性中。初人不退故。三十人皆得住名也。若退若進者。總舉進退二人也。十住已前一切凡夫法中發三菩提心者。此是不定聚人。赤肉凡夫。值佛上信發心也。有恒沙眾生者。是十信之人。發心微劣。值惡因緣故退。故華嚴經云。結華者多。成實者少也。故云信想□行者。是退分善根也。從諸善男子至六住中者。釋上凡夫行道劫數久近也。若修第六波若者。釋所以不第五心退。或第七第八心中退者。欲明第六波若觀空之解中。爾時眾生在中多起退心。或著空或著有。種種因緣。難度故退也。故在六心中退也。正觀現前者。即釋第六波若得空解成就。復值知識所護故不退也。自此第六波若已前名為退分也。

　　從佛子若不退者。入第六已下至必入定位。釋上不退人也。從佛子至退菩提心者。釋上退人也。如我初會已下至是為退相已來。廣引借會退人也。有八萬人退者。如來初得道。說梵網經中。有八萬天子。證一住二住乃至四住。後還退在水凡地也。淨目天子者。明退皆有因緣。其人是第六天王太子。名樂婬欲。聞佛不淨觀門。即出家行菩薩道。入禪房中。三七日修滅盡三昧。得第五心。時有魔王。使安陀羅女現十種相好。時太子。從定起見此女。即生欲心謗言。佛不能欲我欲第一樂因。即退失第五心。失眾生空不淨觀也。法才王者。天海經云。法才王是四住菩薩。生為人王。貪國土七寶。時海雨王魔盜放七炎火燒國土。唯有王成在時王大聲言即出城。以十萬金剛頭鬼。殺海雨王八萬億兵。故一時稱心快意。即退失法光五住三昧心也。舍利弗者。又七非空藏經中云。舍利弗本是小乘。住煗頂忍中。佛滅度後二劫修行順法。又禪陀羅佛出世。大乘行化時。舍利弗值佛修大乘。發大乘心。證六住也。行施眼法。未來至國路中一婆羅門一目闇。從舍利弗乞一目既得之。又破而不用。時舍利弗即生悔心。心故還退。入二乘聲聞法中也。故引退人明退相也。

　　從佛子吾先第四已下。還舉華嚴會上十向法。勸於今坐。故言汝諸人等善自受行也。

　　十地心者。一四無量心至受位心者。將明十地心所行法。先列十心在先也。釋觀學於後也。

　　復次十觀心所觀法者一歡喜地住中道第一義諦惠二十歡喜心一無盡願現百法身者。此是初地菩薩行。能現百法身。入十方佛國土。教化眾生也。此是實智法身。即智變用為應化法身也。入十方佛土者。法身遊化之處也。作五通者。報通。即釋上實智法身也。入如幻三昧者。修通。即釋上應化法身也。現作佛化無量功德者。即釋上二身殊能之用也。不受三界凡夫時果者。更不造雜業受生也。常入一乘位者。初地平等大惠。為一乘之體也。一心四諦者。第一義諦理中之心。並緣於四故。云一心四諦集苦滅道也。二種法身變易受生者。釋上二身雙照。以空心入空改新亦故千轉萬化故。言變易受生也。三觀現前者。三諦觀心明明相照也。入百法明門者。下經自釋可知也。十三故煩惱者。下經為七見六著也。心心寂滅者。空心玄擬。夷然一相也。法流水中者。有無兩非一相無相之解為流水也。自然流入者。解觀之心流入佛海故。云自然流入薩婆若海也。二地菩薩心所行法。自行十善者。即是自行。教人行十善者。即是外化也。讚嘆十善法者。得五果也。問曰。若論十善。止捨十惡為十善。楞伽經云。初地菩薩已斷三界業果俱盡。今明二地菩薩行。應久行十善。何故始云自行十善也。答曰。十惡名同。論體唯一違理。若廣逐事。名相恒沙。略要有四。一者異心十惡。三界凡夫違事損物。起心造作。二者異習氣十惡。二乘迷理違事。失念造作。三者即心十惡。忘相違理。地前菩薩之所造作。四者即智十惡。相順體違。初地已上十聖所造作。無惡之惡。故瓔珞經云。以斷生死為殺生也。斷無所斷以為不殺。菩提無人與而自取以為盜。今得無所得為不盜。智慧者求法不用欲故欲。如是名邪行。今明無求可求名不邪婬也。一切語妄名妄語。今妄無妄相語。破壞諸外道名兩舌。今破無所破名不兩舌。說麁惡語教化眾生名惡口。今化無所化名不惡口。隨因緣而說。是名為綺語。今明因緣空故名不綺語。施一切眾生樂名貪。今施無施相名不貪。正法欲滅時。與外人諍訟名瞋。今諍無所諍名不瞋也。執正之解求於平等名邪見。今見無所見名不邪見。此十惡名同而旨異。今明二地菩薩彰止十惡行十善者。此是即智十善故。今始彰自行十善。教人行十善也。現于佛土者。二身遊化之處也。無相者。無果相可得也。達觀皆成就者。即釋上地體。上成當果。下成今因。因果滿足。為皆成就也。三明地菩薩所行法者。謂。十二門禪。何等為十二也。謂。四禪四空及四無量定。菩薩現同凡夫四禪八定法故。修十二門也。禪雖不同。支數名字。其則不殊。階劫有四支有十八。初禪五。二禪四。三禪五。四禪四。問曰。何故禪支多少不同者。答曰。初禪二禪。但能離亂。未離緣受。三禪四禪。緣受俱離。但有增微。淳熟初禪。是方便攝。行多差別。立為五支。二禪淳熟。顯無功用。但立於四。三禪方便未熟。立之為五。四禪行熟。置名於四也。支雖十八。論行有十。初禪五支皆取。二禪中但取內靜。三禪中取捨念安惠。四禪中取不苦不樂。以為十也。問曰。二禪中何故無捨念等者。答曰。以其始除覺觀未得縱任調亭故無捨。靜緣未圓不得有念。靜照未障不得有惠。喜樂未除無不苦不樂也。三禪離分別受故無喜。有樂故不得有不苦不樂也。四禪無惠者。緣受究竟盡。位蹬無相。無其智照。不立安惠。任運不動。故有捨支。覺觀者。始與靜緣相應名覺。於靜緣中思惟修習為觀。故論云。麁心為觀。細心為觀。觀轉淳熟。適悅義障名喜。喜轉調亭。以之為樂。正得定體名一心。二禪離亂淳熟。無諸覺觀。以為內靜。三禪既離喜心。任放心行名捨。既無緣受。即能賞境不移。以為憶念。當地滿足。以之為樂。受緣未盡。由有智照。以之為惠。四禪位登無相。絕於四受。無其苦樂。名不苦不樂也。問曰。何故名禪。云何名定也。答曰。此經云。禪名支林。定名檢攝。逕劫不散故。名為定禪。是功能受稱論定當體為目。問曰。四禪深淺之拔敬復云何。答曰。四分律云。初禪定始緣相應。如似水麨相和不相合入。二禪如山頂泉。非不沾洽。生處微淺。無有大用。三禪如池中花。內外盈滿。不可窮盡。四禪如密室中燈無內外觸動。其明直上調直無回也。問曰。色相云何。答曰。初禪黃。二禪清白。若具作法用。如修行道地經說也。是故總舉四禪四空及四無量。定為十二門也。初覺觀喜樂一心者。上總舉十二門。今別列初禪中五支。始與靜緣相應名覺。於靜緣中思惟修名觀。觀轉調亭適悅義障名喜。喜轉淳熟名樂。樂心維靜為一心。此四為因得初禪果。故言第六默然心為定體也。二禪喜樂倚一心者。止亂得靜故喜。喜轉悅名樂。樂生功德名倚。倚心寂滅為一心。正得定體為一心。三禪樂護念智一心者。適悅為樂。調適心數為護。從境為念。照理入空為智。維靜為一心。五心為因。第六默然心為定體。四禪不苦不樂護念一心者。不為下欲界苦三禪樂所緣所惱名不苦不樂也。調御諸心為護也。賞境為念。靜緣一境為一心。第五為果也。禪名林可解。四空定同五支者。四處皆以想為方便道也。護為調。仰止為住。境觀為照緣也。以五為因。第六心為果也。從定果起四無量心。名無量定也。聖人現同凡夫者。凡夫於中修定。受生八萬劫果。執為究竟。聖人為凡夫故。彼處受生。以自在力故。復過是法。入無量定也。百千佛土教化眾生也。第四炎地菩薩所行法者。謂。三十七品遍學之行。前二十二品觀假名空心滅示相我人。從四念至五力也。八正滅實法我人也。七覺二諦觀也。現億法身化眾生也。第五難勝地菩薩所行法者。謂。十六諦。諦有十六。不出四諦。第一有諦差別諦相諦示成諦說諦五。是有諦中差別。二種四諦。上者無作四諦也。下四有作諦也。空諦第一義諦以空為諦也。如來智諦以惠為體。五明論者。如上說也。第六現前地菩薩所行法者。謂。十二因緣也。順忍現前十種觀十二因緣。初以計我起業行故有十二。二三界受生。以心為本。故有十二。三以無明迷第一。故有十二。四無明有二義。一迷理。二與行作緣。行有二義。一造善惡。二與識為緣。加是相由。故有十二。五無明能成行。行能成識相助成。故有十二。六無明受取煩惱道。行有業道。現在五果未來生死為苦道。故有十二。七三世。過去無明行。現在識名色六入觸受。未來愛取有生死。故有十二。八三苦。無明行識名色六入為行苦。受為苦苦。受取至老死為壞苦。故有十二。九有是事故有是事。無是事故以性空為本。故有十二。十有無明故。縛生十二。逆順觀者。無明滅行滅。乃至老死。為逆觀也。七地菩薩所行法者。謂。以三空智者是七地能觀心。三空者。因盡為無作。果盡為無相。因果二空復空為空空也。色心果報滅無唯餘者。此地三忍中上忍。永除三界色心故。言滅無唯餘也。從一切行至滿足者。釋上三空心行滿也。修行開發一切行功德者。從七地至初地。盡有諦心開發一切行多。無諦心開發少。是以從多故。七地已下至初地。一向從有諦心開發為名也。八地已上一向無諦心開發。一切行多有。諦心開發少。是以從多為名。故八地已上。一向無諦心開發一切行也。此有無心經通十地。但多少得名也。十度為本者。十度為一切行本。結七地一切行滿也。功用行備。將入無功用行海故。云流入薩婆若海也。第八不動地菩薩心所行者。謂。無相大惠。今言不思議無功用觀者。八地已上不思議心中所行變化。不待思而能知不議故。而能應照萬像故。言不思議無功用觀也。無相大惠者。地體重玄空同之原色礙已盡故。為無相大惠也。方便大用者。即實智殊能現形無方之化也。百萬劫事至已無功用。嘆此八地十種神通。不為作心化一切法也。第九善惠地菩薩心所行者。謂。四十辨才化於眾生。一切功用皆成就也。心習已滅。無明亦除者。擢累形於分段。掩生路於變易。還中一照事同如佛也。從一切佛藏已下。廣嘆此八地神通無量三昧也。第十法雲菩薩所行者。謂。受佛。無量法雨澍及一切眾生者。此菩薩。十方眾生一時而問。能以一音答。各得生解故。言澍及一切眾生也。二習無明滅者。寂滅下忍一切色心二習盡在一念也。受大職位者。大信始滿。坐蓮華坐。從頂上放光。入如來足下。如來還從足下放光。遶會三匝。入菩薩頂上。當知爾時名灌頂。菩薩受佛職位也。神變無量至無相用故者。用而難惻不可約相而知故云無相也　佛子至修行成覺者。明此四十二門一切賢聖。莫不由此名門得證佛果。故言修行成覺也　佛子吾先第六天說者。舉華嚴會說十地以證今說。勸於今坐也　佛子第十一地無垢菩薩解行法者。謂。勇伏定入法光三昧。勇伏定者是金剛定之別名也。修行十法者。此十法是因所觀之法得名也。下列十法。一學佛不思議變通者。無礙之用也。二集菩薩眷屬者。攝緣入實也。三重修先所行法門者。不捨世間故。重修四十法門也。四順一切佛國問訊一切佛者。此與理相應惠稱。法界以興行故。言順一切佛國問訊也。五與無明父母別者。無明前無相應故。及斷惑至時無生恒沙四住之義。後無種類。唯獨一心。故與無明父母別也。六入重玄門者。圓輝炬曠玄原之趣也。七現同如佛者。曠周法界。解與佛同。名現同如佛也。現一切形相者。像現星塵也。無身不身。於無身處悉能現身故。名現一切形相也。八二種法身具足者。法身彰體。應身據用。體用相應故。名二身具足也。九無有二習者。始從初地斷色塵盡在八地。四地斷心塵之始盡在十地。今明十一地菩薩色心二習俱土故也。十蹬中道山頂者。金剛終心絕去下漯名山頂也。是故無垢菩薩至功德法門者。即釋上無垢菩薩道行劫量久近也。復從喜地已下。至常行佛行故。明解與佛同。法藏至滿。成就一切智故。行佛行也。佛子吾先於第三禪者。還舉華嚴會上第三禪。說一生補處菩薩之行。勸今時會受持也　第四十二地名寂滅心妙覺地。此是寂滅上品也。像外之境妙存獨照。名妙覺地也。萬相俱土。體絕百非之外。不為眾相所遷。名常住一相。一切種智也。照達無生有諦始終者。性有起或義為始。有盡或義為終。故言有諦始終也。唯佛窮盡眾生根本者。無明是也。無明與眾或為本故言始。盡在或後故言終。唯佛窮照也。佛子吾先在此樹下。至汝應頂受者。還舉華嚴會上說法界海時。有八萬菩薩。現成正覺。勸今時會頂受而行也　敬首菩薩白佛言已下。至無明者。名不了義。此中一段問果報二種法身。此問所以來者。上來四問。但問名字觀行釋義。未明法身大用。是以敬首菩薩。今問法身為色為心也。發於二問。第一問。從初地至無垢。世間報為何心相也。二問。從初至無垢地。出世間報法身復何色相也　佛子出世間果者。先答上出世間果報也。從初地至佛地。各有二身者。一是法性身。二為應化身。法性身者。必無非法。無非法者。即無相實義。此義之體名為法身。法身實照。應即假形。是以形之麁細。壽命修□。皆是應感之影跡。非佛有之。有之在感。是以形壽之相。出眾生之□。如似百川之影。影在百川。日照無二。日雖無二。百川之影。皆是日□。□亦爾。真不作應。無非真應。如影出百川。應出感心也。真應如此。以為二身。故言各有二身也。於第一義諦已下。舉境以釋法身實照也。實智法身者。正明法身體實之智也。法名自體者。釋上法。集藏為身者。釋上身。以眾德積聚為體故。言集藏為身也。一切眾生善根。感此實智法身故。法身能起外用殊能故。言應現無量身也。所謂一切國土身已下。隨其幾感現種種身也　佛子土名一切賢聖所居已下。訖淨土之門。明法身所居之處為土也。言土者。是疆界之名也。故云土名一切所居處也。是故一切眾生賢聖各自居土者。眾生者赤肉凡天。居不淨報土。賢名三十心人所居之土。聖者十二人所居土也。故言。是故一切眾生賢聖。各自居果報之土也。然土無定方。以無相為體。而淨穢在眾生心。如鏡像無形。美惡由已。故眾生果報不同。各有所住也。若凡夫眾生住五陰為正報者。凡夫五陰。以善惡因所得五陰為住土也。山林共有故。為依報土也。初地聖已下。至盡非淨土者。明十一聖人。亦報智為土。以百劫解解相乘。前後相住。為報土也。唯佛一人。凝神獨照。居天寂空。原真境理也。是故我昔為普光堂者。舉華嚴第二會說名號之土。以證今說也　從佛子初地一念已下。釋法身無方大用也。初地法身智成就百萬阿僧祇功德者。正欲嘆妙覺圓明。法身無相故。先舉初地法身。能雙心並照。非凡夫心識所量顯出。妙覺法身。無名無相也。但就應化道中者。釋上法身無名無相。而就應迹中。可名百佛。初地化千佛。二地化萬佛。三地化乃至十地無量身化有縛有解。其法身處平等無二。語體澄湛。亦無彼此。何有初地行少。十地行多也。故言但就應化可言百千也。其法身處。心心寂滅。上不見佛可求。下不見無明諸見可斷。眾生可化也。但以世諦緣用化中。有求有得也。佛子亦可得言修三賢法已下。上明法身理絕眾相。今明非無用相要從修相而入。故言修三賢法入聖人位也。佛子乃至三賢十地之名亦無名無相者。舉理彰用故。無名相也。但以應化故。古佛道法。用相常同。故言古佛道法有十地名也。下勸時會受持。理用平等故。言一切佛法等無有異也　從佛子世間果報者已下。訖果報之名數已來。答上第二問。世間應身果報四十三人瓔珞。王位寶輪。別異不同也。銅寶瓔珞者。解習種性中應身。銀寶瓔珞者。性種性中應身。金剛寶瓔珞者。道種性中應身。百寶瓔珞者。初地菩薩應身作四天王也。千寶瓔珞者。二地菩薩應忉利王。萬寶瓔珞者。三地菩薩應為炎天王。億寶瓔珞者。四地菩薩作兜率天王。不可數天寶瓔珞者。五住菩薩作化樂王。摩尼寶瓔瓔者。六地菩薩作他化自在天王。千色惠光瓔珞者。七地菩薩作梵天王。師子寶光瓔珞者。八地菩薩作二禪天王。不可思議光瓔珞者。九地菩薩作三禪天王。神通寶光瓔珞者。十地菩薩作四禪天王。天色寶光瓔珞者。無垢菩薩作三界王。無量寶光瓔珞者。佛為法界王。一生補處菩薩為眷屬。

　　從佛子三賢菩薩伏三界已下。釋上四十二人所以有別。正由斷或有多少也。上來既明四十二人名字二種法身故。今次明斷惑照理。就此分中凡有五分經文。第一從初已下訖頓斷無餘。正明四十二人斷惑多少。第二從無明者名不了一切法已下。訖別為三界報。正明眾惑之原。無明為本　第三從佛子見著二業已下。訖差別無量。明有為法界中眾生起三界報　第四從佛子是故於一法界中已下。訖業生變生。明諸或受生　第五從佛子前三賢已下訖未。明功德惠二業也。三賢菩薩者。地前三十心人。三阿僧祇劫中。修假名實法一諦空觀。得滅示相我人見等。以為賢故。言三賢菩薩也。伏三界煩惱麁業道者。伏三界假名實法二空。以聞思修三惠。滅生法二空。上癡心惑也。業即煩惱也。道是諸行。麁者六道麁相續道果也。上明業因。今明果相續。百劫不斷果即是惑縛也。亦不起麁以故者。是果不起。則已起即是麁果故。三界果盡名麁也。是見道者。三十心人得生法二空觀。以空為一道也。見是能觀之心也。喜忍伏三業道者。三道是三塗果道也。業是三塗因行也。因果二道是三十心已斷。今初地一諦觀明永斷也。離忍伏人中業道者。人中十惡道生人果故。以十善滅也。明忍伏六天業道者。其六天處多計因果常樂我淨故。十千劫中起惑故。照三諦以滅天報。天報之因煩惱為本也。炎忍伏諸見業道者。見是七見也。本起在果上故。以一諦之智。永斷身見首等也。勝忍伏疑見業道者。三界起惑以疑為本。一切處不了。乃至自身手足亦不知故疑。今十六諦所照之智滅疑也。現前忍伏三界因業道者。因業恒沙。受生無窮故。十種十二因緣觀滅也。無生忍伏果業道者。三界惑盡七地寂果。又無生觀。滅三界果也。不動忍伏色因業者。八地下忍。滅三界色永盡也。光忍伏心因業道者。九地下忍。永滅三界心習也。寂滅忍伏色心二習業道者。十地下忍。無生空解。斷色心二習一切永滅也。無垢忍伏習果道者。前十住所斷者為因。金剛心斷十地惑盡為果。亦滅十地無明闇結故。為大明惠也。是故佛子三賢名為伏斷者。上經文次第名伏未斷伏兩異故。今明兩異同也。三賢者。三十心人。一伏而不得名斷也。喜忍已上亦伏者。明十一地人亦伏亦斷也。覺忍現時者。明佛頓悟。一切永斷無餘也。法界中一切無餘者。即釋上佛地永斷也。法界中者。法起是三界因為起。法住三界果為住也。如是一切法雖佛永斷也。佛子無明者已下。第二明眾惑之原。以無明為本。乖理之始為原也。而起三界業果者。夫有識之始。異於木石。有生得二業故。今就生得業乖理起名作得業。正以無明為本。以識為初起集用。彌窮恒沙煩惱也。是故我言從無明藏者。一切惑本出用無窮為藏也。起十三煩惱者。正以七見六著為十三煩惱也。煩惱惑乃有恒沙。一方制名為十三。攝一切惑盡。以十三為本也。邪見者。言無佛無外道一切皆空無也。我見者。計五陰起動是我相。造作是我用也。常見者。計果不從因生。八萬劫壽也。斷是者。計因不相續。亦不感果。念念變滅也。戒盜見者。是凡夫盜佛淨戒。為梵天因。不至當果。取他佛戒。為戒盜也。果盜見者。亦是赤肉凡夫□□□□□□陰劫壽盜佛常樂之名。以著無常。五陰果上實。□□□□□□□□□□疑見者。意言外道實是真佛道故。□□□□□□□□□□□□□疑也。七見一切處求故。佛道外□□□□□□□□□□□□□□□□□者。見著二法俱為煩惱。但□□□□□□□□□□□□□□□□□□□也。貪者。一切處求□□□□□□□□□□□□□□□□□□□一切處諍競之心也。□□□□□□□□□□□□□□□□□□□□□為慢也□□□□□□□□□□□□□□□□□□□□□□□□□□□前後。


