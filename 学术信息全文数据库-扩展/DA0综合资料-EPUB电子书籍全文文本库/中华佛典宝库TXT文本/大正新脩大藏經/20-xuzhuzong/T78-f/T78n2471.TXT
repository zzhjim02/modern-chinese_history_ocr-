No.2471

金剛界九會密記
　　 
      求法沙門元杲記

    先明成身會品意。言成身會者。總說九會成身義品名也。非九會數內。若謂九會內時。九會中似無羯磨會。何無乎。或云。中央會名成身會。若爾者。羯磨會在何處乎。凡云儀軌不具說九會。以何云爾。何不究說。又云供養會品末金剛拳大印等四印眞言名四印會。未知所據。是等皆似不得儀軌意。其趣至下可知。問答中具決。今謂。中央之會名羯磨會。現羯磨身會故。言羯磨者。事業具足之義也。今此法者。文隱義深。不尋難知。成身會品中皆有九會。其九會間有成身義。凡眞言門成立尊體。其觀已定。先其種子變成三昧耶身。三昧耶身變成羯磨身。言羯磨身者。凡如人體諸相具足之身也。今九會儀式先現降三世身。可爲成佛障三世怨敵皆悉降伏。現其降三世身時。先以短聲吽字爲種子現三昧耶身。是降三世三昧耶會也。即儀軌說極喜三昧耶也。凡諸尊三昧耶形皆其所持物也。降三世尊持弓箭。極喜三昧耶是射厭離心大悲箭也。其三昧耶者是本誓義也。如千手經說如意之手饒財寶等也。儀軌云。極喜三昧耶警覺本誓願（云云）言極喜三昧耶者。是降三世三昧耶會也。次說降三世印眞言。是降三世會也。彼三昧耶身變成降三世羯磨身降伏三世怨敵等義也。是則斷除煩惱所知二障義也。左足踏自在天表斷煩惱障也。右足蹈烏磨后表斷所知障也。煩惱障麁故喩男強踏。所知障細故喩女和蹈。但形現忿怒。心是慈悲也。凡夫忿怒自瞋恚而發。如來忿怒自慈悲而發。大自在天是外道所尊敬也。能敬所敬共是煩惱業苦所爲。是故內住慈悲外現忿怒。先伏其尊令斷二障入阿字門。如我令證菩提義也。已降伏其尊。況其黨乎。但此會有未決之事。曼荼羅外院天等位四維有其事。後賢者尋勘可存之。次得成轉輪之主宰。轉大法輪摧彼厭離。輪即滅二乘種。然後始發菩提大慾自成大染智。菩提大慾圓滿成大悲種。所以大慾大樂不空身爲理趣會。是故理趣釋以大樂不空身眞言十七字爲理趣會十七尊種子。但彼釋文所出眞言與此儀軌所出眞言頗有不同。彼釋省文替句。始自唵字成十七字爲十七尊種子。今就儀軌記之。可用儀軌眞言歟。但儀軌眞言又不同也。或本有十九字。或本有十八字。先就漢字薩怛吠。不注三合薩字別置。怛吠注二合。是成十九字。三字注三合時成十八字。又就梵本。或本薩字別書。怛吠二合書之。是成十九字。或本三字爲一字三合書之。是成十八字。此本勝歟。就其本十八字中省一字爲十七尊種子時。唵字別置爲總攝字。次十七字配十七尊。似有便宜。是豈乖釋文乎。既以陀羅尼字配十七尊。是彼理趣釋意也。何乖其文乎。後學者糺勘可定。若可爲二說乎。顯密法門之中。如此之時成數釋是例事也。二說無難歟。但恐忝以理趣釋文爲一說。以拙筆所記爲一說而已。抑設有陀羅尼字不同耳。凡以大樂不空身眞言配彼十七尊爲其種子明。以大樂不空身印明爲理趣會也。彼理趣釋省文替句。可見彼釋。次發大悲愍心召諸有情罪。皆淨三業令滅決定業。我與衆生其菩提心同令圓滿。是理趣會行相也。次至五相成身觀自身淨月輪。上一大蓮華中諸尊攝入如鏡與影。自身即本尊身也。然則一切諸尊皆入本尊御身。其御身外更無餘尊。唯其一尊住智拳印。是一印會也。次諸佛加持時。四佛先現圍繞隨從大日如來。以其隨從號加持也。然則四佛加持是四印會也。但四印會有五尊。是大日如來爲中尊。四佛隨從也。以其隨從四佛爲名而號四印會也。次奉寶冠繋縵。是供養儀也。即爲供養會。或傳四佛繋縵之次行寶印。是供養意也。此傳似宜。或說云。可有五佛繋縵。即出其印眞言。是猶難信。即爲奉飾大日如來四佛各奉繋縵。何有毘盧舍那繋縵乎。大日如來是所嚴尊也。唯可有能莊嚴四佛繋鬘也。次至現智身見智身·四明·陳三昧耶有微細行相。是微細會也。即儀軌云。諦觀於相好遍入金剛已（云云）言金剛者三股杵也。其遍入金剛見曼荼羅也。微細會諸尊皆以三股隨其身也。次至道場觀結如來拳印。先觀種子變成三昧耶身。是三昧耶會。次觀其三昧耶身變成羯磨身。是羯磨會也。然則言成身會者。是說九會成身儀品名也。非九會其一也
　　問。若成身會者說成身儀品名非九會其一者。可名成身品。而加會言名成身會品。是猶九會其一。何云非九會內耶  答。言會者集會義也。此品說諸尊成身故用會字也
　　問。會者集會義者。一印會唯大日如來一尊也。何云會耶  答。既其大日如來御身內攝入一切諸尊乎。是其會義也
　　問。降三世會現彼一尊行相。何云會耶            答。諸尊皆現降三世身故。其會諸尊皆結降三世印。以之可知也
　　問。現降三世身降伏三世怨敵。是更非凡界所作。何未成佛前現此行相耶  答。是登地菩薩所爲也。十地究竟欲登覺位時行相也
　　問。若爾此法修道菩薩所可修也。豈凡界僧修耶  答。其諸求佛道輩。皆尋佛菩薩修證跡加行練習。依其熏修至其位修其行方成佛道。近則此道最極究竟祕密灌頂事。十地究竟菩薩登佛位時。已成如來以大悲水灌其頂令登妙覺位時作法也。爾時此人可登佛位已定。是云即身成佛。不知此意人。即身成佛成疑云。更無乍其身成佛人。何云即身成佛。是凡界肉眼不見成佛也。佛界悉照見成佛畢也。是依無疑可成佛也。所以求佛道輩受學此法勤修此道。有何妨乎
　　問。成身會品中皆說九會者。何別設羯磨會品·三昧耶會品·供養會品哉。成身會品中皆說九會者。何重說此等品耶  答。成身會品唯說成身義。不說諸尊印眞言。故重置三品具說其印眞言。示羯磨身之體。顯本誓願之意。表大供養之儀。加以入諸尊三昧地在羯磨會也
　　問。供養會品中不具説三十七尊即四波羅蜜·內四供養並四攝等也。何云具說三十七尊印眞言耶  答。彼會遍照尊之次四眞言含四佛四波羅蜜。不知其意。或人其四波羅蜜所行羯磨會四波羅蜜印眞言。是不可然。又內四供。彼品說云。種種諸戲弄翫笑妓樂具皆爲奉供養（云云）即說其印眞言豈非嬉鬘歌舞哉。又云。我爲承事故。想一一佛前而皆有己身以親近侍奉（云云）即說其印眞言是成辨教奉使者隨順之意也。豈非四攝哉
　　問。供養會品中說諸法平等觀意云何  答。次上文說承事中云。我爲承事故。想一一佛前而皆有己身以親近侍奉（云云）次段說云。而作是思惟。我今此身與諸菩薩等。觀諸法實性平等無有異（云云）顯其在佛前身與諸菩薩等。觀實性平等無有異言也
　　問。何故不重說微細會等餘會諸尊印眞言耶  答。是省繁取要也
　　問。供養會末四印眞言非四印會者意何
    答。是表四種曼荼羅也。行此供養法時。建立壇場儀式不過此四種曼荼羅。是故供養會品末置此四種曼荼羅也。其四種者。一大曼荼羅。畫五大色而畫故云大曼荼羅。二三昧耶曼荼羅。諸尊三昧耶形。若造若畫也。故云三昧耶曼荼羅。三法曼荼羅。是畫諸尊種子字也。故云法曼荼羅。四羯磨曼荼羅。是造諸尊全身也。故云羯磨曼荼羅。如次可配金剛拳大印等四印眞言也。若謂此四印眞言是四印會者。何儀軌不別立四印會品說此印眞言乎。儀軌唯說四品。其供養會品末說此四印眞言。其意顯也。又次第相說。若四印會者供養會前可說之。何供養會後說乎
　　問。供養會品中說六波羅蜜印眞言意何
    答。以六種供養配六波羅蜜。言六種供養者。燒·閼·塗·花·飯食·燈明也。即以閼伽配檀波羅蜜。以塗香配戒波羅蜜。以花鬘配忍辱波羅蜜。以燒香配精進波羅蜜。以飮食配禪定波羅蜜。以燈明配智慧波羅蜜。皆有其義。學者可尋。但五波羅蜜皆不離精進故。以燒香置諸供中央。所以供養會品中說六波羅蜜。顯教家供佛剋號六種此意也。依奉六種供養號六種也
　　問。既說花·燒·燈·塗四印明。何重說耶  答。爲顯以六波羅蜜配六種供養義重說也
　　問。此品中說解脫并語言印明意何  答。爲顯三點具足成菩提義。說般若波羅蜜。次說解脫。次說法身。言三點者。般若·解脫·法身也。因般若得解脫。修解脫證法身。九會行相畢後正具三點證菩提意也。非必供養會品中說此三點義。九會行相畢更明此理也
　　問。法身是言亡慮絕境也。何有語言耶
    答。約法身有二種。理法身·智法身也。言亡慮絕是理法身方也。說法教化是智法身方也。但應化二身爲法身用說法利生。然而實是智法身說也。故應化非眞佛亦非說法者（云云）若不爾者。正說法教化二身何云非説法者乎。此法勝利普及一切衆生令證法身意也。就中眞言教法是法身如來爲其高祖所傳說也。次儀軌云。我今出語言。願一切衆生悉皆令得聞（云云）
　　問。冠冕是俗體飾也。何以寶冠奉大日如來耶答。法身無體。然而亦似有體。法華經信解品說長者所行云。即脫瓔珞細軟上服嚴飾之具。更著麁弊垢膩之衣（云云）法身正體智。化身後得智。是隱正體智法身現後得智化身。化度利生意也。即長者是化身之譬也。瓔珞細軟上服等者法身體也。麁弊垢膩之衣者化身三十二相八十種好也。是法身如來爲化度衆生現化身儀也。然則雖云法身無體。若指其體寶冠瓔珞具備法身也。奉寶冠繋縵是尤理也。世間奉造大日如來像。皆備寶冠瓔珞。似難得意。然而按經文尋義意。既叶理也
　　問。五相成身時。已成本尊身住智拳印。即名一印會。何道場觀時。謂三昧耶身變成羯磨身耶  答。其五相成身時。成大日如來身。後現種種行相也。所謂微細行相并道場觀時行相等也
　　金剛界九會密記
　　此文記錄且以恐惶。小僧習學猶淺。覺悟不深。智水常乾筆墨何潤。然而適歸明師頗得祕語。今之所記是其口傳。但間加微慮之所迴。是亦師說之餘勢也。同門賢徒。願加取捨。爲免後代可咲而已
    以下梵文3行：

　　<siddham>ye dha rmma he tu, pra bha vA ke tu, ste SoM, ta thAga to, hR va da k te, Ndha ca yo ni , ro vie vaM va dI ya hA zra ya Nah/</siddham>

　　遠自震旦近傳當朝法門文書奧置此偈。靜尋其意。理尤可然。壞壇之日燒文之時。皆唱此偈專成其觀。即其漢語。諸法從緣生。如來說是因。此法隨緣滅。是大沙門說。其書傳來恐終意耳。當於其時此偈相應（小僧）無智無才。何有其記。非賢非聖。誤錄此文。違義失趣。必有過歟。智德賢者定有破燒。爲思此事書而備之。泥塔之中可入此偈。名法身偈。彼造塔延命功德經名法身陀羅尼。但彼經唯有入法身眞言之文。不出其陀羅尼。於是不知其意之人。或入五字眞言。或入大日眞言。入此偈意其以顯也。泥塔何無壞散之時乎


