　　No.2461

　　大和尚奉爲平安城太上天皇
　　灌頂文
　　夫八繕深海非修足不能極其底。九萬高鳳非鵬翼不得見其頂。盤薄厚地劫火之所灰滅。靉靆濃雲猛風之所搴卷。摩尼奇珠待大龍而雨寶。輪王妙藥對鄙人以爲毒。何況眞言祕藏超三自以難聞。金剛佛戒過十地而叵得。自非輪王種姓大機菩薩。誰能開五智於一心得三密乎凡身。雖然醫眼所覩百毒變藥。佛慧所照衆生即佛。衆生體性諸佛法界本來一味都無差別。衆生不悟長夜受苦。諸佛能覺常恒安樂。是故爲令衆生頓覺心佛速歸本源。說此眞言法門爲迷方之指南。故金剛頂說。眞言陀羅尼藏者一切如來祕奧之教。自覺聖智修證法門。亦是一切菩薩受佛淨戒無量威儀。入一切如來海會壇受灌頂職位。超過三界受佛教勅三摩地門。具足因緣頓集功德廣大智慧。於無上菩提皆不退轉。離諸天魔一切煩惱及諸罪障。念念消融證佛四種身。謂自性身（云云）滿足五智三十七尊等不共佛法門。又六波羅蜜經說。佛所說教總有五藏（云云）此五藏中經如乳乃至總持如醍醐（云云）又金剛頂說。如來變化身於閻浮提摩竭陀國菩提道場成等正覺。爲地前菩薩聲聞緣覺凡夫說三乘教法。或依他意趣說。或自意趣說。種種根器種種方便如法修行得人天果報。或得三乘解脫果。或進或退於無上菩提三無數大劫修行勤苦乃得成佛。王宮生雙樹滅遺身舍利。起塔供養感受人天勝妙果報及涅槃因（是明釋迦說法）不同報身佛於色界頂第四禪阿迦尼吒天宮雲集盡虛空遍法界一切諸佛十地滿足諸大菩薩證明。警覺身心頓證無上菩提（此明報佛說法）法性身佛從心流出無量諸佛及無量菩薩。皆同一性。謂金剛性。對遍照如來受灌頂職位。彼等菩薩各說三密門。以獻大日佛及一切如來便請加持教勅。大日尊言。汝等將來於無量世界爲最上乘者令得現生世出世間悉地成就。彼諸菩薩受如來勅已。頂禮佛足圍遶大日如來佛已。各還本方本位成爲五輪持本標幟。若見若聞若入輪壇能斷有情輪轉生死業障。於五解脫輪中從一佛至一佛供養承事。皆令獲得無上菩提成決定性。猶如金剛不可爼壞。此即大日聖衆集會。便爲現證塔。一一菩薩一一金剛各住本三昧住自解脫。皆住大悲願力廣利有情。若見若聞悉證三昧功德智慧頓集成就（云云）　此法界體性身大日如來與五智所成四種法身金剛薩埵等塵數諸佛眷屬或住法界宮。或住普賢心殿等中。常恒不斷演說此金剛一乘眞言祕藏。昔釋迦如來掩化之後有一大士。名曰龍猛菩薩。對於金剛薩埵授灌頂得此祕教。其弟子龍智親於龍猛所授得此法。彼龍智菩薩年九百餘歲面貌三十許。今見住南天竺國流傳此宗。彼弟子金剛智大唐開元十八年從南天來。始傳大唐。其上足弟子大廣智三藏天寶年中更詣龍智所得金剛頂及大日經等并五部曼荼羅等還歸唐國。玄宗肅宗代宗三箇天子從而授灌頂。受持佛戒修行三密法門。三藏弟子授傳法印者有八人。其一人名曰青龍寺某甲。能持兩部教不墜師風。德宗皇帝及南內從而授戒入壇。斯乃第七傳法阿闍梨也（某乙）幸逢昌泰叨濫求法。厚沐聖朝雱霈之澤頼大師慈悲之力以去大唐貞元二十二年。日本延曆二十四年六月十三日。於長安城青龍寺東塔院灌頂道場。受持諸佛三昧耶戒授五部灌頂。荷兩部曼荼羅負一百餘部金剛一乘教。忘蜉命於長途指泡身於驚波。爲奉酬國恩還歸本朝。幸遇諸佛應化金輪運啓之朝以大同元年奉獻曼荼羅并經等。從爾已還。愚忠無感忽經一十七年。天從人欲聖鑒人心。因緣感應故今日奉對龍顏得遂愚誠。一喜一懼心神無厝。伏惟太上金輪皇帝陛下。因圓昔劫果滿前生。然猶慈悲未極衆生未盡。現化此土廣濟群品。脫履姑射遊心無爲。爲護法城權現受法之相。爲益衆生聽野干之說法。喜哉今日之四衆。幸哉此夕之大小。奉値聖父聖子受持佛戒頓入佛位。仰願盡虛空遍法界同一體性金剛海會大日尊。四方四智十六諸尊塵數諸尊（云云）
　　一甚深妙法求法因緣（云云）
　　一淨三業
　　一歸命頂
　　夫過此大虛廣大者我心。越彼法界獨尊者自佛。佛剎微塵之數不能譬其數量。日月摩尼之光不得喩其光明。不待修行清淨覺者本具。不假勤念法然薩埵自得。五智之尊居其根首。四曼之德攝其枝末。至如如如如如之理。空空空空之智。足斷不進手亡不及。奇哉曼荼羅。妙矣我三密。於焉妄風鼓而海水躍。暗雲涌而虛霧霾。夢虎森羅三界之區。空華照灼四生之宅。我我之執彌固其根。有有之迷重繁其葉。三重妄執之心蔽大日光。四倒實有之思蔭滿月面。狂醉不警三途之心患熾然。沈眠不覺三有之火蔓莚。遂使十二因緣輪轉不絕。五蘊八苦幻現不休。父子父子相續而生。身心身心流轉而滅。生之苦死之苦。老也憂病也痛。貧之苦。八苦迫我三途煮吾。天上不安。何況人間。大覺慈父明見此故。隨病與藥說種種法門。示其迷津指其歸源。狂醉輕重法藥淺深。二乘三乘之車隨機而授。顯教密教之筏任器而施。順其教門戒亦不同。故龍猛菩薩說。戒有五種（云云）人天。聲聞。緣覺。菩薩。三昧耶佛戒。第五三昧耶佛戒今所授者也。十善戒通五種。隨其廣狹有淺深耳。如聲聞菩薩戒有四重十重。三昧耶戒亦有之。然其名同義趣別。何者聲聞菩薩四重如常。今此戒四重者亦如後說。非只戒異定慧亦別。若言乘五乘道別。言宗八宗趣異。言八宗者。律。俱舍。成實。法相。三論。天台。花嚴。眞言是也。律家防身口七支非惡。觀四念處證灰身滅智以爲究竟。俱舍談三世實有義。成實說折法空。其果則同期小乘阿羅漢。此三宗小教也。法相委說八識三性之義妙宣唯識無境之理。固談因果普說法門。言位竪示五十二位告時吐三大無數。是則遮撥因果理愚者迷心外境癡人。調伏大慢衆生之藥。彌勒大慈三昧之門也。三論則善說八不空性之理。妙開除滅諸戲論之趣。一實無生之觀因之而立。二諦中道之義從此而發。是則燒落三毒四魔之猛火。搴卷戲論妄雲之暴風。掃身心著愛除內外障礙此藥得最。般若佛母文殊三昧之門也。天台言一乘三觀之道顯四教一如之義。一念三諦造境即中以爲極妙。據法華經憑中觀論構一家義住一丘峯。言其人則觀音大悲三昧之門也。花嚴妙通法界無障廣談理事圓融。是則除諸法性相不變之病示心佛無別之藥。名人則普賢大士法界三昧之門也。如上諸宗諸教法王之一職百官之一局也。轉妙轉深如四瀆泓澄五星燦爛。竝皆釋迦醫王他受法帝隨機之妙藥也。今所授法者是大日如來住金剛法界心殿與五智如來四種法身自內眷屬所演之祕密曼荼羅之法也。大日如來恒沙塵數之德具足無缺。故曰曼荼羅。曼荼羅者無比味無過上輪圓備足義也。入此乘者先須受戒。此戒名三昧耶教曰眞言。言三昧耶者梵言。唐翻本誓平等攝持等義。言平等者三平等。身語心三密平等故。亦名三部。三部者佛蓮金是也。  此三部佛各具四種曼荼羅四種法身。如是諸尊平等平等無有增減優劣之異。是名平等。如是諸尊其數無量。此無數佛則一衆生之佛。能察自佛如是。兼明他衆生如是。他爲顯證自佛故勤修三密觀。爲他衆生故普修行願門。言誓願者已知自他如是故發大誓願修大悲行願。行願則四無量四攝等是也。此是行願能利衆生能濟群生。爲衆生之父者也。尤可留心。攝持者入我我入也。自塵數佛能入他心佛。他心塵數佛能入自心佛。彼此互爲能持所持。能觀此理攝持自他善惡之心。故名之。又次約字義釋<siddham>saM ma ya</siddham>●●●[梵文若干（2461_,78,0002c17(01)）]佛法僧即三部也。<siddham>sa</siddham>●[梵文若干（2461_,78,0002c17(01)）]諸法諦義。諦則觀察不謬。卽觀音大悲三昧。<siddham>ma</siddham>●我不可得則大空。大空無戲論如來文殊異名。則大智慧門。<siddham>ya</siddham>●乘義。字義乘不可得義。本有金剛薩埵無始無終無生滅。性相常住等虛空。已無去來誰有運載。運載已休故乘不可得。具此三德者名大日如來。大日具體只含此三字。顯此義故名三昧耶。能知此義誦此三字。則攝得大日如來所有一切功德智慧。如是義推而廣之。不能縷陳。此是法門大乘衆教之中最尊最貴。故六波羅蜜經（云云）又守護國經（云云）
　　夫氣海雖微忽起滿界之雲。眼精至小能照遍虛之物。況復羅睺長脚踄大海而猶淺  金翅廣翼翔大空而尚狹。至若菩提薩埵之發心。金剛大士之用意包法界於一心顧衆生於四恩。拔衆生苦與衆生樂。拔苦之術非正行不得。與樂之道非正法不能。所謂正行正法隨機多門。機根萬差法藥隨殊。攝末歸本其要有六。故經云。如來所有法寶其數無量。大分爲五。一蘇多覽藏。二毘那藏。三阿毘達磨藏。四般若藏。五總持藏。初蘇多羅藏者。爲處山林樂禪定衆生說也。第二毘那耶藏者。爲住聚落伽藍樂習威儀一味和合住持正法衆生說。第三阿毘達磨藏者。爲不樂前二樂欲研竅性相究竟甚理衆生說。第四般若藏者。或有衆生不樂前三樂離諸執著戲論速住無分別證寂靜爲彼衆生佛說此藏。或有衆生不樂前四樂速斷煩惱出生死證法身。及犯僧四重尼八重禁造五逆罪謗方等經一闡提人爲如是衆生如來說總持藏。如是五藏譬如牛五味。修多羅如乳律藏如酪。論藏如生蘇。般若如熟蘇。總持如醍醐。醍醐如諸味之中微妙第一能治一切病。總持法門亦如是。能消一切障能斷一切惱。早圓滿福智速證得法身。依佛說經判有五種別。至菩薩說人師談其流有八。一律宗。二俱舍宗。三成實宗。四法相宗。五三論宗。六天台。七花嚴。八眞言。初三謂之小乘。次四謂之大乘。後一祕密金剛乘也。律說防身口七支證小涅槃。俱舍說三世實有等義。成實談析法空義。法相說八識三性六度等法。三論談八不空性。絕諸戲論。寂靜安樂等理趣。天台吐三諦一心造境即中。華嚴宗論法界圓融理事無礙三種世間以爲一身重重無盡以爲一心。如此七宗五藏以爲顯教。雖宗極炳著從淺詣深。然猶應化之談隨機之藥而已。如來大醫王隨衆生病授種種法藥。順彼教門戒亦隨別。故龍猛菩薩說。戒有五種。謂人天聲聞緣覺菩薩三昧耶。所謂三昧耶者今所授之戒也
　　若夫一千二百藥草七十二種金丹悲身病而作方。一十二部妙法八萬四千經教哀心疾而垂訓。身病百種即方藥不能一途。心疾萬品經教不得一種。是故我大師薄伽梵施種種藥療種種病。五常五戒即愚童持齋之妙藥。六行四禪則嬰童無畏之醍醐。二百五十之戒。四念八背之觀。十二因緣十二頭陀。遮人我而證三昧。帶法執而得涅槃斯乃聲聞之教藥。緣覺之除病。無緣起悲幻炎觀識。六度爲行四攝作事。三祇積功四智得果。斯爲他緣大乘之方法。捨無我而得自在。觀不生而覺心性。揮八不以斷八迷。擲五句以拂五邊。四種言語道斷而無爲。九種心量足絕而寂靜。是則覺心不生之妙術。觀自心於妙蓮喩境智於照潤。三諦俱融六即表位。是則如實一道心之針灸。況復喩法界於帝網觀心佛於金水。六相十玄織其教義五教四車簡其淺深。初發成正覺三生證佛果。斯乃極無自性心之佛果。如是妙法竝皆契其機根不思議妙藥。自上諸教他受用應化佛之所說甘露。 今所授三昧耶佛戒者即是大毘盧遮那自性法身之所說眞言曼荼羅教之戒也。若有善男善女比丘比丘尼清信男女等。欲入此乘修行者先發四種心。一信心。二大悲心。三勝義心。四大菩提心。初信心者爲欲決定堅固無退失故發此心。此有十種。一澄淨義。能令心性清淨明白故。二決定義。能令心性淳至堅固故。三歡喜義。能令斷除諸憂惱故。四無厭義。能令斷除懈怠心故。五隨喜義。於他勝行發起同心故。六尊重義。於諸有德不輕賤故。七隨順義隨所見聞不違逆故。八讃歎義。隨彼勝行至心稱歎故。九不壞義。專在一心不忘失故。十愛樂義。能令成就慈悲心故。二大悲心者亦名行願心。言外道二乘不起此心。但有菩薩大士能發此心。觀法界無餘一切衆生猶如己身。所以然者。善人之用心先他後己。又達觀三世皆是我四恩。四恩皆墜三惡趣受無量苦。吾是彼之子也。亦彼之資也。非我誰能拔濟。是故發此大慈大悲心。大慈能與樂大悲能拔苦。拔苦與樂之本不如絕本。絕本之首不若授法。法藥雖萬差前所說八種法門是彼之本。然猶隨順機根故有淺深遲速。爲欲簡擇如是諸法教發第三勝義心。亦名深般若心。云何簡擇。若有上根上智人欲行如是法早歸自心本宅。先須簡知乘之差別。欲簡知此乘優劣。非是凡夫二乘及十地菩薩所知境界。但依如來所說知之耳。如來明說其差別。是故攬此龜鏡可簡得。異生羝羊凡夫。專造十不善等業耽三毒五欲之樂。不曾知後身墮三途極苦。是故眞言有智人不可樂著。愚童持齋之乘之法雖云漸信因果行五常五戒等。猶是人中之因不得生天之樂。是故不可樂著。嬰童無畏外道生天之乘雖云下從四王天上至非想受二十八天樂。終墮人中地獄等不得出生死。是故不可樂唯蘊無我拔業因種二種羊鹿乘雖出三界猶是下劣。三生六十之劫。七八四百之時。何其眇焉。是故不可樂求。他緣大乘覺心不生二種法門捨身命而行布施。許妻子而與他人。經三大阿僧祇行六度萬行。劫石高廣難盡弱心易退難進。十進九退。吾亦何堪。如實一道之心雖云拂心垢而入清淨泯境智而證如如。猶是一道清淨之樂。未入金剛之寶藏。是故亦不可住極無自性心者雖云融法界而證三世間身等帝網而得一大法佛。猶是成佛之因。初心之佛。五相成身四種曼荼未能具足。是故不可住。未得爲得未到須到。如是依如來教勅以最上智慧簡乘差別發菩提心。若有人等乘如是車行所行道未名最上淨菩提心。是故眞言門菩薩超此諸住心等發菩提心者行菩提行。爲知此乘差別發深般若勝義心。四大菩提心者。此有二種。一能求菩提心。二所求菩提心。能求心者。譬如有人欲爲善與惡。必先標其心而後行其行（云云）求菩提之人亦復如是。又如狂人解毒忽起歸宅之心遊客事畢乍發懷土之思。求菩提之心亦復如是。既知狂醉在三界之獄熟眠臥六道之藪。何不驅神通之車速歸本覺莊嚴之床。此即能求之心。所求心者所謂無盡莊嚴金剛界身是也。大毘盧遮那四種法身四種曼荼羅。皆是一切衆生本來平等共有。雖然被五障之覆弊依三妄之雲翳不得覺悟。若能觀日月之光輪誦聲字之眞言。發三密之加持揮四智之妙用。則大日之光明廓周法界。無明之障者忽歸心海。無明忽爲明毒藥乍爲藥。五部三部之尊森羅圓現。剎塵海滴之佛忽然涌出。住此三昧名祕密三摩地。諸佛如來以此大悲勝義三摩地爲戒無時暫忘。何故以此名戒。戒有二種。一毘奈耶。此翻調伏。二尸羅。翻云清涼寂靜。觀一切衆生猶如己身及四恩。是故不敢殺害其身命。觀衆生猶如己身。故不敢奪盜其所有財物。觀衆生猶如四恩故不敢凌辱汚穢。觀衆生猶如己身四恩故不敢欺誑。觀衆生如己身四恩故不敢以麁惡語罵詈。觀衆生如己身四恩故不敢離間。觀衆生如己身四恩故不敢瞋恚前人。觀衆生如己身故不敢起愚癡心行。是則由大慈悲行願故自然離十不善心。離十不善等即是調伏戒。由離其惡心故心中得清涼寂靜。是則尸羅之戒。亦是饒益有情之戒。又深以般若妙慧觀前九種住心無自性。云何無自性。謂如冬凍遇春即泮流金石得火即消鎔。諸法皆從緣無自性。是故異生羝羊凡夫一向惡心。遇善知識教誘故起愚童持齋心。愚童人來人信因果故起生天護戒心。嬰童無畏心。嬰童無畏心願殊勝解脫智故依善知識誘發唯蘊無我拔業因種二乘心。二乘之人蒙諸佛警誘故起他緣大乘心。他緣大乘人願最勝果故起覺心不生心。覺心不生人無自性故起一道如實心。一道如實人蒙諸佛警覺故發極無自性心。極無自性人願究竟最勝金剛心故發祕密莊嚴心。是皆由無自性故展轉勝進。以深般若觀無自性故。自然離一切惡修一切善饒益自他衆生。即是三聚妙戒具足無缺。住祕密三摩地亦復如是。住此乘者以此戒檢知自身心教他衆生。即此祕密三摩耶佛戒也

三昧耶戒序
遍照金剛撰
若夫一千二百草藥。七十二種金丹。悲身病而作方。一十二部妙法。八萬四千經敎。哀心疾而垂訓。身病百種卽方藥不能一途。心疾萬品則經敎不得一種。是故我大師薄