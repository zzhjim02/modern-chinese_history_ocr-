　　No.2481
　　轉非命業抄
                     醍醐賢覺法眼抄

金剛壽命眞言曰
唵縛日羅（二合）喩矖娑嚩（二合引）賀（引）
佛告執金剛菩薩。若有善男子善女人。受持念誦每日三時。時列千遍。過去所有惡業因緣短命夭壽。由持此陀羅尼故。信心清淨。業障銷滅。更增壽命（文）
問。信心清淨之義如何。  答。案聖教意。於行者有二類。一者信心清淨人。二者信心不牢固人也。
問。何名信心清淨人乎。  答。信心堅固一念疑惑之濁無間。是名信心清淨。俱舍論云。信者令心澄淨（文）。  疏云。如水精珠能淨濁水。心有信珠令心澄淨（文）。  私云。譬如池水澄淨一渧濁水無間。名曰淨水。泥濁無間水清淨故。浮月光移花色。信心亦復如是。信心清淨悉地卽成。  問。信心清淨。誦此延命眞言。可持壽命百年乎。  答云。經說轉非命業。使增壽命終無夭死短命之怖。此文百年可持云也。佛出世者人壽百歲時也。正法千歲像法千年人壽不滅。既雖入未法未歷幾程。故尚人壽百歲之比也。近來百歲之輩稍有世間。是時壽命然也。故百年者近代衆生之本壽也。信心清淨。此呪每日誦三千返者。轉非命業可持百年命也。
問。何不云轉決定業使增壽命乎。  答。以未得意發此問也。決定必死業者一百歲滿年也。佛意先說可持本壽百歲也。故曰轉非命業使增壽命也。百年之土尚。求□百歲壽者呪力滅決定業。何不退數百壽乎。
問。百年爲本壽。其以前終沒爲中夭云事證文如何。  答。有諸經說（云云）無垢淨光大陀羅尼經云。若一切時常念誦。滿足百歲永離夭壽（文）又無量壽光明如來經云。今此閻浮提人壽百歲。於中夕有造諸惡業。而復中夭。如是短壽之人。若能志心受持讀誦供養禮拜。如是之人復增壽命滿於百歲（文）此二經又明白不滿一百歲以前終沒爲中夭也。不可異求。不可異求。此等說叶業障消除更增壽命之文。又合轉非命業使增壽命終無夭死短命之怖說也
　　又佛母大孔雀明王經云。佛母明王悉能加護。令無憂怖壽命百年（文。三卷經說壽命百年文有三十餘所）又六字經云。晝安夜安晝夜常安得受百歲得見百秋（文）此等經說明鏡也。不及細推事也。又俱舍云。北州定千年。西東半半減。此州壽不定。後十初叵量。人間五十年。下天一晝夜。乘斯壽五百。上五倍倍增。色無晝夜殊。劫數等身量。無色初二萬。後後二二增。乃至諸處有中夭。除北俱盧州。  釋言。三界有情雖有本壽定。於中中夭故曰諸處有中夭除北俱盧州也。不至本壽爲中夭也。人間時壽爲本壽。以不至本壽爲中夭也。
問。眞言爲可滅決定業乎。  答。金剛頂經云。業障除印眞言。依此印眞言功力。皆淨三業令滅決定業。經文顯然也。  又光明眞言正觀音等眞言力。能滅四重五無間等罪（文）不局此兩三經。諸經悉諸此由不遑羅□五無間罪者決定業也。業依猛利速疾順生必感果。故曰五無間罪受報不及二生三生也。而云五無間罪消滅。是卽滅決定業也。眞言之功力皆以同也。以此等眞言力可知延命呪可轉決定業也。但於百年持者全不可云轉決定業故。但曰轉非命業也。信心清淨誦此呪者。必滅決定業也。  問。眞言力能滅決定業者。轉百年決定業可有。若過百歲若及數百歲人乎。  答。依眞言力。或有數百歲人。或有過百歲人。龍樹菩薩三百歲。龍智和尚七百歲。法護尊者八百歲。是皆依呪力隨意自在也。菩提流志百六十歲。是皆依呪力則破決定百歲業也。
問。然者不空金剛智乃弘法大師等。何不持數百歲乎。  答。悉地隨行者。意於不好之人。何必長遠乎。如云壽盡時歡喜猶如於□病。大師遺告云。我初思及于一百歲住世奉護教法。然而恃弟子等永擬卽世（時年六十□）。故悉地成就之人。壽命延促隨心。  問。悉地成就人速身成佛乎。  答。於悉地成就人有二類。一者得事相悉地未得三摩地成就以前。不能卽身成佛也。二者三摩地成就人。此人卽身成佛也。故經云。信心清淨業障消滅更增壽命（說事相應悉地成就相也）若有修習三摩地者。父母生身獲五神通後涅槃自在（文）又菩提心論云。若人求佛惠通達菩提心。父母所生身卽證大覺位。是則說卽身成佛也。
何名信心不牢固人乎。  答。雖有少信信佛法誦眞言祈所求淺。皆人不知眞言不思議一言含千義。信心不牢固。疑濁相間。是信心不淨人也。  問。若少疑心雜者。何可修行業乎。  答。此間可爾。但淺智小信人不知佛智不思議眞言廣大力。故信水不澄淨。悉地影難浮也。譬如有弟子眷屬雖相隨師主不知。師主德大勤仕志淺不柚忠節之輩。雖烈三千之末難有一慈之惠。是亦如此。纔有小信小惠。雖修行業。依鈍根懈怠悉地難成也。
問。此人修延命行。轉非命業持百年壽命乎。  答。佛言。信心清淨業障消滅（文）簡信心不淨人。仍難持百年壽。縱雖不致百年何不得隨分之長壽乎。
問。就行者有二類。有證文乎。  答。有證文。無量壽經云。人信罪福修習善本雖生彼國。於佛智不思議不可稱智大乘廣智等無倫最上勝智疑惑不信。五百歲不値佛法僧。謂之胎生（文）又云。若有衆生明信佛智乃至勝智。作諸功德信心迴向。於七寂地自然化生。須臾之頃身相光明智惠功德如菩薩（文）。  又龍樹菩薩曰。若人種善根疑卽花不開。信心清淨者花開卽見佛（文）然則雖懷疑惑。修業之輩者得遂本望也。但依疑惑花遲開也。信心清淨之人者花卽開。以此經論文明之。行者有二類。
轉非命業事（已上賢覺法眼抄也。醍醐理性房也。）

　　建仁三年正月二十日。以新別所家抄之內□書寫了
　　                                  末資覺住生年二十歲
　　殊恐短命故此書所書持也。可哀可哀。


















































