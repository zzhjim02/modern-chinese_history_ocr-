No.2462
三昧耶戒序

        遍照金剛撰
　　

    若夫一千二百草藥。七十二種金丹。悲身病而作方。一十二部妙法。八萬四千經教。哀心疾而垂訓。身病百種即方藥不能一途。心疾萬品則經教不得一種。是故我大師薄伽梵施種種藥療種種病。五常五戒即愚童持齋之妙藥。六行四禪則嬰童無畏之醍醐。二百五十之戒四念八背之觀。十二因縁十二頭陀。遮人我而證三昧。帶法執而得涅槃。斯乃聲聞之教藥。縁覺之除病。無縁起悲幻炎觀識。六度爲行四攝作事。三祇積功四智得果。斯爲他縁大乘之方法。捨無我而得自在。觀不生而覺心性。揮八不以斷八迷。擲五句以拂五邊。四種言語道斷而無爲。九種心量足絶而寂靜。是則覺心不生之妙術。觀自心於妙蓮。喩境智於照潤。三諦倶融六即表位。是則如實一道心之針灸。況復喩法界於帝網。觀心佛於金水。六相十玄織其教義。五教四車簡其淺深。初發成正覺三生證佛果。是則極無自性心之佛果也。如是妙法並皆契其機根不思議妙藥。自上諸教他受用應化佛之所説甘露。今所授三昧耶佛戒者。則是大毘盧遮那自性法身之所説眞言曼荼羅教之戒也。若有善男子善女人比丘比丘尼清信男女等。欲入此乘修行者。先發四種心。一信心。二大悲心。三勝義心。四大菩提心。初信心者。爲欲決定堅固無退失故發此心。此有十種。一澄淨義。能令心性清淨明白故。二決定義。能令心性淳至堅固故。三歡喜義。能令齗除諸憂惱故。四無厭義。能令斷除懈怠心故五隨喜義。於他勝行發起同心故。六尊重義。於諸有徳不輕賤故。七隨順義。隨所見聞不違逆故。八讃歎義。隨彼勝行至心稱歎故。九不壞義。專在一心不忘失故。十愛樂義。能令成就慈悲心故。大悲心者。亦名行願心。言外道二乘不起此心。但有菩薩大士能發此心。觀法界無縁一切衆生猶如己身。所以然者善人之用心先他後己。又達觀三世皆是我四恩。四恩皆墮三惡趣受無量苦。吾是彼之子也。亦彼之資也。非我誰能拔濟。是故發此大慈大悲心。大慈能與藥大悲能拔苦。拔苦與樂之本不如絶源。絶源之首不若授法。法藥雖萬差。前所説八種法門是彼之本。然猶隨順機根故有淺深遲速。爲欲簡擇如是諸法教發第三勝義心。亦名深般若心。云何簡擇。若有上根上智人。欲行如是法早歸自心本宅。先須簡知乘之差別。欲簡知此乘優劣。非是凡夫二乘及十地菩薩所知境界。但依如來所説知之耳。如來明説其差別。是故攬此龜鏡。可簡得。異生羝羊凡夫。專造十不善等業。耽三毒五欲之樂。不曾知後身墮三途極苦。是故眞言有智人不可樂著。愚童持齋人乘之法。雖云漸信因果行五常五戒等。猶是人中之因不得生天之樂。是故不可樂著。嬰童無畏外道生天之乘。雖云下從四王天上至悲想受二十八天樂。終墮人中地獄等不得出生死。是故不可樂著。唯蘊無我拔業因種二種羊鹿乘。雖出三界猶是下劣。三生六十之劫。七八四百之時。何其眇焉。是故不可樂求。他縁大乘覺心不生二種法門。捨身命而行布施。許妻子而與他人。經三大阿僧祇行六度萬行。劫石高廣難盡。弱心易退難進。十進九退吾亦何堪。如實一道之心。雖云拂心垢而入清淨泯境智而證如如。猶是一道清淨之樂。未入金剛之寶藏。是故亦不可住。極無自性心者。雖云融法界而證三世間身。等帝網而得一大法身。猶是成佛之因初心之佛。五相成身四種曼荼羅未能具足。是故不可住。謂未得爲得未到謂到。如是依如來教勅。以最上智惠簡乘差別發菩提心。若有人等。乘如是事行所行道。未名最上淨菩提心。是故眞言門菩薩超此諸住心等。發菩提心行菩提行。爲知此乘差別發深般若勝義心。四言菩提心者。此有二種。一能求菩提心。二所求菩提心。能求心者。譬如有人欲爲善與惡。必先標其心而後行其行（云云）求菩提之人亦復如是。又如狂人解毒忽起歸宅之心。遊客事畢乍發懷土之思。求菩提之心亦復如是。既知狂醉在三界之獄。熟眠臥六道之藪。何不驅神通之車速歸本覺莊嚴之床。此則能求之心。所求心者。所謂無盡莊嚴金剛界身是也。大毘盧遮那四種法身四種曼荼羅。此是一切衆生本來平等共有。雖然被五障之覆弊。依三妄之雲翳不得覺悟。若能觀日月之輪光。誦聲字之眞言。發三密之加持。揮四印之妙用。則大日之光明廓周法界。無明之障者忽歸心海。無明忽爲明毒藥乍爲藥。五部三部之尊森羅圓現。刹塵海滴之佛忽然涌出。住此三昧諸佛名祕密三摩地。諸佛如來以此大悲勝義三摩地爲戒。無時暫忘。何故以此名戒。戒有二種。一毘奈耶此翻調伏。二尸羅翻云清涼寂靜。觀一切衆生猶如己身及四恩。是故不敢殺害其身命。觀衆生猶如己身。故不敢奪盜其所有財物。觀衆生猶如四恩。故不敢凌辱汚穢。觀衆生猶如己身四恩。故不敢欺誑。觀衆生如己身四恩。故不敢以麁惡語罵詈觀衆生如己身四恩。故不敢離間觀衆生如己身四恩。故不敢貪求所有財色。觀衆生如己身。故不敢嗔恚前人。觀衆生如己身。故不敢起愚癡心行。是則由大慈悲行願故。自然離十不善心。離十不善等即是調伏戒。由離其惡心故。心中得清涼寂靜。是則尸羅之戒。亦是饒益有情之戒。又以深般若妙惠觀前九種住心無自性。云何無自性。謂如冬凍遇春即泮流。金石得火即消鎔。諸法皆從縁生無自性。是故異生羝羊凡夫一向惡心。遇善知識教誘故起愚童持齋心。愚童人乘人信因果故起生天護戒心。嬰童無畏心。嬰童無畏心願殊勝解脱智故。依善知識誘發唯蘊無我拔業因種二乘心。二乘之人蒙諸佛驚誘故起他縁大乘心。他縁大乘人願最勝果。故起覺心不生心。覺心不生人無自性故起一道如實心。一道如實心人蒙諸佛驚覺故發極無自性心。極無自性人願究竟最勝金剛心故發祕密莊嚴心。是皆由無自性故展轉勝進。以深般若觀無自性故。自然離一切惡修一切善。饒益自他衆生。即是三聚妙戒具足無缺。住祕密三摩地亦復如是。住此乘者。以此戒檢知自身心教化他衆生。即是祕密三摩耶佛戒也。
　　
三昧耶戒序（終）


