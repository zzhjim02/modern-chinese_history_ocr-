　　No.2464
　　五部陀羅尼問答偈讃宗祕論
　　凡一百八問偈讃五百二十行
　　謹依諸經律論等妙義。修眞居士問祕密上人曰。法海寬深非凡所測。眞言密藏劣慧難闚。常聞一乘之教三世同宣。不二之門十方共說。法本平等無是無非。理絕往來諭非聲唱。視之不覩其色。聽之不聞其聲。湛若虛空清淨無染。豈非大道乎。今言陀羅尼者不審是何句義。如來偏讃福利殊深。且文字與世不殊。竹帛與俗書何異。若無法名相。總持之號何來。既因聲而有言。文字而立句。方知萬像皆色攝之豈唯茲門不屬相乎。既是有相相乃非眞。虛妄之談何乖何誤。弟子以懷迷滯諮訣無由。於此教門殊未通會。幸垂開示以解疑情。一種金言何勝何劣。請爲宣說
上人答居士曰。子得其緒未識其端。不覩皇居壯焉知天子貴。不覩蓮華大寧知池水深。不登峻嶺莫測天之高。不入深谷豈知地之厚。俗尚如此況聖教也。我大法王。大悲普覆矜念含生。三界稱尊於法自在。隨根設藥應病施方。偏讃總持良由此矣。一爲衆生根鈍。生逢劫濁之時。三毒峰高業海無涯。無明熾盛慧日潜耀。如來大悲演此勝妙。而恐諸子顛墜邪山。是故經曰。無上法王有大陀羅尼。名爲圓覺。流出一切眞如菩提涅槃及波羅蜜教授菩薩。又佛頂經曰。從此陀羅尼出生十方一切諸佛。降伏諸魔制諸外道坐寶蓮華於微塵國轉大法輪。能於十方摩頂受記又曰。若不持此呪而坐道場。令其身心遠諸魔事。無有是處。況幢塵落影土散枯骸。垢水下沾衢風拂體。如茲勝事難可具宣。誦習見聞罪超累劫
子疑奧旨測度茲門。若管闚天寧知邊際。狀將寸草擬欲量空。恰如小迹之微蟲。豈知大海之深廣。且朝菌不知晦朔。蟪蛄寧辯春秋。巨岳非衡石可量。玄虛非尺丈所辨。往昔菩薩早以問佛。非爾一人能爲思忖。汝暫諦念吾爲汝宣。準胎藏經。執金剛祕密主得未曾有而說偈言。佛說眞言救世者。能生一切諸眞言。摩訶牟尼云何知。誰能知此從何處。誰生如是諸眞言。生者爲誰唯演說。大勤勇士說中上。如此一切願開示。然菩薩所問非是不知。示相懷疑假申問答。如來因此廣開祕密之胎藏。根原三百卷。西方具有此土不傳。根鈍難宣略成七軸。頂經十萬餘偈三卷流行。祕密瑜伽二九會說。摩呼律教微細難窮。悉地觀門修證之理。易名化現罕測其涯。布字三摩無相之法。護摩灌頂皆契眞乘。密印爐壇千佛字輪字母文便觀門。三密精進頓超祇劫。因深果遠非汝所知。功力難量徒爲思忖。故淨名經曰。微妙是菩提諸法難知故居士曰。余聞巨岳岧嶢因積塵而成大。洪波浩蕩藉涓流以成深。□□□□□□□而立名。國君至尊假萬姓而立稱。夫子入廟每事問之。如何上人渉遐自邇。慢古輕今曰非汝所知。說何容易。此恨心迷聖境法理鏗鍠。性海幽深凡智莫測。故來至此。本欲問津遇導師。返居逕住。往聞不輕菩薩普禮四衆於街衢。無上慈聖猶爲那律而穿線。豈爲逢我山増峻慢海無涯。不乘小舟荊棘塞路。今欲與上人切磋於密教。論大道之正邪。定得失於此時。傳萬古將不朽。願垂寬宥智劍潜撝。未審上人情懷可否上人答曰。子來問道道本無名。論理正邪理非言說。子何聽潺聲於谷下。比海潮而測音。將螢火於餘耀。與輪光而競照。自行百里不信有千里之夫。自負百斤不許有千斤之士。君子責己。小人責人。奈何持布鼓於雷門。引小潀而並海。且高樓懸鼓寧非叩方鳴。智等洪鍾隨撞擊之大小有疑請問打聽芳音。未見無水脫鞋先搔待癢
居士曰。向蒙高責疑網合袪。眞爲抱闇多時殘疑尚滯。今欲勒成偈讃以示將來。興祕教之根原。窮修證之極果。論教法之深淺。定文字之差別。令得後學心異開成究竟極唱。擧一隅知三隅之反。示一理令衆理咸通。未聞者令聞。未解者令解。伏願賢愚等視。使龜驥齊驅聖教流通福滿含識。豈不善歟  上人答曰。眞言祕藏佛佛相傳。非是下愚輒能闚學。凡崇福慧須問明師。欲趣菩提求善知識。當處如無智解。萬里方可廣尋。未見不學而成道。談空而就道。假如修羅有動山之力不免非天。金翅有竭水之功終居不人。良爲信邪福不訪正途焉。子何空滯其名不觀其理。如來密教不說二乘。得陀羅尼唯許菩薩假如來說者非是大權。定性聲聞稱爲敗種。汝能爲衆廣敷。今正是時宜速發問
　　何名陀羅尼  此云何句義
    本從何處生  究竟何所至
    陀羅尼梵語  此翻為總持
    二諦具能攝  三藏具含之
    念慧為宗體  攝散行門依
    名法義忍相  根原是大悲
    福利功無比  除障滅阿鼻
    為斯殊勝故  勸人令受持
    祕密妙中妙  凡愚不可知
　　一生滿三五  成佛定無疑
    菩薩證十地  各證陀羅尼
    未審何經說  願樂欲聞之
    華嚴大方廣  十種陀羅尼
    從一生九地  方能具足持
    義法智光照  善慧及眾財
    威德無量門  無量種種事
    量勝大寶積  各演十總持
    十地所得法  互各不相知
    初地勝加持  二地無能勝
    三地名善住  四地得不懷
    五地獲無垢  六地智輪燈
    七地殊勝行  八地淨分別
    九地無邊法  十十互相資
    十地無盡藏  滿足陀羅尼
    華嚴離世間  說十總持門
    未審獲何別  何人令得聞
    一切法中勝  真言教最勝
    字字語真實  無為本自真
    證悟唯菩薩  不說二乘人
    多生供養佛  今生然得聞
　　如來祕密教  演在大乘經
　  法本雖無相  功立四般若
　　聞持及修行  思惟光三昧
　　圓立三世辯  出生一切佛
　　眞言從何來  云何名胎藏
　　發本誰生起  以何爲種子
　　眞言本無言  文字因聲生
　　大悲作胎藏  阿字爲種子
　　種爲生攝義  展轉無窮已
　　了法本無生  攝末還歸始
　　本覺因何生  支分因何長
　　肥肉從何立  如何胎藏相
　　貪心歌邏羅  慈究從悲長
　　道品爲支分  長養如來藏
　　如來說胎藏  將何爲比量
　　何法喩於胎  何法喩於藏
　　何人爲入胎  幾住如胎養
　　早晩出胎時  可得成人相
　　大悲心是胎  含累業爲藏
　  始覺入胎時  六住如胎養
　　聖胎三十人  十住行迴向
　　道品功徳具  方何名人相
　　佛佛道皆齊  法法倶平等
　　佛頂有何能  獨得稱尊勝
　　言尊何所尊  言勝何所勝
　　本演爲何人  因何立斯稱
　　徳廣頂諭高  圓滿彰佛義
　　勝者勝六道  尊者過十地
　　大海水雖廣  同鹹倶一味
　　甘泉水雖少  救渇功無比
　　能消七返殃  見聞獲二利
　　藥病既相應  故得稱尊勝
　　如來平等法  各隨根所備
　　偏讃總持門  未審有何意
　　眞言教殊勝  諸乘非妙理
　　為斷眾心疑  略引於三五
    靈山談妙法  雨華兼動地
    光照萬八千  於中現七事
    毘耶說無垢  難思不可比
    芥子納須彌  毛端吞海水
    或斷三千界  以掌攝妙喜
    中道更無過  大乘最意氣
    十輪將欲演  寶光從掌起
    法不勝餘乘  何能現斯瑞
    真言稱最勝  未審有何利
    大乘及小乘  究竟為同意
    如來所說教  非同亦非異
    受道各隨根  如人趣都巿
    無一不求財  百般依經化
    前行為無過  不見後行利
    教雖平等說  總持最雄美
    祕密速疾門  甚深無相理
    能摧業障山  能竭貪愛水
    邪魔不敢侵  威力無能比
    善住聞尊勝  越度磅生類
    觀音聞大悲  從初越八地
    眾生受佛戒  即入諸佛位
    善得真言夢  同授菩提記
    總持稱祕密  不令遣人知
　　佛何故說是  經經勸受持
    過支諸佛說  皆得陀羅尼
    有得成增慢  如何契總持
    佛所演諸法  皆契眾生根
    總持福利廣  偏令人聽聞
    一切法一法  多尊是一尊
    淨除身口意  故稱三密門
    何名要闍梨  何名祕不祕
    從誰授灌頂  得攝通三位
    若人金剛部  當部而為跡
    若從蓮部授  兼攝下中二
    若於佛部授  三位俱遊履
    明閑內外教  此曰闍梨義
    法無有言說  言說皆文字
    體相既同然  真俗有何異
    文字詮總持  總持非文字
    法身非色相  報應元無二
    有相即非真  因何立幖幟
    法本實無相  真妄生同意
    一切眾聖賢  皆依於字位
    中方毘盧尊  形從𤚥字起
    東方阿閦佛  種從吽字起
    南方寶生佛  種因怛洛字
    西方無量壽  種因紇唎字
    北方不空王  種因於惡字
    非但此五佛  眾聖皆如此
    阿字釋迦文  嚩字普賢位
    娑字是觀音  髯字大勢至
    三身同一身  菩提成四智
    恐汝內懷疑  是故略說示
    一本不成陰  為山初眾林
    真言皆妙用  何句不堪任
    積塵為山岳  流多溢海深
    文字相非異  何異心中心
    多說深含淺  少說淺含深
    多文如眾寶  少句若黃金
    斷物須長刃  縫衣用小針
    護尊無非母  邀迎要部心
    佛說真言王  於法得自在
    何法空持念  何法許持帶
    何法長勝福  何法滅重罪
    如何得堅固  免不火毒害
    若求空長福  不越於齊戒
    若持諸密言  能滅極重罪
    若有持尊勝　地獄無能債
　　若持大佛頂　如舷汎大海
　　眾聖咸同獲  神通威力大
    佛頂大隨求  教許持兼帶
    持念淨身口  帶佩文何在
    何人免被傷  何人毒不害
    豐財持咒術  心迷忘結界
    當時被龍傷  晝夜生憂悔
　　無垢誦隨求  一遍當時差
    出在正經文  教據分明載
    有人持密語  犯他王法罪
    刃杖忽臨形  頗能免斯害
    昔有一長者  犯王令屠膾
    頂上欲臨刀  刀刃如虛碎
    彼有夜叉窟  送主含於內
    夜叉見罪人  合掌送出外
    王瞋由不止  令送於河海
    海水不能沈  有神捧出海
    王問汝何能  我答無所解
    佛說有隨求  臣昔曾持帶
    羅睺免火害  長者免龍王
    比丘苦惱除  梵施免王罪
    王能卻賜兵  慈愍虔忻拜
    皆是隨求功  誰人免破壞
    魏國毘監王  富貴足資財
    乘船入于海  低彌魚忽來
    龍雨金剛雹  霹靂振驚雷
    其船臨欲壞  惶怖豈能載
    商主慰勿懼  隨求能消災
    但寫幢頭上  魚當必卻迴
    商主五百人  齊聲稱善哉
    得達於寶處  慚愧念如來
    摩醯是何人  本是誰家子
    父母是何人  長踞魔王位
    勢力我自在  惱害修行類
    願說本因緣  因何勞神鬼
    昔有一梵王  苦求恨無子
    遂過十二歲  割肉求天祠
    宿因行惡法  火中生八鬼
    首羅從此生  常作魔魅師
    魔名雖一種  權實有其二
    十方作魔王  多是化現試
    見發勇猛心  故行逼迫事
    或來乞妻子  或令挑眼目
    種種作違緣  菩薩悉能施
　　堅守菩提心  願成無上智
    誰人能調伏  誰人金剛使
    金剛界幾尊  幾多為僕侍
    月黶能調伏  與願金剛使
    尊位三十七  僮僕四十二
    云何是止觀  不動為佛使
    八頂如來號  五輪風火水
    二羽為止觀  誰是如來使
    八頂是何名  五輪何物是
    分身作五輪  頂空足為地
    五輪十波羅  悉在十爪指
    佛教有多門  何法最無上
    修法何法則  得識真言相
    聖教如塵沙  真言最無上
    修學十緣觀  乃識真言相
    一種真言教  或少或加多
    佛頂唯吽泮  隨求娑嚩賀
    鈍根樂法少  聰慧樂文多
    降伏多吽泮  除災娑嚩賀
　　或有唵字以為頭  娑嚩呵作真言尾
    或有頭同尾不同  頭尾俱同中有異
    唵字為頭娑嚩尾  息災第一更無比
    唵字為頭後加泮　攝召之義今如此　　
　　頭尾吽泮為調伏  忿怒本從胎藏起
    增益重加那摩言  此是慈尊深密旨
    吽泮二字通三處  增其名號在中間
    如是分別真言相  只是愚人自不閑
    唵字為初賀為尾  今古共傳何所以
    阿字為頭理可通  唵字何功有何義
    唵字為頭賀為尾  歸命三身法合爾
    萬德總含唵字中  所以真言頭上置
    隨彼和合相應轉  一一字中詮妙理
    娑嚩圓寂涅槃音  賀字之後無能議
    真言各各皆殊異  方面不同何所在
    於一容中作四般  不知此是何儀軌
    面北勝方住蓮華  恬怕之容息災事
    面東初方吉祥座  悅樂之容增益事
    面南下方蹲踞座  忿怒之像降伏事
    面西後方結賢座  喜怒與俱召攝事
    聖人言教不妨多  同夫劣慧唯求簡
    方面容儀任有殊  座位何須四般眼
    若作息災第一法  迷盧不動慈悲眼
    若作第二增益法  容貌熙怡顧視慢
    若作第三降伏法  事資怒目揚眉體
    若作第四召攝法  喜怒與俱三通變
    若不依憑此教門  欲求修證難成辨
    海水毛塵數可知  真言教法無窮限
    真言或稱什伐羅  何故有稱入嚩羅
    其中呼為嚩攞音  亦有更稱什嚩羅
    四名若是各差別  音韻多同羅嚩邏
    若言是一字不同  差別勿詮非一箇
    梵文義多深祕密　隱顯難知無能破
　　若為和合辨尊卑　得合聖意無愆過
　　若準字母十四音　相異體同非一箇
　　若約眾生差別門  隨用遂稱羅攞邏
    包含萬像可稱囉  熱病鬼呼入嚩羅
    皤邏光焰聖者名  亦是如來大智火
    凡愚不解善分別  恣逞胸襟立入我
    如女不識鎮頭迦  錯收毒藥為甘果
    如來善巧多方便  文義連環等鉤鎖
    解者精持福智生  執愚轉福成災禍
    法雨普霑平等義  斷除分別如來意
    無說方名不二門  何要許多差別理
    如來智海廣無邊  能演金剛祕密義
    諸佛慈悲開此門  欲使眾生獲善利
    文字事相雖差別  修證同真更不異
    得少為足住聲聞  成佛廣知然悉地
　　世尊宣祕密  龍天咸敬順
    三界獨稱尊  何須諸契印
    如來說密印  印是諸佛印
    妙用不思議  神通功力迅
    指天星月落  指地江湖盡
    呼之用印召  遣之用印趁
    怨魔百萬億  咸使令調順
    密印一撝之  魔軍自消殞
    云何名五部  方智從何數
    誰是部中尊  何尊是部主
    第一毘盧尊  智號魔訶演
    中方為部尊  所演如來部
    第二阿閦佛  智依圓鏡所
    初方作部尊  遂號金剛部
    第三寶生尊  智居平等性
    寶方作部尊  部稱為灌頂
    第四無量壽  觀察智為母
    金方作部尊  是有蓮華部
    第五不空王  作智名成就
    水方作部尊  羯磨從茲有
    誰是三部尊  誰是三部母
    誰是三明王  誰是三忿怒
    誰是三明妃  誰是三密語
    三部三昧耶  惟願垂宣示
    第一毘盧尊  佛眼為部母
    金輪作明王  不動大忿怒
    無能作明妃  部心稱密語
    如上諸眷屬  名曰如來部
    第二阿彌陀  大白為部母
    馬頭大明王  嚩訶鉤忿怒
    多羅為明妃  部心祕密語
    如上眾聖緊  並屬蓮華部
    第三阿閦尊  摩摩雞是母
    潠婆大明王  軍吒大忿怒
    那利為明妃  部心稱密語
    如上諸賢聖  並屬金剛部
    三部三昧耶  各隨於本部
    眾聖難具宣  說三不說五
　　何名為內部  何名為外部
    一切陀羅尼  可知其數否
    五部所說教  並收為內部
    魔醯等所說  一切屬外部
    若準金剛頂  說三或說五
    若依蘇悉地  眾多不可數
    或有最勝王  亦有彌佉羅
    亦有摩抳陀  亦有多聞部
    諸天及作羅  無量真言句
    若得世尊印  逍散入諸部
    若無佛印可  一切皆不許
    五天有類夫  兼妃二十五
    言天有五類  嬪妃不知數
    亦見說其名  未知其處所
    上界有四天  四遊四空處
    地底有四天  四天地居住
    世間號為王  王者名自在
    須除便即除  須改便須改
    要生即放生  要害便即害
    須行無聽遮  所向無障礙
    真言稱為王  將何表於外
    真俗既相違  如何作和會
    我稱真言王  神通大三昧
    而於法教中  縱橫得自在
    立法若孤峰  破執如塵碎
    若縱似理軍  若遮如納蓋
    是故得稱王  號為無障礙
    若粗分真俗  理事九相對
    王宮五嬪妃  表王最尊貴
    五欲悅王心  生長續王位
    真言亦說妃  未審有何意
    密教實難視  真俗為同異
    我說真言妃  妃非生長義
    將真況俗諦  表法亦如是
    勢至安五種  遍散眾心水
    而於五欲泥  護身恐復毀
    明妃合種子  出生功德理
    堅守菩提心  令至於佛地
    聖眾若恒沙  皆各立名位
    何名金剛針  何名金剛觜
　　何名金剛牙  何名金剛齒
    五部大明王  威雄都有幾
    獨鈷金剛針  三角金剛觜
    藥叉金剛牙  大笑金剛齒
    最勝及難勝  大護并無畏
    三世馬頭王  忿忿軍荼利
    部主執金剛  持明大勢至
    眷屬無有窮  眾多難具說
    誰是金剛妻  誰號金剛母
    誰為金剛兒  誰作金剛女
    調染金剛妻  麼麼雞是母
    烏芻金剛兒  商羯金剛女
    四王誰是男  誰人是父母
    呵利是誰妻  功德誰家女
    四王八龍男  富蘇天王母
    呵利德叉妻  功德摩抳女
    小果學修行  同俗無妨故
    四天位初地  同凡有染污
    或從佛口生  智度而為母
    或從法化生  方便而為父
    法喜以為妻  慈悲心是女
    諸佛隨類生  利益群生做  
    觀音修勝行  久遠已堪任
    空王作菩薩  何故至如今
    垂形遍六道  憶念即非尋
    千臂因誰現  而名觀世音
    觀音弘誓廣  歷劫願踰海
    光王摩頂記  授與大悲心
    慈雲蔭法界  慧日發潮音
    千臂降魔勝  千光照眾生
    世間能斷命  不過刀劍利
    鐵即是無情  且是害生器
    持珠善念生  把劍殺心器
    文殊佛祖師  執劍有何意
    大慧號文殊  普賢曰大智
    名相有差殊  體用元無二
    如來當灌頂  各各立名位
    授職作明王  號曰金剛利
    微細障難斷  斷除以正智
　　菩薩斷永盡  執此為表示
    金剛喻真智  定慧轉堅牢
    為斷貪瞋賊  常持此慧刀
    菩薩登十地  福海智山高
    為除煩惱賊  常持此慧刀
    文殊執慧劍　表斷生死根
    觀音持法水  表具大悲門
    金剛居熾火  表焚煩惱薪
    普賢眾中尊  將何表自身
    普賢諸佛師  亦名佛長子
    行願悲智深  常處於生死
    手持五鈷杵  表具如來義
    一手或持鈴  般若波羅義
    驚悟無明窟  隨根有情類
    弘誓更無過  轉拳向外示
    菩薩所化生  利他兼自利
    大悲如意輪  緣何現六臂
    執華是何心  執珠有何意
    緣何把數珠  持輪表何義
    因何按寶山  低頭憂何事
    請說本根原  慈悲願宣示
    若準瑜伽說  現六有深意
    若論所執持  略明有六義
    第一執妙華  表離塵染義
    第二持妙寶  願濟諸貧匱
    第三把數珠  為度傍生義
    第四持寶輪  廣轉法輪義
    第五按寶山  表無傾動義
    第六手低頭  思惟眾生義
    恒遊六道中  未曾暫息止
    菩薩悲願深  由此現六臂
    釋迦坐千葉  表果己圓滿
    觀音亦作佛  何居八葉蓮
    觀音居八葉  白蓮一肘間
    四葉表四智  四攝四行緣
    八生八知識  二六量將圓
　　想置輪略上　然當誦密言
    菩薩修諸行  隨緣化有情
    月黶三世勝  俱是金剛名
　　眾聖各雜色  其尊何獨青
    似夏雲雨色  吒吒作笑聲
    威怒如雷振  揚眉電曜驚
    不修慈愍行  何以攝眾生
　　菩薩體慈悲　現怒為降伏
　　十方同讚請  令其伏首羅
    摩醯不受化  威力不如化
    命盡金剛足  下過數恒沙
    莊嚴成正覺　迴心歸佛陀
    普賢為灌頂  引入曼拏攞
    金剛商朅羅  或稱商羯羅
    兩名為一二  為後語中誰
    言一朅羯異  言二眾音和
    儻有人來問  何言以答他
    朅羅商羯羅  言義實無訛
    漢言文義同  梵語義文多
    一根生二藥  如藥與逢鵝
    藥良能愈疾  鵝毒更不過
    性用各自別  雖同而不同
    智人善分別  愚人一流科
    商朅金剛鎖  兩頭跋折羅
    誓鎖含靈善  令越生死河
    商朅大自在  六欲作天魔
    魔醯大忿怒  梵云嚕捺羅
    不是三千主  誰攝一娑婆
    匪敢胸襟述  釋在大瑜伽
    法界而為體  虛空作佛心
    文殊何行願  容顏鬱金色
    世間堅密淨  第一不過金
    文殊現慈質  為表慧將深
    文殊有深慧  而能現此身
    普賢法界體  緣何色似銀
    白為眾色本  佛因白法成
    息災第一法  故現白銀形
    普賢表白法  即現白銀形
    彌勒當來佛  緣何碧玉青
    息災用白色  降伏表於青
    菩薩修化相  能為萬類形
    青色表降伏  赤相表何名
　　觀音何行願  如輪月色明
    如輪表果滿  月色表圓明
    赤為召攝相  隨緣化有情
    梵王觀淨土  舍利見丘坑
    土相元無二  由心平不平
    諸尊現化身  一一皆所表
    或有現暴惡  或有現殊妙
    或有現本身  或有現卑小
    或有作童真  亦有現衰老
    未審多羅尊  何現女人貌
    願說本根源  唯願乞開曉
    菩薩為利生  隨緣化作尊
    根深現本身  根淺枝苗小
    愛強作少年  厭世現衰老
    藥無有貴賤  差病即為妙
    菩薩起慈心  任隨其大小
    暴惡與端嚴  不妨於老少
    多羅大薩埵  現斯何所表
    女部障菩提  又能妨聖道
    佛能無人說  有慧莫能了
    唯願大慈悲  示此之法要
    金剛現暴惡  調伏而為表
    菩薩現端嚴  令人生愛樂
    善財作童子  栴城訪真道
    不動現童真  卑躬現尊教
    無邊現大身  欲觀佛相好
    文殊佛祖師  為此現衰老
    聖眾現多形  各隨其意樂
    觀音現女容  何取中年少
    多羅取中年  其意甚深妙
    我作童子形  思惟太年少
    我作老人形  思惟太枯槁
    兩邊俱捨離  方契於中道
    不後亦不先  用此而為表
    女表慈悲心  中年將怜好
    會中有一勝  忿怒存焰中
    一身現六譬  執杵或執輪
    手足皆有六  身青色似雲
    威猛無過者  未審是何人
　　文殊佛長子  退位作童子
    青龍覆世界  故現此威神
    六臂具六道  六手表同根
    六足淨六道  皆是大悲門
    猛焰表智火  能燒煩惱薪
    梵語焰曼德  唐曰六足尊
    金剛不動尊  為真為假跡
    眾聖處蓮華  何獨坐磐石
    此尊久成佛  欲除大障山
    示現作僮僕  坐石奉尊顏
    眇目視平等  持刀斷命源
    水波威猛相  緘口表無言
    藥叉曰勇猛  摧伏盡諸怨
    中方波羅蜜  毘盧是本緣
    多聞護世者  恒鎮迷盧山
    三面皆宮殿  住北有何緣
    眷屬有多少  居者號何天
    都管幾箇將  誰後復誰先
    毘沙壓北面  宮殿白雲連
    恒憍大王眾  堅手及持鬘
    夜叉八大將  摩尼與寶賢
    祇離散支等  常住大王前
    鬼神千萬億  魁帥摩尼先
    北方為最勝  下方第一天
    經是如來演  密語法王宣
    文字相不異  一種是金言
    眾生有困厄  或被鬼神纏
    轉經疾愈曉  持念當時痊
    經咒同佛說  道理各殊懸
    輕慢真言教  法教令如然
    密語佛親宣  經從人傳譯
    遲疾雖不等  獲福等無倫
    悲雨降法雨  慧月放慈光
    三根同潤照  稱為大法王
    演經八部聽  持念鬼神藏
    自有神通力  何要使金剛
    霈澤無偏儻  蠢動沐慈光
    造修須賴鐵  截刃事須錭
    契經詮妙理  真言結願強
　　千千夜叉將  萬萬四天王
    微塵菩薩眾  咸願結橋梁
    若不順我咒  罪獲壓油殃
    阿吒元帥將  誰敢不稱揚
    金剛性威猛  鬼神焉敢當
    有人修眾善  持齊轉念忙
    晝夜常精進  舉動卻遭殃
    有人多造惡  遇佛似逢怪
    一生逢善行  饒財家吉昌
    作善多迍蹇  多生業未亡
    此生華報受  合眼往西方
    怍惡恒昌熾  前生命業強
    今身畢此報  一去斷眾聖
    如來舉一法  理事必相當
    佛頂緣何事  赤白色中黃
    息災須有白  增益理宜黃
    赤兼召攝事  和合故為光
    事表無為理  至妙裏中藏
    一色含三德  故號總持王
    悉地說言三  如何三成就
    或見諸色相  為妄為真有
    上品得遊空  五道斷諸漏
　　中品得精進  ??藥令身久
    攝伏令眾善  此下名下就
    諸相難具宣  萬法從心有
    舟行謂岸遷  雲駃見月走
    真體本凝然  不著於空有
    執有便為縛  言無即落空
    如何修悉地  免墮斷常中
    若人求悉地  似困床居寐
    未踰須臾問  身遊數千里
    或夢得財寶  或自登王位
    五欲自歡喜  心倍生歡喜
    或時夢渴乏  得遇清流水
    或時夢身飢  天廚餐百味
    或時見恩愛  涕泣而流淚
    或時遇怨家  瞋心加猛利
    或時見惡境  怕怖諸神鬼
    或被惡人害  不覺睡中起
　　道無了然見  說有元無事
    夢從心想生  悉地還如此
    欲趣菩提果  從何法則修
    取捨俱成病  安心何處求
    如人證悉地  復明悉地宮
    悟幻非真實  乾城本體空
    若著真言行  喻等身體影
    身睡影即睡  身定影還定
    若著真言聲  悟聲如谷響
    渴鹿趁陽焰  畢竟無水相
    若取真言相  如愛鏡中像
    取捨不可得  皆名為幻妄
    不取一切相  業海無波浪
    若執我人心  唯益無明壯
    見他少勝己  不覺心嫌妨
    祕法恐人知  憎嫉生疑謗
    道芽日日憔  福樹朝朝衰
    近久遠愈百  必落於魔儻
    身微臥小跡  不知海深廣
    瞋恚少要應  萬事皆除蕩
    何處堪作壇  日月何辰好
    早晚吉祥時  晝夜何時造
    山岸及伽藍  淨處方堪造
    成後吉祥時  不得過時曉
    俗諦造諸壇  大小可知量
    法身曼拏攞  無形何作狀
    凡建俗諦壇  一切依經樣
    轉輪及國王  同闊由旬廣
    百官及凡庶  下至一肘量
    若建法身壇  大小隨心相
    蓮華世調伏  密契置於掌
    或想自身前  或復獨尊像
    隨心相念成  極微手甲上
    法身雖無形  此是曼荼相
    真俗既各殊  法應敷半偈
    為復作事成  為復兼修觀
    法身曼荼羅  心稱虛空畔
    俗諦造諸壇  依尊隨色觀
　　本尊若白色  圓壇水輪觀
    本尊若黃色  方壇修地觀
    本尊若赤色  三角火輪觀
    聖者若青色  半月風輪觀
    云何作護摩  火法部有幾
    何緣得吉祥  何緣魔事起
    闊狹及深淺  爐壇合高備
    一法諸法同  為各有殊異
    若作世護摩  火有四十二
    如來成道已  後更演十二
    何名扇底迦  何名補瑟致
    何名阿嚕迦  敬愛如何是
    圓方蓮三角  所置表何意
    今於此間中  約申如上四
    第一寂大壇  圓深十六指
    上面方四肘  橫闊三十二
    中臺立泥輪  輪輞具三二
    日沒吉祥時  淨居下遊履
    身著白色衣  壇南面北位
    乳木搵蘇油  坑中如法界
    第二求增益  資財榮位長
    當造一方壇  坑深三肘量
    當中一肘臺  八葉蓮華相
    月八掛黃衣  三白為壇上
    壇西面東坐  黃華果供養
    月出吉祥時  諸天下遊賞
    第三依降伏  殄滅諸魔鬼
    黑月十四五  作法為初始
    當造三角壇  上脣闊四指
    三角東面對  一角正面刺
    日午夜半時  面南壇北位
    身著青色衣  爐焚黑芥子
    坐作嗢俱吒  斜立如丁字
    藥叉及羅剎  身分皆摧毀
    於此吉祥時  亦為調伏事
    四壇雖具列  三法各殊異
    若同一法作  如乳盛毒器
    不依此法教  自然殃禍至
    第四欲攝召  天龍及神鬼
　　應作八葉蓮  具足諸臺蕊
    身著黃色衣  面西壇東位
    起月十六日  結賢半跏足
    華果皆赤色  飲食亦復爾
    後夜法相應  滿願當如此
    諸佛說一乘  理事相形對
    外護既如斯  云何為內護
    水波同一濕  真妄本同居
    真心隨妄轉  不得入無餘
    以自為風火  觀心作地爐
    真言為乳木  方便蜜和蘇
    愛薪揮智斧  齊截兩頭塗
    燒塗妄分別  菩提心似珠
    內外無瑕垢  圓明等大虛
    此說緣菩薩  非是教凡人
    垢造建火壇  爐然何等木
    粗細及肥瘦  大小并長短
    何法木須端  何法木須曲
    當用何蘇油  為散為撚束
    準教作此壇  第一先壇木
    大粗招不祥  細瘦除人福
    乳樹堪息災  棘刺將降伏
    甘草求增益  眾香及百木
    端直方合義  並不用邪曲
    略法約如斯  撿經方具足
    木本是無相  由人造作故
    無何善惡生  由誰造作故
    木無分別體  木瘦減人壽
    ○○○○○  無生老病苦
    用短法難成  用曲令人惡
    大細滅人好  太長福不聚
    大粗招不祥  決定無疑盧
    火無分別性  焚燒是有情
    從何辨善惡  能知成不成
    火色如初日  或當似水精
    生蘇金色相  無煙火熾明
    一燒柴木盡  掣焰如語聲
    和前十種相  作法定知成
    然薪火不著  煙多焰不明
　　臭穢現火中  或趁似流星
    色自無光潤  枯燥不能榮
    或如冷鐵色  當知法不成
    結界都幾門  理事何分布
    何法得通二  何緣唯一部
    諸尊說結界  約論有四五
    密○金剛壇  細擬由心布
    悉地結空界  遍用通諸部
    諸尊雖有說  通一不通五
    何法要明王  何法要部母
    明妃有幾多  何尊作部主
    調伏要明王  誰尊須部母
    部部有明妃  主尊為部母
    何部最慈悲  何部能威猛
    修行何法則  得住真言行
    二部悲智深  金剛性威猛
    宿願伏怨魔  故現如是行
    執華表離染  執劍我法深  
    無相三摩地  何須把念珠
    如來制珠者  憐念眾生深
    長相隨塵境  令住念佛深
    佛本在心裏  珠者記為義
    事法即如然  誰測如來智
    真如體無相  有相咸虛偽
    真言無相門  念珠作幖幟
    佛所置念珠  珠含無量義
    母珠表彌陀  使珠二大士
    一表觀世音  二表大勢至
    安心住大乘  觀通諸法理
    善念常相續  心和菩提記
    依法造其珠  獲福無邊利
    毘盧居性海  法界而為會
    千佛同一華  十力八自在
    三十七聖眾  各證大三昧
    不居無相宮  何住金剛界
    欲界三禪天  俱同一成壞
    虛空無中邊  從何言立界
    世間威力大  金剛用為最
    堅積若須彌  杵擬如塵碎
　　金剛喻堅固  千秋無變壞
    堅利而標名  塵劫無傷敗
    能堅復能利  將表於心內
    無漏觀門成  眾惡焉能壞
    三災大劫末  靈山佛常在
    人天悉安隱  號曰金剛界
    何名金剛界  金剛有幾種
    色像有幾般  復有何功用
    毘盧海會眾  金剛為僕從
    妙寶百千般  此寶何偏重
    堅利號金剛  名色有八種
    青碧能除毒  黃色求感應
    赤白出水火  昇空此為總
    第七堅利金  第八神通用
    壞他自不壞  故得稱尊重
    將此喻真智  名為大勤勇
    如來所得法  功德皆不共
    一字法相應  即得金剛種
    如來現悲智  平等應無二
    佛自證菩提  眾生不出離
    真如本不生  妄法從何起
    大覺即如來  何假宣文字
    總持說文字  如獸依林止
    教法本無差  如牛蛇飲水
    牛飲成蘇乳  蛇飲成毒刺
    智覺成菩提  愚學成生死
    眾生不解脫  只為貪名利
    不欲己從他  唯欲他從己
    愚人不識月  智人將手指
    指端非月體  見月還因指
    佛稱平等慧  四生之父母
    慈眼視眾生  悲拔眾生苦
    久積修善行  永離諸瞋怒
    何故密言中  殺縛打棒句
    佉陀畔馱等  皆是損壞語
    佛語等無差  同牛同色乳
    頻那便吞威  夜迦恒怕怖
    滅惡而存善  豈無殺罪否
    如來實平等  悲心無不普
　　善惡悉皆憐  等視成同覆
    而汝無智慧  不會慈尊語
    魔從妄相生  滅障令心悟
    慧刀斷貪愛  晝夜共精勤
    魔王懷妒慢  來嬈誦持人
    塔詐多方便  令心趣愛瞋
    或變為諸聖  而能作本尊
    凡愚無慧目  耳又未曾聞
    忽然斯境現  真假善為分
    持念功將畢  慈尊方現身
    似月臨池沼  如蓮不染塵
    文殊鬱金色  普賢同白銀
    碧玉為彌勒  觀音像月輪
    魔相多嬈異  簡冊獻奇珍
    勘契無虛謬  方知即是真
    欲發猛利心  多被魔來怖
    將帥是何人  都慮有幾人
    真言體用一  於一而安住
    作法用無窮  何假多文句
    本尊皆證聖  何假多言語
    佛教實難思  未知何以故
    魔王居六欲  其性多嫉妒
    摧壞野干王  一牙龍鳥主
    般支愛子等  眾多不可數
    從茲遍流出  大分成四部
    真言有勇猛　事盜寂靜句
　　真言一向慈  須加威猛語
    喜怒皆平等  慈猛二兼助
    眾生根性殊  為此分岐路
    真言既為護  何用金剛杵
    指量表何緣  一三及五鈷
    杵表菩提心  能壞斷常故
    若準蘇悉地  三股表三部
    金剛唯用一  降伏除諸怖
    五表五如來  蓮華用三鈷
    鋒攢表慈悲  鋒散表忿怒
    攢散合於儀  忿猛自得利
    灌頂有幾種  出在何教文
    法則有異同  軌儀有多少
　　灌頂有多般  五種最殊要
    寶冠繫繒綵  光明與名號
    金瓶盛海水  授鏡為表心
    心靜見如來  似鏡貪明妙
    祕密真言藏  妙用無涯廣
    佛尚證菩提  令凡而捨相
    不取一切相  無色無形像
    法身理可成  報應無歸仰
    如何究竟道  速得成無上
    闇目持金篦  慈悲願宣暢
    持念求世福  多聞得利養
    若擬具如來  事須離諸相
    如來說所利  金身棄虛妄
    慧日體常明  祇為浮雲障
    識海元清淨  為風起波浪
    無生是正性  無相成實相
    壇場敷設畢  圖畫並皆新
    忽然魔事起  於中降死人
    或即振雷電  煙焰黑如雲
    壇中下糞穢  臭惡不堪聞
    髑髏盛血飲  惡貌非常人
    執刀相恐怖  未審作何因
    或明如晝日  雨火作災迍
    或令地振裂  忙然無處好
    霹靂驚鳴吼  電曜色如輪
    無何異風起  飛砂拔樹根
    忽然美女現  端正異常人
    現斯眾惡相  當知何鬼神
    東方雷電起  帝釋因達羅
    壇中死屍現  西南羅剎王
    多能為此魔  西方雷電起
    多是八難陀  惡形多異貌
    東北伊舍那  拔樹飛砂石
    西北婆瘐過  北方現美女
    多聞執伽陀  雨火上方難
    地裂是修羅  諸災無奈何
    鬼神無億算  如草遍娑婆
    異類千般相  如何識清他
    東方帝釋者  手執一金剛
　　東方帝釋者  手執一金剛
    東南火天者  三角印中藏
    大日之南畔  即是焰魔王
    手執壇荼印  水牛為座床
    西南黑色者  應知羅剎王
    執刀為自契  識者最為良
    八龍住西面  罥索護其方
    風神在西北  自手執旗幢
    毘沙住北西  兩膊炎為光
    東北大自在  執刃色白黃
    如來成正覺  已離諸色相
    諸佛法性身  何須八供養
    毘盧住正受  普放大毫光
    內化四菩薩  外供於四方
    喜戲供阿閦  華鬘奉寶幢
    歌讚無量壽  舞戲不空王
    此名內證智  令法廣弘揚
    外四各化一  將何至道場
    東方阿閦化  金爐焚寶香
    南方寶生化  持華獻法王
    西方彌陀化  手執火燈光
    北方不空化  兩手捧塗香
    事說甚微妙  與理未相當
    執此表何理  如何為表彰
    香能除穢惡  煙氣像雲生
    慧雲含法雨  恒擬潤群生
    如來證法界  因地具修行
    令持香供養  為欲作滋榮
    南方來供養  菩薩手持畢
    色法非真實  如來何不遮
    陽春草木媚  百卉發萌芽
    菩薩今來奉  菩提七寶華
    華能果含滿  表草現非賒
    悲心愛群品  令至法王家
    西方來供養  菩薩手持燈
    供養如雲海  光明昔未曾
    菩薩修明慧  安心住大乘
    為除煩惱闇  恒然智慧燈
    智光恒普照  如秋夜月澄
    湛然無去來  與理如相應
　　北方化供養  菩薩獻塗香
    法體本清淨  緣何奉法王
    世間除熱惱  旃檀冷似霜
    眾生貪恚毒  戒品最清淨
    菩薩懷悲願  恒塗戒定香
    滅除煩惱病  苦海作舟航
    何為金剛鉤  鉤者有何義
    初發菩提心  十方佛皆至
    私奉一切壇  召入三摩地
    此是諸如來  第一鉤召智
    何名金剛索  索有何文義
    菩提悲念繩  普縛群生類
    誓引至菩提  咸令得出離
    此是諸如來  第二引入智
    何名金剛鎖  鎖本因何置
    鎖是止住義  善念恒住心
    心惡不令起  菩薩以悲鎖
    久處在生死  堅固心不移
    此是諸如來  第三普縛智
    何名金剛鈴  用表於何事
    所言金剛鈴  鈴為般若義
    驚覺無明窟  隨眠有情起
    發大精進心  證悟無生理
    眾生離五欲  眾聖皆歡喜
    此是諸如來  第四悅樂智
    佛說諸字輪  轉者具何義
    何字以為頭  何字而為尾
    本法有多少  字母都有幾
    幾字是所生  幾字助聲起
    何字脣喉音  何字在牙齒
    安心何字門  如何作觀智
    如來演字輪  輪者有多意
    先觀阿字門  法本不生義
    次觀娑字門  如蓮不染義
    第三觀嚩字  表離言說義
    若論於字母  共傳五十二
    四百二十六  方可具足備
    隨彼和合轉  清濁依喉齒
    從緣眾法成  獨一難求理
　　文字不可窮  各各立尊位
    三字有何能  獨言詮妙義
    何字像於天  何字像於地
    何字等風火  何字為空水
    空點像於天  阿字形同地
    羅字以為火  嚩字為悲水
    三部從茲生  五部從斯起
    於一字門中  出生無量義
    持念有幾種  得入三摩地
    何法是皮肉  何法為筋髓
    持念有多般  瑜伽約說四
    金剛離言說  觀智依文字
    勵聲為降魔  靜理三摩地
    音聲喻皮肉  現觀名筋髓
    三地只言三  事安何令四
    相用既若殊  如何趣真理
    三世說一乘  十方亦無二
    一月處虛空  影分千萬水
    何名曼荼羅  發大因何量
    圖畫用幾色  圓方表何事
    緣何具八葉  開敷具鬚蕊
    依法造斯壇  究竟何義利
    如來建曼荼  佛茲深密慧
    聚集諸功德  發生於大智
    欲似真如理  下於智心種
    照以大悲日  潤如大悲水
    鼓大方便風  長養菩提子
    大空振法雷  開於萌芽種
    匝引金剛線  連持於法理
    一門無量門  一義無邊義
    眾生暫見聞  福慧難方此
    捨凡得成聖  不歷僧祇位
    頓證法身王  功業超十地
    如乳有五德  醍醐居上味
    能修此觀門  勝利還如是
    身心同法界  此是曼荼義
    何名為瑜伽  云何名悉地
    何名蘇麼呼  曼荼都有幾
    大小及高下  從何立次位
　　大小及高下  從何立次位
    願為列其名  未知何者是
    相應號瑜伽  ○○○○○
    大壇約說四  悉地證成就
    第一金剛界  三世居其二
    調伏已為三  義成就為四
    一肘四八肘  量高四四指
    赤素及玄黃  面列諸尊位
    供養都有幾  得合於義軌
    奉獻何香華  令尊得歡喜
    供養約有人  塗香第一義
    燒香飲食燈  兼有閼伽器
    每日三時供  瑜伽入觀智
    不起名利心  方契如來意
    瑜伽說布字  觀尊及種子
    毘盧五密心  先從何字起
    何字布支分  何字安眼耳
    何字為風火　何字成定水
　　何字破所知  何字是空智
    依法如理修  究竟成何事
    如來五祕密  阿字為初始
    想置布足下  金色輪為地
    鍐字素白光  想在齊輪裏
    如露含月色  名為大悲水
    覽字想安心  如日光瑜伽
    此名智慧光  能破所知累
    唅字如髮際  如劫災焰熾
    能起大威光  自在力無比
    佉字如白毫　眾色皆令備
    歷歷使分明  安和須審記
    從初一阿字  乃至四十二
    觀照勿令差  而名大空智
    部部說觀智  各各皆殊異
    總持精苦修  得入何尊位
    一佛一智慧  心境元非二
    想念成虛妄  如何契真理
    有漏微塵國  皆從心想生
    如來遍知海  亦從心想起
    凡夫根境劣  ○○○○○
    緣覺觀彫變  榮枯怪生死
　　文字雖差別  修證同真理
    細語及粗言  咸歸第一義
　　如來教法元無二  因何建多差別智
    佛部布字既如然  蓮華分部如何是
　　唵字安頂上  其色白如月
    放於無量光  滅除一切障
    阿字安額上  其狀變金色
    普照諸愚闇  能發深慧明
    嚕字安兩目  色如維琉璃
    能顯諸色相  漸具如來目
    力字安兩眉  其狀如皎素
    由心清淨故  速達菩提路
    薩嚩安心齊  其色由滿月
    行者作是想  速得達圓寂
　　如是布字相金色  便成大悲勝法門
    亦名本尊真實相  能滅諸苦得吉祥
    由如金剛堅固聚  亦名大悲勝上法
    若常如是修行法  當知是速成悉地
    二部布字法如然  金剛觀智還如是
　　
 世有極惡人  造罪不知數
    七逆釘闍梨  五逆殺父母
    或壞僧佛塔  謗經破常住
    破齋又破戒  欺誑多嫉妒
    不得遇良緣  遂至命終者
    一陷阿鼻獄  長劫受諸苦
    或即上刀山  或令登劍樹
    夜夜臥鐵床  朝朝抱銅柱
    飢吞熱鐵丸  渴被洋銅煮
    常居黑闇中  光明不曾睹
    佛為三界尊  四生作慈父
    如上罪眾生  如何能救護
　　故偈曰
　　愛水溺諸根  迷心長煩惱
    地獄自經營  豈是他人造
    若是偷蘭遮  責心罪除去
    若欲救前愆  無過宣我語
    父母諸親族  妻子及男女
    若誦悉怛哆  遍充三七數
    或當取淨水  加持一遍去
    浴散枯骸骨  當時離本處
    福劣生諸天  福強生淨土
    阿鼻作天堂  劍樹為寶樹
    牛頭作天男  羅剎為天女
    鑊湯作蓮池  煙焰為香炷
    得聞一密言  如風散沙聚
    佛頂救阿難  尊勝救善住
    隨求救耶輸  面然挑智炬
    如是利益切  盡劫無能數
    無智畫夜叉  自畫還自怖
    眾生造三界  自煎還自煮
    淨念坐蓮華  垢心沈惡趣
    因何罪障除  法力加持故
    只由一念生  虛妄懷迷悟
    若達本真源  罪福元無主
    佛讚真言教  威力最難思
    妙此驪龍寶  清淨若摩抳
    暫聞一四句  三界永長辭
    有漏成地漏　微功滅愛癡
    有求無不應  乞願願皆隨
    行位齊十地  成佛越三祇
    四果此生證  不待未來時
    此法既殊妙  人聞悉令持
    俗法人多學  真言誦習稀
    或有人持念  心愚不訪師
    真言既有錯  文句數參差
    軌儀都不曉  何以辨尊卑
    魔來由不識  佛現豈能知
    無智而求效  非法作邀祈
    聖凡心不等  真俗莫相違
    不自淨身口  心隨妄逐非
    凡夫根境界  怨佛不慈悲
    要食不得食  求衣不得衣
    現前無小果  成佛在何時
    一言曾此謗  長劫在阿鼻
    去住非自由  自有業風吹
    泥梨八萬劫  痛苦難叵思
    雲濃月難朗  地薄苗難長
    福薄法難成  並是多生障
    但修一毫善  部母咸收掌
    幽谷長微松  無不成千丈
    凡夫無智眼  將為功夫狂
    智淺怨諸賢  深法生疑謗
    身微臥小跡  豈知海深廣
    依教如理修  福智如空量
    諸佛同護念  菩薩常瞻仰
    行號率都波  坐號是光明
    具聞悉歡喜  生心如佛想
    八部盡歸依  龍天咸稽顙
    天童願給侍  四王來供養
    魔醯跪捧香  梵王側合掌
    諸天散妙華  地神敷寶帳
    乾闥奏音樂  緊那歌吹唱
    百億千頭神  百億夜叉將
    俱胝金剛王  各嚴諸器仗
    下立金剛牆  上布金剛網
    業天大捷疾  誓辟除災障
    晝夜恒圍繞  不敢離時餉
    敬重若如來  菩提願增長
    現生受妙樂  終壽生天上
    從天至一天  乘空任遊往
    不生不劣處  永不居胎藏
    如淨琉璃中  內現真金像
    精進不懈怠  心不懷迷妄
    卻後十六生  決定成無上
    所有稱讚福  我今盡回向
    普願證無生  悟理歸無相
    向立百八問  文位今將足
    海不棄涓流  日不嫌燈燭
    願同見慈尊  種智恒相續
    一聞超十地  早得成阿耨
    大夜作明燈  照破阿鼻獄
    恒持此法藥　除拔愚癡毒
　　苦海作船師  眾生誓撈摝

　　時居士起立而謝曰。弟子。識同昧俗文溺迷津。幸遇上人忽階明路。向蒙開決疑網頓祛。拔我慢之邪山免爲巨谷。移無明之業海恒著平田。直爲生死路遙悠然浪廣。涅槃道遠曠矣懸涯。得入密門悟心珠之本有。披尋觀行不歴僧祇。横截四流堅超三界。然佛開衆多之妙指爲度衆生。演祕密之珠字難解入。陀羅尼者。功徳頗於口海義得廣。非小智而能知。依一法耶。佛讃多聞欲趣衆門。匪凡力而能澄。今雖教流沙界。諷習讀者非多。未審茲門修證極果
上人答曰。諸佛之師所謂法也。以法常故諸佛亦常。初是迷根隨一行而可進。若迴正路要八萬以齊驅。經曰。不下巨海終不能得無價寶珠。若不廣習教門如無獲智寶。故華嚴經曰。往修勝行無有邊。今獲神通亦無量。且文之教能詮意義。離於文字即眞解脫。子何空執名言不思其理。彫虫成字本不知文。雖說不生不知不生之所起。雖談無相豈悟無相之門。如來所言謂是大方。豈知空覺等之一相。故論曰。夫萬物非有一心幻心。如幻故雖動而恒寂。非有故雖起而無生。聖人說如幻之心鑒非有之物。了物非物即物皆空。知心無心即心體寂。於是分別戲論不待遣而自除。無得觀不假修而已入。不在不離無住無○。此陀羅尼教。等旋嵐而靜八風。同大海能呑衆流。敷半滿皆爲契經。玉印金箱帝帝相付。眞言密印佛佛相傳。蘇陀浥液食者幾人。輪王髻珠獲者有幾。不說聲聞小果。況是凡下輒能習學。徒有學者曩劫修因。若不廣種善根。乃至名字尚不可得聞。何況得見受持讀誦。寶經曰。若有菩薩。欲隨我學此陀羅尼法門者。當親近善知識遠離惡友。爲遍護持當捨身命受持此清淨法印。譬如月圓滿時。光明於衆星中爲殊勝。此陀羅尼法門。於一切契經中。此法光明最爲殊勝。一切菩薩皆大尊重。佛言。若有受持此印即同親近於我。故偈曰
　　若聞此法已  能速得淨信
    彼當見正覺  彌勒兩足尊
    欲見諸如來  無量大威光
    阿閦大名稱  若欲見彼者
    當學此法門  若欲成菩薩
    寂靜最勝法  欲求轉輪位
    善巧總持門  若欲成廣大
    最上殊勝願  求證菩提者
    ○○○○○  ○○○○○
    ○○○○○  ○○○○○
　　故華天經曰。
    趣大乘者猶為易  能信此法倍更難
    況復持誦為人說  如法修行真實解
    有以三千大千界  頂戴一劫身不動
    彼之所作未為難  信是法者乃為難
    有以手擎十佛剎  盡於一劫空中住
    彼之所作未為難  能信此法乃為難
    十剎法數眾生所  悉施樂具經一劫
    彼之福德未為勝  信是法者為最勝
    十剎塵數如來所  悉皆承事盡一劫
    若於此品能誦持  其福最勝過於彼
　　故知。凡夫不習何在怪哉。且夫食木之虫。尚不知皮木外之味。赤鸚騰躍豈羨彫之飛。聾者無以聞鐘鼓之音。瞽者無以視文章之觀。故知。十惡波浪易動心源。萬善枝條難抽意樹。眞言持念凡身即是佛之。一字與理相應。便成金剛種智。所有名句無不是眞言。凡百施爲無非是密印。吾今弟子略指方隅。若廣宣說窮劫不盡
居士聞此悲喜交懷。如水淨珠明雲開月朗。慚愴而退矣
五部陀羅尼問答偈讃宗祕論（終）


































