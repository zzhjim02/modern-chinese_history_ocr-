　　《大正藏》第78卷No.2475

大八契印義釋生起一卷（爲初心始行人略記）夫十八契者祕密要法三部總行也。眞言教行有二大法。一是胎藏。二是金剛。於此二法各有委細行儀。胎藏細行名之爲蘇悉地。謂蘇悉地羯羅經是也。金剛細行名之爲瑜祇經。謂金剛峯樓閣一切瑜伽瑜祇經是也。如是二法細行合之爲一。與前二界大法總爲三部大法也。今十八契者胎藏支末蘇悉地行也。是故立三部攝諸尊。彼金剛界立五部攝諸尊。如是兩部出一切諸尊。供養儀則三藏諸師依前兩部供養諸尊。若儀軌中立三部行作像之法爲蓮花曼荼羅者。當知。此法依胎藏行。若儀軌中修五相成身作像之法爲月輪曼荼羅者。當知。如是法依金剛界也。今十八契依胎藏也。竊案。行儀有六法。含十八儀。六法者。一者莊嚴行者法有五。一淨三業。二佛部。三蓮花部。四金剛部。五護身。二者結界法有二。一地結。二金剛牆也。三者莊嚴道場法有二。一道場觀。二虚空藏普通供養。四者勸請法有三。一送車輅。二請車輅。三奉請。五者結護法有三。一當部明王印明。二金剛網。三火院。六者供養法有三。一閼伽。二花座。是二供養別供養也。別奉本尊故。三普供養。是總供養也。普供本尊及一切十方諸佛聖衆故也。生起次第如何者。欲入此祕密門者。先須調淨莊嚴自身。既身調淨者亦應加持調淨界地。既加持界地者須莊嚴道場。既莊嚴者應主有本尊。既得請者須作結護。既作結護已内外無障。然後致供養也。法本之右有一文段。是則金剛智所譯如意輪瑜伽法要之初段末也。義理陟諸法矣。儀則通諸尊也。故借是續文首焉分文爲四。明傳授相故。明修行處故。備供物故。作禮謝罪故也。謂初七句是傳授文也。七句者從師獲灌頂。既蒙印呵已。不久當成就。第子具此相。方可爲傳授。此即如意寶。能成諸事業。就中初五句。正是明傳授相也。謂入本部大曼荼灌頂之壇。知器非器相。謂所投花。若過三度不當曼荼羅像者。是非眞言三昧耶法器也。若得尊者。祈請明師一七日。若二七日。若三七日夢得其方所。或有智人示其師所。然後詣往阿闍梨所。闍梨問入三昧耶得尊之相。隨答而授此眞言法。謂隨得佛菩薩金剛等可傳授。所攝部中行法也。具如瑜誐法師口傳集説也。餘二句是取喩顯力也。謂如意珠寶是佛舍利所變也。能雨財穀種種珍寶利益衆生。而非於好惡者所而雨。唯於持戒者所雨。又此如意珠有種種色。隨色用異。或除病患。或消凶孽。或雨寶也。如是等有種種利。此眞言法亦復如是。有經云。力士額有如意珠。彼若起瞋珠入肉中不能自用（云云）世間之寶尚爾。況今眞言法寶哉。是故除貪瞋癡等惡。將持此法義利無窮也。次就明行處所有。五句。謂。如經説處所。山間及流水。清淨阿蘭若。隨樂之澗穀。離諸厄怖難。山間者山以登上爲道。表上求菩提。復爲所觸餘風遍灑諸方。表此法利益諸方群類也。間者隨便依山頂。若傍側崖等也。有人云。隨祈請法可定方處。謂息災等法准大法可知也。流水者長養義。以譬是法長益一切衆生也。又往古諸佛皆往山頂及河邊而説經法。行者亦可爾。別蘭若者天竺之語。唐云。無喧處。去里最近三里（云云）或云。去村一𤘽屡舍（此云。鼓聲其量二里）謂閑靜處不令聞村鼓聲也。有種種由也。隨樂者兼處處也。謂若仙人得道跡。或僧伽藍。或佛舍利塔。或靈驗窟。或樹下隨樂定一處也。澗穀者以降下爲道。表下化衆生。是理釋也。又依事者。貧道行者衣服難得爲風所逼。是故且爲隱形。且爲免難住於澗穀也。倶留孫佛般涅槃後。佛惠比丘裸形無衣爲人所輕。尋發邪見遂成外道。況劫末凡夫行者有渉未盡。若蒙人謗恐退聖道。是故勸澗穀閑處也。離諸厄怖難者。總結前前處所相也。就備供物文有一句。謂隨力嚴供具。隨力者隨行者所有之力也。供具者閼伽等六種供物也。若力堪者一一供物各備十六盃以配前後。或但設各一器供。或各二器等也。就作禮謝罪文有十九句。謂行人面本方禮拜本聖尊。

    次禮餘方佛     以五輪著地
    如教之敬禮     雙膝長跪已
    合掌虚心住     誠心盡陳設
    三業一切罪     我從過去世
    流轉於生死     今對大聖尊
    盡心而懺悔     如先佛所懺
    我今亦如是     願承加持力
    衆生悉清淨     以此大願故
    自他獲無垢

    此中初一句是明向方也。次五句是明禮相。次十四句明懺悔方法就明向方本方者。指本尊所住方處也。謂本尊若東方尊者安置本尊令向西方。行者向東南西北方。准之可知。又准瑜伽大法者。隨息災等主事向方各異。行者衣服及供物等色相隨法各異（云云）就明禮相唯限一本尊者。初心行者不悟一佛一切佛同一故。恐生偏少之心。是故次禮餘方佛五輪者。額一手二膝二也。此五同心神迴轉故名輪也。人以此五輪爲身力也。而今著地者投身諸力歸佛地也。於懺悔中就威儀雙膝長跪者。二膝雙屈著地也。合掌虚心住者手印之名也。夫若人起瞋怒時申膝開臂。而今行者發懺悔心恥未達聖位之罪。歸已得聖果之尊。所以止怒相收身力奉上本尊也。然就合掌有十二。其中於懺悔儀虚心合掌最相應。謂虚心合者。二手周圍及指端皆合唯掌不相合。而空是空有相即義也。所謂罪相非有非無。非有無非不有無離名相（云云）是故合掌虚心住也。三業者三謂身口意也。爲諸業本業者十惡業也。以是爲根本惡。謂身三口四意三也。由是等罪于今流轉。是故文云。我從過去世流轉於生死（云云）而我與諸佛昔等輩之凡夫也。然諸佛由懺悔罪故已得覺道。是故今准彼修此。非但我一人爾。亦一切衆生如是是故兼一切發願也。既懺三業罪須顯三業清淨。是故懺悔之。次有眞言。是則清淨眞言也。後師名淨三業也。印用前合掌觀一切諸法及我身自性清淨之義。然後誦眞言印身口意也。既得三業清淨。是故堪居佛前。是故設座法。謂結跏趺坐者。結兩足互置股上。是表攝引下界類令向上位不動也。是座法名如來座。佛部所用也。半跏座者。以右足置左股。是表以正道鎭邪道。謂右正左邪也。是座法名菩薩座。蓮花部所用也。金剛座法祕之不出。在大法中。謂降伏法座也。既許著座竟須安心發願。是故起大悲心爲一切衆生發菩提願也。夫修此法者即非爲二乘偏少。果亦非一身自度行。是故今誓一切衆生同證無上正等菩提也。如是發廣大菩提願。是入佛三昧耶也。三部諸尊皆悉加持。是故更修三密行以爲勝驗。令決定之所以。此次有三部等諸祕密行。凡所作法皆用三密。謂結印是身密。誦眞言是口密。作觀是意密也。爲欲對治三業罪故用三密也。密者由此行故。三部諸尊加持護念。令此行者得世出世間殊勝悉地。乃至行者覺知自他三業有本覺性。清淨性金剛性。若大機根有惠觀方便者即身證理。設是下根從此漸漸得淨諸根。不經遠劫速成正覺。行者唯獨能了餘人不覺知也。餘者外道梵志染俗諸人也。故名爲密。以身密攝佛部。以口密攝蓮花部。以意密攝金剛部也。三部尊中佛部爲首故。先結印一切法中以意爲本。是故口密之前而作觀念。設意有法若非言説云何顯之。是故觀已誦眞言爲如是法令決定成就。故更以印印之。依是次第文章之中先書印相。次列觀法。次勸眞言。次注印加持相也。問。十八儀則皆用三密者。三共可爲題。何今從印立名爲十八契印。答。有二意故以印爲名。一三密中以身爲首印。是身之所作今以略取首行。是故名契印也。二三密共爲諸佛智印之所印故總以印字爲目也。彼此猶有深密。故後代之師呼爲道法。謂如是十八皆用三密。是三密法皆助佛道修之昇道。是故名十八道也。問。是法甚深勝過三僧祇行即身成佛。若根下者雖不證此生不經遠劫乃得成佛（云云）而就三僧祇行。其第二僧祇始知自作佛之由。而不向他説。至于第三僧祇能向他人謂作佛之由（云云）又此眞言行菩薩知自他三業有大覺等性。爾者何唯獨自了餘人不知。是故名密者若不向他人説歟。爾者當第二僧祇菩薩何超三僧祇行。答。彼第二僧祇菩薩唯知自作佛之由。尚不知他爾。是故不説之。而今眞言行菩薩普悟自他可爾之由。唯云餘人不知者比餘嘆此也。又彼第二僧祇菩薩自以行知自成佛。而於不行者尚恐所以不説之。不明解義故。而眞言行人能知自他可爾由。若説其由無信解者非行者。各又餘宗雖知自他一性之理。而不見其體。亦不知解了修行方法。而此眞言行人能知能修。是故勝一切宗。但云餘不知之故名爲密者。餘宗人尚不知此也。非行者生怖不説也。就行法既致作禮謝罪之誠。許著座修行之事。發廣大願得意寂靜。堪瑩五分法身入佛淨界。以表此故先磨諸香以用塗手。手是之身力亦顯諸佛身業之印。是故唯塗手也。依理如斯。依事令身香潔也。其香乾而細。是故今塗者瑩也。諸香者。諸和香者或唯用白檀香等也。既得三業清淨。是故三部諸尊皆應現前其中。一切如來從行者身出住於頂上。今顯此故有佛部三密也。以人力法爲名。謂佛部者人也。三昧耶者力也。陀羅尼者法也。又隨所行依身意口次第。所以佛部者身密也。依行見佛身故三昧耶者誓也。誓即意密也。諸佛以因位誓願爲力也。陀羅尼者口密也。又佛者即梵名略也。具云佛陀。唐云覺者也。尊無過上。是以佛部爲首也。部者聚之義也。謂果位同者聚爲一衆也。三昧耶者此云誓願。或云制戒。即諸佛行願也。陀羅尼者此云總持也。就陀羅尼有多種。今陀羅尼者是文字陀羅尼也。印者出體之標也。又印者必定成就之義也。謂以此印印身等處。必定成就所念之事也。今佛部印以佛所居爲形。形是蘇都婆開戶之標也。蘇都婆者妙塔也。妙塔不置舍利。即法身無相有相之形故。是蘇都婆皆在佛生成道轉法等種種奇異佛遊行處也。是蘇都婆此五輪所成之形也。夫虚空無相尚空而有。以其有故五輪即成立。若無虚空以何安立五輪。是故虚空無而有也。是皆法身之體。又是五分法身也。有五輪故（云云）行者以此佛法身印蘇都婆形。而印身故是身爲蘇都婆身。是故諸佛皆來加持。以此行者頂上爲遊住所。何以故。諸佛以蘇都婆處爲遊住處故也。以頂爲所住故置印於頂散之。又佛者尊無過上。是故以頂爲處也。就意密想者觀也。以心眼明見佛身也。是故文云。如對目前（云云）三十二相者勝人衆故爾。八十種好者超天衆故爾也。或輪王人中雖具三十二相。而非處正圓明。唯佛相好處正圓明也。口密者以部名及作用爲眞言勿違。結成句以下諸眞言亦可爾。結成句之義具如瑜誐法師別行口傳集説。既由身業清淨故得現佛身。次須加持口業行菩薩行。是故有蓮花部。此部以譬喩爲名。所謂花有含開之事。口亦有含開之義。又此花必待月光而開。現蓮以譬行者蒙如來應化光。開口修眞言行也。眞言者口業口開致言。是故以誦爲事。以念爲理。所以此祕密行以念誦爲本旨耳。又此蓮花似修因現果。所以開花譬修因。現蓮喩感果也。又此蓮花雖在泥水不染塵泥穢水。以譬菩薩雖住惡世而不染煩惱也。印相從名作之。即開八葉花之勢也。花雖有多葉今取八葉者。表四徳四行。皆由清淨而成也。意密者想觀自在於菩薩中。觀自在者有深重願不捨衆生。常遊穢惡世界堪度衆生。得大慈大悲名。餘菩薩設以慈悲爲本。暫於無縁所礙。而是觀自在若於無緣若於有縁慈悲彌増也。衆生界不盡故是慈悲亦不盡是故殊獨於慈得大名。於悲得大名。以是可爲菩薩本行所以。以是菩薩爲蓮花部主。令住佛部右。是故以印於頂上右散之。眞言以部名作用爲口密也。眞言翻顯無驗（云云）是故正不解釋。但略判其端。此三部眞言。先安歸敬句。次安部名。次安作用後置結句也。他宗云。於觀得自在之菩薩皆名觀自在（云云）但此言非也。今觀自在者是觀世音也。且取淺證者。新譯玄奘般若心經云。觀自在（云云）古譯羅什般若心經云。觀世音（云云）又一切顯密經法中觀自在像是觀世音也。胎藏大曼荼羅蓮花部中有觀世音形像也。既由加持身口故得菩薩現前。次須加持意業。隨教令輪破邪入正堅固不動。是故有金剛部。是則從喩立名也。謂無體之物不破不散。猶若金剛。是故經云。動相滅時名金剛定。體相平等名一切智智（云云）而意無體隨事轉變。今爲令不散故以金剛印印之也。印相依名作之。所以右右頭指中指無名指各開著腕如三古杵。是故文云。如金剛杵形（云云）就金剛杵有多種。謂金剛界隨部有五種異杵。今此別行有三種杵。次配三部。謂五鈷杵五智所標。是故佛部所用也。金剛界中爲金剛部所用又五部各有五部。其五佛部三昧耶各加五智杵也。獨古杵是中道第一義所標也。菩薩好中道。是故以此杵爲蓮花部所用也。三古杵是三徳祕藏所標也。從意而生。是故爲金剛部所用也。皆有堅固利用之義。是故通名金剛也。杵者握中有上下用。以譬依中道理上證菩提下化郡生也。復次明所用行法。以五鈷杵當振鈴時。以獨古杵當阿闍梨常持之用也。三古杵當辨事之用。辨備加持供物等也。是則調淨義。調淨是意想所爲也。所以經云。若求淨土先淨其心。若心淨者即是淨土（云云）是故以金剛部杵加持供物等令調淨也。意密想金剛手。是金剛手從佛意生。是故名一切如來菩提心（云云）今依意爲金剛部主也。他師云。金剛手者。一切執金剛者也（云云）此言雖當理而見本曼荼羅。金剛部中有金剛手形。餘執金剛皆圍繞之。是故今金剛手者。正是普賢菩薩從佛受得金剛杵者也。又既云。部部中吵豈無主哉。口密眞言如前。以此三部爲三業加持。可見無量壽軌中三部功能文。問。既以金剛部爲意業加持。而何此本法功能中説一切痛苦隨不著身。當得金剛堅固之體。是似身加持如何。答。若以意令堅固者身亦堅固。以身爲心意所住故也。譬如王福増時國城亦不損。是王喩心王也。以國城譬身也。是故經云。我身如城心王處中（云云）所以依意業加持而得堅固身。有何相違也。以此金剛部衆觀置佛部左方。是故以印於頂上左散之。是三部眞言各誦七遍者言在之數也。謂人言從一言至七言必成。又一切萬物以七數増。又減時以七數轉變。何況諸佛誠言至七遍豈無驗哉。又三業所作深重故用七遍。如病多時亦用多藥也。又有人云。三部聖衆皆是如來四種法身。從此法身出三密加持。今顯彼能發之四法身所發之三密故用七遍也。問。部者是聚義。聚者行位同者總集爲一衆（云云）爾者此三部諸尊云何集於一身頂上。若廣多集遍滿虚空無能容受。云何結界。衆無量故若一尊現不可名部。如何觀察。答。有二意。一者一切聖衆集於一頂。以不思議神通方便。令此境界不増不滿。乃至入芥子中不可逼促也。二者一切聖衆功徳各攝在一尊。謂一切如來所有因果功徳皆攝大日一尊。一切菩薩慈悲皆攝觀音一身。一切執金剛自在威徳皆攝金剛手一身也。是故意密之文出一尊功徳之文兼一切。是其意也。一師云。自身頂上三部諸尊。如是一切衆生身亦爾。行者依學覺知此義。而諸衆生迷惑不解（云云）所以自他頂上同有三部衆。是故名部也。問。佛爲中蓮花爲右金剛。爲左有何所表。答。佛部爲尊。是故爲中央。餘部圍繞之。一切衆生有邪正二事。是故如來現二種身。一於趣正者現正法輪身。即蓮花部慈悲形是也。二於依邪者現教令輪身。此金剛部威猛忿怒形是也。而右是准正。左是喩邪。是故蓮花部居右。金剛部在左也。問。諸行之例從淺至深。而今行法有何所由。先行佛部得現佛身。次行蓮花部得菩薩行。後行金剛部現忿怒威猛下劣形像答。此眞言法最尊最上。若上根大機人能修行者於此生身超諸行位。即身成佛忽然得佛。得佛已觀察世間。隨衆生意還作菩薩。又於衆生有不順者。更現忿怒醜陋之身。是則從本現迹之義也。如是隨時隨機現身説法不可思議。例如觀音往昔成佛。更現菩薩。又現執金剛神等形也。行儀隨此從深還淺也。既行者身雖作佛身等。而爲利衆生應同。其意更祈世間息災等事。設爲世間事。雖修是行而此法最勝故遂爲無上大覺之因。既從身口意得現三部聖衆。次須更加持身分令此堅固也。口意雖異共攝在身。是故重應加持之。又三部衆既現而則行者須隨諸佛教。被精進鎧住菩薩威儀也。佛威儀威重金剛忿怒非本望。是故今取菩薩威儀。又由三部加持故既得消除身口意内障。次須更被法性光明甲胃消除外障也。謂内障是罪業。外障是天地魔等也。依如是等義行三部已。更有護身法也。印相依義作之。謂以二手内相叉者表邪正二法。同入内證祕密之理也。是故右押左。是則以正鎭邪也。爲押鎭相叉之竪二中指。是顯邪正同一義已立中道法性之理。是則實智也。屈二頭指者開竪屈也。表權智權必歸實。是故作如釣形其形曲也。於中指背勿令相著者。師傳云。不著之間大變道許也。既云二智具故非一。所以不著。雖然二智非遠離。是故尚近也。並二大指押無名指者。表權實二智。共以空如實相鎭伏流浪生死之業。謂以五輪相當五指。空當大指。水當無名指。水有流浪也。生死亦爾也。印身五處者身中五處最爲重處。是故加持之。各誦眞言一遍者。令五乘性共歸金剛一乘法也。意密者在功徳文中。口密者眞言文爲三。謂歸敬正言結成也。功徳文中即成被金剛甲冑。者非世俗之戰具也是取喩也。今法意密不書。但師相傳云行者應觀從身放光。漸舒滿廣狹隨意也。身上諸魔隨光舒至而漸趒去。更不入於所觀光中也。是故文云。悉見行者光明被身。如是光明不壤不離。是故譬金剛也。能拂障禦魔故喩甲冑也。又云。金剛薩埵甲冑威儀也。謂帶寶冠釧環瓔珞等也。是皆從法身功徳生。是故諸魔外道不敢破損所以名金剛甲冑也。既嚴淨身分竟堪作法之師。是故須建道場奉請本尊。應致供養作種種事。若建道場先須淨地令堅固之。是故有結地界法。謂於此地有種種怖。或大小蟲居。或地上穢濁皆染此地。而則今以三密加持令清淨堅固也。印相以義作之。謂五輪之中空風地其性堅固。水火二輪其性輕弱。是故左右水與水相結。火與火結令堅固也。彼空風地其性如次無動無弱無落也。故今此合而不結也（小指是地。頭指是同。大指是空也）意密想印成火焔金剛杵形者。准金剛手菩薩所持杵也。謂彼金剛杵所置之處人非人等。乃至大力菩薩不能搖動杵及處地也。如來五智之所成故爾。以大指著地掣之者印默地也。謂空輪體無動無傾。由是之故以空輪指而印大地。同於空性令無動無傾也。經云。五智攝大覺地（云云）又五輪塔。是大日周遍之形。是故知五輪五智同義也。所以今以五輪堅固印想成五智金剛杵也。問。今印之形是五輪堅固之義也。而何唯名結地界印不列餘輪名耶。答。五輪中以地爲諸凡聖所居。是故今不列餘輪唯取地名。就中水火輪動時其上地輪亦有震動。而今印結水火令此堅固。又空風輪索有堅強性。是等諸輪皆爲地故而建立也。是故今唯名地界也。口密者以義爲眞言也。具不記祕密故。功能文中下至水際者。依諸經論案之。水論上有金輪厚三億由旬。其上有九大山八大海四大洲。而山入水至金輪際量八萬由旬也。又四洲地與八海上等。是故下至水際者金輪攝地三億八萬由旬也（一由旬者以六町爲里。爾十六里也）金剛座者成佛之處。在中天竺摩伽陀國菩提樹下。有堅固力能持。此故爲受佛位處二乘之類不能居上。唯成佛時得坐此座。天魔外道不能稽留也。少加功力速得成就者。地成堅固故諸地上所有萬物。即得成就也。行亦准之。經云。風依空住。空體無故風亦無常。不依風住。風無常故水亦無常。地依水住。水無常故地亦無常。地無常故地所有一切有情非情皆悉無常。又云。空雖無體尚有名字。名依體立。是故虚空猶有。若無虚空餘何而住也。空即有故風力堅固。餘輪亦爾。今印是五輪堅固形也。所以即於此地上作事速成就也。夫依所空故行亦難成。而今於依所地悟有堅固義。故少加功力速得成就何況多功哉。既得淨所居地令此堅固。次必可結周迴。是故有方隅金剛牆。法方者四方也。隅者四維也。令無隙穴故方兼隅也。金剛牆者其結界形也。結者不散義。界者所依之境界也。印相表牆形也。牆形與前印相相似故准用耳。但側立之也。意密者想印金剛杵形。是四方牆各角有金剛撅。撅形金剛也。謂獨鈷杵也。開二大指竪之者表其撅形也。是故無量壽軌中此印名金剛撅也。右繞者入正義也。三轉者。一師云。表三重結界。又一師云。重功故致三轉。謂無上世尊尚爲懃重用三言。況餘人哉。又一師云。人身爲三惑所纒不得堅固。是故今對治彼惑故用三也。今突之。先一師説諸人不用。以後二師説爲宜耳。標心大小者等前地界廣也。功能中諸佛菩薩者引大敗小也。敗小者除三種魔。謂天魔常隨魔地魔也。難調伏者天魔魔醯首羅等也。毘那夜迦者此云象鼻有因縁。是常隨魔也。夫天地魔有來時不常。而是毘那夜迦恒常隨逐一切有情。是故名常隨魔。外人所呼荒神是也。毒虫利牙爪者是地魔也。就地魔有十二畜。三十六禽獸等。是皆利牙爪者也。口密者以義爲眞言也。既調淨結護地及方所竟。次須嚴淨大壇場也。是故有觀法如文。祖師名道場觀。爲聖衆集會故名爾也。壇者平坦之形也。在地界上金剛牆内。八葉大蓮花者有染不染義。染者不離泥故。不染者而此蓮花不染塵垢故。以譬佛菩薩雖處生界而不著煩惱也。然佛菩薩安住四徳四行利益衆生。所以行者觀置八葉爲佛菩薩遊住之處也。師子座者形有四足不傾無畏。是故喩師子也。座者是所居之補也。樓閣者二重殿堂也。表佛界衆生界同不離也。安貴之舍名爲殿。集會之處名爲堂也。瓔珞者貫種種珠處處垂下也。表萬行波羅蜜也。繒者絹也。今取白色。以此絹迴懸殿内之上。綵者五色綵也。以此綵結前絹處處而垂下。表諸佛淨界。雖離五大而爲利生有五大種色也。幡者諸佛三昧耶。破諸魔軍令入正道也。如世戰時隨旗靡知所趣也。彼戰旛鬼形也。令人遣邪惡處。今佛法幡是菩薩形。隨飄動令入佛道也。蓋者上空之覆。表上譽無畏義也。寶柱者表依的堅持之義也。妙天衣者非三界世天所服之衣。今天衣者法身功徳天然覆護之義也。香者戒香普薫也。雜花者表種種修因感果也。又身業莊嚴也。音樂者音是讃佛法之韻。樂又生喜悅之響也。此二是口意莊嚴也。寶瓶者表盛滿功徳也。閼伽者無染無垢之義也。飮食者表根力覺道増長也。摩尼爲燈者表内外清淨也。問。此法行儀皆用三密。而何此觀無印眞言。答。三密不闕。而今以觀法爲旨故不明印。但傳師云。用定印多觀也（云云）又一師云。觀後有偈頌。頌印與合掌相應。而則前用入定印。後改作合掌。似別異而以頌爲此行口密。是故先作合掌印。次作觀行不改合掌。而誦偈也。是故成就三密也。偈頌者以我功徳力等也。後師以此偈名爲三力偈。力字有三故也。案云。由行者本有功徳力故蒙如來加持力。然法界力相應作諸供養也。就合拿三部行各異。謂若佛部行用虚心合以理爲形。謂非有非空義也。又境智冥合義也。所以佛以空理而現形相。此印形亦爾。雖合而掌虚。雖虚而合也。蓮花部用蓮花合。金剛部用金剛合也。夫事供易散易損。有形故。而今理供雖無其體存形。於意想故。不散不損爲實相莊嚴。即是道場觀也。又貧道行者難儲已前種種莊嚴。是故唯以觀成也。誠與理合也。今雖與理合但是行者恣自作也。而不知成不成。是故更依虚空藏菩薩加持。令前所觀必定成就也。是菩薩從於虚空雨種種供。空雖無所有而成諸事。此大菩薩能入此虚空定雨種種物。供養諸佛成就衆生故名虚空藏也。於無福種者自然令得財法二施如大虚空。雖無諸種而觀諸相也。是故今依此菩薩三摩地成就理供。令諸聖衆各得受用也。普通供養者。行者雖住於此修瑜伽供養伽。由此菩薩福徳智惠功徳力故。亦於一切諸佛世界雨諸供養雲海供養諸佛故名爾也。二手合掌者福智相合義也（左手福右手智）二中指外相叉者結伏惡業義也。二頭指如寶形者。是虚空藏菩薩福徳三昧耶形也。寶即如意寶珠也。譬如輪王寶珠依十善多雨財寶。若起惡心不雨財寶。此如意珠亦復如是結伏惡業。雨種種莊嚴也。謂二中指火。輪也。五大輪之中火有熱動滅損之性。以譬惡業。所以今伏此惡出現寶珠。雨種種供也。意密者更觀以前莊嚴等故今不記也。眞言四遍者爲成以前四種觀法也。謂四種者大壇寶座樓閣及諸莊嚴具等也。或經云。虚空藏菩薩自言。我與如來定光佛所得無邊身。爾時手執四大寶珠。照明十方微塵佛刹化成虚空（乃至）諦觀四大無依妄想生滅。虚空無二佛國本同於空（云云）是以知。持四大寶珠觀四大種同於虚空。一切佛國同於一空。一空故一切佛土爲一佛土。爲一佛土故我此道場爲佛淨土。是故誦四遍也。表四大寶珠珠性清淨。雖雨諸財此財非内畜非外入。不謀前後不擇多少。如大虚空其性清淨成種種寶也。口密者。虚空雖空出生諸事。空是金剛性。以是等義爲眞言也。功能中所想供養具者。指前所觀莊嚴也。
    既調淨道場竟須奉請本尊爲其所主。是故有送車輅法。車輅譬行者等衆生。謂車者輪雖迴轉而其座所不迴轉也。衆生亦爾。業報雖迴而其菩提性不轉也。故有論云。雖恒處地獄不障大菩提（云云）而則行者作是思惟。由業報故于今流轉。然今覺知一切有情有菩提性。於我有菩提性故本尊即來類我。如地上金剛遂入地中至金剛輪處。是同性故爾也。如是念時心即清淨猶如澄水。唯願本尊如一月光影。普臨萬水雖無動無來而臨我心。今表業雖迴而性不轉故用車輅也。印相依形作之。謂天竺車輅形也。意密中金剛駕者御者也。用三部使。謂若佛部行用不動尊。若蓮花部行用蓮花軍荼利。金剛部行用金剛軍荼利也。乘空而去。於本尊世界者虚空爲路也。去者遣義也。以空爲路有二義。一者乘空如實際之理無來而來。表此義爾。二者若三部衆外金剛部衆等爲尊故作無見頂相之想。所以上空爲路作請。應請而來也。口密眞言初字是歸命無見頂相義也。終字是三解脱門義也。門者出入義也。本尊隨行者意雖作空義而示身有出入。雖無相而現來相。雖不可願而爲衆生往昔發誓。由如是本誓不越故而現。隨衆生出隨衆生入。今顯此義也。眞言正義顯無來而來義也。既得去車輅亦須催還。是故不散前印請車輅也。先作觀想。次誦眞言三遍。與訶字等以大指向身撥中指。此是催勸車義也。今請故向身撥之。若發遣時向外撥之。但隨三部行置此印處各異。若佛部行擧印於頂。若蓮花行當印於口。若金剛行當印於心前。不改置處隨撥稍引散之也。眞言爲三。初從那字至唵是歸敬句。次勸請之言也。次結成句也。正眞言中羯利沙也者請句也。是故若發遣時除此句更加蘖車句。既雖本尊來而住堂外虚空不入道場。此即有結界三昧耶故不妄入也。上文云。諸佛菩薩尚不違越。是故本尊要更應待行者之許請也。依之有請本尊三昧耶降至於道場法也。印相以義作之。二手是定惠。定是表理。惠是表智。内相叉者。内是不顯露貌。即表冥義。相叉是不離散貌。即表合義。此是法身如來理智冥合標幟也。以此爲本印。隨三部行相異。從前理智冥合義出三部聖衆。若佛部行以二空指向方招之。表諸佛以空空現形也。若蓮花部行左大指入左掌。以右大指向身招之。此是掩左道空計而立正道妙空。是菩薩大悲方便也。若金剛部行右大指入右掌。以左大指招之。此是佛菩薩隨衆生意作利益故祕順慈體。更現逆忿怒之標幟也。意密者觀本尊入於道場。尚乘車輪不坐於壇。何以故。行者欲撰聖衆故。若有凡衆令在外也。既准地於金剛座豈未悟凡衆得坐其上哉。是故本尊及純聖衆與行者堪爲處坐。所以今欲撰内捨凡故行者意想不直定。依此本尊暫不下車結護之後應正著座也。口密者本文如次列三部心眞言末總加行來句。但隨前印相應用其一加來句也。本文云。出蓮花部心印不烈餘二者。蓮花部心印是觀自在心密印也。此菩薩通三部。所以現佛於頂。顯菩薩於形。論壽於金剛。謂衆生界不盡故此菩薩壽命不可破壞。是故唯出此菩薩印。而於眞言烈三部心也。本尊來時所從聖衆皆共發來。聖衆亦有所從聖凡皆倶。凡中有未悟者有依障者。是故招聖應入界内。止凡可令在法界之外。所以今用明王印等辟除依障者也。三部各有忿怒明王。謂佛部無能勝明王。或師用不動尊。或經中以最勝金輪佛頂爲佛部明王。蓮花部馬頭明王。金剛部降三世隨部用一也。而今本文安馬頭觀自在三密者。此明王誓願現形本迹通三部故也。印相依形依之。謂馬頭形也。有法名馬口印。是大明王噉食無明諸障。盡破摧衆生諸恐怖（云云）謂如大馬口海呑納衆流。表示此故頂現馬頭。有人云。百川異流同會一海。海沒牝馬口不増不減。此觀自在亦如是也。謂諸佛菩薩慈悲方便種種雖異悉攝入觀自在身。而不増不減。如大海中牝馬口也。是故現馬頭也。今印是其形也。爲辟除逆者以印左轉。左表逆。逆不順義也。令此諸逆還入順故右轉右表順也。有三惑故作逆。有三善道故歸順。所以左右各三轉。堅固大界者翻逆歸順故不作來嬈亂相。如有堅固大界。以要言之。重重作界不如降伏彼令入正也。是故右轉名界也。意密如文。或師云。觀行者身爲彼明王（云云）口密以甘露出生除諸熱惱等義爲眞言也。先既雖結方所爲奉請招入本尊故暫不結上方。而今已請本尊撰入聖衆竟須結上方。是故有上方金剛網法也。印相依形作之。謂以其印於頭上轉。以掌向下 似網形。不可破壞故名金剛也。意密者雖安印於頭上近處。而由法威徳力自然而騰結於虚空聖衆之上也。口密者以義理名體力用爲眞言也。夫地用金剛方隅用牆空用網者准世間法。謂輪王所住之處等也。就結界而上方有三部聖衆威焔高昇也。下界亦觀以火炎金剛杵。而印以水際深厚量。然就方隅似無威炎。是故更作火院法密縫者無隙之義也。印相依形作之。意密如文。行者雖居結界之内從印出火炎。此炎現於牆外。其金剛牆不壞不燒以法威徳力故也。如燒鐵釜内。若火増時侈外之物熱。即煙乃至所燒。而其釜體無出火穴也。口密以名義爲眞言也。依報莊嚴既備。結護作法亦畢。離内外怖顯法威徳。次須令本尊安座。廣陳供養作正報莊嚴。唯三部衆法樂自滿何有求供。而令衆生得大果故應同衆生即來受供。而則准世間法令來著。聖者浴其二足。是故有獻閼伽香水法。閼伽者翻爲無濁。是清淨義。香水者香有普義。水有淨義。所以然者普遍清淨之義也。以種種妙香入薫水（云云）印相捧器。若佛部行擧器於頂。蓮花部口。金剛部心。而奉上之意密如文。夫果位萬徳必籍因位萬行之相。而則爲除凡下煩惱即浴聖尊下足也。口密眞言爲三分。初八字是歸敬分。謂歸命普覺衆也。次正眞分虚空染淨義也。次結成分也。本尊浴足已畢須著座處。是故有獻蓮花座法。三部衆中或有處月輪者。或有坐蓮花王座者。或有坐七寶師子座者。或有虚空爲座者。或有寶衣爲座者。或有坐水上者。或有居山峯者。或有座盤石者。或有坐禽獸者。如是種種由往昔誓所坐不同。而今行者通以蓮花爲尊座者。爲自身出穢濁中得清淨身也。又如世人各於私宅所坐之座雖有別異。若人儲一色座請諸異人。人受請來著彼處。著所施座。今亦如是。諸聖所居之處其座雖異。受行者請來著之時不嫌蓮花座也。一師云。諸尊不捨本座。更座行者所獻蓮花之上也。印相依表。觀法如文。口密以形名爲眞言。謂開敷花名也。功能文中有二。有大小故。十地滿足者此教純大乘故極喜離垢等菩薩十地也。是下根行者所感也。若大機者不轉此身得覺位。是故更云。當得金剛座也。閼伽花座是但來坐時之儀。非正供養也。於此本尊安座已竟。又時即至須修正供養作種種法。是故奉上五供隨力辨之。先塗香。香利細末草木等香宛之。次花鬘用時花。或師云。准大法隨息災等六法用異色花（云云）或通用木榓葉。是香色而似西國昷鉢羅花（此云青蓮花）以此花奉上世尊速疾證理。何以故。青是黄而黒。黒而黄。爲一色也。又青色變時而成黄色。以譬煩惱菩提雖不二而滅煩惱證菩提也。此花無菓付其菓於行者也。謂花開果結。譬因行果證。而以無果青花奉之者行者疾得其果。謂奉上之時名因。於其果者行者感得也。而此土青花色難有。但榓葉相似。又此葉夏冬不改香色無失。是故用之。鬘者要非結成之形。但是㰅花以為花鬘也。以鬘嚴道場佛地者。鬘是人天頭首莊嚴也。而今以本尊爲無上之首。故以鬘嚴之也。次燒香。依燒出香之物草木等香充之。次飮食。行者所食之物充之。次燈明。草木清淨油非血肉之油也。供養之本爲嚴本尊也。嚴尊則爲滿其福也。欲嚴身者先應塗香。是故先奉塗香。次有花供也。西域諸人以油末香塗觸身已種種莊嚴。今准彼也。又由獻塗香故行者得五分法身。塗本尊身故。由獻花故行者得三十二相。嚴尊身故。又經云。若無香花供雖生淨土少身莊嚴（云云）是故知。由香花供故得身莊嚴也。莊嚴身已須滿徳。是故有燒香供也。有經云。道風徳香薫一切。又金剛界云。眞如薫焚香（云云）徳滿可果圓長養諸法。是故有飮食供果圓可明智惠。是故有燈明供行者悉應感其報也。一説云。塗香供者供養本尊身根也。花鬘供者供養本尊頂相也。燒香供者供養本尊鼻根也。飮食供者供養本尊舌根也。燈明供者供養本尊眼根也。如是供具唯在本尊之前不似普遍。是故更以三密加持皆成清淨廣多供養雲海。令諸聖衆各得受用。所以有普供養法也。印相合掌右押左交指者歸敬諸尊。以正直心掩邪見之相也。是故諸供養物皆成雲海雲者。忽然普周之義。海者深廣利益之義也。夫聖衆不耽世財唯悅信敬。離諸貪愛破諸疑故。若起信敬歸依者雖少供而諸聖衆同時納受。若歸佛法豈不破邪見哉。是故歸敬破邪之相名普供印也。破邪故諸聖衆生大歡喜同時受供。是故名普供。如外人請冥神邪魔欲供之時。先啓背内之由。爾時彼神歡悅受諸供養。今亦如是。於印現破外邪之相。諸聖尋喜受供養也。意密如文。口密以歸敬普覺衆供養一切虚空性普遍等義爲眞言也。已上十八作法通一切尊故出之。而弘於世也。次可有種種法。唯隨尊異故今不記之。然准餘法則可有讃嘆法。入三摩地法。本尊三密加持法（根本印等是）念誦法。更入三摩地法。普供養法。閼伽水法。更讃歎法。發願法。解界法。奉送聖衆法。三部及護身法。出堂修善法也。本尊身上示果位相好。是故光供養身。身如之中頂鼻舌眼殊有奇異妙相。是故重供養之。供諸相竟須作讃嘆。謂正尊徳由稱揚故彌増威力。所以有讃嘆法。夫三部正尊從一切衆生眞實之之性而出故由稱讃益也。魔衆冥道不爾。謂諸魔冥道由一切衆生雜穢虚妄之性而生故呼名時失力即去也（云云）或師云。此讃嘆法是供養本尊耳根并音聲之相也。是故用雅妙音（云云）印用合掌。觀本尊徳三密不闕也。供養諸相讃嘆尊徳已竟須亦供養本尊意也。是故有入三摩地法觀本修因本誓應化之形種子。是因無體依言顯之。是故用字義。字義即爲言體故也。三昧耶形是本誓也。相好形體是應化也。以要言之。觀三身也（有印明）加持行者與本尊同。是故以本尊三密而印自身令成就也。所作已辨自身既成本尊。是故更念誦古尊眞言。可令増威益力利益衆生也。所以有念誦法。二手持念珠爲印。觀隨三部各異（在別）念誦法已畢。是故更入三摩地令法力増也。本意所作已竟。本尊即欲還本土。是故更作供養讃嘆。供養已竟奉閼伽水以充漱口。准世間法也。謂來著時先浴足受食。還時漱口也。由洗足故除外塵。由漱口故除内書也。塵者煩惱異名也。一師云。念誦已後而供自身身爲尊故（云云）問。前既從行者三輪出三部聖衆。應是仰本尊。何更別請他土尊。答。三部衆是新從自身出。恐是淺矣。是故請本古尊蒙加持也。故名本尊其中請一尊爲本尊者。任行者所依而已。本尊既受閼伽將欲還本土。是故須期當來發願。發願已竟爲送本尊故作解界法。解先結界也。夫結界解界隨行者意想耳。是故結解任竟也。以前火院法左轉也。次正送聖衆已恐魔替來。是故更作三部護身法等。次出堂令法不懈故廣作佛事。故爲嚴守護者故恒常作善。故或誦大乘。或作印佛印塔等佛事。以諸雜食施與十方一切冥道。後以法味令飽滿之。毎日如是。或三時。或六時等也。此殊勝行法一往雖如斯。又隨師師意解有増加法。名爲私記。謂先於堂外修淨三業三部護身等（或本用三部心少被甲）然後入堂。此是具諸威儀身爲法器也。有師云。堂外修淨三業三部等法。又入堂更修之者。就三業有二。一假三業。謂身有觸垢之業。口有食噉雜味之業。意有攀縁雜念之業。淨此等業得入堂内。二實三業。謂十惡業也。入堂已後正除此業也。是故堂外堂内再修之也。又堂外用三部心者。以淨假三業故身爲現佛之器。口意爲應現二部之器。而得是法器入堂已後正得現之。是故堂外堂内同修三部。但堂外非正修行。恐尚有障。是故用心印明心者非正體。唯得内徳法器也。非正得現之。是故堂内更修三部三昧耶護身被甲等。准之可知。如是雖淨三業等是尚堂外非深行。恐尚有現穢。加之衣服等垢猶有是。故堂外置香水灑之。或置香象等入堂已竟須備供物等。或加持令淨。隨師竟解不同。仍不記之。又一切行法皆有五悔法。是菩薩行。謂作禮。懺悔。隨喜。勸請。發願等。仍加修之。如是行法所念隨事。是故啓白事同。其次准餘作法修神分·過去分·國主諸息分·兼一切祈願次第顯然也。或准大法用振鈴法。是召請發遣時修之。驚覺歡悅之義也。或結護法作已修示三昧耶法。是此由結護故凡衆在外。令此等衆具佛三昧耶也。是不捨義也。諸行悉竟須作迴向。是故加迴向文。如是行法須奉上部母乃至菩提道場令不退失。是故修部母法。佛部佛眼尊。蓮花部白衣。金剛部𣏌莽雞也（印明在悉地）如是行法寔一一雖慎之所犯自多。是故用懺悔印明等謝之。又所落自有是。故修補闕印明等也。又時時伽陀。或依古説。或恐自造陳之以前種種行法次第。或前或後次第隨師作意各不同。而意趣非誤者彼此不可論諍。皆依師資相承故。我爲初心始行之人略記如是。大概奉上大日金剛薩埵等衆。唯願證知令一切衆生得菩提智。又此法隨尊得名。謂根本印明讃嘆等加隨樂之尊。隨其本尊名。如無量壽儀軌如意輪虚空藏等佛菩薩金剛天等法也。於深義者金剛薩埵應更出現加解釋矣。

十八道義釋一卷
    仁安三年二月五日於理趣院書了。
    範杲。
    一交了。
