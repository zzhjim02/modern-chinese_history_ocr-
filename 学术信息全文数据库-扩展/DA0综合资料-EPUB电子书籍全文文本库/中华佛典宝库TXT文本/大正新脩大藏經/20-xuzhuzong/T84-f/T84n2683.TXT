　　《大正藏》第84卷No.2683


　　No.2683
　　往生拾因
　　念佛宗永觀集
　　夫出離之正道其行非一。西方之要路末代有緣。然貪著於名利發心惟難。馳騁於四方坐禪無人。嗟乎去去不來盛年殘日稍闌。來來無去衰齡餘年復幾。是以澄心於小水魚。歎露命日日減。係念於屠處羊。悲無常之步步近。況乎世間春來夢榮華何實。人身水上漚浮生誰留。隱山海仙未免無常之悲。籠石室人終遭別離之歎。實一生假棲豈期永代乎。而今倩思受何病招何死哉。重病惡死一何痛哉。雪山不死藥驗失。耆婆醫王方術盡。無常暴風不論神仙。奪精猛鬼不擇貴賤。生死必然。誰人得免。莊嚴論云。若人臨終喘氣麁出。喉舌乾燋不能下水。言語不了視瞻不端。筋脈斷絕刀風解形。支節舒緩。機關止廢不能動轉。擧體酸痛如被針剌。命盡終時見大黑闇。如墜深岸。獨遊曠野無有伴侶（已上）然則形無常主。只有守屍之鬼。神無常家。獨跰中有之旅。悲哉冥冥獨遊一人不從。重重被嘖誰訪是非。何況一墮惡趣受苦無窮乎。誠出離之行誰不勵之哉。幸今値彌陀願。如渡得船。如民得王。巨石置舟過大海於萬里。蚊虻附鳳翔蒼天於九空。況乎行者至誠相應本願。然日月如走冥途在近。若競餘日不勤者遇淨土教又何時。早抛萬事速求一心。依道綽之遺誡火急稱名。順懷感之舊儀勵聲念佛。有時五體投地稱念。有時合掌當額專念。凡厥一切時處一心稱念。依於小緣不退大事。難値一遇。豈惜身命
　　念佛一行開爲十因
　　一廣大善根故  二衆罪消滅故
　　三宿緣深厚故  四光明攝取故
　　五聖衆護持故  六極樂化主故
　　七三業相應故  八三昧發得故
　　九法身同體故  十隨順本願故

　　第一一心稱念阿彌陀佛廣大善根故必得往生。阿彌陀經云。不可以少善根得生彼國。若有善男子善女人。聞說阿彌陀佛執持名號。若一日若二日乃至七日一心不亂。其人臨命終時。阿彌陀佛與諸聖衆現在其前。是人終時心不顛倒即得往生（已上） 問。設使心專只念佛名。未爲大善。那得往生 答。稱讃淨土經云。得聞如是無量壽佛無量無邊不可思議功德名號等（已上）西方要決云。諸佛願行成此果名。但能念號具包衆德。故成大善不廢往生（已上）故知。彌陀名號之中即彼如來從初發心乃至佛果所有一切萬行萬德皆悉具足無有缺減。非唯彌陀一佛功德。亦攝十方諸佛功德。以一切如來不離阿字故。因此念佛者諸佛所護念。今此佛號文字雖少具足衆德。如如意珠形體雖少雨無量財。何況四十二字功德圓融無礙。一字各攝諸字功德。阿彌陀名如是。無量不可思議功德合成。一稱南無阿彌陀佛即成廣大無盡善根。如彼丸香僅燒一分衆香芬馥。亦如大網少牽一目諸目振動。故雙觀經云。其有得聞彼佛名號歡喜踊躍乃至一念。當知此人爲得大利。即是具足無上功德（已上）凡夫行者煩惱胎中一稱南無阿彌陀佛。此一音聲勝餘音聲如頻伽卵聲勝衆鳥  問。善惡諸業熏習所成。設雖衆德具足名號一念何得無上功德  答。未必可然。於彼八十萬億那由他劫。爲阿耨菩提行前五波羅蜜功德。比聞壽量一念功德。千萬億分不及其一。故彼偈說。又於無數劫住於空閑處。若坐若經行除睡常攝心。以是因緣故能生諸禪定。八十億萬劫安住心不亂（擧一略餘）有善男女等聞我說壽命。乃至一念信其福過於彼（已上）一指剪時五體不安。一念信發萬善自動。是以功德勝劣不由時劫長短。釋尊壽命功德如是。無量壽佛功德何別。故阿彌陀思惟經云。若轉輪王千萬歲中滿四天下七寶布施十方諸佛。不如苾芻苾芻尼優婆塞優婆夷一彈指頃坐禪以平等心。憐愍一切衆生念阿彌陀佛功德（已上）故經說下輩云。乃至一念念於彼佛。以至誠心願生其國。此人臨終夢見彼佛亦得往生（已上）是故彌陀一念功德深廣無際。如來廣說不能窮盡。不爾何因速得往生。一念尚爾。況十念乎。況復一日七日念乎。何況一生不退念乎。彼千手觀音說圓滿陀羅尼。先勸念本師彌陀。普賢大士現行禪師道場。同教念阿彌陀佛。實知。彌陀名號殆過大陀羅尼之德。又勝法華三昧之行。故但稱佛名直至道場。況往生淨土豈有留難。我等有何宿善幸今値此佛號。無上功德不求自得。淨土之業便以爲足。當知人中芬陀利華。依之十方恒沙諸佛出廣長舌各垂勸進。是表實語。可取仰信。彼鷲峯妙法多寶一佛證明。又王城金典四方四佛俱說。凡厥處處集會道場不如今說舌相證誠之盛矣。設雖彼伏怨世界疑惑者。豈不信受哉。是故雙林決斷之筵。於淨土一門更無疑決矣。如大論云。婆羅門城王作制限法。若有與佛食聽佛語者輸五百金錢。其後佛到其國。入城乞食。衆人閉門。鉢空而歸。是時有一老女。持破瓦器盛臭潘涳。出門將棄。見佛鉢空漸來。思惟。如是神人降身行乞愍一切故。信心清淨慚愧白佛。且欲設供更不能得。今此弊食須者可取。佛知其心受其施食微笑。出五色光普照天地。告阿難言。是老女施佛食故。十五劫間天上人中受福。快樂後得男身。出家學道成辟支佛。爾時佛邊婆羅門立說偈言。汝是日種刹利性。淨飯國王之太子。而以食故大妄語。如是臭食報何重。是時世尊出廣長舌。覆面上至髮際。時婆羅門忽然合掌白佛。若人舌能覆鼻言不虛妄。何況髮際。心開意解。五體投地。悔過甚深。時佛爲種種說法得初道果。即擧手大聲言。一切衆人甘露門開。如何不出。城中一切婆羅門皆送五百金錢。與王迎佛供養。破制限法永歸佛法（略抄）予抄此文翰與淚俱。其證小事釋尊獨至舌相於髮際。今說大事諸佛遍覆長舌於大千。彼婆羅門城王尚翻邪見歸佛法。何況念佛行者誰不信受哉。又彼妙良藥施一病比丘。或孝養父母。奉仕師長。或一日一夜持八齋戒持沙彌戒。此等世善尚得往生。何況得聞阿彌陀佛不可思議功德名號一心稱念。引彼麁善況此妙因。練磨自心深生信解。疑者云。如前所引教理雖然疑念難絕。是即非他。罪業之身忽生淨土。仁所疑執罪業身者。爲過去業爲今生業。若疑宿業者何受難受之人身。又値難値之佛法。若有重罪人身尚難。何況佛法。疑者云。雖有重罪由人業勝惡不能遮。人報已盡苦果當受。今聞仁疑返更增信。彼人趣業惡尚不遮。何況淨土業。若疑現業者。造五逆者具足十念滅罪得往。何況餘罪。疑者云。彼造逆者由宿善強臨命終時。遇善知識具足十念即得往生。又由仁疑彌以增信。逆者十念宿善尚強。何況一生不退念佛。故念佛三昧經云。若有善男子善女人聞此念佛三昧名者。當知彼人非唯二三四五如來所乃至無量阿僧祇如來所種諸善根。已過無量阿僧祇。爾許如來所種諸善根。厚集功德。而獲聞此三昧王名字少分。何況受持讀誦。如法修行爲多人說（略抄）又下賤貧人獲一瑞物而以貢王。王慶重賞忽爲富貴。豈疑貧賤不爲富貴哉。世間瑞物其功尚爾。何況彌陀寶號功德。是故行者不應自疑。又五不思議中佛法最不思議。佛法中彌陀名號殊不可思議。豈以思議心測不可思議法。勿以愚夫智疑如來境界。道登四果尚忘珠於衣裏。位高十地猶隔月於羅穀。況薄地凡夫乎。況底下異生乎。嗟呼哀哉。疑覆大千之誠言。信愚小心之臆說。爰有疑者忽然開悟。合掌卷舌流淚。予即爲教鼓音經文云。若能深信無狐疑者必得往生阿彌陀佛國（已上）實疑心懈怠往生之重障。若得信精進自具念定慧。念佛是念。一心是定。厭穢欣淨即是智慧。五根既立。豈留六道乎。又防護三業而不放逸是戒心也。是護心也。願求淨土是願心也。念佛功德迴向菩提施與衆生是施心也。是迴向心也。既具菩薩十信。盍昇九品蓮臺哉。夫未出三有火宅雖朝暮之悲歎。今値大善名號是一生之大慶。豈不棄衆事念佛號哉。若今生空過。出離何時。傳聞有聖。念佛爲業專惜寸分。若人來謂自他要事。聖人陳曰。今有火急事既逼於旦暮。塞耳念佛終得往生。是故寤寐稱念片時不懈（無間修也）六時禮敬四儀不背（恭敬修也）念佛爲宗不雜餘業（無餘修也）終無退轉畢命爲期（長時修也）念佛一行既具四修。往生之業何事如之。般舟經云。時有跋陀和菩薩。於此國土聞有阿彌陀佛數數係念。因是念故見阿彌陀佛。即從啓問。當行何法得生彼國。爾時阿彌陀佛語是菩薩言。欲來生我國者。常念我名數數專念莫有休息。如是得來生我國土（已上）是故一切時處一心稱念。晝夜寤寐勿有間斷問。凡夫行者心如野馬。專念佛名何得無間答。誰言初心行者全不雜起餘念。導和尚云。若貪瞋等煩惱來間隨犯隨懺。不隔念隔時隔日。常使清淨亦名無間修（已上）又爲散亂人觀法難成。大聖悲憐勸稱名行。稱名易故相續自念晝夜不休。豈非無間乎。又不簡身淨不淨。不論心專不專。稱名不絕必得往生。運心日久引接何疑。又恒所作是定業故。依之但念佛者往生淨土其證非一。如彼播州沙彌教信等之其仁也。本朝孝謙天皇御宇。攝津國郡攝使左衞門府生時原佐通妻者。出羽國總大判官代藤原榮家女也。然而年來歎無子息。每月十五日沐浴潔齋。往詣寺塔祈乞男子。經三箇年既以懷妊。天應元年（辛酉）四月五日平產男子。而兒已及七歲母不事家業。有愁嘆色。夫奇問云。仁何有不例氣色乎。妻答云。生子漸以成長。至于今者欲爲尼偏念佛。然而順夫之身思徒送日。夫聞是語云。仁所思尤然。我同剃髮共可念佛。於兒童者談付他人。兒𥩳耳聞之。瞻面浮淚。自此以後已止遊戲。明朝乞食僧立於門外。家女悅以請入供養即乞出家。僧云。未至衰老。不臨病患。今求出家。是爲最上之善根。聞此彌以喜悅。夫妻共剃頭。時年夫四十一妻三十三也。次七歲童子同乞出家。共受戒了。修行僧留住教經典勸念佛。小僧名注勝如。教阿彌陀經並不輕作法。如此三箇年。其後件僧不知行方矣。延曆十四年（乙亥）二月十八日朝。入道與尼共同沐浴讀經念佛。至于夜半兩人命終焉。時家中男女不知之。勝如於傍打金鼓唱佛號。近隣聞驚問訊之。又一周忌了勝如修不輕行。已得禮拜十六萬七千六百餘家。以此慧業迴向二親。不輕之間每臨門門香氣自熏。見聞道俗皆以奇之。其後登勝尾寺。證道上人爲師。學顯密正教。已經七箇年。遂卜寂寞地。別結構草菴。修念佛定五十餘年。味道忘疲五日一飯。禁斷言語十二箇年。同行弟子相見尤希。于時貞觀八年八月十五夜空聞音樂。奇思之間人叩柴戶。唯以咳聲令知有人。戶外人陳云。我是居住播磨國賀古郡賀古驛北邊沙彌教信。今往生極樂之時也。上人明年今月今夜可得其迎。爲告此由故以來也。然間微光僅入菴細樂漸去西矣。勝如驚怪明旦遣僧勝鑑令尋彼處。勝鑑不論晝夜發向彼國。每對往還人問教信之往生事。敢無答者。稍見彼賀古驛北有小廬。當其廬上鵄烏集翔。漸近寄見群狗競食死人。傍大石上有新髑髏。容顏不損。眼口似咲。香氣薰馥。又臨廬内有一老嫗一童子相共哀哭。便問悲情。嫗曰。死人是我夫沙彌教信也。去十五夜既以死去。今成三日。一生之間稱彌陀號晝夜不休以爲己業。雇用之人呼爲阿彌陀丸。是爲送日計已經三十年。是童即子也。今母與子共失其便不知爲方也。於是村里男女往還。道俗具聞勝鑑之來由。星馳雲集。迴彼髑髏歌唄讃歎矣。勝鑑速還陳上件事。聖人聞此自謂。我年來無言不如教信口稱。恐利他行疎焉。以同二十一日故往詣聚落。自他共念佛（云云）明年八月一日本處隱居。至于期日出堂沐浴。語弟子等。教信之告相當今夜。今生言談此度許也。抑淚入堂辨備香華。線付佛手念誦如例。然間漢月影靜松風聲斜。漸運漏剋到夜半程。樂音髣聞。異香且芬。聖人合音念佛。聞者歡喜不少。光明忽照紫雲滿室。上人向西結印端坐入滅。時年八十七。遺弟等悲喜交集。雙眼流淚。結緣上下二百餘人。三七日夜圍繞彼屍不斷念佛。此間香氣猶以不絕。結願之後將以火葬。手印不燒在於灰中。忽起石塔安之既畢。今號燧石塔之是也。具載彼上人傳焉。雖在家沙彌前無言上人。是依彌陀名號不可思議也。教信是誰。何不勵乎。練磨其心稱名不退。彼常念觀音者尚離難離之三毒。況常念彌陀人盍往易往之淨土哉。若常途念佛不能勇進。依此經說修臨時行。要須閑處料理道場。先於西壁安彌陀像。若一日若七日。隨堪莊嚴。隨力供養。持戒清淨威儀具足。每日三時或四時或五時或六時。每時三萬或二萬或一萬或五千。隨行者意發願回向專念勤修。如綽禪師七日念佛得百萬遍也。若七日夜勇猛精進至終焉之暮被彌陀之加豈爲永劫安樂不勵七日苦行乎
　　第二一心稱念阿彌陀佛衆罪消滅故必得往生。觀經云。但聞佛名二菩薩名除無量劫生死之罪。何況憶念。又說下品云。或有衆生毀犯五戒八戒及具足戒。如是愚人偸僧祇物。盜現前僧物。不淨說法。乃至作五逆十惡。臨命終時遇善知識稱佛名故。於念念中除八十億劫生死之罪。命終之後即得往生（略抄）僧祇物者龍興師云。此云大衆物。大衆共有此物用故。又有云。十方僧物。謂有施主爲供養十方僧。於精舍中施諸珍寶及薗林等。後有愚人不知後報攝取受用。故名偸僧祇物。次現前僧物者。現在僧所供養物。或以威勢而劫奪。或以方便而密取也。不淨說法者。住名聞室著不淨衣。坐有所得座所解說也。次五逆者。若依溜州五逆有二。一者三乘五逆。謂一者故思殺父。二者故思殺母。三者故思殺羅漢。四者倒見破和合僧。五者惡心出佛身血。以背恩田違福田。故名之爲逆。犯此逆者身壞命終。必定墮於無間地獄。一大劫中受無間苦名無間業。又俱舍論中有五無間同類業。彼頌曰。汚母無學尼（殺母罪同類）殺住定菩薩（殺父罪同類）及有學聖者（殺羅漢同類）奪僧和合緣（破僧罪同類）破壞卒都婆（出佛身血同類）二者大乘五逆如薩遮尼乾子經說。一者破壞塔寺焚燒經藏。及以盜用三寶財物。二者謗三乘法言非聖教。障破留難隱弊覆藏。三者於一切出家人。若有戒無戒持戒破戒。打罵訶責說過禁閉。還俗驅使債調斷命。四者殺父害母出佛身血破和合僧殺阿羅漢。五者謗無因果。長夜常行十不善業（已上）次十惡者。身三口四意三（如常）十中前四名四重禁。謂殺盜婬妄語也。若依十輪經於此四重中說近無間業。故彼經云。一起不善心殺害獨覺。是殺生。二婬羅漢尼。是欲邪行。三侵損所施三寶財物。是不與取。四倒見破和合僧衆。是虛誑語（略抄）設有此等重罪惡業。至心信樂。稱念南無阿彌陀佛南無阿彌陀佛。於念念中皆得消滅。何況餘罪。如彼大莊嚴佛滅後四惡比丘。十萬億歲四念處觀動修精進如救頭燃。而小乘行無滅罪故還墮無間。由此應信大乘滅罪之方法彌陀一念之功德。嘉祥觀經疏云。問。念佛三昧何因得滅如此多罪耶。解云。佛有無量功德。念佛無量功德故得滅無量罪也（已上）明知。彌陀一念功德無一善不生。無一罪不滅。故淨土業無如此行。曇鸞淨土論注云。今當以義挍輕重之義。在心在緣。云何在心。彼造罪時自依止虛妄顛倒見生。此十念者依善知識方便安慰聞實法生。一實一虛豈得相比。譬如千歲闇室光若暫至即便明朗。闇豈得言在室千歲而不去耶。云何在緣。彼造罪時自緣妄想煩惱虛妄果報衆生生。此十念者緣阿彌陀如來眞實清淨無量功德名號生。譬如有人彼毒箭所中截筋破骨。聞滅除藥鼓即箭出毒除。豈可得言彼箭深毒厲聞鼓音聲。不能拔箭去毒耶（已上略抄十疑安樂集同之）今云。一稱彌陀佛滅無量罪者。如一良藥治萬病也。謂呵梨勒遍治一切病。所以耆婆亡一切藥草皆啼。呵梨勒獨歌。餘草難識。治熱不治冷。治冷不治熱。若是呵梨勒遍治一切。無人不識。又摩尼珠置之濁水濁消水澄。彌陀寶號投之罪心罪滅心淨。又鴆鳥入水魚蚌悉斃。犀角觸泥死者皆起。毒藥尚爾。何況念佛。又安樂集云。問曰。若人能稱名號除諸障者。以指指月。此指破闇。答曰。諸法萬差。不可一概。名即法者如諸佛菩薩名號禁呪音辭修多羅章句等是也（今云。有聖人念佛爲宗。傍人夢自聖口金色佛放光出入。覺聞猶唱佛號。各即法者斯言誠哉）如禁呪辭曰。日出東方乍赤乍黃。假令酉亥行禁患者亦愈。又有人被狗所嚙。炙虎骨熨之患者即愈。或時無骨好摗掌磨之。口中喚言虎來虎來患者亦愈。或復有人患脚轉筋炙木瓜熨之患者即愈。或無木瓜炙手磨之口喚木瓜木瓜患者亦愈。吾身得其効也。名異法者如指指月是也（已上）稱名除障其理顯然。臨終迎接豈不信受。故說下品上生云。臨終彼佛遣化佛菩薩。讃言。善男子稱佛名故諸罪消滅。我來迎汝（云云）

　　第三一心稱念阿彌陀佛宿緣深厚故必得往生。觀經云。韋提希白佛言。諸佛土雖復清淨皆有光明。我今樂生極樂世界阿彌陀佛所（已上）十疑云。阿彌陀佛與此世界偏有因緣何以故得知。無量壽經云。末世法滅之時特留此經百年在世。引接衆生往生彼國。故知。彌陀與此世界極惡衆生偏有因緣（已上）夫如來說教潤益有時。釋迦末世彌陀施化。幸生此時。知機緣熟念佛往生何有疑乎。時機猶生行業難熟。故正法念經云。行者一心求道時常當觀察時方便。若不得時無方便是名爲失。如攅濕木求火（云云）安樂集曰。隨願往生經云。十方佛國皆悉嚴淨隨願並得往生。雖然不如西方無量壽國。阿彌陀佛與觀音大勢至。先發心時從此界去。於此衆生偏有因緣（已上）又悲華經說。我於往昔過恒沙劫。此佛世界名册  提嵐。有輪王名無諍念。有大臣名曰寶海。臣有一子相好具足。當其生時諸天供養。出家學道成阿耨菩提名寶藏如來。爾時無諍念王三月之間四事供養。又大王頂戴一燈兩肩荷二燈。左右手中執持四燈。二膝上各置一燈。兩足趺上亦各一燈竟夜供養。時寶海梵志白聖王言。人身難得諸佛難遇。大王今已具足。當發菩提心。大王答言。梵志我今不求菩提。我心愛樂世間供養如來。梵志復白。是道清淨。一心尚求（云云）大王復言。我今發菩提心教化衆生。而終不取穢惡國土。爾時寶藏佛即入三昧現十方佛土。時大王白佛言。以何業故取清淨土。以何業故取不淨土。佛告聖王。以願力故取土不同。聖王聞是語已。世尊我今發願云。願我成佛土中無有地獄畜生餓鬼。乃至願我成佛已。十方世界女人聞我名發菩提心者更復不受女身（略抄）故知。彌陀發心發願偏在此土。我等一國受生之間。或爲父母。或爲男女。或爲師長。或爲同行。生生世世更互有恩。靜思宿緣悲淚難抑。設雖一念引接何疑。又陀羅尼集經云。若四部衆將持七寶滿世界中。布施十方一切諸佛。不如一錢一華一香好心布施阿彌陀佛者。若作此功德一切諸佛菩薩金剛諸天等皆悉歡喜。死生阿彌陀佛國（已上）若非宿緣何必然哉。何況一心稱念佛號。又安樂集引須彌四域經云。天地初開之時未有日月星辰。縱有天人來下但用頂光照用。爾時人民多生苦惱。於是阿彌陀佛遣二菩薩。一名寶應聲。二名寶吉祥。即伏羲女媧是。此菩薩共相籌議。向第七天上取其七寶。至此界造日月星辰二十八宿以照天下。定其四時春秋冬夏。時二菩薩共相謂言。所以日月星辰二十八宿西行者一切諸天人民盡共稽首阿彌陀佛是以日月星辰皆悉傾心向彼。故西流也（已上）故恃宿緣深當一心稱念
　　第四一心稱念阿彌陀佛光明攝取故必得往生。觀經云。無量壽佛眉間白毫相有八萬四千隨好。一一好復有八萬四千光明。一一光明復有八萬四千色。一一色復有八萬四千枝。一一色光微妙赫奕遍照十方世界。念佛衆生攝取不捨（取意）行者其身所有黑業以光照故皆悉消滅。故儀軌云。無量壽如來不捨悲願。以無量光明照觸行者。業障重罪悉皆消滅（已上）我等如盲者被日照小分無隱。常懷懺愧愼不放逸。恨無明病所盲不見攝取光明矣。或閉目想之遙從西方清淨微妙種種色光。光光相次來照我身如落日光。其光青黃赤白紅紫碧綠等。又似赤而黃。如青而紫。如綠而紅。如是微妙一一色光無應譬類。行者留心數數念之。念念不絕。心心相續如渴思飮。以見爲期。或熱時是冷。如秋月光。寒時是暖。似春日照。或復尋光遙見西方。彼佛眉間白毫赫奕宛如日輪。則如盲者忽得明眼令心欣悅。故觀經云。觀無量壽佛者從一相好入。但觀眉間白毫極令明了。見眉間白毫者八萬四千相好自然當見。觀佛經第二云。於一時中分爲少分。少分中能須臾間念佛白毫。令心了了無謬亂想。分明正住注意不息。念白毫者若見相好。若不得見。如是等人除却九十六億那由他恒河沙微塵數劫生死之罪。設復有人但聞白毫心不驚疑。歡喜信受亦却八十億劫生死之罪（已上）又雙卷經云。無量壽佛威神光明最尊第一。諸佛光明所不能及。是故無量壽佛號無量光佛無邊光佛無礙光佛無對光佛光炎王佛清淨光佛歡喜光佛智慧光佛不斷光佛難思光佛無稱光佛超日月光佛。其有衆生遇斯光者。三垢消滅身意柔軟。歡喜踊躍善心生矣。若在三途懃苦之處見此光明無復苦惱。壽終之後皆蒙解脫（三途尚見行人蓋見乎）若有衆生聞其光明威神功德。日夜稱說至心不斷。隨意所願得生其國（略抄）是故行者係心白毫專稱佛號
　　第五一心稱念阿彌陀佛聖衆護持故必得往生。善導和尚云。如十往生經說佛告山海慧菩薩及以阿難。若有人如專念西方阿彌陀佛願往生者。我從今已去常使二十五菩薩影護行者。常使是人無病無惱。不令惡鬼惡神惱亂行者。日夜常得安穩（已上二十五菩薩者。
觀世音菩薩大勢至菩薩藥王菩薩藥上菩薩普賢菩薩法自在菩薩師子吼菩薩陀羅尼菩薩虛空藏菩薩德藏菩薩寶藏菩薩金藏菩薩金剛藏菩薩光明王菩薩山海慧菩薩華嚴王菩薩珠寶王菩薩月光王菩薩日照王菩薩三昧王菩薩定自在王菩薩大自在王菩薩白象王菩薩大威德王菩薩無邊身菩薩也）安樂集引請觀音經云。時毘舍離國人民遭五種惡病。一者眼赤如血。二者兩耳出膿。三者鼻中流血。四者舌噤無聲。五者所食之物化爲麁澁。六識閉塞猶如醉人。有五野叉面黑如墨。而有五眼。茍牙上出。吸人精氣。良醫耆婆盡其道術所不能救。時有月蓋長者。爲首部領病人。皆來歸佛。叩頭求哀。爾時世尊起大慈悲。告病人曰。西方有阿彌陀佛觀世音大勢至菩薩。汝今應當五體投地燒香散花。令心不散經十念頃。於是大衆如教求哀。爾時彼佛放大光明。觀音大勢一時俱到說大神呪。一切病苦皆悉消除。平復如故（已上）護持既爾。往生何疑。又觀經云。無量壽佛化身無數與觀世音大勢至常來至此行人之所（已上）行者常除住處塵垢。近邊不安不淨臭物。常燒名香不犯威儀。如人請賓客即莊嚴處處矣。又稱讃淨土經云。善男子善女人得聞是經深生信解住十方面。十殑伽沙諸佛之所攝受。如說行者一切定生無量壽佛極樂世界（已上）西方要決云。問。西方淨土處勝時安。一切下流如何並往。答。彼方精妙欲往實難。佛力加持去之甚易（已上）
　　第六一心稱念阿彌陀佛極樂化主故必得往生。地藏占察經云。若人欲生他方現在淨國者。應當隨彼世界佛之名號專意誦念。一心不亂決定得生彼佛淨國。善根增長速獲不退（已上）是故淨土行業衆多其中專念化主爲勝。罪業雖重免似朝家之行赦。界趣雖阻通同王印之開關。仍只念法王不雜餘業焉  問。依占察經專念化主可願何土。何偏勸極樂。安樂集云。十方淨土雖同可願。西方極樂淨土初門。何以得知。華嚴經云。娑婆一劫極樂世界爲一晝夜。極樂一劫袈裟幢世界爲一晝夜。如是優劣相望乃有十阿僧祇。又娑婆穢土終處。何以得知。正法念經云。從此東北有一世界名曰斯訶。土田唯有三角沙石。一年三雨。一雨濕潤不過五寸。其土衆生草子爲食樹皮爲衣。求生不得。求死不得。復有世界。一切虎狼禽獸乃至蛇蝎。悉皆有翅飛行。逢者相噉。是豈不名穢土始處。是故娑婆穢土終處。極樂淨土初門。境次相接往生甚便（略抄）無垢稱經云。堪忍世界有十種善法。一以慧施攝諸貧窮。二以淨戒攝諸毀戒。三以忍辱攝諸嗔恚。四以精進攝諸懈怠。五以靜慮攝諸亂意。六以勝慧攝諸愚癡。七以說除八無暇法。普攝一切無暇有情。八以宣說大乘法。普攝一切樂小法者。九以種種殊勝善根普攝未種善根者。十以無上四種攝事恒常成就一切有情。此等善法餘佛土無。復豈非爲穢土勝處。又云。非唯十阿僧祇土中爲初門。亦彼土中有九品差別。由此造逆者既生下品。我等云何絕希望乎。又非唯有九品差降。亦彼土中別有邊地。謂胎生土是疑惑者所生之處。故雙觀經云。若有衆生以疑惑心。修諸功德願生彼國。不了佛智。不思議智不可稱智大乘廣智無等無倫最上勝智。於此諸智疑惑不信。猶信罪福修習善本願生其國。此諸衆生生被宮殿。壽五百歲不見三寶。謂之胎生（乃至）若此衆生識其本罪深自悔責。求離彼處即得如意往詣無量壽佛所恭敬供養（略抄）元曉云。生邊地者別是一類。非九品攝。又非唯有胎生邊地。亦於道中且有化城。謂懈慢國。莊嚴微妙國土安樂。令雜修者先生彼土遂生極樂。故菩薩處胎經云。西方去此閻浮提十二億那由他有懈慢界。國土快樂作唱伎樂。衣被服飾香華莊嚴。七寶轉開床。擧目東視寶床隨轉。北視西視南視亦如是轉。前後發意衆生欲生阿彌陀佛國者。皆染著懈慢國土不能前進生阿彌陀國億千萬衆時有一人能生阿彌陀佛國。何以故。皆由懈慢執心不牢固。斯等衆生自不殺生。亦教他不殺。有此福報生無量壽國（已上）夫設邊地於極樂爲引疑惑之輩。假化城於懈慢以接雜修之者。諸餘淨土未必如此。是故偏說極樂世界於易往土。心不怯弱只作決定往生之想。故雙觀經云。橫截五惡道。惡道自然閉。昇道無窮極。易往而無人（已上）幸得便宜。誰不行哉」
　　第七一心稱念阿彌陀佛三業相應故必得往生。法華玄云。口業稱名必具三業。發聲口業動舌身業。經意意業。身業禮拜具身意二業。意業存念唯意業也（已上）近代行者念佛名時。雖動舌口而不發聲。或執念珠只計數遍。故心餘緣不能專念。散亂甚多。豈得成就。發聲不斷稱念佛號。三業相應專念自發。故觀經說。至心稱名令聲不絕 問。設不發聲而動口舌豈非口業。汝不學法相此問所致也。動彼舌根即身表業。今語表業謂言聲也。是故新譯改曰語業。然名句文身依聲假立若動舌稱名豈不依身。若爾何故祕藏記云。蓮華念誦者誦音聞於自耳。金剛念誦者小動舌端（云云） 答。顯密二行各有其理。名句文身依語聲者此約顯示。若論隱密亦可通舌。若不爾者動舌念誦豈不稱名。而今但勸三業之行。是故不取動口稱名。縱不卜居於山林暗跡於煙霞。或徒然日或寂然夜。向西合掌澄聲稱念。隨數遍之積專念漸以發。閑窓暮日澄心八功德池。空床曉夜係念滿月尊容。附華色月光觀彌陀之相好。寄風音鳥 聲思淨土之樂音。行之可知。不能具記。若得專念將知往生   又問。三業中意業爲引。身口爲滿。今勸淨土何非引業答。豈不前釋。爲成專念今勸三業相應口業。設雖一念專念若發引業即成必得往生。設雖萬遍專念不發引業未熟不得往生。何況三業相應口業俱感淨土引滿二果乎
　　第八一心稱念阿彌陀佛三昧發得故必得往生。夫諸法本無自性。唯是一心所作。流轉生死心之染相。趣向菩提心之淨相。但散心事難成專念業易成。如彼酒反河中箭穿石裏非麴弓之功。是一心之力也。染淨諸法皆以如是。往生淨土業豈不依一心哉問。今一心者若定心者未得定人何得往生。若得定者豈得稱名。定中五識不現前故  答。若依俱舍三摩地者此云等持。平等持心心所令專一境有所成辨而通三界。誰不現起哉。若依唯識等持定者令心專注不散爲性。心專注言非唯一境。不爾見道應無等持。設住一境若非專注不名等持。又遮五識能入等引。不遮等持。謂等持通定散。但專注境義。等引唯定心。作意專注故。又文殊般若下卷云。佛言。若善男子善女人欲入一行三昧。應處空閑捨諸亂意不取相貌。繫心一佛專稱名號。隨佛方所端身正向。能於一佛念念相續。即於念中能見過去未來現在諸佛（已上）善導和尚云。若得口稱三昧者心眼即開。
見彼淨土一切莊嚴（已上）和尚既是三昧發得之人也。豈有謬乎。故知。一心者唯等持定。依斯行者廢餘一切諸願諸行。唯願唯行念佛一行。散慢之者千不一生。專修之人萬無一失。然人不木石。好專念自發。心若馳散知而不隨。常作心師不師於心。心第一怨。此怨最惡。此怨縛人送琰羅所。久沒生死之泥是由妄想。當乘淨土之雲只在實智。行者知妄空妄想不起。家主知賊有怨賊無犯。覺王一發妄軍悉退。總罰妄敵無如智劍。又遭急難時如忘餘事。譬如有人空曠迥處値遇怨賊拔劍奮勇直來欲取。其人到走規渡一河即作此念。我至河岸爲脫衣渡爲著衣渡。若著衣納恐不得過。若脫衣納恐不得暇。但有此念更無他念。行者亦爾。念念相次無餘心雜。或念法身。或念佛智。或念白毫。或念光明。或念本願。或念寶地。稱名亦爾。但能專至相續不斷定生佛前。有人問云。著脫二念豈唯一心。答。著脫雖異渡河一念。名相雖異念佛是同。但念念相續未必一境。此義應知。又於佛前稱佛名時緣貪嗔境。心若狂亂恥於本尊速至信心。如世間狂人於帝王前守禮不失。又佛見我當作是念。云何此人欲生我國。口唱我名心猶散亂。若非一心違我本願。可恥可恥。早速制伏一心不亂 問。如前所教方作用心雖稱佛號專注猶難。止之馳疾颺炎。觀之闇逾漆墨散強定劣。鷸蚌相扼。散心念佛今欲退捨。若有方便請爲說之 答。凡夫行者誰從初心有得定者。從散位入定位。是三乘行人入聖之方便也。施彼黑烏爲得白鴉。唱此散稱爲發專念。而今不肯散稱。蓋是無志之甚也。但於如來有巧方便。爲仁示之。受學勿懈。業報差別經云。高聲念佛讀經有十種功德。一能遣睡眠。二天魔驚怖。三聲遍十方。四三途息苦。五外聲不入。六令心不散。七勇猛精進。八諸佛歡喜。九三昧現前。十定生淨土（已上）今更有一種。謂聞者滅罪也。又感禪師云。學念佛定令聲不絕。遂得三昧見佛聖衆。故大集日藏分經言。大念見大佛。小念見小佛。大念者大聲稱佛也。小念者小聲稱佛也。斯即聖教。有何惑哉。現見即今諸修學者勵聲念佛。三昧易成。小聲稱佛遂多馳散。此乃學者所知。非外人之曉矣。子若不信請試學。爲無得不修。何疑惑矣（已上）予爲知先賢獨在閑室。向西閉目合掌當額。勵聲念佛即得一心。敢以不亂。誠聖言不墮地。行者可仰信。縱雖末代蓋見佛哉。聲作佛事。斯言誠哉 問。設得一心凡眼遙見西方彌陀 答。諸法因緣不可思議。若定水澄淨自見滿月尊。如淨水爲緣見空中本月。若猶難見准好像思。今三昧者多是聞思相應三昧。未必修慧。又仁費言徒勿疑問。人値急難得一方便應早速離。何暇論談。行者亦爾。旦暮難知。不雜餘言勵聲念佛當自有證。行者若及衰老不堪勵聲者試作地想觀。將今入觀略有五位。初肉眼閉目如對闇夜。次作池水想。既見池已當起氷想。見水映徹作瑠璃想影像粗現。次雖影像纔現猶未得明相。凡夫行者心猶野馬。若想多境定即難得。唯觀方尺一丈寶地。若一日若七日乃至一年三年等。唯除睡時恒憶此事。但捨萬事定即易得。若不爾者縱盡千年法眼難得。由彼如來宿願力故有憶想者必得成就。於應得法心不怯弱。增上意樂數數修習。隨心安住明相漸現。幸長夜中僅得小燈。念念觀之極令明了。行者即念居瑠璃地。但閉目見開目不見（已上二觀水想觀也）次已得心住。三昧漸發粗見淨妙瑠璃寶地内外映徹。閉目開目不令散失。是名影像成就。次雖影像成猶想心見。今不借想直見淨妙瑠璃寶地奇麗清淨衆綵雜飾微妙赫奕了了分明。是名所作成就（已上二觀地想觀也）但機根不同觀法多途。或有廣觀。或有雜觀。若欲廣觀者先擧心眼遙見西方。皆瑠璃地。廣博嚴淨怛然平正猶如大海。下有金剛寶幢擎瑠璃地。光色赫奕映瑠璃地不可具見。凡十方世界無不瑠璃地。行者常念居淨土中。此觀本意只在於斯。若欲雜觀者謂瑠璃地寶樹行列妙華普散馨香芬烈。又瑠璃地金繩界道寶衣布地。踐之而行。又瑠璃地衆寶樓閣並影赫奕。不能具注。此等觀中若得明相。數數駐心極令明了。一觀若成衆事自備。一一境界浮瑠璃地如清涼池蓮華莊嚴。夫盡虛空界之莊嚴雖衆寶合成。廣大無邊之國土而同一瑠璃。幸哉遇此觀門不往今見斯之勝益。豈非佛恩乎。佛告阿難。爲未來世欲脫苦者說觀地法。若觀此地者除八十億劫生死之罪。捨身他世必生淨國。心得無疑。斯說誠哉。往生淨土之業無如觀地法矣。元興寺智光賴光從小年同室修學。賴光及暮年與人不語。似有所失。智光怪問。都無所答。數年之後賴光入滅。智光歎曰。賴光是多年同學也。頃年無行法徒以逝去。二三月間至心祈念。夢到賴光所。見之似淨土。問曰。是何處乎。答曰。是極樂也。以汝懇志示我生所。早可歸去。智光曰。我願生淨土。何可還耶 賴光曰。汝無行業。不可暫留。若爾汝亦生前無所作。何得生乎。答。汝不知我往生因緣乎。我昔披見經論欲生極樂。靖而思之知不容易。是以捨人事絕言語。四威儀中唯觀淨土莊嚴。多年積功今纔來也。汝心意散亂善根微小。未足爲淨土業。智光聞斯言悲泣不休。重問曰。何爲決定可得往生。賴光曰。可問於佛。即引智光共詣佛前。智光白佛言。修何善業得生此土。佛告智光。可觀淨土莊嚴。智光重白佛言。此土莊嚴微妙廣博。凡夫何觀。佛即擧右手。掌中現小淨土。智光夢覺。忽命畫工令圖夢所見淨土相。一生觀之終得往生（已上）十因之興意在斯因。不愛身命但惜三昧。若愛寶地必生淨土。思之應知
    第九一心稱念阿彌陀佛法身同體故必得往生。雙卷經云。通達諸法性一切空無我。專求淨佛土必成如是刹。起信論云。如修多羅說。若人專念西方極樂世界阿彌陀佛。所修善根廻向願求生彼世界即得往生。常見佛故終無有退。若觀彼佛眞如法身。常懃修習畢竟得生住正定故（已上）夫觀法多除。且示要路。見鞭影行只在馬意。今法身者入●字門悟一切法本不生際。是則中論所說八不之中第一不也。謂緣生諸法各無自性。無自性故本不生也。肇公云。道遠乎哉。觸事而眞莊周既有指馬之況。如會指成捲即緣觀俱寂。捲有自體不假指成。既由指成則無自體。今寄一指萬義類之。作此觀時無有一法別守自性。自性既無。假相何立。不異空之色如水月鏡像。不異色之空似陽炎婆城。今以諸法無自性故法性無阻法界一相。是一相故心無分別。無分別故妄念即止頓悟如來平等法身。佛與衆生同體無異。衆生同體佛利穢土無障。諸佛同體生往淨土何隔。而無始以來不達法界一如之理。誑惑因緣假有之相妄執實有。種種分別從惑起惑。從業起業。五趣四生輪轉無際猶如車輪猶如拍毱。故不增不減經云。即此法身輪轉五道名曰衆生。但於假有法妄執實有。所造之業與境不合故非實作。誠妄想如夢。何作業乎。昨覺今夢無別異。故覺境已過猶以如夢。夢境當時宛以如覺。妄想即夢佛說長夜。誰有智者諍夢覺異。如彼莊周成胡蝶胡蝶成莊周之是也。是以夢作若非業妄作何是業。妄想是夢。實業誰作。實業既無。生死誰感。故有文云。我由無明妄三業夢裹造作衆罪障。乘覺思惟無作者。我心如空。罪何住。幸今値法性空之教。達一法界之理。妄想夢覺見盧舍那。故華嚴經云。了知一切法自性無所有。若能如是解即見盧舍那（已上）是故妄念本無。是緣生故。心性本淨。非緣生故。而無念智所證心性不異虛空。無所不遍。空外無智而可知。智外無空而可證。境智冥合一味平等。今見心性常住不變無長短方圓之形。無青黃赤白之色。無苦樂憂喜之想。無貪瞋癡慢之惑。十方求之終不可得。三世尋之亦畢竟空。如奮迅王經中說。遮魔語金剛齊菩薩言。我一千年觀汝心行常求汝便。而不能得。菩薩比丘言。假使於恒沙劫求我心亦不可得。心不在内不在外。不在二處。不在中間。魔言。若汝無心云何去來亦有言說。比丘言。如幻人有去來言說。故佛常說諸法如幻（已上）非唯衆生心。諸佛心亦空。凡心性一味迷悟不二。佛心中衆生迷迷無所迷。衆生心中佛悟悟無所悟。實心性空不生不滅不常不斷不一不異不來不去。無相可得畢竟無念。以無念故即無染著。無染著故自性清淨 問。心性本淨。妄念何生。從心猶生此妄安止 答。仁所迷問未空妄念。以妄念心疑無念理。如彼渴鹿追陽炎水。豈不已說。緣生妄念即自性空。自性空故實不生也。既悟無生妄何由生。空花之喩於此宜陳。雖空無花於眼病時見有空花。於無病時不見空花。而不變空成花。不變花成空。心與妄亦爾。雖心本淨由妄緣故謂心生妄。如空見花。若得無生妄念本無。如空無花。故不變心成妄。不變妄成心。誰有智人求其自性。若有本性是眞非妄。豈有永息。故大佛頂經云。既稱爲妄。云何有因。若有所因云何名妄。攝論引無上依經云。諸惑本來不入衆生自性淨心。唯是客塵自分別起。又起信論云。煩惱染法唯是妄有自性本無。從無始來未與如來藏相應。故若如來藏體有妄法。而使證會永息妄者無有是處（已上）是故勿尋妄念本性。不爾何故經說客塵論云本無。故心地觀經云。如是心法本非有。凡夫執迷謂非無。若能觀心體性空。惑障不生便解脫（已上）然許妄念實有自性。何用斷除惑障道爲。由此應信。妄念空故對治道起便得永斷。非唯妄念其性本無。所變境界皆悉性空。性空即佛。不須異求。是故諸法一色一心無非法身。故華嚴經夜光幢菩薩偈云。十方諸世界一切群生類普見天人尊清淨妙法身（已上）塵沙實相。自在童子算沙開悟。大海法身。海雲比丘觀海見佛。三業四儀不離實相。五陰六塵是即法身。愚哉日用不知。而今覺知法界唯眞萬法一如。無煩惱可斷。煩惱即菩提。無生死可厭。生死是涅槃。故莊嚴論云。由離法性外無別染善法。是故如是說煩惱即菩提。勝鬘經云。生死二法是如來藏（已上）此觀成時無前境界可起妄念。皆是佛身。何緣生惑。不爾豈異無比指鬘。若時妄念止生死即本無。爾時心性明菩提是本有。念發即覺覺之即空。前念迷即凡。後念悟是佛。是故心外不可念佛。是心作佛是心是佛。雖心性空而具萬德如海十相一一充遍。謂妄念起見。見此不見彼。心性遍照故有遍照法界之德。猶如月輪圓明在胸。妄智猶闇。此名無明。心性明淨。故有大智光明之德。猶如明鏡。諸佛影現。或有自性清淨之德。能洗業障垢穢猶如淨水。或有清涼不變之德。能散煩惱熱惱猶如涼風。或眞實識智德。或常樂我淨德。如是過恒沙不思議功德滿足。一一性德不能染紙。念念觀達能可染心。是名眞實發菩提心。一發此心無有失滅。彼寄花五淨風日不萎。附水靈河世旱無竭。花水尚爾。何況眞心。此門甚深眞實甚深。顯法界於一因。備萬德於一心。幸今遇大乘法雨見法身芽莖。譬加電震見象牙花。因此行者係念心性。坐臥勿懈。寤寐不忘。數數積功念念累德。妄想雲晴心性月圓。是名如來自性清淨本覺法身。亦名凡夫入如來地頓悟法門。恨及末代頓機者希。徒[金*庚]伯牙之琴。空治下和之璧耳。設有善人日日三時各以恒河沙身命布施。如是布施無量億劫。若復有人聞此法身。信心不逆其福勝彼。何況係念常懃修習。沙門明智云。我若盛時周巡諸國志求佛法。胡國有山。有四人住。我見其行甚爲希有。有一比丘。當修禮拜。日夜不臥。復有一僧。常誦經典未嘗睡眠。復有一僧。常行乞食施諸衆僧並濟貧乏。是三人行爲未曾有。復有一僧。見其作法。不修禮拜。不誦經典。不行乞食。不持戒行。不具威儀。飯食常飽床臥具足。高枕寢息不別日夜。極懈怠人。極無慚僧。今見此憎忽起惡心。是旃陀羅。出家外道。甚可厭離。不可親近。而今愚夫誰知。上人内行猛利觀念甚深。十五箇年常觀法身。煩惱菩提生死涅槃觀其本性眞如一味。如是觀察見於心性未臨命終。兼知死期臨命終時文殊現前讃言善哉。樂音滿空衆花亂落。命終之後見其死骸。栴檀之香從死骨出。我及餘衆深以懺愧。是故以牛羊眼不可量知衆生根性（已上）經說上品中生云。未必讀誦方等經典。善解義趣於第一義心不驚動。以此功德迴向願求生極樂國。命欲終時阿彌陀佛與觀世音大勢至無量大衆圍遶。持紫金臺至行者前讃言。汝行大乘解第一義。我今來迎（云云）依斯往生淨土之業無如此觀。今觀行者法身同體。妄輕自身勿生疑惑矣」
　　第十一心稱念阿彌陀佛隨順本願故必得往生。故本願云。十方衆生至心信樂欲生我國。乃至十念若不生者不取正覺（云云）地藏占察經云。至心復有下中上三種差別。何等爲三。一者一心。所謂係想不亂。心住了了。二者勇猛心。所謂專求不懈。不顧身命。三者深心。所謂與法相應究竟不退。若人修習此懺悔法。乃至不得下至心者終不能獲清淨善相（已上）淨土論註云。問曰。幾時名爲一念。答曰。百一生滅名一刹那。六十刹那名爲一念。此中云念者不取此時節也。但言憶念阿彌陀佛。若總相若別相。隨所觀緣心無他相。十念相續名爲十念。但稱名號亦復如是。問曰。心若他緣攝之令還可知念之多少。但知多少復非無間。若凝心注想復依何得記念之多少。答曰。經言十念者明業事成辨耳（今云。由願力故十念業成。不爾本願應無勝用）不必須知頭數也。如言蟪蛄不識春秋。伊虫豈知朱陽之節乎。知者言之耳。十念業成者是亦神通者言之耳。但積念相續。不緣他事便罷。復何暇須知念之頭數也。若必須知亦有方便。必須口授。不得題之筆點（已上）余遇此注雖喜。不傳口授是恨。然有人云。向於西方折指念佛一心不亂自知頭數。行之可知。是途聽耳。今云。設復知數豈退專念。心專注言非唯一境。如前已說。又善導和尚云。行有二種。一一心專念彌陀名號。是名正定業。順彼佛本願故。若依禮誦等。即名助業。除此二行自餘諸善悉名雜行（已上）是故行者繫念悲願至心稱念。除不至心者不順本願故。誠彌陀願非少緣悲願。不勝大悲。立不可得願。如彼藥師立得菩提時不誓不取正覺。又如千手誓不取正覺猶未證得菩提。而我法藏比丘恐誓不取正覺成佛以來於今十劫。隨從十方生彼國者猶如駃雨。雖不可得願今者已滿足。是幾許修行之功乎。是幾許大悲之力乎。誠以不可思議不可思議。依之非釋尊獨讃嘆不可思議悲願。又十方恒河沙諸佛同以稱揚咨嗟。幸今遇此願。如子得母。勿空過矣。如世間父母於孝順子其念偏重。況一子慈悲。機念相投引接豈疑。又如善惡法遇勝緣力即非常途。謂肉眼不見障外。依法華功能見大千界。眼識唯緣色塵。依威德定亦緣法處色。此等非自力。是勝緣力也。准之應知。行業雖疎乘彌陀願十念得往。易往無人斯之謂焉。若不生淨土不遇十念願。今者已得値。知往生時至。歎喜踊躍向西合掌擧聲十念。行住坐臥勿懈。造次顛沛不失。熏修有日往生無疑。如樹西傾倒必隨曲。每眠思臨終必唱十念。至病怖無常不退十念。刀風一至百苦湊身。習先不在懷念何遂。實臨終之十念在尋常之積功。況無常既近將臥病床之暮。對面於西深恃十念之願。觀經說下品下生云。或有衆生作五逆十惡。臨命終時遇善知識。彼人苦逼不遑念佛。但稱無量壽佛。如是至心令聲不絕具足十念。命終之後見金蓮華。如一念頃即得往生（略抄）若非十念願彼何得往生。逆者尚爾。何況餘人。若爾何故本願中云唯除五逆誹謗正法。釋有十五家。互爲是非恐文繁雜略而不述。今試釋云。彼本願中除十念後造五逆者。由一念惡滅諸善故。觀經不爾。故不相違。具如要記。我等若持戒精進者何唯恃彌陀。何偏欣極樂。爲破戒懈怠身。貴十念往生願之故也。彼彌蘭王問那先羅漢云。人在世間作惡百歲。臨命死時念佛生天。我不信之。又殺一生命死入泥梨。我亦不信。羅漢返問王言。如人持小石置水上石浮不耶。王言。沒也。又問。如人持百丈大石置船上石沒不耶。王云。不沒也。羅漢云。此亦如是。雖有大惡依念佛力不沒泥梨。雖作小惡不知經法死入泥梨。何不信哉。時王聞之心開意解。善哉善哉（云云）明知。五逆盤石乘大願船速往淨土。一業小石無依怙者即沒惡道。又造罪之心多有間斷。臨終之心極猛利故。十念能滅多劫之罪。如千年積柴以大豈火焚少時即盡。故大論云。問。將命終時少許勝心云何能勝終身行力。答。是雖小時而心力猛利能成大事如火如毒。是垂死時心猛利故勝百年行。以捨身及諸根事急故（已上）是故臨終十念謂在決定。行者至命終日要須用心。頃年所期今正是時。迎接在近。信心不懈。威儀具足佛像前坐。散名花燒名香。合掌當額。至心信樂具足十念。彼帳鍾馗販鶏爲業。異香滿室。又分洲人殺牛爲事。祥雲遶家。皆是依臨終之念佛除一生之殺罪也。墮惡亦爾。四禪比丘謗解脫墮地獄五戒優婆塞由愛心爲鼻虫。此等亦依臨終之心排一生之善也。爰知。趣善惡之二道只在臨終之一念。行者用心強助無力。發猛利心念彌陀佛。況聞念佛三昧名者。當知非種少善根者。已無量阿僧祇爾許如來所種諸善根。厚集功德獲聞此三昧名字少分。何況聞淨土教。毛竪悲泣。若眞心徹到皆是久殖解脫分善根人也。是故於應得法心不怯弱。以增上意樂欲必得往生。彼法智者不拘律儀之人也。金光來迎。雄俊者還俗入軍之輩也。乘臺而去。此等皆是心不怯弱之力也。而今弟子戒行雖闕。猶未還俗入軍。行業雖疎不退三時念誦。何況深恃彌陀之願鎭唱十念。偏修極樂之業。無背四儀（具注別紙。可讀之）彼雄俊尚生。我等何疑。設日月輪落地實彌陀願不虛。只取仰信作往生意矣。但看病者食酒肉五辛勿在近邊。但不可厭便利不淨。世尊尚不惡。何況餘人。又耳邊談世事不令生散亂。偏說往生事彌使發信心。凡厥觸事可有用心。又任行者本意。隨病者氣力更爲結緣當垂勸進。善知識之緣最爲此時也。若以音樂合掌歌頌禮拜等事。而種種助成令發勇猛心。若有修觀念者不可勸餘行。妨觀念故。如彼尋禪師之誡也。若不能觀念者更相開曉。爲稱南無阿彌陀佛南無阿彌陀佛。聲聲相次使成十念。若不堪稱名者只作往生之思。心是作業之主受生之本也。心王若西逝業從亦隨之。如雲隨龍。如民順王。故安樂集引法鼓經云。若人臨終時不能觀念。但知彼方有佛作往生意亦得往生（已上）故知。臨終永息衆事唯一心作往生之想。然間樂音髣聞異香且芬大喜自生。此時遙見西方紫雲空靉聖衆來迎。彌陀如來紫金尊容相好端嚴白毫赫奕。光明照室。先觀音持臺安祥徐來。次勢至合掌同以讃嘆。始見此事歡喜是幾。況乘蓮臺往生極樂
　　夫以衆生無始輪迴諸趣。諸佛更出濟度無量。恨漏諸佛之利益猶爲生死凡夫。適値釋尊之遺法。盍勵出離之聖行。一生空暮再會何日。眞言止觀之行道幽易迷。三論法相之教理奧難悟。不勇猛精進者何修之。不聰明利智者誰學之。朝家簡定賜其賞。學徒競望增其欲。暗三密行忝登遍照之位。飾毀戒質誤居持律之職。實世間之假名智者之所厭也。今至念佛宗者所行佛號。不妨行住坐臥。所期極樂。不簡道俗貴賤。衆生罪重一念能滅。彌陀願深十念往生。公家不賞自離名位之欲。壇那不祈亦無虛受之罪。況南北諸宗互諍權實之教。西方一家觸無方便之門。鷲峯雲晴四十八願月圓。王城春來十六想觀花鮮。月光重百練而彌陀影現。花色入七寶而國界嚴飾。幸依念佛之一宗聊集往生之十因。出輪迴之郷至不退之土。若非此行復尋何道。無一因不具十因之行。無一念不成九品之因。可謂行高千葉。理光萬代。斯實往生之妙術出離之要道也。於是十因未久發心不少。故知。教者無翼而飛天下。道者非石而重海内。是以垂悲娑界拯含類於苦海。栖思淨土到群生於彼岸。設雖自後勸他爲前。前生者導後。後去者助前。連續無窮無有休息。我願既滿衆望亦足。伏乞。臨終之暮各恃十念悲願。淨土之朝恣開九品榮花
　　往生拾因一卷
　　南都東大寺  沙門永觀草
　　願共結緣者  往生安樂國
　　念佛宗六祖
　　流支三藏  惠竉法師  道場法師
　　曇巒法師  大海禪師  齊朝上交
　　此十因者爲刻彫印字寫。作者草本一點一畫敢莫取捨。唯仰先師之筆跡擬備結之指南矣
　　寶治二年（戊申）  仲春日  願主比丘往成
　　此十因自學胤良乘房之方相傳畢。感悅滿胸耳  天文十六年（丁未）卯月日
　　興福寺前大僧正兼繼（七十四）
