　　《大正藏》第84卷No.2680


　　　　融通圓門章
　　          
        攝州平野融通妙宗大源山主
　　                    大通撰述


　　一眞法界沖深廣博。包含衆徳。遍應萬有。天鼓海潮無思通故。求眞去妄。猶如棄影而勞形矣。祇不濯垢心。無登正覺。須打計執方入圓明。心心作佛無一心而非佛心。處處成道莫片塵而不寂光也。失此知見。瞥爾妄起。東攀西緣。竛竮之子。門外之客。奔逝南北。輪環無輟。無始至今。曾不省覺。故我慈尊魏魏現粟散。囑囑仛開祖。指陳一行一切速捷取辨祕訣。抖捒密意。令乘一乘。顧復之極。不請而來。無問而吐。眞友悲母切而復急。恩而更殊也而巳。面授金句。明訓玉章。與感得變像。俱藏于梵庫。余慨闕流行。先載乎緣起卷首。然新意者。未索得佛祖旨。動成紕僻。嗚呼時遠教弛。希有曉了。寧弗悽楚乎。今爲提撕綱緊。述撰披釋。爲此作也。染指義味。則綜攻群典。敷敭圓理則直據雜法。稍莫自言成於己見。
　　南無忍士教主釋尊。西方能化阿彌陀佛。十大薩埵。所有聖衆。惟願攝取。我是凡下。言義離過。不乖慈教。遠近流通。助他信心。臨終正念。同生極樂。
　　將著此編。總有十條。一教興本緣。二多聞勸喩。三略釋宗名。四法門分齊。五所被通局。六通修要方。七內衆規則。八辨國土。九明佛身。十解文義。
　　一教興本緣者。開祖良忍上人。尾州智多郡富田人也。穉遊叡峯。師於良賀。究止觀之奧義。遭于永意。聞密乘之幽旨。來住絶倫。顯密碩德。二十三而辭交衆。潜跡別處。二十餘年常坐不眠。而勤行孜孜焉。永久第五。壽四十六。五月十五。日輪當午。無量壽佛面現身相曰。汝行不可思議而難得順次往生。教速疾往生之勝因。授與融通念佛。是乃宗興之基堵也。
　　二多聞勸喩者。鞍馬多聞天王。現威容曰。師往蒙佛直授。流化勸進。盍救濟苦海之群有耶。上人爲證明末世之信向問曰。何謂乎。報曰。迴我所唱透通衆人。衆人所唱融攝于我。是融通念佛也。其功踰獨稱焉。自是志操勇猛。天治元年六月九日。持於管簿。遊履京師。始鳥羽先帝日課百遍。及以三公九卿等交締矣。向五百十三人時。著青衣壯年之僧。來上人前請於扶接。手書佛法護者鞍馬寺毘沙門天王畢而去焉。知幽讃深。奇敬感極。翌年首夏。詣鞍馬寺。通夜念佛。曁于三更。天王忽現。謂上人曰。融通念佛功德彌廣。故我代師俾三界諸天六道冥官。榑桑國內八百萬神。各受日課百遍。爲盡未來際不退勤精之誓諾。錄各己名。附與乎仁矣。披閱冥衆如星列名。多聞功勳。相似普賢勸進善財海衆。從爾奮激。經緯國家。勸進人文。
　　三略釋宗名者。總通之道。脱離之門。要而又勝。高而又深。頓超之法。速昇之行。擧一全收。連貫互徹。一多無礙。重重無盡。名爲融通。大者當體得名。包含爲義。一眞法界。具滿所有響應過恒。局限之法。彼此融故。要住自一。方能遍應。遍應多界。常是住一。一有力多無力多入一中。多有力一無力入多中。一多相入。日日成億百萬遍之謂也。窮性盡理。因果該徹。一相通融。無能所念。言議絕離。思想寂滅。全性成修。本具諸佛古古利澤。圓成衆生新新念稱。故言念佛也宗者。梵語悉檀。從上五字義淵。穢而常淨。不移而換爲不二圓門之崇尚也。
　　四法門分齊者。諸宗法匠。皆有判教。今宗所立。當以五罊。一人天教。二小乘教。三漸教。四頓教。五圓教也。人者。多思量故。蘇迷四邊有此大洲南瞻。東毘。西瞿。北俱也。修持五戒中品十善。感斯道身。天者。有光明故。欲界六天。男女參居。多諸欲染。色界十八。竝無女形。亦無欲染。有色化生。無色四天。但有四心。無有形質。上品十善。并勤未至。兼修靜慮厭色修定。如次上天。小乘者。有諦緣度。聞佛聲教。修習四諦十六行相。伏斷八十八。九十一正使。不由他悟。內因寂靜。外緣足少。更侵習氣。發四弘願。修六度行。留惑潤生。利物爲心。如次配三。唯說人空。不說法空。以於六識。建立染淨。漸教者。理事各別。性相不同。五性差異。無性有情不許成佛。以於八識建立諸法。少說法性。多說法相。又理事不二。性相互容。定性二乘醉昏醒覺。無性闡提發心作佛。式如來藏隨緣成立。少說法相。多說法性。頓教者。五法。三自性。八識。二無我。一切絕離。不立法相。一念不生。前後際斷。圓教者。統該前四。圓滿具足。相即無礙。主伴無盡。一法一切法。一斷一切斷。一行一切行。一成一切成。互具交融。超過思議之境也。如今宗者。口稱事相。彼此交絡。周遍塵界。具有衆德。莫有遺餘。即于煩惱。證於菩提。不出荊林。游於玉沼。熾然求生。不乖無生。終日生而未嘗生。乃知。深濟普周教海也。
　　五所被通局者。無願無行總非器也。反是皆堪。凡教卑則少慧輕陵。根不對則功行難成。圓融口稱。上智享禀。下機領荷。不離一法。巧與諸根。霄壞覆載。大造化育。普門廣大。無擇無遺。圓宗之談。臻窮證者。累德長尊杜聽。常隨高足閉口。洽信解者。不肖之徒如龍得水。似虎靠山。聞圓妙理不可思議。起圓信解。信一心具法界。解一塵有經卷。欲開此心而修圓行。妙悟自具。頓同諸聖。福慧事理。皆稱法界。力用未充。無生而生。親近彌陀。直爾契當本來平等。此但擧信順者。猜嫌毀訾。亦所滋潤。聞而嫌。知而訾。聞知之種。已蘊識田。不遠得益耳。
　　六修行要方者。不簡僧俗。受課之外。毎日清晨盥潄已後。向西合掌。擧揚彌陀所傳融通念佛億百萬遍決定往生。以心緣歴。不高不低。不緩不急。調停得中。字字分明稱念果號。十聲爲度。盡此一生。暫莫放過。早旦稱佛表貴敬也。比臣之朝。類子之省。又旦即是夜氣清明。未馳世路。取自心淨。又朝露忽消。電光便過。幸乎得一日光景。稱一日佛名。驗得往生。憍盈者謂。一生造惡。臨終念佛帶業得生。我於生前。且做世業。直待臨終。而後念佛。當諦而聆。臨終僥倖。千萬人中無一兩口。懷感師云。世間有十種人。臨終不得念佛。一者善友未必相遇。無勸念之理。二者業苦纒身。不遑念佛。三者或偏風失語。不能稱佛。四者狂亂失心。注想難成。五者或遭水火。不暇至誠。六者遭遇豺狼。無復善友。七者臨終惡友。壞彼信心。八者飽食過度。昏迷致死。九者軍陳鬪戰。奄忽而亡。十者顛墜高巖。傷性命也。若斯十種之事。皆是尋常目撃耳聞。宿業所招。現殃所感。不容迴避。孰乎知之。臨終有業無業。好死惡死。十種惡緣。卒爾遭著一事。便空往焉。直饒無此惡緣。平病而死。世緣未了。妄情未休。貪生怖死。刀風解體。四大分離。擾亂胸懷。苦痛逼迫。求醫問藥。家計未明。後事未辨。百種惱從。萬品憂來。當于此時。閑靜安和。得策懃乎。少壯無事。得時便勉矣。倘不者也。後悔難追。反之者也。旛華繽紛。天樂嘹亮。簡易勤墮。烋咎懸隔。故吾恒珍重清晨之方而已。
　　七內規則者。領受圓頓無價之惠。安養化往。已撫慰矣。僧儀準繩。更可分別。尋常以爲。圓人修毘尼者。既入一乘家。遊三車門。焉謂不可。既入一乘家。一乘者佛慧也。其家者法界也。以佛慧觀法界。獨一法界而無對待。出亦家也。入亦家也。三學之中。戒其爲地。一切善法。莫不因此而成立。依一乘法。又攻此學。如栽而培。故智者大師。佛乘發揮之棟宇。而善毘尼。賢首法師。雜華紹隆之柱石。而志律學。既開祖透達四教圓融。精練三觀即是。而護持菩薩大戒。我曹非其來孫耶。設不廣被七衆。不未使吾輩由之也。如諸沙門。容儀異世。德行奚同。淳源久謝。澆風不追。覺路彌遐。擁膝長思。誠乎。依理起行。不礙事相宛然。依行觀理。不滯空寂。行法之始應信。己身有如來藏。修行可得成佛。三寶功德。最勝難量。離此更無合歸依處。因果決定。業報必然。是故捨惡修善。不離自心。然後受三聚淨戒。護持十重四十八輕。遮性分全。一一惜囊如微塵許。勿令有犯。善用無邊。惡用亦爾。自損穢他。可怖之甚也。隨行不虧。一乘助緣。淨業正因。道器全者也。
　　八辨國土者。古明佛土。區區多端。大略有四。一曰。凡聖同居。二曰。方便有餘。三曰。實報無障礙。四曰。常寂光也。一凡聖同居者。自分二類。同居穢土。同居淨土。初者四惡二善之凡夫。三權六實之聖者。共住雜居。故云穢土。次者果報殊勝。非餘可比。雖有人天。無四惡趣。故名爲淨。二方便有餘土者。二乘三種斷通惑盡。別惑未除。捨分段身而生界外。證方便道者之所居。三實報無障礙者。無有二乘。純諸法身菩薩所居。無明未盡。潤無漏業。受法性身。色心無礙。故以彰名四常寂光者。如如之理。名是爲土。如如之智。名是爲身。離身無土。離土無身。非身非土而說身土。一法二義也。依乎衆生行業增減。定水昇沈清濁差別。印成國土亦復差別。身境受用。遞遞不同。極樂淨土標指方域。爲成機信。教境眞實。一佛土一切佛土。一切佛土一佛土。圓融不可說也。無一土不從法界流現。無一佛不由自心出震。但此一心包三世間。四土融通。重重無礙。生佛交參。淨穢互現。十方縈收。在于剎那。一念羅列。遍乎法界。一念既爾。一塵亦爾。一一心中一切心。一一塵中一切剎。一一心塵亦復互周。重重無盡。清淨平等。無量智慧衆生充滿。經云我此土安穩也。如此解了。遷神於億剎。遂生自己心中。仛質於寶蓮。豈踰剎那際哉。娑婆遍在一切處。清泰遍在一切處。擧一全收而不黃混。天帝網珠。雖互相遍。此珠不爲彼。彼珠不爲此。參而不雜。離而不分。極樂淨土千珠之一。堪忍穢國千珠之一。十萬億剎各千珠一。三乘人天及與畏塗無極。一一無非千珠之一。微塵剎海。十世古今。一海印中。頓現圓滿。良以。淨穢不二。自他融通之所立夫。
　　九明佛身者。佛本無身無壽。隨順世間。安立相貌。經論說暢。比比有之。知此不詳。造修失路。以自所怙。應當辨拆。此亦有四。一者應化身。二他受用身。三自受用身。四自性身也。應化身者。隨類化應。居淨穢土。業緣起滅。體是無常。稱諸機宜。現通說法。令各獲得利樂之事。他受用者。妙功德身。居純淨土。赴機隱顯。相不常住。爲菩薩衆。現大神通。轉正法輪。決衆疑網。令彼受用大乘法樂。已上二身。依乎事識但空見。故唯屬無常。若依業識不空見者。即此無常全體是常。則常無常二用相即。二鳥雙游。猶如七百僧祇常在靈山不清淨嚴如釋迦國是也。自受用身者。一切如來。修集無量福慧資糧。所起無邊眞實功徳。及極圓常遍色身相續。湛然盡未來際。恒自受用廣大法樂。除此而外垂三土身。或名爲應身。實因所感。或名爲報。自性身者。謂諸如來眞淨法界。自他受用。應化所依。離相寂漠。絕離戲論。具無邊際眞常功徳。是一切法平等實性。即此自性亦名法身。師軌法性。還以法性爲身。非色亦非心智。非蘊處界之所攝持。強指法性。爲法身耳。大抵應化身者。凡夫小乘地前菩薩所覲之相。三尺黑象及樹神身。王宮所生丈六小身。是即當人天小乘教。受用法性地上菩薩所見證境。八相難思。三十二相。八十種好。八萬四千境智冥合。始本不一。遍常法界。同於虛空。是則配乎漸頓兩教。四種所說。優佭天殊。今家教相。唯在圓教。別無明父母。登究竟山頂。成清淨法身。居常寂光土。四身具足。無有缺減。三佛相即。無有一異。丈六小身。三十二相。八萬藏塵。全知法界。四品身相。皆可稱海。妙色妙身。皆無分限。一一相好。與虛空等。悉圓滿海。一攝一切。隨一佛身。常具四身。無邊應用。不離毫釐。但現丈六。頓備藏塵。八萬藏塵。不出弊衣。四身攝容頗論果上。剝盡而說。金剛後身。解脫道時。佛果現前。十身圓滿。已後無方大用。既得諸法等量之身。故以諸法爲自證果。即以諸法爲化他身。眞身寥廓。與法界合其體。包羅無外。與萬化齊其用。所謂十身總有二種。菩提身。願身。化身。力持身。相好莊嚴身。威勢身。意生身。福德身。法身。智身。是如來身上十身也。衆生身。國土身。業報身。聲聞身。緣覺身。菩薩身。如來身。智身。法身。虛空身。國土虛空即器世間。如來智法即智正覺。餘五並即衆生世間。是融三世間十身也。如來身上。說其十德。亦名行境。行感境故。具斯十義而爲一佛。又融三世間而爲一佛。亦名解境。覺智照解。皆佛身故。行解境別。復唯一佛。是故一佛周遍法界。故經云。爾時。世尊處于此座。於一切法成最正覺智。入三世。悉盡平等。其身充滿一切世間。其音普順十方國土。然此十身眞應二身。十佛境智冥合名眞。十佛對機說法名應。對機之中。對地上菩薩名眞身。對地前菩薩及以凡夫。名爲應身。十佛自境名果分不可說。機所領悟名因分可說。因果不二。無有別體。十佛之外。無別三四。三四身者。十佛用也。故經云。一切諸佛身。唯是一法身。一心一智慧。力無畏亦爾。自在功德無所不知。故爲佛。此十佛即諸法盡窮之原。十即表無盡。此十一中十。十中一。一即十。十即一。亦相即相入無礙自在重重無盡義也。永久年中感得變像。一佛中立十聖圍繞。十界一念總相別相。十身具足一大法身之所表也。宗祖正依華嚴法華。非無良由。又像性遍空。三身宛然。靡可猶豫也而已。
　　十解文義者。預分科二。初佛說。後祖釋。初中亦二。初長行。次偈頌。初中又有三。一人。二行。三結名。次偈中亦二。一所修法。二所得益。釋中亦二。初約釋。後勸誡。初中三。一願。二行。三結名。
　　○初長行三△一人
　　一人一切人。一切人一人。
　　十方諸佛出現於世。以一佛乘利樂衆生。禀承機器。無二無三。一乘闡揚。從無住本立一切法。妙心體具。隨緣流變。心如工畫師。造種種五蘊。一切世間無法不造。法法塵塵不出靈府。以心言一切法而無非心。以色語一切法而無非色。一蘊一切蘊。一切蘊一蘊。一處一切處。一切處一處。一界一切界。一切界一界。衆生國土悉皆爾矣。經云。一切衆生身入一衆生身。一衆生身入一切衆生身。又云。一切諸世界令入一塵中。世界不積聚。亦復不雜亂。一香法界。一色法界。剎那心念亦爾。所以者何。緣起陀羅尼無障礙法。隨擧一法。盡攝一切。遍歴諸法不可思議也。欲見萬法。須入一法。得入一法。見法無遺。故隨擧一。攝一切人。亦一切人入一人也。
　　△二行
　　一行一切行。一切行一行。
　　擧一爲主。餘即爲伴。無礙鎔融。無行不具。正助道品八萬四千。恒沙塵數一切行門。莫不攝盡。一行既爾。餘行亦爾。一中一切。一切中一。於一法中。具衆多法。衆多法中具有一法。倏爾念想。單持聖號。彼此相入同時發現。無前無後。千燈涉照。萬鏡傳耀。主伴無盡。自在圓融。普周僉然。故以一行通諸含靈。一人得生則衆人生。成於佛位。亦復同之。一乘之佛。自他同成。已成佛去。非唯住果地不修因行。或成佛與一切衆生前前已成。後後亦成。諸佛世尊。唯以一大事因緣故。出現於世。祇附根本。無攀枝葉。採取純精。擲棄糠粃矣。
　　△三結名
　　是名他力往生。
　　圓家枝黨。體達相即。俯仰禮於四身。造次給于十身。具於四土。融三世間。奇禽庶鳥。瓊院茅堂。時時諧音。處處同彩。果雖未辨。一切莫非遮那妙境。祇恨。人迷四忍。家纒五蓋。心有高下。土感丘陵。荊棘爲林。魔外同武。極樂淨土。境殊緣勝。欲捨穢取淨。須生乎彼。捨離諸相。起隨念心。泯亡生解。致傾慕想。妙明眞性。本自無生。隨緣成立。乃有生相。以性現相。無生而生。以相由性。生即無生。如此了知。狻猊獨步。萬牛不挽。如那羅延力也。
　　○一所修法
　　十界一念融通念佛。
　　十者數也。界者別也。分段變易。依處齊限。果報各別。六凡四聖。法雖無量。數不出十。一一界中。雖復多派。不出十如。如地獄界。當分自具相性乃至本末。亦具畜生界相性本末。乃至具佛法界相性本末。無有缺減。餘九法界亦如是矣。一念俄頃之妄心也。一心具十法界。一法界具十法界。亦具三種世間。百法界即具三千世間。無心則已。介爾有心即具。不前不後。一念心起則有十玄。此心同時具於萬法。諸法在心。心遍諸法。廣狹自在。純雜無礙。一多相容。諸法相即。萬法隱顯。重重轉現。事法即眞。十世隔成。主伴圓滿。萬法總成一念心法。開於一念。萬法森羅。因果差別。依正扶疎而不遷移。所變萬象。本由體具。體若不具。云何現生。水具波性。方能怒鼓。了水起波。泊濤全水。但由妄心不知一相。見諸隔別。翳蒙稍瘳。明瞳居然。適莫情亡。祇太丘子也。融通念佛諸教之中。融通有二。曰事理。曰事事也。初者事法分隔有齊限。理體蕩鎔無局限。全理成事。所成事法。與理混會。融通和液。如來藏性。擧體隨緣。成辨諸事。而其自性本不生滅。即是理事混融無礙。後者事相諸法。分分相待。互有障礙。然理性圓通。虛融無礙。依理之事。事無別事。事亦鎔融。彼此相入。互不障礙。理既無有彼此之異。事亦泯絕一多之別。事事相入。力用交徹。一念即無量劫。以現即過未故。多劫即一念。以過未即現故。一入一切。塵遍十方故。一切入一。剎入一塵故。一即一切。即十方故。一切即一剎。即一塵故。一一法中。重重影現。一中有一切。彼一切各有一切。靡有窮盡。永亡際限。今所取者。事事融通也。人有信慧。交締名簿。塵沙界衆。唱號交絡。經云。一切諸佛。能於一身。化現不可說不可說佛剎微塵數頭。一一頭化爾所舌。一一舌出爾所音聲（乃至）文字句義。一一充滿一切法界。無有窮盡。因果該徹。法爾如是（云云）可知。一念不起已。起頓具十重。一稱一切稱。一切稱一稱。同時具足。不可思議也。
　　△二所得益
　　億百萬遍功德圓滿。
　　西乾說億有其四種。十百千萬。今以第四准計層疊。未盡理原。實順便撮滿。彰無央數。勾踐少醪。衆軍皆醉。欒巴一噀。蜀川雨矣。果號素異方也。佛勅甚巧便也。己心融鎔。播自在業。因陀羅珠。以寶洞徹。遞相影現。涉交重重。於一珠中。同時頓現。隨一即爾。一一亦爾。既一一珠。一時現一切珠。亦復然矣。如斯重重無有邊際。有邊無邊珠影。悉皆在一珠中。炳煥高現。餘皆不妨此。此亦無礙餘。若於一珠中坐時。即坐著十方重重一切珠。何以故。一珠中有一切珠故。一切珠中有一珠時。亦即著一切珠。於一珠中入一切珠。而竟不出此一珠。於一切珠入一珠。而竟不起此一珠。一珠即十方珠。十方珠即一珠。無方無隅。主伴互融。聲聲無礙。億百萬遍。須臾圓曠劫之行。剎那昇遍照之位。全性在修。彼稱此聲。射散撿束。互融鑒徹。投却筮蓍耳。功德圓滿滅惡生善。終不遺止。大阿斬不平。檀藥安擧體。住已所唱。巨益驗著。張善屠牛。化佛迎接。邵彪稱念。官任安撫。況乎圓頓教法。理不孤起。必眷屬。伴侶翼從。住已爲主。遍應爲伴。遍應爲主。住已爲伴主主伴伴。各不相現。主伴伴主。相入相即。彼此互融。功德周贍。髣髴三五而斬新焉。所有行業。滅諸塵勞。生無邊福。舊囚倏赦。凡庸遽位。豈不堪凞怡哉。
　　○後祖釋中二。初約釋三△一願。
　　諸法實相。無能念無所念。如如融通。是名他力往生之願。
　　諸法實相果德之理本。發心之凭仗。迷悟之根源。凡聖之依止。經云。唯佛與佛。乃能窮盡諸法實相。諸法十界三千。即實之權。實相本具理體。即權之實。同體權實。如金成器。互融至致。妙在此耳。無能念等者。法住實際。諸邊不動。離去來生滅。無增減高下。畢竟平等。無修無證。心佛衆生。夷齊不二。互現交參。諸佛心內衆生。念衆生心中佛。故所念外。別無能念。衆生心內諸佛。度諸佛法中生。故能念外。更無所念。諸衆生如。一切覺如。一一界中。皆互具餘九界十如。該妄徹眞。無不稱性。心境不二。毘盧身土。竟日居下凡一念。阿鼻依正。終夜在極聖自心。菩提生死。由來己體。無明覆蔽。不顯得衣裏之寶珠。還愍求他。不了知室內祕藏。尚苦孤窮。久蹇伶仃。默想巾車。永居汚穢。忽聞淨妙。常專念畢竟往生。無有休息。如弱羽望枝。似赤子憶母。今此國中。鷲峯已隱。龍華未開。三界苦果。焚如無量。四惡業因。繚然莫盡。邪外暴風。是非鼓扇。媚色婬聲相惑。刀蜜蛇觸交侵。中下湍根。於緣縮退。佛引往生。淨土緣強。唯進無退。白牛如意。任運輻湊。
　　△二行
　　生佛宛然。如如融通。是名他力往生之行。
　　三千實而諸相依宛。實相在理雙盲眇目。朦朧不曉。本具佛法未得了。故自淪永夕。三千垢盡。一實明朗。四謗不妨。八風不動。幻惑永盡像果圓也。理性本具。無明即明。世間諸相一一常住。俱體俱用。頗靡有低昂。常無間然矣。全性成法。其性起法。法爾煥然。全佛而不捨全衆生。雖冥無二。而不相參。即異之一。本在己內。即一之異。不礙在外。知量揣根。仰於已成。激於未證。痛鞭勤精。從發於趾。登于玉階。經云。常念彼佛。譬如夢見金寶親屬娛樂。即有而空。即空而有。生佛兩忘。而不壞相。依託佛意。念念勿有中止。如鑚火者未熱而止。火勢隨滅。渴人求水穿鑿原阜。施功不已。漸見濕土。委細營磨。日日不廢。
　　△三結名
　　億百萬遍。非多非少。是名事理不二不可思議功德往生日課。
　　日課百遍。互融億百。指少爲多。多非多。指多爲少。少非少。少即多則不動少相。如此少相。非情謂少。雖多即少。不壞多相。如此多。非情謂多。若唯約事。互相障礙。若唯約理。唯是一味。理隨事變。無差別處。差別森然。事得理融。差別時。了無纖異。普法事理。理即事。事即理。理中事。事中理。即中中恣。冥二際不多。統法界非少。有盡無盡。向上向下。柱舍相即。束箭各現。聲聲響于沙界。顆顆貫於十方。杳杳難窺。冥冥莫覦。一縷制象。不如假多。現至境於唇頭。圓大事於頃刻。實乃罄諸佛之靈肝。窮玄根之幽致。超言詮之域。出測量之境。奇稱之功。隻想之德。海墨叵窮。山筆罔盡。迷其旨者。徒修因於曠劫。入其門者。等諸佛於一朝迷與不入。非不思擇矣。
　　○後因勸誡。
　　一念懈怠。寶池蓮萎億百萬遍。功德損減。一念精進。寶池蓮開。億百萬遍。功德成就。
　　文相易解。

融通圓門章