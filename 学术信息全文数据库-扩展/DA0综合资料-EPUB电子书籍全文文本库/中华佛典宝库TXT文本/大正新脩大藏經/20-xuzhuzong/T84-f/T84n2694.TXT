　　No.2694
　　太田禪門許御書卷上

　　夫以療治重病構索良藥。救助逆謗不如要法。所謂論時正像末。論教小大偏圓權實顯密。論國中邊兩國。論機已逆與未逆已謗與未謗。論師凡師與聖師。二乘與菩薩。他方與此土。迹化與本化故四。依菩薩等出現於滅後。佛隨於付屬妄不演説於經法。所詮無智者未謗大法忽不與大法。爲惡人上已謗實大者強可説之。法華經第二卷佛對於舍利弗云。無智人中莫説此經。又第四卷告藥王菩薩等八萬大士。此經是諸佛祕要之藏。不可分布妄授與人等（云云）。文心無智者而未謗正法無左右莫説此經。法華經第七卷不輕品云。乃至遠見四衆亦復故往等（云云）。又云。四衆之中有生瞋恚心不淨者。惡口罵詈言是無智比丘從何所來等（云云）。又云。或以杖木瓦石而打擲之等（云云）。第一第四卷經文與第七卷經文天地水火。問曰。一經二説就何義可弘通此經。答云。私不可會通。靈山爲聽衆天台大師竝妙樂大師等處處有多釋先出一兩文。文句十云。問曰。釋迦出世踟躕不説。今此何意造次而説何也。答曰。本已有善釋迦以小而將護之。本未有善不輕以大而強毒之等（云云）。釋心寂滅鹿野大寶白路等。前四味之小大權實諸經四教八教之所被機缘。彼等之尋見過去於久遠大通之時下於純圓之種。諸衆謗一乘經經歴三五塵點。雖然所下下種純熟之故。時至自顯繋珠。但四十餘年之間過去已結縁之者猶可有謗義之故。且演説權小諸經令練根機。問曰。華嚴之時別圓大菩薩乃至觀經等之諸凡夫得道如何。答曰。彼等衆者以時論之其經似得道。以實勘之三五下種輩也。問曰。其證據如何。答曰。法華經第五卷涌出品云。是諸衆生世世已來成就我化。乃至此諸衆生始見我身。聞我所説即皆信受入如來慧等（云云）。天台釋云。衆生久遠等（云云）。妙樂大師云。雖脱在現具騰本種。又云。故知今日逗會赴昔成熟之機等（云云）。經釋顯然之上私不待料簡。例如王女與下女不下天子種子不爲國主。問曰。大日經等得道者如何。答曰。雖有種種之異義繁故不載之。但所詮彼彼經經不説種熟脱。還同灰斷化無始終經也。
    而眞言師等所談即身成佛譬如窮人妄號帝王自取誅滅。王莽趙高之輩外不可求今眞言家也。此等因論於佛滅後有三時。正像二千餘年猶有下種者例如在世四十餘年。不知根機無左右不可與實經。今既入末法在世結缘者漸漸衰微權實二機皆悉盡。彼不輕菩薩出現於末世令撃毒鼓之時也。
　　而今時學者迷惑於時機。或弘通於小乘或。授與權大乘。或演説於一乘。以題目之五字可爲下種之由來不知歟。
　　殊眞言宗學者懷於迷惑。依憑三部經單宣會二破二之義猶不説三一相對。即身頓悟之道削跡草木成佛名不聞耳。而善無畏金剛智不空等僧侶自月氏來臨於漢土之時。於本國未存天台大法盛令流布於此國之間。自愛所持經依難弘得語於一行阿闍梨盜取天台之智慧。攝入大日經等有自天竺之由僞之。然震旦一國王臣等竝日本國弘法慈覺兩大師不辦之加信。已下諸學不足言。但漢土日本中傳教大師一人惟之。然而未分明。所詮善無畏三藏蒙閻魔王之責悔此過罪。不空三藏還渡於天竺捨眞言來臨於漢土。建立天台於戒壇。兩界中央本尊置於法華經是也。問曰。今時眞言宗學者等何不存此義。答曰。眉近不見自。禍不知是謂歟。嘉祥大師捨三論宗天台爲弟子。今末學等不知之。法藏澄觀置華嚴宗歸於智者。彼宗學者不存之。玄奘三藏慈恩大師廢五性邪義移於一乘法。法相學者堅諍之。問曰。其證如何。答曰。或移心不移身。或移身不移心。或身心共移。或身心共不移。其證文別紙可出之。此消息非詮不出之。佛滅後有三時。所謂正法一千年前五百年。迦葉、阿難、商那和修。末田地、脇比丘等。一向以小乘之藥對治衆生輕病。弘通四阿含經十誦八十誦等諸律相續解脱經等三藏。後號律宗、倶舍宗、成實宗是也。後五百年馬鳴菩薩、龍樹菩薩、提波菩薩、無著菩薩、天親菩薩等諸大論師。初諸小聖所弘小乘經通達之。後一一破失彼義了。弘通諸大乘經。是又以中藥衆生對治於中病。所謂華嚴經、般若經、大日經、深密經等。三論宗、法相宗、眞言陀羅尼、禪法等也。問曰。迦葉阿難等諸小聖何不弘大乘經。答曰。一自身不堪故。二無所被機故。三從佛不讓與故。四時不來故。問曰。龍樹天親等何不弘之一乘經。答曰。有四義如先。問曰。諸眞言師云。佛滅後相當於八百年。龍猛菩薩出現於月氏釋尊顯教華嚴。法華等相傳馬鳴菩薩等。大日密教自開拓南天之鐵塔面對大日如來與金剛薩埵口決之。龍猛菩薩有二人弟子。提婆菩薩傳釋迦顯教龍智菩薩授大日密教。龍智菩薩隱居阿羅苑不傳於人。其間提婆菩薩所傳顯教先渡於漢土。其後經歴於數年。龍智菩薩所傳祕密之教善無畏。金剛智不空渡於漢土等（云云）。此義如何。答曰。一切眞言師如是。又天台華嚴等諸家一同信之。抑龍猛已前月氏國之中無大日之三部經云歟。自釋迦之外大日如來出現於世説三部之經云歟。顯傳於提婆。密授於龍智證文出何經論。此大妄語過提婆之欺誑罪。超瞿伽利之狂言。漢土日本王位之盡兩朝僧侶之爲謗法之由來專不在斯哉。然則彼震旦既爲北番之被破。此日域亦爲西戎欲被侵。此等且置之。入於像法一千年。月氏佛法渡來於漢土之間。前四百年南北諸師異義蘭菊東西佛法未定。四百年之後五百年之前。其中間一百年之間。南岳天台等出現於漢土粗弘宣法華之實義。然而於圓慧圓定者雖爲國師圓頓之戒場未建立之故擧國不仰戒師。六百年已後法相宗自西天來。太宗皇帝用之。故歸依天台法華宗之人漸薄。就茲得隙則天皇后御宇。先被破華嚴亦起。勝於天台宗之由稱之。太宗第八代玄宗皇帝御宇。眞言始自月氏來。所謂開元四年善無畏三藏大日經蘇悉地經。開元八年金剛智不空兩三藏金剛頂經。如此三經自天竺持來於漢土。見聞天台之釋智發作釋。大日經與法華經爲一經。其上加印眞言號密教勝之由。結句以於權經下於實經。漢土學者不知此事。相當像法之末八百年傳教大師託生於和國非糾明華嚴宗等六宗之邪義加之。南岳天台未弘圓頓戒壇建立於叡山。日本一州之學者一人不殘大師爲門弟。但天台與眞言於勝劣與誑惑知。而不分明。所詮贈於末法歟。此等爲傍論之故且置之。
　　吾師傳教大師三國未弘之圓頓大戒壇建立於叡山。此偏持用於上藥爲治衆生重病是也。今入末法二百二十餘年。五濁強盛三災頻起。衆見之二濁充滿於國中。逆謗之二輩散在於四海。專仰一闡提之輩恃怙於棟梁。尊重謗法之者爲國師。孔丘孝經提之打父母之頭。釋尊法華經誦口違背於教主。不孝國此國也。勝母閭不求他境。故青天瞋眼睨於此國。黄地含憤震於大地。去正嘉元年大地動。文永元年大彗星。此等災夭。佛滅後二千二百二十餘年之間月氏漢土日本之内所未出現大難也。彼弗舍密多羅王燒失五天寺塔。漢土會昌天子令還俗九國僧尼超過百千倍。大謗法之輩充滿於國中依彌於一天所起天災也。大般涅槃經云。入末法不孝謗法者如大地微塵（取意）。法滅盡經法滅盡之時狗犬僧尼如恒河沙等（云云  取意）。今親見聞於此國。毎人有此二惡。此等大惡輩何以祕術扶救之。大覺世尊以佛眼鑒知於末法爲令對治此逆謗二罪留置於一大祕法。所謂法華經本門久成之釋尊。寶淨世界多寶佛高五百由旬廣二百五十由旬於大寶塔之中。二佛竝座宛如日月。十方分身諸佛高五百由旬寶樹下竝敷五由旬之師子座如衆星列坐。四百萬億那由他之大地三佛充滿於二會之儀式。華嚴寂場勝於華藏世界。眞言兩界超於千二百餘尊。一切世間眼。於此大會擧六難九易流通於法華經令諫曉諸大菩薩。金色世界文殊師利。兜史多宮彌勒菩薩。寶淨世界智積菩薩。補陀落山觀世音菩薩等。頭陀第一大迦葉。智慧第一舍利弗等。統領於三千世界無量梵天。居住於須彌頂。無邊帝釋。照耀於一四天下阿僧祇日月。護持於十方佛法恒沙四天王。大地微塵諸龍王等。我我被付屬此經競望世尊都不許之。爾時從下方大地召出未見今見四大菩薩。所謂上行菩薩。無邊行菩薩。淨行菩薩。安立行菩薩也。此大菩薩各各具足六萬恒河沙眷屬。形貌威儀以言難宣。以心不可量。
    初成道法慧功徳林金剛幢金剛等四菩薩各各具足十恒河沙眷屬莊嚴於佛會。大集經欲色二界中間。於大寶坊來臨十方諸大菩薩。乃至大日經八葉之中四大菩薩。金剛頂經三十七尊之中十六大菩薩等。比挍此四大菩薩猶如帝釋與猿猴。華山與妙高。彌勒菩薩擧衆疑云。乃不識一人等（云云）。天台師云。自寂場已降今座已往十方大士來會不絶。雖不可限我以補處智力悉見悉知。而於此衆不識一人等（云云）。妙樂云。所以今見皆不識者乃至智人知起蛇自識蛇等（云云）。
　　天台又云。見雨猛知龍大見華盛知池深（云云）。例如漢王四將長良、樊噲、陳平、周勃四人比商山四皓李里木、角里先生、園公、夏黄公等四賢。天地雲泥也。四皓爲體頭頂白雪。額疊四海波眉移於半月。腰張於多羅枝。慧帝侍於左右。被治世之事移堯舜之古。一天安隱之事不異神農之昔。此四大菩薩亦復如是。出現法華之會莊嚴於三佛。倒謗人之慢幢如大風吹小樹枝。至衆會之敬心如諸天從帝釋。提婆之打佛出舌合掌。瞿伽梨之構無實臥地悔失。文殊等大聖慚身不出言。舍利弗等小聖失智低頭。爾時大覺世尊演説壽量品然後示現於十神力付屬於四大菩薩。其所屬之法何物乎。法華經之中捨廣取略捨略取要。所謂妙法蓮華經之五字名體宗用教五重玄也。例如九苞淵之相馬之法略玄黄取駿逸。史陶林之講經之法捨細科取元意等。此四大菩薩釋尊成道之始不來寂滅道場之砌。如來入滅之終不至拔提河之邊。加之靈山八年之間進迹門序正之儀式。不列文殊彌勒等發起影向之諸聖衆。退本門流通之座席不交觀音妙音等發誓弘經之諸大士。但持此一大祕法隱居本處之後。佛滅後於正像二千年之間未一度出現。所詮佛專限末法之時付屬於此等大士故也。法華經分別功徳品云。惡世末法時能持是經者（云云）涅槃經云。譬如七子父母非不平等然於病者心則偏重（云云）。
　　法華經藥王品云。此經則爲閻浮提人病之良藥（云云）。七子之中上六子且置之。第七病子一闡提人。五逆謗法者末代惡世日本國一切衆生也。正法一千年前五百年一切聲聞涅槃了。後五百年他方來菩薩大體還向本土了。入像法之一千年。文殊觀音藥王彌勒等誕生於南岳天台。示現於補大士、行基、傳教等利益於衆生。今入於末法此等諸大士皆隱居於本處。其外閻浮守護天神地祇或去他方。或住此土不守護於惡國。或不嘗法味無守護之力。例如非法身大士不入三惡道。大苦難忍故也。而地涌千界大菩薩。一住於娑婆世界多塵劫。二隨於釋尊自久遠已來初發心弟子。三娑婆世界衆生最初下種菩薩也。如是等宿缘之方便超過於諸大菩薩。問曰。其證據如何。法華第五涌出品云。爾時他方國土諸來菩薩摩訶薩過八恒河沙數。乃至爾時佛告諸菩薩摩訶薩衆。止善男子不須汝等護持此經等（云）。天台云。他方此土結缘事淺。雖欲宣授必無巨益（云云）。妙樂云。尚不偏付他方菩薩豈獨身子（云云）。又云。告八萬大士者乃至如今下文召於下方尚待本眷屬驗餘未堪（云云）。經釋之心迦葉舍利弗等一切聲聞。文殊藥王觀音彌勒等迹化他方之諸大士不堪於末世弘經云也。經云。我娑婆世界自有六萬恒河沙等菩薩摩訶薩。一一菩薩各有六萬恒河沙眷屬。是諸人等能於我滅後護持讀誦廣説此經。佛説是時。娑婆世界三千大千國土。地皆震裂而於其中。有無量千萬億菩薩摩訶薩同時涌出。乃至是菩薩衆中有四導師。一名上行。二名無邊行。三名淨行。四名安立行。於其衆中最爲上首唱導之師等（云云）。天台云。是我弟子應弘我法（云云）。妙樂云。子弘父法（云云）。道暹云。付屬者。此經唯付下方涌出菩薩。何故爾。由法是久成之法故。付久成之人等（云云）。此等之大菩薩利益末法之衆生。猶如魚練水鳥自在於天。濁惡之衆生遇此大士殖於佛種例如水精之向月生水孔雀聞雷聲懷姙。天台云。猶如百川應須潮海。缘牽應生亦復如是（云云）。



　　太田禪門許御書卷下

　　慧日大聖尊以佛眼兼鑒之。故捨奇於諸大聖。召出此四聖。傳於要法也。定於末法之弘通也。問曰。要法經文如何。答曰。以口傳傳之。釋尊然後爲正像二千年之衆生出自寶塔住立於虚空。以右手摩文殊觀音梵帝日月四天等之頂。如是三反法華經之自要之外廣略二門竝前後一代一切經付屬此等大土。爲正像二千年之機。其後至於涅槃經會重説法華經竝前四味之諸經。授與文殊等之諸大菩薩。此等捃拾遺屬也。爰以於滅後弘經隨佛之所屬有弘法之限。然則迦葉阿難等一向弘通於小乘經。不申於大乘經。龍樹無著等申於權大乘經不弘通一乘經。設申之纔以指示之或迹門之一分宣之全不談化道始終。南岳天台等觀音藥王等爲化身。小大權實迹本二門化道始終師弟遠近等悉宣之。其上立已今當之三説。判一代超過之由。勝於天竺諸論。過於眞丹衆釋。舊譯新譯三藏宛不及此師。顯密二道元祖非敵對。雖然以廣略爲本未能肝要自身雖存之敢不及他傳。此偏重於付屬故也。傳教大師佛滅後相當一千八百年像法之末生於日本國。小乘大乘一乘諸戒一一分別之。梵網瓔珞以別受戒破失小乘二百五十戒。又法華普賢以圓頓大王之戒諸大乘經責下臣民之戒。此之大戒除於靈山八年一閻浮提之内所未有大戒場建立於叡山。然間八宗共倒偏執。擧一國爲弟子。觀勒之流三論。成實。道昭之渡法相倶舍。良辦之所傳華嚴宗。鑒眞和尚之所渡律宗。弘法大師門弟等誰不持圓頓之大戒。違背此義逆路之人信仰此戒傳教大師門徒也。日本一州圓機純一朝野遠近同歸一乘是謂歟。此外漢土三論宗之吉藏大師竝一百人。法相宗之慈恩大師。華嚴宗法藏澄觀。眞言宗善無畏、金剛智、不空、慧果。日本弘法慈覺等三藏諸師。非四依大士暗師也愚人也。於經者不辦大小權實之旨。不知顯密兩道之趣。於論者不糾通申別申不曉申不申。雖然彼宗宗末學等。崇敬此諸師。號之聖人尊之國師。今先擧一察萬。弘法大師十住心論、祕藏寶鑰、二教論等云。如此乘乘。自乘得名。望後作戲論。又云。無明邊域。又云。震旦人師等諍盜醍醐各名自宗等（云云）。釋心法華大法對華嚴與大日經蔑於戲論之法。下於無明之邊域。剩震旦一國之諸師罵與盜人。此等謗法謗人慈恩得一之超過三乘眞實一乘方便之狂言。善導法然之雲泥千中無一捨閉閣抛之過言也。六波羅蜜經唐末不空三藏自月氏渡之。自後漢至于唐始未有此經。南三北七之碩徳未見此經。三論、天台、法相、華嚴人師。誰人盜彼經之醍醐乎。又彼經之中法華經非醍醐之文有之不。而日本國東寺門人等堅信之種種起於辟見。從非増於非。從暗入於暗。不便次第也。彼門家傳法院本願正覺之舍利講式云。尊高者也。不二摩訶衍之佛。驢牛三身不能扶車。祕奧者也兩部曼陀羅之教。顯乘四法人不能取履（云云）。三論天台法相華嚴等元祖等相對於眞言之師不及於牛飼不足於力者書筆也。乞願彼門徒等在心之人案之。非大惡口非大謗法所詮。此等狂言弘法大師起於望後作戲論之惡口歟。教主釋尊多寶十方諸佛以法華經相對已今當之諸説定皆是眞實。然後世尊隱居於靈山多寶諸佛各還本土。除於三佛之外誰破失之。就中弘法所覽之眞言經之中悔還於三説之文有之不弘法既不出之末學之智如何。而弘法大師一人法華經相對華嚴大日之二經爲於戲論盜人。所詮以釋尊多寶十方諸佛稱與盜人歟。末學等閉眼案之。問曰。從昔已來未曾聞如此謗言何違背上古清代之貴僧寧歸仰當今濁世之愚侶。答曰。如汝所言者愚人定思理運歟。然而此等皆因人之僞言不知如來之金言。大覺世尊涅槃經警於滅後言。善男子於我所説若生疑者尚不應受（云云）。然佛尚雖我所説有不審者不叙用之。今予比於諸師加於謗難。雖然敢不構私曲專順釋尊之遺誡。糾諸人之謬釋也。夫自齊之始至于梁之末二百餘年之間。南北碩徳光宅。智誕等二百餘人。引涅槃經我等悉名邪見之人文以法華經定邪見之經。令迷惑一國之僧尼竝王臣等。陳隋之比智者大師糾明之時。始破南北之僻見了。唐之始太宗御宇。基法師引勝鬘經若如來隨彼所欲而方便説。即是大乘。無有二乘之文立一乘方便三乘眞實之義。此之邪義非流布於震旦。日本得一稱徳天皇御時盛談非義。爰傳教大師悉破彼邪見了。後鳥羽院御代源空法然以觀無量壽經讀誦大乘一句攝入於法華經。還對稱名念佛雜行方便捨閉閣抛等（云云）。雖然五十餘年之間。南都北京五畿七道諸寺諸山之衆僧等不能破此惡義。予難破爲分明之間。一國諸人忽捨彼選擇集了。根露枝枯源乾流竭蓋此謂歟。加之唐之半玄宗皇帝御代。善無畏不空等。大日經於住心品如實一道心之一句攝入於法華經返下權經。日本弘法大師六波羅蜜經之五藏中。於第四熟蘇味般若波羅蜜藏攝入法華經涅槃經等。相對第五陀羅尼藏爭盜醍醐等（云云）。此等之禍咎日本一州之内四百餘年于今未糾明之人。予所存難勢遍滿於一國必被破彼邪義歟。此等且止之。
    迦葉阿難等龍樹天親等天台傳教等諸大聖人知而所未弘宣肝要祕法法華經文赫赫。論釋等不載明明。生知自可知。賢人値遇於明師信之。罪根深重之輩以邪推輕人不信之。且停於耳付本意喩之。大集經五十一。大覺世尊語月藏菩薩云。於我滅後五百年中解脱堅固。次五百年禪定堅固（已上一千年）。次五百年讀誦多聞堅固。次五百年多造塔寺堅固（已上二千年）。次五百年於我法中鬪諍言訟白法隱沒等（云云）。今入於末法二百二十餘年相當於我法中鬪諍言訟白法隱沒之時。法華經第七藥王品教主釋尊與多寶佛共語宿王華菩薩云。我滅度後。後五百歳中廣宣流布於閻浮提無令斷絶惡魔魔民諸天龍夜叉鳩槃荼等得其便也。以大集經文案之前四箇度五百年如佛記既令符合了。第五五百歳之一事豈唐捐。隨當世爲體大日本國與大蒙古國鬪諍合戰。相當第五五百歟。以彼大集經文惟此法華經文。後五百歳中廣宣流布於閻浮提之鳳詔豈非扶桑國乎。彌勒菩薩瑜伽論云。東方有小國。其中唯有大乘種姓（云云）。慈氏菩薩相當佛滅後九百年赴無著菩薩請來下中印度演説瑜伽論。是或隨於權機或順於付屬或依於時弘通權經。雖然法華經涌出品之時見於地涌菩薩疑於近成之間。佛赴於請渲説壽量品。至於分別功徳品勸將地涌菩薩云。惡世末法時能持是經者。彌勒菩薩非於自身之付屬雖不弘之親於靈山會上惡世末法時聽聞之金言故。説瑜伽論之時末法於日本國地涌菩薩可令流布法華經肝心之由兼示之也。硉公之翻經記云。大師須梨耶蘇摩左手持法華經右手摩鳩摩羅什頂授與云。佛日西入遺耀將及東。此經典有缘於東北。汝愼傳弘（云云）。予拜見此記文。兩眼如瀧一身遍悅。此經典有缘於東北（云云）。西天月支國未申方。東方日本國丑宣方也。於天竺有缘於東北。豈非日本國哉。遵式之筆云。始自西傳猶月之生。今復東返猶日之昇（云云）。正像二千自西流東。暮月之如始西空。末法五百自東入西朝日之似出東天。根本大師記云。語代則像終末初。尋地唐東羯西。原人則五濁之生鬪諍之時。經云。猶多怨嫉況滅度後。此言良有以故（云云）。又云。正像稍過已。末法太有近。法華一乘機。今正是其時。何以得知。安樂行品云。末世法滅時也（云云）。時釋語美心隱。讀人難解之歟。傳教大師語似我時心樂末法也。大師出現之時佛滅後一千八百餘年。以大集經文勘之大師存生之時相當第四多造塔寺堅固之時全非第五鬪諍堅固之時。而餘處之釋有末法太有近之言。定知鬪諍堅固之筆非指我時也。予倩案事之情大師於藥王菩薩侍於靈山會上。佛上行菩薩出現之時兼記之。故粗喩之歟。而予非地涌一分兼知此事。故前立地涌之大士。粗示五字。例如西王母之先相青鳥。客人之來鳱鵲。令弘通此大法之法必安置一代之聖教習學八宗之章疏。然則予所持之聖教多多有之。雖然兩度御勘氣。衆度大難之時。或一卷二卷散失。或一字二字脱落。或魚魯謬誤。或一部二部損朽。若默止過一期之後。弟子等定謬亂出來之基也。爰以愚身老耄已前欲糾調之。而如風聞者。貴邊竝大田金吾殿越中御所領之内。竝近邊寺寺數多聖教等（云云）。兩人共爲大檀那令成所願。涅槃經云。内有弟子解甚深義。外有清淨檀越佛法久住（云云）。天台大師相語毛喜等。傳教大師恃怙國道弘世等（云云）。仁王經云。令千里内七難不起（云云）。法華經云。令百由旬無諸衰減（云云）。國主弘通正法必備此徳。臣民等守護此法豈不拂家内之大難。又法華經第八云。所願不虚亦於現世得其福報。又云。當於今世得現果報（云云）。又云。此人現世得白癩病。又云。頭破作七分。又第二卷云。見有讀誦書持經者輕賤憎嫉而懷結恨。乃至其人命終入阿鼻獄（云云）。第五卷云。若人惡罵口則閉塞（云云）。傳教大師云。讃者積福於安明。謗者開罪於無間等（云云）。安明者須彌山之名也。無間者阿鼻別名也。國主誹謗於持者失位。臣民毀呰於行者喪身。擧一國不用定自反他逼可令出來也。又上品行者大之七難。中品行者二十九難之内。下品行者無量之難之隨一。又於大七難有七人。第一日月難。第一之内又有五大難。所謂日月失度時節反逆。或赤日出或黒日出二三四五日出。或日蝕無光或日輪一重二三四五重輪現。又經云。二月竝出。今此國土不有二日二月等大難餘難大體有之。今以此龜鏡浮見日本國必有法華經大行者歟。既謗之者有大罰。信之者何無大福。今兩人勵微力予願副力佛試金言。如經文行之無徴者。釋尊正直之經文。多寶證明之誠言。十方分身之諸佛舌相爲有言無實歟過提波之大妄語。超瞿伽利之大誑言。日月落地大地反覆。仰天發聲。臥地押胸。殷湯王之玉體積於薪。戒日大王之龍顏入於火。今當此時歟。若見聞此書有宿習發得其心。使者令持此書早早差遣北國。取金吾殿之返報速速令聞是非。此願若成崑崙山之玉鮮不求收藏。大海寶珠不招在掌。恐惶謹言。
　　下春十日                              日蓮（花押）
　　曾谷入道殿
　　大田金吾殿

太田禪門許御書卷下
