
　　    No.2681

器朴論(并序)

　　                  黃臺山前住託何述
　　爽以一代之教門者。吾宗之興基也。夫高山頓說就日之德化遠隔斷灰之煙。平等大會望雲之恩光未覃敗種之霜。薄先鶴林之春八年。闡提逆惡之風星和暖日。辭鷲峯之月一時。五重業障之雲光晴幽宮。亮超岸之風航。奔驛之鞭駿也。西土比丘黃老子爲之出世。中天古峯玄耆山宅之常住。常住卽眞如蓮華。蔕道芽於肉團。蓮華卽名號實相。原心水之淤泥矣。斯心濟太虛融十界而千如也。之斯水湛性海。混百非而一心也。固道捷徑獨步教禪之月頭。固芽布護卓犖顯密之林巓。諸佛單班掌。法王之覺蘂離離。衆生竝絞跌。本家之悟臺郁郁。誰家乘車爲底下而拔濟尚垂。何處書窓揭末世而緗袟未卷。都尋教教廣波波兮。狂醉之徒詎人窮觀。訊禪禪微悠悠兮。長眠之子何時驚覺。然不闚迂轍之艱難靡識端臬所正。肆約一代於卷。脅溢十有餘篇。厥聖淨難易鴻門者。論教位身土而驗他力之扶翼矣。本懷非懷鳳樞者。爭方便眞實而感出世之于鴆焉。二尊二教章者。聿抑揚之指矣。諸佛正覺條者。本久遠之說焉。諸教出離要者。蒙被接之機兮。大小權實牒者。警教禪之猥也。二種三昧詮者。會定散之別矣。成佛往生簡者。譽生身之忍兮。發菩提心綱者。讃名號之德兮。有相無相維者。思事理之融也。諸經通讃緗者。題歸命之心矣。念佛多福袟者。擧三世之利矣。末法弘通流者。徹持尊之益矣。臨終要心縡者。因知識之緣焉。祖祖念佛錄者。鑒三國之證兮。總言之者不爲簡擇而集。不爲確論而錄。釋曰。時機相感聞卽悟植。啻爲此物兮書。於戲舌相昌空。須凝信心於紫臺雲迎。眉間顯瑞。莫疑。余身在白毫光接。詎嫌必往。將往輒是。尚讟不簇。信胥登庸者乎。



器朴論卷上

　　    第一。聖道難易門
　　問云。淨土宗者。宗謂獨尊。其判教意如何。答云。當宗以聖道難行爲化前。以淨土易往爲正宗。聖道門者。大小權實諸教也。皆從凡至聖之門故名聖道。暫約四教言之。藏教者小乘有二。聲聞者經七賢七聖之次位。斷八十八使之見惑。盡九九之修惑證四四向果。緣覺者凝十二因緣之觀送四生百劫之時。終證灰斷共入無餘。通教者於十地之中見地斷見惑。辨地斷思惑。菩薩盡習氣。於三品被接有二入通義。佛地盡餘殘習氣住方便土。別教者於五十二位第十信伏見思之惑。發心住(初住)斷見惑。不退住(七住)斷思惑。灌頂住(十住)除習氣。斷上品塵沙。十迴向位斷下品塵沙。十地斷無明。圓教者談六卽。於分身卽經四十一位。究竟於妙覺之位。雖有八宗無出四教。皆在斷惑證理之域。共期此土入聖之分。故言聖道門。起信論云。或示超地速成正覺。以爲怯弱衆生故。或說於無量阿僧祇劫當成佛道。以爲懈慢衆生故。能示如是無數方便不可思議。而實菩薩種性根等。發心則等。所證亦等。無有超過之法。以一切菩薩皆逕三阿僧祇劫故。○凡佛法有教門實義二。教門雖談不斷。實義悉斷也。故言難行道。淨土門者彌陀如來本願所成淨土。念佛衆生往生極樂要門也。宗家云。門門不同八萬四。爲滅無明果業因。利劍卽是彌陀號。一聲稱念罪皆除。○聖道難行曾無證故。今開淨土易往門。是爲立宗大綱。起信論云。雖有正因熏習之力。若不遇諸佛菩薩。能自斷煩惱。入涅槃者則無有是處。○正因者佛性也熏習者定慧也。縱有三學之分。難叶一實之道。故大智律師云。釋迦世尊無緣大慈深悲堪忍未得度者。大啓淨土法門。曲示念佛三昧。○問曰。其淨土者四土中何攝乎。教主者。三身中何佛乎。若言報土者有聲聞人天。若言方便土者非通佛所居。況寂光土非指方立相之域。故天台判極樂同居土之攝也矣。佛身亦爲何。自受用身者唯佛與佛之境界也。他受用身者十地菩薩感見也。欲謂之應化。身量華座異而言一座無移。然而又巍巍獨坐度衆生。身土竝難測如何。答曰。大乘同性經曰。淨土中成佛者悉是報身。穢土中成佛者悉是化身。又曰。阿彌陀如來蓮華開敷如來龍主如來等諸如來。清淨佛刹現得道。○文證分明也。禮讃文云。南無受用智慧身彌陀如來。○但至凡夫感見難者。不先言乎別願所成之身土也。唯識論曰。大威德定力佛本願力。唯識所不判。○通途性相非所可判。又至三乘同居之難。法華經曰。華光如來亦以三乘教化衆生。彼佛國土雖非惡世。
　　以本願故說三乘法○然彼國聲聞人天因順餘方之名也。旣曰二乘種不生。實不可有二乘根性。天台暫約四土建立釋乎。宗家云。報法高妙小聖難階。垢障凡夫云何得入。若論衆生垢障實難欣趣。正由託佛願以作強緣。致使五乘齊入。問曰。若爾何觀音授記經。言彌陀入滅觀音紹化乎。答曰。隱沒休息者諸行生因之機所見也。授記經曰。唯有一向專念阿彌陀佛往生者。常見彌陀現在不滅。○於徹窮後際放身光佛體。有機見不同不可遮之。玄八云。像法決疑經曰。今日座中無央數衆各見不同。或見如來入滅。或見如來住世無量劫。○籤五云。如華嚴云。或有見佛種種說法。或見在於都率天上(乃至)皆言或者。一一相中皆八相故。○是感見不同也。曇鸞云。極樂爲第一義諦妙境界相。佛號眞實智慧無爲法身。○此言無爲法身者。是言法性生身佛乎。法華論釋常在靈鷲山之常字云。第一義諦所證故。○妙樂釋曰。第一義諦謂所證者。卽是自受用故。以常字釋成自受用身也。故宗家所所釋云常住世。云湛然常。云法爾常。是以當流相傳一義。以彌陀爲自受用身。旣云受用智慧身阿彌陀如來。自他二身者悲智之二也。以智慧身自受用身義應知。別因正覺佛爲自受用身。濟度衆生有何妨乎。問云。未審隱沒休息。機息應轉以可相準。何以念佛生因機見不滅爲報身乎。弘決九云。若入涅槃二土相者。方便土中通佛涅槃。不可亦同界内通佛灰身入滅唯留舍利等。彼法性佛機息轉應名之爲滅。若於彼土別機起時。卽見無量相好之身。圓機卽見虛空之身不滅。方便旣爾。實報準知。淨名疏一曰。問。經云。諸天同寶器。食隨其福德飯色有異。此爲一質異見如何。答。應作四句(乃至)異質一見如娑婆極樂垢淨質異。別圓菩薩用天眼見但一有餘。○以兩文意可言方便有餘土云何。淨影觀經疏云。眞身常寂無迎攝相。○已有來迎願。何可謂眞身乎。答曰。弘決文者方便旣爾。實報準知。還而可爲潤色。淨名疏者別圓菩薩感見。又可異念佛生因之機見。來迎事別願酬因報身雖巍巍不動。稱名行者心眼開而直見眞身也。彌陀正依經曰。彌陀非三身。別因正覺故。三僧祇萬德代衆生苦行。○代衆生苦行者因行也。三僧祇萬德者果德也。兆載永劫之苦行。恒沙塵數之法門。攝六字之中。故言之大願業力。願能圓滿功行。行能成就名號。以彌陀功爲衆生力者。功卽力彼持業釋也。宗家云。一切善惡凡夫得生者。莫不皆乘阿彌陀佛大願業力。爲增上緣。○信外之凡夫乍到補處之位者。名號一念中超越五十二位不思議之願力也。彼鸞師云。不斷煩惱得涅槃分。焉可思議。○誠非乘他力超世之本願。爭見思未斷凡夫得生無爲報土乎。如彼聖道門斷難斷之煩惱。顯難顯之眞性。縱雖上根猶可送劫數增進地位。況末世愚鈍之下根。何期此土入聖得果乎。大智度論云。新發意菩薩機解軟弱。雖言發心多願生淨土。何意然者。譬如嬰兒若不近父母恩養。或墮坑落井火蛇火等難。或乏乳而死。要假父母養育可長大。菩薩亦爾願生淨土。親近諸佛。增上法身。○又云。譬如鳥子翅翮未成。不可令高翔。先須依林傳樹羽成。菩薩亦爾。先須乘願求生佛前。○又云。譬如四十里氷如有人以一升熱湯投之。當時似如少減。若經夜至明。乃高於餘者。凡夫在此發心救苦亦復如是。以貪瞋境界違順多故。自起煩惱返墮惡道故也。誠大聖大權垂示何夫依違。須知機知時歸淨土易往門矣。難易二道者西天十四代師祖龍樹尊者毘婆沙論曰。佛法如世間道有難有易。難行道者。五濁惡世求阿鞞跋致甚難可得。如跛人步行一日不過數里。極大辛苦依自力也。易行道者。念佛求生淨土。如水路行船須臾千里依他力也矣。自力他力者。念佛鏡云。自力修行者。準佛經教從初發心經一大阿僧祇劫。初到初地。又經一大僧祇劫修道乃至八地菩薩皆是自力。他力者準念佛法門。阿彌陀經疾則一日。遲則七日。念阿彌陀佛往生淨土。卽是八地菩薩。何以故。爲乘阿彌陀佛大願力故。阿彌陀經中。衆生生者皆是阿鞞跋致。旣是阿鞞跋致卽是八地菩薩。喩自力者猶如小兒年始三歲宅去京地向。經千里遂遣小兒自行向京以求官職。無由得到。何以故。爲幼少故。餘門修道亦復如是。是要須多劫修道乃成。猶如小兒自力向京不可得到。由自力故。言他力者。小兒雖少乘父母及象馬車乘力故。不久到京遂得官職。何以故。由他力故。念佛修道臨終時乘阿彌陀佛願力。如一念頃往西方得不退地。是乘卽究竟一乘之妙道。五乘齊入之眞門也耳。
　　    頌曰
　  一乘西教急要徑  不費步功脚下成
　  趯起超過生死海  便行走入涅槃城
　　    第二。本壞非懷門
　　問云。諸佛出世本懷。爲在念佛如何。答云。諸佛出世爲對治六識心王戰也。故無量壽經者說擊大法鼓。○有大功勳者與髻中明珠。然釋尊雄猛已歸涅槃。財殘諸教兵法。如彼三略者教軍中法。聚香餌下之魚。六韜者示戰場謀。翔雲山上之鳥。喩之諸教斷道。或不動干戈而直謁無明王。自以力量欲得本分田地。喩之教外宗門。皆是突兵計略未得利劍。薄有六城門。前五識心所門力微易破。第六識心王門極固警。第七識内居也。第八識庫倉也。第九識根本也。前五外守而力羸劣。後三内助無功用。唯第六識獨好勁捷挫諸佛子。若不截斷此之心王。無得本分田地。田地者是佛性之名。涅槃經二十五云。諸佛世尊眼見佛性。十住菩薩聞見佛性。○三賢猶以不能眼見。況信外輕毛去田地百萬里。爭見性成佛。此時彌陀願王名號之中有利劍。喚名者則六識心王乍被伏斷。此一段事諸佛如來更所不能。所以者何。斷前五識見思麁内妄執。得成所作智。北方不空成就佛釋迦如來是也。第六心斷者。斷見思麁妄執惑。離三界域也。斷第六識相應見思之兩惑得妙觀察智。西方無量壽佛是也。斷第七識相應見思之細妄執得平等性智。南方寶生佛是也。斷第八識相應見思微細妄執得大圓鏡智。東方阿閦佛是也。第九識者斷見思極細妄執得法界體性智。中央大日如來是也。第十識總得五智也。非對治六識心王。衆生出牢獄無由。故爲之而諸佛出世。若依諸佛者。雖可治前五後三。爲第六識不得勝。故諸教兵法唯徒儲兮。然吾願王獨治六識戮無明。是故釋尊出世本懷在說此名號。問。出世本懷者文在法華。今經本懷之言云何。答。法華經言唯以一大事因緣故出現於世。○稱讃淨土經言我觀如是利益安樂大事因緣。○言意全同。今經稱讃淨土經同本異譯。何言不言乎。凡論出世本懷有二意。一約教權實。二約機利鈍。諸佛大悲於苦者。故大悲本懷偏濟常沒。此一道理誰人爭之。然以一乘度最下機旣在此經。二意竝備故稱本懷。諸教但明應佛素懷。此宗決了二尊本心。報佛彌陀遂本地願在度底下。誰亦爭之。底下出離在此經。故卽是報佛暢本懷也。化從報垂。化豈乖報。故序分義云。顯通悲化。○所以化以顯報佛悲願爲本心也。又小經示諸佛證誠者。正顯諸佛道同之本懷也。問曰。天台云。三乘根性感佛出世。餘不能感。今家何言常沒衆生感出世耶。答。聖道所談三乘之外不許出離。故云餘不能感。今宗所明無善之機乘願往生。入佛境界。故以常沒爲出世機。隨義別也。謂若無佛性佛不出世。衆生無可發義故。若無垢障者不出世。以無可度之苦故。疾前無藥。機先無教。亦無所爭。問云。法華念佛同爲本懷乎。答云。諸佛利生通淨穢二土。於淨土爲菩薩說一乘。可謂之諸佛本懷。出現娑婆爲苦衆生說一乘。可謂之出世本懷。故言捨彼莊嚴無勝土八相示現出閻浮。○若爲聖人不可出世。若爲凡夫無說餘教。捨淨土出閻浮。應知爲淨土門。是道理至極故以念佛一乘可爲出世本懷。是又誰爭。但念佛法華同一乘故共可爲本懷。宗家曰。言無量壽者。是法。覺者是人。人法竝彰故名阿彌陀佛。○法是妙法。人是蓮華。言是人中芬陀利華。應知就經題有五重玄義。名體宗用教六字名號中應收。五重玄義所謂名者阿彌陀。體者佛。宗者命。用者歸。教者歸命。合而爲教矣。名體彰兮。宗者命者當宗所詮無量壽也。一切衆生所宗之命根歸之彼佛體。共得無量壽。無量壽者是本門久遠之說。故名爲宗。用者歸者因行果德内證名號。成光明無量外用。此光所照皆歸無量壽覺體。故爲用。教者歸命者。淨土教門二尊教意在歸命。歸者十方衆生能歸。八萬聖教所歸。命者本門久遠之壽。涅槃常住壽命也。能所同體生佛一如言歸命。故五重玄義者六字名號也。然者法華三昧卽是彌陀三昧。妙法蓮華者是彌陀三摩地法門也。飛錫禪師寶王論云。念佛法華同名佛慧。○顯密二教差異者一往也。理實無相違。爾觀經顯法華冲花。法華述蓮華三昧。法華論記曰。阿字不生微妙體。卽是衆生内心法。本來清淨妙蓮華。故題妙法蓮華經。○問曰。雖有道理。無文證者是非佛教。念佛出世本懷有文釋乎答曰。三世諸佛出世本懷。爲說阿彌陀佛名號。故如來本意爲說非他意念佛往生門。出現於五濁。經意六方恒沙諸佛異口同音讃釋迦不可思議功德言。釋迦牟尼佛出世成道本懷者爲說念佛往生法門。文曰。釋迦牟尼佛能爲甚難希有之事。能於娑婆國土五濁惡世行此難事。得阿耨多羅三藐三菩提。爲一切世間說此難信之法此爲甚難。○以救淨飯王爲釋尊本意。觀佛三昧經曰。佛令勸父王行念佛三昧。父王白佛。佛地果德眞如實相第一義空。何因不遣弟子行之。佛告王。諸佛果德有無量深妙境界神通解脫。非是凡夫所行境界。故勸父王行念佛三昧。今經非是凡夫心力所及與非是凡夫所行境界同被末世凡夫詞也。爰知造罪凡夫出世正機也。天親論云。求十方佛中以出離正覺爲本懷。今此佛本願不歷僧祇行。不運一形理。一念消億劫顛倒想。不捨凡身成佛身。然頓教中頓也。彌陀世尊本願釋尊出世之本懷也。諸佛解此本願爲三菩提。菩薩悟此願意爲六度。諸佛實智己證衆生良藥本源。但此本願源底也。問曰。所出文證彰釋尊本意。未知諸佛本意在彌陀。如何。答云。三世諸佛本懷也。觀佛三昧經云。三世諸佛皆說如是念佛三昧。○平等覺經曰。十方三世佛一切諸菩薩八萬諸聖教皆是阿彌陀。○加之已言三世諸佛。何重拒難。大論云。摩訶衍人說。三世諸佛從初發乃至苦盡。於其中間所作功德佛事皆是念佛三昧所攝。法華經說一稱南無佛皆已成佛道。○降三世諸佛皆說之。○謂是則念佛一乘之極致也。念佛三昧經云。此念佛三昧卽是一切善根之母。如是說者名爲正說。○非是者爲非懷明焉。
　　    頌曰
　　煩惱菩提戰未休  涅槃生死諍央不
　　願王利劍揮光處  古敵無明被刎頭
　　    第三。二尊二教門
　　問云。宗家曰。今乘二尊教廣開淨土門。○彌陀發願釋尊弘教。凡一代經教或說諸佛淨土。或明衆聖濟度。未言二尊二教。當宗立此名目。是依說彌陀事名彌陀教者有財釋也。以能顯所顯義言二尊教者依主釋也。以何義立此名乎。如何。答云。雖兩義共有其理。不謝諸經通名之難。今者不然。廣亙一代約顯三部。廣者一代化前義也。可委後章。約三部者有顯益密益義。有隨自隨他別。有抑止攝取意。有要門弘願教。故立二教別。此義亦可通一代。宗家曰。娑婆化主爲物故住想西方。安樂慈尊知情故則影臨東域。斯乃二尊許應無異。直以隱顯有殊。正由器朴之類萬差。致使互爲郢匠。○至如彼毘舍離國顯現如來今經第七觀所現三尊。各施顯密益。於是時中當機感彌陀直說。餘者聞釋尊開示。黑谷云。當知隨他之前暫雖開定散之門。隨自之後還閉定散門。一開以後永不閉者唯是念佛一門。○彌陀本願釋尊付屬意在斯。四悉檀中爲人悉檀。四意趣中衆生巧欲意趣。今隨他意說其義應相似。應韋提請說故爲隨他意。此定散能詮也。念佛一門者所詮也。故言若念佛者是人中芬陀利華。芬陀利華者蓮華也。爲名號故說定散門可言爲蓮故華。開隨他而示隨自者華敷蓮現也。廢諸行而立生因者華落蓮成也。是譬喩蓮華也。言上上人言上上華者當體蓮華也。念佛法華雖眼目異名。法華爲名譬喩顯法。今經爲名法體顯譬。法譬全同故謂同名佛慧。可悉下章。抑止攝取者。大經曰。設我得佛十方衆生至心信樂欲生我國乃至十念若不生者不取正覺。唯除五逆誹謗正法。○十方衆生者指一切善惡凡夫。一衆生而不可漏本願謂決定時。自衆生往生成彌陀正覺畢。然彼經說時者五逆謗法未造前也。故爲禁戒言唯除等。今經闍王提婆惡逆者眞宗由致也。自非此因緣爭顯佛本意。本意者在拯極重惡人。故未造前者抑止而言唯除。欲彰加於可加大道理。佛力不勝業力法令至極也。是釋尊祕妙方便門也。至已犯後者攝取而言皆往。遂使所顯一代設化之權實門在成此一大事。是彌陀覺王不思議願力所致也。要門弘願者。宗家云。上來雖說定散兩門之益。望佛本願。意在衆生一向專稱彌陀佛名。○定散要門者釋迦教也。別意弘願者彌陀教也。要門者開定散兩門悟入名號一理爲要。是開會意也。問云。開會者開爾前權門歸平等大會共悟入一佛乘。更無有隔歷。故宗家云。以佛願力五逆之與十惡罪滅得生。謗法闡提迴心皆往。○然於彼土有九品邊地差別。有見佛聞法遲速者。九品各以己行而生故。依因別而爲果異乎。如何。答云。有九品邊地異者。釋迦教抑止門說也。宗家云。人天善惡皆得往生。到彼無殊齊同不退。又云。九品俱會得不退。阿鞞跋致卽無生○九品者釋迦教。俱會者彌陀教也。五會讃云。十惡五逆至愚人永劫沈淪在垢塵。一念稱得彌陀號。至彼還同法性身。○言法性身者法性生身。註論云。平等法身者。八地已上法性生身菩薩也。寂滅平等者。卽此法身菩薩所證寂滅平等之法也。以得此寂滅平等法故名爲平等法身。以平等法身菩薩所得故名爲寂滅平等法也。此菩薩得報生三昧。以三昧神力能一處一念一時遍十方世界。種種供養一切諸佛及諸佛大會衆海。能於無量世界無佛法僧處。種種示現種種教化。度脫一切衆生常作佛事。初無往來想供養想度脫想。是故此身名爲平等法身。此法名爲寂滅平等法也。未證淨心菩薩者。初地已上七地已還諸菩薩也。此菩薩亦能現身。若百若千。若萬若億。若百千萬億無佛國土施作佛事。要須作心入三昧乃能非不作心。以作心故名爲未得淨心。此菩薩願生安樂淨土卽見阿彌陀佛。見阿彌陀佛時。與上地諸菩薩畢竟身等法等。龍樹菩薩婆數槃頭菩薩輩願生彼者當爲此耳。問曰。案十地經。菩薩進趣階級漸有無量功勳。逕多劫數然後乃得此。云何見阿彌陀佛時畢竟與上地諸菩薩身等法等耶。答曰。畢竟者未言卽等也。畢竟不失此等故言等耳。
    問曰。若不卽等復何待言。菩薩但登初地。以漸增進自然當與佛等。何假言與上地菩薩等。答曰。菩薩於七地中得大寂滅。上不見諸佛可求。下不見衆生可度。欲捨佛道證於實際。爾時若不得十方諸佛神力加勸。卽便滅度與二乘無異。菩薩若往生安樂見阿彌陀佛卽無此難。是故須言畢竟平等。問云。如今文者他方菩薩往生得益相也。十方衆生往生彼國皆到阿鞞跋致者。是亦畢竟義而非卽等。故同論註云。譬如有樹名曰好堅。是樹地生百圍乃具。一日長高百丈。日日如此計。百歲之高豈類脩松耶。見松生長日不過寸。聞彼好堅何能不疑。○是文意淨土穢土昇道雖遲速不同。共經劫可到阿鞞跋致見焉。如何答云。言於彼土進道歷劫者。皆釋迦教意也。宗家會云。微塵故業隨智滅。不覺轉入眞如門。大劫小劫恒沙劫亦如彈指須臾間。○又云。十劫須臾不覺盡。進入明門歡喜地。○須臾者生死截斷一念乎。以佛延促劫智力。衆生一念間超昇。是又他力最極也。般舟讃云。低頭禮佛。在此國擧頭已入彌陀界。到彼華開尋見佛。聞說四諦證眞如。定善一門韋提請。散善一行釋迦開。定散俱迴入寶國。卽是如來異方便。○韋提請者顯隨他意。釋迦開者釋迦教意也。定散俱迴者顯隨自意。卽是如來者彌陀教意也。異方便者顯非權方便也。二尊二教大意在此文。宗家又云。十方凡聖專心向。分身遣化往相迎。一念乘空入佛會。身色壽命盡皆平。○盡皆平者無地位階級歸平等大會言入佛會。一念乘空者有二意。名號一念内乘聲往生。聲卽空故言乘空。又乘佛力故生死截斷。一念中超昇無邊劫數。延促智是空智故言一念乘空。入須彌於芥子。收大海於毛端。不思議解脫法門也。苟非二尊之郢匠。爭得生莊嚴實相之淨土。又非二教之級引。何感見法性如來之境界。般舟讃云。彌陀告言諸佛子。極樂何如彼三界。新往化生俱欲報。合掌悲咽不能言。得免娑婆長劫苦。今日見佛釋迦恩。
　　    頌曰
　　郢人匠石意相通  削堊無痕非至工
　　好惡想情由器朴  二尊垂手亦斯同
　　莊子云。郢人塗壁神也。郢處名。匠石削木妙也。互得名。郢誤鼻端點堊。匠斧削成風○想情者。首楞嚴經云。依想情心感善惡生有十。其七情三想墮餓鬼。乃至九情一想落有間無間地獄。○器朴者。器已能用。朴未造爲。故宗家言。娑婆化主住想。安樂慈尊知情者。二尊教意於善惡二機互有傍正在。欲彰此義。又通一代而已。問云。立二尊教有其例乎。答曰。藥師經靖邁疏曰。此經二尊教也。
　　    頌曰
　　西土釋迦黃老子  時時所說經經旨
　　皆開念佛一乘門  同至菩提要路矣
　　    第四。諸佛正覺門
　　問曰。諸佛因位未離我執時。各別發願故。各修淨土。各化衆生。以何故言佛佛皆乘念佛三昧成正覺乎。答曰。諸佛皆逢彌陀成正覺者。西方極樂菩提門方。阿彌陀者妙觀察智說法利生也。故諸佛皆歸經說非一。般舟經云。佛告跋陀和菩薩。過去諸佛乃至現在未來諸佛。持是念佛三昧皆得作佛。○觀佛三昧經云。過去未來現在三世諸佛皆說如是念佛三昧。我與十方諸佛及賢劫千佛。從初發心皆因念佛三昧力故得一切種智。○楞伽經云。十方諸刹土衆生菩薩中所有法報佛化身及變化。皆從無量壽極樂界中出。○月燈三昧經曰。十方三世一切過去未來及現在佛。皆學念佛速證無上菩提。○問曰。彌陀者是十劫正覺佛也。十劫已前佛於誰成覺。又報佛智從因成故無常也。故授記經言。阿彌陀佛壽命無量百千億劫當有終極觀世音菩薩成覺。未來諸佛依普光功德山如來成覺乎。如何。答云。授記經如上章言。旣言得念佛三昧常見阿彌陀佛。於依念佛三昧成覺爭求他佛乎。言報佛智無常者權教所談也。報佛所覺法者眞如實相常住之理也。謂之無量壽。宗家曰。報身常住永無生滅。以如如智契如如境。境卽常住智無生滅。函蓋相應理智不二故也。況今別願酬因報身者。衆生往生卽正覺體也。故以衆生爲所覺法。第八觀曰。諸佛如來是法界身。○疏云。法界者是所化之境卽衆生界。○以衆生界無盡故佛壽亦無量。度十方衆生故法界身也。般舟讃云。十方衆生未曾減。彌陀佛國亦不增。○依自覺智成衆生所歸之體。故以覺他之智名無量壽佛。佛壽無量者諸佛正覺何求他佛。次謂十劫以前諸佛於誰成覺者。諸佛道同故三世諸佛同說釋迦一代法。佛佛皆說十劫正覺。十十無盡無始無終也。釋尊者大通智勝十六王子說五百塵點迹門說也。本門釋迦久遠佛也。彌陀亦以彼王子也。釋迦教前雖說十劫。彌陀教後久遠正覺也。是故過去無數諸佛依念阿彌陀佛三昧成覺不疑。般舟經云。佛言乃往久遠不可計阿僧祇劫有佛。號曰私訶提。國名跋陀和。有轉輪王。名曰斯笒。往至佛所。佛知王意卽爲說是念佛三昧四事助歡喜。乃至其王終後。還自生其家作太子也。名梵摩達。時有比丘。名曰珍寶。太子出家承事其師八千歲日夜無懈。唯得一度聞是念佛三昧得成佛果。○首楞嚴經曰。大勢至法王子白佛言。我憶往昔恒沙劫有佛出世。名無量光。十二如來相繼一劫。其最後佛名超日月光。彼佛教我念佛三昧。○此十二光佛者。大經所說四十八願阿彌陀也。旣言久遠又說沙劫。何定劫數。問曰。般舟讃言十方衆生未曾減彌陀佛國亦無增者。可謂佛界衆生界不增不減義乎。本門十界者事事圓融故本來常住十界。而地獄天宮皆法身具德也。何有增減。迹門十界事理融卽實相之上無窮利生。約理本來不增不減。於事謂之何無增減。何況彌陀利物甚衆生往生劇。如般舟讃言未審。如疾雨十方來生。何不增。如恒沙三世往去。何不減。有不更惡趣願。不可謂再來三有。若謂盡七種生死雖歸於本覺。又有迷心始。可出流來生死。誠輪轉無際如旋火輪如何。答云寔如所難。案縡實義何無增減哉。本迹雖殊不思議一。不可凡慮覃。但言本覺無始有終始覺有始無終。不可再有流來生死以明。至彼土衆生往而不還者。取喩試言。有人自東行西。縱使孟賁追之。設雖目連至之。百千萬劫間終以東不成遠。西亦不近。南北亦然。所以者何。虛空無邊故。若如所難以道理言。應東方隨行而遠。西極所步而近。然而實不見其兩端者。虛空無邊也。衆生無量極樂無邊。般舟讃意可以得之。問曰。天台云。寂光理通如鏡如器。諸土別異如像如飯。業力所隔感見不同。○迦才云。衆生起行旣有千殊。往生見土亦有萬別。○此萬別淨土衆生因圓果滿成正覺時。各於何土何悉彌陀爲師乎。答曰。極樂華藏界也。華藏者八葉心蓮也。上自諸佛下至含情莫不具此心蓮。久遠彌陀心蓮開悟從成就華藏界以來。一切諸佛心蓮開時。皆莫不歸華藏。華藏是寂光也。感見不同淨土雖如像如飯而千殊不名華藏。如鏡如器而極樂卽寂光故。諸佛所開心蓮諄諄歸此華藏。故言凡有心者皆當作佛。○皆歸彌陀之謂也。
　　    頌曰
　　過現未來三世佛  仍成正覺念彌陀
　　今時教主大雄猛  是亦乘弘誓坐華
　　    第五。諸教出離門
　　問云。淨土門意言不許諸教出離者未審。玄義云漸頓則各稱所宜。隨緣者則皆蒙解脫。又曰。或教福慧雙除障。或教禪念坐思量。種種法門皆解脫。無過念佛往西方。宗祖所判已言皆蒙解脫。今何言不許出離乎。答云諸教者初自華嚴終至涅槃。皆此土入聖道也。於中有大小漸頓權實顯密不同。皆是解脫道也。爭可不許諸教隨分益乎。但宗家言。然衆生障重。取悟之者難明。○此道理諸宗皆所不爭也。然者言未有一人得者。言唯有淨土一門可通入路。於末世萬行萬善無行證。經論說相甚分明也。問云。於末法者機教不相應故。聖道難行應無行證。正像兩時機根勝利。盍得解脫然者宗家言時機相感聞卽悟。淨土利益唯可限末法乎如何。答曰。諸宗者諸教也。諸教者諸經也。其諸經除小乘部。顯密權實經教莫謂不勸讃淨土。應知一代宗要也。凡聖道門一乘宗有三。
　　一者根本一乘(華嚴)二者攝末歸本一乘(法華)三者祕密一乘(眞言)而根本一乘華嚴者。普賢行願爲宗要。其普賢迴向偈言。願我臨欲命終時。盡除一切諸障礙面見彼佛阿彌陀。卽得往生安樂國。我旣往生彼國已。現前成就此大願。一切圓滿盡無餘。利益一切衆生界。○今大經四十八願中。言設我得佛。他方國土諸菩薩衆來生我國。究竟必至一生補處。乃至超出常倫諸地之行。現前修習普賢之德。○亦復天台法華三昧發願文云。願臨命終心不亂。正念往生安樂國。面奉彌陀値聖衆。修行十地證常樂○普賢懺悔之方法會行願品。然者歸本一乘祕密兩部五悔九方便皆十願意。菩提心論曰。法爾應住普賢大菩提心○又天台引華嚴經立念佛五方便門。十信三賢十地修行不離念佛念法念僧。五門者稱名往生念佛三昧門○觀相滅罪念佛三昧門○攝境唯心念佛三昧門○無礙俱離念佛三昧門○緣起圓通念佛三昧門○開此五門定判一乘無上第一方便唯念佛一法矣。五方便門云。將入佛法方便多門。若以一言而具衆門無過念佛。所以者何。一切賢聖皆從念佛而生。一切智慧皆從念佛而有(乃至)但以念智差別隨義立名。衆生迷名妄生異解。漂墮魔界遂輕念佛。仍謂己修別爲勝業○又華嚴賢首清涼等以三生成佛爲一乘次位。十信見聞一生於穢土凡身可發普賢十願。初住已上解行證果二生於淨土中可修滿也。行願品說相分明。然聖道門於教行證三位中。或於教解位可有入淨土者。或於起行位可有迴入。或於證果初可有轉入。教行者住前也。證位者信滿若初住也。此等皆迴入之門也。今觀經說於彼教行位初心迴定散二善而可入淨土。名之釋迦要門教。於信前常沒位。無善造惡凡夫。而顯往生直道。名之彌陀弘願教。廢其定散立專念宗。一乘眞宗極致也矣。或云。於念佛往生有三生果遂文。四十八願中。第二十係念定生願是也。此義非宗本意當流意領解弘願初一念時。安心決定而卽便往生。能所一體而彼此三業不相捨離。直蒙不捨光益。此則法藏菩薩昔正覺浮衆生往生之鏡中。善惡凡夫今往生顯久遠正覺之面目。父子相向還歸本家時節也。此頓教外何立三生之義乎。但性相意有順現順次順後業。自非供出定羅漢。壞生身佛體者。無順現業。順後業者。業道如秤重者先牽之道理。善惡更互相滅故前善被隔後惡次生感苦果。業報盡後前善遂不腐而三生得樂果。謂之順後業。是果遂義也。今淨土門者。順次往生直道也。二十願者係念我國。殖諸德本。至心迴向不果遂者。不取正覺○諸行機皆迴念佛而可遂往生欣慕願也。然以値遇大乘不出三生之文。爲宗門之規模。所言三生者指何生乎。六趣之中爲何生處。頓教豈可然哉。不出三生文者所前言之淨土修滿之義也。以之爲本意者。棄迴入宗門可歸淨土直路。一代化前者。先就說所謂之。以耆闍崛山爲今經說所者。一代皆化前所也。所以者何。天台以耆山而攝一代之時處有本迹二門。迹門耆山者今日始成正覺釋尊四十餘年。以耆山而爲依止住。以王舍城爲境界住。一代攝化處處莫謂不歸此本山。本門耆山者。壽量品云。於阿僧祇劫常在靈鷲山及餘諸住處(文)耆山是久遠實成棲也。故法華論曰。報佛如來眞實淨土第一義諦之所攝故○妙樂言。第一義諦謂所證者。卽是自受用土○是釋常在靈鷲山也。久遠已來一切化儀莫謂不歸此淨土。是以天台爲無勝莊嚴。眞言謂密嚴淨土。今家攝極樂世界矣。最初頓說寂滅道場尚是果後方便故。以耆山而爲今經說所可成一代化前之義也。其故本門釋迦則阿彌陀也。旣言慧光照無量壽命無數劫○以光明無量壽命無量名阿彌陀者。同體異名也。然釋迦如來久遠成道皆在衆生一念心中者。觀心妙也。迹門大教發者爾前諸教廢。本門大教發者迹門大教廢。觀心大教發者本門大教廢。故言觀己心之高廣扣無窮之聖應。是三重廢立之上立他力門也。己心高廣難顯。無窮之聖應易感。聖應則彌陀超世願力也。前所引之五方便門專在此乎。次就說時謂之者。問云。善見論云。闍王卽位八箇年佛入滅○法華者八箇年說也。列同聞衆說韋提希子阿闍世王。觀經說有一太子名阿闍世。前後顯然也。何以法華爲觀經化前。又方等陀羅尼經解深密經楞伽經雙林涅槃教。是皆觀經已後說也。如何。答。念佛三昧者是一代正宗故。其餘諸教皆爲化前。縱雖今經已後說。自力難行教門可成今經化前。諸教例甚多。法相立三時教。以初頓華嚴置第三時。天台立五時教法華已後所說深密楞迦等皆屬爾前。以法華一實爲終窮極說。是皆義類相從。至謂觀經說時妙經已前之難者。大集經者佛成道十六年說也。而二十一卷說闍王放象提婆盤石等因緣。二十八卷說頻婆娑羅等五百人大王聽聞大集經。或機見不同。或佛方便說成如是異。又心地觀經序分佛放胸臆毛孔光。光中顯現佛三世因果相釋尊一代相貌。以爲緣起現八塔。八塔者。淨飯王宮生處塔。菩提樹下成佛塔。鹿野園中法輪塔。給孤獨園名稱塔。曲女城邊寶階塔。耆闍崛山般若塔。菴羅衞林維摩塔。沙羅林中圓寂塔。此八塔又現心地觀經已後塔。以前後塔爲心地觀經序。立宗建立強不謂前後。二尊素懷在此經故。化前之時遠通法身地之照機。能待之處匪啻王城耆山而已。故一時通收一代。二處廣含八處。二衆發起之意。亦通諸經之中。是以宗家廣判一代。而言皆蒙解脫者。卽化前序玄意也。故經曰。但以假名字引導於衆生○凡建立一代化前義。不許諸教之得益。應有始終二意。約始者莫謂在世。莫謂滅後。信前常沒位誰曾得悟。故言新發意菩薩機下軟弱多願生淨土○三生成佛頓教次位亦於淨土修滿。故不許聖道出離。約終者如言前章。三世諸佛皆依彌陀成正覺故。此二義不論顯密禪律皆迴入門也。或自始迴淨土易往道。或至終入彌陀正覺門。顯密如前。律宗雖依受者心品而有大小不同。多是人天業因。不迴念佛不生淨土。念佛鏡云。準目連所問經。破初篇戒取長壽諸天。計人間九百一十五俱低六百萬歲墮地獄。準戒文中有五篇七聚。依校量第一篇重校量第二篇一倍。第二篇重校量第三篇一倍。第三篇重校量第四篇一倍。第四篇重校量第五篇一倍。第五篇最輕。犯突吉羅九百萬歲墮地獄中。一夜不懺者捨本利。準破戒罪無量無邊。持戒方中無一。故知損多益少○然末世持戒僧如巿中虎。故五會讃云。禪律如何。是正法念佛三昧是眞宗○禪宗者如言有相無相門。唯自宗獨雖光教外。他家凡以不容果頭。或屬別教。就中佛有六根說法。縱雖傳佛心是又意塵說教也。何曰教外。但言此土耳根利故偏用聲塵○若非聲教者無此土益。涅槃經云。文殊當爲四部廣說大法。今以此法付屬於汝。乃至迦葉阿難等來復當付屬如是正法。爾時如來說是語已。爲欲調伏諸衆生故。現身有疾右脇而臥。如彼病人。又近涅槃告摩訶迦葉曰。我有正法眼藏涅槃妙心付屬汝。并勅阿難副。貳傳化莫令斷絕。二所正法同是涅槃妙心也。先付屬文殊。言當爲四部廣說大法。是可說教。何云佛祖不傳乎。旣是言涅槃妙心。應以涅槃爲宗。然又經言。涅槃者不滅也。爲阿闍世王無量劫不入涅槃。闍王者一切衆生未見佛性未發菩提心凡夫。又是王舍城一切婦女也(乃至)爲者阿難迦葉二衆也。又阿闍世者爲涅槃。此經文深意付屬觀經所說名號爲涅槃妙心。同十三曰。此法若人修習能淨衆生。滅除一切憂愁苦惱逮得正法。所謂念佛三昧○闍王起逆淨土由致。夫人幽閉念佛來序也。故言爲王舍城一切婦女。言爲一切衆生無量劫不入涅槃者。是彌陀悲願也。又經言。見佛性者我終不爲久住於世○是釋尊一代說化讓所詮於彌陀。彰本門無量壽體。彌陀同體言安住大般涅槃。又經言不見佛性者禪也。爲揚難顯易故付屬迦葉阿難。故經言爲者卽是阿難迦葉二衆應知。迦葉付屬正法者念佛三昧也。涅槃經全文可見而信。依暗彼涅槃妙心之宗源。不汲此淨土眞性之法水。故或墮偏空爲魔眷屬。或稱無相成邪定聚。念佛鏡釋金剛經文云。若望法身無相爲正。色相音聲以爲邪。此對十地已上菩薩。觀經及阿彌陀經觀一相好。及以聞名見報身如來。此對凡夫二乘諸小菩薩。若望報身觀佛稱名以將爲正。無相爲邪。說般若經時。世尊先向忉利諸天爲母說法。當時世尊初從天來至閻浮提。須菩提憶念世尊。入定觀佛遂在先來。於時有一天女。不知所以先見世尊。旣見佛已女卽問佛言。我最在先見佛不。世尊言。汝在後見。天女白言。我初來到無一人來見佛者。何故在後。世尊語言。須菩提在先入定除去人我。觀見法身在天女前。故在先見女爲起人我心。觀我色身故在後見世尊。爲對彼天女故說頌言。若以色見我(乃至)不能見如來○又云。無生觀成生長壽天。經八萬大劫還墮惡道○無生觀萬中無一得成就者。爲不是時宜。假令得成生長壽天不出三界。如是故諸宗先賢皆歸淨土。具如下章。
　　    頌曰
　　諸教吾宗是化前  皆修淨土以爲專
　　同歸常住涅槃城  一代春花色幾鮮
　　涅槃經觀經同救逆惡。故宗家曰。念佛卽是涅槃門○又言。雙樹林下往生樂。難思往生樂。寔惟難思議也。有斯密義故言爲阿闍世者密義。闍王得此密意白佛言。世尊我未見世間從伊蘭子生栴檀樹。我今始見伊蘭子者我身是也。栴檀樹者卽是我心無根信也。無根者我始不知恭敬如來。不信法僧是爲無根○此則機法二種信心也。無有出離之緣言無根。開發念佛三昧言生栴檀樹。觀佛三昧經勸淨飯王言。念佛三昧能變一切諸惡成大慈悲。如彼栴檀改伊蘭林。以念佛三昧喩栴檀樹。如來實語闍王領解誰疑之乎。涅槃經二十云。爾時世尊爲阿闍世王入月愛三昧放大光明。光照王身身瘡卽愈欝烝除滅○此三昧令初發心諸善根本漸漸增長。乃至具足大般涅槃○又是諸善中王爲甘露味。甘露者涅槃門。涅槃門者念佛也。眞言密宗十甘露明。是卽十念心也。以阿彌陀號甘露王者。孔雀嘗露毒木毒草皆變生甘露。象之彌陀名號能滅十惡五逆毒。彰孔雀座光彌陀形像。是爲言甘露妙藥偏彌陀願力。無量壽佛德彰事相而造此像也。寶性論曰。未證究竟甘露如來法身。以未遠離不可思議變易生死○淨業記云。甘露是長生不死之藥故○文釋意者未離變易生死者。未服甘露不死藥而不得無量壽命故也。爰知歸命彌陀甘露王。七種生死頓遠離可得常住涅槃。論未證究竟甘露如來法身者。離阿彌陀更無生死出離門也。又涅槃經二十三曰。一因一果同一甘露。一切當得常樂我淨。是爲一味○旣言一因一果。諸教所詮念佛一門彌陀一佛也。大乘義章云實相一味甘露等流八萬甚深法○同謂八萬諸聖教皆是阿彌陀。故宗家云。廣開甘露門○甘露門者卽涅槃妙心也。闇禪不知此密義非念佛門。胡夫魯哉。直指淨土決疑集引大品經曰。佛爲鈍根人說諸法空寂。以其動生執見也。爲利根人說諸佛相好。以其任運不染塵也。則須菩提小乘解空第一無名無相。及末得記。當來成佛號曰名相如來。茍非大乘常恐聲香味髑得其便耳逃遁未暇。安敢盤遊名相之園華歟。旣達名相故獲佛記也○諸法空寂雖於阿鞞跋致可說。爲初心鈍根。說空者爲除執也。非實相無相。暫時方便也。何謂實說。利鈍共可修者彌陀實相名號也。故金剛經莊嚴淨土分。告須菩提以實相教莊嚴淨土。其實相者名號也。註金剛經莊嚴淨土分云。假如以七寶莊嚴佛土者非也。六塵不染當以定慧之實莊嚴。口念阿彌陀佛。諸佛淨土出生念佛故也。同註六祖解云。過去心不可得前念妄心瞥然已過。追尋無有處所。是名佛(釋迦佛)現在心不可得眞心無相。憑何得見。若心清淨内離二法。外離諸相無諸心。是名爲佛(彌陀佛)未來心不可得本無可得。習氣已盡更不復生。了此三心皆不可得。是爲佛(彌勒佛)○以三世心配當三佛。彌陀眞心自無始之始至無終之終常住現在心也。於其中出世利生諸佛如來如微塵數。約此諸佛作三世心皆不可得者。過去已謝。未來無可得。現在彌陀本來常住始不可得。過去諸佛出生彌陀眞心。未來諸佛出生於彌陀眞心。皆利衆生教得彌陀眞心。眞心名號。此名號外無可得法。故言三世不可得也。宜哉謂彌陀現在眞心。亙三世而此外無法明矣。御註金剛經莊嚴淨土分云。臨命終時。阿彌陀佛與諸聖衆現在其前。手執金剛臺。決定引入西方極樂世界。須菩提則達此事故得記別焉。手執金剛臺者。釋金剛經名也。發願文云。盡此一報身同生極樂國故爲淨土依經也。達磨和尚曰。見性者所謂明心也○明心者必歸西方。僧問趙州和尚云。受大王如是供養將什麼報。答曰念佛○見性明心禪祖皆歸念佛迴入淨土。然今世暗禪者非淨土者。言直心正當者。經曰。以思惟心測度如來圓覺境界。設如取螢火燒須彌山○若謂非思惟者。直心不直正當不當。以心而捨心以血洗血也。高僧傳習禪篇云。見性成佛者。頓悟自心本來清淨元無煩惱。無漏智性本自具足。此心卽佛。畢了無異。如此修證是最上乘禪也○頓悟誰人乎。修證更無期。只徒囀口言與心相違。冷暖自知蓋自恥乎。推心置文。空睡勿寢語。縱如法勵自力難行。於今不成。何況當世望多欲甚。此心卽佛畢了相背。可辱可歎耳。
       頌曰
    淨土無生念佛門  五乘齊入闢金關
　　雙林花落鳥鳴去  一代春闌歸路間
　　   又云
　　試問本源心地風  更無形色若虛空
　　我搜諸教得要路  方是眞宗孰不通
器朴論卷上



器朴論卷中

　　    第六。大小權實門
　　問曰。或人云。念佛是小乘。此義理如何。答曰。此難破未曾聞。上古通論家等纔雖有破淨土宗者。更無謂小乘。京師大師於太唐西京寺對金剛法師宗論時。堂中諸尊皆放光明。依顯現證。一人稽首諸師卷舌以降。和漢妄見適謗念佛者皆屬外道。終失正路者也。是以文依執見之情。雖謬解典籍。而有教眼見文釋者不言小乘。以無一字而有也。始而應知。小乘見思外不知煩惱。分段之外不知生死。三界外不立土。應身外不知佛。判教大綱胡越天地焉。慈雲法師小乘部括盡貝書。曾無一字說有淨土。何況勸生。聲聞乘中不談他佛。亦無一字說有彌陀。是則淨土彌陀一歷耳根卽下大乘成佛之種子。問曰。或人云。以自調自度爲小乘。而念佛行者欣自往生。不發化他菩提心故謂小乘根性。道理之難也。此義如何。答曰。有小乘菩薩。如釋迦菩薩者送三祇百大劫能行六度。可有通局乎。又念佛者六字名號也。南無者卽是歸命。亦是發願迴向之義。迴向有往相還相菩提心。菩提心事可悉下章。初心菩薩於穢土利益衆生者。佛所不許也。智度論等文如上引。言在此發心救苦。爲貪瞋境界返墮惡道。聖道諸宗不謂教禪。皆學無相執無可救衆生。是又謂無慈悲故可小乘者。以無緣爲大悲。其理豈可然乎。七地菩薩尚得大寂滅欲捨佛道。況信外輕毛必可沈空。還欲成教禪小乘義。非自招科哉。問云。或云。小乘者六識外不知有識。捨苦求樂厭穢欣淨。如是分別六識情量也。念佛安心不出此位。蓋小乘乎。聖道不爾。無念之上見眞性。遙出六塵。此義如何。答云。第六識緣法境。法境法界。法界法性。法性法身也。雖立無量識不出此識。此識言不到本源者。不可有一念頓悟機。七識者所依識也。無自功能。八識者含藏識也。熏習爲能。九識十識雖依宗立俱爲本源。若離六識無念上得佛者。無直指人身義。久衍三細六麁浪。遙到九識十重源。何謂超頓乎。還亦自責。凡夫位者縱言無念。暫時息慮凝心也理也實也。無相觀者不關六識。故上古賢哲皆捨聖道歸淨土心在斯之。淨土法門於六識麁動心心所。直契名號實相之本源。緬離情識位。但彌陀如來轉六識得妙觀察智。故因緣令然機感交通。何況六方證誠乎。小乘爭有斯事。縱雖大乘於權教不可有證誠。無其理故。胡以諸佛證誠頓實魯謂小乘淺略戲論矣。大乘誹謗罪報具如經說。可恐勿忽。十往生經曰。佛告山海惠菩薩。於後閻浮提或有比丘比丘尼。見有讀誦此經者。或相瞋恚。心懷誹謗。由是謗正法故。是人現身之中來致諸惡重病。身根不具聾盲瘖啞水腫鬼魅坐臥不安。求生不得。求死不得。或乃致死墮於地獄。八萬劫中受大苦惱。百千世未曾聞水食之名。永不聞三寶名字。是故無智無信人中莫說此經○法華言謗此經故獲罪如是○與之說相相同者。實乘唯一也。問云。法華與今經證誠雖相同。彼者正來會場。分身諸佛如雲集如星列。何有所疑。此者雖聞諸佛證誠。衆會不見之。可疑佛語。是亦詎信乎。答曰。彼雖諸佛來集。皆是分身也。讓功於多寶。可謂一佛證誠。是十方恒沙諸佛證誠。焉足比量。致來不來者。大智度論云。亦如佛說阿彌陀世界種種嚴淨。阿難言唯願欲見佛。時卽令一切衆會皆見無量壽佛世界嚴淨。見佛舌相亦復如是。一會皆見○何云不來。疑尚破舌。誹過等逆。問曰。或云。生淨土雖不疑。爲成佛者方便也。此義如何。答曰。旣立一代化前義。何以淺近難乎。嘗船中用水如量潮味。首楞嚴經云。衆生心憶佛念佛。現前當來必定見佛。去佛不遠。不假方便自得心開。如染香人身有香氣○喩意如來如火。八萬教門如香木。薰發如名號一理。經論如羅裓。燒栴檀沈水等香木。有分分薰煙喩諸教益。香木皆盡火與薰殘譬佛意廢諸教顯念佛。火滅已後脫裳漸漸無薰。著衣獨裹栴檀。燒不燒而觸身益芬郁。譬如來滅後諸教漸漸廢無行證時。機法相應念佛。獨留利益彌盛。莫謂見煙而有諸教得益。所詮薰發本願名號也。染香人身者。念佛行者也。有香氣者。行者卽得彌陀法性如來體也。不假方便顯頓實也。問曰。漸頓名難辨。何以此土入聖道爲漸。他土得益門爲頓。先背道理。五教章云。理性漸漸顯云漸。離思想言說而顯云頓○非智慧者無顯理性。智慧者戒定之所成也。三學無分下根爭入漸頓墎乎。亦違文釋。依何宗家言頓教一乘海乎。答曰。於末世無三學機實如問端。繇茲今時此土入聖道如無行證。月藏經曰。我末法時中億億衆生。起行修道未有一人得者○漸機尚無況頓悟乎。念佛往生雖他土得益。亦於現世有聲卽無生之大利。是名號不思議他力也道理文證共不關淨土門。還成聖道難證之謂。反對而立道理文證者。淨土易修故頓也。聖道難行故漸也。是二諦共許大道理智愚皆所知也。文證繁多不暇給載。且出易見。大智律師云。正逆之中一念得生。得知名號頓中頓也。○文理共會。又云。非憑他力截業惑以無期。不遇此門脫死生而無路。安樂集曰。大經復云。生我國者。橫截五惡趣。○今此約對彌陀淨刹。娑婆五道齊名惡趣。地獄餓鬼畜生純惡所歸。名爲惡趣。娑婆人天雜業所向。亦名惡趣。若依此方修治斷除。先斷見惑離三塗因。滅三塗果後斷修惑。離人天因絕人天果。此皆漸次斷除不名橫截。若得往生彌陀淨國。娑婆五道一時頓捨。故名橫。截五惡趣者。截其果也。惡趣自然閉者。閉其因也。此明所離。昇道無窮極者。彰其所得。若能作意廻願向西。上盡一形。下至十念無不皆往。一到彼國卽入正定聚。與此修道一萬劫齊功也○凡頓教有二。一者化儀之頓。淨影疏曰。大從小入目之爲漸。大不由小謂之爲頓。二者化法頓教。歷劫迂廻道名爲漸教。談速疾頓成之旨名曰頓教。就此文二。一對漸之頓。二開漸之頓。般舟讃曰。瓔珞經中說漸教。萬劫修功證不退。觀經彌陀經等說。卽是頓教菩薩藏者。對漸頓也。觀念法門曰。悟入人天廻生彌陀佛國者。開漸頓也。文點可讀人天彌陀佛國廻生悟入。廻聖道諸漸行。願生彌陀佛國。以佛力故悟入聲卽無生。是開漸頓也。觀經義疏云。言放眉間光者。表從中道流出諸法。初散後聚亦表攝多歸一。卽此經圓頓究竟一佛乘法故。現此相異常時。戒度記云。兩眉已空有二邊光發兩眉之間故表中道。諸法不出十界。依正無非中道。本來具足。全具出生故能遍照。此卽從一出多也。初散後聚者點經還住佛頂之文。卽收多歸一也。佛說法華亦是眉間放白毫光與今經同。驗是一佛乘法。或說他經及偏小法則無此相。故異常時○問曰。慈覺大師教王經疏云。或大乘經雖明現證。但理無事。或大乘經雖粗明眞言印契等。支分不具未盡佛心也。此宗佛意盡本源○眞言問答曰。餘教頓悟者根熟待時○此二宗頓教與淨土頓教如何。安樂集會別時意曰。言以一金錢得千金錢。非一日得。多日得者。佛說因果前後有隱顯。念佛往生者依往生値遇一念易成。以多日得者不曰未來○是豈非根熟待時乎。答曰。黑谷曰。眞言天台者雖名頓教。尚斷煩惱故是名爲漸教。今淨土一門者不斷煩惱。卽證究竟涅槃妙果。故名頓之中頓教。兩宗頓教雖法位高妙依機顯頓。故於今者有名無實也。淨土頓教者雖機根愚鈍。法本超頓故無器朴差。至別時意釋者。言誦持多寶佛名至菩提者。唯行成佛別時意也。言唯發願於安養往彼得生者。唯願往生別時意也。唯行唯願故共不實義爲別時意。安心決定上唱本願名號。心行相應則契實頓捨置棄答。宿善根熟非宗家意。各據一義諸師多會。又不所遮。問曰。一乘者佛乘也。三車誘引出火宅。與非本所望大白牛車。謂之一佛乘。三界無安猶如火宅。人天皆火宅中也。不截三界繫縛。爭脂一佛乘車。念佛爲見思未斷凡夫。盍憑三乘教。故九品說相以大小諸行爲往生因。隨而彼國有三乘人。何言頓教一乘海哉。答曰。經三乘位歸一佛乘化儀四教也。化法四教不定當機。以本圓人爲一實頓機。故言菩薩處處得入二乘唯在法華。何必經三乘方便而歸一乘眞實乎。今淨土一乘者。以五乘齊入爲名。宗鏡錄曰。衆生皆乘故云一乘。○豈非此義乎。然此一乘與法華一乘全無有異。若別非一乘。言十方佛土中唯有一乘法故。但涅槃經云。一乘者名爲佛性○名詮自性故名號爲一乘。然者今此一乘者。以一代聖教爲能詮。五乘齊入以爲所詮。法華乃至初後佛慧無有衆生皆乘義。故爲一乘能詮。彌陀佛性一乘者。善惡凡夫皆運載。故所詮一乘也。九品俱廻皆得往餘行無生。二乘種不生淨土者聲聞有名。故智度論曰。一乘清淨無量壽世界○淨土決疑集曰。佛法有二。一者小乘不了義法。二者大乘了義法。大乘中復有了不了義。今談淨土。唯是大乘了義中了義之法也。且小乘經部括盡貝書。曾無一字讃勸往生他方淨土○一章大綱在此文。阿彌陀經義疏曰。一乘極唱終歸咸指於樂邦。萬行之圓修最勝獨推於果號。戒度記曰。一乘者乘以運載爲義。究竟不二名一。卽佛乘也。法華曰唯一佛乘無二無三。了義之談故曰極唱。更無他趣故曰終歸。群經遍讃故曰咸指○了義之中了義者。莫明於焉。頓教之中頓教者。莫速於焉。
　　    頌曰
　　貪癡愛水一心出  順逆想風六識生
　　呼佛應聲全體現  本來面目鏡中明
　　苟以念佛鏡之中本來面目分明也。此是十劫正覺時生佛一如。而正覺與往生決定。我等未取念佛明鏡。本來面目遮分明處。知識提撕證得往生。謂之頓教。楞伽經云。頓者如鏡中像。頓現非漸。此之謂也耳。
　　    第七。二種三昧門
　　問云。觀佛念佛差異云何爲同爲異乎。答云。止心於一境照所緣之法。是言觀念則同也。今經意者。觀佛念佛同而別也。文云。觀者照也。以淨信心手持智慧之輝。照彌陀正依等事。言正依者十三觀中所說別願酬因之依正也。照彼觀慧者領解弘願之智也。然經中說此能觀有定散差別。論所觀不過十三觀中所說依正。然於能觀約定散二機開成十六。所以觀有定散者。照攝取不捨依正之智。約機有聞思修之別。定機者能聞能信之上有息慮凝心。堪能故三慧具有之。十三觀中定機。聞說生信者。卽聞慧觀。若至粗見位卽思慧觀。若得正受。了了見者卽修慧之觀。三輩散機者。聞十三觀說。雖能發慧生信。而無思修之能。但有聞慧立想觀名。上輩觀曰。若有衆生願生彼國者。發三種心卽便往生○發慧名觀。起信名三心。故三心亦通十三。第四卷曰。又此三心亦通攝定善之義者是也。信慧二心且雖似別。總是領解依正二報弘願所成。所以論體無別○故聞慧觀通於十六。今家直言以信心手照彼正依。不云思修者。以聞慧爲今觀體。同者。雖定散機異。同領解弘願歸稱名念佛之一行故也。別者。俱舍云。離通力依他。下無昇見上○通力者義同淨心功成。依他者佛力觀成義也。於滅後今者。通力依他共以絕故觀想無成就。然間觀佛三昧者非佛本意。念聲是一之念佛三昧者。不謂心散亂。不論身麁動。任口唱名卽便往生。不經通教被攝如言本圓人。爲是兩三昧別。問曰。金剛經曰。若以色見我以音聲求我。是人行邪道。不能見如來○觀身土者以色而見也。稱名號者以聲而求也。旣云邪道。爭謂正定聚乎。答曰。在文可得。旣言不能見如來。若有所見如來者。可有能見衆生。何以色聲不覓之乎。若無能所者。何言見不見哉。然色見我者。謂以有而求也。以音聲者。謂以空而求也。止觀曰。聞聲卽是空諦也。全不關聲卽無生之淨土門之義也。但如者眞如之理性。凝然無去來故言如來。十界是十如也。衆生亦本來也。生佛混然。名之如來。大論釋如來曰。如法相解。如法相說。如諸佛來○如法相解者。法身也理也。捨身何求。如法相說者報身也智也。以色聲可得。諸佛安穩道來者應身也悲也。依因緣可値遇。經論共約三諦解之者。何有迷謬。性因佛性者在纒理具之眞如也不可求。了緣佛性者出纒顯得之如來也可修得。不識相卽圓融之中道。無伺三因佛性之具顯。故猥加推量謂無道可證徒墮邪見。執無集可斷者損自損他。可恐可悲。無上依經云。佛告阿難。一切衆生若起我見如須彌山我不懼。若起空見如芥子我不許。必背我化多墮惡道。○大智度論曰。若見般若是則爲被縛。若不見般若是亦爲被縛。若人見般若是爲解脫。若不見般若是亦爲解脫。龍樹菩薩釋曰。是中不離四句者爲縛。離四句者爲解脫。○今體菩提但能如此修。卽是不行而行。不行而行者。不違二諦大道理也。不見者但空也。見者偏有也。共被縛。若得中道者見不見共爲解脫。維摩經曰。雖行無作而現受身是菩薩行。雖行無起而起一切善行是菩薩行。○曇鸞云。菩薩觀衆生畢竟無所有。雖度無量衆生。而實無一衆生得滅度者。示度衆生如似遊戲。言本願力者。亦大菩薩於法身中常住三昧。而現種種身種種神通種種說法。皆以本願力起。譬如阿修羅琴雖無鼓者。而音曲自然。○文意。菩薩皆雖發四弘願。自力難成。故生淨土。以佛力契無相之理。得中道悟。雖觀衆生畢竟無所有。依四弘本誓力。於法身常住三昧中。現神通利衆生。如不鼓自鳴也。曇鸞云。實相者無相。故眞智無知也。法性寂滅故法身無相也。無相故能無不相。是故相好莊嚴卽眞實智慧也○此中道無相之觀非是凡夫心力所及。智度論云。阿難佛言。此無相波羅蜜在何處說。佛言。如此法門在阿毘跋致中說。何以故有新發意菩薩。聞此無相波羅蜜門。所有清淨善根悉當滅沒也○在世之昔猶爲不致阿鞞跋致之菩薩者。不說無相波羅蜜。依可墮空見之故也。況於末代惡世爲五欲貪求之輩六塵愛著之人。爭說無相之法門乎。能所共難測。有清淨善根。否。縱雖有其分。起無相之見者善根皆可滅沒也。非實相之無相故。直心正當宗源觀心絕待之妙解。修性本有深密。何宗不歸實相乎。若言不實相者皆可邪道。外道者似佛道。故動謬解而歸九十五種外道。宗家曰。口說事空心行怨。是非人我如山岳。如此之人不可近。近卽輪廻長劫苦○若可歸實相者。致阿鞞跋致後可行無相。不然者還可滅沒善根。今時之人誰致不退之位哉。天台云。末世無證如巿中無虎○然觀佛三昧者非無相。觀諸佛相好時則佛身入衆生心想中。所以然者。心能成法界。法界能爲佛身故也。註論曰。問云。觀經云。諸佛如來是法界身。入一切衆生心想中。是故汝等心想佛時。是心卽是三十二相八十隨形好。是心作佛。是心是佛。諸佛正遍知海從心想生○是義云何。答曰。身名集成。界名事別。如眼界緣根色空明作意五因緣生名爲眼界。是眼但自行己緣不行他緣。以事別故。耳鼻等界亦如是。言諸佛如來是法界身者。法界是衆生心法也。以心能生世間出世間一切諸法故名心爲法界。法界能生諸如來相好身。亦如色等之能生眼識。是故佛身名法界身。是身不行他緣。是故入一切衆生心想中。心想佛時。是心卽是三十二相八十隨形好者。當衆生心想佛時。佛身相好顯現衆生心中也。譬如水清則色像現。水之與像不一不異。故言佛相好身卽是心相也。是心作佛者。言心能作佛也。是心是佛者。心外無佛也。譬如火從木出。火不離木也。以不離木故則能燒木。木爲火燒木卽爲火也。諸佛正遍知海從心想生者。正遍知者眞正如法界而知也。法界無相故諸佛無知也。以無知故無不知也。無知而知者是正遍知也。是知深廣不可測量。故譬海也。觀佛身相好國土依正者。雖有相至正受鏡像不二時卽契當無相者。心與法界佛與衆生全同故也。是言實相焉。念佛三昧者。非有相非無相。非色非心。名號則實相全體也。所以者何。彌陀因中行有相。則無諸佛而不供養。行無相則無般若而不修行。此德無量無邊。積聚而成名號。故讓功於無量無邊衆生。莫甘露不充足。甘露者名號也。觸口得實相耳。可悉下章矣。康永元年三月五日予於備州尾道道場晝寢。夢中書法門而授人。其詞云。往生者念佛卽是也。全非能領解智。只偏所領解德也。能歸智是觀佛三昧也。所歸法是念佛三昧也。能歸所歸一體而稱念南無阿彌陀佛。卽是願行具足名號體。觀佛念佛同所成往生也(云云)始知離機領解獨法有領解。寔惟以能領解智能念念佛觀佛念佛。釋迦教諸經通讃念佛也。於所領解法所念念佛念佛念佛。彌陀教三經別願念佛也。是則他力極致也。然入歸佛心卽諸經今經念佛一同。而所成觀佛念佛往生唯在稱名聲中。還也稱名聲中絕機法亡迷悟。是難思法性也。苟以可謂離三業往生耳。端的者乎急用焉。
　　    頌曰
　　坐臥稱名期命終  一生不退入蓮宮
　　慈光常照攝心處  身在瑠璃明鏡中
　　    第八。成佛往生門
　　問云。淨土門意。往生與成佛本意如何。若言以成佛爲本意者。經釋多勸往生不言成佛。若以往生爲本意者。方便門也。佛之本意在大乘頓教。故雖初說華嚴。二乘之輩如聾如啞而無益。因茲赴鹿野苑轉小乘四諦法輪。經四味調熟。送三教洮汰說法華一實。開方便門示眞實相是也。本意雖在成佛下根難證。故暫勸淨土者權方便門也。如何。答云。往生成佛共爲本意。迴聖道迂廻難行定散兩門諸善。歸本願他力名號。生淨土不退國遂使證佛果釋尊出世本意也。十方衆生不謂善惡不論凡聖。等與萬行圓備名號。直令得究竟涅槃法性生身彌陀正覺本懷也。故依此名號實相之力。感彼不思議變易異熟。華嚴中法性生身變易生身者。初以從眞起用爲名。謂初地上分見眞如法性之理。是故或名法身菩薩。從此眞性所現微妙清淨色身。及以示現變化身等故名法性生身。如大論中法性生身佛是也。次就所受微妙生死報身爲名。唯識論云。一分段生死。謂諸有漏善不善業。由煩惱障緣助勢力所感三界麁異熟果身命長短。隨因緣力有定齊限。故名分段。二不思議變易生死。謂無漏有分別業。由所知障緣助勢力所感殊勝細異熟果。由悲願力改轉身命。無定齊限故名變易。今家云。淨土依身名法性身及變易身。涅槃經曰。七種生死者。一分段(三界之果報也)二流來(迷眞初也)三返出(背妄始也)四方便(入滅之二乘)五因緣(初地已上也)六有後(第十地之菩薩也)七無後生死金剛心等覺之位也。等覺一轉入于妙覺之時。皆離七種生死也(取意)彼土衆生七種生死頓超昇致補處位。皆悉得如來同體之實相。大經云。其諸聲聞菩薩人天(乃至)皆受自然虛無之身無極之體○涅槃經云。眞解脫者。卽是虛無。虛無之身者卽是如來○淨土論云。卽得阿耨多羅三藐三菩提○註論意是往生也○成佛卽往生見之。又註論云。彌陀佛體等同故。等無譏嫌之名。○又曰覺性事理爲淨土生○然者二尊二教本意同在成佛。當宗所談。成佛往生名別義同。但經釋多言往生不言成佛。釋迦教意也。問云。言無生是境無所執生○聞彼淨土快樂境界成欣慕心。是旣背無生。何言聲卽無生第一義諦乎。心與行相違如何。答云。心藏本味苦。舌欲甘味。甘草本味苦故利藏而甘口。名號亦如是。於無漏無生淨土生欣樂之心。如舌與藏味異。名號易唱聲卽無生。如利藏甘口。二諦和合事理融卽。豈非佛智不思議力乎。然者往生卽無生。無生卽涅槃也。故言雙樹林下往生樂。法照云。念卽無念佛不二門也。聲卽無生第一義諦也。問云。往生與無生同異如何。答云。觀經上上品卽悟無生。中品經一劫得無生。是二教別也。同一念佛無別道故彌陀教之意。往生卽無生而不可有遲速。問云。無生與成佛同差如何。答云。如仁王經者有五忍。地前三十心名伏忍。折伏煩惱。故三賢不同而三品。謂下中上。初二三地名信忍。得不壞信相同世間。故修施等時因信起故。亦分三品。四五六地名順忍。順彼二乘出世間道順菩提分等。亦分三分。七八九地名無生忍。長時任運觀無相理。故舊云不起。新云無生。亦分三品。十地及佛位名寂滅忍。但分二品。都計乃是十四忍也。依此意者。七地已上名無生忍。十地已上云寂滅忍。但言唯佛一人究竟無生。無生之名廣通諸地乎。聖道無生經地位而可昇進故有十四忍。淨上無生者或云卽悟無生。亦云坐時卽得無生忍。此是頓悟頓入法而佛果無生也。祖師云。往者最極理。生者不思議智。理智冥合故名往生。○理智冥合則報身位也。故宗家云。永證無爲法性身○又云。至彼還同法性身。○是故當宗意。往生則無生。無生卽成佛也。問云。以何言淨土無生卽佛果無生。如言永證無爲法性身至彼還同法性身者法性生身也。初住已上皆法性生身菩薩也。往生成佛全同者自覺覺他覺行窮滿應以莊嚴佛土。何故淨土有菩薩人天乎。答云。三周聲聞於法譬因緣三說段悟一實。證究竟雖預記別。却後多劫供養諸佛莊嚴佛土者。内證先明外用待時故也。彼土人天例同應知。大論云。或云無生。或云法性。龍舒淨土文曰。能發一念念生其國。反志一念卽此一念還生清淨。共佛無異。
　　    頌曰
　　一念絕迷悟  無前無後去
　　不勞行步功  足下蹈他土
　　    又云
　　果極菩提道  位乘不退臺
　　便行超十地  此是活如來
　　宗家云。淨土無生亦無別究竟解脫金剛身。○又云。念佛卽是涅槃門。○念佛行者可有大悟無生之義耳。在世韋提已得無生。何未來凡夫亦可不得證乎。在世未來一同之義應知。青龍禪師云。斷安養別意之盤桓。駐同一刹土之思念。若夫往生極樂之望可成者。臨終之頓證何疑之。最後頓證若可難者。往生極樂之願豈以易哉。但安養具縛之所生也。頓證究竟菩提也。又可成往生之業者。何不成頓證哉。或現身登大覺位。或臨終歸本覺。名號一實者取證如返掌矣。
　　    頌曰
　　一念彌陀卽往生  往生淨土是無生
　　無生究竟金剛位  偏本願他力所成
　　宗賾禪師云。終日念佛而不乖無念。熾然往生而不乘無生。天眞爾也。
　　    第九。發菩提心門
　　問云。大經言。欲往生淨土。要須發菩提心。又云。願生彼國者發三種心。共以言當發。爲同爲異乎。答云。亦同亦別。大毘盧遮那成佛經曰。諸法無相爲虛空相。作是觀已名勝義菩提心。是別也。安樂集曰。菩提者乃是無上佛道之名也。若欲發心作佛者。此心廣大遍周法界。此心究竟若虛空。此長遠盡未來際。此心普備離二乘障。若能一發此心。傾無始生死有淪。所有功德回向菩提。皆能遠詣佛果無有失滅。譬如寄華五淨風日不萎。附水靈河世旱無竭。第二出菩提名體者。然菩提有三種。一者法身菩提。二者報身菩提。三者化身菩提也。言法身菩提者。所謂眞如實相第一義空自性清淨體。無穢染理出天眞。不假修成名爲法身。佛道體本名曰菩提。言報身菩提者。備萬行修能感報佛之果。以果酬因名曰報身。圓通無礙名曰菩提。言化身菩提者。謂從報起用能趣萬機名爲化身。益物圓通名曰菩提(乃至)一者依智慧門不求自樂。遠離我心貪著自身。故知進守退曰智。知空無我曰慧。依智故不求自樂。依慧故遠離我心貪著自身。二者依慈悲門拔一切衆生苦。遠離無安衆生心。故拔苦曰慈。與樂曰悲。故拔一切衆生苦。依悲故遠離無安衆生心。三者依方便門憐愍一切衆生心。遠離供養恭敬自身心。故正直曰方。外己曰便。依正直故生憐愍一切衆生心。依外己故遠離供養恭敬自身心(已上)五門者。一者近門。二者大會衆門。三者宅門。四者屋門。五者園林遊戲地門。此五種示現入出次第相。入相中初至淨土是近相。謂入大乘正定聚。近阿耨多羅三藐三菩提。入淨土已便入如來大會衆數入衆數已當至修行安心之宅。入宅已當至修行所居寓。修行成就已當至教化地。教化地卽是菩薩自娛樂地。是故出門稱園林遊戲地門(乃至)阿名無。耨多羅名上。三藐名正。三名遍。菩提名道。統而譯之名爲無上正遍道。無上者。言此道窮理盡性更無過者。何以言之。以正故。正者聖智也。如法相而知故稱爲正智。法性無相故。聖智無智也。遍有二種。一者聖心遍知一切法。二者法身遍滿法界。若身若心無不遍也。道者無礙道也。經言。十方無礙人一道出生死。一道者一無礙道也。無礙者謂知生死卽涅槃。如是等入不二法門無礙相也(已上)註意。初擧菩提心大義。次述菩提心規矩。次顯菩薩皆生淨土而可成菩提心之旨。次訓菩提心名。若約五門義者。菩提心與三心相似。餘義不爾。故言亦同亦別。安樂集云。欲發菩提心。依經終須修十種行。謂信進念戒定慧捨護法發願迴向進詣菩提。然修道之身相續不絕。逕一萬劫始證不退位。故名難行道。又但以一劫之中受身生死尚不可數知。況一萬劫中徒受痛燒。願生淨土者。隨壽長短一形卽至位階不退。與此修道一萬劫齊功。俱舍論中明難易二道。於三大阿僧祇劫具福智資糧。有百萬難行之道始充一位。若由別有方便有解脫者名易行道也(乃至)菩提是畢竟常樂處。若不令一切衆生得畢竟常樂者。則違菩提門。此畢竟常樂依何而得。要依大義門。大義門者。謂彼安樂佛國是也。註論同以依大義門。釋成菩提心。若不發菩提心非菩薩。故言菩提薩埵。非淨土者不可成菩提。故言大義門。以知言要須發菩提心者。當發三種心之義也。是則所上言三心體内菩提心也。問云。玄義言。各發無上心。○又言共發金剛志。無上心者菩提心也。如先言。阿耨多羅三藐三菩提翻無上正遍道。無上心菩提心不二也。生死甚難厭佛法復難欣。○於此二句收四弘菩提。道俗時衆先發菩提心。後可發三心見之。故重言共發金剛志。決偈頌言同發菩提心往生安樂國。是則結成二心別而可發之義。何況本願之中十八願有三心。十九願有菩提心。何言三心體内菩提心乎。答云。先勸大衆中有當機有結緣。道俗時衆等者。道俗者結緣也。時衆者當機也。廣勸道俗故言各發。時衆等者。等指未來故言共發。無上心金剛志同雖三心。可有淺深。菩提心者翻道心。故可有無上心亦通菩提心義。大乘通途本意故菩提名又不可遮也。同發菩提心者是亦三心也。言往生安樂國故依三心生淨土。於彼國中五門成就終可證阿耨菩提。同發菩提心者。果中說因。往生安樂國。因中說果也。因果竝彰故言願以此功德。功因德果。因圓果滿名號體。平等施一切彌陀願。歸此願體時。佛所證菩提與行者回向三心。不二一體。言同發菩提心。以之言者名號之外無三心。三心之外無菩提心。是爲淨土菩提心。永異聖道家菩提心修十種難行經一萬劫。一義云道俗時衆等者。道俗共念佛當機也。故謂時衆等者指未來衆生。信難厭信難欣。此二種信心謂之無上心。此心具至誠回向二心。所謂匪啻信造惡不善身而已。信凡夫所作善者皆雜毒。曾不用自力募功於彌陀三業。稱離三業名號。此時三心相卽契彌陀無作三身。所歸體者三藐三菩提也。能歸信者名號具德三心也。能所一體而心行不離謂之菩提心。旣信凡夫所作自力行者善惡共以雜毒故。爲異學異見不被破壞。謂之共發金剛志。然者三心則菩提心也。菩提心則名號也。此是當流正義也。本願之中菩提心又是三心也。發菩提心修諸功德者。萬行萬善回本願名號預來迎。故心行竝擧。如彼言通達菩提心肉身卽證大覺位者。雖法位超頓。於事理修行無上根通達機。淨土門意名號則菩提。故彼此三業不相捨離。能歸所歸一體名菩提心。然者名號念念中通達菩提心。證得無生忍不思議法門。不謂利鈍一形則往足爲實頓耳。
　　    頌曰
　　菩提道淡薄難行  濁惡凡夫迷死生
　　何日超過煩惱海  何時迴入涅槃城
　　    第十。有相無相門
　　問云。上章謂念佛非有相非無相。未審。旣有生佛淨穢別起取捨厭欣心。指方立相何非有相乎。答云。前謂非有相非無相者名號一法也。若偏無相者非實相。若偏有相亦非實相。旣言名號實相法也。何有偏執。如彼言諸佛如來是法界身是心是佛是心作佛。雖聞思慧觀有相。至修慧觀得正受畢心眼了了。生佛一如契無相理。若不爾者。爭得觀見。無隔歷故言法界身。念佛亦如是。能聞能信位安心決定得口稱三昧者。名號實相故念念之中契無相理。父母所生肉身乍變法性生身得無量壽。謂之卽便往生者。卽得無生謂也。口稱三昧者。三昧定名。安心決定無退動故謂之定。此安心上稱名相續言口稱三昧。依此定力自然流入無生忍位。生死分段異熟已盡如蟬蟺。而得於變易微妙異熟自己本分顯位言來迎言往生。天台眞言等或言父母所生身卽證大覺位。或言須臾聞之卽得究竟。共生身得忍菩薩上事也。而蟺之位言體達。此體達事。他宗自力難行之故有名無實也。淨土他力易行故萬修皆脫。念佛鏡云。維摩經云。譬如虛空造立宮室終不能成。地上造作隨意無礙。無生看心亦復如是。何以故。無生卽是無相。無相卽是虛空。所以難成念佛之法事理雙修。猶如地上造立宮室。所以易成。又云。法華經曰。大通智勝佛十劫坐道場佛法不現前不得成佛道。○不現前者卽是無生。旣是十劫不得成佛。故知成佛遲。事理雙修者。理是眞如。事是萬法。天台云。眞如是萬法由隨緣故。萬法是眞如由不變故。○生佛淨穢歷然萬法也事也。是皆有眞如性法性也理也。隨緣不變二眞如具六字中故實相名號也。唱口於此名號。天眞體達二眞如之中。直指淨土決疑集曰。回神億刹實生自己心中乎。孕質九蓮豈匪刹那際中乎。苟或事理被隔淨穢相妨。安令五逆凡夫十念便登寶土。二乘賢輩回心卽達於金池也哉。信此圓談則事無不達。昧斯至理則觸類皆迷。故華嚴云。心如工畫師。造種種五陰。一切世間中無不從心造。如心佛亦爾。如佛衆生然。心佛及衆生是三無差別。○大日經開題曰。歸表隨順命顯不斷。心佛衆生本性和同如空與光。命名無量壽佛。歸則能依人。無量壽者法身常恒不壞之德是也。身遍虛空法界。心亙性相理事。故名歸命。祕藏記云。是華藏世界者最上妙樂在其中故曰極樂。當知極樂與華藏雖名異而非異處。○然則名假西方實遍法界。發願欲生此心彼刹九品華臺則開性德之心蓮。無量莊嚴則顯恒沙之已有。雖云法土。易往過化。十疑論云。彌陀之岸本無彼此。釋迦之船實非往來。譬如一燈分照八鏡。鏡有東西光影無二。彌陀說法遍光影中。而釋迦方便獨指西鏡。故已到彼岸者。乃可以忘彼此。寶珠集云。如鏡含萬像而無有去來。似月印千江。而本非昇降。問云。佛心宗者不曰斷不斷。談直心正當。俱胝之一指。德山之一棒。臨濟之一喝是也。大法禪頭經說十品云。見性成佛道第一初道品。解第一義空第二生知品。明心唯一法第三執名品。眞妄二分別第四轉入品。眞如分二道第五入道品。法身遍諸法第六廣智品。法界遍佛道第七無障品。萬法無一物第八離性品。寂滅無性理第九修禪品。見師決定悟第十超性品也。佛法大明錄云。一明心。二淨行。三破迷。四入理。五工夫。六入機。七見師。八大悟。九的意。十大用。十一眞空。十二度人。十三入寂。十四化身也。初道品位見性成佛。見師決定悟第十超性品也。諸教所談十品中盡。諸佛内證十四位極。而直此人身現入寂化身度人大用等不思議。苟可超頓。何假淨土乎。答曰。禪家元來不假教文。不談次位。直超諸教斷道可得本來面目。然如斯有班品者。以教中斷道與判禪家漸頓也。奪謂之從初道品至超性品。自明心及化身。其名雖殊不出別教五十二位。初道品見性成佛道者。初聞佛道也。可非眼見。聞見一同義也。終可見故。見聞之主依主釋也。可讀性者成佛道聞之。若不然者違唯佛眼見心文乎。性者正因佛性是也。衆生理具。成佛道者了緣佛性。聞得此理明心淨行破迷入理之後第五重可工夫。第六入機諸地歷劫修行是也。言見師者等覺一轉入于妙覺之位。奉逢彌陀覺王成正覺也。十品十四開合異也。無字寶篋經云。善男子復有一法。是佛所覺。所謂諸法不去不來。無因無緣無生無滅無思無不思無增無減。佛告羅睺羅云。汝今受持此正法不。九億菩薩白佛。能以此法當爲衆生流通不絕。佛言善男等爲兩肩荷擔菩提。命終時現見阿彌陀佛得往生。○正法者念佛也。涅槃經云。逮得正法所謂念佛三昧。○往生者無生。無生是念佛。聲卽無生第一義之故也。經文甚明。在世菩薩猶以如斯。況乎末世暗禪口說爭自見性。淨名經念佛疏云。世有邪見學禪之人。但信有心佛。不信諸佛威神所加。今世如此邪見者多皆是外道。雖謂不立文字而忝誹實教之談。謬忘佛祖不傳。姦嘗故人之唾。學而能言似鸚鵡。言而被縛如猩猩。南山云。吾我自高截他人千尺之長爲半分。揚自己一句之沙爲萬斛。此人氣分與魔交接命終之日。儻不淪三惡道則生魔宮。○念佛鏡云。問曰。準無生觀唯遣看心。其心爲赤爲白爲青爲黃。觀者爲當成不成。答曰。無生看心非青非白。非赤非黃。亦不言成不成。心不相貌。復無成就虛費功夫。徒勞何益。難云。看心之時卽得成佛者。看衣卽得暖。看食應得飽。得道者看衣不著不廢寒。看心之時亦不得果。準像法決疑經。坐禪不是末法時。所以大行和上在日數箇禪師門徒從和上教授回心念佛。目連所問經云。我說無量壽佛國易往易修。而人不信佛經故。不能修行往生。返事九十五種邪道。我說是人名無眼人。名無耳人。○佛言。爲鈍根者說諸法空無相。動可生愛欲故。爲利根者說諸佛相好。無染著故。須菩提解空第一也。故授名相如來記別。人皆所謂初心之位觀無相者是利根人。不然佛意爲鈍根人除愛著故。實相無相爲阿鞞跋致菩薩說之謂。
　　    頌曰
　　有山有水目前境  無色無相心裏空
　　華落鳥鳴歸路日  煙消霞盡本家風
器朴論卷中



器朴論卷下

　　    第十一。諸經通讃門
　　問曰。觀無量壽經。無量壽經。大阿彌陀經。小阿彌陀經。稱讃淨土經。觀佛三昧經等。所依經者且置不論。其餘幾許經教讃勸念佛乎。答曰。諸經通讃。若悉擧之如一切經藏。暫世流布易得。文著纔出三五。所謂華嚴經。法華經。大集經。大品經。摩耶經。般舟經。金剛經。楞伽經。首楞嚴經。行願經。悲華經。思益經。像法決疑經。目連所問經。妙塔勝經。寶積經。彌陀正依經。清淨覺經。隨願往生經。十往生經。念佛三昧經。文殊般若經。菩薩處胎經。鼓音聲陀羅尼經。法鼓經。尊勝陀羅尼經。寶篋印陀羅尼經。阿彌陀思惟經。陀羅尼集經。隨求陀羅尼經。光明眞言經。請觀音經。須彌四域經。藥師如來本願經。轉女成佛經。大乘同性經。大悲經善王皇帝尊經。善信摩親經。守護國界主經。千手陀羅尼經。如意輪經。大集賢護經。業報差別經。大乘寶月童子問法經。維摩經。大般若經。占察經。地藏本願經。心地觀經。諸佛境界經。華首經。海龍王經。大樹緊陀羅惟無三昧經。月燈三昧經。遍至曼陀羅經。大般涅槃經。十住毘婆娑論。起信論。寶性論。攝大乘論。大智度論。淨土論。如斯經論不遑羅縷。安樂集又略擧經論之名。慧心正修觀記曰。當知阿彌陀三字具備二千三百九十五卷大乘經。六百八十卷小乘經。五千五卷大乘律。四百四十卷小乘律。五百十五卷大乘論。六百九十五卷小乘論。五百九十三卷賢聖集法門。亦具金剛界一千四百五尊。胎藏界五百三尊。蘇悉地七十三尊故。唱阿彌陀三字卽唱一萬三百二十四卷一切之聖教。念阿字時卽滅四十二品無明同體見思煩惱成報身佛。念彌字時卽滅無明四十二種塵沙煩惱三等惡業成應身佛。念陀字時卽滅四十位根本無明煩惱二死苦果成法身佛。阿彌陀經執持名號以爲大善根其意在斯。長舌證誠誰不生信哉。念佛鏡云。如來雖說八萬四千法門。唯有念佛一門成佛果菩提。可知念佛往生門。實非餘門之所及也。○無量壽修觀行供養儀軌云。爾時金剛手菩薩在毘盧遮那大集會中。白佛言。我爲當來雜染世界惡趣衆生。說無量壽陀羅尼。修三密門。證念佛三昧。得生淨土入菩薩位。問云。除小乘部其餘大乘一切之諸經。可謂悉讃彌陀如何。答云。爾也。大日經開題云。一切經首如是二字上皆有●●兩字。譯家略而不置。今準梵本合有此字。歸表隨順命顯不斷。心佛衆生本性和同如空與光。命名無量壽佛。歸則能依人。無量壽者法身常恒不壞之德是也。身遍虛空法界。心亙性相理事故名歸命。○一代諸經其首皆有歸命二字。是則一切經教宗阿彌陀。言歸命者歸無量壽文意顯著。若顯若密不可有謂不說念佛。故慧心云。三世十方諸佛三身。普門塵數無量法門。佛種法界圓融萬德無塵法界。備在彌陀一身。○然者觀經說下輩觀言。命欲終時遇善知識。爲讃大乘十二部經首題名字。以聞如是諸經名故除却千劫極重惡業。智者復教合掌叉手稱南無阿彌陀佛。稱佛名故除五十億劫生死之罪。爾時彼佛卽遣化佛化觀世音化大勢至至行者前。讃言。善男子汝稱佛名故諸罪消滅。我來迎汝。作是語已。行者卽見化佛○前聞諸經名故滅千劫罪。後稱名號故除五十億劫之罪遂往生。化佛菩薩何不讃聞經功。唯言稱佛名故乎。應知諸經滅罪於中皆說念佛法門。故讓功於本別不謂聞經。合讃稱佛名故我來迎汝。聞經同稱名者有財釋也。以思之者諸經諸論之所詮唯在念佛往生。是以妙樂云。諸教所讃多在彌陀。故以西方而爲一準○天台智顗大師靈應傳讃阿彌陀經偈曰。八萬法藏妙肝心。一代聖教之結經。出離生死最要法彌陀來迎得往生○十住毘婆娑論云。十方現在佛以種種因緣歎彼佛功德。問云。念佛諸法王。於事相而有現證乎如何。答云。現瑞非一。念佛鏡云。善導闍梨在西京寺内。與金剛法師校量念佛勝劣。昇高座遂發願言。準諸經中世尊說念佛一法得生淨土一日七日一念十念阿彌陀佛定生淨土。此是眞實不誑衆生者。卽遣此堂中二像總皆放光。若此念佛法虛不生淨土誑惑衆生。卽遣善導於此高座上卽墮大地獄。長時受苦永不出期。遂將如意杖指一堂中像。又皆放光○若此念佛不實相。爭於事相耀靈臺乎。天子諸侯纓著地禮。顯密高德沓捧手敬。同唱名號行道稱讃。自爾以降諸宗皆悉捨本業而歸伏。世擧稱京師大師。韋提親拜三尊得無生。頓悟獨在龍女謂之乎。法照禪師巡禮五臺山記曰。法照遂入此寺。於講堂之内見大聖文殊與普賢菩薩處師子座。文殊在西方。普賢在東方。其菩薩與師子座可高一百尺以來。文殊左右有一萬二千菩薩。普賢左右有無數菩薩前後圍遶。時二大聖爲諸菩薩論說妙法。於大聖前師子座下稽首作禮二聖尊足而問文殊普賢二聖者。言末法凡夫去聖時遙智識轉劣垢穢尤深。恒爲煩惱塵勞之所纒縛。蓋眞如實性無由顯現。佛法懸廣浩汗無邊。未審。於諸法門修何法門。易得成就。疾得成佛。速出三界利樂群生。行何法門最爲其要。唯願大聖爲我解說令斷疑網決意修行。時文殊師利言。汝已念佛。今正是時(乃至)諸佛正遍智海皆從念佛而生。故知念佛是諸法之王。汝等常應念無上法王。此世界正西有阿彌陀佛。願力不可思議。汝當繫念疾得成佛。說是語已時二大聖各。舒金色手摩法照頂爲授記云。以念佛故不久。疾證無上菩提○大行禪師法華三昧道場普賢乘大白象教禪師曰。汝所求雖頓極之法深藏之教。當世時濁汝亦機淺。易不可證。正爲甚難。是故速欲得出離生死。一心專念阿彌陀佛應往生極樂○如斯現證三國傳錄。又有現益。具如下章。張掄結蓮社普勸文云。佛號甚易持。淨土甚易往。八萬四千法門。無如是之捷徑○散善義云。念佛三昧德諸佛超過。實非雜善得以比類。佛言不思議深智。讃嘆念佛人。此人當甚爲希有。故如來引芬陀利爲喩。言芬陀利者。名人中好華。名希有華。亦名人中上上華。亦名人中好好華。此華相傳名蔡華○亦名含藥華。此翻名滅除華。若念佛者人中最勝人。自他俱得益。自餘行不然。如大佛經曰。若有人聞彌陀名號。係念相續。往生在掌。永致不退。是人名爲含藥華。亦名滅除華○應知譬如阿伽陀藥遍治一切病。如念佛人名爲藥人。故以念佛爲三昧中王三昧。彌陀諸佛王故念佛諸法王。譬之阿伽陀藥。念佛三昧王故行者上上人。譬之芬陀利華。諸經皆讃勸諸宗普稱揚。雜集經云。一度謗念佛人千劫墮泥梨地獄○異學異見來報爲何。十往生經言現身受報具如前引。有識有眼者任經任論。
　　    頌曰
　　西天黃老子  所說經經旨
　　八萬四千門  皆斯眞實矣
　　    第十二。念佛多福門
　　問云。經言少善根福德因緣者。五戒十善人天生因故說小善根見焉。故安樂集云。人天小善尚難成○於大乘諸善者與念佛不可有勝劣乎如何。答云。相對念佛論勝劣者。大乘頓教中簡擇也。敢不關小乘人天。小乘自元因果別也。何及對揚。故祖師云。少善根者非念佛八萬四千之法門也○多少義。言多少者。念佛者恒沙塵數無邊法門皆悉攝在六字之中。故多善根也。餘善不爾。如選擇集屋舍譬。正修觀記言。唱阿彌陀三字卽唱一萬三百二十四卷一切聖教。故阿彌陀經執持名號爲大善根具如前引。是則皆悉攝在義也。般舟經曰。譬如人壽百歲亦生卽能行走至老過於疾風。有人能計道里以不。跋陀和言。無能計者。佛言。我故語汝及諸菩薩等。若善男子善女人取是人行處著滿中珍寶以用布施。所得功德不如有人聞是念阿彌陀佛三昧。四事供養助歡喜功德。過上布施者千萬億倍亦非比挍。阿彌陀思惟經曰。若轉輪王千萬歲中滿四天下。七寶布施十方諸佛。不如苾芻苾芻尼優婆塞優婆夷。一彈指頃以平等心憐愍一切衆生。念阿彌陀佛功德○陀羅尼集經曰。若四部衆將持七寶滿世界中。布施十方一切諸佛。不如一錢一華一香好心。布施阿彌陀佛者○涅槃經云。假使一月常以衣食供養一切衆生。不如有人一念念佛。所得功德十六分之一。假使鍛金爲人車馬。運載乃至衆寶各滿百數。以用布施不如發心向佛擧足一步。假使有人以大象車盡載大秦國中種種珍寶。及以瓔珞數各滿百。以用布施猶亦不如發心向佛擧足一步。若以四事供養所得功德無量無邊。大經云。佛語彌勒。其有得聞彼佛名號。歡喜踊躍乃至一念。當知此人爲得大利。則是具足無上功德。選擇集云。此大利者是對小利之言也。然則以菩提心等諸行而爲小利。以乃至一念而爲大利也。又無上功德者。是對有上之言也。以餘行而爲有上。以念佛而爲無上也。問云。念佛得益可亙三世乎如何。答云。爾也。能除過去無窮罪障。難轉定業一念消滅。信外凡夫忽生報土。過未得益不可始言。論現益者。須彌四域經云。天地初開之時未有日月星辰。縱有天人來下。但用頂光照用。爾時人民多生苦惱。於是阿彌陀佛遣二菩薩。一名寶應聲。二名寶吉祥。卽伏犧女蝸是。此二菩薩共相籌議向第七梵天上。取其七寶來至此界。造日月星辰二十八宿以照天下。定其四時春秋冬夏時。二菩薩共相謂言。所以日月星辰二十八宿西行者。一切諸天人民盡共稽首阿彌陀佛。是以日月星辰皆悉傾心向彼故西流也。如老子曰。天地未分形如雞卵。開成三歲。清昇成天。濁降成地。中翀成人。謂之三歲。中翀者。日本記曰。空中有形如葦根物。是五行德成神。始而未彰形時也。伊奘諾尊(蒔種)伊奘册命(收子)者。露堅爲島也。五行已形彰而謂天五神。日神其始天照太神是也。本地大日如來。故此國號大日本國。日神月神彌陀大日應聲吉祥觀音勢至。我國草創因緣甚深。大日經疏云。摩訶者梵語。此土言大。毘盧遮那者又梵語。此土翻言日。佛有三明十號。日亦然。其中今擧一名言毘盧遮那也。義翻言光明遍照者彌陀覺體也。故大日本國者彌陀本國也。天地開闢事匪啻扶桑國而已。一大三千界劫初也。他三千界亦如是。雖有無量須彌日月國土三世間事皆應一轍。然者一切世界莫謂非彌陀本國。三世諸佛皆依彌陀成正覺。故諸佛刹土又彌陀本國。以謂之者虛空法界悉彌陀具德也。約理者諸佛衆生淨土穢界本來雖無隔歷。於事彌陀是獨萬法主也。是故縱使世間吉凶禍福可在彌陀。匪于茲者不可成就。天地本主故若使人知之者。三世悉地三世利益。誰不仰彌陀。應知念彌陀者。天眞而無災害有餘慶也。故經云。現受無比樂後生清淨土。直指淨土決疑集云。經言我見是利者。溫國云。結勸往生之益也。我者是佛引己爲證也。見者五眼能見亦不虛也。是者指定彌陀名號也。利者衆生專念必生極樂也。利有十種。一者捨穢得淨利。二者捨苦得樂利。三者捨凡得聖利。四者捨愚得智利。五者捨黑闇得光明利。六者捨短壽得長壽利。七者捨退得不退利。八者捨惡友得善友利。九者捨女人身得男子利。十者捨胞胎身得化生利。如上是佛言。我了了見此勝利。故勸汝等往生也。一切病難亦能可除却。請觀音經云。時毘舍離國人民遭五種惡病。有五夜叉。面黑如墨而有五眼。狗牙上出吸人精氣。良醫耆婆盡其道術所不能救。時有月蓋長者。爲首部領病人。皆來歸佛叩頭求哀。爾時世尊起大慈悲告病人曰。西方有阿彌陀佛觀世音大勢至菩薩。汝今應當五體投地燒香散華。令心不散經十念頃。於是大衆如教求哀。爾時彼佛放大光明。觀音大勢至一時俱到說大神呪。一切病苦皆悉消滅平復如故。涅槃經有五百群賊。爲曠野劫盜。波斯匿王投得已後排其兩目。斷其手足棄在坑中。時賊衆中一人曾向佛邊聞說念佛救人苦難。遂轉相教齊心念佛。爾時諸賊同發願言三稱佛名。眼目平復。手足如故。刀兵盜賊難復自然遠離○安樂集云。行念佛三昧者。一切惡魔諸障直過無難。又彼經云。譬如有人持翳身藥處處遊行。一切餘人不見是人。若能菩提心中行念佛三昧者。一切惡神一切諸障不見是人。隨所詣處無能遮障也。何故能爾。此念佛三昧。卽是一切三昧中王故也。問云。爲亡者追善。專可用眞言陀羅尼等。經說分明也。於念佛者無其言乎。如何。答曰。安樂集引隨願往生經云。若有臨終及死墮地獄。家内眷屬爲其亡者念佛及轉誦齋福。亡者則出地獄往生淨土。況其現在自能修念。何以不得往生者也。是故彼經云。現在眷屬爲亡者追福。如餉遠人定得食也○縱雖用諸行莫謂不回向淨土。寶篋印陀羅尼經云。若有惡人死墮地獄。受苦無間免脫無期。有其子孫稱亡者名。誦上之神呪纔至七遍。洋銅熱鐵忽變爲八功德池。蓮生承足。寶蓋駐頂。地獄門破。菩提道開。其蓮如飛至極樂界。一切種智自然顯發。樂說無窮。位在補處○光明眞言尊勝陀羅尼經。隨求陀羅尼經等。或加持土沙或書寫支提置之墳墓。皆出地獄忽生極樂○說相大底相似寶篋印陀羅尼經。凡爲經而說亡者得脫。莫不謂生極樂。其故是諸眞言陀羅尼等。皆此彌陀大悲心呪也。名號體内功德故悉生極樂。然者任佛本意唱書六字名號者。亡魂得脫最可爲捷徑。但不說爲追福而念佛者。本願名號一生卽脫頓教故。無論冥土益不本意也。雖然爲孝養又最可行念佛三昧。自他得脫離念佛者。實無得故也。涅槃經言。非此法者無救二十五有。是以天台楞嚴院二十五三昧誦經念佛爲存亡。法事讃曰。存亡利益難思議(文)出要何勞設他方便乎。經言。極重惡人無他方便。唯稱彌陀得生極樂。此外求道徒莫費功矣。
　　    頌曰
　　一稱一念超生死  始識善根多福功
　　從教此方金玉塔  須居彼土碧樓中
　　    第十三。末法弘通門
　　問云。末法者爲至萬年之終。爲後五百歲如何。答云。或言五五百歲。或言後五百歲。言五五者。正像二千年入末法五百年也。是諸經流通時也。言後五者有二義。一五五後五百年。是諸經漸滅時也。二萬年終五百年。是念佛弘通時也。言止住百歲。同是萬年末也。故言末法萬年餘經悉滅。彌陀一教利物偏增。又有正法五百年說。少教行證故。雖減說正像二千年也。安樂集云。辨經住滅者。謂釋迦牟尼佛一代正法五百年。像法一千年。末法一萬年。衆生滅盡。諸經悉滅。如來悲哀痛燒衆生。特留此經止住百年○是以念佛鏡云。準像法決疑經說。坐禪不是末法時。何以故。彼經云。佛滅度後正法五百年持戒堅固。像法一千年禪定堅固。末法一萬年念佛得堅固。準法王本記。入末法來二百餘年。是念佛時。不是坐禪時。所以大行和上在日數箇禪師門徒和上對教授回心念佛。大集賢護經云。我滅度後後五百歲末法壞時。比丘惡行時。誹謗正法持戒損減時。諸國相伐時。念佛三昧於閻浮提當廣流布○鬪諍堅固之劫濁正盛。比丘惡行滿目滿耳。大集月藏經云。我末法時中億億衆生。起行修道。未有一人得者。當今末法是五濁惡世。唯有淨土一門可通入路○問曰。末法者五濁中何乎。答云。五濁者。一劫濁者疾疫飢饉刀兵興盛劫也。二煩惱濁一切衆生煩惱熾然也。三命濁衆生壽命短促也。四見濁邪慢無智誹謗正法。五衆生濁無其佛道修行人。三惡盈滿不善聚集。不謂在世滅後。不論正像末法。皆五濁時機也。諸佛必於減劫之中出世故也。釋尊專出命濁之中衆生易化。易化者知無常也。亦復本懷在淨土法門。故命濁出現所以者何。生靈之所宗莫重於焉。厭短促命樂長壽報。含識所欲。於茲說無量壽佛名皆生欣慕。以此因緣諸經皆有歸命二字。元曉起信論疏云。歸者是還源義。所以然者。衆生六根從一心起而背自源馳散六塵。命擧命根總攝六情。還歸其本一心之源。故曰歸命○歸本門常住壽命。是還源義也。大日經第二云。命者所謂風念隨出入息。同疏云。命者風風者想也。想者念也。由三業平等清淨。與念佛相應無礙○五大之中風大當妙觀察智。有說法利生能。聲塵說化佛則彌陀也。聲隨出入息主風大。故聲則風也。息依異熟操長短命。故謂命者風。是以稱名音聲歸彼佛命。歸命之心混彼風大。聲者色法而具想念故言三業平等清淨。無量壽命佛故領風大。聲塵佛故以名號爲本願。名號實相故聲卽無生也。法華云。佛種從緣起。是故說一乘○出現命濁是亦因緣。因緣深故說念佛一乘。一乘終極故諸經通唱歸命。具此義故八萬諸聖教皆是阿彌陀。八萬法藏之妙肝心故獨留斯經。然今入末法三百餘歲五濁尤盛。佛法看看滅盡。纔修道者猥誹念佛。誠見濁之謂也。見濁深故言難信之法。不信此法者形雖比丘爲如畜生。又無眼人無耳人也。今時此類甚多哉乎。但濁穢雖最深。彌陀清淨名號寶珠能使澄之。安樂集云。譬如淨摩尼珠。置之濁水。以珠威力水卽澄。若人雖有無量生死罪濁。若聞阿彌陀如來至極無生清淨寶珠名號投之濁心。念念之中罪滅心淨卽便往生。一如清淨摩尼珠。以玄黃帛裹投之於水。水卽玄黃一如物色。彼清淨佛土有阿彌陀如來無上寶珠名號。以無量功德成就帛裹投之所往生者心水之中。豈不能轉生爲無生智乎○雖諸教皆法寶。無行證故不譬寶珠。班固云。玉巵無當。雖寶不用○高野大師遺告云。予昔於鷲峯演說之筵。奉問釋迦牟尼佛云。唯獨自明了餘人所不見何。佛獨自明了餘人不見哉。佛言。見三世衆生。於未來衆生。以念佛可利益。餘教無其證故云餘人所不見。遂記空海念佛入定承和住定崛三昧。是則涅槃經涅槃。又是定崛三昧意也。又是念佛三昧也。唯獨自明了文者。法華六根淨行者益也。如遺告者。念佛行者亦可契六根淨。光明大師黑谷上人共是三昧發得之導師也。今亦可有其人。餘人所不見。言利物偏增故念佛功驗末世可彌新。經言。當來之世經道滅盡。我以慈悲哀愍特留此經。止住百歲。其有衆生値此經者。隨意所願皆可得度○此文意止住百歲者。末法萬年時人壽十歲減劫已窮。又百年增時。衆生果報次第增長。値此經者隨意一切之願望悉成。是自減至增始百歲也。減劫不滅。況增劫乎。論語曰。極衰必有盛○佛法又可然。百一增漸至八萬歲。及十一減初彌勒出世。念佛增可盛利益。故念佛者三世常住法也。是以言念佛卽是涅槃門。涅槃常住佛性卽是名號。一增一減各百歲故止住百歲更無終極。十方無量世界亦如斯。橫竪無際。念佛利益亮大哉乎。
　　    頌曰
　　西路歸程末法時  誰心不掛一蓮絲
　　無移寸步登臺上  足下華開大悟期
　　    第十四。臨終要心門
　　問云。宗家言恒願一切臨終時者有幾臨終相乎。答云。依臨終相定六道生處者經釋分明也。念佛鏡等引經文委悉之也。又就善惡無記判昇沈。群疑論等細載之焉。但一切臨終時者。依生處別非謂前相現依宗家意可有二義。一者就往生機。依死緣區或魘鬼病。乍侵怨敵。或頓死乍睡卒。是皆定業佛力無轉。故謂一切臨終。如斯時勝緣勝境悉現前。而相助正念欲遂素懷。因茲日夜朝暮懺悔回向。至心歸命阿彌陀佛。是一往義。二者一切臨終時者。非謂死緣區。無常迅速時不待人。何遠期臨終祈願勝緣。又業力難轉者權大乘意也。定業亦能轉是實頓勝利也。涅槃經意。一切有爲法皆空佛性獨常住也。如來法僧皆空也。故云第一義空○況乎生死業報豈得實有。佛性常住力當轉定業台宗有爲報佛夢中權果。無作三身覺前實佛○前三教權果報佛尚以有爲也。因緣生故。又名爲空。亦名爲假名。亦是中道義也。無作實佛盍轉定業。但他宗者以智契理可轉假業。若非明心性爲難可轉。淨土門意他力不思議也。了義實頓教也。不謂智愚以名號智火力故千仞谷凍一時易冶。然者更不可有橫死橫病。然一切臨終者念念卽臨終也。謂之一切。一歸命佛更無分段。過去異熟無常而名號功用超頓也。於名號念念之中。無明果業殄滅體達在邇。胡延臨終。應知念念生滅義異他宗所談。但俱舍曰。如以一睫毛置掌人不覺。若置眼睛上心生大苦惱。愚夫如手掌不覺行苦睫。智者如眼晴心極生厭怖○名號超頓生身未蟺有行苦睫。寧可徒眠乎。所得功德不自覺知。宜任知識。故涅槃經云。名如來爲丈夫也。善男子一切男女。若具四法則名丈夫。何等爲四。一近善知識。二能聽法。三思惟義。四如說修行。善男善女無此四法。則不名爲丈夫。問曰經言。卽便往生○上章以之釋成頓之義。又釋云。我亦在彼攝取之中。煩惱障眼雖不能見。大悲無倦。常照我身○在攝取之中。常二十五菩薩衞護○實如所解。不可有退緣業繫。依之云爾者。平生不斷念佛者。有臨終不稱名。又有遇橫死橫病。如何可解乎。答云。卽便當得一機之始終也。攝取不捨又佛照鑒也。攝取不捨光益成臨終來迎。卽便往生實證彰最後十念。然者誇卽便往生之文念佛懈者非攝取機。言蒙光觸者心不退故。蒙光觸者必可臨終正念。言慈悲加祐令心不亂故。唯識論云。忍謂勝解。此則信因。樂謂樂欲。卽是信果○弘願領解爲信因。念念稱名爲信果。因果具足信心唯在稱名。臨終平生卽便當得不一不二餘人所不測。至夭孽難萬一依機可有然也。延年轉壽轉重輕受異方便也。若延定命若受微疾。不關凡慮須任佛意。佛意者知識也。佛與知識全是無二故。經曰佛心者大慈悲是○又云。遇善知識以大慈悲○涅槃經云。慈者佛也。法華經云。善知識者是大因緣○宗家釋衆所知識長老舍利弗言。知機識法謂知識○若於末世弘難行者。非佛勅非知識。不知機不知法故。又非丈夫不具四法故。有知識德言佛丈夫。宜哉知識之稱在法王之家。世皆所賛也。故今經下輩觀云。善知識知苦失念轉教口稱南無阿彌陀佛○言知苦言轉教。知機識法義也。此意廣亙九品。遠包一代。然今於下四品說遇善知識一往廢立。擧難況易包一代者。莫謂在世。莫謂滅後。未除無明被縛煩惱。知苦失念轉教口稱何限末世乎。亙九品義例同應知。然者聖凡同以可參知識。故言宜任佛智矣。臨終用心事。有京師大師臨終要訣。謂常備憶持祖師又有言。不延臨終。共以所詮念念則臨終也。生死事大非善知識者不成。故言是大因緣。然則臨終要心。唯恒在參知識。是故謂恒願一切臨終時勝緣勝境悉現前○念念正是臨終者。聲聲恒以可在知識。故言慈悲加祐。知識卽是佛慈悲也。努力莫疑。
　　    頌曰
　　念念卽臨終  聲聲何是空
　　往生成一息  出入本分風
　　    又曰
　　知識慈悲要往生  臨終勸化最爲精
　　佛心不背相通路  但以因緣大事成
　　於臨終十念或成重心業成義。或言如是至心者機功也。兩義共不契。如是至心者令聲不絕也。指下具足十念而言如是。如言如是我聞。或云。旣乘他力本願何用知識。此義甚愚。雖云他力還屬自力。從曠劫以來不遇眞善知識故流轉生死。謂之無有出離之緣。名號者是出離因也。知識者是出離緣也。應知機法二種信心者信知識信名號之義。此信心在上輩通九品。不信知識者爲少三心。所以者何。無有出離之緣信心決定者。必可恃知識。知識者出離緣。故依知識緣成往生因。因緣和合成大事。故言是大因緣。是則增上緣義也。是苟他力門至極也。又往生知識莫論學無學。調達誦六萬藏尚可爲愚。唯如讀醫書不與良藥。能知生死出要名爲智者。與念佛醍醐妙藥可爲眞善知識而已。
　　    第十五。祖祖念佛門
　　凡瑞應傳。往生傳。高僧傳等所載。歸念佛生淨土古賢先哲。其名顯焉。重不可述。自華嚴至涅槃。興教立宗碩德博學。莫謂不慧眼已開入淨土門。是廢能詮偏得所詮者也。暫出三五。如樂邦文類云。或曰。淨土乃聖人之權方。所以攝鈍根化凡器也。苟能一超直入如來地。何藉他方乎。對曰。佛世文殊普賢。滅後馬鳴龍樹。此土智者智覺。皆願淨土應盡是鈍根乎。釋迦勸父王淨飯并六萬釋種亦願往生淨土。應盡是凡器乎。此等聖賢應皆不逮今人之利根勝器乎。況若以此爲權指何爲實。權實之判非止一途。自非教眼瞭。焉何以甄別咨爾有識當信佛言。招報非輕。切勿容易。昔孫莘老學士始以此疑之。因會楊次公主客王敏仲侍郎論道契合。遂釋其疑。故莘老曰。四方言禪者。唯黃檗慧林爲最盛。臨濟之後有慈明。慈明傳江西黃檗之道。次公實傳之。雲門之後唯雪竇。雪竇傳懷。懷傳本。本公居慧林時。敏仲早得其法。次公敏仲皆儒者。學禪得師如此。方且汲汲以淨土爲依歸。則知淨土非聖人之權設。眞禪侶之棲止也。直指淨土決疑集。楊傑云。有佛釋迦是大道師。指清淨土是安樂國。無量壽佛是淨土師。爾諸衆生但發誠心念彼佛號。亦有善士發三種不信心不求生者尤可嗟惜。一曰。吾當超佛越祖。淨土不足生也。二曰處處皆淨土。西方不必生也。三曰。極樂聖域。我輩凡夫不能生也。行海無盡普賢願見彌陀。佛國雖空維摩修淨土。十方有廣舌之讃。十方菩薩有同往之心。試自忖量。孰與諸聖謂不足生者。何其自欺哉。至如龍猛祖師也。楞伽經有預記之文。天親教宗也。無量論有求生之偈。慈恩通讃首稱十勝。智者析理明辨十疑。彼皆上哲精進往生。謂不必生者。何其自慢哉○葦江集(宗賾)云。如世尊言。西方有國名爲極樂。其土有佛號阿彌陀。壽命光明皆悉無量宮殿棲閣七寶所成。水鳥園林或宣妙法。衆生生者皆紫金色。蓮華化生皆得不退轉。於阿耨多羅三藐三菩提。若有善男子善女人。至心稱念阿彌陀佛。或於一日乃至十念皆得往生西方淨土。況復有人久久稱念。當知決定往生無疑○西方要義(慈雲)問。見性悟道便超生死。何用念佛求生耶。答。通昧他心聖凡安測。除非遍知授記應難。眞修行人自當審察。仁者汝觀自己見性悟道。入師位能如馬鳴龍樹否。得三昧能如南嶽智者否。宗說俱通能如忠國師壽禪師否。此等諸師皆明垂言教。深切勸往他自誤人乎。況佛金口讃嘆丁寧。昔賢稟佛誨定不謬也。又當自度命終得去住自在否。無始惡業不現前否。三塗險道中出沒自由否。天上人間十方世界託生無礙否。若也了了自信得及何幸如之。或未然竊勿貢高不修淨土。無量壽院彌陀像記(元照)曰。明教觀孰如智者乎。臨終擧觀經讃淨土而長逝矣。達法界孰如杜順乎。勸四衆念佛陀。感勝相面西邁矣。參禪見性孰如高玉智覺乎。皆結社念佛而俱登上品矣。業儒有才孰如劉雷柳子厚白樂天乎。然皆秉筆書誠。而願生彼土矣。以是觀之。自非負剛明卓拔之識。達生死變化之數者。其孰能信於此哉(云云)龍舒淨土文云。勸參禪者云。參禪大悟遂脫生死輪回固爲上矣。然至此者百無二三。若修西方則直出輪回。而生死自如也。萬不漏一。故子欲勸僧家上根器者。參禪之外毎日以頃刻之暇修西方。若參禪大悟遂超脫輪回。尚去佛地極遠。便往見阿彌陀佛展體致敬有何不可。若未得大悟而壽數忽盡。且往生西方見佛聞法。何患其不大悟也。若不修西方不免隨業去。雖如青草堂戒禪師眞如哲。皆汨沒輪回。誠可畏者詳見第七卷。若不忽此道。精進修仍轉以化人。使更相勸化人則。以己爲名僧。必樂從其言爲利益無窮。己必上品上生。五祖戒禪師乃東坡前身。應驗不一。以前世修行故今生聰明過人。以三毒習氣未除故。今生多緣詩語。意外受竄謫。此亦大誤也。若前世爲僧。參禪兼修西方。則必徑生淨土。成就大福大慧。何至此世界多受苦惱哉。聞東坡南行。唯帶阿彌陀佛一軸。人問其故。答云。此軾生西方公據也。若果如是。則東坡至此方爲得計。亦以宿植善根明達過人。方悟此理故也。聞魯直前世爲婦人誦法華經。以誦經功德故今世聰明有官職。此隨業緣來者也。若生西方豈如是而已哉。中峯和尚勸念佛偈言。祖師起教。勸多念佛。捷徑法門。唯在念佛。歷代宗師。箇箇念佛。古今名賢。人人念佛。我今有緣。得遇念佛。普勸有緣。一心念佛。若不念佛。失却本佛。續中峯和尚云。一大藏教。多勸念佛。從上祖師。指示念佛。若不念佛。無由成佛。若不信者。則爲謗佛○是伶俐人必肯念佛。淨土圓鑑錄云。天衣懷禪師示衆云。如今佛法淡薄。此叢林中有一般人。有少許之世智辨聰。便向初心後學道無迷無悟。祇將有限強識學得古人言語。或有胸襟流出尖新言句以爲奇特。若是實頭之處竝無端的可據。纔見人說佛說祖說經說論。便乃闇地哂嘆。忽然被人問著。便道我宗門中自有本分事。如斯語話祇如世尊成道後三百六十會說法。還有本分事也無。若爲有什麼說經說論。一時撥却若言無。見佛之人得道者如河沙數。自古諸佛菩薩得道聖人未曾一人不修福智二嚴。去此之外盡是魔說。非是佛說。六祖是賣樵人不識字。正法却是他傳。信知此事不在愚癡。多聞泯然枯絕。得之者卽凡成聖。失之者汨沒沈淪。或見人念佛誦經禮拜行道作福。便乃笑他却謂是魔癡人。儞不見。經云。有爲雖僞。棄之則功行不成。無爲雖眞。趣之則聖果難證○世間有此等人。佛法看看滅盡。濫哉矣。慈覺賾禪師淨土解惑云。先以念爲念。以生爲生者。常見之所失也。以無念爲無念。以無生爲無生者。邪見之所惑也。念而無念。生而無生者。第一義諦也。是以實際理地。不立一塵。則上無諸佛之可念。下無淨土之可生。佛事門中不捨一法。蓋有念佛三昧。還源要術示開往生一門。所以終日念佛而不乖於無念。熾然往生而不乖於無生。其有淺聞單慧。或與小善相應便謂永斷四流高超十地。詆訶淨土耽戀娑婆。掩目空歸。宛然流浪。竝肩牛馬。接武泥犂。不知自是何人。擬比大權菩薩。豈不甚迷哉。智覺禪師頌云。有禪無淨土十人九嗟路。陰境若出現。瞥爾隨他去。無禪有淨土。萬修萬人去。但得見彌陀。何愁不開悟。無禪無淨土。鐵床并銅柱萬劫與千生沒箇人依護。有禪有淨土。猶如戴角虎。現世爲人師。來生作佛祖。圓鑑錄云。智覺禪師受具之後。旣樂禪寂復欣淨土。遲疑不決。乃作二鬮於智者像前精心祈禱。一曰。一心禪定鬮。一曰。誦經萬善莊嚴淨土鬮。須求七返爲證。乃至七返竝得誦經萬善莊嚴淨土鬮。於是誦法華經三年不輟。精事觀音得無礙辨。著宗鏡錄一百卷萬善同歸集一卷。日々行一百八事。後遶山徑專念阿彌陀佛。一日晨起焚香。跏趺而逝○智覺禪師捨工夫之功。歸淨土之門。得念佛三昧。悟教禪一致。因茲著作宗鏡錄幷安養賦。至彼如秦皇得弄月之意。相如娶文君之娘者。教内別傳也。一代說教機感不一。或得密意。或聞顯說。菩薩處々得入二乘唯在法華。是皆非當機者得密益者也。故聞說念佛卽是涅槃門。迦葉獨得涅槃妙心之別意。何言教外別傳乎。
　　    頌曰
　　歷代宗師歸淨土  寔惟端的急要乎
　　稱名一念不生處  吐本地風離有無
　　覺禪師能得密意。見本來面目。面目者名號也。名體不離云宗鏡。世人謂。以此錄著述禪家規矩。應知於彼宗鏡察名號面目。故成教禪圓通。讃永明智覺禪師詩云。七反俱拈淨土鬮。畢生不退事精修。神棲安養因成賦。堪以慈容掛九幽。九幽者九界也。慈容者佛界也。九界爲鏡。看佛界是不變眞如之面目也。佛界爲鏡看九界。是隨緣眞如之面目也。堪以慈容掛九幽。是本門不變十界也。以此理故閻王常禮慈容。然者爲長卿天王寺九品詩云。九品蓮臺其最上。杭州智覺獨當機。詞華永馥神棲賦。宿鳥不驚寂定衣。直詣西方生死斷不經陰府古今稀。閻王常拜畫圖像。蘇息高僧面見歸○總華嚴清凉三論慧布以下諸師。皆捨自宗盡歸念佛。又眞言天台源流雖區。竝願生淨土。弘法大師賢聖集言。空海念佛入定承和○眞言行者於六字名勿作淺略思。諸佛深祕呪也。天台大師言。是妙法華本迹二門。其義深遠難稱難入。絕於曩日。且置不論。卽詣西方値佛開悟。傳教大師言。生年半百。六道未定。爲往生因。還山念佛○其枝末連續悉歸念佛。就中禪祖有其悟道之名。聞世人者莫不歸淨土。百丈叢林堂主篇云。若非道眼精明者。勸令專念阿彌陀佛祈生淨土。若勸率同袍。打磬念佛極妙。又荼毘亡僧時。先可唱南無西方極樂阿彌陀佛十聲。是壇上念誦。禪家古今皆用此儀式。然誹念佛闇禪者。不知一大事妄見外道也。姑蘇訥禪師云。業惑增新死生無際。背彌陀而不事。欲事何師。捨淨土而不生。擬生何國○趙州和尚語錄云。僧問。諸佛還有師也無。師云。有。如何是諸佛師。師云。阿彌陀阿彌陀○龍舒居士淨土文云。有哲老者。住京師大刹四十年。不睡坐禪精苦如此。坐化後紙襖亦燒出舍利。中官有以三十千買一紙襖者。以有其舍利故也。其効驗已如此。後身生大富貴處。一生多受憂苦。又有慧古長老。先住舒州太平。次住淅東大刹。亦名行尊宿也。死而後生於宰相家。以食肉色欲福貴爲美。此等禪祖不念佛故如此輪回。古老足以鑑矣。若不歸念佛皆汨沒明焉。上古尚爾。況末代乎。悲哉以螢火欲燒須彌之類。何夫頑哉。忠國師。傅大士。楊傑次。龍舒居士。宗賾禪師。天台大師。智覺禪師。此等祖々宗說共通達祖也。雖教眼慧光瞭。皆齊同於凡夫歸本願。何況闇禪未證餘師乎。又南岳大師言。願臨命終神不亂。正念往生安樂國。面奉彌陀値聖衆。修行十地證常樂。章安大師三度稱南無阿彌陀佛。顏貌怡悅而卒。道宣律師記之。妙樂大師念佛三千餘聲。二月初五子夜初分。安坐而逝。靈應傳載之。
　　    頌曰
　　祖々相傳惟念佛  更無餘倳倳何物
　　同歸淨土入源家  誰謂行邪道動吻
　　原原流流。夫森羅之萬像者衆生之一心也。虛空爲鑪。眞如爲銅。十界爲鎔。一心爲工。能成一法界。於此法界有器有朴。九界爲朴。十界爲器。謂器者赫智反。朴佛國切。九界卽佛國者謂之朴。迷情迺赫智者謂之器。諸佛奕世出化。則蕩九界而爲佛國。翻迷情而成赫智。其教門有八萬四千機法。故釋曰。器朴萬差○于茲聖道諸教雖成宗族。苟妙未兪故言朴。淨土一宗更詎倫伍。其華爽曙。肆爲器。曷者謂寂光理通如鏡如器。大願禪師莊嚴常寂光土。而能含藏諸佛國土。故言器。諸土異別如像如飯無量世界染淨凡聖胥名號之所攝故爲朴。難易漸頓了不了義并在器朴當體故。法譬圓通爲此書銘。論縡廢立。然爾殺青十五篇以甫就者。擬月愛三昧圓滿義也。涅槃經云。以十五日入涅槃者。滿月光能合優鉢羅華。亦開敷蓮華故也。凡有四華。優鉢羅者青東。鉢頭摩者赤南。𤘽牟頭者金西。芬陀利者白北。發心修行裹在彌陀。謂之合焉。菩提涅槃糾于諸佛。說之開焉。四方各因果二圓納八葉心蓮。還而莊嚴西方金剛臺藏極樂世界。是攝大乘論十八圓淨中依止圓淨義也。論曰。無量功德所在莊嚴大蓮華王爲依止○釋曰。大蓮華王者。眞如蓮華也。探玄記云。如來願力所感大寶蓮華王爲淨土依止也。華藏之名因此立也。世蓮華在泥不汚。譬法界眞如在世不爲世法所汚。亦蓮華之性自開發。譬眞如自性開悟衆生。斯同滿月開合。肆集十五篇。又經云。滿月光能伏螢火高心兮。有如以熠燿之火燒須彌之比。欲遣盲教闇禪之邪道赴超頓之正路。故以滿月名之兮。語曰。名有類言之乎。分三緗而成一致者。論三時利益在念佛一乘也。亦是三界唯一心觸類應知。抑法王運開嘉會秋屆。萬國合率由孰愈之哉。我等客作以來竛竮生死未逢只且勝緣。裹珠曠飢不分。然今雖財聞有佛性已而。更詎關見甘從。漸頓諸教淨土彼此聲卽無生第一義諦。無迺非丕祉乎。無明雖圍煩惱雖戰。予願王利劍橫獲龕暴。眞俗無二者。華夏永鎭兮乎。觀夫經有方便赴機之說。論有揚略互顯之文。釋有教文實義之別。師有口傳筆授之重。所作皆是應非今案。但琢磨有窳。莫讓瑕於玉人。文宣述而不作。後進英髦擅道裕奪迭有吳乎。以將言之。心圓法界。齷齪在言。文湛字海。綿冪所筆之而已.
器朴論卷下
　　      跋
　　  此書者宗門之鍵鑰也久雖欲鏤梓短綆難汲   而旣將止矣或謂予曰若有未考文者何不出凡例   乎遵依斯言而採託何上人之眞翰任本校對而屬   剞劂氏者也。
　　               藤澤山隱臾尊遵誌之
　于時寶永三丙戌祀二月穀日
　　  此器朴論三卷者我宗玄樞也。寶永中有存   冏師。捨資鏤梓流傳于世。然罹回祿變。印板   烏有。可惜矣哉。爰吾門宗將尊如上人。慨歎   此書湮沒。徵(予)興復之志。(予)夙披方   袍浴法海一滴。雖無力擲衣資。幸得遇此勝     緣。豈敢堪默止耶。遂募有緣檀信。再刻斯     文。永爲佛光山藏祕伏冀廣布于法界。普垂     不朽。蕩九有而再現佛國。翻迷情而大成赫     智。安永五年丙申三月旣望。平安城第五橋南   莊嚴教寺沙門覺阿旭堂謹識



