No.2693
法華取要抄
　　
    扶桑沙門日蓮述之

　　

    夫以月支西天漢土日本所渡來經論五千七千餘卷。其中諸經論勝劣淺深難易先後。任自見辦之者不及其分。隨人依宗知之者紛紕其義。所謂華嚴宗云。一切經中此經第一。法相宗云。一切經中深密經第一。三論宗云。一切經中般若經第一。眞言宗云。一切經中大日三部經第一。禪宗云或云。教内楞伽經第一。或云。首楞嚴經第一。或云。教外別傳宗也。淨土宗云。一切經中淨土三部經入末法機教相應第一。俱舍宗成實宗律宗云。四阿含竝律論佛説也。華嚴經法華經等非佛説外道經也。或云。或云。而彼彼宗宗元祖等杜順·智儼·法藏·澄觀·玄奘·慈恩·嘉祥·道朗·善無畏·金剛智·不空·道宣·鑒眞·曇鸞·道綽·善導·達摩·慧賀等。此等三藏大師等皆聖人也賢人也。智齊日月德彌四海。其上各各依經律論。更互有證據。隨王臣傾國土民仰之。末世偏學設加是人不致信用。雖爾來登寶山採取瓦石。歩入栴檀懷取伊蘭有恨悔。故捨萬人謗猥加取捨。我門弟委細尋討之。夫諸宗人師等或見舊譯經論不見新譯聖典。或見新譯經論捨置舊譯。或執著自宗曲隨己義。注止愚見後代加添之。驚騷株杌尋求兎獸。智發圓扇仰見天月。捨非取理智人也。今捨置末論師。本人師邪義。專引見本經本論。五十餘年諸經中。法華經第四法師品中已今當三字最第一也。諸論師諸人師定見此經文歟。雖然或狂相似經文。或執本師邪會。或恐王臣等歸依歟。所謂金光明經是諸經之王。密嚴經一切經中勝。六波羅蜜經總持第一。大日經云何菩提。華嚴經能信是經最爲難。般若經會入法性不見一事。大智度論般若波羅蜜最第一。涅槃論今日涅槃理等也。此等諸文相似法華經已今當三字文也。雖然或對當梵帝四天等諸經是諸經之王。或相對小乘經諸經中王或相對華嚴勝鬘等經一切經中勝。全相對五十餘年大小權實顯密諸經非是諸經之王之大王。所詮見所對辦經經勝劣也。臥伏強敵始知見大力是也。其上諸經勝劣釋尊一佛淺深也。全非加多寶分身助言。以私説勿混公事。諸經或對揚二乘凡夫演説小乘經。或對向文殊解脫月金剛薩埵等弘傳菩薩全非地涌千界上行等。今法華經與相對諸經。超過一代二十種有之。其中最要有二。所謂三五二法也。三者三千塵點劫。諸經或明釋尊因位或三祇。或動喩塵劫。或無量劫也。梵王云。此土自二十九劫已來知行主。第六天帝釋四天王等以如是。釋尊與梵王等。始知行先後諍論之。雖爾擧一指降伏之已來。梵天傾頭魔王合掌三界衆生令歸伏釋尊是也。又諸佛因位與釋尊因位糾明之。諸佛因位或三祇。或五劫等。釋尊因位既三千塵點劫已來。娑婆世界一切衆生結緣大士也。此世界六道一切衆生。他土他菩薩有緣者一人無之。法華經云。爾時聞法者各在諸佛所等（云云）天台云。西方佛別緣異。故子義不成等（云云）妙樂云。彌陀釋迦二佛既殊&circle;況宿昔緣別化道不同。結緣如生成熟如養。生養緣異父子不成等（云云）當世日本國一切衆生待彌陀來迎者。譬如牛子含馬乳瓦鏡浮天月。又以果位論之者。諸佛如來或十劫百劫千劫已來過去佛也。教主釋尊既五百塵點劫已來妙覺果滿佛。大日如來阿彌陀如來藥師如來等盡十方諸佛我等本師教主釋尊所從等也。天月萬浮是也。華嚴經十方臺上毘盧遮那。大日經金剛頂經兩界大日如來。寶塔品多寶如來左右脇也。例如世王兩臣。此多寶佛壽量品教主釋尊所從也。此土我等衆生五百塵點劫已來教主釋尊愛子也。依不孝失于今雖不覺知。不可似他方衆生。有緣佛與結緣衆生。譬如天月浮清水。無緣佛與衆生。譬如聾者聞雷聲盲者向日月。而或人師下釋尊仰崇大日如來。或人師世尊無緣阿彌陀有緣也。或人師云。小乘釋尊或華嚴經釋尊。或法華經迹門釋尊此等諸師竝檀那等忘釋尊取諸佛者。例如阿闍世太子殺頻婆沙羅王背釋尊付提婆達多也。二月十五日釋尊御入滅日。乃至十二月十五日三界慈父御遠忌也。誑善導法然永觀等提婆達多定阿彌陀佛日畢。四月八日世尊御誕生日也。取藥師佛畢。我慈父忌日替他佛孝養者歟如何。壽量品云。我亦爲世父爲治狂子故等（云云）天台大師云。本從此佛初發道心。亦從此佛住下退地。乃至猶如百川應須潮海。緣牽應生亦復如是等（云云）問曰。法華經爲誰人説之乎。答曰。自方便品至于人記品八品有二意。自上向下次第讀之。第一菩薩第二二乘第三凡夫也。自安樂行勸持提婆寶塔法師逆次讀之。以滅後衆生爲本在世衆生傍也。以滅後論之。正法一千年像法一千年傍也。以末法爲正。末法中以日蓮爲正也。問曰。其證據如何。答曰。況滅度後文是也。疑云。日蓮爲正正文如何。答云。有諸無癡人惡口罵詈等及加刀杖者等（云云）問云。自讃如何。答曰。喜餘身故難堪自讃也。問曰本門心如何。答曰。於本門有二心。一涌出品略開近顯遠前四味竝迹門諸衆爲令脫也。二涌出品動執生疑一半竝壽量品分別功德品半品。已上一品二半名廣開近顯遠。一向爲滅後也。問曰。略開近顯遠心如何。答曰。文殊彌勒等諸大菩薩。梵天帝日月衆星龍王等。初成道時至般若經已來一人非釋尊御弟子。此等菩薩天人初成道時。佛未説法已前住不思議解脫演説我與別圓二教。釋尊其後宣説阿含方等般若。雖然全非此等諸人得分。既知別圓二教藏通又勝兼劣是也。委細論之。或釋尊師匠歟。善知識是也。非隨釋尊。來至法華經迹門八品。始聞未聞之法此等人人成弟子。舍利弗目連等自鹿苑已來初發心弟子也。雖然許權法。來至法華經授與實法。法華經本門來至略開近顯遠。自華嚴大菩薩二乘大梵天帝釋日月四天龍王等位隣妙覺。又入妙覺位也。若爾者今我等向天見之生身妙覺佛居本位利益衆生是也。問曰。爲誰人演説廣開近顯遠壽量品乎。答曰。壽量品一品二半自始至于終正爲滅後衆生。滅後之中末法今時日蓮等爲也。疑云。此法門前代未聞之。經文有之乎。答曰。予智不超前賢設雖引經文誰人信之。𠯴和啼泣。伍子助悲傷是也。雖然略開近顯遠動執生疑之文云。然諸新發意菩薩於佛滅後若聞是語或不信受而起破法罪業因緣等（云云）文心者不説壽量品者末代凡夫皆墮惡道等也。壽量品云。是好良藥今留在此等（云云）
文心者上似説過去事樣。以此文案之以滅後爲本。先引先例也。分別功德品云。惡世末法時等（云云）神力品云。以佛滅度後能持是經故。諸佛皆歡喜現無量神力等（云云）藥王品云。我滅度後後五百歳中。廣宣流布於閻浮提無令斷絕等（云云）又云。此經則爲閻浮提人病之良藥等（云云）涅槃經云。譬如七子父母非不平等。然於病者心則偏重等（云云）七子之中第一第二一闡提謗法衆生也。諸病之中謗法華經第一重病也。諸藥之中南無妙法蓮華經第一良藥也。此一閻浮提縱廣七千由善那。八萬國有之。正像二千年之間未廣宣流布。法華經當當世不令流布者。釋尊大忘語佛。多寶佛證明同苞沫。十方分身佛助舌如芭蕉。疑云。多寶證明十方助舌地涌涌出此等爲誰人乎。答曰。世間情云。爲在世。日蓮云。舍利弗目犍等以現在論之智慧第一神通第一大聖也。以過去論之金龍陀佛青龍陀佛也。以未來論之華光如來。以靈山論之三惑頓盡大菩薩。以本論之内祕外現古菩薩也。文殊彌勒等大菩薩過去古佛現在應生。梵帝日月四天等初成已前大聖也。其上前四味四教一言覺之。佛在世於一人無癡者無之。爲晴誰人疑多寶佛借證明。諸佛出舌召地涌菩薩乎。方方以無謂事也。隨經文況滅度後令法久住等（云云）以此等經文案之。偏爲我等。隨天台大師指當世云。後五百歳遠沾妙道。傳教大師記當世云。正像稍過已末法太有近等（云云）末法太有近五字我世非法華經流布世云釋也。問云。如來滅後二千餘年。龍樹天親天台傳教所殘祕法何物乎。答曰。本門本尊與戒壇與題目五字也。問曰。正像等何不弘通乎。答曰。正像弘通之。小乘權大乘迹門法門一時可滅盡也。問曰。滅盡佛法之法何弘通之乎。答曰。於末法者小權實顯密共有教無得道。一閻浮提皆爲謗法畢。爲逆緣但限妙法蓮華經五字耳。例如不輕品。我門弟順緣日本國逆緣也。疑云。何捨廣略取要乎。答曰。玄奘三藏捨略好廣。四十卷大品經成六百卷。羅什三藏捨廣好略。千卷大論成百卷。日蓮捨廣略好肝要。所謂上行菩薩所傳妙法蓮華經五字也。九包淵之相馬之法略玄黄取駿逸吏陶林之講經捨細科取元意等（云云）佛既入寶塔二佛竝座。分身來集召出地涌取肝要當末代授與五字當世不可有異義。疑云。今世流布此法者先相有之乎。答曰。法華經如是相乃至本末究竟等（云云）天台云。掛知虫喜事來。鳴鳱鵲客人來。小事猶以如是。何況大事（取意）問曰。若爾者其相有之乎。答曰。去正嘉年中大地震。文永大彗星。自其已後于今種種大天變地夭此等此先相也。仁王經七難二十九難無量難。金光明經大集經守護經藥師經等諸經所擧諸難皆有之。但所無二三四五日出大難也。而今年佐渡國土民口云。今年正月二十三日申時西方二日出現。或云。三日出現等（云云）二月五日東方明星二竝出。其中間三寸計等（云云）
　　此大難日本國先代未有之歟。最勝王經王法正論品云。變化流星墮二日俱時出。他方怨賊來國人遭喪亂等（云云）首楞嚴經云。或見二日或見兩月等。藥師經云。日月薄蝕難等（云云）金光明經云。彗星數出兩日竝現薄蝕無恒。大集經云。佛法實隱沒乃至日月不現明等。仁王經云。日月失度時節返逆。或赤日出黑日出。二三四五日出。或日蝕無光。或日輪一重二三四五重輪現等（云云）
　　此日月等難。七難二十九難無量諸難之中第一大惡難也。問曰。此等大中小諸難因何起之乎。答曰。最勝王經云。見行非法者當生於愛敬。於行善法人苦楚而治罰等（云云）
　　法華經云。涅槃經云。金光明經云。由愛敬惡人治罰善人故。星宿及風雨皆不以時行等（云云）大集經云。佛法實隱沒。乃至如是不善業惡王惡比丘毀壞我正法等。仁王經云。聖人去時七難必起等。又云。非法非律繫縛比丘如獄囚法。當爾之時法滅不久等。又云。諸惡比丘多求名利。於國王太子王子前自説破佛法因緣破國因緣。其王不別信聽此語等（云云）
　　齎此等明鏡引向當時日本國。浮於天地宛如符契。有眼我門弟見之。當知此國有惡比丘等。向天子王子將軍等企讒訴失聖人世也。問曰。
　　弗舍密多羅王會昌天子守屋等滅失月支眞旦日本佛法。殺害提婆菩薩師子尊者等。其時何不出此大難乎。答曰。災難隨人可有大小。
　　正像二千年之間惡王惡比丘等或用外道或語道士或信邪神。滅失佛法似大其科尚淺歟。今當世惡王惡比丘滅失佛法。以小打大以權失實。削人心不失身。不燒盡寺塔自然喪之。其失超過前代也。我門弟見之信用法華經。瞋目向鏡天瞋人有失也。二日竝出一國竝二國相也。王與王鬪諍也。星犯日月臣犯王相也。日與日競出四天下一同諍論也。明星竝出太子與太子諍論也。如是亂國土後出現上行等聖人。本門三法門建立之。一四天四海一同妙法蓮華經廣宣流布無疑者歟



