　　No.2685

　　安養知足相對抄
　　言八異者
　　一本願異（彌勒本無來迎願。法藏比丘發四十八願。有誓願如乘舟）二光明異（慈氏神光不攝受）三守護異（慈氏不來守護行者。彌陀與二土常來）四舒舌異（兜率無諸舒舌證。勸極樂有之）五衆聖異（兜率無有衆聖守護。發願西方即有花聚菩薩山海惠菩薩發願。若有一人生西方不盡。我不先去）六滅罪異（稱彌勒除千二百劫罪。稱彌陀念念八十億劫。此即上十二優劣之第十也）七重惡異（上生經云。凡諸禁戒。造衆惡業。觀經云。五逆十惡具諸不善。說此則五逆不生兜率。乃至西方）八教說異（無量壽經言。橫截五惡趣。乃至易往而無人。私云。無人言別須詳之。至下當知）同文十五猶不可說難生。況異有八門。而乃說言難往（云云）已上群疑論竟迦才云。此云難易亦有七種差別。一報別。極樂是人。兜率是天。此則天難人易（私云。西方雖土地而非人趣。勝諸天故。經云。非天非人也。感師不取此義。以知此是一往言耳）二因別。極樂但持五戒。亦得往生。兜率具修十善。方得上生（上生經言。持佛禁戒一日至七日思念十善行十善道。又云。若一念須受八戒齋。又云。應持五戒八戒。又天女珠出音說三歸五戒。又亦十五同中云。十善同。慈恩疏云。或一稱名品下下亦理亦應許於天。何廢五戒許九品故。故知互通攝此中。約人天故。品分五戒十善也）三行別。極樂乃至十念。兜率具施戒修（上生經云。聞彌勒名。觀喜禮拜即得往生。故知此亦不可別也）四自力他力別。極樂憑四十八願他力往生。兜率無願可憑。唯自力生（感師八異以此爲首也。今案理實彌勒亦應有願攝。此品經學者專敬故）五善友有無別（觀音勢至常來此土。乃至臨終擎花臺來。兜率無此。但自進生。私云。兜率雖無觀音勢至。而慈尊自而諸天子來迎。豈言唯自進生乎）六經說勸生處多小別。七古來大德趣向多小別（今謂淨影慈恩并玄奘嘉祥等亦趣兜率。又無著天親豈非大德可知也）由此義故往生西方易生。兜率稍難也。已上淨土論竟。
　　往生要集上品云。問。玄奘三藏云。西方道俗並作彌勒菩薩圖。爲同欲界其行易成。大小乘師皆許此法。彌陀淨土恐凡鄙穢修行難成。如舊經論。七地已上菩薩隨分見報佛淨土。依新論意。三地菩薩始可得見報淨土。豈容下品凡夫即得往生（已上）天竺既爾。今何勸極樂耶。答。中國邊州其處雖異。顯密教門其理是同。如今所引證據既多。寧可背佛教之明文。從天竺之風聞耶。何況祇洹精舍無常院。令病者面西作往佛刹想。明知佛意偏勸極樂。西域風俗豈乖之耶。又懷感禪師立十二勝劣。西方要決立十異。前八不出感師所立。其第九云。來迎有無異。感師云。來迎同也。第十云。西方經論慇懃勸極多（今謂。此二品不出迦師之所立也）感師又於難易立十五門義八異義（云云）會前玄奘所傳云。西域行者多有小乘（十五國學大乘。十五國大小兼學。三十一國學小乘）上生兜率大小同許故。並云兜率。而流沙以東盛興大乘。不同西域。何況念佛之教多利末代。應彼時天竺此教未興盛也（云云往生粗以如此）問。古德意異聞已。今於此復如何。答如上已云。道理齊過不可論取。但可隨機緣而修行之。然考經意。以專心爲先。故隨願往生經云。十方世界實無差別。令諸衆生專心有在（在者明也。又在説也）是故讃歎彼國土耳（云云）十方既爾。兜率亦然。若不偏取專心安在。故今且依西方一門。況於二所非無雌雄哉。今取要樞異有二意。一者安養無有退緣。天有雜穢女人等事。此義決定更無異論。以此勝故專求淨土。二者西方八他力往生願力光明力強。若福惠弱者豈可不持哉。如十疑引十住毘婆娑云。於此世界修道有二種。一難行道。在五濁世於無量時求不退位。甚難得。二易行道。信佛語故。念佛三昧願生淨土。乘彌陀願力決定往生（云云）專趣西方文理之略也。先德雖明多意而至要在斯耳。又更於此明七種難易。以助高説。一境。二心。三魔。四事緣。五無濫。六疑心。七經教。第一境有勝劣。修分難易。依勝境界人易成就。作業決定。若微劣境與此相違。極樂證文純是大乘。故彼國土是大乘善根界。化主亦依報佛相現。此界行人緣之修業速得成就。作決定業。兜率不爾。以小乘爲根本。顯小密大。化主依具縛凡夫相現。行者心弱行劣。作不定業。雖於早劣所而不得定生也（意云。如阿鼻地獄業。決定業。餘輕地獄等非必果業。善業翻此可知。凡難易之起正在此門。宜須善果之）第二心者。因求出心見聖乃易。若怖畏淨土退趣生天者。其心滯有難見慈尊安生内院。若總厭娑婆進求安養者。乃以求出心往生甚易也。第三魔者。魔由心來。兜率主伴國土並是有漏故。行者心緣之。魔乃得便。別須對治。懃勵方可脫之。西方化主果地清淨。所現國土由無漏願力。非無明分位。故魔絕分也。如釋英師云。西方一門果地清淨。乃無魔事也（云云）故修業者致心於西方更無懃勞。所以易也（滅罪亦爾。念彌陀者但自然滅罪。不勞別修懺悔也）第四事緣者。日月西流。心想自隨。端身西向。不勞頭面。何搆禪房。斜於乾偶手香執香爐。仰彼蒼乎。伽藍精舍多在彌陀親疎見聞先言西方。如此事緣誠初心之要也。第五無濫者。境界有純雜。西方九品純是淨土。兜率下輩於外院。若樂知足自他心想皆有濫異。西方純故心想不明。作業者謬。豈非易乎。第六疑心者。凡夫行者疑心自隨。而極樂有疑心胎生。兜率不爾。清淨覺經云。不信布施有福。亦不信有極樂不信生極樂國。其志猶豫無所專據。如此二人亦得往生也。第七經教者。經説有三決定。一作業決定。如云有決定者必得成就（觀經説念佛三昧修者必成）二見佛決定。如言是人必觀阿彌陀如來（大集賢護經説修因時）三感果決定。如云一切定生無量壽佛極樂世界（謂讃淨土經）教文既有決定之言。故知甚易。上生經云。設不生天未來世中龍花樹下亦得値遇（云云）經教自致不定之説。誰敢爲決。二教相對疑決。自分依經起行難易可辨。七義相對亦以如此。問。上生經慈恩疏下品云。□惡果生於季俗之末。佛前佛後長於無暇之中。欣生淨土妙行不成。若冀天宮恐勝因無淨土。雖無惡染聖教自有參差。天宮雖有欲樂。道理定無疑惑。厭塵境者觸事染而不染。耽欲樂者是事不染而染。戒業缺然福惠淺薄。佛既應物機而現穢。凡亦契聖境而欣生。上聖上賢皆爲此業。下凡下位何得越之。故行同者皆應專習。率已穿鑿。望充生因（已上）此中正明兜率應假。其旨可爾歟。如何過耶。答。群疑論中明十二優劣已云。然此二處往生。並是佛經勸讃。隨人所願依之修行。並得往生。咸蒙利益。如志求兜率者。勿毀西方行人。願生西方者。莫謗兜率之業。各隨性欲任情修學。莫相是非。若遞相非便是魔業。何但不生勝處。亦乃輪轉之途。諸修學士當思勉勵（已上）此中既言並得往生咸蒙利益（云云）但可兩是。何得相非。蓋相非既是魔業。誰敢不愼乎。又慈恩疏自云。故行同者是應專習（云云）是知偏勸上生。但爲行願同者而已。該釋不尋他志樂也。然諸師互讃一方。各引有緣。故其言義並有不盡也。今所引疏文之中。言淨土雖無惡染等者。西方淨土無女身故。雖勝而聖教參差。以有攝種別明意□等説故。猶恐凡夫難趣也。通之先德二意。可唯願無行爲別明意耳。二云望報佛土言別明耳。若約化淨土□非別明意也。言天宮雖有欲樂道理定無疑惑者。天以□□境正爲巨患。而是欲天□凡夫得生理定無疑也。言染而不染者。遍染境之患也。雖有此言而於凡類猶爲難脫。言戒業缺然等。意顯淨土難及也。今謂於生天此亦爲妨也。言上賢皆爲此業者。馬鳴龍樹豈非大聖。惠遠僧叡是爲上賢矣。恐百本之疏主致一言之遲滯歟。何厥師之謬乎。蓋故示不乖耳。如迦才以空地辨優劣。以人天分□易者。豈復爲理盡乎。又要決於來迎。定有無擧加力辨難易。只是一往之言也。推其旨歸並通理爲正矣。而今專依西方者。亦非無差降故也（已上已明七種難易也）問。天台十疑云。求生兜率一目聞道。見佛勢欲相似。若細比挍大有優劣（云云西方有願力光明力。兜率有退有不生）今案此文。直申自義優未遣他人疑。夫極樂凡□雖生而多時不見佛。兜率具縛感報須臾即遇聖。此難何通耶。
　　答。學者或捨西方而求上生者。多起自此也。然兜率有外院。如師子覺生外處。去此以來都不見佛。十疑云。文擧此以答即解前疑。故生天者未必速遇聖。又西方者於花胎中亦得□佛。而悔先罪（經説明也）又聞彌陀觀音説法（他宗人）又於花胎中修十信滿。賢首位中得海印等塵數三昧。故知下輩於花胎中能得見佛（准淨影釋云爾）然經文云五百歲等不見佛者。且據外相得顯差降。彼土三輩九品果報差別外相使爾。若約三昧神通等力。纔生即得見佛聞法。又本願云。生者皆具五通□説。彼土衆生相之肉眼徹見靡不分了（云云）故知外□雖隔見佛。而果報眼耳能遠見聞。不妨見佛聞法益也。化生諸根頓得具故。何畏見佛之遲脫乎。
　　問。菩薩處胎經云。西土去此閻浮提。十二億那由他。有懈慢國。其土快樂作倡伎樂。前後發意。欲生阿彌陀國者。皆染著懈慢國土。不能前進生阿彌陀國。億千萬衆時有一人。生阿彌陀國（云云）准此經説難得往生耶.答。群疑論第四解此云。只由此經。有斯言故。善導禪師勸諸衆生。專修西方淨業。廢餘一切諸願。唯行西方一行矣。雜修之者萬不一生。專修之人千無一失（云云）隨願往生經言。令諸衆生專心有在。諸往生者悉隨彼願。故知離行墮懈慢國。專其蒙者生安樂刹。又報淨土生者極少。化淨土中生者不少。故經別説。實不相違（已上感師記有二釋也）禪林十因云。設宮於邊地爲引疑心之者。假懈慢於道中以接雜修之輩。勿於易□之處自作難生之想也（云云）處胎經自云。自不殺生。亦教化不殺生有此。福報生無量壽國（云云）今謂准感師初釋。准樂西□不願餘生。而修善者名爲專修。唯生淨土。設不專修墮懈慢國者。准十因外雖暫滯懈慢。而遂得生極樂耳。若依群疑後解。雜修之者多不生報土。處胎經説據此以明。雖雜修之者□多生化土。觀經等意據此而説。若准此釋。雜修之者生懈慢國者。即以安養化土爲懈慢耳。平等覺經中下輩邊地胎生對懈慢説事云相當。故知。二經言辭雖少異而定義不殊也。經言由不殺福生無量壽國者。由前娑婆修不殺業。生極樂界壽命無量。此意即顯已生無量壽國非復轉生也。若不爾者。平等覺經下輩應墮惡道。佛威神力引之去耳。於懈慢者應生極樂。佛何不攝任而墮之。故知懈慢□□胎宮。心不牢固者即疑心也。若爾既懈慢留難之畏。誰□□修不定之因哉。
   問。去閻浮道數與極樂不同。何二處即一耶答。感師云。故經別説。實不相違（云云）如阿彌陀經説極樂去此道數。由□□異遂致不同。准此二經言雖改反義亦應一（若依現文。十萬億者少。十二億那由他者乃多。豈可以此爲道中耶。故知不必如文數也。且應言數四天下故言十二億那由他也。故云此閻浮提也。既去此四天下亦以四天下顯去數量。云云）
　　問。雙卷經云。昇道無窮極。易往而無人（云云）此文雖有易往之言。亦即言無人。應是無其往生人也。若無往生人。其土應難生。若易往者即應有人。何復言無人耶。答。淨影義記云。修因即去名爲易往。無人修因往生者尠□故曰無人（云云）若任理而言。一切凡夫皆可修因得生。而教□不發趣不修因故。不生者多。生者乃少。故云無人。非但修因故易生。亦修因爲易也（如是人於易往之所而誤爲難。不欲趣也）。
　　問。嘉祥觀經疏云。發菩提心以爲業主（云云）
　　如今凡夫心狹。誠亦不堪發廣濟之心。何得輒生淨土耶。答。上生經亦□□敬無上菩提心者。當作是觀。又經名觀彌勒上生。觀發菩提心（云云）若畏菩提心不樂西方者。亦應不兜率天也。若言但□愛敬□土菩提心耳。非即發心者。愛於發心即近發心。西方發心亦近發心。故經自云。生彼國已蓮花敷時方始發菩提心。故知。此方但是愛敬隨順爲發心耳。又彌勒經文亦應直發心也。愛樂菩提之心發。名愛樂菩提心也。若爾行者須亙通之道理。互許其外而推宿緣之所引各立其行。若怖畏餘教而妨礙他行。非但不生樂處。還應墜墮惡道。汝不彼五劫泥梨之説哉。又不恥彼殃咎未盡之言哉（稱讃諸佛經云。聞讃彌陀爲毀謗者。五劫之中當墮地獄具受衆苦。平等覺經云。聞淨土法門都不信者。此人從三惡道來殊各未盡并略抄□□)
   夫淨影慈恩欣兜率。皆許西方爲易往矣。天台嘉祥□安養。未廢知足。言難生也。若後學闇期道更互作謗。近背師資之儀。遠失佛經之旨。宜止諍論以專自業。若疑比校難易推求優劣者。德在勵惠學失於□專心。學者宜須消息之也
　　安養知足相對抄
　　久安二年三月九日抄畢末學珍海

















