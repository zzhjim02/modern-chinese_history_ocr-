　　No.2687

　　淨土法門源流章一卷
　　東大寺沙門凝然述
　　夫淨土教義由來尚矣。王舍城内啓須摩之嘉會。祇陀林中彰舌相之祥驗。論譯神州。二十九嚴始弘。疏傳日域。四十八願昌翫。源廣流遠。根深枝繁。今略擧源流。粗精梢條。烈示名義。顯揚旨歸耳
　　淨土所依本經
　　兩卷無量壽經二卷
　　此經曹魏代康僧鎧三藏譯。此經古來新舊三藏有十二代譯。而五存七闕。言五存者。一此僧鎧譯。二清淨平等覺經二卷。魏帛延譯。三阿彌陀經二卷。吳月氏支謙譯。四大寶積經無量壽會二卷。大唐菩提流支譯。當彼經第十七及第十八卷。大寶積經有四十九會。此無量壽會當第五會。五大乘無量壽莊嚴經三卷。大宋西天法賢三藏譯。已上五經同本異譯。雖有五本震旦月域世多依行。讀誦講敷。造疏述義。擧世競翫者。啻康僧鎧譯無量壽經而已
　　觀無量壽經一卷
　　宋代薑良耶舍三藏譯。古雖有復異譯而欠逸不行。唯此一本昌行世間。震旦諸師競作疏解。日域講敷述章極多
　　阿彌陀經一卷
　　姚秦羅什三藏譯。震旦日本人多誦持。製疏述鈔。十有餘家蘭菊諍美。金玉奪光。大唐玄奘三藏亦譯此經。名稱讃淨土攝受經。亦有一卷。與羅什本同本異譯。靖邁法師作一卷疏。解釋此本。罄精美焉。已上三經爲淨土所依。無量壽經以阿難彌勒爲對告人。特囑彌勒令廣弘持。觀無量壽經以阿難爲對揚。并令弘演流通未來。阿彌陀經以舍利弗爲對告人。告舍利弗意令流布。故善導云。釋迦如來告身子。即是普告苦衆生（已上）慈恩大師以四部經爲淨土本經。上三經外加鼓音聲陀羅尼經。名四部經。曇鸞·道綽·善導·懷感等弘通淨教之諸師等。多以兩卷無量壽經觀經彌陀經三部。爲淨土所依本經。今依此躅擧三部經
    淨土所依本論
　　無量壽經優婆提舍一卷
　　亦名淨土論。亦名往生論。亦名無量壽經論。此論天親菩薩所造。後魏菩提留支三藏譯。東魏曇鸞法師註往生論成二卷焉。日本元興寺智光法師。作往生論疏五卷。彼取曇鸞以爲義節。曇鸞智光俱是三論
　　右以三經一論爲淨土所依。據此立義。莊嚴宗旨。問。此往生論爲宗所憑。爲是宗論。爲釋論耶。答。此是宗論。非釋文論。論師造論有種種相。或通申論。或別申論。如龍樹中論十二門論等。是一代通申。總陳大乘故。如龍樹智度天親十地。是一經別申。別釋大乘故。今往生論是別申論。既言無量壽經優婆提舍。優婆提舍此云論義。即無量壽經論。是故名爲一經別論。就一類經總撮宗旨。建立法義。名爲宗論。別解文句。名爲釋論。今往生論即是別申淨土契經之宗義論。問。所釋本經三部名同。爲局一經。通三部耶。答。無量壽名既無所局。所説義理亦無不通。此即通申淨土三經。問。何以得知。通釋三經。答。論中所立通三經故。論有二重。初説偈總攝分。説二十四偈。攝三經義故。二釋偈解義分。長行釋偈頌。解所攝義故。解義分中説五念門。一身業禮拜門。二口業讃嘆門。三作願門。四意業觀察門。五迴向門。淨土三經所説義理不過五門。是故論主樀經宗要。立此五念。論説二十四偈已云。無量壽修多羅章句。我以偈誦總説竟（已上）此即總偈攝經宗要。雖明五念。論所歸宗。正是意業觀察而已。自餘四門或是安心。或是助業方便眷屬。曇鸞注中二十四偈隨應配對五念門相。論中解義唯配觀察門中偈頌解釋句義。作此論意顯示觀察極樂凈土依正二報二十九種莊嚴相故。故以觀行爲論宗旨。此觀行者。全依觀無量壽經。建立此法。彼經明修十六觀故。十六觀中盡依正故。依正二報在所觀境。具觀彼土二報莊嚴故。註家釋此隨其所當。引觀經文。如座功德引華座觀。身業功德引眞身觀。未必皆對本經之文。若一一對無不契會。雙卷無量壽經具説法藏比丘本願彌陀如來所成果相依報正報。引接衆生。令生極樂。所生衆生得益行相。其所成就依正二報。即觀察中所觀行相。是故論中接兩卷義。小彌陀經亦説極樂依正二報。亦是本論觀察中境。是故具攝小彌陀義。是故此論通釋三經問。觀察門中二十九嚴爲三經通成。一經各成耶。答。二十九嚴對經言之。三經合成義門備足。三經各成二十九句。亦無不當。隨解即得。義寂法師解雙卷經。配論十七種等功德。玄一法師釋小彌陀經。具配十七種等莊嚴。元曉法師小經疏中。隨所應對引論配文。此即諸師各盡本論所説諸嚴。淨土論中五念門法解義立理。勢變多端。或是止觀定惠雙行。作願是止奢摩他故。觀察是觀毘婆舍那故。餘三隨應助業安心。或是入出二門行相。前四念門入自證宮門。迴向一門出教化地門。依五念門自利利他速疾成就。究竟圓滿。或作願迴向俱是安心。身口意行是所起行。或五念俱行。作願迴向取行邊故。言念行故。問。三經一論既是淨土所依教典。若餘經論中有淨土所憑教耶。答。淨土義理。念佛法門。諸大乘教處處廣説。彼教典餘法爲宗。然亦兼説淨土義門。此等並是於安養門。與今三經所説全同。彼彼教中説淨土處。勸安養處。皆取爲今淨土所憑。雖非純説淨土。如此三經一論。而義門一同。皆咸依用。是淨土所依有二。一正所依教。如今三經一論是也。二兼所依教。諸經論中説淨土義。陳演往生極樂是也。即如般舟三昧經·悲華經第二第三卷·鼓音聲王陀羅尼經·彌勒問經·貞元花嚴經第四十卷·大乘同性經·十往生經·請觀音經·觀音授記經。如是等經不簡顯密二教諸經。皆取以爲兼所依教。諸論之中。起信論勸生淨土一段。十住婆娑第三卷中易行品等。並説往生西方是也
　　弘通淨教祖裔次第
　　天竺淨教弘通
　　釋迦如來開法大師。於王舍城耆闍崛山。説無量壽經。於王舍城頻婆娑羅王宮。説觀無量壽經。於舍衞國祇桓精舍。説小阿彌陀經。各有對告。及有付囑。如來滅後。大迦葉等五百羅漢。於畢婆羅窟結集小乘三藏。文殊彌勒阿難陀等。於鐵圍山結集大乘藏。各弘閻浮。俱利衆生。淨教三經彌勒文殊阿難結集。流布世間。付法藏傳。二十四祖次第相承。即迦葉·阿難·末田池·商那和須（田池商那同時弘教。依師資傳前後相承）優婆毱多乃至第二十四師子尊者。其中馬鳴菩薩是第十二之祖。龍樹即第十四之祖。婆修盤陀第二十一。即是天親。此三菩薩於淨土教所立有功。故即依憑。馬鳴菩薩造大乘起信論。建立往生淨土不退方便。道綽禪師引此爲據。龍樹菩薩造華嚴十住毘婆娑。建立難行易行二道。陳彌陀願。勸安養土。曇鸞法師依此立教。龍樹亦造大智度論。往往陳宣彌陀淨土事義。亦造十二禮。爲安養行式。故曇鸞法師立龍樹菩薩。爲淨土高祖。故彼師大經讃云。大師龍樹摩訶薩。誕形像始理頹網（乃至）南無慈悲龍樹尊。至心歸命頭面禮（已上）道綽禪師亦仰龍樹爲淨土祖。即依彼論建立二道。天親菩薩造淨土論。陳五念門。明三經意。是故立爲淨土祖師。文殊師利菩薩結集大乘。四百五十年。住世弘通。佛滅度後三百七十年。馬鳴菩薩出世。五百三十年龍樹菩薩出世。至八百年之時。九百餘年天親菩薩出世。弘通大小諸教。報年八十餘歲住世。文殊馬鳴龍樹天親四聖次第。爲淨土祖。彌勒菩薩佛世親聞。昇兜率天教化天衆。如來滅後九百年時。翻無著菩薩請降下中天阿踰闍國。於四月夜説五部論。無著受之弘通世間。無著以法付屬世親。舊云天親。新云世親。淨土法門彌勒授無著。無著授世親。世親禀之造淨土論。瑜伽論中。地前菩薩及諸異生望受用土。爲別時意。不能即生。願行雖具非堪能故。地前異生望化淨土。願行具足即得往生。非別時意。是堪能故。引淨土經非此會通。莊嚴經論亦彌勒説。以唯願事名別時意。反顯願行具足即生。此望化淨應成此義。對法論者。是無著造覺師子菩薩造其釋論。安惠菩薩糅合本釋。名雜集論。彼別時意唯約唯願。願行具足即往生故。無著菩薩亦造攝大乘論。天親釋此。別時意相全同雜集。唯願無行。是別時意。不能即生。以無行故。彼於異時。前願之上修習行業。願行已具即得往生。他受用土地前異生雖願行具。是別時意。位未至故。彼於後時昇初地上。得生報土。堪能位故。若望化土。地前異生願行具足。即得往生。唯有欲願無行業者。不得往生。以行闕故。天親論主造無量壽論。立五念門。明往生業。造總攝頌。名願生偈。陳五念門。爲其行業。總説偈義俱明願行。各擧一名互顯具足。五念門中。作願迴向並是欲願三業修習。即是行業。此五念門願行具足。乘佛本願。即生蓮華藏世界中。蓮華藏界即極樂土。極樂淨土即是他受用報淨土
　　問此所被機何等衆生。答。論偈云。普告諸衆生。往生安樂國。長行論云。若善男子善女人。此即勸誘諸凡夫類。發願修行令生淨土。
　　問。如瑜伽論。地前異生望受用土。是別時意。縱具願行。階位未至。淨土論主何勸凡夫生受用土。豈不違論。答。瑜伽大論約就性相決判之門。是故凡夫不生報土。即是得成別時意趣。若約不思議門爲言。凡夫得生受用淨土。彌陀願力不思議故。淨土論專勸凡夫。令生蓮華藏世界海。若約地上依性相門。聖人即入蓮華藏界。往生論中即有此門。淨教相承。彌勒文殊俱是如來在世親聞。彌勒禀此授阿僧伽。阿僧菩薩授之天親。三祖相承全同法相大乘血脈相繼次第。文殊等三祖同三論相承。天親菩薩傳持二門。彌勒相傳面承無著。文殊傳持居其苗裔。流通沽潤至其身田。上明天竺傳持淨教。
　　震旦淨教傳通次第
　　如來滅後一千十六年。後漢第二主顯宗明帝永平十年丁卯。迦葉摩騰來至漢地。創弘佛宗。次年戊辰。竺法蘭來。俱傳教法爲其滋基。自爾已後。三藏諸師相繼來到。各傳佛法後漢已來。無量壽經異釋漸起。荒途始惑。東晋之始。彌天道安法師造淨土論。開顯法義。同代年曆匡廬山惠遠禪師。創開山𡍸建立淨社。擇朋結衆修淨土業。十八賢哲同志修業。僧俗一百二十三人。立誓要期行安養法。東土淨教斯時初昌。後魏之代。北天菩提留支三藏。遊化來至大譯經論。無量壽論所譯之一。于時曇鸞法師宗朗三經研涅槃。一方哲匠。各振遐邇德聞異邦。南地帝主向此禮云鸞菩薩焉。鸞公見于三藏。三藏授以觀無量壽經歎。爲長生不死之法。鸞公乃投作師事之禮。受指授。註往生論。又作彌陀偈奉讃大經（兩卷無量壽經名爲大經）作安樂土義明淨土相。此淨土教正從西天相承而來。血脈連續。天親已後流行天竺。往生論宗相繼連綿至留支身。雖不知人名血脈不墜地。震旦淨教留支爲始。曇鸞爲二。道綽禪師爲三。善導和尚爲四。懷感法師爲五。少康法師爲六。若自鸞公取之。即爲五祖。世多依用以爲所尊。五祖皆弘淨土教法教人令念阿彌陀佛。修諸善根迴向令生往生極樂爲其所宗。
　　問。既有五祖。以誰爲本。答。大唐諸師崇淨教者。多以善導爲淨土祖。多施章疏。究盡解行。曇鸞法師上古高匠。傳受留支廣播行化。道綽禪師本業涅槃。弘佛性宗。講涅槃經二十四遍。深入玄致。兼弘淨教。造安樂集。即是善導所承根本。懷感法師是法相宗。後投善導弘淨土教。作決疑論。明決疑滯。少康法師通達律藏。習學華嚴。研精法相。神解洞朗。匠成有功。念佛法門自修勸人。擧世崇敬號後善導。作瑞應刪傳一卷。編古來往生人。懷感之後少康之前有法照禪師大解法匠。弘通英哲。善導之後身也。時於鉢中再見清涼山文殊境界。後詣五臺。親見文殊善財等。問訪出要授以念佛。親蒙文殊指誨。大弘五會念佛。作五會法事讃一卷。流行世間。此即淨教所依祖師。昔道綽後有迦才師。作淨土論三卷。大立義道決判疑滯。後代大宋之代有天竺寺慈雲遵式法師。是天台教觀之名匠。弘通淨教。依行被物。次有靈芝大智律師。是天台宗之哲。律藏教之英也。兼弘淨教。自行化他。製觀經彌陀經義疏。大行于世。門人翫習多作記章。大宋淨教天下一均用靈芝行儀。爲宗旨規矩。自昔已來解釋淨土教典。諸師代代非一。淨影寺惠遠大師。天台智者大師。嘉祥寺吉藏大師。普光寺法常法師。慈恩寺窺基大師。西明寺圓測法師。及道誾法師。又龍興法師。元曉大師。慧淨法師。法位法師。玄一法師。義寂法師。慈藏法師。璟興法師。知禮法師。智圓法師。宗曉法師等。其數極多。皆解淨教發揮宗旨。各弘本宗。兼通淨教。世常所用。雖五六祖。若依折中應用九祖。謂菩提留支·曇鸞·道綽·迦才·善導·懷感·法照·少康元照也。震旦淨教弘通如是
　　大日本國淨教弘通次第
　　昔百濟佛法創傳日域。大唐佛宗次傳此國。三論法相弘布世間。厥後漸次諸宗流傳。淨土教觀不爲別宗。各隨自宗解釋法義。昔元興寺智光禮光各弘三論。兼通淨教。法相昌海欣樂安養。撰西方念佛集一卷并阿彌陀悔過。次天台慈惠大僧正歸西方教。釋九品義。次源信僧都承法慈惠。研究台宗。兼通淨教。修習淨業。撰往生要集彌陀經略記等。中古有三論永觀律師。兼歸淨教作彌陀要記往生十因等。有中河實範大德。法相眞言兼研律藏。并翫淨教。大施章鈔流行世間。彼世同時有光明山重譽大德。即三論碩匠也。兼研密藏。歸投淨土撰西方集三卷。東大寺三論珍海已講兼研淨教。撰決定往生集一卷。淨影義章作淨土義私記二卷。天台勝範作西方集三卷。如是諸哲皆修淨業。近代有叡山黑谷源空大德。後機敏利智慮深濬。人王第七十六代。近衞天皇御宇。久安六年歲次己巳。齡方十八。厭世閑居。專欣安養。修往生業。淨土教義從此漸昌。自行化他唯在此。人王八十二代。後鳥羽天皇御宇。建久九年歲次戊午。于時源空年六十六。錄選擇本願念佛集一卷。（開爲二卷）立淨土宗。大顯義理。自此已後淨教甚昌。貴賤俱修。都鄙咸遵。人王等八十四代。順德天皇御宇。建曆二年歲次壬申。源空入滅。年滿八十。日域古來弘淨土者。解義修業其數甚多。其最要者。即智光·昌海·源信·永觀·實範·源空。此之六祖。此之六哲也。此並非親承血脈祖。唯是依憑歸投而已。總通三國言所憑者。有十八祖。謂天竺三祖。馬鳴龍樹天親也。震旦九祖。菩提留支曇鸞等如前烈也。日本六祖。即如上烈。此十八中。馬鳴龍樹即面受之祖。菩提留支曇鸞亦是親承。道綽善導懷感亦面承祖。自餘諸祖非是親承。啻是歸仰依投而已。如道綽禪師安樂集中總擧六祖。雖非親承。唯逐彼躅歸敬依憑。弘淨土教。昔源信僧都作往生要集。傳之後世。自爾已來歷世相傳。乃至黑谷叡空大德傳持此集。成辨淨業。源空隨叡空學此集得旨。彼要集中引善導玄義等文。因此即尋善導所製。果獲觀經疏禮讃法事讃等（般舟讃者彼世未獲）竝研窮精詳通達義理。乃以善導和尚爲所依宗師。選擇集中具明此義。自爾已來淨土教行弘通華夷。不可勝計。偏是源空上人秉持之功者也。問。源空已後弘通云何。答。源空大德門人非一。各揚淨教。互恣弘通。俱立門葉。橫竪傳燈。即有幸西大德·長樂寺隆寬權律師·小坂證空大德（後居西山）鎭西聖光大德·信空大德（道號法蓮）美州行空大德（道號法寶）九品寺長西大德等。竝源空大德親承面受之弟子也。各隨所承弘淨土教。念佛宗旨所傳雖同。立義巨細異解多端。幸西大德立一念義。言一念者。佛智一念。正指佛心爲念心。凡夫信心冥會佛智。佛智一念是彌陀本願。行者信念與佛心相應。心契佛智願力一念。能所無二。信智唯一。念念相續決定往生。大經偈云。如來智慧海深廣無崖底（已上）如來是總通名。智慧擧果當體。善導引云。彌陀智願海深廣無崖底（已上）彌陀別約極樂教主。智願彼佛因果雙擧智。是果體。酬因所感。願是因心四十八願。酬願行故。得此果智。果智當體皆有願心。願心所成即是佛智。智上具有諸宿願力。是故智體願力所成。是故彌陀所有種智名爲智願。是名佛智一念之心。行者信心契此智故。念念即與佛智相應。善導云。我依菩薩藏頓教一乘海。説偈歸三寶與佛心相應（已上）言佛心者。即是佛智。疏主歸心與智相應。能所冥契。是一念義。幸西略料簡云。言一乘海者。法喩雙標也。一乘者。即弘願。弘願即佛智。佛智即一念也。海者如衆流入海。一切善惡凡夫皆歸彼智願海得生也（已上）彼師一渧記云。如來能度是心。心者智能度物。眞實唯一念心也。衆生所度是亦心。心者智。智所度。正門無外。是即心一乘。不他是即心。捨邪心也。歸正心也。捨小心也。採大心也。捨漸心也。採頓心也。捨聖心也。採凡心也。二河亦心也。自道亦心也。是亦唯一念心也。是名眞實心。是名深心是名願心。故云。具此三心必得生也（已上）約義有三心。剋體唯一念。信願詫願。契智之心。與佛智冥體無二故。諸教是爲聖之教。念佛是爲凡之宗。聖道諸教皆被聖人。於此穢土證獲聖果。淨土教門唯被凡夫。令諸凡夫往生淨土。頓登初地證無生忍。略料簡云。學法有九十六種道。東爲二。九十五種外道。一種佛道。佛道有八萬四千門。亦爲二。聲聞藏菩薩藏。菩薩藏有二。漸教頓教。頓教有二。聖頓凡頓。聖者十聖。凡者五乘。今我依菩薩藏頓教者。正爲凡頓教也。或云。橫超斷四流。或云速證無生身。或云即證彼法性之常樂。或云。證彼無爲之法樂。是皆報高妙土。以五乘齊入故也（已上）具縛凡夫乘佛本願。生報佛土。頓入初地。是名凡頓。頓登聖故。稱佛記云。直願佛果而即得當名如來藏。頓教一乘是即爲聖教。先求淨土。順次生階菩薩初地。是名菩薩藏頓教一乘海（已上）凡夫往生登初地者。此約上上初益爲言。下八得益漸有階降。略料簡頌云。對聖凡二頓。採凡爲正門。釋迦爲凡出。唯説頓一乘（已上）大師釋迦捨無勝土。驚入娑婆穢土次宅。説淨土教。令諸凡夫頓生報土頓證初地。爲此如來出此娑婆。問。法藏彌陀以何專爲報佛淨土生因本願。答。四十八中第十八願稱名念佛爲生因願。略料簡云。報佛報土而指方。本誓重願唯名號。十念念數。不指時。別意弘願全異餘（已上）既言唯名號。故生因願唯稱佛名。非身意業。凡夫至心稱佛名號。頓超娑婆入初地位。良以如來不可思議宿願增上強緣力故。略料簡偈云。塵沙法中不可思議者。即此意也。稱佛記云。彌陀有二種。一化身像觀彌陀是也。玄義云。由衆生障重染惑深處。佛恐乍想眞容。無由顯現。故使假立眞像以住心想同彼佛以證境。故言假正報也。今此觀經所説稱名彼假立彌陀名號也。若依此行行者。可得假立生。假立者胎生也。是即通諸佛。即文云。言念佛者。即專念阿彌陀佛。一切諸佛亦如是。下品等念佛同之。此彌陀諸佛相望互可論親疎得失。是名爲機。且雖有順彼佛願利益。若比增上大利全非比挍也。二報身。是別意弘願彌陀也。玄義云。又無量壽經云。法藏比丘在世繞王佛所（乃至）今既成佛即是酬因之身也。詫彼願爲增上緣。如説大經。念彼彌陀。即念十方一切諸佛也。全無彼此不同差別。故名念佛三昧。具如眞身觀文（已上）念彌陀佛有二種別。觀經第八形像觀者。先模眞身爲形像身。假想觀察爲眞方便。故念此像計爲假念。念化身故。眞身觀佛正説眞身。即是報身。念此名爲眞正念佛。稱念化身受胎生報。生化淨土。稱念報身受化生報生報淨土。念像唯順彼佛本願。非契眞實如來本願。稱念報佛正契本願。超凡直因初地妙業。稱佛記亦云。然正十方諸佛所護念有願極樂。稱彌陀若實欲得不退者。且轉菩提心願極樂。閣諸佛稱彌陀。但稱禮念化身。唯彌陀與衆生彼此三業不相捨離。無諸佛三業外加。唯有念眞身名號。諸佛與衆生彼此三業不相捨離。何以故。念眞彌陀。即由念十方一切諸佛故。彌陀經中云。聞是諸佛所説名及經名者。乃至一切諸佛共所護念。皆不退轉者。正指眞身名也（已上）此意説云。三業不離。有其二重。稱念化身唯與彌陀三業不離。稱念報身行者三業與諸佛三業不相捨離。稱佛記偈云。通擧定散諸萬行別取念佛之一行。念佛往生入初地。萬行圓備坐道場（已上）初之二句流通付屬名號之意。第三一句生淨土證忍。後之一句佛果成滿。具足三經淨教義成。用大經爲取本願。用觀經者爲歸稱名。用小經者爲取佛證。是故淨土三經具足。念佛往生成就圓滿。故略料簡云。具三經者必持心。若少一經即不成（已上）念佛往生具周成立。必由信心與彼佛智一念之心。相應契會此事成立。任運往生。不由時節久近早晚念修多少事業淺深。略料簡云。佛心相應時業成。無問時節之早晚（已上）彼所立義名一念義。專由如是所成旨歸。略料簡亦云。命欲終時佛來現。從心不生。依彼願（已上）行者生彼唯由願力。非由凡夫自身自力。罪障凡夫煩惱垢重。如來報土懸絕分故。唯仰佛願直成就故。如是等義幸西所立。幸西門人有正定大德·正緣大德（後投長西）明信大德·入眞大德·善性大德·勤信大德（住于木幡）竝承幸西各事弘敷。善性門人有永信大德仙戈大德。竝弘所承流通遐邇。洛陽波州（阿波）于今有之。長樂寺隆寬律師立多念義。聞淨土教。信順趣向厭離穢土。欣求淨土修習薫練。乃至臨終稱念不斷。決定往生。行者修習念佛妙行。其業成就必在臨終。平生之間雖相續修往生業因。未能成就。是故一形至最後念相續勤修臨終業成即見佛等。命終坐蓮即生彼土。
　　問。臨終業成最後應念。何用平生恒勤行爲答。平生恒修爲欲相續至終業成見如來故。若不練習在已前者。何由臨終業得成就。是故一期相續得成。念佛正是彌陀本願。自餘諸行皆非本願。餘行非是佛本願行而業成就即得往生。雖得生彼。而生邊地。九品生者皆邊地故。是故餘行不生報土。非本願故。麁劣業故。稱名念佛即生報土。問。何故念佛必生報土。答。念佛彌陀本願行故。是故念佛必生報土。所以然者。彌陀是酬願因之身。極樂亦酬願因之土。念佛三昧是宿願行。佛酬願因引接此業。故宿願行必生報土。非本願行無有此義。故念佛業往生報土。觀經所説九品行相竝是邊地化土之相。此九品外別有報土。淨土本論所説二十九句莊嚴即是報土。華藏界故。此即本願所成土故。問。凡夫念佛欣求淨土。臨終見佛有何等益。
　　答。具縛凡夫臨終見佛。即斷一分無明。一分證中道理。即當天台圓教初住。若約別教即當初地。成此斷證即生報土。問。若爾非乘願力。自既見法身故。答。彌陀願力不思議故。頓斷無明得生報土。不乘願力無此事故。問。彌陀願力唯於報土引接衆生。何關斷證。答。唯於報土攝引凡夫。此即法藏願力旨歸。爲令入報土。任運有斷證。問。既斷無明。其見思等何時斷滅。豈得超之。答。臨終見佛。見思塵沙一分無明同時斷滅。無有遺餘。三惑同時斷天台宗義故。此是寬公附順天台所説宗旨。建立此義。彌陀光明照念佛人。不念之時不蒙光照。如是等義非一衆多。此即隆寬律師所立。寬公宗研天台。智解深廣。後弘淨土。解行兼包。善導[虫*巳]文創致講敷。大作鈔章建立義理。源空上人授以撰擇。寬公受之爲其龜鏡。隆寬門人有敬日大德智慶大德等。各弘所承教化道俗。敬日公云。修餘諸行亦生報土。而非是佛本願之行。九品之中上品上生是報淨土。自下八品並是邊地。此等義略違本所承。日公弟子有洛東慈信大德。天台教觀研精幽致。隨從日公學淨土教。而立義云。餘行亦是彌陀本願。非唯念佛以本願故得生報土。此亦違師所立義也。信公住洛。大播化導。信公門人有唯性大德。亦在洛陽弘傳所承。智慶法師（道號南無）本在關東學天台宗。後入華洛隨依隆寬。學淨土宗。後還關東昌弘淨教。東土淨教乃彼力也。智慶門人有信樂大德隆慶大德等。樂公初隨隆寬。學念佛法（隆寬道號皆空。諱無我也）後承智慶也。隆慶（房號敬願）學台宗時即與智慶同一師學。後上華洛詣長樂寺。初承隆寬。後承智慶。又延曆寺法印權大僧都信承學究天台。深入幽理。兼隨智慶學淨土教。隆慶門人長空大德（道號信教隆慶甥也）能念大德俱承淨教研窮宗旨。教公門人有寬海大德（道號空藏）隨信教公寬研淨教。洛陽立寺。名大光明寺。隨戒壇院圓照上人。受比丘戒。傳受眞言。管領寺院。建立門輩。弘敷所承。稱通宗旨。信阿聖實理觀如性等竝隨寬公。受學淨教弘持宗旨。念公門人有觀念大德及了念大德。受學有功。昌弘宗致。寬海亦隨能念習學淨教。隆寬已後長樂門流別作血脈。秉宗旨（焉）洛陽西山證空大德（道號善惠）門人甚多。竝隨學法。乃證入大德（房號觀鏡）觀眞大德·實信大德·聖達大德（鎭西）證惠大德（房號道觀）修觀大德·淨音大德·道門大德·隆信大德·佛教大德·遊觀大德等也。證空從幼年隨源空上人（道號法然）習學淨教。精詳義途。源空上人作撰擇集。證空年二十三是勘文役。深達彼義。證空謂日野願蓮上人（後住太子御廟之處）學天台宗。專弘淨教。高提綱宗。即立義云。念佛即是彌陀本願。諸餘行業非是本願。三心正因必在念佛。九品正行普該萬行。念佛既是本願之行。乘本願故。罪惡凡夫直爾得生安養報土。三心念佛不即不離。三心即信本願之心。離本願外無有三心。言本願者。稱名行故。是故三心念佛不離。三心唯是行者安意。念佛即是所修妙行。是故三心念佛不即。三心總名願往生心。修行之大地正修之能成。必定牽引往生大果。故以三心名爲正因。自餘諸行不獨往生。非本願故。非正因故。爲念佛行之所任持。即得往生。名之正因上之正行。念佛是能成。成諸正行故。諸行是所成。念佛所持故。若非念佛諸行不成往生正行。念佛所成一切諸行成往生業。故九品中説諸行門爲往生業。名爲正行。三心念佛必定牽引往生大果。餘行即得華開已後種種勝益。經中所説由其九品正行多少淺深階降。得有九品華開已後聞法得益種種異故。取信作解。必在一念十念功能。修行策勵一形長時相續不斷。深信如來本願不虛。正因深入正行。勇進名信上之行。號解上之行。非謂不以自餘諸行爲本願故。棄捨諸行不修餘善。爲念佛行而所持故。諸行皆成往生正業。是故策勵令修諸行。以正因上正行法故。華開已後應得益故。但非離念佛諸行得獨生。九品俱是報佛淨土。順娑婆機遇大等絕。暫時顯示種種差別。剋實言之。唯是彌陀酬因所感一種報土。而願上建立名極樂報土。約此義邊勝餘佛報。別願所成勝餘報故。是故如來令韋提希別選西方。有別意故。剋實而言。九品説相唯是釋迦隨娑婆機。説其階降。非淨土中實有九品。唯是教文施設安立。如定性二乘灰身入寂。即生方便有餘土中。直爾遇佛聽法華經。迴心向大。曾無八六四二萬等經劫之事。説八六等教文施設。無有實事。即迴心故。鸞師註往生論下云。願往生者本則三三之品。今無一二之殊（已上）述曰。三三品者。娑婆發足有九品故。言無一二殊者。既往生已唯是一味極樂清淨海會大衆。無有三輩九品差別。但不可遮隨娑婆機華開初益有斯差降。教文施設顯示分齊。曇鸞法師釋論文如來淨華衆正覺華化生。是莊嚴眷屬功德成就不可思議云。此云何不思議。凡是雜生世界。若胎若卵若濕若化眷屬若干。苦樂萬品。以雜業故。彼安樂國土莫非是阿彌陀如來正覺淨華之所。化生同一念佛無別道故。遠通夫四海之内皆爲兄弟也。眷屬無量。焉可思議（已上）既是同一念佛所生。不由自餘諸善雜行。如來出世成道説法。爲度凡夫令生淨土。直爾獲得無上菩提。凡夫得度專在觀經。觀經所宗唯在念佛。韋提緣起未現。已前隨順聖道大小乘機。施設諸教。因韋提緣説觀經時。彌陀本願念佛法門顯示開説。暢佛本意。二尊本懷朗然開顯。此時宣陳觀經。已外諸教方便。觀經念佛是眞實門。彌陀本願念佛現起。諸餘雜善忽然廢捨。以非諸善獨得往生。本願淨土教行顯已。還取餘行念佛中攝。念佛攝持得往生故。是故念佛獨是出道。諸教法門安置觀經化前序中。以是觀經方便故。觀經已前假施設故。如天台宗釋法華題迹門三譬。化前序法如爲蓮故華爲實施權。觀經法門如花開蓮現開三顯一。亦名開權顯實。觀經已後念佛獨出。如華落蓮成廢權立實。亦名廢三立一。證空上人隨願蓮上人學天台宗。模彼宗義立此義門。韋提夫人觀經定善示觀緣中。聞如來言汝是凡夫。開悟佛意。信顯他力棄自力執。彰憑他地。是名韋提定善示觀序中開悟。是憑他力深信意樂。此開悟心名觀經觀。十六觀法皆歸念佛。顯示他力往生旨故。是故觀門亙十六觀法。皆顯念佛。稱念名號。皆得生故。觀佛三昧名爲能詮。念佛三昧爲所詮。不同聲義能詮所詮。彼門語聲名句文身名能詮教。理事境智行位等法名所詮義。此約能顯所顯名爲能詮所詮。十六觀法總名觀佛。玄義釋名如是説故。一一觀中皆顯稱名故。以念佛爲所顯法。韋提夫人顯行緣時。未顯他力。非開悟心。存諸教門。故順諸教名顯行門。示觀緣時領受他力。故淨土門所立法義名示觀門。雜修雜行混爲一類。專修正行合爲一具。此依選擇立此義理。如是等義所立多端。其諸門人竝弘此義。證空初住小坂弘法。後移西山弘通淨教。西山善峯寺延曆寺別院。彼寺北尾名往生院。證空興隆彼處永爲淨教行處。宇律宮實信上人彼處有功。立菴留躅。證空門流繼持彼處。證空上足有證入者。如孔門有顏回。深得師意大弘宗義。住東山宮辻子講敷淨教。聽徒如市。門輩成林。正因正行廣開園畝。彼門人有覺入大德·觀日大德·觀明大德·唯覺大德等。覺入門人有見性大德。本長門國人。於備後國蓮臺院。弘所學法。彼立三心所廢之義。流通付屬廢前定散十六觀門。唯立名號。以本願故。是九品散善亦廢。上上三心亙通九品。各有十一門故。既廢十一門。故三心亦廢。三心正因第四門故。稱名念佛即成半自力半他力。南無二字是自力故。阿彌陀佛即他力故。性公門人有觀蓮公。在備後國宇多島。弘通淨教。性公門下有快喜者。住豫州宇和郡。弘持所傳。觀日門人有東大寺範承得業·洛陽了觀公·豫州成信·并同國聖入公。成信還與州弘傳淨教。聖入往信州善光寺。教化道俗。觀明公於華洛弘通念佛。證入所立五祖一徹成淨土義。故其門人觀日·觀明皆成五祖一徹之義。證入門人亦有讃州正乘公·豫州蓮宿公·備中證佛公。各學淨教弘之遠近。鎭西聖達眞資有聖觀者。傳師淨教。講敷弘通。證惠上人初承證入。後附證空。西山法門深得淵府。後嵯峨天皇御宇甚播法威。以所承法奉授于天皇。淨金剛院即彼御願。以道觀上人爲開山之師。學淨土宗。爲永規矩。觀公於善導疏等多施章鈔。淨金剛院代代住持皆擇碩學爲弘通近。即覺道圓道公等也。證惠門人有道念公。學業優長。早從物故。修觀大德住御殿。後往關東弘敷淨教。隆信公下有道教公。研究淨教講敷傳通。居住嵯峨。弘布淨教義路精詳甚播嘉美。淨音大德住仁和寺西谷。弘通淨教。音公所立唯用善導一家解釋。諸餘異解未必和會。事一師故。音公門人有觀智公·乘信公·覺證公·道戒公等。各弘所承互化品物。證空門流如是。流演。僅擧少分不能具陳。
　　鎭西筑後國善導寺本願聖光上人者。淨教賢哲學解英近。隨法然上人久營學業。鎭西弘教多生門輩。乃慶蓮社招蓮社等是也。摸匡盧山古風故也。光公門人亦有良忠公。學解英哲宗教鸞鳳也。五祖虯文多播鈔解。字號然阿。初住鎭西。學業獨步。中比遊住下總國。大弘淨業。多生法近匠。後上花洛。弘通宗旨。然阿門人有禮阿公。住仁和西谷。弘演所宗。建立淨社。修學淨教。光公門人亦有滿願上人。初承長西。兼隨光公。光公所立唯念佛行。是佛本願。自餘諸行非彌陀願。然阿等義諸行非本願。雖非本願而得往生。願公所立諸行非是彌陀別願。雖非別願而得往生。約就四弘總願門故一切萬行隨意得度。在總願門。故得往生。觀佛念佛兩三昧字雖有兩名。唯是一體。兩名互通定散門故。願公門人有廓鍐公。花洛立寺。任持秉御。爲諸門輩講敷淨教。
　　郊北九品寺長西上人（房號覺明）久事源空練淨土教。長西十九出家即附源空。源空其時年滿七十。長西常隨給仕不懈。空公八十入滅。于時長西年二十九。首尾十一年。隨逐學法。長西門人英哲甚多。謂澄空（房號如輸）上人·理圓上人·覺心大德·阿彌陀房空寂上人·十地上人·道教上人·上衍大德·證忍大德·如是諸輩各隨所承弘通淨教。澄空理圓兩上人者宗研天台。説法流美。兼隨長西習學淨教。法藏比丘五劫思惟唯思修行兩哲諍論。西公作章。名五劫思惟諍論鈔。決判兩英諍論。即決判云。五劫修行。非唯思念。淨影等師如是判故。覺心大德讃州西三谷盛弘淨教。彼處是長西上人建興之寺也。長西乃讃州人。九歲上洛隨管家長者。服膺俗典。出家入緇。源空寂後遊學非一。學研天台。傳三觀法。隨住心大德。學止觀等。謁[亻*犮]芿法師。亦習止觀。値佛法禪師。久經禪學。起信釋論無不譜練。淨土法門溫習極大。尋古知今。達此通彼。窮幽盡理。陶貫洞朗無有所遺。所立義云。念佛諸行皆是彌陀如來本願。隨所修業皆生報土。一切穢土修業之人有九品別機。宜異故。九品行者俱生報土。隨機任業有來迎別。生已即是齊同不退。通是極樂華藏世界海會大衆直受法樂。普至十方。於諸佛所歷事供養。現前蒙記。頓歷十地。忽至補處。或於十方速成正覺。或以大悲起闡提願。自證化他應化齊拔。盡未來際業用無方。第十八願念佛往生。第十九願聖衆來迎。第二十願諸行往生。第十八中有三業念。前十三觀是觀行觀。修習定善。思惟方便。正受觀成。三輩散善。臨終見佛。眼開證境。是觀矚觀。觀佛念佛定散門異。得定證境。三昧是同。故觀佛念佛兩三昧爲宗。或約韋提請。定善爲宗。約佛自開。散善爲宗。由定善故觀佛爲宗。由散善故念佛爲宗。二門互取互成一宗。如是等義即彼所立。長西立西三谷。弘念佛宗。上足覺心住彼弘教。北洛泉涌住持覺阿上人。隨覺心公習學淨教。覺心兼學俱舍。通練釋論。覺阿隨心公兼學俱舍論。覺心門人有西覺公。兼承證忍。大達淨教。彌陀公下有禪信公。開敷有功。鑽仰不倦知足院了敏大德隨彌陀公習學淨教。修練無懈。阿彌陀公立十六定善義。依玄義釋名門成立義理。空寂上人多作章鈔。大經有五卷疏。善導觀經疏述八卷記。又弘元照彌陀疏集三卷鈔。如是等也。道教上人關東弘教。天台教觀講敷弘通。講淨土教廣被道俗。門輩非一。連續弘化。上衍證忍兩哲俱守師躅。住九品寺。恒講淨教。紹隆宗義。忍公門人遠近興宗。各生門輩。開演甚昌。上來所陳橫竪相承。並源空上人門流苗裔。略擧少分。不可備列。或在花洛。或滿諸國古來橫竪不能見聞。不得知及。如何烈之。如何擧之。了觀上人建三福院弘觀日義。元是證入所説。名東山義。彼師門流在三福院。顯揚宗旨連續不絕。道教上人住釋迦院。弘所承義。禀隆信公開暢宗旨。名西山義。教公門人有戒圓公及良圓公。良圓公者。住龍御殿顯揚淨教。法然上人門流如是。近代已來時有英哲。弘淨土教。遐邇流布。未必依據源空所立。即出雲路住心上人（天台學者）生馬良遍法印（法相英哲）木幡眞空上人。本諱定兼。官昇律師。三論眞言美譽絕倫。東大寺知足院悟阿上人習學律并法相。如是等師皆學淨教。研究精詳。弘通化導。或製章鈔。或自行化他各有門輩。橫竪燃燈。長西上人兼承住心。良遍法印道號信願。官位居法印權大僧都。法相因明研精究盡深獲奧旨。四十有八棄捨世榮居住生馬大聖竹林寺。隨唐招提寺覺盛和上。受具足戒。律藏宗旨通別相狀習學精研。陳菩薩戒義有六卷章鈔。明律藏義造五卷章。陳淨土義作數卷章。自行利他唯事淨土。建長四年遷神淨邦。于時春秋六十有九。竹林精舍現有遺房。先有空寂公。住竹林寺。弘持淨教。大施化導。長西門人學解神足。後至甲斐國。弘淨土教。眞空上人三論名哲。遁世之後專弘眞言。事相教相甚致精詳。教相義解辭辨縱橫。立敵對論無並肩者。兼研淨教。建立義門。曇鸞註論有六卷鈔記。永觀十因作三卷文集。隨覺盛上人受具足戒。住持木幡觀音院。後往關東。弘化導引。悟阿上人大弘淨土。五祖虯文皆作鈔記。製述繁多。數滿百卷。特研群疑論。飛名遐邇。悟阿門人有制心了敏兩哲。俱研淨教。大播化導。制心上人法相學者。法華玄賛深獲幽旨。講敷繁多。大立門輩。兼習淨教。盛施化導。了敏上人元學法相。後隨悟阿專學淨教。講弘行業。唯事淨土。東大寺有圓照上人。道號實相。聰叡敏利。多聞深悟。大小化制顯密禪教解行通練。無不貫括。隨良遍上人。習學法相。研精淨教。隨覺盛上人。受通門具足戒隨叡尊（興正菩薩）上人。受別受具戒。興隆戒壇。住持竹林。開善法寺。興金山院。講律授戒。弘通眞言。説法開導德量多端。兼弘淨教。深入幽致。住心·良遍·眞空等師皆立諸行本願義。與長西所立一同契會。悟阿所立亦本願亦非本願。依第十八願成立此義也。夫法海深廣。可度而難越。義山嶮峨。可仰而難昇。淨土教義豈可測量。今隨諸流各陳綱要。諸流所説隨人各異。見此塵露。難應印可。非無憑據。互契人解。委細義道非此應盡。僅記一渧而已
　　于時應長元年（辛亥）十二月二十九日。於東大寺戒壇院沙門凝然記之。春秋七十有二。是今于中最後述作者也
　　淨土法門源流章一卷























