　　《大正藏》第84卷No.2691
　　No.2692


　　如來滅後五五百歳始觀心本尊抄
　　              本朝沙門日蓮撰
　　摩訶止觀第五云（世間與如是一也開合異也）夫一心具十法界。一法界又具十法界百法界。一界具三十種世間。百法界即具三千種世間。此三千在一念心。若無心而已。介爾有心即具三千。乃至所以稱爲不可思議境。意在於此等（云云）（或本云一界具三種世間）問云。玄義明一念三千名目乎。答云。妙樂云。不明。問曰。文句明一念三千名目乎。答曰。妙樂云。不明。問曰。其妙樂釋如何。答曰。竝未云一念三千等（云云）問曰。止觀一二三四等明一念三千名目乎。答曰。無之。問曰。其證如何。答曰。妙樂云。故至止觀正明觀法。竝以三千而爲指南等（云云）疑曰。玄義第二云。又一法界具九法界。百法界千如是等（云云）文句第一云。一入具十法界一界又十界。十界各如是即是一千等（云云）觀音玄云。十法界交互即有百法界十種性相冥伏在心。雖不現前宛然具足等（云云）問曰。止觀前四明一念三千名目乎。答曰。妙樂云。不明。問曰。其釋如何。答。弘決第五云。若望正觀全未論行。亦歷二十五法約事生解。方能堪爲正修方便。是故前六皆屬於解等（云云）又云。故至止觀正明觀法。竝以三千而爲指南。乃是終窮究竟極説。故序中云説己心中所行法門。良有以也。請尋讀者心無異緣等（云云）夫智者弘法三十年。二十九年之間。説玄文等諸義明五時八教百界千如。前五百餘年之間責諸非。竝天竺論師顯未述。章安大師云。天竺大論尚非其類。震旦人師何勞及語。此非跨[言*翟]法相然耳等（云云）無墓哉天台末學等華嚴眞言元祖盜人。被盜取一念三千重寶。還成彼等門家。章安大師兼知此事歎言。斯言若墜將來可悲（云云）問曰。百界千如與一念三千差別如何。答曰。百界千如限有情界。一念三千亙情非情。不審云。非情亙十如是。草木有心如有情可爲成佛如何。答曰。此事難信難解也。天台難信難解有二。一教門難信難解。二觀門難信難解。其教門難信難解者。於一佛所説。爾前諸經二乘闡提未來永不成佛。教主釋尊始成正覺來至法華經迹本二門壞彼二説。一佛二言水火也。誰人信之。此教門。難信難解也。觀門難信難解。百界千如一念三千非情之上色心二法十如是是也。雖爾於木畫二像者。外典内典共許之爲本尊。於其義出自天台一家。草木之上不置色心因果。木畫像奉恃本尊無益也。疑云草木國土之上。十如是因果二法出何文乎。答曰。止觀第五云。國土世間亦具十種法。所以惡國土相性體力等（云云）釋籤第六云。相唯在色。性唯在心。體力作緣義兼心色。因果唯心。報唯在色等（云云）金錍論云。乃是一草一木一礫一塵。各一佛性。各一因果。具足緣了等（云云）問曰。出處既聞之。觀心之心如何。答曰。觀心者觀我己心。見十法界。是云觀心也。譬如雖見他人六根。未見自面六根。不知自具六根。向明鏡之時。始見自具六根。設諸經之中處處雖載六道竝四聖。不見法華經並天台大師所述摩訶止觀等明鏡。不知自具十界百界千如一念三千也。問曰。法華經何文。天台釋如何。答曰。法華經第一方便品云。欲令衆生開佛知見等（云云）是九界所具佛界也。壽量品云。如是我成佛已來甚大久遠。壽命無量阿僧祇劫。常住不滅。諸善男子。我本行菩薩道所成壽命今猶未盡。復倍上數等（云云）此經文佛界所具九界也。經云。提婆達多乃至天王如來等（云云）地獄界所具佛界也。經云。一名藍婆乃至汝等但能護持法華名者福不可量等（云云）
　　是餓鬼界所具十界也。經云。龍女乃至成等正覺等（云云）此畜生界所具十界也。經云。婆稚阿脩羅王。乃至聞一偈一句。得阿耨多羅三藐三菩提等（云云）脩羅界所具十界也。經云。若人爲佛故。乃至皆以成佛道等（云云）此人界所具十界也。經云。大梵天王乃至我等亦如是必當得作佛等（云云）此天界所具十界也。經云。舍利弗乃至華光如來等（云云）此聲聞界所具十界也。經云。其求緣覺者比丘比丘尼乃至合掌已敬心欲聞具足道等（云云）此即緣覺界所具十界也。經云。地涌千界乃至眞淨大法等（云云）此即菩薩所具十界也。經云。或説己身或説他身等（云云）即佛界所具十界也。問曰。自他面六根共見之。於彼此十界者未見之。如何信之。答曰。法華經法師品云。難信難解。寶塔品云。六難九易等（云云）天台大師云。二門悉與昔反難信難解。章安大師云。佛將此爲大事何可得易解也等（云云）傳教大師云。此法華經最爲難信難解。隨自意故等（云云）夫在世正機過去宿習厚之上。教主釋尊。多寶佛。十方分身諸佛。地涌千界。文殊彌勒等扶之令諫曉。猶不信者有之。五千去席人天被移。況正像。何況末法初哉。汝信之者非正法。問曰。經文並天台·章安等解釋無疑網。但以火云水以墨云白。設雖爲佛説難取信。今數見他面但限人界不見餘界。自面亦復如是。如何立信心乎。答。數見他面或時喜。或時瞋。或時平。或時貪現。或時癡現。或時諂曲。瞋地獄貪餓鬼。癡畜生。諂曲脩羅。喜天。平人也。於他面色法六道共有之。四聖冥伏不現委細尋之可有之。問曰。於六道雖不分明粗聞之似備之。四聖全不見如何。答曰。前人界六道疑之。雖然強言之。出相似言。四聖又可爾歟。試添加道理萬一宣之。所以世間無常有眼前。豈人界無二乘界乎。無顧惡人猶慈愛妻子。菩薩界一分也。但佛界計難現。以具九界強信之勿令疑惑。法華經文説人界云。欲令衆生開佛知見。涅槃經云。學大乘者。雖有肉眼名爲佛眼等（云云）末代凡夫出生信法華經。人界具足佛界故也。問曰。十界互具佛語分明。雖然我等劣心具佛法界難取信者也。今時不信之必成一闡提。願起大慈悲令信之救護阿鼻苦。答曰。汝既見聞唯一大事因緣經文不信之。自釋尊已下。四依菩薩竝末代理即我等。如何救護汝不信乎。雖然試言之値佛不覺者阿難等邊得道者有之。其機有二。一見佛法華得道。二不見佛法華得道也。其上佛教已前。漢土道士。月支外道。以儒教四韋陀等爲緣入正見者有之。又利根菩薩凡夫等聞華嚴方等般若等諸大乘經以緣顯示大通久遠下種者多多也。例如獨覺飛花落葉。教外得道是也。無過去下種結緣者執著權小者。設奉値法華經不出小權見。以自見爲正義故。還以法華經或同小乘經。或同華嚴大日經等。或下之。此等諸師劣自儒家外道賢聖者也。此等且置之。十界互具立之。石中火。木中華。難信値緣出生信之。人界所具佛界。水中火。火中水。最甚難信。雖然龍火出自水。龍水生自火。不得心有現證用之。既人界八界信之。佛界何不用之。如堯舜等聖人者。於萬民無偏頗。人界佛界一分也。不輕菩薩於所見人見佛身。悉達太子自人界成佛身。以此等現證可信之也。問曰。教主釋尊（自此堅固祕之）三惑已斷佛也。又十方世界國主。一切菩薩二乘人天等主君也。行時梵天在左。帝釋侍右。四衆八部聳後。金剛導前。演説八萬法藏令得脫一切衆生。如是佛陀以何我等凡夫之令住己心乎。又以迹門爾前之意論之。教主釋尊始成正覺佛也。尋求過去因行者。或能施太子。或儒童菩薩。或尸毘王。或薩埵王子。或三祇百劫。或動喩塵劫。或無量阿僧祇劫或初發心時。或三千塵點等之間。供養七萬五千六千七千等之佛積劫行滿今成教主釋尊。如是因位諸行。皆我等己身所具菩薩界功德歟。以果位論之。教主釋尊始成正覺佛。四十餘年之間示現四教色身。演説爾前迹門涅槃經等。利益一切衆生。所謂華藏之時十方臺上慮舍那。阿含經三十四心斷結成道佛。方等般若千佛等。大日金剛頂等千二百餘尊。並迹門寶塔品四土色身。涅槃經或見丈六。或現小身大身。或見盧舍那。或見身同虛空。四種身乃至八十御入滅留舍利利益正像末。以本門疑之。教主釋尊五百塵點已前佛也。因位又如是。自其已來分身十方世界。演説一代聖教。教化塵數衆生。以本門所化比校迹門所化。一渧與大海一塵與大山也。本門一菩薩對向迹門十方世界文殊觀音等。以猴猿比帝釋尚不及。其外十方世界斷或證果二乘。竝梵天帝釋日月四天四輪王。乃至無間大城大火炎等。此等皆我一念十界歟己身三千歟。雖爲佛説不可信之。以此思之。爾前諸經實事也實語也。華嚴經云。究竟離虛妄無染如虛空。仁王經云。窮源盡性妙智存。金剛般若經云。有清淨善。馬鳴菩薩起信論云。如來藏中有清淨功德。天親菩薩唯識論云。謂餘有漏劣無漏種金剛喩定現在前時。引極圓明純淨本識。非彼依故皆永棄捨等（云云）
　　爾前經經與法華經校量之。彼經經無數也時説既長。一佛二言可付彼。馬鳴菩薩付法藏第十一佛記有之。天親千部論師四依大士也。天台大師邊鄙小僧不宣一論。誰信之。其上捨多付小。法華經文分明少有恃怙。法華經文何所十界互具百界千如一念三千分明證文有之。隨開袥經文斷諸法中惡等（云云）天親菩薩法華論。堅慧菩薩法性論十界互具無之。漢土南北諸大人師。日本七寺末師之中無此義。但天台一人僻見也。傳教一人謬傳也。故清涼國師云。天台之謬。慧苑法師云。然以天台呼小乘爲三藏教其名謬監等（云云）了洪云。天台獨未盡華嚴意等（云云）得一云。咄哉智公。汝是誰弟子。以不足三寸舌根而謗覆面舌之所説教時等（云云）弘法大師云震旦人師等諍盜醍醐各名自宗等（云云）夫一念三千法門一代權實削名目。四依諸論師不載其義。漢土日域人師不用之。如何信之。答曰。此難最甚最甚。但諸經與法華相違自經文事起分明。未顯與已顯證明與舌相。二乘成不始成與久成等顯之。諸論師事章。天台大師云。天親龍樹内鑒冷然。外適時宜各權所據。而人師偏解學者诀㺃執。遂興矢石各保一邊大乖聖道也等（云云）章安大師云。天竺大論尚非其類。眞旦人師何勞及語。此非跨躍法相然耳等（云云）天親龍樹馬鳴堅慧等内鑒冷然。雖然時未至故不宣之歟。於人師者。天台已前或含珠。或一向不知之。已後人師或初破之後有歸伏人。或一向不用者有之。但可會斷諸法中惡經文也。彼法華經載爾前經文也。往見之。經文分明十界互具説之。所謂欲令衆生開佛知見等（云云）天台承此經文云。若衆生無佛知見何所論開。當知佛之知見蘊在衆生也（云云）章安大師云。衆生若無佛之知見何所開悟。若貧女無藏何所示也等（云云）但所難會上教主釋尊等大難也。此事佛遮會云。已今當説最爲難信難解。次下六難九易是也。天台大師云。二門悉與昔反難信難解。當鉾難事。章安大師云。佛將此爲大事。何可得易解耶。傳教大師云。此法華經最爲難信難解。隨自意故等（云云）夫自佛至于滅後一千八百餘年。經歷三國但有三人。始覺知此正法。所謂月支釋尊。眞旦智者大師。日域傳教。此三人内典聖人也。問曰。龍樹天親等如何。答曰。此等聖人知而不言之仁也。或迹門一分宣之不云本門與觀心。或有機無時歟。或機時共無之歟。天台傳教已後知之者多多也。用二聖智故也。所謂三論嘉祥。南三北七百餘人。華嚴宗法藏清涼等。法相宗玄奘三藏。慈恩大師等。眞言宗善無畏三藏。金剛智三藏。不空三藏等。律宗道宣等。初存反逆。後一向歸伏也。但遮初大難者。無量義經云。譬如國王夫人新生王子。若一日若二日若至七日。若一月若二月若至七月。若一歲若二歲若至七歲。雖復不能領理國事。已爲臣民之所宗敬。諸大王子以爲伴侶。王及夫人愛心偏重常與共語。所以者何。以穉小故善男子是持經者亦復如是。諸佛國王是經夫人和合共生是菩薩子。若菩薩得聞是經。若一句若一偈。若一轉若二轉。若十若百若千若萬。若億萬恒河沙無量無數轉。雖復不能體眞理極。乃至已爲一切四衆八部之所宗仰。諸大菩薩以爲眷屬。乃至常爲諸佛之所護念。慈愛偏覆以新學故等（云云）普賢經云。此大乘經典。諸佛寶藏。十方三世諸佛眼目。乃至出生三世諸如來種。乃至汝行大乘不斷佛種等
    （云云）又云。此方等經是諸佛眼。諸佛因是得具五眼。佛三種身從方等生。是大法印印涅槃海。如此海中能生三種佛清淨身。此三種身人天福田等（云云）夫以釋迦如來一代顯密大小二教。華嚴眞言等諸宗依經往勘之。或十方臺葉毘盧遮那佛。大集雲集諸佛如來。般若染淨千佛示現。大日金剛頂等千二百尊。但演説其近因近果。不顯其遠因果。速疾頓成説之亡失三五遠化。化導始終削跡不見。華嚴經大日經等一往見之。似別圓四藏等。再往勘之同藏通二教未及別圓。本有三因無之。以何定佛種子。而新譯譯者等來入漢土之日。見聞天台一念三千法門。或添加自所持經經。或自天竺受持之由稱之。天台學者等或同自宗悅。或貴遠蔑近。或捨舊取新。魔心愚心出來。雖然所詮非一念三千佛種者。有情成佛木畫二像之本尊。有名無實也。問曰。上大難未聞其會通如何。答曰。無量義經云。雖未得修行六波羅蜜。六波羅蜜自然在前等（云云）法華經云。欲聞具足道等（云云）涅槃經云。薩者名具足等（云云）龍樹菩薩云。薩者六也等（云云）
　　無依無得大乘四論玄義記云。沙者譯云六。胡法以六爲具足義也。吉藏疏云。沙者翻爲具足。天台大師云。薩者梵語此翻妙等（云云）私加會通如黷本文。雖爾文心。者釋尊因行果德二法妙法蓮華經五字具足。我等受持此五字。自然讓與彼因果功德。四大聲聞領解云。無上寶珠不求自得（云云）我等己心聲聞界也。如我等無異。如我昔所願。今者已滿足。化一切衆生。皆令入佛道。妙覺釋尊我等血肉也。因果功德非骨髓乎。寶塔品云。其有能護此經法者。則爲供養我及多寶。乃至亦復供養諸來化佛莊嚴光飾諸世界者等（云云）釋迦多寶十方諸佛我佛界也。紹繼其跡受得其功德。須臾聞之即得究竟阿耨多羅三藐三菩提是也。壽量品云。然我實成佛已來無量無邊百千萬億那由佗劫等（云云）我等己心釋尊五百塵點乃至所顯三身無始古佛也。經云。我本行菩薩道。所成壽命今猶未盡。況復倍倍上數等（云云）我等己身菩薩等也。地涌千界菩薩己心釋尊眷屬也。例如太公周公旦等者。周武臣下成王幼穉眷屬。武内大臣神巧皇后棟梁。仁德王子臣下也。上行無邊行淨行安立行等。我等己心菩薩界也。妙樂大師云。當知身土一念三千。故成道時稱此本理一身一念遍於法界等（云云）夫始自寂滅道場華藏世界。終于沙羅林。五十餘年之間。華藏密嚴三變四見等之三土四土。皆成劫之上無常土所變化方便實報寂光安養淨瑠璃密嚴等也。能變教主入涅槃。所變諸佛隨滅盡。土又以如是。今本時娑婆世界。離三災出四劫常住淨土。佛既過去不滅未來不生。所化以同體。此即己心三千具足三種世間也。迹門十四品未説之。於法華經内時機未熟故歟。此本門肝心於南無妙法蓮華經五字。佛猶文殊藥王等不付屬之。何況其已下乎。但召地涌千界説八品付屬之。其本尊爲體本師娑婆上寶塔居空。塔中妙法蓮華經左右。釋迦牟尼佛。多寶佛。釋尊脇士上行等四菩薩。文殊彌勒等四菩薩眷屬居末座。迹化他方大小諸菩薩。萬民處大地如見雲閣月卿。十方諸佛處大地上。表迹佛迹土故也。如是本尊在世五十餘年無之。八年之間但限八品。正像二千年之間。小乘釋尊迦葉阿難爲脇士。權大乘竝涅槃法華經迹門等釋尊以文殊普賢等爲脇士。此等佛造畫正像。未有壽量佛。來入末法始此佛像可令出現歟。問正像二千餘年之間。四依菩薩竝人師等。建立餘佛小乘權大乘爾前迹門釋尊等寺塔。本門壽量品本尊竝四大菩薩。三國王臣俱未崇重之由申之。此事粗雖聞之前代未聞故。驚動耳目迷惑心意。請重説之。委細聞之。答曰。法華經一部八卷二十八品。進前四味退涅槃經等一代諸經總括之但一經也。始自寂滅道場終至般若經序分也。無量義經法華經普賢經十卷正宗也。涅槃經等流通分也。正宗於十卷中亦有序正流通。無量義經竝序品序分也。自方便品至于分別功德品十九行偈。十五品半正宗分。分別功德品自現在四信。至于普賢經十一品半一卷流通分也。又於法華經等十卷有二經。各具序正流通也。無量義經序品序分。自方便品至于人記品八品正宗分。自法師品至于安樂行品五品流通分。論其教主始成正覺佛。説本無今有百界千如。超過已今當隨自意難信難解正法也。尋過去結緣大通十六之時。下佛果下種。進者以華嚴經等前四味爲助緣令覺知大通種子。此非佛本意但毒發等一分也。二乘凡夫等前四味於緣。漸漸來至法華顯種子。遂開顯機是也。又於在世始聞八品人天等或聞一句一偈等爲下種。或熟或脫或至普賢涅槃等。或正像末等以小權等爲緣入法華。例如在世前四味者。又本門十四品一經有序正流通。涌出品半爲序分。壽量品前後二半此爲正宗其餘流通分也。論其教主非始成正覺釋尊。所説法門亦如天地。十界久遠之上國土世間既顯。一念三千殆隔竹瞙。又迹門竝前四味。
    無量義經涅槃經等三説。悉隨他意易信易解。本門三説外難信難解隨自意也。又於本門有序正流通。自過去大通佛法華經。乃至現在華嚴經。乃至迹門十四品涅槃經等。一代五十餘年諸經。十方三世諸佛微塵經經皆壽量序分也。自一品二半之外。名小乘教邪教未得道教覆相教。論其機德薄垢重幼稚貧窮孤露同禽獸也。爾前迹門圓教尚非佛因。何況大日經等諸小乘經。何況華嚴眞言等七宗等論師人師宗。與論之不出前三教。奪云之同藏通。設法稱甚深。未論種熟脫。還同灰斷化無始終是也。譬如雖爲王女懷任畜種其子尚劣旃陀羅。此等且閣之迹門十四品正宗八品一往見之。以二乘爲正以菩薩凡夫爲傍再往勘之以凡夫正像末爲正。正像末三時之中以末法始爲正中正。問曰。其證如何。答曰。法師品云。而此經者如來現在猶多怨嫉況滅度後。寶塔品云。令法久住。乃至所來化佛當知此意等。勸持安樂等可見之。迹門如是。以本門論之。一向以末法之初爲正機。所謂一往見之時。以久種爲下種。大通前四味迹門爲熟。至本門令登等妙。再往見之不似迹門。本門序正流通俱以末法之始爲詮。在世本門末法之初一同純圓也。但彼脫此種也。彼一品二半。此但題目五字也。問曰。其證文如何。答云。涌出品云。爾時他方國土。諸來菩薩摩訶薩。過八恒河沙數。於大衆中。起立合掌作禮而白佛言。世尊若聽我等於佛滅後。在此娑婆世界。勤加精進護持讀誦書寫供養是經典者。當於此土而廣説之。爾時佛告諸菩薩摩訶薩衆。止。善男子。不須汝等護持此經等（云云）自法師已下五品經文前後水火也。寶塔品末云。以大音普告四衆。誰能於此娑婆國土廣説妙法華經等（云云）設雖爲教主一佛將勸之藥王等大菩薩梵帝日月四天等可重之處。多寶佛十方諸佛爲客佛諫曉之。諸菩薩等聞此懃慇付屬。立我不愛身命誓言此等偏爲叶佛意也。而須臾之間佛語相違。誓止過八恒沙此土弘經。進退惟谷不及凡智。天台智者大師。作前三後三六釋會之。所詮迹化他方大菩薩等。以我内證壽量品不可授與。末法初謗法國惡機故止之。召地涌千界大菩薩。壽量品肝心。以妙法蓮華經五字。令授與閻浮衆生也。又迹化大衆非釋尊初發心弟子等故也。天台大師云。子弘父法有世界益。妙樂云。是我弟子。應弘我法。甫正記云。以法是久成法故。付久成之人等（云云）又彌勒菩薩疑請云。經云。我等雖復信佛隨宜所説。佛所出言未曾虛妄。佛所知者皆悉通達。然諸新發意菩薩。於佛滅後若聞是語。或不信受而起破法罪業因緣。唯願世尊。願爲解説除我等疑。及未來世諸善男子。聞此事已亦不生疑等（云云）文意者壽量法門。爲滅後請之也。壽量品云。或失本心或不失者。乃至不失心者。見此良藥色香俱好即便服之病盡除喩等（云）久遠下種大通結緣。乃至前四味迹門等。一切菩薩二乘人天等於本門得道是也。經云。餘失心者見其父來。雖亦歡喜問訊求索治病。然與其藥而不冐服。所以者何。毒氣深入失本心故。於此好色香藥而謂不美。乃至我今當設方便令服此藥。乃至是好良藥今留在此。汝可取服勿憂不差。作是教已復次他國遣使還告等（云云）分別功德品云。惡世末法時等（云云）問曰。此經文遣使還告如何。答曰四依也。四依有四類。小乘四依多分正法前五百年出現。大乘四依多分正法後五百年出現。三迹門四依多分像法一千年。少分末法初也。地涌千界末法始必可出現。今遣使還告地涌也。是好良藥壽量品肝要名體宗用教南無妙法蓮華經是也。此良藥佛猶不授與迹化。何況他方乎。神力品云。爾時千世界微塵等菩薩摩訶薩從地涌出者。皆於佛前一心合掌瞻仰尊顏而白佛言。世尊我等於佛滅後世尊分身所在國土滅度之處。當廣説此等（云云）天台云。但見下方發誓等（云云）道暹云。付屬者此經唯付下方涌出菩薩。何故爾。由法是久成之法故付久成之人等（云云）夫文殊師利菩薩。東方金色世界不動佛弟子。觀音西方無量壽佛弟子。藥王菩薩日月淨明德佛弟子。普賢菩薩寶威佛弟子。一往爲扶釋尊行化來入娑婆世界。又爾前迹門菩薩也。非本法所持人不足末法弘法者歟。經云。爾時世尊。乃至一切衆前現大神力。出廣長舌上至梵世。乃至十方世界衆寶樹下師子座上諸佛亦復如是出廣長舌等（云云）夫顯密二道一切大小乘經中。釋迦諸佛竝坐舌相至梵天文無之。阿彌陀經廣長舌相。覆三千有名無實。般若經舌相三千放光説般若全非證明。此皆兼帶故覆相久遠故也。如是現十神力。地涌菩薩屬累妙法五字云。經云。爾時佛告上行等菩薩大衆。諸佛神力如是無量無邊不可思議。若我以是神力於無量無邊百千萬億阿僧祇劫。爲屬累故説此經功德猶不能盡。以要言之如來一切所有之法。如來一切自在神力。如來一切祕要之藏。如來一切甚深之事。皆於此經宣示顯説等（云云）天台云。從爾時佛告上行下。第三結要付屬（云云）傳教云。又神力品云。以要言之如來一切所有之法。乃至宣示顯説（已上經文）明知。果分一切所有之法。果分一切自在神力。果分一切祕要之藏。果分一切甚深之事。皆於法華宣示顯説也等（云云）此十神力以妙法蓮華經五字。授與上行宗立行淨行無邊行等四大菩薩。前五神力爲在世。後五神力爲滅後也。雖爾再往論之一向爲滅後。故次下文云。以佛滅度能持是經故。諸佛皆歡喜現無量神力等（云云）次下屬累品云。爾時釋迦牟尼佛。從法座起現大神力。以右手摩無量菩薩摩訶薩頂。乃至今以付屬汝等等（云云）以地涌菩薩爲頭迹化他方乃至梵釋四天等屬累此經。十方來諸分身佛各還本土。乃至多寶佛塔還可如故等（云云）藥王品已下。乃至涅槃經等。地涌菩薩去了。爲迹化衆他方菩薩等重付屬之。捃拾遺屬是也。疑云。正像二千之間。地涌千界出現閻浮提流通此經乎。答曰。不爾。驚云。法華經竝本門以佛滅爲本先地涌千界授與之。何正像出現不弘通此經乎。答云。不宣。重問云。如何。答。不宣之。又重問。如何。答曰。宣之一切世間諸人。如威音佛末法。又我弟子中粗説之。皆可爲誹謗。默止。求云。不説汝墮慳貪。答曰。進退惟谷。試粗説之。法師品云。況滅度後。壽量品云。今留在此。分別功德品云。惡世末法時。藥王品云。後五百歲於閻浮提廣宣流布。涅槃經云。譬如七子父母非不平等。然於病者。心則偏重等（云云）以已前明鏡惟知佛意。佛出世非爲靈山八年諸人。爲正像末人也。又非爲正像二千年人。末法始爲如予者也。云然於病者指滅後法華經誹謗者也。今留在此者指於此好色香藥而謂不美者也。地涌千界不出正像者。正法一千年之間小乘權大乘也。機時共無之。四依大士以小權爲緣在世下種令脫之。多謗可破熟益故不説之。例如在世前四味機根也。像法中末觀音藥王示現南岳天台等出現。以迹門爲面以本門爲裏。百界千如一念三千盡其義。但論理具事行南無妙法蓮華經五字。竝本門本尊未廣行之。所詮有圓機無圓時故也。今末法初以小打大以權破實。東西共失之天地顛倒。迹化四依隱不現前。諸天棄其國不守護之。此時地涌菩薩始出現世。但以妙法蓮華經五字令服幼稚。因謗墮惡必因得益是也。我弟子惟之。地涌千界教主釋尊初發心弟子也。寂滅道場不來。雙林最後不訪不孝失有之。迹門十四品不來。本門六品立座。但八品之間來還。如是高貴大菩薩約束三佛受持之。末法初可不出歟。當知。此四菩薩現折伏時成賢王誡責愚王。行攝受時成僧弘持王法。問曰。佛記文云何。答曰。後五百歲於閻浮提廣宣流布。天台大師記云。後五百歲遠沾妙道。妙樂記云。末法之初冥利不無。傳教大師云。正像稍過已末法太有近等（云云）末法太有近釋。我時非正時云意也。傳教大師日本記末法始云。語代像終末初。尋地唐東羯西。原人則五濁之生鬪諍之時。經云。猶多怨嫉況滅度後。此言良有以也。此釋鬪諍之時（云云）今指自界叛逆西海侵逼二難也。此時地涌千界出現。本門釋尊爲脇士。一閻浮提第一本尊可立此國。月支震旦未有此本尊。日本國上宮建立四天王寺。未來時以阿彌陀他方爲本尊。聖武天王建立東大寺。華嚴經教主也。未顯法華經實義。傳教大師粗顯示法華經實義。雖然時未來之故建立東方鵞王。不顯本門四菩薩所詮爲地涌千界讓與此故也。此菩薩蒙佛勅近在大地下。正像未出現。末法又不出來。大妄語大士也。三佛未來記亦同泡沫。以此惟之。無正像出來大地震大彗星等。此等非金翅鳥脩羅龍神等動變。偏四大菩薩可令出現先兆歟。天台云。見雨猛知龍大見花盛知池深等（云云）妙樂云。智人知起蛇自識蛇等（云云）天晴地明識法華者可得世法歟。不識一念三千者佛起大慈悲。五字内裹此珠。令懸末代幼稚頸。四大菩薩守護此人。大公周公攝扶文王。四皓侍奉慧帝不異者也
　　文永十年（太歲癸酉）卯月二十五日　日蓮註之



