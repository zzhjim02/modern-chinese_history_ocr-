No.2684
決定往生集

　　言決定往生。是淨教之宗旨也。夫西方淨土之道經論同開。稱念彌陀之行愚智共從。良以契時稱機故耳。然或知而不趣。或趣而莫進。即如予之流也。豈其可不痛乎。所以今者考尋文理。將流疑滯欲安心於決定往生。快期於終焉來迎矣。當知。世俗凡夫修念佛行。從此即生安樂世界。如云。明今聞經有求去者定得往生。莫自疑慮（淨影雙卷經義記文）又言。上盡現生一形。下至臨終十念。但能決定皆得往生（慈恩要決文）凡披卷看文。無不云決定往生。西方行者不可不知。方今以三事示其決定。一教文。二道理。三信心。此謂三也。初教文者。稱讃淨土經說稱名利益云。一切定生無量壽佛極樂世界。觀無量壽經說想觀利益云。必定當生極樂世界。又起信論引經云。若人專念西方極樂世界阿彌陀佛即得往生（云云）既云決定。勿復猶預。又言即生。必非別時。又三輩九品並云即生彼國。由此應知。經之與論皆說從此決定往生。教文雖多粗示二三耳。次其道理者。夫善惡兩道猶如反掌。仰即昇寶剎。覆即入泥梨。良以衆生自有出離之分。淨土正是引物之方。若言凡愚卑劣不堪往生者。則衆生終無出離之期。諸佛即闕引物之功。定知依教願生必得往生。又生有九品。何自憚下劣乎。因言十念。莫更致怯弱矣
　　因小果大。是內外緣起之常理也。何不以一日之修因生七珍之淨土乎。又復諸法皆有勢分。如火燒水浮及呪藥除病光明却闇等也。佛大悲願力自有擧沈重衆生之功。豈其可疑哉。道理如此。其信心者。若於如上文理之中心生信受即名決定。以決定者爲信相故。故觀經云。必生淨國心得無疑（已上）無疑即信。決定稱也。又由信故必得往生。故經說言。若能深信無孤疑者必得往生阿彌陀佛國（鼓音聲經）由此應知。下輩之人雖未一向專精信受。而由暫信亦得往生。此乃信心決定義也。於此文義更有三種。一果決定。二因決定。三緣決定。所言果者是淨土報。謂凡夫於順次生決定得生極樂世界。故經說言。發一念心念無量壽佛定生彼國（寶積經無量壽會文）如是等文皆說果定。次言因者是往生因。謂淨土業若定若散。即此身中定得成就。故觀經云。然彼如來宿願力故有憶想者必得成就（云云）此明想觀現身成就。定善既爾。何況散善。次明緣者是增上緣。謂彼彌陀爲增上緣。成其勝業往生淨土。而於此生定得見佛。故經說言（賢護經也）
一日七日具足念故。是人必覩阿彌陀如來（云云）即由佛力定得往生。故亦名爲緣決定也。故導和尚依觀經云。滅後凡夫乘佛願力定得往生（經正云爲未來世一切凡夫也）此三決定攝義周盡。又分此三更爲十門

　　一依報決定（安樂國土 雖是清淨
                事相麁淺 猶名下品
                諸有願求 決定往生）
　　二正果決定（西方衆生 身色雖妙 
                化生如天 亦有胎宮
                諸有願求 決定往生）
　　三昇道決定（安樂衆生 雖是不退 
                久久花開 始發道心
                諸有願求 決定往生）
　　四種子決定（往生淨土 雖依宿善
                適聞彌陀 要有德本
                諸有願求 決定往生）
　　五修因決定（三昧正受 雖似不易
                係想必成 況口稱名 
                諸有願求 決定往生）
　　六除障決定（生死凡夫 三障雖重 
                念佛三昧 適治諸障
                諸有願求 決定往生）
　　七事緣決定（娑婆五濁 雖甚可畏 
                處順出離 時契彌陀
                諸有願求 決定往生）
　　八弘誓決定（凡夫淺薄 自力雖劣
                乘佛願力 生死易渡
                諸有願求 決定往生）
　　九攝取決定（衆生身心 雖是怯弱
                威神光明 攝取不捨
                諸有願求 決定往生）
　　十圓滿決定（稱名念佛 雖是一行
                諸佛護念 衆具圓滿
                諸有願求 決定往生）
　　初三是果。次三是因。次三爲緣。後一是總
　　第一依報決定者。西方有世界。名云極樂。七寶嚴淨五塵殊妙。阿彌陀佛願力所持。世俗凡夫淨業生處。一師名曰凡夫事淨土。一師名爲凡聖同居土。土雖清淨猶是麁淺。大如此界諸天所居。但以有佛無佛爲異。故諸凡夫爲見佛故修淨業者皆得往生。故觀經疏云（嘉祥）如華嚴所辨。百萬阿僧祇品淨土西方彌陀最是下品。既是下品。何故願生 解云。始捨穢入淨。餘淨不易可階。爲是因緣唯得往生西方淨土（已上）此明韋提希於金臺內所現十方諸淨土中唯取極樂者。以易可階故。又義記云（淨影）彌陀佛國淨土中麁。更有妙剎。此經不說（云云）又鸞法師綽禪師等皆習凡夫往生淨土。並許事相麁淺之處也 問。若爾何故雙卷經說佛本願云。令我作佛國土第一。其衆奇妙道場超絕。國如泥洹而無等雙。又說彼國土相云。微妙奇麗清淨莊嚴超踰十方一切世界衆寶中精（云云）經說既爾。何云最劣答。於諸凡夫事淨土中。安養國土最爲殊勝。若望諸餘純聖佛國還是下劣。故不相違問。經說彼土莊嚴相云。金剛七寶金幢擎琉璃寶池。柔軟摩尼水流敷衆寶蓮華。七重行樹之上現三千界之佛事。衆寶羅網之間連五百億之宮殿。金繩界道妙花敷地。天鼓自擊衆鳥哀鳴。樹出五音。波唱四忍。所聞皆妙法音。隨聞除迷。所見皆清淨色。每見進悟。國界廣博無有限量。常然無衰。冬夏不變。又應法妙服不求在庸。微妙上膳自然隨意。如此奇妙勝境更非凡下分齊。取相凡夫豈能叶其處乎。具縛異生何忽踐其地乎 答。生死凡夫從本以來久受清淨妙境。如上諸天等也。何以國土殊妙忽隔具縛凡夫。如彼北欝單越自然之五塵亦是人間之福報也。豈可以自然非凡夫所用乎。況復修羅寶臺玉床色鮮諸龍宮殿金柱流光。雜業小福尚以如此。況純淨之意樂乎。況求出之善根乎。夫西方淨業依託彌陀無漏法身法藏比丘清淨本願而起之也。所以雖是凡愚所行其性清淨。雖下劣人之所修起其用廣大。觀經疏云。此三種因皆是淨心。孝養父母此心亦淨。乃至發菩提心亦淨。以三種心皆是淨故得土亦淨。所以維摩云以其心淨故佛土淨也（云云）三心既淨即清淨人。既是清淨衆生故即得生清淨處也。然彼國土五塵諸境滅惑生道者。以本修因時樂求出世故。得土之時能順出世。應知因名出世求出善。故土稱勝過（往生論偈云。勝過三界道）是相似菩提也（義章意也）問。此界諸天雖是嚴淨非佛土。西方淨土既是佛剎。何得一類乎 答。三界衆生於穢土中亦得見佛。亦得聞法。何以有佛故云不得生耶。故知。凡夫以世福業願生淨土。因果相順求見佛身。亦得果遂
　　問。雖同七寶寶有精麁。不可以修羅宮殿同西方淨土。雖俱見佛佛有優劣。云何世人忽得見彼八萬四千之妙相乎 答。雙卷經云。其寶猶如第六天寶。無量壽會云。宮殿園林衣服飮食香花瓔珞譬如他化自在諸天（云云）文既如此。何必超然。尚不及梵世。何望崖自絕乎。但樹演法音出生聖道者蓋由願求異耳。又由佛力使然故也。又淨土故佛身殊勝。何以相好殊勝必非凡所見耶。又經云。阿彌陀佛化身無數也。若爾初生先見化佛相好麁淺。類如釋迦。故般舟三昧經云。彼佛有三十二相。賢護經同之。又於蓮花胎宮之中。雖見光明。不覩餘相。故雖佛淨土。而常沒人亦得往生。不可妨也。迦才云。雖是法王爲化衆生故來遊於五濁。亦雖是凡夫。爲供養佛故生於淨土。此理明矣。又彼淨土只是諸佛慈悲方便別斷理一方處所。除却女人及五欲境界。是化生之處非極妙也。猶如於城邑之中別斷理一所用作伽藍。除去俗事令僧修道。但有衆生入伽藍者。悉發善心。彼亦如是（云云）良以安養正當凡夫修善處。故經說言。其國不違逆也（雙卷經也）義記釋云。言不違者彰其易往（云云）意云。凡夫之人修往生因。而彼國土順其修因易可得之。故以不違彰其易往也。經云。易往而無人也 問。經云。往生之人不可稱計。而今復言無人者何。又即此中既言易往。何復無人耶 答。義記解云。往生者尠故曰無人。意云。若任理而言一切容生。以其修因是極劣故。故言易往。而有衆生不修其因即不得生。望其道理一切容生。而生者少故言尠也
　　第二正果決定者。大經三輩觀經九品並云行者臨命終時見佛來迎。或見蓮花。或夢中見佛。或有不見者。即於七寶池中蓮花之上自然受身。於中勝者生即花開。劣者不開。此人或經五百歲或十二劫蓮花乃敷。於花胎中受諸快樂如忉利天。而不見佛亦不聞法故。於彼國謂爲胎生（如雙卷經說也）良以此人修因之時疑惑不了故受胎生。故經說言不了佛智不思議智。於此諸智疑惑不信。然猶信罪福。修習善本。願生其國。此諸衆生生彼宮殿壽五百歲。常不見佛（云云）平等覺經云（同本異譯也）其中輩者（不出家斷欲而修造寺等福耳）齋戒清淨慈心精進斷欲念。欲往生無量清淨佛國。一日一夜不斷絕者。其人於今世亦復於臥睡夢中見無量清淨佛。其人壽欲盡時。無量清淨佛則化。令其人自見佛及國土。往生無量清淨佛國者可得智惠勇猛。佛言。其人奉行施與。如是者若其然後中復悔。心中狐疑。不信分檀布施作諸善後世得其福。不信有無量清淨佛國。不信往生其國中。雖爾其人續念不絕。暫信暫不信。意志猶預。無所專據。續結其善願爲本。續得往生。其人壽命病欲終時。無量清淨佛則自化作形像。令其人目自見之。口不能復言。便心中歡喜踊躍。意念言。我悔不知益濟作善今當生無量清淨佛國。其人則心中悔過。其人壽命終盡則生無量清淨佛國。不能得前至無量清淨佛所。便道見無量清淨佛國界邊自然七寶城。心中便大歡喜。道止其城中。於七寶水池蓮花中化生則受身。自然長大在城中。於是間五百歲。其城廣縱各二千里。城中亦有七寶舍宅。舍宅中自然內皆有七寶浴池。浴池中亦有自然花繞。浴池上亦有七寶樹。重行皆復作五音聲。其飮食時。前亦有自然食。具百味食。在所欲得。其人於城中快樂。其城中比如第二忉利天上自然之物。其人於城中不能得出。復不能得見無量清淨佛。但見其光明。心中自悔責。踊躍歡喜耳。本宿命求道時。心口各異。言念無誠狐疑佛經。復不信向之。當自然入惡道中。無量清淨佛哀愍。威神引之去耳。其人於城中五百歲。乃得出往生無量清淨佛所。聞經心不開解。亦復不得在諸菩薩阿羅漢比丘僧中聽經。以去所居處舍宅在地。不能令舍宅隨意高大在虛空中。復去無量清淨佛甚大遠不能得近附無量清淨佛。其人智慧不明。知經復少。心不歡喜。意不開解。其人久久亦自當智慧開解知經。明健勇猛心當歡樂。次當復如上第一輩（云云中輩如是下輩略同之。第一輩者是上輩人。應見經文）
過度人道經同之（同本）元曉云。生邊地者則是一類非九品攝。又一師云。邊地即是中品下品。今存後義。清淨覺經說中下兩輩有此邊地故。十住論偈云。若人種善根。疑即花不開。信心清淨者花開。即見佛。又一切經中彌陀佛偈云。有疑在胎中不合五百年。不疑生臺座。叉手無量前（已上言不合者多本同。爾今案不會聖衆故言不合。當對不疑者叉手佛前也）二文相對即以花爲胎。故知。胎宮即中下輩也 問。大無量壽經說。胎生在宮殿中。今阿以花爲胎生耶 答。無量壽會文云。彼等衆生處花胎中猶如苑園宮殿之想（云云）問。時有差別。胎生經五百歲。九品中或六劫十二劫或七日七七日。既爾。如何得相攝乎 答。大經三輩觀經九品本同異稍多。然許相攝。胎宮一事不足爲奇。夫往生之類差降無量。文中互擧出沒爲異。言雖不同義實不違也。今依此經。疑惑中悔應入地獄者。由佛威力強得往生。雖生淨土薄福小智。不能近佛。不識經法。如此果報何不及乎 問。若疑心者亦得往生。何故三種決定之中唯取信心爲決定耶答。信是決定義故約信明決定。應知。此人雖生疑悔於暫信時定業已成。故經說言暫信暫不信也。良以此人有得有失。由信故往生。由疑故在胎 問。菩薩處胎經云。西方去此閻浮提十二億那由他有懈慢界。國土快樂作倡妓樂衣被服飾香花莊嚴七寶轉開床。擧目東視寶床隨轉。北視西視南視亦如是轉（私云。目所座床隨迴顧而轉也。意欲顯示其中衆生於諸妙境久久受用而無勞倦也）前後發意衆生欲生阿彌陀佛國者皆深。著懈慢國土不能前進生阿彌陀佛國。億千萬衆時有一人能生阿彌陀佛國何以故。皆由懈慢執心不牢固（云云）准此經說。願往生者。千萬衆中乃有一人得生。餘則不能生。若爾何得言決定往生乎答。先來多云。若生懈慢後時決定轉生極樂。故彼經次文云。斯等衆生自不殺生。亦教他不殺。有此福報生無量壽國（已上）禪林云。設邊地於極樂。爲引疑惑之輩。假化城於懈慢。以接雜修之者。於易往土心不怯弱。亦作決定往生之想（云云）此借法花化城喩義。以解極樂中途懈慢。意取第三生以明決定。又懷感師依導和尚云。執心牢固者定生極樂。又云。專修之人千無一失（云云）准此文意。懈慢國之人未生極樂
　　問。凡夫行者專修難得。故千萬衆中乃有一人生。故今世人多是失乎 答。若約次生失而非得。約第三生得而非失。又雙卷記判胎生者以爲其失。而彼既生。不可云失。且約九品論得失耳。總論得失各有三類。得中三者即三輩也。失中三者如平等覺經等說。聞而生謗以爲上失。墮地獄故。生懈慢國爲中品失。疑心胎生爲下品失（第三疑心胎生者通得失二門）今案。此義不同。先意應知。所言懈慢國者。即是極樂之邊地也。所言執心不牢固者。即是暫信暫不信義胎生之人。疑惑中悔即懈怠過。又疑惑之人應入惡道。佛既即引之。懈慢之輩將生極樂。佛何捨之。故知。懈慢即是胎宮故順次生爲決定也
　　問。極樂去此十萬億剎。懈慢即過十二億那由他去此道數不同者何答。直於極樂去此遠近經經乃異。如云過十萬億佛土。又言百千俱胝那庾多國。又云千億萬國。豈以道數有異說故便爲別土哉。今懈慢界即出別經。傳者不同。不勞小事。若依語言。懈慢便遠以十俱胝爲那由他。即十二億那由他者。望十萬億其數乃多。何可言極樂之中途者哉。欲明此義。先須應知。言十萬億者。以一四天下爲一國。而數之故。平等覺經云。西方是去閻浮剎地界千億萬須彌山佛國。過度人道經同之。以閻浮提對須彌山。故知。但約四天下也。又說懈慢國云。去閻浮提十二億那由他。不云去娑婆。故知。亦據四天下國也。又十萬億與百千俱胝言有異者十萬當百千也。億者當俱胝也。人師云。西方數法億有多億。一者十萬爲億（落叉）二者百萬爲億（度落叉）三者千萬爲億（俱胝）四者。萬萬爲億（那由他）故以百千俱胝亦名十萬億也。而言百千俱胝那由他者。此那由他只是總數非別數也。又言十二億那由他者。應過十萬億也。此中意云。入極樂界有此邊地別。指其地故云爾也 問。說懈慢云修不殺業。有此福報生無量壽國（云云）豈得生已復更生耶 答。說從胎出名爲生也。如大乘玄云。蓮花中退大心出生之後取小果也。又一義云。修不殺者在娑婆時慈心不殺。言生無量壽國者即懈慢界。是無量壽佛之國土也。或即是國人民壽無量故名無量壽國。即擧不殺因顯長壽果耳問。若生懈慢即巳生阿彌陀國者。何故經言不能進生阿彌陀佛國耶 答。稽留邊地不近佛所。故云不進生佛國耳。如說胎宮云不能前至無量清淨佛所也 應知。彼國有多界地。如印度國中更有多國。或以一城名國等也。衆寶國土一一界別。或黃金爲地或白銀爲地。或復二寶多寶轉共合成。導和尚云。有無量寶幢。各擎一一界（云云）若擬娑婆如百億四天下等。彼國亦爾。但彼以金繩等界之。無別輪圍山。由此義故雖生彼國。亦得說言不生者也問。感師云。無佛來迎者墮懈慢界（云云）而胎生人有佛來迎。故知。是別。何得爲一耶 答。平等覺經說胎生云。佛亦不使爾。身諸所作自然得之。皆心自趣向道入其城中（云云）准此說文。胎生懈慢則無別也（去此界時實由佛引到邊地時。佛即放捨以至佛國故也)又導和尚觀經疏云（第三卷釋地想觀中心得無疑之文也）修因正念不得雜疑。雖得往生含花未出。或生邊界。或墮胎宮。或因大悲菩薩入開花三昧疑障即除。宮花開發身相顯然。法侶携將遊佛會也（云云）今見此文。胎宮懈慢因果雙擧。謂雜修者名爲懈慢（禮讚云。雜修不至心千中無一也）疑者即胎生因故知。今言雜疑者并擧二說。雖是二說湣合爲一。含花未出者。總擧過失。或生邊界者。即懈慢也。或墮宮胎是疑心人。此亦雙擧二說。而義混一。言雖得往生者。即顯懈慢既生極樂。若爾先賢既自辨懈慢之得失。末學勿更迷往生之難易也
　　問。經說極樂衆生相云。皆受自然虛無之身無極之體。咸同一類。非人非天。形具相好。如佛無異。身帶神通。自在無礙。如今凡夫不久修相好業。何由忽備諸相。又不修習四禪定。何能速得神通。又彼衆生壽等虛空。自非別願無有中夭。如今衆生不修淨戒。不護生命。何忽感其報耶
　　答。迦才云。是化生之處非極妙也（云云）意云。此方亦有化生。故非極妙。以是化生故云自然。又由念佛故具相好身及無量壽。如諸天子初生之時。始所見者便成身色。行者亦爾。始入佛法聞淨土教。念佛如來常我之德。而起淨業。便得淨土。似究竟常樂我淨。應知。西方此土有其四榮四枯。四枯者是無常·cdo苦·無我·不淨。四榮即是常·樂·我·淨。夫娑婆世界一期壽命猶如電光。彼土衆生芥城爲日夜。塵沙爲大期。故此土爲無常境。彼國爲常住處。又此方中衆苦充滿。甚可怖畏。現則八苦逼此身。後則三途迎我報。貴賤無簡。賢愚同然。彼土衆生無有衆苦。但受諸樂。溫和是春花鳥悅目。清涼亦秋風水適情。法音在耳。法喜滿胸。彼樂此苦。同日言之耶。又此土衆生身心累礙皆非自在。步勞咫尺之中。心闇瞬息之外衣盡女功膳費夫力諸所施爲多勞少果彼土衆生坐乘寶臺。上昇虛空。朝飛恒沙之佛剎。俄歸七寶之樹下。浴池之洗塵勞。淺深隨念。香飯之進道味。早晚任意。凡歴物觸事無不自在。彼之我此無我思可辨之。又此方則人身三十六物臭弊無比。天下百億堺滓穢充滿。彼土衆生身色光淨表裏鮮潔。外器則瑠璃庭坦。摩尼水精。宮殿寶林萬物清淨。彼淨此穢對不識乎。既云淨土。又名極樂。樂淨顯名。何尋其義。壽曰無量。身是自在。常我備體。誰迷彼德。四枯四榮可厭可欣。淨業因此。必得成就。由此淨業。果報亦淨。是近佛故似佛四德也。然復疑心胎生之人初生之時。所受境界或如第二忉利天。或如夜摩天處於宮殿（夜摩天者見無量壽會文）世俗凡夫豈非分耶
　　第三昇道決定者。雙卷經云。惡趣自然閉。昇道無窮極（云云）若生彼國娑婆五道自然離之。離五道因故云閉也。得道深廣故無極也。又纔託其地便得不退。故雙卷經云。其有衆生生彼國者。皆悉住於正定之聚（云云）正定即是不退異名。又小經云。生阿彌陀佛國者皆得不退轉於阿耨菩提（云云）准此等文。彼土衆生決定成就無上菩提。豈唯彼土決定菩提乎。即此界中已得決定。所以然者。生彼國者壽命無量。即生必至一生補處（見本願也）於此世界求淨土者。決定往生故亦不退。初心菩薩若住此界於大菩提則不決定。故起信論云。初學之人恐怖退失。得生淨土終無有退。常見佛故（取意）應知。經言。願欲生時已不退者決定應生不退處。故稱讃淨土經云。如說行者一切定於阿耨菩提得不退轉。一切定生極樂世界（略抄）又觀經說下品生人生彼國已或七七日蓮花乃敷。遇觀世音發菩提心。經十小劫方入初地（淨影釋云。彼土三小劫當此方一阿僧祇劫。而十小劫良極長也）或經六劫蓮華乃敷。聞法發心（種性地發心也）或十二大劫花開。聞法發菩提心（發心同前。此三即是下品三生也）此等衆生生彼國已經久乃發大菩提心。入不退位世俗凡夫常沒之類。寧可於中自憚非分乎。故觀經云。亦令未來世一切凡夫欲修淨業者得生西方極樂國土（云云）龍樹天親並勸一切衆生共生極樂（龍樹十二禮天親往生論）曇鸞法師往生論注云。迴向章中言普共諸衆生往生安樂國。此指共何等衆生耶。答。無量壽經云。諸有衆生聞其名號。信心歡喜乃至一念。至心迴向願生彼國。卽得往生。住不退轉。唯除五逆誹謗正法。案此。而言之一切外道凡夫人皆得往生。又如觀無量壽經下品生者。或有衆生。作不善業五逆十惡。具諸不善。如此愚人以惡業故應墮惡道逕歴多劫受苦無窮。如此愚人臨命終時遇善知識。具足十念稱南無無量壽佛。見金色蓮花猶如日輪住其人前。如一念頃即得往生極樂世界。於蓮花中滿十二大劫。蓮花方開（當以其償五逆罪也）應時則發菩薩之心。以此經證。明知。下品凡夫但令不誹謗正法信佛因緣皆得往生（已上經文。今案。一義五逆報果臨終之時。轉重輕受。謂十念頃於身四大有少相擊爲惡業果。若生淨土唯有相似等流果耳。全無報果以淨土生。極樂清淨故更無苦故）淨影釋云。中品下生是小乘中見道已前世俗凡夫。下品三生總通。善趣及常沒人未有道位。難辨階降（取意略抄。善趣位中未得決定故云未有道位者也）嘉祥疏云。善弱果強者下品之人都不修善而得大果故（云云下劣凡夫得生淨土方乃始入大乘初心）導和尚禮讃云。問曰。今欲勸人往生者。未知若爲安心起行作業定得往生彼國土也。答。必欲往生彼國土者。如觀經說者。具三心必得往生（乃至）信知身是具足煩惱凡夫善根薄少。流轉三界不出火宅。今信知彌陀本弘誓願及稱名號。下至十聲等。定得往生。乃至一念無有疑心。故名深心（云云）既云具足煩惱凡夫。直是常沒世俗凡夫得往生也。觀經疏云（嘉祥）雖未現起。而未斷之。煩惱具足有之。以勝劣業迴向淨土。命終得生（已上雖未現起者正可云雖不現起也。然望未來可起且言爲未也）世俗凡夫生上界時。猶須離欲修八禪定。今此安養具縛凡夫能得往生。寧非奇哉。雖是極下賤具縛之人。而依佛力乃往生（問。先滅罪業方得往生。云何此人具煩惱耶。答。業麁惑細以業麁故先滅。乃至煩惱細故成而得往云云）良以此人本是常沒隣近善趣下賤人故。雖生彼國久久花開。聞法發心後方入位 問。下輩之人在花胎中。經久徒然豈非無益乎 答。在花胎中。依十信行修練其心。即非無益問。若爾十信得海印等諸三昧門。於十方界能現作佛。何故在胎不見佛耶答。在花胎中。雖修十信。而初生時未能具足。後經多劫方可修滿。又花開早晚依業報。定三昧神通多依內心。如此界人修習神通。變化異形 飛上他界。若約果報即不能爾。彼土衆生二義亦然 問。若爾彼國久久花開。漸入道者何故。天親往生論云修五念門自利利他速得成就阿耨菩提耶 答。若不修此五念門者。猶住穢土不能決定得大菩提。若修此行便生淨土終無退轉。定得菩提。故云速疾。又生彼土住不退故。依三昧門陀羅尼門速得菩提。不逕長劫（如智論說。三昧陀羅尼故能似佛也云云）若住此界不能如是。相對可知昇道如是
   第四種子決定者。此有二義。一者中道佛性爲成佛因。亦名正因。亦名本覺。衆生本來有此覺性。由此性故必得解脫。道理雖然。若無聞法發心等緣。此性不能自然解脫。今遇釋迦說西方教。聞而奉行。內有佛性。待此外緣因緣具足必應出離。又生死有終。今生以爲終。菩提有始。淨土即爲始。良以有一夕之眠即有一朝之覺。有長夜之昏寢則有朗然之大悟。衆生身中既有作佛之理。我等身中寧無往生之理乎。二者西方行者必有宿善。故雙卷云。若人無善本不得聞此經。清淨有戒者乃獲聞正法。曾更見佛世尊則能信此事。又念佛三昧經云。於諸佛所久種善根。乃得聞此三昧王名（略抄）平等覺經云。其世間帝王人民善男子善女人前世宿命行善所致。相祿廼當聞無量清淨佛聲慈心歡喜。我代之喜（云云）安養行者宿善既大其可自愛。努力莫輕。自知宿福甚幸何疑當來勝利
　　問。有聞西方淨土教門誹謗毀訾而不修行。或雖不謗五欲纒心不願往生。如是之類豈有宿善。何言必有宿善乃得聞淨教耶答。此二類人聞如不聞。誠如所言。無有善本。而言有者據信樂耳（感師意也）更有二類。一者與彌陀佛有宿願緣。聞淨土教願求淨土。而復懈怠更造十惡。或重病失心。或不逢善友。但是空願未有修行。望前二類有遠生義。經難說生。論師釋爲別時意趣。更有一類。煩惱輕微願行具足。即得往生。非別時意此即感師前文殘也。別時意者攝大乘論四意趣中之一種也。意云。經約別時得往生故說生淨土。非即生也（感師解云。約第三類判爲別時。若約第四便非別時。更可悉之）就後二中。前人有宿緣。而不修行者。餘緣障故。宿緣少故。後遂得生。猶有勝利。此第三類。若遇勝緣。或自覺發勤厲之者。亦可得同第四類也。故感師云。或得重病。不逢善友。不得往生。准此釋。文既置或言。則第三類人非定不生。先雖懈怠或重病等。而或遇善友。或自發覺改悔前過。或得往生。即同第四。如觀經說下品生也（又一義云。若遇善友發悟生者只是第四。今取不即生以爲第三類。又第三人若有願生淨土者。先來所修世間善業自爲業因。又願求心即修心往生。又即此心相應思業既爲行業。而言但是空願未有行者當是隱顯言耳。以行業微但名願也）問。現今學者有云。若於過去曾發道心。以爲善本者。現雖少念得生淨土。若過去世無大善者。今雖懃修不能往生者。此義可爾耶 答。此義不然。前所引經其義分明。但是念佛人皆有宿善故。然感師意第三類人有宿願緣而不即生者。應是前生一往聞教而心極劣。是故今世不能勤厲。亦不即生。但是今生勤厲之者。皆得往生。故知。念佛勤求淨土。定得往生。必有善本。爲種子也。又前有微善。今得聞經。此身修因後生淨土。凡因緣理自微至著。勿執宿善而廢今業。故經言。雖一世勤苦須臾間。後生無量壽佛國快樂無極（云云）既言一世勤苦。不必須宿善也。應知。由前結緣今聞彌陀。今始修因以生淨土。此是智論小因大果。亦即瑜伽功少利多。又楞伽經云。聞說淨土相時。其心即爲佛性（經名外剎殊勝也）今聞淨土殊勝之相（如觀經雙卷經等也）隨其文句次第生心。所說國土粗現心想。如世人共會說他國事。聞者相領也。經中既以聞淨土教一往領解判爲佛性。何不以此爲淨土種。勿自疑宿善之有無更失往生之大利。種子之義略以如斯
　　第五修因決定者。委有六門。一總明修因。二別明菩提心。三明往生正業。四明修行相。五明稱名益。六明念佛分齊
　　第一總者。觀經記云。依涅槃經。一切善業皆淨土因。麁要有四。一修戒爲因。遠離十惡修十善等。二修施爲因。作井種菓。施病醫藥。造像立塔。三修惠爲因。書寫經卷。乃至一偈聽受讀誦。爲他演說。四護法爲因。守護正法。呵謗方等。此等能爲一切土因。求安樂者宜須修之（略抄）又云。依往生論。五門爲因。一禮拜門。稱名禮拜阿彌陀佛來求生其國。二讃嘆門。讃彌陀佛光明智慧一切功德。三作願門。願生其國修彌陀佛所行所成。四觀察門。觀察彼國及佛菩薩功德莊嚴。五迴向門。不捨苦生。所作功德迴以施之。共生彼國（略抄）又云。依觀經說。明因有四。一修觀往生。謂十六想觀。二修業往生。謂三種淨業。三修心往生。心有三種。一至誠心。起行不虛實心求往。二者深心。信樂慇至欲生彼國。三迴向發願心。趣求淨土及佛所行所成。故名爲願。使善迴求故名迴向。此是第三修心往生。四歸向往生自雖無行。善友爲說三寶名字。或歎佛德二菩薩德及彼淨土勝妙莊嚴。一心歸向故得往生（略抄）次結歸向云。於中或念或禮。或歎或稱。其名悉得往生（文）如法鼓經但知彼方有佛作往生意。得往生也。所言三種淨業者。經云。欲生彼國者。當修三福。一者孝養父母奉事師長慈心不殺修十善業。二者受持三歸具足衆戒不犯威儀。三者發菩提心深信因果讀誦。大乘勸進行者如此三事名爲淨業（已上）初共凡法。次共二乘。後是大乘不共行也。由此應知。若大若小。若定若散。若事若理。凡是善者皆淨土因
　　第二別明菩提心者 問。爲但求生淨土便得往生。爲要須發菩提心耶 答。此應決定一向。要發菩提心方生極樂。故觀經疏云（嘉祥）通論三福十六種觀皆淨土。因別則菩提心以爲業主。餘善爲緣（云云）淨影大師依雙卷經。三輩往生皆云發菩提心。又釋中品文云。要由垂終發菩提心種大乘種。方乃得生。釋下品文云。此人過去曾修大乘。故大經中宣說云此人發菩提心（已上此名雙卷無量壽經。爲大經也）准此等文。要以無上大菩提心爲其往生之正因耳。曇鸞法師往生論注云。是故願生彼安樂淨土者。要發無上菩提心也。綽禪師安樂集。迦才師淨土論並同此說 問。其菩提心者有何相貌耶答。依淨影義章發菩提心總有三種。於中最初名相發心。此亦有三。一厭有爲心。二求無爲心。三度衆生心。知生死過患深生厭心名厭有爲。聞佛果德發心趣求名求無爲。念諸衆生有苦無樂。發濟度心名度衆生心也問。如今所見常沒凡夫但能樂求五妙境界。何能遠及佛功德乎。適有畏苦者唯怖畏三途。設有厭五道唯求自度耳。若爾如何發菩提心耶 答。禪林云。人非木石。好自發心（云云）今云。發菩提心甚爲易得。所以者何。具因緣故。故法花云。佛種從緣起。此明聞一乘經發菩提心。故云從緣起也。一乘即是一佛乘。佛乘即是大乘也。故知。但能聞大乘經。必定便發菩提心也。然其發心淺深重重。但論大分則爲三階。一相發心。如前已辨。二息相發。望前轉深。三證發心。轉更甚深。此三各有無量淺深。故涅槃說。四依菩薩於八恒佛所發菩提心（云云）故知。發心淺深無量。然於此中且明最初一念發心。謂十信前常沒位中遇善知識。得聞大乘。發一念心隨順愛樂。適起此心名發道心。乃名隣近善趣人也（發菩提心義章中十信前明想發心者是也）即此世人厭世無常。欣求淨土。是發心也。故觀經中韋提夫人現迹爲凡（此人實大菩薩也）遇惡子緣厭捨娑婆濁惡不善。唯求西方下劣淨土。但以此心爲淨土因。大師判云。發菩提心以爲業主。若爾但是求淨土者即已得發菩提心也。又若極能畏惡道者即爲厭離三界。六道上界善趣終皆退入諸惡趣故。又樂淨土即爲求佛。以此樂求相似道故。亦即願求彌陀國故。菩提有三。謂法報應。故法花論名三種佛菩提。今既想念應身應土。卽念應佛菩提果也。念菩提故名菩提心。觀經疏云（嘉祥）故雙卷經云。十念菩提爲因得生。此之菩提業非但生淨土。終至佛果。但衆生聞佛道長遠。望崖而退（望者見也崖者高絕）故示淨土近果。作進趣之緣爲淨土因。故經云易往而無人也。畢竟成佛之本故。經云。始發菩提心能動無邊生死大海（已上）雙卷一部無有十念菩提爲因之文。但本願云至心信樂欲生我國乃至十念若不生者不取正覺。下輩文云一向專意乃至十念念無量壽佛（云云）但求淨土但念彌陀。大師判爲十念菩提。然下輩文具足之云當發無上菩提之心。一向專意乃至十念念無量壽佛願生其國（云云）若以十念屬上句者。即如所引十念菩提爲因生也。雖有此意。即以下句念無量壽成其上句念菩提故。故知。但以念佛爲發菩提心耳 問。觀經疏云。若滯慳貪所發勝業不生淨土。唯以一時廣濟之心爲菩提心（云云） 鸞師云。若人不發無上菩提心。但聞彼國土受樂無間。爲樂故願生。亦當不得往生也。是故言。不求自身住持之樂欲拔一切衆生苦故。安樂集依淨土論云。今言發菩提心者。正是願作佛心。願作佛心者。即是度衆生心。迦才云。若不發菩提心求出三界作佛。直爾念佛求生西方。獨善一身。避苦逐樂者。此是凡夫念亦不得往生（云云）今所明義不兼利他。何得成就菩提心耶答。智論四十一云。菩薩初發心。緣無上道。我當作佛。是名菩提心。是菩提心與佛相似。所以者何。因似果故。是名無等等心（云云）若依此文。菩提心者。正是願求作佛心也。今願佛土即願作佛。故願往生。是菩提心。然安樂集云。願作佛心即度衆生心者顯相成義。以大悲心爲佛心。故若念佛時即念大悲。又迦才云。獨善一身避苦逐樂不生淨土者。據逐求樂染心者說。如觀經疏滯慳貪業不生淨土其義一也。今不例之。但初行人其心麁淺。不能具足廣濟之心。然以淨信隨順大乘。一念十念菩提心成。又善趣作三心不等有增減故。何況最初相似發心。又就事中由孝養。故廣濟心成孝順之心。轉至七世乃至亦於一切衆生皆生慈悲。以輪迴生死無非有恩故。又如惡人殺一羊時。於一切生皆成殺業。一切衆生若作羊者皆應殺。故以善准惡其理亦然。一切皆可爲父母。故若於父母有孝順者。自然便成廣濟心也。栴檀始萌即有凌雲之勢。慈善纔發乃有大悲之勢也。故智論云（第四十九卷）知恩者是大悲之本開善業門。法花經云。漸漸積功德具足大悲心。初心大悲何必圓滿乎。大悲經云何名爲大悲。若專念佛相續不斷者。隨其命終定生安樂。若能展轉相勸行念佛者。當知。此等悉名行大悲人也（已上）又以經論中普攝衆生之文與禮念合行。應由法力。自然成悲。謂如願共諸衆生往生安樂國等也。讀誦法花皆成佛教。即此正意。三種淨業中第三淨業也 問。爲唯無所得發菩提心生淨土耶答。嘉祥疏云。問。爲有得因生無得因生。答。二義皆有之（已上）群疑論云 問。西方淨土是不退處著相凡夫不可得生須依大乘經中百論等學無所得。方可得生。今依觀經觀寶樹等及相好身。或稱名號。豈非有所得。何得生西方。釋若悟畢竟空。離諸分別爲上輩生。凡夫在俗不能廣習無所得觀。專念佛故亦得往生。九品剎故（略抄）綽禪師云。若始學者未能破相。但能依相。無不往生（云云）問。疏云。若但作瑠璃地觀。見好淨地則生貪心。以觀地不地故得滅罪（云云）又云。若滯慳貪所發勝業不生淨土（云云）此中云地不地者。即中道觀即是無所得義。若有所得便滯貪過。何復言通有所得耶答。若染汚貪及小乘心不得往生。不簡大乘有所得因。若相從言大乘初心有所得善實是無所得。依無所得教門起故。諸大乘教皆無所得以爲宗故。故此觀經亦以不二爲體（疏見之）問。若爾初學凡夫何成此業耶 答。西方依正及此教門皆是因緣無礙二諦。依此起業。成無所得。故觀經云。若念佛時。是心是佛。是法界身（云云）法界即是無生中道。此心即是無所得正觀。應知。世俗凡夫纔起信心。受大乘經無所得教。念無所得淨土之佛。稱名作禮皆成無得。由法力故自然成就。故涅槃義記云。法力薰之。宜使滅惑。又由願力必得成就。故觀經云。然彼如來宿願力故有憶想者。必得成就（云云）准此等文。世俗行人設不自知中道法門文義之相。但能念佛德自然成無得。如梵天王自作甘露而不知其味。西方行者亦爾。自作無所得。而不自知是無所得也。相從雖皆是無所得。而世俗人猶帶著相。分始異終亦名有得。二義皆有者即此謂也
   第三明往生正業者 問。已知發菩提心以爲業主。未知隨緣所起業相何爲正業
　　答。觀經導和尚疏第四云。行有二種。一者正行。專依往生經行行者是也。一心專讀誦此觀經彌陀經無量壽經等。一心專想觀察彼國依正。若禮即一心專禮彼佛。若口稱即一心專稱彼佛。讃歎供養亦爾。又就此正中復有二種。一者一心專念彌陀名號。行住坐臥不問時節久近。念念不捨是名正定業。順彼佛願故。若依禮誦等即名爲助業。除此正助二行已外自餘諸善。悉名雜行。即心常間斷。雖可迴向得生衆名疎雜之行也（抄略）順本願者。四十八願中云。聞我名號係念我國（云云）今云。稱名實是正中之正也。故小經云。執持名號若一日乃至七日。觀經說下品生云。稱佛名故於念念中除八十億劫生死之罪。占察經云。隨彼世界。佛之名號專意誦念一心不亂。決定得生彼佛淨國（云云）若准往生論。依五念門。若禮若讃並是正業。若爾所餘布施持戒。若禮餘方佛菩薩等。但以迴向西方。皆是助業除此二行。若亦有時捨西方意樂。願求此界諸天等報。或有暫時還求西方。如是不定所起行業間雜非純。可名雜行。又助業中或有傳說。造彌陀像。可爲往生極樂定業。或依法花等諸大乘經。或誦或書應爲定業。如方等陀羅尼經說。若有發願書寫此經者。後設不果其願。猶可必生淨土（云云）或依大乘神呪修行。亦可得生於中。彌陀之呪應是正業門攝。如龍樹所感往生淨土呪也。凡是純一意樂所作。餘業皆是助業。如三福業也
　　第四明修行相者。就正業中有二種行。一者長時。如日日所作或復每月或每年等。但是一生所作皆爲長時。若日日稱名一萬二萬遍等。導和尚云（觀念法門）日別念阿彌陀佛一萬。畢命相續者即蒙彌陀加命。得除罪障（云云）又綽禪師示諸道俗。七歲已上皆令念佛。用小豆爲數。念彌陀佛。得九十石八十石乃至或二十石。教諸有緣。涕唾便利不向西方。坐臥之時不背西方（出迦才師論也。坐臥之時不背西方者。起自疑師之行也）此亦是其長時修也。第二別時行業。謂隨時隨處。或多時或小時。或復要期定限而修行之。應知。前長時以不退爲意趣。又數起業成決定故。此別時者以勝進爲宗旨。又容預者爲勵行業也。別時行業中且以七日行顯其意趣。此業唯依定門而行。此中先明稱念之法。導和尚云。覺想中見故云粗見。若得定心三昧及口稱三昧者。心眼即開見彼淨土一切莊嚴。說無窮盡。又云。心口稱念更無雜想。念念注心聲聲相續。心眼即開得見彼佛。又云。如文殊般若云。明一行三昧。唯勸獨處空閑捨諸亂意係心佛。不觀相貌。專稱名字。即於念中得見彼阿彌陀佛及一切佛等（云云）明作法者。導和尚云。欲入三昧道場。時一依佛教方法。先須料理道場安置尊像香湯掃灑。從月一日至八日。或從八日至十五日。或從十五日至二十三日。或從二十三日至三十日。自量家業經重。於此時中入淨行道。盡須淨衣鞋靺亦須新淨。七日之中皆須一食長齋軟餅麁飯隨時醬菜儉素節量。於道場中晝夜束心。相續專念阿彌陀佛。心與聲相續。唯坐唯立七日之內不得睡眠亦不須依時禮佛誦經。數珠亦不須捉。但加合掌念佛。念念作見佛之想。念阿彌陀佛眞金色身光明徹照端正無比在心眼前正念佛時若立即立念一萬二萬。若坐即坐念一萬二萬。於道場內不得交頭竊語。晝夜或三時六時表白諸佛一切賢聖天曹地府。一切業道發露懺悔一生己身所造衆罪事事依實懺悔竟。依法念佛。所見境界不得輒說（抄略）若有急事相妨之者。一日二日等亦可得之。又若有病午後亦服諸藥無妨。又夜分過應食粥也（此等須依戒律尋之）
　　今此口稱三昧是禪門之祕事也。其身既兼行坐。口亦通語默矣（日想水想 亦可尋經而修之）次正明觀佛色相。應先觀二丈方地（准禪祕要說也。導和尚觀經疏云。唯觀方地一尺等云云禪林十因云。且觀方尺一丈寶地也。一一莊嚴如觀經地想觀說之。或次觀花坐）次正觀丈六像。或觀百丈（觀經疏釋像想觀也）眞金色身圓光徹照端正無比如對目前明了見之。又導和尚云（座法略之）即以心眼先從佛頂上觀之。頭皮作金色。髮作紺青色。一髮一螺卷在頭上。頭骨作雪色。內外明徹。腦如頗梨色。次想額廣平正相。次想眉高而長相由如初月。次想眉間白毫相卷在眉間。其毛白外實內虛出金色光。從毛端出而直照自身來（觀佛經云）若有人一須臾頃觀白毫相。若見若不見。除九十六億那由他恒河微塵數劫生死重罪（私云。若別觀此一相常應念攝取）次想二眼廣長黑白分明光明徹照。次想鼻修高直如鑄金挻。次想面部平滿。次想耳輪垂腌孔有七毛（光照佛耳）次想脣色赤好光明潤澤。次想齒白齊密。次想舌薄廣長柔軟。舌根下有二道。津液注入咽筒。直入心王。佛心如紅蓮花。開而不開。合而不合又抽心向上。次想咽項圓相二肩圓相。次想兩臂傭滿相。次想二手掌平滿千輻輪相十指纖長指間網縵相。甲作赤銅色相又抽心向上。次想佛胸前平滿相萬德之字朗然。次想腹平不現相。次想臍圓孔深相光明內外常照。次想陰藏相平滿由如十五日夜月。亦如腹背平處無別。次想兩髀膝骨圓滿。次想二脛如鹿王膊。次想二足跟如象王鼻。次想二足趺高如龜王背。次想足十指長指間有網縵。甲作赤銅色。次想結跏趺坐相。左足安右髀上與外齊。右足安左髀上與外齊。次想足下平有千幅輪相。幅網具足。皆有光明遍照十方剎。從頂上下至足千幅輪相。名爲具足觀佛色身。又次想花座（略抄。今云。若先觀華座時。佛身乃可從下向上觀故）此觀相可依三十二相也。導和尚（觀念法門）依般舟經云。常念佛身三十二相八十種好巨億光明徹照端正無比如融金聚（此終一句依賢護經加之）又佛身次可觀佛衣。於頂上肉髻不加其綵飾。其黄金身體更著妙服也。下著泥洹僧（裙衣也內衣也）不高不下覆身三分。周匝齊整上著僧祇支（覆胸臆覆肩衣也）最上著僧伽梨（大衣也）淺色袈裟條葉分明（嘉祥大師傳眞諦說云。赤色衣也云云條是二十五條也。葉者四長一短也）以極細絹用爲裙。更極細羅穀輕紗用爲上服（細絹者有處明毘盧舍那像。如此說之。今彌陀准之）又威儀寂靜世無比類。梵聲雷震八音暢妙響。遠近等聞靡不悅預。觀相之法粗以如此。蓋此行儀可依禪法。七日七七日或無定限長短隨宜也。又稱名作法迦才云。專念阿彌陀佛名號。須別莊嚴一道場。燒香散花幡燈具足請一阿彌陀佛安道場內。像面向東。人面向西。或七日（小阿彌陀經中明七日）或十日（鼓音聲經平等覺經明十日）減省睡眠。除去散亂。唯除大小便利及與食時。一心專念閑即立念。不須禮拜旋遶。但唯念佛七日滿出道場。後行住坐臥閑時即念。又云。綽禪師依小阿彌陀經七日念佛。檢得百萬遍（已上）此是別時行法。或依年三等即長時修也
　　第五別明稱名利益者。迦才云。常念佛名有三種益。一覺觀不生消滅罪障。二善根增長種見佛因。三熏習熟利臨時正念（云云）要決云。諸佛願行成此果名。但能念號具包衆德故成大善（云云）迦才云。念佛有二種。一是心念。二是口念。若心無力須將口來扶。將口引心令不散亂。如經說。若人念阿彌陀佛得百萬遍。已去決定得往極樂世界（云云）平等覺經云。晝夜常念欲生極樂。十日十夜不斷絕。我皆慈愍悉令生彼國（取意）鼓音聲經云。念念不絕十日之中必得見彼阿彌陀佛（云云）過度人道經云。一心念我晝夜一日不斷絕。皆令來生我國（云云）賢護經云。或經一日或復一夜（此不兼日夜也）又雙卷經云。乃至一念。又云乃至十念。如是等經明修時分。長短不同皆隨所宜
　　第六別明一念十念義者問。經中何故言一念。又言十念耶。復何以言乃至耶
　　答（云云）不同。今且可云。若是一念但能爲因。而未定業。若具十念乃成定業。而言乃至者爲顯一念是最極也。十念亦爾。又一義云。爲顯積集衆多念力能辨大事。故言十念。爲顯稱念分位短故說爲一念。而實無異。故往生論注云 問曰。幾時名爲一念 答曰。百一生滅名一剎那。六十剎那名爲一念。此中之念者不取此時節也。但言憶念阿彌陀佛。若總相若別相。隨所觀緣心無他想。十念相續。經言十念明業事成辨耳。不必須知頭數也。若必須知亦有方便。必須口授。不得題之筆點（已上）禪林云。然有人云。向於西方折指。念佛一心不亂。自知頭數（云云）群疑論引觀經下輩云。念佛十聲得生淨土（云云）此以十稱爲十念也。又依請觀音經說。乃以十息爲十念矣。此如數息觀以十息爲限（或入出別數或入出合數並有文也）今更思之。十聲十息亦可合用之。然發覺淨心經明十念。謂一發慈悲心。不生瞋恨。生阿彌陀如來佛剎（乃至廣說）各發念一具足者。當生彼阿彌陀佛剎中。若不生無有是處（已上）此是反覆審定說也。迦才云。此非觀經十念此之十念現在時作。觀經中十念臨命終時作也（云云）
然稱名十念亦通現在。大經之中不簡別。故且依觀經言臨終耳。又應言有相似十念眞實十念。迦才云。報盡之時十念極難成就。若成就定得往生淨土也（云云）安樂集云。但使十念成就皆有過因（云云過因者宿善也）又云。相續十念即是增上善根使得往生（云云）此是十稱之間念念相續不念餘事得名成就。彼師自云。十念相續者是聖者一數之名耳。但能積念凝思。不緣他事。使業道成辨。亦未勞記頭數。若始行者記亦好（略抄此同上所引鸞師注意也）准此文意。雖一分位連聲稱名具足十聲。若於此間餘緣散亂其心不重者。業道即不成。非眞十念。但是相似之十念耳（更可思之）又應言有現生十念臨終十念（見迦才師文）問。現生十念臨終十念何者勝耶 答。以火急猛利勇決言之。臨終應勝。若以安穩寂靜明了言之。現生是勝。義左右故不可偏定。十地論云。經說。不悔心死必生善處。鸞師淨土論注云。臨終十念者依止無後心無間心生。是名決定（云云）准此文意。現生十念更有後心造惡業。故不成往生決定業也。今謂現生十念若得成就已成定業。設於後時更作惡業。則此惡業不成定業。以善惡業互相妨故。是故應言。現生十念雖有後心。若得成就亦爲定業。例如已造重罪。後雖小悔而不能滅。即於此人說名定業。念佛亦爾。於現生中已得成就者。後雖造惡猶是決定。又安樂集引智論云。一切衆生臨終之時。刀風解形。死苦來逼生大怖畏。是故遇善知識發大勇猛心。相續十念即是增上善根使得往生。又有人對敵破陣一形之力一時盡用。其十念亦如是也（云云）又引法鼓經云。爲人臨終之時不能觀念。但知彼方有佛。作往生意。亦得往生（已上此等諸文明臨終正念爲往生道也）又雙卷經云。曼力堅強時努自求之（云云盛年力強堪爲念佛。當其時間動修之也）大莊嚴論偈云。盛年無患時懈怠不精進。貪營衆事務不修施戒禪。臨爲死所呑方悔求修善。智者應觀察斷除五欲想。智者懃促心臨終意不散。不習心專至臨終必散亂（云云）迦才云。衆生報盡之時。惡業怨家衆苦競集十念極難成就（云云）准此等文。但可現生之時精勤修習。不可徒然以期臨終。要決云。上盡現生一形。下至臨終十念。但能決定皆得往生（已上）此意即盡形爲上。臨終爲下。准知。現生十念應爲稍勝。又不可言現生十念非決定業。以本願中不簡別故。故知。現生十念亦作定業。然觀經中但爲顯示極重惡人亦得往生故。說一生能作惡者臨終一返乃生淨土。非謂尋常十念不得生也。又以尋常修習力故。臨終決定正念現前。何但期於終焉之一決還空過于眼前之百年。西方行者愼勿恃向後（已上）第五修因決定竟
      第六除障決定者。夫念佛者內滅業惑。外防魔鬼。現避九横。後滅八難。凡是障者無不除之。觀經疏云。大論云。餘三昧或治嗔不治貪。或治三毒不治業。或治業不治業報。若是念佛三昧遍治一切。遍治三毒。遍治三障（云云）耆婆去時呵梨勒獨歌。能忍雖隱佛不亦憂。以其是遍治無人不識故。又經說言。但聞佛名二菩薩名除無量劫生死之罪。何況憶念。又下品下生云。稱佛名故於念念中除八十億劫生死之罪。如是等文但以名號滅諸罪障（此等劫數或造業時量或受報分齊然多是果報時也）觀經疏云。念佛無量功德故得滅無量罪（云云）又此行者於現生中無諸障難。感師明念佛益云。現生即得延年轉壽不遇九横之難。般舟三昧經云。若人專念彌陀佛者。常得一切諸天四大天王龍神八部隨遂影護愛樂相見。永無諸惡鬼神災障厄難横加惱亂（已上）十往生經說。若人專念西方阿彌陀佛願往生者。我常使二十五菩薩影護行者。不令惡鬼惡神惱亂行者。日夜常得安穩（取意）導和尚立五種增上緣中。依此等文明現生護念增上緣也。觀經中說觀利益云。不遇諸禍（云云）又佛名經云。若人持佛名。衆魔及魔民行住坐臥處不能得其便（已上）釋琰師云。十乘理觀猶發九境魔事。彌陀一門本無魔事。以彌陀爲境。果人清淨故（云云）良以。內伏除諸惑滅衆罪故。外則遠離水火魔鬼諸障。又復依止佛威力故。衆聖影護故。衆善內熏故。一切諸難自然解脫問。觀經下品下生之者造十惡五逆具諸不善。由十念故得生淨土。大經之中除五逆者。二說相違云何會耶 答。群疑論中出十五家異釋已。自更解之。如此古今（云云）不同。然依淨影有二釋。一云。過去發菩提心。遇緣造逆必有重悔。亦得往生。若是常沒造逆罪者終無生理。又修定善滅五逆罪。故得往生。若但散善不能滅之則不生也。故二經中說生。說不生。各依一義。終不相違也。由此應知。善趣之人若造逆罪。若不造逆。皆得往生。若常沒人造逆之者不得往生。若不造逆便得生也。就定散辨准此可知問。常沒造逆必不生耶 答。此有二義。一云。定不生故言。終無生理。一云。或有生者。然依多分故言不生。故記文云。下人造逆。多無重悔。既言多無。故知。少有若爾何故本願除之。以不定故願中簡也。若容生者何故記云終無生理據無重悔故言終無耳。又有一意。若修觀者設雖常沒造逆。亦得往生。然修正觀乃入善趣。故於此中更可審思 問。謗法之罪爲由念佛滅之往生耶 答。有二義。一云不生。無異說故。故嘉祥疏云。闡提不信他方淨土。故不得生。一云。亦得往生。觀經文云五逆十惡具諸不善。感師引此文。云無惡不造（云云）故知。此人謗法亦得往生故。觀佛三昧經第二卷云。謗方等經。作五逆罪。一日觀佛一相好者。皆悉盡滅（略抄）觀經記云。乃至大乘善趣之人。亦有造作四重五逆謗法罪故（云云）若善趣位謗法之者。准五逆人亦可得生。或常沒位已謗法者。後修定善容使得往生。嘉祥疏云不明謗法闡提往生者。明惡不盡。又云。以不信故不得往生（云云）准此釋文。雖是謗法若後改悔信受大乘不妨往生。又既言明惡不盡。故知。理盡亦可生也 問。闡提云何 答。此亦有二義。一云亦有得往生者。先雖斷善不信淨土。後時續善若信大乘求生淨土。何廢往生。一云不生。業障重故。善趣菩薩離闡提。故准涅槃經闡提之益。但可今生結緣彌陀。後於惡趣遇光解脫。雙卷經說。若在三途懃苦之處。見此光明。皆蒙解脫即此意也。雖有二義。後意應勝 問。五逆定業云何可轉答。諸大德意皆許大乘無決定業。有定業者。正是小乘半字之說故涅槃經有此誠說 問。若大乘中無定業故轉五逆者何得念佛決定往生。非定業故答。大乘法中雖無自性定業。而有因緣之定業也。由此道理逆罪之人不聞大乘。於彼爲定。餘法決定不能滅故。若就位論於常沒位。五逆爲定。於善趣位乃爲不定。若就行言。於散善人五逆爲定。於定善人則非定業。今者念佛亦應如是。雖非自性定業。然是因緣決定。良以因緣決定業故。由佛大悲本願之力護念。攝取光明之力。內有佛性力。先有結緣力。現在善友力。得聞大乘力。信受教誨力。如是衆緣和合力故。便得決定往生淨土。然求衆分各無決定。故和合中亦無定性。但以因緣所作不失故名決定往生業耳（此自性決定因緣決定之分別者。依宗意旨加私斟酌也）問。言滅衆罪生淨土者。爲要滅盡往生障已方得見佛來迎接耶答。此不必爾。由念佛故除見佛障。便見佛來。由見佛故轉微細障。乃至淨土故。彼大悲芬陀利經云。彼欲終時。我與無數大衆圍遶。而現其前。彼見我已令於我所得大歡喜。除諸障礙。命終已後得生我國（已上）往生之障雖未盡除。而佛進來豈不待乎。除障決定其趣粗爾
　　第七事緣決定者。娑婆乃是穢土終處。安樂既其淨土初門。境次相接往生得便（綽禪師語）又閻浮提既非極慼之惡趣。亦非極欣之難處。唯是處中調和之處。能順出離解脫之道。又國稱堪忍。能修懃苦之行。世名賢劫。多有諸佛出世也。又彼彌陀及二菩薩。先於此界發菩提心。故於此土偏有因緣（隨願往生經說）
又此二菩薩從此娑婆捨壽命已乃生彼國（無量壽會說）加之白馬之教法初傳之時。彌陀靈像早來於此矣。救世菩薩託迹於上𦮼陵精舍臺當於東門。事緣相會行業可佐。彌陀行者不可不察。雙卷經云。當來之世經道滅盡。我以慈悲哀愍。特留此經。止住百歲。其有衆生。遇斯經者。隨意所願。皆可得度。義記釋云。釋迦正法有五百年。像法千年。末法萬年。一切皆過名爲滅盡（乃至）此經教人厭苦求樂。濟凡中要爲是後滅。又云。法滅盡後百年聞者尚得利益。往生淨土。況今聞者何有不生。唯佛留意明。今聞經有求去者定得往生。莫自疑慮（已上）經云。皆可得度。記云定得往生。以知。聞經之輩已得往生之記。良以西方教門運數當時。如今世人深可悲喜。又復我國蘭若伽藍處處多有可以安身。精舍連檐栖止有處。浮圖交影敬田不希。然智論云。童子把沙戲獻世尊。施物至賤。童子心薄。福田勝故其福無邊。又言。眞佛及與形像供養之福即無異也（取意）又復父母恩重而人皆知之。三福初業自以可備。蓋三寶德海可以汎濟渡之船。二親恩田可以殖淨土之種。衆緣自具。淨業易成哉。又復此世多有順善之人。若於臨終來至勸喩。打信鼓於頭邊。聞佛名於耳底（信鼓者磬名也。亦無常磬也）維摩疏第四云。外國之法從生至終。所作福業一一書記將終之時。令傍人爲說。令其恃福心不憂思念於淨土（已上）四分律抄同之。誠是善知識者是大因緣也 問。當云何善知識耶 答。法花經云。種善根故世世得善知識。大般若云（五百七十二）正信流出得眞善友（已上）又有親友。爲其亡者修福業故令脫苦難往生淨土。如彼隨願往生經說。又元曉云。以光明眞言呪彼土沙。置墳墓上。令亡者解脫。雖無他作自受之理。而有緣起難思之力（自他緣力互相資助見涅槃經及婆沙等矣）事緣決定略云如斯
　　第八弘誓決定者。本願中云。至心信樂欲生我國。乃至十念若不生者不取正覺。唯除五逆誹謗正法（已上）如是反覆簡別分明故名決定。又由願力令諸衆生定生淨土。故名決定。迦才師云。如經中說。阿彌陀佛與觀世音大勢至。擧慈悲棹乘大願船。汎生死海。就此娑婆世界呼喚衆生。令上大願船。逆著西方。若有衆生。肯上大願船者。並皆得去。此是易往（已上二文合取）下劣凡愚三障雖重。若乘願力。速渡生死。此則以信稱念佛名號爲乘也。言大願者辨大事故。起大行故。修大善根滿此願故。依深大理起此願故。故稱本願爲大願也。啓芳法師花陰人也。念阿彌陀佛。願得往生。於夜夢見在一佛堂中。正當佛前有一僧。名曰法藏。御一大車就佛堂內迎令上車。載向西而去也。法藏者即阿彌陀佛也。車者四十八大願也（迦才淨土論出之云爾）良以四十八大願運載衆生故現爲車乘。令渡生死故亦爲船舫也。願力大故能接一念十念及狐疑者。永出流轉置不退處。若唯自力何能如此應以信心乘本願船易渡生死之苦海。速到菩提之寶所。但能恃於往昔悲願應當待其來迎。勝利何復顧善根之薄少。專可任世尊之弘誓者也
　　第九攝取決定者。如觀經云光明遍照十方世界念佛衆生攝取不捨（云云）常照不捨故是決定。惠心僧都云。大悲光明決定來照（云云）花嚴經云。又放光明名見佛。彼光覺悟命終者。念佛三昧必見佛。命終之後生佛前。十住論云。若人願作佛心念阿彌陀。應時爲現身。是故我歸命。觀經說云。無量壽佛化身無數與觀世音大勢至常來至此行人之所。賢護經云。一日七日具足念故是人必覩阿彌陀如來。或夜夢必當現也（云云）非唯光明攝取不捨。亦現化身常來守護。是故行者自力雖劣依佛威神定得往生。鸞師云。劣夫跨驢不上。從轉輪王行便乘虛空遊四天下。名爲他力。愚哉。後之學者聞他力可乘當生信心。勿自局分（云云）淨影云（義章）由佛強緣方能悟道。離佛不能故名爲難（此解惡趣難處衆生由佛緣力乃得悟道）具縛凡夫難生淨土。而由佛力乃可得生。又經說言（無量壽會）雖不專念無量壽佛。亦非恒種衆多善根。隨己修行諸善。功德迴向彼佛（乃至）即隨化佛往生其國（云云）善行雖微佛力恃故具縛凡夫去之甚易。學者於此宜須審之
　　第十圓滿決定者。如上諸義和合成。故西方行者定得果遂。故淨影云（義章）又佛法中有因有緣。是二具足。乃得成辨（已上此約總相言二具足。理實二中亦有衆多。又言成辨即所得果故前諸義皆顯於此）又餘殘義皆入此門。謂於念佛一行之中。便能具足一切善行。所以者何。隨於一義修念佛時。敬佛住故。口稱佛故。意念佛故。所有三業俱是清淨。三歸十善自然具足。又淨土境超過小法。若生願樂便生大心。以信佛故信心成就。趣淨土故名爲精進。以持佛名念根即成。由口引心。自然得定。知出離道惠根乃立。五根如是自然成就。三學六度十信等行如是隨義悉皆具足。是故念佛雖是一行。衆善具足決定往生。故大般若云。淨修一行即備衆法。如是一行亦生淨土（云云）又此行者內備諸善。外爲衆聖之所守護。即爲極樂中七地已上諸大菩薩及九品生諸賢聖衆之所護持。亦爲十方恒沙諸佛之所護念。十往生經中二十五菩薩常來守護。藥師經說。修西方業疑惑中悔未決定者。若聞藥師如來名號臨命終之時。有八菩薩乘神通而來迎其神識。令生極樂（略抄。此是人師所引文也）又普賢願引導一切令生極樂。山海惠菩薩花聚菩薩等並皆發願助彌陀化。大阿彌陀經中釋迦如來慈悲於念佛者。令生阿彌陀佛國迦才師云。或願釋迦遣送。或願彌陀來迎（云云）彌勒菩薩慇懃稱歎阿彌陀佛。勸進衆生皆生極樂。如是衆聖爲增上緣。是故西方行者因緣具足衆具圓滿於往生事便成決定 問。雖聞如上種種決定。而於自身未知其相。如何可證耶答。設使雖不自知決定。而亦自然決定往生。故有疑心胎生者也。又感禪師答此問云。有三聖教。證已得生。一稱讃淨土經云。能生信解。受持演說如教修行。是人命終定生極樂。二清淨覺經云。若人聞說淨土教門。身毛爲竪。如拔出者。我說此人定得解脫。三賢護經云。聞彌陀佛名。繋心相續次第不亂。分明覩彼阿彌陀佛。成就諸佛現前三昧。阿彌陀佛語是人言。若人發心求生。此者常當正念阿彌陀佛。便得生也。於此三經隨一相應。即能自知得生淨土（略抄）此三即是下中上品之證相也。或是三人各有一相。或亦一人漸次而有。應知。古來諸師皆存決定。如決十疑西方要決。即名自顯釋群疑等亦有其義以釋。疑者即是決故。迦才師云。曇鸞法師注解往生論。撰無量壽讃并問答一卷。勸道俗等決定往生。安樂集云。今既勸歸極樂。但能專至壽盡必生。近代高德禪林律師撰十因一卷。每因證云必得往生。又源信禪師往生集云。爲令行者其心決定。是故別明彌陀利益（云云）是知。諸師並以決定爲其證耳
決定往生集

　  保延五年三月二十一日。病中抄畢。康治元年三月十二日。重治定了 東大寺珍海作（云云）
　　壽永二年八月八日。於本寺東僧房書寫了 執筆丹後丸一校
了
　　 (別筆)永正四年（丁卯）卯月十三日。寶光院住持禪海奉寄進畢　賢任


