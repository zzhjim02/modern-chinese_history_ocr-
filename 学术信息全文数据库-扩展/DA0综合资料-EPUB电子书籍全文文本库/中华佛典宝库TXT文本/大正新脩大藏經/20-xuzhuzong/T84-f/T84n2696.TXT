No.2696
四信五品鈔
　　

    青鳧一結送給候了
　　近來學者一同御存知云。在世滅後雖異。修行法華必具三學。缺一不成（云云）余又年來存此義處。一代聖教且置之。入法華經見聞此義。序正二段且置之。流通一段末法明鏡。尤可爲依用。而於流通有二。一所謂迹門之中法師等五品。二所謂本門之中自分別功德半品終于經十一品半。此十一品半與五品合十六品半。此中入末法修行法華相貌分明也。是尚事不行。引來普賢經涅槃經等糾明之。無其隱歟。其中分別功德品四信與五品。修行法華之大要。在世滅後之龜鏡也。荊谿云。一念信解者。即是本門立行之首（云云）其中現在四信之初一念信解與滅後五品第一初隨喜。此二處一同百界千如一念三千寶篋。十方三世諸佛出門也。天台·妙樂二聖賢定此二處位有三釋。所謂或相似十信鐵輪位。或觀行五品初品位。未斷見思或名字即位也。止觀會其不定云。佛意難知。赴機異說。借此開解。何勞苦諍（云云）等。予意云。三釋之中名字即者叶經文歟。滅後五品初一品說云。而不毀呰起隨喜心。若此文渡相似五品。而不毀呰言不便歟。就中壽量品失心不失心等皆名字即也。涅樂經若信若不信乃至熈連。勘之。又一念信解四字之中信一字。四信居初。解一字被奪後故也。若爾者無解有信當四信初位。經說第二信云。略解言趣（云云）記九云。唯除初信。無解故。隨次下至隨喜品。上初隨喜重分明之。五十人是皆展轉劣也。至第五十人有二釋。一謂第五十人初隨喜內也。二謂第五十人初隨喜外也。云者名字即也。教彌實位彌下云釋此意也。自四味三教圓教攝機。自爾前圓教法華經攝機。自迹門本門盡機也。教彌實位彌下六字。留心可案。問。入末法初心行者必具圓三學不。答曰。此義爲大事故。勘出經文送付貴邊。所謂五品之初二三品。佛正制止戒定二法。一向限慧一分。慧又不堪。以信代慧。信一字爲詮。不信一闡提謗法因。信慧因名字即位也。天台云。若相似益隔生不忘。名字觀行益隔生即忘。或有不忘。忘者若値知識宿善還生。若値惡友則失本心（云云）恐中古天台宗慈覺·智證兩大師。違背天台·傳教善知識。心遷無畏·不空等惡友。末代學者被誑惑惠心往生要集序。失法華本心入彌陀權門。退大取小者。以過去推之。未來經無數劫處三惡道。若値惡友即失本心是也。問曰。其證如何。答曰。止觀第六云。前教所以高其位者方便之說。圓教位下眞實之說。弘決云。前教下正判權實。教彌實位彌下。教彌權位彌高故。又記九云。判位者顯觀境彌深實位彌下（云云）他宗且置之。天台一門學者等。何閣實位彌下釋惠心僧都用筆。畏·智·空與覺證事追習之。大事也大事也。一閻浮提第一大事也。有心人聞後外我。問云。末代初心行者制止何物乎。答曰。制止壇戒等五度。一向令稱南無妙法蓮華經。爲一念信解初隨喜之氣分也。是則此經本意也。疑云。此義未見聞。驚心迷耳。明引證文請苦示之。答曰。經云。不須爲我復起塔寺及作僧坊。以四事供養衆僧。此經文明初心行者制止壇戒等五度文也。疑云。汝所引經文。但制止寺塔與衆僧計。未及諸戒等歟。答曰。擧初略後。問曰。何以知之。答曰。次下第四品經文云。況復有人能持是經。兼行布施持戒等（云云）經文分明。初二三品人制止壇戒等五度。至于第四品始許之。以後許知初制。問曰。經文一往相似。將又有疏釋。答曰。汝所尋釋者。月氏四依論歟。將又漢土日本人師書歟。捨本尋末。離體求影。忘源貴流。閣分明經文請尋論釋。相違本經有末釋。可捨本經付末釋歟。雖然隨好示之。文句九云。初心畏緣所紛動妨修正業。直專持此經。即上供養。廢事存理。所益弘多。此釋云緣者五度也。初心者兼行五度。妨正業信也。譬如小船積財渡海。與財俱沒。云直專持此經者。非亙一經。專持題目不雜餘文。尚不許一經讀誦。何況五度。云廢事存理者。捨戒等事專題目理（云云）所益弘多者。初心者諸行與題目竝行。所益全失（云云）文句云。問。若爾持經即是第一義戒。何故復言能持戒者。答。此明初品。不應以後作難等（云云）當世學者不見此釋。以末代愚人同南岳·天台二聖。誤中誤也。妙樂重明之云。問。若爾者。若不須事塔及色身骨。亦應不須持事戒。乃至不須供養事僧耶等（云云）傳教大師云。二百五十戒忽捨畢。唯非限教大師一人。鑒眞弟子如寶·道忠竝七大寺等一同捨了。又教大師誡未來云。末法中有持戒者是怪異。如巿有虎。此誰可信（云云）問。汝何不勸進一念三千觀門。唯令唱題目許。答曰。日本二字攝盡六十六國之人畜財一不殘。月氏兩字豈無七十箇國。妙樂云。略擧經題玄收一部。又云。略擧界如具攝三千。文殊師利菩薩·阿難尊者。三會八年之間佛語。擧之題妙法蓮華經。次下領解云。如是我聞（云云）問。不知其義人。唯唱南無妙法蓮華經。具解義功德不。答。小兒含乳。不知其味。自然益身。耆婆妙藥。誰辦服之。水無心消火。火燒物豈有覺。龍樹·天台皆此意也。重可示。問。何故題目含萬法。答。章安云。蓋序王者叙經玄意。玄意述於文心。文心莫過迹本。妙樂云。出法華文心辦諸教所以（云云）濁水無心。得月自清。草木得雨豈有覺花。妙法蓮華經五字。非經文非其義。唯一部意耳。初心行者不知其心。而行之自然當意也。問。汝弟子無一分解。但一口稱南無妙法蓮華經。其位如何。答。此人但非超過四味三教極位竝爾前圓人。將又勝出眞言等諸宗元祖畏·嚴·恩·藏·宣·摩·導等百千萬億倍也。請國中諸人勿輕我末弟等。進尋過去。八十萬億劫供養大菩薩也。豈非熙連一恒者。退論未來。超過八十年布施可備五十功德天子纒襁褓。大龍始生。勿蔑如勿蔑如。妙樂云。若惱亂者頭破七分。有供養者福過十號。優陀延王蔑如賓豆慮尊者。七年之內喪失身。相州流罪日蓮。百日內遇兵亂。經云。若復見受持是經典者出其過惡。若實若不實。此人現世得白癩病乃至諸惡重病。又云。當世世無眼等（云云）明心與圓智現得白癩。道阿彌成無眼者。國中疫病頭破七分也。以罰推德。我門人等福過十號無疑者也。夫人王三十代欽明御宇。始佛法渡以來。至于桓武御宇。二十代二百餘年之間。雖有六宗佛法未定。爰延曆年中有一聖人出現此國。所謂傳教大師是也。此人自先弘通。糾明六宗爲弟子七寺。終建叡山爲本寺。取諸寺爲末寺。日本佛法唯一門。王法非二。法定國清。論其功源出已今當文。其後弘法·慈覺·智證三大師。寄事於漢土。謂大日三部勝法華經。剩教大師所削眞言宗宗一字。副之八宗（云云）三人一同申下勅宣弘通日本。毎寺破法華經義。是偏爲破已今當文。成釋迦多寶十方諸佛大怨敵矣。然後佛法漸廢。王法次第衰。天照太神正八幡等久住守護神失力。梵帝四天去國已爲成亡國。有情人誰不傷差哉。所詮三大師之邪法所興。所謂東寺·叡山總持院與園城寺三所。不禁止國土滅亡與衆生惡道無疑者歟。予粗勘此旨雖示國主。敢無叙用。可悲可悲。

四信五品鈔

