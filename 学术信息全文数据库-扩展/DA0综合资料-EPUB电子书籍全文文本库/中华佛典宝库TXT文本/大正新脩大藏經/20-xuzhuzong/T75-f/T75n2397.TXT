No.2397
胎藏金剛菩提心義略問答抄第一

　　            五大院抄

    小僧安然略記見聞以爲問答。或勘會誠文。或依准理趣爲明教理之淺深對辯五教蓋善無畏義釋之意。爲決行果之疎密簡擇四釋是不思議義疏之旨。若有萬一契合佛心願令自他不退菩提。若違教理覽者直刊。又於此中多載兩部大法祕密行相。故非大法之人不得輒入其手。于時仁和元年十一月二十日抄畢焉。
　　第一卷中大段爲二。一釋五門三門不同中辯五門菩提心義有疑。二五門中第一釋名門中爲二。一通釋菩提心名義中辯道覺梵漢不同。二別釋行願勝義三摩地三門名義自爲三。一釋行願名義。二釋勝義名義。三釋三摩地名義爲二。一通釋三摩地名義。二別釋爲二。一約大日經。二約金剛頂。初大日經爲二。一大日尊三摩地中辯胎藏名義。二三部三摩地。次金剛頂爲二。一總釋阿娑頗那伽三摩地名義中辯金剛喩定金剛界金剛頂名義。二總釋五部三摩地觀五相成身中辯四人修觀義。即身成佛義。
　　問。眞言宗釋菩提心有幾門耶。答。此有二文。問。何。答。一菩提心義有五門。二菩提心論有三門。問。五門三門即何。答。文云。菩提心義五門分別。一釋名義。二識體性。三辯一異。四明相狀。五述行願（文）論云。菩提心行相三門分別。一者行願二者勝義。三者三摩地（取意文）
　　問。此二文是誰說耶。答。眞言目錄竝云不空私檢二文論是龍樹造不空譯也。菩提心義無造主名。而古德皆云不空造者有疑也。問。疑何。答。文中唯引華嚴維摩虛空藏菩提心經本業仁王經等。起信顯揚論等明顯教菩提心。非眞言菩提心。又引長耳三藏說亦非眞言三藏說。唯一處引大日經疏故有疑也。問。既引毘盧遮那經疏何言非眞言義耶。答。大日經義釋亦名義記是一行記。何以不空三藏引爲證乎。
　　問。若爾菩提心論亦云准毘盧遮那經疏釋阿字具有五義（文）豈非不空引一行記乎。答。彼是後人。引彼疏文注入論中。而有論本書長行者寫生誤矣。問。抑大日疏無所引文。何言准疏耶。答。高野十四卷二十卷脫此文也。慈覺大師遍明和上圓成和上圓覺僧正等本竝有其文。故知高野抄本脫去。
　　問。菩提心義未有古德注云。高野大僧正進官入唐覺法目錄中云不空譯也。今謂。恐是彼不空集耳（文）此語用否。答。縱令不空集可集祕藏文。何故唯集顯教經論。故難用也。問。若終有疑不用彼五門耶。答。眞言古德閉目信用。今須言不違古德且用彼文五門。問。若猶用之何故更疑。答。古人云。疑是智之津也。爲獲明說而陳疑耳。
　　問。古德有云。有目錄云。菩提心論不空集也。故非龍樹說。此語用否。答。論云龍猛菩薩造不空奉詔譯。而言不空集者無憑叵用。問。論題下云大興善寺三藏沙門大廣智不空阿闍梨奉詔譯。次文初云大阿闍梨云（文）有本此文連書題下。故有人爲不空集。何云無憑。答。初云大阿闍梨者是妙吉祥也。龍樹承妙吉祥而造此論不空譯之。故有正本以大阿闍梨云以爲論初文也。而連書題下寫生誤矣。然三藏滅後有勅於所譯經論儀軌皆令著三藏號故。或載存日號如云大廣智不空。或加阿闍梨字或載滅後謚號如云大辨正廣智三藏。或加存日不空字。唯其位品存日特進是正二品。滅後開府儀同三司是正一品。具出別傳可檢正文。
　　問。大日經義釋云（十四卷本文。二十卷本無也）阿闍梨於烏仗曩國撰出供養次第法（取意也）略有五分與第七卷供養法同。而何故此菩提心論引彼毘盧遮那經供養次第法文耶。答。菩提心論云。大毘盧遮那經供養次第法云。若無勢力廣（經作繞字）增益住法但觀菩提心。佛說此中具萬行滿足淨白（經作醇字）純淨法也（文）今大日經第七卷供養法初有此文也。故三藏於烏仗曩國所撰出供養法即第七卷也。而彼第七卷供養法疏云。和上（鞠多）於金粟王塔下感得。文殊現金色字於虛空中持供養法以授無畏（云云）故知無畏在烏仗曩國出彼所承。時人不了云三藏撰出。此義釋本三藏說。一行記。智儼治。溫古再治。故本記外多加人言。故知菩提心論所引供養次第法者天竺本。見彼文非引三藏在烏仗曩所造文也。
　　問。金剛頂義訣云。龍樹呪白芥子打開南天竺鐵塔戶入中誦得菩薩大藏經大本中十萬偈（取意也）是龍樹初得眞言之始也。非逢妙吉祥。而得也。何言妙吉祥說龍樹承之造論耶。答。海雲阿闍梨金剛界相承云。大日如來付金剛手。金剛手付妙吉祥。妙吉祥付龍樹。龍樹付龍智。龍智付金剛智。金剛智付不空。不空付善無畏（取意也）依此誠文知龍樹承妙吉祥。問。若爾彼義訣文如何會之。答。彼義訣云。龍樹初誦毘盧遮那眞言蒙毘盧遮那自現眞身授持誦法。龍樹持誦其法呪白芥子打開塔戶（取意也）夫眞言者不從師受犯三昧耶。持之無驗。現在中夭死墮地獄。故知龍樹初承妙吉祥持誦之。問。妙吉祥誰。答。文殊師利。舊云妙德（或云妙音）新云妙吉祥也。
　　問。抑竝用彼五門三門如何。答。私謂。當以五門通釋三門。問。意何。答。三門各出菩提心行相。五門通釋菩提心義相故也。問今文釋大日經宗菩提心義正用何文。答。正用義釋。兼可用法界無差別論。問。若爾不用前五門三門耶。答。開門依前釋義依後。問。何故兼可用法界無差別論耶。答。此論約法界體性盛明菩提心義故。問。菩提心經等盛明此菩提心義。何故不用耶。答。一者菩提心經等多唯明行願菩提心行相。故此大日宗多明三摩地菩提心行相故。二者叡山大師東西兩寶幢樘中入此論文以爲菩提心標旗故。此論所明菩提心體性與大日宗菩提心體性同故（云云）已上略釋開門差別已竟。
　　問。第一釋名義何。答。此有二意。問。何答。一通釋名義。二別釋名義。
　　問。先通何。答。且有義云。梵云冒地悉多。唐云覺心。問。古來多云菩提心也。亦云菩提薩埵摩訶薩埵。此云道心大道心也。若爾梵云菩提質多。此間可云道心。何故冒地悉多唐云覺心耶。答。梵字<siddham>vo dhi</siddham>菩提與<siddham>vo dhi</siddham>冐地意同。以<siddham>dhe</siddham>提與<siddham>dhi</siddham>地同三昧聲。然此菩提今有人云。敵對云覺。梵云末伽敵對云道。古以菩提翻道者是義翻。今依敵對正云覺也。羅什所翻智論云。菩提名諸佛道。大日義釋引用此文。義釋譯菩提薩埵云覺有情。此是本天台宗一行和上且順狀師語而所譯著。仁王經儀軌及陀羅尼門觀行儀軌同引不空所持金剛頂瑜伽經仁王般若眞言中云冒地（覺）質多（心）散惹那倆。此是本法相宗沙門良賁習玄奘語而所譯著。阿耨多羅三藐三菩提古云無上正眞之道。新云無上正等正覺。故知若依羅什無畏不空一行等說。菩提亦云道亦云覺。若依玄奘菩提一向云覺。
　　問。若菩提與冒地同也。菩提正云覺者。何故即身成佛義云<siddham>vu ddhA</siddham>沒馱<siddham>vo dhi</siddham>冒地一字之轉。沒馱名覺冒地曰知耶。答。<siddham>vu ddhA</siddham>沒馱正云覺者是能覺者。<siddham>vo dhi</siddham>冒地正云覺也。是所覺法故。大佛頂等歸命諸佛中云<siddham>samya ksaM vo ddhA ya</siddham>三藐三冒馱野者此云正等覺者也。若說菩提文云<siddham>sa mya ksaM vo dhi</siddham>三藐三冒地者此云正等正覺也。問。若爾何故彼成佛義云<siddham>sa mya ksaM vo dhi</siddham>三藐三冒地古翻遍知新譯等覺覺與知義相涉故耶。答。諸文分明故知彼成佛義誤矣。
　　問。道之梵語正云末伽的出何文。答。近出天台涅槃經疏四譯梵語中也（可勘正文）遠出大唐論衡佛法道士論議中也（可勘正文）
　　問。論衡意大略何。答。帝使道土翻道經爲梵語之時。道士翻云菩提修多羅。玄奘三藏破云。天竺呼云末伽大唐正云道也。天竺若云菩提大唐正云覺也。而汝何故今云道翻菩提（取意文）問。若約覺言天竺梵語有差別耶。又約道言梵語有種以否。答。若約覺語梵語種種。若以所覺爲覺云菩地。亦云菩提。故阿耨多羅三藐三菩提古多云無上正眞之道。玄奘云無上正等正覺。其<siddham>dhi</siddham>地與<siddham>dhe</siddham>提同三昧音。故天竺多通用。如<siddham>me</siddham>銘與<siddham>mi</siddham>弭是也（一）若以能覺爲覺云沒度。梵語千字文十地妙覺中云嚩左蘇（妙）沒度（覺）是也（二）若以智覺爲覺云尾冐馱。梵語千字文云尾冒馱（智覺）是也（三）若以求覺爲覺云冒地阿地。梵語千字文云鉢囉（二合）婆（發）冒地（菩）阿（引）地（提）阿（引）枳鉢羅（二合意）是也（四）若以覺者爲覺云沒馱。古云沒圖。亦云佛圖。亦云佛陀。大日經云沒馱義釋云佛馱。後漢代有佛像泛海而來。名曰浮圖。古有三藏名佛圖證（五）若以遍知爲覺云三佛陀。法華維摩列三號中云三佛陀。金光明云正遍知。大日經云正等覺是也（六）若以警覺爲覺云底瑟吒。如警覺眞言云嚩曰羅底瑟吒此云金剛警覺。或云加持亦云堅固是也（七）又云三昧耶如大日義釋中翻三昧耶爲警覺是也（八）天竺道言梵語種種。若以果道爲道云冒地亦云菩提。<siddham>dhi</siddham>地<siddham>dhe</siddham>提同意已如前釋。梵語雜名云。菩提曼荼羅云道場。大日義釋警覺地神文中云。菩提曼荼羅者即道場也。無畏譯大日經云。我昔坐道場降伏於四魔即菩提曼荼羅也。羅什經論多云道場。未見覺場之文。義釋亦引智論菩薩摩訶薩云大道心成衆生之釋而無一文菩提心云覺心之文。而玄奘亦菩提曼荼羅譯云道場。又三菩提云正覺菩薩云覺有情。今菩提心義云菩提名覺。是用玄奘意故。眞言天台宗可依無畏羅什一行等意云菩提云道。然信行云。須菩提古云空生。亦云善吉。亦云善生。亦云善業。新云善現（云云）又菩提流支古云道晞。新云覺愛（云云）私云。竝是義釋云道云覺故。註維摩經竺道生曰。菩提者彼語有言此無名也。僧肇曰。道之極者稱曰菩提秦無言以譯之。菩提者是正覺無相之眞智乎（文）今謂。若可菩提正譯云覺亦云道者何意。生曰。此無名也。肇曰。無言以譯。故知道覺竝是義譯。非謂一正一義者也（一）若以因爲道云摩羅伽（二合）天台涅槃疏四諦梵語中道云末伽。玄奘破道士云末伽是也（二）若以進修爲道云娜耶。大日義釋修行梵語云左哩耶（二合行）娜耶（修行）娜耶是乘義道義是也（三）若以德望爲道云忙遇囉嚩。梵語千字文云。處位僧伽道當修軌。其道字云忙遇囉嚩是也（四）若以法教爲道云跛他。梵語千字文云。講道論妙激揚理致亦云密藏法道。此二道字云跛他是也（五）若以政理爲道云遇囉嚩。梵語千字文云君臣道合。其道字云遇囉嚩是也（六）若以道德二篇之道亦云遇囉嚩。梵語千字文咸禀道德其道字云遇囉嚩是也（七）若以道路爲道云阿持嚩（二合）那。亦云跛娜。梵語雜名云阿特嚩（二合）那。又跛娜道路是也（八）若以道橋爲道云摩囉議（二合）亦云跛娜。梵語雜名云摩囉議（二合）又跛娜。道橋是也（九）若以行迹爲道云跛他。如車道蟻道。出梵語雜集中（十）故知天竺道言不可定執。縱如大唐道言多有所關。況乎玄奘只破道士直譯道字以爲菩提故以因道而破其譯而今人言。玄奘意若道士之道爲菩提。菩提天竺云覺。若道天竺譯云末伽。汝是末伽之道。即是道路之道。事須斟酌。
　　問。且就菩提心義梵云菩提此翻云覺意何。答。彼文云。衆生迷覆名爲不覺。今遇善友開發無明省除迷覆（文）問。何名衆生迷覆耶。答。不了煩惱即菩提故名迷覆。非是煩惱覆外菩提在中。問。如來藏經十喩。佛性論九喩。法界無差別論九喩皆明無明迷覆法身。今何故云非煩惱覆菩提耶。答。說若煩惱覆菩提者是天台所行次第教意也。若說以菩提爲煩惱者是天台所立圓融教意也。今大日宗同彼圓意。問。何以知爾。答。大日經釋菩提心中云。非見非顯現（文）故知爾。問。經意何。答。義釋云。有云。衆生本有佛知見性。無明除時自能見理。有云。如是常理非可造作。陰霧除時日輪自現。令淨菩提是非可見可現之法。故云非見非顯現（取意文。可檢正文）
　　問。若以彼二家義配天台四教者是何教義耶。答。雖無正文以理判之煩惱中有菩提者是別教義。見似空門現似有門。
　　問。今眞言宗此教名何教耶。答。名三乘教也。問。天台別教不明三乘何攝三乘。答。天台亦以別教攝前三中（前三後一爲四車故）今亦例然（云云）
　　問。今意煩惱即菩提其相何。答。義釋云。譬如有人暗中爲利寶所傷謂爲蛇毒。以作毒想故其心執著便成毒氣遍入支體。垂欲命終時有良醫診之。曉其本末即時引至傷處。以明燈照之。猶見所傷之寶有血塗相。其人了知非毒氣毒氣亦除。分別玩好之具而生喜樂。行人亦復如是。若不了煩惱即菩提自受苦惱。知識示之以惑爲覺（止觀亦用此喩）問。且約貪等明此義何。答。若爲身命作貪受苦。爲菩提作貪受樂。問。何以知爾。答。大樂經云大樂大貪欲等。彼經擧貪等取十惡（可檢經意）故知爾。問。雖有此證未分明。若有明文耶。答。無行經云。喜根菩薩云。貪欲即是道。恚癡亦復然。如是三法中具無量佛法。若人求佛道欲斷貪恚癡。是人去佛道譬如天與地（文）仁王云。菩薩未成佛時以菩提爲煩惱。菩薩成佛時以煩惱爲菩提（文）是明文也。問。若煩惱當體即菩提者無別煩惱體耶。答。不了貪欲即菩提於貪作惱名爲煩惱。無別煩惱。前引如來藏經等無明迷覆法身者是約未了煩惱即菩提等名爲迷覆。譬如覆瓮自覆名覆非覆他物。然文云譬如瓶瓮中金等者是約未了之時。例如天台圓教不斷無明而猶名斷。問。何以知爾。答。菩提心義云。若悟名覺迷名不覺。譬如迷人依方故迷。衆生爾耳。依覺故迷。若離於覺則無不覺（文）又大圓覺經云。妙圓覺心即同流轉。譬如動目能搖湛水雲駃月運舟行岸移（文）故知爾。
　　問。起信論云。依本覺故而有不覺。依不覺故說有始覺。若得始覺還同本覺（取意文）故知菩提心義云依覺故迷者是依本覺故迷。何云依貪作惱耶。答。貪體即覺體名本覺理也。非昔覺故名本覺也。若覺貪即菩提名始覺也。此始覺貪與本覺貪一體無二名還同本覺。又鴦掘經云。始覺衆生本來成佛生死涅槃猶如昨夢。大圓覺經云。法界海慧照了諸法此名隨順如來覺性。問。論云。若得始覺還同本覺（取意文）豈非昔覺中迷今覺同昔耶。答。若爾一切諸佛還成凡夫凡夫還。成諸佛即違大圓覺修多羅了義經等云一切諸佛不還成凡夫也（可檢彼經正文。上來釋菩提竟）
　　問。梵云質多唐云心者意何。答。心雖多種而質多之心求於菩提故云爾。問。心有幾種耶。答。大日經義釋處處明心不出七種。問。何答。若諸佛菩提心眞言中云紇哩馱耶。義釋云。古云干栗多者。是謬訛也。正云紇哩（二合）乃耶（一）若行者心處心亦云干栗馱（二）若菩提心云質多亦云悉多（三）若菩提薩埵云薩埵嚩（四）又有三種。若佛心之心云冒囉婆（一）若疑慮心云制哆婆（二）若疑悔心云嚢（引）怛莽（二合）娜（三）此三非菩提心要用也（前後合七種也）問。此七各何名心耶。答。諸佛菩薩以眞實義名心。若心處心以人心藏名心。若菩提心以慮知義名心。若薩埵嚩以有情義名心若佛心心以佛意樂名心。若疑慮心即以疑慮名心。若疑悔心亦以疑悔名心。
　　問。何名眞實義等耶。答。如來藏自性清淨心名眞實心。一切衆生胸間肉團其形八分。男仰女伏。其色丹赤。是五藏中之心藏也。眞言行者觀此八分爲八葉蓮。上開九佛名心處心。第六意識分別善惡離染求淨名慮知心。薩嚩薩怛嚩舊云一切衆生新云一切有情。冒地薩怛嚩古云道心今云覺有情。情是情識名有情也。問。自性淨心名干栗馱者。何故般若心經梵名中云干栗馱耶。答。佛心法心菩薩心皆呼干栗馱者竝眞實心故。義釋佛菩薩心及以行者心置佛心。并眞言心皆云汗栗馱。汗栗馱是眞實心（取意文）問。天台止觀云。汗栗多是草木之心矣。栗多是積聚精要之心。質多是慮知心。今明發心簡前二也（取意文）若爾干栗馱是草木之心。何故今爲佛菩薩心耶。答。有云。天竺草木中堅名干栗馱故以眞實心喩之亦名干栗馱（是法相宗後師法華決釋意）此義善矣。
　　問。眞言行者干栗馱心名心處心意何。答。於此肉團心處觀自性淨心。自性淨心處心故名心處心。故義釋釋如來大決定心云。是心處心中之心。即干栗馱也。問。若爾何故義釋或處以悉多心爲心處心耶。答。悉多是菩提心之心也。一切衆生自性淨心中本有普賢大菩提心。此心開發名金剛薩埵。且約此義悉多亦名心處心。問。此自性普賢大菩提心質多於何處觀之。答。亦於八分肉心觀之。胎藏觀爲八葉金剛界觀爲月輪。
　　問。凡夫第九第八第七第六識若指心處在何處耶。答。亦在八分肉心處也。問。若爾佛地理智之心形如八葉亦如月輪。若凡夫第九八七六識亦有形耶。答。皆託在八分肉心故。若論其形竝如八分肉團。
　　問。金剛頂經及菩提心論云。我見自心形如月輪者是干栗馱心歟。爲當質多心歟。答。即其眞言中云質多跛羅底。故知質多心也。問。若爾此月輪心是通達本心之心歟。爲當發菩提心之心歟。答。是通達本心之心。問。若爾其本心者即應自性清淨心也。故可名干栗馱。何名質多。答。此即與前云質多名心處心義同矣。問。若爾自性淨心亦名質多發菩提心亦名質多有何異耶。答。自性淨心名質多是性得菩提心。發菩提心名質多是修得菩提心。此則以第六識質多菩提心於第九識干栗多淨心處求本有質多菩提心。
　　問。何故不求干栗多心必求質多心。答。干栗多心是本體質。本體質中萬德相貌名質多心。故今開發本有菩提質多心相令顯果位菩提質多德相。於彼果位亦名制底即大日塔名也。亦名薩埵即金剛薩埵也。問。何以知爾。答。義釋云。梵音制底與質多體同。此中祕密謂心爲佛塔也。如第三曼荼羅以自心爲基次第增加乃至中胎。涅槃色最居其上故此制底甚高也。又從中胎八葉次第增加乃至第三隨類普門身無處不遍。故此制底極廣（文）故知爾。
　　問。如大日經以心置心。義釋云。以行者心中眞言字置佛心上（云云）是何心耶。答。義釋云。以心置心者是紇哩（二合）乃耶心。非質多心也。問。通達本心眞言唯云質多不云菩提。何云性得菩提心耶。答。菩提心論云一切有情悉含普賢之心。我見自心形如月輪（取意文）普賢之心即菩提心故名性得菩提心也。問。修得菩提心形何耶。答。亦如月輪。問。若爾修性何異。答。金剛頂經通達本心中云。譬如月輪在薄霧中。發菩提心中云。令心月輪增長周遍（取意文）故少異也。
　　問。抑自性淨心者九識中何識耶。答。第九菴摩羅識此云無垢識。或云淨識也。問。若爾何故金剛頂經通達本心文云煩惱習種子善惡皆由心。心爲阿梨耶。六度習熏故是心爲大心（取意文）答。第九菴摩羅是善惡心體。第八阿梨耶是善惡心相。第七六識是善惡用心。然所薰心是第九識。能薰心是第八識。今明第八能薰第九故云阿梨耶也。問。六度薰習故是心名大心者何心耶。答。是質多心。即菩提心。問。文云。心爲阿梨耶。六度薰習故。是心爲大心（云云）故應阿梨耶心。何言質多心耶。答。質多心是第八識處之用。故云是心爲大心也。
　　問。止觀云。矣栗馱是積聚精要之心。而義釋或處釋質多心云。心無自性託緣而生。譬如衆綵莊嚴積聚（取意文）二文相違何會。答。且如塔心是積聚精要之心名矣栗馱。今第六意識緣第六法塵而生。緣謝即滅而無自性。喩如衆綵莊嚴積聚故。是積聚而非精要。故不違也。問。第六意識既無自性。何故發菩提心得常住果。答。第六意識分別善惡故厭惡求善發菩提心（是天台大師大乘止觀取意文。法相亦云第六識唯離染也）
　　問。薩埵縛云有情者意何。答。質多約法薩埵約人。發菩提質多者名菩提薩埵嚩也。問。意何。答。義釋云。忍樂修行堅持不捨之義名薩埵也。問。菩提薩怛嚩云覺有情。薩嚩薩怛嚩云一切有情。此後薩怛嚩亦有忍樂修行堅持不捨義耶。答。天竺梵語必有字緣字界二義。今薩怛縛是字緣。菩提與薩嚩是字界。故字緣雖相似而字界異故所詮亦異。是故一切有情梵語無彼忍樂修行等義。問。薩埵亦云素多意何。答。義釋云。正云素多。然聲明法隨便呼之故云薩埵。又云素多是著義。謂樂著菩提無暫捨故。薩埵者是有情。謂發求菩提荷負衆生故云大有情。問。薩埵若有種耶。答。大日經義釋云。金剛頂宗云。薩埵有三種。一愚童薩埵謂六道也。二有識薩埵。謂二乘也。三菩提薩埵。謂菩薩也（取意文）問。正出金剛頂何文耶。答。正出五祕密瑜伽中也。
　　問。菩提若有種耶。答。智度論云。有三種菩提。一聲聞菩提。二緣覺菩提。三菩薩菩提。若涅槃經說四種菩提。謂下智觀故得聲聞菩提。中智觀故得緣覺菩提。上智觀故得菩薩菩提。上上智觀故得佛菩提（取意文）問。若皆得菩提皆名薩埵者。三乘皆名菩提薩埵耶。答。智度論云。三乘皆名菩薩而二乘不名摩訶薩。唯菩薩名摩訶薩（取意文）問。三乘皆名菩薩者亦三乘皆名菩提心耶。答。然。問。三種薩埵若有種耶。答。各有五種。若說生滅六道是小乘義。若說無生滅六道是通教義。若說無量十界是別教義。若說無作十界是圓教義。若說眞如十界是眞言義（一）若說折法二乘體法二乘界外二乘佛道二乘海會二乘如次爲五教義（二）若說小乘菩薩共行菩薩四乘菩薩一乘菩薩三密菩薩如次爲五教義（三）
　　問。智度論明五種菩提。一發心菩提。二伏心菩提。三明心菩提。四出到菩提。五無上菩提。天台判爲別教義也。更加理即菩提借爲圓教六即菩提。今眞言宗用否。答。一切經中所明菩薩菩提及菩提心皆攝今家四重曼荼羅中。問。一切經中明幾菩薩菩提及菩提心。答。龍樹智論明四種。一小乘三藏三祇百劫行菩薩菩提心及菩提。二摩訶衍中三乘共行十地行菩薩菩提心及菩提。三但菩薩乘勝義十地行菩薩菩提心及菩提。四神通乘四十二字門行菩薩菩提心及菩提。天台用爲四教菩薩菩提心及菩提果也。畢定不畢定入印經明五菩薩乘。一羊乘行菩薩。二象乘行菩薩。三月日神通乘行菩薩。四聲聞神通乘行菩薩。五如來神通乘行菩薩。私用此五爲前四教及眞言行菩薩。既有五種菩薩故知亦有五種菩提心及菩提果也。
　　問。叡山以彼五乘菩薩相配藏通華嚴無量義法華五教菩薩。而何今云四教及眞言行菩薩。答。藏通爲二。華嚴爲別無量義爲圓是爲四教。法華與眞言教同爲超八之圓。故不違也。問。於此五教三乘分別四乘。云何。答。各有二義。一當分義。二跨節義。若小乘中於三乘加佛果爲四乘果。以運他爲乘義也。唯有當分無跨節義（一）若通乘中於三乘足佛果爲四是當分義。小乘菩薩足三爲四是跨節義（二）若別乘中次第修行四乘觀行是當分義。藏通三乘界外迴心入別爲四是跨節義（三）若圓乘中聞圓十界證四乘道是當分義藏通別中三乘迴心入圓爲四是跨節義（四）若眞言中聞眞言法證四乘道是當分義。藏通別圓三乘迴心入密爲四是跨節義（五）此竝五教自行四乘。若約化他小乘菩薩垂迹現爲當教二乘（一）通乘菩薩垂迹現爲藏通四乘二義（二）。別乘菩薩垂迹現爲藏通四乘二義（三）圓乘菩薩垂迹現爲藏通別中四乘二義（四）。眞言菩薩垂迹現爲藏通別圓四乘二義（五）。問。依何教理作此解釋。答。俱舍成實二宗亦立四乘。是小乘中當分四乘（一）若瑜伽論亦立四乘喩。譬如父造四車誘引稚子。羊車鹿車牛車象車。是通教中當分四乘。若雜喩經立化城喩以喩三乘。以冥聚落喩至佛果是通教中跨節四果（二）若瓔珞經三乘各有三乘。此九乘各有國土九乘皆入平等大慧。是別中當分四乘。若楞伽經十地四五六七八九地中三種意生身生無漏界。大涅槃經四果聖人八六四二。支佛十千劫到菩提心處。是別教中跨節四乘（三）若無量義說大直道。或得四法四果。或悟支佛。或發菩提心。或得三昧總持。若法華中佛道三乘一乘是圓教中當分四乘。若法華經開會二乘令入一乘前三中含兩教二乘三教菩薩是圓教中跨節四乘（四）若諸密教說其眞言修其眞言得三乘果及如來法。若大日經說五種三昧道令入大空三昧者無留難。是眞言中當分四乘。若大日經引五乘人入曼荼羅各於自心開示實相是眞言中跨節四乘（五）問。若聞圓密得四乘果何名一乘。答。如無量義從一法生。一即無量。無量即一。是圓十界。皆實相義有十界故亦有四乘。是一實故亦是一乘。此經名爲醍醐初分一乘頓教。眞言教中亦有十界亦是眞如。故有四乘同爲一乘。
　　問。俱舍頌云。轉聲聞種性二成佛三餘。又瑜伽論迴向菩提聲聞增長變易。此等今五教中何教意耶。答。藏通二教迴心向大（云云）問。法華論中四種聲聞是何教義。答。是四教義。若藏通實行者及別圓佛菩薩藏通二教現二乘形合爲有四義。一決定。二上慢。三退大。四應化。此中退大應化二亦通五教。如不思議經。他方諸佛菩薩現聲聞形而來坐會。其名曰陳如迦葉舍利弗等。舍利弗是金龍陀佛。須菩提是青龍陀佛。具如天台天台更加佛道爲五。佛道有二。一別佛道。二圓佛道。今加眞言爲三佛道。
　　問。俱舍成實法相三論華嚴所立菩薩攝今五菩薩云何。答。俱舍成實所立菩薩是小乘菩薩也。法相五位菩薩是共行菩薩也。三論五十二位是勝義菩薩也。華嚴五教菩薩中小乘教菩薩是小乘菩薩也。始教菩薩是共行菩薩也。終教菩薩是勝義菩薩也。頓教同教別教菩薩是圓教菩薩（云云）問。此等二種六道三種十界五種二乘五種四乘五種菩薩菩提心攝四重曼荼羅云何。答。二種六道三種十界中初六道五種二乘五種四乘中前二種小乘共行二菩薩是第三重釋迦生身眷屬。三種十界中第九菩薩十界五種四乘中第三菩薩乘勝義圓融二菩薩是第二重法身大心衆也。三種十界中第十佛界五種四乘中第四佛乘是第一重佛地四身也。
　　問。若爾何故義釋引智論神通乘菩薩以爲眞言菩薩不用其論馬乘行菩薩耶。答。智論四種菩薩未入曼荼羅時皆非眞言菩薩。但判淺深彼中神通乘行菩薩同今眞言行菩薩。若皆引入曼荼羅時皆成眞言行菩薩。問。何以得知皆引入耶。答。大日經義釋說。諸佛各從本所通達門出現五乘形各說五乘三昧道皆引入曼荼羅。竝開心實相門一生成佛（取意文）其中菩薩三昧道文云。此中七地菩薩者是約教道。故知竝住一切教道法門引入。問。其五乘何。答。一人天。二聲聞。三緣覺。四菩薩。五佛地。問。此五種三昧道皆明菩提心耶。答。若約十方法界教道法門唯四乘道明菩提心名爲聲聞菩提心·緣覺菩提心·菩薩菩提心·佛乘菩提心。若約引入四重曼荼羅義普於五乘自心實相開發普賢大菩提心。
　　問。普於五乘自心開發普賢大菩提心云何。答。且如迦毘羅外道二十五諦中云知根者凡人胸間八分肉團名干栗馱（出因明數論師計（中）若迦毘羅引入曼荼羅即於彼計干栗馱心令觀大日如來自心八葉芬陀利華。如迦毘羅者一切人天干栗馱心皆亦如是。若薩婆多小乘部師亦說八分干栗馱爲心。若引入時亦於彼心令觀心蓮。若化他部小乘師以前念後念爲心。若引入時令觀質多之心以爲心處心令悟前後念中意生八葉之蓮。若諸大乘師說心無自性託緣而生。若引入時令觀質多之心託緣而生本無自性。亦以質多爲心處心令開心蓮（此四家計天竺現傳）以三家計者一切二十部五百部等皆亦如是。問。若於諸外道大小乘計皆開實心令觀心蓮者。何故大日經破外道三十計及諸大乘計耶。答。若未引入皆悉可破。若引入時順世八心違世八心皆大悲藏之妙行也（違順八心具出經疏。）
　　問。菩提心論云。凡夫人心如合蓮華佛心如滿月（文）若爾干栗馱八分如合蓮華。佛心非如開蓮華耶。答。凡夫八分肉心如合蓮華於此心處若見本心形如月輪。是名佛心。於此心月觀爲蓮華名爲妙法芬陀利也。問。前云約塔心積聚精要名矣栗馱。若今世人呼盤等中亦皆名心。是何心耶。答。且如塔心衆材積聚中精要也。故如盤心亦是衆塵積聚中精要也。故可名矣栗馱。問。若九識中有矣栗馱心耶。答。有云。若如來藏名心是以眞實爲心。若以八識名心是以積聚爲心。若第六識名心是以慮知爲心（慧紹。取意文。）故第八識亦名矣栗馱心。問。前以質多爲積聚心而非精要。今阿梨耶亦唯積聚而非精要。何名矣栗馱耶。答。有人總以八識爲積聚心。今以第八名爲積聚精要之心者。阿梨耶唐云藏識。即與積聚精要義同。故無失也。
　　問。大佛頂云末摩（注云心）大日經義釋云。佛勅荼吉尼許食應死人之心。其心名人黄。如牛有黄。是何心耶。答。俱舍論云。末摩是水。有云。人頂有七甜滴。一盡即病。七盡即死（吉藏。取意文）然大佛頂云。末摩輪藍（注云。心病）是今世心痛之病。非頂病也（更問。私會恐是頂滴盡故心痛病生）又人黄者恐是肉團心藏（更問）上來釋心字竟。
　　問。菩提心義云。求覺之心名菩提心者。六合釋中何釋意耶。答。文云。發求菩提之心名菩提心。依主釋也（文）問。六合釋是法相所用。今眞言宗何故用之。答。有云。西國現傳。凡釋名義用六合釋（取意文）玄奘西遊始傳此釋。眞言後來。用彼國風有何妨乎。
　　問。六合釋何。答。有財最勝。正辨云。自大唐起。於貞觀有慈恩三藏至。譯主律師。躬遊西天足履中土。依五印風俗傳六釋軌儀。謂西域相傳。解諸名義皆依別論陳六合釋。梵曰殺沙摩娑。唐言六合。法有二義乃成六釋。非一義者無合相故。亦可以義添名應言六離合釋先離後合。必應然故。知言佛陀即顯覺者。覺者謂五蘊假者。覺謂四智能覺此爲離也。有覺之者得覺者名。此爲合也。二義相濫六釋簡之。一義不然。便非所要如說菩提。但翻爲覺。既唯一義。即無六釋。其六者何。一持業。二依主。三有財。四相違。五隣近。六帶數此。有頌言。

　　以自及自他    以他與俱非
　　通二通三種    如是六種相

　　釋曰。第一持業。持謂任持。業謂業用。體能持用名持業釋。如無性攝論解大乘云。亦乘亦大故名大乘。謂大是體體性大故。言乘是用用能運故。以大持乘故名持業。或曰同依。依謂所依。二義同一所依體故名同依釋。如大與乘。即是二義同依教等故曰同依。頌言以自顯此初釋。以自體業而爲名故。第二依主。依謂能依。主謂餘法。以自依餘名依主釋。或復主者是從喩名。如世臣屬依於王主。又名依士。士謂士夫。從法從喩二釋如上。如無性論解大乘云乘之大性故名大乘。謂有爲名乘以無爲稱大。大爲乘性以大依乘故依主。頌言自他顯第二釋。以自兼他而爲名故。第三有財。有謂所有。財謂餘法。全取餘名是有財釋。亦曰多財。皆從喩說。如人有多財名有多財故。如正理論釋俱舍名藏。或是所依。猶如刀藏。謂彼對法是此所依。引彼義言造此論故。此論以彼對法爲藏名對法藏。謂發智論等名對法名藏。今俱舍論全取彼名名對法藏。是有財釋。頌言以他顯第三釋。全以他法爲己名故。第四相違。相顯二法。違即互乖。二體各殊名相違釋。如瑜伽論決擇分初名五識身相應地意地。五識與意其體各別。雙擧兩法而爲一名。義准應加與并共及。如因明論說能立與能破。但瑜伽論略無與字。頌言俱非顯第四釋。如唯識頌說末那識。并我愛我慢及餘觸等俱。此及餘字非自他名。謂非自隨惑名。亦非他觸等名。然及餘言能顯末那識。八隨惑相應是相違釋。非如明闇相違之義。無相違法而相應故。准此即是俱非自他名相違釋。義與前別兩朝三藏傳說不同。第五隣近二顯第五釋。隣近是假依二種立。一依主隣近。如言念住觀。觀者是慧與念相應。慧由念力持令住故。念住之觀依主隣近。二有財隣近。如但言念住。此是慧體。而取念名從彼增強以立名。故有彼念住有財隣近。然由持業唯自爲名。又彼相違非自他自。今斯隣近要取他名。故隣近中不說有二。第六帶數。帶謂挾帶。數謂算數。挾一等言成帶數釋。頌言通三顯第六釋。帶數亦假依三種立。一持業帶數。如言百法。百法故。二依主帶數。如有說言。眼等六識是。眼等六能依識故。三有財帶數。如有說言。觸謂三種。三種非觸取彼名故。無相違者其義復易明。不說隣近由彼假故。不可言假。復依假故。
　　問。古法相師用二種門。一隨轉理門。二眞實理門。新法相師用此六釋。新華嚴師亦依六釋。若三論宗用二種門。一理内。二理外。若天台宗用四種釋。一因緣。二約教。三本迹四觀心。今眞言宗用幾釋耶。答。若大日經義釋有三種釋。如云於此經文有淺略釋有深祕釋。於深祕中亦有淺深。若供養法疏亦有三種。一深祕釋。二祕中深祕釋。三祕祕中深祕釋兩文相合即成四種。
　　問。且約阿字用四釋何。答。一約淺略釋阿字是梵王傳。二約深祕釋是大日如來說。三約祕中深祕釋阿字自說阿字。四約祕祕中深祕釋眞如理智自說阿字（供養法疏三釋文。今加淺略釋。）
　　問。以此四釋釋菩提心云何。答。若起信論云。以熏習因緣故則令安心厭生死苦樂求涅槃。以妄心有厭求因緣故即熏習眞如自信己性（文）菩提心義引此論云。發記妄心求菩提故名菩提心者是淺略釋。以妄求眞故。若金剛頂所說一切有情本有普賢大菩提心一切如來大菩提心普賢大菩薩。若大日經及義釋云。金剛手問言。菩提心名一向志求一切智智。若一切智智即菩提心者。是中誰爲能求。誰爲所求。誰爲可覺。誰爲覺者。誰能發起此心令至妙果。佛言。自心尋求菩提及一切智。何以故。本性清淨故。衆生自心實相即是菩提。無量功德皆悉成就者是深祕釋。修·性本有故。若大日經以阿字爲地輪方壇名菩提心。若金剛頂上下十峯五智金剛及心月輪名菩提心者是祕中深祕釋。色心一體故。若十地經云。法性本寂隨緣轉。由此妙慧向十地。此則眞如不變故。雖恒寂滅而眞如隨緣故染淨緣起者是祕祕中深祕釋。寂照一如故（當於體性門廣明。故此且止云云）已上略釋通名竟。
　　問。菩提心論行願勝義三摩地三菩提心別別釋名云何。答。所行名行發願爲願故名行願。止息劣法觀顯勝義故名勝義。梵云三摩地。大唐云等念故。金剛頂訣云。三昧耶者正翻爲等持。三摩地者正翻爲等念。（舊云等至。）謂遍一切處等持自智即入一切如來智也。即入一切普賢智持此智行猶如金剛。入有情界平等攝受而護念之。故華嚴經云。佛身普放大光明。色相無邊極清淨如雲充滿一切土。處處稱揚佛功德。光明所照咸歡喜。衆生有苦悉除滅。各各恭敬起慈心。此是如來自在用（云云）等持諸佛自行化他萬德故名等持。平等護念故名等念。無所不至故名等至。
　　問。且初所行何行發願何願。答。且依彼論云。修習之人常懷是心。我當利益安樂無餘有情界（取意文）是名發願。言利益者勸發有情安住菩提。言安樂者隨願給付安在快樂（取意文）是名所行。問。此行願者何等法門。答。願是願波羅蜜。行即四弘六度一切萬行。問。大日經金剛頂等正以何法爲行願耶答。此二經宗亦以五大願十度等一切萬行爲行願也。問。大日經菩提心爲因大悲爲根方便爲究竟。三句大統中以此行願攝何句耶。答。義釋云。般若所明六度十八空三昧道品總持門等皆入大悲句中。即彼萬行所成一切智智之果說名方便（文）問。金剛頂經三十七尊各有四門。諸佛三三昧心祕密神變相親承受教示授與佛菩提。此中以彼行願攝何門耶。答。三十七尊各第二祕密神變相中有十二變。其第十二神變文云。利益安樂無餘有情界。乃至成就無上悉地果故（文可檢論文）上來略釋行願竟。
　　問。次劣法何法。勝義何義。答。且依彼論厭棄凡夫外道二乘十地菩薩狹劣。又深知一切法無自性。若覺悟已妄想止除從眞起用。萬德斯具名爲勝義。問。知一切法無自性自勝義菩提心意何。答。涅槃經云。佛性有五種名亦名第一義空等（云云）第一空亦名勝義空。今觀第一義空佛性。求菩提之心名菩提心。問。今眞言宗正以何法爲勝義空。答。大日經云。云何菩提謂如實知自心。是阿耨菩提乃至彼法小分無有可得。何以故。虛空相是菩提。無知解者亦無開曉。何以故。菩提無相故諸法無相。謂虛空相。性同虛空即同於心。性同於心性即同菩提（取意文）若守護國界經文全同此經。即金剛頂勝義空也。
　　問。此經以如實知自心爲菩提者。先其自心何耶。答義釋云。說此頓覺成佛入心實相門亦爲決了十方三世一切佛教。如一切經中皆是漸次開實相門。彼言諸法實相者即是此經心之實相。心實相者即是菩提。更無別理也。但爲薄福衆生且令淨垢。然後爲說即心之印今經則不如是。直約諸法令識其心。所以爲祕要之藏也（取意文）問。一切經論所說實相不同。且阿含經婆娑論等亦明三乘各得實相。般若經中論等亦明三乘同得實相。瓔珞經等亦明菩薩證實相理。法華經亦明唯佛與佛乃能究盡諸法實相。此中爲今心實相。何實相耶。答。四中前三不同今心實相。今心實相者是法華實相。法華實相本是頓法。然歷五時最後開顯故判漸次非謂漸法。
　　問。天台以地獄等十界十如三種世間名爲諸法實相之理。今心實相亦地獄等十界十如三種世間法歟。答。即身成佛義明地獄等十法界。理趣釋且釋上中下十峯智處亦明如來十眞如十法界。故知今心實相亦同天台。問。天台十界十如。百界千如。三千世間諸法實相是有相法。今心實相是無相菩提也。何云同耶。答。天台釋諸法實相引般若經云。諸法無相名爲實相。亦云。三千諸法即空即假即中故云同今無相菩提。
　　問。天台亦云即空即假即中。今一向云無相。何云同耶。答。大日經云。心虛空界菩提三種無二。此等悲爲根本。方便波羅蜜滿足。義釋云。即是究竟不思議中道義也（文）又義釋云。阿字有三義。謂不生義空義有義故。龍樹云。因緣所生法亦空亦假亦中也。故知眞言菩提心實相亦即空即假即中也。問。若心實相即空即假即中者如實知自心時亦知心即空假中耶。爲當知心同虛空耶。答。義釋釋心實相云。乃至現在一念識衆緣生故即空即假即中。遠離一切戲論至於本不生際本不生際者。即是自性清淨心自性清淨心即是阿字門。以心入阿字門故。當知一切法悉入阿字門（文）故知知心空假中也。
　　問。若如實知自心時知心即空假中者。何故經云性同虛空即同於心。性同於心。即同菩提（文）心虛空界菩提三種無二。此等悲爲根本。方便波羅蜜滿足耶。答。義釋釋此文云。此一法界法離因緣畢竟不生而不壞因緣實相。以不生故則無能所之異。以不壞故亦得悲爲根本方便波羅蜜滿足。是即究竟不思議中道義也（文）故知心與菩提尚具三義。
　　問。若自心即空假中者。何故經中五番云心非諸法耶。答。義釋云。若但言自心不生不滅義則難解。故先示其著處初云心不在内外中間。如般若以無量門入諸法實相。今擧宗要。但觀内外十二處即攝一切法也。二云非青黃赤白。紅紫。水精色。長短。圓方。明暗。男女。不男女約外道眞我明心實相。三云心非欲界色界無色界。天龍夜叉。乾闥婆。阿修羅。迦樓羅。緊那羅。摩睺羅伽。人。非人趣同性約外道我性明心實相。四云心不住眼耳鼻舌身意界非見非顯現約佛法中外道明心實相。五云若分段顯色。形色。境界色。受想行識我我所能執所執。清淨界處。乃至一切分段中求不可得約十方三世一切佛教一切經中所說法門明心實相。
　　問。若心非陰界入等一切法者但是偏空。何云即假即中。答。義釋云。如一切經或說諸法從緣生都無自性皆是漸次開實相門。彼言諸法實相者即是此經心之實相。心實相者即是菩提。更無別理也。但爲薄福衆生。且令淨垢。然後爲說即心之印。今經則不如是。直約諸法令識其心。所以爲祕要之藏也。若不作如是方便。先從著處觀之。而但言是心遍一切處畢竟無相則一切衆生無由悟入。當知此觀最爲祕要法門也（文）。
　　問。此文云心遍一切處畢竟無相者。能遍之心與所遍之處爲同爲異。答。小乘亦云。心能造諸法。造諸法已。心與諸法異。唯識亦云。八識變成諸法。諸法不離於識。故云唯識。而識非諸法。諸法與識異。勝鬘亦云。依如來藏故有生死煩惱。而眞如淨心變作諸法。緣起以後諸涅槃法與淨心異。起信亦云。眞如變作諸法。如華嚴云。心如工畫師造種種五陰。一切世間中無不從心造。心佛及衆生是三無差別。故心即諸法。諸法即心（云云）此四說即四教所說。今眞言宗即同第四。是與天台圓教意同矣。
　　問。若心即諸法。諸法即心者。何故大日經云心非陰界入等法。一切分段中求不可得耶。答。雖眞如淨心即諸法。諸法即淨心而非如凡夫外道三教三乘所計心與諸法。故云非也。問。若爾爲心生諸法故心即諸法。爲心有諸法故心即諸法。爲心諸法一故心即諸法。爲心諸法異故心即諸法耶。答。如天台云。亦不言一心在前一切法在後。亦不言一切法在前一心在後。只心是一切法。只一切法是心。非縱非橫。非一非異（文）心生諸法名縱。心有諸法名橫。心諸法一名一。心諸法異名異。今皆非此故云非也。
　　問。若如天台十界諸法爲心實相知心實相名菩提者。菩提既是可得之法。最初一佛是開曉者。以後諸佛是知解者。何故。經云是菩提乃至彼法少分無有可得。虛空相是菩提。無知解者亦無開曉耶。答。義釋云。少分梵云阿耨。七微合。成爲喩。彼法離此無相菩提更無一法。又如虛空離分別故無知解相無開曉相。諸佛自證三菩提亦爾。唯是心自證心。心自覺心。是中無知解法無知解者。非始開曉亦無開曉之者（文）
　　問。經中多擧虛空皆是喩歟。答。依義釋初云虛空相是菩提者是喩也。次云菩提無相故諸法無相謂虛空相者亦喩也。次虛空相心離諸分別無分別者亦喩也。次云性同虛空即同於心性同於心即同菩提。心虛空界菩提三種無二者。虛空無垢即心。菩提本同一相即而有三名耳（文）者是法也。問。如婆沙義虛空無過無德今佛智力離過德成。何得相喩。答。但以少分況大空耳。況有三義。一虛空畢竟淨故。二無邊際故。三無分別故。一切智心性亦如是（文）
　　問。此心中自心與住心品之心同異云何。答。住心品義釋云。此品統論經之大意。所謂衆生自心即一切智智。如實了知名爲一切智者。此教諸菩薩直以眞言爲門。自心發菩提即心具萬行。見心正等覺證心大涅槃。發起心方便發淨心佛國。從因至果皆以無所住而住其心。故曰入眞言門住心品也（文）故同。
　　問。此中無相菩提與菩提性品菩提同異云何。答。彼品了百字眞言救世者不可得空之義名菩提性。不可得空即是大空。大空亦空故體離空不空相。導師方便假以言說開悟衆生。從空立假令求於理（取意文）是擧能了知見爲菩提性。彼文亦云。了此眞言義即是菩提（文）故四釋中以眞言義爲菩提性。是第三祕中深祕釋。今心自心實相爲菩提性是第二深祕釋。問。此中不可得空爲撥無空。爲本體空。爲佛性空。爲實法空爲折法空。爲體法空。爲遍計空爲勝義空爲圓融空。爲一心空。答。若無因外道撥無諸法謂空（是名斷見外道。）若佛法中方廣道人讀大乘不生不滅等文謂諸法空。名惡取空。内法外道。若分別部一切法空名爲佛性。是小乘過分空也。若成實論破毘曇五陰實法有立五陰實法空名小乘法空。若諸部小乘觀折實法以爲實空名折法空。若諸部大乘觀諸法體即空名體法空。若法相宗於三性上立三無性。唯空遍計所執不空依圓二性名遍計空。若三論宗約眞勝義有爲無爲無所得空名勝義空。若華嚴宗一切諸法同一無性爲圓融空。若天台宗依中論云因緣所生法我說即是空。亦名爲假名。亦是中道義。一切諸法即空即假即中名一心空。今眞言救世者不可得空非前九空。唯同天台。文云從空立假令求理故。
　　問。何以得知此菩提心不可得空非外道小乘法相三論所立空義同天台空義。答。大日經廣破外道三十二計。又云。此經宗橫統一切佛教。如說唯蘊無我出世間心住於蘊中即攝諸部小乘三藏如說觀蘊阿賴耶覺自心本不生即攝諸經八識三無性義。如說極無自性心十緣生句即攝華嚴般若種種不思議境界皆入其中。如說如實知自心名一切種智則佛性一乘如來祕藏皆入其中。種種聖言無不統其精要（文）此中諸部小乘如文。八識三無性等。是法相所用。華嚴般若是三論所用。佛性一乘是天台所用。今如實知自心名菩提者即淨菩提心。是第四句。故知爾。
　　問。此經橫統一切佛教者。此教觀法淺深與諸教淺深同故歟。爲當淺深諸教會入此教故歟。答。大日如來現四重曼荼羅身入法界中廣說諸教。今以四重曼荼羅淺深觀法性攝諸教故。二義共然。問。何以知爾。答。金剛頂出生義云。能仁如來託迹都率降神中天以三車而誘進之以化城而引導之。大機已熟堪受大法。佛入不空王三昧耶召集諸聖。刊地位之階漸立等妙之頓旨（取意文）又義訣中廣引法華信解品長者窮子譬喩以立聲聞緣覺迂迴菩薩頓證菩薩四乘之義故知爾。問。此虛空無相淨菩提心是不可得空即大空者可名大空菩提心。何故名勝義菩提心耶。答。此虛空無相淨菩提心已非五番諸計諸法。故約空門當以十二十四十六十八二十二十二空等廣破諸法執著。然以略要且名大空而名勝義菩提心者。是二諦中勝義諦也。非十八空勝義空（矣）
　　問。此淨菩提心大日經三句中何句攝耶。答。初菩提心爲因句是也。問。此經菩提心爲第一句。大悲行願爲第二句。方便爲第三句。菩提心論大悲行願爲第一菩提心。勝義諦觀爲第二菩提心。自證觀法爲第三菩提心。二文相違何會。答。菩提心種子託諸佛胎藏大悲萬行養育守護沙羅樹王增長開敷。是此經大悲胎藏之大意也。外修萬行内觀諸法中開心佛是金剛頂之元意也。問。大悲萬行養育者何等法耶。答。義釋云。諸教但說沙羅樹王種子根莖。枝葉華果。未明養育方便。但此經明種子養育方便（取意文）如經以三密行修供養行。問。若爾此經大悲萬行句彼彼論行願菩提心只由眞言門三密供養行耶。若爾菩提心經等菩提心六度萬行。大般若等一切大乘菩薩萬行不攝此中耶。答。皆攝此中。但約行者行相少異。何者且如布施拙度菩薩捨身退道捨衣破戒。巧度菩薩與法爲眼教忍爲衣。眞言菩薩法施滿檀。如布施者萬行皆然。
　　問。論中三種皆名菩提心。此經唯第一句名菩提心。何會。答。大日經云。我說諸法如是令彼菩薩衆菩提心清淨知識其心。義釋云。三句大宗統論一部始終。無量方便皆爲令諸菩薩菩提心清淨知識其心。如此經者一切修多羅意皆在此。如釋迦所說法者十方三世一切如來種種因緣隨宜演說無非爲此三句法門。究竟同歸本無異轍（取意文）故知此經三句皆爲令知淨菩提心通名菩提心。與彼論爲求菩提修三種行通名菩提心大同。
　　問。此淨菩提心金剛頂三十七尊各四門中何門攝耶。答。亦是第二祕密神變相門第十二變中八相成道中攝。問。彼中經文但有修普賢行發菩提心降魔成道轉法輪等文。不云勝義菩提心。亦無三句文云何。答。修普賢行發菩提心者即是論中三菩提心。亦此經中三句菩提心也。故攝眞實經五相成身文中一一皆云如釋迦佛在菩提場修證此法者即論三摩地心。如釋迦者一切諸尊法界行化皆亦如是。
　　問。金剛頂宗行者先入阿婆頗那伽（此云無識身。）三摩地觀十緣生句證空寂實際。次蒙諸佛驚覺修普賢行成等正覺。即用五相成佛。後被大悲甲爲金剛薩埵。淨佛國土供養諸佛。遊戲神通成就衆生（取意文）今大日經虛空無相菩提心彼中何攝。答。彼云觀十緣生句想身證十地。金剛喩三昧及薩婆若智尚未能證知者。是出生義所說判地位之階漸立等妙之頓旨。即從等覺地入妙覺之行法也。此經淨菩提心文云。佛元說成佛因者是始入初地初住之功德也。彼云五相成佛更修萬行者是佛地大方便行相也。此經淨菩提心以上修三句行有十六重玄義。故義釋引華嚴十地文云。有淺略深祕二釋。若得金剛頂十六大菩薩義此中義可了。若不爾者因緣事相涉十住品義也者是初地。初住以上位位各現五相成佛也。
　　問。論以勝義菩提心爲第二。以五相成身爲第三。而何今云彼五相成佛是妙覺。今淨菩提心是初地初住耶。答。論勝義菩提心中具有心源空寂萬德斯備。所言萬德是佛地萬德。故此勝義菩提心亦通初心究竟也。今淨菩提心五種三昧中第五佛地三昧名究竟發菩提心。故此淨菩提心亦通初心究竟。故知初地初住以上乃至佛地皆具經論二義（上來略釋勝義竟）
　　問。梵云三摩地唐云等念。入普賢智持此智行猶如金剛。入有情界平等攝受而護念之者。舊云等至。而今何言等念耶。答。舊以定力等至一切境界名爲等至。此得大略。未得全體。今約全體故云等念。問。或云三摩呬多。或云三摩跋提。或云三昧耶。或云三昧。與三摩地同異云何。答。三摩呬多唐云等引。亦云攝心一境義。即一心義也。謂以觀念等引其心成就理智境界。此有二地。一三摩呬多地二非三摩呬多地謂觀行相似二位別也。又義釋云。以三平等引攝一切功德攝在自身故言等引。又定慧等合爲一名爲等引。三界九地定名竝云三摩呬多。舊直云定。新云境一趣性（云云）三摩跋提亦云三摩鉢底唐亦云等念。謂入三昧中以悲願力等念衆生之時（云云）三昧耶義訣云。唐云等持。義釋云平等。亦云本誓。亦云驚覺。亦云契。亦云時。亦以義云除障相應相續。亦以義云三是佛。昧是法。耶是僧。竝出大日經義釋也。天竺語法一言多含。且如輪王先陀波一言下智臣能知水鹽器馬亦如一瞿聲能含九種名如俱舍頌云方·數·地·光·言·金剛·眼·天·水如是九種法智者立瞿聲（云云）三昧者略。具云三摩地。古讀梵語者呼二字似一聲。故讀摩地呼昧例如娑嚩呼莎等也。天台云調直定。玄奘等云正受。正受現法樂等故云正受（云云）又大日宗三摩地正云等持。大日經云。略說三摩地。一心住於緣。義釋云。謂心係緣一境而不馳散。是等持義（文）今菩提心三摩地一心係緣一切諸佛菩薩各各一境而不馳散。故名等持。義釋亦云。三摩是等。地是慧三事平等爲一。名爲等持（文）
　　問。一切經中三摩地名皆爲等持。諸佛菩薩各各一境耶。答。非也。且如三三摩地各隨等持空無相無作之義。故三摩地是通名。各隨別名其義異也。問。今三摩地菩提心中三摩地者別名何。答。有總有別。若大日經總以大空三摩地爲行者修證三摩地。若住佛位發生曼荼羅時名大悲胎藏發生三摩地。若住佛位加持有情時名法界胎藏三摩地別有三種乃至無量（云云）若金剛頂總以阿婆頗那伽三摩地。爲行者修證。先行三摩地別有五部。乃至無量（云云）問。先就大日經何名大空。答。義釋云。行人於三昧中具見諸尊。以有相有緣故名世間三昧。世間三昧現前時觀十緣生句與空寂相應名出世三昧。然尚以空病未除未名大空。及坐道場自證心性時心之實際不住相不依空照見空與不空畢竟無相而具一切相名大空三昧（文）問。若爾大空三摩地是應坐道場成菩提時所行初心行人何由行之。答。經亦云彼如是境界一切如來定。義釋云。如涅槃經明一切有心者悉有佛性。此佛性即名首楞嚴定。亦名金剛三昧。亦名般若波羅蜜。佛佛道同更無異路。若行人初發心時能觀心佛性者即名入如來定。豈煩漸超四處方至究竟乎（文）故知初發菩提心時亦用此大空三昧。問。初發心時觀佛性何。答。經亦云。佛說一切空正覺之等持三昧證知心非從異緣得。義釋云。入阿字門乃至無有少法而可得者。一念法界名正覺之等持正覺三昧覺諸法本不生故。唯是心自證心心自知心。從久遠來常如實際無有變易。心住是緣名爲等持（文）
　　問。別有三部乃至無量何等。答。義釋云。且就有相有上中下。上謂觀毘盧遮那等諸如來身。中謂觀文殊等諸菩薩身。下謂觀因陀羅隨類之身。以要言之。如曼荼羅一一善知識皆是一種入法界三昧門。若總觀如是普門大衆一心住緣而不馳散即名普眼三昧門。亦名普門世界三昧門。或但入正遍知部三昧門。或但入蓮華部三昧門。或但入金剛部三昧門。或以文殊眷屬爲一三昧門。餘三菩薩亦爾。如入阿字門一念法界是毘盧遮那三昧。於法蓮華部印一心不亂是觀自在三昧。於金剛慧印一心不亂是祕密主三昧。乃至於梵釋諸尊解脫身一心不亂名彼天淨眼三昧（云云）
　　問。若住佛位發生曼荼羅時名大悲胎藏發生三摩地者。先其佛位何佛位耶。答。如經持誦者思惟而住於佛室（文）以此行者住佛室名佛位也。問。究竟佛地可名佛位。何以行者佛室名佛位耶。答。經上下文皆明入曼荼羅受三昧耶從初發心乃至究竟皆名爲佛。今且以初心者以顯後心。問。其佛室何。答。義釋云。凡修觀行時先當以五字持身。如供養法中說。即觀自心作八葉蓮華。阿闍梨云。凡人汗栗馱心者此是古譯語訛也。正梵音云紇哩（二合）乃耶。此云心。狀如蓮華含而未敷之像。有筋脈約之以成八分。男子向上女人下向。先觀此蓮華令其開敷爲八葉白蓮華座。此臺上當觀阿字作金剛色。首中置百光遍照王而無垢眼觀之。以此自加持故即成毘盧遮那身也。而在二明王中間名爲住於佛室（文此等是大阿闍梨祕密行處。若爲初學人及於大衆中不可輒說此法）
　　問。先以五字持身者其相云何。答。是祕法故不能委說。今擧大略覽者恕之。准入祕密曼荼羅法品以字燒字壽命灰燼。因字更生壽。生無垢。五輪具足令菩提心成就堅固。更以十二支句加持自身三分。如是三昧耶一切不違逆。入一切法教諸壇得自在。我身等同彼眞言者亦然以不相異故說名三昧耶（云云）此是入祕密曼荼羅之行法也。義釋云。上大悲胎藏壇中不用此法。終無成理（云云）若祕密曼荼羅法品以眞言者身分五處觀爲五輪各安種子。供養法中用此品意（云云）此亦住祕密曼荼羅初心行法也。義准上大悲壇亦可用之（云云）若入祕密曼荼羅位品亦眞言者以擧身通爲五輪亦安種子（云云）此證亦祕密曼荼羅後心行法也。入祕密法和合五輪是初入者成就品行法。祕密法品五處五輪是中心行法。悉地成就品。悉地出現品。息障品。等持明禁戒品等修行法中皆用此五處五輪。故入祕密位品一體五輪是證入者行法。故義釋云。前品名入祕密。今復云入者是證入之入。如人已入室宅出入自在不同初入門人也（文）問。所言以字燒字因字更生者何等字耶。又五輪種子及其形色云何。又十二支句及身三分者何等耶。又百光遍照王及無垢眼者何等耶。答。此等皆是一切諸佛三昧耶法。非論義者問答之處。若輒說此三昧耶法時說者聽者共犯三昧耶故。論義中不可得說（云云）
　　問。住此佛室時住何三摩地。答。正住大空三摩地亦名正覺三摩地。是毘盧遮那三摩地。具如前引義釋。問。何故云爾。答。經云。佛說一切空正覺之等持。釋云。一念法界名正覺等持。如入阿字門一念法界是毘盧遮那三昧（云云）今住佛室時先以阿字爲身五字加持。乃至心蓮臺上觀阿字門。故知入大空三昧住佛室也。若爾何故初言住佛位發生曼荼羅時名大悲胎藏發生三摩地耶。答。住佛室時入大空三摩地住佛室竟。從自身分發生曼荼羅時入大悲藏發生三摩地。問。何名大悲胎藏發生三摩地耶。答。此有二種。若大悲胎藏嘉會壇中爲說大悲胎藏發生大曼荼羅王一切如來同共集會漸次證入大悲藏發生三摩地。若祕密曼荼羅壇中大日如來入於法界俱舍。以如來奮迅平等莊嚴藏三昧以現法界無盡藏。行者亦効此故用彼二也。且就初中入此三摩地發生大悲胎藏生大曼荼羅。故名大悲藏發生三摩地。
　　問。何名大悲胎藏發生大曼荼羅耶。答。義釋云。行者初發一切智心如父母和合因緣識種子。初託胎中漸次增長爲業風成。乃至誕時諸根皆備。父母種姓中生。如依眞言門學大悲萬行淨心顯現。又此嬰童漸具人法習諸伎藝施行事業如淨心中發起方便修治地業濟度衆生。故名大悲胎藏生也（私云。此是凡夫初發心時胎藏生義）復次初入淨菩提心門見法明道如識種子歌羅羅時前七地以來爲大悲萬行之所含養如在胎藏。無功用以去漸學如來方便如嬰童已生習諸伎藝。至如來一切智地如伎藝已成施言從岐。故名大悲胎藏生。又是一重祕密曼荼羅也（文私云。此是初地以上胎藏生義）
　　問。若以蓮華相會云何。答。義釋云。如蓮種在堅殼之中華菓性具。如世間種子心漸次增長乃至初生華疱。臺實隱葉藏内如出世間心尚在蘊中。葉藏所包鬢蕋滋榮如大悲胎藏。既成就已顯照開敷如方便滿足（文）問。胎藏蓮華法喩可然。今蓮華胎藏曼荼羅義云何。答。此有二文。若大悲藏壇中義釋云。今此中妙法蓮華曼荼羅義毘盧遮那本地常心。即是華藏具體。四佛四菩薩醍醐果德如衆實俱成。十世界微塵數金剛密慧差別智印即猶如如鬢蕋。十世界微塵數大悲萬行波羅蜜門猶如華藏。三乘六道無量應身猶如根莖條葉發暉相。如是衆德輪圓周備故名曼荼羅也（文。有云。曼荼羅此云輪圓具足）若入祕密位品義釋云。於内心地去株杌等安立一體五輪竟云。在此内心大平等地莊嚴中有大蓮華王座。八葉有莖蕋毘盧遮那在華臺上。以次八葉四佛四菩薩。諸葉中置佛母波羅蜜三昧等。此華葉下面置諸持明忿怒等。其華莖即以執金剛祕密主持之。無量大海衆印金剛也。亦有種種供具華香之類。其華莖下爲大海水。岸之外地居天衆各依方布之（文私云。上文是喩。此文是法）問。法喩可然。今以此法發生四重曼荼羅云何。答。義釋云。以如來加持故從佛菩薩自證之德現八葉中胎藏身。從金剛密印現第一重金剛手諸内眷屬。從大悲萬行現第二重摩訶薩埵諸大眷屬。從普門方便現第三重一切衆生喜見隨類之身。若以輪王灌頂方之則第三重如萬國居長。第二重如朝廷百揆。第一重如宗拔内弼。中胎如垂拱之君。故華臺當體爲大曼荼王也（文）問。此三重中台何是三部。答。此有二文。若大悲藏義釋云。大凡此第一重上方是佛衆德莊嚴。下方是佛持明使者皆名如來部門。右方是如來大悲三昧。滋榮萬善故名蓮華部。左方是如來大慧力用。摧破三障故名金剛部（文）若祕密曼荼羅法品義釋云。略有三部佛部是毘盧遮那。蓮華部是觀世音即阿彌陀。金剛部是金剛手即釋迦牟尼（文）三藏本瑜伽中亦以中台上方爲佛部。以觀世音文殊地藏除蓋障虛空藏爲蓮華部。以金剛手不動勝三世釋迦世天爲金剛部（云云）故知有總別三部也。問。此四重中若有從本垂迹從因向果二義耶。答。有也。大悲藏義釋云。若自本垂迹則從中胎一一門各流出第一重種種門。從第一重一一門各流出第二重種種門。從第二重一一門各流出第三重種種門。若行因至果則第三重之所引攝成就能通第二重。第二重之所引攝成就能通第一重。第一重之所引攝成就能見中胎藏（文）
　　問。大日經云。一切如來同共集會漸次證入大悲藏發生三摩地。世尊一切身分皆悉出現如來之身（文）其出現何。答。此有三文。若大悲藏義釋云。自臍以下現生身釋迦示同人法及三乘六趣種種形類八方本位次第而住。自臍已上至咽出現無量十住諸菩薩三密之身。八方本位次第而住。此有二重從心已下是持大悲萬行諸大眷屬。從心已上是持金剛密慧諸内眷屬通名大心衆也。從咽至頂出現四智四三昧果德佛身。八方本位次第而住（云云）若同品下文義釋云。上文所說從大日如來臍以下光明是第三重位。自臍以上至咽光明爲第二重位。自咽至頂光明爲第一重位。其中胎藏即是毘盧遮那自心八葉也（云云）若祕密法品義釋云。從佛自身一一毛孔出種種身雲。隨其上中下分。謂頭爲内胎。心已上爲第一院。臍以上爲第二院臍以下爲第三院（云云）此文同前大悲藏義釋上文故成二說。謂前上下文自爲二說（云云）
　　問。約行者身釋此四重云何。答。此有二文。若大悲藏灌頂文義釋爲灌頂故師加持弟子用字燒身成灰四瓶灌頂。灰作字門從此出生五字。次字安頂轉成中胎藏。又從此字生三重光焰。次一重光遶咽隨所照及處諸尊隨現即成第一院。次一重光遍遶心上。諸尊隨現成第二重。次一重光遶臍諸尊隨現成第三重。爾時弟子都成曼荼羅身（云云）若入祕密位品義釋師自住瑜伽之座以其身心而作佛海之會。大略心爲八葉之位。從臍至心爲金剛臍爲大海。從臍以下是地居諸尊位也。上文說。持誦者觀其内身内心八分作八葉作開敷。及羅字置眼等也。今此所作雖是度人方便。然行者於自持誦觀照之時亦當如法習之用此灌頂之法而自灌灑。爲除一切障速入佛會故也（云云）
　　問。前大悲藏行法是師觀弟子之觀法也。後祕密位品行法是師觀自身之觀法也。竝非行者修證觀法。若爾行者觀菩提心時用何觀法耶。答。入祕密位觀法亦是自持誦時自灌頂法故。須前大祕藏住佛室時五字持身心蓮觀字。頂安百光王開無垢眼竟。亦即以此自灌頂法而灌頂之。
　　問。此四重中爲中台爲菩提心。爲外院爲菩提心耶。答。義釋云。釋入曼荼羅云。有漸入者有超昇者有頓入者（云云）故隨入者初發心處名菩提心。如大日經抄記。有外院世天二乘爲菩提心因第二第三爲大悲句中台爲方便句之義是次第入者也。有行者心中以中台爲菩提心瑜伽相應隨分成就此心華臺爲中台。其外八葉隨佛列布。從心以上爲第一院。從心以下至臍爲第二院。從臍以下爲第三院。諸尊形色宛然身中之義是超入者也。又云。若就情機而說則三壇從深至淺。乃至世天眞言義淺。但是應身道。方便未究竟也。若開實性即世天眞言與大日何異耶者是不定入者也。
　　問。前云。凡夫外道二乘菩薩引入曼荼羅時各於其人干栗駄心令觀八葉蓮華。若爾凡入四重壇人皆觀心蓮成佛悉是超入之者。有何次第入不定入之別。答。情機不同行相各異。或有有情但著世樂不樂出世佛赴情樂說人天中息災增益等法。有情得益雖復歸命未心出世。漸次引導令知勝道終至中台至中台時始觀心蓮。是名次第入者也。若有衆生於其中間正因開發頓入中台。入中台時亦觀心蓮。是名不定入者也。若初入處直觀心蓮。是名超入者也。問。何以得知。答。義釋云。於薩婆若平等心地畫作諸佛菩薩乃至二乘八部等四重法界圓壇。此一一本尊身語心印皆是一種差別門也。且如有人志求五通智道即從大悲胎藏現韋陀梵志形爲說瞿曇仙等眞言行法。行者精勤不久成此仙身。更轉方便即成毘盧遮那身也。或現佛身說種種乘。乃至現非人身說種種乘。隨類形聲悉是眞言密印。或久或近無非毒鼓因緣。故經云。皆同一味。所謂如來解脫味也（文）此中或久是次第入。或近是不定入。若云五種三昧皆開心實相門一生成佛者是超入也。
　　問。何名平等心地耶。答。義釋云。一切衆生色心實相從本際已來常是毘盧遮那平等智身。非是得菩提時強空諸法使成法界也。佛從平等心地開發無盡莊嚴藏大曼荼羅已。還用開發衆生平等心地無盡莊嚴藏大曼荼羅。妙感應妙皆不可出阿字門（文）問。大日經初大日如來現無盡莊嚴藏。祕密曼荼羅初亦大日如來入於法界俱舍以如來奮迅平等莊嚴藏以現法界無盡莊嚴故。此二文中無盡莊嚴同異云何。答。經初亦入此三摩地現彼莊嚴藏也。問。何名無盡莊嚴藏耶。答。住心品義釋云。從一平等身普現一切威儀無非密印。從一平等語普現一切音聲無非眞言。從一平等心普現一切本尊無非三昧。皆無邊際不可度量故名無盡莊嚴。此諸大衆相好無邊如胡麻油。遍滿法界無空隙處。又如國王有大庫藏故云藏也。祕密品義釋云。奮迅是流出義。是流溢義。如師子王頻申奮動。佛亦示現無盡身口意遍滿法界。是諸佛奮迅也。十方三世一切如來身口意皆悉平等故名平等。無量佛道莊嚴法身故名莊嚴。藏者梵音揭訶是流出。無盡莊嚴奮迅示現不可窮竭。如大寶藏是如來藏義也（文）
　　問。此中藏字梵音揭訶者。於藏若有種耶。答。祕密品云。大日如來入於法界俱舍。義釋云。法界藏者。此藏梵音名俱舍是鞘義。如世間刀在於鞘中。以義翻也。此中云法界藏者是如來所出之處。謂一切如來處在其中（文）具緣品亦云。廣大法界加持即於是時住法界胎藏三昧。義釋亦云聖胎俱舍。祕密品義釋云。如來平等莊嚴藏者此是胎藏之藏。具緣品云。天宮藏時慶。義釋云。此藏字梵音名蘗𡃤婆。是中心之藏。中胎藏之藏與比吒迦俱舍等其義各殊。入祕密位品義釋云。梵音阿梨耶此云藏也。有云。藏室宮舍之義。具緣品義釋云。阿梨耶是室義。又律中云。曇無德部此云法藏部。故知中胎藏之藏云蘖𡃤婆。鞘藏之藏云俱舍。流出之藏云揭訶。法藏之藏云無德。藏舍之藏云阿梨耶。比吒迦者可勘正翻。
　　問。前云若住佛位加持有情時名法界藏三摩地者意何。答。具緣品云。時薄伽梵廣大法界加持即於是時住法界胎藏三昧。義釋云。梵音毘富羅是廣大義。謂深廣無際。諸法自體名毘富羅。諸佛實相眞言實相衆生實相皆是毘富羅法界。以此互相加持名法界加持。如男女交會種子託於胎藏不失不壞是相加持義。諸佛國王明妃爲夫人和合共生毘富羅種子。爲大悲胎藏所持無失壞故名法界加持。世尊普遍加持一切衆生皆作平等種子竟。即時入遍法界胎藏三昧觀此一一種子皆是蓮華臺上毘盧遮那普門眷屬無盡莊嚴。亦與大悲曼荼羅等無有異。而諸衆生未自證知故名在聖胎俱舍。若出藏時即如來解脫也（文）問。是如來行法於今菩提心行有何要耶。答。佛欲說三部三昧耶先入此三摩地。加持一切有情作平等種子。今眞言行者修菩提心時亦入此三摩地證三部三昧耶眞言。此則菩薩自他平等菩提心之要法也。若但觀自心菩提心不觀他心菩提心何名大道心成衆生乎（智論菩提薩埵摩訶薩埵云大道心成衆生也）上來釋大日經三摩地竟。
　　問。金剛頂總以阿婆頗那伽三摩地爲行者修證先行三摩地者。阿婆頗那伽爲梵語爲唐語。答。金剛頂疏云。阿婆頗那伽者。舊經云。初依瑜伽安那般那繫念修習不動身體亦不動支分名阿婆那伽法也。安那波那亦云阿那婆那亦云般那。釋曰。阿那者來。亦云入婆那者去。亦云出謂數息觀。此經訣云。阿婆頗那伽者阿之言無。婆頗那伽識也。三摩地平等持也。伽者身也。應云無識身平等持也。入此定者能治攀緣散亂等障（云云）今云小乘亦名安般觀。唐云數息觀。依瑜伽廣本先入數息觀即入此阿頗婆那伽三摩地。阿頗婆那伽三摩地唐云無識身三摩地。入此三摩地時不見心與身相故名無識身也。
　　問。諸古師唯用阿那婆那。唐云數息。何故今用無識身耶。答。阿那婆那正云數息。大般若云阿喩伽濕喩伽。古云數息觀。信行音義云。第四分云入出生死觀故非數息觀也。今先用阿頗那數息觀。次用阿婆頗那伽爲無識身觀何有妨乎。問。先入數息觀次入無識身三摩地云何。答。如瑜伽云。應結跏趺坐支節不動搖舌拄於上齶心息令微細者是數息觀。次云。諦觀諸法性皆由息。煩惱隨煩惱蘊界諸入等皆如幻與焰。如乾闥婆城。亦如旋火輪。又如空谷響。如是諦觀已不見於身心住平等寂滅究竟眞實智者無識身三摩地。
　　問。此三摩地觀亦云名迦樓羅觀意何。答。守護經云。譬如世人觀五大色觀念成就能消災害名爲迦樓羅觀。今亦如是觀五相等斷惑成佛亦如迦樓羅觀。迦樓羅觀此云微妙觀也（取意文。可檢正文）
　　問。入此無識身三摩地觀菩提心云何。答。住此三摩地時空中諸如來驚覺而告言。汝之所證處是一道清淨。金剛喩三昧及薩婆若智尚未能證知。勿以此爲足應滿足普賢方成最正覺。身心不動搖定中禮諸佛即於此定中修五部五相成身。
　　問。先金剛喩三昧中金剛義。及金剛頂。金剛界等金剛名義云何。答。大日經義釋云。金剛喩實相智過一切語言心行。適無所依不示語法。無初中後。不盡不壞離諸過罪。不可變易不可破毀。故名金剛。如世間金剛寶有三事最勝。一者不可壞故。二者寶中之上故。三者戰具中勝故。此與釋論三種金剛三昧中喩意大同（文）私云。文有二義。一喩智。二喩定。定即今金剛三昧也（云云）又金剛頂疏云。言金剛者是堅固利用二義即喩名也。堅固以譬實相不思議祕密之理常存不壞也。利用以喩如來智用摧破惑障顯證極理。又極理從本具摧破用。故云利用義。智用自體無有滅壞。故爲堅固義。又世間金剛有三種義。一不可壞。二寶中之寶。三戰具中勝。即顯極理具五種義也。不可壞者是實相中道。過一切語言離諸過患不可變易故雲阿闍梨云。金剛者堅固義。以表一切如來法身堅固無壞。無生無滅。無始無終。固常存不壞也。寶中之寶者是顯實相中道具恒沙萬德也。戰具中勝者即表第一義空。一切煩惱無敵對者。此三即是阿字三義。此等三法非佛所作。及以非人天所作。法然道理。無始無終無生無滅故云金剛。故毘盧遮那經云。此眞言相非一切諸佛所作。不令他作。亦不隨喜。何以故。以是諸法法如是故。若諸如來出現若諸如來不出諸法法爾如是住。諸眞言法爾故。若入此門者亦復如是。一切三惑等不能破壞。一切邪魔等不敢壞亂。住法本際法然道故。如此一阿字餘字亦然。故云金剛也。又金剛有五種。一者青色金剛能除一切災障。二者黃色。金剛能昇空身輕。三者赤色金剛能得出火。四者白色金剛能得出水亦能澄水。五者碧色金剛能消諸毒。如是金剛各具二義咸備功能以譬如來五智利用碎壞煩惱滿有情願。或云七種金剛。五如前列。更加綠色及以紫色以爲七種。今謂。七種金剛何過五色。但今青碧收彼亦爲五耳。釋論明。以金剛安龜甲上。以白羊角打之。金剛碎成微塵。我金剛譬如來智者。佛智豈不壞耶。然涅槃經云。夫喩不可全取。或取少分。或取多分。今且取世間金剛。少分相似以喩出世常住金剛耳。又如金剛不可壞此經亦爾。不爲外道邪魔等之所爼壞。一切法中極實法故如金剛寶中之寶。此經亦爾。諸經法中最爲第一。三世如來髻中寶故。如金剛戰具中勝。此經亦爾。於諸教中而爲殊勝。若覺此教不歷劫數破煩惱賊早成佛故也。
　　所言頂者是最勝義。亦尊上義謂此金剛教於諸大乘法中最勝無過上故以頂名之。故雲阿闍梨釋云。金剛頂者如人之身頂最爲勝。此教於一切大乘教中最爲尊上。故云金剛頂也。又金剛頂者不是喩名。一切衆生心法界中從本具足金剛堅固最勝最尊義。則於理體諸法興起。故法華云。是法住法位。今正顯說此祕密理故云金剛頂也（文）又云。十八會中初一切如來眞實攝教王有四大品。一名金剛界。二名降三世。三名遍調伏。四名一切義成就。於初品中有六曼荼羅。所謂一金剛界大曼荼羅。二陀羅尼曼荼羅。三微細金剛曼荼羅。四廣大供養羯磨曼荼羅。五四印曼荼羅。六一印曼荼羅。
　　今金剛界者。金剛如前所釋。所言界者名爲性分。種類之義。謂諸有情身中五智如來之性。有此性故有修習是祕密教者必得開顯曼荼羅海會。是故雲阿闍梨釋云。界者性也。明一切如來金剛性遍一切有情身中本來具足圓滿普賢毘盧遮那大用自性身海性功德故也。又性是實性。實性即是理性。極實無過。即佛性異名即毘盧遮那法身如來之性。具此理故一切有情悉當顯得祕密三身。理必有覺猶如金寶必有光明。又性名不改是如來性。雖隨逐煩惱經歷生死而其性不改引發衆生的到佛果。如金剛寶必至輪際而得停住。依此等義故云界也（文）私云。前是金剛頂義。後是金剛界義（云云）
　　又約金剛自有十種。一世界金剛。如金性地輪。二佛座金剛。如金剛道場。三人中金剛。四天上金剛。如大般若。人中金剛重而相不具足。天上金剛輕而相皆具足。五兩教二乘五教菩薩金剛喩定金剛。六兩教二乘五教菩薩金剛喩智金剛。如諸經論金剛定金剛智慧。七兩教二乘五教菩薩所破煩惱金剛。如涅槃云。無明習氣猶如金剛有嘶破聲。八五教佛身衞護金剛。如義釋云。生身佛有五百執金剛神。常以衞護之。法身佛有無量執金剛神爲内眷屬。又大般若經云。得不退轉菩薩常有五族金剛神王而守護之。又注梵網經云。昔王千子發心成佛時有二兄。誓成執金剛神護千佛法。又密迹力士經云。有力士名密迹金剛。九佛身金剛。如金剛界五部三十七尊金剛。又如大日經宗金剛部衆金剛。十五智金剛。如眞如法界五智三十七智一百八智一切理智金剛（云云）又界有十如十法界。一一切如來界乃至十一切地獄界。法華呼爲諸法實相十如。今宗名爲金剛界也。又頂有十。佛界自有十界十如。天台呼爲無上相乃至無上本末究竟等。今宗名金剛也（云云）
　　二別釋五部三摩地五相成身。問。五相成身何等。答。菩提心論云。一是通達心。二是菩提心。三是金剛心。四是金剛身。五是證無上菩提獲金剛堅固身也。然此五相具備方成本尊身也。問。何名通達心等耶。答。如瑜伽云。即誦徹心明觀心如月輪若在輕霧中。是通達心也。次云。汝心本如是爲客塵所翳。菩提心爲淨。汝觀淨月輪得證菩提心。是菩提心也。次云。菩提心堅固。復授心眞言觀金剛蓮華。是金剛心也。次云汝於淨月輪觀八葉蓮華令普同法界。唯一大蓮華界。是金剛身。次云。觀身爲本尊。復授此眞言是證無上菩提也。私云。此五相成身通五部也。但月輪上種子三摩耶五部不同。今云。金剛蓮華是金剛部。兼蓮華部耳。
　　問。一一釋名云何。答。一切衆生元有眞如淨心名干栗馱耶。是心眞實義。諸經論中此心名爲眞如法性此心元有覺性之心名曰質多。遮字爲帶三昧聲呼質遮是諸法不遷動義。多是如義體義。不遷動體即是佛性。名曰普賢大菩提心。此有三義如菩提心論。一名無覺了。二名淨法界。三名實相般若波羅蜜海。即性得三智。如次一切智道種智一切種智。若在因中亦名三慧。如智度論道慧道種慧一切種慧因中總別。若至果地亦名三智。如智論云。一切智道種智一切種智果上總別。金剛三昧亦云。等覺三智妙覺三身於九識中皎然明淨。今於第九淨識眞如理處通達性得本有佛性大菩提心故名通達本心也（云云）於性得菩提心發修得菩提心名菩提心也（云云）爲欲加持此菩提心能令堅固猶如金剛於心月輪令觀金剛。故名金剛心也（云云）令心金剛爲蓮華界攝入自身名金剛身（云云）以金剛身爲本尊身名證無上菩提也（云云）問。前云煩惱即菩提非謂煩惱中有菩提。而何文云本心月輪在輕霧中。亦云我已見自心清淨如滿月離諸煩惱垢能執所執等爲客塵所翳等耶。答。此法元是等覺菩薩所觀。故與妙覺所見唯隔一重如見日月在輕霧中。初心行人亦効此觀唯在心垢滅。取證如反掌。然言心月爲客塵翳者。謂迷悟相對名爲客塵。自心未悟名爲所翳。非謂自心爲他塵翳。且如貪心體非煩惱名離煩惱。若因貪心身心逼惱名爲煩惱。具如前釋（云云）
　　問。金剛頂經及菩提心論等云我見自心形如月輪。是爲本心形相團圓故如世間月輪。爲當本心功德圓滿故喩月輪圓滿耶。答。兩義俱然。且一切衆生本有菩提淨心與一切佛本心一體。法界爲量團圓皎然如世滿月。故有諸尊皆處月輪。或時行者本尊心前觀滿月輪。此法圓明難了更以世月爲喩。問。何以得知有此二義。答。略出經云。又觀心月極令清淨彼月輪者是大福德所成。從菩提心生。即是佛性。自性清淨無諸垢穢。圓明澄寂喩如月輪。諸佛菩薩名菩提心。行者既見智所成月白言。世尊我見月輪清淨性相。又金剛頂經三十七尊心爲月輪形。三十七尊身依月輪住。是法月輪。菩提心論云。一切有情悉含普賢之心。我見自心形如月輪。何以故。以月輪爲喩爲滿月圓明體則與菩提心相類（文）是喩月輪。
　　問。若喩圓明者亦可喩鏡等。何故必以月輪爲喩。答。菩提心論云。凡月輪有一十六分喩瑜伽中金剛薩埵至金剛拳有十六大菩薩（文）問。先月十六分云何。答。論云。凡月有一分明相。若當合宿之際但爲日光奪其明性所以不現。後起月初日日漸加至十五日圓滿無礙（文）故知晦夕日月相竝之際。爲日光奪月光全隱。若於日月一分相過之後必有月光小現。以此小分合後月十五日十五分爲十六分。問前月晦夕是十五黑分之一也。何言少分明現耶。答。地上一寸之影天上萬里之光。然百二十剎那爲怛剎那量。此三十須臾此三十晝夜。故地上剎那一寸之間必是天上萬里相過。日輪五十一由旬。一由旬四十里。月輪五十由旬。五十由旬是二千里二千里。月萬里相去。豈得無光。問。天竺黑前白後。而何故論云後起日初日日漸加耶。答。是譯者迴天竺語隨唐國法例如律中四月十六日爲前安居等。亦如宿曜經正月元日爲一日等。其例甚多（云云）
　　問。論云云何能證無上菩提。當知法爾應住普賢大菩提心。一切衆生本有薩埵爲貪瞋癡煩惱所縛故。諸佛大悲以善巧智說此甚深祕密瑜伽令修行者於内心中觀日月輪。由作此觀照見本心湛然清淨猶如滿月光遍虛空無所分別（文）今疑此中本有薩埵與十六大菩薩中初金剛薩埵同異云何。答。一切有情本有普賢菩提心名曰質多。是約法得名也。本有心城三十七尊中金剛薩埵名曰薩埵是約人得名也。竝是性得三十七尊也。若發菩提心以去所觀三十七尊皆是修得三十七尊也。故約性得是同。若約修得即異。問。若爾性得心月輪形有十六分耶。爲當有一分耶。答。既云滿月故知有十六分。問。若爾何故論云一切有情於心質中有一分淨性。衆行皆備。其體極妙皎然明白。乃至輪迴六趣亦不變易如月十六分之一（文）耶。答。本有普賢薩埵之所外薰習一切衆生自然必有覺了之義。所謂外道凡夫種種邪推皆求順理解脫之氣分也。喩如月十六分之一。此普賢心具三十七尊之性。喩如月光爲日光奪皆雖不現而月體有十六分明性若於晦夕月光少現喩如修得大菩提心金剛薩埵。後月十五分明如金剛王等十五大菩薩。
　　問。論云本有普賢之心猶如滿月。亦云有情心中一分淨性如月十六分之一。不云本心薩埵如十六分之一。不云修得薩埵如十六分之一。何故如此釋之。答。所言有情心中一分淨性即是本有普賢薩埵。而上文云形如月輪。下文亦云如十六分之一。故知性得心月爲三毒縛都如月光皆隱。若發菩提心觀性得心月亦如月光皆現。故云我見自心形如月輪。唯以法門對當以月十六分喩十六菩薩。然以晦夜合宿剎那月光皆隱。若一分過月光少現。是同夜故。此夜一分之明亦暗亦明。故喩本有薩埵。亦喩修得薩埵。若不爾者豈有十六大菩薩初一性得後十五修得乎。
　　問。若性得有三十七尊者。何故論云一切有情悉含普賢之心。不云含三十七尊之心耶。答。大蓮華三昧經云。三十七尊住心城。遠離因果法然具。故知性得有三十七尊。而此論云普賢之心者金剛頂經三十七尊皆名普賢故。問。抑三十七尊何等。答。論云。於三十七尊中五方佛位各表一智也。東方阿閦佛由成大圓鏡亦名金剛智也。南方寶生佛由成平等性智亦名灌頂智也。西方阿彌陀佛由成妙觀察智亦名蓮華智亦名轉法智。北方不空成就佛由成成所作智亦名羯磨智也。中方毘盧遮那佛由成法界智爲本。已上四佛智出生四波羅蜜菩薩焉。四菩薩即業寶法金也。三世諸賢聖生成養育之母。於是印成法界體性中流出四佛也。四方各攝四菩薩。東方阿閦佛攝四菩薩。薩王愛喜也。南方寶生佛攝四菩薩。寶光幢笑也。西方阿彌陀佛攝四菩薩。法利因語也。北方不空成就佛攝四菩薩。業護牙拳也。四方佛各四菩薩爲十六大菩薩也云。次文亦有八供四攝合三十七尊也。
　　問。論云又摩訶般若經中内空至無性有性空亦有十六義者是例歟喩歟。答。亦例亦喩。何者彼般若中或明十一空十四空十六空十八空二十空。且以十六空爲處中義。又雖三十七尊且取十六大菩薩者是例也。又彼十六空對破十六有。今十六大菩薩亦破十六惑障。故亦喩也。問。若取例者何故不取三十七品以例三十七尊耶。答。爲喩心月十六分且取世月十六分。不取三十七品也。若分別聖位云。若依二乘次第而說。若不具修三十七菩提分法證得道果無有是處。若證自受用身佛必須三十七三摩地以成佛果。梵本入楞伽偈頌品云。自性及受用變化并等流佛德三十六皆同自性身。并以法界身總成三十七。
　　問。胎藏教中於凡夫内心八分令觀八葉蓮華。何故金剛頂中不明心處心。亦不令觀八分爲八葉耶。答。彼中爲開自心八葉佛身觀肉心八分爲八葉蓮華。此中爲開自心十六大菩薩只肉團令觀月輪。非不明心處心也。故論亦云。凡夫人心如合蓮華佛心如滿月（云云）此則凡夫心藏如合蓮華八分。若發一念菩提心即名佛心。故觀此肉心形如月輪。問。若爾此中只可觀月輪。何故金剛身中於心月輪令觀金剛蓮華耶。答。第三金剛心中只令心月加持堅固。第四金剛身中隨三十七尊各觀其三昧耶。且於五部各有三昧耶形。於十六大菩薩各有其三昧耶形是祕法故。此中不明。今觀金剛蓮華是金剛界蓮華部心行法故（云云）問。論云於肉心中令觀日月輪。而何此中只說月輪不說日輪耶。答。一字佛頂瑜伽及愛染王瑜伽等竝約果地智德以日輪形觀本尊形。今約因果三昧進修以月輪形觀自心形。
　　問。第五自身成本尊者成何尊耶。答。各隨所尊成五部身（云云）問。若爾以諸菩薩爲本尊者可以自身成菩薩身。今發大菩提心五相成身之人何成菩薩耶。答。論云。若願成瑜伽中諸菩薩身者亦名發菩提心。何者爲次諸尊皆同大毘盧遮那佛身（文）故知成三十七尊身皆名成佛。問。若發菩提心即名佛心者亦名佛身佛口耶。答。若住佛位身等於口口等於心名三平等。故皆名爾。問。凡夫一念發菩提心皆名佛三平等耶。答。然何者未發心前尚名佛身。如蓮華三昧經云。歸命本覺心法身常住妙法心蓮臺本來莊嚴三身德三十七尊住心城遠離因果法然具普門塵數諸三昧無邊德海本圓滿還我頂禮心諸佛（文）若發心去位位之中皆名佛身。如智論云。發心菩提伏心菩提明心菩提出到菩提無上菩提此五種位成菩提中皆具三十七尊也。問。若爾此五位人皆可修此三摩地觀。何故前言此觀是從等覺入妙覺之行法耶。答。此五位人皆修此觀是眞言門菩薩進修行法。若約諸教行人迴入此教即有四人四時行之。何者此三摩地觀本是一切如來内證法樂現觀法門（一）故等覺菩薩進入妙覺時本修此法入佛内證（二）諸顯教中一切有緣得記之人入初住地成一分佛亦修此法入分内證（三）頓機凡夫直從凡地超入佛地亦修此觀超入内證（四）
　　問。何以知爾。答。心地觀經云。一切如來受法樂由此安住法界宮。後身菩薩證菩提因此觀行得成佛。一切有緣得記人無非由此法修成。一切凡夫入佛地由此觀門速成佛（取意文。可檢正文。）故知爾。
　　問。若指其人是誰等耶。答。金剛頂經一切如來大菩提心普賢大菩薩坐道場時一切如來集一切義成就菩薩（亦云薩囀羅他悉地。亦云悉達多）往詣現受用身告言。汝當云何證大菩提。不知一切如來眞實忍諸苦行等乃至五相成身流出三十七。是諸佛以内證法樂爲令諸菩薩亦受此法樂示現五相成佛。故具自他二受用義也。若守護國界主經釋迦菩薩經無量劫修菩薩行。至最後身六年苦行。坐道場時不能證無上菩提成毘盧遮那。時一切佛告言。汝當鼻端諦觀月輪中觀唵字。釋迦菩薩受教諦觀得成正覺。是後身菩薩也。若法華經龍女海中從文殊聞此經。得受記入初住。即往南方八相作佛之時必修此觀也。若十住斷結經菩薩獨覺之行佛。像法盡聞樹皮聲證無上道。顧視四方不見翼從。隱相祕形一如常人。此人亦可修此觀也。故今末世設修此觀即身成佛之人亦應隱形一如常人。非有緣人誰見其佛。
　　問。法華龍女海中聞經即身成佛不用此觀。何云必用此觀耶。答。有二理證。一心地觀經云。一切有緣得記人無不由此法修成。二菩提心論云。惟眞言法中即身成佛。故是說三摩地法。於諸教中闕而不書（文）故知龍女既是有緣得記即身成佛之人故。必用此觀南方八相作佛也。
　　問。伽耶山頂經有四種發心。一修發心。謂入初地。二行發心。謂次六地。三不退發心。謂八九地。四一生補處發心。謂第十地。又瑜伽菩薩地有十種發心。如彼四十六云。能證菩提略有十種。一住種性。二已趣入。三未淨意樂。四已淨意樂。五未成就。六已成就。七未隨決定。八已墮決定。九一生所繫。十住最後有。法相三論宗等皆依此文云龍女成佛是四發心中第四一生補處發心。十發心中是第九一生所繫發心也。而今何言凡夫龍女聞經即身成佛耶。又十住斷結經文是菩薩方便示現獨覺之行。而今何言凡夫直入佛地耶。答。占察經明四成佛。一信滿成佛。二解行成佛。三地上成佛。四究竟成佛。謂一十信滿心示現成佛。二三十心解行位中皆現成佛。三初地以上示現成佛。四妙覺示現成佛言示現者。内證三身外現八相。今龍女成佛天台判爲初住成佛。初住成佛即信滿成佛也。無量義經云。佛滅度後持是經者即於是身得無生忍。生死煩惱一時斷壞。是無生忍即天台判爲圓初住也。末代持經尚於即身入於初住。況於佛世豈無即身入初住者。
　　問。仁王經云。五千女人現身成佛者是佛世聞仁王經成佛也。胎經云魔梵釋女皆不捨身不受身悉於現身得成佛者是無佛世自觀成佛也。無量義經云持是經者即於是身得無生忍者是佛滅後持經成佛也。而何論云惟眞言法中即身成佛耶。若此等即身成佛人皆修此觀者。何故論云是說三摩地法於諸教中闕而不書耶。又皆修此觀成佛者彼經力等即成不用。答。所言眞言者。大日經義釋云。梵音云曼怛羅此云眞言。龍樹釋論謂之密號。實語如語不妄不異之語故名眞言故。凡說眞如法性教皆名眞言故。凡說法華等諸大乘皆名眞言祕密教也。唯法華等皆雖說此三摩地法而傳法菩薩闕而不書也。若於佛世聞經若於滅後持經心覺開解得成佛道。成佛道時内心觀法名三摩地。是名初住即身成佛。
　　問。何以得知說諸眞如法性皆名眞言祕密教耶。答。蘇悉地經疏云。有二種教。一顯示教。二祕密教。顯示教謂阿含深密等諸三乘教也。祕密教謂華嚴維摩般若法華涅槃等諸一乘教。祕密教亦有二種。一理祕密教。謂彼華嚴等一乘唯說世俗勝義圓融無二。不說三密行相故。二事理俱密教。謂大日金剛頂蘇悉地經等能說世俗勝義圓融不二。亦說三密行相故（取意。文）故知爾。問。若爾何故大日義釋極無自性心十緣生句攝華嚴般若不思議境界如實知自心名一切種智。攝佛性一乘如來祕藏耶。答。華嚴維摩般若中別教攝極無自性。此別教中說世俗勝義各別。其中圓教攝如實知自心。此圓教中說世俗勝義不二故不違也。
　　問。馬鳴起信論云。或說經無量劫修行成佛爲懈慢衆生故。或說超地得成正覺爲怯弱衆生故。而實菩薩必經三大阿僧祇劫然後成佛。無有超過之法。種性根等樂欲亦等。又入大乘論云。菩薩雖超無數小劫而不能超大劫阿僧祇。而何今云即身成佛耶。答。一切佛教成佛有五。毘曇論三藏教三祇百劫六度菩薩是小乘成佛也（一）若智度論般若教乾慧等十地三乘共行。無量劫行菩薩是三乘通教成佛也（二）此二菩薩唯出分段。不至變易。若瓔珞仁王五十二位三大僧祇亦七種僧祇亦二十一僧祇亦百千萬億僧祇菩薩是別教成佛（三）此一唯出分段同居士變易有餘土。不至變易外實報土。若華嚴四十二地。法華無量義等即身成佛菩薩是圓教成佛（四）是一出二死五住。若大日經十地此生滿足。尊勝瑜伽三瑜祇行一念超越。菩提心論若人求佛慧通達菩提心父母所生身速證大覺位菩薩是眞言門成佛（五）今起信論是五教中別教三大僧祇菩薩成佛。然龍樹智論云。或有菩薩初發心時即坐道場轉法輪度衆生。或有菩薩初發心時與薩婆若相應。或有菩薩初發心時遊戲神通。淨佛國土成就衆生。譬如乘神通去者。發心即到。若乘馬行。若乘羊行者久久則到。或有不到。大日義釋以彼神通乘行菩薩爲今眞言行菩薩。又龍樹菩提心論云。惟眞言法中即身成佛。龍樹本師馬鳴。師弟不可違逆。故知依所弘經各說一教之義。
　　問。抑言即身成佛者爲即於一生成佛。爲凡夫即身成佛。答。兩義俱得。即於一生成佛如前。又凡夫即身成佛者。如即身成佛義云。六大無礙常瑜伽（體）四種曼荼各不離（相）三密加持速疾現（用）重重帝網名即身（無礙。法佛歟）法然具足薩般若。法佛成佛。心數心王過剎塵（無數）各具五智無際智（輪圓）圓鏡力故實覺智（所由。此四句明成佛二字）問。
頌意云何。答。若覺凡夫身中六大（地水火風空識）即是法界體性即以凡夫六大直成諸佛六大故名即身成佛。彼義釋云。初六大者。大日經云。我覺（唵字義即識大）本不生（阿字義即地大）出過語言道（囀字義即水大）諸過得解脫（羅字義即火大）遠離於因果（吽字義即風大）知空等虛空（欠字義即空大）如是六大無礙相入常住不變故云無礙常瑜伽。瑜伽此云相應。相應者涉入義也。是擧法體。次四種曼荼各不離者大三法羯四曼荼羅不離一體。是擧法相。次三密加持速疾現者修三密行加持速現大日。是擧法用。次重重帝網名即身者諸尊三密與我三密圓融無礙。猶如帝網名即身也。是擧無礙。次言心數心王過剎塵者。心王者體性智。心數者多一識智。是擧無數。次各具五智無際智者心王數各具五智無有際限。是擧輪圓。次圓鏡力故實覺智者心鏡寂照不倒不謬。是擧所由。此後四句共明成佛。問。天台有云。一生心雖成佛本業報身必可捨也。有云。父母生身變成法性。一切色心皆是法性。更何取捨。此二義中。今同何義。答。今同後義。即身成佛非今正論故且止之（上來略釋三摩地竟）已上略釋別名竟。

菩提心義略問答抄卷第一
　　
　　一校了點校了
　　保安五年（歲次甲辰）三月十三日書寫了
　　願以書寫功必爲往生因金剛佛子順禪
胎藏金剛菩提心義略問答抄第二

　　　　　　　五大院抄
　　




　　第二卷中大段有四。一第二釋體性門爲二。一總釋體性。二別釋行願勝義三摩地三門體性。二第三辨一異門爲二。一總辨菩提與心一異。二別辨行願勝義三摩地三門行相與菩提心一異。三第四相狀門有二（此二本。文）一明行位相。二辨功用相。四第五行願門爲四。一因緣。二發人中辨十界五性草木發心義。三發心中辨三密釋名六祕密義。四立行有二。一大日宗立行中辨五供六供二十種供養名義。
　　問。第二識體性門云何。答。菩提心義云。二釋體性者如義府說（文）其義府者此方未聞。問。古德云。以阿字爲菩提心體此義用不。答。若以阿字爲菩提心四門體中第三門意。故雖義略於今其一。問。四門體何。答。一淺略釋。以厭求妄心爲菩提心體。二深祕釋。以自性淨心爲菩提心體。三祕中深祕釋。以大三法羯爲菩提心體。四祕祕中深祕釋。以眞如法性爲菩提心體。問。法相亦以四門釋體。一攝相歸性體。二性相別論體。三攝境從心體。四攝假從實體。與今四體同異云何。答。法相三乘通教四門明體。眞俗各體性相不融故尚未及別圓法體。況乎與今事理俱密四門體性同日而論。
　　問。以厭求妄心爲菩提心體意何。餘三亦然。答。第六意識分別善惡厭惡求善念念四運生滅不住。已念念欲念未念此心發菩提心。菩提心亦是念念不住。後念續生前念即滅。雖緣無上正眞菩提不當法體。體是虛妄故云厭求妄心爲菩提心體（一）第九淨心即是一切智智。一切智智即是菩提心。自求心心自證心。本有菩提心發即求本有菩提能證本有菩提。故云自性淨心爲菩提心體（二）大三法羯四曼荼羅各有大菩提心相貌。且如五大曼荼羅中地大金色方壇爲菩提心。又三昧耶曼荼羅五股金剛爲菩提心。法曼荼羅最初阿字及一切字阿字輪字爲菩提心。羯磨曼荼羅中東方阿閦東南普賢爲菩提心。是胎藏義。若金剛頂攝眞實經東方青色故金剛部青色爲菩提心。又略出經明淨月輪爲菩提心。又以惡字爲菩提心體。又以東方阿閦及四菩薩爲菩提心（三）一眞如中體具二義。一不變義。二隨緣義。隨緣義中亦有二種。一隨染緣。二隨淨緣。金錍論云。諸法即眞如。以不變故眞如即諸法。以隨緣故故淨法隨緣眞如心發。自求隨緣眞如菩提能證隨緣眞如菩提。故云眞如法性爲菩提心體（四具引誠證如上釋名中故。更具不明）已上略釋總體性竟。
　　問。以此四體明三菩提心體性云何。答。行願菩提心中萬行如筏菩提如岸。若如筏喩者法尚應捨。何況非法。故萬行是妄菩提是眞。是以妄心萬行爲行願也（一）一切萬行即是菩提。萬行皆以淨心爲體。緣此一體同修萬行。是以淨心萬行爲行願也（二）萬行法門各有四種曼荼羅相。且如檀波羅蜜菩薩肉色是大也。持印是三昧耶也。種子是法也。三密是羯磨也。一切諸尊亦皆如此（三）一切萬行皆是法性。如楞伽云。有二種法。一本住法。如本行路。二自證法。如行路人。人證彼法名爲法性。法住法位法證（四）勝義菩提心中觀一切法皆無自性無自性者如大日經極無自性心十緣生句。義釋云。十緣生句略有三種。一者謂心不沒於蘊欲對治實法。即空之幻是也。二者謂心不沒於法中欲對治境界攀緣。即心之幻是也。三者亦不沒於心實際中離有爲無爲界。即不思議之幻也（文）若說諸法即空如幻者是淺略釋（一）若說自心如幻者是深祕釋（二）若說心實際中離有爲無爲界出生四種曼荼羅不思議幻者是祕中深祕釋（三）若說法性法界即空即假即中者是祕祕中深祕釋（四）若三摩地中若修有相三摩地證無相三摩地是淺略釋（一）若衆生自心本含無量三摩地是深祕釋（二）若四種曼荼羅各有是三摩地是祕中深祕釋（三）若法如如智本有此三摩地是祕祕中深祕釋（四）
　　問。行願中云萬行法門各各有四種曼荼羅相者正出何文耶。答。大日經有聲聞緣覺菩薩諸佛四乘眞言印。蘇悉地法有四諦眞言印。最勝王經有十二因緣眞言印。最勝心明王經有六度四攝眞言印。金剛頂有數息觀眞言印。法鼓經有三十七品眞言印。大樂經有五陰眞言印。法華瑜伽有三空三昧眞言印。如是諸祕密教中多明四乘因行法門眞言印。又大日經有如來三十二相八十種好十號等眞言印。降魔轉法輪三念處六根等眞言。如是諸祕教中多明佛地果德法門眞言印。又大日義釋釋曼荼羅門標等中云。四面方相是四念處。四門是四靜慮。亦是四攝法門。標是四梵住。廂曲是四正勤。四維是四眞諦。金剛線是連持。三十七品作法門分齊（文）既有眞言印故皆有其本尊。已具三密祕具四曼。
　　問。眞言門行人以眞言印滿萬行耶。爲當必加事萬行而此眞言印萬行成就耶。答。義釋云。此教菩薩直以眞言爲門。自心發菩提即心具萬行。見心正等覺證心大涅槃。發起心方便嚴淨心佛國土。從因至果皆以無所住而住其心。以三密門自淨三業。即爲如來三密之加持。乃至能於此生。滿足地波羅蜜。不復經歷劫數備修諸對治行（文）既云不修諸行亦云眞言爲門心具萬行。故知直以三密行得滿萬行。不必加修事萬行也。
　　問。若爾何故五佛頂經云眞言印契何所成就。但由其人布施持戒忍辱精進禪定智慧此眞言印方得成就耶。答。且如布施若唯作布施印眞言不作布施觀行是何所成就。若具三密必成三種。故千手瑜伽十波羅蜜印眞言下各說成就三種布施乃至三種智。若不爾者金剛般若唯說布施彌勒無著天親功德施等皆說具六波若。謂持此經自滿六度既是補處菩薩等所說。若不信此說更信誰說乎。又菩提心論引大日經供養法云。若無勢力廣增益住法但觀菩提心。佛說此中具萬行成就自淨純淨法。此文與前義釋文合也。此亦本是文殊所說。若不信此亦信誰乎。
　　問。何名大三法羯四種曼荼羅耶。答。此有二文。若理趣釋約初心行者圖像法云。以五大意畫諸尊形是大曼荼羅。畫諸尊所持標幟是三昧耶曼荼羅。畫諸尊種子諸字是法曼荼羅。若鑄若造諸尊形像是羯磨曼荼羅。若即身成佛義約佛内證及行者行法云。大日經說。一切如來有三種祕密身。謂字印形像。字者法曼荼羅。印謂種種標幟。即三昧耶曼荼羅。形者相好具足身即大曼荼羅。此三種身各具威儀事業是名羯磨曼荼羅。是名四種曼荼羅。若依金剛頂說四種曼荼羅者。一大曼荼羅。謂一一佛菩薩相好身。又綵畫其形像。又以五相成本尊又名大智印。二三摩耶曼荼羅。即所持標幟刀釼輪寶金剛蓮等類是也。若畫其像。又又以手和合金剛縛發生成印是名三昧耶智印。三法曼荼羅即本尊種子眞言。若其種子各畫本位。又法身三摩地及一切契經文義等皆是。亦名法智印。四羯磨曼荼羅。即諸佛菩薩等種種威儀事業等若相等亦是。亦名羯磨智印。
　　問。大三法羯曼荼羅釋名云何。答。如彼義云梵云摩訶此云大。即是五大。五大色遍一切處故云大也。梵云三昧耶此云平等。即是五大遍有情非情而平等成故云平等。梵云達摩此云法即是諸尊種子字。有軌則軌持義故云法也。梵云羯磨此云事業威儀。即是隨事業威儀各別故云事業威儀（文）梵云曼荼羅古云壇。壇者坦也坦然而平也。是義偏不具足之。新云輪圓具足。古坦然之義在此義中。新亦云無比味無過上味。梵云枳攘母捺羅此云智印。智者簡擇決了義。印者決定不改義。私云。陀羅尼集經云。曼荼羅此云壇云壇者場也。大日義釋云輪圓周備（云云）又梵云枳攘那此云智。又云鉢羅枳若此云慧。勝天王經入般若門分別法義。入闍那門分別根性（云云）故彼義文更可斟酌。
　　問。菩提心論云。從凡入佛位者即此三摩地者能達諸佛自性悟諸佛法身。證法界體性成大毘盧遮那佛自性身受用身變化身等流身（文）以此四身相配四種曼荼羅云何。答。彼義云。此有三意。一法大羯三如次四身。二大三法羯如次四身。三三法大羯如次四身（文）今謂。此義未融。故四身中各具四曼。十住斷結經云。法性有二。一事法性。二實法性。故法如如如如智二種法性是自性身四曼也。金剛頂經三十七尊各十二神變一一各成種子字。三昧耶形如來身行願事業是二受用身四曼也。守護經釋迦觀唵字月輪成佛身事業是變化身四曼也。大日經三乘六道普門身各有種子三昧耶形身相事業是等流身四曼也。
　　問。以三種世間。攝此四曼云何。答。彼義云。世間出世間内外教法攝法曼荼羅。世間出世一切人攝大曼荼羅。世間出世所依器界攝三昧耶曼荼羅。世間出世一切事業攝羯磨曼荼羅（文）今謂。此義未融故。三種世間所有六大五大五大色等是大曼也。三種世間顯色形色是三昧耶曼也。三種世間文字言音是法曼也。三種世間事業威儀是羯磨曼也。一切凡夫三種世間四曼荼羅身是性得也。一切聖人三種世間四曼荼羅是修得也。
　　問。凡夫聖人四種曼荼羅同異云何。答。若約凡夫人修性少異。若約聖人以凡夫性得爲聖人修得故。金剛頂云。普賢成衆多月輪至一切衆生界令發大菩提心已。乃至文殊以劍斫一切如來右臂。即是斫在纏如來厭離菩提之心。然而衆生不知以己身爲如來法等。天台金錍論云。一佛成佛之時一切衆生無非此佛依正即此義也。故知未發心衆生界四種性得曼荼羅諸佛以爲自證修得四曼荼羅。
　　問。若爾佛以未發心者性得四種尚爲自證修得四種。若眞言行菩薩圖造四曼荼羅像貌成佛眞身耶否。答。法界萬法皆從大日如來出生故雖流轉亦雖還滅常是大日如來體性。故知未發心時性得四種常是大日修得四種。況乎已發心時所作四種亦是大日修得四種。故大日經大日告言。我一切本初號名世所依。說法無等比本寂無有上。又說如來發生偈云。能生隨類形諸法與法相諸佛與聲聞救世因緣覺勤勇菩薩衆。及仁尊亦然。衆生器世界次第而成立。生住等諸法常恒如是生（文）
　　問。凡夫六大是業報所感。微土顯形是惡業所作。五天文字是世間筆迹。九界三業是迷地威儀。而何今言皆從大日如來出世。答。大日如來常是法界體性故。法界中迷悟諸法大日爲體。故大圓覺經云。普賢汝當知一切諸衆生無始幻無明皆從諸如來圓覺心建立。又云。此圓覺性能同流轉。譬如動目能動湛水。又如定眼猶迴轉火。雲駃月運舟行岸移。問。若爾今始成大日尊亦成一切本初耶。答。菩提心論云。三世修行證有前後。及達悟已無去來今（文）故如所問。問。且如梵字五天文字梵王所作。又迦婁字迦婁瑟吒仙人所作。寶生經云。迦婁瑟吒仙人（云云）宿曜經云。香味仙人（云云）又蓮華書蒼頡所作。三論大乘四論玄義記云。是三兄弟如次所作（云云）若爾五天文字何爲諸尊種子。眞身若以梵字爲佛身者何亦不以迦婁蓮華文字爲佛身耶。答。大日經云。大日如來以一音聲四處流出遍滿法界無所不至者即四種阿字。義釋云。佛身爲四字而流出也（云云）又悉曇云。是梵字非佛天人所作。是自然道理所作（云云）供養法疏云。問。誰說阿字。答。深祕釋大日所說。祕中深祕釋阿字自說阿字。祕祕中深祕釋眞如理智自說阿字（云云）如說阿字諸字皆然。以佛他受用身迹降第四禪上智處城中。彼阿字等元傳梵天。劫初梵王以傳五天。世人不了本源多云梵王所製。本四十七字。隨事隨方派流弘大。今約本源觀爲佛身。又義釋云。以佛跡降五天以彼梵字而爲眞言。若論實義一切六趣言音文字無非眞言（取意文。可檢正文）故知迦婁蒼頡文字豈非佛身。因果經云。太子答師南閻浮提有梵書迦婁書蓮華書如是六十種書（云云）今謂。皆爲種子何非佛身。問。若文字實佛身何不說法耶。答。達摩鞠多金粟王塔感金色文字現空授供養法。故今梵字不說法者是人無機。非字不佛（已上略釋別體竟）問。第三辨一異云何。答。總辨菩提與心一異具如體性門說。四種體性。（一）淺略釋。發起妄心求菩提故名菩提心。菩提心義云。若依修進起行願門即發起妄心求菩提。故名菩提心。具引起信論文。如彼中也。此得此門意也。此中菩提是眞心是妄。故菩提與心異也。若深祕釋衆生淨心是菩提。心自求心心自證心。大日經云。心自尋求菩提。具如前引。此中心即菩提故菩提與心一也（二）若祕密中深祕釋四種曼荼羅若色若心即是菩提。若標若眞皆是法身。具二如前釋。此中心即菩提故菩提與心一也（三）若祕祕中深祕釋眞如爲心亦爲菩提。菩提心義云。心與菩提性無有二。此就理體無差別門故。華嚴云。如心佛亦爾。如佛衆生然。心佛及衆生是三無差別。虛空藏經第四云。世尊常演說法無盡有情及虛空菩提心佛法（文）者是此門意。此中心與菩提性無二故菩提與心一也（四）已上總釋一異竟。
　　問。行願菩提心辨一異云何。答。亦如體性四門辨之。若淺略釋萬行之心是妄。菩提之性是眞。故菩提與行願心異也（一）若深祕釋萬行之心即是淨心。淨心即是菩提（二）若祕中深祕釋萬行四曼若色若心即是菩提。菩提即是四曼色心（三）若祕祕中深祕釋萬行之心皆是法性。菩提之性亦是法性（四）依此三門菩提與心行願一也。
　　問。勝義菩提心辨一異云何。答。亦如體性四門辨之。若淺略釋凡夫外道二乘菩薩一切諸法皆無自性。如筏喩者法尚應捨。何況非法。觀無性心猶如筏喩。萬德菩提亦如彼岸。故觀勝義無性心與菩提異（一）若深祕釋普賢觀經云我心自空罪福無主。大圓覺經云。一切如來妙圓覺心本無菩提及與涅槃。亦無成佛及不成佛。大日經云。心與虛空菩提此三無別。故觀勝義無性之心即是菩提（二）若祕中深祕釋。大般若云。地水火風空識皆空無生（是大無生）金剛頂云。由具福智故自心如月輪。無體亦無事是故說非月（是三昧耶無性）如說月輪。一切亦然。大般若云。一切陀羅尼門皆空無性（是法無性）大圓覺經云。生死與涅槃凡夫及諸佛同爲空華相（是羯磨無性）觀此四曼勝義無性之心即是菩提（三）若祕祕中深祕釋。法華經云。如來如實知見三界之相無有生死。若退若出亦無在世及滅度者。心地觀經云。此無垢性體本不生（云云）觀此勝義無生之心即是菩提（四。依此三門菩提與勝義心一也）
　　問。三摩地菩提心辨一異云何。答。亦如體性四門辨之。有相菩提心月輪之觀是妄心。無相菩提心月輪之體是菩提（一）衆生自心月輪即是無相菩提月輪（二）四曼色心諸三摩地即是菩提（三）法如如如如智三摩地即是菩提（四）（菩提與心一異准知）已上別辨一異竟。
　　問。第四明相狀云何。答。菩提心義云。相狀有二。一明行位相。二辨功用相。問。先行位相云何。答。菩提心義引用長耳三藏習種性三種發心。起信論三種發心。仁王經習種性文。是准天台別圓兩教行位。今探一切經論有五種行也。問。即何。答。一若阿含中彌勒得記。毘曇婆沙迦旃延子等所明三祇百劫六度四階菩薩。只明劫行不明地位。天台判爲小乘菩薩。龍樹對衍破之。
　　二般若智論所明三乘共行菩薩明乾慧等十地。天台判爲通教菩薩。諸經論中約此雖明五十一位。天台判爲名別義通行位。法相唯識論等束爲五位。
　　三般若明次第行次第證菩薩并瓔珞仁王明五十二位。天台判爲別教菩薩行位。
　　四華嚴四十二地位般若四十二字門。起信論五十二位。天台判爲圓教菩薩行位。
　　五大日經明位有五誠文。一具緣品約眞言門菩薩一生超四教地明度三劫十地。初說解唯蘊無我及拔十二因緣。是度藏通二乘地。次說離違順八心業煩惱網超越一劫瑜祇行。是度藏通菩薩地。故義釋以阿含成實及三獸度河喩三乘同以無言說道得諸法實相皆攝此中。又云。以三乘上中下出世間心合論第一僧祇。次說發無緣乘心法無我性觀察蘊阿賴耶知自性如十喩覺自心本不生超越二劫瑜祇行。是度別圓菩薩地。故義釋以楞伽深密等八識三性三無性。勝鬘寶性佛性緣因生壞等義。觀阿陀那三界唯心心外無法義。心王自在淨菩提心義。諸一闡提及三乘入正位者同入此乘義。遮立誹謗大乘及趣小乘寂滅義。世尊示現八相成覺義皆攝此中。又云。前二劫中須菩提等承佛威神說人法二空。於此祕密一乘還生驚疑。又云。離塵沙上煩惱名第二劫。次說眞言門菩薩諸菩薩無量無數百千俱胝那庾多劫積集無量功德智慧方便皆悉成就。所謂空性離於境界無相。無邊佛法依此相續生。離有爲無爲界離眼耳鼻舌身意極無自性生。如是初心佛說成佛因。故於業煩惱解脫而業煩惱總具依。是度圓教初住及入眞言門淨菩提心門。故義釋云。復離第三重極細妄執過第三劫入信解地。又義釋以舍利弗等不能測量義。釋迦淨土不毀壽量長遠。本地之身與上行等諸菩薩共會一處補處不識一人義。此教菩薩直以眞言爲乘超入淨菩提心門得達五百由旬義皆攝此中。次信解行地觀察三心是今眞言門菩薩地位（云云）義釋亦云。前二劫中對治心外之垢未開心中祕密不思議事。從此以後方乃說之。極無自性心望前二劫如蓮華盛敷。望後二心是果復成種。故云成佛因。佛說者以十方三世佛爲證。以此一大事因緣爲衆生開淨知見。其道玄同也。行者解脫業煩惱時即知業無非佛事。本自無縛今何有脫。如良醫變毒爲藥（云云）
　　二具緣品說五種三昧道。人天三昧道。聲聞三昧道緣覺三昧道。八地菩薩三昧道。一生補處三昧道。義釋云。此中所說八地菩薩及一生補處是約教道說耳。是爲引入藏通五乘通教菩薩令入眞言門（云云）三祕密法品及義釋說。無上悉地以前略有五種悉地。一住信。謂隨分淨諸根信如來祕藏。是地前信行人。二入地。謂入初歡喜地。准聲聞法如見諦人。三五通。謂度世間五通仙人之地。第四二乘。謂度二乘境界到第八地。五成佛。從第九地修菩提行進成如來位也。然諸經論師大略皆作如是說。若祕密藏中義復有異。初歡喜地自有十心。從初心至第四心度五通。從第五至第八度二乘。從第九至第十心名成佛。一一地中亦有十心。凡有百心。初地十心滿即能分身百佛土等。如華嚴說。但百心成佛是寶炬陀羅尼經所說。此經未度東國（云云）是約名別義通明眞言門菩薩地（云云）
　　四信心品云十地此生滿足。具緣品等及義釋云眞言門菩薩入初地坐百葉臺百佛世界作佛利生。是約別教地位明眞言門菩薩之地（云云）
　　五具緣品義釋云。今此菩薩律儀雖復最初發心乃至四十二地階次不同。然一時普遍法界發起無作善根則與如來更無增減之異。復次初發心時一切功德即與如來等。從此以後經無量阿僧祇劫於一念中恒殊進轉深廣不可思議。以此義故名爲祕密藏中無作功德也（文）又釋奢字門中云。若諸法本性寂者於四十二地中何者非是如來地。何者非是凡夫地（文）是眞言門明四十二位爲菩薩地（云云）若金剛頂有二誠文。一仁王儀軌及良賁仁王疏云。三藏所持金剛頂瑜伽經明四種地。一勝解行地。謂三十心也。二普賢地。謂十地也。三大普賢地。謂等覺也。四普照曜地。謂妙覺也（取意文。可檢正文）二金剛頂疏云。出生義云。能仁如來栖迹覩卒降神中天三車誘引化城引接。大機已熟堪受大法。入不空王三昧耶召進諸賢聖。刊地位之階漸立等妙之頓旨（取意文。可檢正文）
　　問。此一切經五種地位各明發菩提心云何。答。若約釋尊外迹明五種發菩提心者若釋迦菩薩昔逢釋迦文佛發菩提心是現三藏菩薩發菩提心也。若作陶師見佛光明發菩提心是現通教菩薩發心也。若作寶蓋長者千子見父成佛發菩提心是現別教菩薩發心也。若大威光童子發菩提心不可說劫成毘盧遮那佛是現圓教菩薩發心也。若大日如來爲一切法界本初出生一切諸佛菩薩有情器界生住等法是現眞言菩薩發心也（云云）若約五種地位分齊明發心者。若三祇百劫三藏菩薩婆沙說因中不斷惑至樹王下三十四心斷惑成佛。俱舍說因中斷無所有處以下八地惑至樹王下三十四心斷非想惑成佛。而中間無發心成佛之文（一）
　　若乾慧等十地菩薩惑。乾慧見思已盡。二地以去名神通遊戲。六地成佛。或至第十地一念相應慧斷煩惱成佛。或以五十一地名名此十地。初乾慧爲十信。性地爲三十心。八人見地爲歡喜地。薄地爲二三地。離欲地爲四五地。已辨地爲六七地。獨覺菩薩佛地爲八九十地。此名別義通。五十一位發心成佛有二文。說一。瑜伽四十六菩薩地云能證菩提。略有十種。一住種性。二已趣入。三未淨意樂。四已淨意樂。五未成就。六已成就。七未墮決定。八已墮決定。九一生所繫。十住最後有二。伽耶山頂經云。發心有四。一證發心。謂入初地。二行發心。謂次六地。三不退發心。謂八九地。四一生補處發心。謂第十地。文殊問經云。說此四中。初遇聲聞。次遇獨覺。次遇不定地。後安住定地。此二經論法相所用。是通教菩薩發心成佛之相。
　　若地持經論亦有十種發心成佛亦如瑜伽所說（二）菩提心義云。長耳三藏云。初習種性發心有三。一假想發。二輕想發。三信想發。初假想發者。由三種力假起求菩提想漸次修習譬如輕毛。名輕想發。發後證淨得入十住名信想發。是別教菩薩發心成佛之相（三）菩提心義云。起信論云。發心有三種。一者信成就發心。經一萬劫信心成就故得入十住。此同前信想發心也。本業經云。信想菩薩於十千劫入十信心入初住位即發心住也。仁王云。習種性已超二乘一切善地。起信又云。菩薩發是心故得小分見於法身能現八種利益。二解行發心第一阿僧祇劫於眞如法中解行現前。三證發心從淨心地乃至菩薩究竟地（云云）占察經有四成佛。一信滿成佛。二解行成佛。三地上成佛。四究竟成佛（云云）又華嚴云。初發心時便成正覺。所有慧身不由他悟。得如來一身一切身湛然應一切。天台云。四十二位中一一示現發菩提心八相作佛。又引大品云。或有菩薩初發心時與薩波若相應。或有菩薩初發心時遊戲神通淨佛國土成就衆生。或有菩薩初發心時即坐道場轉法輪度衆生。此三如次爲通別圓菩薩發心。謂三教中各指初發心住。此中第三是圓教菩薩發心成佛之相（四）
　　金剛頂說。一切義成就菩薩坐道場五相成身中有發菩提心。即從自心流出三十七尊。三十七尊各有十二神變。第十二中發菩提心證普賢行等八相成道（云云）此菩提心四人同修。一諸佛内證法樂所觀。二後身菩薩道場所觀。三初住以上分證所觀。四凡夫即身成佛所觀（云云）大日經說。三劫十地初歡喜地始入淨菩提心（一）五種三昧道各開心實相發菩提心一生成佛（二）五種悉地百心成佛各發菩提心（三）初歡喜地發心成佛（四）初住以上發菩提心成如來地（五）是眞言門菩薩發心成佛之相。
　　問。三種菩提心於此五種地位中幾地位人而發之耶。答。若行願勝義菩提心五乘菩薩皆同發之。唯有淺深之異。若三摩地菩提心聲聞神通乘如來神通乘二菩薩唯能發之。前三菩薩不用。故菩提心論言。說三摩地法。於諸教中闕而不書。
　　問。天台四教各有四門。有門。空門。亦空亦有門。非空非有門。今勝義菩提心觀一切法無性。何以有門菩薩發之。又通別圓三教菩薩皆最後身皆受法王識位灌頂用此三摩地觀。故心地觀經云。後身菩薩證大覺由此觀行成佛道。何今唯云別圓菩薩發之。答。天台云。四教菩薩各入一門遍學四門。四門各觀一切諸法。故亦觀無自性。又後三教後身菩薩雖受灌頂。而通別菩薩不知此觀。未了自心本際故也。故心地觀經依圓及眞言菩薩而說。
　　問。五種菩薩各於何位隨分發此三種菩提心耶。答。五種菩薩各於最初先發行願菩提心。次發勝義菩提心也。但藏通菩薩同於界内六界雖發行願心而有掘度巧度之異。別圓菩薩同於界内界外十界雖發行願之心。而別菩薩未出變易亦次第行。其圓菩薩遠出二死亦圓融行。眞言門菩薩遠出二死深入佛界。於衆生界於佛内證廣修行願（云云）五種菩薩各於行願心後發勝義心。圓教菩薩初住以上發三摩地心。眞言門人從凡夫地發三摩地心。然通別初地以上圓教初住以上各得三身。法身一分遍滿法界。報身坐蓮華藏百葉臺上。應身百佛世界示現八相。從此以上位位增加。今以經論所說發心對三種發心者。伽耶山頂十地四位發心是約利他發行願心。應身示現八相成佛（一）長耳三藏習種性前十信位中三種發心是約自行發行願勝義二心發趣菩提（二）起信論入住以上三種發心是約自行化他發二種心。内修勝進外示八相。初信成就發心文云。略說有三種。一者直心正念眞如法故（文）是勝義心。二者深樂集一切善行故。三者大悲心欲拔一切衆生苦故（文）是行願心。二解行發心文云。眞如法中解行現前所修離相（文）是勝義心（以上三十心）三證發心文云。發心相者有三種心微細之相。一者眞心無分別故（文）是勝義心。二者方便心自然遍利衆生故（文）是行願心。三者柔識心微細起滅故（文）是勝義心（以上十地）占察華嚴天台四十二位中地地發心内加華臺外現八相亦具勝義行願二心。唯三摩地菩提心初住以上實雖修此闕而不書。金剛頂五相成身是約自受他受二身發三摩地菩提心。三十七尊各八相成道發菩提心。是行願心。心地觀經云一内證所觀。是妙覺地常發三摩地心。二後身所觀。是等覺位發三摩地心。三得記所觀。是初住位發三摩地心。四凡夫所觀。是未人位者發三摩地心。大日經說。淨菩提心皆是三摩地法（云云）上來略釋行位竟。
　　問。二辨功用相云何。答。菩提心論菩提心義多引諸經論文明菩提心功能。若不約教相辨不同者何知今教菩提心功能高廣。故亦約一切教中五種菩薩各辨功用。問。其不同云何。答。若阿含婆娑等亦廣明菩提心功用（一）若深密瑜伽等亦廣明菩提心用（二）若菩提心義。維摩經云。欲得佛身斷一切衆生病者當發阿耨菩提心。又云。發阿耨菩提心者即是出家。即是具足也。
　　華嚴第七十八云。菩提心者由如種子。能生一切諸佛法故（一）由如良田。能長衆生白淨法故（二）由如大地。能持一切諸世間故（三）由如淨水。能洗一切煩惱垢故（四）由如大風。普於世間無所礙故（五）由如盛火。能燒一切諸見薪故（六）由如淨日。普照一切諸世間故（七）由如盛月。諸白淨法悉圓滿故（八）由如明燈。能放種種淨光明故（九）由如淨日。普見一切安厄處故（十）由如大道。普令得入大智城故（十一）由如正濟。令其得離諸邪法等故（十二）若有發菩提心者則已出生無量功德普能攝取一切智道（十三）譬如有人得無畏藥離五恐怖火不能燒毒不能中刀不能傷水不能漂煙不能薰。菩薩得一切智菩提心藥貪火不燒嗔毒不中惑刀不傷有流不漂諸覺觀煙不能薰害（十四）譬如有人得解脫藥終無橫難。菩薩得菩提心解脫智藥永離一切生死橫難（十五）譬如有人持摩訶應伽藥毒蛇聞氣即皆遠去。菩薩持菩提心大應伽藥一切煩惱諸惡毒蛇聞其氣者悉皆散滅（十六）。此三菩提心功用如次藏通別三菩提。最初發行願菩提心功用（云云）
　　天台止觀云。譬如金剛從金性生。佛菩提心從大悲起（一）是諸行中先。如服阿沙羅藥先用淨水（二）諸行中最。如諸根中命根爲最（三）佛正法正行中此心爲最。如太子生具王儀相大臣恭敬有大名聲。如迦陵頻伽鳥卵中鳴聲已勝諸鳥（四）此菩提心有大勢力如師子筋絃。如師子吼。如金剛楗。如那羅延箭（五）具足衆生寶能除貧苦如如意珠（六）雖少懈怠少失威儀猶勝二乘功德。擧要言之此心即具一切菩提功德能成三世無上正覺。
　　寶梁經云。比丘不修比丘法大千無唾處。況受人供養。六十比丘悲泣白佛。我等乍死不能受人供養。佛言。汝起慚愧心。善哉善哉。一比丘白佛。何等比丘能受供養。佛言。若在比丘數修僧業得僧利者是人能受供養。四果向是僧數。三十七品是僧業。四果是僧利。比丘重白。若發大乘心者復云何。佛言。若發大乘心求一切智不墮數不修業不得利能受供養。比丘驚白問云。何是人能受供養。佛言。是人受衣用敷大地受揣食。若須彌山亦能畢報施主之恩。當知小乘極果不及大乘之初心（文）是圓菩薩最初發行願菩提心功用（云云）
　　菩提心義云。毘盧遮那疏云。發菩提心者謂生決定誓願一向志求一切智智畢當普度法界衆生。此心由如幢旗。是衆行導首。如種子是萬德根本。若不發此心亦如來不託歌羅。即大悲藏何所養育（文）是眞言門最初發行願菩提心功用（云云）
　　菩提心論云。十方諸佛以勝義行願爲戒。只具此心者能轉法輪自他具利。如華嚴經云。悲先惠爲主。方便共相應。信解清淨心。如來無量力。無礙智現前。自悟不由他。具足同如來。發此最勝心。佛子始發生如是妙寶心。則超凡夫位。入佛所行處。生在如來家。種族無瑕玷。與佛共平等。決成無上覺。纔生如是心即得入初地。心樂不可動。譬如大山王。又云。從初地乃至十地於地地中皆大悲爲主（文）是眞言門借別十地明行願功（云云）
　　又云。如無量壽觀經。佛心者大慧悲是。又涅槃經云。南無純陀身雖人身心同佛心（文）是借圓教凡夫最初發心明行願功（云云）
　　又涅槃云。憐愍世間大醫王身及智慧俱寂靜無我法中有眞我是故敬禮無上尊發心畢竟二無別。如是二心先心難。自未得度先度他。是故我禮初發心初發已爲人天師勝出聲聞及緣覺如是發心超三界。是故得名最無上（文）是借圓教初住明行願功（云云）止觀亦云。又如如來藏經說若人父爲緣覺而害。盜三寶物母爲羅漢而行不實事謗佛。兩舌間賢聖。惡口罵聖人壞亂求法者。五逆初業之嗔。奪持戒人物之貪。邊見之癡。是爲十惡惡者若能知如來說因緣法無我人衆生壽命無生無滅無染無著本性清淨又於一切法知本性清淨解知信入者我不說是人趣向地獄及諸惡道果何以故法無積聚。法無集惱。一切法不生不住因緣和合而得生起起已還滅。若心生已滅一切結使。亦生已滅。如是解無犯處。若有犯有住無有是處。如百年闇室若燃燈時闇不可言。我是室主。住此久而不肯去。燈若生闇即滅其義亦如是此經具指前四菩提心。若知如來說因緣法即指初菩提心若無生無滅指第二菩提心若本性清淨指第三菩提心。若於一切法知本性清淨指第四菩提心。初菩提心已能除重重十惡。況第二第三四菩提心耶。行者聞此勝妙功德當自慶幸。如闇處伊蘭得光明旃檀（文）是四教初心勝義菩提心功用（云云）
　　菩提心論勝義菩提心文云。當知一切法空。已悟法本無生心體自如不見身心住於寂滅平等究竟眞實之智令無退失。妄心若起知而勿隨。妄若息時心源空寂。萬德斯備妙用無窮（文）是眞言門初心勝義菩提心功用（云云）
　　大日經無相菩提心文云。此菩薩菩提心門名初法明道。菩薩住此修學不久勤苦便得除一切蓋障三昧。若得此者則與諸佛同等住。當發五神通獲無量語言音陀羅尼知衆生心行諸佛護持雖處生死而無染著爲法界衆生不辭勞倦成就住無爲戒離邪見通達正見住此除一切蓋障菩薩信解力故不久勤修滿足一切佛法。以要言之是善男子善女人無量功德皆得成就（文）是眞言門初住勝義菩提心功用。
　　義釋云。蓋障有五。煩惱障。業障。報障。生障。法障。具如彼釋（云云）義釋此中廣出現身成佛文。云非但現前而已。若欲即生同於大覺亦可致也（云云）故即身成佛義正可在此中。然以上傍論略說故且不出。
　　菩提心論云。夫會阿字者皆是決定觀之。當觀圓明淨識。若纔見者則各見眞勝義諦。若常見者則入初地。若轉漸增長則廓周法界量等虛空。卷舒自在當具一切智。文云。然此五相具備方成本尊身也。其圓明則普賢身也。亦是普賢心也。與十方諸佛同之。亦乃三世修行證有前後及達悟已無去來今。凡人心如合蓮華佛心如滿月此觀若成十方國土若淨若穢六道含識三乘行位及三世國土成壞衆生業差別菩薩因地行相三世諸佛悉於中現。證本尊身滿足普賢一切行願故大毘盧遮那經云。如是眞實心故佛所宣說。又云。故大毘盧遮那經云。悉地從心生。如金剛頂瑜伽經說。一切義成就菩薩初坐金剛座取證無上道遂蒙諸佛授此心地然能證果者是成就本尊之身凡今之人若心決定如教修行不起于座三摩地現前者應是成就本尊之身。故大毘盧遮那經供養次第法云若無勢力廣增益住法但觀菩提心佛說此中具萬行滿足白淨純淨法菩提心能包藏一切諸佛功德法故若修證出現則爲一切導師若歸本則是密嚴國土不起于座能成一切佛事讃菩提心曰。若人求佛慧通達菩提心父母所生身速證大覺位（文）是眞言門初心凡夫初住菩薩後身菩薩佛地内證三摩地菩提心功用（云云）
　　此文云密嚴者是妙覺實報淨土。故密嚴經云。密嚴佛土是大智慧是大寂靜（云云）大日義釋悉地宮中云。上品悉地密嚴佛土。中品悉地十方淨土。下品悉地諸天修羅宮（云云）彼文密嚴同今密嚴。彼文十方淨嚴是他受用土。有方分故。諸天修羅宮得長壽住利生是下品悉地（云云）
　　菩提心論云。惟眞言法中即身成佛故是說三摩地法。於諸教中闕而不書。故即身成佛義正可在此中。但以上傍論略說故此中且不出之。已上略釋三種菩提心功用竟。
　　問。第五明行願云何。答。約此有四一因緣。二發人。三發心四立行。
　　問。第一有幾因緣發菩提心耶。答。必有三緣發菩提心如起信論雖有衆生内因必緣諸佛同體慈悲發心成佛以眞如有熏習因故起妄心厭苦求眞此則爲三一眞如熏習因緣二諸佛慈悲因緣三衆生佛性因緣。問。若爾衆生發菩提心自能發心從他發心。答。止觀云。自他共離皆悉不可。唯是感應和合發心耳（文）故知内外因緣和合發心問。内外因緣云何。答。内有三緣即如上說外有多緣經論不同。且止觀四教各出十種因緣。如彼文云。諸經明種種發菩提心。或言推種種理發菩提心。或覩佛種種相發菩提心。或覩種種神通或聞種種法。或遊種種土。或覩種種衆。或見種種行。或見種種法。或見種種過。或見他受種種苦而發菩提心。略擧十種爲首廣說（云云）法相宗云。法印經有七發菩提心。菩提心論有十菩提心。菩薩地有四緣十種發心（云云）今謂。菩薩地四緣彼三十五云。當知菩薩最初發心由四種緣謂。若見諸佛及諸菩薩有不思議希有神變發菩提心。是名第一。或聞微妙正法藏教發菩提心。是名第二。或見菩薩藏法將滅發菩提心。是名第三。或見衆生煩惱亂發菩提心是名第四（文）是通教義也（一）菩提心義云。長耳三藏云。初假想發者由三種力。一支力。謂善知識。二行力。謂受律儀。三法力。通別二因。通謂如來藏内熏之性。別謂信等五根（文）又云。發菩提心經云。若菩薩親近善知識供養諸佛。修集善根志求勝法。心常柔和遭苦能忍。慈悲淳厚深心平等。信樂大乘求佛智慧。若人能具如是十法乃能發於無上菩提之心。復有四緣能發菩提心。一者思惟諸佛。二者觀身過患。三者慈愍衆生。四者求最勝果。乃至一一廣釋如彼（云云）是別教義也（二）
　　問。菩提心經四緣意何。答。彼云。一思惟諸佛者。三世諸佛初悅發心具煩惱性。亦如我今發大明慧於無明殼建立勝心。積集苦行度生死海。捨身命財求一切智今皆成就。若此菩提是可得法。我亦應得故發菩提心。二觀身過患者。自觀我九孔常流臭不淨生厭離故。又觀五陰四大俱能興造無量惡業具貪嗔癡無量煩惱如泡如沫念念無常求離捨故發菩提心。三慈愍衆生者。見諸衆生無明所縛衆苦所纏集不善業受劇苦。捨離正法信受邪見沒煩惱河不求解脫轉造衆惡。愍念彼故發菩提心。四求最勝果者。見諸如來相好莊嚴有戒定慧知見清淨十力無畏慈悲三念具一切智憐愍衆生常住法身清淨無染謂修習故發菩提心（文）問。如此諸緣三種菩提心中何菩提心緣耶。答。諸經多明行願心緣。唯止觀中推種種理具四教理四教理中各有四門。四門中有空入者即推無自性理等是勝義心緣也。三摩地心因緣於諸教中闕而不書。
　　問。第二發人云何。答。菩提心論云。大阿闍梨云。若有上根智之人不樂外道二乘法有大度量勇銳無惑者宜修佛乘。又。云諸佛菩薩昔在因地發是心已。勝義行願三摩地爲戒。乃至成佛無時暫忘（文）此金剛頂眞言門行上根上智之人發三菩提心。大日義釋云眞言門菩薩直以眞言爲門自心發菩提心等。是大日經神通乘行菩薩發三菩提心。問。前明一切經中五種菩薩其中幾是今發三菩提心之人。答。前三菩薩唯發行願勝義二心不知三摩地心。圓人凡夫以上眞言凡夫以上皆發行願勝義二心之人。若圓教初住以上眞言凡夫以上皆發三摩地心。若引一切五乘入眞言門之時一切凡夫外道六道衆生藏通三乘別教菩薩皆入眞言門時同發三菩提心一。生成佛。故義釋云。五種三昧皆開心實相門一生成佛也。
　　問。涅槃經云。下智觀故得聲聞菩提中智觀故得緣覺菩提。上智觀故得菩薩菩提。上上智觀故得佛菩提（取意文）天台以爲四教證文。下中智觀二乘。既非上根上智。何入眞言門。上智觀即菩提心論上根上智。應是天台別教菩薩。上上智觀圓教菩薩應勝眞言菩薩。又引入五乘入眞言門者。何故菩提心論勝義心中云。凡夫外道二乘十地菩薩皆智性劣。誠可厭棄。答。涅槃經四乘根性約四教中以明四種。望今眞言前三爲下圓人爲中眞言爲上。故不違也。又凡夫外道三乘未入眞言久久得道不達心源。故眞言人厭棄不修。若入眞言開心實相一生成佛。故眞言人自在皆修。第三重曼荼羅中五乘三密行法皆是眞言門人所行。
　　問。前說五乘因果三種世間四相諸法皆從毘盧本初出生。若爾何故更有未入眞言久久得道誠可厭棄之時。答。皆從毘盧本初出生。自有二義。一約理體。理體即是毘盧身土。如天台金錍論云。阿鼻依正全處極聖之自心。毘盧身土不逾凡下之一念。注云。如被縛者心遊天際（云云）若約此門眞如隨緣變成萬法。萬法情執難還本源。今眞言者已知本源故厭流轉。二約垂迹。垂迹即是毘盧普門示現。如大日義釋云一切智智平等心地圖畫四重曼荼羅身。亦令衆生平等心地圖畫四重曼荼羅身。若有衆生樂五通智佛現瞿曇仙身爲說其法。衆生受法修行不久即轉方便成毘盧身。又現五種三昧道形於十方法界說五乘三昧。釋迦一代所說五乘即彼法界所說之一分也。五乘不了此法本源隨性樂果不達本意。人天外道不出生死。二乘菩薩久久得果或有成佛或不成者。今眞言人知教本意雖修五乘一生成佛故彼顯教行者五法誠可厭棄。
　　問。貪嗔癡慢感四惡趣（一）屬愛凡夫修戒生人修善生天（二）屬見外道破八地惑非想爲眞。九十五道妄執不同（三）天魔眷屬破滅佛法。闡提行惡暫時成佛畢竟不成（四）二乘沈空。不定成佛。定性。不成（五）藏通菩薩但盡分段不知變易。別教菩薩雖斷變易未出變易（六）此等法教何名毘盧普門所說。答。以四趣普門身權行惡逆現入四趣引同類者斷惡成佛且如婆藪入地獄引地獄人聞方等經提婆達多現作三逆墮在地獄佛使阿難問之答云地獄安樂如第三禪樂。出報恩經。入大乘論云。提婆本是大賓迦羅菩薩。又此達多五百劫中現菩薩行顯佛威徳故現惡逆。出十法經。此等惡逆爲門通達佛道。其三昧耶名爲滅惡趣王如來。三密法門一以人天普門身權修戒善。現生人天引同類者出世成佛。且如佛世天人引諸眷屬聞大小乘。此等戒善爲門通達佛道。其三昧耶首陀會天名爲毘盧遮那三密法門。南閻浮提名爲釋迦牟尼三密法門（二）
　　以外道天魔普門身權破佛法顯對佛力引同類者捨邪成佛。且如甥舍利弗舅長爪等諸大外道阿含得道。亦如天魔及諸眷屬大集得記誓持佛法。其三昧耶即是一切忿怒明王。破諸外道天魔法門。又理趣釋云。調伏難調釋迦牟尼如來者。於閻浮提五濁末法爲調伏九十五種異類外道現八相成道皆得受化致於佛道。於須彌頂三十三天金剛寶峯樓閣中毘盧遮那轉法輪有四種。金剛輪。寶輪法輪。羯磨輪其四輪皆攝在二輪。謂正法輪。教令輪。即彼毘盧遮那於閻浮提化於成佛度諸外道。即於須彌頂示現威猛忿怒形降伏魔醯首羅等。又云。金剛降三世三摩地調伏他化自在魔王受化引入佛道。寶部中寶金剛忿怒三摩地調伏摩醯首羅受化入於佛道。蓮華部中馬頭觀自在三摩地調伏梵天受化入於佛道。羯磨部中羯磨三磨地調伏那羅延受化令入佛道。慈氏菩薩内入慈定深矜愍難調諸天外示威猛令得受化引入菩提（文）又大日義釋云。毘盧遮那始成正覺大集會。不動金剛降伏魔醯首羅及妃乃至於死。灰欲世界授記作佛（取意文）又釋降三世中云。降伏三界三毒三有上從色頂下至下地一一天處皆悉降伏。又降三世令降三毒。不動明王令菩提心堅固不動（取意文）十八會指歸云。降三世降伏大自在天。乃至於死。於悶絕中授記作佛。過下方六十二億恒沙世界。世界名灰莊嚴。佛名欲自在王如來。又請觀音經有六字章句陀羅尼。天台引雜呪集六觀世音以爲六字章句破六道三障（三）
　　善星比丘是佛之子。譬如二人各行東西不可復逢。善星實是一闡提者。豈得作釋尊之子乎。不思議經云。他方諸佛菩薩爲助釋尊之化現聲聞形皆來坐會。其名曰阿若憍陳如舍利弗提婆達多等（云云）天台云。不思議經云。五百聲聞皆是他方極位菩薩（云云）又云。萬二千聲聞本是萬二千菩薩（云云）法華論云。決定增上慢退菩提應化四種聲聞（云云）攝大乘論云。舍利弗有三種。一應化。二菩薩。三實行（云云）天台云。權者引實（云云）又涅槃經云。文殊昔無量返依緣覺乘而般涅槃（云云）然藏教說忍位已前二乘迴心忍位以上更不迴心。攝大乘云。忍位以前名未定根性。忍位以上名已定根性。般若經云。若入正性離生位者不能發菩提心。以與生死生限隔故。不迴心也。維摩經云。迦葉等云。我於大乘猶如燋種。法華經云。千二百羅漢悉當作佛。諸尼提婆龍女作佛。涅槃經云。四果支佛如次八六四二十千劫到。菩提心處（云云）小乘薩婆多及法相宗云。畢竟無性定性二乘終不成佛。暫時闡提及不定性或得作佛（云云）小乘分別部及三論宗云。五種性人皆同成佛（云云）天台宗云。藏通二教說五種性有成不成。別圓二教說五種性皆同作佛唯有歷劫及不歷別（云云）華嚴宗解小乘教大乘始教同天台藏通義。大乘終教同天台別教義。頓教圖教義同天台圓教義（云云）今眞言宗大日經義釋釋大那羅延力執金剛云。如一闡提必死之疾二乘實際作證已死之人諸佛醫王明見如來性故則能必定師子吼於救療因緣心不怯弱（云云）又釋不動明王一目少眇中云。諸佛明鑒唯一無二故有一目（云云）又云。釋迦入寶處三昧救度定性二乘一闡提等（云云）金剛頂義記云。金剛王菩薩三摩地中云。十方法界授不定性二乘大菩提記（云云）疏云。一切二乘皆名不定性也（云云）又一字佛頂瑜伽中云。十方佛土中唯有一乘法故（云云）名一字佛頂。五佛頂經云。諸經所說一乘中道實相法界皆是一字佛頂之異名也（云云）故知釋迦般若經中三百未入正位聲聞授記。法華已入正位聲聞授記。次楞伽經說云。聲聞授記乃有三意。一爲退轉菩薩不退轉故。二爲應化聲聞授記。三應化佛聲聞授記。非法性身。又云。定性二乘墮不思議變易生死。爲發起修行地說此二乘必當證得如來法身。闡提二種。一大悲菩薩知一切法。本來寂滅永不涅槃。二斷善闡提終發菩提心也。次方等經說云。前於王城授我等記。今復於此授記。前於舍衞授我等記。今復於此授我等記。次涅槃經說云。一切二乘未來皆歸大般涅槃。又云。四果支佛八六四二十千劫到菩提心處當得菩提及大涅槃。又云。一闡提人捨闡提位未來世成佛（云云）此等所說皆是法身地中大日智印大那羅延力執金剛三昧耶現釋迦形入寶處三昧中所說。若約金剛頂經東方菩提心門金剛五大菩薩三昧耶現十二神變中故第十二神變中十方法界八相成道授聲聞記。今此釋迦一代所說即彼法界所說之一分也。又勝鬘經中破二一乘法華涅槃會三一乘皆入不動明王三昧耶門所說（云云）又華嚴法界般若十二無爲一色一香無非中道。法華實相涅槃佛性皆入一字佛頂三昧耶門所說（云云）又義決毘盧遮那有五翻中第四亦名佛母也。故知般若佛母亦是毘盧遮那之異名也（云云四五）
　　勝天王經云。我坐道場成正覺時。或見坐草座。或見坐天衣。或見坐七寶樹下。或見虛空爲座。像法決疑經云。佛入涅槃或見丈六少身。或見大身少身。或見蓮華藏界說心地法門。或見遍滿虚空無有邊表。天台云。釋迦一代始終四見故應四機見四佛果。開圓因果出三因果。隨說菩薩四種因果亦說衆生修四菩薩行因得四佛果。若法華中會前三因三果之見令悟一因一果之實。若法華前行前三因因中雖有發行之人若於果頭有教無人（云云）今眞言中胎藏界中從中臺第一重現圓因果。故義釋云。此經本地之身即是妙法蓮華最深祕處。故壽量品云我淨土不壞衆生見燒盡即此經瑜伽意也（云云）從第二重現圓等覺以還菩薩別佛菩薩。故義釋云。中臺八葉超越心地故迹憐補處乃不識一人。即是彌勒等覺以還法身菩薩迹也（云云）從第三重現釋迦生身眷屬六道化身。此中亦有藏通佛菩薩等（云云）又大日如來現普門身說五種三昧道中。經云。一生補處菩薩住佛地三昧道離於造作知世間相。住於葉地堅住佛地。疏云。瓔珞經云。等覺入重玄門學如來事（云云）是現別教菩薩迹也。經云。八地自在菩薩三昧道不得一切諸法。離於有生知一切幻化。是故世稱觀自在者。疏云。此中一生補處及八地者是約教道耳（云云）故知八地度性空彼岸知一切幻化。是現通教菩薩迹也。此等竝是從中臺藏佛乘因果流出三重佛因佛果。又大日經一切如來同共集會漸次證入大悲胎藏發生三摩地。世尊一切支分皆悉出現如來之身。爲彼從初發心乃至十地諸衆生故遍至十方還來佛身本位。本位中住而復還入（云云）此會四重所現佛菩薩身因果入一佛身因果。尤與法華同也（云云）金剛界中。義決釋金剛王中廣出信解品長者窮子譬喩明說四乘。謂聲聞緣覺迂迴菩薩。直往菩薩（云云）於迂迴中開爲三教菩薩。此從一佛因果流出四佛因果。若守護經云。釋迦菩薩經無量劫修菩薩行至最後身六年苦行坐道場時不得成佛。則蒙諸佛教授諦觀鼻端月輪唵字。於後夜分得成大日（云云）此開藏通菩薩因果爲圓因果。金剛頂於色界頂一切義成就菩薩五相成道出金剛界十八會曼荼羅。天台判諸經中後身菩薩於色界頂灌頂授職現生成佛義云。若說一切諸佛色究竟天皆成佛者是別教義（云云）故知金剛頂經會別因果入圓因果故出生義云。能仁如來三車誘進化城引導大機已熟堪受大法。削地位之階漸立等妙之頓旨（云云）此與法華會以前教皆入法華其義大同（六）
　　問。如來設雖以普門身說法引導。而衆生無始迷惑已久。何以得隨佛化導耶。答。此由三身感應得立。一者眞如法界熏習力故。如起信論。以眞如熏習力故。二者一切諸佛攝護力故。如起信論。譬如木有火性必因外緣方得出火。衆生内有眞如佛性必因諸佛同體慈悲方顯佛性。法華亦（云云）以何令衆生速成就佛身。大日經中大日如來住廣大法界加持。義釋云。加持一切衆生毘富羅種子安置如來種子。三者衆生任運善根力故。善根有三。一惡因緣善根。涅槃經云。譬如長者死後群牛爲盜人盜爲盜人牛。涅槃後。佛法爲外道偸爲外道法。故佛未出世前諸外道等可說三寶三身四諦六度煩惱菩提生死涅槃等諸名義。皆是偸過去佛像末佛法名義以爲己有還敵佛法。若實邪見豈得與佛相逢。此以邪見爲緣得爲善種（云云）又諸天魔修一大施得作魔王破滅佛法。若其一念謗三寶者必墮地獄。若天魔等實破佛法豈得與佛相逢。此以破法爲緣得爲善種（云云）又增上慢罵打不輕雖墮地獄還成佛因（云云）又像末時破戒比丘必墮地獄。然而皆是彌勒三會得道（云云）二善因緣法華乃至低頭擧手皆成佛因。經云。若聞七佛名號竝滅若干劫罪。又云。若聞釋迦名號雖未發心已是菩薩。方等經云。若人發願書寫此經若寫不寫皆生極樂（云云）此等自以少善得爲善種。三無記緣。鴦掘經云。一切衆生皆有佛性。若不修善終不成佛。一切衆生由本業故皆得成佛。一開此經無量僧祇罪業一時消滅（云云）故知一切乃至昆蟲無記聞經乃至知三寶名。是得道緣。尊勝眞言。無垢淨光。廣大樓閣。光明眞言等若聞若見。若以身觸。若以手觸。若以衣觸。若在高山持誦之聲所及有情。若安高幢其風所及。若入其影。若呪土沙散骸墳上。若印波沙。若印香鏡所觸有情。如是等類皆悉罪滅。出獄生天。不退菩提（云云）由上三力感應成就。故大日經云。以我功德力。如來加持力。及以法界力。普供養而住。（云云）
　　問。如器世界亦是眞如法界變作。法相宗云。第八識變成器世界。故器世界所有眞如有熏習力耶否。若許有者彼闕二力成佛耶否。若許無者眞如則有不等之失。此義云何。答。由三力故得有器界。一者眞如法界隨緣力故。如起信論。眞如受熏變成八識及以似塵。天台亦云。百界千如三千世間諸法實相一念具足。二者諸佛菩薩行願力故。如華嚴經。盧舍那佛十種身中有國土身。又云。普賢菩薩行願力故感華藏界。一一毛孔有諸佛剎。優婆塞戒經云。是耆闍崛文殊所造。大日經義釋云。大日如來昔修香華供養等行得此妙華布地胎藏莊嚴世界。三者一切衆生業報力故。如唯識宗。界初生時頓變一相。第八識變成器世界。器世界是第八識影。俱舍等云。衆生業增上力故世界成住壞空。天台亦云。共造依報。別造依報（云云）雖有佛力情力所造必由眞如隨緣成立故。由三力此器世界變成佛土。亦成佛身。所謂衆生善業力故。諸佛本願力故。眞如淨熏力故。然成佛身亦有四義。一器世界亦是眞如變作。是一切有情以眞如爲成佛因故。器世界亦以眞如爲成佛因。是自依心故自發心成佛。二正報有情成佛時依報國土亦成佛。如金錍論。一佛成佛之時一切無非此佛依正。中陰經云。釋迦成道之時一切草木皆成佛身。身長丈六悉皆說法。大寶積云。文殊變身子成佛身令說法。變本身竟云。一切無心草木樹林可作如來身相具足悉皆說法。是他依心故亦發心成佛。三涅槃經云。菩薩觀非衆生以爲衆生。天台疏云。一切法中有安樂性名爲衆生若有衆生未見佛性名非衆生。若草木中觀其佛性以衆生。若佛菩薩轉草木等亦成佛身。此則永轉。又弘決釋心造十界中云。造有二種。一一念本具此理故以具名造。二聖人變化所造。依有理性有此事用（文）是草木中亦有淨心熏習之力諸佛力故。亦轉成佛故。是共依心故亦發心成佛。四涅槃經云。佛性非内非外。亦非中間。一切處有。猶如虛空故。非内有情獨有佛性佛性非外草木獨有佛性。亦非内外合時獨有佛性遍在内外中間。亦非一一有情非情各有一一佛性因果一切有情非情共有同一佛性。猶如虛空。非一一處各一虛空。一切處中唯一虛空。金錍論釋此中虛空引經文云。如非四大以對四大故非虛空以對虛空。一切諸法皆是虛空故非對諸法。以有虛空虛空佛性亦復如是。故草木等若自依心若他依心若共依心發心成佛。皆是非自佛性。非他佛性。非共佛性。故亦非自發心。非他發心。非共發心。唯一佛性發心成佛（云云）
　　問。所言自依心他依心本是佛地經論文也。彼云。如來化身說法利生爲自依心故說法耶爲他依心故說法耶。答。他依心故。非自依心（云云）是佛應身爲他依心依他佛。故云他依心也。昔宮中會諸宗問答草木成佛中云。自依心故歟他依心故歟。爾來諸人論此義時多用此詞。非是天台等宗無有情性義中本有此詞。具如草木成佛義中（云云）今立四句草木發心成佛之義皆違諸宗。何者若法相云。若約攝相歸性門意萬法即如衆生皆佛。若約性相別論門意萬法非如有成不成。若約攝境從心門意眞妄唯心。心外無法。若約攝假從實門意唯是心王。更無心所（一）若三論云。若約理外則說衆生發心成佛草木不發心成佛也。若約理内則說衆生發心成佛即是草木發心成佛（二）若華嚴經云。一切諸佛成等正覺之時能得一切衆生等身一切國土等身。疏云。等者遍也。佛名智正覺世間。智正覺世間成等正覺時。能同衆生世間國土世間三種世間圓融成佛。故彼衆生國土亦同佛身亦成能同之佛。非謂國土自發心成佛也（三）若天台云。草木等是佛性心性中道三身。佛性心法佛乘大車。而未見有誠文明云草木發心修行成佛。故金錍論云。夢中囈言無情有情。野客大疑。因引涅槃經云。佛性非内非外。亦非中間。一切處有。猶如虛空。野客疑云。草木隨節有無。若爾佛性亦隨生滅。大師答云。陰亦生滅。佛性豈然。野客遂領無情有性記釋領解意云。初聞無情有性則謂一一草木各一佛性一一修因一一證果。故疑惑也。今領立義。一切衆生同一佛性。猶如虛空（云云）是草木等有佛性文。又同論唯有四十六門而無答文（云云）若答此四十六問即是五品弟子位。如彼中云。眞如隨緣成無情時爲永無記耶。論記答此問云。情性一如湛如虛空（云云）是草木等有心性文。又弘決云。大品云。一色一香無非中道（云云）是草木等有中道文。又弘決釋色香中道。以十門明無情有性中云。若許法身性遍亦許報身性遍（云云）是草木有三身性文。同文亦云。維摩經云。我身無知。猶如草木瓦石。豈唯外境獨無心乎。故知教道說無證道說有。又四念處引天親唯識論云。若有分別識無分別識者今例亦有。分別色無分別色。乃至若色若識皆是唯色。若色若識皆是唯識（云云）是草木等有心之文。止觀義例出妙境四中云。一於無情境立佛乘故。二依正二報在一念故。三佛本不斷性惡法故四衆生性得具三因故（云云）是草木等有佛乘文。又弘決第七卷末云。若色若心皆是大車（云云）是草木等有大車文。如此諸宗皆無草木發心成佛之說。而今眞言宗云草木等自發心修行成佛。一切世間誰信此語。
　　答。前說四義且借天台令人易知而所說也。今眞言宗亦有誠文同前四義。然法相宗攝相歸性之性是三乘同說之眞如。非一乘界外之眞如。攝境從心之心是八識泯境之心王。非第九眞如之淨心。故是天台名別義通義也（一）若三論宗理外說是眞如理外別有諸法。理内說是眞如理内即有諸法。故是天台別教眞如變作諸法。作諸法竟還非眞如。二邊外有中道義也（二）若華嚴宗國土草木能同佛身故成佛身。此是天台圓教四義門中第二草木他依心故成佛義也（三）若眞言宗大日經第五阿闍梨眞實智品云。我即同心位。一切處自在普遍於種種有情及非情。阿字第一命。縛字名爲水囉字名爲火。𤙖字名忿怒。佉字同虛空。所謂極空點。義釋云。謂即以阿字爲命故遍於一切自在而成。言此阿字不異我我不異阿字也。乃悉遍於一切情非情法此諸法即以阿字而爲第一命也。猶如人有出入息以此爲命息絕即命不續此阿字亦爾。一切有情以爲命也。欲備一切如來功德先須用此地水火風輪及空然後作具法也（文）此文具前四義。一文云。諸法即以阿字爲第一命。第一命者即發菩提心。是第一草木自依心故發心義也。二文云我不異阿字遍於一切情非情法者即行者菩提心遍情非情。是第二草木他依心故發心義也。三文云我即同心位一切處自在而成者。即是能所和合第三共依心故發心義也。四此三義皆以阿字爲第一命故是阿字理法自發菩提心。非行者發。非諸法發。是佛第四非自非他非共唯一佛性發心義也。而今文云阿字亦爾一切有情以爲命者。此文本意約行人說故云有情。若具說者可云有情非阿字爲命（云云）
　　問。所言阿字是五天字非一切國皆有阿字。若書則有。不書則無。非一切處皆有阿字。若爾五天及眞言藏貝葉樺皮繪疊板壁唯應發菩提心。有阿字故。自餘一切應不發心（一）又若有情發菩提心即觀阿字故說阿字爲菩提心。未發心前即無阿字。故非紙上無心阿字發菩提心（二）又以五字布身五處。阿字布臍下名爲地輪。地輪形方。其色如金。是名菩提心。是修觀行之方便也。非於有情臍下本形五天阿字（三）又觀阿字唯取字門本不生義加持自心本不生理。然法相非取阿字點畫。亦非松烟墨塵。若以阿字點畫墨塵則彼世兒所書點墨何不皆發菩提心耶（四）答。阿字爲發菩提心亦有四釋。一淺略釋。西域記云。劫初梵王始製。有四十七字。隨地隨事派流弘大。大日經義釋云。以佛出世迹在五天且以梵字爲眞言體。若約實義一切世界六趣言音悉爲眞言（云云）故以阿字爲菩提心。唯取字義故。諸世界文字言音詮不生義皆是菩提心義。非唯阿字。二深祕釋。大日經云。大日自身以一音聲四處流出。遍滿法界無所不至。義釋云。佛身擧體四分而出。所謂四種阿字故。及聲遍滿法界以成體性無所不至。供養法疏云。若深祕釋大日如來說此阿字（云云）故知法界色心皆以大日爲體。一切色心皆具阿字形聲故。如文字實相義云。頌云。五大皆有響。十界具言語。六塵悉文字。法身是實相。且釋色塵文字頌云。顯形表等色。内外依正具。法然隨緣有。能迷亦能悟（云云）白赤黃青黑等是顯色。方圓長短角等是形色。取捨屈申行住坐臥等是表色。有情非情皆具此三悉名文字。凡有三色皆名爲字。且如若白若方若取則爲其名。名即字也。字聚成文。前白方取則爲其詮。詮即字也。一種法界三種世間皆有内外風氣。發響名之爲聲。聲所詮表名之爲音。且如地聲散丸音別。是名地火之聲音也。如說色塵香味觸法皆准可知。且如香塵。凡有香氣名之爲香。名即字也。名有貴賤名之爲文。香若發響名聲散丸音別名音。又於有情且人爲名。名即字也。人有男女爲文。風觸七處爲聲。五音八轉爲音。又於非情且草爲名。名即字也。草有強柔爲文。相撃發響爲聲。聲有強弱爲音（云云）如此字聲大日如來本初體性之所變現。非始成佛。強流身分令遍諸法。是故凡有諸法文字必以阿字爲始。諸法音聲必以阿聲爲始。故知行者阿字發菩提心即是大日阿字發菩提心。如說有情阿字發心非情阿字發心亦然。三祕中深祕釋凡約佛身有四曼荼羅。若性得四若修得四。皆佛身相。此四一體。毫無差殊。若色若心如人色心。若合若散如空萬法。故如羯磨曼荼羅身發心成佛自餘三曼荼羅身亦皆發心成佛。故供養法疏云。祕中深祕釋阿字自說阿字。如自說者自發亦然。四祕祕中深祕釋。悉曇云。此阿字非佛天人修羅所作。本是自然道理所作。故是眞如隨緣變現形聲。若有情以眞如隨緣故發心成佛。亦阿字以眞如隨緣故發心成佛。既言眞如變作阿字。故知有情非情皆具阿字。同一眞如所變作故（云云）
　　問。如天台云草木等有佛性心性心法中道三身佛性佛乘大車今眞言宗亦同此一一有難。一難佛性。昔有神泰法師諍中引諸論云。有情界中更有二分。一分有性發心成佛。一分無性不發成也。靈潤法師諍中引涅槃云。一切衆生悉有佛性。凡有心者悉皆當得阿耨菩提。又云。非佛性者所謂牆壁瓦礫無情之物故知一切有情非情皆有眞如佛性。然而非情闕行佛性。唯有情界皆當作佛。後肪法師及基法師皆云。一切有情無情皆有眞如佛性。然而無性闕行佛性。唯有性者皆當成佛。故知草木眞如佛性非成佛性（云云）二難心性法相五唯識中云。一識性故名唯識者。謂是眞如。眞如是唯識之性故云稽首唯識性也。今云草木有心性者即同法相（云云）三難心法。昔有外道薩遮尼揵子。此云離繫子。是出家外道。立云。一切草木皆悉有心（宗）以睡眠故（因）如夜合等（喩）又東大寺壽靈法師執佛受苦身爛命死。如彼立云。諸佛受苦（一宗）如來迴心（一宗）心法質礙（一宗）草木緣慮（一宗）同一無性故（一因）緣起相由故（一因）六相圓融故（一因）佛即衆生故（一因）二乘即佛故（一因）色法即心故（一因）今云。證道說草木有心者即同邪義（云云）四難中道。大品云。一色一香無非中道。智論中論云。因緣所生法我說即是空。亦名爲假名。亦是中道義三論廣百論立眞性空竟云。已開妙中道（云云）故知彼言因緣所生法亦是中道義是十因緣所生有情。非謂非情（云云）五難佛乘大車。天台唯以諸法實相百界三千名爲佛乘大車而有菩薩無漏正慧爲大白牛。引彼大車到大菩提。故知三種世間是所引車。其中國土非正慧牛。何以發心修行引車（云云）答。一會一難云。諸師立義非今所用。法華輔照雖集天竺大唐日本佛性諍論非皆用之。然金錍論云。涅槃經云。非如來者說爲如來。謂一闡提等。非涅槃者說爲涅槃。謂五陰法等。非佛性者說爲佛性。謂墻壁瓦礫。若墻壁非者一闡提五陰亦非（云云）二會二難云。法相識性非今所用。起信論云。心眞如門受薰變成八識色心（云云）三會三難云。今云草木等有眞如淨心。眞如淨心具九識性故不同彼草木睡眠草木緣慮（云云）四會四難云。諸大乘許一切色心皆從緣生非唯有情故今色香中道亦通色心（云云）五會五難云。百界三千爲大車體。其三千中五陰衆生亦以爲牛。若許陰生爲牛亦許國土爲牛（云云）
　　問。華嚴經云。心如工畫師造種種五陰。一切世間中莫不從心造。三界唯一心。心外無別法。心佛及衆生。是三無差別（云云）法相亦以爲唯識證。天台亦以爲唯心證。竝約自心佛心及衆生心爲唯心證。不取色法。其義已成。而今更云草木有心。取煩不少。且如法相五唯識中二識相故名唯識者。謂八識也。三識所緣故名唯識者。謂六塵也。四識作故名唯識者。謂不相應行時方數量等二十四法（云云）又攝大乘論十一識中。處識謂國土等。數識謂一二三四乃至僧祇。方識謂十方等。時識謂三世。等言識謂言說等（云云）此竝有情識遍諸法。非諸法中各有別識。又時外道云。時生萬法。方外道云。十方能生萬法（云云）今云。一切色心。萬法皆有心者時方之心。同彼外道。又處識若發心者亦彼一二三四等數十方三世言說等識豈皆別有其體。發心修行成佛乎。答。如有論云。一切世間中但有名與色（可檢正文）名則心法。故知萬法雖多攝色心盡。約此二法今立一體。非謂色中萬法心中一法一一更有別別心也。
　　問。法相諸經論生死煩惱皆悉無始故云生死無始有終涅槃有始無終。此約一一有情無始流轉今始成佛更不成凡夫。有情生時有正有依。有情去時依正隨滅。今如所立一一色塵無始傳來色還成心。心即成佛。金錍論中以五陰雖生滅而佛性不生滅。例草木雖起滅而佛性不起滅。此例一一色塵皆有心性佛性。若爾有情死時心生他界。色塵滅時心生何處。答。法相經論本有生死故云無始。今天台云。維摩經云。從無住本立一切法。此有二義。一以無明爲無住本。二以法性爲無住本。如瓔珞云。使無法起故名無始。依無始故得有生。得住地即無明也。依生得住地故得有作。得住地即四住也。此說有情。身中亦有五陰。五陰雖滅有第八識託生他界此第八識眞如爲體。今約色法亦復如此。使無法起故名無始。依無始。故得有色性。有色性故得有色法。草木雖滅色性不滅。遍一切處更無來去。如此性相眞如爲體。眞如體故常有覺性。有覺性故發心成佛。
　　問。有情具九識故第六意識分別善惡發菩提心。今色塵等現闕八識。已無意識。何以發心。答。有情第九淨心變成八識。八識能現七識故。亦非情第九淨心變成八識。八識亦現七識。已有第六何不發心。問。若爾今現所有草木色塵亦有八七識耶否。答。色塵當體爲第九識。第九識中有八七性非草木等現有八七。問。若爾如一一有情各有九識亦一一微塵各有九性耶否。答。龍樹十識中云。八識如常。第九識一切一心識。謂一切各有一心也。第十一心一心識。謂一切共有一心（云云）故知一一有情一一色塵共有一心。故云一心。非謂情非情各有一心。即同金碑論云虛空佛性一切處有。非謂一一有情草木各有一一佛性一一因果（云云）
　　問。若如所立是即色塵變成有情故同大佛頂經魔事狂說。如彼經說未來行者識陰魔事中云。若有行人忽有内覺三界唯心。心外無別法。有情變作草木。草木變作有情。復有内覺我心即盧舍那。盧舍那即我心。菩提非遠迴心即到。自發此覺亦爲他說。國王大臣一切世間供養恭敬。師檀命終共入地獄。答。此有二會。一云。初魔事是法相所發。故法相云。三界唯心。心外無法。有情第八變現器界。器界壞已唯歸第八（云云）後魔事是禪門所發。故禪門云我心即佛。初心即極（云云）天台眞言同云。眞如變成無情之時情性一如。非是無情。現有心慮。有情變成無情無情變成有情。而若魔事發云。有情無情互相變轉（云云）天台眞言同云。我心雖佛而能觀到佛。而若魔事發云。我心佛故暫念即到（云云）
　　問。依弘決意一色一香具三身性。若爾報身性故一色一香發心修行十地滿足當得三身。答。一色一香當體眞如當體。眞如故性具八識。八識現時發菩提心。十地滿足當得三身。問。若爾一色一香眞如之體何時變現八識相用。答。三世常恒有情非情眞如薰習念念變現。然約薰習有無明薰故眞如變作妄法八識。善法薰故眞如變作覺法八識此說自性自然薰習。若約他緣諸佛菩薩變轉色心或轉草木以爲有情。乃至永轉此依理具方有事用。當今行者或用有情作善法事。或用非情作善法具。竝得善法薰習之緣。故知佛法承事壇場界地燒閼塗華爲善法薰得佛種起。皆是未來發菩提心之人（云云）
　　問。第三發心云何。答。菩提心義云。發菩提心經云。發菩提心者先當堅固於正願。所謂四弘誓等立志堅強作大要誓常修正行。所謂六波羅蜜等。故此佛剎經中虛空王之誓云。對於大衆前我發菩提心。誓度諸衆生皆離於衆苦。願從今已後。若我有染汚嗔恚嫉妬心并我慢貪愛是欺誑十方及現在諸佛。乃至云。由斯誠實言地六種動。我若不實語四大互遷易等。又云。立決定誓有五事持故。一者能堅固其心。二者能制伏煩惱。三者能遮放逸。四者能破五蓋。五者能勤修行六波羅蜜等若具如是誓願堅固勇猛修施戒忍進定慧慈悲喜捨無有退轉。是名眞發菩提心也（文）私云。初文是發菩提心之行事也。後文是由發心力得住持力（云云）菩提心論云。當發如是心。我今志求阿耨多羅三藐三菩提不求餘果。誓心決定故魔宮震動。十方諸佛皆悉證知。常在人天受勝快樂。所生之處憶持不忘。若願成瑜伽中諸佛菩薩身者亦名發菩提心。何者爲次諸尊皆同大毘盧舍那佛身（文）私云。初文是約法發心。後文是約人發心。若眞言門凡夫已了四重人法皆是大日果德故。設雖發五乘三昧道心求成五乘身者亦名發菩提心。若總若別竝發三種菩提心也。
　　問。天竺外道二乘不信大乘。大唐道士稱李老君。爲釋迦佛雖復信佛不求成佛。天竺大唐自餘賢愚。我日本人。乃至巿厘皆知成佛。故瑜伽云。東方有一小國但有大乘姓人。法相古德判爲日本。涅槃經云。雖復具足一切煩惱而知如來祕密之藏。是名初依菩薩。若爾此等有成佛心皆是發菩提心人歟。答。且如天台圓教說有六即成佛。六即成佛各有發心。今且准之令義易知。一衆生本有菩提薩埵。是理即位發菩提心。二若聞自心本有發菩提心以去。是名字即發菩提心。三一念觀行發菩提心以去。是觀行發菩提心。四觀行成就發起與佛究竟少分相似大菩提心以去。是相似發菩提心。五開發一分眞佛淨菩提心以去。是分證發菩提心。六開發妙覺究竟實菩提心是究竟發菩提心。金剛頂經云。一切衆生所有心堅固菩提名薩埵。是理即發菩提心（一）今諸凡夫聞自心佛。不生疑慮。是皆名字發菩提心。故鴦掘經云。若聞釋迦名號雖未發心而已是菩薩（二）但涅槃經初依菩薩是觀行初。非觀行人。華嚴經云。菩薩於生死最初發心時一向求菩提堅固不可動。彼一念功德深廣無岸際。如來分別說窮劫不能盡。是觀行位發菩提心（三）如法華經五法行力六根清淨上從諸佛下至法界皆現身中。是十信人與佛相似。故仁王經云。十善菩薩發大心長別三界苦輪海。是相似位發菩提心（四）如法華經龍女即身證得三身入初住位。法身寂光。報身實報。化身無垢俱時成佛。故法華云。發菩提心能至菩提。華嚴經云。初發心時便成正覺。所有慧身不由他悟得如來。一身一切身湛然應一切。是分證位發菩提心（五）心地觀經云。一切諸佛受法樂時。五相成身中有發菩提心。是究竟位發菩提心（六）
　　問。六即是天台義。今眞言中未聞名義。何故准用。答。大日經義釋中。或約通地或約別地或約圓地以明眞言修證淺深。已如上行位中所引。今准其意約圓六即以明眞言發心高下。一代五教菩薩發心地位具如上行位中（云云）今義釋有巧拙二觀。諸善知識纔見世間心萌動便識一毫善自致菩提。如如意寶在石朴中世人不識。別寶者見便識（是似理即名字）次以三種三心拔業煩惱根本無明種子如以利鐵鑿去麁礦（是似觀行）次觀無緣乘法無我性如漸近寶土其名漸耎。以藥養之礦穢消化不傷其質。爾時麁垢已除尚有細垢（是似相似）次生極無自在心如洗以灰水磨以淨疊方便瑩發（是似分證）爾時生於佛家如既得光顯置之高幢普雨衆物（是似究竟）若行者直從眞言門得見心寶如善仙人呪術以呪力取之。雖巧拙難易不同而獲寶終無異路（文）故知天台引涅槃貧女家有寶藏（一）知識示之（二）芸除草穢（三）漸漸得近（四）近已藏開（五）盡受用之（六）六事喩圓六即。是今眞言名拙名難。仙術直到喩眞言行爲巧爲易。
　　問。五種地位發心差別已如上行位中。今於此中五種菩薩位位發心行事云何。答。發菩提心經虛空王立誓云。對於大衆前我發菩提心。乃至我若不實語四大互遷易。是別菩薩最初發心行事。何以知。別文云。四大互遷易是別教事事不融意。若約圓教如大品云。佛坐方木在尼師檀告比丘云。此木中有地水火風之分。皆互有分故互遷易。如此別教菩薩行事。五種菩薩發心行事亦皆如是。問。對大衆前者誰大衆耶。答。冥顯眞像三寶皆爲大衆。佛世滅後皆發心故。
　　問。三業之中何業先發。答。先由聞慧了知佛道。次心先發求菩提心。後口乃發求菩薩誓。問。必具三業行事成發菩提心耶。答。昔釋迦菩薩最初逢釋迦佛發大願云。我當成佛亦號釋迦。彌勒菩薩昔亦逢彌勒佛。發大願云。我當成佛亦號彌勒。此等佛世三業共發（一）諸經得益衆中多有發菩提心之人。此等佛世身心非口（二）吠瑠璃王打殺城中無量衆生強勅令發菩提心。時入死剎那發菩提心。各各發心。此等佛世心口非身（三）若降三世金剛降伏魔醯首羅。乃至於死悶絕之中發菩提心授記作佛。此等佛世心非身口（四）此佛剎中彼虛空王對衆發言發菩提心。此等滅後三業共發（一）正像法中善男女等心願成佛未必對衆。此等滅後身心非口（二）善男女等身在刑戮觀苦樂佛心念口言。此等滅後心口非身（三）聞虛空藏菩薩名者臨命已終唯有微識身口不覺。菩薩來到以知識形教令發心。此等滅後心非身口（四）天魔變化詐現發心。愚人交衆儡同口言。竝非心發不攝發心（云云）
　　問。十界衆生各於何時發何菩提心耶。答。一佛界中若約因分位位發心進入上地。若約果分普賢行願自他法樂常恒發心修行證果受樂（云云）二。菩薩界三教果頭有教無人。唯有用人不至佛果。此三總名菩薩法界。前三菩薩各入後三發菩提心。三藏菩薩未斷通惑。不至界外界内迴心。通別菩薩亦生有餘。別教初地入圓證道故地前人與通菩薩或在界内界外迴心（云云）三藏菩薩迴心後三直名後三菩薩。通教初心自有三義。一共通。二通別。三通圓從通一門成三菩薩。若斷通惑接入後教亦有三人。一別接通。二圓接通。三圓接別。此等竝約法華以前。若至法華一切開會名爲引接。非被接也（云云）三四二乘界中藏通二乘若因若果在界外迴心。四教菩薩之道。三藏忍位以前迴心。以上不迴。如俱舍說。通教見道以前亦皆迴心。如般若說。此二教中不知界外。別教說。彼藏通二乘住無漏界。四果支佛八六四二十千劫到菩提心處。圓教說。彼藏通二乘若因若果界内界外皆悉開會爲菩薩道（云云）五六七三善道中法相論云。諸趣悉變化。唯除淨居天。故淨居天唯有那含不發大心。自餘皆發。大般若云。淨居天子來下聞經發菩提心。無量義云。昔在鹿野說四諦法。八億天子來下發菩提心。婆沙論云。八萬時分天子鹿野發心。此等天也。諸經多菩提心之人。是等人也。仁王經云。百億阿須輪王得一三昧門二三昧門。此非天也（云云）八九十三惡道。錫杖梯橙經云。毒龍聞聲發心命終。是等畜生也。方等經云。有不可見有對聞法發心。是臭毛鬼等也。方等經中婆藪入獄引地獄人來至佛所聞法發心。華嚴經中都卒天子命終入獄即身成佛。是地獄也（云云）天台云。由戒昇沈由乘遇佛。戒有三品謂上中下。持得三果。三善爲下三乘爲中佛乘爲上。破得三果謂三惡趣。乘有三品。三藏爲下通別爲中圓教爲上。於此戒乘各有四句。一戒緩乘急。二戒急乘緩。三乘戒俱急。四乘戒俱緩。且由三品戒緩雖墮三惡。而由三品乘急値四教佛。如說三惡自餘准知（云云）
　　問。四州四有四生幾能發心。答。諸論多明南洲發心北洲難地也。而大集經云過去。五百如來出北欝壇。如說北洲東西准知（云云）中陰經中佛臨涅槃經無色界及中陰界說法度人。諸論多明死生二有是剎那。故不能發證。而虛空藏經中最後微識發心。又天台云。欲求男女恭敬觀音。觀音感應其託胎者雖無福智而令修因（云云）俱舍頌云。人傍生具四。地獄及諸天中有唯化生。鬼通胎化二。四生有二。一胎。卵濕化。二觸臭妙聲。四生發心准六趣說（云云）
　　問。上來唯是天台四教四乘發菩提心。今眞言門諸乘迴心發菩提心云何。答。大日經宗一切智智平等心地畫圖四重壇中一切諸身應同一切衆生四乘十界。隨其所樂令得其果。其衆生等道機儻熟引入壇場令觀法界曼荼羅像與授三密加持之道。彼隨自乘修其法時。各於自心干栗馱處令觀大日八葉蓮華。開心實相即身成佛。一切胎藏祕法皆修九方便中已有發菩提心偈頌眞言印契。蘇悉地法皆修八方便中亦有發菩提心願偈。一切入壇修三密者。從初發菩提心至究竟地皆用此法（云云）金剛頂宗本覺心法身妙法心蓮臺具足三身德三十七法身普門諸三昧發生曼荼羅。自受法樂已令他受法樂。乃至遍滿法界現八相成道。應九界有情滿世出世願。儻候大機熟引入曼荼羅。隨所樂諸尊授與三昧耶。上從佛乘道。下至此之願令修三密行觀五相成身。一一有情心令見如月輪。十六生滿足究竟成心佛（云云）一切金剛界法皆修五悔法中。亦有菩提心偈頌印眞言。初心至究竟皆用是發心（云云）
　　問。第四立行云何。答。大日義釋對辨諸教以明眞言祕法甚深。故今亦對五乘菩薩以明立行淺深不同。一三藏菩薩於生滅四諦境發四弘誓願。修事六度化生滅六界有情（云云）二通教菩薩於無生四諦境發四弘誓願。修應理六度化無生六界有情（云云）三別教菩薩於無量四諦境發四弘誓願。修無量六度化無量十界有情（云云）四圓教菩薩於無作四諦發四弘誓願。修無作六度化無作十界有情（云云）五眞言菩薩於佛地五法發五大誓願。修祕密十度化十眞如界有情（云云）
　　問。四種四諦四弘六度佛地五法五大願等何等。答。四諦者生無生等雖異而苦集等名皆同（云云）四弘六度亦復如是（云云）無作六度者一乘之行（云云）五法者。佛地經云。以五種法攝大覺地。所謂四智及淨法界。大般若云。智及智處皆名般若（云云）五大願者。於此五法如次修之。五大願文正出尊勝瑜伽等中（云云）祕密六度者三密之行（云云）
　　問。此五行法淺深云何。答。各有與奪二義。若與論之藏通菩薩同斷界内通惑同證偏眞佛果。若奪論之小乘唯修生滅拙觀不知通教無生巧觀。是故三藏小乘之極果不及通教大乘之初心。若與論之藏通佛果別教初地。同斷界内通惑同得八相作佛。若奪論之別教菩薩初心已知中道實相。十住八住界内惑盡亦修空觀。九住以去進斷界外下品塵沙亦修假觀。十行位中亦斷界外中品塵沙亦修假觀。十迴向中更斷界外上品塵沙亦修中道。初地始斷界外無明一品圓證三諦亦得三身。是故藏通之極果不及別教之初心。若與論之別圓初心已知實相。次第三觀位位進修初地初住同斷無明。三身分具百佛世界八相作佛。以別擬圓別教妙覺或等圓第二行或等圓第二地。若奪論之別人初心唯知雲外中道。位位之中三觀不融。雖斷十二品無明亦未出變易生死。圓人初心三諦圓融。位位念念三觀圓修。已斷四十二品無明亦盡五住二死因果。是故別人之極果不及圓人之初心。又以藏通對別圓者不及別圓初地初住。故華嚴云。初住菩薩過於牟尼（云云）若與論之圓教初心眞言凡夫。同知如來祕密境界眞俗圓融萬法一如。同經五十二位同得即身成佛。圓教初住分證三身。居華藏界外現八相。妙覺究竟毘盧遮那居常寂光。四密所攝。眞言菩薩初住分證三身入蓮華藏百界作佛。妙覺究竟成大身方便。故云此經本地之身即是妙法蓮華最初深祕處。與上行等諸菩薩衆同會一處遙隣補處不識一人。若奪論之圓人初心唯知理觀不知事密。乃至初住唯證理佛非曼荼羅。雖說妙覺不說行法。故云餘經已說沙羅樹王根莖枝葉華菓。此經唯說樹王種子養育因緣。故得稱爲大日經王。又云。惟眞言法中即身成佛故是說三摩地法。於諸教中闕而不書。又圓菩薩入初住時得佛灌頂修三摩地至第十住名灌頂住。等覺始蒙諸佛灌頂未說其中灌頂行法。眞言初心已昇諸佛灌頂之位。大日經云。一切如來從初發心乃至究竟一切功德此灌頂者皆已得之。若欲見聞供養一切佛者則當見聞供養是人（云云）
　　問。苦集是世間因果。道滅是出世因果。故於四諦發四弘誓上求下化。此事合理佛地五法是五智。故於五法發五大願。唯是上求即缺下化。何名弘誓耶。答。大日經宗五智如次名爲菩提心菩提行成菩提入涅槃大方便。金剛頂宗如次亦名菩提心福德門智慧門大精進法界性。今於此五法之上如次發五大願。衆生無邊誓願度。福智無邊誓願集。法門無邊誓願覺。如來無邊誓願事。菩提無上誓願成。第一大願已是下化。何非弘誓。
　　問。於苦集因果立誓化度。此事合理。何於佛智誓度衆生。又四弘中誓斷煩惱。今五大願何無此誓。答。大圓鏡智普現有爲無爲諸法能發自他大菩提心。故於鏡智照了衆生發大誓願而化度之。平等性智普了能取所取二執其性平等。惑即解脫。一切衆生五住煩惱無非佛地福德寶藏。故於此智照了惑性而修習之。妙觀察智觀察法門於大會中轉妙法輪。故於此智照了法門而修學之。成所作智作二事業。一者供養諸佛事業。二者利益衆生事業。若事如來亦爲衆生故。於此智照了承事而成立之。法界性智總上四智以爲體性。名爲菩提。故於此智照了極果修證之。又大圓鏡智是自他菩提心。如前說。故緣此智心照了自心本有菩提發起其心。平等性智照惑爲福。故緣此智照了自心本有功德修菩提行。妙觀察智觀法逗機。故緣此智現成菩提。成所作智事佛利生數現生滅到一切處。故緣此智現入涅槃。法界性智理智圓滿方便周遍。故緣此智修大方便。故於此五亦起五願。
　　問。圓人修無作六度化無作十界衆生。與今眞言修如來祕密十度化眞如十界衆生同異云何。答。事理雖同而行相少異。如大日義釋云。此經爲決了十方三世一切佛教彼言諸法實相者此經心之實相。是理同也。又天台云。十界十如百界千如三千世間名爲諸法實相。理趣釋釋上下十峯金剛智處中云。表如來十地十眞如十法界。即身成佛義釋十界中具列地獄等十。與天台同。所言如來十地謂證契經四乘十地中諸佛十地。一廣明智德地。乃至十毘盧舍那智等藏海地。非是歡喜地等菩薩十地及二乘各十地。故十眞如亦非般若所明歡喜等十地所證十種眞如。是法華中唯佛與佛乃能究竟諸法實相如是相等十如是法。故十如是與十眞如名義同也。然天台云無作十界。如涅槃云。十二因緣非佛天人所作。故十因緣所成衆生非佛天人所作。十界因果常住無作故云無作十界。即眞言云眞如十界。如佛性論俗如眞如故名眞如。起信亦云。心眞如門心生滅門。十界衆生同一眞如。一眞如界亦名十界。故云眞如十界。是名二宗事理同也。行相異者。天台十法成乘以爲圓人行法。眞言三種祕密以爲眞言行法。天台四種三昧法云身開遮口說默心止觀。此與三密意義雖同行相各異。眞言亦有發菩提心乃至順道法愛不生。此與十乘名義雖同行相亦異（云云）
　　問。眞言三種祕密名義云何。答。三種祕密謂身口意。一向出生菩薩法經名三微妙行。心地觀經名三大祕密。大日經義釋云。入眞言門略有三事。一身密門。二語密門。三心密門。又經中云身語意平等句法門。義釋名三平等。又經中云毘盧舍那一切身業一切語業一切意業。義釋名三業也。金剛頂宗亦云身口意業遍虛空演說如來三密門。今私釋云。於六根中取後三根攝前三根。作用勝故名爲三業。梵音怛哩（二合）三羯磨抳（作業）義釋云。如來種種三業皆至第一實際妙極之境身等於語語等於心。猶如大海遍一切處同一鹹味故云平等。此宗即以平等身口意祕密加持爲所入門。謂以身等之密印語等之眞言心等之妙觀爲方便。故遂見加持受用身（云云）梵音怛哩（二合）三昧耶（平）又祕密法品義釋釋身祕密云。身祕密者此悉地之人。其身非身其識非識祕密其身猶如乾城。於中雖現種種人物有而非有非有而有（云云）今云如身祕密。口意亦爾。
　　義釋處處釋祕密義不出六義。一法體微密故名祕密。諸佛三密衆生三密本末一體微妙緻密如法華論三平等義亦有經云。生死與涅槃無有毫釐別。二諸佛内證故名祕密。如義釋云。迹隣補處不識一人。乃至亦云。下地菩薩不能了知故名祕密。又如經云。諸佛大祕密。外道不能知。義釋云。外道有二。謂外與内。故以諸佛内證行法一切四乘不能覺知故名祕密。三非機不授故名祕密。如義釋云。此經是法王祕寶。不妄示卑賤之人。如釋迦出世四十餘年由舍利弗等慇懃三請方爲略說妙法蓮華義。今此本地之身又是妙法蓮華最深祕密處。故壽量品云常在靈鷲山及餘諸住處乃至我淨土不毀而衆見燒盡。即此宗瑜伽之意耳。又因補處菩薩慇懃三請方爲說之。苟非頓悟之機不入其手。故不普爲一切衆生也。四衆生不覺故名祕密。如義釋云。衆生身中皆有祕密藏而不覺知。是衆生自祕。非佛祕也。五未入三摩耶者不許爲說聞持故名祕密。如義釋云。聲聞經中以毘尼爲祕藏。要擇人簡衆方乃授之。若未發律儀不令聽聞修習。摩訶衍中亦持明爲祕藏。未入曼荼羅者不合讀誦受持。還同盜聽布薩反招重罪。六行人切祕不顯露行故名祕密。如義釋云。西方作印之時甚以祕之。不令人見。乃至亦云。密誦不令人聽。
　　若金剛頂釋此六義。一如云歸命本覺心法身常住妙法心蓮臺本來莊嚴三身德三十七尊住心城遠離因果法然具普門塵數諸三昧無邊德海本圓滿還我頂禮心諸佛是法體微密義也。二如云一切義成就坐菩提場時一切諸佛咸驚覺云汝是凡夫未知諸佛眞實忍諸苦行。心地觀云。此法名爲十方如來最勝祕密心地法門。瑜祇經云。佛在金剛界菩提心殿諸地菩薩俱不覺知是佛地内證祕密義也。三如云能仁如來三車化城誘引成就大機已熟堪受大法削地位之階漸立等妙之頓旨又云。如是祕密法他師不能知。是非機不授義也。四如云一切衆生不能覺了是衆生不覺義也。五如云爲未入曼荼羅者不得說一句若纔說者令汝現世中夭死墮地獄是未入壇者不許爲說義也。六如云金剛念誦口舌密誦不令他聞是行者祕持義也。由此六義名三祕密。梵音怛哩（二合三）玉呬也（二合）祕密或云怛哩（二合）獄醯也（二合）守護經中以三祕密法喩迦樓羅觀。譬如世人身畫五色一向觀熟除災致祥此法名爲迦樓羅觀。今三密行五相成身亦如迦樓羅觀梵音怛哩迦樓（微妙）左哩也（二合行）心地觀經亦云。譬如有人悟迦盧迦樓（二合三）羅微妙觀門自作是觀我身即是金翅鳥王心意語言亦復如是以此觀力能消毒藥一切惡毒不能爲害。凡夫行者亦復如是。作降伏坐身不動搖。手結智印密誦眞言。心入此觀能滅三毒。消除業障增長福智。乃至速得阿耨菩提（云云）一向出生菩薩法經依此義故名三微妙行。有古德云。行者三業能密一切諸佛三業故名三密者。義釋六義中未見誠文耳。
　　問。法華一乘祕密法涅槃三德祕密藏大乘十法經十祕密對法論八祕密般若所說諸夜叉等所說神呪言辭隱密智論所說有二種教一顯示教二祕密教與今六祕密義同異云何。
　　答。天台法華文句釋云。非機不授爲祕。法體微密爲密。然法華中亦有六義。一法華論十七名中一切諸佛祕密藏神力品中一切諸佛祕要之藏是法體微密義。二壽量品初如來祕密神通之力涅槃三德祕密之藏是内證祕密義。三安樂行末一切諸佛祕密之藏今乃說之是非機不授義。四譬喩品初舍利弗云是我等咎非世尊也是衆生自祕義。五譬喩品云無智人中莫說此經是未發菩提心者不許聽義。六又云若復有人求佛舍利如是求經得已頂戴乃可爲說是祕持妙法義（一）
　　天台八教中云。同聽異聞修修相知顯露不定。同聽異聞互不相知祕密不定。如大論云。教有二種。一顯示教。初轉法輪陳如證果八萬諸天得無生忍。二祕密教。謂有無量諸天或得四果支佛乃至十地一生補處即是阿含同時。亦說密迹力士經。如來三祕密種種不同。其中亦有三乘得道。金剛頂疏引智論文爲今眞言祕密教證。天台後時同席形隱以爲互不相知。祕密眞言彼經如來三密以爲眞言祕密教法。故二宗旨兩不相違（二）
    法相以十法經十密及對法論八密名爲隱密不了義法。謂爲機緣辭不如義名爲祕密。具如十法經云。佛說聲聞當得成佛是名祕密。法相判爲隱密不了。叡山判爲約時德密。對法八祕密中對除祕密爲除輕佛疑故。謂若一切世間輕釋尊言。今世樹王始得成道。云何得有若干智慧。爲除此疑釋尊爲說云。我實成佛阿僧祇劫。實是始成。權說久成故名祕密。若以天台義門判之。聲聞成佛爲時德密。是法華前未可說故爲機密說聲聞實德名時德密。是法華前祕密合義。除疑異說名爲祕密。是前三教隨他意語密。爲機說此二竝非法華眞言祕密（三）
　　大般若中憍尸迦言。諸夜叉等所說神呪言辭隱密難可了知。而可了。善現所說般若波羅蜜難可了知又云。若入不退轉地菩薩五族金剛常以侍衞。大日經義釋釋執金剛祕密主云。西方謂夜叉爲祕密。以其身口意速疾隱祕難可了知故。舊翻或云密迹。若淺略明義祕密主即是夜叉王也。執金剛杵。常侍衞佛。故名金剛手。然是中深義言夜叉者即是如來身語意密唯佛與佛乃能知之。乃至彌勒菩薩等於如是祕密神通力所不能及。祕中最祕。所謂心密之王故曰祕密主。能持此印故云執金剛也（文）密迹力士經云。有力士名金剛密迹。注梵網經云。昔有千二王子。時千王子發心成佛。其二王子誓護佛法。今諸寺門金剛力士二像是也。又義釋云。般若釋論生身佛成道時阿難密迹力士等是名内眷屬。舍利弗目連等及彌勒文殊阿毘跋致一生補處菩薩等名大眷屬。今謂。佛加持身諸執金剛持如來密印名内眷屬。諸菩薩大悲方便攝受衆生名大眷屬。故般若云。欲爲諸佛内眷屬。欲得大眷屬者當學般若也（文）故知般若所說諸夜叉等所說神呪即今淺略執金剛神所說眞言。五族金剛即今仁王般若五方菩薩眷屬依金剛頂瑜伽即是五佛現二種身。一正法輪身現五菩薩身二教令輪身現五大尊身往護其國。是也。
　　問。凡眞言宗總相行法修三密行以爲行相。今菩提心別爲何行爲其行法。答。大日經祕密主以偈問云。何世尊說此心菩提生復以云何相知發菩提心。乃至反彼修行惟大牟尼說。佛答中云。供養行修行從是初發心。義釋云。始從阿闍梨受供養儀軌次第修行方到淨菩提心（云云）菩提心論云。如人貪名官者發求名官心修理名官行。若貪財寶者發求財寶心作經營財物行。凡人欲爲善之與惡皆先標其心而後成其志。所以求菩提者發菩提心。修菩提行。既發如是心已須知菩提心之行相。其行相者三門分別。諸佛菩薩昔在因地發是心已。勝義行願三摩地爲戒。乃至成佛無時暫忘。一者行願。二者勝義。三者三摩地（文）
　　問。且大日經供養行儀軌中明幾供養。答。經及儀軌明六供養。謂塗華燒飮燈五供。及以心供養是爲六也。若瞿醯經於飮食中更明六種供養（是祕法故此中不出）若理趣釋云。一切如來種種供養藏廣大儀式如來者虛空庫菩薩之異名。復說一切供養最勝出生般若理趣所謂發菩提心則爲於諸如來廣大供養者是金剛嬉戲菩薩三摩地。救濟一切衆生則爲於諸如來廣大供養者是金剛鬘菩薩三摩地。受持妙典則爲於諸如來廣大供養者是金剛歌菩薩三摩地。於般若波羅蜜多受持讀誦自書教他書思惟修習種種供養則爲於諸如來廣大供養者是金剛舞菩薩三摩地。諸修多羅以十種法行頓積集福德智慧二種資糧獲得三種身此菩薩主一切供養法。供養法者有多種。依蘇悉地教有五種供養。又有二十種供養。於瑜伽教中有四種供養。所謂菩提心供養。資糧供養。法供養。羯磨供養。如前四種理趣法。是又有五種祕密供養。又有八種供養。又有十六種大供養。又有十七種雜供養。乃至一切供養悉皆攝入虛空庫菩薩供養儀軌中（文）此等四五六七八種十六十七二十種供養皆出祕法。此中不出（云云）
　　問。且約五供何故有五。答。義釋云。若行者善以五字法作金剛舞戲普應衆生。譬如和五味布五綵韻五音調五樂雖性分不過五種而千變萬化巧轉不窮。當知是人則解塗香三昧義。亦解華三昧燒香三昧飮食燈明三昧義。亦解此五種陀羅尼義。以如是五種法門供養供養心王如來。能令諸尊歡喜所求必獲（云云）故知凡胎藏宗以五字門爲體性故。供養相應體性故五。
　　問。義釋云。凡此經有淺深二釋。深祕中亦有深淺。若爲常人隨文淺釋。不輒示深祕。若爲大機乃開深祕（云云）今約五供用淺深釋云何。答。若淺略釋。釋尊始成佛時。首陀會天來下繞佛三匝。頂禮佛足供養香華。世間効之故有五供。經論所說六種音樂亦攝此中。有人不了六種意樂。引佛六德爲六種者非也。又云。能供所供俱六種者亦更非也。若深祕釋。義釋云。復次深祕釋者。塗是淨義。如世間塗香能淨垢穢息除熱煩。今行者以等虛空閼伽洗滌菩提心中百六十種戲論之垢。以住無爲戒塗之生死熱煩除滅得清涼性。故曰塗香。所謂華者是從慈悲生義。即此淨心種子於大悲胎藏中萬行開敷莊嚴佛菩提樹。故說爲華。燒香是遍至法界義。如天樹王開敷時香氣逆風順風自然遍布。菩提心香亦爾。隨一一功德即爲慧火所焚。解脫風所吹。隨悲願力自在而轉普薰一切。故曰燒香。飮食是無上甘露不生不滅之味。若服此味果德成就更無過上時即名入證。故說爲食。所謂燒者是如來光明破暗之義。言至果地時心障都盡得無盡慧遍照衆生。故說爲燈。若竪說者一一地中皆具五義（一）若橫說者一一門中皆具五義（二）若祕中深祕釋。此五供養菩薩三摩地各有三種身及四種曼荼羅身。若像眞體用同一。即是大日經是五菩薩各有字印形。金剛頂經大三法羯磨四種會中各有三十七尊義。若六大和合出生五菩薩身。若以六大色畫五菩薩像。是大曼荼羅身。若五菩薩所持三摩耶若眞若畫是三摩耶曼荼羅身。若五菩薩種子眞言若說若畫是法曼荼羅身。若五菩薩三密動作若眞若彫是羯磨曼荼羅身（三）大日經三種身同後三不重說。若祕祕中深祕釋。法如如如如智五法具足流轉生死修行萬行證入菩提。五法一如常無昇降譬如水波性相皆水。眞如變現性相常如（四）。
　　問。若爾今世行人修五供時所有香華等物正攝何釋。答。今於此物。具前四釋。故有智者捧香華時應作是念。如彼三世中諸佛菩薩等修行五供養。我今亦如是修行五供養。如云大日如來昔修香華等行感得此妙華布地胎藏莊嚴世界即其義也（一）次作是念。淨心爲塗香萬行爲妙華功德爲焚香果德爲飮食智慧爲燈明供養自心中心王大日尊心數曼荼羅。三界唯一心。心外無別法。以心供養心。色心不二故（二）復作是念。五供諸色塵六大所和合大曼荼羅身。顯形等諸色手印標幟等三昧耶法身。眞言色聲中文字句義等法曼荼羅身。供養自身佛四處威儀等羯磨之法身。我今四法身諸佛同一體（三）復作是念。我今奉獻諸供具一一諸塵皆實相。實相周遍法界海。法界即是諸妙供供養自他四法身。三世常恒普供養。不受而受哀攝受（四）此偈高野和尚後命上船之日。留唐小師追所馳送。大唐有云。青青翠竹總是法身。欝欝黃華無非般若。豈非此義乎。天台判云。一色一香無非中道色塵法界皆作佛事。尤合此宗。
　　
胎藏金剛菩提心義略問答抄卷第二

　　保安五年三月二日書了一校了點校了
    金剛佛子順禪

　　

胎藏金剛菩提心義略問答抄第三

              五大院抄





　　第三卷中第五。行願門餘。上卷此門爲四之中四立行中亦二。一大日宗立行願。上卷已畢。今此卷中二金剛頂三門行相自三。一行願門行相。二勝義門行相中辨五姓成佛義。五障義。五種三摩耶義。五種犯三摩耶義。三三摩耶義。順世八心違世八心義。百六十心義。三劫十地義。六無畏義。十緣生義。五種三昧道義。三三摩地門行相有二。一大日經三摩地行相亦二。一總釋大日三摩地行相。二別釋亦三。一略說三部。二處中十院。三廣說二十七部。標章雖三今文但釋略說三部三摩地行相中辨諸方諸尊因緣名義種子不同義。字印形三種佛身義。
　　問。金剛頂菩提心論三門行相云何。答。初心行者未具深智。必須教行二門修行。成立故一一門釋彼二門。
　　問。且行願門教行云何。答。眞言門行者先從祕密一乘行阿闍梨及從大乘經卷當知一切衆生皆當成佛亦不成佛之義。即此論云。華嚴經云。無一衆生而不具眞如智慧。但以妄想顛倒執著而不證得。若離妄想一切智自然智無礙智則得現前（云云）當學此等悉有佛性大乘經論以爲誠憑而起願行。今有眞言宗人本學法相一分不成經論章疏舊執難改自違今教。一行和上元是天台一行三昧禪師能得天台圓滿宗趣。故凡所說文言義理動合天台。不空三藏門人含光歸天竺日。天竺僧問。傳聞彼國有天台教理致圓滿。可須翻譯將來此方乎（云云）此三藏旨亦合天台。今或阿闍梨云。欲學眞言先共學天台。而門人皆瞋（云云）此教門也。論云。所言利益者眞言行人知一切有情皆含如來藏性皆堪任安住無上菩提。是故不以二乘之法而令得度。勸發一切有情悉令安住無上菩提。是名利益無餘有情界也。此行門也。又法華云。不輕菩薩凡見四衆禮拜而言。我深敬汝等不敢輕慢。汝等皆行菩薩道當得作佛。又梵網云。一切男子皆是我父。一切女人皆是我母。又鴦掘云。一切男子皆是兄弟。一切女人皆是姉妹。佛性同故。是教門也。論云。所言安樂者行人既知一切衆生畢竟成佛故不敢輕慢。又於大悲門中。尤宜撫救。隨衆生願而不悋惜。安存悅樂。既親近已信任師言因其相親亦可教導。衆生愚矇不可強度。眞言行人方便引進（文）此行門也。
　　問。天台云。藏通三乘別圓菩薩合爲四乘。眞言行者既知一切衆生有祕密乘之性故不可以前四乘法得度。唯眞言門當令得度。何故論云不以二乘之法得度（一）又今我國八宗分門不肯受學。若任所執不可終轉。眞言行人當如何導（二）答。法華盛明會三歸一。而經多云方便說三。攝論云。成立法有三種。一立小乘。二立三乘。三立一乘。華嚴判云。小乘三乘爲方便二（云云）此論勝義門云。凡夫外道二乘菩薩皆可厭棄。義釋三昧耶戒中亦云。說法有四。所謂三乘及祕密乘。故論云菩薩入法雲地已。爲利他故更入乾惠地等。知論云不以二乘法者是棄小乘三乘之二乘法（一）又法華云。若於此經不生信心當於如來餘深法中示教利喜。文句云。當別教中而利導之。今大日經以普門身於十方界說五乘法。待其機熟引入此教。故須諸宗固執不可必奪。隨其情樂以彼經論說五乘法以爲眞實。若有迴心方說此法（二）
　　問。論引大日經供養次第法云。若無勢力廣饒益住法但觀菩提心。佛說此中具萬行滿足白淨淳淨法。若爾眞言行者直修三密應滿萬行滿萬行時先至何位耶。答。大日經第三劫滿功德文云。眞言門修行菩薩行諸菩薩無量無數百千俱胝那庾多劫積集無量功德智慧方便具修諸行無量智慧方便皆悉成就。義釋云。如餘教中菩薩行於方便對治道次第漸除心垢。經無量阿僧祇劫或有得至菩提或不至者。今此教菩薩則不如是。直以眞言爲乘超入淨菩提心門。若見此心明道時諸菩薩無數劫中所修福慧自然具足。如乘神通行者。初入淨菩提心雖未於無數阿僧祇劫具備普賢衆行滿足大悲方便。然此等如來功德皆已成就。即是毘盧遮那具體法身故（文）天台圓初住別初地證道同位。即是眞言佛慧初心淨菩提心門也（云云）
　　問。義釋說。超三重妄執名度三阿僧祇劫。過第三劫入佛慧初心名淨菩提心門。淨菩提心門以上十住地名信解行地。有三心第一地菩提心爲因。從第二地以去大悲爲根。八地以上名方便爲究竟。佛地名上上方便。故淨菩提心以上無斷惑（文）何爲初住初地證道同位。答。義釋以淨菩提心爲修行地。例如聲聞見道以後入修道位。即引華嚴初地菩薩化歸百佛國爲今百字明各見蓮華胎藏云。此中開示佛之知見與法華義同。此百蓮華藏初地十芽莖華等十心滿時成千世界。是隨分果。至十一地名果滿也（云云）故以淨菩提心爲圓初住別初地。又云。如是初心佛說成佛因。解脫業煩惱而業煩惱具存。諸業煩惱無非佛事。本無所縛今何所脫（云云）是圓法性同體無明不斷而斷義也。問。此淨菩提心以上亦修行願耶。答。義釋淨菩提心以上信解地上引華嚴經十無盡大願等乃至究竟佛地亦釋行願。即其義也。問。若爾從初心至究竟常修行願亦其勝義三摩地行亦爾耶。答。如論廣釋故爾（云云）
　　問。勝義菩提心行相云何。答。亦有教觀二門。一教門者。楞伽經云。人天及梵乘。聲聞緣覺。諸佛如來乘。此乘非大乘。無乘及乘者。以心生滅故。又般若等經說。一切諸法本無自性。心地觀經說。心心所法本性空寂。諸心法中起衆邪見。爲除諸見說心爲空。執空作病亦應除遣邪見已自覺悟心能發菩提心。此覺悟心即菩提心。無有二相（云云）是教門也。論云。二勝義者觀一切法無自性。云何無自性。文中廣說。凡夫恣行三毒五欲。眞言行人誠可厭棄（一）外道或住仙宮或復生天。行人應觀業力若盡沈淪苦海難可出離（二）二乘趣本涅槃已爲究竟。行者當觀雖破人執猶有法執。灰身滅智湛然常寂。有定性者待劫限滿方乃發生。若不定性者無論劫限遇緣便迴。從化城起。遂發大心。從初十信經三無數劫苦行成佛。既知狹劣。亦不可樂（三）又有衆生發大乘心三阿僧祇劫修六度萬行。久遠而成所習法教致有次第（四）行人觀已復發利益安樂無餘衆生心。以大悲決定永超外道二乘境界。復修瑜伽勝上法能從凡入佛位者。亦超十地菩薩境界（五）又深知一切法無自性云何無自性。前以相說今以旨陳。夫迷途之法從妄想生。展轉成無量煩惱輪迴六趣。若覺悟已妄想止除種種法滅。故無自性（六）復次諸佛慈悲從眞起用救攝衆生。應病與藥對治迷津。遇筏達於彼岸。法已應捨無自性故（七）如大毘盧遮那經云。諸法無相爲虛空相。作是觀已名勝義菩提心（云云）是觀門也。
　　問。此中有幾空觀。答。文有二番。一切法無自性。初是人空觀。後是法空觀。人空觀觀凡夫外道二乘六度菩薩十地菩薩。法空觀觀衆生妄想諸佛說法。此中凡夫是屬愛衆生。樂人天果（云云）外道是屬見衆生。九十五道（云云）二乘是拆體二乘（云云）六度菩薩是三藏六度菩薩（云云）十地菩薩是通別十地菩薩（云云）又六趣是流轉世間。覺悟是還滅出世（云云）諸佛說法五教不同（云云）
　　問。法相依深密瑜伽唯識大莊嚴論等云有五種姓。定性二乘無性一闡提終不成佛。與此論云定不定性久久成佛云何會之。答。法相引楞伽五性文爲證。而彼經意定性二乘隨變易死皆得佛身。大悲闡提唯不入滅。斷善闡提發菩提心。玄奘西遊楞伽梵本亦同此文。西方諸德用莊嚴論畢竟無性足五種性。門人昉云。瑜伽定性即是法華不定性也。彼宗所立如是有失。然依天台藏通二教各說五性有成不成。別圓二教亦說五性一切皆成。今此論云定不定性久久成佛。金剛仙論亦說不定性人法華迴心定性二乘界外迴心。大圓覺云有性無性齊成佛道是圓教意。楞伽經中亦說五性終皆成佛是別教意。瑜伽莊嚴亦說五性有成不成是通教意。薩婆多人引何含經種種界各性文云有成不成是三藏意。
　　問。羂索經云。呪土爲金呪屍爲珠。諸眞言教多有其文。若爾加持定性闡提變成佛道。加持木石變成如來耶否。答。大寶積經佛授魔記。舍利弗疑。時文殊變魔王。身子成佛說法。變本身已告云。一切草木樹林無心可作如來身相具足悉皆說法。弘決云。聖人變化所造亦依理具方在自用。涅槃疏云。聖轉無情以爲有情。此則永轉。此等諸文如前已引。若爾眞言加持何所不爲。問。若爾一切諸尊應皆加持定性無性一切有情非情一時成佛。何故不爾。答。菩薩瓔珞經云。過去平等如來等誓令十方法界一切衆生一日成佛一日涅槃。然而三世各有初心生心衆生心成佛故猶有法界衆生不盡。故知如降天魔死中作佛。加持定性無性成佛。何意不爲。亦雖加持一切有情成佛亦有三世九心。故不可盡。問。若如所言三世衆生新新出生。此則化地部義。瑜伽第百卷盛破此義。何今立之。答。瑜伽是通教論。不許新成衆生。今依勝鬘。依如來藏故有生死涅槃。起信論云。眞如受薰變成八識。瓔珞經云。使無法起故名無始（云云）故佛性論中皆成佛家盛立眞如變作衆生之義是圓別意。但化地部立此義者是盜大乘之義。例如分別部盜大乘義立一切皆成佛義也（云云）
　　問。厭棄衆生是菩薩大罪。而今何云凡夫外道三乘皆可厭棄。答。今言厭棄者行人棄彼妄執不用狹劣之法。非是捨人而不引導。問。仁王經初地菩薩六種方便中云。迴向方便者非證非不證而一切學。若爾眞言淨菩提心行人亦應五乘道法非證非不證而一切學唯觀彼等自性皆空。而今何言棄之不行。答。今以行人自心大悲決定已超彼等境界。然而爲利他故方便修行。故大日經五種悉地百心成佛中有五通二乘菩薩心行。問。若爾論文可言當觀凡夫外道二乘菩薩皆無自性。而爲利彼故可同行其法。而今何言誠可厭棄。
　　答。論云。云何無自性。謂凡夫外道二乘菩薩誠可厭棄。意云。彼等皆是因緣和合有衆生。故體無自性。彼執爲實我厭其執。維摩經云。但除其執不除其法（云云）
　　問。諸經論中五陰而實法空寂名爲法空。而今何云衆生妄想諸佛說法皆無自性爲法空耶答。衆生妄想即五陰中想陰。想陰已空四陰亦空。諸佛說法亦五陰攝。於色陰中六塵教法。具如常釋（云云）問。金剛般若二周說法。初周唯空一切不空菩薩。後周亦空一切亦空菩薩。此中云何。答。此論亦云心體二自如不見身心。故知亦空菩薩自身。
　　問。已教觀此空性。何更萬德具足。答。依空滿願如金光明。具六般若如金剛經（云云）今心地觀經發菩提心品云。諸心法中起衆邪見。爲欲除斷六十二見種種見故心心所法我說爲空。如是諸見無依止故。譬如叢林家密茂盛師子白象虎狼惡獸潜住其中。毒苦害人迥絕行迹。時有智者以火燒林。因林空故諸大惡獸無復遺餘。心空見滅亦復如是。以何因緣立空義耶。爲滅煩惱從妄心生而說是空。若執空理爲究竟者空性亦空。執空作病亦應除遣。若執空義爲究竟者諸法皆空。無因無果路伽耶陀有何差別。如阿伽陀藥能療諸病。若有病者服之必差其病。既愈藥隨病除。無病服藥藥還成病。本設空藥爲除有病。執有成病執空亦然。誰有智者服藥取病。若起有見勝起空見。空治有病。無藥治空。以是因緣服於空藥除邪見已。自覺悟心能發菩提心。是覺悟心即菩提心。無有二相（文）
　　問。經云。自覺悟心有其四種。云何爲四。答。經云。謂諸凡夫有二種心。一者眼識乃至意識同緣自境名自悟心。二者離於五識心心所法和合作境名自悟心。如是二心能發菩提心。諸佛菩薩有二種心。一者觀眞實理智。二者觀一切境智。如是四心名自悟心（文）私云。凡夫二心即九識心。諸佛二心即五智也。
　　問。此四種心自悟空有云何。答。五識對境是現量得。故得虛空亦得諸法。六七八九心及所緣名心心所。是比量得。故得性空亦得妙有。由比量力轉現量法。二乘想觀方空空觀空。菩薩實觀即有見空。已見二空即菩提心（云云）諸佛五智是淨九識。識即智名佛地九識。非現比得。佛地五境心心所法皆名萬德。然體性智照一法界名觀眞實理智。四智遍照一切境界名觀一切境智。此等四心在因在果皆自覺悟故名自覺悟心。
　　問。前修行願已用三密得成萬行。不必事修。今修勝義亦用三密得成空觀。不必事觀耶否。答。義釋云。觀心爲因三密爲緣見加持身。又金剛頂云。一切所見皆作空觀即成清淨。亦以所用印眞言觀念能成召請供養等事（云云）故知必用空觀乃成三密。問。前行願中已有萬行。一一三密今勝義中用何三密。答。陀羅尼集經欲造曼陀羅先用心空三昧色空三昧。又大日經無相三昧品說。身心無自性。性空名無相三昧。及諸瑜伽中三空三昧印眞言觀念是也。胎藏金剛二界法中用此觀處是祕法。故此中不出。
　　問。修此勝義先入何位。答。大日經及義釋無相淨菩提心即是中勝義菩提心。後文中云。經云。此菩薩淨菩提心門名初法中明道。菩薩住此不久便得除一切蓋障三昧者。此宗直以淨菩提心。爲門。若入此門即是初入一切如來境界。菩薩住此道時妄想因緣所有煩惱業苦皆悉除滅。譬如暗中利寶害人之喩。因淨菩提心照明諸法。故少用功力便得除蓋障三昧見八萬四千煩惱實相成八萬四千寶聚門。經云。若得此者即與諸佛菩薩同等住者。當知行人則位同大覺也。以其自覺心故便得佛名。然非究竟妙覺大牟尼位。猶如淨月雖體無增減然亦明漸漸增乃至第十五日方能動大海湖也。又行者由與如來共同等住乃至成就衆生莊嚴佛剎行如來事。眞言門行者乃至一生可得成牟尼也。經云。住此除一切蓋障菩薩信解力故不久勤修滿足一切佛法者。眞言門修行諸菩薩以見法明道故即生除蓋障三昧。得故即能與諸佛菩薩同住。龍樹以爲。冶人以種種方便消融鑛石後成金體。若乘神通者能使木土之類即成金體。故云不久勤修便得滿足（云云）是菩薩初發心即時名佛。故眞實功德不可度量（云云）
　　問。此中除蓋障者。障有幾多。答。義釋云。此中障有五種。一者煩惱障。謂根本煩惱障蓋淨心妨礙道機不入佛法。二者業障。謂過現重罪乃至謗方等經。以先業障。未除故種種留難不入佛法。三者生障。謂若得無難生處必當悟道。然乘先業受無暇身趣生爲障不入佛法。四者法障。謂已生無障處又有悟道機。以先世障法等緣故不逢善友不聽正法。五者所知障。謂已遇知識得聽正法。然種種因緣兩不和合妨修般若。如大品魔事中廣明。亦是先世差他道機故生此障（云云）
　　問。若眞言門行人以覺自心故即生得入分證佛位者。亦應即生可至究竟妙覺耶。答。義釋云。如菩薩志求無上菩提種種勤苦不惜身命經無數阿僧祇劫或有成佛或不成佛者。今此眞言門菩薩若能不虧法則方便修行乃至於此生中逮見無盡莊嚴加持世界。非但現前而已。若欲超昇佛地即同大日如來亦可致也（文）
　　問。經云。初發心乃至十地次第此生滿足意何。答。義釋云。行者初發心時得入阿字門。即從如來金剛性生。此等一生運運增進。更無退義。乃至成菩提無行不增。然後停息。此中次第者。梵音有不住義。精進義遍行義。謂初發心欲入菩薩位故於此眞言法要方便修行得至初地。爾時以無所住進心不息。爲滿第二地故復依眞言法要方便修行得入第三地。如是次第乃至滿足十地。唯以一行一道而成正覺（文）問。前云眞言有四十二位。此中何言十地耶。答。此經遍據諸教地位以明今教菩薩地位或約通別圓位。已如前說。此文且據別教十地。
　　問。若入淨菩提心位以上都無退義耶否。答。天台初地初住以上得三不退。更不退轉。問。若爾初入眞言門凡夫乃至未入淨菩薩心以何有退義耶。答。入眞言門次第自有五種三昧耶。入第一三昧耶時已被大日如來加持。阿字置其人身毘富羅法界種子之上。捨順世八心修違世八心。從此以後次第入第二第三第四第五三昧耶。不虧法則不犯三昧耶方便進修更無退轉入淨菩提心門。若於五種三昧耶中隨犯其一者現世中夭。死墮地獄。退已得法退未得法。
　　問。其五種何。答。義釋云。第一如造曼荼羅時。忽有諸人善心隨喜。欲求禮拜供養時。阿闍梨聽令引入壇外遙令禮拜供養罪業滅除。未令授從眞言印也。第二引入壇中投華散位。爲說尊名悉見諸位。若請眞言印隨應授之。第三阿闍梨從首至末爲此人作曼荼羅。乃至諸尊手印眞言行法一一告示教授。第四已能依行堪在師位。師即爲作傳教曼荼羅告言。汝自今以後亦如我度諸弟子佛種不斷。第五祕密壇中如法作灌頂。若不經入此壇祕密智不生也。然祕密曼荼羅復有五種。第一授得眞言印法依教修行。與瑜伽相應定中見諸大會。然未引入。第二已蒙引入祕密壇中巡禮供養。未蒙聖尊現爲灌頂等。第三引入大聖衆中從初至末一一祕密之行皆蒙聖者告示。第四已修祕要現蒙諸尊爲作祕密傳教三昧耶。第五已具前事又見己身於大會中作阿闍梨師。即是入地人也。此人纔入三昧即見一切佛會同彼尊位（云云）
　　問。此之五種名三昧耶意何。答。義釋云。三昧耶者。如有人於衆多國王大臣集會之處而自發言作大要誓。我今如是之事永當不作。如是之事依行之。以自對可信之人而發誠言。若有所違即得重罪。故三昧耶即不可違越義。即是戒義也（云云）私云。三昧此云本誓即此義也。又胎藏灌頂中阿闍梨引入弟子立壇門時。耳語說三昧耶偈。是祕中祕故此中不出（云云）
　　問。何名犯三昧耶耶。答。亦有五種。第一義釋云。即心成佛旨趣難知。恐未來衆生輕慢法故不能諮訪善知識。未蒙三密加持而師心執文輒自修學久用功用無所能成。反謗此經謂非佛說。又此經文有淺略深祕二釋深祕釋中復有淺深趣也。輒爾披翫者以不解密號故謂是因緣事相心生慢易自言。我行眞道。何用呪術事耶。以是因緣感匱法業。於無量劫墮惡趣中。所以修學眞言者要令先入曼荼羅也（文）集經中亦云。若未入曼荼羅輒持誦神呪者犯三昧耶（云云）此人犯三世諸佛入壇灌頂師資傳受三昧耶故得重罪也。第二犯三昧耶。其耳語法此中不出。又金剛頂經云。其師引入弟子之時。即教授云。汝爲未灌頂者乃至不得輒說此中法事一句。若汝說者令汝現世中夭死墮地獄（云云）集經一一法中亦云。爲未灌頂者不得輒說（云云）此人自犯己本誓故得重罪也。第三攝眞實經云。若有惡人普殺十方三世諸佛菩薩賢聖噉盡其肉。此人命終墮阿毘獄。經無量劫猶有出期。若人犯三昧耶墮阿毘獄終無出期。謂凡夫人但有能受不能修行（云云）第四不空羂索經若眞言者不能善學妄稱得法。内懷腐朽外現賢善。方便詐行貪求名利。乃至此人犯三昧耶自損損他共入地獄（云云）義釋亦云。今末代學人不務近善知識諮承法要而自師心欲望成就。直爾披文便欲作之非但自損。又欲求名利故而妄作人師。自既違法而欲建立他善根。由無効故更招謗法破法之緣成無間業。何有無間業人而能自利利他俱成妙果耶（云云）此人暗法妄作人師故得重罪。第五一字佛頂瑜伽中云。瑜伽教中一一法則不得爲人而輒說之。除受法師。乃至同行亦不爲說。若纔說者中夭墮獄（云云）又方等經二十五尊者中云。若得見尊獨自知之。莫爲他說。若爲他說中夭墮獄（云云）此人於已得法犯三昧耶。故得重罪（云云）於前五種三昧耶有此後五種犯也。然第一三昧耶但是禮見。第二三昧耶具結緣灌頂。此二種人但有第一犯。其第二三昧耶中一尊法灌頂以去竝有五犯。祕密三昧耶但有第五犯中一分也。
　　問。今如所說犯三昧耶義者。今世眞言行人皆不可免此罪。若爾眞言行人何世入道。答。大日經中佛爲此故說三三昧耶品。問。其三三昧耶何。答。探意言之亦有五種三三昧耶。一者三法相續除障相應生名三三昧耶句。一但有慧性於生死中最初發心而求佛果誓欲成佛。未能正觀不知何法而得成佛。未具觀照之慧但有求佛之心未了己身本性性有何功德。二從此發慧如實智生能離無盡分別妄見之網安住眞相智中。此實智即菩提心也。三此眞實句中了眞假已觀無盡衆生皆同此性。而不自了輪迴無際。我今已自覺了。今當普開佛之知見。悲自在轉。無緣觀菩提心生。離衆生一切戲論安住衆生諸子祕密藏中皆住無相菩提。此等三法相續無間。除其爲障與瑜伽相應生。是三昧耶義。梵音此三昧耶具含相續除障二旨。此三法句即經菩提心爲因大悲爲根方便爲究竟三句義也。前以大悲爲根此以照了爲根。照了是非故生悲義相成。前以方便爲究竟此云大悲。由大悲故施方便亦相成也。從初至後相續不斷名三三昧耶。即是言行相應心口相應。一發心已身口所行不相違越。口有所誓心行亦如是修名三昧耶。即本誓義。二者内證三寶名三三昧耶。初以大悲方便成佛。次從佛有法。從法有僧。別時解云。三是佛。摩是法。耶是僧義。名三昧耶即平等義。三者住此三平等修菩提行得成菩提。次具三身亦名三三昧耶。亦是平等義。四者外現三寶名三三昧耶。佛變化身十二分教所說三乘於一身中示現三種一體三寶名三昧耶。住三昧耶故有此利益。亦是本誓義。五者三種禁戒名三三昧耶。一解上來所說三平等於眞言法則而成就。二彼不著一切妄執無能爲障礙者。三不行障緣。謂不樂欲懈怠無利談話不生信心積集財資者。復應不作二事。謂飮諸酒及寢床上。當敷茅爲藉。此有四義。一如來成道時所坐故。一切世間爲吉祥故。二諸毒蟲等不至其所故三性甚香潔故。四此草極利持誦餘暇休息時若自縱即爲傷。故不得縱慢。若具上來五種三三昧耶者誰人即生不入佛位。
　　問。第一三昧耶時捨順世八心修違世八心。其違順八心何等。答。且取義釋意言之。順世八心有二種。一未知三寶羝羊凡夫八心。二歸信三寶人天乘者八心。違世八心有二種。一顯示三乘各有八心。二祕密一乘亦有八心。若准五教藏通各有三乘。一一亦有八心。別圓二人各亦八心。眞言行人亦有八心。若約地位兩教二乘五教菩薩各有地位。當分位中一一地地各有八心。此等八心第八心中更各二心。合各十心。
　　問。其各八心十心何等。答。第一未知三寶羝羊凡夫順世八心者。如具緣品中。節食持齋數數勸習是第一種子。以此爲因於五通仙人六齋日施與父母親族是第二牙種。復以此施授與非親識者是第三疱種。復以此施與器量高德者是第四業種。復以此施歡喜授與伎樂人等及獻尊宿者是第五花種。復以此施發親愛心而供養之是第六成果。彼護戒生天是第七受用種子。以此心生死流轉於諸天神龍等恭敬順行是愚童異生生死流轉無畏依第八嬰童心。此第八心中復有二種。一若求解脫智生名殊勝心。二已於空法作證名決定心。此二種心未知佛法所說緣起法。故是外道三寶斷常心也。并前凡有十心故云八心或云十心（云云）第二歸依三寶凡夫順世八心。彼前第八心求無畏依時。若善知識爲說三寶眞歸依處漸識現世因果故即能信受。如彼修齋時是種子。若善知識爲說離貪。現世安樂命終生天後得涅槃。受八齋法信受修行如彼六齋布施是芽種。乃至生天後得涅槃是受用種子。起不異歸依心是生死流轉凡夫第八眞實無畏依。此中亦有殊勝住決定想故有八心亦有十心（云云）又直歸依三寶一日受八齋法數數修習是最初種子。乃至生天復得涅槃是受用種子。不異歸依是生死流轉凡夫第八眞實無異依。此中亦有殊勝住決定想故有八心十心（云云）此二八心中雖復得涅槃是歸依三寶凡夫。必知後得涅槃可名違世。然爲人天持八齋法且名順世（云云）第三顯示三乘違世八心。如義釋云。從此即發聲聞菩提。初種子心。皆傍前文廣分別說乃至三乘一一地皆具十心。迄第十地亦具種子牙疱葉華菓等。有求佛地智生觀畢竟空得到金剛際也。經云。彼離違順八心相續業煩惱網者。前說種子牙疱等及歸依三寶爲人天乘行齋施善法皆名順世八心。若三乘初發道意迄拔業煩惱根本無明種子生十二因綠名違世八心。或可就見道修道等諸位分之各有八心。大乘行者了達蘊性空故雙離違順八心也。第四祕密一乘違世八心如義釋淨菩提心位以上十地中云。就前三心作十心說之。若通論信解地。則初地爲種子。二地爲牙。三地爲疱。四地爲葉。五地爲華。六地爲果。七地爲受用種子。八地爲無畏依。於所得果中九地有進求佛地慧生是最勝心。十地此心決定。此二心無別境界。第八心中約方便轉勝開出之耳。若一一地中亦有此十心（云云）
　　問。義釋文言總合難知。一一釋之云何。答。私以總別二義釋之。若總釋者。證契經四乘各有十地。天台以爲四教地位。故以彼各各十地爲今十心。又天台云。四教地地各有十乘。亦以彼地地十乘爲今位位十心。若別釋者。且約五戒人因十善天因。若持戒善是種。若爲父母等持是芽。若爲非親等持是疱。若爲高德等持是葉。若爲尊宿等持是華。若以親愛心持是果。若已生人天等是受用種子。若常依三寶是無畏依。如說戒善一切皆然。若約三藏聲聞位。初發心及七賢以爲八心。世第一法勝進決定二心加爲十心。八忍八智以爲見道八心。眞相二見加爲十心（云云）二果二向七返家家一間身證以爲八心。身證二心加爲十心（云云）三德三智二種涅槃以爲無學八心。無餘二心加爲十心（云云）支佛三慧逆順二觀種相好因得道墮數以爲八心。二種涅槃加爲十心（云云）菩薩發心三祇百劫補處後身成道以爲八心。法輪涅槃加爲十心。或以八相爲八二滅加爲十心（云云）通教聲聞發心七地爲八。二滅加爲十心（云云）支佛八地爲八。二滅加爲十心（云云）菩薩八地爲八。亦與二乘共行證故十地爲十（云云）別教發心七階爲八。菩提涅槃加爲十心（云云）若眞言行菩薩擬前五乘四教四乘地位釋之。准前可知。義釋且擬別教十心釋爲十心。若別釋之如說圓教（云云）又從凡夫至于佛地地地各有八心十心（云云）
　　問。淨菩提心佛慧初心以前有幾位耶。答。大日經且擬三劫六無畏處十緣生句五種三昧道釋之。即是圓教十信別教三十心及十信也。問。先三劫何。答。義釋云。梵云劫跛有二義。一者時分。二者妄執若依常途解釋。度三阿僧祇劫得成正覺。若祕密釋。超一劫瑜祇行即已度百六十心等一重麁妄執名一阿僧祇劫。超二劫瑜祇行又度一百六十心等一重細妄執名二阿僧祇劫。眞言門行者復越一劫更度百六十心等一重極細妄執得至佛慧初心。故云三阿僧祇劫成佛也。若一生度此三妄執即一生成佛。何論時分耶（文）問。百六十心何。答。經云。一二三四五再數凡百六十心（文）義釋云。由有無明故生五根本煩惱心。謂貪瞋癡慢疑。不說五見者屬見煩惱多在六十心中也。五根本初再數爲十。第二再數成二十。第三再數成四十。第四再數成八十。第五再數成一百六十。以衆生心常依二法不入道故隨事異名輒分爲二。就此中二展轉細之。若更三品九品乃至八萬無量條葉不可勝計（云云）
　　問。眞言行人超度此等三劫三妄執云何。答。此大日經先擧餘教四乘所觀所斷對辯今教行人超度之義略而言之。經說初劫云。越世間三妄執。出世間心生謂如是解唯蘊無我（義釋云。若以淨菩提心爲出世間心即是超越三劫瑜祇行。又云。最初解了唯蘊無我時即名出世間心生。度世間百六十心離我倒所生三毒根本名越三妄執也。文。私云。若約觀法是藏通三乘析體二觀。若約所斷是藏見道。通八人見地。別初住。圓初信竝斷見惑。眞言初信是度初重三種麁妄執中第一三妄執也。唯斷見惑了無我人未了五陰空。故云唯蘊）
　　根境界淹留修行（次有三妄執是三果人所留滯處。私云。若約觀法亦藏通析體二觀。若約所斷是藏修道三果所斷修惑。通薄地離欲地。別六住以前。圓六信以前。眞言六信以前。是度麁妄執中第二三妄執）
    拔業煩惱株杭無明種子生十二因緣（是無學聖人所斷最難斷處。凡有三種三妄執也。私云。所觀如前。若約所斷是藏羅漢支佛所斷。通已辨地支佛地。別七住八住。圓與眞言七信八信。然藏三乘各行諦緣度通三乘同修諦緣度。二教二乘各有侵習不侵習異。今文業煩惱是正使。聲聞所斷。無明種子是習氣。支佛所斷。菩薩正習俱盡。二教同然）
　　離建立宗等。如是湛寂一切外道所不能知。先佛宣說離一切過（三獸度河各隨足跡。此中有三乘人同以無言說道得諸法實相。共同一法中而有昇沈異。私云。此明前藏通二乘及別圓眞言八住八信功德也。唯三獸是通義）
    彼出世間心住蘊中有如是慧隨生（行者未度法障未名眞淨菩提心。蓮華離泥尚未出水。私云結前）
    若於蘊等發起離著當觀察聚沫浮泡芭蕉陽焰幻等而得解脫。謂蘊處界能執所執皆離法性。如是證寂然界是名出世間心（行者從無性門達諸法即空得離一重法倒漸過二乘境界。如蓮華雖未開敷稍出清流之上。行者不復心沒蘊中故云出世間心。私云。藏通菩薩別九住圓密九信達五陰空）
　　彼離違順八心相續業煩惱網。是超越一劫瑜祇行（前說。種子根疱等及歸依三寶爲人天乘行齋施善法皆名順世八心。若三乘初發道意迄至拔業煩惱根本無明種子生十二因緣名違世八心。或可就見道修道諸位分之各有八心。行者了諸蘊性空故雙離違順八心。我蘊兩倒。二種業煩惱網是名超越一切瑜祇行。瑜伽女呼之則曰瑜祇。即是觀行應理之行。依常途釋是菩薩從初發心以來經一大阿僧祇劫方證是寂然界。今祕密宗但度此一重妄執即超一阿僧祇劫。行者未過此劫與支佛位齊。從此以後三乘經終始分。然所觀人法俱空。與成實諸宗未甚懸絕。約偏眞理作此平等觀耳。故以三乘上中下出世間心合論一僧祇。至第二僧祇乃與二乘異也文。私云。偏眞是藏通極理。別九住以去。圓密九信以去。界内入空之位亦與彼理。齊也）
　　大乘行發無緣乘心。法無我性。何以故。如彼往昔如是修行者觀察蘊阿賴耶知自性如幻。陽焰。影。響。旋火輪。乾闥婆城（是第二重觀。法無我性也。發平等誓行菩薩行。乃至諸一闡提及二乘入正位者同入是乘。故名他緣乘。又至此僧祇始觀阿陀那識。了三界唯心心外無別法行菩提道。故名無緣乘。即是緣生。中道。離有離無觀。法無我淨除智障。即楞伽深密等經八識三性三無性皆是此意。今以六喩照有空不二。而人法二空亦不當心。乃名眞入法空悟唯識性故文。私云。藏通唯觀六識不了八識。亦知一闡定性不成不了悉有佛性之旨。今此中觀是別圓人觀阿賴耶別緣起法。然法相宗用此八識是名別義通）
　　彼如是捨無我。心主自在覺自心本不生。何以故。心前後際不可得。故如是知自心性。是超越二劫瑜祇行（心王不滯有無妙業隨意能成。故云心主自在。心主自在時即是淨菩提心一轉開明位勝劫。雖境界風從緣起滅而心性。常無生滅。覺此心本不生是漸入阿字門。爾時復離百六十心等塵沙上煩惱一重微細妄執名第二阿僧祗。此中無爲生死因緣生壞等義如勝鬘寶性佛性論明。上來由是對治心外之垢未開。此心中種種祕密不思議事從此以後方乃說之。私云。此中無爲生死等是界外有餘土中塵沙惑義。藏入滅二乘。通入滅三乘。別九住去至十迴向。圓九信去至十信滿。眞言同圓共生有餘土中。名爲三種七種九種意生身也。今加眞言乃成十人。未斷無明故云心外垢此劫觀賴耶。無性名法無我。尚空計執未空依圓）
    眞言門修行菩薩行諸菩薩無量無數百千俱胝那庾多劫積集無量功德智慧方便具修諸行無量智慧方便皆悉成就（欲明超第三劫心先歎功德耳。如餘教菩薩次第漸除心垢。經無量阿僧祇劫。或有得至菩提。或不至者。今此教菩薩則不如是。直以眞言爲乘超入淨菩提心門時。諸菩薩無數劫中所修福慧自然具足之）
　　天人世間之所歸依（初發淨菩提心已爲天世作大歸依。諸論即名爲佛）
　　出過一切聲聞辟支佛地（含利弗等一切聲聞緣覺不能測量。行者得此心時即知釋迦淨土不毀。壽量長遠。本地之身與上行等同會一處。迹隣補處不識一人。前二劫中雖云度二乘地。須菩提等承佛威神說人法空於此祕密一乘心生驚疑）
　　釋提桓因親近敬禮（諸天不見菩提心處。釋提願言。我奉吉祥草。四王念言。我當獻鉢。梵王。我請法輪）
    所謂空性離於根境無相無境界越諸戲論等虛空無邊一切佛法依此相續生。離有爲無爲界離諸造作離眼耳鼻舌身意極無自性心生。如是初心佛說成佛因。故於業煩惱解脫而業煩惱具依。世間宗奉當應供養（前歎功德竟。行者以何法入此門耶。故經次云。所謂空性即是自心等虛空性。即瑜伽之心也。前劫悟萬法唯心心外無法。今觀此心即是如來自然智。亦是毘盧遮那遍一切處身心。越諸戲論第三重微細百六十心煩惱業壽種除。復有佛樹芽生。若從緣生無自性。若無自性即本不生。本不生即心實際。心實際亦不可得。故曰極無自性。此望前二劫由如蓮華盛敷。若望後二心果復成種。云云。私云。欲入第三劫時先觀性空無相菩提。超第三重無明極細妄執證得極無自性瑜伽之心名超第三劫行。約所度惑名第三劫。行約所證法名淨菩提心。即是別初地圓初住眞言初住於一分無明不斷而斷名超第三重極細妄執。然猶有別十一品圓四十一品眞言四十一品無明。故云解脫業煩惱而業煩惱具依。行者即知一切業煩惱無非佛事自本無縛。今何有脫。變毒爲藥即是初住以上法性同體之無明也。不斷而斷斷而不斷故云解脫而具依也）
　　信解行地觀察三心。無量波羅蜜多慧觀四攝法信解地無對無量不思議建立十心無邊智生。我一切諸有所說皆依此而得。是故智者當思惟此一切智信解地。復越一劫昇住此地。此四分之一度於信解（淨菩提心以上十住地皆信解中行。唯如來名究竟一切智地。如華嚴中。初地菩薩能信如來本行故名信解行地。亦名到修行地。初地菩薩得虛空無垢菩提心爲因二地以去爲根。八地以上名方便地若一一地亦有三心。然此經宗從初地入金剛寶藏故。華嚴十地經一一名言依阿闍梨傳皆作二釋。一淺略釋。二深祕釋。若不達是祕號但依文說之則因緣事相往往涉於十住品。若解金剛頂十六大菩薩生自當證知也。初入此信解地是越百六十心一重細惑名度三大僧祇劫也。前三句中更開佛地爲上上方便心。至第四心時名究竟一切智地故曰。此四分之一度於信解。云云私云。超三劫已得淨菩提心名入信解地。此文且約別十地故云初地也。實約圓位可云初住。圓四十二位已如前引之）
　　問。六無畏何。答。義釋云。此教菩薩直乘眞言門上菩薩地。此菩薩行道時還約前三劫對明差降。佛言。彼愚童凡夫修諸善法害不善法當得善無畏者。如得順世八心漸受歸戒。於無量世生人天中。後至涅槃以免三途名最初蘇息處。若眞言行者初入三昧耶依三密供養修行位與此齊（一）經云。若如實知我當得身無畏者。如修身受心法離四種顛倒於身實扼縛得蘇息處。若眞言行者本尊三昧衆相現前時位與此齊（二）經云。若於取蘊所集我身捨此色像觀當得無我無畏者。觀唯蘊無我乃至證湛寂之心。離一切過於我扼縛得蘇息處。若眞言行者於瑜伽境界一切分段中能觀心不可得不生受慢位與此齊（三）經云。若害蘊住法攀緣當得法無畏者。約幻炎等喩觀諸蘊即空。離違順八心證寂然界。離蘊扼縛於十緣生句法得蘇息處也。若眞言行者現覺瑜伽境界皆如鏡像水月無性無生時位與此齊（四）經云。若害法住無緣當得法無我無畏者即無緣乘心觀法無我心主自在覺本不生。離法扼縛於法無我得蘇息處。若眞言行者於瑜伽道中心得自在用時位與此齊（五）經云。若復一切蘊界處能執所執我人壽等及法無緣空自性無性。此空智生當得一切法自性平等無畏者。觀自心畢竟空性時。我與蘊法及無緣皆同一性。所謂自性無性。此空智生即極無自性心生也。於業煩惱等都無縛無脫。於有爲無爲界二種扼縛得蘇息處。即眞言行者虛空無垢菩提心（六）廣明三劫六無畏心相者皆是擬儀外迹以明修證淺深耳。已明見烟之相可以比知火性（文）又云。如初無畏時以聲字觀修曼荼羅行。第二無畏於有相觀中修曼荼羅行。第三無畏於唯蘊無我心中修曼荼羅行。第四無畏於法緣心中修曼荼羅行。第五無畏於無緣心中修曼荼羅行。第六無畏於平等心中修曼荼羅行。離垢地以去各於自地觀心中修曼荼羅行。略以住行分之以作十六重淺深不同。私云。六中初二是前三劫初心也。三四是第一劫。第五是第二劫也。第六中約所離名第三劫。約所證名淨菩提心信解行地（梵云阿濕婆娑。此云蘇息。此爲無畏）
　　問。十緣生句何。答。義釋云。經云。若眞言門修菩薩行諸菩薩深修觀察十緣生句當於眞言行道通達作證者。下文萬行方便中無不藉此十緣生句淨除心垢。最爲旨要。特留意思。此品十緣生句略有三種。一者以心沒蘊中欲對治實法故觀此十緣生句。如前所說即空之幻是也。二者欲對治境界攀緣故觀此十緣生句。如前所說蘊阿賴耶即心之幻是也。三者以沒心實際中欲離有爲無爲界故觀此十緣生句。如前所說解脫一切業煩惱而業煩惱具依。即不思議之幻是也。般若十喩亦含三意。今意明第三重故云深修。經云。云何爲十。謂如幻。陽炎。夢。影。乾闥婆城。響。水月。浮泡。虛空華施火輪（云云）總而釋之持誦成就能生一切如幻（一）眞言相唯假名。如陽炎（二）眞言行如夢（三）眞言能發悉地如影（四）眞言悉地如鏡像（五）成就悉地宮如城（六）眞言聲如響（七）心淨諸佛衆生中現如水月（八）悉地變化如華（九）一阿字門旋轉無礙如旋火輪（十）
　　問。五種三昧道何。答。大日經諸佛共說五種三昧道。所謂人天三昧道。聲聞三昧道。緣覺三昧道。八地菩薩三昧道。佛地三昧道。義釋一一釋已。結云。餘經所說求小乘人當於世間法教深生厭離。求大乘人又於聲聞法教生怖畏。此爲未知祕密藏者作此方便說耳。就此經宗則五種三昧皆是開心實相。如行者初住有相瑜伽則是世間三昧但於此中了知唯蘊無我即聲聞三昧。若以十緣生句觀諸蘊無性無生即是菩薩三昧。餘如住心品中廣明。不同餘教以心性之旨未明故五乘殊轍不相融會也。若更作深祕釋者。如三重曼荼羅中五位三昧皆是毘盧遮那祕密加持。其與相應者皆可一生成佛。何有深淺之殊（文）私云。五位三昧各有三劫六無畏心（云云）
　　問。前云五種三昧道是約通位。今見義釋入初地時從一實生名一生。第十地入重玄門名補處。此十地中八地名性空彼岸。度此名菩薩三昧。此初地亦可明初法明三昧。前已明故更不說（云云）記此則上住心品所明信解行地。是應別位。何言通位。答。智度論云。地有二種。一但菩薩地。二共菩薩地。天台以爲通教二種。論云。菩薩入法雲地已爲利他故。更入乾慧地等（云云）是名別義通意。故有別地名義而已。若以此中十地爲信解行十地則有大失。何者彼中欲入第三劫先觀空性。若失方便以爲究竟萬行休息。退不墮二乘地進不昇菩薩地故名法愛。行者了極無自性乃至入淨菩提心（云云）此中度第七地時。上不見諸佛可求下不見衆生可度。謂住大涅槃萬行休息。諸佛以此三昧道發起其心得度菩提心難地。故世稱觀自在（云云）瓔珞經云。三十心位自然流入薩婆若海是圓義也。又云。初地三觀現前自然流入是別義也今至七地猶有沈空是通義也。
　　問。第三三摩地行相云何。答。胎藏金剛兩界各有總別三摩地觀。具如上釋名列（云云）今重釋其行相（從此以下行相是私法。故但可知之。衆中勿論也）然胎藏界總名究竟三空三摩地。是大日尊三摩地法。若別有三。一略說有三部。如祕密品。三部眞言中云。佛部是大日尊。蓮華部是觀世音。即阿彌陀。金剛部是金剛手。即釋迦文。因阿闍梨攝大儀軌中臺初重上方爲佛部也。觀世音第二重四菩薩爲蓮華部。金剛手初重下方釋迦世天爲金剛部。二處中說有十三院如具緣品。圖尊中有十院。初中臺八葉。二初重遍知印等佛部。三觀音等蓮華部。四金剛手金剛部。五二明王加上遍知爲佛部也。六第三重釋迦等。七第二重文殊等。八除蓋障。九地藏。十虛空藏。轉字品中有十一院。一中臺。二遍知印。三觀世音。四金剛手。五二明王。六四大護。七釋迦文。八文殊。九除蓋障。十地藏。十一虛空藏。大儀軌中加二院爲十三院。十二蘇悉地。十三護世天。三廣說有二十八部。一中臺。二遍知印。三佛眼。四眞陀寶。五觀音。六馬頭。七金剛手。八孫波。九不動。十勝三世。十一四大護。十二釋迦。十三帝釋。十四火天。十五閻王十六羅剎。十七水天。十八風天。十九多聞。二十伊舍那。二十一梵天。二十二地天。二十三日天。二十四月天。二十五文殊。二十六除蓋障。二十七地藏。二十八虛空藏。一一各有眷屬。乃至五百及以無量（云云）今且約三部各出三摩地行相（云云）金剛界總名眞實忍諸苦行三摩地。是大日尊三摩地法。若別亦有三。一略說有五部。二處中說有三十七部。三廣說十六菩薩一千菩薩一切二乘一切世天。加前三十七乃至無量（云云）今且約五部各出行相（云云）
　　問。先約胎藏大日如來三空三摩地行相云何。答。此有四種。若諸大乘所說四種陀羅尼中有大日尊陀羅尼呪。若人持誦歸依大日雖不具足印契觀念能致悉地。例如龍樹先持大日眞言威得大日示現眞身授持誦法。龍樹承之持誦成就呪白芥子打開鐵塔。論彼初心法則不具已致佛應。故知若唯誦呪若念大日若供尊像隨一致驗。是大日尊淺略行相（一）若大悲胎藏中先以三字建立三輪。次誦阿字驚覺地神。次住佛室以字燒字。五字持身以十二字持身三分。低頭入定觀紇哩乃心蓮阿字。頂安百光王字。眼安無相無垢二字。於身四處布四輪字。變成四重曼荼羅尊。是大日尊深祕行相。故具緣品云。諸佛大祕密外道不能知（二）若先誦諸佛發生偈加持有情器界及以諸法。次以眞言王字作最初業以字燒字。五字具身以十二字持身三分。於身四處布四輪字。於身三處布三部字。亦以五字布身五處。以三十四字布三十二處。建立自身有情界竟。次住四法。次以五字布身五處以成五壇。次念持地。次依五法壇上觀安四處四重曼荼羅尊一一皆具壇色三昧耶形種子尊形。是大日尊祕中深祕行相。故祕密曼荼羅法品云。最初正等覺布置曼荼羅。祕中之祕密。大悲胎藏生義釋云。前說大悲胎藏祕密之法。今此中說祕中之祕密中之密。又阿闍梨眞實智品云。解祕中深祕眞言智大心。所謂阿字者一切眞言心（三）若以十二眞言王字作最初業以字燒字。次以五字五輪一體和合遍滿一身。内心海上有金剛手。持蓮華藏。藏上觀安中臺八葉第一第二重曼荼羅。海畔觀安世天供具。次以百字布身四處具三十二相八十種好。是自灌頂法。即大日尊祕祕中之深祕行相。世出世持誦品義釋云。上來諸品所明非不祕密。然此中宗要乃祕密中之祕密也（云云）此品在祕密品祕密中之祕後。故成祕祕中深祕也（四）
　　問。三部三摩地行相云何。答。三部行相亦各四種。第一三部淺略行相諸大乘中所說觀佛三昧等十方諸佛觀行法門是佛部也。觀自在等一切菩薩觀行法門是蓮華部。密迹金剛等一切金剛觀行法門是金剛部（云云）第二三部深祕行相前大日尊深祕觀中若觀心處心上阿字。頂安暗字。身布佛部四處輪字。變成佛部四重曼荼羅身。是佛部也（云云）若觀心處心上娑字。頂安糝字。身布蓮華部四處輪字。變成蓮華部四重曼荼羅身。是蓮華部（云云）若觀心處心上縛字。頂安鑁字。身布金剛部四處輪字。變成金剛部四重曼荼羅身。是金剛部（云云）故轉字輪品義釋摩訶薩埵意處中云。如說阿字者嚩等字亦然（云云）私云。如說阿縛者娑字例亦然（云云）此中云四重曼荼羅者是約都會壇。唯換中臺本尊而說。若約別壇或作三重（云云）第三三部祕中深祕行相前大日尊祕中深祕觀中分四處輪隨三部用別別作之。三部字中心上隨安三部種子。於身四處別別觀。隨三部四重竝移中臺隨安本尊。若作別壇隨作三重（云云）第四三部祕祕中。深祕行相前大日尊祕祕中深祕觀中。中臺隨安三部本尊（云云）
　　問。大日經云。菩提心爲因。大悲爲根。方便爲究竟。義釋以此三句總攝一部。上來所說諸行相等此三句中何句所攝。答。大日經抄記開此三句以爲五句。一菩提心。二菩提行。三成菩提。四入涅槃。五起方便。上來行相皆具此等三句五句。彼抄記中六番說此五句。
　　一者中臺爲菩提心。乃至世天爲方便。如云若凡進行有次第也。先依法持誦作眞言手印等。觀於圓明。或但觀字。或但觀印。次當引外向内。此心八葉華臺上爲中臺。其外八葉亦隨佛位列布（又云。此八葉即是大悲藏第二重）其身即是曼荼羅。從心以上爲第一院。從心以下至臍爲第二院。從臍以下爲第三世天院。諸尊形色相好宛然其自身中而現對之。猶如親入佛會（云云）私云。注以八葉爲第二院。是約祕密法品別壇以說（云云）
　　二者世天爲菩提心。乃至中臺爲方便。如云若修行者因中說之。且如外院世天八心善根開發與正道相應。即是大悲胎藏華臺之因也。如來以方便力而引導之。乃至令成就八心以來是外院之位。二乘亦在此内。次又知有勝法無上心稍進引入第二第三皆是大悲句也。次成佛果入中臺即是方便句也（云云）三者約五佛四菩薩普賢爲菩提心。乃至三重爲方便。如云然此八葉及中臺五佛四菩薩豈異身乎。即一毘盧遮那身。爲欲分別内證之德表示于外故於一法界中作八葉分別說耳。且如四菩薩東南普賢是菩提心若無此妙心終不至大果。次文殊者大智慧也。先發淨菩提心如普賢觀經。毘盧遮那遍一切處常樂我淨之所攝成皆是淨菩提心也。次說第一義空。我心自空。善惡無主。觀心無心。法不住法等即妙慧也。次西北方彌勒即是大慈大悲。俱是第二句義也。若慧而無悲則方便不具不得成菩提也。次東北面觀音即是證也。行願成滿得入此華臺三昧也。若就未成果時觀之差次淺深。今以佛平等慧觀從因至果但是一身一智行耳。若如來但住自證之法則不能度人。故漸次流出入第一院。次至第二院。次至第三院。雖作如此深淺皆是普現色身之境界也（云云）四者約諸尊種子第一字爲菩提心。乃至第五字爲方便。如云又如字義即是此之次第也。初阿字在東方。如梵音字即有動首之義。以順世間法諸方中東爲上故喩菩提心。最是萬行之初也。其名曰寶幢佛。次阿字是行也。若但菩提心而不具萬行終不成果。與先四菩薩不殊。其佛是華開敷也。次暗字三菩提也。以滿行故成正等覺。其佛名阿彌陀。即西方也。次惡是大涅槃。其字曰天鼓音。是正等覺之果果也。次惡即入中字。是方便也。此是毘盧遮那佛本地之身華臺之體。超八葉絕方所。非有心之境界。唯佛與佛乃能知之。爲念本誓開示大悲藏普引衆生入佛慧。故以加持神力普現身口意遍滿生死中。即是方便也（云云）又云。如中臺者一切本尊亦如此說。如金剛手種子字即成五事。<siddham>tra</siddham>是菩提心<siddham>trA</siddham>是行菩提。<siddham>trAM</siddham>是三菩提。<siddham>traH</siddham>是涅槃。<siddham>trAH</siddham>是方便。所以云方便爲後即此義也。如蓮華尊亦有五事。<siddham>a</siddham>是菩提心。<siddham>A</siddham>是行。<siddham>aM</siddham>是成菩提。<siddham>aH</siddham>是涅槃。<siddham>aH</siddham>是方便。如文殊以<siddham>mu</siddham>字爲種子亦有五事。<siddham>mu</siddham>菩提心。<siddham>mA</siddham>行。<siddham>maM</siddham>成菩提。<siddham>maH</siddham>涅槃。<siddham>mAH</siddham>方便。餘一切尊種子字皆亦如是廣說。以是義故金剛手即是大日如來。觀世音亦是大日如來。文殊亦是大日如來。乃至鬼神八部一一亦有此義。乃至亦云。准此說之萬德皆爾。猶如天台法身般若解脫。若但法身取德名之類與此相合也（云云）
    五者約百字五論若就果地垂迹迦字是内爲菩提心。乃至革（引）字是外爲方便。若就引入佛果迦字是外爲菩提心。乃至革（引）字是内爲方便。其仰等五字隨迦字輪或内或外。如云百字輪外内一一作如是次第即是曼荼羅引入漸至中之義。此謂於因果若修行者初發菩提心。次進行。次成正覺。次住涅槃。次起方便。作如是次第也。若自果地說者即以迦字最在内。次乃至方便最在外也。其<siddham>ka</siddham>字同於阿體。即爲法體之果不作菩提心因地之說也。從法身起應。次流面外以度衆生猶如曼荼羅自中臺出至八部世天之位。又從外引入佛果猶如曼荼羅從乃至八心之初至成菩提方便等也。其仰壤拏那麼等字亦隨出入義或在百字内或在百字外也（云云）
    六者約五色五大以黃地輪爲菩提心乃至一切色空爲方便。如云又菩提心黃色是金剛性。次行赤。是火義。同文殊之義。萬行以妙慧爲導。次成菩提白色。即是圓明究極之義。又是水義。如我昔所願今者已滿足。化一切衆生皆令入佛道。是起大悲也。次大涅槃迹極反本。薪盡火息。佛日已隱於涅槃山。故色黑也。中心空。具一切色。即是加持世界曼荼羅普門之會。畢竟清淨無所不有也。其百字輪所以從外向内亦是此義（云云）
　　問。何故菩提心爲寶幢佛。乃至方便爲毘盧遮那耶。答。抄記云。寶幢佛是菩提心。如世軍中有幢。是衆中之首。軍之標幟。咸所瞻望。進止之節莫不隨之。猶如一切萬行以此菩提心爲標爲主。次華開敷佛是行義。十度萬行資菩提心次第敷榮芽莖葉華滋榮可愛。次阿彌陀是受用佛。成大果實受用其果無量不思議現法之樂。次鼓音佛者方便也。既得大果豈自受用而已。乃爲一切衆生演示。種種方便成所作智猶如天鼓之音無畏而成事業。又前云北方阿閦者經誤也。此是瑜伽義。與此不相應。以鼓音爲定也（云云私云。前之具緣品白壇中云北方阿閦。義釋云。鼓音涅槃不動名爲阿閦。而今云誤。云云）私云。彌陀受用其果是成菩提。鼓音所作已辨是大涅槃。大日遍一切處是方便（云云）
　　問。何故四菩薩中無成菩提大涅槃大方便。答。私云。普賢是菩提心。文殊彌勒是大悲句。觀音是爲究竟（云云）以爲三句故無彼三。問。何故菩提心名普賢。乃至究竟爲觀音。答。私云。普遍賢善名爲普賢。佛菩提心遍一切處賢善之義。如金剛頂宗云。普賢法身遍一切能爲世間自在主無始無終無生滅。性相常住等虛空。一切衆生所有心堅固菩提名薩埵。安住不動三摩地精勤決定名金剛。利衆生事諸悉地慈悲哀愍爲加持。疏云毘盧遮那雖久成道爲諸衆生示適今證。緣本不生際而發大覺心。故云菩提心。普者遍一切處。賢者最妙善義謂菩提心所起願行及以三業悉皆平等。遍一切處奉事諸佛拔濟有情。故名普賢（文）若天台云。梵云颰脩跋陀。此云普賢。位居衆伏之頂。故名普賢（云云）曼蘇室利云妙吉祥。古云妙德。或云妙音。佛大智慧。祕妙吉祥發生之義。如五字經云。文殊是三世諸佛母。五佛頂宗云。文殊是般若佛母。六度經云。文殊持般若藏也（云云）梅怛哩（二合）也云慈。如智光經云。昔値彌勒如來最初發心。發心以來未會食肉。故名慈也。今生南天梅怛哩（二合）也聚落以慈爲姓名。阿逸多此云無勝。慈無勝上故名無勝。故是佛大慈悲之義（云云）阿縛路吉帝入縛（二合）羅云觀自在。以蓮華眼觀世音聲遍令解脫。以蓮華音普爲說法常得自在。行願圓滿乃得自在。故是佛大自在之義。如法華大佛頂經等云觀其音聲即得解脫。應以三十三身得度者即現三十三身而爲說法。注法華云。亦觀世音。亦云觀世志。亦云觀世念（云云）又大日經義釋云。普賢者。普是遍一切處。賢是最妙善義。謂菩提心所起願行及身口意悉皆平等遍一切處。純一妙善備具衆德。故以爲名。慈氏者謂佛四無量心。今以慈爲稱首。此慈從如來種性中生能令一切世間不斷佛種。故曰慈氏。妙吉祥者。妙謂佛無上慧。猶如醍醐純淨第一。室利翻爲吉祥。即是具衆德義或云妙德。亦妙音也。即以大慈悲力故演妙法音令一切聞（云云）住心品此次安除蓋障。祕密品改此爲觀自在。此四菩薩即是佛身四德。有所偏闕不成無上菩提（云云）問。八葉已有普賢文殊慈氏觀音。第一重亦有觀世音。第二重亦有文殊等。第三重釋迦眷屬亦有普賢文殊。此有何別。答。抄記云。觀音文殊普賢彌勒已在八葉中。即大日如來大法身也爲度人故漸漸出于外。故次圖中復有文殊觀音等。以類可解也（云云）又義釋云。執金剛對金剛智慧門。降伏方便。普賢對如如法身門。寂災方便。觀音對蓮華三昧門。增益方便。擧此三點則無量不思議妙用皆已攝在其中（云云）私云。八葉是大日尊八大法身。第一重上方遍知印等是法身德。南方金剛手等是般若德。南方觀自在等是解脫德。如涅槃經云。三德祕密藏中安置一切衆生。我亦自安住其中（取意文）即是佛地三德祕藏（云云）第二重是等覺以還法身菩薩。如文殊等四法王子皆是其流（云云）第三重是變化生身。如文殊生南天多羅聚落等也（云云）
　　問。且約部主何故名遍知印。乃至何故名八方天護方神耶。答。私云。一切佛心名遍知印。五輪率都婆塔火輪三角以爲佛心。其壇圓形。團有八點。一切衆生亦與此相應。故肉心八分以爲三角火輪。以此佛心遍知諸法名正遍知（一）心王毘盧遮那成正等覺時。一切心數莫不入此金剛界中變成智印。約菩提義。則有無量智印差別。約佛陀義則有無量持智印者。身口意密速疾無礙。手持金剛故名金剛手（二）諸執金剛一向是佛智印。今蓮華尊義兼定慧又兼慈悲。無累解脫如蓮出水。爲表此義手持蓮華。故名蓮華手（三）第二重中東方金色世界文殊以表分佛智德（四）南方世界除蓋障尊以表分佛斷德（五）北方世界地藏菩薩以表分佛福德（六）西方世界虛空藏尊以表分佛莊嚴（七）第三重中釋迦是此世界主。故偏爲其主。若瞿醯等列十方佛（八）八方世界八種天子以表諸方。諸世界中八種天衆皆攝八類（九）
　　問。此等所說更有大疑。何者華嚴經云。大威光童子不可說不可說微塵數劫發心修行華藏世界成佛。名曰毘盧遮那亦名盧舍那。亦名釋迦牟尼（云云）觀佛三昧海經云。昔有四比丘一施主發心修行。今作四方佛及此界釋迦（云云）法華經云。大通智勝佛十六王子。今於十方現在作佛。東方阿閦。南方寶生。西方彌陀。北方釋迦（云云）如此一一諸佛菩薩二乘世天皆是本行各別。非是一人變作。而今何云中臺三重皆是大日普賢色身。亦云。眞言行者觀此四重以爲自身曼荼羅海發心修行成佛涅槃方便耶。答今眞言門此問尤要。故略釋之。具緣品中。一切如來皆悉集會。漸次證入大悲胎藏發生三摩地。即從毘盧遮那佛身發生大悲胎藏生大曼荼羅王。各於八方本位而住。大日如來說大曼荼羅及大空三摩地。來集諸佛各以本所通達諸身說其差別三摩地法。意云。一法性。心緣起變成一切衆生。一切衆生自他差別。一切衆生各從一門發心修行。等覺以還未達心本。猶有自他差別。故瓔珞經云。無明初起之相後身菩薩不知其初。入妙覺海時已達一心本源。前佛後佛一體不二。故最勝王經分別三身品云。依第一身一切諸佛同體。依第二身一切諸佛同意。依第三身一切諸佛同事（云云）佛地經論云。無漏界中一切諸佛無自他相（云云）起信論云。若離轉識則一切諸佛無有彼此相見（云云）菩提心論云。三世修行雖有前後。及證悟已無已今當（云云）故從大日門入至妙覺位會前大日一體成法界海一切諸身。乃至若從閻王門入至妙覺位會前大日一體成法界海一切諸身。若從大日門出一切大日同體而出。乃至若從閻王門出一切大日同體而出。故十方界自性身自受用身變化身等流身一切諸佛菩薩二乘世天皆是大日一體普現色身今眞言者發心修行成佛之時亦會已成大日一體。已成大日一體亦爲自身曼荼羅也（云云）諸大乘中隨緣異說。具檢別記（云云）問。若爾法相引楞伽四意趣。大莊嚴論四意趣云。依法平等意趣故釋迦說言。我即過去燃燈佛等頂生王等。有何差別。答。彼依通教意。一切諸佛未達本體各有差別。故於異佛更釋平等。是龍樹一切一心識義。今一切衆生本是一心一心識。故達本源即會一體。與彼永異（云云）問。若爾一一諸尊皆具萬德。而何今云寶幢佛是菩提心等普賢是菩提心等。不言一一諸尊餘德耶。答。一一諸尊雖具萬德。且約此界衆生宜聞方處。故以東方諸佛菩薩名菩提心等耳。
　　問。若約此界方處而說即非法界宮中常住法體。答。其法界宮遍一切處。一一方處其大日尊令一切處如自見聞法界法。譬如天鼓不思自應。若云此界方處非法界宮方處即是法界不遍一切處也。
　　問。若隨此界方處令見聞者是他受用若變化身。應非自性法身自受用身。答。抄記云。法身而有自在神變加持。此不足疑也。然常途說法。或云。法身淨寂如虛空。無所動作。都不說具足如是力用。以爲凡夫起神變皆是有爲之心。三昧之力。而不言法體。如是此其未了也（云云）又義釋云。毘盧遮那本地法身住加持力。其所住處名佛受用身。心王如來而住其中既從一切處加持力生。即與無相法身無二無別。而以自在神力令一切衆生見身密之色聞語密之聲悟意密之法。隨其性分種種不同（云云）又云。如來實相智身眞實功德所莊嚴處妙住之境心王所都名法界宮。以自在加持神心所宅名自在天王宮也。謂隨如來有應之處無非此宮。不獨在三界之表也（云云）金剛頂疏亦云。一切色法究竟盡處心王境界名色究竟。非謂第四禪定（云云）故此宗義心王境界名色究竟爲法界宮。以此心王遍一切處此宮亦遍一切方處。以佛法身住自受用加持身處自受法樂。如金剛頂三十七尊皆名自受用身。然復一切衆生感應和合能見佛身聞聲悟意名他受用。隨衆生樂現生身佛名變化身。現雜類身名等流身。華嚴此身名爲摩奴摩化身。如此四身皆是法身任運所作皆名法身。故瑜祇經云。四種法身（云云）
　　問。俱舍成實宗云。三千世界唯有一佛說法利生。法相三論同云。自性法身住自性土遍一切處言亡慮絕。自受用身住自受土遍一切處言語道斷。他受用身住他受土大小不定。爲十地菩薩現十種華藏。初地百葉。二地千葉。次第倍增說法利樂。大釋迦身爲四善根菩薩等於一大世界示現一身說法利益。小釋迦身爲三十心菩薩二乘六道於三千世界一一現一身說法利樂。又引楞伽三身皆說法文以爲法身報身實不言說他受化身言說。華嚴以前二宗爲大乘始教說。乃至圓教重重帝網華藏世界種性海等（云云）天台云。圓教法身釋迦亦名毘盧遮那。其佛住處名常寂光。四十一地分證報身住果報土。分證法身住分寂光。此圓教佛他受用身現別教佛亦現十地能應報身。此圓教佛以勝應身現通教佛。以劣應身現藏教佛。又總判云。若存三身法定不說報通二義。應化定說。若即三身俱說俱不說（云云）報通二義者。自受不說。他受定說（云云）今眞言宗中胎華臺唯有八葉。法身自受皆亦說法。與彼何會。
　　答。俱舍成實。天台三藏。華嚴小乘（云云）法相所用。天台通教。華嚴始教（云云）三論所用。天台別教。華嚴終教（云云）天台圓教所用即是華嚴頓教圓教（云云）今眞言宗所用。若與論之天台華嚴圓頓教義。若奪論之非前四教五教所用。此是事理俱密金剛界義。故與彼異。然中臺上雖有八葉。八葉之下亦有不可說葉。法身自受雖俱說法不同前宗他受變化所說言音。天台亦云。法身無說冥資一切。楞伽亦云。法身放光常照一切（云云）今宗法身自受實以一切衆生國土萬法爲體。一切諸法即彼說法。一切諸佛俱以一切衆生國土雖爲法身三密自受用身自受法樂之法具。而衆生不知於中迷惑。故圓覺經云。普賢汝當知一切諸衆生無始幻無明皆從諸如來圓覺心建立（云云）
　　問。若爾十界三種世間威儀言音心想一一皆是法身自受三密歟。答。大日經云。身相擧動皆是密印。舌相言語皆是眞言（云云）例之心想妄念皆是密觀（云云）又云。如來住一切衆生種種威儀同其言音。而此一切智智一味（云云）文字實相義云。五大皆有響。十界具言語。六塵悉文字。法然隨緣有（云云）義釋亦云。一切世界六趣言音皆是眞言。然以佛迹始於五天以阿字等而爲眞言（云云）天台亦云。百界千如名爲諸法實相。即是三世諸佛所證境界。一色一香無非中道（云云）故知十界三種世間三業皆是法身自受三密（云云）天台云。同居淨穢有餘實報寂光一處同體。凡聖異見。故法華云。娑婆世界怛然平等。又維摩云。釋迦以足按土此界變成淨土（云云）
　　問。若約此界見聞方處爲諸尊位以表法界者。則若表東方一切用東。若表西方一切用西。何故不爾。答。自性自受更非方處。若他受變化方處不同。普賢觀云。釋迦牟尼亦名毘盧遮那。其佛住處名常寂光。常波羅蜜所攝成處。樂波羅蜜所安立處。我波羅蜜滅有相處。淨波羅蜜不見身心相處。是自性身遍一切處。般若論云。智集唯識通。如是取淨土。非形第一體。非莊嚴莊嚴。大日經云。妙華布地胎藏莊嚴世界大日如來出種性海中（云云）瑜祇經云。大日如來四種法身住大菩提心殿。自性所成三十七尊俱。諸地菩薩俱不覺知。大日經義釋云。此經本地之身即是妙法蓮華最深祕處。故壽量品云。常在靈鷲山及餘諸住處。衆生見劫盡大火所燒。時我此土不毀。即此經瑜伽意也。天台記云。常在之言是自受用。又天人常充滿。天是十地。人是三十心。是本時地（云云）金剛頂疏云。毘盧遮那經云。我昔坐道場降伏於四魔。以此得知毘盧遮那佛雖云不久現證。而成佛以來甚大久遠。所以不說經劫數者。於經各有傍正義。故法華正破近成執故廣說塵劫事。今此經正顯頓證之相故廣演此現證相略說彼久成事。雖有傍正二佛不異。是故大唐大興善寺阿闍梨云。彼法華久遠成佛只是此經毘盧遮那佛。不可異解。又彼經爲破三乘近情偏演說遠事。今此經爲破顯教歷劫廣示不久現證。各有所以不可局執也（文）佛藏經云。寂漠世界。有一切佛次第取佛壽入化娑婆。金剛頂宗云。東方金剛威莊嚴界不動如來攝四菩薩。南方寶光明功德界寶生如來攝四菩薩。西方大蓮華法藏界觀自在王如來攝四菩薩。北方變化作用界不空成就如來攝四菩薩。菩薩處胎經云。釋迦示現報身菩提樹下大蓮臺上。名號相好百千萬億。是佛初地之相。華開敷佛阿彌陀佛等亦證此地。其二地以上不可說。華嚴經云。華藏世界毘盧遮那亦名盧舍那。亦名釋迦。摩訶俱膝絺羅經云。彌陀處百葉臺。梵網經云。盧舍那坐千葉臺。是他受用有方處也。梵網經云。從華藏界東方來入八千返。先入第四禪中說魔受化經。次入都率。次下閻浮八相成道。是變化身。故以釋迦安第三重東門中也（云云）華嚴云。普賢唯依如如不依國土。是自性身。又云。普賢一毛孔中有不可說微塵佛剎。是自受用。理趣釋云。普賢於色究竟成受用身。爲伏九十五種外道下南閻浮八相成道。是他受用。法華云。從東方來。普賢觀云。在東方淨妙國土。其國土相如雜華經已說。是變化身（云云）故即普賢安八葉中東南方也（云云）首楞嚴云。文殊過去成佛名龍種上智尊王如來。鴦掘經云。文殊現在北方成佛名歡喜藏摩尼寶積佛。大集云。未來成佛名普見如來。華嚴云。文殊在東方金色世界。亦云。在東北方清涼山中。亦名五頂山。是皆化迹。今以文殊在八葉中西南方也。又安第二重中東方（云云）又觀世音三昧經云。觀音過去成佛名正法明如來。又經云。在南海中補陀落山。大法鼓經云。彌陀滅後觀音成佛名普光功德山王如來。今在極樂以爲補處。是皆化迹。今安八葉東北方也。或云。在西北葉（云云）彌勒經疏云。慈氏在釋迦前十二年。滅生都率天。今安八葉西北方也。虛空藏經云。虛空藏從東方來。或經云。從西方來。或經云。從南方來（云云）地藏經云。地藏從南方來（云云）當知一切諸佛菩薩化迹無定方處。遍一切方故安諸方無復妨難（云云）問。行者自身曼荼羅上觀諸尊時觀何尊形耶。答。若金剛頂觀心處。心八分肉團以爲月輪上觀四種曼荼羅身。今大日宗觀彼八分以爲八葉上觀三種曼荼羅身。前引即身成佛義釋大日經四種曼荼羅身。是唯金剛頂說。今依大日經本尊三昧品云諸尊有三種形。謂字印形貌。彼字有二種。謂聲及菩提心。印亦二種。謂有相無相。尊形亦有二種。謂淨非淨。彼二種尊形成二種事。有相故成就有想悉地。非想故隨生非想悉地（云云）又金剛頂一一尊處皆觀月輪。今大日宗皆觀圓明（云云）
　　問。經意云何。答。義釋云。本尊者梵音娑地提縛多。若但云提縛多者直云所尊之義也。本尊亦云自所尊謂自所持之尊也。彼字二種。謂行者最初修行字略有二種觀字義。一但觀菩提心。即是字也。謂阿迦遮吒多婆野等。但擧其首。然諸字皆是也。以爲初首故云。菩提心也。或觀字輪或觀種子皆是也。二或不觀字但念於聲。如鈴鐸等印形。亦二種。謂有色即形是青黃赤白等色。形者方圓三角等形。屈申坐立及所住處之類也。印謂所執印。是刀棓羂索金剛杵之類也。初心約緣而觀先現畫尊等名爲有形。後漸純熟但從心現不約外緣故云無形。本尊形有二種。初因有相先觀圓明。佛菩薩印身以有想故名爲非淨。由此有想住清淨處名爲淨也（云云）轉字輪品亦畫三種。謂種子印尊形。隨畫其一（云云）瞿醯亦同（云云）若集經畫三種。謂名號印尊形。隨畫其一（云云）若具緣品義釋云。凡畫諸尊先觀種子轉成尊身（云云）若瑜伽中先觀月轉。上觀蓮華上觀種子。轉成三摩耶形轉成尊身（云云）若祕密法品諸尊皆畫六種。謂種子及壇色。種子及三摩耶。印種子及本尊形（云云）私云。字具五種。謂梵號。種子。眞言。音聲。所詮（云云）印具五種。謂梵點。印。手印。三摩耶印。壇色印。所表（云云）尊具五種。謂主伴相好。五大色圖畫七寶。臘木彫鑄。所詮（云云）
　　問。何故本尊如是種種似世間事。答。皆是入佛法界法門標幟。若解一一門中實相義者當體皆是法界相貌。故義釋云。如眞言門有種種身印種種本尊。乃至具緣供養物一一支分聲字形色諸相不同。一一眞言皆是如來妙極之語也。如眞言中有質多字淺略釋只名爲心。若深祕釋質謂遮字帶三昧聲也。遮是無遷變義。無遷變義即是佛性。佛性亦名般若波羅蜜亦名首楞嚴三昧。是故定慧具足。多字是一切法如如解脫不可得義。若如是說心乃名妙極之語也。復如身印左手是三昧義。右手是般若義。十指是十波羅蜜義。五是一切智五輪譬喩義。如本尊形女是禪定。男是智慧。黃是金剛色。白是悲。赤是大慧。青是大定。黑是大力。乃至一切緣中皆有第一實際義。豈可如文生解耶（云云）
　　問。今如此文唯是法界表示。非是當體法界。何云當體法界。答。如前所釋四種體義自可了知。若淺略釋字印形等是有相事表無相理（一）若深祕釋字印形等是佛心法表加持德（二）若祕中深祕釋字印形等是法身體現内證相（三）若祕祕中深祕釋字印形等是眞如實理現眞如實智（四）
　　問。且約佛部阿字率都婆印大日尊形作此四釋云何。答。若阿字是天竺字。此是無義。以爲種子表無生理（一）若阿字是佛心法。無量劫中以不生義而所加持故爲種子能生佛身（二）若阿字是大日尊身口意密。分爲四字。遍滿虛空無所不至。此字在第四禪以上十住菩薩住處淨土。大梵天王劫初傳世。世人不了根原佛身。但隨大梵名爲梵字。故以此字爲佛法身（三）若阿字是法如如如如智隨緣法相。是本住法法界法性法證法位。故以此字爲理智法（四）若大日尊以率都婆形爲三摩耶印。地方水圓。火三角風半月。空亦一切形具足爲圓。此五成立名率都婆。爲表此義定慧二手五輪和合以成其形。地水火如本。風峯如半月。空竪如一切形輪。五輪各以定慧成就如率都婆。定慧五輪之所成立（一）若此手印窣都婆是佛心法。無量劫中加持所持故。持此印即持佛身（二）若此手印若窣都婆是大日尊身口意密之所變成。若有情身若非情身當體法身。故持此印即持法身（三）若此手印若窣都婆皆法如如如如智隨緣法相。故持此印即持印理智（四）若五大色顯形等相。若七種寶木石臘等。或繪或彫或鑄或印造大日尊像表大日法身（一）若此尊像是佛心法。無量劫中加持所說。故有効驗（二）若此尊像是大日尊三密之所變。當體法身（三）若此尊像是法如如如如智隨緣法相（四）如說大日字印形者一切諸尊皆亦如此（云云）
　　問。前說阿字爲東其佛寶幢。乃至惡（引）字爲中其佛大日。何故義釋亦云。阿字爲中大日種子。乃至惡（引）字爲北天鼓種子。答。若眞言者初觀行時意處蓮臺先觀阿字。若修行滿果德具足阿字爲東惡（引）字爲中（云云）問。前說四菩薩及中臺如次黃赤白黑。乃一切色爲菩提心菩提行成菩提入涅槃起方便。何故義釋亦約五色界道白赤黃青黑如次以爲大日寶幢華開彌陀鼓音佛色。答。界道五色亦是初心觀行次第。染色次第。故四菩薩中臺五色亦是果地佛德次第（云云）
　　問。諸尊種子。或菩提心字。或諸三昧字。或成菩提字。或入涅槃字。或大方便字。或二字或三字或四字或五字。而何今云諸尊種字皆成五事。答。隨有一音必有五事。且如文殊種子<siddham>va</siddham>字亦用<siddham>vaM</siddham>字。是菩提心<siddham>vA</siddham>行<siddham>vA</siddham>證<siddham>vaM</siddham>涅槃<siddham>va</siddham>方便。他皆倣此。又如觀音種子或用<siddham>hrIH</siddham>紇哩（二合引入）字。<siddham>hrIH</siddham>菩提心<siddham>hI</siddham>行<siddham>hi</siddham>證<siddham>hrIH</siddham>涅槃<siddham>hrIH</siddham>方便。一切諸尊二合種子亦然。若便囉乞叉（二合）尾哩也（五合）字以爲種子亦准前釋（云云）若以怛囉（二合）吒二字爲種子者。<siddham>ta Ta</siddham>菩提心<siddham>ta Ta</siddham>行<siddham>ta Ta</siddham>證<siddham>ta TaH</siddham>涅槃<siddham>ta TA</siddham>方便。乃至一切諸尊多字種子皆以最後字轉釋此五事（云云）
　　問。上來唯約種子以釋五事。若約印形亦釋五事。答。此問甚妙。今當略釋。有通有別。若通論之。如字五事印形亦然。且約大日若印若形寶幢印形是大日菩提心。華開印形是大日菩提行。彌陀印形是大日證菩提。鼓音印形是大日入涅槃。大日印形是大日起方便。若蓮華尊以安中臺亦如前釋（云云）若金剛手以安中臺亦如前釋（云云）乃至文殊釋迦閻王以安中臺亦如前釋（云云）故義釋云。唯有一事此即不虛。謂我即是。故瑜伽中。大日如來說言。我即乃至天龍鬼等（云云）若從世天發菩提心。入第二重修菩提行。入第一重證菩提果。入中臺位入大涅槃。以大日尊起大方便。其字·印·形如是次第五事具足（云云）若別論之。大日一尊一阿字一窣都婆印一入定離毒害形自有五字。字爲五點印爲五用像爲五觀。如是乃至閻王一野字一刀印一王形亦有五事。准前釋之。且如世天事迹雖淺若開實性即是大日。凡諸種子無非阿字。諸尊手印無非五輪。一切尊像無非法身。纔一觀行必起本願。一切諸尊四釋想之非遠非近無願不適。一念一塵法界同體。盡空海會常在一毛（云云）
　　問。何以得知纔一觀行必起本願。盡空海會常在一毛。答。義釋云。然此行者初行之時尚是凡夫。自無德力何能即成佛菩薩等道言而應耶。但由彼佛菩薩等先立誠言大誓願故。若有衆生依我此法而修行之不虧法則我必冥應。或雖不來而遙加持之。若行人法則如法而不應起即是違本所願。故不得不應也。亦如方珠向月而水降圓鏡向日而火生因緣相應而無思念。此法亦可爲喩。非是諸佛有心行而同凡夫之起應也。若不相應事緣有闕則本尊不加護念。故無應驗。非佛菩薩等之過也（云云）又云。此經宗内證海會皆在此中。若纔勸請則不起座不來而來（云云）又云。如如來不思議境界經云。普賢菩薩告德藏菩薩言。世尊。始從然燈佛所得受記已。即便入於如來不思議境界三昧常無功用。自然應現無量佛事。謂於虛空一毛端處有一切佛剎微塵等諸佛世界。於中或現兜率天。或從彼沒下生入胎。或現適生或現遊行。七步自言。我今即爲生無邊際。或現在王宮出家苦行。或現降魔成等正覺轉妙法輪。或現住世經無量劫。或復示入涅槃。或一切劫爲一剎那。或一剎那爲一切劫。劫與剎那無增無減。乃至一切衆生未盡解脫。剎那一時悉令解脫。普於此諸世界常作如是種種佛事。未曾休息而無功用。如彼虛空一毛端處無量剎中念念普現諸佛種種威儀法則。乃至遍空毛端量處亦復如是。常作佛事利益衆生。窮未來際初不休息。而佛剎不減微塵不增。何以故。一切諸法如幻焰故（云云）華嚴亦云。開見一塵具足常有一切衆生生死流轉三世諸佛發心成佛（云云）
　　問。若爾我心入佛位時能見如此一切海會。若初心者何觀海會。答。南嶽止觀云。若一盲人在大衆中行布施時。盲雖不見大衆皆見。若一凡夫在法界中修觀行時。凡夫雖不見諸佛皆見（云云）問。若爾彼止觀中亦以屎尿觀供諸佛。觀本淨故此觀用否。答。降伏法中此事尤要。盲執淨穢不知淨穢。以穢施人人受心淨。以淨施人人捨心穢。諸法亦然。不當淨穢淨穢在心。凡夫聖人所見亦異（云云）
　　
胎藏金剛菩提心義略問答抄卷第三
　　
    一校了
　　保安五年三月七日書了點校了
    此書雖點本依不宜前後惑亂末學者能尋之得意而已
                                    金剛佛子順禪

胎藏金剛菩提心義略問答抄第四

               五大院抄

　　



    第四卷中第五行願門餘之中三摩地門行相爲二。一大日經三摩地門行相。上第三卷已畢。今此卷中二金剛頂三摩地行相爲二。一總釋大日三摩地行相。二別釋爲三。一略說五部。二處中三十七部。三廣說三十七部。上更加賢劫十六菩薩一千菩薩二乘世天標章。雖爾而今文但釋大日尊三摩地行相中辨五種三昧義。七人修觀義。二十功能文建立器世界義。建立自身界義。阿婆頗那伽三摩地數息觀等不同釋名義。三性三無性義。證十地義。一道清淨義。三方驚覺義。諸佛攝入義。五相成身義。五部五相五菩提心行證滅大方便義。染淨九識能通所達義。五種灌頂義。一佛證得一切佛身義。
　　問。金剛頂宗大日如來三摩地菩提心行相云何。答。例亦四種。一者金剛頂義訣云。此地梵網經兩卷從此經中淺略之行相也。其中廣相根未有堪（云云）故知。此梵網經結成華嚴。華嚴所說華藏世界毘盧遮那性海果分不可說。普賢行願因分可說。海印三昧行相。皆是金剛頂宗大日如來三摩地淺略之行相也（云云）二者攝眞實經所說釋迦菩薩坐菩提場五相成身成道之法。及以心地觀所說三相成佛之法。守護經所說一相成佛之法。竝是大日尊深祕之行相也（云云）三者金剛頂大教王經。略出念誦經。十八會指歸等所說五相成身四種曼荼羅法。是祕中深祕之行相也（云云）四者金剛頂四種念誦布字法。是祕祕中深祕之行相也（云云）
　　問。華嚴經是法界事理圓融具足。准上所說應是祕祕中深祕法。何言淺略。答。華嚴雖說法界事理圓融具足而只是六相互相依持名爲圓融。未說性海一多同體。十方主伴雖互具足未彼此主伴是我一身。故十地論云。性海果分不可說。不與言說相應故。普賢因分可說。與言說相應故。准今内證法樂祕藏彼因分教則成淺略。天台亦云。華嚴經中十方重重主伴具足唯言知識不言分身。未發迹故。今法華經開近顯遠會彼知識皆名分身。釋迦亦名毘盧遮那。此即本地三身本迹一體。性得四德修得四德能所竝爲所依之土能所不二名毘盧遮那身土之相（云云）
　　問。攝眞實經五相成身云何。答。如經先淨三業金剛合掌。及縛并金剛起。驅逐。召請。次觀釋迦如來成道之法。如釋迦菩薩苦行六年坐菩提樹入金剛定。爾時毘盧遮那如來觀見是已。至菩提樹金剛道場示現無量化佛遍滿虛空。同聲告言。云何不求成佛之法即說法身求心眞言印（一）心心所法本來空寂。心心所法和合之時自覺苦樂名自悟心。唯自能覺他所不悟。依止此心立菩提心。大菩提心眞言印（二）堅固菩提心眞言印（三）如金剛眞言印（四）同三世諸佛法身眞言印（五）報身眞言印（六）化身眞言印（七）堅固常住眞言印（八）洒頂眞言印（九）次入毘盧遮那三昧結菩提引導第一智印說五字眞言（十）次入五佛三昧結五印。誦五字觀五字色。次四波羅蜜。次十六菩薩。次十二外供養。次須彌頂善法堂中。五佛五相十方天位眞言。又云。五方佛四波羅蜜名爲眞印。金剛喜等名影相印。金剛燒香等名親近印。金剛鉤等名爲智印（云云）
　　問。心地觀三相。守護經一相何等。答。心地觀三相如經。初說觀心陀羅尼印。次觀一切心法本性皆空。并說四種自覺悟心。次說一切菩薩最初發心清淨眞言印。次觀三種大祕密法。滿月中生五股金剛語言祕密引導無上菩提第一智印天冠五佛三十二相八十種好名入毘盧遮那如來最勝三昧（云云）守護經一相如經。先念迴向陀羅尼門。然後當入毘盧遮那如來三昧。觀此身體以成金剛身。作金剛結跏作金剛語。諦觀自心以爲月輪。當於鼻端。色如凝雪牛乳水精。而此月輪爲菩提心。應作能與無上菩提最勝尊印。本師毘盧遮那如來之印。即說五字陀羅尼。次以五字各安月輪。置於頂上各觀五色身。以月輪成五佛身各得三種眞實。頂放五光下從阿鼻上至尼吒。其中衆生各得五益。乃至儀軌行法中亦云有毘盧遮那四波羅蜜四方四佛各四菩薩次十二外供養外院十天。或安種子各有眞言（云云）
　　問。此三經中五三一相及菩提心論五相三門行相開合云何。答。眞實經初五相即論五相。後五相即論第五相中開出之。心地經初三相即論初二相第三相即論第五相。守護經一相即論第二相及第五相合爲一相。眞實經心地經第二相。初心心所空即論勝義行相。眞實經六年苦行。心地經三十二甲。及菩薩萬行。守護經大悲胎藏發生品大悲爲根方便波羅蜜爲究竟及以陀羅尼三十二業即論行願行相三。經五三一相即論三摩地行相（云云）
　　問。何故此三經行相爲深祕。不名祕中深祕。答。大日如來初在尼吒現成菩提。說金剛頂十八會時。已說金剛界中五相成身四曼荼羅爲祕中深祕。次降須彌頂三十三天說眞實經五相成身三十七尊羯磨會法爲深祕也。闕餘三故非祕中深祕。次在菩提樹說守護經二相羯磨會三十七尊。後在王舍城耆闍崛山說心地觀三相成佛。不說三十七尊。雖略非淺。故此二經同攝眞實經深祕法（云云）故守護經云。毘盧遮那世尊色究竟天爲天帝釋及諸天衆已廣宣說。我今於此菩提樹下金剛道場爲諸國王及與汝等略說於此陀羅尼門。
　　問。其陀羅尼何耶。答。經云。陀羅尼母所謂奄字。三字和合爲奄字故。謂婀烏莽。一阿字者是菩提心義。是諸法門義。亦無二義。亦諸法果義。亦是性義。是自在義。猶如國王黑白善惡隨心自在。又法身義。二烏字者即報身義。三莽字者是化身義。以合三字共爲唵字。攝義無邊故爲一切陀羅尼首。與諸字義而作先導即一切法所生之處。三世諸佛皆觀此字而得菩提爲一切陀羅尼母。一切菩薩從此而生。一切諸佛從此出現。是一切佛菩薩諸陀羅尼集會之處。猶如國王住於王城臣佐輔翼釆女圍遶。或出巡狩還歸皇居必嚴四兵導從千萬。但言王住王之往來。雖不說餘而無不攝。此陀羅尼亦復如是。雖說一字無所不攝（云云）大日經云。唵𤙖發磔迦頡利媲等字是佛頂名號也。揭㗚佷拏。佉陀耶。摩羅也。鉢吒也。畔闍訶娜等是忿怒諸奉教者眞言。納麼娑嚩訶等是修三摩地寂靜相應眞言。扁多微戍陀等是成滿一切諸義眞言（云云）
　　問。金剛頂多以唵字爲眞言首。而胎藏多云南莫三曼多沒馱南意何。答。義釋云。此經動云那莫三曼多沒馱南。謂蒙一切諸佛加持故每說一眞言常云歸命普佛（取意文）問。抑此觀行用迦樓羅觀喩意何。答。守護經云。此會之中有二種人。一者成就。二者未成就。我今重爲未成就者以善方便隨順世諦譬喩言詞說一乘法。如世有法名迦樓羅。欲修此法應先圖畫迦樓羅像審諦觀察。觀行純熟然去畫像。手結印契想其自身。成迦樓羅。作五大觀。一者觀地作白色觀。二者觀水作綠色觀。三者觀火作黃赤色觀。四者觀風作黑色觀。五者觀空作青色觀。此觀成已一切諸毒皆成非毒。若有情毒若非情毒或令迴互。或取或捨縱任自在。菩薩摩訶薩亦復如是。若欲入觀先念迴向陀羅尼。然後當入毘盧遮那如來三昧（云云）心地觀經亦云。譬如有人悟迦樓羅微妙觀門自作是觀。我身即是金翅鳥王心意語言亦復如是。以此觀力能消毒藥一切惡毒不能爲害。凡夫行人亦復如是。作降伏坐身不動搖。手結智印密念眞言。心入此觀能滅三毒。消除業障增長福智。世出世願速得圓滿。諸煩惱障不能現起。所知重障漸漸消滅。大智現前速得菩提（云云）古云迦樓羅新云揭嚕拏。古云金翅新云妙翅。外道世人多用此觀尚有効驗。況大日尊五大輪觀。自在王經有曼荼羅外道護摩外道文字外道。竝竊古佛法門以爲己教。故佛顯示本住眞法（云云）
　　問。抑此五相成身行相是有相觀爲無相觀。答。眞實經云。若瑜伽者然未獲悉地應觀三十七尊相狀。若證悉地不取相狀安立無上大菩提心。若觀菩提心相猶如月輪水精乳色。此等諸相皆是凡夫所觀之境。皆是有相月輪等觀。次當演說無相妙觀。瑜伽行者端坐正觀。諦想月輪結諸契印。歌舞燒香。塗香華鬘園林城邑。聚落河海。雪山黑山。日月星宿。國王大臣。比丘比丘尼。善友眷屬。乃至十地菩薩。聲聞緣覺。四攝十善。六波羅蜜。如是等數一切相狀。乃至微塵悉皆空寂。若夢中見如是相狀亦勿歡喜。設見十方諸佛菩薩雖現其前亦勿歡喜。唯自一心求成佛果。無分別觀堅立不動如須彌山。遠離一切妄想分別（云云）故知此五相觀是有相觀。又禪門用心中云。若觀有相月輪等已心得純熟。次觀無相。觀無相已即非有相亦非無相（取意文）
　　問。眞實經及心地觀經所說心心所法本來空寂與此無相觀同異云何。答。有少異也。眞實經說。菩薩觀察法身求心眞言白諸佛言。心是菩提。我得是法。諸佛告言。更復微細觀察分別。菩薩白言。心意識法入諸煩惱共相和合不可分別。然諸法中求心心所悉不可得。乃至我今自證皆悉如是。依何等法求成佛道。諸佛告言。心心所法和合之時。自覺苦樂名自悟心。唯自能覺他所不悟。依止此心立菩提心（云云）心地觀說。佛告文殊。三界之中以心爲主。能觀心者究竟解脫。不能觀者究竟沈淪。三界唯心。心名爲地。文殊白言。心心所法本性空寂。一切如來尚不見心。何況餘人得見心法。佛告文殊。心心所法本性空寂。心懷染著從妄緣現。緣無自性。心性本空。如是空性不生不滅。不來不去。不一不異。非斷非常。如是悟者名見眞諦。悟眞諦者名爲賢聖。若有欲求三菩提者應當一心。修習如是觀法即說觀心陀羅尼印。文殊白言。一切心法本性皆空。彼菩提心說何名發。佛告文殊。諸心法中起衆邪見。爲欲除斷六十二見種種見故。心心所法我說爲空。除邪見已自覺悟心能發菩提。此覺悟心即菩提心。無有二相。自覺悟心其四種。凡夫二心。一者眼識乃至意識同緣自境名自悟心。二者離於五根心心所法和合緣境名自悟心。賢聖二心。一者觀眞實理智。二者觀一切境智（云云）此二經意。心性空寂爲所求心。以空破執。除邪見已。心心所法自覺悟心爲菩提心。菩提心中說月輪觀。此心空寂即彼菩提心論勝義菩提心也。故與此中觀有相月輪已觀無相月輪小異。
　　問。眞實經云。心心所法和合之時自覺苦樂名自悟心。依止此心立菩提心。心地觀云。四自悟心即菩提心。同異云何。答。眞實經意總合說之。心地觀經意分別說之。凡夫二心即九識心。賢聖二心即五智心。凡聖同有九識心王。約位雖有淨穢之別初心後心觀行是同。故以四心爲自悟心。然其凡夫能緣二心。賢聖能觀二心。若約識類雖毘闍那。若約分別同是悉多（云云）
　　問。金剛頂略出經說。行者結跏舌柱上齶。住意鼻端令心調柔。心性清淨爲妄業薰。作是思惟心得清淨離我執相。初得此心即超一百六十世間之心。又觀世間心相猶如十喩。我今當離此虛幻心。爾時行者心淨澄寂證彼眞實。若愚夫計著相者終不能了。今修阿婆頗那伽法跏坐不動止出入息。心既住寂即想。空中諸佛彈指告言。行者欲從定起誦金剛起眞言印。起已誦禮佛眞言印。佛告。應觀自心本性成就誦此眞言。誦已即觀自心。其像如月（云云）瑜伽通達本心中亦云。我見自心形如月輪在薄霧中（云云）而何今云心法空寂爲所求心。答。略出經中初離我相超百六十是大日經三劫行初三乘見道。次觀十喩離虛幻心彼經三乘極位。竝屬初劫。次身證十地住如實際。彼經第二劫中界外法門同也。次達本心以去是彼經中第三劫終淨菩提心以上同也。彼有三幻。一即空幻。初劫所觀十喩是也。二即心幻。第二劫中所觀是也。三不思議幻。第三劫滿淨菩提心以上萬德。與略出經首尾同也。今以略出經等爲祕中深祕。故與眞實經等深祕法少不同也。眞實經等但說本心空寂。不說心性萬德本成形如月輪稱爲深祕未爲祕中深祕意在於此（云云）
　　問。次正發菩提心云何。答。眞實經云。諸佛同音告。汝應觀自心。久住諦思惟不見自心相。我不見自心。此心爲何相。佛告菩薩。應發無上大菩提心。無量智慧猶如微塵。三阿僧祇一百劫中精進修習之所成就遠離一切煩惱過失成就福智。猶如虛空。能生如是最勝妙果。即是無上大菩提心。譬如五十由旬圓滿月輪清涼皎潔無諸雲翳。當知此是菩提心相。即有眞言印（云云）
　　問。三祇百劫是天台所判小乘三藏菩薩所行。婆沙俱舍論等所說。而爲今眞言大菩提心所行。答。婆沙俱舍三僧祇行六度百劫修相好是小乘義。遺定行經云三阿僧祇百萬劫行是通教義。瓔珞經云三阿僧祇至十地滿等覺地經百千萬劫學佛威儀神通說法是別教義。大日經云三瑜祇行一生超越信解行地十地相此生滿足。是圓教及祕密教義。今云。三祇百劫精進所成。是約小乘菩薩所行以明超越。非謂經彼劫等（云云）彼守護經心地觀中亦對二乘淺行以明菩薩不思議行。大日經約通教義以明超越。其義亦同（云云）
　　問。菩提心月輪喩歟法歟。答。眞實經云。一念見淨心圓滿如秋月。復作是思惟。是心爲何物。煩惱習種子。善惡皆由心。心爲阿賴耶。與淨識爲本。六度熏習故。彼心爲大心。藏識本非染。清淨無瑕穢。無始修福智。猶如淨滿月。無體亦無用。即月亦非月。由具福智故。滿月如自心。心地觀云。文殊白言。心無形相。亦無住處。凡夫行者最初發心依何等處觀何等相。佛言。凡夫所觀菩提心相猶如清淨圓滿月輪。於胸臆上明朗而住。若欲速得不退轉者。在阿闌若及空寂室。端身正念結前如來金剛縛印。冥目觀察臆中明月。作是思惟。是滿月輪五十由旬無垢明淨。内外澄徹最極清涼。月即是心。心即是月。塵翳無染妄想不生。能令衆生身心清淨大菩提心堅固不退。即有眞言印（云云）守護經云。諦觀自心以爲月輪。當於鼻端不令馳散。清淨圓滿色如凝雪牛乳水精。而此月輪爲菩提心。此菩提心本無色相。爲未成就諸衆生故說如月輪（云云）故知此中月輪是喩。深祕行相。若略出經云。又觀心月極令清淨。彼月輪者是大福德所成。從菩提心生。即是佛性自性清淨無諸垢穢。圓明澄寂喩如月輪。諸佛菩薩名爲菩提心。行者既見智所成月。又白佛言。世尊。我見月輪清淨性相（文）若金剛頂四曼荼羅皆是佛身。普賢變成月輪。是法祕中深祕行相（云云）
　　問。何故金剛頂及眞實經自心以爲月輪。不說在處。而心地觀安之臆中。守護經安之鼻端亦安頂上。答。天台次第禪門云。金齒三藏說云。觀心有五處。一觀胸前。二觀舌端。三觀鼻端。四觀額上髮際。五觀頂上（云云）此即天竺諸乘觀心通法。今佛隨順世諦或令觀臆間或令觀鼻端亦安頂上。俱無相違。
　　問。人五藏中心藏在胸臆間。胸臆間是本心位故安此觀心。今安鼻頂有何所以。答。略出經最初調柔心觀中舌柱上齶住意鼻端。想其鼻端有微妙金剛柱以金繩繫意勿令散亂。既有安住有所堪任。次心上觀發菩提心月輪。月輪中觀五智金剛。次一切佛入金剛界。次於心額喉頂安加持契。次五灌頂五繫鬘安頂五處。百字加持成等正覺（云云）今守護經先於鼻端觀心月輪。鼻如金柱。想如金繩以繫心月不令馳散。即結大日尊印誦五字明。心得安住有所堪任。次以五字安前月中置於頂上觀字五色。想身坐月得成五佛。一一觀之。即同與彼經灌頂繫鬘皆安頂上。其義亦同（云云）胎藏亦以暗字安頂流水灑菩提心。故灌頂法多在頂上（云云）
　　問。今撿守護經文五佛三十七尊同金剛頂。此經及眞實經五佛眞言云唵吽惹護娑異金剛頂。金剛頂中成身會五佛眞言吽吽怛羅紇哩惡。羯磨會五佛眞言鑁吽怛羅紇哩惡。三昧耶會五佛眞言惡吽怛羅紇哩惡。何今異彼（其一）此經世尊入三昧名普隨順衆生心行。時會大衆見佛不同。或見相好身。聲聞身。菩薩身。梵天身。大自在天身。那羅延天身。乃至天龍八部人非人等。其無信者都無所見。其得見者隨其種類。而見其身種種威儀。隨其類音聞種種聲。隨其所樂聞種種法。隨其力能生種種解。而如來身一味無二。所謂一解脫味。次以空地火風水五大爲喩。次於頂口右肩背後左肩放五色光。謂白青黃金紅頗梨五色。青黃赤白綠色。下至阿毘上至尼吒東南西北如次皆照爲五色。還入佛身五處。次入三昧無有名字。大地六動。次云。此深三昧以菩提心而爲其因。以大慈悲而爲根本。方便修習無上菩提以爲究竟。欲知菩提當了自心。若了自心即了菩提。心與菩提眞實之相。畢竟推求俱不可得。同於虛空。故菩提相即虛空相。一切智體當於心求。一切智智及與菩提從心而生。心之實性本清淨故。此心之性不在内不在外。乃至從此以下一段文義。皆同大日經住心品得除蓋障三昧等以上文也。次有大悲胎藏出生品。廣說菩薩以大慈悲而爲根本。乃至經中廣說菩薩萬行如來萬行及儀軌品擇地日宿堀地建壇（云云）此等同大日經。而圖三十七尊亦說三十七尊眞言同金剛頂羯磨會也（其二）若爾此經爲金剛界爲胎藏界。
　　答。此經正是金剛界。故經文云。毘盧遮那世尊色究竟天爲天帝釋及諸天衆已廣宣說。我今於此菩提樹下金剛道場爲諸國王及與汝等略說於此陀羅尼門（云云）此指金剛頂及眞實經并此經也。然大日經三句法門通金剛頂。故菩提心論以爲三門。大日經三三昧耶品亦以發菩提心發如實智大悲萬德如次三三昧耶。亦爲住心品三句義也。如云前以大悲爲根。此以照了爲根。照了是悲故。生悲義相成。前以方便爲究竟此云大悲。由大悲故施方便亦相成也（云云）故論行願勝義三摩地門依三三昧耶品三句次第故同住心品三句法門（其一）
　　又眞實經五相中第五成三身佛。次作竪固加持。次作洒頂飮水。次入大日三昧繫心鼻端即結菩提引導第一智印。亦名能滅無明黑闇印。誦唵吽惹翳佐眞言次結五印入五佛三昧觀五字色。及我身十方世界亦皆五色。第一結菩提印入大日三昧觀。唵字色及身十方皆悉白色。第二結破魔印入不動三昧觀吽字。色及身十方皆悉青色。第三結施諸願印入寶生三昧觀惹字。色及身十方皆悉金色。第四結除散亂心印入無量壽三昧觀翳字。色及身十方皆悉紅色。第五結無怖畏印入不空成就三昧觀佐字。色及身十方皆悉五色（云云）心地觀經三相中第三成身始觀三種大祕密法。一心祕密觀。滿月中出生金色五股金剛。二語祕密。謂唵地室多（二合）婆爾羅（二合）三身祕密。結引導無上菩提最第一印。亦名能滅無明黑闇大光明印。即作此觀。我是毘盧遮那如來圓滿具足三十二相八十種好（云云）守護經先誦迴向陀羅尼。然後入大日三昧諦觀自心以爲月輪。於結能與無上菩提最尊勝印。即是本師毘盧遮那如來之印。即說唵吽惹護娑。即以唵字安前所觀月輪置於頂上。色如珂雪。見身坐月輪中成大日尊能得三種眞實。一眞實三昧。二眞實眞言。三眞實印契。想頂出白色光。下至阿鼻上至尼吒衆生無明開彼佛眼。次入不動三昧面向西方結能摧伏印。即阿閦印。亦誦上說大日眞言。即以吽字處月輪中置於頂上。字爲青色。身作青色。即成阿閦。頂放青色光中有無量青色金剛各作此印。光照東方恒沙世界。殺害捨離寂靜不動。復於南方面向北坐結滿願印。即寶生印。亦誦上說大日眞言。即以惹字處月輪中置於頂上。如融金色。身作金色。即成寶生。頂放金光。中有無量金色金剛。各作此印光照南方恒沙世界。衆生遇者願求滿足。復於西方面向東坐結第一最勝三昧印。即彌陀印。亦誦上說大日眞言。即以護字處月輪中置於頂上。如紅蓮花色。身作紅蓮華色。即成彌陀。頂放紅蓮華光。中有無量紅蓮華色菩薩各作此印。光照西方恒沙世界衆生遇者皆入三昧。復於北方面向南坐結施無畏印。即不空成就印。亦誦上說大日眞言。即以娑字處月輪中置於頂上具五色光。身作五色成不空成就佛。頂放五色光。中有無量五色菩薩各作此印。光照北方恒沙世界。衆生遇者悉得無畏（云云）此是深祕行法故。非祕中深祕。祕中深祕即是金剛頂法。五佛眞言亦異。如前五方佛色亦異。如金剛頂護摩法中東青南白西赤北黑中黃。今眞實經内護摩法中中白東青南黃西紅北五色也。又放光中東青南金西紅北五色也。故以此二爲深祕云祕中深祕意在於此（云云）
　　問。眞實經有相月輪觀後云。若凡夫人修此觀門雖造五逆一闡提等極重惡業悉皆消滅應時便獲五種三昧（云云）心地觀菩提心月輪觀後云。若有凡夫修此觀者。所起五逆四重十惡及一闡提。如是等罪盡皆消滅即獲五種三摩地門（云云）守護經五佛三昧後云。復有人能暫修習此三昧者。身心輕安即能生於五種三昧（云云）其五種何。答。眞實經云。一剎那三昧。二微塵三昧。三白縷三昧四隱顯三昧。五安住三昧（云云）心地觀經云。一剎那三昧。二微塵三昧。三白縷三昧。四起伏三昧。五安住三昧（云云）守護經云。一剎那三昧。二微塵三昧。三漸現三昧。四起伏三昧。五安住三昧（云云）用心次第云。三藏曰。既習觀成就已。汝等今於此心中復有五種心義。一剎那心。二流澍心。三法味心。四摧散心。五明鏡心（云云）
　　問。何名爾耶。答。心地觀云。云何名爲剎那三昧。謂暫想念滿月而住。譬如獼猴身有所繫遠不得去近不得停。喉咽飢渴須臾住止。凡夫觀心亦復如是。暫得三昧名爲剎那（云云）守護經云。謂觀月輪剎那剎那暫時相應。尋復還失。是故名爲剎那三昧（云云）用心云。一剎那心爲初心。見道一念相應速還忘失如夜電光暫現即滅（云云）心地觀云。云何名爲微塵三昧。謂於三昧少分相應。譬如有人常自食苦未曾食甜。於一時中得一塵蜜到於舌根增勝歡喜倍生踊躍更求多塵。如是行者經於長劫食衆苦味。而今得與甘甜三昧少分相應。名爲微塵（云云）守護經云。微塵三昧。謂於三昧少分相應。譬如有人不識蜜味得微塵許。在於其舌根。愛樂安樂都忘飢渴疾病之念。但更專心希求多得此三昧心亦復如是。少分相應悉忘一切煩惱飢渴心得安樂轉更求之（云云）用心云。二流澍心。既見道已念念加功。相續不絕如流奔澍（云云）心地觀云。云何名爲白縷三昧。謂凡夫人自無始時盡未來際今得此定。譬如染皂多黑色中見一白縷。如是行者於多生死黑闇夜中而今方得白淨三昧。名之爲縷（云云）守護經云。漸現三昧。謂由少得愛樂安樂漸得增勝。身毛皆堅悲泣流淚。如黑物中見一白縷。此亦如是由觀月輪得少分住。於無明闇煩惱之中見少定心微分顯現（云云）用心云。三法味心。謂施功不已乃得虛然朗徹。身心輕泰既味於道（云云）心地觀云。云何名爲起伏三昧。所謂行者觀心未熟或善成立未善成立。如是三昧猶秤低昻。名爲起伏（云云）守護經云。起伏三昧。謂觀行未就或起或滅。如秤低昻。觀成惑滅。觀失惑生（云云）用心云。四摧散心。謂卒起精勤。或復休廢。二俱違道故（云云）心地觀云。云何名爲安住三昧。修前四定心得安住。善能守護不染諸塵。如人夏中遠涉砂磧備受炎毒。其心渴乏殆無所堪。忽得雪山甘美之水天蘇陀等頓除熱惱身意泰然。是故三昧名爲安住。入此定已遠離惑障。發生無上菩提之牙。速登菩提功德十地（云云）守護經云安住三昧。由前四定心得安住。悉能守護一切善法增長雜善。身心安樂如盛夏中遠涉砂磧。熱渴日久忽得雪山清冷美水。所有熱渴憂苦皆除。此亦如是得此三昧業惑苦惱一切皆遣。是爲無上菩提牙生（云云）用心云。五明鏡心。既離散亂之患鑒達圓明一切無著。若了五心於此自驗三乘凡聖行位可自分明矣。
　　問。守護經云。佛入三昧時。會大衆見佛不同。其無信者都無所見。猶如生盲（云云）又一切法自在王菩薩白言。於此會中有二種人。一者滿足菩薩位人則得利益。二者未得成就菩薩功德。謂摩伽陀國主阿闍世王。及比丘比丘尼。優婆塞優婆夷等無量衆生。則無利益。此諸愚夫猶如生盲不見燈光。又如聾人不聞細語。如砂鹵地不生蓮華世尊。如有國王大臣長者於飢儉世食衆甘美天諸珍膳。昇高樓閣告於無量飢餓衆生作如是言。我食如是種種上味。雖作是言於諸飢人都無所益。今佛所說於此衆會未成就者亦復如是。都無利益（云云）若爾此法同華嚴經入法界會二乘在座如聾如啞。亦同天台同聽異聞互不相知祕密不定。而何今名深祕行相。
　　答。此經初說菩提心爲因中云。如虛空性即是心性。如於心性即菩提性。如菩提性即陀羅尼性。其虛空性心性菩提性陀羅尼性無二無別。如是之義甚深甚深難可通達。難得趣入。不可思議。超越心地非是凡愚劣解所知。故未成就之人猶聾盲。次云。此會之中有二種人。一者成就。二者未成就。我今重未成就者以善方便隨順世諦。譬喩言辭說一乘法。乃至廣說迦樓羅觀喩。及五佛月輪五字成佛等法。此同大日經初說菩提心爲因心與菩提虛空此三無別。次因執金剛問隨順未來劣慧衆生。依時方等樂求現果。爲度彼等故方便說是法。乃至廣說入曼荼羅圖繪供養灌頂念誦等法（云云）此經未成就人初雖不知後遂得入。猶如法華舍利弗等初聞略開三時。是時心自謂。將非魔作佛惱亂我心耶。次聞廣開三時。疑網皆已除安住實智中。中下未悟譬喩因緣方悟一乘。不同華嚴二乘不知佛境。阿含同時說力士經。陳如八萬不知彼衆（云云）
　　問。若爾此法一切衆生皆悟入耶。答。守護經云。十方一切諸世界中無量無數百千萬億異類衆生。或有衆生諸根不具。或復具足五無間業屠兒魁膾栴陀羅等。於一切智不可思義三昧之中修習趣入悉皆有分。除五種人。一者不信。二者斷見。三者常見。四者邪見。五者懷疑。此五衆生不能趣入。何以故。此深三昧以大慈悲而爲根本。如是五人無慈悲故（云云）大日經亦云。亦不普爲一切衆生（云云）法華亦云。無智人中莫說此經（云云）當知五人若捨五見悉當悟入（云云）問。此法名爲心地微妙法門意何。答。心地觀經云。三界之中以心爲主。能觀心者究竟解脫。不能觀者究竟沈淪。衆生之心猶如大地五穀五果從大地生。如是心法生世出世善惡五趣。有學無學。獨覺菩薩。及於如來。以是因緣三界唯心。心名爲地。一切凡夫親近善友聞心地法。如理觀察如說修行。自作教他讃勵慶慰。如是之人能斷三障速圓衆行廣得菩提（云云）
　　問。此法幾人行用。答。且依心地觀經三身佛二菩薩二受用二後身。此七種人竝用此法如經佛告文殊此法名爲十方如來最勝祕密心地法門。偈云。十方諸佛證大覺。無不從此法修成我是無上調御師。轉正法輪周世界。化度無量諸衆生。當知由悟心地觀。是用此法。成三身佛即眞實經第五相中成三身佛是其人也（云云）又云。此法名爲一切凡夫入如來地頓悟法門。此法名爲一切菩薩趣大菩提眞實正路。偈云。一切有情蒙此法。欣趣菩提。得授記。一切有緣得記人。修此觀門當作佛。此是頓悟菩薩漸入菩薩同用此法成分極佛。言頓悟者天台圓教眞言圓教頓悟菩薩。言漸入者天台三教菩薩兩教二乘迴入圓教名爲漸入。初入初住名分證佛。終入妙覺名極證佛（云云）又云。此法名爲三世諸佛自受法樂微妙寶宮。此法名爲一切饒益有情無盡寶藏。偈云。諸佛自受大法樂。住心地觀妙寶宮。此是自受他受法樂之時同用此法又云自受不云他受。然分別聖位亦有自受他受三十七尊。故云他受亦用此法（云云）又云。此法能引諸菩薩衆到色究竟自在智處。此法能引詣菩提樹後身菩薩眞實導師。偈云。受職菩薩悟無生觀心地門遍法界。後身菩薩坐覺樹入此觀行證菩提。此是法身等覺後身菩薩化身八相後身菩薩同用此法成自行化他身。圓教初住以上皆現八相作佛。故四十二地皆有八相同用此法。但等覺名二受用名通通別圓。然通別中未說此法唯有圓教眞言二教同用此法。
　　問。法相三論同用三論所說後報利益謂十地滿生智處城。現報利益謂其身中斷惑成佛天台判云。若說一切諸佛色究竟天成佛者是別教義。今心地觀亦說十地滿足往色究竟斷惑成佛。何爲圓密二教行法。
　　答。十地行滿往色究竟斷習成佛通通別圓及眞言教。若佛地論瑜伽唯識所說是通教義。若瓔珞中十地十王等覺菩薩作第四禪王是別教義。若起信論十信滿心現八種利益乃至等覺於色究竟天現最高大身。又仁王經等覺菩薩現第四禪大靜天王是圓教義。若金剛頂阿迦尼吒天王宮中五相成佛是眞言義。但以圓教以一切處爲菩提場虛空爲座成報身佛而言。等覺現色究竟是現外迹在色究竟。色究竟天遍法界故以表内證。又眞言宗色究竟盡心王境界名色究竟。已如前釋（云云）
　　問。前說四人同用此法。一自受用身。二受職菩薩。三頓悟菩薩。四迴心菩薩。而今何言七人同用此法。答。開合雖異大意是同。經云。十方諸佛亦云自受法樂。此二合爲一。三身佛名爲二受用身。經云。受職菩薩亦云後身菩薩。此二合爲一。受職菩薩并前二悟。以爲四人。今依本經亦爲七人。
　　問。楞伽初地等覺二處諸佛灌頂。若爾初地入佛内證是別教義。何言別教不用此法。答。別教亦是初地以上各現八相。八相後身菩薩坐道樹時。妙覺化佛亦示此法。是即天台初住初地證道同義。故弘決云。初地入住此爲正文。於教道文不須疑也（云云）故無實經別教初地以上者也。
　　問。此法有幾功能。答。且心地觀經列二十功能。如云此法能雨世出世財如摩尼寶滿衆生願。偈云。此法能雨七聖財滿衆生願摩尼寶（一）此法能生十方三世一切諸佛功德本源。偈云。此法名爲佛本母出生三世三佛身（二）此法能銷一切衆生諸惡業果（三）此法能與一切衆生所求願印（四）此法能度一切衆生生死險難。偈云。此法能作大舟航令渡中流至寶所（五）此法能息一切衆生苦海波浪（六）此法能救苦惱衆生而作急難（七）此法能竭一切衆生老病死海（八）此法善能出生諸佛因緣種子（九）此法能與生死長夜爲大智炬。偈云。此法照世大法炬（十）此法能破四魔兵衆而作甲冑。偈云。此法名爲金剛甲能敵四&MT00438;衆諸魔軍（十一）此法即是正勇猛軍戰勝旌旗（十二）此法即是一切諸佛無上法輪（十三）此法即是最勝法幢。偈云。此法高顯大法幢（十四）此法即是擊大法鼓。偈云。此法最勝大法鼓（十五）此法即是吹大法螺。偈云。此法金剛大法螺（十六）此法即是大師子王（十七）此法即是大師子吼（十八）此法猶如國大聖王善能正治。若順王化獲大安樂若違王化尋被誅滅。偈云。此法猶如大聖王賞功罰過順人心（十九）偈云。此法猶如沃潤田生成長養依時候（二十）
　　問。若爾何故守護經說此法名守護國界主。不名餘功能耶。答。彼經擧一攝諸。如云有一陀羅尼母即是一切陀羅尼母名守護國界主。若有菩薩受持證得此陀羅尼。則得其身同如意寶。衆生見者所願滿足亦能速得無上菩提。祕密主白言。如佛所說諸佛常住平等三昧等視衆生猶如一子。今者云何但言守護國主耶。諸有貧窮孤惸困苦無依無歸無救無護。何不愍念而守護耶。佛言。諸佛如來非不住於平等三昧。由平等故守護國王。譬如良醫見小嬰孩身縈疾病不服醫藥。乃以良藥令母服之。由母服藥力及於乳其子飮乳疾病皆除。諸佛如來亦復如是哀愍一切守護國王。若護國王獲七勝益。所謂若能守護國王即守護國之太子。若守護太子即守護大臣。若守護大臣即守護百姓。若守護百姓即守護庫藏。若守護庫藏即守護四兵。若守護四兵即守護隣國。若能如是一切皆安。乃至若諸國王受持於此陀羅尼門能令無量無數衆生現在安樂長壽尊貴。身壞命終得生善道。是知國王善能開閉諸惡趣門開示人天涅槃正路。故我偏說守護國王（云云）
　　問。第三祕中深祕行相云何。答。如略出經。先以淨妙智慧觀察内外皆無所有。觀字成世界風輪寶山。觀世三世等同虛空。已以八字變成風輪輪圍。乳海。金龜。八葉。須彌。次以五字變成大殿。以十五字成五部坐。坐別月輪。輪想五佛。次大日尊以四佛身而爲自體。次第入十六三摩地出生十六大菩薩。次四方佛爲印大日如次入四三摩地出生四波羅蜜菩薩。次大日尊爲供四佛次第入四三摩地出生四内供菩薩（喜等四也）次四方佛爲供大日如次入四三摩地出生四外供菩薩（燒香等四）次大日尊次第入四三摩地出生攝入四大護菩薩。如上壇場主三十七尊三摩地乃至形狀服飾記契一一分明觀已。復想所持明主威儀色相。次想諸佛滿虛空界。次結跏坐舌柱上齶住意鼻端。鼻端有微妙金剛柱。以金繩繫意勿令散亂。既得安住有所堪任。心性清淨爲妄業薰。我於今日發菩提心永斷煩惱蘊界入等。作是思惟離我執相初得此心即超一百六十世間之心。又觀世間心相猶如十喩。我今當離此虛幻心。爾時行者心淨澄寂證彼眞實。若愚夫計著相者終不能了。令修阿婆頗那伽法。跏趺不動。止出入息令其微微。勿令心散。行者心既住寂想。虛空中一切諸佛彈指告言。無上菩提當得現證。汝未了一切如來眞實法者。云何堪忍修諸善行。次以金剛起起定次起已禮佛。次言。云何是眞實法。眞實法名。云何安住。云何奉行。次佛令誦觀察自心本性成就眞言。即觀自心其像如月。次佛令以本性成就發菩提心即觀心月極使清淨。彼月輪者是大福德所成。從菩提心生。即是佛性。自性清淨無諸垢穢。圓明澄寂喩如月輪。白言。我見月輪清淨性相。佛告。汝當親近諸佛發普賢心。應善修行。行者思惟普賢之心體性堅固於心月輪想跋折羅。次令廣大。次令收攝。次令堅固。次思虛空諸佛三密金剛悉入自身。次想四佛灌頂。次想四佛繫鬘。次金剛界自契。次百字加持。次成等正覺。次成四佛智身。成所作智八相利他（云云）
　　問。何故此法名祕中深祕耶。答。一依廣略。前三經法唯說五相成身會中少分。未說其中全分及後三會行法。故爲略也。此略出經及金剛頂具說四會。一成身會。二羯磨會。三三摩耶會。四大供養會。故教王經以爲四段。略出經中亦說此四。不空儀軌以爲四品。故爲廣也。二依誠文。前大日經供養法疏以四曼荼羅爲祕中深祕。而前三經唯說五相成身總含之相。未說四種曼荼羅委細之相。今此法中具足說之。故以此法名爲祕中深祕。
　　問。大瑜伽中先修調心入定。及觀十喩不須更修阿婆頗那伽法。次諸佛驚覺。次定中禮佛。次請示行處。次教觀自心。次不見自心。次授徹心明。次已見滿月。次發菩提心次心堅固明。次月觀蓮華。及我爲蓮華。次身爲本尊。次諸佛加持。次四佛加持。次五佛灌頂。次四佛繫鬘。次被大悲甲。次成大薩埵。乃至然後器界輪壇勸請等法（云云）何故與略出經不同。答。如是次第皆有意。若金剛頂一切義成就菩薩在尼吒天坐道場時。諸佛驚覺而令五相成身。略出經意用此義也。若大日經云。有情及器界次第而成立。故諸瑜伽多先成身後成器界。大瑜伽意用此義也。且除次第。今釋法相。
　　問。初觀世三世等同虛空意何。答。義訣云。六塵六識等性空爲體。一切所有皆悉一如。衆生執心於中對礙欲建妙相。先智除之觀察内外皆無所有。入空三摩地時不見身心。能觀所觀皆同一空。若聲聞種性多者。於中沈住智不起動。外道於中起惡尋求。菩薩於中智慧善巧建立妙用入佛境界。於百千三昧入出無礙。即於此生滿足佛地（云云）
　　問。此最初空三摩地是小乘三藏析法空歟。爲大乘通教體法空歟。若唯識等遍計空歟。若瓔珞等從假入空歟。若起信等空如來藏空歟。若中論等因緣所生法我說即是空歟。若大日等淨菩提心虛空無相空歟。答。此中最初空三摩地。總而論之此與龍樹中論因緣生法即空即假即中之空同也。別而言之亦與馬鳴起信一切煩惱空如來藏之空同也。次有調心觀十喩證湛然界之空。此與小乘三藏析空淺深齊也。次有阿婆頗那伽觀之空。此與大乘通教體空淺深齊也。唯識等所執空義亦屬此空。瓔珞經等從假入空亦齊此位。以上竝是與大日經第一劫觀齊也。次身證十地住如實際是與第二劫觀齊也。次五相成身是與大日經第三劫滿淨菩提心齊也。此等諸位一一皆有一心三觀。是與中論因緣生法即空假中大同（云云）
　　問。菩提心論勝義菩提心空。心地觀及眞實經等求心法中心心所空。此中何攝。答。菩提心論勝義空竝通初心後心觀慧。故與中論即空同也。心地觀及眞實經等求心法中心心所法不可得空本破耶見。故與起信空如來藏同也。
　　問。此中次調心觀。鼻端有金剛柱金繩繫意勿散。大瑜伽中云。止息令微細。或瑜伽中是名數息。此似三藏七賢最初五停心觀。此外凡夫未至極位。何言與析法觀淺深齊耶（一）又彼三藏中唯明幻等五喩以譬五陰。不明十喩。此中具觀十喩以譬煩惱隨煩惱蘊界入等。何言與析觀齊（二）答。此調心觀中云。作是思惟。心得清淨離我執相。行者初得此心即超一百六十世間之心。又觀世間心相猶如十喩。爾時行者心淨澄寂證彼眞實（云云）大日義釋眞言行者最初超我倒執。越百六十心解唯蘊無我。與三乘見道齊也。乃至次觀十喩證湛然界與小乘菩薩齊也。竝超第一劫瑜祇行（云云）今准此文判爲與初劫齊。然今修體法觀非謂同彼析觀（一）小乘五喩大乘十喩是大智論以大破小之言。今眞言者本是大乘教故於初心亦觀十喩（二）
　　問。金剛頂一切義成就菩薩直入阿婆頗那伽三摩地不用前調心觀。大瑜伽中及諸瑜伽皆唯用一止息等持不用二定。何故此中用此二定。答。諸大小乘入道初心皆用阿那婆那三昧對治散亂。此云數息。十出入氣以爲一數修六妙門。謂數。隨。止。觀。轉。淨也。今祕密藏明義少異。初調心觀直觀性空。性空已現不見身心名阿婆頗那伽三摩地。義訣云。阿婆頗那伽者。阿之言無。婆頗那伽識也。三摩地平等持也。伽者身也。應云無識身平等持也。入此定者能治攀緣散亂等礙（云云）然大瑜伽初云。諦觀諸法性皆由於自心。煩惱隨煩惱蘊界諸入等皆如十喩門。是初調心觀也。次云如是諦觀已。不見於身心住平等寂滅究竟眞實智。是阿婆頗那伽三摩地也。故金剛頂及諸瑜伽總相而說。若具說者可依此文（云云）
　　問。若爾此中性空與彼最初空觀同異云何。答。同也。初爲成器界用性空觀。今爲成身界用性空觀。例如胎藏用覽字門成身及器（云云）問。入此定者有何利益。答。義訣答此問云。若内識散亂外塵所牽。識隨諸塵起種種妄見。隨念即爲無量諸垢之所纒縛。以是因緣淪溺生死。故以此定而止息之（云云）
　　問。此定唯止識不起不與世塵而相和合。如諸佛境界出世實相。百千三昧出入自在。動不動等入有不有。入無不無。有無常一。一即無量。無量即一。而復熾然廣大建立。常住其中不礙不沒。如是智用勝妙功德自他利行云何得之。答。義訣答此問云。前之定門漸學大乘及小乘等及於外道同由此定。小乘以之爲畢竟。外道不深各有異。漸學大乘者以爲方便息攀緣故。若頓入者亦不由之一切色塵爲佛事故。色相境界智所轉故。智性無礙無量用故。若怖於塵境愛樂空寂智無所用。愚拙之深網也。如此之徒類非一。或作聲聞或爲外道。悲哉可愍。痛惜之甚。是故佛說。其智慧門難解難入。一切聲聞辟支佛所不能知（云云）問。若頓入者亦不由之者。何故金剛頂經一切義成就菩薩用入此定。答。金剛頂疏答此問云。是爲漸學大乘者示現此相耳（云云）
　　問。分別聖位云。然如來變化身於閻浮提摩竭陀國菩提道場成等正覺。爲地前菩薩聲聞緣覺凡夫說三乘教法。或依他意趣說。或依自意趣說。種種根器種種方便如法修行得人天果。或得三乘解脫果。或進或退於無上菩提三無數大劫修行勤苦方得成佛。王宮生雙樹滅遺身舍利。起塔供養感受人天勝妙果報及涅槃因。不同報身毘盧遮那佛於色界頂第四禪阿迦尼吒天雲集盡虛空遍法界一切諸佛十地滿足諸大菩薩證明驚覺身心頓證無上菩提。若准此文應云頓證。何故爲漸學大乘而示現此相。答。疏答此問云。且漸有二種。謂漸漸頓漸。所言漸漸者三乘教。是如來誘引衆生之法。未說祕密圓頓法門。是名爲漸。隨此漸教經歷三無數大劫。修行勤苦從淺至深。是爲漸漸。若祕密頓教是如來隨自意之法。一即無量。無量即一。入有不有入無不無。有無常一。名爲祕頓。一即無量故不妨於頓亦有次第。是爲頓漸。無量即一故不妨次第而亦有頓。是故漸漸不同頓漸。當知漸學大乘者雖用漸法而猶爲頓也（云云）問。今准疏意此定是頓中漸行也。若爾頓中頓行頓中不定用何定耶。答。訣云。若頓入者亦不由之者。謂頓入者直用此定建立五相。不同漸學大乘者先以此定止息攀緣後以五相建立妙用。若不定者。若用此定妙用不現次用五相。若用五相妙用不現次用此定。更前更後名不定行。然漸學大乘者自有五種。謂四教菩薩。及眞言者。各於當分亦有超次不定。如天台說（云云）
　　問。今案訣意此定出入自在。動不動等入有不有。入無不無。有無常一。一多一體。小乘以爲畢竟。外道不深。漸學大乘者爲方便息攀緣。若頓入者是作佛事若愛空寂。或作聲聞或作外道（云云）若爾定自在力似首楞嚴定力。三乘外道同由此定之中。小乘以爲畢竟似三空定。外道不深似無想定。漸大乘者爲方便息攀緣。似大日經第二劫中無緣大乘法無我性止法攀緣界外菩薩本不生定。何故此定如此不定。答。涅槃經云。佛性有五種名。亦名首楞嚴定。亦名畢竟空。亦名摩訶般若等（云云）今無識身三昧亦是首楞嚴定異名。即是畢竟空三昧。亦是大日經大日尊大空三昧。然諸三乘外道皆有空三昧。亦是畢竟空之氣分也故云三乘外道同由此定。非謂彼等同入此首楞嚴三昧。
　　問。漸學大中藏通菩薩不知首楞嚴定。唯空而三昧爲究竟證。別教菩薩竪學三觀。十住入從假入空。十行入從空入假。十向學中道觀。二觀爲方便入中道第一義觀。即入初地以上。此中道觀名首楞嚴。仁王亦云。空諦三昧。色諦三昧。心諦三昧。此三諦三昧是一切三昧王三昧（云云）若爾何故今云漸學大以爲方便息攀緣。答。藏通空觀是初調心法中所起。今次無識身定是與別圓菩薩行相同。仁王既云三諦三昧名王三昧。故知三諦一一皆名首楞嚴。然別菩薩三觀爲方便入中道觀。中道觀乃名首楞嚴。初從假入空時伏破界内通惑。故云漸學大者以爲方便息攀緣也。圓教菩薩本欲發心伏斷無明。而十信中修入空觀界内外通惑自然先除。譬如練眞金麁垢先除也。亦是漸學大者方便息攀緣也。今眞言者初心空觀亦越此等而已。
　　問。此中初調心觀越小菩薩。次無識身三昧超大菩薩者。何故略出經中未至此處之前。四禮之後。先入阿婆頗那伽三昧。答。凡此三昧能除一切執惑故除執惑節節修之。故四禮後定四座了。次淨自三業。次淨他惑障。此處即入無識身定。次修諸三昧耶竟。欲成器身亦入此定（云云）問。今如所說此無識身定是首楞嚴三昧。即別圓定。何故前言阿婆頗那伽與通觀齊。答。仁王三諦三昧皆名王三昧。故其中空三昧亦名首楞嚴。首楞嚴者此云健相。亦名王三昧也。今以三中空定先息惑障與通極位別圓空位齊也。
　　問。大日經第二劫中攝楞伽深密三性三無性觀。唯識瑜伽三性三無性觀亦同此意。而何今云唯識論等遍計空義與今阿婆頗那伽觀齊。是超第一劫通教菩薩法耶。答。三性三無性觀凡有四種。一通。二別。三圓。四密。若天台法華秀句云。瑜伽論是三乘通教（云云）故其論說。三性三無性觀及大莊嚴論等所說是通觀也。二天台弘決云。楞伽所明八識二無我三性三無性等是別教義（云云）三南嶽大乘止觀所明三性三無性法及最勝王所明是圓教觀（云云）四大日經第二劫中所明蘊阿賴耶亦引大莊嚴論。三性三無性義。亦攝楞伽深密。三性三無性觀竝明超越是密教義（云云）然天台法華疏記云。誰知唯識論明別教地位（云云）又云。唯識所明五住煩惱以界内習氣爲無明住地（云云）又云。唯識所說增壽變易是通教義（云云）弘決云。近代明位地前唯伏不斷是名別義通也（云云）是亦唯識所明五位三十心初修未伏名資糧位。四善根伏而未斷名加行位。初地初心斷分別惑。後心以上十一地中斷俱生惑及所知障。第十一地成三乘果。故云地前唯伏不斷。此即大品所明三乘同坐一解脫床。是天台三乘通教義。故今屬通。大日經宗亦以深密屬第二劫。其深密亦與瑜伽同自有名別義通。名通義別。名別義圓。名圓義別。名通義圓。名圓義圓。於此六中若釋名相互得引用。若判義理分齊不同（云云）
　　問。義訣云。入空三摩地以決定妙智於下空際想風地。輪圍山。甘露海。金龜。蓮華藏。妙顯山。大殿等（云云）千手瑜伽先安風水地三輪。大悲胎藏安五輪。同異云何。答。義訣云。此中與毘盧遮那經文安立世界別也。應知如彼說具足修行（云云）胎藏攝大瑜伽云。小乘說三輪。大乘說五輪（云云）彼中大悲胎藏深祕法中觀三輪也。祕密法品祕中深祕觀五輪也。故須此中深祕觀三輪也。祕中深祕觀五輪。或阿闍梨此大瑜伽用彼胎藏五輪即其義也。小乘俱舍婆沙等多說風水地三輪。華嚴瓔珞等大乘多說五輪。如瓔珞云。佛光下照五輪。華嚴亦云照見空風地種種水火輪（云云）
　　問。若成器界用五輪者亦成自身用五輪耶。答。尊勝瑜伽云。身口意業三密門應化法身。即三密五輪即是五智輪。便成五分身五輪盡攝法界輪。三密即是三身故。乃至廣說。先以五字成身五輪。次以五字成地五輪。燒身及器用淨法界。具如胎藏所說無異。
　　問。此中次云。身證十地住如實際是超第二劫行者有二難。一者略出經中無此文故。二者大瑜伽云。即觀於空中諸佛如胡麻遍滿虛空界。想身證十地住於如實際。故知應是諸佛身證十地。何言行者。答。略出經文略故不說（一）諸教十地淺深不同。若證契經四乘各有十地。天台以爲四教十地。若中阿含明十二磴。若大品經明二十地。一乾慧等。二歡喜等。智論有二十地。一但菩薩十地。二共菩薩十地。大般若名共行十地勝義十地。此等二種是通別地。若華嚴仁王四十二地中十地是圓十地。若大日經十地此生滿足是密十地。借別明超。今此中云身證十地非佛十地。佛十地者。一廣明智德地。乃至十毘盧遮那智藏海地。滿空諸佛皆是毘盧遮那化身。何有十地階級。此即天台所明通別圓中十地行滿住等覺地入金剛喩三昧行法。及眞言門等覺菩薩。將入金剛喩定行法。然七種人用此法故今眞言門凡夫行者亦用此法。其七種人如上深祕門中引心地觀。其七人中頓悟菩薩即從凡夫地直入佛地（二）
　　問。出生義云。削地位之階漸立等妙之頓旨。若爾直爾可云住金剛定。何故更云身證十地。答。如天台云。圓頓止觀頓圓頓足。譬如通者飛騰不失里數。今眞言門頓入凡夫雖頓超而不失地位階級。故亦名爲漸學大乘者。又大日經云。十地次第此生滿足。但削歷劫之階漸。不削超劫之階漸。
　　問。金剛頂云。爾時一切如來上從尼吒下至閻浮遍滿其中。如胡麻油示現一切佛剎各說此法理趣。爾時一切如來互相涉入。即是一切諸佛三十七尊各互涉入。爾時一切如來雲集一切義成就坐道場。現受用身而驚覺之（云云）若爾滿空諸佛是應十方諸他受用身。何故今云毘盧遮那如來化身。
　　答。若依此文初於尼吒欲成自受用身時。十方化身如來滿閻浮提及尼吒天。猶如胡麻。三十七尊互相涉入現受用身而驚覺之。故疏云。毘盧遮那示自利五智此界主故。化佛現利他五智他界主故。如胡麻者。舊經云。諸佛遍滿虛空猶如大地油麻津膩滿中。又云。一切諸佛至道場已現毘盧遮那身而驚覺之（云云）又云。示現無量佛剎說此法理趣者。如不思議經云。釋迦於然燈所得記以後。一一剎那虛空一毛端量現無量佛剎六道三乘說法利他。如一毛端量處一切毛端量處亦爾私云。此是感應和合生佛實現。非謂但化。若爾如我娑婆亦是彼一（云云）若依攝眞實經云。瑜伽行者復應觀察釋迦如來成道之法。如釋迦菩薩近菩提樹一由旬内。修諸苦行滿足六年。願成佛道趣菩提樹。坐金剛座入金剛定。爾時毘盧遮那如來觀見是已。至菩提樹金剛道場。示現無量化佛。遍滿虛空。猶如微塵。各共同聲告菩薩言（云云）又守護經云。我於無量無數劫中修習如是波羅蜜多。至最後身六年苦行。不得阿耨菩提成毘盧遮那。坐道場時無量化佛猶如油麻。遍滿虛空諸佛同聲而告我言（云云）今依此文尼吒已成受用身。後下閻浮成變化身。故大日尊示現化身而驚覺之。然彼尼吒他界化身。亦是示現大日自受用身而驚覺之。此菩提場諸佛亦是大日化身現變化身而驚覺之。十方諸佛大日爲體。大日一身現諸佛身。如義訣云。毘盧遮那亦名諸佛菩薩最上廣博清淨藏即其義也。故此二文互現其一（云云）
　　問。略出經先明三十七尊出現之相。次明滿空諸佛。上下鱗次而成。今大瑜伽直云滿空諸佛。不云諸佛本從何處來。在空中意何。答。略出經意。依金剛頂先明諸佛三十七尊互相涉入。而大瑜伽略故不說（云云）
　　問。菩提樹下大日化身亦有三十七尊互相涉入。答。果地三十七尊自在五種。一自性身三十七。如瑜祇經自性所成三十七尊俱（云云）二俱受用三十七。如禮懺云自受用三十七尊（云云）三他受用三十七。如分別聖位自受法樂三十七。他受法樂三十七。四變化身三十七。如守護經釋迦所說。金剛城中圖三十七尊（云云）五等流身三十七。如金剛頂瑜伽經中五佛各現二輪。五大菩薩是正法輪。五大忿怒是教令輪。如五佛者一切皆然。大般若云。不退菩薩五族金剛常共守護。亦名諸夜叉等。即是顯宗所明夜叉及執金剛神故名等流身也（云云）故知菩提樹下空中化佛亦有三十七尊互相涉入。
　　問唯佛果地四身有三十七尊。亦爲流轉凡夫乃至發心以去一一位中亦有三十七尊耶。答。皆有之也。若大蓮華三昧經云。歸命本覺心法身。常住妙法心蓮臺。本來莊嚴三身德。三十七尊住心城。遠離因果法然具。普門塵數諸三昧。無邊德海本圓滿。還我頂禮心諸佛（云云）此具二義。一者本覺妙法心蓮臺三十七尊住心城是流轉凡夫心性得三十七尊。二者發心歸命心法身還我頂禮心諸佛。是發心以去一一位中三十七尊。若依此義不空所持金剛頂瑜伽經有四種地。一解行地。謂三十心也。二者普賢地。謂十地也。三大普賢地。謂等覺也。四普照耀地。謂妙覺也（云云）若分析之即四十二地是同天台圓教眞位。若加似位此前更有十信之位。大日經中名六無畏。若加假名此前天台更有五品。或假初信或約超入竪假十信。攝眞實等名五三昧。若加聞慧此前天台更有名字。大日經名第一第二第三三昧耶也。此等位中隨分皆具三十七尊。
　　問。若從凡夫乃至極位皆具三十七尊爲一一位三十七尊互相涉入。又爲凡聖三十七尊互相涉入。答。亦皆涉入若一切衆生一心爲體。是一心一心識故非一切一心識。故一心分爲一切衆生。一切衆生常是一心。一心總具三十七尊。是故衆生一一所具三十七尊亦常一體。是流轉凡夫三十七尊互相涉入名爲理涉理涉已同。事涉亦同（一）若聞心中三十七尊互相涉入是名字涉入也（二）若信此理一念觀行自他互具以去是觀行涉入也（三）若發似位三業清淨法界海會三十七尊皆現身中三十七尊是相似涉入也（四）若入解行分分隨證三十七尊。上入諸佛三十七尊下入衆生三十七尊是分證涉入也（五）若入妙覺究竟證得三十七尊。三世修行證有前後逮證悟已無去來今證會同位三十七尊。亦以下位乃至凡夫三十七尊同爲所證。是究竟涉入也（六）非但一一當位三十七尊互入亦復凡聖分極互入。然上位能知涉入下位下位不知涉入上位。如金剛頂普賢大菩提心成月輪出。遍至一切衆生心中令發菩提心已。乃至文殊以大智劍揮斫在纒一切如來厭離菩提之右臂也。如此二尊諸尊亦然。此等皆是極位三十七尊涉入下位乃至夫三十七尊。天台金錍論云。一佛成佛之時法界無非此佛依正即其義也。
　　問。言涉入者其相云何。答。疏云。一切如來互相涉入者如來内證四智涉入也。乘如實道來成正覺。法界體性恒有四智。一一法界無有隔別。故互涉入。乃至是從内證起四智用互相涉入（云云）今云。是約佛地。若約行者。言涉入者證會之義。且如一佛成佛之時。其佛金剛薩埵證會一切如來修得金剛薩埵。乃至證會一切衆生性得金剛薩埵。如此一尊諸尊皆然。何者一切凡聖本來一體。隨緣眞如緣起已來妄執自他。故有彼我凡聖差別。今會本源已無自他。故會諸佛已顯之理。亦會衆生未顯之理。雖復同會而亦差別。雖復差別而無差別。故於自受他受法樂之時示現差別示現無差別。所謂一切如來三十七尊互相涉入是現無差。而現身相驚覺菩薩是現差別。
　　問。依金剛頂大菩提心普賢大菩薩住一切如來心。疏云。一切如來同以普賢爲心名一切義成就菩薩。若爾告此菩薩。應現無差別。何言差別。答。今此菩薩非是一佛大菩提心。實是法界一切如來大菩提心。聚籠爲一體故是無差。一切如來而驚覺之於無能所且立能所。故依此義爲差別也。
　　問。但以諸佛三十七尊互相涉入。何故金剛頂偈有十一類。一十六大菩薩（此亦有二。一羯磨十六。二三摩耶十六）二五佛。三四波羅蜜。四八供。五四攝。六賢劫十六菩薩。七諸佛頂。八諸金剛。九諸二乘。十五大尊。十一諸天輪王等。出生義云。鐵塔上方有諸佛頂。下方有諸金剛（云云）答。蓮華三昧經云。本來莊嚴三身德三十七尊住心城。遠離因果法然具普門塵數諸三昧（云云）故知性得尚有若干三昧。修得寧無普門三昧。故至涉入亦皆涉入。且以一佛世天輪王涉入諸佛世天輪王。如此一類十類亦然。此經中現三十七尊已召請十方諸佛菩薩。令住樓閣四方非此涉入之時。唯圖壇中亦皆圖之。
　　問。次驚覺中。略出經云。無上菩提當得現證。汝若未了一切如來眞實法者云何堪忍修諸善行（云云）金剛頂云。汝當云何證得無上菩提。未知一切如來眞實忍諸苦行（云云）疏云。謂薩婆若及金剛喩定尚未能證。勿以此爲足（云云）大瑜伽云。汝之所證處是一道清淨。金剛喩三昧及薩婆若智尚未能證知。勿以此爲足。應滿足普賢方成最正覺（云云）攝眞實云。善男子。云何不求成佛之法。守護國云。諸佛同聲而告我言。善男子。云何而求成等正覺。我白佛言。我是凡夫。未知求處。惟願慈悲爲我解說（云云）若爾尼吒成佛一切如來大菩提心普賢薩埵一切義成就菩薩。具云薩婆羅他悉地多。此云一切義成就。此即梵網先入第四禪中說魔受化經已。次入都率天中。次下閻浮提父名淨飯母名摩耶我號悉達。七歲出家。三十成道（云云）此菩薩云。我已百却修行此心地法門彼言心地戒法即此心地之淺略門。此則妙覺菩薩示現成佛。何故今云未了眞實。亦云一道清淨。亦云未知成佛。亦云我是凡夫。
　　答。三藏菩薩。婆沙云。三祇百劫未斷煩惱。坐道樹時猶是凡夫。六年苦行三十四心斷結成佛（云云）通教菩薩九地以前正習俱斷。住十地時雖謂如佛猶是凡夫。六年苦行以一念相應慧斷習成佛（云云）別教菩薩十住斷界内見思。十行斷界外塵沙。十向伏無明。初地以上斷無明住等覺地。百千萬劫行凡夫事。百劫覺佛威儀。千劫覺佛神通。萬劫覺佛說法。入金剛定一轉成佛（云云）圓教菩薩十信斷界内外見思塵沙。初住以上斷無明入妙覺海。千劫尚名妙覺菩薩。五分法身未能滿足尚是凡夫。入金剛定即傳成佛（云云）此別圓佛示現八相。現最後身六年苦行。故無量義云。我於樹下端坐六年。注云。圓六度也。眞言菩薩直從凡地超入佛地。初修觀行尚是凡夫。即於是身此生成佛（云云）攝眞實經所說三阿僧祇一百劫中精進修行成菩提心。六年苦行坐菩提樹。是釋尊會三藏菩薩外迹以爲頓證之道（云云）守護經所說我於無量無數劫中修波羅蜜。至最後身六年苦行不得菩提成大日尊尚是凡夫。是釋尊會通教菩薩外迹以爲頓證之道（云云）出生義云。東方金剛威莊嚴界阿閦佛（義訣名金剛莊嚴藏世界）南方寶光明功德界寶生佛（義訣名寶光明藏世界）西方大蓮華法藏界阿彌陀佛（義訣名淨妙金剛寶蓮華世界）北方變化輪作用界不空成就佛（義訣名種種妙莊嚴世界）中方金剛界毘盧遮那佛（大日經名妙華布地胎藏莊嚴世界）此五如來五相成身令諸菩薩受大法樂。是釋尊會別教他受用身以爲頓證之道。欲現成佛亦現凡夫（云云）金剛頂等所說一切如來大菩提心。普賢菩薩一切義成就五相成身現三十七尊心王境界自受法樂。欲現成佛亦現凡夫。是釋尊會圓教菩薩外迹以爲眞言之行（云云）瑜伽經所說大日如來以四種法身住本有金剛界。與自性所成三十七尊俱。諸地菩薩俱不覺知。欲現法樂亦現凡夫。此釋尊現祕密内證（云云）
　　問。如天台云。權必引實。理趣如然。若釋尊會四教外迹以爲眞言之行。其藏通別圓菩薩亦是應修三摩地門。若爾則違前云藏通別人不知此法唯圓初住以上眞言凡夫以上修三摩地。答。如胎藏云。若就情機四重三昧淺深不同。若開實性乃至世天三昧與大日尊三昧平等無差。又云。五種三昧道皆開心實相門一生成佛。今金剛頂亦爾。如證契經云。所有聲聞法緣覺法菩薩法諸佛法皆悉流入毘盧遮那智藏海中。爲開此義釋尊會四教迹以爲眞言之行。
　　問。如前所言初調心觀超三藏行。次阿婆觀超通教行。次證十地超圓別行。若爾此中凡夫應是別圓等覺凡夫。又三藏中無十地名。何以藏通亦會釋之。答。超越高下實如前說。然今此觀通七種人。故約總含而作此釋（云云）
　　問。前言圓教初住以上眞言凡夫以上修此三摩地門。三摩地門即是大日經中淨菩提心。是則此中五相成身。何以五相以前身證十地凡夫爲別圓等覺凡夫。答。如天台云。圓教初住以上具上諸地功德。乃至妙覺亦具以下諸地功德。是約内證初住亦具等妙行相。又云。本下迹高如初住人垂妙覺迹。此約外化初住亦具等妙覺行相。故初住人亦修等覺妙覺行相法（云云）又眞言宗削地位之階漸立等妙之頓旨。故從凡地直入佛地亦修等覺妙覺之行（云云）
　　問。別教十信外凡。十住以上内凡。初地以上名分聖人。圓教名字外凡。相似内凡。初住以上名分聖人。又眞言宗自性法身永非凡夫。何故別圓等覺尚名凡夫。自性法身亦名凡夫。答。如天台云。一念具足百界三千佛果已滿從事而說。初地初住分具十界。乃至凡夫但是理具（云云）故知凡夫理心尚具三千。乃至五即事具百界。已具十界豈無凡夫（云云）如大日宗云。一切衆生平等心地圖繪四重海會。乃至大日平等心地亦繪四重海會。已具四重豈無凡夫（云云）今金剛頂亦爾。如蓮華云。遠離因果法然具普門塵數諸三昧。爲現此義大日如來以四種法身住本有金剛界。四種身中等流法身即十界身。十界身中六界凡夫四界聖人。
　　問。文云。汝之所證處是一道清淨。金剛喩三昧及薩婆若智尚未能證知。勿以此爲足。應滿足普賢方成最正覺（云云）今疑。一道清淨是何道耶（一）攝眞實云。釋迦菩薩坐菩提樹入金剛喩定。爾時大日示現化身而告之言。而今何故驚覺中云金剛喩定尚未證知（二）薩婆若智是何智耶（三）金剛頂云。初住以上三十心名信解地。十地名普賢地。等覺名大普賢地。妙覺名普照耀地。而今已證十地。何言應滿普賢（四）成等正覺是何位耶（五）
　　答。若三藏菩薩坐樹下時。三十四心斷結成佛。第三十四心是金剛定。是名一道清淨（云云）若通菩薩坐天衣時入金剛定。以一念想應慧斷結成佛。深密瑜伽三乘同依三無性觀。名爲一道清淨。仁王亦云。三乘同觀一無生境（云云）若別菩薩七寶樹下入金剛定登中道山頂。與無明父母別等覺一轉乃入妙覺。是名一道清淨（云云）若圓菩薩虛空爲座入金剛定。無明法性一體無二。如華嚴云。一切無礙人一道出生死。是名一道清淨（云云）若眞言者從凡夫地直入佛地。阿婆頗那伽三摩地身證十地。色心一體有無不二是名一道清淨（云云）開會四教亦如前說（一）
　　前四教中各各雖有金剛喩定。而未是祕密金剛喩定。故彼釋迦菩薩入三藏中金剛喩定。爾時大日而驚覺云。汝尚未知成佛之法。又大瑜伽云。金剛喩三昧尚未能證知（二）
　　古云薩云若。新云薩婆若。西天或呼婆字以爲啝音故有云婆之異此云一切智。大日宗云。一切智智一切智中之智故也。大般若云。現等正覺一切智相。極善通達。道種智相現別。等覺一切相智也。智度論云。一切智道種智一切種智爲令人易了以三名分別。其實三智一心中得。又云。道慧道種慧一切種慧三慧約因三智約果。因中總別。果上總別。又云。一切智共二乘。道種智共菩薩。一切種智唯佛得（云云）金剛三昧經云。等覺三智妙覺三身於九識中皎然明淨（云云）天台亦云。初住以上位位各得一心三智（云云）故知若約分證是初住以上三智。若約究竟是妙覺三智。如大日宗入曼荼羅有超次不定。今金剛頂亦爾。故作分極之釋（三）
　　略出經中已見發菩提心。福智所成月輪清淨。爾時一切如來告言。汝當親近一切諸佛發普賢心應善修行（云云）菩提心論三摩地菩提心初云。法爾應住普賢大菩提心。一切有情本有薩埵名菩提心。乃至五相成身成本尊已名普賢身。略出經云。普賢法身遍一切能爲三界自在主。無始無終無生滅。性相常住等虛空。一切衆生所有心堅固菩提名薩埵。安住不動三摩地修習決定名金剛。利衆生事諸悉地慈悲哀愍爲加持（云云）又金剛頂三十七尊皆名普賢。故知五相成身是普賢行。三十七尊是普賢身。乃至性得三十七尊是性得普賢。修得三十七尊是修得普賢。且如菩提心論說。自心月輪一十六分漸漸圓滿名爲滿足普賢。非謂十地名普賢地乃至天台四十一地居衆伏頂即名普賢（四）
　　此三摩地觀門已通七人行相。一自性身。二自受用。三他受用。四受職菩薩。五後身菩薩。六漸悟菩薩。七頓悟菩薩故隨所應以明其果。但漸頓二悟中各有超次不定。若約分證初住爲始。若約究竟妙覺爲極。然皆以三十七尊爲正等覺。梵云阿耨多羅三藐三菩提。古云無上正眞之道。新云無上正等正覺。玄奘對四乘法以爲四句。聲聞有上。緣覺邪覺。菩薩不等。諸佛正等。故云無上（一）正（二）等（三）正覺（四）今對五教以爲五。藏通佛果是有爲法故。唯識等云。佛果四智有爲無漏。今眞言果是無爲果（一）藏通佛果是非上智故。涅槃經云。下智觀故。中智觀故。今眞言果是上智果（二）別教佛果猶名邪見故涅槃經。迦葉菩薩。從此以前我等皆名邪見之人。圓教等覺以下亦皆邪見別教佛果是以他因而爲己果。故與圓第二行齊也。今眞言果是眞正見（三）圓教佛果未三平等三摩地。三平等行於諸教中闕而不書。今眞言果名三平等（四）一切如來三十七種大菩提智眞正開覺自心本法。故名正覺（五）故云無（一）上（二）正（三）等（四）正覺（五）
　　問。次略出經云。從定起已遍禮佛海。大瑜伽云。身心不動搖。定中禮諸佛。二文相違云何會之。答。金剛頂云。即從阿婆頗那伽三摩地起故。略出經意。從阿婆頗那伽三摩地出入普賢五相成身觀。故云從定起已。大瑜伽意。初從調心觀終至成本尊皆是三摩地門。皆名首楞嚴定。亦名法界定。故云定中禮佛。
　　問。次五相成身誠文云何。答。金剛頂十八會指歸云。初會名一切如來眞實攝教王。有四大品。一名金剛界。有六曼荼羅。一金剛界大曼荼羅毘盧遮那佛受用身。以五相現等正覺。五相所謂通達本心。修菩提心。成金剛心。證金剛身。佛身圓滿。此則五智通達（云云）私云。通達本心即是通達法界體性智。餘四如次以達四智（云云）若尊勝大瑜伽五智品中亦以五相爲五相智眞言。如云一切如來具足三昧耶眞言（通達心眞言）觀菩提心眞言。亦名大圓鏡智。初發心時便成正覺即法身義。次平等性智眞言（金剛心眞言）是應身義。次成所作智眞言（佛身圓滿眞言。眞實經名法身眞言）次妙觀察智眞言（淨三業眞言。眞實經名報身眞言）是應身義。亦是後得智法身義。次方便究竟智眞言（眞實經名化身眞言）此名方便究竟智。化身之義。或進修門中以方便爲究竟即後得智法身義。此五智後乃用大日法界印己身爲毘盧遮那如來之身。頭上五智佛寶冠（云云）菩提心論云。凡修習瑜伽觀行人當須具修三密行證悟五相成身義也。所言三密者。一身密者。如結契印召請聖衆是也。二語密者。如密誦眞言令文句了了分明無謬誤也。三意密者。如住瑜伽相應白淨滿月觀菩提心也。次明五相成身者。一是通達心。二是菩提心。三是金剛心。四是金剛身。五是證無上菩提獲金剛堅固身也。然此五相具備方成本尊身也。其圓明則普賢身也。亦是普賢心。與十方諸佛同之。亦乃三世修行證有前後。及達悟已無去來今（云云）
　　問。第一通達心中。攝眞實云白言最勝尊。我不見自心。此心爲何相。諸佛咸告言。心相難測量。乃至上云心是菩提。我得是法名爲求菩提。不云月輪。心地觀經亦云。心心所法本性空寂名爲觀心。不云月輪。而金剛頂云。住觀察自心三摩地以自性成就眞言而誦白言。我見自心形如月輪（云云）疏云。觀察自心形如月輪。故云觀察。此自性清淨心從本以來福智圓滿。故爲自性成就。略出經觀察自心本性成就。即觀自心其像如月。大瑜伽中云。白言最勝尊。我不見自心。此心爲何相。諸佛咸告言。心相難測量。授與心眞言即誦徹心明。觀心如月輪。若在輕霧中。此有四疑。前二經云心法空寂不云如月。後二經云。心相難測量觀之若月（一）天台別教中道迥出如雲外月非雲即月。圓教煩惱即是菩提。如雲即月。故智者觀心論云。團團明月無有闕減。而今觀心若在霧中。非霧即月。故眞言宗色心不融同彼別義（二）此所通達本心九識心中何識心耶。何心通達何心耶（三）大日宗云。男女八分肉團名心處。心即是五藏中心藏也。依此心處觀諸佛心名心處心。故以能所竝名紇哩乃也心也。亦以質多名心處心。亦是肉心有慮知義。又依此處觀菩提心。故以能所竝名質多心也。今金剛頂其義云何。若觀八分可成八葉。何言月輪（四）
　　答。若三十四心斷結入眞證析空理。於此空理更求本有性得佛性。空即佛性。是三藏義。梵云舜若。此云空也。是偏空義。如是遍計空是都無空也。又云舜若多。此云空性。以空爲門所顯自性。如依圓空門空體有。此法相宗常途所說。若華嚴中呼虛空神名舜若多神也。古今大疑。送唐令訣（云云）若以一念相應慧斷結入眞證體空理。於此空中今求本有性得佛性。空即佛性。天台云即是空。三論云。宛然有宛然空。是通教義。若心心所法本性空寂是舜若多。空性即是本有心性。涅槃經云。眞善妙有此則性得理智功德。起信論云。如來藏有二種。一空如來藏。謂煩惱自體空寂。二不空如來藏。謂恒沙佛性功德。謂空法外別有佛性。如雲外月。是別教義。若中論云。因緣生法即空即假即中。即是佛性。是圓教義。故心地觀眞實經中。空中求心本除邪見。除邪見竟自悟心即菩提性。即是性得月輪。文不云者是雖深祕未是祕中深祕故也（一）若析體二空中始觀佛性猶爲界外塵沙無明所纒。譬如月輪在輕霧中。若別等覺始觀佛果猶爲三十品無明所纒。亦如月輪在輕霧中。若圓等覺始觀佛果猶爲一品無明所纒。亦如月輪在輕霧中。若眞言者在凡夫地能了惑障即是菩提。唯在心垢滅取證如反掌。此智始生雖未分明智強惑弱。亦如月輪在輕霧中。大日經云。解脫業煩惱而業煩惱具存。謂業煩惱本來菩提。本無所纒今何所脫。今金剛頂亦爾（二）
　　所通達心能通達心各有二義。一約九識。謂本淨九識是所通達心。染穢九識是能通達心。如心地觀。自覺悟心有其四種。凡夫二心。一者眼識乃至意識同緣自境名自覺悟心。二者離於五根心心所法和合緣境名自悟心。私云。初心六識。後心七八九識體相用故。二約五智。謂佛地五智是所通達心。行者五智是能通達心。如心地觀。賢聖二心。一者觀眞實理智。二者觀一切境智。如是四種名自悟心。私云。初智法界性智。後智四智。又約九識更有二義。第九淨識是所通達。第六意識是能通達。又約五智更有二義。大圓鏡智是能通達。法界性智是所通達（三）
　　菩提心論云。凡人心如合蓮華。佛心如滿月。此心合蓮花亦有二義。一男女心藏肉團八分如合蓮華。大日宗云。衆生自性八瓣具足。故是肉心亦有八分。今云。第九識體之上自有八識之相肉心類。此一團八分。二如金剛頂疏云。如來開覺心如蓮華開。今例言之。衆生迷覆如合蓮華。又疏引心要云。夫修行者初發信心以表菩提心即大圓鏡智紇哩娜野心。是衆生肉心内安吽字爲種子。所變種子爲月輪。於輪光明中想五智金剛杵。光明照徹。即易杵爲金剛薩埵。即普賢菩薩之異名也（云云）故知此界亦以紇哩娜野肉心爲處觀之。所表菩提心亦是質多心。以所顯能亦是質多。
　　問。若眞言者在凡夫地了業煩惱本來菩提。本無所縛。今何所脫者。何故菩提心論云。法爾應住普賢大菩提心。一切衆生本有薩埵爲貪瞋癡煩惱之所縛。故諸佛大悲以善巧智說此甚深祕密瑜伽令修行者於肉心中觀日月輪（云云）答。未發心者不知惑即智故自爲三毒所縛。若眞言者了惑即解故不爲縛。具如天台止觀圓頓中明。不同前三教說惑外立解。通教雖說煩惱即菩提只約界内體觀。非是法界圓觀（云云）。
　　問。若大圓鏡智是能通達。法界性智是所通達者。何故用心次第云。所言三摩地者更無別法。只是一切衆生自性清淨心。名爲大圓鏡智。上從諸佛下至蠕動四生悉皆同等。亦無增減。只爲無明妄想客塵所覆。是故流轉生死不得成佛（云云）答。諸大乘中第九眞如理心名爲自性清淨心。此理心中同體智性名爲一切衆生本有薩埵。亦名普賢大菩提心。故菩提心論云。由作此觀照見本心湛然清淨。猶如滿月光遍虛空無所分別。亦名無覺了。亦名淨法界。亦名實相般若波羅蜜海。能含種種無量珍寶三摩地猶如滿月潔白分明。何者爲一切有情悉含普賢之心。我見自心形如月輪。爲滿月圓明體則與菩提心相類（云云）此普賢心圓明是大圓鏡智用。故用心云。大圓鏡智是則三十七尊皆名普賢。亦各具足大圓鏡智。如此智者五智本有。皆名自性清淨心也。
　　問。若第九識是所通達。第六意識是能通達者。則同天台引攝論云第八識中無分別智光聞熏習增長成道後眞如名第九識。亦同法相唯識論引如來功德莊嚴經云如來無垢識是淨無漏界解脫一切障圓鏡智相應故以淨位第八爲第九識。若許同者何故亦云本淨九識染穢九識。答。起信論云。清淨眞如受熏變作無明。亦作八識。八識是生滅。眞如不生滅。如云一法界中有二種門。一心眞如門。二心生滅門。如世衣服非臭非香隨以物熏則有彼氣。眞如淨法性非是染無明熏故則有染相。乃至不生不滅與生滅法和合非一非異名阿梨耶。八識海中七識浪起（云云）諸論皆云。第六意識能知名義。故能發心修行離染成佛（云云）今約還淨故云第九所通第六能達（云云）然法相法苑林章云。或說因果俱入。如唯識等。但說八識。或說因果相對爲九。如楞伽云。八九種種識如水中諸波。又有二會釋。一云。若無相論同性經中眞俗相對以爲九識。二云。淨位第八名第九識。引經如前（云云）是得天台通教意也。然四念處說。通教唯有六識不許攝論依他八識。且約般若六識文說（云云）故基師云。天竺諍識三家不同。一龍樹提婆依般若等唯立六識。二無著天親依深密等唯立八識。三眞諦等依無相論立爲九識。然無相論是瑜伽本無識品也（云云）龍樹中論入眞甘露品有破八識比量。故龍樹立六識。而釋大乘論開爲十識。若攝大乘八九二諍。地論八九二諍。是得別教意也。彼二論中雖許眞如隨緣非圓融故（云云）若止觀引占察經云。觀有二種。一唯心。謂觀八識。二實觀。謂觀眞如（云云）金剛三昧經云。諸佛如來常以一覺覺諸情識入菴摩羅。而非始入。一切衆生本自有之。譬如窮子手持金錢自不覺知。跉跰辛苦五十餘年。後文示之乃知本有（云云）楞伽經云。八九種種識如水中諸波（云云）密嚴經云。佛說如來藏以爲阿賴耶。惡慧不能知。藏即賴耶識。如來清淨藏世間阿賴耶如金與指環展轉無差別（云云）是爲圓意。眞如緣起作九識故（云云）然約清淨九識亦有二種。一性得清淨九識。如前所引。二修得清淨九識。如楞伽云。八識海澄九識流淨。風不能動波浪不起。金剛三昧亦云。等覺三智妙覺三身於九識中皎然明淨。金剛頂疏引理趣釋。大日如來清淨八識四智相應證四智菩提。如云毘盧遮那如來名遍照報身佛。於色界頂第四禪色究竟天成等正覺。爲諸菩薩說四種自證菩提。自覺聖智四智菩提。所謂金剛平等現等覺以大菩提金剛堅固故者。由如來淨阿賴耶於大圓鏡智相應證得堅固無漏三摩地能淨無始無明住地微細煩惱。義平等現等覺以大菩提一義利故者。第七無漏末那與第八淨阿賴耶識中無漏種子能緣所緣平等平等離能取所取。故證得平等性智。流出隨其衆生愛樂身如衆色摩尼能作無邊有情義利。法平等現等覺以大菩提自性清淨故者。由如來清淨意識與妙觀察智相應證得一切法本性清淨。於淨妙佛國土爲諸菩薩能轉無上法輪。一切業平等現等覺以大菩提一切分別無分別性故者。由如來無漏五識與成所作智相應現三業化於淨妙國土及雜染世界任運無功用無分別作佛事有情事（云云）略出經云。如來五種智亦名法界性智（云云）可謂如來清淨第九無垢識與法界性智相應證會本源清淨法界（云云）又此修得九識發心以去位位分有。性得九識在未發心（云云）又約染穢九識亦有二種。一性得。謂未發心位九識。二修得。謂發心以去等覺以還位位分證（云云）
　　問。佛地五智是所通。行者五智是能達者意何。答。佛地五智且約天台六位自有六佛五智。行者五智亦約六即義自思可知。如云外道凡夫種種邪推順理解脫。能求是理即。行者五智所推是理即。佛地五智乃至妙覺菩薩是行者。妙覺如來是佛地（云云）
　　問。第二修菩提心中。攝眞實云。一念見淨心。圓滿如秋月。復作是思惟。是心爲何物。煩惱習種子。善惡皆由心。心爲阿賴耶。與淨識爲本。六度熏習故。彼心爲大心。藏識本非染。清淨無瑕穢。無始修福智。猶如淨滿月無體亦無用。即月亦非月。由具福智故。滿月如自心菩薩心歡喜。復白諸佛言。我已見心相。清淨如月輪。離諸煩惱垢。能執所執等。諸佛咸告言。汝心本如是。爲客塵所翳。不悟菩提心（云云）守護經亦略同此（云云）大瑜伽文前後雖交。文意尚同。俱改與淨識爲本云修淨以爲因。又改無始修福智云長時積福智（云云）此有四疑。若一念見淨心等是菩提心即第六意識有慮知義名質多心。而何次云善惡皆由心心爲阿賴耶（一）若與淨識爲本是同唯識攝論第八識中有染淨二分淨分熏習增長成淨位第九之義。而何前言凡夫性得有第九識（二）若藏識本非染清淨無瑕穢無始修福智等是同地論以第八識。爲眞如識依持諸法。而何前云第九眞如八識生滅（三）若離諸煩惱垢能執所執等亦是淨位第七離二取等。今菩提心是質多心。即第六識何故前後相違（四）
　　答。釋此疑故前說本淨九識是所通達。雜穢九識是能通達。凡夫本有菩提性中九識具足。言淨心者是無垢識。此識是體。八識是相七識是用。若發心義是第六用。若熏習義是第八用（一）又能發心雖第六識。而所發心必第八識。大圓鏡智大菩提心此心爲因入法界智。此智亦名淨識。即菴摩羅故。顯識論云。滅阿賴耶入菴摩羅。金剛經云。常以一覺入菴摩羅。而非始入本自有之（二）若煩惱習種子心爲阿賴耶是染穢第八。藏識本非染清淨無瑕穢是本淨第八。如第八者餘八亦然（三）若淨心如月輪離能所執等是本淨第七。汝心本如是爲客塵所翳是染穢第七（四）故金剛頂疏引大瑜伽中此七段偈已云。自心如滿月者是本性具也。六度熏習故。彼心爲大心者是熏修具也。
　　問。大菩提心應遍法界。何有方量。而何故引五十由旬滿月以爲菩提心相（一）若無體亦無事即月亦非月者。以空爲極。何故前引中論因緣生法即空即假即中（二）心若喩月輪有幾義耶（三）答。五十由旬且擧空月。若心月量大小不定。或觀一肘乃至無量（一）爲除月執亦說月亦非月即中道義（二）淨心喩月且有三義。離三毒故（三）故用心次第云。行者應當安心淨住。勿緣一切諸境。應須假一圓明。猶如淨月。亦如淨鏡。不高不下。正當行者心中量同一肘。圓滿光明内外瑩徹。色白鮮潔世無類者。初雖未見久久精研當即徹見。若明見已即更觀察。漸引令廣。或四肘八肘。如是倍增乃至遍滿三千大千世界極令分明。將欲出觀漸漸收歛量同本相。初觀之時假月爲喩。遍周之後無復延縮。作是觀已即便證得解脫一切障三昧。此三昧者名爲地前三賢。依此漸進遍周法界。如經所說名爲初地。所以初地菩薩以證此法昔所未得而今得之生大喜悅。是故初地名歡喜地。亦莫作月解。即此自性清淨心以三義故。猶如於月。一者自性清淨義。離貪欲垢故。二者清涼義。離瞋恚熱惱故。三者光明義。離愚癡闇故。所以喩月者。爲世人皆共見取以爲喩。令其悟入。觀習成就不須延促。唯見心光明朗。更無一物。亦不見身之與心。萬法不可得。猶如虛空。亦莫作空解。以無念體不可得故。說如虛空非爲空相。久久純熟行住坐臥一切時處作意與不作意任運相應無所罣礙。一切妄想貪瞋癡等一切煩惱不假斷除自然不起。常得清淨。依此修觀乃至成佛唯是一道。更無別理（云云）
　　問。大日宗云。入淨菩提心時得除一切蓋障三昧。前已判爲圓密初住。然其初住分遍法界。而何今云引月令遍三千世界得解脫一切障三昧名爲地前三賢引遍法界名歡喜地。答。此文且約別教位以明超越。若遍三千。能超三賢。若遍法界亦超十地。若不爾既得解脫一切障三昧。豈只遍三千耶（云云）
　　問。第三金剛心中。略出經及眞實經竝觀心月中有五股金剛。而何故大瑜伽云觀金剛蓮華。答。如上釋名中說。大瑜伽是金剛界蓮華部心行法故觀金剛蓮華。又前二經依金剛薩埵念誦法故觀金剛。理實可言隨行五部各以其三昧耶觀心月中如略出經灌頂法中。弟子心中想有月輪。内有八葉蓮華臺。上有婀字。内若金剛部想跋折羅。若寶部中即有寶珠。蓮華部中亦如蓮華。羯磨部中亦如羯磨。毘盧遮那部想窣都婆（云云）又授跋折羅中云。此跋折羅常住心中爲三摩地身。若是寶部蓮華部羯磨部各於跋折羅上隨安寶珠蓮華十字（云云）或阿闍梨金剛心中若都法行五法鱗次觀明連持。若一部法各用其部（云云）或阿闍梨隨五部法各以五股立心月内。隨中股上想五部法（云云）此則五部三摩地行。此次略辯次金剛身佛身圓滿加持灌頂繫鬘成覺加持現證智相利他。各用當部當尊爲異（云云）
　　問。心月中有阿字。字内有三昧耶形者是灌頂法。諸五相中無此字何。答。凡大日宗三部如次用阿娑縛三字。今金剛頂五部如次用鑁吽怛羅（二合）紇哩惡五字。而今灌頂法中五部皆用婀字。是初入三昧耶時召智法中先以惡字爲智種子。約此義故今用婀字。一切諸尊召智法中皆用婀字。後成身時用各種子。雖用各各種子。皆隨五種阿字轉用。如諸瑜伽中皆於心月先安種子。次變種子爲三昧耶。變此爲本尊且行。如文殊五字等法。心月安曇。變曇爲釼。或安暗瞞字。變此爲釼。如文殊者諸尊皆然（云云）今菩提心論云。觀行者初以阿字發起本心中分明。只漸令潔白分明證無生智。夫阿字者一切法本不生義。注云。毘盧遮那經疏釋阿字具有五義。一者阿字短聲。是菩提心。二阿字引聲。是菩提行。三暗字短聲。是證菩提義。四惡字短聲。是般涅槃義。五惡字引聲。是具足方便智義。又將阿字配解法華經中開示悟入四字也。開字者開佛知見。即雙開菩提。如初阿字是菩提心義也。示字者示佛知見。如第二阿字是菩提行義也。悟字者悟佛知見。如第三暗字是證菩提義也。入字者入佛知見。如第四惡字是般涅槃義。總而言之具足成就第五惡字是方便善巧智圓滿義（云云）今云。若都法若五部各以此等五阿字義名爲五法以爲各各種子諸字五轉。且約金剛界大日尊嚩字以第一阿字菩提心義觀心月中發菩提心是嚩。以是第二阿字菩提行義觀心月中成金剛心是嚩（引）以第三暗字證菩提義觀心月中成金剛身是鑁以第四惡字入涅槃義觀心月中成佛身圓滿是嚩（入）以第五惡字方便智義觀心月中成佛以後現八相等是嚩（入引）
　　問。第四金剛身中。眞實經云。我身已成金剛薩埵頂有寶冠。五方化佛結跏趺坐。略出經云。盡虛空中所有一切如來身口意金剛界悉入自身金剛體中。一切如來現證菩提爲金剛身。大瑜伽云。自身爲金剛蓮華（云云）三文相違云何（四一）又以此身配身證菩提云何（四二）第五佛身圓滿中眞實經云。三世諸佛及其眷屬微塵菩薩無數天龍從十方界入出我身。如五方色青黃赤白及以雜色是五方佛。入我身中具三眞實總成我體。諸佛所證唯此法身。次報身眞言中云。法與非法本性清淨。譬如蓮華。我今觀此即是報身。雖似受用衣服飮食諸天音樂心不染著。次化身眞言中云。種種相狀具八聖道。或爲一一衆生各變化身。或觀一切有情各成一佛。乃至廣說八相利他。次堅固常住三身眞實。略出經中次五佛加持。次五佛灌頂。次五佛繫鬘。次百字加持。次成等正覺（即眞實經法身眞言）次一切如來皆入薩埵金剛中加持現證。次發五智菩提。次現八相利他（云云）大瑜伽中次觀身爲本尊。次五佛加持。次五佛灌頂。次四佛繫鬘。次被甲等（云云）三文相違云何（五一）又以佛身圓滿爲入涅槃云何（五二）
　　答。金剛頂第四相云。我見月輪中金剛。疏名堅固普賢心。第五相初云。所有遍滿一切虛空界。一切如來身口意金剛悉入薩埵金剛。是明第四眞言所爲。略出經中引斂已了。先有加被金剛堅固眞言。與金剛頂堅固普賢心異也。次盡虛空界一切如來身口意金剛悉入自身眞言。是金剛頂堅固普賢心眞言同也。故有紛亂。文相難見。今依二經爲定。略出爲差。大瑜伽云。自身爲金剛蓮華略也。可言金剛蓮華薩埵（四一）眞實經金剛身中云。金剛薩埵即是毘盧遮那變化身（云云）故成其身名證菩提（四二）第五相中三又廣略雖不同。而彼此相成遂無異轍（五一）三身果中大菩提智大涅槃斷名入涅槃。非八相中方便涅槃（五二）
　　問。第四相中如文殊瑜伽中云。一切諸佛菩薩皆入身中名金剛身。不云蓮華薩埵。何故必以虛空一切如來三密悉入自身屬第五相。答。一切如來三密金剛悉入自身是第四相眞言所爲。以一切如來三密金剛悉入自身故入第五相。若隨五部亦有五部薩埵五部如來（云云）
　　問。第五相中金剛頂與大瑜伽及略出經多有不同。次第如何。答。金剛頂有四義。一虛空界如來悉入薩埵金剛。二一切如來以金剛名號金剛界。金剛界灌頂。三金剛界菩薩白言。我見一切如來爲自身。四一切如來告言。具一切形成就觀自身佛形。今以略出經及大瑜伽文足之。第一法次五佛加持。第二法有五佛灌頂。次有五佛繫鬘。第三法即百字加持同也。第四法即成等正覺。又金剛頂加持現證亦有五義。一金剛界菩薩現證自身如來。疏引眞實經云。三世諸佛及眷屬等從十方界入出自身等文云。即此義也。二白言諸如來加持於我令此現證菩提堅固。三一切如來入金剛界如來中。疏云。五方如來即能加持。金剛界如來所加持者。四金剛界如來當彼剎那頃現證等覺一切如來平等智。入一切如來平等智三昧耶證一切如來法平等智自性清淨。則成一切如來平等自性光明智藏如來應供正遍知。疏云五句如次現證五智菩提也。五一切如來復從一切如來薩埵金剛出。以虛空藏大摩尼寶灌頂發生觀自在法智。安立一切如來毘首羯磨。疏引心要說於心證得此四智慧。故令諸衆生圓滿四智慧令諸衆生受用四智三摩地智之文今以二經會之即彼加持現證與發五智菩提之二文也。又金剛頂從此以後亦有四義。一現證以後往詣須彌盧頂金剛摩尼寶峯樓閣。疏引經云。毘盧遮那如來於色界頂第四禪成等正覺即下須彌山頂。是三世諸佛常說法處。眞實經云。時婆伽梵住妙高山三十三天帝釋宮中摩訶摩尼最勝樓閣。三世諸佛常說法處。分別聖位云。一切如來從薩埵金剛出。乃至令發生善巧智。令往詣須彌山頂。訣云。妙顯山舊云妙高。名堅勝。法界座種也。今人共號爲須彌座者從此立名。非是須彌盧山四寶所成者。此妙高顯猶如彼山。故以喩之。二金剛界如來以一切如來加持於一切如來師子座一切面安立。疏引分別聖位云。施設四方坐師子座。三時不動如來。寶生如來。觀自在王如來。不空成就如來。以一切如來加持自身。疏引分別聖位云。四方如來復加持毘盧遮那佛。四婆伽梵釋迦牟尼如來一切平等善通達故一切方平等觀察四方而坐。是諸如來就坐而坐。三方爲婆伽梵。北方不空號爲釋迦（云云）今以二經會之即是三身八相等也（云云）第五相中前後合有十三義門（云云）
　　問。此是都法若隨五部如何行之。答。隨以一部行之思之可知。問。其中灌頂有幾種耶。答。義訣云。以五智印三昧耶灌普賢頂及一切衆生。授以智印。一金剛智三昧智。二寶印智三昧智。三法輪智三昧智。四羯磨智三昧智。五一切如來法界智三昧智。五智印門一一復別五相灌頂之法。一者光明灌頂。謂諸佛菩薩放光加持也。二者甘露灌頂。謂以部主眞言加持香水也。三者種子灌頂。謂部尊字門想布身心。四者智印灌頂。謂部主所執印契加持。五者句義灌頂。謂部尊眞言及思中義理。想布彼心。能解如是甚深次第想念運用加持自地。是人堪受大阿闍梨位也（云云）略出經自灌頂有五部別行法。而無都法師灌頂。亦五部別行不同。若大灌頂鱗次行之（云云）若大瑜伽唯有五部都行自灌頂法。而無五部別行之法（云云）大瑜伽是自念誦法。略出經是師灌頂法故爾。問。五種灌頂幾通自他。答。竝通自他。但凡夫位不能放光。若師若自須用諸佛菩薩放光加持之觀。問。大日宗祕中深祕法中其師先在壇門作自灌頂。又觀行者欲念誦時作自灌頂竝觀自身。五輪同體爲地爲身。中觀八葉海會。下有金剛持蓮華莖。海畔觀諸天等及供具等以爲自灌頂法。今金剛頂何故不如此耶。答。此界亦同。初以五字成地成身。次以五相成身中觀月輪。乃至一切諸佛三十七尊來入身中成本身。五佛加持灌頂名自灌頂法。故此五灌頂法亦須胎藏而通用之（云云）
　　問。楞伽經云。初地及等覺位竝得二種住持力。一三昧住持力。二一切諸佛授與灌頂住持力。又諸大乘五十二位中第十住名灌頂住。與此中自他灌頂同異云何。答。彼竝通別教義。唯說他灌頂法。不知自灌頂法。若圓教中初住以上本下迹高。現三身佛。其中報身亦在尼吒。灌頂受位已入密藏具二灌頂（云云）若眞言門凡夫以上位位常得自他灌頂（云云）
　　問。通佛坐天衣上別佛七寶樹下。竝無尼吒灌頂受位。何言彼是通別義耶（一）通別菩薩未知眞言。何有五種他灌頂耶（二）圓教菩薩虛空爲座成報身佛。何言尼吒灌頂受位（三）圓亦未知密教。何有眞言二種灌頂（四）眞言凡夫未遇諸佛。唯是應有自灌頂法。何有他灌頂中諸佛菩薩放光灌頂（五）前云。七人修此三摩地觀。若爾此二種灌頂法亦可七人共修（六）
　　答。天台通別教中不見尼吒灌頂受位之文。然以天台判唯識瑜伽佛地論等爲通教。故彼中所說菩薩十地滿足後報利益。往尼吒天現報利益。入金剛定斷習成佛。是屬何教（一）
    彼大菩薩十地滿心運心身直往色究竟天出過三界。淨妙國土坐無數量大寶蓮華而不可說海會菩薩前後圍遶。十方法界諸佛菩薩放大光明入菩薩頂。以無垢繒繫於頂上。授法王位尊重讃嘆。此中唯說光明灌頂。未說自餘四種灌頂（二）圓教菩薩虛空爲座成三身佛。其虛空座即三身佛。而無身士差別之相。三身一體亦無差別遍一切處。強名虛空。非以上虛空而名虛空。如涅槃經譬如虛空非内非外非兩中間一切處有。乃至廣破十種邪計虛空。故知虛空是一切處之異名也。不空羂索經云。三身一體皆平等。毘盧遮那自性身。普賢觀云。釋迦亦名毘盧遮那遍一切處。其佛住處名常寂光。金剛般若論云。智集唯識通。如是取淨土非形。第一體。非莊嚴。維摩疏等亦說圓佛身土不二。佛身佛土遍一切處。三身成佛皆現五相。自證化他常平常差。尼吒灌頂豈非外現（三）圓教名理祕密。眞言事理俱密。然菩提心論云。是說三摩地法於諸教中闕而不書不書者。是佛雖說之而傳法者闕而不書。何況圓人初住已入祕藏。祕藏自具事理俱密。自得眞言自他五種灌頂之法（四）諸佛三密遍一切處。無記記記有感自應。大日抄記引金剛頂大梵天王摩醯首羅等世間福智自在力。若有衆生歸依之時各現其前說法利益。彼天王等不作是意。我應其人爲其說法等之譬喩以顯法身遍一切處感應利導。以常途云法身不說法利益之言名爲不了義也（云云）故知眞言凡夫以上修自灌頂之時諸佛菩薩即處即現亦授灌頂。但以盲愚未得都見（五）前七人者。一法性身。二自受用。三他受用四受職菩薩五後身菩薩。六頓悟菩薩。七漸悟菩薩。此七種人皆用二種五灌頂法。
　　問。天台圓教佛說此灌頂法可名事理俱密。何名理祕密教（一）傳法聖者闕而不書。是誰闕之（二）此七人中法性身（二）受用受職名通通別圓。後身頓悟漸悟名亦通五教。今云前七亦通彼耶（三）前云。大日垂迹現四教佛各於其中開會外迹。若依此義大日唯會四教佛果。不會二乘人天。與大日宗十界皆入曼荼羅時會其本習即身成佛相違（四）
　　答。天台圓教唯隨顯了名理祕密。若約隱密亦有事密。彼佛說中雖名顯了。三密事法隱密未傳。非同佛以密意不顯了說。又密迹經說佛三密。及一向經說三微妙。而唯標名不說行相（一）
    金剛頂疏引六波羅蜜經以五人爲滅後持法文云。佛於六波羅蜜經中收攝法寶以爲五分。一素怛纜。二毘奈耶。三阿毘達磨。四般若波羅蜜多。五陀羅尼門。而擧五人以爲滅後傳教者。謂阿難。鄔婆離。迦多衍那。曼殊室利菩薩。金剛手菩薩如次令各受持一藏。智論云。佛滅度後。迦葉與阿難在耆闍崛山結小乘三藏。文殊尸利彌勒諸大菩薩亦將阿難集是摩訶衍。金剛仙論云。佛說佛話經已。八十億那由他阿羅漢。無量無邊恒河沙不可思議菩薩。皆集於彼鐵圍山外不至餘界二界中間。當於爾時菩薩聲聞皆言。如是我聞。佛在其處說其經等。天台法華文句云。佛話經云。文殊結集。阿難昇高稱如是我聞。大衆悲渧（云云）故知文殊彌勒諸大菩薩結諸大乘之時。眞言祕藏闕而不書。然經部師立小乘五藏云。一修多羅。二毘尼。三阿毘曇。四雜藏。五呪藏又頗婆三藏。此云明友。亦立四教。一小乘。二抑揚教。三守護教。四佛性教（取意。文可檢正文）此呪藏及守護教竝陀羅尼呪法。是以五乘教中佛以小分亦說眞言。經部立小乘呪藏。明友立大乘呪教（二）
　　小乘教中但說佛眞身及隨類身。唯有二身無三身文。通別圓中具說二身三身四身。二身如智論等生身法身。三身如佛地等法應化身。四身如楞伽等自性法及受用變化差別轉。受用開二故爲四身。又金光明開爲四句。具如彼文。今密教中名爲四身自有五身。如菩提心論等自性身。受用身。變化身。等流身受用開二自爲五身。此中等流身華嚴經名摩奴摩化身也（云云）尼吒受職在通別圓。三藏教中無此義也。眞言教中心王境界受職成佛。非第四禪（云云）後身菩薩竝通五教。三藏以從天下名後身也。通別圓密地住以上現八相時現最後身（云云）五教各有直往菩薩名爲頓悟。各有迴小入大菩薩名爲漸悟（云云）此中七人唯取圓密（三）
　　如是七人若約未開會時。圓密七人唯修此法自餘不修。若約佛迹開會五教七人皆修此法。又金剛界大曼荼羅中院是三十七尊。第二院十六菩薩。第三院賢劫一千菩薩。第四院舍利弗等一切二乘。毘那夜迦等一切天。乃至二十天來會者。而現圖中十六菩薩一千菩薩合爲一院（云云）又金剛頂十六菩薩遍滿法界八相利他。故以一切法界三乘五乘十界感應皆約開會入曼荼羅。各隨本習令修此法（四）
　　問。五種灌頂光明加被一身。香水灌洒頂上。種子想布身心。智印授與頂手。句義想布心胸。何故皆名灌頂。答。金剛疏云。譬如轉輪聖王將登極時。取四海水請一明師。灌頂加持。被印可已。然後登極。爾時四海敬信萬民承奉。佛亦如是。今當遍於十方垂教令亙於三世利群生。是故從塵數諸佛受五相灌頂（云云）若俱舍等金銀銅鐵輪一二三四洲逆次。獨如佛灌頂登極位（云云）若無量義大轉輪王（注云。領大千界）小轉輪王（注云。領小千界）若虛空藏經云。一切天灌頂王（新經名衆天灌頂王）有三萬六千子。於三千大千世界有大寶藏（云云）本業瓔珞經有十五種輪王。十信十住十行十向如次鐵銅銀金。初地百寶相輪。二地千寶相輪位位倍增皆琉璃輪。等覺摩尼輪三界王。妙覺水精輪法界王。是名五十二位菩薩世間果報。仁王亦有十四輪王。唯除等覺。附通教故。是名五十一位菩薩利他。本業云。此等輪王皆有灌頂登極。唯汲四海是約四海輪。初地以上至于六地是六欲王。七地以上至于十地是四禪王。過第四禪有十住菩薩住處亦名摩醯首羅此處有等覺妙覺菩薩住處。彼世間十輪王未見取水之處。第四禪上淨土灌頂多出經論。所謂十方諸佛放光灌頂（云云）彼四輪王欲登極時請一外道阿闍梨耶。亦云阿祇梨。此云明解。明解古今天地之道。本是在俗。明解師名佛出隨世稱明解師爲阿闍梨。彼阿闍梨汲四海水盛一金鍾。令其太子駕一大象。明師在後以水灌頂。亦繫寶冠。臣民豪族湊集尊重。是名灌頂。佛隨世法亦立此稱。雖布身心亦名灌頂。
　　問。金剛頂云。遍滿一切虛空界一切如來身口意金剛界。以一切如來加持悉入於薩埵金剛（云云）若爾法界如來皆入身中。更有何佛與灌頂耶一。此處已入菩薩身中。何故加持現證中云一切如來入金剛界如來中（二）答。此中成等正覺即攝眞實證法身眞言。文云。次觀五方諸佛菩薩及其眷屬入自身中。菩薩白言。三世諸佛及其眷屬。微塵菩薩。無數天龍。從十方來入出我身。如五方色青黃赤白及以雜色。是五方佛入我身中具三眞實。總成我體。諸佛所證唯此法身。乃至報身化身已證得後始有灌頂。故知滿空諸佛先入身中令證三身。次出身外方與灌頂。次白所證。次觀佛形。次證佛形（一）此處已出菩薩身外。是故加持現證中先擧前證。次請加持。次一切如來入金剛界如來中。次證五智。次一切如來從薩埵出。加持顯發五智（二）
　　問。金剛頂云。一切如來入出身中。而眞實經云。三世諸佛。眷屬菩薩。無數天龍。入出身中。相違何會。答。如金錍云。一佛成佛之時一切無非此佛依正。天台亦云。佛果已滿從事而說。初地初住分具十界。乃至凡夫但是理具故。今一切遍滿虛空界一切如來身口意金剛界入薩埵中者。是百界千如三千世間眞如實相金剛界智入菩薩中若性若修皆名一切如來。若隱若顯皆具三密金剛。故眞實經云。三世諸佛。眷屬菩薩。無數天龍。此中過現名已成如來。未來名未成如來。三世佛界竝有九界。即是三世諸佛眷屬菩薩二乘人天惡趣具足。文無二乘四趣略也。故報身文云。法與非法本性清淨。譬如蓮華雖生泥中而塵不染。諸佛報身及我報身雖似受用衣服飮食諸天音樂心不染著。又化身文云。種種相狀具八正道。或爲一一衆生各變化身。或觀一切有情各成一佛。乃至八相調伏衆生（云云）此中自具十界十如。思之可知。
　　問。若成佛時十界事具。即隋轅難云。天台佛果三無數劫修行成佛更墮地獄（一）一切衆生無始各有。何故成佛忽成一佛（二）答。北轅唯以通教六界之義遠難圓教百界之理。如義例云。此理境旨須理違情。故北轅迷之耳。輪王七寶雖具善惡皆名王寶。法王萬德雖具善惡亦名法寶。如天台云。如來各斷性惡普現色身依何而立。今眞言云。色心凡聖皆是法界毘盧遮那平等智身。故義釋云。一切諸法本來法界皆是毘盧遮那平等智身。非成等正覺時強空諸法令成法界。已了法界何非佛法（二）藏通二教唯說五性不說一性。別圓二教共說一性少有差別。別說一切一性。圓說一心一性。今眞言宗同天台圓教。故龍樹十識中第九有一切一心識。謂一切有情本來各有一心。一心各有一切有情。第十名一心。一心識謂一切有情本來共有一心。一心分成一切有情。一切有情還成一佛。故菩提心論云。三世修行證有前後。及證悟已無去來今（二）
　　問。若爾過現三寶以常住故可入菩薩。過去百界已滅。未來百界未生。現在九界不覺。未來。三寶未證。何故皆入今日一佛。
　　答。三世實有是小乘義。婆沙所立。三世假立是通教義。法相所用。十世平等是別教義。華嚴所用。一念難思是圓教義。天台所用。大乘止觀云。如人一時眠夢經十二年夢覺相論虛實難定。三世圓融例之可知。佛以三世互入三世。名爲時節不思議也。其中生佛融入亦然。故於今日成佛之日三世成佛以加持故皆入身中迷者不覺。覺者能了。大通智勝垂成佛時。十劫坐場佛法不現。此是應佛成道之時機緣未熟故。三世生佛不來入身。此名佛法不現在前。若以菩薩功德力。諸佛加持力。法界加持力令三世生佛入菩薩身中。是故菩薩身是一切身。菩薩口是一切口。菩薩意是一切意（云云）故華嚴經第八地菩薩現十種身。謂於衆生身作己身。國土身。業報身。聲聞身。辟支佛身。菩薩身。佛身。智身。法身。虛空身。以一一身爲頭亦各現十種身爲百身也。宗人相傳云十身盧遮那也。是外現。他受變化身也。又華嚴經云。如來成等正覺時能得一切衆生等身。一切國土等身。疏云。等者遍也。謂如來身能遍三種世間成等正覺。又元曉法師楞伽疏云。佛證法身亦有二種一自性法身。二意成法身。謂本性清淨名爲自性法身。若成佛時以一切法皆爲自身。名爲意成法身（云云）是内證自性自受用身也。
　　問。佛地論中他受用身所化有共不共。共者。謂多如來有緣一人。爲化此人多佛共爲一身一土而化度之。言不共者。謂諸有情無始以來繫屬各別。或一有情繫屬多佛。或多有情繫屬一佛。故隨所應化度不同（云云）若爾今眞言宗多佛聚爲毘盧遮那互現眷屬。豈是非彼論共化義乎。答。彼論是通教義。但明五性。未明一性。有佛性中無始有情各各差別。至成佛時佛佛不同。約此異佛明共不共。今眞言宗約一心一一心識明生佛始終義。源流異門不可儡同。如前數論（云云）
　　問。法相等云。轉八識爲四智。束四智。爲三身。今眞言云。轉九識爲五智。束五智爲四身。若用龍樹十識轉第九爲法界智。轉第十爲何智耶（一）又天台云。別圓同明常住佛性。常住佛性是心本性。本性已同。何言別明一切一心識圓明一心一心識耶（二）答。若約行者入證因門三世修行證有前後。約此一切一心識轉爲法界性智若約佛地性海果分及證悟已無去來今。約此一心一心識轉爲法界性智（一）別圓同明眞如隨緣變成諸法。而別亦明爲諸法已非即眞如但諸法中各有如性。以是諸法各體故名一切。以本一性故名一心。是名一切一心識也。圓明成諸法已當體眞如。一色一心事理眞如以末眞如故名一心。以本眞如故名一心。是名一心一心識也。例如顯教一切諸佛佛法同。故名爲一佛。密教大日一佛佛體同故名爲一佛（二）
　　
菩提心義略向答抄卷第四
　　
（長承三年歲次甲寅三月二十六日書寫了）
　　 （金剛佛子順禪）

胎藏金剛菩提心義略問答抄第五

              五大院抄

　　



    第五卷中第五行願門餘之中金剛頂大日尊三摩地行相之餘。此卷中辨九識盈縮義。九識梵唐釋名義。九識體性義。九識具惑斷障義。轉九識成五智三密身義。三十七尊四身四土義。五方佛座釋名義。四土降魔義。五忍五佛五位義。五智梵唐異名釋名義。二智三智四智五智十智二十智七十智會通五智義。五佛梵唐異名釋名義。五佛種子法華四字大日五義。會通義。五佛諸經法文異名三密義。諸宗立難會通義（追斷法相宗四智三身義）
　　問。轉識爲智經教不同如何會之。答。若會立識不同自會爲智各別。若天台云。小乘唯明六識。通教亦明六識。破攝大乘依他八識具如通教四念處說（云云）別圓同明因中八識果上第九廣明攝論。八識及第八中無分別智光聞薰增長成道後眞如名第九識。云識是智異名也。但以束九爲三別明三識分張圓明三識一心。第九名菴摩羅。第八阿賴耶。第七阿陀那。第六波陀那。以九八七類通十種三法。而以八識爲三佛性。第八正因。第七了因。第六緣因。爲圓義也。亦以唯識轉八識爲四智束四智爲三身爲別義也（云云）若華嚴宗云。小乘唯明六識不明八識。大乘始教所立百法決擇分即明八識。大乘終教更明九識。頓教只明一念不生即是佛地不明法數。圓教具足圓融無礙（云云）若三論云。攝論廣明九識以爲正義（云云）若法相云。小乘經中密明第八。唯識第三廣明其文。今大乘中眞如不變八識能變。能變有三即八七六。阿摩羅阿陀那是第八識異名。章中亦云。楞伽經無相論眞俗相對以爲九識。如來功德莊嚴經云。如來無垢識是淨無漏界。解脫一切障圓鏡智相應。是以淨位第八爲無垢識（云云）又斷惑章云。能斷惑是第六識。能斷性是第九識（云云）又基師云。西方諍識三家不同。一龍樹提婆依般若經唯明六識。不許八識。故中觀心論入眞甘露品中有破八識比量。二天親護法唯明八識。不許九識。三眞諦三藏廣明九識。不許八識。然無相論明九識。是瑜伽本九識品（云云）今眞言云。諸經爲宗所明各異。不可以其文少而言不明其義。夫色心之道理經教之綱目。若多若少文義皆有。一小乘亦明心意識三法。如雜心云。集起名心。思量名意。分別名識。豈非八識。然以密意未顯了說故。阿含說窮生死蘊等。是第八識。具如唯識第三（云云）
　　二通教亦明心意識三。如唯識論亦云集起名心乃至分別名識。深密瑜伽所明八識能變眞如不變是正通教義。而般若中唯明會通摩訶衍義。八九識心未委悉之。約陰界入唯明六識。然至所空中云無阿賴耶無尼延底。豈非是粗明第八識乎。龍樹本承馬鳴。馬鳴起信論中已明八九。龍樹提婆寧得破之。故嘉祥中論疏廣明八九。是述龍樹之意。唯天台意通教四念處唯明六識破攝論依他者。且約般若以空依他。非謂假有第八依他。故以唯識八識二無我三性三無性轉八識爲四智。束四智爲三身爲通教義。三別教亦明心意識三。如攝大乘集起名心乃至了別名識。楞伽所明八識二無我三性三無性等。及攝大乘轉八識爲四智束四智爲三身皆名別義。四圓教亦明心意識三。具如止觀引用諸論以明圓意。金剛三昧經明八九。起信論明八九。心地觀明轉八識爲四智束四智爲三身。是爲圓義。然釋尊一代五時中華嚴圓融爲宗。阿含小應爲宗。瓔珞地位爲宗。般若虛融爲宗。法華開會爲宗。涅槃佛性爲宗。乃至諸經各有所宗。但有法華以後方等後分楞伽深密等經廣明識心。今大日法界宮中說三密爲宗性海爲要。但牟利曼荼羅經明轉九識爲五智束五智爲三密。及悉曇中亦明轉九識爲五智。是爲密教義也。
　　二者九識梵唐釋名義。問。先九識何。答。若從本起末第九爲始。今攝末歸本眼等爲始。若具梵音那縛（九）尾枳攘那（識聚之識）此云九識。者摩第（下同）翳迦（一）斫乞莖（二合眼）毘闍那（識）此云第一眼識。者摩（第）娜尾（二）羯𡃤拏（耳）毘闍那（識）此云第二耳識。者摩（第）怛咥（三）曩（引）娑（鼻）毘闍那（識）此云第三鼻識。者摩（第）左覩羅（四）爾賀縛（二合舌）毘闍那（識）此云第四舌識。者摩（第）半左（五）捨里（一合）羅（身）毘闍那（識）此云第五身識。者摩（第）灑吒（二合）毘婆伽（了別之意）毘闍那（識）此云第六意識。者摩（第）颯多（七）末那（思量之意）毘闍那（識）此云第七意識。者摩（第）阿瑟吒（二合八）阿梨那（室藏之藏）毘闍那（識）此云第八藏識。者摩（第）那縛（九）菴摩羅（無垢今云淨）毘闍那（識）此云第九無垢識。
　　問。此九識若有異名耶。答。眼耳鼻舌身。此五總名五識。身梵云半尼（五）毘闍那（識）亦云若[少/(兔-、)]（身識）第六亦名悉多（慮知心）亦名振多（四無量至心。及至心之心）亦名跛哩惹汝（知識及相識之識）亦名穰多（亦是相識。亦不識之識）亦名那尾惹多（不識不見之識）亦名波陀那（分別之識）亦名毘婆伽（意識）亦名波浪識（天台云。波浪是凡夫第六識）第七亦名阿陀那（執持。唯識以爲第八異名。天台依眞諦義以爲第七云。釋云執持藏識。執持所有諸法故。亦名分別識。天台云。何陀那是第七分別識。呵惡生死欣羨涅槃。云云）亦云末那（直云意）第八亦名阿陀那（同上）亦名矣栗馱（積聚精要之心）亦名散娜那（業識流轉之心）第九。亦名波利耶。（眞識之識）亦名菴摩羅（淨識之異名）亦名不動識（天台云菴摩羅是第九不動識）亦名紇哩（二合）娜野（眞實之心。亦云眞實之心。即如來藏）亦名阿尾冒馱（無覺了）亦名秫悌達摩馱覩（淨法界）亦名娑底也（二合）攞乞史（二合）弩鉢羅（二合）枳攘（二合）波浪（二合）弭多娑摩室羅（二合。實相般若波羅蜜海）
　　問從本起末第九爲始。攝末入本眼等爲始證據云何。答。楞伽經云。識有三種。謂眞識。轉識。現識。即是如次九八七種。起信論云。有二種門。一心眞如門。二心生滅門。生滅門有八種識。八識海中七識浪起。此等竝以第九爲始。唯識論中云。眞如不變。能變有三。第一能變是阿賴耶。第二能變是末那第三能變是六識。百法論中。第一心王略有八種。一眼識乃至八阿賴耶。無相論顯識論以眼等爲始乃至滅阿賴耶入菴摩羅。金剛三昧經云。諸佛如來常以一覺轉諸情識入菴摩羅。此等竝以眼等爲始。
　　問。此九識略釋名何。答。經云。隱爲如來藏。顯名爲法身。此如來藏無始時來清淨無垢名無垢識。天親佛性論名自性清淨心。此心即是眞如異名。如彼論云。二空所顯眞如名應得因。然龍樹名爲清淨本覺染淨本覺。馬鳴名爲心眞如門心生滅門。故第八外別立第九是圓密義。若攝大乘第八識中一分淨性是別義也。若唯識論第八識中法爾種子是通義也。若阿含第六識中心意識三是三藏義（一）起信論云。生滅法與無生滅法和合不一不二名阿賴耶。此云藏者。義釋云。室宅庫藏之義。攝持諸法諸法依正。若密嚴經云。佛說如來藏以爲阿賴耶。惡慧不能知藏即賴耶識。如來清淨藏世間阿賴耶。如金與指環展轉無差別是圓密義。若攝論云。無沒無明名阿賴耶。染淨二分含藏諸法。聞薰增長轉生染淨。瓔珞亦云。使無法起故名無始。依無始故得有生得住地即無明住地。依生得住地故得有作得住地即四住地。依此五住地故得有二種生死。若滅五住即破二死入菴摩羅是別義也。若唯識論說。有漏無漏種子現行皆在藏識。藏識執持一切諸法。寶性論云。無始時來界一切法等依。由此有諸趣及涅槃證得。是則圓成理上附有依他藏識所言界者是種子也。法爾種子自有染淨故有現行。染淨諸法此等皆在阿賴耶中故名藏識。是通義也。達摩經偈有新舊二譯。法相用新譯攝論釋義如前。若華嚴用舊譯寶性釋義爲圓。具如別章。若雜心云。心生諸法此即第六。亦生諸法。諸法皆在第六識中。如義釋云。室心有執阿賴耶是室義。一切諸法皆在其中不同佛法中第八識義（云云）以衍破小故云不同是三藏義（二）第九第八二種識中於此更起我我所執能執性相不二名爲末那。末那云意。意是情義也。亦云思量。於第六識所起諸法第八九識中所有諸法能起思量自無別體是圓密義。若約八九起我我所。能執所執性同相異以爲末那是別義也。若約第八起我我所能執所執性相各別以爲末那是通義也。若約第六明意者是三藏起我我所能執所執性相各別以明意者是三藏義（三）若約六自在王相性一體分別名義起作善惡名爲意識意識亦云了別。是圓密義。若約性同相異名爲意識則別義也。若約性相各別名爲意識是通義也。若約性相生滅名爲意識是三藏義（四）眼分別色耳分別聲鼻分別香別分舌味身分別觸名爲眼識乃至名爲耳識。若一切法趣眼是趣不過。耳等亦爾。具如般若。是圓密義也。若五識分別變易以還五塵是別義也。若五識分別分段以還五塵是通義也。若五識分別生滅五塵是三藏義（五。六。七。八。九）
　　問。天台光明玄云。識名覺。是智之異名。菴摩羅是不動識。即佛識也。阿賴耶是無沒無明。謂隨眠煩惱與無明合。即菩薩識。阿陀那是第七分別識。呵惡生死欣羨涅槃即二乘識於佛是方便智。波浪是凡夫。第六識無俟後言（云云）又云。若以三識屬三人是別教義。若攝論云。如土染金是圓教義。土即第七。染即第八。金即第九。經云不依識者不依生死識。今識是清淨覺故可依也。又道前通名識。道後名智。法華玄亦引攝論云今宗釋之。三識一心釋義亦引唯識以爲別義（云云）此有三違。彼唯識爲別攝論爲圓。而今唯識爲通攝論爲別（一）彼以第七爲分別識。而今第六爲分別識（二）彼以九識爲四人識。而今九識爲一人識（三）此三何會。
　　答。唯識爲別是名別義通之別。非正別義。具如前會。彼光明玄以攝論三大乘爲別義。其三大乘即九識故今釋爲別。故法華玄云。九識是道後眞如。彼眞如無事智行。根本種子皆在梨耶識中。熏習成就得無分別智光成眞實性。是則理乘本有。隨得今有。若具一切法者那得不具道後眞如。若言具者那言眞如非第八識恐。此猶是方便。從如來藏中開出耳（云云）而天台釋爲圓者。得乘中清淨九識一心具足以爲圓義故維摩疏引攝論如金土染淨以是爲淨九識也。故今取彼道後眞如足凡八識以爲九識尚判爲別（二）故法華玄云。若阿利耶中有生死種子熏習增長即成分別。識若阿利耶中有智慧種子聞熏習增長即轉依成道後眞如名爲淨識。若異此兩識只是阿梨耶識。此亦一法論三。三中論一耳。如攝論云。如金土染淨染譬六識金譬淨識土譬梨耶識（云云）六識是六塵分別識。楞伽云。略說有三種識。廣說有八相。三謂眞識現識及分別事識。賁云。海東云。眞謂本覺現謂第八。餘七俱名分別事識。當知外道見是壓欣因故。此義以第七識名爲分別。亦名欣。例如法相會纂要文中云。第七識是遠對治。第六識是近對治。第六名分別識。諸論通說此識能離染故。亦非第七識能離染故。而此文云。是第七分別識呵惡生死欣羨涅槃。謂第七識是我見分別識。大日經中外道隨世八心中第八生死無畏依求順埋解脫故。外道我見是壓欣因故。約此義以第七識名爲分別。亦名呵欣。例如法相會纂要文中云。第七識是遠對治。第六識是近對治（三）此文第三相違會釋可尋之。
　　問。此九識略辯體何。答。廓攝論義章云。若約眞者皆以眞如爲體。故梁攝論云。一切法以識爲相眞如爲體。若約俗者略約五門。以今眞言宗眞如爲宗故用眞如門體（云云）
　　問。百法家云。心王有八。今云九識。亦皆心王。有何差別。答。元曉申金剛三昧論云。然心王義略有二種。一八識之心御諸心相故名心王。二一心之法總御衆德故名心王（云云）今云染中九識御心相故皆名心王。淨中九識御衆德故亦名心王（云云）問。金剛三昧經云。一念心動五陰具生。五陰生中具五十惡（云云）其五十何。答。論云。識陰有八即是八識。受想二陰隨識各八。行陰有九。八是相應。色陰十七。合爲五十。言十七者能造四所造十三。謂五根五塵法處所攝有三種色。如顯揚說。律儀色不律儀色及自在所生色。且就所生爲五十。皆是流轉違涅槃故（云云）
　　問。若爾唯應八流動生死。何以第九攝流轉中。答。彼經八識以爲生死大海。第九以爲菩提淨流。故以八識唯攝流動。如云如彼心地。八識海微澄九識流淨。風不能動波浪不起。謂菩提心證諸法空入大地故。第八識内二執隨眠分別智者皆已空故言八識海。微住者澄也。無分別故證入本覺地增長。離諸雜染故云九識流淨。本覺即是第九（云云）起信論中亦心眞如門無明緣起以成心生滅門。生滅門八識海中七識浪立（云云）此約修得而作此說。如彼經云。諸佛如來常以一覺而轉。諸情識入唵摩羅。何以故。一切衆生本覺覺諸衆生令彼衆生皆得本覺覺諸情識空寂無生。何以故。決定本性本無有動（云云）若約性得非是始入。故彼經云。譬如窮子手拳金剛跉跰辛苦五十餘年。後父示之。本在手中非始入手。唵摩羅識亦復如是（云云）始有之。若約識本九識爲海八識爲波。如三論宗三乘位數云。約一九識而分體用二名。識用名阿梨耶。識體名阿末羅識。阿摩羅識翻無垢識。眞如體淨恒對治煩惱垢。故名無垢。爲識體故名識。亦是解性故名識。亦名自性清淨心。心者。實故名心。亦是智性故名心也。此阿末羅自性清淨心海無始以來依無明風動而緣起故有返異功用爲阿梨耶識。故此識隨六七識之因果而爲同類因果。念念無常轉變相續。但此識恒有因體轉變相續能爲染淨本。亦爲六七識本故名本識。然以通本辯者但以無垢淨識爲三識本。故起信論云。心眞如門心生滅門。心生滅門者即是阿梨耶。謂隨緣無常也。心眞如門者即是阿摩羅識。謂守性不轉門。亦名宅識。生死涅槃所依處也。亦名眞識含衆德法。亦名法身自體軌則義。諸佛所師也（云云）若約不變隨緣二義不變眞如以爲海水。隨緣眞如以爲諸波。如楞伽云。八九種種識如水中諸波。如此圓密義（云云）若密嚴經云。心性本清淨不可得思議。是如來妙藏。如金處於礦。意生從藏識。餘六亦復然。識六種。或多差別。於三界賴耶與諸熏及餘心法等染淨諸種子雖同住無染。佛種性亦然。定非定常淨。如海水非常住波湖而移轉。賴耶亦復然。隨諸地差別修有下中上捨染而明顯（云云）是別義也。若法苑林章云。或因果俱說八謂八識。或因果合說九。楞伽第九頌云。八九種種識如水中諸波。依無相論同性經中若取眞如爲第九眞俗合說故。今取淨位第八本識以爲第九。染淨本識差別說故。如來功德莊嚴經云。如來無垢識是淨無漏界。解脫一切障圓鏡智相應。此中既言無垢識與圓智俱。第九復名阿末羅識。故知第八識染淨別說以爲九也（云云）此通義也（云云）
　　問。此九識中所斷惑在何識耶。答。法苑林云。薩婆多等所斷通六識。犢子部所斷唯在第六。五識無染故（云云）是三藏義（云云）又云。大乘所斷。安慧所知障除第七在餘七。煩惱障除第八在餘。執即差別。護法論師二障皆通前之七識。故執即差別。障所發業。唯前六識第七識自非業性不能發業。是在餘七識。非第七識。非他所生故說異熟增上士用。熏勢。生者非等流果（云云）是以成唯識頌云初阿賴耶識是無覆無記。次第二能變。四煩惱常俱。謂我癡我見并我慢我愛。有覆無記攝。次第三能變。煩惱謂貪。嗔。癡。慢。疑。惡見。隨煩惱謂忿。恨。覆。惱。嫉。慳。誑。諂與害。憍。無慚。及無愧。掉擧。與惛沈。不信。并懈怠。放逸。及失念。散亂。不正知。不定謂悔。眠。尋。伺。二各二（云云）天台記云。唯識論中五住地惑界内習氣種子以爲無明住地（云云）故知法相所立是通教義（云云）若瓔珞云。使無法起故名無始。依無始得有生得住地。依生得住地故得有作得住地。生得即無明。作得即四住（云云）攝論云。阿賴耶識即是無沒。隨眠煩惱與無明合（云云）古人四種生死中之第一流來生死云。此是無始無明初流動時在梨耶中（云云）勝鬘經云。無明住地其力最大。大力菩薩三種意生身所不能斷（云云）此是還源之時。無明猶遺在梨耶中（云云）若寶性論。二乘雖有無我對治而於如來法身猶是顛倒。乃至三界外有四種之相。所謂緣相生壞。猶如界内十二因緣（云云）無明爲因以無漏業爲緣生三種意生身（云云）楞伽亦有界外三種意成身。謂入三昧樂覺法自性無作爲三（云云）十地論云。是時過意地住在智業中（云云）此指初地以前即是意地。佛性論云。二乘界外有三種餘。謂煩惱餘業餘。果報餘也。勝鬘云。過恒沙起煩惱上煩惱。果上煩惱。定上煩惱等。天台名塵沙惑。此是還源之時。塵沙無知在第七意（云云）若華嚴云。三界唯一心。心外無別法。譬如工畫師造種種五陰。一切世間中莫不從心者（云云）若六識心能造十界業因果報佛界爲善九界爲惡。三乘爲善六道爲惡。三善爲善三惡爲惡。此是惡在六識中起成六道滅爲四乘（云云）此是別義（云云）若大品云。一切法趣眼是趣不過。乃至趣意是趣不過。乃至一切諸法一一如是。准而言之。乃至一切法趣阿摩羅是趣不過。一切法中自有五住。始自理即終至究竟位位九識。識別五住。故涅槃經等覺迦葉菩薩自言。從是以前我等皆名邪見之人。地持等覺如見惑者。四住亦然。圓人初知。煩惱即菩提無集可斷。生死即涅槃無苦可除。三道即是三德。本來無縛。今何所斷。在凡爲縛自損損他。在佛爲脫自利利他。相似以前但仰信之。初住以上分證。究竟一位爲惡法門以利衆生。故在佛地性惡不斷（云云）此是圓密兩教義也（云云）
　　問。此九識中能斷障道在何識耶。答。章云。薩婆多唯第六識。雜心云。離欲及退時當知在意識。俱舍等同。大衆等四部及化地部六識皆能爲斷障道說五識身有離染故。犢子部說唯第六識。說五識身唯是無記無染。無離染故。成實論師說非六識六識是無記。但依第四末後行心智慧正斷（云云）此小乘義（云云）又云。大乘唯在第六意識。若伏若斷非在餘故。退及離欲。瑜伽第一卷說。爲第六識不共業故。餘識不能平等智起。由他引生故說非也。若能斷性唯第九識。識眞性故。非依他識（云云）此通教義（云云）若瓔珞經有三種觀。十信十住爲從假入空觀。十行十向爲從空入假觀。初地以上爲二觀爲方便入中道第一義觀。天台如次以爲斷三惑觀。一見思惑。二塵沙惑。三無明惑。觀是觀智覺識智故。若竪義六識之智斷見思惑。第七識智斷塵沙惑。第八識智斷無明惑。此是別義（云云）若天台云。次第三觀竪斷五住。一心三觀橫斷五住。故約六即位三觀竝斷五住（云云）此是圓密兩教義也。
　　問。此二答中何故圓密二義不別。答。此約通義故爲同也。若約別義如瑜祇經唯一金剛能斷煩惱。金剛有二。一約所斷。二約能斷。此二金剛約前二爲密教義。是爲少別（云云）
　　問。轉此九識爲五智爲四身云何。答。高野和上所轉牟利曼陀羅呪經文有一紙。前來牟利曼荼羅經無此文也。此和上亦將大蓮華三昧經文及我今奉獻諸供具等偈依云正云呪願文傳於我國。相傳云。和上垂上船時山小師追送此等經文。故且用之。如彼文云。第九阿摩賴識即轉成法界體性智。又金剛智。此智身業毘盧遮那佛。口業普賢菩薩。意業不動金剛。第八阿賴耶識轉成大圓鏡智。又不動智。此智身業盧舍那佛。又阿閦如來。口業文殊師利菩薩。意業降三世金剛。第七末那識轉成平等性智。又灌頂智。此智身業寶生如來。口業虛空藏菩薩。意業軍荼利金剛。第六意識轉成妙觀察智。又蓮華智。又轉法輪智。此智身業無量壽如來。又阿彌陀。口業觀世音菩薩。意業六足尊金剛。眼耳鼻舌身此五識轉成成所作智。又羯磨智。此等智身業釋迦文佛。又不空成就如來。口業八金剛業。意業摩訶藥叉金剛（已上經文）雖有此文頗有相違。今依彼和上小悉曇釋云。轉第九唵摩羅識成法界性智。轉第八阿賴耶識成大圓鏡智。轉第七末那識成平等性智。轉第六意識成妙觀察智。轉五身識成成所作智。
    又仁王瑜伽中及仁王良賁師疏引不空三藏所持金剛頂瑜伽經云。五方五佛各現二種身。一正法輪身。二教令輪身。此二輪名亦出理趣釋中。毘盧舍那如來現二種身。一正法輪身現轉法輪菩薩。二教令輪身現不動金剛。阿閦如來現二種身。一正法輪身現普賢菩薩。二教令輪身現降三世金剛。寶生如來現二種身。一正法輪身現虛空藏菩薩。二教令輪身現軍荼利金剛。阿彌陀如來現二種身。一正法輪身現文殊師利菩薩。二教令輪身現焰曼德迦。不空成就如來現二種身。一正法輪身現虛空庫菩薩。二教令輪身現金剛藥叉（云云）而彼經文普賢屬中方文殊屬東方。又以無量壽阿彌陀爲二佛。又以觀音爲六足口。又疏釋迦亦名不空成就。今爲二佛。又業金剛爲藥叉口。有此六違義理難釋。私云。若諸大乘亦明三輪。一記心輪。二神通輪。三說法輪。是約化他以爲三輪。今約自行轉染九識成淨九識。淨九識爲五智。識是智名。具如理趣釋說（已上引之）
　　此五智現五佛。五佛各現菩薩三密金剛三密忿怒三密名爲法身般若解脫三德。亦名境智行三軌。且如五佛大日尊現轉法輪菩薩遍照金剛。不動明王。阿閦佛現普賢菩薩。薩埵金剛。孫婆明王。彌陀佛現觀音菩薩。法金剛。馬頭明王。不空佛現彌勒菩薩。業金剛。金剛夜叉。又如大日尊現四大菩薩。四波羅蜜。四金剛。四大忿怒阿閦佛現四菩薩四金剛四忿怒。彌陀佛現四菩薩四金剛四忿怒。不空佛現四菩薩四金剛四忿怒。若大日尊現四内供養菩薩四金剛四忿怒四方佛現四外供養菩薩四金剛四忿怒。大日尊又現四攝菩薩四金剛四忿怒各有異名具如別章（云云）
    又如四輪曼荼羅中金剛界輪曼荼羅三十七尊皆住金剛身。降三世教令輪曼荼羅三十七尊皆住降三世身。遍調伏法輪曼荼羅三十七尊皆住蓮華身。一切義成就輪曼荼羅三十七尊皆住實身。如是分別。具如指歸（云云）又如十八會中第十四會如來三昧耶眞實瑜伽經廣說。五部互圓融如來即金剛部。金剛部即寶部。互相攝入法界即眞如。般若即實際。於假施設有異。於本即一身（云云）若大樂金剛五祕密以東方五尊各爲五方五尊（云云）若瑜祇經五大虛空藏以五部名以爲五大虛空藏名。若理趣釋文殊會中有四法輪。曼荼羅中四種利。謂金剛。忿怒利。蓮華利。寶利（云云）又勝初經有金剛薩埵（云云）蓮華部瑜伽有蓮華薩埵（云云）通而言之五部二十五尊各得互融隨得其號。若八供四攝亦隨五部各得其號（云云）。
　　若以五佛三十七尊爲四身者亦有二義。一約一代偏判四身。二約四土廣判四身。一約一代偏判四身者亦有三文。一自性二受變化等流各有三十七尊。二大日爲自受用身。四佛爲他受用身。三十二尊爲變化身。三五佛爲自受用身。三十二尊爲他受用身。一自性二受變化等流各有三十七者。若瑜祇經云。金剛界遍照如來以上智所成四種法身。於本有金剛界自在大三昧耶自覺本初大菩提心普賢滿月不壞金剛光明心殿中。與自性所成眷屬金剛手等十六大菩薩及四攝行天女使金剛内外八供養金剛天女。各各以本誓加持自住金剛月輪持本三摩地標幟。皆以微細法身祕密心地超過十地身語心金剛各於五智光峯杵出現五億俱胝微細金剛。遍滿虛空法界諸地菩薩無有能見。俱不覺知。熾然光明自在威力。常於三世不壞化身利樂有情無時暫息。以金剛自性。光明遍照。清淨不染種種業用。方便加持救度有情演金剛乘。唯一金剛能斷煩惱。以此甚深祕密心地普賢自性常住法身攝諸菩薩。唯此佛剎盡以金剛自性清淨所成密藏華嚴。以諸大悲行願圓滿有情福智資糧之所成就。以五智光明照。常住三世無有暫息平等智身。文今依此文三十七尊皆自性身（云云）
　　若分別聖位云。然如來變化身於閻浮提摩訶陀國菩提道場成等正覺。爲地前菩薩聲聞緣覺凡夫說三乘教法。或依他意趣說。或依自意趣說。種種根器種種方便。如法修行得人天果。三無數大劫修行勤苦方得成佛。王宮生雙樹滅遺身舍利。起塔供養感受人天勝妙果報及涅槃因。不同報身毘盧舍那於色界頂第四禪阿迦尼吒天宮雲集盡虛空遍法界一切諸佛十地滿足諸大菩薩證明驚覺身心頓證無上菩提。自受用心流出無量菩薩皆同一性。謂金剛性。對遍照如來受灌頂職位。彼等菩薩各說三密門以獻毘盧。舍那及一切如來。便請加持教勅。毘盧舍那佛言。汝等將來於無量世界爲最上乘者令得現生世出世間悉地成就。彼諸菩薩受如來勅已。頂禮佛足。圍繞毘盧舍那佛已。各還本方本位成爲五輪持本幖幟。若見聞若入輪壇能斷有情五趣輪轉生死業障。於五解脫輪中從一佛至一佛供養承事。皆令獲得無上菩提成決定性。猶如金剛不可沮壞。此即毘盧舍那聖衆集會。便爲現證率都波塔。一一菩薩一一金剛各住本三昧住自解脫皆住大悲願力廣利有情（云云）又云。爾時金剛界毘盧舍那佛在色界頂阿迦尼吒天宮。初受用身成等正覺。證得一切如來平等智即入一切如來金剛平等智印三昧耶。即證一切如來法平等自性光明智藏成等正覺已。一切如來從薩埵金剛出虛空藏大摩尼寶。以灌其頂。令發生觀自在法王智。安立一切如來毘首羯磨善巧智令往詣須彌山頂金剛摩尼寶峯樓閣。集聖衆已。於是毘盧舍那佛加持一切如來施設四方座師子座。時不動如來。寶生如來。觀自在王如來。不空成就如來。復加持毘盧舍那佛。然受用身有二種。一自受用。二他受用。毘盧舍那佛於内心證自受用四智。大圓鏡智。平等性智。妙觀察智。成所作智外令十地滿足菩薩他受用。故從四智中流出四佛。各住本方坐本座（云云）次說四波羅蜜十六大菩薩八供養四攝。一一皆云。毘盧舍那佛於内心證得其三摩地智中流出其光明十方世界成一切衆生其事。還來收一聚令一切菩薩受用三摩地智故成其尊形住其如來其方月輪（云云）次云。若依次說前後有差。據報身佛頓證身口意三種淨業遍周法界於一一法門一一理趣一一毛孔身分相好盡虛空界不相障礙。各住本位以成遍照光明毘盧舍那自受用身他受用身。若依二乘次第而說。若不具修三十七菩提分法證得道果無有是處。若證自受用身佛必須三十七尊三摩地智以成佛果。梵本入楞伽偈頌品云。自性及受用。變化并等流。佛德三十六皆同自性身。并法界身總成三十七也（云云）又云。以三十七内證無上金剛界分智威力加持頓證毘盧舍那之身。從無見頂相流出無量佛頂法身。雲集空中以成法會。光明遍覆如塔相輪。十地滿足莫能覩見。冥加有情身心罪障悉令殄滅。無能知者。雖不能知冥息諸苦而生善趣。光明流出十六及八方等内外大護展轉出光照觸。輒以成卒堵波階級。衞護諸佛卒覩波法界宮殿成爲全身。現證金剛界如來毘盧舍那遍照之身也（文）今依此文三十七尊皆自性身。自受用身。他受用身也（云云）若攝眞實經云。如釋迦菩薩近菩提樹一由旬内修諸苦行滿足六年。願成佛道趣菩提樹。坐金剛座入金剛定。爾時毘盧舍那如來觀見是已至菩提樹金剛道場示現無數化佛。遍滿虛空猶如微塵。各共同聲告菩薩言。云何不求成佛之法。菩薩聞已。乃至五相成身。自心三十七尊具如彼中（云云）今依此文三十七尊皆變化身（云云）若略出經曼荼羅外院二乘諸天來會者皆是三十七尊等流身也。具如大佛頂經及法華經觀世音現三十三身。如此一尊諸尊皆然（云云）
    二大日爲自受用四佛爲他受用三十二尊爲變化身者。若出生義云。我能仁如來憫三有六趣之惑常由蘊界入等受生死忘報。空華無而虛計。衣珠有而不知。於是乎收跡都史天宮下生于中印土。起化城以接之由除糞以誘之。及乎大種性人法緣已熟三祕密教說時方至遂却住自受用身。色究竟天宮入不空王三昧。普集諸聖賢削地位之階漸開等妙之頓旨。從普賢金剛性海出塵數加持色身。然後演普賢金剛語業之密言示普賢金剛身業之密印。啓普賢金剛意業之密慧成有情金剛三業之度門。乃至又云。由大圓鏡智厥有金剛平等現等覺身則塔中方之東阿閦如來也。由平等性智厥有義平等現等覺身則塔中方之南寶生如來也。由妙觀察智厥有法平等現等覺身。賊塔中方之西阿彌陀如來也。由成所作智厥有業平等現等覺身則塔中方之北不空成就如來也。由此如來智出生四波羅蜜菩薩焉。蓋爲三際一切諸聖賢生成養育之母。於是乎即成法界體性自受用身則塔之正中毘盧舍那如來也。乃至又云。薩王愛喜則東方金剛威莊嚴界不動如來四親近菩薩也。寶光幢笑則南方寶光明功德界寶生如來四親近菩薩也。法利因語則西方大蓮華法藏界阿彌陀如來四親近菩薩也。業護牙拳則北方變化輪作用界不空成就如來四親近菩薩也。乃至四攝八供具如彼文（云云）今依此文能仁如來彼住自受用身是以大日爲自受用身。四佛各住別界現土方處是他受用身。自餘三十二尊既現四親近菩薩身各在他方是變化身（云云）
　　三五佛爲自受用三十二尊爲他受用者。若五祕密云。於顯教修行者久經三大無數劫然後證成無上菩提。若依毘盧舍那自受用身所說内證自覺聖智法。及大普賢金剛薩埵他受用身智則於現生遇逢曼荼羅阿闍梨乃至受灌頂受識金剛名號。從此已後受得廣大甚深不思議法。超越二乘十地人法二執悉皆平等。見生證得初地漸次昇進（文）今依此文大日爲自受用金剛薩埵爲他受用。故知四佛亦爲自受用。三十二尊皆爲他受用（云云）
　　第二約諸文遍判四身者。三摩地三十七尊自受用法身。禮懺文中。大日爲常住三世淨妙法身。阿閦爲金剛堅固自性身。寶生爲福德莊嚴聚身。彌陀爲受用智慧身。釋迦爲變化身。金寶法羯四波羅蜜以爲四智。四方十六菩薩如次發心門。福德門。智慧門。大精進門。乃至八供四攝竟云。如上三十七尊竝是法佛現證菩提内眷屬常住三世平等毘盧舍那互體（云云）若准諸大乘判之。大日今爲法身可名自性身。法界體性智故。阿閦今名自性身。而實是自受用身。大圓鏡智故。寶生今名福德莊嚴聚身。而實名他受用身。平等性智故。彌陀今名受用智慧身。而實是他受用身。妙觀察智故。釋迦實是作變化身。成所作智故。三十二尊爲等流身。波羅蜜形大菩薩男女天形故也（云云）
　　天台釋籤云。准若唯識論轉於八識以成四智又束四智以成三身者。則轉第八爲大圓鏡智。轉第七識爲平等性智。轉第六爲妙觀察智。轉五識爲成所作智。大圓鏡智成法身。平等性智成報身。成所作智成化身。妙觀察智遍於三身。此中不取第九乃是教道一途。屬對不與今同。何者彼居果位三身仍別。此在因位三身互融。即此三身亦是三德。三德據内三身約外。今從初心常觀三德。故與彼義不可儡同（文）
　　又法相宗與眞言宗作未決中云。大圓鏡智現自受用身土相。平等性智現他受用身土相。成所作智現變化身土相。妙觀察智現居大衆中說法決疑不現身土相。攝論唯識等說。然第五法界智是眞如現智體性。故假名智。實無智用（文）此竝通教義也。今眞言宗四身自性身受用身變化身等流身。若瑜祇經自性所成三十七尊亦具此四（云云）若分別聖位自受他受三十七尊亦具此四（云云）若攝眞實經釋迦變化身三十七尊亦具此四（云云）若略出經三十七尊等流身所現二乘八部亦具此四所現之身（云云）若隨四身亦立四土（云云）各具此四（云云）
　　問。十八會中初會有四大品。一金剛界大品。大日受用身。以五智現等正覺。成佛以後金剛三摩地發生三十七尊。二降三世大品。金剛薩埵入悲怒金剛三摩地現大威德身。現三十七尊調伏摩醯首羅等。三遍調伏大品。觀自在菩薩變現三十七尊。四一切義成就大品。寶金剛虛空藏變現三十七尊。次後示釋迦牟尼佛降於閻浮提變化身八相成道。皆是普賢菩薩幻化（云云）此文金剛薩埵觀自在虛空藏爲本身而變現三十七尊。於前所釋別通二門四身攝何門耶。答。五部互融亦有二門。一總五部互具五部。如五祕密（云云）二三十七尊互具三十七尊。如五大虛空藏（云云）今此三尊變現三十七尊。即攝後門。其中四身亦准前判（云云）
　　問。三十七尊互現三十七尊。此義可然。今瑜伽中說幾三十七尊。答。十八會指歸中第一一切如來眞實攝教王會有四大品。一金剛界。有六曼荼羅。一金剛界。二陀羅尼。三微細金剛。四大供養五四印。六一印。前四各具三十七尊。第二降三世有六大品。一儀則。二祕密。三曼荼羅。四羯磨。五四印。六一印。前四各具三十七尊。次爲後金剛部說四曼荼羅。謂大三法羯。此四各具三十七尊。第三遍調伏有六曼荼羅。一大。二三。三法。四羯。五四印。六一印。前四各具三十七尊。次一切義成就有六曼荼羅。一大。二三。三法。四羯。五四印。六一印。前四各具三十七尊（云云）第四一切教集瑜伽五部各有五曼荼羅。各具三十七尊。乃至結云瑜伽教十八會。或四千頌或五千頌或七千頌都成十萬頌。具五部四種曼荼羅。四印具三十七尊。一一部具三十七。乃至一尊成三十七尊。亦具四曼荼羅。四印互相攝入。如帝釋網珠光明交映展轉無限。行者證上所說各不雜亂圓證四身。所謂自性身。受用身。變化身。等流身。是能作頓利樂一切有情諸菩薩聲聞緣覺及諸外道。是名瑜伽金剛乘教法（云云）
　　問。十八會指歸第一會初金剛界品云。大日如來受用身以五相現成正覺。成佛後以金剛三摩地現發生三十七智。次降三世品云。如來成等正覺已。於須彌盧頂轉金剛界輪已。與諸菩薩名號受職已。入悲怒金剛三摩地現大威德身調伏摩醯首羅。乃至死至死已自於下方過六十二恒河沙世界名灰莊嚴。彼世界中成正覺名爲怖畏自在王如來。執金剛菩薩脚按上誦金剛壽命眞言復得蘇。次爲外金剛部說教勅四曼荼羅。初大曼荼羅中說大佛頂及光聚佛頂。亦通一字頂輪法。後示釋迦牟尼佛降於閻浮提變化身八相成道。是普賢菩薩幻化（云云）
　　理趣釋云。毘盧舍那名遍照報身佛。於色界頂第四禪色究竟天成等正覺。爲諸菩薩說四種自證自覺聖智。說四種菩薩。釋迦牟尼如來者於閻浮提五濁末法爲調伏九十五種異類外道現八相成道皆得受化致於佛道。現生釋迦族中乃姓釋迦氏。牟尼者寂靜義。身口意寂靜故稱牟尼。於須彌頂三十三天金剛寶峯樓閣中毘盧舍那轉法輪有四種。所謂金剛輪。寶輪。法輪。羯磨輪。其四輪皆攝在二輪中。所謂正法輪。教令輪。即彼毘盧舍那於閻浮提化相成佛度諸外道。即於須彌頂示現威猛忿怒形降伏摩醯首羅等（云云）
　　心要云。爾時毘盧舍那如來於須彌頂金剛摩尼寶峯樓閣至已。金剛界如來以一切如來加持於一切如來師子座一切面安立。時大菩提心不動如來。福德聚寶生如來。三摩地妙法藏觀自在王如來。一切如來毘首羯磨成就一切事業不空成就如來。一切如來加持自身婆伽梵釋迦牟尼如來。一切平等善通達故一切方平等觀察四方而坐（私云。是教王經文也。疏云。現證以後往詣須彌盧頂爲四。初明往詣須彌盧頂。二明施設諸方坐。三明四佛加持毘盧舍那。四明諸如來就座云云）
　　又云。報身圓滿萬德莊嚴。於須彌盧頂寶峯樓閣大摩尼寶殿坐金剛臺。成等正覺降伏衆魔。於諸毛孔放大光明。十方如來及諸聖衆咸來同證。十地滿足菩薩皆歸。此會各處本方座位住三摩地心。皆從毘盧舍那如來心内智中流出無量無邊祕密法門。菩薩修行相應三昧。瑜伽理智滿法界心（云云）
　　檢此等文有六相違。若依指歸及心要初文可言大日報身尼吒五相成道即下須彌山頂發生三十七尊。若依心要後文可言報身大日於須彌頂成等正覺發生三十七尊。此二文相違（一注也）
    若依理趣釋可云於色界頂成正覺已說四智菩提。次云須彌山頂轉四法輪。若依教王經於尼吒天成正覺已即往須彌山頂。疏引壽命經云。於色界頂第四禪成等正覺即下須彌山頂（文）故即須彌山頂始轉法輪。此二文相違（二）
　　若依指歸云。釋迦八相成道是普賢幻化。若依理趣釋云。即彼毘盧舍那於閻浮提化相成佛。此二文相違（三）
　　若依疏云。須彌盧頂是三世諸佛常說法處。是故如來往詣其處故。攝眞實經云。時婆伽梵住妙高山頂三十三天帝釋宮中摩訶摩尼最勝樓閣。三世諸佛常說法處。諸佛亦同勸進如來故分別聖位云。一切如來從薩埵金剛出。乃至令發生善巧智。令往須彌山頂集聖衆了。訣云。名妙顯山（舊云妙高山）名堅勝法界座也。今人共號須彌座者從此立名。非是須彌盧四寶所成者。此妙座高顯猶如彼山。故以喩之。此有八面面各有門。於中空洞八大菩薩常所居宮也。而諸菩薩各據一面而演說法。於其室内乃有十方諸佛微塵大會。此釋意在隱密往詣須彌義旨如前（文）若依此文色界頂成佛已即下須彌山頂帝釋住處說法。而守護經云。釋迦如來告祕密主云。毘盧舍那世尊。色究竟天爲天帝釋及諸天衆已廣宣說。我今此菩提樹下金剛道場。爲諸國王及與汝等略說於此陀羅尼門（文）若依此文帝釋住處須彌盧頂似在色究竟天。故彼決意尤合此義。何爲隱密（四）
　　若大日宗以堅勝法界座爲大日座。今於其上安師子座。此二文相違（五）
　　若依大日義釋云。金剛頂瑜伽云。毘盧舍那如來初成正覺大集會三界所有大衆。摩醯首羅生慢不來。不動金剛往執令來。七返不從。化糞住中。不動金剛使烏瑟沙摩皆呑食之。治於至死。於悶絕中於灰欲世界受記作佛。因諸梵衆皆降伏也（云云）此二文相違。此六相違如何會之。
　　答。一會尼吒天成佛須彌頂成佛相違。云疏釋處會云。今經只是一處一會。所謂本有金剛界阿迦尼吒天王宮中大摩尼殿。處既不動會亦不移故爲一處會也。言阿迦尼吒天者不是世間所說三有色界頂天。是則大毘盧舍那心中本有大菩提心光明心殿。故瑜祇經云。金剛界遍照如來以五智所成四種法身。於本有金剛界自在大三昧耶自覺本初大菩提心普賢滿月不壞金剛光明心殿中。與自性所成眷屬金剛手等十六大菩薩及四攝行天女使金剛内外供養金剛天女使（已上經文）阿迦尼吒天此云色究竟。心是諸法究竟所歸。故爲色究竟。故華嚴云三界唯心也。實相功德妙住之境。金剛五智心王所都。故爲天王宮。
　　問。今案經文金剛界如來受諸如來加持已往詣須彌盧山頂金剛摩尼寶峯樓閣。若爾處會既移。何故但云一處會。答。言須彌盧者非是世間所知須彌。即是毘盧舍那所坐之名。亦爲堅勝法界座也。是佛座處猶如彼山。故云須彌盧。是故訣云。今人共號爲須彌座者從此立名。非是須彌盧山四寶所成者。此妙山高顯猶如彼山。故以喩之（云云）於如來座而有兩種。謂世俗勝義。眞俗不二而論佛座也。言往詣者從本不生際趣差別之境。故云往詣。即是差無差不二而論往詣耳。又或經云即下須彌山頂者亦復准知也（文）若准此文自性自受成佛住處遍一切處心王境界。非色界頂及須彌頂而名尼吒。亦名須彌是祕密語。已如文釋（云云）若疏釋佛住處云。阿迦尼吒者。若具梵音應云阿迦抳瑟梯。今云阿迦尼者是略言耳。梯吒是彼方言音不同也。或云此云質礙究竟。阿迦質礙義。抳瑟梯究竟義也。遍知云。大自在天亦名色究竟。亦名有頂天也。言宮者興唐云。如來實相智身眞實功德所莊嚴處。妙住之境心王所都故曰宮也。此是古佛成菩提處。所謂摩醯首羅天宮。釋論云。第四禪五種那含住處名淨居天。過是以往有十住菩薩住處亦名淨居天。號曰大自在天王是也。今此宗明義以自在加持神心所宅故名自在天王宮也。謂隨如來有應之處無非此宮。不獨在三界之表。佛地論師云。如是淨土爲與三界同一處所爲各別耶。有義各別。有處說在淨居天上。有處說在西方等故。有義同處。淨土周圓無有遍際遍法界故。如實義者實受用土周遍法界無處不有。不可說言離三界處。亦不可說即三界處。若隨菩薩所宜現者或在色界淨居天上西方等處所不定。問若准此論師義者色界淨居天宮是隨菩薩所宜現者。何故今爲毘盧舍那成菩提處耶。答。若直以淨居爲佛佛土者是爲菩薩所宜淨土。有限量故。今取周遍法界淨居宮以爲毘盧舍那成菩提處。
　　問。若取周遍法界義以爲淨土者亦應取諸一切處所爲毘盧舍那佛淨土。何故定以淨居爲彼佛土耶。答。爲顯佛土最勝義故三界中最勝之處以示土相。若得意者於一切處一一各有限無限義。限是隨機。無限即是實受用土佛。亦如是初證金剛實相智身周遍法界無有邊際。而諸衆生隨機感見大小勝劣。彼佛地論約有限義以爲隨宜。今記無限以爲毘盧舍那成道處也（文）若准此文阿迦尼吒自具四身住處之義。此文無限義。即前文自性自受用成菩提處。約有限中然自性自受名通通別圓義。若佛地論等十地滿足往色究竟坐大蓮臺。受職成佛。成佛已後周遍法界。而唯斷三界五住成三乘同法性佛。是通教義。若攝大乘等十地滿足往色界頂坐大蓮華。受職成佛。成佛已後遍滿法界。而猶界外無明十二品非二乘之所斷。獨與拔成佛如雲外月。是別教義。若法華等云我實成佛普賢觀經云。釋迦亦名毘盧舍那遍一切處。其佛住處名常寂光。天台釋云。虛空爲座成究竟佛。而盡斷界外四十二品無明成遍一切處身。是圓教義。若瑜祇經云。金剛界如來以四種法身於本有金剛界光明心殿自性所成三十七尊。而是本來成覺之佛。非是凡夫修成始覺。是祕教義（云云）。
　　又他受變化名通通別圓祕。若佛地論等隨菩薩所宜現者。或在色頂西方等處所不定。是通教義。言色頂者。如順正理論云。過色究竟有十住菩薩住處亦名摩醯首羅。亦釋論云。過五淨居天有十住菩薩住處亦名淨居。號大自在天王是也。言西方者。摩訶呴絺羅經云。阿彌陀佛坐百葉臺成佛。法相云。是初地菩薩所宜見也。二地千葉乃至位位倍加是也。若華嚴經等十地有十應身。初地百葉二地千葉乃至位位倍加。華嚴所說華藏世界是別教義。若圓教佛遍現四教外迹。故天台云。初住以上百蓮臺佛二住千葉臺佛。乃至四十二位倍倍增加。是圓佛現佛他受用身。胎經中如來十地。初地釋迦示現報身號無量功德光明莊嚴毘盧舍那如來。無盡莊嚴世界七寶樹下大蓮華臺眷屬圍繞。是名如來初地。我及彌陀華開敷佛等唯證此初地。其二地以上說不能知。此經如來十地是圓佛現別他受用身。若起信論證發心菩薩於色究竟天示最高大身。是圓佛現通他受用身。若阿含中四階菩提樹下成佛。是圓佛現小乘佛。此四佛中小乘佛亦名劣應身。通教佛亦名勝應身。別教佛亦名他受用。圓教佛亦名自受用。一代始終四見具足。故勝天王經云。佛成道時或見坐草座。或見坐天衣。或見坐七寶樹下。或見虛空爲座。像法決疑經云。佛涅槃時或見丈六。或見大身小身。或見蓮華藏海說心地法。或見遍滿虛空無有邊表（云云）若大日宗云。如來有應之處無非法界宮。不獨在三界之表。是祕密宗他受用身（云云）若小乘中呴尸羅長者子見佛灰色等是小乘變化身。若唯識等三賢菩薩化相。八相乃至初地以上百葉等界大小釋迦是通教變化身。若攝論等三賢化相乃至地上大小釋迦是別教變化身。若起信華嚴占察十信滿心八相成道已超牟尼。乃至四十二地位位八相。是圓變化身。若金剛頂本來覺了大日如來現釋迦身閻浮八相。是眞言教變化（云云）
    二會色界頂成佛說法次於須彌轉四法輪。色頂成佛即下須彌說法相違云。理趣釋意全同指歸文。雖再出而實一處。教王經意若依自受尼吒即山頂故不下而下也。若依他受尼吒成佛即下山頂（云云）
　　三會釋迦八相是普賢化亦大日化相違云。大日化身普賢菩薩亦名悉達。下閻浮提八相成道（云云）
　　四會色頂成道下帝釋天宮。帝釋天似在色頂相違云。若依自受一切同處故色界頂與帝釋同處。若依他受色頂成佛即下帝釋住處（云云）
    五會大日宗但說堅勝法界座今云其上有師子座相違云。彼大日宗具緣品堅勝法界座須彌山頂。安大悲藏及祕密法品壇上各安三昧耶印種子及三昧耶形。具如彼說（云云）金剛頂堅勝法界座上先以五字成五峯殿。及五字輪一一輪内各有五字成五佛座。故訣云。鑁字輪中種子所變師子座者。師子者諸獸中王。於諸獸中遊行無畏。故毘盧舍那諸法之中王。於諸法中變化無礙。故據師子座也。吽字輪中種子所變爲象座者。其象力用諸獸力用無能過者。金剛部王共據其上表以堅力。無罣礙故。怛羅字輪中種子所變爲馬座者。其諸世間尊貴吉祥莫先於馬。馬有慧用世以爲寶。灌頂法王以之爲座表以灌頂。具吉祥故纈哩字輪中種子所變孔雀座者。其諸世間以孔雀鳥而爲瑞禽此禽麗狀具種種色。復有明慧善應時宜。轉法輪王以之爲座表以轉大法輪。不非器故。阿字輪中種子所變迦樓羅座者。此鳥威力能降諸龍。所居四大海中。迦樓羅鳥隨所向方龍即降伏。不空業王以之爲座表以智用。隨方羯磨攝引人天一切諸龍無不歸者。謂佛菩薩隨攝隨歸無有違者。如是次第應深智知之（文）又依天竺曼荼羅如五佛座。其五部中諸尊所坐隨部同佛。謂金密。及東四菩薩嬉戲焚香鉤尊竝坐象座。餘三准知（云云）今見訣意隨此方他受用土所知五獸以釋名義。若依自性自受二土此等五獸即是法界自性實相智相力用。非但表示而已（云云）
    六會不動金剛降摩醯首羅灰欲世界得記作佛。降三世降摩醯首羅灰莊嚴界作怖畏自在王佛相違云。大日義釋云。不動金剛降伏惑障。令不動之。降三世令發菩提心。上從色頂一一天處次第降伏而下（云云）若依此文二尊各降一天無失。然指歸及理趣釋云。須彌山頂降三世降摩醯首羅。是義釋所指色頂以下一一天處。次第降伏之中忉利天降魔也。入大乘論有二種摩醯首羅。一毘遮舍摩醯首羅。是第四禪主。二伊舍那摩醯首羅。是第六天主。大日義釋引瑜伽經。佛成道已初大集會即須彌頂不動金剛降第四禪主。指歸等所指色頂成佛即下須彌。降三世降第六天主故。理趣釋云。金剛部中金剛降三世調伏他化自在魔王。寶部中寶金剛忿怒調伏摩醯首羅。蓮華部中馬頭忿怒觀自在調伏梵天。羯磨部中羯磨金剛調伏那羅延。慈氏菩薩難調諸天引入佛道（云云）然降魔事四土不同。若維摩等。魔界如佛界如者是自性土自性身降魔也。若瑜祇等爾時會中忽有一障者。不從空生。亦不從他方而來。亦不從地出忽然而現。諸菩薩各如醉不知所從來處時。薄伽梵告金剛手等云。此障從何而來。從一切衆生本有障無始無覺中來。本有俱生惑自我所生障。無始無初際本有俱本輪。時障者忽然現身作金剛薩埵形時。金剛手說此自生障金剛頂法。時自生障聞此語已忽然不現（云云）是自受用土自受用身降魔也。金剛頂等色頂成道。不動降三世乃至五部降魔如竝上說。是他受用土他受用身降魔也若梵網經是金剛頂淺略門。如彼經云。釋迦從華藏界東方來入娑婆世界八千遍。先入第四禪中說魔受化經。次入都史天中。次下閻浮。父名淨飯。母名摩耶。吾號悉達。七歲出家三十成道。次歷十天次第說法（云云）是他受用身。已降三魔先成道已。後降天魔。然後現變化身。八相之時。未成道前先降天魔。次降三魔方得成道。但第四禪上有五那含。其上亦有十住菩薩住處。若五那含天下雖有外道名無想天。故四禪中無有魔天。而入此中說魔受化經。可言五那含上十住處下別有毘遮舍摩醯首羅天魔。或人會云。佛在色頂召第六魔非也。六天變化唯在下界不至上界。以何變身得入色界（云云）華嚴宗引經云。有變化魔王大千界（云云）法相引經云。他受用土雖有魔及二乘天等皆是變化（云云）今此世界通他受用及變化土。故約諸魔權實二釋。若約他受是化。若約變土是實。信行云。迦葉佛時魔王名頭師。釋迦佛時魔王名波旬。釋迦欲成道時唯降八十萬億那由多天魔軍。未降波旬。故及涅槃請早涅槃（云云）則四教佛八相成道各現降魔。是變化土變化身降魔也。若以六道八部王身調伏同類是等流土等流身降魔也。
　　問。心要十六大菩薩文金剛王中云。雖證薩埵正位而見惑未除。金剛利中云。結使煩惱仍未遣之。金剛藥叉中云。天魔蘊魔及煩惱魔等須摧伏之（云云）大日如來色頂成道。即下須彌發生三十七尊。何故此中猶有如上見惑煩惱等耶。答。心要且釋大瑜伽中四品行者修證之法故云見等未除。是約初心行爲言。若至眞位及以佛位更無見等。唯約利他以論破惑。蘇悉地疏但立三位。一相似位二分證位。三究竟位。金剛頂疏以爲三位。一相似位。二分證位。三究竟位。今加初心行者以爲四位。若加初聞之時可爲五位。若加理具未聞可爲六位。即同天台六即之位。各釋三十七尊智用（云云）
　　問。心要大供養會忍波羅蜜中云。忍波羅蜜者有五義。一伏忍。二信忍。三順忍。四無生忍。五寂滅忍。伏忍配東方。信忍配南方。順忍配西方。無生忍屬北方。寂滅忍配中方。於此五方即五如來也。地前三賢伏忍。且初地二地三地配於順忍。四地五地六地配於信忍。七地八地九地配於無生忍。十地滿足等妙覺者配於寂滅忍（文）此文五忍配三賢十地妙覺。是仁王經意也。天台云。此仁王經附傍通義亦說別圓（云云）彼經三賢但伏未斷。故名伏忍。初三地始斷見惑。故名順忍。具如彼說（云云）今眞言宗同天台圓十信。已斷見思塵沙。初住以上四十二位皆斷無明。何故今用通教五忍配位（一）又忍是五十一位進修之行。何故今配五方五佛（二）答。天台判彼仁王五忍爲通別圓。況今眞言遍會諸教地位令入密藏。雖通別圓何不皆用（一）五方五佛所部諸尊三摩地智皆有斷惑證理之義。故以五忍伏斷之義亦配五佛智用義。大日宗云。五種悉地。地前。入地。五通。二乘。佛地。此中十地心中各具此十心百心成佛。寶矩經所說也。今亦例同始從似位終至究竟位位皆有五佛之義。故於位位亦爲五忍。故仁王經云。始從伏忍至金剛頂皆名爲伏亦其義也（二）
　　問。若以五忍配五佛者亦配五智耶。答。既配五佛自配五智。私以義釋之。理趣釋云。由如來淨阿賴耶於大圓鏡智相應證得無漏三摩地能淨無始無明住地微細煩惱（云云）豈非伏忍能伏斷義又云。第七無漏末那與第八淨阿賴耶識中無漏種子能緣所緣平等平等離能取所取。故證得平等性智。流出隨其衆生愛樂身由如衆色摩尼能作無邊有情義利（云云）豈非信忍能離執義。又云。由如來清淨意識與妙觀察智相應。證得一切法本性清淨。於淨妙佛國土爲諸菩薩能轉無上法輪（云云）豈非順忍能順法義。又云。由如來無漏五識與成所作智相應現三業化。於淨妙國土及雜染世界任運無功用無分別作佛事有情事（云云）豈非無生忍能無功用義。若由如來無漏無垢識與法界性智相應故。證得無始無終清淨法界。離一切相絕諸戲論。周圓無際凝然常住（云云）豈非寂滅忍能照寂義。故瓔珞經等覺爲寂照忍妙覺爲照寂忍。又大日宗以中臺位爲絕方處心行寂滅即此義也。
　　問。此五智梵語及異名等并釋名何。答。一名達摩（法）馱都（界）摩野（體）跢野（性）枳攘那（智）此云法界體性智。二名毘戍嚕馱（清淨）達磨馱都（法界）枳攘那（智）此云清淨法界智。三名摩那冒地阿哩（二合）耶。此云自覺聖智。四名縛日羅（金剛）枳攘那智。此云金剛智。五名眞如達摩馱都枳攘那。此云眞如法界智。私云。此五智如次即是法界體性智具五智義。
　　釋名若小乘中多名眞諦亦名寂滅。唯以界内偏眞爲理而未名智（云云）若通教中多名眞如亦名無爲。即百法中眞如無爲。大般若中十二無爲皆是理名。然法相云。以智從理理亦名智。而非實智。如般若之智及智處名爲般若。智即四智處即理境故。眞如理凝然常住。四智心品念念生滅（云云）若別教中多名中道亦名法界。即中論中八不中道。諸經論中清淨法界皆是理名。若約證道理智同體。若約教道智理各別。即三論云。若約理内理智同體。若約理外理智不同。然復四智常住非生滅法。智即理故理亦名智。而未明立法界智名（云云）若圓教中多名實相亦名佛性。即法華中諸法實相。涅槃經中虛空佛性皆是理名。淨名三十二菩薩不二法門。妙樂十不二門皆明事理理智一體。即華嚴云事理圓融理智不二。若約理智一法異名可云五智。但宗匠中未明說耳（云云）若密教中大日宗云。中臺心王境界絕諸方處。略出經云。如來五種智亦名法界性智。菩提心論名法界。牟利經名法界體性智。廣略雖異同是一名。法軌界種體質性實名爲法界體性。即理名理理智同體如水潤澄一體不二。不同餘教境智各體。然十度中第六名鉢羅（二合）枳攘（二合）此正云慧。是分別法義也。第十名闍那。此正云智。是分別根性義也。故勝天王云。菩薩入般若門分別法義。入闍那門分別根性。第六或云般若是語略也。或云鉢羅（二合）賢若或云鉢羅（二合）愼若是讀梵語訛也。賁云。大品以若一字通名智慧。以般助若若名爲慧。以那助若若名爲智。般若云慧。闍那云智。而亦慧處說智智處說慧。今五智名云。枳攘（二合）若。是通擧枳攘（二合）闍那眞慧俗智。故梵本歸命云曩謨阿里耶（二合）枳攘（二合）吠盧遮那耶等也（云云）是智。牟利經只名金剛智。如瑜祇經唯一金剛斷諸煩惱金剛自性清淨所成。是金剛如來智故名金剛智。金剛名義具如疏中（云云）此智分別聖位名自覺聖智。如法華經自然成佛道。華嚴亦云不由他悟。今眞言宗大日如來自然覺了諸法本初非流轉者始修證之。此佛名爲聖智海遍照莊嚴王如來（云云）此智亦名清淨法界智（諸大乘云。清淨法界今以爲智。故爲名也）如龍樹論本覺二種。清淨本覺。染淨本覺。始覺二種。清淨始覺。染淨始覺。即是清淨法界即理是智（云云）此智出生義名眞如法界智。如佛性論眞如俗如故名如如。羅什釋云。在諸衆生名爲眞如。菩薩將證名爲眞際。如來究竟名爲法性。此智遍知法界眞如作二事義。故爲名也（云云）此中初一直詮中實。後四以爲四智本源（云云）
　　次四智中各有四名。菩提心論等名大圓鏡智。梵云摩訶（大）底摩（圓）灑耶（鏡）此云大圓鏡。如心地觀等。一大圓鏡智轉異熟識得此智慧如大圓鏡現諸色像。如是如來鏡智之中能現衆生諸善根惡業。以是因緣此智名爲大圓鏡智。依大悲故恒緣衆生。依大智故常如法性。雙觀眞俗無有間斷。常能執持無漏根身一切功德爲所依止（云云）菩提心論亦名金剛智。梵云縛日羅。此云金剛。是金剛部智故爲名如理趣釋。此智能淨無始無明住地微細煩惱。今從所破名金剛智（云云）金剛經名一切如來平等智。梵云三昧耶。此云平等。大樂經云。金剛平等現等覺。以大菩提金剛堅固故。疏云。此智鑒照無物不鑒。故云平等智。又一切如來平等有之。故云平等也（云云）牟利經云亦名不動智。梵云阿閦鞞也（二合）此云不動。大日經云北方阿閦佛。義釋云。利益有情大菩提心無傾動故（云云）此四如次北東南西相應之名（云云）
　　菩提心論等名平等性智。梵云三昧耶（平等）跢耶。此云平等性。如心地觀等。二平等性智轉我見識得此智慧。以是能證自他平等二無我性。如是名爲平等性智（云云）亦名寶智（諸密教中亦有此名）梵云羅怛曩（二合）此云寶也。是寶部智故爲名也（云云）金剛頂云。一切如來平等智。大樂經云。義平等現等覺。以大菩提一義利故疏云。平等者即均平齊等。謂緣自他一切諸法皆平等故。即眞如境名平等性。故能緣智亦爲平等。智者決斷義。餘亦然也（云云）菩提心論亦名灌頂智。梵云毘詵左。此云灌頂。如金剛頂等。已得一切如來寶冠三界法界法王灌頂（云云）此四如次東南西北相應之名（云云）
　　菩提心論等名妙觀察智。梵云摩蘇（妙）部羅（觀）始乞芻（察）此云妙觀察智。如心地觀等。三妙觀察智轉分別識得此智慧能觀諸法自相共相。於衆會前說諸妙法能令衆生得不退轉。以是名爲妙觀察智（云云）金剛頂云一切如來法平等智。梵云達摩（法）三摩耶（平等）此云法平等。大樂經云。法平等現等覺。以大菩提自性清淨故。疏云。此智觀察自他諸法自相共相等能現無邊作用差別。雨大法雨令諸有情普皆獲得利益安樂。故爲法平等智（云云）菩提心論亦名蓮華智。梵云鉢納摩（二合）此云蓮華。是蓮華部智故爲名（云云）菩提心論亦名轉法輪智。梵云達麼（法）斫乞羅（輪）娑嚩羅（轉）此云轉法輪。如理趣釋。此智於淨妙佛國土爲諸菩薩能轉無上法輪（云云）此四如次東南西北相應之名（云云）
　　菩提心論等名成所作智。梵云迦里抳（所作）計吒（成）此云成所作。如心地觀等。成所作智轉五種識得此智慧。能現一切種種自他化身令諸衆生成就善業。以是名爲成所作智（云云）金剛頂云。一切如來平等自性光明智。大樂經云。一切業平等現等覺。以大菩提一切分別無分別性故。疏云。此智不欣厭淨妙及雜染。普能起作一切事業。故云平等。照了諸法差別自性。成辯一切利生等事。從用名爲自性光明智（云云）亦名成事智。梵云計吒。此云成事。如理趣釋。此智於淨妙國土及雜染世界任運無功用無分別作佛事有情事（云云）菩提心論亦名羯磨智。此云作業。是羯磨部智。故爲名也（云云）此四如次東南西北相應之名（云云）又金剛頂經理趣經初列五智異名。在文易見。疏云。即是五智（云云）
　　問。大小乘經鉢頭摩（青蓮華）優鉢羅（黃蓮華）呴物頭（赤蓮華）芬陀利（白蓮華）天台法華玄義引古人云。天竺蓮華有三時名。迦摩羅是未開之時。屈摩羅是將落之時。芬陀利是處中之時。大日義釋優鉢羅等四種華中各有赤白等類。具如彼說（云云）而今大日心蓮名芬陀利。三部五部中蓮華部名鉢納摩。若如意輪讃云。迦摩羅與彼諸經如何釋通。答。曼荼羅中青蓮華形猶如柳葉。准而言之四種蓮華其形各別。古譯且約一邊以爲青黃赤白。而實四中各有餘色。如義釋說（云云）此四種中各有三時。古人且約芬陀利華。故以處中之時各芬陀利。三部五部中蓮華部是鉢納摩。部中自有發心成佛涅槃時。其如意輪示菩薩迹。故且約此云迦摩羅。若百字輪約其本部云鉢納摩。
　　問。諸經四種蓮華是形異類。非必四色者。義釋云。若緣覺聲聞當坐華葉之上。或坐俱勿頭華葉。此是青蓮華也。此但青色之蓮。然更別青蓮華種非此類也。此文如何會之。答。諸經皆以鉢頭摩爲青蓮華。而今文云俱勿頭。俱勿頭者。諸經皆云赤蓮華。唯准最勝王。佛齒喩云。猶如珂雪俱勿頭。因之古今多疑其色。或疏釋云。佛齒光麗非純白色。少狀紅白。今私擇云。四種蓮華各有三義。一以青黃赤白四色如次爲四種蓮華。如四種蓮華地獄及七山海水中所生四種蓮華。是常途所明也。二以白赤青黃四色如次爲四種蓮華。如寂災護摩白色相應燒鉢頭摩。及此前文并後住中以青色蓮爲俱勿頭。此二已爾。餘二准知。三以四種形體種子爲四種蓮華。如義釋云。三藏說。西方蓮華有多種。一者鉢頭摩（復有二種。一者赤色。即今此問赤蓮華也。二者白色。今此間有白蓮華是也。非芬陀利）二者優鉢羅（亦有赤白二色。又有不赤不白者。形似泥盧鉢羅華也）三者俱勿頭（有赤及青二種。又云俱勿頭。是蓮華青色白花者）四者泥盧鉢羅（此華從牛糞生。極香。是文殊所執者。形如赤蓮華。亦是此也。更有蘇地健迦。華亦相似而小也）五者芬陀利迦（華可有百葉許。葉葉相承圓整可愛。最外葉極白。漸向内色漸微黃。乃至最在内者與蘂色相近也。此華又極香也。昔爲琉璃王害釋女。大迦葉於阿耨達池取此華來。裏八功德水灑之。諸女身心得安樂命終生天因女投華於地。遂成種子至今猶有之。華大可徑一尺餘。尤可愛也。此法華所引者是。是。曼荼羅八葉者）
　　問。阿含婆沙等立二智。盡智。無生智。亦爲四智。我生已盡。梵行已立。所作已辨不受後有（其一）深密瑜伽等立二智。正體智。後得智。亦爲四智。大圓鏡智等四智。如佛地論立五智。如云有五種法攝大覺地所謂四智及淨法界。以理從智亦名爲智。非實智也（其二）般若釋論等立三智。一切智。道種智。一切種智。新立。一切智。道相智。一切相智。亦爲四智。道慧。道種慧。一切智。一切種智。亦爲四智。佛智。自然智。無師智。自覺悟。亦爲五智。如云智及智處名爲般若。智即四智。智處是淨法界。以處從智亦名般若。非實般若。亦爲十一智。世智。他心智。法智。比智。苦智。集智。滅智。道智。盡智。無行智。如實智。小乘具十無如實智。大乘具十一智（其三）法華立二智。諸佛智慧。其智慧門（其四）此等諸智與今五智同異云何。答。所引即是四教之智。小乘所說除而不論（其一）後三教中少可分別。玄奘經論。舊譯所無。都有十四。具如涅槃玄談（出法華秀句）舊云見道。玄奘立二見道。眞見道。相見道。故至究竟亦立二智。正體智。後得智。天台法華疏記引爲今家實智權智。天台權實都有十種。具如文句。其中此二是似理教權實。故此名目亦可通用。彼在通教四智生滅。今於密教名同義別。若第五相證得五智是正體智。次須彌頂發生三十七是後得智（云云）又彼四智雖無一期生滅猶有念念生滅。譬如燈炎續滅續生。今五智相常住不滅。又彼通教理智不融故云淨法界理非實智也（其二云云）大般若云。現等正覺一切智相。極善通達道相智。現別等覺一切相智。論釋云。一切智共二乘。道種智共菩薩。一切種智唯佛得之。爲人易解作三名說。其實三智一心得故。若三智次第是別教義。三智一心是圓教義。若今教中第五相中現證四智即等覺是一切智。次須彌頂發生三十七一一皆云善通達故是道相智。分別聖位云。佛德三十六并以法界身總成三十七。即現別等覺是一切相智（云云）又釋論云。因中總別果上總別故。若因中總名一切種慧別名道慧道種慧。果上總名一切相智別名一切智道相智。今釋因果五智准知（云云）佛智等四智即是今四智。如次可知。又彼別教教道未融故云智處非實般若（云云）若十一智取如實智通用佛智。餘十通小除而不取（其三）法華諸佛智慧果上五智。其智慧門因中五智。天台以四十一地爲智慧門。今亦同之。若通取之可約六即。各以爲門（云云）若釋智慧二字可約因果十度以取第六第十義。如法界性智中釋（其四）
　　問。五佛梵語異名釋名云何。答。天台記云。華嚴經中。舊云盧舍那新云毘盧舍那。今謂。毘盧舍那釋迦文即三身名。如名號品亦名毘盧舍那。亦名盧舍那。亦名釋迦文。毘盧舍那是遍一切處。盧舍那是淨滿。釋迦是能寂也（云云）賁云。毘盧遮那亦云吠魯柘那。亦云吠盧者欏。此云遍照。又吠盧者那此云眼也。佛地經中。他受用身名毘盧舍那（云云）羅什仁王經云。千華臺上寶滿如來。不空本云。千華臺上遍照如來（云云）今云。若禮懺云。常住三世淨妙法身。金剛界大悲毘盧舍那佛。若梵號禮懺云。毘戍魯駄（清淨）達摩馱覩（法身）摩訶毘盧舍那娑怛（二合）他誐都（大日如來）若十一面眞言云。阿哩也（二合聖）枳攘（二合）那（智）娑伽羅（海）吠嚕遮那（遍照）毘喩迦（莊嚴）羅惹（王）怛他誐多（如來）舊本云。聖智海遍照莊嚴王如來（云云）大日義釋云。毘盧舍那是日之別名。世間之日唯照一方不照餘方。而有晝夜方分。如來之日則不如是。但取少分相似爲喩。加以大名名爲大日（出住心品及祕密品義釋之）此釋是一行記。無畏說（云云）義訣云。梵云毘盧舍那此翻云最高顯廣眼藏如來毘者最高顯也。又有翻爲大日如來。此竝略而名義闕也。又此如來亦名佛菩薩眼如來。亦名諸菩薩母。亦名諸佛菩薩最上廣博清淨藏也。所謂諸佛菩薩依明見故。諸佛菩薩於中出生故。一切賢聖於中住故。又此大日如來常住滿虛空法界量微塵等諸佛身相。一一身相皆無中邊。又無增減。故毘盧大經說。爲無盡莊嚴藏三昧也（文）大隨求經光明眞言中云沒馱吠魯遮那。此云佛眼。五佛頂經佛眼眞言中。悉馱嚕左儞。此云成就眼。故知毘盧遮那盧舍那同亦是眼也。理趣釋五祕密中云。婆伽梵無量無邊究竟如來者。是毘盧遮那異名也（云云）私云。毘盧遮那有四種身。若瑜祇經云。金剛界遍照如來是自性身。若分別聖位。二種受用身。毘盧遮那是二受用身。若攝眞實經云。毘盧遮那示現化身來至釋迦菩提道場。又義訣云。龍樹先持誦毘盧舍那眞言感得現其眞身爲說持念法。是變化身。若略出經云。毘盧遮那天等來會者是等流身（云云）大日宗云。方便爲究竟名大日尊。金剛頂云。清淨法身名毘盧遮那。豈非一佛内證外化二義（云云）
    梵號禮懺云阿俱芻（二合）毘也（二合）婆怛（二合）他誐都。此云不動如來。舊云阿閦毘也。今隨舊譯。亦云阿閦。或云不動。大日經具緣品云。北方阿閦。義釋云。利益有情大菩提心不傾動也。抄記云。上經云北方阿閦經誤也。今以鼓音爲定。是瑜伽義。大日宗云。東方寶幢佛謂菩提心猶軍幢旗。金剛頂宗云東方是菩提心故。以大菩提心不動之義名不動佛。豈非一佛異名（云云）
    梵號禮懺云羅怛曩（二合）三婆縛婆怛（二合）他誐都。此云寶生如來。金光明云南方寶相。新譯經云寶幢。大佛頂經云。曷羅怛那呴蘇摩雞都羅惹耶怛他誐多耶。注云娑羅樹王如來。私云。曷羅怛那（二合寶）呴蘇摩（香華）鷄都（幢）囉惹（王）此則大日經南方開敷華王如來。亦云華開敷佛。金光明云寶相。新云寶幢。幢相同是雞都。隨見異譯。例如舊云信相新云妙幢。所言寶幢即是寶華幢王之略名也。此寶幢佛亦名寶生。理趣釋云。婆伽梵一切三界主如來者寶生佛也。寶生之變化則虛空藏菩薩（云云）大日宗云。菩提行義名華開敷。金剛頂云。福德莊嚴聚義名寶生佛。如菩提心論。能含無量珍寶三摩地。豈非菩提菩提行即福德聚（云云）
　　梵號禮懺云路計入縛（二合）攞娑怛（二合）他誐都。此云觀自在王如來。正云阿縛嚕（二合）吉帝入縛（二合）攞羅惹。約云觀自在王。舊譯此佛化身菩薩名云觀自在亦云觀音亦云光世音者略訛也。天台疏記破正法華中云觀世音。彼云。光世音。觀光聲同即便書之（云云）記意云阿縛嚕（二合）吉帝（世音）入縛（二合）攞（觀）又光炎梵云入縛（二合）攞。故以觀光梵聲同故觀處書光。而學徒中或不了梵語以爲觀光漢聲不同言。同是難者不了之甚也。理趣釋云。婆伽梵得自性清淨法性如來者。是觀自在王如來異名。則此佛名無量壽。若於淨妙佛國土現成佛身住離染世界。則爲觀自在菩薩（云云）此佛亦名無量壽佛。梵云阿彌陀喩曬。又云阿彌陀婆耶沒馱。此云無量光明佛。彼佛壽命無量。光明無量。眷屬無量。一切皆無量故。以立謚號。而本名曰觀自在王佛。眼如四大海遍觀法界衆生。隨其機緣拔苦與樂。故爲名也。大日宗云。證菩提義名無量壽。金剛頂云。受用智慧門義名阿彌陀。所言證菩提受用種子一佛明矣。
　　梵號禮懺云阿目伽悉地娑怛（二合）他誐都。此云不空成就如來。三摩地禮懺云。釋迦牟尼佛此云能寂。疏云。釋迦牟尼佛是不空成就佛異名也。金光明云北方微妙聲佛。大日宗云。北方天鼓雷音佛。義釋云。譬如天鼓不作意而能作利益。此佛利物亦復如是（云云）故知以喩爲名。其微妙聲是歎美音佛之號也。不空成就褒讃作用之號也。能寂是現釋種之中亦現寂默之身。西方諸得仙道皆名牟尼。如云旋鹿林中諸牟尼住處即是。新云施鹿林中仙人隨處。釋迦種姓亦名甘蔗種。亦名瞿曇。亦名灌日。亦云冠日。亦云日炎。具如譜中（云云）牟尼云寂。如理趣釋。是身口意寂靜義也（云云）理趣釋云。婆伽梵一切如來智印如來者。不空成就之異名也（云云）大日宗云。入涅槃義名天鼓音。金剛頂云。大精進門名不空成就。又云變化身。名釋迦牟尼。如涅槃經安住諸子祕密藏中我亦住中入大涅槃。故知入涅槃是利生滿義。諸經所說機緣薪盡應化火滅即是義也。若爾鼓音妙聲不空釋迦。豈非一佛四名（云云）
　　問。大日宗以五種阿字爲五佛種子。第一阿字爲阿閦種子（云云）又以第一阿字爲大日種子。此文何會（一）金剛頂以鑁等五字又以唵等五字爲五佛種子。即以鑁字爲大日種子。若與胎藏五佛同者何故種子異耶（二）又菩提心論以五種阿字配法華中開示悟入及方便具足義。天台以此四字配圓四住住行向地。今配五阿是配五佛。五佛是果。四位是因。此二何會（三）答。若胎藏中初以行者意處爲曼荼羅。上觀蓮臺中安阿字以爲大日種子。若約此門第一阿字爲大日種子。若入佛地五智圓滿。大圓鏡智成阿閦佛。是菩提心。若約此門第一阿字爲阿閦種子（一）金剛頂中種子有二。一通二別。若約通種子則初召五智中第五阿字召入心殿。又以五種阿字爲菩提心等五種義。若約別種子則亦有二種子。若約内證報身以鑁等五字爲五佛種子。若約外化化身以唵等五字爲五佛種子（二）天台云。初住三因開發三身顯現。四十二位皆具三身。今眞言云。初住九識轉依成淨九識五智五佛一分顯現。四十二地皆具九識五智五佛。若以五忍配五佛。則五忍既是五位竪義。故其五佛亦可分張五位竪義。今約橫義位位皆具。例如天台初住具後四十一地功德。乃至妙覺具初四十一地功德。中間諸位皆具初後。故其開等四字竪約四位橫約初住。初住以上乃至妙覺位位皆具。今眞言宗阿字五義例之可知（三）是故圓教密教始從理即終至究竟六位一一皆具。轉染九識成淨九識。淨九識以爲五智五佛（云云）
　　問。此五佛約法門若有異名耶。答。若依五佛頂經。一字佛頂於諸經中說爲中道一乘。眞如實相佛性等名皆是一字佛頂異名。一字瑜伽亦云。十方佛土中唯有一乘法。故說一字佛頂瑜伽。金剛頂中以此佛頂名遍照最勝王。即是大日如來之異名也。准而言之。一切經中一實境界。法性法身。法證法位。眞如眞諦。眞性眞空。實相實性。實諦實際乃至十二無爲等諸法門皆是大日如來異名。若別言之華嚴名性海果分。方等名如來藏。般若名般若佛母。法華名諸佛實相。涅槃名虛空佛性。若在衆生名毘富羅種子。若在分教名毘佛略。若在佛地名毘盧遮那。皆是大日如來異名也（云云）大方廣莊嚴經。釋迦成道欲轉法輪時。有菩薩。名轉法輪。即以輪寶奉獻世尊。世尊受之持轉法輪。其輪唯一自具八輻。以標一實佛智具八法身。是大日尊正法輪身（云云）金剛手光明灌頂經中不動明王是毘盧舍那如來化身。一持之後生生不捨。行者設令世累未斷有所違犯明王亦許。千犯千悔終不忘捨。其明王身一目少眇。義釋云。諸佛明鑒唯一無二故閉一目（云云）是大日尊教令輪身（云云）若諸經中大菩提心堅固不動是阿閦佛異名（云云）若華嚴經普賢行願是金剛薩埵異名。如瑜祇經云。唯此佛剎盡以金剛自性清淨所成密嚴華嚴。以諸大悲行願圓滿（云云）若梵網瓔珞五十二位斷惑證理是降三世異名。如瑜祇經云。以金剛光明遍照清淨不染種種業用方便加持救度有情演金剛乘。唯一金剛能斷煩惱（云云）若諸經中福德莊嚴諸度法門是寶生佛異名（云云）若諸方等大集經。十方菩薩集會說法。從東西方虛空藏菩薩來。是寶金剛異名（云云）若大灌頂經等以。禪提比丘滅後楊枝泉水散洒病者除病增福。是甘露瓶異名（云云）若諸經中智慧莊嚴諸度法門。是無量壽佛異名。如天台云。以阿彌陀爲法門主（云云）若諸般若文殊般若等說圓融般若。如五佛頂經云。文殊是般若佛母。是金剛利異名（云云）諸般若等六通六度利益六道。如大威德瑜伽。此尊六足以表六度六通利益六度。是焰曼尊異名（云云）若諸經中引導衆生畢竟成佛。是不空成就佛異名（云云）若法華中如我昔所願今者已滿足。化一切衆生皆令入佛道。是業金剛異名（云云）然義訣金剛王中云。十方法界不定性二乘授記作佛。疏云。定不定姓佛未定故通名不定姓。是約鉤召爲金剛王之行願也。今約遍化五乘令入一乘爲不定業之行願也（云云）若涅槃經殺無明父害恩愛母。行於非道通達佛道。及楞伽經貪愛名爲母。無明則爲父。覺境識爲佛。諸使爲羅漢。陰集名爲僧。爲明次第斷謂是五無間。不入無擇地。又無行經貪欲即是道。恚癡亦復然。如是三法中具無量佛法。若人求佛道欲斷貪嗔癡。是人去佛道譬如天與地。是金剛藥叉異名（云云）天台以十種三法遍攝。三道攝阿含人天乘教。三識攝楞伽地持等。三佛性攝涅槃經。三菩提攝諸方等。三大乘攝法華。三身攝華嚴。三涅槃三寶三德攝涅槃經。是攝當道諸經。絓是八萬法門皆攝盡（云云）今亦例然。五智五佛五菩薩五金剛遍一切十方三世一切佛教。況乎釋尊一代教法（云云）
　　問。北轅作眞言宗十一未訣。第四疑云菩提心論云。東方阿閦佛成大圓鏡智。乃至中方毘盧遮那佛成法界智。今疑。此有二失。一諸佛智不平等失。二餘佛無智失。所言不平等失者。一切諸佛各具五智。無有一佛不具五智。此論云。每五方佛各成一智。餘不成四智。此即違唯識佛地等諸論說一切諸佛各具五智。若言隨偏增各成一智實俱成五智者不爾。何以故。諸佛之智有勝劣失。若彼五智體用無差別皆同不殊者可如所會。五智體用各有差別。如何偏增。何者大圓鏡智現自受用身土相。平等性智現他受用身土相。成所作智現變化身土相。妙觀察智現居大衆中說法決疑。不現身土相。攝論唯識等說故。然第五法界智是眞如。現智體性故假名智。實無智用。且如毘盧舍那佛唯有智性無四智用。餘四方佛各有一智闕四智體用。即諸佛智有勝劣失。所言餘佛無智失者。且如娑婆世界有十方佛土而圍遶之。此中云四方佛各成一智。餘四維上下此六方佛成何智耶。此疑未決（文）此二未決如何通之。
　　答。今眞言宗一切佛教判爲五教。一藏。二通。三別。四圓。五密。前四天台大師所立不空三藏門人含光遊天竺日。彼方諸僧問云。傳聞。大唐有天台教理致圓滿。當譯以傳此方耶否（云云）蘇悉地疏理祕密教之外更立事理俱密之教。故前四外更加第五。故今問汝。汝依我教何門起疑。若約小乘汝我不立五佛五智（一）若約通教我許一切衆生無始本有。故至佛位亦成別佛。若望此佛非眞言義（二）若約別教我許一切衆生一如變作。緣起以後各性不同故。至成佛教道別。佛證道一佛。若望此佛非眞言義（三）若約圓教我許一切衆生本來一如。故凡夫一念即與十方三世生佛一體不二。況至成佛十方法界無非此佛依正。何佛何智而非一體。然未分明開說五智三密事理。故名理祕密教。未名事理俱密。若望此佛非眞言義（四）若約密教我立。一切衆生非一切一心是一心。一心故至成佛。三世修行證有前後。及證悟已無去來今。然復三世諸佛各從一門入心本源。故從本所通達門出法界海。一一諸尊皆以一切如來爲體。故此教中動云一切如來即此義也。若望此佛本從五智門入心本源。今從五智門入法界海。五佛一一皆以一切如來爲體。身智平等更無勝劣。故不中汝第一諸佛智不平等失。亦通偏增勝劣之疑。又十方佛皆同此義故不中汝第二餘佛無智失。而汝徒以通教之義難我密教。豈非空手（云云）
　　問。法相說云。我宗亦云。依第一身諸佛同體。依第二身諸佛同意。依第三身諸佛同事。而眞言宗依法身同體爲諸佛一體。即我依第一身諸佛同體之義。若依此義即是楞伽四意趣義。大莊嚴論四意趣義。對法論中八祕密義。大乘十法十祕密義。皆是如來密意不了之說。而執密意不了之文以爲甚深祕密之義。豈非愚癡不了之人。此難何通。答。汝通教中兩物相似以爲同體。故非一物以爲同體。所謂圓成理上依他本有生死無始五姓法爾。依圓二性各體不二。諸佛所證前後各別故。其有爲四智佛佛不融。而以理智各別說爲同體。亦以佛智各別說爲同智。此名密意不了之說。今眞言教衆生諸佛一心一心。理智一物譬水潤照。佛佛同會如流和海。故以理智一體說爲別體。佛智同體說爲別智。此名密意不了之說。凡破他義當善他宗。若不善者百難不中。若以犬自走地徒難鳥飛空是犬徒吠豈鳥中齒（云云）
　　問。天台說云。妙樂十不二門中三業不二門云。於化他門事論三密（云云）又密雲彌布文下記云。約他受用得論三密。自受用報何所論密（云云）又弘決云。近響讃聲未與耳根相應（云云）若爾眞言三密是他受用化他門中。非自受用及法身義。亦破眞言讃聲豈非不信用乎。而今何故蘇悉地疏法華經等但明世俗勝義圓融判爲理密。大日經等能明二諦亦明三密判爲事理俱密。答。藥草喩品密雲彌布本譬應身出現大千故名化他。又他受用亦應菩薩故名化他。化他三密皆同一所應五乘三密教。於自受用及自性身何有此等應同三密。若於自受法身論三密者。天台所立法身三十二相豈非三密。況金光玄以諸法門作佛相好。豈非自受法身三密。
　　問。三論說云。大般若云。近不退轉菩薩不行咀禁小兒不問諸吉凶。不以華香飮食供養諸天。亦不禮拜。不作占相合藥等事。乃至廣說（云云）而眞言師盛行此事。豈近不退。答。此等所說我教皆制。凡求菩提者未至悉地前不許行如此事。但得悉地之後爲利衆生能行萬事。此事諸教皆所開許。何只眞言教乎。
　　問。華嚴說云。眞言曼荼羅海即我華藏世界。故大日經云出現妙華布地胎藏莊嚴世界種性海中。而貶華嚴以爲因分。獨褒眞言以爲果分。此義不成。此難何會。答。眞言宗許一切世界大小佛教皆眞言教。但爲未堪聞祕教者且隨機緣說爲諸經。若隨機熟自得會入曼荼羅海。華嚴入法界者即其人也。然未分明開說内證曼荼羅性海界分。且依地論判爲因分耳。
　　問。上已釋五佛五智。其餘三十七尊身智名義云何。答。此義具如金剛頂疏。及出生義。并分別聖位。兼心要說。彼文已廣。往而檢之（云云）
　　問。上來但釋大日三摩地行相。其餘四部及三十六尊三摩地行相云何。答。四部及諸尊三摩地行相。上五相成身中略點方隅。且以彼文粗足可知。故不更釋（云云）
　　問。金剛頂瑜伽經中五方五佛各現二身。一正法輪身。二教令輪身。其正法輪身五菩薩。若有異名佛號耶。答。有也。理趣釋云婆伽梵一切如來入大輪如來者。是纔發意菩薩之異名也。婆伽梵一切如來平等建立如來者。是普賢菩薩之異名也。一切三界主如來者。寶生佛也。寶生佛之變化則虛空藏是也。一切如來灌頂智藏者。虛空藏菩薩之異名也。婆伽梵一切無戲論如來者。是文殊師利菩薩之異名也。婆伽梵能調持智拳如來者。摧一切魔菩薩之異名也（云云）若釋名者可准名義（云云）
　　問。五部所攝各四菩薩若有異名耶。答。凡兩部諸尊金剛密號具有別卷。是祕密故此中不出（云云）若金剛頂百八名讃十六菩薩各有或六或七或八足爲百八（云云）若六卷本加有一百八十名號（云云）此則三十七尊各有百八及百八十。是報身佛迹出天上。且隨天法多分百號。若化身佛迹在人中。迹隨人法多分十號。劫初萬物皆有千名。人根漸鈍難持名義。阿膩尼仙減爲百名。百名猶難後減爲十。當今五天一一法上猶有十名。若天帝釋猶有千名。餘天百名。五天十名。而佛法中偏有百八十二號者是異凡夫（云云）如普賢百八名中別出六號。一金剛勇。舊經云金剛薩埵。二大心。舊經云摩訶金剛薩埵。三金剛諸如來。舊經云。一切如來。四普賢。舊經亦同。五金剛初舊經云金剛上首。六金剛手。舊經云執金剛（云云）疏云。然此諸德但准新舊兩本經文且分其數。恐違聖旨。若有明文請點著之（文）
　　今准攝眞實經說。金剛薩埵法即金剛頂經中一段。訣爲頌云。諸佛普賢心。祕密神變相。親垂普教示。授五菩提智。第一諸佛普賢心即金剛勇。經中明云縛日羅（二合）薩怛嚩。舊經所言金剛薩埵。薩埵是勇勤義。出大日義釋也。第二祕密神變相即是大心金剛諸如來。經中所言此陀羅尼變成月輪能淨衆生大菩提心舊經所言摩訶金剛薩埵。金剛薩埵是菩提心出分別聖位也。經中所言五股金剛即名金剛。舊經見文。疏以此句加諸如來亦順經文。經中所言變成一切如來妙身語意堅牢智性五股金剛即是金剛諸如來也（云云）第三親垂普教示即是普賢金剛初也。經中所言出現普賢大菩薩身。經中普賢到諸佛前坐月輪中。左手執金剛杵轉於掌中即金剛初。是普賢菩薩本來執持五股金剛爲諸金剛上首。其五股表法界。法本十眞如十法界故。理趣釋云。時婆伽梵。一切如來大乘現證三昧耶一切曼荼羅持金剛勝薩埵於三界中調伏無餘一切義成就金剛手菩薩摩訶薩者普賢菩薩異名也。右手抽擲本初大金剛者本來清淨法界也（云云）第四授五菩薩智即金剛手。經中所言一切如來悉地金剛爲欲授與普賢大菩薩手故。乃至毘盧舍那如來以自兩手授與金剛印。時一切如來與名字灌頂號金剛手。故理趣釋云。此菩薩本是普賢。從毘盧遮那佛二手掌親受五智金剛杵。即與灌頂名之爲金剛手（云云）此有二印。一授手印。五股印是也。二授形印。五股形是也。即是五種灌頂中二種也。然訣中此四頌。初頌有四義。次頌有十二。次頌有六。次頌有二合二十四義。此中唯取六義以爲六名。故知六中第一號是私明名義。第二號是月輪名義。第三號是五股名義。第四號是三密名義。第五號是現三密身執持五股作用名義。第六號是大日尊授五古印灌頂名義。若准二十四義者亦有二十四名號。如普賢者三十七尊皆有此號。經中隨取其中多少。或六或七或八名號以足百八。若六卷經稍取多文爲百八十。然引衆本會釋百八文義名號具如別出（云云）
　　又大日經云金剛手祕密主。義釋中云。梵云嚩曰羅馱羅。馱羅執持義。此菩薩手執持金剛故名金剛手也。祕密主者。若淺略義即夜叉王。其性速疾。今深祕釋此菩薩執持大日如來身口意密故名祕密主。具引誠文已如前文故此取意釋之而已。經中亦名執金剛。名義同前（云云）金剛頂百八名文初云大持金剛。名義同前（云云）密迹力士經云。有力士名密迹金剛（云云）注梵網經云。昔有大王千子發心願成佛道。時有二兄誓成神王護千佛法。今諸寺門金剛力士二神是也（云云）法華云。應以執金剛神得度者。即現執金剛神而爲說法（云云）注維摩云。天竺夜叉亦名暴惡。亦名貴人（云云）大般若云。諸藥叉等所說神呪言辭隱密難可了知。善現所說般若復勝於彼難可了知（云云）俱舍云。須彌四角有四峯金剛手所住（云云）又云。須彌有四級。堅手及持鬘。恒憍大王衆。如次居四級（云云）蘇悉地疏釋說處云。可指普賢所住須彌山頂（云云）此金剛手内證外迹（云云）
　　若約普賢釋之。若華嚴云。普賢菩薩唯依如如。不依國土。是法身也。若金剛頂云。一切如來大菩提心普賢菩薩是自受用身也。若華嚴云。華藏世界是普賢行願所修成。又指歸云。釋迦八相成道是普賢。幻化者是他受用身也。若法華云。普賢菩薩從東方來是變化身也。若俱舍云。須彌山頂堅手神是等流身也。又壽命經名金剛命菩薩。如指歸云。毘盧遮那佛現降三世金剛身降伏摩醯首羅。乃至於死時大日尊入金剛壽命三昧地說金剛壽命眞言（云云）又理趣經云大樂金剛薩埵即是普賢金剛薩埵。經名妙適清淨句。其下十六句即普賢爲主薩王愛喜爲四親近。八供四攝如次圍繞。都有十七句。十七尊。其十七印具如十七尊述義也。其十七明別如勝初瑜伽經普賢儀軌也。彼中普賢根本眞言十七字。即理趣釋所列十七尊種子十七字也。又名蘇羅多金剛。此云妙著。即金剛薩埵異名也。故十七字云唵摩訶（大）蘇佉（樂）嚩曰羅（金剛）薩怛嚩（二合）惹吽鑁斛吽蘇羅多薩怛鑁（三合）此十七尊如次以爲普賢四親内外四。四攝明也。故知十七合唯普賢。十七離名大樂。若五祕密法中以此大樂四親五印具歷五方五位皆爲此法（云云）當知一切諸尊内證外迹名義離合行相通別隨各各部皆亦如此。此義極祕。不能縷說（云云）

菩提心義略問答抄卷第五
　　
仁和元年十一月二十一日略抄畢

追斷法相宗四智三身義
　　問。法相云。一大圓鏡智。如依圓鏡亦像影現依止智鏡境識影現。從喩立號第八相應心品爲體。二平等性智。自他有情悉皆平等。從用立號。第七相應心品爲體。三妙觀察智。普觀諸法自相共相。從用立號。第六相應心品爲體。四成所作智。普於十方示現種種變化三業所應作事。從用名之。五識相應心品爲體（云云）此釋爲通教義意何。答。彼如亦云。佛地經云。有五種法攝大覺地所謂四智及淨法界。彼經眞如爲大覺者同攝大乘覺之性故。依智度論覺之性故名覺。故彼論云。說智及智處皆名般若（云云）又云。攝大乘智性勝體即是三身。彼云。法身通名智者智之性故假說名智（云云）今以眞如爲智之性自有四義。若以析法眞如爲性性智各別是三藏義（云云）若以體法眞如爲性性智不離。是通教義（云云）若以離邊眞如爲性性智異相。是別教義（云云）若以即是眞如爲性性智一體。是圓密義（云云）故佛地經無性攝論是通教義。然圓密意眞如之性變成智相。相性一體譬如水性潤照一體。若別教意眞如之性變成智相。相性異相譬如水油性一相異。若通教意眞如之性不成智相。相性不離譬如地穀性相不離。若三藏意眞如之性不成智相。譬如空光性相各別。天台通教雖說色即是空而但立無明緣起之初。未說佛性緣起之源。故約無明法性如幻似有非有。非有而有以爲即空。此則法相三性之上所執皆空之義。故以彼釋爲通教義。
　　問。法相云。轉識得智佛地第三有二師說。一云。轉第八識得圓鏡智。轉第七識得平等智。轉第六識得觀察智。轉五現識得所作智。一云。轉第六識得成所作。轉五現識得妙觀察。此不應理。非次第故。說法除疑周遍觀察非五用。故無性攝論亦有兩釋。大莊嚴論同佛地論第二所說。成唯識論第十卷中即同初師所說（須會）此義爲通教義意何。答。轉八識爲四智通通別。然以唯識佛地大莊嚴論是三乘論以爲通義（云云）
　　問。法相云。四智心品一一皆與二十一法心品相應。遍行別境各五。善有十一。具如佛地。又云。四智心品所緣差別。大圓鏡智如佛地論自有兩釋。一云。緣如。一云。通緣一切諸法。後者爲勝。唯識第十亦同彼說。平等性智佛地唯識皆有三釋。一云。但緣八淨識。一云。但緣平等眞如。一云。普緣眞俗爲境。妙觀察智緣一切境無有諍論。成所作智有其二說。一云。但緣五種現境一云。遍緣三世諸法。後說爲正。如彼二論（云云）此釋爲通教義意何。答。唯識佛地爲三乘論已如前答。今更論之。若通教佛無常四智與佛法界二十一法相應。如前能應所應相各別異（云云）若別教佛常住四智與十法界無量恒沙善法相應。非但十一善法相應能應所應相亦無量（云云）若圓密佛常住五智與百法界千如是法三千世間善惡一切佛法相應。非但佛界善法相應亦與九界惡法相應。不斷性惡爲法門故能應所應體相一如（云云）又通教佛無常四智所緣差別。具如二論。但約界内眞如俗如三世一切能緣所緣相各別異。正體智前萬法唯一如。譬如衆流至海皆鹹。萬法歸眞悉皆一昧。後得智前能所差別。譬如函蓋雖同尚異（云云）若別教佛常住四智。大圓鏡智上緣離邊佛性中道下緣理外九界衆生。平等性智普緣界内界外眞俗。俗異眞同。同性異相。妙觀察智普緣十界自相共相邐迤不同。成所作智遍緣十界諸法種類種類萬差。若在教道雖復四智所緣不同而至證道所緣一如。眞如俗如更無二如（云云）若圓密佛常住五智。一一智體互爲同體。一一智用互起諸用。體一如如水潤照。潤照隨方異同。同異終無二相（云云）
　　問。法相云。依佛地論大圓鏡智金剛心時初得現起。平等性智菩薩初地初現觀時最初現行。妙觀察智亦在初地初現觀時最初現行。成所作智自在二釋。一云。初地已上皆得現行。一云佛果方得現前。後說爲正。依成唯識大圓鏡智自有兩釋。一云。金剛心時初得現起。一云。佛果方得現起。後說爲正。餘如佛地（云云）此釋爲通教義意何。答。依論判教已如前釋。若更論之。若通教佛無常四智。具如二論。彼約名別義通十地四智現行高下不同。若如所判還違自語。何者彼云大圓鏡智自受用身。又云。十地得十法身十報身十化身。若金剛心若佛果上始得鏡智。何以初地已上得十報身。若云果佛大圓鏡智亦到初地現起平等。觀察二智亦是果智（云云）若別教佛常住四智入初地時三諦現前。三身分具。四智分開。十一地中分分增進。具如瓔珞經說（云云）若圓密佛常住五智入初住時三因開發。三身分證。五智分開。四十二地分分增進。具如華嚴經說（云云）若約六即位位具五（云云）問。法相云。約三身體略有六文。一者有義唯識佛地皆說如來身土非有非無非蘊處界。故勝義諦非身非不身。依世俗諦現有三身。空理空智利物爲三。火辨等義（云云）二者有義法身但以眞如爲性。大定智悲三法增上六七八識及相應品爲自受用平等性智。隨十地宜現他受用。成所作智隨二乘宜能起變化成所作智。或是第六第七相應。六相應者。觀自共相等名妙觀察智。起化用者名成事智。前後別起於理無違。第七俱者變化受用名平等智。起變化者名成事智。佛恒在定。五識性亂後成事智體非五識。
　　三者有義如來身土蘊處界攝通漏無漏。略有四義。一者有義唯識佛地清淨法界是自性身。攝大乘論智殊勝說。轉去阿賴耶識得自性身。莊嚴論說。轉第八識得圓鏡智。故合二法爲自性身。平等性智妙觀察智爲受用身。莊嚴等說平等性智純淨土。爲菩薩現佛身故說觀察智大集會中說法斷疑。現自在故。此顯二智爲他受用。莊嚴又說。轉諸轉識得受用身。此顯二智爲自受用成所作智爲變化身。佛地經說。成所作智於十方土現無量難思化故。又智殊勝攝三身故三身皆有實相。此義不然（云云）
　　二者有義成唯識論清淨法界爲自性身。莊嚴論等說自性身本性常故。讃佛論說。佛自性身無生滅故。諸經論說。究竟轉依以爲法身。轉依即是清淨眞如故。然說轉去藏識得法身者。轉滅第八識中二障麁重證得眞如顯法身故。智殊勝中說。法身者是彼依止彼實性故。實非智攝。受用身有二。一自受用。二他受用。四智品中眞實功德鏡智所起。常遍色身爲自受用。莊嚴論大圓鏡智是受用佛。攝大乘說。轉諸轉識得受用。故此受用身攝佛不共有爲實德。故四智品實有色心皆自受用平等智品所現佛身。是他受用。成事智品所現隨類身相爲變化身。雖說他身智殊勝攝而似智現。或智所起故說智名。體實非智。但說平等智能現受用。成所作智現三業化不說二身即是二智。故二實智自受用攝。二所現相說爲二身。雖此二身皆四智所現爲十地聖地前三乘所現麁細別爲二身。然平等智現身相似無我平等。顯法樂增令他受用。但說平等所現佛身爲他受用。成所作智現三業化增。但說成事智所現身相爲變化身。
　　三者有義金光明第一卷文意說。清淨法界及四智品常遍色身眞實有爲無爲功德名爲法身。有爲無爲功德本故。如來相應如如。如如智願力故所現相好項背圓光爲化地前三乘所現佛身。及化十地菩薩所現他受用身竝名應身。應他機宜現佛身。故修願行滿不待時處。隨衆生類現五趣身是名化身。佛地經中五趣化身亦化身攝。他受用身亦名應身。自受用身雖是有爲功德法本非佛共有。是各別體。非法眞性非自性身。非是無爲界功德本不名法身。
　　四者有義佛地論說。清淨法界爲自性身。四智自性智相應共有常遍色身眞實功德爲自性身。三無數劫所修成故。天親般若論名報佛。此爲十地菩薩所現一分細相爲他受用。若爲三乘所現一分麁相爲變化身。地前三乘所見非是修成眞實功德。但化用故。然此二身皆四智相。宜見麁細分成二類。此六義中初三違理。如論自顯。第四第六文異理同。第四說中隨二智增說二身攝。非說二身唯二智。現文別義同。第五經文理義無爽。雖成六說三理無謬（云云）則以三四爲佛地論二師解也（云云）此六家義皆通義歟。答。佛地唯識攝論皆爲通義。已如前釋。此第一義雖引佛地唯識二文遂以空理空智空用爲三身者是通教四門中空門意。然清淨辨等本承提婆龍樹馬鳴以弘別教空門歷劫皆成之教。而以空義相濫慈恩攝第一義。實非清辨依唯識等立所執空三身之義（云云）又金光明三身天台以爲圓義。釋應身之境智相應名爲應身。實是報身。即第五義也。他受變化竝名應身。私會通之。經判三身皆有常無常義也。此即攝論莊嚴論等三身皆常無常義。正是通義。而天台爲圓義彼經具四教故。或有名通義圓如三身常無常等也。或有名別義圓如十地虎狼等。此經在法華後說故或有純圓。如云法界無異乘等。故以通義爲圓無妨。然天台云。應有二種。一劣應身。如三藏佛。二勝應身。如通教佛。勝應又二。一尊特身如通教佛。二他受用。如別教佛。報身又二。一自受用報。如圓教佛。二他受用報。如別教佛。今叡山守護章判法相宗無常佛果爲通教佛。又四教義地論三論判爲別教空有二門故。彼佛地唯識無常佛果三身四智爲通教義。三論地論常住佛果三身四智爲別教義。若眞言教常住三身五智判屬圓義。故天台以金光明應身爲報身者。境智相應自有二義。一自利智與所證理境相應。二利他智與所化情境相應。竝由本願修行力故同名報身。通別圓密皆有此義。故以通名判圓義耳。今約通別圓密分四智三身。此法相宗一義。世諦三身是空之義。二義。眞如法身六七八識相應心品自受用身。平等性智他受用身。成所作智變化身。然成事智體非五識也。三義。清淨法界大圓鏡智是自性身。平等性智妙觀察智爲二受用。成所作智變化身。三身皆有實智也。四義。清淨法界是自性身。四智心品是自受用。平等智增他受用身。成事智增是變化身。是變化身似智現故。或智所起體實非智。五義。清淨法界四智心品是法身。十地他受用。地前能應身是應身。現五趣身是化身。自受用身非佛共有。是各別體。六義。清淨法界是自性身。四智自性是自受用。爲十地現是他受用。爲三乘現是變化身（云云）此皆但約通教無常佛果互穿鑿耳（云云）又攝大乘論凡有四譯。天親無性各釋阿毘達摩經攝大乘品自有二本。梁世眞諦隋代笈多譯天親論。唐代玄奘翻天親及無性本。合有四本。天親眞諦多用別義。無性玄奘多用通義。又十地論弘眞諦本南北二道諍識八九。南八北九。亦通別義。故今判攝論或通或別。天台所用攝論九識是別義。故其中四智三身亦爲別義。心地觀經眞如法身四智自受。十地能應十身是他受用。地前大小釋迦是變化身。此涉通別。但以此經四智非無常故正屬別義（云云）若圓教中金剛三昧經云。等覺三智妙覺三身於九識中皎然明淨故有妙覺九識相應五智三身同體同相。一法五名一身三名。無差別中若差別說清淨法界自有五義。一體四用。此理自證亦有五名。一體證淨名法界智。四用證淨名四智也。理即自智智即自理。如水潤照同異異同。故云於九識中皎然明淨（云云）差別中明無差別五理五智互體互用。都無理智體用之殊（云云）若以五智爲三身者。若差別說淨法界智是自性身。四智自利。妙覺人是自受用。四智利他爲四十一地菩薩所現是他受用。十法界中上從佛身下至三途隨類外。現是變化身。若無差別說五智各現三身。三身各具五智（云云）若密教中五智三身具如圓教。但開三身或爲四身。自性。受用。變化。等流。若開自他受用可爲五身。若差別說若無差別說。亦如圓教。今以四身五身各具四種曼荼羅身爲異。具如上文及眞言宗教時義中（云云）
　　問。天台圓教何處的明四智五智三身相攝（一）眞言金剛界禮懺中大日爲法身。阿閦爲自性身。寶生爲福德莊嚴。彌陀爲受用智慧。釋迦爲變化身。此即五智如次爲五。此法相宗六義中第三義。若爾差別中何用圓教淨法界智是自性身。四智自利是自受用。四智利他是他受用。十法界外現是變化身之義（云云）又前引釋籤云。唯識論云。法界智是自性身。圓鏡智是自受用。平等智是他受用。成事智是變化身。觀察智遍三身（云云）此義何故彼六義中無耶（三）又彼六義眞言宗用不耶（四）答。即今所質天台法華玄義釋籤引唯識論四智三身是明四智三身文也。天台大師隨前譯教以立教觀。眞言五智爾時未來天台。一行禪師弘眞言教追同天台三德等義。教理圓融彼此已同故。今釋眞言教理用天台四教。釋天台圓教用眞言五智。例如湛然釋小乘義亦引玄奘後譯俱舍（一）無差說中五智各具三身。設使五佛隨爲何身此有何妨。彼六義中第三義者無此圓融故爲不當（二）釋籤所引唯識四智三身是法相宗有師古義。故彼六中無此釋也（三）又無差說已許。五智各具三身隨爲何身而無妨。故諸宗義門用之無失。何者眞言宗意一切顯密經論凡師聖人所說義門。皆是法界宮中一切教中之一分故。若了本源皆是眞言。或是或非都無乖諍。皆許法界一門義故（云云）

菩提心義略問答抄第五

    一校了
    （長承三年歲次甲寅三月二十六日書寫了）
　　（金剛佛子順禪）
    四五帖之點與上之三帖爲全同點（云云）不知點本如形成西墓了。後見人見之分別善惡可直之。
