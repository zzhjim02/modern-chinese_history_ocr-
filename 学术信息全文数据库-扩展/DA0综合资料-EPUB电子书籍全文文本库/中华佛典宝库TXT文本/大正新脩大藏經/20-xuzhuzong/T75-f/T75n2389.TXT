　　《大正藏》第75卷No.2389

　　No. 2389

　　眞言所立三身問答

　　慈覺
　　問。佛有三身。今此經何身說。答。毘盧遮那法身說。問。此法身於理智中是爲何身。答。是則理智不二智法身如來也。問。理智不二法身。理智冥合。恒然常住而不說法。今何爲說法。答。理體恒然常住不說法者。是爲淺略機所說。名爲顯教義也。若理法身能爲衆生說者。是爲深祕機所說。以爲祕密義也。問。何以爲據得噵理智不二法身說法。答。此經云。爾時毘盧遮那如來告金剛手。又大日經第一云。毘盧舍那一切意業。一切語業。一切意業。一切處。一切時。於有情界宣說眞言道句法。故知理智不二法身說法也。問。法身說法者。是爲理體正能說法。爲當理法身爲智說法。答。二義倶得。何者。理體常照以爲智故。問。於眞理有寂照義。就何等義得云說法。答。寂照不二而得說法。猶如金光不二照耀也。問。所言理體常照名爲法身說法者。於自受用身他受用身爲是何法身耶。答。二身倶得也。問。約何等義得名自受用他受用。答。自受法樂名自受用。令他受法樂爲他受用也。問。若自受用身自受法樂時。爲他說法。答。自受法樂位不爲他說。問。若爾者。自受法身尚不爲他說法。何故今得噵理法身爲他說法。答。若於眞理。但有寂義。無有照義。應云理法身不說法。約眞理有二義故。云理法身說法也。故起信論云。眞如有二種。謂不變眞如·隨縁眞如也。問。若爾。顯教亦言自受用身不說法。他受用身說法。有何異也。答。顯教所立說不說倶非理内。故與祕教全不同也。問。彼教所立倶非理内者如何。答。彼教所立意云。眞性之理不作諸法。但爲諸法之所依。菩提智種子唯在阿頼耶識。是故彼教所立但在理外。非在理内。問。彼教亦立諸法不離眞理。如何以爲非理内。答。彼教雖立諸法不離眞如。但爲所依未於理體全作諸法。若許眞理全作諸法者。彼教所立一分有情。不成佛義都不成立。何以故。眞理常照一切智有故。問。若言自他受用倶是法身者。第三應化亦是應爾。答。亦爲法身應無碩失。何者。化身亦是理内常照用故。問。若如說者。佛但法身。何諸經論說有三身。答。分別三身但是機見。非佛差別。問。若爾。現内應無三身性。何者。但法身故。答。雖有三身。亦是理内。故仁王般若云。實相即是諸佛智母。一切有情根本智母。此即名爲一切智體。諸佛未成佛。與當佛。爲智母。諸佛已成佛。即爲一切智。未得爲性。已得爲智。故知三佛唯是理内常照實相法身也。問。若爾。隨機三身·理内三佛。其異如何。答。若就隨機三身者。法身通法界。報身遍不遍。應化但一世界等。故佛地論云。受用身土略有二種。一自受用。謂諸如來三無數劫所修無邊善根所感。周遍法界爲自受用大法樂故。從初得佛盡未來際相續無變。如諸佛功徳諸菩薩亦不能見。但可得聞。如是淨土以無量故。諸佛雖見亦不能測其量邊際。二他受用。謂諸如來爲令地上諸菩薩衆受大法樂進修勝行。隨宜而現。或劣或大或小。改轉不定。如變化土。如是淨土以有邊故。地上菩薩及諸如來皆測其量。但就地前言。不能測。由是二種差別故。言周圓無際渺然難測也。理内三身者。三身倶遍法界無有優劣故毘盧遮那經云。毘盧舍那如來加持故。奮迅示現身無盡莊嚴藏。如是奮迅示現語意平等無盡莊嚴藏。非從毘盧舍那佛身或語或意生。一切處起滅邊際不可得。而毘盧舍那。一切身業。一切語業。一切意業。一切處一切時。於有情界。宣說眞言道句法。又六波羅蜜經分別三身品云。此即三身體無異相。又祕密三摩地文云。三十七尊并是法佛現證。菩提内證。眷屬毘盧舍那互體。並皆云盡虚空遍法界
　　本云
　　嘉永三年六月十四日。於御經藏以大師御草木書（云云）
　　弘長元年三月二十日書寫
　　遍照金剛源俊
