No. 2388
妙成就記（墨字先師所傳。慈覺大師朱書後師説）


    夫行者欲作法。當知三部大意。胎藏從阿字生起以五輪成身。金剛界從鑁字生起以五相成身。今此中從吽字生起以三吽成身。行者先心觀吽字。一誦吽眞言。字變成五智金剛。次舌上置同字。次置頂上。共變成五股金剛（誦吽准上）即結五股印。五處加持。想自身成金剛牙菩薩。是則此界初入門也。
　　往穢處。左手作拳安腰。右手作拳大指直竪。以印安臍上誦眞言七遍或三遍。而五處加持。即以印立頂上三遍右轉。從頂右邊徐徐下至于心前。即兩手合掌擧頂上散之（師説曰。先於四處觀置吽字。心額喉頂也。頂字變成大火聚流出黒焔。燒除内外一切不淨悉成清淨。次右拳三彈指。誦唵枳里枳里羅縛勞捺囉吽半。而後以所加持瓶水灑自身。欲往穢處先加持瓶水入厠亦灑。彼内事竟出。即如上護身）
　　灑身。又名洗手面。右手仰掌五輪直舒。無名指屈中節。大指屈著風輪本根。左手持水瓶瀉于右掌。誦眞言三遍。飮之三度。勿令有聲。即以無名端觸著左右勿。次三處灑淨。三處者左右肩頂後也。而後誦眞言以印觸兩目口兩耳鼻及兩肩喉臍心頂上便成護身。諸根清淨。若口中齒間以舌觸垢穢及噴嚏欬嗽更復如前。飮水拭唇（師説曰。二手作金剛印。先外縛仰掌。二地端相拄。以印灑身）
　　塗地灑淨（又名無垢印）一説。用金剛合掌。又説。先合掌。二小指二無名指相叉入掌中。二風直竪端相柱二中絞食指上節二大指入掌中。初通印。後別印也。
　　除萎華。右手持拂子。拂子者以練帛等著竹技端是等也（師説曰。以華造拂子拂之）若拂除時先自中央尊像上始。而從内徐徐向外。當誦眞言拂除。左手安腰。
　　掃地。右手把箒。其掃地法者。自西起右迴掃之。右手准前。
　　塗地。右手散舒五輪如塗壁之勢。自東北角起塗之。其塗法者。一寸二寸。及一尺二尺。徐徐自狹而及廣。
　　加持供物印。右手作拳風指直竪。又説。如文。以印五處加持頂散。如常。加持供物時。同用此兩印若作軍荼利用三股印。右手以大指押小指甲。三指散舒。如三股杵。若作不動尊用大刀印。以大指押無名小指甲也。
　　佛部三昧耶。如文頂散之。
　　蓮華部三昧耶。用蓮華開敷印（頂散如常）
　　金剛部三昧耶。二手背相著。大指小指互相叉也。頂散如常。
　　結縛諸難。二手各作三股印。以左印安右肩上。以右印安左肩上。始誦唵字時結印。次至句路字怒目視右邊。次至馱野字視左邊。次至泮吒字視前。但用脚之相如文。若欲結嚩者於眞言後安滿馱滿馱之句。而不改前印屈中間三指入掌成掌。若解界時應安悶奢悶奢之句（南時開展右脚二尺。以脚指地踏之。怒目左視。想自身如軍荼利。又説曰。二肩上印即便作拳。三遍誦滿馱滿馱句。應泮聲。二拳移置腋下。左拳右腋。右拳左腋。謂在肩上是辟除結界。置腋下是結縛也。當於四方作此法）
　　澡浴。二手作外縛。舒二風端相拄如針。二大指竝竪。
　　辟除。左手作三股印按腰。右手作忿怒拳。於頭上左右三轉而印五處。用脚之法如前。
　　又辟除。十輪舒開。以右掌拍左掌三遍。又説。二手作三股印。以右手拍左手三遍。三拍已了即三遍摩左掌上。
　　又辟除。以右手彈指三遍。是辟除印相也」
　　護身。右手作三股印。左手作拳按腰。以印擧頂上左轉三遍。次右轉三遍。而倒印打東方。次打西方。次南方。次北方。次東南。次西北。次西南。次東北。次上下。如是次第各一度打之。次五處加持。
　　去垢。右手作三股印按腰。指端向前。左手又作同印。五處加持。而後觸諸物加持。皆成清淨。
　　清淨。右手作拳。少許開四輪汲水。誦眞言七遍加持之。先灑右肩上。次左肩上。此是灑身之義也。次灑面上是灑頂上之義也。即成清淨（師説曰。左手作三股印加持水。即解印舒五輪。屈水。以印取水。灑如前説）
　　光澤。左手作三股印舒臂向外。右手作同印承左肘（肘者臂也。自肱至中指末言肱）以印觸諸物及己身（己身者五處加持也）

　　加持浴水。先作金剛縛屈二風指端安大指上節。誦眞言即舒立二風指散發。而入湯。中右三轉加持之。是加持浴水之法也（師説曰。外縛二大指入掌中。二風舒立端相拄。以印取水）
　　取土塗身。如文。先取土和水。二手大指各押小指甲上。餘指散開。更互相楷身。以右手遍塗身上。是塗洗身印也（師説曰。二手舒五輪以掌楷身）
　　攪水澡浴。右手作忿怒拳。但以中指無名指押大指甲上。以印攪水而後澡浴（師説曰。以大指押火甲）
    除遣身中毘那夜伽難。二手作拳各舒風指。以右風指安左風背互相入虎口（虎口者拳穴是也）以印擧頂徐徐下心前。至臍前拔風指。如是三度。想遣除身中毘那那夜伽。
    護身。二小指相叉。以二無名指鈎小指。二中指直竪端相拄。二風指隨中指側一麥許相去。勿令著之。以印印五處即成護身。是恒例被甲印也。
　　持誦分土。二手合掌。屈二中指無名指入掌中。皆相背。不令相著。二風二小端相拄。二大側相著。具在軌中。事竟當心三右轉解印。次誦軍荼利根本呪以手攪水。隨意澡浴。用前攪水印（師説曰。二手屈水火著掌。二風二地端相拄。二空著火側莫相拄覆印。若誦軍荼利大呪。以獨𦙶印加持）
　　自灌頂。結前被甲印。以印取水。誦眞言三遍而自灌頂。以印取水者。仰印取水灌頂也（師説曰。以二無名指押小指。是軍荼利大護身印也。非被甲印）
    結髮。左手作拳安臍上右手作拳舒風指。大指端相合令圓輪。以右印倒安頂上。即散舒餘三指而更又握。如是三度而作結髮之勢。即成結髮（是佛部也）
　　蓮華部結髮。印相如前。但右手大指風指以端不合爲異。用法皆如前。
　　金剛部結髮。右手作拳安頂上。用法同前。凡於上三印有二説。或云。佛部以印安頂上。蓮華部安右肩。金剛部安左肩。
　　閼伽。雙合二手以風指捻大指。如常。
　　解結。以右手背安左掌。内令無縫罅。二大指向上直竪。左轉一遍解所結三（師説曰。二手舒五輪。以右手背重著左掌。右火端至左掌。二空竝竪。此印異火焔印）
　　三部飮水濂淨。如軌中説。但至金剛部印以風令相去中指。以小指令相去無名。故云開散。飮水灑淨法則如前説。
　　灑淨換衣。如軌文。
　　著衣。軌文不説印相。或説。以拳印執衣著之（師説曰。作虚心合掌以大指執衣）
　　三部三摩耶。三部之印相皆如前。
　　遣除身中毘那夜迦難。印相用法如前。
　　辟除。印相法皆如前。右手作三股安腰。左手作忿怒拳頂上轉。及五處加持等也。後二印如前。具在軌文。
　　去垢印。印相如前。右手作三股安腰。左手作三股加持諸物也。
　　作清淨。印相如前具在軌文。此印通用三部。
　　光澤。印相用法皆如前。
　　次發遣眞言曰。乞里乞里縛日羅目伽。印相者用金剛界中發遣。印若彈指亦得。
　　護身。印相用法如前。具在軌文。
　　大護身。印相如前。
　　被甲。先作金剛合掌安頂上。散舒二手徐徐仰掌安左右膝上。
　　次作回轉之被甲（回轉被甲者。二手作拳舒二風指處處廻轉。如金剛界中唵砧被甲。師説曰。二手五輪相雙莫相著。以印擧頂徐徐下至脚作被甲勢）
　　結髮。右手作拳直舒大指印於頂上。是結髮印通三部用（師説曰。以右拳竪大指端倒置十字處。通三部用之）
　　大海。用金剛界中大海印。是別印也。
　　寶山。用金剛界中八峯印。
　　師子座華。用開敷蓮華座印（師説曰。二手空風相捻。火水舒立稍屈。如蓮華。二地竪相合。是師座印相也）
　　寶蓮華。用金剛合掌。已上四眞言軌中隱不説。但説一印總攝四眞言。所謂作金剛合掌以右押左名辨諸事印。
　　寶樓閣。用前辨諸事。
　　閼伽。具如前軌。
　　佛部佛眼（又名佛母）先合掌。開二風指捻中指上節側。二大指入掌中。
　　蓮華部佛眼。先合掌。十指端相抂。如未開敷蓮華相也（師説曰。蓮華部母印。二腕相著。竝臂直竪。是蓮華莖也。自餘如文）
    金剛部佛母佛眼（名忙莽計）合掌屈二風二無名入掌中。如馬頭印相。
　　佛部心。先金剛内縛。二大指直竪。勿著食指。
    蓮華部心。如前印相以左大指入掌中。
    金剛部心。如前印相。但以右大指入掌中。左大指直立。
　　閼伽。如前法則。
　　奉請本尊（名送車）先作内縛開掌仰上。舒二風指端相拄。二大指著二中指端。毎呪竟二大指散撥之（如十八道中送車師説曰。二大指向外撥）
　　請車輅。印相如前送車印。但以二大指向前撥招爲異。此印與軌小異也。軌中云。安來句者云噎醯噎醯多馱蘖多。若蓮華部云噎醯噎醯半乃母。若金剛部云噎醯噎醯嚩日羅。若奉送佛部時者云蘖奢蘖奢多馱蘖多。若奉送蓮華部云蘖車蘖車半乃母。若金剛部奉送時云蘖奢蘖奢嚩日羅。
    又召請。先作内縛竪二大指招指之（佛部）又内縛竪右大指招之（蓮華部）又内縛竪左大指招之（金剛部）
    治路。二手作拳執香爐（佛部）又不依印相而執香爐（是蓮華金剛兩部治路相也。師説曰。想諸天往來橋路。及修羅龠悉開解）
　　除遣從魔。右手作三股印安腰。左手又作同印向外。先左轉三遍。次右轉三遍。次五處加持之印未散即視三昧耶。
　　視三昧耶。左手作三股印安腰。右手又作同印向外。先左轉三遍。次右轉三遍。次五處加持。如前。
　　奉座。先奉閼伽。然後請座。
    其閼伽以本眞言持誦而獻（言閼伽眞言）或通用閼伽眞言（在軋）當額（佛部）心（蓮華部）膝（金剛部）或作護身印（被甲印）改大指安於風指側。運心想奉閼伽而後奉蓮華座。其印相開敷蓮華印也。通三部用之。此印與軌小異也。
　　偈頌。善來世尊（云云）具在軌文。
　　次辟除隨逐本尊毘那夜伽。并視三昧耶眞言法則如前。
    結界。以左手中指無名指絞右手中指無名指。二風指二小指直竪端相拄。二大指直舒向下端相拄。是金剛橛印（名地結印。十八道中地結印。但左右少異也）誦眞言三度。以大指端印地。
　　結上方。作前橛印。開二大指著風指側。以印擧頂上三遍右轉。是金剛鉤欄牆印。若左轉即成解界（師説曰。文曰。翼二臂者開張二肘）
　　金剛牆。作前橛印。開散二大指竪。當心前右轉三遍成金剛牆。若左轉成解界。
　　金剛羂索。左手以風指屈著大指根下。以大指直竪。押風指甲微開。令有圓孔。右手亦復如是。以右手三指背著左手三指内。於胸前三度右轉。是成金剛羂索。是結界義也。以結東方。
　　金剛幡。左手作拳。大指直舒立。右手五輪直舒。横側置左大指上。於胸前右轉三遍。又以左代右亦復此印相也。以結西方。
　　金剛迦利（此云一股印）右手舒五輪。以風指著大指中節。右手作拳。以風指著大指中節。以左拳握右大指端。胸前右轉三遍。此印與軌文大相違。今暫依師傳（師説曰。作外縛舒二風端柱。或前記所傳云得）
　　金剛峯。先左手作拳直竪大指。右手又作拳大指風指相捻。以右手横側置於左手大指上。又説。右手中指以下三指舒散。而横側置左大指上。以結南方（師説曰。以左置右手印）結上下方（師説曰。從此已下皆如前記）左手作拳安腰。右手舒五輪。而以掌七遍拍地成結下界。又以右掌仰以拍上方虚空七遍。即成結上方。又説。左手作拳安胸上。右手舒五輪而以風指拍地七遍。成結地界。
　　火院。以右手背置左手内。令無縫罅。二大指向上直竪。右轉一遍即成火院。
　　結大界。結前被甲印於頂上左轉三遍。次右轉。次上方。次下方。次五處加持。結此大界印時。假令持念一字頂輪王者不能破壞之。
　　執持數珠。以右手大指捻無名指頭。直舒中指小指而微屈。頭指著中指上節側。案軌文云通三部。應知此佛部印通攝三部。以右手印執珠。左手以大指捻無名指。兩指輪穴之中串入珠。漫勿執珠。
　　蓮華部執珠。以右大指捻中指。頭餘三指直舒。左手亦如此。
    金剛部執珠。右手作拳舒大指捻頭指端。左手亦如此。
　　臂釧。如軌文。
　　腰線。如軌文。
　　塗香。右手舒五輪向外舒立。以左手把右手腕。四指在外。大指在内而握之。
　　奉華。用前車輅印。唯改二大指附二頭指側（先作金剛内縛仰掌。二風指端相拄是也）
　　燒香。二手仰掌相雙。立中指以下三指向上。二風指端相著。但一麥許。勿令相著。二大指著風指側。以印仰上。
　　奉食。二手仰掌向上。二小指二無名指端相拄。二風指少屈博著中指側。二大指博著風指側。是與鉢印少異。
　　奉燈。以右手作拳。舒中指大指相捻直竪（已上五印皆右三轉也）
　　運心普供養。用金剛合掌置於頂上。
    軍荼利根本攪水澡浴印。用前護身印以攪水。而念眞言七遍。又三七遍。及一百八遍。隨意澡浴。
    加持上別印。觀手作三股（觀者右手也）此是軍荼利菩薩羯磨印。以當加持土。
　　三字明
　　徳迦大威徳明王小儀軌云。又法若欲摧他敵者應當建三角壇。於中畫大威徳明王。身作玄雲色。遍身生火焔。執持諸器仗。身安立三字。謂頂奄字。口安惡字。心安吽字。成就尊身已。於其像下置諸捨覩嚕。并安名字。對此像前應當布於自身。一同壇中像。威驗竝皆如是。即結印誦前大心眞言一千八十遍。於眞言句義中捨覩嚕下稱彼名字。令彼群黨自然退散。吽淨業三部三昧耶護身其後作。
永久四年八月二十四日點了。
（私云。）此私記殊可祕藏可祕藏道玄記之。
傳領了實助之
