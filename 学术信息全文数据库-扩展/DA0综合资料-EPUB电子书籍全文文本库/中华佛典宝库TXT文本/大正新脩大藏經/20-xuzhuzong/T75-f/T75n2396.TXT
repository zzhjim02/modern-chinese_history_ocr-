《大正藏》第75卷No.2396
No. 2396
眞言宗教時義卷第一

　　			五大院作


　　問。眞言宗立幾教時判攝三世十方一切佛教。答。眞言宗立一佛一時一處一教判攝三世十方一切佛教。問。一佛一時一處一教意何。答。一切佛名一佛。一切時名一時。一切處名一處。一切教名一教。
	問。何意立此一切佛一切時一切處一切教。答。常恒三世住一切時身口意金剛。一切諸佛菩薩清淨廣博藏如來於一切時於一切處常說一切教。今約此意立此義。
	問。何名一切佛一切時一切處一切教。答。無始無終本來常住之佛名一切佛。無始無終平等之時名一切時。無中無邊法界之宮名一切處。遍一切乘自心成佛之教名一切教。
　　問。何名無始無終本來常住之佛等耶。答。眞如法界色心實相平等智身名無始無終本來常住之佛。眞如法界長短一如名無始無終平等之時。眞如法界遍一切處名無中無邊法界之宮。雖說眞如法界無量乘而皆成眞如法界自心佛名遍一切乘自心成佛之教。
　　問。若爾即是一切佛一切時一切處一切教。何故亦云一佛一時一處一教。答。若約機緣一切如來身口意業於一切時於一切處說一切教。若約大日以越三時一身之日住無中無邊一切一體之宮說無異趣一道之法故云一切佛一切時一切處一切教。亦云一佛一時一處一教。
　　問。諸佛人異三世時異十方處異五乘教異。何故必言一身一時一處一教。答。未悟之前佛時處教雖異。已悟之後佛時處教唯一。問。云爾意何。答。譬如有人至親友家時一親友一時一處令營一饗。爾時其人眠臥夢見有多親友多時多處營作多事。覺已即知只是有一親友一時一處一饗而已。問。合喩云何。答。衆生有機感動大日。大日一身一平等時一法界處說一道法。衆生未悟則謂多佛多時多處多教。已悟之後即知一佛一時一處一教。
　　問。一佛一時一處一教皆竝有難皆當會之。第一難一佛云前佛後佛因果各別。若悟一佛何名已悟。答。在因地中雖有前後。至果海中會成一體。是故未悟之者見因謂異。已悟之者了果知一。
　　問。諸經論中雖說三界唯識唯心而非無衆生各識各心。諸經論中雖說法果一身一體而豈無法佛各身各體。若言修因雖異至果成一則有始終不同之難。答。龍樹摩訶衍論建立十識八識如常。第九一切一心識。第十一心一心識。若約一切一心識則一切衆生各識各心。若約一心一心識則一切衆生一識一心。若約染淨本覺染淨始覺一切諸佛各身各體。若約清淨本覺清淨始覺一切諸佛一身一體。若言如迷位異亦悟位異。則有迷悟例同之失。
　　問。建立生死本源之義大乘小乘所說各異。且就大乘唯識論等皆說眞如不變八識能變。第八識中建立法爾五種性別。是故雖云三界唯識非無各識。何言若約一心一心識則一切衆生一識一心。答。就大乘中有權有實。唯識論等釋權大乘故。說眞如不變。起信論等釋實大乘故。說眞如能變。摩訶衍論釋起信論。然起信論說二種門。一心眞如門。二心生滅門。心生滅門中說眞如受熏變作八識。摩訶衍論釋就此眞如受薰義中。更開第九第十二識足爲十識。是故若說一切衆生五種性別是權大乘。若說一切衆生一佛性同是實大乘。
　　問。無相論中眞俗相對立九識義。顯識論說滅阿梨耶入庵摩羅。攝論亦說迷位八識更加道後眞如爲九。如來功德莊嚴經說如來無垢識是淨無漏界。解脫一切障圓鏡智相應。此等經論眞俗迷悟相對爲九。摩訶衍論何故更立第十識耶。答。上來經論唯約衆生各識之中建立九識。是故唯說眞俗迷悟相對爲九。摩訶衍論更約法本一體多體之義。開第九第十二識。是故更說平等差別相對爲十。
　　問。何以得知約差別識說九種識。約平等識說第十識。答。楞伽經說。八識海澄九識流淨。風不能動波浪不起。又云。八九種種識如水中諸波。金剛三昧經說。譬如窮子手持金錢跉跰辛苦五十餘年。後乃覺悟得手金錢。庵摩羅亦復如是。本來有之非今始入。又云。等覺三智妙覺三身於九識中皎然明淨。此等經文約差別識說八九識密嚴經云。心有八種。或復有九。與無明俱爲世間因。悉是心心法現。雖是心心法及以諸根生滅流轉爲無明等之所變異。其根本心堅固不動。此中既云八心九心與無明俱爲世間因其根本心堅固不動。當知九外更有第十。金剛三昧經說。諸佛如來常以一覺轉諸情識入庵摩羅。此約差別雖轉八識入第九識。而約平等常一轉識常入一識。
　　問。馬鳴起信論說差別九識。龍樹摩訶衍論更加平等第十識者。此則師資違害。何言釋起信論。答。起信論中心眞如門本有平等差別二義。心生滅門則有八識立九識者取爲九識摩訶衍論爲顯其眞如門平等差別義故更開爲二名爲一切一心識一心一心識。故非師資違害。是能釋起信論。
　　問。摩訶衍論昔者戒明和上將來之時有諸道俗論定僞論。又南大寺新羅國僧珍聰傳云。是論新羅國大空山沙門月忠撰也。而何引爲龍樹論證。答。昔有居士論付四失。後有僧衆更加五失。次有眞言僧都上奏入眞言宗三藏之中流行天下。其官符文載貞觀格。後有福基和上箴誨迷方記中具會舊人四失七失論定眞論。論題下云龍樹菩薩造。故引論爲證據。可謂顯晦隨時行藏在運者也。
　　問。前言若說眞如不變八識能變爲權大乘。若說眞如受熏變作八識爲實大乘意何。答。此是一往大分之判。若委釋之則有四義。一者若說眞如不變六識能變。是三乘別教小乘教意。二者若說眞如不變八識能變。是三乘通教權大乘意。三者若說眞如二義。一不變義。二隨緣義。隨緣義中八識九識經論不同。然而眞如不即諸法。諸法不即眞如。是次第別教權大乘意。四者若說眞如二義。一不變義。二隨緣義。隨緣義中八識九識經論不同。眞如當體諸法。諸法當體眞如。是圓滿頓教實大乘意。
　　問。所釋四義出何經論。答。眞如不變六識能變者。是諸部小乘義也。眞如不變八識能變者。是唯識等三乘通教義也。不變隨緣眞如二義。不即諸法者。是攝論等別教義也。不變隨緣眞如二義當體諸法者。是起信論等圓滿教義也。
　　問。佛經何處明言眞如隨緣。答。十地經云。法性本寂隨緣轉。由此妙慧向十地。不增不減經及無上依經等云。即此法身流轉五道名爲衆生。即此法身修行六度名爲菩薩。即此法身到於彼岸名爲如來。法性法身即是眞如異名。
　　問。唯識宗云。五唯識中眞如是唯識性。八識是唯識相以性隨相故說眞如即是諸法。攝相歸性。故說諸法即是眞如。解深密經七眞如中流轉眞如謂苦集二諦也。成唯識論三性法中圓成實性謂不變眞如也。經論自名眞了義說。而說圓成眞如變作衆生甚違聖教。答。起信論云。如世衣服非臭非香隨以物熏則有彼氣。眞如淨法性非是染。無明熏故則有染相。乃至亦云。不生不滅與生滅法和合。非一非異。名阿梨耶。密嚴經云。佛說如來藏以爲阿賴耶。惡慧不能知藏則賴耶識。如來清淨藏世間阿賴耶。如金與指環展轉無差別。勝鬘經說。依如來藏故有生死及涅槃。此則如來藏及眞如一法異名。當知眞如受薰變作諸法。是亦眞了義說。故知深密等三乘了義。密嚴等一乘了義。
　　問。新譯頌云。無始時來性。一切法依止。由此有諸道及得涅槃果。無性菩薩釋云。性者因也。無始時來有法爾因故有生死及涅槃。此則圓成理上無始時來法爾因起。依他法中有五性果。以依他法不離圓成故。說藏即阿賴耶識。又如以香熏衣其衣雖有香氣而非衣變作香。無明之惑染於眞如。眞如雖有無明之熏而非眞如變作無明。答。舊譯頌云。無始時來界。一切法等依。由此有諸趣及涅槃證得。堅意菩薩釋云。界者如來藏也。無始時來依如來藏得有生死及以涅槃。瓔珞經云。使無法起故名無始。非無其始故名無始。依無始故得有生得住地。依生得住地。是無明住地。作得住地是四種住地。勝鬘經云。無明住地是變易因。四種住地是分段因。此是依如來藏而有生死。楞伽經說。如來依二種法作如是言。一者依自身內證法。謂彼過去諸佛所證我亦證得不增不減。二者依本住法。謂本行路平坦。譬如金銀眞珠等寶在於彼處。是名法性本住處。諸佛出世不出世法性法界法住法證常住。如城本道有人向道入城受樂。復彼人始作是道隨入城耶。大慧白佛言。不也大慧。我及過去一切諸佛法性法界法住法相法證常住亦復如是。此依如來藏而有涅槃。仁王經說。衆生識初一念識異木石。生得善生得惡。惡爲無量惡識本。善爲無量善識本。初一念金剛終一念於中生不可說不可說識成衆生色心。是衆生根本色名色蓋。心名識蓋想蓋受蓋行蓋。此是依如來藏而有善惡色心衆生。大圓覺修多羅了義經說。普賢。汝當知一切諸衆生無始幻無明皆從諸如來圓覺心建立。猶如虛空華。依空而有相。空華若復滅虛空本不動。幻從諸覺生。幻滅覺圓滿覺心不動故。又云。彼圓覺性即同流轉。若免輪迴。無有是處。譬如動目能搖湛水。又如定眼猶迴轉火。雲駛月運舟行岸移亦復如是。此中圓覺即如來藏。故知從如來藏而有迷悟。即如來藏變作流轉。此了義經。又云。是經名爲頓教大乘。頓機衆生從此開悟。當知深密漸悟了義。此經頓悟了義。又前所引密嚴經云。如來清淨藏世間阿賴耶。如金與指環展轉無差別。金變指環指環即金。眞如變作無明無明即是眞如。
　　問。所引文云彼圓覺心即同流轉。不言變成流轉。又云動目搖水定眼迴火雲駛月運舟行岸移。不云目變作水眼變作火月變作雲岸變作舟。而云眞如變作諸法未聞誠證。答。楞伽經云。略說有三種識。廣說有八識。何等爲三。謂眞識現識及分別事識。現識及分別事識。此二壞不壞相展轉因。不思議熏及不思議變是現識因。取種種塵及無始妄想熏是分別事識因。此中不思議熏變者即是眞如熏變爲諸法因。彼文所言即同流轉即同此意。當知隨緣之義雖成流轉。不變之義尚是常住。故四喩中各具此二。
　　問。密嚴經云。涅槃若滅壞衆生有終盡。衆生若有終是亦有初際。應有非生法而始作衆生。無有非衆生而生衆生界。又涅槃經外道十四詰難如來置而不答。衆生初際此其一難。若言如來藏法變作衆生即是衆生既有初際。故違佛說亦墮外難。答。維摩經說。法本不生今亦不滅。法本不然今亦不滅。羅什釋云。法性法然生不從生滅。不從滅。三界法體不然不滅。佛爲衆生說如火宅此即理常平等。常平等故常住法位。事常差別。常差別故常從緣起。常平等即是常差別。常差別即是常平等。起法性起滅法性滅。常是法性無非法性。何法非生始作衆生。何法衆生始作非生。法性深理外道不識。唯執冥本等不信理本等。是故衆生初際之問佛置不答而已。
　　問。若雖依如來藏聚生新新始起而諸佛涅槃不滅壞者。此則衆生有增有減諸佛唯增。則違不增不減經說衆生界不增減。涅槃界不增減。答。諸論多說生死無始有終涅槃有始無終。此則衆生唯減而涅槃唯增。亦違不增不減經文。今謂。生死涅槃同是法性。法性同體互非前後亦無增減。動名生死靜名涅槃。迷名衆生覺名諸佛。故大集云。有二種界。一衆生界。二者法界。湛然大師云。前佛亦以前佛爲本。佛佛相望此則無窮。爲避無窮之難故立內熏自悟最初一佛。譬如百盲最初一人自然眼開更教餘人。大勇金剛云。生界佛界二俱本有。涅槃界中本來常有自然覺了之佛。故大日經大日說云我一切本初也。大日院主難云。報從滿立。若是自然覺者則無十地行滿之義。故無修得報身之失。會云。佛界本有十界。十界之中其菩薩界常修常證無始無終。故有報身常滿常顯無始無終。經論或云生死衆生本來自有。然依本覺後有始覺。天台大師難云。迷從覺起。若是本來迷者即同外道大有經義。亦同冥初生覺之義。會云。維摩經云。從無住本立一切法。若以法性爲無住本。則以法性爲諸法本。若以無明爲無住本。則以無明爲諸法本。大日院主說。生界佛界二俱本有。衆生雖成佛佛不成衆生。佛佛新新而加。生生漸漸而失。此則衆生減而佛界增矣。則違不增不減經意。故立自迷自起最初一生。今更難云。若是諸佛衆生共是本有然而衆生常起常成佛界。佛界常加不成衆生。此則生界雖不增減而佛界猶增。會云。衆生迷故成多衆生。諸佛覺故會成一佛。故雖無量佛成而佛界不增。亦雖無量涅槃而佛界不減。又雖無量衆生成佛亦有無量衆生始起。故雖無量衆生初起而衆生界不增。亦雖無量衆生成佛而衆生界不減。此則四種生死常不增減。四種涅槃常不增減。故彼經云。衆生界不增減涅槃界不增減。然經論云生死無始有終涅槃有始無終。此約一人以說始終。唯准經論無始無明後身菩薩未見其初。妙覺如來能登中道山頂與無明父母別。若本不相逢何今得相別。故知若言無明無始是約無明爲無住本。今言從眞如起是約法性爲無住本。
　　問。迷從覺起覺從迷起。若言衆生諸佛本有衆生本迷迷何法起。諸佛本覺覺何法起。答。二俱本有二互迷覺。衆生不覺佛界故自有。佛界覺了衆生故自有。何者衆生以諸佛覺爲所迷本覺。諸佛以衆生迷爲所覺本迷。故但其本有。迷覺之初後身菩薩尚不能見。況乎凡夫豈得解釋。若疑此初即爲問非。
　　問。衆生迷時爲迷諸佛現覺。爲迷自身本覺。爲迷他界共覺。答。若約一心一心識是迷共覺。若約一切一心識是迷自身本覺。諸佛現覺共覺本覺故。今衆生總迷諸佛現覺之法。但爲性得共覺本覺。不了諸佛以爲修得現覺之法。
　　問。圓覺經云。生死與涅槃凡夫及諸佛同爲空華相。此是遍計所執。生死涅槃凡夫諸佛同空華相。彼維摩經法本不生今亦不滅亦同此義。何言法性常平常差。答。依彼三性立三無性者。是漸悟了義之說。依一法界立三諦觀者。是頓悟之了義之說。
　　問。理是法性。事何法性。答。地持經云云何眞實義。略說二種。一者實法性。二者一切事法性。故知事理皆是法性。諸法即是眞如以不變故。是理法性。眞如即是諸法即是眞如以不變故是理法性以隨緣故。是事法性。
　　問。楞伽所明法性法界。法相法住法證。與此地持所明二種法同異云何。答。法華亦云。是法住法位。世間相常住。於道場知已。導師方便說。又云。諸法從本來。常自寂滅相。佛子行道已。來世得作佛。大日經云。佛法離諸相。法住於法位而說。此有相不順法然道。大般若云。眞如法界法性。不虛妄性。不變異性。平等性。離生性。法定。法住。實際。虛空界。不思議界。諸佛出世若不出世性相常住。猶如虛空。此等經中所明皆是二種法性。
　　問。如前所答地持所明二種法性不變眞如是理法性。隨緣眞如是事法性。今楞伽等所明法性等是常住本住理法。何言皆是二種法性。答。於本住法自具二種。一者本住理法。如說法性眞如性實性等也。二者本住事法。如說法相眞相實相等也。約此二法法然常住亦名法位法住法界法證等也。法華經云。諸法實相所謂諸法如是相。如是性。如是體。如是力。如是作。如是因。如是緣。如是果。如是報。如是本末究竟等也。諸法所謂十法界界。地獄。餓鬼。畜生。阿修羅。人。天。聲聞。緣覺。菩薩。佛陀。此十法界諸法實相。實性。實體。實力。實作。實因。實緣。實果。實報。實本末究竟等。此則只約本住一法有不變義名理法性。有隨緣義名事法性。譬如一水有潤濕義有動靜義。又如一金有精光義有剛柔義。如此理事本住理法法體不變名實法性名本行路。法體緣起名事法性名行路人。事法性中有諸情識識異木石乃成衆生。起五住因感二死果二死果中亦感爲四死。初起無明住地先感流來生死。次起四種住地乃感分段生死。若免四種住地先感因緣生死。若侵無明住地乃感變易生死。若斷無明住地終免變易生死安住本住事理。初迷本住事理流來生死之時乘本行路而來。後覺本住事理動出生死之時乘本行路而去。雖云如是來去本行路中只是安住本法城中。此緣起識即事法性。事法性體即理法性。故約緣起亦有理事。雖成十種衆生。以迴十種法界。而其體性在迷在悟眞實不異。名爲眞如。十界衆生反迷歸悟將了體性。名爲實際。十界衆生斷惑住解已了體性。名爲實證。迷事法性故有流轉。了事法性故有還滅。而理法性不當迷悟本無流轉亦無還滅。雖復不當迷悟而實體即是迷悟之法。金環譬喩分明可證。
　　問。法性爲本立諸法者則同地論義墮天台所破。答。地論師說。梨耶是法性。法性依持眞妄諸法。攝論師說。梨耶是無明。無明明依持眞妄諸法。地論亦有湘州南北二道各說。攝論亦有新舊二義。然是只約梨耶或爲法性或爲無明竝有經論。若說梨耶是無明惑如楞伽經眞識之外別立梨耶。若說梨耶是如來藏。如密嚴經梨耶之體即如來藏。只依不了不變隨緣眞如二義互有相破。更爲他破。天台釋云。四悉赴緣一一悉中各說四句。或說心具。或說緣具。或說共具。或說離具。終日破終日立。自在無礙。具如止觀。上來所明眞如變作識心衆生。皆約此門而說而已。
　　問。眞如隨緣變作識心。識心變作諸法衆生。故約此義得說唯識。若爾眞如只是變作諸法衆生識心。不應變作諸法。答。眞如亦能變作諸法。若約此義可謂唯色唯聲唯香唯味唯觸唯法。廣歷一切諸法一一皆得唯。是故大品云。一切法趣色是趣不過。餘一切諸法亦復如是。
　　問。眞如變作諸法。何物變作諸佛。答。亦是眞如變作諸佛。問。圓覺經云。一切如來。妙圓覺心本無菩提及與涅槃。亦無成佛及不成佛。又云。一切諸衆生無始幻無明皆從諸如來圓覺心建立。猶如虛空華依空而有相。空華若復滅虛空本不動。又云。生死與涅槃凡夫及諸佛同爲空華相。此則眞如大圓覺心不當迷悟。何言眞如變作識心諸佛。答。此約眞如不變義說。今約眞如隨緣義說。問。若爾華嚴經云。遍詣十方求成佛不知身心本成佛。往昔精進捨生死不知生死即涅槃。圓覺經云。始知衆生本來成佛生死涅槃猶如昨夢。維摩經云。一切衆生是菩提相不可復得。皆涅槃相不可復滅。處胎經云。法性如大海不說有是非。凡夫賢聖人平等無高下。唯在心垢滅取證如反掌。此等經文眞如不變隨緣二義約何義意而說。答。此約眞如隨緣義說。
　　問。眞如本成之佛應是不變。何言隨緣。答。若約眞如不變之義更無成佛及不成佛。今約眞如隨緣之義且說衆生本成之佛。所以者何。若約一心一心識義則亦一心一眞如此法。中都無煩惱菩提生死涅槃凡夫諸佛。故作是說本無成佛及不成佛。若約一切一心識義則亦一切一眞如法。此中具有煩惱菩提生死涅槃凡夫諸佛。然以體是一眞如法約迷說悟。約縛說脫。不成說成。不平說平。故圓覺經約此義云。一切障礙即究竟覺。得念失念無非解脫。成法破法皆名涅槃。智慧愚癡通爲般若。菩薩外道所成就法同是菩提。無明眞如無異境界。諸戒定慧及婬怒癡俱是梵行。衆生國土同一法性。地獄天宮皆爲淨土。有性無性齊成佛道。一切煩惱畢竟解脫。法界海慧照了諸法。猶如虛空。此名如來隨順覺性。
　　問。眞如隨緣變成諸佛眞如。又爲佛性。答。爾也。天親佛性論云。應得因者二空所顯眞如。由此因故應得菩提心及加行等乃至道後法身。故稱應得。此中有三。一住自性。二引出性。三至得性。又金剛三昧云。汝觀身中眞如種子。又云。如如之性具一切法。涅槃經云。佛性者阿耨菩提中道種子。竝其義也。
　　問。唯識宗云。瑜伽論說眞如所緣緣種子義。此則眞如爲所緣緣種子。非謂眞如即爲種子。故佛性論應得因中二空所顯眞如。亦是佛性所緣緣境。非謂二空眞如當體爲應得因。答。佛性論說。佛說約住自性如如一切衆生是如來藏。如爲二義。一如如智。二如如境。來者約從自性至來至得。故如來性雖因名應得果名至得。其體不二。但由清濁有異。譬如水性體非淨濁由穢不穢故有清濁。故知如如理智當體佛性。非謂眞如爲所緣緣故名佛性。
　　問。何以得知一切衆生皆有識心眞如佛性。答。理趣經云。一切有情皆眞如相。梵網經云。一切衆生皆有佛性。一切色心是情是心皆入佛性戒中。涅槃經云。一切衆生皆悉有心。凡有心者悉皆當得阿耨菩提。證據甚多。且擧一二而已。
　　問。唯識宗云。如眞佛性自體離言。若約此義一切有情本無成佛及不成佛。眞如佛性是覺知性。若約此義一切有情本來成佛。然約有爲行性或有情有或有情無。由斯經中說五性別。深密瑜伽依無生觀雖說一道非有情界而無差別。楞伽五性第五無性有性四人。莊嚴論說。常無性人足爲五性。故佛地疏開二門云。一依眞如佛性一切皆成。二依有爲行性有成不成。而今依眞如佛性皆可修行成佛甚違聖教。云何通之。答。瑜伽聲聞地中決擇有性無性。佛性論破小乘執品所破。毘婆沙師皆無性義。分別部師皆有性義。即彼瑜伽決擇之文而爲大乘正義則違高祖天親（其一）佛性論云。故經中說。一闡提人墮邪定聚有二種身。一性本法身。二隨意身。佛日慧光照此二身。法身者即眞如理隨意身者即從如理。起佛光明爲怜愍闡提。闡提二身者。一爲令法身得生。二爲令加行長修菩薩行。故觀得成。復有經說。闡提衆生決無涅槃性。若爾二經便自相違。會此二說一了二不了。故不相違故。言有性者是名了說。言無性者是不了說。佛說若不信樂大乘名一闡提。欲令捨離一闡提心故。說作闡提時決無解脫。若有衆生自性清淨永不得解脫者無有是處。故佛觀一切衆生有自性。故後時決得清淨法身。此論所會無性不了之說。即彼深密善戒經等無性之說。瑜伽莊嚴便釋此說而爲大乘了義則違高祖天親（其二）又慈恩云。瑜伽論決定性永不成佛。法華論不定性迴心向大。而道倫云。瑜伽定性即法華論不定性人。又慈恩師引楞伽經立五性義。而檢諸論經唯有楞伽圓覺二經說五性人。二經竝云五性成佛。而依何經立成不成。故依五性立成不成。則違佛說五性皆成之文（其三）又佛性論問曰。若爾云何佛說衆生不住於性永無般涅槃耶。答曰。若憎背大乘者此法是一闡提因。爲令衆生捨此法故。若墮一闡提因於長時中輪轉不滅。以是義故經作是說。若依道理一切衆生皆悉本有清淨佛性。若永不得般涅槃者無有是處。此論所說一切衆生悉有自性清淨佛性。即是眞如應得因也。而立暫時畢竟二種闡提。會諸成佛以爲暫時。會諸不成以爲畢竟。若爾畢竟性人畢竟本無眞如自性清淨佛性。若言眞如佛性一切遍有亦當一切衆生皆得佛果。若言有性眞如有行佛性。無性眞如無行佛性。既是異意性則非眞如。若言此中所說一切衆生自性清淨即是佛地論說少分一切衆生行性。則違論依闡提成不成文判了不了。應得因三中第一名住自性。此住自性名如來藏。此如來藏亦名自性清淨藏也（其四）。
　　問。眞如佛性爲一佛性爲多佛性。答。眞如佛性或爲一佛性。如說一切衆生自性清淨心。或名一切衆生毘富羅種子。或爲二佛性。如說正因緣因或名理性行性。或爲三佛性。如說正因了因緣因或名應得因加行因圓滿因。應得因中住自性引出性至得性。或爲四佛性。如說正因緣因觀智果性。或沒觀智加果果性。或說五佛性如說正因了因緣因果性果果性。或沒果果性加境界性。或爲六佛性。如說性得三因修得三因。佛性論說應得因者。二空所觀眞如即是如如智如如境。此中有三。一住自性。道前凡夫。二引出性。發心有學。三至得性。無學聖位。加行因者謂菩提心。由此心故能得三十七品十度乃至道後法身。圓滿因者因福慧行。果智斷德。涅槃經說果地一切佛德皆爲佛性。又說佛性非內非外非兩中間一切處有。譬如虛空。故知一切諸法皆爲佛性。一切諸法同眞如故。
　　問。理性正性應得因等實是眞如。餘一切行願因果應非眞如。何故皆爲眞如佛性。答。眞如佛性常住自性以不變故。常成諸法以隨緣故。
　　問。因即佛性因應佛性。果何佛性。答。因之果性因有果性名爲佛性。二義俱得。
　　問。若是佛性非內非外一切處有。猶如虛空。一切處中有情非情。凡夫聖人。心王心所。迷悟善惡。自他依正。色心因果。修性寂動。性相具足。虛空佛性云何而有。爲佛性中有諸法耶。爲諸法中有佛性耶。答。諸法當體虛空佛性。非互內外非互能所。大圓覺經依此義云一切障礙即究竟覺。乃至廣說。法界海慧照了諸法此名如來隨順覺性。覺性即是所照佛性。
　　問。唯識宗云。佛地論說。譬如衆水至海皆醎。萬法歸眞悉皆一味。心地經云。譬如衆鳥近須彌山皆同金色無有差別若至佛果諸法一味。此則正體智前諸法一如攝相歸性更無差別。大圓覺經依此門說。若依性相別論門說諸法非即眞如佛性。答。處胎經云。法性如大海不說有是非。凡夫賢聖人平等無高下。楞伽經云。八九種種識如水中諸波。此則海水即波波即海水。法性即識識即法性。天台金蚖蛇觀。華嚴金師子章。竝同密嚴金指環喩。
　　問。法性佛性同異云何。答。迷悟覺性名爲佛性。覺與不覺皆名法性。即是總別之異而已。
　　問。法性眞如同異云何。答。地持云。云何眞實義。略說二種。一者實法性。二者一切事法性。此是理法事法當體法性。楞伽經中名爲本住法性常住。佛性論云。是如來性明一切法如如清淨是其通相。如般若等經中所說。一切法者即三性法。如如者。俗如即眞如。眞如即俗如。眞俗二如無別異故。清淨者有二種。一者因中如如未得無垢。果地如如無復垢穢故。二者因果俱淨。因中是無染清淨。至果無垢清淨。如此等義是佛性通相。爲顯此義故佛說般若波羅蜜等諸經。此是理事諸法互相如如。維摩經中說一切衆生如也。一切法如也。衆賢聖如也。彌勒亦如也。
　　問。眞如應一何說諸法一一皆如。答。佛性論說眞如二義。如理如量。以如理故唯一實如。以如量故一切皆如。故彼文云眞實性者唯爲無分別聖智境。如理如量故。如量則攝一切如理則無顛倒。
　　問。今眞言宗眞如俗如觀何爲門。答。占察經云。觀有二種。一者唯心。謂觀唯識。二者實觀。謂觀眞如。觀眞如者即今宗意。眞如言說爲門悟入眞如佛界。故云眞言宗也。
　　問。若言眞如爲門何故大日經有入眞言門。住心品疏云。眞言者眞語如語不妄不異之語。住心者眞言門行者直以眞言爲門自心發菩提心。自心修菩提行。淨自心佛國土。成就自心衆生。成自心等正覺。證自心大涅槃。起自心大方便。從始至終皆住自心。乃至廣說以心證心。又金剛頂以性成就眞言通達本心。乃至五相成身皆修自心。自心流出三十七尊。一切儀軌皆觀自心。是觀俗如非觀眞如。答。如唯識宗。一切諸法皆攝唯識。唯識爲門了達眞如。若無相宗勝義爲門。若華嚴宗法界爲門。若天台宗實相爲門。竝是眞如觀行異名。今眞言宗一切俗如皆攝眞如。眞如爲門直達眞如而已。又觀諸自心是觀自心眞如。故以眞言皆爲其門。
　　問。言說皆妄。云何眞如。答。摩訶衍說四種言說不能及故說爲言語道斷。一世間言說。二執著言說。三妄言說。四相言說。眞如言說能詮眞理。此中四種言說出楞伽經。眞如言說即今眞言。
　　問。涅槃經說牆壁瓦礫乃至佛十力無畏等一切法皆爲佛性。般若經說從三科法至三菩提皆攝般若。今依佛性論意諸經所說一切諸法。眞如俗如皆爲佛性。若爾一切諸法名義一一眞如爲門悟入眞如佛界。答。皆然。
　　問。論云。名事互爲客。是義應尋思。若爾諸經所說名義皆與其法互爲客名。故般若中一一皆云唯客所攝亦云增語。云何此名爲門悟入法體眞如。答。攝論中說。如名取義散動。對治此故經言假立客名。隨起言說非義自性有如是名。故於名義執諍散動。對治此故說爲客名。若約實義聖人所說一切諸法名義如實。故皆爲門悟入眞如。
　　問。一切諸法一人悉具。一人已具一切亦然。若言諸法如如清淨皆爲佛性通相。則於一人有多佛性。答。略說一佛性。廣說無量性。問。若爾眞言行者隨以一法爲眞如門即成本尊三密之身。既具諸法。亦成一切本尊之身。答。隨以一法爲眞如門得聞此法眞如三密之身即得一切諸法眞如三密之身。一即一切自在具足。
　　問。諸法名義善惡不同。云何諸法爲門皆成三密之身。答。論云。一切諸法如如清淨以爲佛性通相。故知善惡染淨諸法如如清淨皆成三密之身何失。問。何以得知善惡染淨諸法名義皆成三密。答。華嚴經說。我於此四天下有無量名。於十方界亦無量名。文中所引多涉染淨。金剛頂經大日如來百八名讃多涉善惡。五佛頂經一字佛頂有無量名。文中所引亦涉邪正。大日經中胎藏名號亦是凡聖迷悟名義。如金剛頂十八會中大樂金剛理趣會說十七句義及五祕密成就句義。即是普賢大樂十七菩薩。及五祕密五方五尊三密法門。而大般若十六會中理趣分說四十餘門菩薩句義。即是諸分所列法門。同聽異聞顯密殊譯。慈恩賛中不知此趣。如法鼓說經三十七品眞言。最勝王說十二因緣眞言。大日經中六道四聖。五乘八部。五大六根。四等六度。一切凡聖。因地果位法門一一皆說三密行相。故知一切大小乘教法門名義。皆是眞言三密法門。
　　問。陰入界等合成衆生。十二因緣牽連生死。經中一一分別名義。此是於一衆生具足若干諸法。云何一一成三密身。答。一切諸法皆眞如法。衆生迷執成自他別。今觀眞如皆是法界。若成三密一多自在。
　　問。其相云何。答。且如理趣會說十七句義。所謂妙適。欲。觸。縛。主。見。悅。愛。慢。嚴。澤。光。樂。色。聲。香。味。諸清淨句是菩薩位。迹述釋云。此十七尊各有三密。妙適句是大樂金剛。次四句是薩王愛喜四親近尊。次四句是內供尊。次四句是外四供養。次四句是四攝菩薩。普賢儀軌同此十七。但彼普賢根本眞言有十七字。
　　唵（三身）摩訶（大）素佉（樂）縛曰羅（二合金剛）薩埵縛（二合成心）惹（春）吽（雲）鑁（鑠）斛（冬）蘇（主）羅（聲）多（香）薩多鑁（三合。味著樂心。妙樂心）惹（鉤）吽（索）鑁（鎖秋）斛（鈴冬）
　　此十七字即此大樂十七種子。如次配之。普賢一尊合爲自身。今入大樂法樂分爲十七尊身。初一字三身義。爲大樂尊。次四字大樂義。爲四親近。次四字金剛心義。爲內四供。次四字引入住喜義。爲外四供。次四字樂著亦妙樂義。即四攝也。此是開一法門眞如三密。亦得諸法眞如三密。如此十七句義開合一切諸法開合亦然。從一法門入眞如界眞如界即大日如來。證得一切諸法故以一切諸法合爲一身。則以一切諸法皆爲一種三密名一印會。若開一法分爲諸尊。則有胎藏四重海會法界諸尊皆有三密無有一法出此外者。
　　問。於一法界竪十法界衆生橫十如是世間。於一衆生竪百法門名義橫一切法名義。皆與眞如一一爲門亦入眞如一一爲身。且如地獄等九法界及以不相應等九十餘法。云何爲眞如門亦爲內證三密。答。論云。諸法如如清淨皆是佛性。故知凡聖善惡眞如俗如清淨佛性爲眞如門。若入眞如眞如佛界乃至眞如地獄宛然。亦是眞如心王乃至眞如煩惱宛然。胎藏諸尊即其義也。
　　問。眞如十界其相如何。答。凡夫心性理具十界。隨起一因隨感一界。以如理故眞如一體。以如量故俗如無量。諸佛果海事具十界。開理顯事法界法爾。以如理故眞如一體。以如量故俗如無量。故佛性論應得因中住自性中。說法如如及智如如。最勝王經法身中說如如理如如智也。兩文云如如者准佛性論。言如如者眞如俗如。是則一切諸法眞如俗如名法如如。一切佛智眞如俗如名智如如。所謂一切法者是十法界一切法也。諸佛已顯法智如如。故事具十界皆爲法身。天台宗云。佛果已滿從事而說。初地初住分具十界。乃至凡夫但是理具。又云。圓人初心事理具足。此義的與此宗意同。
　　問。佛性論指般若等經所說一切法者。今檢經文自陰入界至三菩提。雖是十界所有法數。而今以爲出世善巧法門而無十法界文。云何今爲十界諸法。答。般若等經具說十界因果諸法。又華嚴云。了十法界差別門通達甚深諸佛教。論指般若等經。所言等者等一切經。故約十界以釋如如。
　　問。若約迷位三惡三善三乘合爲九界。隨具五住二死染汚。一切染惡諸佛已斷。云何得具九界因果。答。維摩經云。但除其執不除其法。天台宗云。別教教道說斷煩惱。圓教二義。教道說斷證道不斷。涅槃即生死無苦可離。菩提即煩惱無集可斷。生死即涅槃無滅可證。煩惱即菩提無道可修。此是自行修證之義。無行經云。貪欲即是道。恚癡亦復然。如是三法中具無量佛法。若斷貪恚癡欲求諸佛法是人去佛道譬如天與地。天台宗云。約性不斷。闡提不斷性善諸佛不斷性惡。性惡若斷普現色身由何而立。譬如魔燒善法善法不斷。南嶽釋云。諸佛不斷性染性染即性淨故。此是化他普現之義。此義亦與此宗意同。
　　問。諸經論說。佛得三身。謂法如如智如如是名法身。十地究竟顯得報身。自受法樂名自受用身。爲諸菩薩他受法樂名他受用身。隨衆生感處處示現名變化身。變化身中亦有摩奴摩化身普應一切界趣生處。而今佛身十界變化皆名法如如智如如法身。特違聖教。答。今眞言宗一切諸法皆爲眞如。故彼迷位諸法尚名眞如。況此果地諸法豈非眞如。以此眞如名爲法身。故諸經論所說諸身即今皆名法身。皆名報身。皆名受用。皆名變化。胎藏界會中台八葉名自性身。三部眷屬自受用身。第二重中諸大心衆他受用身。第三重中釋迦佛等名變化身。九界眷屬名等流身。金剛界會五部諸尊總爲五身。佛部淨妙法身。金剛部金剛堅固自性身。寶部福德莊嚴身。蓮華部受用智慧身。羯磨部作變化身。此四身是自受用身。賢劫眷屬是他受用身。二十天等是等流身。大日如來內證此等諸身。諸經論中名法如如智如如法身。大日如來自以諸身更受法樂諸經論中名自受用身。大日如來以此諸身令諸具惑菩薩見受法樂。諸經論中名他受用身。大日如來以此諸身隨諸凡夫所感普現。諸經論中名應化身。如此三身大日一體。故羂索經說。三身一體皆平等。毘盧遮那自性身。金剛仙論云。即三而一即一而三。言三不傷其一言一不壞其三。天台宗云。性得三因一體三名。故成修得三因一體三名能顯佛果三身一體三名乃至三身非生現生非滅現滅。此義亦與此宗意同。
　　問。何以得知海會諸尊皆通三身。答。大日經中能加持清淨法身住所加持自受用身。一切內證法身眷屬示現自受用身。集會遍十方界示現無盡海會。莊嚴佛藏與此會同。又於十方界現普賢等諸菩薩身說眞言道。而此法界宮中唯有佛身。都無生死中人。如此一切海會諸佛皆是因地心心所法。九識心王成法性身之時。一切心所等法。皆入果界轉成法門眷屬是法身也。今住加持集法界宮共受法樂。是自受用身。遍現十方是他受用身。現諸菩薩是變化身。具如疏釋。然此大日三身常一體。故衆生隨機即一聞三。教門分張亦復不同。故瑜祇經說大日如來與自性所成三十七尊俱住菩提心殿中。禮懺文說三十七尊竝是佛法。現證菩提內眷屬毘盧遮那互體。又出生義。分別聖位。心要等說大日如來內證三十七尊三摩地法。遍滿法界自受法樂已竟。爲令菩薩受用法樂。成諸尊身住諸教令。或文說大日是自受用。四佛是他受用。諸尊是變化身。或文說大日是法身。四佛是自受用。諸尊是他受用。外衆是變化身。此是皆即法身亦說自受。即自受用亦說他受。即他受用亦說變化。私謂。尼吒天宮天冠大日即他受用。亦是自受用身。故天台云。一切諸佛色究竟天成佛是別教義。菩提樹下八相釋迦即變化身也。亦是法身。故普賢觀云。釋迦亦名毘盧遮那遍一切處。其佛住處名常寂光。四波羅蜜所攝成處。天台判云。丈六身即毘盧遮那。故知眞言大日住他受用。以此爲門開顯內證。顯教釋迦住變化身。以此爲門開顯內證。若從外迹證入內證。即於一身具是四身。不同顯教三身各別分量差別。
　　問。大日經說。世尊時入大悲胎藏生大三摩地。十方法界諸佛菩薩皆來次第證入此三摩地。從大日頂出諸佛身。自心以上出三部衆。臍輪以上出大心衆。臍輪以下出釋迦等普門諸身。如彼分位宣說圖曼荼羅修行之法。而此會中都無具惑眷屬。但爲未來說入修法。金剛頂說。大日住尼吒時。上從尼吒下至閻浮。一切如來猶如胡麻互相涉入。三十七尊賢劫大衆。諸佛頂衆。二乘小衆諸忿怒王。諸天諸王。皆是佛身。而無具惑凡夫。爾時一切如來普賢大心五相成身自心流出三十七尊。一一諸尊現十二變。謂自普賢乃至八相作佛。次召十方諸佛菩薩爲未來世共說入曼荼羅修行之法。出生義說。東方金剛威世界不動如來。南方寶莊嚴世界寶生如來。西方大蓮華世界阿彌陀佛。北方羯磨輪世界不空成就。各爲四親近菩薩。大日經說。此界名爲妙華布地胎藏莊嚴世界。大日如來昔以香華修供養行感得此界。金光明說。四方四佛共說釋尊壽命。觀佛三昧經說。昔四比丘及一施主。今成四方四佛及釋迦佛。法華經說。昔有十六沙彌。今於十方成佛。東有阿閦西有彌陀。大佛頂經廣說諸菩薩等發心本行。乃至諸經多說普賢文殊觀音彌勒等諸菩薩。身子目連等諸聲聞本地迹化。諸佛大衆皆是異人。而今眞言宗云。皆是大日一身多身。准佛地論他受用身共不共化。若共化者同時同處諸佛隨變身土化之。若不共者一佛隨變身土化之。諸有情類無始時來種性法爾互相繋屬。或多屬一或一屬多。
　　問。若今多佛集現一佛。若一佛分現多佛竝是佛地論他受用身。云何皆名法身。答。經論多約一切一心識義唯說因門異佛。未說果分一佛。今約一心一心識義一切衆生本是一心。故至還源亦會一佛。彼諸經論所說異佛諸身皆爲今宗眞如一佛。故地論說。因分可說普賢行願與言說相應故。性海果分不可說不與言說相應故。謂眞如果分四種言說不相應。故不可宣說。今以眞如言說。說爲果分一佛。其一佛者名曰摩訶毘盧遮那。義譯云。翻云最高顯廣眼相如來。或云大日者略。亦訛也。亦云一切諸佛母。亦云一切諸佛眼。亦云一切諸佛菩薩清淨廣博藏如來。大日疏云。毘盧遮那是日別名。以其少分相似佛慧故以爲喩。故今正以一切諸佛菩薩清淨廣博藏佛名。爲法如如智如如法身一佛。勝契經說。四乘各十地。已云所有聲聞法。緣覺法。菩薩法。諸佛法。皆悉流入毘盧遮那智藏海中。即此義也。
　　問。經論皆說。法身如如爲身。其法性土亦以如如爲體。亦於眞如以義爲身。以體爲土。此第一身諸佛同體而無差別。此是三身中一身也。云何以此爲四身體。答。經論多約異生修因得果之因分而說多佛法身同體。報身同意。應身同事之義。今約一心一心還源之果分以彼多生多多佛皆爲一生一佛。然其眞如俗如名爲如如。若唯一理無諸身法。何名如如如如理法。顯諸身故有自他法樂變化等流。不同顯教三身各別。
　　問。今眞言宗一切諸佛說爲一佛。此是攝論四意趣中第一平等意趣。對法四祕密中第三對除祕密。八對除中第一除輕佛祕密之意。平等意趣如論說言。我昔曾於彼時彼分即名勝觀。平等法身置在心中說言我昔曾於彼等。非彼昔佛即今日我。又楞伽云。依四平等佛唱如是。我於爾時作拘留孫佛。拘那含牟尼佛。迦葉佛。一字平等。謂過去佛名佛我同名佛。二語平等。謂過去佛有六十四梵音言說我亦如是。三身平等。謂我及諸佛法身色身相好無異。四法平等。謂彼佛及我得三十七菩提分法十力四無畏等。依此四等故說我是過去頂生王等。佛重說偈迦葉拘留孫拘那含是我。說諸佛子等依四平等故。對除祕密如論有四祕密。於方廣中佛之祕密皆應決了。乃至釋中三對除祕密。佛爲對除諸過失故說種種教。且除八障說最上乘。一除輕佛。謂有情見於如來始生王宮。道樹成佛。蘊道時近疑無種智生輕蔑想。故說他佛以爲自體。答。地持云。一切如來等無差別。唯除四事。一壽命。二名稱。三種姓。四色身。唯此四事有增減相。非餘功德。此是應身一方所現四事不同。非謂內證三身四事增減。故知彼四平等四祕密義是約應身一方所現。非謂內證。何以知之。如今釋尊法身名毘盧遮那。報身名盧舍那。應身名釋迦牟尼。此是一方一化所現三名。其實三身各以一切諸法爲體爲名。若約因門有自有他。若於此中說他爲自是名祕密。亦名意趣。非謂眞如一佛有自他相。
　　問。若爾釋迦應身法華經說久遠壽量。及說於是中間我說燃燈佛等。如是皆以方便分別應是應身說他爲自。此則同慈恩義。墮天台破。答。論釋經文示現三佛。菩提樹下成道是應佛也。實成佛來是報佛也。如實知見是法佛也。而唯爲應身則違論文矣。此久遠壽是約本行因圓果滿之因分而爲實成。實成報身證會法身。法身一體本無久近。前入後入誰久誰近。法華儀軌爲令衆生得此常壽故說一切如來無量壽量決定如來眞言。光宅等云。我爲燃燈。天台釋云。燃燈佛後我弘法華。若如慈恩說他爲自品正意。可云眞實。何故經云方便分別。故知非也。
　　問。准華嚴經華藏界中一世界種第十三重名爲娑婆。佛名毘盧遮那。梵網經說佛從華藏東方來入八千遍。先入第四禪。次入都率。次下閻浮。八相成道我今盧舍那。方坐蓮華臺周匝千華上復現千釋迦。一華百億國一國一釋迦。准地論等在色究竟坐千僧祇百千三千大千界量蓮臺成自受用。隨諸菩薩現他受用大小不定。隨諸衆生現變化身。華嚴華藏不可說葉是妙覺佛。梵網千葉是第二他受用。千大釋迦百億小釋迦是變化身。菩薩二乘八部皆是所化。拘絺羅經阿彌陀佛百葉蓮臺是初地佛。今眞言佛出色界頂大日。八葉而無盧舍那。亦有釋迦一佛而無千百億。五乘六道皆是佛身。云何會之。答。眞如法身一切爲體。三身一一現一切身。顯教機緣未開顯。故三身差別主伴不同。若約法華一切開顯三身一體師弟本成。今眞言佛竝於眞如一身一切身中爲生死界入修。儀軌且說兩部界會。如兩部者不可究盡。然其胎藏八葉金剛五輪竝有所表。是祕密處不能顯說。一切如來於眞如界皆爲一體。若現一身即是一切如來一身。如金剛頂一切如來普賢大心乃至一切如來三十七尊同體流出一一現十二變。皆遍法界八相成道。准十八會指歸第八會中。普賢菩薩受大日教。下閻浮提八相成道對破九十五種外道。如大日經一切諸佛菩薩證入大日如來身中。還從本所通達門出。若一若多眞如一體。天台本迹釋與今宗因分久近意同。故大日疏云。此經本地之身即是妙法蓮華最深祕密處。觀心釋與今宗果分一體意同。故大日疏云。釋尊久遠壽量皆在衆生一念心中。彌勒菩薩迹居補處。於此事中亦所不達。又彼宗中觀自心德以爲見佛菩薩之德。又云。本有四德爲所依。修德四德爲能依。能所竝爲能依之身。依於能所之依之土。二義齊等方是毘盧遮那身土之相。若云塵剎重重相入。重重相有。重重事等。重重說等爲未了者以事顯理。若不了此一旨誰曉十方法界唯在一佛。亦許他佛。若許他佛他亦身出重重互現互入互融。當知只是約一論遍。
　　問。十二變中八相成道於三身中何身成道。答。三身竝有八相成道。如如理智體具八相是法身也。十二變中八相成道義通二利。自受用身一切衆生以爲自身。衆生受利即佛自利。衆生不了佛即自身。受他佛利是佛利他。是竝自受用身。梵網經說。從華藏界東方來入八千遍八相成道。天台判云。一代八千機見不同。處胎經說。金剛輪際六十由旬。舍利弗言。一化所積入滅舍利。汝阿難不知之。此有二義。若見華藏主伴是見他受用。若見一代一佛是見變化身。如須扇多實身涅槃遺一化身待悲想機授記涅槃。若見實身涅槃是見應身八相。若見化身涅槃是見化佛八相。
　　問。何以得知一一衆生入眞如界。前佛後佛一體不二。答。佛地論說。一切諸佛無漏界中無自他別。起信論說。若離轉識一切諸佛而無彼此相見。蓮華經說。
　　歸命本覺心法身  常住妙法心蓮臺
　　本來莊嚴三身德  三十七尊住心城
　　普門塵數諸三昧  遠離因果法然具
　　無邊德海本圓滿  還我頂禮心諸佛
　　牟利經說。轉九種識爲五佛如來五大菩薩五忿怒王。以此三尊名爲三密。菩提心論三摩地觀五智成五如來。五如來攝各四菩薩。乃至八供四攝。成三十七。悉曇章說。轉九種識爲五智也。故知一切衆生皆有九識。三十七尊皆住心城故入一心。一心眞如境界皆是一體無自他別。如三十七尊者。一切諸尊亦然。
　　問。若爾今說三十七尊。四重海會諸尊別號爲是因分各身一名。爲是果分一身共名答。眞如法界一切自名意生界趣隨立一名。若約因分各得一名。今入果界一切自名。若以一切爲名。則彼因分一名亦在此中。但以果界一名一切諸佛同體一名。是故雖用因分一名。此是果界共名。
　　問。何以得知之。答。劫初梵王於一物上以立萬名。衆生漸鈍次減千名。千名尚難佛減百名。百名尚難今行十名。又天帝有千名劫初有千手者。觀音對現千手千眼千三昧名。此別緣故非一切也。眞如法界一切爲名。佛出天上立百八名。佛出人中以立十號。其百八名金剛頂經十六菩薩。各取六七足百八名。若別譯本約十六尊十二神變以立百八十名號。此等皆於大日有此諸名。若准金剛峯經三十七尊各百八名。此百八名或處一一爲別尊名。又五方佛隨用不定。只由諸佛竝有五智竝具諸名隨用一佛隨用一智隨用一名。金光明經此界釋迦。東方阿閦。南方寶相。西無量壽。北微妙聲。大日經中中方大日。東方寶幢。南華開敷。西無量壽。北天鼓音。金剛頂中中方大日。東方阿閦。南方寶生。西阿彌陀。北不空成就。禮懺文中中東南西同金剛頂。唯北釋迦。此等諸佛皆有五智。有五智故寶冠上皆有五佛。皆具諸名。皆百八名。今各隨取一智一名以爲五方五佛五名。自餘一切菩薩金剛天等六趣普門亦復皆然。
　　問。眞如法界無定方面。自他法樂亦無定方。何故經說胎藏西面金剛東面。東西南北四州不定。諸佛世界四方有定。法界宮中有何定方而說東西南北四佛。答。眞如法界雖云無定方面。而爲一切方面體性。縱令無量世界方維互轉無一處非眞如方面。故眞言教法至一切世界。猶如此界所說方面。記有所表故爲未來世佛說方面海會佛位。大悲胎藏包含萬行。且在東方生長萬物之首。金剛智界顯現萬德。且在西方成就萬物之終。此是隨方布教標幟。非謂眞如法界定有方面。四方四佛亦復如是只是標幟。非謂定位。然此五佛於此世界五方各有他受用土。謂妙華胎藏界。金剛威界。寶莊嚴界。大蓮華界。羯磨輪界。各有變化國土。謂釋迦娑婆國。阿閦歡喜國。彌陀極樂國等類。何以知之。梵網我今盧舍那方坐蓮華臺。拘絺羅經彌陀佛坐百葉臺。故知舍那二地應身彌陀初地應身。又准智論釋迦有淨土如極樂。彌陀有穢土如娑婆。若准此義五佛各有淨穢化土。又此五佛作五菩薩名正法輪。作五忿怒王名教令輪。如瑜伽說。且約此義以此五佛爲五方位。若鴦掘經文殊鴦崛普詣十方各十世界諸如來所。問如是義。云何釋迦住娑婆界不般涅槃。解脫之際。彼諸如來悉答我言釋迦佛身即我等身。又云。北方去此四十二恒沙剎國名常喜。佛名歡喜藏摩尼寶積。彼佛即文殊是若准此文釋迦亦在十方。文殊亦在此方。華嚴普賢唯依如如不依世界。法華普賢從東方來。金剛頂經諸佛普賢下閻浮提八相成道。故知諸佛菩薩普實遍十方互屬五方亦有何妨。
　　問。胎藏界說四佛如次相配菩提心行成入涅槃。金剛界說四佛如次相配菩提心福德聚智慧門大精進。若彼諸佛皆在十方互屬五方此中四門亦爲隨轉。且如北洲南西爲東其中東佛是彌陀歟。智慧門歟。餘佛餘方爲疑皆然。答。諸佛菩薩皆在十方。隨於何國猶是東方阿閦。即菩提心故。如北洲南西爲東佛是阿閦。即菩提心。餘佛餘方例皆如此。此是隨方布教標幟。若約眞如法界體性則此一一諸佛菩薩互具四門。故以彌陀爲菩提心。亦以阿閦爲成菩提。乃至皆然。
　　問。諸經多云衆生身中如來三十二相結跏趺坐本來具足。又云阿梨耶識本來具三十二相爲諸煩惱所覆。不云本具三十七尊。云何通之。答。釋尊出世應輪王相故具三十二相。世間皆知佛具三十二相。隨此世情三十二相以爲佛相。故示衆生身中佛相多云三十二相。又說法身相好亦云三十二相。故觀佛三昧經云。略中略者。同人間故爲淨飯王等說三十二相。勝諸天故說八十種好。爲諸菩薩於雜華經等說已廣說也（云云）即指華嚴不可說微塵數相好海也。
　　問。大日疏釋四種阿字中云。第五阿字是大方便。以羯磨輪入一切輪無別壇也意何。答。四種曼荼羅中第四羯磨曼荼羅身是三密身。於菩提心行。成菩提。入涅槃四壇皆用三密之身。故無別壇。
　　問。大三法羯其相云何。答。如即身成佛義說地水火風空識六大常住曼荼羅法界。乃六大若種若色皆是大法身。一切有情非情形色是三摩耶法身。一切名句文身義理法門是法法身。一切三密六根。十界身分陰入界等是羯磨法身。眞如體性具四法身是法性身。諸佛同體以四法身互受法樂是自受用。諸佛本願爲諸具惑菩薩示現此四法身是他受用。諸佛大悲爲諸凡地處處示現此四法身是變化身。變化身中應諸雜類是等流身。
　　問。外道宗立五大有情非情一切諸法五大爲種。佛法唯立四大不許空大。有情非情一切形色四大所造。此四大種及諸形色是妄熏習唯識所變。云何今以六大形色爲佛四身。答。教有顯密所立不同。圓覺經說。虛空如是平等不動。當知覺性平等不動。四大平等不動故當知覺性平等不動。如是乃至八萬四千陀羅尼門平等不動。當知覺性平等不動。善男子。覺性遍滿清淨不動圓無際故。此約不變眞如以說六大覺性不動。若約隨緣亦能變動。能變動故迷爲妄法覺爲佛身。如陀羅尼准而可知。涅槃經說。佛性不即六法不離六法。六法者即六大也。有迷悟故不即。同體性故不離。譬如如來藏與衆生界不即不離。一切諸法皆眞如故。顯形諸色皆眞如。眞如相故眞如佛身。若覺眞如相則爲眞用名三昧耶。天台宗云。十界百界三種世間三千世間以爲諸法實相。唯佛與佛所證境界。又云。於無情境立一佛乘。若色若心皆是大車。的與此宗意同。
　　問。自在王經有曼荼羅外道及以文字外道。此是外道宗立布字邪法。勝天王經云。文字中無總持。文字能顯總持。天台宗云。密雲彌布他受用身事論三密。自受用身何所論密。又云。化他門中事論三密。云何今以文字三密。爲佛四身亦立曼荼羅義。答。涅槃經說。長者死後群牛爲盜人掠諸佛法佛滅以後爲外道掠。具如數論三德。佛法三相互盜諍論終是數盜佛法。釋尊未出諸外道說三寶。四諦。四攝六度曼荼羅行。護摩行法。文字布法。供養本尊。煩惱菩提。生死涅槃種種法門自稱一切智者薄伽婆帝。此是遠盜過去佛法以爲己法。釋尊現世改邪爲正。此等皆是眞如法界自有一切法體。迷爲邪法悟爲正法。今約本體以爲佛身。其文字者。涅槃經中外道事八十神。佛對破此故具八十種好。如疏云劫初有八十天中有造書天子說四十二字。然大日說。其文字者非佛天人修羅所造。此是自然道理所造。華嚴。般若。大集等說四十二字入般若門。文殊問。華嚴經。金剛頂。大日經亦說五十字母以爲種子出生佛身。維摩經說文字即解脫。仁王經說。如如文字修諸佛智母。一切衆生性根本智母即爲薩婆若體。教有權實取捨不同。法華密雲本譬應佛。故約勝應以爲他受。三摩地說歸命毘盧遮那佛身口意業遍虛空是法身三密。心地經云。諸佛自受大法樂住心地觀妙寶宮。心地觀者即三密觀。故知自受亦有三密。大日經說。大日如來身口意業一切時處起滅邊際不可得。是他受用三密現普賢等九界三密說眞言道。是變化身三密。
　　問。何以知之四種皆是曼荼羅身。答。金剛頂說十二神變。今四種即彼中四種。又說大三法羯四會各有三十七印。大儀軌中結爲四印。理趣釋說。若畫諸尊本形是大曼荼羅。若畫諸尊所執標幟是三昧耶曼荼羅。若畫諸尊種子字是法曼荼羅。若鑄諸尊本形是羯磨曼荼羅。此是法界宮中佛與自性內眷屬俱爲未來世說內證四曼荼羅以爲入修法則。凡諸來至佛界之者皆名未來。非謂法界宮中一時。唯爲後世而說。非是無始無終常恒所說。
　　問。衆生國土或說有情業力所造。或說諸佛願力所造。如楞嚴說一切世界文殊所成。亦從衆生不可思議業因緣出。一切諸法亦從不可思議業因緣有。諸經多文。若爾迷界一切六大顯色形色文字三業。亦爲佛四曼荼羅身。答。法性自用眞如爲體。迷悟諸法即眞如體。若約此義一切迷法皆佛四身。他受變化爲迷作導。若約此義衆生依業力而感依正。諸佛依願力而現身土。大唐有云。
　　青青翠竹總是法身。欝欝黃華無非般若。
　　此語允當矣。今修眞言者寄諸事相作內證觀即此義也。
　　問。若就他受用變化爲迷作導言之。諸佛依願力而現身土者。以其身土既是諸佛願力所現以爲四曼荼羅佛身。此義可然。衆生依業力而感依正者。以其依正既是衆生業力所感。應非四曼荼羅佛身。何以修眞言者。寄此業報作內證觀。答。諸佛所現衆生所感法性爲體。故約此二作內證觀復無妨。
　　問。若就諸佛所現身土修內證觀之時。以諸佛有利生行願。能令感應和合即有拔苦與樂。若就衆生所感依正修內證觀之時。以法性無自他差別不可感應和合。故無拔苦與樂。若爾行者徒費加功可無所得。答。諸佛內證契會法性故。觀法性諸佛自應。故論云稽首唯識性滿分清淨者。所言性者即眞如也。一觀心法性感心諸佛故。智度論云。如觀心實相觀佛亦如是。言實相者即法性也。二夫菩提者即自修得之非從他得之。若從他得者。釋迦菩薩得燃燈記之時已得菩提然必須自修自得故至迦葉之後方始成佛。故經云。衆生自得度。佛不度衆生。
　　問。若爾當令捧毒草之華燒朽木之香。若修眞如內證之觀可見自心內證之佛耶否。答。經云。
　　舌相言語皆是眞言。身相擧動皆是密印。
　　故今眞言宗修眞言行之人觀兒女之戲笑。則入金剛嬉戲菩薩三摩地。觀山野之華鬘則入金剛華鬘菩薩三摩地。觀絲竹之音聲則入金剛歌詠菩薩三摩地。觀新古舞曲則入金剛旋舞菩薩三摩地。觀草木之燒香則入金剛燒香菩薩三摩地。觀苑林之美華則入金剛華供菩薩三摩地。觀香嗅之燈明則入金剛燈明菩薩三摩地。觀麁細之塗香則入金剛塗香菩薩三摩地。觸一切境修內證觀念念步步常住佛界。
　　問。若舌相言語皆是眞言身相擧動皆是密印者。當今凡夫交會女人殺害生命犯盜人物。其中言語身相亦皆眞言密印歟。答。經云。但除其執不除其法故約十惡。若有妄執則成罪障惡業。若無妄執則成眞言密印。故理趣分廣說十惡是菩薩行。慈恩釋云。有實行十惡相似十惡內證十惡。今眞言宗同此義也。
　　問。若眞言師觀兒女之戲笑則入金剛嬉戲菩薩三摩地者。何故彼兒女等不起金剛嬉戲菩薩神力耶。自亦不起彼力用耶。餘七亦然。答。若爾顯教諸宗禮釋迦之尊像則入釋迦無量行願門時。何故彼木像佛不起釋迦神力說法耶。自亦不起彼佛神力說法。入諸佛境自有初心後心。當今初心行人唯是觀行。是故未起力用而已。
　　問。今如眞言宗義一切地水火風空識六大皆大曼荼羅。一切顯色形色情非情形皆三摩耶曼荼羅。一切唐梵文字皆是法曼荼羅。一切佛菩薩金剛天等皆是羯磨曼荼羅。若爾一切人物皆是本尊。眞言行人何處行住坐臥飮食上厠等耶。答。若爾顯教宗意約攝相歸性門一切諸法皆是眞如。何處行住坐臥飮食上厠等耶。
　　若云約性相別論門一切諸法皆非眞如此處行住坐等者今宗亦然。約眞妄別論門一切妄法不變眞法此處行坐等也。若云一切諸法皆是眞如故我亦眞如。眞如有何淨穢者今宗亦然。一切皆是眞言密印即眞言密印何有淨穢（云云）。
　　問。天台宗立四教判一切經論中佛菩薩位。若阿含經毘婆娑論所說三祇百劫六度菩薩三十四心斷結成佛。爲小乘三藏中菩薩佛也。若般若經智度論說。乾慧等三乘共行十地菩薩。以一念相應慧斷結成佛爲大乘通教菩薩佛也。若瓔珞仁王等說。五十二位爲大乘別教菩薩佛也。若華嚴說十梵行四十二位爲大乘圓教菩薩佛也。三藏佛木樹草座成佛現六界身說小乘教化度衆生。通教佛天衣座上成佛現六界身。大乘通教以度衆生。別教佛七寶樹下成佛現十界身。別教大乘以度衆生圓教佛虛空爲座成佛現十界身。大乘圓教以度衆生。藏通各有三乘。別圓唯有菩薩。合八乘也。或爲三乘。四教中自有三乘。故或爲四乘。前三後一相對論故或爲五乘。三乘更加人天乘（云云）今眞言宗云。法界唯有一佛者。彼四教佛如何判之。答。天台圓教妙覺佛位。即是眞言宗中金剛界三十七尊五佛三十二菩薩內證曼荼羅。大日經中台八葉五佛四菩薩及第一重三部眷屬菩薩。故義釋云。此經本地身即是妙法蓮華最深祕密之處。又淨戒經說妙覺菩薩。密嚴經云。密嚴土中人一切皆同佛無有剎那壞。亦是佛地佛菩薩也。又云。第一重中佛部蓮華部金剛部三部眷屬。即是佛地法身般若解脫三德也（云云）故與天台圓教妙覺三德祕藏意同。又天台宗圓教等覺以還五十一位菩薩。及別教五十二位佛菩薩。是金剛界曼荼羅四門外一切佛菩薩賢劫千佛等。大日經第二重摩訶薩埵文殊等也。故義釋云。等覺已還爲第二重（云云）又天台宗藏通佛及三乘五乘。是金剛界壇外小聖人天。大日經第三重釋迦生身眷屬六道隨類之身。大日如來以兩部曼荼羅身圓應法界。法界隨分以爲我佛。故天台宗就釋迦一代化判爲四教佛菩薩也。此則法界曼荼羅之一分也。非他佛也。
　　問。天台宗云。若說一切諸佛皆於色究竟天成道者是別教義也（云云）今眞言宗金剛頂十八會指歸云。初會一切如來眞實攝教王會。於阿迦尼吒天初成正覺所說。次十七處說十七會。金剛頂經即彼第一會。文云。佛在阿迦尼吒天五相成道。又大日經佛在如來加持廣大金剛法界宮中。義釋云。無相法身受用能加持身住所加持自受用身。在摩醯首羅天王宮（云云）若爾眞言宗大毘盧遮那佛是天台宗別教佛。而何故言天台圓教妙覺佛是眞言宗金剛胎藏中台佛耶。答。金剛頂疏云。佛在阿迦尼吒天成道說法者。阿迦尼吒翻云色究竟也。此宗意云。一切色法究竟盡處。即是心王境界是名阿迦尼吒天。非是色界第四禪終阿迦尼吒天。故金剛頂瑜祇經云。大日如來與自性所成眷屬三十七尊。住一切如來本有光明大菩提心殿（云云）即是阿迦尼吒天也。又三摩地瑜伽云。歸命毘盧遮那佛身口意業。遍虛空演說如來三密門金剛一乘甚深典（云云）又禮懺中三十七尊皆云盡虛空遍法界同一體性。又云。如上三十七尊竝是法佛現證菩提內眷屬毘盧遮那互體（云云）是與天台圓教虛空爲座之佛意同。又大日經義釋云。佛在法界宮者。心王自在遍一切處名爲摩醯首羅天王宮。凡佛有應之處無非此摩醯首羅天王宮也。非獨在三界之外第四禪也（云云）此亦與天台圓教釋迦亦名毘盧遮那遍一切處。其佛住處名常寂光意同。然天台宗南閻浮提應化身釋迦以爲本主。此佛隨機現四教佛故約釋迦開出四佛。今眞言宗第四禪中大日如來以爲本主。以此佛隨緣現四重壇故。約大日開出四壇。但天台宗法華以前四佛未融。至法華中會開四佛以爲一佛。與眞言宗初後一佛開現四壇意同。
　　問。天台宗意法華以前應四教機現四教佛。隨說三乘五乘差別。後至法華會前四佛爲今一佛。會前五乘爲今一乘。今眞言宗大日經初通序文云。越三時如來之日加持故。毘盧遮那一切身口意業。一切時一切處起滅邊際不可得。又現執金剛普賢蓮華手等菩薩等貌。於十方界說眞言句清淨法道。所謂從初發心乃至十地。次第此生滿足。若爾眞言宗意本來一佛一乘。天台宗意初現四佛五乘後爲一佛一乘。何故言同。答。天台宗云。佛在法身地唯以圓教而擬衆生。衆生不堪次出別教次出通教次出三藏。望佛本懷皆是圓教。而諸衆生隨分受教或爲小乘或爲通教或爲別教圓教。後至法華經暢佛本懷皆爲一乘。今眞言宗其意亦爾。故大日經云。金剛手問云。何成如來正遍知。隨衆生種種樂欲。或說佛菩薩支佛聲聞天龍夜叉乃至摩睺羅迦法。同種種言音威儀。而是一切智智一味。所謂如來解脫味。佛言。菩提心爲因大悲爲根方便爲究竟。乃至廣說五種三昧道。所謂人天三昧道。聲聞三昧道。緣覺三昧道。菩薩三昧道。佛地三昧道。義釋云。五種三昧道皆是開心實相一生成佛。五乘眞言中皆有阿字竝是大日本不生義。而諸衆生隨機皆謂各各自乘。欲界人天謂災橫不生。色界天人謂欲法不生。乃至二乘謂三界不生等。今者引入大曼荼羅遍一切乘自心成佛（云云）又金剛頂說。三十七尊各出佛心現十二變。遍法界海八相成道。令一切衆生得世間悉地乃至無上悉地（云云）世間悉地是人天乘也。乃至無上悉地是出世間四乘。故義決云。有四種乘。一聲聞乘。二緣覺乘。三迂迴菩薩乘。四直往菩薩乘。即引信解品文故與天台若望佛意本雖圓教若望機緣初施後開其意大同。
　　問。天台云。境妙究竟顯名毘盧遮那。智妙究竟顯名盧遮那。行妙究竟顯名釋迦牟尼（云云）今眞言宗唯有中台毘盧遮那東門釋迦牟尼而無盧遮那。今疑。此中台佛是天台毘盧遮那歟。爲當盧遮那歟。答。今眞言宗亦立三身。如守護經說唵字有三義。阿是法身。烏是報身。摩是化身。此阿烏摩三字合爲唵字。又立四身。如菩提心論說自性身。受用身。變化身。等流身。然大日經云佛住如來加持。義釋云。能加持身住所加持身。其能加持身是理法身。所加持身是自受用身。他受用身。變化身。故於中台毘盧遮那。若約能加持身是天台毘盧遮那無相法身。若約所加持身是天台盧舍那自受用身他受用身。
　　問。眞言宗良賁法師仁王經疏云。經云千華臺上遍照如來者。佛地經中他受用身。名毘盧遮那（云云）又華嚴經華藏界中一世界種二十重世界第十三重名曰娑婆佛名毘盧遮那（云云）若爾娑婆毘盧舍那應是化身。與今眞言中台毘盧遮那同異云何。答。經論赴緣所說不同。今眞言宗四重曼荼羅身皆是毘盧遮那。故義釋云。佛住加持之身。令一切衆生見一切色聞一切音得一切解脫。既云一切。何身非毘盧遮那乎。
　　問。𤘽膝絺羅經云百葉臺上阿彌陀佛。仁王經云千華臺上遍照如來。梵網經云我今盧舍那方坐蓮華臺周匝千華上復現千釋迦。華嚴經云不可說。不可說葉蓮華藏世界毘盧遮那如來。新本云盧舍那如來。此即爲初地菩薩現百葉臺。爲二地菩薩現千葉臺。爲三地菩薩現萬葉臺。乃至爲十地菩薩現不可說不可說葉臺。今眞言宗中臺唯有八葉。爲是何地他受用身。答。中臺之邊雖有八葉。八葉之下有無量葉。此是爲佛地菩薩所現。佛地菩薩者。如優婆塞戒經云。妙覺菩薩五分法身未滿名爲菩薩。而入妙覺海中名爲妙覺。然復爲一切衆生從凡夫地直入佛地之者。表其心中八分汗栗馱心開爲八葉芬陀利華。故現中臺八葉而已。
　　問。大乘同性經說。四乘各有十地。其佛十地文云。我今釋迦如來。開敷華王如來。阿彌陀如來等但證初地。其二地以上不可說示（云云）若爾今八葉中東方寶幢佛。南方華開敷。西方阿彌陀。北方天鼓音及釋迦佛爲是妙覺菩薩。爲當妙覺如來。答。法華經云。釋迦佛言我實成佛。亦云。十六王子八方作佛。東方阿閦。西方阿彌陀。故知此釋迦等妙覺如來。然現他受用身十地云唯證初地耳。
　　問。天台宗以法華爲實教。而法華中阿閦彌陀本是他佛。非釋迦身。又普賢文殊觀音彌勒亦是他人。非釋迦身。今眞言宗云皆是一佛一身。若法華說是實眞言說可權。若眞言說是實者法華說可權。何云同耶。答。法華經約一切一心識故云阿閦彌陀。是他佛身。又普賢等是非釋迦身。今眞言宗約一心一心識故云四方四佛四維四菩薩皆大日身。然天台云心佛及衆生是三無差別只心是一切法。只一切法是心。非縱非橫。非一非異。芥爾一心必具三千。即是今眞言宗一心一心識意。且法華經普賢菩薩從東方來勸發法華。若華嚴經昔大威光童子微塵劫數修普賢行願。普賢行願感華藏界成盧舍那。若金剛頂十八會指歸中第一會降三世品及理趣釋云。普賢菩薩色究竟天下須彌頂請大毘盧遮那佛勅。下閻浮提降伏九十五種外道。八相成道名爲釋迦牟尼如來。又金剛頂經中於阿迦尼吒天大菩提心普賢菩薩住一切如來心時坐菩提場五相成佛。從自心中流出三十七尊。又金剛界禮懺文云。一切如來菩提心名金剛薩埵。菩提場五相成佛從自心中流出三十七尊。若爾約一普賢法華。云東方菩薩。華嚴云華藏界主。指歸云釋迦本身。金剛頂云一切如來大菩提心。如說普賢餘尊亦然。顯密有異不可例難。
　　問。顯教云普賢是一菩薩。密教云一切如來大菩提心普賢菩薩。何權何實。答。俱實。若約一切一心識是昔人發心修普賢行今號普賢。若約一心一心識是一人發心修普賢行入普賢境。自然契會一切如來普賢境界無復新舊自他差別。若從本所通達門出亦號一切如來大菩提心普賢菩薩。如說普賢諸尊亦然。故菩提心論云。證有前後逮證悟已無古來今（云云）。
　　問。法華云東方菩薩華嚴云華藏界主。何權何實。答。俱實。何者華嚴云。普賢菩薩唯依如如不依世界。普賢菩薩一一毛孔亦有無量佛世界等也。是自行分也。若於一切佛土現普賢行是化他分也。今約一段化儀故云東方菩薩。
　　問。大日經義釋云。八葉中台五佛四菩薩豈異身乎。即一毘盧遮那耳。爲欲分別如來內證之德表示于外。故於一法界中作八葉分別說耳。且如四菩薩東南普賢者何是菩提心也。如普賢觀經次第。乃至毘盧遮那遍一切處。常樂我淨波羅蜜等之所攝成皆是淨菩提心也。次即說第一義空我心自空。善惡無主觀心無心。法不住法即妙慧也。（云云）
　　高野空海阿闍梨祕藏寶鑰釋云如實知自心淨菩提心（云云）無畏三藏說。行者住此心時即知釋迦牟尼淨土不毀。見佛壽量長遠本地之身與上行等從地涌出諸菩薩同會一處。修對治道者雖迹隣補處然不識一人。是故此事名祕密。證此理佛亦名常寂光土毘盧遮那。大隋天台山國清寺智者禪師依此門修止觀得法華三昧。即以法華中論智度爲所依搆一家義。龍猛菩薩說。一法界心非百非背千是。非中非中背天。背天。演水之談足斷而止。審慮之量手亡而住。如是一心無明邊域非明分位（云云）若爾天台妙覺毘盧遮那是眞言宗淨菩提心初門之佛。無明邊域非明分位。何言同佛。答。義釋中以普賢觀經觀普賢行乃至毘盧遮那遍一切處等文名爲八葉東南普賢淨菩提心也。即是如來內證之德。即一毘盧遮那之身。南海和上判爲無明邊域則有二失。一者不尋義釋文句首尾。如義釋云。此經本地之身即是妙法蓮華最深祕密處。又云。彼說。諸法實相即是此經心實相也。而判爲具惑之心。二者不檢論文眞僞是非所引龍猛菩薩說者是釋摩訶衍論文。此論是海和上及福貴和上以及眞論。比叡山及諸宗皆爲僞論。夫引論者可引自他共許之文。若一許一不許不足爲證況乎貶天台之妙覺爲具縛之凡夫。和上非佛何誑後學。故彼文云。此經本地之身即是妙法蓮華最深祕密處。又云彼說諸法實相即是此經心實相也。而判天台佛爲無明邊域則違義釋意（矣）今依義釋正文故云。眞言宗本地毘盧遮那即天台宗妙法蓮華最深祕密處之同佛也。
　　問。天台圓教等覺以還四十一地中地地皆是法身居分寂光報身坐分華臺。化身散分世界八相作佛。別教十二地中亦居十二法性土中。亦坐十二蓮華界。亦散分世界八相作佛。今第二重但有菩薩而無法性土毘盧遮那華藏盧舍那八相成道之佛。何得相攝。又通教中佛地唯識等皆云十一地中居分法性土亦坐分蓮華臺現分八相作佛。今第三重但有生身釋迦而無彼所立十地十法身十自受用身華臺佛等。何得相攝。答。眞言宗意中臺大日爲二重示現尊特身。第二重中大菩薩等第三重三乘六道皆謂我等教主即我究竟所證之果。此是法界宮中一會集時之義。若此大日應法界機之時。若小乘人但見化身丈六釋迦不知內證。若通教人局界內理謂其究竟。以中臺佛爲我教主爲我極果。若別教人局界外十二品智斷謂其究竟。以中臺佛爲我教主爲我極果。若圓教人盡界外四十二品智斷謂其究竟。以中臺佛爲我教主爲我極果。故中臺佛應四教機則成自受他受變化等流四身。又眞言人淨菩提心成就之時入修行地坐百葉臺。此即中臺發菩提心。此中成就淨菩提心。此中亦坐百葉臺。地地漸進千葉萬葉乃至不可說葉皆在中臺。故此大日應法界時百葉千葉臺等他受用身。及所化人初證佛慧百葉千葉臺等皆屬中臺攝。故義釋云。以加持力令一切衆生見聞知大日身語意即此義也。但彼圓教人但見隨分大日未知法界曼荼羅中邊本末耳。今約具惑高下判攝第二第三重中也。若四教人入曼荼羅之時各隨所入門即是發心初門終至究竟中臺之位。亦從釋迦三昧入曼荼羅人以爲初門終至中臺。如說釋迦一切皆然。故義釋云。一切諸尊種子皆有五義。所謂發心。修行。成佛。涅槃。大方便也。
　　問。華嚴宗云。經云。始成正覺通有五義。一約小乘。以生身佛於此樹下三十四心初成正覺同諸羅漢實威非化。二約大乘。八相化身示現於身此初成正覺。三約報身。十地行滿無間道後果圓明名初成正覺。四約法身。謂創得了因最初圓現故曰初成。此上竝無初之初。五約十佛。謂遍一切因陀羅網無邊世界念念之中皆初成佛具足主伴盡三世間具攝前後無量劫初也。又云。釋迦一身隨應群機差別多種。或同凡而非聖如見三尺黑象脚身及樹神身等。此在人天位。或是聖而非凡以同羅漢聖人身故。或亦凡亦聖以是父母所生實報身故。四大成故同凡身也。即具五分法身諸漏盡故是聖也。或非凡非聖以是大乘三身攝。非同小乘羅漢聖故。或是化非法報以具八相在閻浮故。色頂別立彼實報故。如梵網等說此約初教。或是報非法化即此身具二十一殊勝功德。受用身故。如佛地經說此約終教。或是法非報化以色即如故。經云吾今此身即法身此約頓教。或亦法亦報化如前三說。或非法非報化以是十佛故。通三世間。具足主伴故。如此經文此約圓教故。此釋迦圓融無礙。又云。或立一佛謂實性佛。此約頓教。或立二佛。此有三種。一生身化身。此約小乘說。二生身法身。謂他受用與化身合名生身。自受用與法身合名法身。如佛地論說此約終教說。三自性法身。應化法身。如本業經說此約終教說。或立三身。如常說此通始終三教或立四教。此有三種。一於三身中受用身內自分二身。故有四佛。如佛地論說此約始教。二於三身外別立自性身爲顯法身是恒沙功德法故。故梁攝論云。自性身與法身作依止故。三亦於報身內福智分二故有四。如楞伽經說。一應化佛。二功德佛。三智慧佛。四如如佛。此約終教說。或立十佛以顯無盡。如離世間品說。此約一乘圓教說（云云）此華嚴義與今眞言宗立法界唯有一佛之義同異云何。
　　答。彼宗立五教判一代教。釋迦一化身以爲五教佛。一小乘教佛。即天台三藏教佛。二大乘始教佛。即天台通教佛。三大乘終教佛。即天台別教佛。四頓教佛。五圓教佛。即天台圓教佛。分爲二佛。唯彼圓教有二。一圓教一乘。法華是也。二別教一乘。華嚴是也。故法華說主同眞言宗佛。已如前說。其華嚴說主亦同眞言宗佛。彼宗亦約釋尊一化判此五教佛也。攝入四重曼荼羅中如攝天台四教佛也。然彼華嚴說主處蓮華藏世界。彼宗釋云。十佛境界所依有二。一國土海圓融自在。當不可說。若實法教顯示如第二會初說。二世界海。有三類。一蓮華莊嚴世界海。具足主伴通因陀羅等當是十佛境界。二於三千界外有十重世界海。一世界性。二世界海。三世界輪。四世界圓滿。五世界分別。六世界旋。七轉世界轉。八世界蓮華。九世界須彌。十世界相。此等當萬子以上輪王境界。三無量雜類世界皆遍法界。如一類須彌樓山世界數量邊畔。即盡虛空遍法界。又如一類樹形世界乃至一切衆生形等皆遍法界互不相礙。竝是盧舍那佛十身攝化之處云。今眞言宗。大日經云。我今出現妙華布地胎藏莊嚴世界種性海中從種種樂欲而化導之。義釋云。大日如來昔修香華供佛之行感此妙華布地胎藏莊嚴世界（云云）故知華嚴宗蓮華藏世界即是眞言宗胎藏世界也。又金剛頂義決云。金剛智三藏從天竺來。海神嗔而令舶沈海。因以菩薩大藏經投海。故得舶浮。又梵網經出金剛頂淺略之文（云云）彼菩薩大藏經是華嚴。廣本。大日義釋多引爲證。然機有淺深教有顯密。故於一經顯機聞爲華嚴經。密機聞爲胎藏教。例如佛在他化天說般若理趣分時顯機聞爲般若十六分中第十理趣分也。密機聞爲金剛頂十八會中第六理趣會也。結集菩薩隨機結集。文殊等結爲顯教。金剛手等結爲密教（云云）又彼宗云三種世間圓融成佛即當眞言法界一佛之義。又彼宗云。十信滿心六位究竟成妙覺佛故云初發心時便成正覺。二住以去乃至四十一地一一六位究竟成妙覺佛。一一可言初發心時便成正覺。而有四十二位者。是餘教菩薩迴心此教。故餘教四十二地一一地中入此教時。各各六位究竟成佛。故日照三藏將來華嚴三昧圖中作四十二重華盤一一皆安佛形即其義也（云云）此亦同今餘教入眞言時地地一一即身成佛之義。
　　問。高野空海和上寶鑰釋極無自性心云。此心有二種。一顯略趣。二祕密趣。顯略趣者。證此心時知三種世間即我身覺十佛因量等亦我心。盧舍那佛始成道時第二七日與普賢等諸大菩薩廣談此義。是即所謂華嚴經也。善無畏三藏說。此極無自性心一句悉攝華嚴教盡。杜順和上依此法門造五教華嚴三昧法界觀等。弟子智儼相續。智儼弟子法藏法師又廣五教作旨歸綱目及疏。即此華嚴法門。祕密趣者。入此宮時五相成身。經云。如是初心佛說成佛因。於業煩惱解脫而煩惱具依。金剛頂說。薄伽梵大菩提心。普賢大菩薩住一切如來心時一切如來滿此世界。猶如胡麻。爾時一切如來雲集於一切義成就菩薩坐道場驚覺五相成身。守護國界經說。我於無量無數劫中修集至最後身。六年苦行不得阿耨菩提成毘盧遮那。坐道場時無量化佛同告我言。汝於鼻端想月輪。中作唵字作此觀已。於後夜分得成阿耨菩提。龍猛菩薩說。三自一心法一不能一。假能入一。心不能心假能入一心。實非我名而曰於我。亦非自唱而契於自。如我立名而非實我。如自得唱而非實自。玄之玄又玄遠之遠又遠。如是勝處無明邊域非明分位（云云）若爾華嚴十佛無明邊域非明分位。何故得言與眞言宗胎藏佛同。答。此海和上判華嚴佛爲無明佛則有三失。一違金剛頂失。二違大日經失。三違守護經失。金剛頂說。一切義成就菩薩坐菩提道場。五相成佛爲毘盧遮那佛。自心流出三十七尊是爲眞言教說主也。又大日經云。我出妙華布地胎藏莊嚴世界。所言我者即是眞言教說主也。又守護經云。六年苦行鼻端觀唵字得成毘盧遮那。即是一代教主。此等成佛皆判具惑之佛。凡我佛教總無具惑之佛。二不共許論失。所引龍猛釋摩訶衍論華嚴未許是實論故。
　　問。三論宗云。明佛有二。一常身佛。二特尊佛。若以常身望特尊特尊是本常身是末。若眞應相對萬德爲眞特尊爲應。更有應化佛。如羅什師云。八十年佛以三十四心成樹王佛。若論大乘無師自悟。頓悟諸法。如華嚴云初發心時便成正覺。又瓔珞云。敬首菩薩白佛。大方便平等慧照諸法界。爲頓等覺爲漸漸覺。佛言。我昔曾有一億八千無垢大士即座達法性原。頓覺無二一切法一合相。從法會出各各坐十方說菩薩大藏。時座大衆見一億八千世尊名頓覺如來。是故無漸覺如來。唯有頓覺如來。三世諸佛所說無異。今我亦然。意謂。此說蓮華藏界盧舍那名頓覺佛也。又大品發趣品釋論解第十地云。成佛有二種。一實行。二權迹。實行者。菩提樹下坐入第十地名爲法雲。十方諸佛皆放眉間光從菩薩頂入。十地功德變爲佛德。二權迹者。住是十地中以方便力更說第十地。謂菩薩行六度以方便力故過乾慧地乃至菩薩地。住於佛地。佛地即是第十地。又十住經第十地云。十方諸佛光明入菩薩頂時名爲得職。入諸佛果具佛十力在佛數（云云）又云。衆經及論或二身或三身或四身。今總束爲四句。一合本迹如金光明。但辨一本迹。故云。佛眞法身猶如虛空。應物現形如水中月。二開本迹。如五凡夫論明。有四佛開本爲二身。一法身。二報身。法身即佛性。報身即修因行滿顯出佛性。開迹爲二身。化菩薩名舍那。化二乘名釋迦。三開本合迹。如地論法華論明。開本二身。謂佛性是法身。佛性顯爲報身。四開迹合本。如攝大乘論明。今佛性乃顯皆名法身。開迹爲二化菩薩名舍那化二乘。名釋迦。經論隨義悉不相違（云云）與今眞言法界一佛之義同異云何。
　　答。彼宗唯約釋尊一化作若干釋。非約法界。故與今意不相同也。然若攝四重曼荼羅者。彼宗所引什師八十年佛三十四心佛是天台三藏佛。彼言權迹過乾慧地乃至住於第十佛地是天台通教佛。彼言實行菩薩住第十地受諸佛職變爲佛德及蓮華藏世界頓覺盧舍那佛是天台別教佛。而無天台圓教佛。勝天王經云。初坐道場成正覺時或見樹下坐草座。或見坐天衣座。或見坐七寶樹下。或見虛空爲座。又像法決疑經云。入涅槃時或見丈六小身。或見小身大身。或見處華藏界說心地法門。或見遍滿虛空無有邊表。天台引此二經釋迦一代成道涅槃判四教佛。而三論宗唯見前三不知後一。以彼別教佛果本迹之義而判法華圓教佛本迹之義。若以彼三教佛攝曼荼羅如說天台三教佛也。
　　問。三論宗亦云。經有種種說或言虛空法身。或言實相法身。或言感應法身。或言法性生身。或言功德法身。約名有不同。論云一法身（云云）是明天台圓教虛空爲座之佛。眞言內證。盡虛空遍法界之佛。何言三論不說天台圓佛眞言內證之佛。答。天台通別圓中隨分各有虛空法身之義。三論唯得別教虛空法身之義。未知圓教虛空法身之義。故云爾也。
　　問。三論宗引諸經論中三身四身之文。彼經論中豈無圓義。何言無圓。答。彼宗雖引經論但言歷三僧祇修得此身。不言即身成佛等也。今眞言宗菩提心論云。從凡入佛位者即此三摩地者成大毘盧遮那自性身受用身變化身等流身。此即與天台圓教頓滿頓足之義意同。
　　問。法華經云。我於無量無邊阿僧祇劫修習是難得阿耨菩提法（云云）若爾天台所立法華佛果亦可別教歷劫佛果。何言圓佛。答。大日經云。眞言菩薩踰三僧祇劫入佛慧初心。天台宗云。神通乘者雖超萬里不失里數（云云）故法華云無量阿僧祇劫是超其劫數行。非謂實歷若干劫數。
　　問。高野海和上寶鑰釋覺自心本不生心云。覺此心本不生是漸入阿字門。如是無爲生死緣因生壞義如勝鬘經寶性佛性論等中廣明。謂本不生者兼明不滅不斷不常不一不異不去不來等。三論家擧此八不以爲究竟中道。故吉藏法師二諦方言佛性等章盛談此義。那伽阿樹那菩薩說。清淨本覺從無始來不待修行。非得他力。性德圓滿本智具足。亦出四句亦離五邊。自然之言不能自然。清淨之心不能清淨。絕離絕離。如是本處無明邊域非明分位（云云）若爾今如所立三論佛果未明圓佛與海和上所判同異云何。答。天台宗云。別教菩薩五十二位。十信伏見。初住斷見。二住乃至七住斷思。八九十住斷界內習斷界外下品塵沙。十行斷中品塵沙。十向斷上品塵沙。十二地斷無明十二品成妙覺。若望圓教初住以上四十二位斷四十二品無明。別佛唯斷十□品惑當圓十住及第二行。即以他因而爲己果。涅槃經云。上智觀故見佛性不了了得菩薩菩提（云云）今三論宗五十二位佛果即是天台別教佛果。故別教佛唯斷十二無明。猶有三十品無明。所謂無明邊域明（矣）。
　　問。華嚴經說。初地菩薩坐百葉臺蓮華成佛。百佛世界說法度生。二地千葉。三地萬葉。乃至地地倍倍增加。仁王經等初地菩薩百佛世界作王度生。二地千界。三地萬界。乃至地地倍倍增加。攝論等云。初地菩薩坐百葉臺見百佛土。二地千葉。三地萬葉。乃至地地倍倍增加（云云）今眞言宗大日經義釋中釋眞言行菩薩超三劫十地中引用華嚴十地及下諸文。皆云初地入阿字門坐百葉臺百界作佛。今三論宗亦云初地菩薩坐百葉臺百界作佛乃至後後倍增亦然。而判華嚴以爲圓佛。今判三論以爲別佛。自判眞言亦爲圓佛。一同十地取捨不同。自是非他豈非此乎。答。天台判云。華嚴二門。若約普賢門。初發心時便成正覺。四十二位皆是華臺。是圓佛也。若約行布門。初歡喜地始坐華臺。一十二位居華藏界。是別佛也。今眞言疏云。四十二地皆是如來。是借天台圓位釋眞言行菩薩之位。又云。五種悉地中五十二位及以初地坐百葉臺等。是約天台別位以明眞言菩薩超越之義。若五種三昧道中七地菩薩三昧道。十地佛三昧道。疏云。此約教道以明此義。即是約天台通位以明眞言菩薩超越之義。又三劫中初劫度三乘是超越天台藏通三乘俱舍成實三乘。法相三論小乘地位。第二劫度餘教菩薩無量劫行。是超天台通教菩薩法相菩薩佛位。第三劫超天台別教菩薩三論菩薩佛位。初地以上始入佛慧初心三心成佛。疏引華嚴十地云。若得金剛頂十六大菩薩義。此中祕密可了。若不爾者因緣事相。涉十住品是超華嚴中別教菩薩位也。夫眞言疏非師難決。莫自披文輒判祕密。
　　問。釋尊一代示現三身隨機說法。三論法相唯約一佛作諸身釋。而天台宗自立四教約一佛化判四種佛。云小乘之佛三祇百劫唯斷界內見思之惑。未斷界外塵沙無明。通教之佛共行十地。唯斷界內見思之惑。未斷界外塵沙無明。別教之佛五十二位唯斷界內見思界外塵沙及十二品無明之惑。未斷三十品無明之惑。圓教之佛五十二位普斷界內見思界外塵沙四十二品無明惑盡。遂使一代釋尊多成具惑之佛豈非顛倒。今眞言宗亦判法相三論佛果以爲具惑之佛。豈非邪見。答。眞言天台先立究竟無惑之佛。次約垂迹判具惑佛。此約能化判此本迹。若約所化三教行人未知己家具惑之果執爲我果無惑之佛。諸宗同判小乘能化之佛智斷同阿羅漢。此非顛倒亦非邪見。今判權乘佛果具惑豈是顛倒。寧亦邪見。
　　眞言教時義卷第一

　　大治三年八月二十七日於六條書寫之了
　　一校了



眞言宗教時義第二


　　問。法相宗云。三身辨名。佛地論說自性法受用變化差別轉。諸經論中或名一佛。涅槃說三寶體同。或說爲二。寶性論說二種法身。一寂靜法身。二同彼因身。佛地論說一生身。二法身。又說一世諦佛。二勝義佛。天親般若論說一眞佛。二非眞佛。深密瑜伽亦說一法身。二解脫身。或說爲三。金光明說一化身。二應身。三法身。無著般若論說一言說法身。二智相法身。三福相法身。勝鬘經說。妙色身等是即化佛。色無盡等即受用。佛法常住即是法身。法華論云。出釋氏宮是化佛。成佛以來是報佛。如實知見是法佛。或說四身。楞伽經說。一應化佛。二功德佛。三智慧佛。四如如佛。金光明說。一有化身非應身。佛涅槃後現龍鬼等。二有應身非化身。四善根中所見大千應身佛也。三亦應亦化身。爲二乘四十心位所現佛身。四非應非化。是佛法身。前三是化。後一是法及自受用。不說十地他受用身。理亦定是應身非化。佛地論說。一受用非變化。謂自利分實受用身。二變化非受用。謂變化身爲化地前。三亦受用亦變化。謂爲地上所現化身。四非受用非變化。謂自性身。
　　華嚴經佛地論各說十佛。經云。一無著佛。安住世間成正覺故。論名現等覺佛。二願佛。願出生故。彼名弘誓佛。三業報佛。信成就故。彼名業異熟佛。四持佛。隨順世間不斷絕故。彼名住持佛。五涅槃佛。示涅槃故。彼名變化佛。六法界佛。於一切處無不現故。七心佛。善安住故。二名同彼。八三昧佛。成就無量功德無所著故。彼名定佛。九性佛。善決定故。彼名本性佛。十如意佛。以普覆故。彼名隨樂佛。前五世俗變化身攝。後五勝義。此中法界本性法身。餘三受用故隨所應三身所攝。
　　大般若說。十地如次得十種身。一初地得平等身。二地得清淨身。三地得無盡身。四地得善修身。五地得法性身。六地得離尋伺身。七地得不思議身。八地得寂靜身。九地得虛空身。十地得妙智身。今此十身皆法身攝。雖無文說菩薩報身亦有十種應物化身。理亦有十。又云。初地已上略有二類。怖煩惱者從於初地見道之後生廣果天轉受變易。不怖惑者七地滿心生廣果天轉受變易。十地受用應有十名。同法身名。至第十地將成佛時淨居天上乃有大寶蓮華相現。如十阿僧祇百千三千界微塵量數菩薩坐之而成正覺。相續湛然窮未來際利生本願。盡法界故是名自受用身生因所生成佛之相。見道以前大悲熏煮爲因。爲十地菩薩現他受用身。初地見佛坐百葉華即可百大千界。且彌陀佛初地所見。二地見佛坐千葉華。乃至十地所見轉大。此他受用。雖有父母不先處天方下成佛。
　　鼓音王經彌陀父名月上母名殊勝妙顏等。觀音授記經說。彌陀滅後。觀音七寶菩提樹下成正等覺。勝彌陀國百千萬億。此佛滅後大勢至成佛。十地機先熟故。彼即身成佛。不說先住何處後來補處。即以此身就座成佛。是他受用生因所生成佛之相。由見道前大悲熏煮初地以後能隨三乘現種種身。華嚴初住能現正覺後入涅槃。況十地中不現化相。於十地中皆現化相。化相要住覩史。後方下生乃至成佛。攝大乘說。變化身能現八相。天宮現沒受生受欲。踰城出家修諸苦行證大菩提。轉大法輪入大涅槃。大般若說。一從天沒。即入胎相。二嬰兒。即受生相。三童子。即受欲相。四苦行。五成道。六降魔七轉法輪。八入涅槃。華嚴十相八中加二。是變化身生因所生成佛之相。
　　又云。三身形量門。佛地論說。法身無邊。猶如虛空遍一切處不可說其形量大小。就相而言。如空無際。自受用身有色非色。非色無形。不可說其形量大小。隨身及境亦得說言遍一切處。有色諸法大劫修因得勝根境。一一相好周遍法界。不同生死業有分限所感身形有小有大。佛無漏身。修無量善之所起故。果亦無邊。由圓鏡智所變之身無限量故諸佛所變同處同時。其相相似不相障礙。終無間斷受用法樂。唯佛所知。非餘根境。他受用身爲諸菩薩現種種身言音相好形量不定。華嚴等說。初地菩薩見百佛國。一國即是一大千界。一界即有一大釋迦化身。四善根所見。一四天下各有一化身百億小釋迦。餘三乘所見。初地自見百大千界一盧舍那。阿彌陀是此所見二地見千。三地見萬。積數應知。乃至十地菩薩將成佛時色究竟天上大寶蓮華相現。周圍如十阿祇百千三千世界微塵數量。此一微塵一大千界。菩薩座之而成正覺。彼所見佛身量難知。自受用身彼所不見。其變化身化地前衆。資糧加行二位見別。形量不定。釋迦丈六。彌勒千尺。
　　又文云。所化有情共不共門自性受用無此分別。他受及化有斯義門。佛地論中略有三說。一者皆共。以一一皆佛能化生同求菩提。如說一佛化即一切佛所化。二者不共。以佛所化本相屬故底沙佛時釋迦慈氏所化前熟後熟。叉契經說。佛涅槃時觀一所化現在有頂。當生此間應受佛化。佛留一化身潜住此界身現涅槃。彼後來生留身方化。成無學已化身方滅。如實義者有共不共。所化共者同處同時諸佛各變爲身爲土。形狀相似不相障礙。展轉相雜爲增上緣。令所化生自識變現。謂於佛土有一佛身爲現神通說法饒益。於不共者唯一佛變諸有情類。無始時來種性法爾更相繋屬。或多屬一或一屬多。故所化生有共不共。不爾多佛久住世間各事劬勞實爲無益。一佛能益一切生故（云云）。
　　又云。唯識論說。佛身有四。佛土亦爾。一自性身。依法性土稱讃大乘功德經云。薄伽梵住法界藏說彼經典。住性性土也。二自受用身。依自受用土。瑜伽云。復有超過淨居大自在住處。十地菩薩由極熏修第十地故得生其中。即華嚴云。有妙淨土出過三界。第十地菩薩當生其中。亦即十地之現報利益受佛位故後報利益摩醯首羅智處生故。第十地菩薩將成佛時往色究竟上座大寶蓮華成正覺。故感得此土。既成佛已土便無邊。更無別處。對法亦云。復有清淨世界非苦諦攝。乃至唯佛所覺。尚非靜慮者之境界。況尋思者之所能知。此明自受用。三他受用。依他受用土。佛地經云。住最勝光耀十八圓滿也。佛地經云。超過三界所行之處。論有三釋。有義各別。有處說在淨居天上。有處說在西方等故。有義同處。淨土周圓無邊遍法界故。如實義者自受用土周遍法界無所不有。不可說言離三界處即三界處。若他受用土或在色界淨居天上。或在西方等處所不定。四變化身。依變化土。經云。住廣嚴城也。初三身土唯淨非穢。後變化土通淨及穢。大般若說。佛有十身（如前巳引）亦成十土。一遍行土。二最勝土。三勝德土。四無攝受土。五類無別土。六無染淨土。七法無別土。八不增減土。九智自在土。十業自在土。又云。瓔珞經云。毘盧遮那佛是法身。盧舍那佛是受用身。釋迦牟尼佛是化身。又云。其法性土即眞如理。無別處所。自受用土亦充法界更無別處。他受用土處所不定。十他所見乃是報土。地前所見乃是化土。古人於此種種分別三界之外別有處所以爲淨土。理必不爾。所化必有異熟識在異熟識在必是三界攝。何得出界（云云）又云。法性自受唯有佛居而無輔翼。十地菩薩非能輔翼他受用土。佛地經云。諸大菩薩衆所雲集。其變化土三乘衆集。二乘聖人菩薩凡夫之所集故。佛地經云。無量天龍人非人等常所輔翼。法性自受無相如前。他受用土唯有天等以爲眷屬。菩薩爲眞。三乘八部皆權現。故變化土中二乘八部皆是眞實。十地菩薩皆爲權迹（云云）此法相宗佛身佛土。與眞言宗曼荼羅義同異云何。
　　答。法相宗云。菩薩五位修行成佛。十信但是入住之行。十住十行十向爲資糧位。但修未伏。四善根位爲加行位。伏分別惑。初地初心爲通達位。即是見道。即有眞見道相見道。此眞見道位斷分別惑及俱生惑竝所知障。十地爲修習位斷俱生惑及十一種所知障二十二愚。第十一地爲究竟位盡所知障成佛及阿羅漢（云云）天台判云。近代判位地地前但伏。地上始斷。是爲名別義通之義。故法相義是天台宗通教佛位。攝四重壇如說天台通教佛位。
　　問。天台宗云。唯識論明別教地位。又云。八識二無我三性三無性等皆別教義也。而何今云法相菩薩位是天台通教義。答。天台守護章云。瑜伽所說無常佛果是夢裏佛果。三獸度河之意。又秀句云。瑜伽論是三乘通教義也。又深密中第三時云普爲發趣一切乘者即是天台三乘通教義也。而天台有名別義通之義。故約名別且云別義。然實通義。
　　問。法相所立與眞言宗十義相同。而何今云眞言同天台圓法相同天台通。一法相云。自性身佛住自性土即法界藏。此同大日經云佛入法界俱舍。俱舍言藏故法界藏。二法相云。第十地菩薩往色究竟天坐百寶蓮臺。得諸佛灌頂成自受用身。此同金剛頂云一切義成就菩薩於阿迦尼吒天上坐菩提場得諸佛灌頂成自受用身。三法相云。他受用土或在淨居天上或在西方等也。此同大日經云佛住所加持他受用身在摩醯首羅天王宮中。四法相云。變化身土通淨及穢。此同壽命經云四輪各有三十七尊於雜染佛界於淨妙世界轉輪利樂度諸衆生各各不同。五法相云。法身無邊猶如虛空遍一切處。就相而言如空無際。此同大日經云我一切本初號名世所依。及以無相曼荼羅義。六法相云。自受用身有色非色。非色無形。隨身及境遍一切處。有色諸法一一相好周遍法界境智所變。諸佛所變同處同時。其相相似不相障礙。此同金剛頂說一切如來互相涉入三十七尊互相同體一切如來入金剛界如來身土。從自心出三十七尊名爲一切如來三十七尊。七法相云。他受用身所化共者同處同時諸佛各變爲身爲土。形狀相似不相障礙。展轉相雜爲增上緣。令所化生自識變現謂於佛土有一佛身現通說法。此同大日經云十方諸佛菩薩來入胎藏生三摩地發生大曼荼羅中台三重皆大日身。八法相云。法性自受唯有佛居而無輔翼。十地菩薩非能輔翼。此同金剛界中一印會中唯有大日一佛無復翼從。九法相云。他受用土唯有天等以爲眷屬。諸大菩薩衆所雲集。菩薩爲眞二乘八部皆爲權現。此同大日經中。法界宮中胎藏曼荼羅佛果爲中臺三德爲第一重。等覺以還大菩薩衆爲第二重。二乘八部爲第三重。十法相云。金光明云。依第一身故諸佛同體。依第二身故諸佛同意。依第三身故諸佛同事。此同眞言一切諸佛皆是一體。若爾法相所立多同眞言。而何今云三乘通教義耶。
　　答。凡三論法相通引諸經論文以明佛身佛土義。其經論中皆有藏通別圓文。而三論宗皆爲一種菩薩之義似天台宗別教菩薩之位。又法相宗皆爲一種菩薩之義似天台通教菩薩之義。非謂所引經論無圓教義。
　　然今以十不同竅彼十同。一眞言宗義訣云。毘盧遮那亦名一切諸佛菩薩清淨廣博藏如來。大日經中名爲法界俱舍。此法界藏亦名金剛界。亦名心法身。一切諸佛主伴本具故。大蓮華三昧經云。歸命本覺心法身。常住妙法心蓮臺。本來莊嚴三身德。三十七尊住心城。遠離因果法然具。普門塵數諸三昧。無遍德海本圓滿。今法相云。法性自受唯有佛居而無輔翼。更云。佛住法界藏說此經典。是住法性土。法性土中已無輔翼爲誰說經。非但自語相違亦異眞言法界藏中諸尊具足。二眞言宗凡地發心入壇灌頂乃至成佛。常蒙凡聖諸師五種灌頂。一香水灌頂。二手印灌頂。三眞言灌頂。四布字灌頂。五光明灌頂。妙華布地胎藏莊嚴世界坐八葉臺。三重眷屬圍遶成佛遍一切處。亦現五相成佛。而法相云。至第十地往色界頂坐百寶臺始得諸佛灌頂成佛。三眞言宗佛住加持身時。凡有應處無非天王宮也。非獨界外。而法相云。或在色頂。或在西方。唯是淨土。不通穢土。四眞言宗三身四輪各有三十七尊。三十七尊有自受用身三十七尊他受用身三十七尊。若自受用身三十七尊住金剛界。一切諸佛自受法樂。今他受用身三十七尊淨土染土轉輪利樂他受法樂。而法相云。唯變化土通淨及穢。五眞言宗六大曼荼羅皆是法身。而法相云。法身如空不攝六大。六眞言宗一切諸佛若入本源同爲一體。而法相云。各各諸佛其相相似。七眞言宗一切諸佛爲一體已各從本所通達門出爲他說法。而法相云。各各他受用身變爲身土形狀相似。八眞言宗大日一印中具一切尊印。主伴和合以爲一體。而法相云。法性自受唯佛無從。九眞言宗九界衆引觀見曼荼羅時爲第三重眷屬。次入第二重。次入第一重終入中臺。而法相云。他受用土唯有天等。菩薩爲眞二乘八部皆是權現。十眞言宗若約一一心心識一切諸佛本末同體。若約一切一心識一切諸佛自他同體。而法相云諸佛同體。不云本末同體。有此十異故不可濫。
　　問。大日經義釋引普賢觀經云。毘盧遮那遍一切處常樂我淨波羅蜜之所攝成。皆是普賢淨菩提心也。次即說第一義空。我心自空善惡無主。觀心無心法不住法等即文殊妙慧也（云云）又云。如八葉中普賢是菩提心。文殊是慧。彌勒是悲此菩提心即是大日如來不離大日如來而有菩提心。大慧即是大日如來不離此大日如來別有慧也。悲即是大日如來。不離於大日如來別有悲也。當知准此說之萬德皆爾。猶如天台法身般若解脫義。若但法身取得名之類與此相合也（云云）又云。法相宗說十六空義（云云）又菩提心論云。摩訶般若經中內空乃至無性自性空亦有十六義。以爲十六大菩薩義也。又守護經云。諸佛曼荼羅已說三身法法身及報化相續次第成。修佛菩提中最勝微妙法不久當成佛。三身皆得圓十度悉圓滿。安住於十地成就十種智。十自在皆通趣三解脫門建立三乘法。隨順成佛地。相好以莊嚴。今准此等文普賢觀中四波羅蜜第一義空即是三論佛果勝義皆空之義。以爲眞言胎藏界八葉中普賢文殊也。般若十六空義即是法相遍計都無之義。以爲眞言金剛界中院十六大菩薩義也。又法相宗唯識瑜伽皆說法身本有報化始有。十地次十波羅蜜建立三乘法隨順成佛地。今守護經諸佛曼荼羅已說三身法。法身及報化相續次第成十度悉圓滿。安住於十地建立三乘法。隨順成佛地的是法相之義大乘也。又三論法相廣引經論說一二三四身土乃至十身十佛四德四智五法等也。而今判云三論佛果是天台別教佛果。若攝四重曼荼羅是第二重摩訶薩埵四大菩薩院也。法相佛果是天台通教佛果。若攝四重曼荼羅是第三重釋迦生身眷屬。六道隨類身。
　　今難。眞言第二重中唯有菩薩而無佛果。何爲天台別教佛果及三論佛果耶（一）眞言第三重中唯有釋迦二乘六道而無四身十佛四德四智等也。何爲天台通教佛果及法相佛果耶（二）又以法相三乘十地次第三身爲通教佛果者亦守護經三乘十地次第三身可爲通教佛果耶（三）又天台宗通教唯說天衣爲座勝應身佛生法二身。不說四身十佛四德四智。今法相宗佛果廣說四身十身四德四智。何爲天台通教佛果耶（四）又金剛界三十七尊准分別聖位法門。及出生義。并心要等有自受用三十七尊他受用三十七尊。今三論法相皆明二種受用身。何以三十七尊爲天台圓教。三論法相爲天台別通佛果（五）又金剛界四門外三卷經云。召集十方世界一切佛菩薩。四卷經云。圖畫一切佛菩薩等。天竺現曼荼羅畫賢劫千佛。其中四佛佛形釋迦第四。九百九十六佛菩薩形。竝是等覺補處。今在都率天也。胎藏第二重中四大菩薩及眷屬等亦竝等覺位菩薩也。天台圓教等覺以還五十一位。別教五十二位三論五十二·位竝是聖凡混雜。而何今云天台圓教等覺以還五十一位。別教五十二位。三論五十二位是金剛界四門外一切佛菩薩等大日經第二重中摩訶薩埵文殊等耶（六）又眞言胎藏第三重中釋迦爲主。佛母毫相諸相好等。八佛頂等。三乘六道以爲眷屬。天台三藏教中丈六釋迦爲主三乘五道以爲所化。不說佛母毫相佛頂六道。大智論云。小乘三藏唯說五道。不說六道。摩訶衍中說六道義。如法華說見六趣等（云云）而何今言天台三藏佛果爲第三重釋迦眷屬（七）又華嚴宗云。華嚴五教影響天台。但加頓教爲異。（云云）天台圓教名爲頓滿頓足之教。故華嚴中頓教圓教即天台圓教。然華嚴云。頓教一念不生即名爲佛。亦無地位。圓教四十二位中一一六位究竟成佛。而眞言宗瑜伽金剛頂經說四種地。一勝解行地。即三十心也。二普賢地。即十地也。三大普賢地。即等覺也。四普照耀地。即妙覺也。又義釋明四十二地皆如來地。又五種悉地五十二位百心成佛（云云）若以華嚴五教佛果攝入四重如說天台四教佛者。天台圓佛爲中台佛。故以華嚴頓教圓教佛果亦可爲中臺佛及第一重三部眷屬。而中臺果位唯果非因。八葉三部亦是果上功德非具惑身。何以華嚴頓教圓教佛菩薩位爲眞言宗中臺八葉三部眷屬（八）。
　　答。凡眞言宗曼荼羅義略有二種。一者從本垂迹曼荼羅。是一切諸佛內證外化之三蜜也。釋迦一代亦攝此中。諸宗就此釋種種身。二者修因向果曼荼羅。是一切行人從凡入聖之三密也。釋迦所化亦攝此中。諸宗就此釋種種行。今者顯密教中竝說諸佛內證外化。行人修因向果之義。而諸宗人各隨所樂判所極果釋所行因。故今隨彼所樂極果攝入四重曼荼羅中。非謂所引經論不說諸佛內證外化之義不用一切從凡入聖之義。然顯教中但執所樂以爲究竟。今眞言中初心廣見法界諸尊。從本垂迹修因向果曼荼羅壇不以所入而爲究竟。是故初入。第三重。次入第二重。次入第一重。終入中臺。又義釋中入曼荼羅有次入者有超入者有不定入者尋思可知（云云）大綱如此。今會八難。一天台別教五十二位佛果三論大乘五十二位佛果唯斷十地等覺妙覺十二品無明惑。而望天台圓教四十二品智斷當十行第二行。餘有三十品無明。涅槃經名菩薩菩提。但彼別教未知圓門。然約所極亦攝眞言第二重菩薩衆中。眞言第二重人能知大曼荼羅。爲異。二天台判瑜伽唯識是三乘通教義。故其論中佛身佛智亦是通義。但彼通教未知別圓。然約所極亦攝眞言第三重。眞言第三重中人能知大曼荼羅爲別三法相宗但用己分三乘十地三身佛果未知別圓眞言宗說自行化他遍一切地遍一切乘自心成佛圓滿普法。故守護經廣說三乘十地三身。然約法相所極之果亦攝眞言第三重中。眞言行人廣知爲別。第四難如第二會釋（云云）五天台宗通別圓教皆說二種受用佛身。今約斷惑高下以分三教。故以眞言三十七尊爲天台圓佛。三論法相。佛果爲天台別通佛也。
　　六天台圓教初住以上。別教初地以上。三論初地以上。竝是內處蓮華藏界外示八相作佛。如此眞用下位爲基。所謂信解行地。如此眞體中臺爲果。所謂妙覺。則同大日經義釋釋第二院云等覺以還諸地菩薩中臺第一重爲智。釋迦第三重爲悲。菩薩行於悲智之間。故第二重義大同。此眞言中臺佛果亦以信解行地爲基。故以菩薩之身爲師子座以表此義。又金剛界四門外一切佛菩薩者。且如賢劫千佛爲果一千補處爲因。天台圓教初住以上。別教初地以上。三論初地以上。內處華藏外示八相。別教妙覺同爲菩薩。圓教妙覺雖在此中。亦約垂迹菩薩之邊攝第二重。
　　七眞言第三重中攝天台藏通佛果。其中通教法相宗釋自受用身相云。故聖教說無見頂相無相無邊。法音一一功德作用無限（云云）此攝釋迦佛母毫相相好佛頂等也。又成實論明菩薩義。又毘婆沙明菩薩義。三祇百劫修行六度成佛。丈六爲眞三尺灰身龍鬼等身爲應（云云）此攝釋迦隨類之身。此二教中竝有三乘五乘八部。然小乘三藏唯說五道。大乘通教亦說六道。故以五道六道隨類之身通攝藏通所化之中。八眞言宗金剛頂四地中前三地菩薩地攝胎藏第二重。第四地是佛地。攝中臺三部。四十二地四十一地是菩薩地。攝第二重。最後一地是佛地。攝中臺三部。無上悉地之前。五種悉地中有五。一信地。二入地是初地。三五通地至第四地。四二乘地至第八地。五成佛九十地。以配十地。十地互具。乃成百心。是入曼荼羅不定者也。今華嚴宗四十二位一一位中六位究竟成佛。六位謂十住十行十向十地等覺妙覺也。而有四十二位者是餘教菩薩來入此教一一位中隨同此教。此同眞言諸教菩薩各聞眞言成自心佛是名遍一切乘自心成佛之教。此則天台若至法華會一切乘皆爲佛乘。各隨本習皆開實相之義。亦是眞言五乘三昧道。各開心實相一一成佛之義。此則胎藏大曼荼羅之本懷也。雖有四重階級而隨教主名爲眞言教也。其華嚴中頓教菩薩同此眞言頓入曼荼羅者。八難已會。更有何妨（云云）。
　　問。高野海和上釋他緣大乘心云。垂拱一眞言之臺無爲法界之殿。三大僧祇之庸於是稱帝。四智法王之號本無今得。言乘即三談識唯八。五姓有成不三身即常滅。此宗大綱蓋如此乎。菩提心論云。又有衆生發大乘心行菩薩行。於諸法門無不遍修。復經三阿僧祇劫修六度萬行皆是具足。然後證佛果久遠而成。斯由所習法教致有次第。龍猛菩薩說。一切行者斷一切惡修一切善。超於十地到無上地。圓滿三身具足四德。如是行者無明分位。非明分位（云云）此則法相相宗佛果也。若爾與天台所判同異云何。答。天台法華輔照判瑜伽等爲三乘通教。守護章判法相佛爲夢裏佛果。三獸渡河之義故與天台通教佛果只斷界內五住同（矣）。
　　問。法相云。菩薩怖煩惱者初地以上生廣果天。轉受變易。不怖惑者七地方滿生廣果天轉受變易（云云）既云變易。何言界內之佛只斷界內五住。答。天台法華疏記云。唯識論師雖立五住。只約界內習氣種子以爲無用住地（云云）不明界外塵沙無明。又彼法相菩薩若初地若七地生廣果天。果身轉勝名爲轉受變易。十地菩薩爲三種意生身。若二乘迴心向大者四如意足故留有根身展轉增勝名爲變易。三乘亦爲三種意生身。天台疏記不許此義以爲通教菩薩或不經生現身成佛之義（云云）故彼法相趣寂二乘不生變易。今天台等依無上依。寶性論等分段三界之外別立變易生死。變易生死立二乘佛土。其有餘土立三種意生身。即是七方便人。即兩教二乘三教菩薩別教取十向以還也。亦爲九人。前七人中別教開住行向加圓教七信以上也。其實報土即圓初住以上。別教初地以上生彼中也。故判法相佛果爲界內通教佛果。
　　問。成實論宗探大乘經明菩薩義自云大乘五十二位成佛。與三論宗同（矣）又俱舍宗探毘婆沙明菩薩義。三祇百劫修行六度不斷煩惱。坐道樹下八忍八智九無礙九解脫。合三十四心斷三界惑。成丈六佛同阿羅漢。本婆沙說。九地煩惱因中不斷。坐樹下時方始斷之。今俱舍說。下八地惑因中已斷。第九地惑樹下始斷。而龍樹智論破此義云。佛三藏中無此說也（云云）若爾成實宗佛與三論同可攝第二重中。其俱舍宗佛龍樹破云非佛說也。何以此二同攝第三重中。答。天台宗云。成實論是三藏空門。故彼論云。我今正欲論三藏中實義。實義者即空是也（云云）又龍樹智論判毘婆沙菩薩義云。三祇百劫修行六度是佛說也。其中不斷煩惱至道樹下三十四心斷。是毘婆沙師說非佛說（云云）故俱舍論云。三祇百劫只斷無所有處以下八地煩惱不斷非想煩惱。非想煩惱道樹始斷（云云）佛於小乘示此佛果。故以此二同攝第三重中。
　　問。天台宗明藏通兩教各有二乘。藏教二乘是決定性。通教二乘是退大者。又別教中亦有九乘。三乘各有三乘。九乘次第流入平等大慧。別圓教中亦有佛道聲聞。若次第令他聞佛道聲是別教佛道聲聞。不次第令他聞佛道聲是圓教佛道聲聞。總爲五種。一久習小。二退大。三應化。四增上慢。五佛道。華嚴小乘亦明二乘有二。一愚法。二不愚法。三輪亦明二乘同法華論四種聲聞。法相亦明二乘有二。若俱舍等二乘是小乘義。若瑜伽等二乘是大乘義（云云）又天台宗三藏明有五乘三乘加人天乘。今准諸經不思議經五百聲聞。他方極位。大乘人中多有人天。瓔珞經仁王經中明六欲四禪十王。是十地菩薩。又維摩詰是等覺位。匿王月蓋地上大菩薩。勝鬘婦人亦是菩薩。婆藪入獄闍王墮獄調達處獄竝皆大菩薩（云云）如此大小權實五乘六道何故攝入第三重中。答。此等五乘正是今眞言宗正意。何者若應化五乘是今從本垂迹第三重也。若實行五乘是今修因向果第三重也。
　　問。律宗廣探大小乘中戒律以爲律宗。中有三乘持律之人與今眞言同異云何。答。大日經義釋云。有金剛頂宗受菩薩戒儀。今此大日經有根本四重。十重。三世無障礙。三昧耶戒等。聲聞四重准今四重。彼是偸蘭遮一切三乘五乘戒法皆是眞言菩薩方便學處。利衆生故（云云）又金剛頂義決云。梵網戒本出金剛頂淺略之門（云云）故眞言宗四重曼荼羅尊一一皆有所持之戒。中臺院第一重持四根本祕密十重。第二重持菩薩十重四十八輕戒。菩薩四重六重二十八輕戒。第三重持三乘二百五十戒。尼五百戒及以人天五戒十善但入眞言門者初受三世無障礙戒及三摩耶戒。然後遍持自行化他一切戒品以爲與顯教別。若以顯教諸戒攝四重者天台梵網戒法判爲圓所持。瓔珞戒法以爲別戒。瑜伽菩薩地戒聲聞地戒以爲通戒。四分律等以爲小戒。圓教妙覺心地戒品以攝中臺八葉三部所持。等覺以還別教戒法以攝第二重中。藏通三乘五乘戒法以攝第三重中（云云）。
　　問。涅槃經說舊醫師戒。天台判云。舊醫師戒亦有二種。一邪。即是外道鷄狗等戒。二正。即是人天五戒十善（云云）若以舊醫正戒攝第三重者。亦以舊醫邪戒攝第三重。答。舊醫邪戒乃至六道邪正戒法皆攝此中。如瓔珞云。若不持戒者尚難得惡癩野干之身況乎人天（云云）故知一切皆有分戒皆攝此中。即是大日經中劫末慈心。乃至順世八心。違世八心。皆曼荼羅行之義也。亦則六道邪正皆在第三重中之義也（云云）。
　　問。外道天仙及三惡道在第三重意何。答。義釋云。大日如來示現外道天仙之身在第三重。引彼所部外道天仙入曼荼羅之時彼天仙等見我所尊在下位下。即生卑下之心易受佛化。受佛化後即覺自心本不生理終至中臺。如說外道三惡可知。
　　問。外道天仙及三惡道入曼荼羅未證聖果之時名曼荼羅聖衆耶。答。一切三乘六道引入曼荼羅時雖未證聖果。而始與灌頂授金剛號。從此方託大悲胎藏之中名爲生諸佛家。當今授灌頂時與密號云（某）（甲）金剛。即是其人成佛之號。
　　問。上來若天台若華嚴若三論若法相若律宗若成實若俱舍若天魔若外道若人天。一一各言我教是實餘教是權。又云法界但有我教是佛正意。餘宗是人所執立。又云。我尊是正他尊是邪。如是諸宗論議有道理耶。答。皆有道理。皆可云爾。何以故。彼等各得我宗大日一切教中之一分故。若執權爲權非是弘權。若執權爲實是則弘權。故一一宗各意云我教是實。
　　問。若爾同華嚴云十師立教皆是皆非。例如佛入定時五百比丘各說佛意。佛出定時五百問佛誰得佛意。佛答皆得我意亦皆不得我意。又元曉師約諸宗諍作和諍論云。諸宗所執皆得佛意。後義榮師作難和諍論云。判權爲權判實爲實是有道理。而言皆得佛意是無道理。今眞言宗亦墮此難。答。華嚴但約他受用身二七日說以判三世佛教亦約釋尊一代所說以判十師立教皆是皆非。非判十方三世一切佛教。故言雖同狹廣有隔。又今宗云。諸宗各得大日一切教中一分竝有權實。故皆爲是。故約各計。許可言實。非謂閉因而言一切皆實皆得佛意。故異元曉和諍不墮義榮所難（云云）。
　　問。高野海和上寶鑰及十住心論明十種心。第一異生羝羊心。是一向行惡不修微善。凡夫也。第二愚童持齋心。是人乘持五戒者也。第三嬰童無畏心。是天乘厭下欣上持出善者也（已上三心是世間心也）第四唯蘊無我心是聲聞乘也。第五拔業因種心。是緣覺乘（已上二心是小乘也）第六他緣大乘心。是法相菩薩乘也。第七覺心不生心。是三論菩薩乘也。第八如實一道心。是天台佛乘也。第九極無自性心。是華嚴佛乘也（已上八心是他受用應化身說也。竝是具惑果也）第十祕密莊嚴心。是眞言乘諸身說也。是自受身法身說究竟佛果也。
	即引證立異生羝羊心。大日經云。無始生死愚童凡夫執著於我名我有分別無量我分。若彼不觀我之自性則我我所生。餘復執計有時·地等變化·瑜伽我·建立淨不立建無淨·乃至聲·非聲。如是等我分自昔來分別相應希求順理解說。愚童凡夫類猶如羝羊。菩提心論云。謂凡夫執著名聞利養資生之具。務以安身恣行三毒五欲。眞言行人誠可厭患。誠可棄捨。
	二愚童持齋心。大日經云。愚童凡夫或時有一法想生。所謂持齋。彼思惟此少分發起歡喜數數修習。是初種子善業發生。復以此爲因於六齋日施與父母男女親戚。第二芽種。復以此施與非親識者。是第三疱種。復以此施與器量高德者。是第四葉種。復以此施歡喜授與樂人等及獻尊宿。是第五敷華。復以此施發親愛心而供養之。是第六成果。
　　三嬰童無畏心。大日經云。彼護戒生天是第七受用種子。復次以此心生死流轉於善友所聞如是言。此天大天與一切樂者。虔誠供養一切所願皆滿。所謂自在天。梵天。那羅延天。商羯羅天。自在天。日天。月天。龍尊等。乃至或天仙。大圍陀論師。各各應善供養。彼聞如是心懷慶悅慇重恭敬隨順修行。是名愚童異生生死流轉無畏依嬰童心。菩提心論云。諸外道等戀其身命或助以藥物得仙宮住壽。或復生天以爲究竟。眞言行人應觀彼等。業力若盡未離三界。煩惱尚存。宿殃未殄。惡念從起。當彼之時沈淪苦海難可出離。當知外道之法亦同幻夢陽炎也。
　　四唯蘊無我心。大日經云。謂如是解唯蘊無我根境界淹留修行。
　　五拔業因種心。大日經云。緣覺拔業煩惱株杌。無明種子生十二因緣離建立宗等。如是湛寂一切外道所不能知。先佛宣說離一切過。菩提心論云。又二乘之人。聲聞執四諦法。緣覺執十二因緣。知四大五蘊畢竟磨滅。深起厭離。破衆生執勤修本法尅證其果。趣本涅槃已爲究竟。眞言行人當觀二乘之人雖破人執猶有法執。但淨意識不知其他久久成果位。已灰身滅智趣本涅槃如大虛空湛然常寂。有定性者難可發生。要待劫限等滿方乃發生。若不定性者無論劫限遇緣便迴心向大從化城起爲以超三界。謂宿信佛故乃蒙諸佛菩薩教化。而以方便逐發大心。乃從初十信下歷諸位。經三無數劫難行苦行然後成佛。既知聲聞緣覺智慧狹劣亦不可樂。
　　六他緣大乘心。大日經云。大乘行。發生無緣乘心。法無我性。何以故。如彼往昔如是修行者觀察蘊阿賴耶知自性如幻·陽焰·影·響·旋火輪·乾闥婆城。菩提心論云。又有衆生發大乘心行菩薩行。於諸法門無不遍修。復經三阿僧祇劫修六度萬行皆悉具足。然後證佛果久遠而成。斯由所習法教致有次第。龍猛菩薩說。如是行者無明分位。非明分位。
　　七覺心不生心。大日經云。彼如是捨無我。心主自在覺自心本不生。何以故。心前後際不可得故。如是知自心性是越二劫瑜祇行。菩提心論云。當知一切法空。已悟法本不生心體自如不見身心。住於寂滅平等究竟眞實之智令不退失。妄心若起知而勿隨妄若息時心源空寂。那伽阿羅樹那菩薩說。如是本處無明邊域。非明分位。
　　八一道無爲心。亦名如實知自心。又名空性無境心。大日經云。云何菩提謂如實知自心。乃至廣引經文。此菩薩淨菩提心門名初法明道。於諸顯教是究竟理智法身。望眞言門。是初門。大日龍猛竝皆明說。不可疑惑。龍猛菩薩說。如是一心無明邊域。非明分位。
　　九極無自性心。大日經云。離有爲無爲界。離諸造作。離眼耳鼻舌身意。極無自性心生等。虛空無邊一切佛法緣此續生。如是初心佛說成佛因。故於業煩惱解脫而業煩惱具依。金剛頂經說。薄伽梵。大菩提心普賢大菩薩住一切如來心時。以下乃至自性成就眞言。廣引守護經說。廣引釋迦六年苦行不得菩提。得諸佛告鼻端觀月輪中唵字後夜成佛之文。菩提心論云。夫迷途之法從妄想生。乃至展轉成無量無邊煩惱輪迴六趣。若覺悟已。妄想止除種種法滅。故無自性。復次諸佛慈悲從眞起用救攝衆生。應病與藥施諸法門。隨其煩惱對治迷津。遇筏達於彼岸法已應捨。無自性故。乃至妄若息時心源空寂。萬德斯具妙用無窮。但具此心者能轉法輪自他俱利。龍猛菩薩說。如是勝所無明邊域。非明分位。十祕密莊嚴心。大日經云。眞言門修行菩薩行諸菩薩。無量無數百千俱胝那由多劫積集無量劫德智慧。具修諸行無量智慧。皆悉成就。菩提心論云。三摩地者。眞言行人如是觀已。云何能證無上菩提。乃至廣引月輪十六分。五智五佛。三十七尊。五相成身論文已云。金剛頂經說。此毘盧遮那三摩地法向未灌頂者不得說一字。本尊儀軌眞言縱令雖同法行者不得輒說。若說者現前中夭招殃。後墮無間獄。又結云。極無自性心已外七教皆是他受用應化佛所說。眞言密教兩部祕藏是法身大毘盧遮那如來與自眷屬四種莊嚴法身。住金剛界宮及眞言宮殿等自受用法樂故所演說（云云）今眞言宗此十住心次第用否。
　　答。有五失故不用十心次第其二失何。一者違大日經及義釋失。大日經云。一二三四五。再數凡百六十心。越世間三妄執出世間心生。謂如是解唯蘊無我根·境·界淹留修行（已上經文）准義釋是聲聞乘（云云）越麁妄執·細妄執·極細妄執百六十心。次經文云。拔業煩惱株杌。無明種子生十二因緣離建立宗等。如是湛寂一切外道所不能知。先佛宣說離一切過。彼出世間心住蘊中有如是慧生。若於蘊等發起離著當觀察聚沫浮泡。芭蕉陽炎幻等而得解脫。謂蘊處界能執所執皆離法性。如是證寂然界是名出世間心。彼離違順八心相續業煩惱網是超越一劫瑜祇行（已上經文）准義釋是緣覺乘。亦越三妄執總越二乘爲越一劫。次經文云。復次大乘行發無緣乘心。法無我性。何以故如彼往昔如是修行者觀察蘊阿賴耶知自性如幻·陽炎·影·響·旋火輪·乾闥婆城。彼如是捨無我。心主自在覺自心本不生。何以故。心前後際不可得故。如是知自心性。是超越二劫瑜祇行（已上經文）准義釋是入大乘論三性三無性義。亦越一重三妄執塵沙惑爲越二劫。次經文云。復次眞言門修行菩薩行諸菩薩無量無數百千俱胝那庾多劫積集無量功德智慧具修行諸無量智慧方便皆悉成就。天人世間之所歸依出過一切聲聞辟支佛地。釋提桓因等親近敬禮。所謂空性離於根境。無相無境界越諸戲論。等虛空無邊一切佛法依此相續生。離有爲無爲界離諸造作離眼耳鼻舌身意極無自性心生。如是初心佛說成佛因。故於業煩惱解脫而業煩惱具依世間宗奉常應供養（已上經文）准義釋是亦越一重三妄執無明惑爲越三劫。到佛慧初心。餘教菩薩積劫所行悉皆成就。一切世間歸依歸供養。譬如取鑛練已安高幢上雨種種寶。次經文云。復次信解行地觀察三心。無量波羅蜜多慧觀四攝法。信解地無對無量不思議。建立十心無量智生。我一切諸有所說皆依此而得。是故智者當思惟此一切智信解地復越一劫昇住此地。此四分之一度於信解（已上經文）准義釋是佛慧初心已上有三心。謂菩提心爲因。大悲爲根。方便爲究竟。廣引華嚴十地而出淺深二釋。以金剛頂十六菩薩爲此中義。初地菩提心。二地乃至七地爲大悲。八地已上爲方便。并前佛地以爲四分三心。三分佛地一分故昇信解度四分之一也。又經上文廣說。一切智智菩提心爲因。大悲爲根。方便爲究竟。云何菩提。謂如實知自心等也。又經下文廣說。若眞言門修菩薩行。諸菩薩深修觀察十緣生句。謂如幻·陽炎·夢·影·乾闥婆城·響·水月·浮泡·虛空華·旋火輪（云云）又義釋明阿闍梨相中云。若得傳法灌頂名阿闍梨。若度違順八心證寂然界名阿闍梨。若已心王自在覺自心本不生名阿闍梨。若生極無自性心得入曼荼羅海會名阿闍梨。從此復有十重深行。乃至金剛薩埵名阿闍梨。復次毘盧遮那名阿闍梨。又云。善巧修行般若者即是深修觀察十緣生句見甚深中道。如般若中廣說。復次初劫智慧二乘共行。非深般若。二劫智慧二乘共聞。亦非般若。第三劫等虛空心無邊智慧一切二乘不能思議。乃名甚深般若。就祕密中漸次轉深。乃至佛爲十地說般若則九地非其境界。又云。又此經宗橫統一切佛教。如說唯蘊無我出世間心住於蘊中即攝諸部小乘三藏。如說觀蘊阿賴耶覺自心本不生即攝諸經八識三性三無性義。如說極無自性心十緣生句即攝華嚴般若種種不思議境界皆入其中。如說如實知自心名一切種智則佛性一乘如來祕密藏皆入其中。於種種聖言無不統其精要（云云）今海和上多違此文。何者經中觀蘊阿賴耶乃至心主自在覺自心本不生等越二劫行之文義釋以爲一種阿闍梨。亦攝諸經八識三性三無性等。此法相宗所用經論。而海和上以觀蘊阿賴耶等。名無緣大乘心攝法相宗。以心主自在。覺自心本不生等名覺心不生心攝三論宗。經中所謂空性乃至極無自性之文。及十緣生句義釋以爲生極無自性心入曼荼羅海會一種阿闍梨。亦攝華嚴般若種種不思議境界。此中華嚴是華嚴宗。般若是三論宗。而海和上以所謂空性等文爲天台宗。以極無自性一句爲華嚴宗。經中上文一切智智菩提心爲因。大悲爲根。方便爲究竟。云何菩提。謂如實知自心之文義釋以爲從此復有十重深行阿闍梨。亦攝佛性一乘如來祕藏。此中佛性即涅槃經。一乘即法華經。祕藏即眞言教。而海和上以上如實知自心等文下所謂空性等文爲天台宗。於顯教是究竟於眞言是初門而安華嚴宗教之下。經中如是初心佛說成佛因等之文。及一切世間應供等之文義釋以爲佛慧初心。佛慧初心即是三心中菩提心爲因。而海和上以離有爲無爲界乃至如是初心佛說成佛因等之文。極無自性心爲華嚴宗。
　　二者違金剛頂失。金剛頂經所說一切義成就菩薩坐菩提場五相成佛。自心流出三十七尊成金剛界大曼荼羅。乃至十八會是眞言宗果佛自受用相。次請召十方諸佛菩薩說入曼荼羅行。是他受用相。而海和上引彼五相成佛之文名極無自性心爲華嚴宗初心成佛因也。
　　三者違守護經失。守護經說菩提心無相同大日經。說五相成佛同金剛頂。爲證其五相成佛佛引六年苦行不得菩提始觀月輪唵字而得菩提。此亦眞言果佛自證化他法門。而海和上以彼經文入極無自性心爲華嚴宗。
　　四者違菩提心論失。論有三門。所謂行願勝義三摩地也。行願者一切行願同諸大乘菩薩行願。勝義者心性空寂。同大日經守護國菩提心自性皆空同虛空無相文。三摩地者同金剛頂三十七尊及心地觀五相成佛。及引般若十六空義。法華開示悟入。金剛頂五相成身之義。而海和上以金剛頂五相成身爲華嚴宗。以菩提心論三摩地門爲眞言宗。亦以大日菩提心自性皆空之文爲天台宗。
　　五者違衆師說失。大日義釋。是無畏說。一行記。說云。此經本地之身即是妙法蓮華最深祕處。智儼溫古治定亦同。蘇悉地疏述師說云。教有二種。一顯示教。三乘是也。二祕密教。一乘是也。祕中又二。一唯理祕密。華嚴般若維摩法華涅槃等也。二事理俱密。大日金剛頂等也。金剛頂疏述師說云。法華明久遠成佛。此經明頓證成佛二說雖異實是一佛。而海和上於諸大乘輒判教理淺深果極高下難知矣。
　　問。經云。一切智智菩提心爲因。大悲爲根。方便爲究竟。又云。信解行地觀察三心。義釋淨菩提心已上十地中立此三心。若就大曼荼羅四重明此三心耶。答。抄記云。問前三句。一者菩提心爲種子。二者大悲爲根。三方便爲後。今就大悲胎藏曼荼羅說之爲以中臺爲菩提心。次八葉爲大悲。外三院爲方便也。答云。此有二種。若有修行者因中說之。有如來之果地說之也。且如最外院八部等世天即是前八心中從初解守齋已去乃至受用果等也。然有善根開發與正道相應即是大悲胎藏華臺之因也。如來以方便力而引導之。乃至於成就世間八心以來即是外院位。次漸漸向裏。及二乘亦在此內。次又知有勝法無上心稍進引入第二第三。皆是大悲句也。次成佛果入中臺即是方便句也。若如來但住自證之法則不能度人。何以故。此處微妙寂絕出過心量。說何示人耶。故漸次流出。漸入第一院。次至第二院。次至第三院。雖作如此流出亦不離普門之身。其八部衆皆是普賢色身之境界也。若就情機而說則三壇從深令至淺。乃至世天眞言義淺。但是應身道方便未究竟也。若開實性即世天眞言與大日如來何相異耶。從如來即從深至淺從內漸外而成三重壇。從衆生則從淺至深從外漸內而成三重壇也。又云。得就行者心中觀行作曼荼羅大悲胎藏義即以中臺爲菩提心漸次向外。乃至世間天位。爲方便耶。答。凡進行者次第也。先依法持誦作眞言手印等。觀於圓明或但觀字或但觀印次當引向內。此圓明字唯是自心印。觀此心八葉且如方便。即於此心華臺上爲曼荼羅中臺。其外八葉亦隨佛位次列布也。其身即是曼荼羅。從心以上爲第一院。從心下至臍。爲第二院。臍以下爲第三世間天院。諸尊形色相好各各差別宛然（云云）。
　　問。凡論諸佛垂迹可有二種。一者爲眞言者示現四種曼荼羅身一時一處令見本迹。二者爲顯教者示現普門隨類之身異時異處開迹顯本。今疑。顯教門中異時異處之身攝曼荼羅中耶。又論衆生進修可有二種。一者爲眞言機從初入曼荼羅修因向果。二者爲顯教機各承五乘教門修因向果。今疑。顯教門中五乘各別。修因向果之人攝曼荼羅中耶。
　　答。竝攝其中。何以知之。若金剛界十八會。及大日經大悲藏曼荼羅是爲眞言者一時一處示現曼荼羅身（一）若大日經云。如來應正遍知隨諸衆生種種樂欲同彼言音威儀或說三乘八部之法。而是一切智智一味。又菩提心論云。若修證。出現則爲一切導師。若歸本則是密嚴國土。不起于座能成一切佛事。是爲顯教者示現普門之身異時異處開迹顯本（二）若此文云中臺爲菩提心乃至世間天位爲方便。自身作四重壇。是眞言機從初入曼荼羅修因向果（三）若此文云解齋以去善根開發是華臺因。如來引導成就八心乃至二乘同爲外院。次知更有勝法稍進引入第二第三是大悲句。次成佛果入中臺即方便句。是顯教機初修顯教五乘之行。後入眞言門入中臺佛位（四）。
　　問。若爾顯教之佛未開迹顯本之前非曼荼羅身。又五乘之人未入眞言門之前非曼荼羅行。答。若就情機實如所問。若就佛意常曼荼羅。故義釋云。長聲●字是方便也。此是毘盧遮那本地身華臺之體。超八葉絕方所非有心之境。唯佛與佛乃能知之。爲念本誓開示大悲藏普入佛慧。故復以加持神力普現身口意遍滿生死中。此即方便也。若離方便如來本地尚不可說。何況以示人耶。不可爲諸上首等菩薩說。何況流入生死中耶。以此方便同於大空而現衆像。當知一切大會曼荼羅皆是一身無別身。即是普門身。即是法界身。即是金剛界身也（云云）准此文彼生死中顯教佛身皆是曼荼羅中法界身金剛界身也。又此文云。初解齋去攝爲外院。次知勝法爲大悲句。次入中臺爲方便句。此即顯教行人皆是曼荼羅行
　　問。顯教皆云應化身佛。是非法身也。何今皆云法界身耶。答。義釋云。然常途說法或云法性或云法界或云法身寂靜如空無所動作。都不說具足如是力用。以爲凡起神變皆是有爲之心。三昧之力。而不言法體如是。此其未了也（云云）今眞言宗皆爲法身。故海和上云。大日如來與自眷屬四種法身自受法樂故說此教（云云）已上以一切佛爲一佛義。略釋已竟。
　　問。第二難囗時云。三世十方諸佛出世各有時分。時分之中各有教門。何故今立一時判攝三世十方佛教。答。言一時者謂一切時。一切時者無始無終平等之時。故以三世十方諸佛時分皆攝此中名爲一時。
　　問。華嚴經明十世。三世各有三世以爲九世。加平等世以爲十世。與今無始無終平等之時同異云何。答。彼約有爲行蘊分位明十種世。今約法性緣起分位爲一切時故異。
　　問。彼宗亦約法界緣起圓融十世在一念中。盡未來際常說華嚴經故二七日之中攝未來際猶如印文。何故云異。答。十地論云。普賢因分可說。與言說相應故。性海果分不可說。不與言說相應故（云云）故大威光童子歷劫修行成盧舍那。法界藏中圓融十世唯是普賢因分可說。今眞言教無始無終本來自覺大日如來以三世佛合爲一佛。竪則無始無終。橫則無邊無中。一切時中常恒說法。此是性海果分之義。彼云不可說今則可說。
　　問。論云。果分不可說不與言說相應故。而何今言可說。答。金剛頂疏云。問。如來內證寂靜無言心思逈絕。何故今言於內證境說此經耶。答。如汝所說內證之境言亡慮絕。何以故。非諸凡夫之境界故。又如來內證但是寂靜無言等者是即顯教之所說也。彼教未說如來內證甚深義故。今此祕教其義不然。寂照俱時。寂故法界俱寂。照故法界同散。散不妨寂寂不妨散。如來內證其義如是（云云）如答可知。
　　問。天台三論依智度論。而彼論云。佛法中數時等法實無。陰入持所不攝故。隨世俗故有時無咎。若畫泥木等作天像念天故禮拜無咎。時亦如是。雖實無時隨俗說有時無咎（云云）與今法性緣起平等之時同異云何。答。彼望般若眞空道理故云無時。今眞言宗大日如來爲一切法。故一切時亦是法性緣起分位。非謂無時。
　　問。天竺時名有二。一名迦羅。二名三摩耶。彼智論說若毘尼中時食時藥時衣皆說迦羅。若說經時說三摩耶。故彼論云。問。何以不言迦羅而言三摩耶。答。若言迦羅俱亦有疑。問。輕易故應言迦羅。迦羅二字。三摩耶三字。重語難故。答。除邪見故說三摩耶。不言迦羅。有人言。一切天地好醜。皆以時爲因。如時經中說。時來衆生熟。時去則催促。時能覺悟人。是故時爲因。故不說迦羅。
　　問。若無時云何聽時食遮非時食爲戒。答。世界名字有時非實法。問。如非時食。時藥。時衣皆是迦羅。何以不說三摩耶。答。此毘尼中說白衣不得聞。外道何由得聞而生邪見。餘經通聞故說三摩耶令其不生邪見。三摩耶訛名時。亦是假時。又佛法中多說三摩耶。少說迦羅（云云）問。今眞言宗一切時名說三摩耶當爲說迦羅耶。答。義釋具引智論用三摩耶。
　　問。眞言宗云。佛與內證眷屬說內證祕密法。更有何外道應生邪見者不說迦羅說三摩耶。答。眞言宗意。十方三世一切諸佛以爲眞言說主。各於世界說眞言道。五乘混雜共聞佛說。故說三摩耶不說迦羅時。若與內證眷屬說法之時。亦說迦羅。例如毘尼中說迦羅。此內證法語是諸佛毘尼。不許有人輒聞。若人不受灌頂輒聞此法。猶如偸聞布薩得重罪也。
　　問。法相宗五唯識中。第五識之分位故云唯識。謂不相應行。此時方等即不相應行所攝。亦是有爲諸法分位。亦是唯識所變。假名爲時（云云）與今宗時同異云何。答。彼約依他法中諸法分位假名爲時。亦云。唯識攝論十一識中。時識亦此義也。今約法性緣起分位立時故不同彼。
　　問。薩婆多立三世實有故立實時。經部及大乘等皆立假時。又外道等亦立實時。若今法性緣起分位立時者應是實時。即同有部。答。彼約有爲以論假實。今約法性故都不同。
　　問。亦約釋迦一代說經或經云一時。如維摩經等云佛以一音演說法衆生隨類各得解。羅什等師用此立一音教。或經云二時。如般若法華涅槃等云昔於鹿苑說四諦法。今於此處轉大法輪。吉藏等師用此立二藏教。一聲聞藏。二菩薩藏。或經云三時。如大乘妙智經云。初說法有人空一切不成。次說境空心有成不成。後說心境俱空一切成佛。是智光論師般若燈論釋說也。若深密經云勝義生言世尊。初於一時唯爲發趣聲聞乘者所轉法輪是未了義。第二時中唯爲發趣修大乘者所轉法輪猶未了義。第三時中普爲發趣一切乘者所轉法輪是眞了義（云云）是戒賢論師瑜伽論中所用說也。或經云四時。如無量義經云。初爲聲聞說四諦法。次爲緣覺說十二因緣法。次爲菩薩說方等十二部經。摩訶般若。華嚴海空。今爲菩薩說大直道（云云）是寂法師等所用也。或經云五時。如涅槃經云。譬如從牛出乳從乳出酪從酪出生蘇從生蘇出熟蘇從熟蘇出醍醐。從佛出修多羅從修多羅出十二部經從十二部經出方等典從方等典出般若從般若出涅槃。是天台宗所用五時。一華嚴。二阿含。三方等。四般若。五法華涅槃。又佛性論云。若化身佛五時說法（云云）若爾聖教分明已判教時。自有一二三四五時之文而何今言一時及一切時。
　　答。金剛頂疏云。衆生宿殖種種不同。佛說教時前後各別。或一或二或爲三時。是等皆是隨機所說。未是如來常恒不變普說時也。次隨自立者。如大毘盧遮那經云。而毘盧遮那一切身業。一切語業。一切意業。一切處。一切時於有情界宣說眞言道句法。若准此文應云一切時處說法普利有情。何但得局二三時等。故大興善寺傳法阿闍梨云。諸宗所立皆是隨機。若准實義辨說。毘盧遮那如來說法時者應云一切時也（云云）。
　　問。大興善寺傳法阿闍梨但云一切時不云一時。而何今言一切時爲一時。答。金剛頂疏釋一時云。不思議三際無始無終是爲一時。一剎那中具無量劫。無量劫只是剎那。名爲一時。時分修短不可思議。是爲一時也。如來三密於如是時機感相應說眞明道不差機不過機。一切處一切時有機必應。猶如空月影現諸水故云一時。如斯等時是如來性海不思議時。非是世間妄執時日。故毘盧遮那經云。諸大菩薩前後圍遶而演說法。所謂越三時如來之日加持故身語意平等句法門也。興唐阿闍梨釋云。如世間時分則有過去未來現在長短劫量種種不同。亦約日行四天下一周晝夜各有初中後分乃至三十時剎那不住代謝相推。以淨眼觀之三際之相了不可得。無終無始亦無去來。即此實相之日圓明常住湛若虛空。無有時分修短之異。然以佛神力故令瑜伽行者於無量劫謂如食頃。或演須臾爲無量劫。延促自在感適衆機。無定相可所得故云如來日也（云云）。
　　問。出生義云。我能仁如來憫三有六趣之惑常由蘊界入等受生死妄報。空華無而虛計。衣珠有而不知。於是乎收跡覩史天宮下生于中印土。起化城以接之。由除糞以誘之。及乎大種性人法緣已熟。三祕密教說時方至遂却住自受用身。據色究竟天宮入不空王三昧。普集諸聖賢削地位之漸階開等妙之頓旨（云云）若依此文應云大日如來說法有時。何故今云一切時耶。答。金剛頂疏答此問云。此亦且就一分機熟而爲時至。是非謂爲普說之時（云云）。
　　問。若爾釋迦一代先說顯教調熟衆生。後昇色頂。始說大日金剛頂等眞言教耶。答。不然。金剛頂十八會指歸云。大日如來色究竟天成自受用之後。普賢菩薩受大日勅下閻浮提。降伏九十五種外道八相作佛。又梵網經出金剛頂淺略之門。彼經中云。釋迦從華藏界入第四禪先說魔受化經。次下南閻浮提父名淨飯母號摩耶我名悉達。七歲出家三十成道。次歷十天說諸法門。至第四禪說心地品（云云）然出生義化城除糞之後。始說頓旨者。是指心地觀經迦樓羅觀五相成佛之文。彼經序中先現八塔。八塔中有法華涅槃說處之塔。故在法華涅槃之後明矣。
　　問。天台宗遣唐決義云。此大毘盧遮那於天台五時中第三時方等部攝。以彼經中說四乘故（云云）此義云何。答。彼決義云。傳聞。有疏二十卷但未披見（云云）此是未知經意誤判。何者天台第三時方等教四教相對以大斥小以圓彈偏。今大日經應正遍知隨衆生樂說四乘法及八部法。而是一切智智一味（云云）若爾可謂與法華同。何攝方等彈斥之教。
　　問。不空三藏理趣釋云。一時者當說經之時。其地六種震動。或天雨衆華。餘時則無此相。又三乘種性皆獲聖果乃稱一時也。無畏三藏釋一行和上記大日經義釋云。明群機嘉會之時也。而今金剛頂疏釋一時。云無始無終爲一時者違彼二三藏釋耶。答。疏云。如來三密一切時處有感必應。故云一時。故一切時中有無量一時。隨機適時各說其經。今一切時名一時者是總時也。各有當經一時是別時也。故二三藏所釋與疏不違。
　　問。金剛頂十八會中。第一會名一切如來眞實攝教王會。尼吒天說。如是十八會中時處各別。今三卷經彼第一會。若爾此經一時亦應別時。一時何以總時釋此一時。答。約此經中自有二分。若約自受用身是總一時。若約他受用身在別一時。何者准義決等大日如來內證三十七尊自受法樂外令菩薩受法樂故現三十七尊圍遶而住。若諸菩薩從他受用入自受用則從別此一時即是了總一時。何以知之自受用身以總一時爲一時耶。瑜祇經云。如是我聞。一時薄伽梵。金剛界遍照如來。以五智所成四種法身於本有金剛界自在大三昧耶。自覺本初大菩提心。普賢滿月不壞金剛光明心殿中。與自性所成眷屬。金剛手等十六大菩薩。及四攝行天女使。金剛內外八供養金剛天女。各各以本誓加持自住金剛月輪持本三摩地標幟。皆微細法身祕密心地超過十地身語心金剛。各於五智光明峯杵出現五億俱胝微細金剛遍滿虛空界。諸地菩薩無有能見。俱不覺知。熾然光明自在威力。常於三世不壞化身利樂有情。無時暫息。以金剛自性光明遍照清淨不染種種業用方便加持救度有情演金剛乘。唯一金剛能斷煩惱。以此甚深祕密心地普賢自性常住法身攝諸菩薩。唯此佛剎盡以金剛自性清淨所成密教嚴華嚴。以諸大悲行願圓滿有情福智資糧之所成就。以五智光照常住三世無有暫息平等智身（云云）金剛頂疏云。此經即是如來自境界說。非餘所知。是即自受法樂。如轉輪王與自眷屬受大快樂非國內萬民所知（云云）。
　　問。若諸地菩薩俱不覺知者。此經於諸有情無分。誰以此教流傳於世。答。疏答此問云。諸地菩薩俱不覺知者是約顯教諸地菩薩。若約祕密根凡夫具縛同得聞知。何況祕教諸地菩薩何不得傳。是故彼經亦云。常於三世不壞化身利益有情。無時暫息等也（云云）。
　　問。若爾大日經。金剛頂經。瑜祇經。蘇悉地經。蘇摩胡經等。何是自受用身說。何是他受用身說。何是應化身說。答。大日經。金剛頂十八會。瑜祇經是大日如來自受用身說。蘇悉地。蘇摩胡經是金剛手自受用身說。然自受法樂說法之中兼說他受變化身事以爲自受法樂之相。故大日經云。一切時處現莊嚴藏。又現金剛手等身於十方界說眞言道。是自受法樂。若十方界十地菩薩受此法時名爲他受法樂。若十方界六道衆生受此法時名爲變化身說法也。又金剛頂經心王境界五相成身。自心流出三十七尊。亦召一切佛菩薩等共說入曼荼羅行是自受法樂。若三十七尊各現十二神變之時若十方界十地菩薩見普賢行願是他受用身說法。若十方法界六道見八相成道是變化身說法。又瑜祇經遍照如來以四種法身與自性眷屬在菩提心殿是自受用身。若以普賢自性諸菩薩是他受用身。常於三世不壞化身利樂有情。是變化身。但此教中竝云四種法身法性神變與顯教異。又蘇悉地經執金剛手在須彌頂普賢宮殿爲軍荼利菩薩所說。又蘇摩胡經云金剛手在此宮殿爲蘇摩胡童子所說。經云。汝以此法流傳人間。其金剛手亦具四身。此中亦是自受用身所說。若傳人間攝諸菩薩是他受用若化六道是變化身。問。今據道理。若自受用身說常住不變故爲一切時尤有道理。若他受用身若變化身隨緣不定各在一時非一切時。若爾傳法菩薩傳自受用身說大日經。金剛頂。瑜祇經等時可稱如是我聞一切時等。而何經云一時。又眞言宗釋他受用變化身說法之時可云一時。而何皆云一切時耶。答。金剛頂疏以一切時名爲一時。然釋迦佛涅槃時云。我所說經之初皆云如是我聞一時佛住某方某處與某比丘俱（云云）傳法菩薩隨順佛說故云一時。又他受用變化身隨機說法在一切時中。各有一時故經皆云一時。今以義云一切時也。問。傳法菩薩誰耶。答。若約結集主者是金剛手。若約結集伴者亦通阿難也。問。何以知之。答。金剛頂疏云。佛於六波羅蜜經中收攝法寶以爲五分。一素怛纜。二毘奈耶。三阿毘達摩。四般若波羅蜜。五陀羅尼門。而擧五人以爲滅後傳教者。謂阿難。鄔婆離。迦多衍那。曼殊師利。金剛手。如次令各受持一藏。若依此義應云金剛手之我聞也。若依結集伴者義通阿難。故智論云。佛滅度後。文殊尸利彌勒諸大菩薩亦將阿難集此摩訶衍故義亦通。故金剛仙論云。八十億那由他阿羅漢。無量無邊恒河沙不可思議菩薩。皆集於彼鐵圍山外不至餘界。二界中間當於爾時菩薩聲聞皆言。如是我聞佛在其處說其經等。是但顯擧各各所聞。是故皆言如是我聞。非約總聞佛始終教。總聞唯在侍者阿難（云云）。
　　問。若約顯教應云總聞。若於祕教何立此義。答。金剛頂疏答此問云。涅槃經云。阿難具足八種不可思議。其第八云。悉能了知佛祕密法。若爾者阿難亦知祕教。
　　問。探經首尾但列菩薩。不涉聲聞。何通阿難。答。疏答此問云。經在極略而列菩薩不多。何況聲聞於海會中有聲聞衆阿難何獨無。故金剛頂經云。其金剛阿闍梨應思惟外壇中舍利弗等無量此丘來詣者（云云）又大日經云。東方初門中畫釋迦牟尼聲聞緣覺衆等（云云）天竺曼荼羅列阿難等一切聲聞及旃檀香等緣覺衆也。故知阿難亦從大日如來總聞祕教。
　　問。若約阿難有種耶。答。金剛頂疏云。正法念經明三阿難。陀此云歡喜。持小乘藏。阿難跋陀此云歡喜賢。持雜藏。阿難婆伽此云歡喜海。持佛藏。阿含經有典藏阿難持菩薩藏。蓋指一人具四德（矣）集法傳云。有三阿難。一阿難。此云慶喜。持聲聞藏。二阿難跋陀。此云喜賢。持獨覺藏。三阿難伽羅。此云喜海。持菩薩藏。三名雖異但一人（矣）金剛仙論闍王懺悔經亦不異此（云云）。
　　問。阿難是在釋迦得道夜生。侍佛二十五年。未侍佛時二十五年應是不聞。何云總聞。答。疏答此問云。檢諸文有四義故聞始終教也。一本願力故。過去作長者供養誦經沙彌今得總持。智論云。阿難世世立願在釋迦佛弟子多聞第一。二佛加持力故。報恩經云。阿難求四願。所未聞經願佛重說。佛今密爲說也。或云。佛入世俗心令阿難知。胎經云。佛從金棺出重爲阿難現入胎之相諸經皆聞也。三三昧力故金剛華經云。阿難自得法性自在王三昧悉能憶。故或云。阿難得佛覺三昧力自能聞也。四聞法力故。法華云。阿難得聞授記等事。即憶本願持先佛法皆如今也。觀佛三昧海經云。阿難見佛說菩薩行即憶過去九十億佛所說。故云阿難受持一切佛教也。
　　問。若爾阿難唯可總聞釋迦一代一切教法。何聞大日如來一切時說。答。若約大悲藏曼荼羅義四重海會皆是遍法界身。金剛界身。故以遍法界阿難之耳普聞遍法界大日之說。例如釋迦託摩耶胎胎如法界一切法身菩薩集會猶如雲籠月。託胎出胎（云云）。
　　問。顯教中說。華嚴成道二七日說。文殊問經一七日說。密迹力士經三七日說。提謂經一七日往鹿苑路次說。阿含經三七日說。覺愛三藏云。成道五年說大般若。鴦掘經八年說。般舟三昧經九年說。如來藏經十年說。光讃般若十二年二月十五日午後說。維摩經十二年後說。大般若從八年至三十年說。大集經十六年說。仁王經三十年說。無量義經法華經四十餘年說。即始四十二年合八年說。解節經去涅槃五年說。即深密經普賢經去涅槃。三月說。最勝王經去涅槃三月日哺時說。涅槃經八十年二月八日一日一夜說。楞伽法鼓經等法華後說。遺教經像法決疑經處胎經涅槃時說。中陰經涅槃後說。如是或指年月或不指也。諸經皆云一時。此等一時攝眞言教一切時中耶否。答。眞言宗意大日如來一切同體之佛一切時說之中尚攝三世十方一切佛菩薩金剛天人所說之教。何況釋迦一代一切經中一時。
　　問。前一佛中云一切六大皆爲佛身。若爾實業六趣四乘六大等聲亦攝一時說之中耶否。答。小乘婆沙俱舍論等說。伊沙山有五百獨覺。時有群猿先見比丘圍遶行道彼猿學之以現威儀。時五百人見彼悟道。又獨覺人飛華落葉以證聖果。又大乘中楞伽經說。或佛土以光明作佛事。或佛土以香作佛事。或佛土以味作佛事。或佛土以聲作佛事。今娑婆世界以聲作佛事。十住斷結經云。上方寂漠世界如來眷屬皆入臥眠說法成道。又云。佛滅度後像法已盡。經行樹下割皮聞聲即成佛道等（云云）以一例諸一切六大。十界一切諸法隨成聖果。皆攝大日如來一切時說之中。何以故。大日如來一切法爲自體故。凡有佛事皆攝大日所爲之中。天台宗云。法身無說無示冥資一切即此義也。
　　問。且如四時春生夏榮。秋熟冬藏。是天地自然之道也。地水性沈。風火性昇。亦陰陽造化之理也。然則因塵入眠以證聖果可攝佛化。以佛說故。見華觀緣以成聖道何攝佛化。以自悟故。是以論之業報十界六大等中誰爲化主誰能得道。今眞言宗行者約一切法作內證觀。感應和合攝一切時。大日所化。其餘諸宗學徒一切俗人乃至六道不作此觀。聞風無利。見華無益。何攝大日一切時說所化之中。答。且夫四時變謝只由日月奢促。又其萬物成敗亦因四大生殺。今准內教。正法華。觀世音爲日天子。得大勢爲月天子。虛空藏爲星天子。胎藏曼荼羅中云。三光天子。六大神王。竝是大日普門身。法界身。金剛界身。故知飛華落葉割木列猿竝是無非大日如來自然造化之功。又大日義釋小三災時。劫末十歲衆生自然生一慈心。乃至自解齋去順世八心希求順理解脫竝爲大悲胎藏華臺之因以攝外院。又劫末時。或云。飛行夜叉告發慈心。豈非執金剛手之所爲乎。故知業報十界六大自然爲師自然得道。又顯教說。一切諸佛同體慈悲能令衆生出苦至道。言同體慈悲者即是大日如來一切諸佛一切衆生以爲同體之加持也。由此加持十界衆生漸漸出離。諸宗學徒各各入道。故起信論云。若內雖有因而外無諸佛慈悲不能成佛即此義也。是故諸宗學徒若見美華不念本尊蓋是不修之甚。若聞冷風不觀內身亦是觀行之闕（云云）。
　　問。佛地論云。一時者謂說聽時。此就剎那相續無斷說聽究竟總名一時。若不爾者字名字句等說聽時異。云何言一時。此爲一義名說聽究竟一時。或能說者得陀羅尼。於一字中一剎那頃能持能說一切法門。或能聽者得淨耳根一剎那頃聞一字時於餘一切皆無障礙悉能領受。故名一時。此爲二義名剎那領悟一時。或相會遇時分無別故名一時。即是說聽共相會遇同一時義。此爲三義名說聽會遇一時（云云）今准論文凡約說聽名爲一時。單應無感單感無應不名一時。若見華等無說無聽。娑婆世界聲作佛事何以無聲之事攝一時中。
　　答。娑婆聲作佛事多分約教主說。今見華見後得道是小乘獨覺也。若割木聞聲得道是菩薩獨覺也。天台宗云。若見諦已上無學以下名下一時。若三人同入第一義名中一時。若登地已上名上一時。若初住已上名上上一時（云云）故約四乘各各得道之時亦名一時無失。又不空云。三乘種性皆獲聖果乃稱一時也。已上以一切時爲一時義。略釋已竟。
　　問。第三難一處云。所言以一切處爲一處者。無中無邊法界之宮名一切處者。其法界宮何處。答。此有二種。一以佛身。爲佛住處。二以佛土爲佛住處。
　　問。先以佛身爲佛住處意何。答。大日經云。薄伽梵住如來加持。義釋云。薄伽梵即毘盧遮那本地法身。次云如來是佛加持身。其所住處名佛受用身。即以此身爲佛加持住處。如來心王而住其中。既從遍一切處加持力生。即與無相法身無二無別。而以自在神力令一切衆生見身密之色。聞語密之聲悟意密之法。隨其性分種種不同。即此所住名加持處（云云）諸阿闍梨云。本地法身如來心王是理法身。即能加持身也。其所住處名受用身是智法身。自受用身。即所加持身也以自在神力令一切衆生見聞悟三密是他受用身變化身也。亦是所加持身也。今宗意云。無相法身皆住自受他受變化身中無二無別。故瑜祇經云四種法身。
　　問。若爾佛四種身爲佛住處。此四身外三種世間非佛住處。何云一切處耶。答。華嚴第八地說一切佛現身觀。是地菩薩現十種身。謂於衆生身作己身。國土身。業報身。聲聞身。辟支佛身。菩薩身。佛身。智身。法身。虛空身。次國土身作頭亦如是。乃至虛空身作頭亦如是。乃成百身。宗匠相承以爲十身盧舍那佛。此中衆生國土業報即三世間。業報自具六趣業身。足四乘身身成十界。今大日如來亦住此十身中。故遍一切處無非佛住處。又有四種曼荼羅一切六大是大曼荼羅。一切顯色形色是三昧耶曼荼羅。一切文字音聲是法曼荼羅。一切三業六根是羯磨曼荼羅。故一切諸法無非此四曼荼羅身。此四曼荼羅身即大日如來住處。故云一切處。
　　問。若爾實業九界有情心行亦是大日如來住處歟否。答。華嚴云。佛成正等覺時普得一切衆生等身。一切國土等身。元曉師楞伽疏云。法身有二。一自性法身。本有法性。二意成法身。成正覺時以一切法爲自身也。天台宗云。一佛成之時法界無非此佛依正。亦云。阿鼻依正全處極聖之自心。毘盧身土不逾凡下之一念（云云）故知實業九界有情陰界入等皆是大日如來住處。
　　問。次以佛土爲住處意云何。答。大日經次文云。廣大金剛法界宮一切持金剛者皆悉集會。如來信解遊戲神變生大樓閣寶王高無中邊。諸大寶王種種間飾菩薩之身爲師子座（云云）金剛頂云。一切如來遊戲處住阿迦尼吒天王宮中（云云）瑜祇經云。於本有金剛界自在大三昧耶。自覺本初大菩提心。普賢滿月金剛光明心殿中（云云）是爲大日如來遍一切處住處。
　　問。阿迦尼吒天是色界第四禪中第九天也。何以此處爲遍法界宮耶。答。此尼吒天爲法界宮有二種義。一自受用遍法界宮。金剛頂疏云。言阿迦尼吒者不是世間所說三有色界頂天。是則大毘盧遮那心中本有大菩提心光明心殿。即引瑜祇經文又云。阿迦尼吒此云色究竟。心是諸法究竟所歸。故爲色究竟。故華嚴云。三界唯一心也。實相功德。妙住之境。金剛五智心王所都。故爲天王宮。又大日義釋釋廣大金剛法界宮云。大謂無邊際。故廣謂不可數量故。金剛喩實相智。法界者廣大金剛智體也。此智體者所謂如來實相身。以加持故。即是眞實功德所莊嚴處。妙住之境。心王所都故曰宮也（云云）二他受用法界宮。大日義釋云。此宮是古佛成菩提處。所謂摩醯首羅天宮。釋論云。第四禪五種那含住處名淨居天。過是以往有十住菩薩住處亦名淨居天。號曰大自在天王是也。今此宗明義以自在加持神心所宅故曰自在天王宮也。謂隨如來有應之處無非此宮。不獨在三界表也（云云）。
　　問。經次所出樓閣寶王是自受用身所住歟。爲他受用身所住歟。答。亦有二種。一自受用身住處。如義釋云。始從眞正發心乃至成佛於是中間通名信解地。言毘盧遮那本行菩薩道時諸度滿足能得如來智寶之所集成祕密莊嚴法界樓觀。於一切實報所生最爲第一。其高無窮廣又無際。以邊不可得故亦復無中。此是遍一切處身之所住處。當知樓觀亦遍一切處也（云云）又云。上說金剛法界宮即是如來身。次云大樓閣寶王亦即如來身。今云師子座。當知亦爾。謂本行菩薩道時次第修行地波羅蜜乃至第十一地。後地即以前地爲基本。故云如來以菩薩身爲師子座（云云）二他受用身住處。義釋云諸大寶王種種間飾云。如來種種功德寶王間飾樓閣寶王。然此第一寂滅之相以如來加持神力令應度者隨諸法門表像。不可見聞觸知即以此爲門入法界（云云）又云。師子者即是自在度人無空過義也。若淺略釋者。言諸菩薩深心敬法乃至以身荷戴佛師子座。故云菩薩之身爲師子座（云云）。
　　問。此等二受用身住處遍一切處。其變化身住處亦遍一切處耶。答。上文所謂如來有應之處無非此宮。此中亦有變化有應之處。金剛仙論釋金剛般若敷座而坐文云。如來所到之處自然出現報得樓閣。即是何身住處遍一切處（云云）。
　　問。佛地論云。如是淨土爲與三界同一處所爲各別耶。有義各別。有處說在淨居天上。有處說在西方等。故有義同處淨土周圓無有邊際。遍法界故。如實義者。實受用土周遍法界無處不有。不可說言離三界處。亦不可說即三界處。若隨菩薩所宜現者或在色界淨居天上西方等處所不定（云云）若准此論色界淨居天宮是隨菩薩所宜現者。何故今爲盧毘遮那成菩提處耶。
　　答。金剛頂疏答此問云。若直以淨居爲佛淨土者是爲菩薩所宜淨土有限量故今取周遍法界淨居宮以爲毘盧遮那成菩提處。
　　問。若取周遍法界義以爲淨土者亦應取諸一切處所爲毘盧遮那佛淨土。何故定以淨居爲彼佛土耶。答。疏答此問云。爲顯佛土最勝義故取三界中最勝之處以示土相。若得意者於一切處一一各有限無限義。限是隨機。無限即是實受用土佛亦如是。初證金剛實相智身周遍法界無有邊際。而諸衆生隨機感見大小勝劣。彼佛地論約有限義以爲隨宜。今取無限以爲毘盧遮那成道處。
　　問。若言此眞言教唯自受用身佛在法界宮與內證眷屬俱說者違金剛頂十八會各在別處說。何者十八會中第一會名一切如來眞實攝教王會。在阿迦尼吒天說。第二會名一切如來祕密王瑜伽。於色究竟天說。第三會名一切教集瑜伽。於法界宮說。第四會名降三世金剛瑜伽。於須彌盧頂說。第五會名世間出世間金剛瑜伽。於波羅奈國空界中說。第六會名大安樂不空三昧耶眞實瑜伽。於他化自在天宮說。第七會名普賢瑜伽。於普賢菩薩宮殿說。第八會名勝初瑜伽。於普賢宮殿說。第九會名一切佛集會拏吉尼戒微細瑜伽。於眞言宮殿說。第十會名大三昧耶瑜伽。於法界宮殿說。第十一會名大乘現證瑜伽於阿迦尼吒天說。第十二會名三昧耶最勝瑜伽。於空界菩提場說。第十三會名大三昧耶眞實瑜伽。於金剛界曼荼羅道場說。第十四會名如來三昧耶眞實瑜伽。不出說處。第十五會名祕密集會瑜伽。於祕密處說。第十六會名無二平等瑜伽。於法界宮說。第十七會名如虛空瑜伽。住實際宮殿說。第十八會名金剛寶冠瑜伽。於第四靜慮天說。（云云）又陀羅尼集經出金剛界大道場經亦住欲色二界多處而說。蘇悉地蘇摩胡經等於須彌頂金剛手住處說也。若皆法界尼吒天說者何故此中有非尼吒之處。答。一切法界諸法爲名。隨在何處無非法界。然以隨法顯法界體。十八會中隨立異名。例如大日經云法界宮。金剛頂云尼吒天實是一法界宮而已。又金剛頂疏云。須彌盧頂摩尼寶峯樓閣者非是世間所知須彌。即是毘盧遮那所座之名。名爲堅勝法界座。此佛座處猶如彼山故云須彌盧。故決云。今人共號爲須彌座者。從此立名。非是須彌盧山四寶所成者。此山妙高顯猶如彼山。故以喩之（云云）又或經云。即下須彌山頂者。亦復准知也（云云）故知。十八會名皆有密意（云云）
　　問經云。寂漠世界有無量佛次第取籌入娑婆世界以度衆生。密嚴經在密嚴土說。稱讃大乘功德經在法界藏說。華嚴經在華藏界及十天處說。大般若等在四處說。謂耆闍山。誓多林。白鷺池邊。他化天上。或云。施慧江邊說般若。維摩經在菴羅苑說。法華在鷲峯說。涅槃在雙林說（云云）如是顯教說經處所。亦攝眞言遍一切處法界宮說中耶。答。尚攝三世十方一切諸佛說經處所。何況釋迦一代處所。
　　問。天台立四種佛土。一寂光土。二實報土。三有餘土。四同居土。法相立四身佛土。一自性身土。二自受用土。三他受用土。四變化身土。此義易思。今眞言宗四身住處皆爲法界宮者非但違經論。亦復義難思。答。今眞言宗自性身。受用身。變化身。等流身。皆名法身故。其住處皆名法界宮也。一切諸法當體法界故。約一一諸法法界皆名法界宮殿無失。
　　問。若爾眞言佛身住處皆唯可名法界宮也。何故顯教釋迦一代住處亦名法界宮耶。答。法界曼荼羅中遍法界釋迦文。娑婆世界一分之影以爲一代釋迦顯教之主。今眞言宗以此釋迦亦爲胎藏海會東門釋迦。東門釋迦已在法界宮中。故以其佛住處皆名法界宮也。
　　問。若爾釋迦種種住處名法界宮。若諸菩薩二乘受化人天住處亦名法界宮耶。答。義釋未逢佛教自然解齋以去爲第三院。故以劫末衆生自然慈心發處尚爲始向法界宮中。況解齋以去者乎。況逢釋迦佛教若佛在世若佛滅後隨聞一句一念發心以去行住坐臥之處無非法界宮也。但以心有初後入有淺深未能遠見內證法界宮耳。
　　問。抄記解齋以去爲第三院。未入眞言之時。應非入法界宮。況乎劫末衆生一念慈心何處以爲第三院乎。而今以爲入法界宮。未見誠文。答。義釋云。一切衆生色心實相從本際已來爲是毘盧遮那平等智身。非是得菩提時。強空諸法使成法界也。佛從平等心地開發無盡莊嚴藏大曼荼羅已。還用開發衆生平等心地無盡莊嚴藏大曼荼羅。妙感妙應皆不出阿字門（云云）故知一切衆生色心實相本來大日如來法界藏。苟發一念解脫之心。即是向入色心法界藏中。況乎劫末之時。執金剛手觀彼極苦爲可發機示現飛行藥叉之身。在虛空中告衆生云。當發慈心此是應也。極苦衆生法然忽發一念慈心此即感也。此時感應亦是入阿字門。阿字門即法界宮也。況乎解齋以去違順八心希求順理解脫此即漸近內證法界宮也。如法華中五乘小善。若聞法華皆爲佛道。論云。發菩提心之人所修小善皆爲佛道。法相用也。三論云。有近有遠。若已發心者。所修小善以爲近因。若未發心者。所修小善以爲遠因。天台云。一切衆生無始以來五乘小善。若聞法華開爲佛道。義釋云。衆生悉地乃至小善可發之處。皆悉擇治建立大曼荼羅。即引法華經低頭擧手之善。皆爲建立曼荼羅地即此義也。已上以一切處爲一處之義。略釋已竟。
　　願與法界一切含識同證大日胎藏金剛一切祕密法界宮中一切妙德無礙法門六大無礙常瑜伽四種曼荼羅各不離三蜜加持速疾現重重帝綱名即身法然具足薩婆若心數心王過剎塵各具五智無際智圓鏡力故實覺智念念相應此深密究竟大覺敬白。

　　永享八六三不慮令傳領遍照金剛實助●●



眞言宗教時義第三


　　問。第四難一教云。前云遍一切乘自心成佛之教名一切教。此一切教名爲一教者。其遍一切乘自心成佛之教意何。答。義釋云。如文殊師利覩見白毫所照萬八千土諸菩薩種種因緣皆是行菩薩道即知諸佛將欲開權顯實說法華經。當知金剛手等亦復如是。普見加持法界唯說平等法門即知如來將演遍一切乘自心成佛之教（云云）即此文也。
　　問。何名遍一切乘自心成佛之教。答。大日經云。如來應供正遍知得一切智智。彼得一切智智爲無量衆生廣演分布。隨種種趣種種性欲種種方便宣說一切智智。或聲聞乘道。或緣覺乘道。或大乘道。或五通智道。或願生天。或生人中。及龍。夜叉。乾闥婆。乃至說生摩睺羅伽法。若有衆生應佛身度者即現佛身。或現聲聞身。或現緣覺身。或菩薩身。或梵天身。或那羅延。毘沙門身。乃至摩睺羅伽。人非人等身。各各同彼言音住種種威儀。而此一切智智道一味。所謂如來解說味。乃至廣說如是。一切智智菩提心爲因。大悲爲根。方便爲究竟等（云云）。
　　問。經意云何。答。義釋云。毘盧遮那如來能以遍一切處眞金智體造種種乘。於薩婆若平等心地畫作佛菩薩乃至二乘八部等四重圓壇。此一一本尊身語心印皆是一種差別乘也。且如有人志求五通智道即從大悲胎藏現違陀梵志形爲說瞿曇仙等眞言行法。行者精懃不久成此仙身。更轉方便即成毘盧遮那身也。如是或現佛身說種種乘。乃至現非人身說種種乘。隨類形聲悉是眞言密印。或久或近無非毒鼓因緣故經云皆同一味所謂如來解脫味也。所以然者一切衆生色心實相從本際已來爲是毘盧遮那平等智身。非是得菩提時強空諸法使成法界也。佛從平等心地開發無盡莊嚴藏大曼荼羅已。還用開發衆生平等心地無盡莊嚴藏大曼荼羅。妙感妙應皆不出阿字門。當知感應因緣所生方便亦復不出阿字門。譬如大海中波濤相激迭爲能所然亦皆得同味一所謂醎味也。乃至廣說。三句大宗即統論一部始終無量方便。此如經者當知一切修多羅意皆同在此。如釋迦如來所說法者。當知十方三世一切如來種種因緣隨宜所演說法無非爲此三句法門。究竟同歸本無異轍。故云我說諸法如是等也（云云）故立遍一切乘自心成佛之教以判十方三世一切佛教即此義也。
　　問。此文中如來平等心地發四重壇隨機度生等。是方便爲究竟句以攝十方三世諸佛成正覺已說五乘教以度衆生。今以菩提心爲因。大悲爲根句攝十方三世諸佛法中何等教門耶。答。義釋云。世尊前已廣說淨菩提心如實相。以衆生未能得是意懸悟復作方便說此頓覺成佛入成佛入心實相門。亦爲決了十方三世一切佛法故。如一切經中或說諸蘊和合中我不可得或說諸法從緣生都無自性皆是漸次開實相門。彼言諸法實相者即是此心經之實相。心實相者即是菩提。更無別理也。但爲薄福衆生而不能自信作佛。自信作佛者甚爲難得也。故世尊且令淨諸垢障將護其心要其令時義契合。然後爲說即心之印。今經則不如是。直約諸法令識其心。所以爲祕密藏也（云云）此十方三世諸佛說法華等開權顯實之教以攝今宗菩提心爲因句也。又義釋云。如摩訶般若所明六度。十八空。三昧道品。總持門等皆入大悲句中。即彼萬行所成一切智智之果說名方便。由具內方便故。方便之業即是利他（云云）此十方三世諸佛所說菩薩萬行以攝今宗大悲句也。亦以彼等成果利他攝今宗方便爲究竟句也。又義釋云。此三句中悉攝一切佛法祕密神力甚深之事（云云）此十方三世諸佛所說眞言祕密教皆攝此三句中。以此三句攝盡十方三世諸佛顯教祕密教。又義釋云。又此經宗橫統一切佛教。如說唯蘊無我出世間心住於蘊中即攝諸部中小乘三藏。如說觀蘊阿賴耶覺自心本不生即攝諸經八識三性三無性義。如說極無自性心十緣生句即攝華嚴般若種種不思議境界皆入其中。如說如實知自心名一切種智則佛性一乘如來祕藏皆入其中。於種種聖教無不統其精要。若能持是心印廣聞一切法門是名通達三乘也。（云云）此以三劫十地四句捗盡十方三世諸佛所說顯密教門。
　　問。今疑。如來得一切智智已隨順種種根性樂欲或說五乘八部之法同其言音威儀。而此一切智智一味即是大日如來平等心地開四重壇說種種乘終致成佛等者。以爲眞言曼荼羅法道理顯然。今以此法亦攝十方三世一切諸佛等者。十方三世諸佛五乘八部形聲感應是即當體眞言大日四重曼荼羅歟。若許爾者顯教密教皆無差別若顯教密教必有差別者則彼三世諸佛顯教形聲應非眞言大日四重曼荼羅耶。答。三世諸佛皆依眞言門而成大日如來發生四重曼荼羅身。唯說五乘眞言而以衆生機淺未知如來內證於此四重曼荼羅中或謂顯教如來現五乘身開五乘法。三世諸佛隨衆生樂而未開示是眞言法。且約此邊名爲顯教。若有深機佛暢本懷故於顯教亦說眞言。若有大機堪聞祕密則蒙如來加持之力能見內證主伴法樂之相。亦知十方三世諸佛教法雖皆眞言而隨機情亦名顯教。
　　問。何以知之三世諸佛唯依眞言門而成大日（一）唯發生四重曼荼羅身而說眞言（二）衆生機淺於曼荼羅或謂顯教（三）佛隨衆生未開眞言名爲顯教（四）若有深機於顯教中亦說眞言（五）若有大機能見內證雖知眞言而隨機情亦名顯教（六）
　　答。一。大日經云。
　　過去等正覺  及與未來世
　　現在諸世尊  住饒益衆生
　　如是諸賢者  解眞言沙法
　　勤勇獲種智  坐無相菩提
　　義釋云。即是開十方三世諸佛一切方便門唯以一道成佛。更無餘道也。以佛道同故今還引諸佛證明是事。如法華中廣說。故知三世諸佛唯依眞言門而成大日。
　　二。大日經云。成正等覺一切知者一切見者出興于世。而自此法說種種道。隨種種樂欲乃至種種諸趣音聲而以加持說眞言道（云云）義釋云。此意言。如來自證法體非佛自作非餘天人所作法爾常住。而以加持神力出興於世利益衆生。今此眞言門祕密身口意即是諸佛平等身口意。然亦以加持力故出現于世利益衆生也。如來無礙知見在一切衆生相續中法爾成就無有缺減。以於此眞言體相不如實覺故名爲生死中人。若能自智見時即名一切知者一切見者。是故如是知見非佛自所造作。亦非他所傳授也。佛坐道場證如是法已。了知一切世界從本以來常是法界即時生大悲心。云何衆生去佛道甚近不能自覺。故以此因緣如來出興于世還用如是不思議法界分作種種道。開示種種乘。隨種種樂欲心機。以種種文句方言自在加持說眞言道。雖從機感因緣生而不動實際。雖善巧方便無所不爲。然非佛所作。雖普門異說。而但以佛之知見示悟衆生。若行人於此眞言十喩中妄見有爲生滅更增心垢則非如來之本意也（云云）故知如來但發生曼荼羅唯說眞言教也。
　　三。大日經云。阿字門一切諸法本不生故。義釋云。●阿字是一切法教之本。凡最初開口之音聲皆有阿字。若離阿字則無一切言說。故爲衆聲之母。凡三界語言皆依於名。而名依於字。故悉曇阿字亦爲衆字之母。當知阿字門眞實義遍於一切法義之中也。而世間凡夫不觀諸法本源故妄見有生。隨生死流不能自出。如彼無智畫師自運衆綵作可畏夜叉之形。成已還自觀之心生怖畏頓躄於地。衆生亦復如是。自運諸法本源畫作三界而還自沒其中身心熾然備受諸苦。如來有智畫師既了知了即能自在成立大悲曼荼羅。由是而言所謂甚深祕藏者衆生自祕之耳。非佛有隱也（云云）故知一切顯教亦皆阿字曼荼羅法。而諸衆生自祕不知
　　四。義釋云。如餘經所說求小乘人當修行。作觀即於世間法教深生厭離。求大乘人又於聲聞法教深生怖畏。七皆爲未知祕密藏者。作此方便說耳。就此經宗則五種三昧皆是開心實相門如行者初住有相瑜伽側是世間三昧。但於此中了知。唯蘊無我即是聲聞三昧。若以十緣生句觀諸蘊無性無生即是菩薩三昧餘如住心品中廣明。不問餘教以心性之旨未明故五乘殊轍不相融會也。若更作深祕密釋者如三重曼荼羅中五種三昧。皆是毘盧舍那祕密加持。其與相應者。皆耳一生成佛。何有淺深之殊（云云）故知佛隨淺機以爲餘教。
　　五。金剛頂疏云。或大乘經雖明現證但理無事。或大乘經雖粗明眞言印契等而支分未具（云云）今謂。小乘經中亦且說眞言印等。經量部五藏中第五立咒藏。大乘經中雜咒集經方等陀羅尼經最勝王經大寶積經等多說神咒。大般若經說理趣分。咒及守護經說令法久住陀羅尼。陀羅尼。集中摩訶般若大心經云。此大般若咒先於他化自在天略說其咒。今此經中說其功德。即說印相眞言等。也又法花及心地觀。法鼓經等亦說神咒。波頗三藏四教中立護持教。即咒藏也。故知若顯教中有機即說。但未具足。又義釋云。大品經及華嚴入法界品皆說四十二字門涅槃文字品。文殊問經。大集經。陀羅尼自在王品各釋字母與此經所說其義或同。若得此意則諸經懸會無所違妨也（云云）故知若有深機於顯教中亦說眞言。
　　六。金剛頂疏云。諸地菩薩俱不覺知者是約顯教諸地菩薩。
　　若約祕密機根凡夫具縛尚得聞知（云云）如十八會一一引入諸天世人令見內證曼荼羅以爲灌頂弟子。如大悲藏亦是引入一切祕密根人令見內證曼荼羅以爲灌頂弟子。其灌頂時授三摩耶四重禁中云。汝勿慳悋一切法隨順根機說法。說法有四。謂三乘及祕密乘也。又蘇悉地疏中。三乘教爲顯教一乘教爲祕密。祕密中亦分二。華嚴般若維摩法華涅槃等唯理祕密。大日金剛頂等事理俱密（云云）故知若有其根能見內證雖知眞言而隨機情亦名顯教（云云）。
　　問。大日如來發生曼荼羅唯說眞言教時。衆生機淺或謂顯教。佛說顯教者此人於顯教中修行各得五乘之果。不入眞言門耶。答。此等於顯教中修行各得五乘權果。然終會入眞言門中而成一實佛果也。但於會入眞言有因中入有果後入。然諸人天二乘通此二入。但諸菩薩必有因中會入。終無果後會入。
　　問。何以知之顯教五乘各得權果終入眞言成一實佛（一）然諸人天二乘或因中入眞言或果後入眞言（二）但諸菩薩必因中入眞言而無果後入眞言者（三）。
　　答。大乘同性經云。所有聲聞十地緣覺十地菩薩十地諸佛十地悉皆流入毘盧遮那智藏海中。又法華中五乘因果皆會一乘。又大日經五乘三昧皆開自心實相一生成佛。又義釋云。初解齋以去順世八心及以二乘爲第三院。次知有勝法進入第二院終入中臺。故知顯教五乘各得權果然終會入眞言門中（一）。
　　提謂波離受五戒中得成佛記。大般若中三百丘丘未漏盡者迴心向大得成佛記。此是人天二乘因中會入眞言。義釋中云。先得瞿曇仙等之身更轉方便成佛。金剛仙論二乘不定性者法華經等迴心向大。若定性者生三界三界外八六四二十千劫後迴心向大。菩提心論二乘不定性者遇緣發心。若定性者劫滿方發。此是人天二乘果後會入眞言（二）。
　　又天台云。三教果頭有教無人。皆入圓教唯成圓佛（云云）守護國界主經云。爾時釋迦牟尼佛言。祕密主。我於無量無數劫中修集如是波羅蜜。至最後身六年苦行得阿耨菩提成毘盧遮那坐道場時。無量化佛猶如油麻遍滿虛空。諸佛同聲而告我言。善男子。云何求成等正覺。我白佛言。我是凡夫。未知求處。唯願慈悲爲我解說。是時諸佛同告我言。善男子諦聽。當爲汝說。汝今宜應當於鼻端想月輪於月輪中作●唵字觀。作是觀已。於後夜分得成阿耨菩提。善男子。十方世界如恒河沙三世諸佛不於月輪作●唵字觀得成佛者無有是處（云云）心地觀經云。爾時文殊白佛言。唯願世尊爲諸衆生分別演說同於一道而得涅槃。是薄伽梵告文殊言。此法名爲十方如來最勝祕密心地法門。此法名爲一切凡夫入如來地頓悟法門。此法名爲一切菩薩趣大菩提眞實正路。此法名爲三世諸佛自受法樂微妙寶宮。此法名爲一切有情無盡寶藏。此法名能引諸菩薩衆到色究竟自在智處。此法引諸菩提樹後身菩薩眞實導師。佛說偈言。
　　十方諸佛證大覺  無不從此法修成
　　我是無上調御師  轉正法輪周世界
　　化度無量諸衆生  當知由悟心地觀
　　一切有情蒙此法  欲趣菩提得授記
　　一切有緣得記人  修此觀門當作佛
　　諸佛自受大法樂  住心地觀妙寶宮
　　受職菩薩悟無生  觀心地門遍法界
　　後身菩薩坐覺樹  入此觀門證菩提
　　乃至廣說五相成佛印眞言觀。又大日經前所引文三世諸佛同以一道成佛。佛道同故（云云）故知一切顯教菩薩皆於因中會入眞言同成一佛（三）。
　　問。大品云。或有菩薩初發心時與薩婆若相應。遊戲神通淨佛國土。或有菩薩初發心時即坐道場轉法輪度衆生。天台以爲三教菩薩與薩婆若相應是通菩薩。遊戲神通等是別菩薩。即坐道場是圓菩薩。智論云。有二菩薩。或菩薩無量劫修行六度。或到不到。或菩薩一念即到。譬如遠行步行稍遲乘馬差疾。若乘神通一念即到。大日義釋云。大品云。或有菩薩初發心時即上菩薩位得不退轉。或有初發心時即得無上菩提便轉法輪。龍樹以爲如遠行乘羊去者久久乃到馬則差速。若乘神通往人於發意頃便至所詣。金剛頂疏云。或大乘經雖說成佛歷劫修行或有成佛或有不成者（云云）若爾顯教菩薩或成己果或不成者。而今何言一切顯教菩薩皆於因中會入眞言同成一佛。答。大品云。乾慧等十地菩薩爲如佛。天台釋云。實是通教菩薩接入別圓初地初住八相成佛外迹在彼通教第十地。故云爲如佛。而無實成佛通第十地佛果之人（云云）今亦如是實是會入眞言同成一佛。但以成佛外遠在彼本教故云或成佛也。若不會入眞言不由成佛。故云或不成者。
　　問。提謂波利於五戒中得成佛記。三百比丘般若得記。定不定性迴心向大大乘同性智藏海中法華一乘等是顯教大乘。何故今爲會入眞言證文。答。蘇悉地疏云。華嚴維摩般若法華涅槃等經判爲唯理祕密。祕密教亦是眞言。故以爲證。
　　問。義釋云。眞言梵曰曼陀羅。即是眞語如語不妄不異之音。龍樹釋論謂之祕密號。舊譯云咒。非正翻也（云云）今諸大乘何是眞語如語不妄不異之音。答。彼疏云。三乘教爲顯教世俗勝義未圓融故。一乘教爲密教世俗勝義皆不二故。故即世俗以明勝義即是眞語如語不妄不異之音。故佛性論云。如理故眞如。如量故俗如（云云）。
　　問。若爾諸大乘經與大日經等無差別耶。答。彼疏意。諸大乘經唯理祕密未明密印眞言。但說意地所觀理。故大日經等事理俱密能明印相眞言事相及說意地所觀理故。是爲差別。
　　問。若爾何故守護經云六年苦行坐道場時於鼻端觀月輪唵字。不云印相眞言。答。金剛頂說彼成道時五相成身三密觀行。及心地觀亦明五相成身三密觀行。彼守護經亦說此等五相成身。竝具如彼文。
　　問。若爾諸大乘經皆是眞言。何故諸大乘經但明所觀之理不說密印眞言。答。且如般若經中廣明一切菩薩萬行法門所詮義理而未說其印眞言。今眞言教十波羅蜜各說眞言印相本尊。四無量觀亦說眞言印相本尊。而彼經中不說印相本尊。法皷經說三十七品一一眞言。最勝王經說十二因緣眞言。此理祕密教中小分說萬行眞言而未於一切法門。次明眞言印相故云唯理祕密。
　　問。六度等是菩薩萬行。何故必有眞言印等。答。義釋云。世尊以未來世衆生鈍根故迷於二諦不知即俗而眞。故指事言出云何如來眞言道。謂加持此書寫文字以世間言實義。故如來即以眞言義而加持之。若出法性外別有世間文字者即是妄心謬見。已知所加持處。如來以何法加持耶。故次佛言。如來無量百千俱胝那庾多劫積集修行眞實諦語。四聖諦。四念處。四神足。十如來力。六波羅蜜。七菩提寶。四梵住。十八不共法。以要言之。諸如來一切智智。一切如來自福智力。自願智力。一切法界加持力。隨順衆生如其種類開示眞言教法者。謂以如來無量阿僧祇劫所修功德而作遍一切處普門加持。又此一一功德即同眞言之相。法性自爾非造作所成。又一切如來本行菩薩道時所集無邊福聚發生無盡大願至薩婆若中究竟圓滿皆得智名。以如是福願智力。及一切法界本性加持力隨順世間如其種類而作加持。是故於一切衆生種種身語意皆可開示眞言教法（云云）故以如來萬行萬德隨順一切衆生種種三業說眞言法。
　　問。若爾一切世界衆生言音應皆眞言。何故以阿字等五天文字但爲眞言。答。義釋云。云何眞言法教者。即謂阿字門等是眞言教相。雖相不異體體不異相相非造作修成不可示人。而能不離解脫現作聲字。一一聲字即是入法界門。故得名眞言教法也。至論眞言法教應遍一切隨方諸趣名言。但以如來出世之迹始于天竺傳法者且約梵文作一途明義耳（云云）。
　　問。若爾六道衆生種種言音皆是眞言。何況五乘所說教法言音當非眞言。是故諸顯教中經論章疏天竺大唐日本諸宗學徒是非言音寧非眞言。答。皆是眞言。但彼不覺故。大日經云。此眞言相非一切諸佛所作。不令他作亦不隨喜何以故。以是諸法法如是故。若諸如來出現若諸如來不出諸法法爾如是住。謂諸眞言法爾故成等正覺一切知者一切見者出興于世。而自此法說種種道隨種種樂欲。乃至種種諸趣音聲而以加持說眞言道（云云）義釋云。如來自證法體非佛所自作。非餘天人所作。法爾常住。如來無礙知見在一切衆生相續中法爾成就。無有缺減。以於此眞言體相不如實覺故名爲生死中人。若能自知自見時即名一切知者一切見者。是故如是知見非佛自所造作。亦非他所傳授也（云云）問。若爾諸宗學徒各以所學教門執爲眞言。更不肯學今眞言法。彼成眞言門人耶否。答。若於眞言體相如實覺故各於自宗開爲眞言。即是遍一切乘自心成佛之人。若於眞言體相不如實覺。增上慢故各以所學爲眞言法即此文中所指生死中人耳（云云）。
　　問。此眞言相非佛所作不令他作設有能作亦不隨喜等者。是阿字等天竺文字眞言歟。爲當一切衆生種種諸趣言音眞言歟。答。是謂一切衆生諸趣言音所說眞言。故其阿等五十字母是梵天趣言音。梵王以降五天五天以爲梵字。
　　如是諸趣言所說眞言及其諸趣文字語言皆是法爾常住之法。非佛所作。不令他作。亦不隨喜。故金剛頂疏云。問。天竺梵字是劫初時梵王所作。西域記云。梵王所製原始垂則四十七言。當物合成隨事轉用流演支派。如何今言阿字是法然道耶。答。隨法然道梵王製書。故云梵王所製。不是彼天自作。故華嚴云一微塵中有三千大千世界經卷。又堅意寶性論云。有一大經卷如三千大千世界大記大千界事。如中如小四天下三界等大者皆記其事在一微塵中。一塵既然。一切塵亦爾。一人出世以淨天眼見此大卷而作是念。云何大經在微塵內而不饒益一切衆生。即以方便破出此經以益於他。如來無礙智慧經卷具在衆生身中。顛倒覆之不信不見。佛教衆生修八正道破一切虛妄。見己智慧與如來等。此即法然道理經卷也（云云）。
　　問。凡有言音可名眞言。或有國土天衣觸身即得道。或見佛光明得道。或寂滅無言觀心得道。如衆香土以香爲佛事。此等國中可無眞言。答。眞言有三。一字。二聲。三義。若有其一則是眞言。故於睡眠聞法之國尚有眞言。況餘六塵得道之處。
　　問。天台立四教。藏通別圓是。華嚴立五教。小乘始教終教頓教圓教。三論立二藏三法輪。聲聞藏菩薩藏。根本法輪枝末法輪攝末歸本法輪。法相立二教。一頓二漸。漸開三時。初時第二時第三時。此等諸宗皆製教名。今眞言宗以一切教爲一教者名何教耶。答。金剛頂疏云。大興善寺阿闍梨云。若就眞言而立教者應云一大圓教。如來所演無非眞言祕密道故（云云）。
　　問。此一大圓教中攝顯教門中五乘教耶。若不攝者五乘顯教豈非如來所演乎。答。若隨他意立則顯教中五乘教法眞言中五乘教法各有淺深。若隨自意立則顯教五乘眞言五乘無非一大圓教。
　　問。眞言中五乘教法者何等。答。義釋以五乘所說五種三昧道爲隨他意語明淺略義。以毘盧遮那所說爲隨自意語明深密義。
　　問。其五乘所說五種三昧道何。答。明此有三。一明四重諸尊各說五種三昧所觀淺深。二明五乘所說眞言功德淺深。三明五乘所說眞言義理淺深。
　　問。初明四重諸尊各說五種三昧所觀淺深者何。答。大日經云。爾時毘盧遮那如來與一切諸佛同共集會各各宣說一切聲聞緣覺菩薩。義釋云。如來已說究竟三空三昧印爲令普門進趣者無留難故復說三昧道中差別即。三重曼荼羅所示種種形類皆是如來一種法門身。是故悉名爲佛。此等一切諸佛各於本所流通法門自說彼三昧道。若現世天身者則說彼天三昧道。若現聲聞身者則說聲聞三昧道。若現辟支佛身者則說辟支佛三昧道。若現菩薩身者則說菩薩三昧道。若現持金剛身者則說金剛三昧道。當知此中偈頌如是無量剎塵非世間結集經卷所能具載（云云）次經大日說言。一生補處菩薩住佛地三昧道離於造作知世間相。住於業地堅住佛地。八地菩薩三昧道不得一切諸法離於有生知一切如幻。是故世稱觀世音。聲聞衆住有緣地識生滅除二邊。極觀察智得不邊順修行因。是名聲聞三昧道。緣覺觀察因果住無言說法。不轉無言說於一切法證極滅語言三昧。是名緣覺道。世間因果及業若生若滅繋屬他主空三昧生。是名世間三昧道（云云）義釋云。如上所說一生補處及八地三昧是約教道法門。作如此說耳。然祕密乘人於世諦中即能通達第一義諦者。從初發心時即具行大空三昧。其謂不然則於一生之中不能頓滿諸地也（云云）。
　　問。二明五乘所說眞言功德淺深者何。答。經云。
　　祕密主當知  此等三昧道
　　若住佛世尊  菩薩救世者
　　緣覺聲聞說  摧害於諸過
　　若諸天世間  眞言法教道
　  如是勤勇者  爲利衆生故
　　義釋云。經中佛說攝偈。就五種三昧道中大分爲二。謂佛菩薩緣覺聲聞四種皆名出世三昧。若諸天等所說眞言法教道皆屬世間三昧。出世三昧皆有實益故云摧害於諸過。世間三昧但有權益故云爲利衆生故也。如餘經所說求小乘人當修行作觀即便於世間法教深生厭離。求大乘人又於聲聞法教深生怖畏。此皆爲未知祕密藏者作此方便說耳。就此經宗則五種三昧道皆是開心實相門。如行者初住有相瑜伽則是世間三昧。但於此中了知唯蘊無我即是聲聞三昧。若以十緣生句觀諸蘊無性無生即是菩薩三昧。餘如住心品中廣明。不同餘教以心性之旨未明故五乘殊轍不相融會也。若更作深祕密釋者如三重曼荼羅中五種三昧皆是毘盧遮那祕密加持。其與相應者皆可一生成佛。何有淺深之殊。今偈中所說就彼等自所流傳法教而言耳（云云）。
　　問。三明五乘所說眞言義理淺深者何。答。經云。等正覺眞言名言成立相。如因陀羅宗諸義利成就。有增加法句本名行相應此正覺佛子救世者眞言。若聲聞所說一一句安布。是中辟支佛復有小差別。謂三昧分異淨除於業生。義釋云。大判眞言略有五種。謂如來說。或菩薩金剛說。或二乘說。或諸天說。或地居天說。謂龍鳥修羅之類。又前三種通名聖者眞言。第四名諸天衆眞言。第五名地居者眞言。亦可通名諸神眞言也。如聖者眞言亦說阿字或羅字等彼諸世天乃至地居鬼神等亦復如此說之。有何殊異者。阿闍梨云。若佛菩薩所說則於一字之中具無量義。且略言之。阿字自有三義謂不生義。有義。空義。羅字亦有三義。一者塵義。二者無塵義。又不生義。餘諸字義亦然。若諸菩薩眞言有阿字者各於自所通達法界門中具一切義。非於普門法界中具一切義非於普門法界中具一切義。若二乘眞言有阿字者只約盡無生智寂滅涅槃明不生義。若梵天眞言有阿字者是約出離五欲覺觀不生明義。若帝釋護世眞言有阿字者是約十不善道及災橫不生明義。餘皆以類可知也。知上所說皆是隨他意語明淺略義耳。若就隨自意語明深密義隨入一門皆具一切法界門。乃至諸世天等悉是毘盧舍那。何有淺深之別。若行者能於無差別中解差別義。於差別中解無差別義。當知是人通達二諦義亦識眞言相也（云云）。
　　問。如今所立四重諸尊竝是大日。故其所說眞言亦是隨自意語。何故名爲隨他意語。答。金剛頂疏云。明教有二。一隨他意。二隨自意。初隨他者。於眞言教總有五種三摩耶。謂如來三摩耶教。菩薩三摩耶教。緣覺三摩耶教。聲聞三摩耶教。世間三摩耶教。雖中有佛三摩耶教。且隨機別以爲隨他。後隨自意者。唯隨如來自意說之故云隨自意。故彼經云。毘盧遮那一切身業一切語業一切意業一切處一切時於有情界宣說眞言道句。所謂初發心乃至十地次第此生滿足。今准此文如來但說眞言頓覺無上法門曾無他事。是即名爲隨自意也（云云）又彼經次文云。又現執金剛普賢。蓮華手菩薩等像貌普於十方宣說眞言道清淨句法。所謂初發心乃至十地次第此生滿足（云云）義釋云。所云等者。乃至諸天八部。五通神仙。以外道現曼荼羅之所表示例可知（云云）故知若約隨自意語乃至世天皆說頓覺一乘之道。
　　問。且約機別以爲隨他意。其機別者是顯教中五乘機歟。爲當祕密教中五乘機歟。答。四重海會現五乘身說五乘法。略有三意。一爲眞言行者觀心淺深。二爲一切五乘持神咒者。謂大般若說諸夜叉等所說神咒。言詞隱密難可了知。大日經云。摩醯首羅天等有眞言等。自在王經云。有曼荼羅。外道神鬼咒等也。乃至諸經一切菩薩二乘八部各說持咒。今於彼等所持咒中開眞實義皆成佛故。三爲顯教五乘令入此教現彼等身漸引入故。故義釋云。一生補處。八地菩薩等。是約教道作方便說。
　　問。此五乘三昧道亦金剛頂教亦說耶否。答。亦說。如彼經三十七尊十二神變遍滿法界一一八相作佛。乃至令得世出世間悉地。此中自有五乘三昧道也。又於四門之外召請一切諸佛菩薩。乃至觀曼荼羅之時。其金剛阿闍梨於外壇中毘盧遮那等諸天心住欲界者。意樂調伏煩惱者。及舍利弗等無量比丘來詣者。皆思惟之是亦安立五乘三昧道也。
　　問。金剛頂疏云。法被根性爲二。初約一切泛明根性。毘盧遮那遍一切處故一切有情皆有佛性。是故無非祕密根性。若具毘盧遮那法身者必具三昧及大智慧無不顯得毘盧遮那萬德之果。次就當經辨所被者。今此祕教非對三乘顯教根性但與內證眷屬說祕密道（云云）若爾此大日經亦應如此。何故今云說五乘三昧者是爲一切五乘持咒之者亦爲顯教五乘令入此教。答。此大日經亦同彼疏義釋所說一切衆生毘富羅種子是爲毘盧遮那萬德之因說此法門名爲毘佛略也。然以機有熟否不能一頓開顯成佛。設四重壇說五乘法。佛與內證眷屬共說自證化他之法名爲自受法樂。若出對機名爲他受變化之身。今云。說五乘法爲諸五乘是約他受變化之身。非謂內證境界有實五乘。天台以法身地安立四教名建立四教。出現世間開說四教名開漸四教。與此意同。又義決引信解品文建立四乘。其信解文亦具法身地觀機說教出現世間開說五乘之文（云云）。
　　問。佛與內證眷屬共說自行化他之法名自受法樂者直是自受用身。若爾何故瑜祇經云與四種法身耶。答。如來內證四種法身在內證處與四身俱共說四身四法皆名自受法樂。若以此法對法界機雖有四身隨名他受變化之身。故守護國經在下地說。與諸聲聞菩薩八部衆俱。文云。今此會中有根熟者根未熟者。五佛頂經等亦在下地說。亦與五乘八部衆俱。其例多（矣）此等皆是釋迦變化身說其中皆有三身四身自證化他法門。若菩薩大藏經在華藏界說。實是華嚴深密祕分。其本未來。此是舍那他受用說。其中亦有自證化他法門。若大日經金剛頂等在法界宮說。此是自受用說。其中亦有自證化他法門。若大日經能加持身無相法佛身。及以祕密法佛身口意業。金剛頂經三十七尊竝是法佛現證菩提內證眷屬毘盧遮那互體。在法界藏一切諸佛菩薩清淨廣博藏如來說。此是無相法身說。其中亦有自證化他法體。
　　問。何以知之。答。金剛界三十七尊禮懺云。如上三十七尊竝是法佛。現證菩提內眷屬毘盧遮那互體（云云）故知法佛分別聖位說。毘盧遮那內心證得三十七尊三摩地。自受法樂已爲令菩薩亦受法樂故現三十七尊圍遶而住（云云）故知通二受用。瑜祇經云。佛以四法身於三世不壞化身利益有情（云云）故知通變化身。大日義釋云。本地無相法身住加持處尊特佛受用身處。心王毘盧遮那成等正覺之時。一切心數無不入此金剛界中共成法門眷屬。若約菩提義則有無量金剛智印。若約佛陀義則有無量持金剛者。乃至佛地萬德大悲滋榮金剛智印以爲內證三點眷屬普現普門之身。其身亦即無相法身金剛界身。具如前說（云云）。
　　問。今眞言宗行者是五種三昧道中第五佛地三昧道歟。爲當五種外耶。答。若隨他意說五乘三昧道則彼中佛地三昧道爲教道中一生補處菩薩說。故非普爲一切乘說。若約此義今眞言行人是非五種三昧道中第五佛地三昧道也。其五種三昧道前所說究竟三空三昧是今眞言門菩薩所行法門也。此究竟道普爲一切祕密根性故從凡夫乃至菩薩皆入此門修眞言門。如心地觀經中所說。非但一生補處菩薩。若隨自意說五種三昧皆是大日開心實相一生成佛。具如前說（云云）。
　　問。若隨自意說下從凡夫上至菩薩竝以究竟三空三昧而爲說法。若隨他意說爲五乘人說五種道。今疑。此等二說是自受用說歟。若許爾者自受用身自受法樂境界。何有凡夫乃至菩薩及以五乘。爲當他受變化說歟。若許爾者何故亦云法界宮中自受法樂之相。答。若隨自意說。若隨他意說。在法界宮四身同說。是自受法樂之相。若以二說出對機緣是他受變化之說。具如前說（云云）。
　　問。如來內證寂滅無言心思迥絕。何故今云於內證境界說此法耶。答。金剛頂疏答此問云。如汝所說內證之境言亡慮絕。何以故。非諸凡夫之境界故。又如來內證但是寂靜無言等者即是顯教之所說也。彼教未知如來內證甚深義故。今此祕教其義不然。寂照俱時。寂故法界俱寂。照故法界同散。散不妨寂寂不妨散。如來內證其義如是。
　　問。諸佛說法必爲利益他。今與內證眷屬說法有何利益。答。彼疏亦答此問云。是即自受法樂。如轉輪王與內眷屬受大快樂非是國內萬民所知。乃至廣引瑜祇經文（云云）。
　　問。諸大乘經論及諸宗師皆云理法身無形相不說法。唯智法身亦爲自受用身此是自受法樂之處。彼無凡機故不說法。但他受用及變化身能對機緣故有說法。而今四身皆爲說法即是楞伽說三身各說法義。彼經中說。無相無形等是法身說法之相。悲智熏習等是報身說法之相。應世發言等是應身說法之相。雖云三身皆說法而實是法身自受二身不說。故起言說是他受應身事。故法相宗引此經文以爲法身不說之證（云云）又天台云。若存三身法定不說。報通二義。應化定說。若即三身俱說具不說等（云云）此亦即三身門只以他受變化說法而爲法身自受說法。亦以法身自受不說而爲他受變化不說。今眞言宗爲如法相楞伽三身說法爲如天台即三身門三身俱說。答。竝非法相天台所判。今眞言宗意云。四身互具四身。是故呼自性身則四身皆自性身。呼受用身則四身皆受用身。呼變化身則四身皆變化身。呼等流身則四身皆等流身。何者眞如之理法界爲體。若自性身無餘身理則非廣博法界之理。受用之智受用法界。若受用身無餘身智則非廣博受用之智變化之用變化法界。若變化身無餘身用則非廣博變化之用等流之事等流法界。若等流身無餘身事則非廣博等流之事。故不空羂索經云。三身一體皆平等毘盧遮那自性身。准而可云三身一體皆平等毘盧遮那受用身變化身等流身等也。此與天台三身俱體俱用大同。又文字實相義中法身如來亦名大日尊。若報身佛亦名大日尊。若應身佛亦名大日尊。若等流身亦名大日尊。亦與此中意同。故瑜祇經云。四種法身准而可云四種受用身四種變化身四種等流身等也。又此四身一一各有大三法羯四種曼荼羅身。且自性身是爲一切心色之體故具四曼。如起信論若離轉識一切諸佛無此彼相見相。以一切色心體故（云云）又受用身是爲一切色心實相。故具四曼。如義釋云一切有情色心實相本爲一切如來平等智身。餘可准知。
　　問。若四身各具四曼者違四種。曼荼羅義文。如彼文云四種曼荼羅配四種身有三意。初意法大羯三如次自性受用變化等流。何者自性身即法身故法曼荼羅爲自性身。大曼荼羅有自受他受二義故名受用身。羯磨曼荼羅是業用故曰變化身。三摩耶曼荼羅平等流類義故名等流身。次意大三羯法如次四身。何者大曼荼羅亦名法身。此之法身即自性身。三昧耶曼荼羅是大曼荼羅身之所受用。故事業威儀曼荼羅是業用即變化故。法曼荼羅是有平等流出義故。後意三法大羯如次四身。何者三昧耶曼荼羅是法界體性故。法曼荼羅是大曼荼羅身之所受用故。大曼荼羅是五大色所變故。羯磨曼荼羅是業用。即等流故。答。彼文且約差別義說。今約無差別義說耳。
　　問。今眞言教何物爲名。答。若隨自意語以一眞如爲眞言教名。若隨他意語一切諸法當體皆爲是眞言教名。問。一切諸法何等。答。且如百法家所立八識心王乃至六無爲等。大般若所說初從陰入界乃至三菩提此等諸法名言與事乃至十界六趣衆生迷悟依正名言皆爲文字悉爲眞言。是故當體皆是眞言教名。
　　問。凡眞言者是教法。法之名字爲眞言教名。若爾諸陀羅尼名自應是眞言教名。何以若干諸法爲眞言教名耶（一）諸論皆云。名事互爲主客。此義應尋思。又大般若初從陰入界終至無爲皆爲增語。唯假施設。今眞言是眞語如語不妄不異之言。何以若干假名及事爲眞言教名（二）又十界等迷悟依正皆非文句。凡其名言隨方假立。何以若干名事皆爲文字亦爲眞言（三）。答。今眞言者是說眞如之言說也。現眞如之體相也（一）眞如有不變隨緣二義。是故說諸法之言說是說隨緣眞如之言說。現諸法之體相是現隨緣眞如之體相。且如色言是即眞言之名。一切例知。亦色事是即眞言之相。一切例知（二）攝大乘說。爲欲對治名義散亂佛於經中說言一切名一切義唯假施設。故云名事互爲主客。亦云一切諸法皆是增語。今宗意云。名必如實由不變眞如故。實必如名由隨緣眞如故（三）又昔太子學文字時其師唯了梵字一種。其佉婁書蓮華書等六十四種書太子先知其師不知。此約世間共知以說。今宗意者。如文字實相義云。
　　五大皆有響  十界具言語
　　六塵悉文字  法身是實相
　　顯形表等色  內外依正具
　　法然隨緣有  能迷亦能悟（云云）
	故以迷悟依正皆爲文字亦爲眞言。
　　問。若爾何故大日經云。成等正覺出興于世。而自此法說種種道隨種種樂欲諸衆生心以種種句種種文種種隨方語言種種諸趣音聲而以加持說眞言道。而亦不言種種依正皆爲文字亦爲眞言。答。彼經且約羯磨輪身三輪說法故云言語音聲說眞言道。若約大三法曼荼羅身不皆必以音聲說法。普約諸法體相示現眞言體相。
　　問。若爾普約諸法體相可名眞體眞相。何名眞言。答。如維摩詰默然無言。以此無言而說眞理。而以此法亦名教門。今金剛頂初以五相成身自心流出三十七尊而不說法。後召諸佛共說儀軌。彼初門中自受用法。祕密神變皆名祕密眞言之教。今約諸法以爲眞言亦然。
　　問。抑彼頌意云何。答。彼文云。內外風氣纔發必響名聲。響必由聲。聲則響之本也。聲發不虛必表物名號字。名必招體名之實相。聲字實相三種區別。又四大相觸音響必應名聲。五音八音七例八轉皆悉待聲起。聲之詮名必由文字。文字之起本之六塵。六塵文字如下釋也。頌曰五大皆有響者地水火風空大。此具顯密二義。顯五大者如常釋也。密五大者五字五佛。此內外五大悉具聲響。一切音聲由五大。五大即是聲之本體。音響則用。次十界具言語者。一一切佛界。二一切菩薩界。三一切緣覺界。四一切聲聞界。五一切天界。六一切人界。七一切阿修羅界。八一切傍生界。九一切餓鬼界。十一切捺落伽界。此十界言語皆由聲起。聲有長短高下音韻屈曲。此名文。文由名字。名字待文。此則內聲文字。此有十別。若約竪義九界妄也。佛界文字眞實。故經云。眞語者。實語者。如語者。不誑語者。不異語者。此五種言梵云曼荼羅。此一言中具五差別。故龍樹名祕密語。此則眞言也。譯者取五中一譯耳。此眞言詮何物。能呼諸法實相不謬不妄故名眞言。呼諸法名雖云無量極彼根源不出大日尊三昧王眞言。金剛頂。大日經所說字輪字母等是也。彼字母者。梵書●阿字乃至●呵字等是。此則法身如來一一名字密號也。乃至天龍鬼等亦具此名。名之根本法身爲源。從彼流出稍轉爲世流布言而已。若知實義則名眞言。不知根源則名妄語。龍樹所說五種言說相·夢·妄·無始言說屬妄攝。如義則屬眞實攝。次六塵悉文字者。謂色聲香味觸法六塵各有文字相。初色塵頌曰顯形表色等也者。顯色者五大色。依大日經黃白赤黑青是。五大色。形色者長短麁細正不正高下是。表色者取捨屈申行住坐臥是。如是一切顯形表色眼識境界即文字也。各各相是文。各各文有各各名字。故名文字。是三種色文字。次內外依正具者有三。一內色顯形等。二外色顯形等。三內色非定內色。外色非定外色。互爲依正。內色者有情。外色者器界。經云。佛身現爲剎海。佛剎爲佛身。如是大小互爲依正皆具顯形表色。次法然隨緣有者。如上顯形等色或法然所成。謂法佛依正法身亦名大日尊。二隨緣顯。報佛依正報身亦名大日尊。應化依正應化亦名大日尊。亦等流身所說依正等流亦名大日尊。通四種身具三種色互爲依正。此約佛邊。若約衆生本覺法身法然有而已。六道身土隨業緣有。內外諸色於愚爲毒於智爲藥。故曰能迷亦能悟。如是色等能生則五大。五大所生則三種世間。如是種種即是文字也。又以五色書阿字等亦名色文字。又彩畫種種有情非有情亦名色文字。錦繡綾等亦是色文字。然不出十界等（云云）如說色文字者聲香味觸法准而說之（云云）如六塵者一切諸法准而說之（云云）。
　　問。此文唯取十界中佛界音聲爲眞言。九界爲妄。何以十界依正皆爲文字亦爲眞言。又准佛界音聲以爲眞言。若至六塵但名文字不言眞言。何今皆爲眞言之相。答。五大皆有音聲。六塵悉爲文字。十界於此共發音響。音響雖一眞妄有異。此約迷悟以判眞妄。然論法體同是眞言。且如於一色塵文字。九界佛界同發一色塵聲之時。九界迷故謂自所見之色。佛果悟故謂眞如體之色。例如於一有性之言若五頂說有佛之時自謂即實有性。若勝論說有性之時自謂離實有性亦如於一聲言若勝論說聲時自謂德句所攝之聲若佛法說聲時自謂唯識所變之聲。此約色塵以判眞妄。如論色塵聲塵亦然。於一聲塵九界佛界同發一聲塵。聲之時九界迷故謂自所聞之聲。佛界悟故謂眞如體之聲。此約聲塵以判眞妄。如今諸宗各謂自所建立一切法故不云眞言。今宗自謂眞如體相一切法。故皆爲眞言。
　　問。若爾直約五大響爲眞言耶。答。五大響當體是眞言也。故眞言人直聞風聲水音即知是法身聲。亦能悟入阿字本不生理。若不知此義則非頓悟之機。雖聞佛音於彼無益。
　　問。若爾眞言宗人直是可學風音鳥聲何故勞學天竺梵字梵音。答。若論實義一切諸趣萬物音聲皆可開示其眞言音。但以佛迹始於天竺且約此義故學梵音。此等天竺梵字梵音彼國世間小兒亦皆學習。然以不知其眞實義不知眞言。故知一切諸趣萬物音聲若不知實義皆非眞言。若知實義皆爲眞言。
　　問。如言凡開口者皆是阿聲。風水音等已非開口。何爲阿聲。答。如義釋云。若如●迦字不開口則但有喉中短械之言音。若開口則成迦聲也。又迦字等若頭無阿字則不成迦字。故一切字頭皆是阿字一切字聲。皆是阿聲（云云）如●吽字等雖不開口則有喉中阿聲。又如伴字無頭點則有半體阿形。例而言之風水等音無非五音。五音有二。一天竺五音。迦字等五聲是也。二大唐五音。宮等五音是也。即是喉齶舌齒脣音。亦即五行之音。五大五行只開合列之（云云）故地作水作火㶿風[口*梵]。空空之聲無非開口喉中阿字之響。
　　問。色爲文字音聲呼之可是眞言。有言說故。若但色塵是字非聲。可非眞言。無言說故。如難色塵餘塵亦然。答。內外五大皆發響聲。若有色塵必有音聲。此有三種。若有情內聲名執受聲。若非情外聲名非執受聲。若內外合聲名亦執受亦非執受聲。今眞言宗以此三聲皆名眞言。此約羯磨輪三輪說法以說。若約大三法輪普約一切色塵文字示現眞言之相。如論聲塵准而可知。
　　問。聲是音聲。何爲文字。如難聲塵香等亦然。答。文字聲故名聲文字。如說聲塵香等亦然。又大日經佛自身四分流出阿字形聲遍滿法界是說聲塵成色文字。又菩提心經云。劫末一人以佛教法仰書虛空。後有淨眼之人仰觀虛空之字寫而傳世。是說法塵成色文字。況乎六根淨人六根互用六塵無礙。無礙根塵不可定執。
　　問。佛法所說一切諸法皆爲眞言此義可然。若三惡趣若外道等所有諸法何爲眞言。答。如論勝論佛法觀一聲塵准而可知。
　　問。色陰文字眞言可然。受想行識何爲文字。亦爲眞言。如難陰入界乃至三菩提等亦然。如難般若所說諸法門字乃至百法亦然。答。受文字故名受文字。乃至三菩提亦然。受眞言故名受眞言。乃至三菩提亦然。又百法論云。一切最勝故（心王）與此相應故（心所）二所現影故（色法）三位差別故（不相應行）四所顯示故（無爲）今文字者是不相應行攝。百法相通准而可知。且約心王文字是識所變故名八識文字。如論心王文字其心所等文字亦然。又此眞言論識性變故名八識眞言如論心王眞言其心所等眞言亦然。又此文字眞如所變故名眞如文字。又此眞言眞如體變故名眞如言說。如論眞如其法界等十二無爲亦然。大品云。一切法趣色此趣不過。乃至一切法趣眞如此趣不過（云云）天台云。若識若色皆是唯色。若色。若識皆是唯識（云云）竝同今意（云云）。
　　問。若百法等。若陰入界。乃至萬行行法門。菩提無爲皆爲眞言。亦爲密印。皆爲一尊耶。答。一衆生界流轉生死修行萬行一切諸佛法。若至佛果則成一一普門三密之身。故大日如來以一切法以爲其名。如言我是天我是龍我是鳥我是鬼等是約有情以說。如言我是法界法性等是約眞理以說。華嚴云。我於此四天下有三萬名。五佛頂經云。一字佛頂有無量名。略列如彼（云云）故若約百法。百法爲名。若約大般若六十餘法門彼皆爲名。如天台云百界千如三千世間是皆大日異名。如說一人一切皆然。故有釋云。陀羅尼是諸佛菩薩諸天鬼神名字。又有釋云。陀羅尼是甚深內證法界之理。又有釋云。陀羅尼是諸佛密語。例如輪王先陀婆一言能呼人馬水鹽又有釋云。陀羅尼是諸佛本誓。又有釋云。一言含無量義故不可譯。又有釋云。或可譯或不可譯。如仁王經云字唯佛所知（云云）此等皆是得此中一意。大日疏及金剛頂疏云。心王毘盧遮那成等正覺之時。一切心數諸法無不入金剛界共成法門眷屬。若約菩提義則有無量智印差別。若約佛陀義則有無量持金剛者。是故九識心王成五智佛。自餘四法變成第一重三部眷屬。萬行法門變成第二重大心衆。九界流轉變成第三重普門身。如法鼓經三十七品皆有眞言。金光明十二因緣亦有眞言。即是一一爲尊。又金剛界九識心王變成五佛。自餘四法變成三十七尊。萬行法門成第二院佛菩薩。九界流轉變成第三院普門身。准理趣分十七句義即十七尊。如云色金剛聲金剛香金剛味金剛觸金剛准而可云一切諸法一一皆名金剛。
　　問。今眞言教何物爲體。答。若隨自意語以一眞如爲眞言體。若隨他意語以一切法爲眞言體。問。若爾何故金剛頂疏云。經體有二。初總體即是本有。阿字一部之指歸。衆義之都會。故大日經云。何眞言教法。謂阿字門。又云。是中一切眞言之心所謂阿字門。今念此一切眞言心最爲無上。是一切眞言所住。於此眞言而得決定。次別體。謂約諸字各明經體。故大日經云。諸如來加持力隨順衆生如其種類開示眞言教
	●。●。●。●。　●●●●。　●●。
　　法。謂阿（上）阿（引）伊（上）伊（引）塢汙哩哩（引）[口*呂]嚧
	●●●●●●。　●●。
　　噎愛汙奧闇惡及迦佉等三十四字。乃至二合三合等字也。聞此等時各契本理。故爲經體。至論經體應遍一切隨方諸趣名言。但以如來出世之迹始于天竺。且約梵文作一途明義耳。故大日經云。我成等正覺出興于世。而自此法說種種道隨種種樂欲種種諸衆生心以種種句種種文種種隨方語言種種諸趣音聲。而以加持說眞言道也。若約佛世滅後明者如佛在世金口演說以聲爲經。故大品云。從善知識所聞也。若佛去世紙墨傳持用色爲經。故大品云。從經卷中聞。若意識利者內自思惟心與法合非教非紙即法爲經。故云修我法者證乃自知。是通佛世及滅後。若約土辨者於此國土耳識利者聲是其經。於餘非經。若意識利者法是其經。若眼識利者色是其經。此方用三塵。餘三識鈍也。若他土不定。亦用六塵。亦用一塵。或有國土天衣觸眞得道。或見佛光得道。或寂滅無言觀心得道。如衆香土香爲佛事。若約極理辨者。五陰十二入十八界等本是法界體自是經。非根性取方乃至。故金剛頂字母品等云一切諸法本不生者即極理也。華嚴云三界唯心。大般若云一切諸法如也。若約三性聲名字文是屬依他字義等。即是眞實性也（云云）答。今依此疏極理釋以一切法爲眞言體是亦約四曼荼羅身所演眞言教法以說。又此疏中字門爲體亦約羯磨曼荼羅身三輪說法以說。又此疏中六塵爲經是通兩途可以意得（云云）。
　　問。其一切法何等。答。前釋名中廣引諸經諸趣所有諸法以爲辨體中一切法。更不繁說。
　　問。薩婆多云。聲爲教體（云云）經量部云。聲及名句文身爲體（云云）諸論皆云名詮自性句詮差別。文即是字爲二所依。聲亦不離名句等法（云云）法相云。攝假從實聲爲教體。假實兩教以聲名句文身爲體。攝境從心唯識爲體。攝相歸性眞如爲體（云云）諸雜論云。護法等云。佛心唯有大智大定無文字等。有情善根力故佛心文字相現。佛心文字相現有情識。是名教法。故云隨墮八時。聞者識上直非直說聚集顯現以爲體性（云云）難陀等云。佛心有利生願力有文字相。佛心文字現有情識。是名教法（云云）無性等云。有情善根佛心願力兩和合故佛心文字現有情識名教法。（云云）三論云。勝義皆空以爲經體（云云）小乘有部等云。聲是有漏。大乘云。如來說法聲名句等無漏有爲。亦是依他法也。天台云。諸法實相以爲經體。又云。教者上聖被下之言。佛於四不可說之法以四悉檀赴機故名教（云云）今眞言宗用此等說乎否。答。若隨自意語眞如爲體。與天台實相爲體同。法相攝相歸性相體隔別與今不同。若隨他意語尚以外道言教爲眞言體。況佛教乎。然金剛頂疏依前門故法相等義破而不用耳。
　　問。佛與內證說法之時說何法而爲所宗耶。答。金剛頂疏云。正以佛因及以佛果爲今經宗。言佛因者所謂明了五部祕密修行三密加持勝妙法等也。言佛果者所謂顯現毘盧遮那五智菩提遍法界體也。此經正說初演五相眞言。初四是因。後一即果。以後廣說果位智用無礙自在之相（云云）此金剛頂是內證說佛因佛果以爲經宗。故大日等一切眞言佛因佛果皆爲其宗。
　　問。舊人多云維摩經不思議爲宗法華經一乘爲宗楞伽經如來藏爲宗涅槃經佛性爲宗共例多（矣）若准此義可言眞言三密爲宗。而何今言佛因佛果以爲宗耶。答。彼疏判舊人云。如是判經只知所說辭未解其源由。夫以如來說法一經一說無不爲令諸衆生等修因證果。故法華云。諸佛世尊欲令衆生開佛知見使得清淨故出現於世。如其所判未爲該闊（云云）然以因果爲宗是天台義。今眞言宗亦同。
　　問。法華經約佛出世人間化導凡夫令入佛慧作如是說。今眞言教佛在內證說己所證。何以因果而爲宗耶。答。佛在內證說己因果。欲以此因果普示法界故。胎藏界大日如來發生四重曼荼羅身內證眷屬共說內證自行化他因果之法。欲以此法普示法界。又金剛界大日如來自此流出五部海會內證眷屬共說內證自行化他因果之法欲以此法普示法界。
　　問。抑何故唯有胎藏金剛兩界自受法樂亦無餘界。答。凡論自受法樂之境實有遍一切法受樂之義。故有遍一切海會之相。今者且約大日如來大悲胎藏之中養育法界有情法界有情心胎之中開發大日如來大悲胎藏。名爲大悲胎藏界也。亦約大日如來五智金剛之中加持法界有情法界有情心月之中發生大日如來五智金剛。名爲金剛界也。此二界法來我閻浮。無量界法不來此方。故唯兩界而已。
　　問。諸顯教中皆明佛因佛果。與今因果同異云何。答。顯教佛因佛果有三。若毘婆娑三祇百劫之因三十四心斷結成佛之果是佛小乘方便之說。天台名爲三藏教佛因佛果。華嚴名小乘教佛因佛果。法相呼二乘曲見。三論爲丈六身佛。若般若中乾慧十地三乘共行之因。其中菩薩至第十地一念相應慧斷結成佛之果。瑜伽論三阿僧祇之因四智心品之果是佛權大乘中方便之說。天台名大乘通教佛因佛果。華嚴名大乘始教佛因佛果。法相以爲究竟眞實佛因佛果。若攝大乘論七阿僧祇之因尊特身佛之果。瓔珞經中五十一位之因三身十身之果。天台名別教佛因佛果。華嚴名終教佛因佛果。是佛權大乘中方便之說。三論以爲究竟眞實佛因佛果。此等顯教佛因佛果與今眞言佛因佛果大異。若大論中神通乘行一念即到之因三智一心虛空爲座之果是佛眞實一乘之說。天台名圓教佛因佛果。華嚴名圓教佛因佛果。此祕密教佛因佛果與今眞言佛因佛果同（矣）大智度論有步行菩薩馬乘行菩薩神通乘行菩薩。天台以爲通別圓菩薩。但以羊換步爲羊乘行菩薩。入印經有羊乘行菩薩象乘行菩薩。如來神通乘行菩薩天台如次以爲藏通別。及無量義經法華經菩薩。同性經有聲聞十地緣覺十地菩薩十地如來十地天台以爲四教菩薩。亦可准知。
　　問。義釋釋淨菩提心非見非顯現文云。如有人云一切衆生本佛知見性。但無明翳膜除時自能見理。或有人云。如是常理非可造作。但陰纒蓋雲霧除日輪自現。皆以世諦言之耳。若淨菩提心是可見可現之法即爲有相若有相者皆是虛妄。云何能見無上菩提（云云）今見此二人計是天台圓教義。今眞言宗已破不用。何以天台圓教菩薩爲眞言菩薩。答。天台圓教知賊無賊一切皆佛。然別教中亦明一切衆生皆有佛性。爲無明翳。翳除明顯。故此二人所計是天台別教中空有二門意也。初有後空。
　　問。何以知之眞言菩薩非顯教三菩薩。是神通乘一念即到菩薩。答。大日義釋引大論神通乘文以爲眞言門菩薩也。大日經說。初發心地乃至十地次第此生滿足。亦說越第三劫之時餘教菩薩無量無數劫中所修行功德即皆悉具足。菩提心論云。今眞言行菩薩已越二乘之地亦超十地菩薩境界。乃至從凡入佛位者即此三摩地者。又云。惟眞言法中即身成佛故是說三摩地法。於餘教中闕而不書。又云。若人求佛慧通達菩提心父母所生身速證大覺位。尊勝瑜伽說三阿僧祇一念超越。觀音瑜伽云。超菩薩地及如來地。五祕密云。於顯教修行者久久經三大無數劫然後證成無上菩提。若依毘盧遮那自受用身智所說內證自覺聖智法及大普賢金剛薩埵他受用身智則於現生遇逢曼荼羅阿闍梨。乃至受灌頂受職金剛名號。從此已後受得廣大甚深不思議法超越二乘十地。乃至人法二執悉皆平等現生證得初地漸次昇進。乃至亦云。於須臾頃應時集得身中一大阿僧祇劫所集福德智慧則爲生在佛家（云云）依此等文立即身成佛義耳。
　　問。所言惟眞言法中即身成佛故是說三摩地法。於餘教中闕而不書者。法華八歲龍女即身成佛。胎經魔梵釋女皆不捨身不受身悉於現身得成佛。無量義經即於是身得無生忍。生死煩惱一時斷壞。仁王經五千女人現身成佛。此等大乘非眞言法。何言惟眞言法中即身成佛故。答。此等大乘竝是唯理祕密眞言教法。具如前說。故菩提心論引華嚴初發心住之文涅槃南無純陀身雖人身心同佛心之文以爲眞言菩薩速證大覺之證。又金剛頂疏引無量義經即於是身得無忍等之文以爲眞言菩薩現生速入初地之證。
	問。大般若明無量三摩地門陀羅尼門。何言是說三摩地法於餘教中闕而不書。答。今闕而不書者是金剛頂三摩地門及胎藏界三摩地法。
　　問。先其金剛頂三摩地法云何。答。此法所謂最祕密門。非論議場之所言論故海和上寶鑰云。金剛頂經說此毘盧遮那三摩地法向未灌頂者不得說一字。若本尊儀軌眞言縱令雖同法行者不得輒說。若說者現前中夭招殃後墮無間獄（云云）大日經。金剛頂耳語授三摩耶之中竝有此誠。又義釋說。此眞言法不得師授輒自披見罪同偸聞布薩死墮地獄。故此祕密行法唯可隨師受而知之。縱雖受得不得向未灌頂之者輒說。況乎未灌頂人輒自披見。今且略出一端。自餘當求師說。
　　菩提心論云。第三言三摩地者。眞言行人如是觀已。云何能證無上菩提。當知法爾應住普賢大菩提心。一切衆生本有薩埵。爲貪瞋癡煩惱之所縛故。諸佛大悲以善巧智說此甚深祕密瑜伽令修行者於內心中觀日月輪。由作此觀照見本心。堪然清淨猶如滿月。光遍虛空無所分別。亦名無覺了。亦名淨法界。亦名實相般若波羅蜜海。能含種種無量珍寶三摩地猶如滿月潔白分明。何者爲一切有情悉含普賢之心。我見自心形如月輪。何故。以月輪爲喩。滿月圓明體則與菩提心相類。凡月輪有十六分喩瑜伽中金剛薩埵至金剛拳有十六大菩薩者。於三十七尊中五方佛名位各表一智也。東方阿閦佛由成大圓鏡智亦金剛智也。南方寶生佛由成平等性智亦名灌頂智也。西方阿彌陀佛由成妙觀察智亦名蓮華智亦名轉法輪智。北方不空成就佛由成成所作智亦名羯磨智也。中方毘盧遮那佛由成法界智爲本。已上四佛智出生四波羅蜜菩薩焉。四菩薩即金寶法業也。三世一切諸賢聖生成養育之母。於是印成法界體生中流出四佛也。四方如來各攝四菩薩。東方阿閦佛攝四菩薩。金剛薩埵。金剛王。金剛愛。金剛善哉爲四菩薩也。南方寶生佛攝四菩薩。金剛寶。金剛光金剛幢。金剛笑爲四菩薩也。西方阿彌陀佛攝四菩薩。金剛法。金剛利。金剛因。金剛語爲四菩薩也。北方不空成就佛攝四菩薩。金剛業。金剛護。金剛牙。金剛拳爲四菩薩也。四方佛各四菩薩爲十六菩薩也。於三十七尊中除五佛四波羅蜜及後四攝八供養但取十六大菩薩爲四方佛所攝也。
　　又摩訶般若經內空至無性自性空亦有十六義。一切有情於心質中有一分淨性衆行皆備。其體極微妙皎然明白。乃至輪迴六趣亦不變易如月十六分之一。凡月其一分明相若當合宿之際但爲日光奪其明性。所以不現。後起月初日日漸加至十五日圓滿無礙。所以觀行者初以阿字發起本有之中分明。只漸令潔白分明證無生智。夫阿阿字者一切法本不生義。准毘盧遮那經疏釋阿字具有五義。一阿阿字（短聲）是菩提心。二阿字（引聲）是菩提行。三暗字（短聲）是證菩提。四阿字（短聲）是般涅槃義。五阿字（引聲）是具足方便智義。又將阿字配解法華經中開示悟入四字也。開字者開佛知見。雙開菩提心。如初阿字是菩提心義也。示字者示佛知見。如第二阿字是菩提行義也。悟字者悟佛知見。如第三暗字是證菩提義也。入字者入佛知見。如第四惡字是般涅槃義也。總而言之具足成就第五惡字。是方便善巧智圓滿義也。即讃阿字是菩提心義頌曰。八葉白蓮一肘間。炳現阿字素光色。禪智俱入金剛縛。召入如來寂靜智。夫會阿字者皆是決定觀之當觀圓明淨識。若纔見者則名見眞勝義諦。若常見者則入菩薩初地。若轉漸增長則廓周法界量等虛空。卷舒自在當具一切智。凡修習瑜伽觀行人當須具修三密行證悟五相成身義也。所言三密者。一身密者。如結契印召請聖衆是也。二語密者。如密誦眞言令文句了了分明無謬誤也。三意密者。如住瑜伽相應白淨月圓滿觀菩提心也。
　　次明五相成身者。一是通達心。二是成菩提心。三是修菩提心。四是金剛身。五證無上菩提獲金剛堅固身也。然此五相具備方成本尊身也。其圓明普賢身也。亦是普賢心也。與十方諸佛同之。亦乃三世修行。證有前後及達悟已無去來今。凡人心如合蓮華。佛心如滿月。此觀若成十方國土若淨若穢。六道含識。三乘行位。及三世國土成壞。衆生業差別。菩薩因地行相。三世諸佛悉於中現證本尊身滿足普賢一切行願。故欲求妙道修持次第從凡入佛位者。即此三摩地者能達諸佛自性悟諸佛身法證法界體性智成大毘盧遮那佛自性身受用身變化身等流身。如金剛頂瑜伽經說一切義成就菩薩初坐金剛座取證無上道。遂蒙諸佛授此心地然能證果。凡今之人若心決定如教修行不起于座三摩地現前。應是成就本尊之身。故大毘盧遮那經供養次第法云。若無勢力廣增益住法但觀菩提心。佛說此中具萬行滿足淨白純淨法也。此菩提心能包藏一切諸佛功德法故。若修證出現爲一切導師。若歸本則是密嚴國土不起于坐能成一切佛事。讃菩提心曰。若人求佛慧通達菩提心。父母所生身速證大覺位（云云）此是三摩地法。大綱如此。然其三密五相修證行相別有密授。此中不可載也。
　　問。此有多疑。一。初文云於內心中觀日月輪。而後但有月輪之觀。二。初文云我見心形如月輪。而後文云人心如合蓮華佛心如滿月。三。初文云凡月輪有一十六分喩瑜伽中金剛薩埵至金剛拳有十六菩薩者而後文云有情心中一分淨性如月十六分之一。月一分明當合宿際爲日光奪。所以不現。後起月初日日漸加至十五日圓滿無礙。若爾十五日時有十五分明白。何以爲十六分而喩十六菩薩。四此文云有情心中一分淨性如月十六分之一。而蓮華三昧經云三十七尊住心城遠離因果法然具五。此文意由成五智成五方佛。法界性智爲本。以上四智出生四波羅蜜。四波羅蜜印成法界體性中出生四佛。四佛各攝四大菩薩以爲十六菩薩。大日流出內四供養。四佛流出外四供養。四攝菩薩合三十七尊。若觀行人圓滿十六菩薩三摩地已即得五智。五智如是出三十七尊。而出生義。東方金剛威世界阿閦如來有四親近菩薩。南方寶莊嚴世界寶生如來有四親近菩薩。西方大蓮華法藏世界阿彌陀佛有四親近菩薩。北方羯磨輪世界不空成就如來有四親近菩薩。義釋云妙華布地胎藏莊嚴世界大日如來是似他方佛菩薩也。非觀行人自心之佛。六。此文意云北方不空成就佛。而禮懺云作變化身釋迦牟尼佛。七。此論是不空所釋而何引用一行所記大日經疏。又彼疏中無此開示悟入釋。八。此文云若歸本則密嚴國土。而義釋云。悉地宮有三種。上品密嚴土法界宮。中品十方淨嚴土。下品諸天修羅宮。既云十方淨嚴即是他受用土。而何今云歸本。
　　答。一一會之。一。若一字儀軌於此月輪處令觀日輪。其例多（矣）故云觀日月輪。
　　二。義釋云。凡人胸有干栗馱心。有一肉團。體有八分。狀如蓮華。男仰女伏。觀此八分以爲妙法八葉芬陀利華。金剛頂宗觀此肉團以爲月輪。上觀八葉蓮華。又大論云。普賢文殊等如十四日月。佛如十五日月。故此文云。人心如合蓮華。佛心如滿月。
　　三。劫義中云。月宮中有十五青衣。青衣日日一人來會。故十五日月輪漸黑。青表日日一人去散。故十五日月輪漸白。故知月黑白分各十五分。然以黑時尚有白義白時尚有黑義故白黑分各十六分。但以白滿之時日月遠望日光不奪。黑變之時日月相過日光映月故有合宿奪光之時。
　　四。理趣分云。以十六大菩薩生獲得如來執金剛位。釋云。滿足十六大菩薩三摩地已獲得佛位三摩地儀軌。亦云。後十六生成正覺。此十六大菩薩是因。因此成就五智。五智示現五佛。法界性智出生四密。四密出生四佛。五佛出生四攝八供。是故於衆生心中自性具足此因果法。非是修因得果所致故云三十七尊住心城遠離因果法然具又非因果法中且約因分亦喩月十六分。然此三十七及十六等一切衆生猶其具足。故眞言者位位之中各具三十七及十六等。當准天台六即義成佛及涅槃經月愛三昧十五日智斷喩於四十二位可以意得。故於此中以月十六日分喩十六菩薩自有智斷高下之義。義釋佛慧初心以上始用金剛頂十六大菩薩義。彼中無惑何有高下。若非天台圓四十二位智斷互具之義何以得會此等之文。
　　五。一切衆生各具三十七尊之性。若修行人證有前後會爲一佛一切諸佛互相涉入。各取世界以化衆生故說多佛。亦說一佛。兩俱無失。
　　六。凡四方四佛各隨義轉用。是故大圓鏡智出東方佛。胎藏東方是菩提心萬行首故以寶幢佛爲菩提心幢旗之義。此界東方金剛堅固自性身故以阿閦佛爲金剛義。言阿閦者此云不動。不動即是金剛義故。平等性智出南方佛。胎藏南方是菩提行。修萬行故。以華開敷爲菩提行開敷之義。此界南方福德莊嚴聚身故。以寶生佛爲福德義。妙觀察智出西方佛。胎藏西方是證菩提故以彌陀爲證菩提。其阿彌陀翻無量光。法樂無量爲證菩提。此界西方受用智慧身故以彌陀爲智慧義以阿彌陀是法門主。成所作智出北方佛。胎藏北方是入涅槃故。天鼓音以爲任運成就之義。譬如天鼓無思而成事業故爲成所作智之義。此界北方作變化身。故以釋迦爲變化義。又以北方成所作智能成就事業決定不空。故以不空成就亦爲成事作智佛。轉用如此不可疑也。
　　七。或目錄云。菩提心論不空集也。有人因判不空撰也。大阿闍梨云。論初先云大阿闍梨云。是龍樹指我所承。我所承即妙吉祥。今文殊是也。故不空譯梵文。非自所撰也。註引大日經疏是後人加。然溫古本有此開示悟入之釋出於無所不至眞言處。有人不見而言疏無。違哉。
　　八。密嚴經云。密嚴佛土是大智慧是大寂靜故。是寂光實報二土。今云十方淨嚴此是十方淨土他受用變化二土。故不可以嚴一字相濫密嚴。
　　問。唯識論等轉八識爲四智。四智心品念念生滅。束四智爲三身。三身各有常無常義。天竺論師解釋不同。今者且引一說釋云。清淨法界轉依爲自性法身。轉第八識爲大圓鏡智。轉第七識爲平等性智。轉第六識爲妙觀察智。轉五識身爲成所作智。四智自性爲自受用身。此爲十地所現一分細相爲他受用身。若爲三乘所現一分麁相爲變化身。故攝論云。自性法受用變化差別轉。又轉識位諸論不同。具如彼說。大智論云。智及智處名爲般若。佛地論云。有五種法攝大覺地。謂淨法界及四智品（云云）而今何言清淨法界名爲法界性智。足四智爲五智。轉九識爲五智以五智爲五身。五身五智法爾常住。亦爲四身四身五身各互相具。
　　答。唯識佛地三乘教故唯說不變眞如之理。不說隨緣眞如之事。故轉八識爲三身。三身各有常無常義。不說轉第九識爲體性智。今眞言宗眞如淨心隨緣義故轉在纒中第九淨識以爲出纒法界性智。亦轉八識以爲四智。始從凡夫終至佛地四種地中位位皆有轉於九識而爲五智亦以五智爲五身也。五身者謂五智。如次清淨法身。金剛堅固自性身。福德莊嚴聚身。受用智慧身。作變化身。亦爲四身。四身者。謂自性身。受用身。變化身。等流身。等流身者六道隨類等流之身。華嚴名摩拏摩化身也。亦爲三身。三身者。謂法身報身應身。亦爲二身。二身者。謂法身化身。亦爲一身。一身者。謂一印曼荼羅中大日一身是也。
　　問。法苑義林云。有義勝義諦中非身非不身。誰有三種。依世俗諦隨機所現說有三身。法身空理。報身空智。利物所現名變化身。清辨等師皆有此義（云云）此即三論義也。又金光明云。佛眞法身猶如虛空。應物現形如水中月（云云）此義云何。答。此是今宗有相曼荼羅無相曼荼羅義（云云）。
　　問。尊勝瑜伽五智品中通達心眞言名爲一切如來具三昧耶。發菩提心眞言亦名大圓鏡智。初發心時便成正覺。即是法身之義。加持菩提心眞言名平等性智。即是應身之義。佛身圓滿眞言名成所作智。淨三業眞言名妙觀察智。是應身之義。亦是後得智法身之義。證菩提心眞言名方便究竟智身之義。或進修門中以方便爲究竟。即是後得智法身之義。此五智後用大日法界印即成具五分法身。己身爲毘盧遮那如來之身（云云）又云。身口意業三密門。應化法身即三密。五輪即是五智輪。五智便成五分身。五輪盡攝法界輪。三密即是三身故。五輪者是地水火風空。五輪以成器界亦成己身（云云）若爾五輪以爲五智。三密以爲三身。又大圓鏡智爲法身。平等性智爲應身。應身即報身也。妙觀察智爲應身。亦是後得智法身。成所作智爲後得智法身。方便究竟智爲化身。即是後得智法身。此五智後更用大日法界性智印成大日如來具五分法身。若爾六智四身。六智者。大圓鏡智。平等性智。妙觀察智。成所作智。方便究竟智。法界性智。四身者。法身。後得智法身。應身。化身。何與前相違。
　　答。義釋云。菩提心。黃色。是金剛性。是地。次行赤色。是火義。同文殊義。次成菩提白色。是水義。次大涅槃色黑。風是。中心空具一切色。即是加持世界曼荼羅普門之會畢竟清淨無所不有也（云云）故。五輪即是五智輪五智輪者即五方佛智。如次菩提心。菩提行。成菩提。入涅槃。大方便。又彼文云。五智不云六智。故知方便究竟智是法界性智異名。淨三業眞言即是法界清淨。諸法自性清淨以爲句義即是清淨法界之義。合彼五智以爲毘盧遮那五分法身而已。文云。或進修行門中以方便爲究竟者即是大日經三句中方便爲究竟也。又以五輪成立情器亦是大悲胎藏所說。故引胎藏釋此文意尤爲允（矣）。
　　問。次其胎藏三摩地法云何。答。是亦祕密之中最祕密也。故大日經云。祕中最祕密。義釋云。此經文中有淺略釋有深祕釋。深祕釋中亦有淺深（云云）故云祕中最祕密也。供養法疏有三祕釋。一深祕釋。二祕中深祕。三祕祕中最祕。今是淺略釋自爲四釋。今三摩地法即是祕中最祕義釋云。不可以莫耶干將授與嬰兒。恐必不知運用致自害歟。三摩耶誡亦如前說。若阿闍梨爲人造曼荼羅之時。若自持誦之時。先住佛室作自灌頂以字燒字而成其器。五輪同體以爲自身則觀心處以作圓明。圓明心觀干栗馱心以爲妙法芬陀利華。八葉蓮臺鬚蘂具足。當以十二眞言王字而布臺。亦以空點安布九處。白蓮臺上而布種子變爲大日如來之身。結跏趺座入法界定。即是一切有情色心實相。本有之佛。次八葉各布種子變爲四佛四菩薩身同入三昧形色不同。東方葉上觀寶幢佛。是菩提心。如世軍中有幢。是衆中之首。軍之標幟感所瞻望。進止之節莫不隨之。一切萬行此菩提心以之爲標爲主故得名也。南方葉觀華開敷佛。此是行義。十度萬行資菩提心次第敷榮牙莖華葉滋榮可愛。故得名也。西方葉觀阿彌陀佛。是受用佛。即是成大果實受用其果無量不可思議現法之樂。皆得名也。北方葉上觀鼓音佛。是方便也。既得大果自受用已。普爲一切衆生演種種方便成所作智。猶如天鼓之音無思而成事業。故得名也。又前經云。北方阿閦者經誤。此是瑜伽義。與此不相應以鼓音佛爲定也。東南葉觀普賢菩薩。是菩提心也。若無此妙因終不能至無上菩提。故最初得名。西南葉觀文殊師利。是大智慧也。先發淨菩提心如普賢觀經次第。乃至毘盧遮那遍一切處常樂我淨波羅蜜之等所攝成。皆是淨菩提心也。次即說第一義空。我心自空善惡無主。觀心無心法不住法等即妙慧也。以此第一義空之妙慧淨彼遍一切處淨菩提心。平等慧利刄斷無始無明根即入菩薩正位。故雖有菩提心而無慧行即不可成果故次明文殊也。西北葉觀彌勒菩薩。即是大慈大悲。俱是第二句之義也。以此大悲藏增長成就妙菩提樹枝條華葉故次說彌勒也。若有慧而無悲則方便不具則不得成菩提不能具六度攝衆生也。東北葉上觀觀世音即是證也。證謂行願成滿得入此華臺三昧也。若就未成果時觀之此則差次淺深。今以如來平等慧觀之從因至果。俱是如來一身一智行耳。是故八葉皆是大日如來一體也。又如字義。即是此之次第也。初阿字在東方。如梵音阿字即有初首之義。以順世間法諸方中東爲上。故喩菩提心最是萬行之初也。其名曰寶幢佛。次即阿字是行也。若但有菩提心而不具修萬行不成果。與前四菩薩義不殊。其佛即是華開敷也。次即暗字三菩提也。以萬行故成正等覺。其佛名阿彌陀。即西方也。次鼓音即大涅槃。其惡字是正等覺之果故說也。次即入中惡（長聲）字是方便也。此是毘盧遮那本地之身。華臺之體（云云）行者觀心蓮上九位種子尊形已竟。次於頂上十字之處觀一暗字名百光王。即以百字而爲眷屬。放百光輪而照身外。今布頂上。此有二義。一者頂上暗字是菩提心之水。今注心上菩提心之種子而令增長菩提種子。二者心上阿字是發菩提之字。今示頂上暗字之果而令勸發其菩提行。爾時行者觀心蓮臺八葉作中臺竟。其身即是曼荼羅海。從頂至心爲第一院。從心至臍爲第二院。從臍以下爲第三世間天院。諸尊形色相好各各差別宛然。其自身中而現對之。猶如親入佛會也。於其心上第一重中亦爲三部心觀阿字。是如來部。佛地萬德。或安頂上胸觀娑字是蓮華部。大悲滋榮。或安頂左額觀吽字是金剛部金剛。或安頂右。如來部中一切如來智印爲主。不動明王降三世尊以爲使者。蓮華部中觀自在尊爲主。馬頭明王爲忿怒使。金剛部中執金剛爲主。遜婆明王爲忿怒使。從心至臍第二重中背後觀東方文殊眷屬三世佛母。脇右觀北方地藏眷屬萬行幢旗。脇左觀南方除蓋障尊除障三昧。腹前觀西方虛空藏尊與願神力。從臍以下第三重中腰後觀東方初門中釋迦眷屬。然於東方觀釋迦者。東方爲始普化四方。例如佛光照東普及十方。釋迦之後觀東方帝釋眷屬。腰後之左觀東南方大仙眷屬。腰左觀南方閻魔羅王眷屬。腰前之左觀西南方羅剎鬼王眷屬。腰前觀西方水天龍王眷屬。腰前之右觀西北方風天眷屬。腰右觀北方毘沙門八大夜叉。腰後之右觀東北方伊遮那天眷屬。帝釋之右觀上方梵王眷屬。水天之右觀下方地天眷屬。帝釋之左觀日天眷屬。水天之左觀月天眷屬。如是等尊若觀種子。若觀印形。若觀尊像。若三同觀。中臺爲菩提心爲因之句。第一第二重院爲大悲爲根之句。第三重院爲方便爲究竟之句。然未見諦人猶未能知毘盧遮那作種種神變等。但是觀心成就耳。然有一事眞實不虛。所謂我即法界。我即毘盧遮那。我即普門身此事不謬。何以故。一切有情色心實相從本以來大日如來平等地心。非是成正覺時強空諸法。令成法界。故今行人隨觀我即法界。法界海會顯現自身。證有前後體相一如。是故行者作此觀已。此人即名爲佛也。一切行願一念具足。一切所作同等諸佛。一切世間敬如諸佛。若眞言者常觀行之行住坐臥與海會俱。地波羅蜜一生滿足。即以此身遍滿法界（云云）此是大綱。不能具說。別有祕密三摩地法具如本教（云云）若欲學此法者必須隨師受之。不得師心自披此文。縱隨師受得者向未灌頂者不得輒說。若輒說者現世中夭招殃死墮無間獄也。
　　問。今聞金剛胎藏三摩地法竝有三摩耶誡。必須隨師受之。不得師心自披其文者竝有難也。何者毘盧遮那經序云。北天竺境有一小國名突魯羅。其國石山半腹有祕密經藏。每至八月有無量猨披祕密藏。一時風吹梵夾一本墜墮於地。樵夫取之以上國王。國王歡喜與之達磨掬多。達磨掬多得之自披得旨以授國王。我善無畏三藏和上亦得其法。開元之初來於此地翻譯以爲七卷。一行筆受受和上決。乃作義釋。都有大日經七卷釋十卷。都會曼荼羅一舖（云云）若爾達磨鞠多自披此文。何故不中夭而長命哉。善無畏傳云。達磨鞠多在世已八百年。齡如三十歲。一朝乞食。良久而歸語云。我往大唐白馬寺千僧齋所而歸（云云）又准金剛頂義決。龍樹呪白芥子打開南天鐵塔之戶自入其塔。誦此金剛頂經以傳於世。
　　答。彼大日經序是俗人東宮學士所撰。諸阿闍梨未許此序。有二失故不用此序。一違胎藏相承失。此胎藏教大日如來授金剛手。金剛手授大那蘭陀寺達磨鞠多。達磨鞠多授同寺善無畏。二違供養法疏失新羅國零妙寺釋不可思議撰供養法疏云。中天竺國大王小子可繼王位。小子逃出投託隣國之后我之阿姨出家。爲請境內高德法師出家學道。小子一聞便領妙宗。又求賢師五十餘國。至北天竺乃有一城名乾陀羅。其國之王仰馮和上受法念誦其經。文廣義深不能尋逐供養次第。求請和上供養方法。和上受請於金栗王所造塔邊求聖加被。此供養法忽現空中金字炳然。和上一遍略讀分明記著。仰空云。誰所造也。云我所造也。問。阿誰我也。云我是文殊師利也。即喚書人遂使寫取即與其王一本。自寫一本隨行。將行流通四方也。所謂小子者厥號善無畏三藏和上即是。小僧不可思議多幸面諮和上。所聞法要隨分抄記（云云）可謂受經掬多之。後得文殊授念誦次第。又今沙門智藏金剛頂義訣云。此經有百千頌廣本。其百千頌本復是菩薩大藏經中次略也。其大經本。阿闍梨云。經夾廣長如床。厚四五尺。有無量頌。在南天界鐵塔之中。佛滅度後。數百年間。無人能開。此塔以鐵扉鐵鎖而封閉之。其中天竺國佛法漸衰時。有大德先誦持大毘盧遮那眞言得盧遮那佛而現其身及現多身。於虛空中說此法門及文字章句次第令寫訖即滅。即毘盧遮那念誦法要一卷是。時大德持誦成就願開此塔。於七日中遶塔念誦。以白芥子七粒打此塔門乃開。塔內諸神一時踊怒不令得入。唯見塔內香燈光明一丈二丈。名華寶蓋滿中懸列。又聞讃聲。此時大德至心懺悔發大誓願。然後得入此塔中。入已其塔尋閉。經於多日誦此經王廣本一遍。爲如食頃。得諸佛菩薩指授所堪記持不忘便令出堵。塔門還閉如故。爾時書寫所記持法有百千頌。此經名金剛頂經者也。菩薩大藏塔內廣本絕世所無。塔內燈光明等至今不滅。此經百千頌本此國未有。此略本至此土（云云）此文言大德者即龍樹菩薩。據華嚴傳此菩薩昇都率天上取得華嚴經也。又入龍宮誦得華嚴小本。此菩薩已持大日眞言而得盧遮那佛爲現其身授念誦法要後入鐵塔。又據金剛界相承大日如來授金剛手。金剛手授妙吉祥。妙吉祥授龍樹（云云）可謂受大日眞言於妙吉祥之後得盧遮那念誦法要。
　　問。此眞言教天竺大唐日本佛滅度後幾百年許各相傳耶。答。若天竺國佛滅度後常傳此教。但以無機未入其手。何以知之。且金剛界大日如來傳金剛手。金剛手傳妙吉祥。妙吉祥即文殊。傳龍樹。龍樹七百年出。出楞伽摩耶經也。龍樹傳龍智。龍智在世三百歲間。玄奘詣彼先學三論空宗。于時龍智齡如三十歲。出玄奘別章。玄奘歸後。龍智猶存。龍智傳金剛智。金剛智唐開元初來到以傳唐國。此金剛智以傳不空。又西域記。佛滅千年。護法清辨起空有諍。清辨修觀音法七日。觀音現眞身言。當往南天竺國逢金剛神請受祕法。清辨如教至南天境山中逢金剛神請受得祕法。祕法持誦呪白芥子。開阿修羅宮戶而入食長壽藥。以待彌勒出世決疑。此亦執金剛手菩薩一千年間傳眞言教。若爾三論祖師迴心眞言修得下品悉地住修羅宮。又胎藏界大日如來付金剛手。金剛手數百年後付掬多。掬多在世已八百年付善無畏。善無畏唐開元中到來傳之。故知天竺常傳此教。然沙門無行唐代西遊寄書中華云。近者新有眞言教法擧國崇仰。是約機會之時始聞此法之邊。然論玄奘西遊之世亦有二說。一說佛滅一千一百年中。以千年時護法檀越玄鑒居士持十師論。玄奘相逢得彼論故。一說一千五百餘年。玄奘表云。像教東漸將垂六百。正法五百。像法千年故也。此玄奘後金剛智來。故准二說可知眞言傳唐之年代也。我日本國延曆年中。叡山本師入唐之時。空海阿闍梨元爲藥生同共入唐。値遇慧果阿闍梨而蒙灌頂。即本師先還平城北野始行灌頂。七大寺十大德有勅以爲灌頂弟子。此延曆代是佛滅後前二說中第二說云千八百年。而福貴和上群家諍論云眞言新起者。沙門蓮剛定宗論破云。眞言本傳以自新聞而言新起。是故可云新聞。不可云新起也（云云）。

　　永享八六三不慮傳領了一宗之證本何者如之尤以可祕藏之妙香院御殿傳大乘院殿證明云彼云此可貴可崇只今相傳宿宿歟且冥慮歟感悅之而已。
　　遍照金剛實助



眞言宗教時義第四


　　問。此眞言教何以爲用。答。凡眞言教自他受樂以爲力用。何者自性自受二身所說祕教自受法樂以爲力用。他受變化等流身等所說祕教他受法樂以爲力用。
　　問。何以云爾。答。四種曼荼羅皆是祕教。四種法身自爲主伴皆說四曼荼羅理法名自性身自受法樂。四種智身皆爲主伴皆說四曼荼羅智法名自受用自受法樂。故釋不可思議云。問。誰說阿字。答。有三釋。一深祕釋。大日如來說此阿字。二祕中深祕釋。阿字自說阿字。三祕祕中深祕釋。眞如理智說此阿字（云云）此中眞如理智說此阿字是自性身自說法曼荼羅。阿字自說阿字即是四曼荼羅皆是祕教。以此例知大三羯等各用三釋。亦是自性自受得說此三。此三亦即皆是祕教（云云）四種他受用身自爲主伴皆說四曼荼羅隨他意法名他受用他受法樂。四種變化身佛自爲主伴皆說四曼荼羅變化教法名變化身他受法樂。四種等流身佛自爲主伴皆說四曼荼羅隨類教法名等流身他受法樂。故華藏界百葉臺等臺上爲主葉上爲伴爲諸菩薩隨他意說。其中皆有四身之說四曼之文。大小釋迦應化五乘以爲眷屬隨他樂說。其中亦有四身之說四曼之文。九界化身應化九界互爲眷屬隨他欲說。其中亦有四身之說四曼之文。
　　問。四種曼荼羅中唯羯磨曼荼羅現三密作事業。若然大三法曼荼羅已非三密。何有言教。故名自性自受。又若他受變化等流約羯磨輪可是祕教。約餘三輪可非祕教（一）又他受用變化等流等所說經中皆說自性法身定不說法亦無四曼荼羅。文而何今云皆有四身之說四曼之文（二）。答。文字實相義頌云。
　　五大皆有響  十界具言語
　　六塵悉文字  法身是實相
　　釋曰。五大者地水火風空。此是顯密二義。顯五大者如常釋。密五大者。五字五佛海會諸尊是。五大義。此外五大皆具聲響故曰五大皆有響。次十界具言語者一一切佛界。二一切菩薩界。三一切緣覺界。四一切聲聞界。五一切天界。六一切人界。七一切阿修羅界。八一切傍生界。九一切餓鬼界。十一切捺落迦界。此十界所有言語皆由聲起。次六塵悉文字者。謂色聲香味觸法此六塵各有文字相。初色塵字差別。頌曰。
　　顯形表等色  內外依正具
　　法然所成謂法佛依正。或隨緣顯。謂若報身等流身依正。上說依正通四種身此約佛邊。若約衆生本有法身身土本有。六道身土隨業緣是名法然隨緣文字（云云）今云。此中五大十界皆有響言是大曼荼羅具祕教義。六塵顯形皆爲文字是三摩耶曼荼羅具祕教義。皆是法身實相是自性身說四曼荼羅祕教義也。法然隨緣顯形色等通四種身。亦互具四種身義也。大日經中大日如來遍法界身成四分出。即名四種阿字非必字聲從口輪出。極樂淨土水鳥樹林皆說法音非定說法從舌相出。又辟支佛雖無言說示現文字教化衆生非必教法從音聲起。又辟支佛見飛華落葉見而得道非定教法從文字起。又菩薩人聞水波響成無上道非必悟道從法音得。又維摩詰默無言以顯眞理非定悟理從音響得（云云）故知四身四曼荼羅皆是教法。又諸他受變化所說經中法身不說以顯眞理。又舍利弗等流身佛默然顯理。此等亦是以無言說而說教法。又諸他受變化所說四大六法。所持道具。所說文字。所現三輪。及迦比羅等流身等所立五大。所持火瓫。所說文字。所現威儀。竝是無非四曼荼羅相。且如釋迦成道欲說法時。有轉法輪菩薩上輪。佛受此輪持轉法輪。四王奉鉢佛受乞食。佛諸弟子受持三衣鉢具是三摩耶曼荼羅。餘可准知（云云）。
　　問。若以自他受樂爲眞言力用者。何故金剛頂疏云。用者是如來之妙能。此經之勝用。如來以祕密五智爲妙能。此經以大慈大悲爲勝用。只五智能發慈悲。慈悲由於五智（云云）答。依此疏文立今自他受樂爲眞言教力用之義。此經者是佛與內證眷屬演說自行化他法門名爲自受法樂之相。若以此法出對機緣名爲他受法樂之相。若不爾者。疏主已判此經以爲自受法樂之教。豈以大慈大悲肯謂他受變化之事。
　　問。大慈大悲爲用意何。答。疏云。能與他樂名之爲慈。能拔他苦名之爲悲。以大慈善根力故能實與一切衆生世間樂及出世間樂。故云慈能與樂。有二種與樂。一住大慈三昧力冥熏衆生各得安穩力。二慈三昧力普現三業隨有衆生見聞知者各獲安樂。故名大慈。即是如意珠王身也。以大悲善根力故。能實拔一切衆生分段生死苦及變易生死苦。故云悲能拔苦。有二種拔苦意同慈中分別。但有拔苦之異故名大悲。即是藥樹王身也。若珠王身與樂之時上從如來無上之樂下至婦夫卑少之樂無不與。若藥樹王拔苦之時上自變易難除大苦下至愁咽些些之苦悉能救濟。擧要言之分段變易一切諸苦。世出間一切諸樂。應時悉救隨樂普與。蓋此祕教最勝妙用（矣。云云）此金剛頂經中。初五相成身是示現自證之法。次出三十七尊是示現化他之法。然後召一切佛共說以此祕法授與衆生之儀軌也。又大日經具緣品轉字品祕密法品祕密位品節節及三摩地示現自證化他身土之相。一一說曼荼羅入修之儀軌也。
　　問。何故說化他法之中有拔苦與樂之用。說自行法之中無除苦得樂之用。豈肯諸佛本無除苦。及無衆生苦惱佛亦苦惱之義。答。守護經云。我無量劫修行波羅蜜至最後身六年苦行。金剛頂云。諸佛驚覺云。汝未知眞實忍諸苦行。即授與眞言令五相成佛。大日經云。如來信解神變生樓閣。信解地之中即無量劫中難行苦行。又如所問諸佛大悲願力衆生苦惱佛亦苦惱。然今有二事故不說佛有苦惱。一約色盡故佛已盡苦得菩提故。二濫邪義故。昔壽靈師立佛受苦故約自行不說苦事。
　　問。天台云用者力用。破惑爲用。與今拔苦其義同矣。彼破五住之惑此拔二死之苦。因果雖異力用同故。若爾維摩經云。我坐道場力降魔得甘露滅覺道成。大日經云。我昔坐道場降伏於四魔。以此力用爲教力用。答。金剛頂經拔苦與樂化他法中。北方摧一切魔菩薩是即降魔三摩地也。大日經中佛部使者亦是降魔三摩地也。竝是眞言教法之力用也。
　　問。先金剛界降魔何。答。理趣釋云。時薄伽梵者。能調持智拳者摧一切魔菩薩之異名也。復說一切調伏智藏般若理趣。所謂一切有情平等故。忿怒平等者是金剛降三世三摩地。由此定調伏他化自在魔王受化引入佛道。一切有情故。忿怒調伏者此是寶部中寶金剛忿怒三摩地。由此定能調伏摩醯首羅受化入於佛道也。一切有情法性故。忿怒法性者是蓮華部中馬頭忿怒觀自在三摩地。由此定調伏梵天受化入於佛道。一切有情金剛性故。忿怒金剛性者此是羯磨部中羯磨三摩地。由此定調伏那羅延受化令入佛道也。何以故一切有情調伏。即爲菩薩者本是慈氏菩薩。由此菩薩內入慈定深矜愍難調諸天。外示威猛令得受化引入菩提時。摧一切魔。大菩薩欲重顯明此義。故熙怡微笑以金剛藥叉形持金剛牙。恐怖一切如來者一切外道諸天悉具如來藏是未來佛。令捨邪歸正故名一切如來。如來者離五怖得四無畏無能怖者也。今所恐怖非果位如來乃在因佛也（云云）又降三世品云。時調伏難調釋迦牟尼如來者。於閻浮提五濁末法爲調伏九十五種異類外道現八相成道。皆得受化致於佛道。現生釋迦族中。乃姓釋迦氏。牟尼者寂靜義。身口意寂靜故稱牟尼。於須彌頂三十三天金剛寶峯樓閣中毘盧遮那轉法輪。有四種。所謂金剛輪。寶輪。法輪。羯磨輪。其四輪皆攝在二輪中。所謂正法輪。教令輪。即彼毘盧遮那於閻浮提化八相成佛度諸外道。即於須彌頂示現威猛忿怒形降伏摩醯首羅等憍佚我慢妄自恃具一切智。由貪瞋癡一切雜染熏習藏識。爲令彼等清淨離諸煩惱故示現在右脚踏摩醯首羅及烏摩妃（云云）又壽命經從毘盧遮那心出降三世菩薩調伏難調諸大天等。唯摩醯首羅而生拒敵。時降三世種種苦治乃至於死（左踏大天右踏大后）。
　　指歸云。死已自見於下方過六十二恒沙世界名灰欲莊嚴。彼世界成正覺名爲怖畏自在王如來。執金剛菩薩以脚按上誦金剛壽命眞言復得蘇（云云）
　　又義釋云。如瑜伽所說佛初成正覺。大集會中一切曼荼羅所攝三界之衆有摩醯首羅者。即是三千世界之主住三千界之中。心慢故不肯從所召命而作是念。我是三界之主。更有誰尊而召我耶。復作是念。彼持呪者畏一切穢。我今化作一切汚穢之物四面圍遶而住其中。彼所施呪術何所能爲。時不動明王承佛教命召彼。見其作如此事即化受觸金剛（即是不淨金剛也）令彼取之。
　　爾時不淨金剛須臾悉噉所有諸穢令盡無餘。執令彼來至佛所復言。爾等是夜叉之類。而我是諸天主。何應受爾所命耶。尋即逃歸。如是七返。爾時不動明王白言世尊。此有情故犯三世諸佛三摩耶法。當以何事治之。佛言。即當斷彼也。時不動明王即持彼以左足踏其頂半月中。右足踏其妃首半月上。爾時大自在天尋便命終。即於爾時悶絕之中證無量法而得授記。於灰欲世界成佛號月勝如來。此皆祕說也。食一切穢是噉彼惡業煩惱等垢穢滓濁之法。云命終者是彼一切心法永斷入無上法性。故此中得一切佛記。非是殺也。爾時諸天等見三千世界天主以不順諸佛三昧耶故自取命終。一切敬畏自相謂言。天主尚爾。我云何不往。即共詣佛所於大曼荼羅中而得法利。時不動明王白佛言。此大自在天當更云何佛言。汝應起之。時不動明王即說法界生眞言。爾時大自在者即復蘇息生大歡喜。白佛言。甚希有也。我初召至已問佛。此夜叉是何等類。我所不解。佛言。是諸佛之主。我作是念。諸佛一切之主。云何以此而更爲主耶。是所不解。今乃知之。由此大王力故令我現前得記作佛。當知實是諸佛之尊也。所以然者。大自在天三千世界之主即是衆生自心。所謂無始無明住地於諸惑中而得自在。唯除大菩提心。無能伏者。斷其命已即於寂然界作證。所謂生者即是起佛慧門。是故眞言行者應一一思惟諸佛密語也（云云）。
　　問。胎藏界降魔何。答。義釋釋不動明王大摧障眞言中云。佛在道樹以此眞言故一切魔軍無不散壞。何況世間諸障也（云云）次降三世眞言中云。此二明皆是法佛三昧。爲令行人從初發菩提心守護增長今生成佛果圓滿終不退失不墮在非道者即不動明王是也。爲降伏三世難調衆生即降三明王是也。相次說之。所謂三世者。世名貪瞋癡。降此三毒名降三世。又由如過去貪故今受此貪報之身。復生貪業受未來報。三毒皆爾。名降三世也。復次三世者。名爲三界。謂毘盧遮那如來始從有頂迄至下地從上向下相次一一天處皆化無量眷屬大天之主令勝彼天百千萬倍。彼怖未曾有。更何衆生而勝我耶。乃至以法而降伏之。即次第而下。以能降伏三界主故名降三世明王也。
　　問。此有多疑。一者能化有疑。法相宗云。唯化身土有降魔事。他受用土雖有父母魔等皆是變化。實是菩薩。故無降魔（云云）大般若云。過去寶月如來無降魔事（云云）天台云。八相不定故無降魔（云云）今眞言宗常云。此眞言法自受用身與內證眷屬說內證法門。而何更說降魔之事。二者所化有疑。信行云。迦葉佛時魔王名曰頭師。釋迦佛時魔王名曰波旬（云云）釋迦初坐道樹降伏一切魔衆。唯有波旬未降伏。故至涅槃之前魔王白。佛早入涅槃（云云）瑜伽論云。第六天王他化自在天宮之邊亦有魔王宮殿（云云）天台引淨影云。魔王宮殿在於欲色二界中間大寶房中。即是佛說大集經處。今大日如來初成正覺集大衆時。不動明王已降三界天主摩醯首羅。彼有夫婦似欲天主。豈非第六天宮摩醯首羅。若不爾者豈肯梵世而有夫婦不淨之物。若爾成正覺已下須彌頂之時。現降三世所降是何摩醯首羅（一）又若須彌山頂降三世所降伏是第六天摩醯首羅者。此外復寶金剛所降伏是何摩醯首羅（二）又若有云。第六天魔非三界主。故義釋云。商羯羅天是摩醯首羅。於一世界有大自在。非於三千界也（云云）商羯羅天是第六天故。三千界主是初禪梵王。依智度論初禪梵王爲三界主。以初禪中有覺觀故有主領義。二禪已上無覺觀義故無王領者。此外馬頭所降是何梵天（三）又初禪以上無男女別。糞滓等事。何有夫婦不淨之物（四）。
　　答。小乘云。佛坐道樹入慈心定降伏八十萬億魔軍。是小乘說也。法相云。唯化身土有降魔事。他受用土雖有魔等皆是變化。實是菩薩等。是三乘通教說也。梵網經云。釋迦牟尼從華藏界來入第四禪中。先說魔受化經。次入都率天宮。次下南閻浮提。父名淨飯。我名悉達。七歲出家。三十成道。初成道從寂場歷十天處說若干法門等。是大乘別教說也。天台云。三世諸佛皆有魔敵。亦提婆達多皆是變化。入大乘云。提婆達多是大賓迦羅菩薩也。若實是惡人者。世世不可逢佛。譬如二人各往東西不可相逢（云云）法華說。爲釋迦昔師。今謂。一音謗佛尚墮地獄。豈有實業破佛法僧主伴相結常爲魔天。故知法界無有實魔。是圓教說也。故註維摩云。魔羅外道皆作佛事（云云）今眞言宗四身土中皆有魔王。但自性土本來降伏。受用身土成佛後降。變化身土先降後成。等流身土不成常降。魔界如也。佛界如也。一如無二如者是自性土中眞如降魔也。若瑜祇經云時會中忽有一障者。不從空生。亦不從他方而來。亦不從地出忽然而現。諸菩薩各如醉不知所從來處。時薄伽梵面門微笑告金剛手及諸菩薩等言。此障從何而來。從一切衆生本有障無始無覺中來。本有俱生障。自我所生障。無始無初際本有俱本輪。特障者忽然現身作金剛薩埵形。於頂上現一金剛輪。足下現一金剛輪。兩手中各現一金剛輪。又於心上現一金剛輪。遍身放光照觸會中諸大菩薩。時金剛手白言遍照薄伽梵。我今欲說此自生障金剛頂法。唯願許我解說。時金剛手承佛聖旨而說頌言。若持愛染王根本一字心。常住此等持是名微細定。自性所生障無得此方便。時自性障聞此語已。忽然不現（云云）此經遍照如來以四種法身於本有金剛界自在大三昧耶自覺本初大菩提心普賢滿月不壞金剛光明心殿中與自性所生眷屬三十七尊說。超過十地諸地菩薩無有能見。俱不覺知。而有此自性所生障者此是自受用身以一切法一切有情而爲所證法樂境界。則與一切衆生同體故。從一切有情無始無明住地之中發起分別俱生障者之身。以愛染王而降伏之以爲法樂。此事諸教未曾見聞。一切諸宗未知何判。若云他受用土變化魔者。他受用土十地菩薩皆得見聞。何此文云諸地俱不覺知（云云）又他受用土魔王不云從一切衆生無始無明住地中來。且不云分別俱生障者。何言是乎（云云）。
　　又金剛頂十八會中。降三世教令輪法曼荼羅三十七尊皆入降三世三摩地悉持降三世印。今有別行降三世極深祕密儀軌以吽迦羅金剛爲主。是金剛薩埵降三世法。又有觀世音降三世儀軌是金剛法降三世法。如是可有三十七儀軌（云云）其理趣釋所出四部降魔亦是此中之四法也。四種自受用身在法界宮共說此法。是自受用降魔法樂也。彼瑜伽經不動明王降伏三千界主名爲諸佛密語。是亦自受用法自密語也。若以此法出對機緣第四禪中降三千主。須彌山頂降欲界主。爲令世間知佛尊德諸佛應化作魔受化是他受用降魔法樂也。若釋迦佛坐道場時亦以此法降欲界主。其意同前。是變化身降魔變化也。天台云。大覺世尊涉六年以伏見擧一指而降魔者今教怖魔印耳。若商迦羅天於一世界有大自在攝諸天魔。又若涅哩底王在羅剎中攝諸地魔是等流身降魔等流也。釋能化疑已。
　　次釋所化疑者。若長阿含云尸棄梵王是初禪王。此云火色。或云火頂。於大千界最得自在。亦名鳩摩羅。此云童子。顏如童子非男非女。又云持髻（云云）是小乘說也。若大品云堪忍界主持髻大梵。智度論云。娑婆世界主梵天王名曰尸棄大梵。住初禪中領大千界。以初禪中有覺觀故有王領義。二禪以上無覺觀義故無王領。天台禪門云。智論引小乘說。若依大乘瓔珞四禪各有梵王。即是十地菩薩爲六欲四禪王。三論云。金光明云百億梵王即初禪梵王。是下品也。十地經云摩醯首羅千世界主。即二禪梵王。是中品也。九地菩薩作梵王二千界主。即三禪梵王。即是上品。若三千界主居百億日月中央即四禪梵王。是上上品（云云）今眞言宗云。伊舍那天忿怒之身名魯馱羅。亦名摩醯首羅。是第六天宮魔王也。入大乘論云。摩醯首羅有二種。一伊舍那摩醯首羅。二毘遮舍摩醯首羅。前是第六天魔也。後是第四禪天王也。劫義亦云。第四禪色究竟天有五種名。一名色究竟。二名有頂。三名首陀會。四名摩醯首羅。五名阿那含天。第四禪主亦名摩醯首羅。此云大自在也。即諸論云。後報利益摩醯首羅天宮是也。即大千界主。亦名尸棄。此云持髻。亦云商羯羅。與尸棄梵語存略也。義釋云。商羯羅天是摩醯首羅。於一世界有大自在非於三界。是初禪梵王只領一四天下也。因明疏釋商羯羅此云骨鎖天。劫初梵王化人間苦行像貌祈彼天得。故云商羯羅主菩薩。即此天也。理趣釋云。摩度羯羅天三兄弟等者。梵王那羅延摩醯首羅也。天台云。世敬三仙二天。二天者。謂摩醯首羅。毘紐天也。毘紐天在欲色二界中間也。信行云。那羅延此云人生。是天力士也（云云）然唯識論云。第四禪中廣果天以下是凡夫天衆。無煩無熱善見善現色究竟。此五天是小乘阿那含果雜修漏無漏有五種別樂慧者也。彼中菩薩不生無迴心故。如攝論云。諸趣悉變化。唯除淨居天。若智論等云過色究竟有十住菩薩住處。亦名摩醯首羅。此是十地菩薩。非凡夫天。此三乘教說也。又梵網云。釋迦從華藏界先入第四禪中說魔受化經。是大乘別教說也。彼經是金剛頂淺略之文。故瑜伽經云。大日如來初成正覺。不動明王降伏摩醯首羅。是指第四禪中降魔。又是寶金剛所降伏摩醯首羅也。大集經云。復有魔王領大千界。入大乘云毘遮舍摩醯首羅是也。其所住處雖無文說。義推可在五那含天之上十住菩薩之下。而有夫婦不淨者例如義釋云。諸顯教中梵王無后。今此教中梵王有后。是三昧義。故密教中第四禪大梵王有后妃也。其不淨者已是變作。不足爲難（云云）次佛下須彌山現降三世降伏第六天魔。故有烏摩妃也。即是上云金剛降三世所降。他化自在魔王亦即降三世會所降是也。次馬頭所降梵天是初禪魔醯首羅。亦名梵天。次羯磨金剛所降那羅延天是初禪天力士也。又准義釋大日如來始從有頂一一天處次第降伏。故知四禪六欲一一天有降魔事。又報身佛尊特巍巍無人能障。故降三魔已成正覺。先成佛然後攝伏三界魔天。先三後一總降四魔。故大日經佛言。我昔坐道場降伏於四魔。若變化身應同人法。故有天魔來障成道。坐道場先降天魔。次降三魔。然後成佛。言三魔者。謂煩惱魔。陰魔。死魔。先一後三總降四魔。故維摩經變化身言。我坐道場力降魔得甘露滅覺道成（云云）又佛滅後百年之終。優婆掬多降伏天魔。從爾以後天魔不來是等流身降魔等流也（云云）。
　　問。今眞言教何爲教相。答。且約十門以釋教相。一說。二語。三教。四時。五藏。六分。七部。八法。九制。十開。
　　問。第一說何。答。所言說者詮辨爲義。若色若心若事若語詮辨法義皆名說法。故今宗意諸佛必以四種曼荼羅身一一皆悉說法。且約一隅以明其相。若六大曼荼羅身有二說法。一眞六大自現法義。若別若共皆名說法。其地輪界現菩提心。其水輪界現菩提行。其火輪界現菩提智。其風輪界現涅槃斷。其虛空界現大方便。識界無礙現法界體。如此六大別現法義令眞言者見六大形隨悟六義。是名說法。故大品云。六界清淨故一切智智清淨等。此六和合成率都婆則現毘盧遮那法身。如此六大共現法義令眞言者見一塔形悟一法界是名說法。此約內證以明說法。若約外化或有佛土天衣觸身即悟得道。此是地體自現法義。或有佛土寂滅無言觀心得道。此是識大自現法義。如說地識餘大例然。寂漠世界佛欲說法右脇而臥睡眠之中爲機說法。人欲聽法右脇自臥睡眠之中逢佛聽法。修菩提行成正等覺皆在眠中而辨成之。如此六大若別若共皆現法義。此約外化以明說法。
　　二此六大言說法義。若別若共皆名說法。其地聲●阿。其水聲●縛。其火聲●羅。其風聲●訶。其空聲●佉。其識聲●阿。大日經中大日如來遍法界身四分流出四種阿字。是出識聲以爲四字。如是六大別出法音。令眞言者聞六大聲隨悟六義。此六和合成一眞言。亦名五字旋陀羅尼。謂●●●●●阿尾羅吽欠是也。亦名大悲胎藏八字眞言。謂●●●●阿尾羅吽●紇哩（二合）●惡。亦云●●●●●●●●阿娑縛阿縛羅訶佉。如此六大共出法音令眞言者聞一眞言悟一法界。此約內證以明說法。若約外化極樂淨土水鳥樹林皆說法音。瓔珞過去頂王如來般涅槃後全身舍利住世一十二劫。說法利生如佛在世。彼佛舍利實無心識。本國人法五大所成。大寶積經說。舍利弗言。一切草木樹林無心可作如來身相具足悉皆說法。中陰經說。釋迦成道一切國土有情非情身長丈六悉皆說法。大般若說。過去須扇多佛自入涅槃留一化身一劫說法。彼佛化身無自依心有他依法。此等五大而說法音。華嚴或有世界一念影現諸法爲體。佛身國土說法度人以心爲體。又佛出世無漏界爲三種意生身說法。此等識大而說法音。一切世界應身說法同人法故風觸七處而說佛意。如是六大若別若共皆出法音（云云）。
　　若三昧耶曼荼羅身亦有二說。一三昧耶自現法義。五𦙶金剛現五智相。上下十峯示現十地十眞如十法界。如此金剛鉤·箭·喜·寶·日·幢·幡·笑·蓮·劍·妙輪·語·羯磨·甲·怖·持現十六法義。如此乃至三十七尊三昧耶身。胎藏四重諸尊三昧耶身。各現法義（云云）今眞言者見三昧耶隨悟法義。如金剛頂則彼薄伽梵普賢爲月輪出已。遍於一切衆生令發大菩提心。如此十六尊三昧耶身於法界利於衆生（云云）此約內證。若約外化有佛土見佛光明得道。是金剛光三昧耶身力也。或衆香土香作佛事。是金剛香三昧耶身力也。瓔珞五十二位。世間果報十五輪王。四十心四輪。一二三四洲王。十地十輪。等覺妙覺二輪。初地百界爲王。乃至妙覺爲法界主。見輪寶行順其正化。是金剛輪三摩耶身力也。又娑婆聲作佛事。是金剛舌三摩耶身力也。如此等者一切准知。二三昧耶自出法音。如金剛頂金剛語菩薩三摩耶中云則成一切如來念誦出已（云云）其三摩耶形直是舌相。如說舌相一切准知。
　　又三摩耶曼荼羅身通情非情。故四種曼荼羅中。問。何故諸尊所持刀劍輪等名曼荼羅耶。三摩耶此云等故問之。答。五大普遍有情非情而平等故。亦大曼荼羅名有情。刀劍輪等名非有情。問。刀劍等若名非有情若有名有情義耶。答。亦名有情。此刀劍輪等本來具如來智印故（云云）既名有情豈無言說。此約內證。若約外化如蘇摩胡經說。下鉢斯那於刀鏡等之時。此刀鏡等能說未然之事（云云）
　　若法曼荼羅身亦有二說。一法曼荼羅身自現法義。大日經。觀此空中流散假立阿字之所加持成就三昧道。如是何阿●字住於種種莊嚴布列圖位。以一切法本不生故顯示自形。或以不可得義現縛●字形。或諸法遠離造作故現迦●字形。或一切法等虛空故現佉●字形。或行不可得故現哦●字形。或諸法一合相不可得故現伽●字形。或一切法離生滅故現遮●字形。或一切法無影像故現車●字形。或一切法生不可得故現若●字形。或一切法離戰敵故現社●字形或一切法離我慢故現吒●字形。或一切法離養育故現吒●字形。或一切法離怨對故現拏●字形。或一切法離災變故現荼●字形。或一切法離如如故現多●字形。或一切法離住處故現他●字形。或一切法離施設故現娜●字形。或一切法界不可得故現陀●字形。或一切法勝義諦不可得故現波●字形。或諸法不堅如聚沫故現頗●字形。或一切法離繋縛故現麼●字形。或一切法諸觀不可得故現婆●字形。或一切法諸乘不可得故現野●字形。或一切法離一切塵故現邏●字形。或一切法無相故現邏●字形或一切法離寂故現奢●字形。或一切法本性鈍故現沙●字形。或一切法諦不可得故現娑●字形。或一切法離因故現訶●字形。仰●壤●儜●曩●莽●等於一切法自在而轉（云云）又兩部種子曼荼羅名法曼荼羅。一一種子各現法義。且胎藏中大日種子●阿（引）字是本不生義。此有五義。●字發菩提心。阿●字修菩提行。暗●字成菩提果。惡●字入涅槃。惡●（引入）字起大方便。若眞言者見此大日五種種字則知五義。如大日者一切諸尊種子亦然。一一皆是入法界門。
　　二法曼荼羅身自出法音。如供養法疏云。阿字自說阿字（云云）如阿字者諸字亦然。此約內證。若約外化彼疏亦云。此供養法現虛空中金色炳然。又菩提心經云。法末之時有一人而以此佛法仰書虛空。後明眼人寫而傳世（云云）是法文字自現法義（云云）若出法音法果可有（云云）。
　　若羯磨曼荼羅身亦二說。大日經中從佛分身發生四重曼荼羅身。一一尊皆現法義。四重諸尊共說五種三昧耶法。金剛頂中一切義成就菩薩示現五相成身。自心流出三十七尊皆現法義。後召諸佛菩薩共說入曼荼羅修行儀軌。此約內證。若約外化十方世界一切諸佛八相成道相。好威儀皆現法義。三輪說法皆出法音（云云）。
　　問。四種曼荼羅身委細云何。答。略明大綱。恐繁不廣如即身成佛義云。大日經說。一切如來有三種祕密身。謂字印形像。字者法曼荼羅。印謂種種標幟。即三昧耶曼荼羅形者相好具足身。即大曼荼羅。此三種身各具威儀事業。是名羯磨曼荼羅。是名四種曼荼羅。若依金剛頂說。四種曼荼羅者。一大曼荼羅。謂一一佛菩薩相好身。又綵畫其形像名大曼荼羅。又以五相成本尊瑜伽又名大智印。二三昧耶曼荼羅。即所持標幟刀劍·輪寶·金剛·蓮華等類是也。若畫其像亦是也。又以手和合金剛嚩發生成印亦名三昧耶智印。三法曼荼羅本尊種子眞言。若其種子字各書本位是。又法身三摩地及一切契經文義等皆是。亦名法智印。四羯磨曼荼羅。即諸佛菩薩等種種威儀事業等。若捏等亦是。亦名羯磨智印。
　　又四種曼荼羅義云。釋名。問梵漢如何。答摩訶翻大。三昧耶翻平等。羯磨翻事業威儀。達摩翻法。曼荼羅新古二譯。古人翻壇者義偏不而具也。壇者坦也。坦然而平等也。古人但取坦然而平義缺三密四智印等無量名義。亦翻無比味無過上味也。古人坦然而平義在此輪圓具足中也。問。壇有幾別。答。毘盧遮那經說方圓三角半月形四壇也。金剛頂說方圓三角蓮華形金剛形五壇也。前四壇中。方者地大。方者平等義。地相平故。圓者水空二大。圓者滿義。水空圓故。三角者火大。三角者降伏義。火三角故。半月形者風大。半月者摧災義。風能摧物故。辨體。問。何云大曼荼羅等。答。於三十七尊等形像畫於盡名大曼荼羅。以五大色成故。黃白赤黑青色如次地水火風空。此五遍一切處故云大也。諸尊所持刀劍金輪等平等曼荼羅。五大普遍有情非情而平等成故。大曼荼羅名有情刀劍輪等名非情。亦名非有情。亦名有情。本來具如來智印。故名有情。智印有四。大智印。平等智印。羯磨智印。法智法智印智者簡釋決了義。印者決定不改義。捏鑄刻等像名事業曼荼羅。隨如來事業差別而威義各別故。諸尊種子字有軌則軌持義。畫於尊位故名法曼荼羅。眞實如來亦具四種忘相見色時五大色是大曼荼羅。忘色見相時事業威儀曼荼羅。法曼荼羅自然在如來身中。諸尊所持本標幟是平等曼荼羅。四種曼荼羅各互相具。大曼荼羅中五大遍者三昧耶也。手足等者威儀也。軌則等者法也。三昧耶中五大色者大也。屈曲威儀者事業也。軌則等者法也。羯磨中五大色者大也。五大遍者平等也。屈曲等者事業也。軌則等者法也。達磨中五大色者大也。五大遍者平等也。屈曲等者事業也。四種曼荼羅者配三寶也。大是佛寶。法是法寶。平等僧寶。事業遍三寶也。僧衆業和合義。五大是衆義。五大平等一味無乖諍。是和合義故云僧寶。業有作業業用二義。佛寶法然五大所成者作業也。此佛寶起說法神通用者業用也。僧寶法然五大所成者作業也。此僧寶起說法神通用者業用。故云事業遍三寶也。
　　四種曼荼羅攝四種法身有三意。初意法大羯三。次意大三羯法。後意三法大羯。如次自性受用變化等流（云云）四種曼荼羅亦具衆生。衆生有自他二義。此有四種。一自自。二自他。三他自。四他他。自本覺佛與他本覺佛如已成佛說也。此無差別。自煩惱身與他煩惱身如來成佛說此有無差別義法體故無差別相用故有差別。四種曼荼羅攝一切法。世出世間內外一切教一切法攝法曼荼羅世出世間一切有情攝大曼荼羅。世出世間一切器界攝平等也。世出世間一切事業攝事業（云云）今謂。一切世出世間凡開口者無非阿音。所有言音無非迦等。以此悉曇攝一切音。具如別章。凡點畫者無非阿字。所有文字無非迦等。以此字母攝一切字。具如別章。一切有情無非六大。一切器界無非顯形。一切事業無非動作。故得相攝。
　　問。第二語何。答。語有三種。一隨他意語。二隨自意語。三隨自他意語。天台亦名隨情。隨智。隨情智。亦名併與。奪併。半與半奪（云云）十方三世一切諸佛但說顯教不說密教。皆名隨他意語。如釋迦三乘教也。大日如來法界宮中但說密教不說顯教皆名隨自意語。如大日經大空三昧也。大日如來法界宮中現普門身各說五乘三昧道法皆名隨自他意語。如大日經五乘三昧也。何以故。諸佛教法無非密教。而隨他意以此密教但說顯教。故名隨他意語。但隨自意說此密教。故名隨自意語。若隨自意是一教。而隨他意分說五教。雖說五教皆是密教不同顯教。故名隨自他意語。然義釋中是爲隨他意語。此於密教直判自他。此即隨自他意語也。
　　問。若爾隨他意語非今密教。何故前云皆是密教。答。彼顯教中自爲隨自意語。今名隨他意語。意謂。望佛雖是密教隨機說爲顯教。今望佛意皆爲密教。何以故。凡佛開口無非阿字。所有文字章句無非迦等。此阿字等皆是大日如來法身法身言音無非祕密。故一字具無量義。無量義中隨悟一義且名顯教。顯教一言亦無量義。但機不悟。
　　問。釋迦一代五乘一乘隨機不同。於此三語相攝如何。答。大日教中有二語教。釋迦隨機說此二教。此中隨他意語彼中名五乘教。此中隨自他意語彼中名一乘教。一乘教者分一說三會三入一。與今隨自他意語同。故顯教中一乘教理與今教同。故金剛頂疏云。或說一乘。如法華云。唯有一乘法。或說二乘。如攝論等。一者大乘。二者小乘。或說三乘。如諸經云。聲聞緣覺菩薩乘。或說四乘。如十地經聲聞行法。獨覺行法。菩薩行法。如來行法。或說五乘。三乘加人天乘。此經一乘大乘佛乘所攝也（云云）此謂所證理同。非謂能詮教同（云云）。
　　問。若隨他意語中云十方但說顯教者。今顯教師云但有顯教不信眞言是有理耶。答。甚有道理。望彼隨他意語故也。所執義門望彼皆理。故眞言者若得顯教師問當以彼義答之。若有開悟深義然後當說密教。
　　問。若爾何故法華云若有問難者不可以小乘法答。但以大乘答令得一切種智。答。彼約究竟以說。今約方便以說。
　　問。第三教何。答。教有三種。蘇悉地疏云。教有二種。一顯示教。謂三乘教。世俗勝義未圓融故。二祕密教。謂一乘教。世俗勝義一體融故。祕密教中亦有二種。一理祕密教。謂華嚴般若維摩法華涅槃等。但說世俗勝義不二。未說眞言密印事故。二事理俱密教。謂大日經金剛頂經蘇悉經等。亦說世俗勝義不二。亦說眞言密印事故（云云）前後都合故爲三教。如釋迦教十方三世佛教亦然。金剛頂疏云。大乘有二種。一者顯示大乘。二者最勝金剛祕密乘。故金剛經云。爲發大乘者說。爲發最上乘者說。智論亦云。佛法有二種。一祕密。二顯示。今此經是最上乘最上金剛祕密乘。諸最上乘頓證之旨無不攝屬此經（云云）又云。依涅槃經說有二教。半教滿教。智論亦有二教。顯示教。祕密教。又或說。有頓漸二教。此經以爲滿教祕密教頓教也（云云）今謂。涅槃半教是諸小乘教。滿教是諸大乘教。大圓覺云。此經名爲頓嚴大乘。頓入根性悉能開悟。亦攝一切漸修群品。此漸修是大乘漸行。思益亦有頓漸二教。彼約修行以明頓漸。金剛經約通別圓三以爲二大乘也。此竝顯教。小乘通乘別乘圓乘半滿漸頓滿攝後三漸攝前三。後三中圓及以頓教所詮極理與今教同。故得相攝。非謂後三滿教及以頓教能詮教同。
　　問。顯示大乘教中小乘通乘別乘不攝今教。答。若約三語亦得相攝釋迦。以此隨他意語。及隨自他意語說隨機說故此中隨他意語彼中名爲小乘通乘別乘。此中隨自他意語彼中名爲圓教。半滿漸頓相攝今教自可准知。此竝望機雖有二說。而今望佛攝彼等教唯爲一大圓教。
　　問。智論云。若顯示教初轉法輪但有陳如得果。八萬諸天得無生忍。若祕密教無量諸天或得阿羅漢。辟支佛。初地。乃至十地。一生補處（云云）此指第三七日後說阿含經名顯示教。第三七日後阿含同時亦說密迹力士經。廣說如來三密三乘得道名祕密教。天台引此一人八萬以爲同聽異聞。修修相知顯露不定教。引祕密教以爲同聽異聞。互不相知祕密不定教。何以爲今眞言祕密教證文耶。答。彼阿含經亦攝三乘教中。其力士經亦攝一乘教中。例知維摩經具四教般若經具三教涅槃經具四教華嚴經具二教而攝一乘。其力士經雖有三乘得道亦攝一乘理祕密教中。以彼等經圓理與今一大圓理同故。
　　問。天親涅槃論云。法華經爲煩惱所汚。涅槃經不爲煩惱所汚（云云）若今一大圓教理與法華同者。今一大圓教亦爲煩惱所汚耶。答。夫煩惱者應在衆生。佛說經教有何煩惱。而有此言者彼論以法華以前教爲一船。以法華爲一船。以涅槃爲一船（云云）天台云。前番前熟已入法華。後番後熟留入涅槃（云云）故後熟者若法華未斷煩惱亦約此人。故云法華爲煩惱所汚。若不爾者法華涅槃竝說佛因極果。何意一汚一不汚乎。義釋云。經云。若到修行地授不思議果。此修行地即是淨菩提心初法明門。例如聲聞見諦以後復入修道也。此菩薩於百字明門中各見蓮華胎藏曼荼羅世界海故（云云）初地菩薩化滿百佛國也。非徒見之而已。亦能以此百蓮華藏轉作自身。至於初地芽莖華疱十心滿時一明門中開出十解脫門成千世界。皆是隨分蒙授不思議果。至十一地時過於虛空雲海明門中一一皆見蓮華莊嚴世界。是名不思議果滿也。次云是第一眞實諸佛所開示。此中開示即是佛之知見。與法華義同。不共一切聲聞緣覺。亦非普爲一切衆生者。此經是法華祕實不妄示卑賤之人。如釋迦出世四十餘年因舍利弗慇懃三請方爲略說妙法蓮華義。今此本地之身。又是妙法蓮華最深祕處。故壽量品云。常在靈鷲山及餘諸住處。乃至我淨土不毀而衆見燒盡。即此宗瑜伽之意耳。又因補處菩薩慇懃三請方爲說之苟無頓悟之機則不入其手。故不普爲於一切衆生。亦是領前偈中到修行地方授不思議果（云云）法華亦云。無智人中勿說此經（云云）故云與法華同。但此文中判法華爲略說。略說者謂唯說理。故知眞言教爲廣說廣說者說事理（云云）。
　　問。有云。前義釋云。三劫十地中第三劫滿斷無明住地入淨菩提心是佛慧初心。以上雖引華嚴十地而約金剛頂十六大菩薩義爲祕密義。此中建立三心而無斷惑之文。其金剛頂十六菩薩即佛果功德。非是具惑菩薩。又引練鑛成眞珠已。安高幢上雨寶之喩喩淨菩提心也。是亦天台所用六即證文大經貧女六喩第六盡受用之是究竟即意同。又此文中淨菩提心以後十一地中皆是華藏即引壽量品文。故天台初住以上乃至妙覺佛果。皆攝此中淨菩提心乃至第十一地。彼十地中建立三心具佛地功德。非具惑菩薩（云云）有云。彼三劫終入淨菩提心是天台初住也。其十地中建立三心是四十一地。此文淨菩提心是天台初住也。乃至第十一地是四十一地。引壽量品是約第十一地。故彼三劫後十地中建立三心是具惑菩薩。其十六大菩薩依菩提心論以月初一分明喩金剛薩埵。乃至十六分明喩十六大菩薩。故金剛薩埵是斷一分惑得一分明。是天台初住菩薩。乃至十六喩四十一地斷惑。涅槃經月愛三昧十五智斷與此意同（云云）此二家義誰是誰非。答。兩俱得失。何者前說中彼文三劫終。淨菩提心以上十地成佛故。此約別教教道以明超登。實是淨菩提心以上四十二地中。一一三心。一一十六菩薩。惑有厚薄自可知也（云云）後說中。菩提心論月十六分明喩佛地功德差別。十六菩薩四十二地中。地地皆有故。此十六各有明昧自可知也（云云）。
　　問。若法相問一切衆生皆成佛耶報佛智常耶當如何答。答。眞言行者自住隨類三摩地可答一切衆生有成不成報佛無常也。問。若爾彼難而何常云一切皆成佛。佛智常住。當如何會。答。可答我眞言家自有多門。若十方法界應三乘機時說言有成不成佛智無常。若應一乘機時說言一切皆成佛佛智常住。故汝不可只見一邊以難三面。如答法相一義諸宗諸義隨彼教答。
　　問。第四時何。答。自性自受常恒當說法。不論時處之一多也。然約常恒名爲一時一處。他受變化等流身土隨緣不定。故論時處之一多也。然約不定名爲一切時一切處。又自性土自受用土各有四身。是故彼中亦云一切時一切處。如大日經云。毘盧遮那一切身語意業於一切時於一切處宣眞言句法。他受變化等流土中各有四身。是故彼中亦云一時一處。如華嚴云。盡未來際常說華嚴。法華亦云。常在靈鷲山及餘諸住處。我淨土不毀而衆見燒盡。
　　問。若爾今立一佛一時一處一教。亦即一切佛一切時一切處一切教者。是自性自受土中一時一切時一處一切處。爲當他受。變化等流土中一時一切時等耶。答。四身土中各有四身互有一時一切時一處一切處。今皆總含名爲一時一切時一處一切處。
　　問。釋迦一代或說五時。如涅槃五味譬喩。佛性論化身佛五時說法。或說四時如無量義初說四諦。次說因緣。次說方等般若華嚴海空。次說無量義。或說三時如大乘妙音智經初法有人空。次境空心有。後心境俱空。深密初小乘。次大乘。後三乘。或說二時如般若法華涅槃初說四諦。今說大乘。或說一時如華嚴盡未來際常說華嚴。阿含得道涅槃皆是阿含。般若得道涅槃常說般若。法華常在靈山現滅不滅（云云）今宗一時一切時中攝否。答。若隨他意以彼釋迦一代五四三二一時且攝今宗一時一切時中。以其釋迦是變化身具四身。娑婆一代或說一時。以有自性自受說故。或說一切時。以有他受變化等流身故。若隨自他意語則攝今宗他受變化等流土中一時一切時。以此三土各有四身。又彼釋迦一代亦以此教變化土中一切時故之中之一時。而出娑婆也。非是普時之一時也。若隨自意語則攝自住受用土中一時一切時也。
　　問。若法相問眞言宗立幾教時當如何答。答。可答若約頓機但說頓教若爲漸機說漸三時（云云）三論二藏華嚴五教天台四教五時隨彼義答亦然。問。若爾彼難若爾與我宗有何別當如何答。答。可答全同無別。何以故。我眞言教亦云。十方法界若有三乘機說有二教三時。此則法界宮一切時中之一分也。三論華嚴天台釋迦一代教門隨彼義答亦然。
　　問。第五藏何。答。今眞言宗雖無文說。據理論或可言一藏。謂眞言祕密藏。或可言二藏。一金剛界祕密藏二胎藏界祕密藏。雖云一眞言祕密藏而就行法儀軌別故。或可言三藏。加蘇悉地祕密藏。以十八道而爲紀綱。與前兩界少差別故。又阿闍梨印信云。是兩界部大法之羽翼也。奉勅受學兩部大法竟者方始授之。或可言四藏。加瑜伽瑜祇祕密藏。謂蘇悉地行十八道雖異兩界。而立三部同胎藏界。實是胎藏大法中之悉地成就法也。今金剛頂瑜祇經是可言兩部大法之肝心也。以說兩界阿闍梨位行法故也。其中大悲胎藏頓證八字印明即是大日經中阿闍梨眞實智品印明。而明五部三十七尊法實是金剛界中之悉地成就法也。故與蘇悉地法相對是爲四藏。或可言五藏。加雜藏祕密藏。謂陀羅尼集經是出金剛大道場經。大明呪藏之少分。故可言金剛界法。然其經中明十八道可言蘇悉地法。今以行法相涉兩界分爲一藏。是爲五藏。
　　問。義釋釋阿闍梨相中通達三乘文云。謂於大小乘三藏教中善其文義也（云云）其大小乘三藏何耶。答。有四種三藏教。一祕密大乘三藏教。二顯示大乘三藏教。三大小相對三藏教。四顯示小乘三藏教。一祕密大乘三藏教如三昧耶戒中云。夫欲超有流海達本無生岸要先捨惡進善。捨惡者調身口意。進善者專修戒定慧。戒者即一切陀羅尼門。定者即一切三摩地門。欲入此二門者要藉正戒以爲根本。而是三門如世伊字闕一不可。自有古先大德。則有求耶跋陀羅三藏。達磨師師傳授唯詮三摩地門。又三藏瞿多三藏留支唯集陀羅尼門。次有三藏善無畏與金剛菩提流志。即天竺高德唐土傳燈。鳩此三門歸乎一揆（云云）此約所詮以明三藏。又空海和上眞言三藏流通天下表云。金剛頂大日經等修多羅藏。蘇悉地蘇摩胡等毘奈耶藏。釋摩訶衍菩提心論等阿毘達摩藏（云云）此約教部以明三藏。二顯示大乘三藏教。如大界經云。佛語有三。一者契經。二者毘尼。三者本母（云云）此通諸經以明三藏。又有別部以爲三藏。一圓覺修多羅了義經。二大乘毘尼經。三大乘阿毘達摩經（云云）三大小相對三乘。如正法念經明。阿難陀持小乘藏。阿難跋陀持雜藏。阿難婆伽持佛藏（云云）闍王懺悔經。金剛仙論。集法傳云。阿難持聲聞藏。阿難跋陀持獨覺藏。阿難海持菩薩藏（云云）此約持人以明三藏。四顯示小乘三藏教。如薩婆多明。有三藏。一修多羅。二毘尼。三阿毘曇。如次詮於定戒慧。又金剛頂疏增數明藏。瑜伽二藏。謂菩薩藏及聲聞藏。獨覺教少入聲聞中。從多爲藏名聲聞藏。或說三藏。一毘奈耶。二素呾攬。三阿毘達摩。如次詮於戒定慧。或四藏。聲聞藏。菩薩藏。雜藏。佛藏。或說五藏。如六波羅蜜經。毘奈耶等三名如前。四般若波羅蜜多藏。五陀羅尼三。或說六藏。菩薩聲聞各有三藏故。猶覺更無別戒律等。故無三藏。或說八藏。如處胎經。胎化藏。中陰藏。摩訶衍方等藏。戒律藏。十住藏。雜藏。金剛藏。佛藏。此經即於二藏六藏菩薩藏收。三藏之中素怛攬藏。於四八藏是佛藏攝。五藏中陀羅尼藏（云云）又智論云。佛在世時無三藏名。但有持修多羅比丘。持毘尼比丘。持摩怛羅比丘。又云。迦葉與阿難在耆闍崛山結集小乘三藏。又文殊彌勒將阿難往鐵闈山結集摩訶衍藏（云云）此約持人及結集時以明三藏。古人依此立六藏也。又小乘經量部立五藏。一修多羅。二毘尼。三阿毘曇。四雜藏。五呪藏（云云）今據道理小教通教別教圓教各各可有二三四五藏也。但人存略而已。又集經法傳等三乘藏是藏通義。二教竝有三乘故。正法念經小雜佛藏是藏通圓。天台更加典藏阿難持菩薩藏以爲別藏。是爲四藏。又六波羅蜜經五中。前三藏是小乘三藏。如次阿難。波離。旃延傳持第四顯示諸大乘經藏。第五祕密諸大乘藏。胎經八藏大界三藏。顯示諸大乘藏（云云）。
　　問。此等諸藏攝今教否。答。若隨他意語攝諸顯示小大乘教二三四五六八藏也。若隨自他意語攝諸祕密理教二三四五六八藏也。若隨自意語攝諸事理密教二三四五六八藏也。然六度經五藏大海小大祕藏一時。彼經廣說眞言法義故攝隨自他意語（云云）又瑜伽二藏中菩薩藏是通菩薩。智論六藏中大乘三藏兼通別圓三大乘藏。素多羅名通大小乘。然而金剛頂疏且約名同相攝此經（云云）。
　　問。今眞言教具有三法。謂毘奈耶。三摩地。陀羅尼。而何今以六度經中陀羅尼藏爲眞言教。答。以四五種陀羅尼門攝盡一切眞言教門。故以此教爲陀羅尼。
　　問。其四五種陀羅尼何。答。地持經及瑜伽論說四種陀羅尼。一法陀羅尼。謂持名句文身。二義陀羅尼。謂持諸法義理。三呪陀羅尼。謂持呪術神驗。四忍陀羅尼。謂法進得忍（云云）又海和上悉曇義釋引此四陀羅尼及說五種持。一法持。謂持誦名句文身。二義持。謂誦持諸法義理。三聞持。謂聞持名句文身。四根持。謂意根了持諸義法理。五藏持。謂淨識薰持謂諸法體性。由此五持轉九識而得五智也。彼文廣釋。具如彼文（云云）今謂。以此四種陀羅尼攝盡顯示祕密一切教法義理。驗力。證果。故以今教爲陀羅尼。
　　問。地持瑜伽同本異譯是顯示教。何引彼文釋今密教。答。彼中直以四陀羅尼名爲四種陀羅尼。不說一切佛教皆爲此四種陀羅尼未開密藏實義。故名顯示教也。大圓覺經以八萬四千法藏名八萬四千陀羅尼門。故知一切教法皆陀羅尼。以此釋彼以彼釋此亦有何妨。
　　問。今眞言宗意以此四五種陀羅尼廣釋一切顯示祕密教法云何。答。一切小乘大乘顯示。祕密。教門能詮字句差別所詮諸法體相是法陀羅尼。一切教門能詮義門差別所詮諸法理趣是義陀羅尼。一切教門能詮功德差別所詮神驗加持是呪陀羅尼。一切教門能詮入位差別所詮得悟果利是忍陀羅尼。陀羅尼者此云總持。謂一字中總持無量法門。及一音中總持無量理趣。一切諸法互相總持故名總持。是故若一法下持一切法名爲法持。若一義下持一切義名爲義持。若一聞下持一切音名爲聞持。若一根下持一切理名爲根持。若一覺下持一切藏名爲藏持。今眞言人以此五持普持一切小乘大乘顯示祕密無量教門無不盡攝。故以此教名陀羅尼。此約隨自他意語以說。若約隨自意語上來諸教爲一圓教用四五持。若約隨他意齊顯示教用四五持（云云）。
　　問。小乘大乘顯示祕密一切教門皆名陀羅尼者。皆名印名三摩地耶。否。答。諸小乘云。有四法印皆名佛說無四法印名魔所說。四法印者四憂檀那。諸行無常。一切行苦。諸法無我。涅槃寂靜。是小乘教皆名法印。又地持云。有四憂檀那法。諸佛菩薩爲令衆生清淨故說一切行無常一切行苦一切法無我涅槃寂靜。諸佛菩薩具足此法復以此法傳授衆生。是大乘教皆名法印。又法華云。我此法印爲欲利益世間故說。無智人中莫說此經。金剛頂中法曼荼羅亦名法印。是顯示教及祕密教皆名法印。大般若有法印三摩地。謂一切法皆決定故。又一切諸法一一皆是入法界門。是一切教皆名三摩地故也（云云）又以三密遍攝可知（云云）。
　　問。八萬四千法藏何等。答。天台玄義云。釋論四悉壇攝八萬法藏十二部經。賢劫經云。從佛發心去乃至分舍利凡三百五十法門。一一各有六度。合二千一百度。用是對破四分煩惱。合成八千四百。約一變爲十合八萬四千也。若作八萬四千法藏名是世界悉壇攝。若作八萬四千塵勞名爲人悉壇攝。八萬四千三昧。八萬四千陀羅尼門亦如是。若作八萬四千對治八萬四千空門對治悉壇攝。若作八萬四千諸波羅蜜。八萬四千度無極第一義悉壇攝。又一說。佛地三百五十法門。一一門有十善。合三千五百善。治四分則一萬四千。又治六根即八萬四千也（云云）檢賢劫經云。菩薩有六事業。習進行法度無極。乃至分舍利度無極。菩薩所行二千一百諸度無極。婬怒癡等分四事各二千一百。合八千四百。各別有十事合八萬四千。以能具足諸度無極。已備悉八萬四千衆要上昧。八萬四千諸總持門自然達矣（云云）今謂釋迦一代現四種教。四種教中有八萬四千法藏。十方三世諸佛亦然。今眞言宗四身佛土各有八萬四千法藏。如大日經。如來無量百千俱胝那庾多劫積集修行眞實諦語。四聖諦。四念處。四神足。十如來力。六波羅蜜。七菩提寶。四梵住。十八佛不共法。以要言之諸如來一切智智一切如來自福智力。自願智力。一切法界加持力隨順衆生如其種類開示眞言道。義釋云。且約阿字一言以辨其義。了知世出世因果故有一實諦。知八倒本不生故成如來念處。乃至種種法門自在當知。如阿字不生門者。及迦字無作門等皆應廣說。復次世尊於法自在。或以一字攝菩提心等種種一法門。或以二字攝止觀等種種二法門。如是乃至以無量字攝無量法門。擧要言之一切智智者總擧十方世界如來一切金剛智印。如是智力願力及一切法界本性加持力於一切衆生種種身語意開示眞言法（云云）故知或佛以八萬四千字攝八萬四千法門。亦以阿字攝八萬四千字。度無極一一不生義。所言度者波羅蜜義。無極者無究竟義。即是八萬四千阿字法門。或以迦攝八萬四千度無極。菩薩修習諸度無極是造作義。入阿字門無造作義即是八萬四千迦字法門。乃至諸字自在當說。若以三語攝之諸顯示小大乘教。八萬四千法藏是今隨自他意語。諸事理密教八萬四千法藏是今隨自意語（云云）。
　　問。諸宗若問眞言宗立幾法藏當如何答。答。可答教門開合不同或二藏三藏四藏五藏八藏乃至八千四千法藏。擧其經論答之。問。問若爾與我宗有何別當云何答。答。眞言全同無別。何以故。我眞言教亦云十方法界。若爲機緣或說一二三四五八乃至八萬四千法藏。此則法界宮中一二三四五藏之分也。
　　問。第六分何。答。金剛頂疏云。此經十二分收。分謂。分類如餘處說。今但表名略配經文（云云）准知一切密教亦十二分也（云云）。
	一修多羅。此云契經。謂契理契根故。此有通別。通即十二俱名契經。別即長行。此經俱有（云云）大日經等皆有二義（云云）。
　　二者祇夜。此云重頌。亦云應頌。即有二意。一重示。爲後來未聞者故。二重頌。長行所未了故應重述頌。今此經中如別序末偈頌初十六菩薩。五佛。四波羅蜜等。即重頌故（云云）大日經中。轉字輪品是爲後來者。亦爲顯了住心品中未明事故重頌說（云云）。
　　三和伽羅那。此云授記。即有三相。一記菩薩當成佛事。二記弟子死生因果。三記諸法甚深之義。此經可通第三義也（云云）大日經等若得灌頂即得成佛。是第一義。犯三昧耶死墮地獄是第二義。法住於法位等是第三義（云云）。
　　四者伽陀。此云頌也。即諷頌故以妙言詞而諷誦。故云頌誦。謂前未說直以偈明。如十六大菩薩等各歎所受智印五言偈等是也（云云）大日經等處處讃歎佛德說偈亦是大日讃。五讃。大讃。金剛頂百八名。四智讃。普賢讃等皆是偈也（云云）。
　　五優陀那。此云自說。謂不待請觀機即說及不待問顯說自證。如此經云。爾時世尊毘盧遮那如來不久現證。乃至一切如來性於自身加持即入一切如來普賢摩訶菩提薩埵三昧耶出生薩埵加持金剛三摩地。一切如來大乘現證三昧耶名一切如來心從自心出縛日羅薩怛縛。顯說自證者是也（云云）大日經等越三時如來之日。加持故示現無盡莊嚴藏。於一切時處說眞言法（云云）。
　　六尼陀那。此云緣起。應彼因緣而起說故。即有三相。一因犯制戒。二因事說法。三因請說法。如此經中爲治惡事而說眞言爲除罪垢說密言。及授三昧戒等是制戒義也。時普賢大菩提薩埵身從世尊心下。一切如來前依月輪而住復請教令。爾時薄伽梵入一切如來智三昧耶。乃至則一切如來以金剛名號金剛手等者因請說法。又因請大持金剛讃百八德因請演說持讃功能。及因弟子入壇之事辨說入壇廣大功德等者即是因事說法（云云）大日經等說眞言者三世無障礙戒。四重三昧耶戒方便學處十善五戒。制開說法是第一義。大悲胎藏曼荼羅事業灌頂等是第二義。因祕密主初中後請廣說入曼荼羅行法是第三義（云云）。
　　七阿波陀那。此云譬喩。擧喩喩況彼所說法故。如此經云。與恒河沙等數如來。由如胡麻示現滿於閻浮提者是也（云云）大日經等如祕密主擧五大喩顯五字義。大日如來亦云等正覺眞言。名言成立相如因陀羅宗諸義理成就等是（云云）。
　　八闍陀伽。此云本事。謂除自身說諸弟子本生事故。今此經中令諸弟子放擲楊枝奉供華鬘得知過去所奉諸尊是也（云云）大日經等亦有此事（云云）。
　　九伊帝曰多伽。此云本生。自說佛菩薩本生法故。如此經中佛自演說本種子生（云云）大日經等亦有此事。又說昔修香華供佛之行。今得妙華布地胎藏莊嚴世界等是學（云云）。
　　十毘佛略。此云方廣。理正云方。包含名廣。有二種相。一說行菩薩道。二法廣多極高大故。此經圓備。何者此經一切如來內證之境。一切菩薩祕密之法。故題目云一切如來眞實攝大乘現證大教王經。又經文云。爾時世尊不久現證。等覺一切如來普賢心獲得一切如來虛空發生等。又云。無盡無餘救濟有情界。一切主宰安樂悅意故。乃至得一切如來平等智。神境通。無上大乘見證最勝悉地果故。既是內證亦是大乘。故爲方廣（云云）大日經等題云大毘盧遮那。義釋云。大廣博經帝王。乃至佛入法界藏。法界藏者法界俱舍。亦是一切衆生毘富羅種子（云云）是第二義云。又其經中眞言門菩薩無量行相是第一義（云云）。
　　十一阿浮達摩。此云希有法。亦云未曾有。謂說諸衆共不共德及餘最勝殊特驚異。如此經云。復有住正法有情爲一切衆生求一切如來戒定慧最勝悉地。方便佛菩提故。久修禪定解脫地等勞倦。彼等入此金剛界大曼荼羅。纔入已一切如來果尚不難。何況餘悉地類。是即不共行德也。又云。彼無量無數如來身從一一身現無量阿僧祇佛剎。於彼佛剎還說此法理趣又纔出已一切如來心即彼婆伽梵普賢爲衆多月輪。普淨一切有情大菩提心。從彼衆多月輪出一切如來智金剛。即入如來心。是希有殊特事也（云云）大日經等具緣品初十方法界諸佛菩薩來集。共入大悲胎藏發生三摩地。從大日身發生四重曼荼羅等。是諸佛不共德。此眞言法不普爲於一切衆生。苟無頓覺之機不入其手。是不共德。住心品初示現無盡莊嚴藏。轉字輪品示現勝願菩提座。普通種字。祕密法品發生一切諸佛衆生國土。入祕密位品示現胎藏世界等是希有法（云云）。
　　十二優婆提舍。此云論義。問答往復顯眞理故。此有二別。謂佛所說。及弟子說。如此經中十方諸佛驚覺一切義成就。即彼菩薩還問諸佛。諸佛還答菩薩所疑。如是研覈顯現頓證祕密眞理。此事是也。應頌諷頌是單重別。本生本事即師資異。餘分可知。當知此經具十二分（云云）大日經等住心品祕密主問眞言行。具緣品佛答曼荼羅行。其品祕密主更問曼荼羅中種種法相。佛即答之。祕密主更問眞言曼荼羅行種種法事。是重問故佛亦重答。委細行相等是（云云）故知一切眞言教中皆具十二分也。
　　問。諸顯教等亦同說也。與今何異。答。疏答此問云。顯教所立是他意說。密教所辨是大日尊隨自意說也。
　　問。顯密二教同立十二。何以隨他隨自爲別。答。疏答此問云。顯教十二雖同名爲修多羅等。但說隨機淺略六度四攝等法未顯如來結要三密內證五智。故云隨他。不知三密故雖歷劫修行而佛果難得。非內證智故。於法界色心不見周遍自身。今經不然。纔結一印供法界佛。暫念眞言利一切生。況復法界洞然忽爾得見月輪眞佛乎。金剛三密力。如來加持力。及以法界力。由如是等力早得登佛位。一切諸色。一切諸心。一一皆是阿字本不生法性法界若見一色得悟十方三世海會大曼荼羅具在此中。一切賢聖亦復同居修因證果。或經無量無數大劫淨佛國土成就衆生。一切凡聖依正二報不出一色。色法界故。若亦於心亦復如是。何以故。心法界故如一色心一切色心亦復如是。曼荼羅海會無不遍在。是故經云毘盧遮那遍一切處。如是甚深祕密無礙大曼荼羅非彼顯教之所演說。故今十二不同顯教（云云）。
　　問。法相亦云攝境從心三界唯識。攝相歸性一切眞如。故眞言宗說心月輪即是我宗唯識之義。故金剛頂月輪文云。煩惱習種子。善惡皆由心。心爲阿賴耶。六度熏習故。是心爲大心。由具福德智故。我心如月輪。無體亦無得事。即說亦非月（一）又眞言宗色心實相即是我宗圓成之理。大日經祕密主言。佛法離諸相。法住於法位。所說無譬類。無相無爲作。何故大精進。而說此有相。及與眞言行。不順法然道。爾時薄伽梵告執金剛手。法離於分別及一切妄想。若淨除妄想心思諸起作。我成最正覺。究竟如虛空。凡愚所不知。邪妄執境界時方相藐等。樂欲無明覆。度脫彼等故。隨順方便說。而實無時方。無作無造者。彼一切諸法。唯住於實相（二）又眞言法爲劣慧者佛以方便說有相行。其劣慧。凡夫二乘非爲上智。非無相行故。前文云。我成最正覺。究竟如虛空。凡愚所不知。邪妄執境界。時方相藐等。樂欲無明覆。度脫彼等故。隨順方便說（云云）又同文云。復次祕密主。於當來世時劣慧諸衆生以癡愛自蔽唯依於有相。恒樂諸斷常。時方所造業。善不善諸相。盲冥樂求果。不知解此道。爲度彼等故。隨順說是法（云云）又供養法云。甚深無相法。劣慧所不堪。爲度彼等故。兼存有相說（云云）唯識論云。阿陀那識甚微細。一切種子如暴流。我於凡愚不開演。恐彼執此以爲我（云云）論云。凡者凡夫。愚者二乘（云云）故此文云凡愚即是凡夫二乘（三）又眞言教是爲夜叉鬼等外道凡夫所說。非爲上根菩薩所說。故般若云。諸夜叉等所持神呪言辭隱密難可了知。而此神呪亦可了知。善現所說般若波羅蜜難可了知（云云）又自在王經有曼荼羅外道。火祠外道。文字外道（云云）爲度彼等說此眞言。前文所言凡者即是（四）又眞言宗所修灌頂是非下地所修之法。是等覺地菩薩受法王職之時。十方諸佛各以智水灌其頂上。而今凡夫徒灌冷水而增諸人頭風之病（五）又眞言宗即身成佛此是十地菩薩方便示現。非是凡夫從凡得佛之道。故起信論云。證發心菩薩色究竟天示現最高大身。於閻浮提示現八相。或現超地而成正覺。爲導下劣衆生故。或說現經無量劫而成正覺。爲導懈慢衆生故。而實菩薩必經三大阿僧祇劫。然後方成正覺。種性根等樂欲亦等。無有超過之法（六）又眞言宗供香華等皆遍法界供養諸佛自成佛道。是約別時意趣而說。莊嚴論說。四意趣中別時意趣如說十念成就生極樂界。而實多劫十念成就然後得生。約彼時故說往生。又法華中低頭擧手皆成佛道等耶（七）。
　　答。金剛頂疏云。又彼只依境心被量知故爲唯心。不是色等。全爲慮知。今義不爾。色體全心。心體全色。若同今者應立非情有佛性義。若不立者境心不融。良有以也。又復彼只取相不離眞如以爲攝相歸性不是相法全爲如體。今義不然。相法全如。如體全相。若共今者應立眞如隨緣之義。若不立者何免相體隔別之失（云云）（一）大日經云。若到修行地授不思議果。不共聲聞緣覺（二）亦不普爲一切衆生（云云）故知不爲凡夫二乘。而上文云。劣慧諸衆生隨順說是法等者。是爲未來劣慧衆生不知內證。唯愛自身除災求福佛以此法與彼衆生。即於此門引入佛道。故說時方立壇修法等事（三）又眞言法普爲四重曼荼羅衆或說佛法菩薩二乘世天六道教法。何見一隅而難三面（四）又灌頂法經教不同。或說等覺始得灌頂。如佛地等。或說初地及以等覺竝得灌頂。如楞伽等。或說凡夫始得灌頂。如大日等。何學佛地不見餘教（五）教有二種。一顯示教。三祇成佛故。彼教中若超若經皆是方便。二祕密教。一生成佛故。此教中即身爲實歷劫爲權（六）又莊嚴論三乘教論。不可引此難祕密教（七）此義具如一佛義中（云云）。
　　問。抑十二分若有種耶。答。釋迦一代四種不同。小乘十二。通乘十二。別乘十二。圓乘十二。今眞言中三種。隨他意語十二。隨自他意語十二。隨自意語十二。若相攝者彼中小乘通乘別乘十二即是今顯示教隨他意語十二也。彼中圓乘十二即是今理祕密教隨自他意語十二也。今事理俱密隨自意語十二彼中無也（云云）。
　　問。若諸宗問眞言宗立十二分教何答答。可答亦立。問。若爾與我宗有何別何答。答。可答全同。何以故。我眞言教亦說十方法界。若爲機緣亦說顯教十二分故。此則法界宮中一切分教之一分也。
　　問。第七部何。答。胎藏界有三部。或有五部。言三部者此有二說。一義釋中第一重分爲三部以爲三德。上方一切如來智印。佛眼佛母眞陀摩尼。及以下方不動尊。勝三世爲如來部。勝方觀世音等及諸眷屬名蓮華部。右方執金剛等及諸眷屬爲金剛部。如來部是佛地萬德。以爲法身德。蓮華部是大悲慈榮爲解脫德。金剛部是無相妙慧爲般若德。佛以三德祕密藏自住。度諸衆生亦住此中。此中即是中臺九曼荼羅極果（云云）二義釋中。毘盧遮那是佛部也。阿彌陀佛是蓮華部也。即觀世音釋迦牟尼是金剛部也。即金剛手。諸傳法者因之分此四重以爲三部。中臺爲佛部。勝方觀世音。第二重勝方地藏。初方文殊。右方除蓋障。華方虛空藏。并諸眷屬爲蓮華部。第一重右方金剛手。華方不動等。第三重初方釋迦竝諸眷屬及第三院世天皆爲金剛部也。蘇悉地經亦有三部。同大日經（云云）言四部者。瞿醯經中此三部外更加摩怛理迦部也。言五部者。蘇悉摩胡經彼三部外更加摩醯首羅部般支迦部。金剛界有五部。一如來部。中臺月輪大日如來。金剛寶法業四波羅蜜。二金剛部。東方月輪阿閦如來。薩王愛喜四大菩薩。三摩尼部。南方月輪寶生如來。寶光幢笑四大菩薩。四蓮華部。西方月輪阿彌陀佛。法利因語四大菩薩。五羯磨部。北方月輪不空成就。業護牙拳四大菩薩內四供養嬉鬘歌舞。外四供養香華燈塗。四攝鉤索鎖鈴。一一如次四方四部（云云）。
　　問。胎藏界金剛界除大三法羯四種曼荼羅若亦有耶。答。大日經中亦有二種曼荼羅。一灌頂曼荼羅。二持誦曼荼羅。又灌頂曼荼羅亦有四種。一大悲胎藏都會曼荼羅。二轉字輪曼荼羅。三祕密曼荼羅。四入祕密位曼荼羅。瞿醯經中有三種曼荼羅。即轉字輪品三種曼荼羅。一字曼荼羅。二印曼荼羅。三形像曼荼羅。又祕密曼荼羅品有十三祕密曼荼羅。此通灌頂及持念也（云云）金剛界有四輪二輪六曼荼羅五祕密曼荼羅。言四輪者。十八會一切如來眞實攝教王會有四大品。一名金剛界。二名降三世。三名遍調伏。四名一切義成就。即壽命經名爲金剛界輪。降三世教令輪。遍調伏法輪。一切義成就輪。言二輪者。理趣釋云。於須彌頂轉四種輪。金剛界輪。降三世輪。遍調伏輪。一切義成就輪。此四種輪各有二輪。一正法輪。二教令輪。金剛頂瑜伽云。中方毘盧遮那佛現二種身。若依正法輪則現轉法輪菩薩。若依教令輪則現不動明王身。東方阿閦佛現二種身。若依正法輪現普賢菩薩身。若依教令輪現降三世身。南方寶生佛現二種身。若依正法輪現虛空藏菩薩身。若依教令輪現軍荼利身。西方阿彌陀佛現二種身。若依正法輪現文殊師利菩薩身。若依教令輪現焰鬘德迦身。北方不空成就佛現二種身。若依正法輪現虛空庫菩薩身。若依教令輪現金剛藥叉身（云云）六曼荼羅者。金剛界輪有六曼荼羅。一金剛界大曼荼羅。二陀羅尼曼荼羅。三微細曼荼羅。四一切如來廣大供養羯磨曼荼羅。五四印曼荼羅。六一印曼荼羅。具如十八會指歸（云云）五祕密曼荼羅者。五部互住五部則成五祕密曼荼羅。具如五祕密瑜伽（云云）。
　　問。胎藏界十三祕密曼荼羅者何。答。此是大阿闍梨受法時之所說也。於論義處。不可顯說（云云）。
　　問。釋迦一代或在菩提道場。或在耆闍崛山。或在誓多林。或在娑羅林。或在天宮。或在龍宮。或在楞伽山中羅剎鬼宮。或在施慧江邊鬼王法堂。或在舍衞國給孤獨園。或在毘舍離國重閣講堂。如是無量（云云）或在密嚴佛土（云云）或在法界藏中（云云）一一住處眷屬不同。或有三乘八部六道。或有純諸菩薩而無二乘八部六道。或有純諸如來而無三乘八部六道。如是無量（云云）造像功德具如經說。攝今兩界若干曼荼羅中耶否。答。般若等經挍量生身法身功德高下。若人教化一切衆生皆得三乘及佛菩提。若人供養若干聖衆。若人受持讀誦此經。若復供養功德勝彼。若人供養生身舍利。若人供養此經法身所得功德不可爲比（云云）造像功德亦復如是。造生身像寫法身經所得功德不可爲比。又於天竺有天祠寺。諸大天等以爲本尊。此是外道。不得功德（云云）如是教門未知祕教。故有造像功德高下。是故世人或造釋迦說法像貌。或造彌陀淨土像貌。或造諸天神驗像貌。或造諸神威力像貌。所得功德高下差別。此皆今宗隨他意語。若今普門隨類曼荼羅尊一一皆是無相法身。然隨衆生現普門身。隨見一尊作得道緣。從此勝進終成佛道。此今隨自他意語。若今四重曼荼羅身一一皆是本地法身。隨見一尊直入中臺。故義釋中一一諸尊種子皆有五事。一發菩提心。二修菩提行。三成菩提果。四得大涅槃。五起大方便。若大日尊種子阿字此有五字。●阿●阿（引）●暗●惡●惡（引）乃至焰王種子野字亦成●野●野（引）●焰●藥●藥（引）是前五義。故一一尊即是即身成佛法門。此是今隨自意語（云云）故以今宗隨自意語往觀釋迦一代生法二身無非今宗四曼荼羅。所得功德有何高下。隨造一天直昇佛位。
　　問。諸宗若問眞言宗立幾部何答。答。可答若約小乘立二十部。若約大乘立五百部。若約佛經亦立華嚴部法華部深密部般若部。一一隨彼答之。
　　問。若爾彼難若爾與我立無別而何常立三部五部何答。答。可答我亦十方法界若爲機緣立若干部。此則法界宮中所說部類之一分也。今約內證亦立三部五部等也。
　　問。第八法何。答。胎藏界有三種法。如蘇悉地。如來部是扇底迦法。蓮華部是補瑟徵迦法。金剛部是阿毘遮嚕迦法。如來部是上成就。蓮華部是中成就。金剛部是下成就。此三品中各有三品。合九品成就也（云云）又有四種法如義釋說。地輪方壇是寂災也。水輪圓壇是增益也。火輪三角是降伏也。風輪半月是攝召也。空輪種種成辨一切（云云）又五佛頂經說四種法。一息災法。二增益法。三相增法。四降伏法。言相增者。若有欲滅佛法之人爲此人故作相增法。金剛界有四種法如略出經。一扇底迦法。二增益法。三調伏法。四阿毘遮嚕迦法。又有五種法如指歸說。一息災。二增益。三降伏。四鉤召。五敬愛（云云）又有六種如儀軌說。息災圓壇。增益方壇。降伏三角。鉤召金剛。敬愛蓮華。延命甲冑（云云）又有九種法如略攝說。息災之息災。息災之增益。息災之降伏。增益之息災。增益之增益。增益之降伏。降伏之息災。降伏之增益。降伏之降伏（云云）。
　　問。此等法中各有本尊密印眞言色形種類。所用五供。相應萬物所須日時月年等耶。答。此是大阿闍梨授法所說。於論義處不可顯說（云云）。
　　問。釋迦一代多說神咒。亦說五乘二世行法。攝今諸法中否。答。釋迦弟子。諸大神等。小乘通乘別乘皆說神咒。亦說五乘二世行法。此今隨他意語。若圓乘說是今隨自他意語。若今五乘。各諸佛共說五乘行法亦攝隨自他意語。若大日如來說三部三法及四五六法皆是隨自意語。大日說中雖有世間成就之法皆是開示世間實相。與大日法無毫釐別（云云）若以今宗隨自意語往觀釋迦一代所說諸法一一無非大日三昧（云云）若有行者當能思惟三語之意（云云）。
　　問。法相三論問云眞言教說幾法行何答。答。可答立十法行。所謂受持讀誦等十行。如大般若善戒經等（云云）天台四種三昧行。華嚴海印三昧行。隨答亦然。
　　問。若彼難若爾何故常云三密行及三法四法五法行等。答。眞言亦云十方法界。若爲機緣亦說十法行等此則法界宮中一切法行之一分也。今約祕密亦有三密行及三法等（云云）天台華嚴隨答亦然。
　　問。第九制何。答。如義釋說。例如聲聞毘尼若行羯磨不令人聞。若受戒然然許聽。此眞言法者。是一切諸佛祕密毘尼。不可令彼一切輒聞。若人無深解者。當須隨文說淺略義。若直輒爾聞深祕旨不能開解。還致遺法之罪（云云）又大阿闍梨入壇灌頂之時授三昧耶中。誡云。汝無三昧耶之人莫說此法若一事也。若汝輒說令汝現世被災中夭死墮地獄。故經中佛誡言。若違此誡定墮地獄。（云云）故須若論義場若說法處若無三昧耶人前不得輒說三密行法（云云）若應事不獲已必猶說者能觀人機隨說淺深。
　　問。若人顯教博學深智。但信顯教不信眞言。爲詰難故發種種難。若隨其難輒說深祕自犯越三昧耶之罪。若爲恐此罪故不說深要彼稱眞言是淺略教。此事云何。答。觀機說之。若人多聞能觀自心未聞深祕雖或不信。若聞深要其心開悟。此則入道之初門。豈得不說深祕乎。若雖多聞自稱智者不觀自心不信佛說。只自學常非他法。雖聞深要還長邪見。此是魔羅之眷屬。豈得爲說一句乎。若其不會詰難只是輕慢其人。未能爲法而致誹謗。我是凡夫輕之罪淺。法是法身誹之罪深。慢人之罪可濟。匱法之業難救。故邪見人雖難勿說。故祕密品義釋云。善知時宜了解根性堪授者。則爲不請之友令其不失大事因緣。未堪者即將獲其意。更餘深法中示教利喜。妄現親付窺法矩者亦觀其機隨行說默。
　　問。若人深愛此眞言法但無深解不能深入。遙聞久信。忽聞不信。爲此人故說默難行。若說之者彼長不信之罪。若不說者自招怯法之罪。答。此即所謂觀機隨文說淺略義。令彼歡喜自他無失。
　　問。無行經說。昔有喜根勝意二比丘。喜根常說婬欲即是道。恚癡亦復然。勝意常說婬欲即非道。恚癡亦復然。各有徒黨互相是非。勝意命終與諸弟子俱墮地獄。喜根命終與諸眷屬俱生淨土。（云云）又法華說。不輕菩薩常行禮拜常作是言。我深敬汝等。所以者何。汝等皆行菩薩道當得作佛。時增上慢四衆常輕慢是比丘。乃至以杖木瓦石而打擲之。不輕避走遠住常作是言。不輕現身得六根淨。更增壽命。速得菩提。上慢四衆墮在地獄。遂蒙不輕教化得菩提令住不退（云云）若爾實教人雖不信尚可強說。自他有利。爲不信者何今不說。答。法華云。我此法印爲欲利益世間故說。無智人中莫說此經。謗此經故獲罪無量。具如譬喩。又云。八十萬億那由他劫作色罵佛獲罪尚輕。罵持經者其罪過彼（云云）五千上慢若聞略說成結緣益。若聞廣說還致誹法。故佛遣去上慢四衆不聞無益。不輕強說作毒鼓。喜根菩薩亦毒鼓益。故今若守近善不信不說。若觀遠益不信強說。此事具如第十開中（云云）。
　　問。若人初發菩提心求學祕密教。後多他緣不能修行。此人云何。答。撿攝眞實經說。此人墮在地獄經無量劫尚有出期謂凡夫人但有能受不能修行。此人命終墮在地獄經無量劫終無出期（云云）。
　　問。若爾爲恐此罪不學此法。事緣難斷空過一生。此人云何。答。方等陀羅尼經說。若人發心若戲論言書寫此經。其人後時若書寫若不書寫決定往生極樂淨土。但除二事。一偸僧祇物。二誹方等經（云云）准而論之能信不學勝學無信。
　　問。涅槃經云。於戒緩者不名爲緩。於乘緩者名之爲緩（云云）若爾能學不修勝修不學。此義云何。答。學法有二。一爲交衆現受法相。不得義趣。此人所得印同戲舞。明如嘲言不名爲學。二求實道致求法信。若印若明廣得義趣。此人雖凡即名爲佛。雖不入修海會常俱。當今學人多有前人。長劫地獄何時得出（云云）。
　　問。諸宗若問其眞言教爲人令聞耶何答。答。可答令聞。問。若爾爲說。我欲聞之。何說。答。只隨彼教說之。問。若爾彼難今聞汝說此即我教何爲眞言何答。答。可答汝教即是我眞言教。何以故。我眞言佛十方法界若有機緣以此眞言爲彼開說三乘五乘種種不同。此則法界宮中一切教中之一分也。然其本教非汝境界。問。彼若云今欲聞其本教何說。答。可答此教佛誡云。無三昧耶人不得輒說。故若欲聞當受三昧耶法。問。彼若云欲受其三昧耶法何說。答。可答此則入壇灌頂成我弟子。於一切佛菩薩前立大誓願云我自今以後信行此法不敢違越。若違越者。中夭墮獄等是也。若無慢幢如法受行此即頓悟之機。苟無頓悟之機不入其手。
　　問。第十開何。答。如義釋說。若人先發菩提心。彼觀法利隨師請法。但須自發心求學。不得見他學緣追逐。如是之人。師勿攝受。此約傳法作如是說。若結緣者乃至一毫之善應開發者廣作結緣之灌頂也。若人雖未發菩提心。而有大根性堪爲法器。師往攝受勸令受學。此約傳法作如是說。若結緣者一切衆生皆有佛性。一一無非祕密深器。故發廣大救攝之心皆令聞自心成佛之旨。若有眞言法一字流通之處此即大日如來法身住處。三力加持無不得道。是故廣大寶樓閣陀羅尼經云。此陀羅尼若書紙板壁柱。若人若畜若以眼見。若以身觸皆不退轉阿耨菩提。一切災難皆得解脫。具如彼經（云云）又尊勝經云。此陀羅尼書於柱上風吹其塵而墮落之。若風若塵衆生逢之皆滅罪業。不墮三惡。具如彼文（云云）又大隨求經無垢淨光經皆同此意。往披彼文廣施法身。
　　問。何施法身。答。金剛經云。初日分以恒河沙等身布施。中日分以恒河沙等身布施。後日分以恒河沙等身布施。達磨釋云。若資生身衣食爲命。是故一日三時布施衣食。此則三分施恒河沙等身。若不爾者一日何人施一恒身。佛說徒設（云云）今眞言者常說深法令彼得悟施彼法身。寶樓閣。若紙若板若衣若壁書此眞言。若人若畜若天若鬼若以眼見不退菩提是施佛眼。若以身觸不退菩提是施佛身。若在高山誦此眞言遠近衆生聞之得道是施佛聲。若以佛及塔印香烟時遠近衆生聞之得道是施佛鼻。若咒願飮食施餓鬼等水族飛走冥顯衆生食之得道是施佛舌。若以眞言書於柱上風吹塵落若風若塵觸者得道是施佛身。若念眞言普緣法界天神鬼畜知他心者能觀人心即得道是施佛意。故供養法云。眞言行者誦觀世音眞言加持自身讀誦大乘令諸天神冥道聞之。乃至印佛塔等也。
　　問。六塵六根皆作佛事可立六密。何故眞言宗云三密。答。三六只是開合之異。然對三平等法故立三密。問。其三平等何等。答。義釋云。若到如來三平等地身等於口口等於意意等於身。故云三平等也（云云）復次如來三密行者三密衆生三密一如平等故云三平等也。故華嚴云。心佛及衆生。是三無差別（云云）復次五陰世間。衆生世間國土世間。一如平等故云三平等也。故華嚴云。三種世間圓融成佛。復次生死涅槃一如平等。五乘一乘一如平等。自身他身一如平等。故云三平等也。故法華論云。世間涅槃平等。種種諸乘平等。自身他身平等（云云）。
　　問。若爾可云三平等。何言三密。答。三平等行雖通凡聖。若在凡地未能實等。若至聖位方同平等。今三密者。且有二義。此一三祕密法諸佛所祕非機不授。故云祕密。二此三祕密行凡聖共修故在凡位亦名祕密。
　　問。凡眞言教名祕密教意何。答。義釋四說。一諸佛所祕故。云苟無頓悟之機不入其手。二衆生所祕。諸趣言音皆是眞言。衆生自祕。非佛隱密。三言說隱密。諸佛密語別有深義。若如文取旨則失佛意。四法體祕密。此諸佛自證三菩提非有心境。若非加持十地菩薩尚不見聞。況乎生死中人。故名祕密也。
　　問。法相云。佛密意說是不了義。故大乘十法經有十祕密。又對法論有四祕密。諸大乘中。佛深意說皆可顯了（云云）天台八教中有祕密不定。同聽異聞互不相知是方便教（云云）今者第一。第三祕密只是彼義。何以彼宗不了方便爲今眞實祕密。答。法相所立佛密意說是不了義者。謂詞深旨淺未究實義。如說大乘十法經云。聲聞成佛是佛祕密之教。其實聲聞不可成佛而說成佛是密意說。故智論云。般若非祕密。不明聲聞成佛故。法華是祕密。以明聲聞成佛故。乃至對治除祕密八對除中輕佛疑道樹成佛。佛智豈深。爲除此疑故說過去七佛是我其實彼佛非是我身（云云）今眞言教詞淺旨深是名諸佛密語。如大樂經云。設害三界一切有情不墮惡趣。是斷三毒名害有情。非害實命。又不動尊踏殺天王是殺煩惱。非害實命。又觀世音瑜伽中云。男女二根和合能作佛事。是以定慧和合生諸佛子。非實男女二根和合。是名言詞隱密諸佛密語。又天台云。同聽異聞互不相知名爲祕密不定。今眞言教同聽同聞。同智同身。雖聞五乘三昧了知一究竟道。故與法相天台不了方便祕密不同。又天台云。非機不授名祕。法體微密名密（云云）此與今宗第一第四意同。而闕第二第三意也。故祕密品義釋云。祕密者即是如來祕奧之義。久默斯要如優曇華時乃說之。苟非其人則不虛授。不同顯露常教也。又具緣品義釋云。苟無頓悟之機不入其手。故云亦不普爲一切衆生。又云。衆生自祕之非佛所隱祕。又抄記云。如是本地超過八葉非有心之境界。若捨加持則十地菩薩尚非其境界。況乎生死中人（云云）是故今眞言教名爲祕密教也。
　　問。諸宗若問以不淨身觸穢法門者有罪無罪何答。答。可答大乘同宿之罪如來重制。以不淨身何觸法門。問。彼難法華等云若持此經如來共宿。若爾以不淨身法門同宿當何有罪哉何答。答。可答彼法華文諸宗皆作證理如來同宿之釋不許室內同宿。
　　問。彼難若爾何故眞言經說若衣若壁書陀羅尼若以手觸若以身觸皆不退轉阿耨菩提何答。答。可答此是眞言四種曼荼羅身加持之道。非汝境界不得例此大乘同宿。
　　問。彼難無識禽獸觸彼得道。況有識觸彼眞言寧無得道。故欲以足踐觸何答。答。可答汝若歸信眞言隨觸六情皆成佛道。若入三昧耶時名爲歸信眞言。爾時自在行住坐臥法曼荼羅中。而今忽發嘲語欲踐眞言。所謂莫耶干將誤示小兒令彼小兒踐利刄而已。

　　寬元之曆初冬之候自有栖川御室奉受了。
　　清淨金剛尊鎭之

　　此本尤可祕藏〃〃祖師澄尋僧正被注本文之出所之故也。
　　傳領金剛教深
