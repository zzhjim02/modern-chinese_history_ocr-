
　　No. 2395A

　　教時諍

　　                    安然和尚所製

　　夫我大日本國有九宗教。人法諍論有三國。夫言三國者。一天竺國。二震旦。三日本。言九宗者。有五異說。一傳教大師請年分表云。華嚴宗三人。天台法華宗二人。律宗二人。加小乘成實宗。法相宗三人。加小乘俱舍宗。乃至官符今行於世。二空海阿闍梨祕蜜寶鑰十心次第中。列俱舍成實律宗法相三論天台華嚴眞言。前劣後勝淺深不同。三道詮和上群家諍論云。無相宗法相宗天台宗華嚴宗眞言宗。此五宗皆大乘也。律宗成實宗俱舍宗。此三宗並小乘也。應言龍樹是八宗之祖匠。七宗乃三論之支流。四蓮剛和上定宗論云。若依佛說次第。第一華嚴宗。第二成實宗。第三俱舍宗。第四法相宗。第五三論宗。第六律宗。第七眞言宗。第八法華宗。揚己貶他未謂弘道。今依佛說。八宗皆道。五今檢傳教大師所承血脈內證。佛法乃有三譜。一達磨付法。二天台相承。三眞言血脈大唐陵味沙門智炬。寶林寺傳列禪門付法次第。各說一偈以傳佛心。以加八宗。今爲九宗。寶林傳云。南天竺國佛馱跋他羅弟子佛大勝多自於彼國而分六宗。各處行化匠百千衆。第一宗名有相宗。第二宗名無相宗。第三宗名定惠宗。第四宗名戒行宗。第五宗名得宗。第六宗名寂靜宗。達磨皆化令悟佛心（云云）日照三藏傳法藏法師云。近代天竺那爛陀寺。同時有二大德。一名戒賢。二名智光。戒賢輪師有相爲宗。智光論師無相爲宗（云云）湛然大師釋籤云。南宗者。初弘成實後尚三論。言北宗者。謂俱舍唯識（云云）三國諸宗興廢有時九宗並行。唯我天朝。
　　今辨諍論。開爲四門。第一天竺一佛應化不同。第二震旦諸宗師資不同。第三日本諸情計不同。第四三國諸師教不同（云云）第一天竺一佛應化不同。亦分爲四。一佛身不同。二應現不同。三說法不同。四結集不同。一佛身不同者。十文不同。一云。釋迦文佛是現在賢劫五百佛中之一。如薩婆多部云都率天中五百補處（云云）二云。是賢劫一千佛之一。如無垢稱經云。寶蓋輪王千子。賢愚經云。德華國王千子並是賢劫千佛。經量部云。一千補處（云云）三云。是賢劫一千佛之一。如悲華經云。一千王子五人大臣。半賢劫中千四佛出。最後一佛半劫中出（云云）四云。是三劫三千佛中之一。如藥王藥上經云有三千人聞五十三佛名。修行三世三劫各成千佛（云云）五云。是東方百億佛中之一。如十住斷結經云。東方過八十億恒河沙有世界。名寂漢。中有百億佛。共議娑婆世界化物。甚深提算。先授先去化物。爾時次第提至釋迦。次彌勒。次遠吉。次師子佛（云云）六云。是千億佛中之一。如梵網經云。我今盧舍那方坐蓮華臺。周匝千華上復現千釋迦。一華百億國。一國一釋迦。各坐菩提樹。一時成佛道（云云）七云。是如來十地初地之佛。如大乘同性經云。佛有十地。一名甚深難知。廣明智德地。二名清淨身分。威嚴不思議明德地。三名善明月憧寶相海藏智地。四名精妙金光功德神通智德地。五名大轉威嚴明德地。六名虛空內無垢炎光開相地。七名廣勝法界藏明界地。八名最淨普覺智藏能淨無垢遍無智通地。九名無邊億莊嚴藏迴向明地。十名毘盧遮那智藏地。釋迦牟尼如來。阿彌陀如來。蓮華星王如來。龍主王如來。寶德如來。得初地佛（云云）八云。是久遠實成之佛。如法華經云。然我實成佛以來無量無邊百千萬億不可思議那由他阿僧祇劫常住不滅（云云）九云。是普賢菩薩之變。如金剛頂十八會指歸。云一切如來大菩提心。普賢菩薩受毘盧遮那如來教令。下南閻浮提示現八相成道（云云）十云。是毘盧舍如來法門之身。如大日經云。毘盧那如來齊以下現釋迦牟尼生身眷屬（云云）大勇金剛阿闍梨云。法界宮中本來自覺摩訶毘盧那如來。是爲一切修因向果如來。所證無處。若至此處更無差別。爲有機緣。說一說異而已（云云）不空金剛阿闍梨云。若是本覺乃無報身報從滿立是聖教（云云）今會云。蓮華三昧經云。歸命本覺心法身常住妙法心蓮臺本來具足三身德。三十七尊住心城。遠離因果法。然具無邊德海。本圓滿還我頂禮心諸佛（云云）天台大師云。十界十如諸法實相。是爲如來所證之境（云云）湛然大師云。佛果已滿從事而說。初地初住分具十界。乃至凡夫但是理具（云云）乃知佛界菩提是報佛之因。修成之佛因果常具本覺之佛准之可知（云云）
　　二應現不同者。六說不同。一費長房錄云。先賢諸德推佛生年。互有遐邇。一依法顯傳推佛生年。當殷世武乙二十六年甲午。至開皇十七年丁巳便已一千六百八十一年。二依沙門法上。答高麗國問。則當前周第五主昭王瑕二十四年甲寅。至今丁巳則一千四百八十六年。引穆天子別傳爲證。稱瑕子滿副爲穆王。聞佛出于迦維。遂西遊而不返。三依像正記。當前周第十七主平王宜伯四十八戊午。至今丁巳則一千三百二十三年。四依後周沙彌釋道安。用羅什年記及石柱銘推。則當前周第十八年桓王之林五年乙丑。至今丁巳則一千二百二十五年。五周第十五主莊王他十年。卽魯春秋莊公七年夏四月辛亥夜恒星不見。夜中星隕如雨。卽是如來誕生時也。亦云。涅槃以來至今開皇十七年丁巳一千一百九十五年。六依趙𠇾伯。梁大同元年於廬山遇弘度律師。得佛滅後。衆聖點記推。則當前周第二十九主貞定王亮二年甲戌。至今丁巳已始一千六十一年。准三藏教及善見律云。佛何以不度女人。爲教法故。正法千年以度女人。減五百歳。制修八敬還滿千年。然後像法千年末法萬年。五千年來覺三達智。并得四果。六千年去不得道。萬年已後經典文字自然滅盡。但現剃頭有袈娑耳。正法之世大乘明淳。至于像末明力談薄。若入末法則無大乘。奴婢出家汚染淨行。惡王治世裸稅僧尼（云云）於六說中據第五說（云云）
　　今檢佛法年代記云。雖有六說二說爲正。一沙門法上等依周書異說。夜現五色光氣。又晝有十二道白紅等文。而釋云。佛周四主昭王瑕二十五年癸丑七月十五日入胎。甲寅四月八日誕生。第五主穆王三年壬午佛生年二十九出家。穆王八年丁亥二月八日佛生年三十五成道。穆王五十二年壬申入滅。此師十九出家。三十五成道。四十五年說法爲宗。而今後人成二十九等也。若依此說。自佛入滅壬申至于後漢第二主明帝永平十年丁卯一千十五年。遺法屆漢。自其丁卯至于日本第三十帝天國排開廣庭天皇十七年壬申四百八十七年。佛法屆日本也。卽梁武帝大寶三年壬申是也。自其壬申至延曆十四年乙亥二百四十五年。通計佛入滅以來一千七百四十七年也。自彼乙亥至于貞觀十八年八十二年。都合一千八百二十九年。二費長房無道理法林師等。依魯春秋恒星不見。夜明如晝等文。而釋云。佛周第十五主莊王化九年癸已四月八日入胎。十年甲午二月八日誕生。第十七主惠王二十年癸亥二月八日佛年三十成道。四十九年說。第二十主匡王四年壬子七十九入滅。并入胎年正八十年。此師十九出家。三十成道爲宗若依此說。自佛入滅壬子至後漢明帝十年丁卯六百七十五年。遺法屆漢自其丁卯。以後數同前所釋。至貞觀十八年一千四百九十二年。以此二說共爲正說。所以者何。周昭王時大史蘇由占云。千餘年後聲教到此。後漢明帝之時摩騰答云。佛入滅後千十五年。故前說善（云云）佛入滅後六百七十五年。佛法屆漢。自其丁卯至玄奘譯經顯慶元年丙辰四百七十四年。合一千一百四十九年。其丙辰正月三藏表云。像法東被五百餘年。又云。垂六百歳。此文尤合正法五百之文。又天親護法者。佛入滅後千一百年時人。玄奘所承戒賢玄咸親承護法。故後說勝（云云）安然評曰。若依前說則戒賢與護法年代相去三百餘年。玄咸亦然。今准唯識樞要記中會有二釋。一云。玄咸長壽相逢玄奘。一云。玄咸雖逝釋論尚存（云云）可云正法一千年之後像法五百歳之間。玄奘往還表云五百（云云）今檢寶林傳文。天竺震旦年代對勘。以周昭王而爲正義（云云）
　　三說法不同者。六番不同。一出家成道。大例有三。若梵網經云。七歳出家。三十成道。古德會云。心早出家。若長房錄云。年七車乘羊車詣學堂。年十與諸同齒釋試力。年十四遊出東方遇病人迴。年十七網妃求姨。年十九四月八日出家。年三十二月八日成道。四十九年說法教化。十二遊經云。佛二十九出家。三十五成道。增一第二十四云。我年二十九出家欲度人。又云。年二十在外道中學。長阿含云。二十九出家推其大例。如來在世七十九年。若二十九出家。三十五成道。所化物唯應四十五年。而禪要經云。釋迦一身教化衆生四十九年。諸經多云十九出家。今以爲正。若以二十九出家三十五成道。經蓋少。亦云二十年在外道中學。便是五十年方成道。是知爲謬。般泥洹經下卷云。佛語阿難。我成道來亦自至四十有九。禪要亦云。如來成道四十九年。是爲味。長阿含云。佛語須跋。我成道以來已過五十年。二流支三藏引經偈云。八年作嬰孩。七年作童子。四年學五明。十年受五欲。六年行苦行。三十五成道。四十五年中教化諸衆生。今謂年紀有三不同。一云。七歳出家。三十成道。二云。十九出家。三十成道。三云。二十九出家。三十五成道。內外出離有初二說。大小機見有後三說（云云）涅槃經及善見律云。二月十五日。胎經云。二月八日。泥洹云。初生得道乃至涅槃皆四月八日。先德舊譯悉云。應言二月而餘經皆云中夜涅槃。唯善見律偈云。平旦中夜爲元
　　二出沒月日不同。大例十九。續高僧傳玄奘傳云。五月八日如來降神。上座部云。十五日三月八日如來出生。上座部云。十五日。此云諸經咸云四月八日。斯咸見之機異計多耳。有云。三月十五日涅槃。或云。九月八日涅槃。佛得道日互說不同。或云。三月八日及十五日。彼云十二月三十日。當此方正月十五日。此世稱大神變月（云云）四分鈔下云。薩婆多云。二月八日成道。亦以此日生。八月八日轉法輪。亦以此日取涅槃。瑞應等云。四月八日涅槃。初二月十五日臨涅槃。後度十仙（云云）二月已入涅槃。月德太子經云。八月十五日入滅。此並衆生見聞不同。故時節不等。長阿含經出生出家成道法輪涅槃皆云八日。又云。二月八日。今謂。月日不同。凡有十九。降神二說。一云五月八日。一云十五日。出生四說。一云二月八日。一云三月八日。一云十五日。一云四月八日。成道五說。一云二月八日。一云三月八日。一云十五日。一云四月八日。一云八月八日。涅槃八說。一云二月八日。一云十五日。一云三月八日。一云四月八日。一云八月八日。一云十五日。一云九月八日。勝天王般若云。佛成覺時。或見木樹草座。或見天衣爲座。或見七寶爲座。或見虛空爲座。像法決疑經云。佛涅槃時或見丈六釋迦。或見大身小身。或見蓮華藏界說心地法。或見遍滿虛空無有邊表。天台大師判云。此是四教成道涅槃之相。乃知月日不同亦是機見有異而已。
　　三住世奢促不同。大例有三。一四十二章經云。如來住世七十九年。二金光明經云。如來壽量方八十年。三天台大師法華玄云。八十二年（云云）今謂大集經及婆娑論云。諸佛皆捨第三分壽。憬興師云。有人云。捨第四分。有人云。捨第五分。此二乃違大集婆娑（云云）以二十年爲一分。故百歳釋迦捨第三分方八十年。以爲正義。唯以八月入胎三月入滅。若加餘年成八十二。亦以四月出生二月涅槃。若取滿年乃七十九。若約減月是八十年。是三說本無違害。
　　四初說遲速不同。大例有八。一十地論云何故不初七日說法。思惟行因緣何故。十地經云。初七日不說法。顯示自受法樂故。二若准深密普曜。第二七日佛在鹿苑。說三乘法。三法華云。於三七日中思惟如是事。四四分律云。第六七日方始說法。五興起行云。七七日。六五分律云。八七日。七智度論云。五十七日。八十二遊經云。一年方始說法。有人解云。智度論文是五十箇七日。故與十二遊經一年同也。湛然大師釋籤云。過去因果經二。初七思惟我法微妙。二七思惟上中下根。三七思惟誰應聽法。乃波羅奈爲五人說法。今謂法華三七日意有所表主三周也。皆無機故息大施小。若通大乘表三教也。皆無機故息大施藏（云云）今謂諸經緣別機感不同（云云）
　　五說經年月不同。大例有七。一菩提流支云。說華嚴經。前之五會初七日說。第六會去第二七日說。引十地經云。成道未久第二七日。有人云。八會如前。第九別時新疏破云。第二七日但說十地。故知定在第二七日。無量義經云。初說四諦。次說十二因緣。次說方等十二部經摩訶般若華嚴海空。法性論云。鈍根菩薩三處入法界。初般若。中則法華。後則涅槃。像法決疑經云。佛涅槃時。或見在蓮華藏海說心地法門。梵網經云。初現蓮華藏。乃東方來入此土八千返。華嚴云。盡未來際恒轉法輪。二提謂經云。起菩提場趣鹿苑時。路中樹下爲提謂等。說五戒等。普曜經云。第二七日提謂波利五百價人施佛麨蜜。佛說五戒及與授記。名曰密成（基云齊成）無量義云。初說四諦。爲求聲聞人。而八億諸天來下聽法發菩提心中。於處處演說甚深十二因緣。爲求辟支佛人。而無量衆生發菩提心。或住聲聞。次說方等十二部經摩賀般若華嚴海空。宣說菩薩歴劫修行。而百千比丘萬億人天無量衆生得四道果住辟支佛。三法華云。於三七日中思惟如是事。卽趣波羅奈轉四諦法輪。婆沙論云。佛成正覺。初七日入喜法門。二七日入樂法門。三七日入諸解脫。四七日遊入大捨。五七日觀十二緣。六七日重觀諸法。七七日觀諸衆生。往彼鹿苑欲度五人。一夏安居爲說七法。八月八日皆得初果。佛及五人始有六聖。智度論云。說轉法輪經。至大涅槃集作四阿含。一增一。二長。三中。四相應。毘舍離國始結二百五十戒。舍衞國始說五怖等阿毘曇。天台大師云。十二年後始結三藏。大覺法師云。成道八年但說一偈。未說廣戒因。須刹那廣制戒律。道宣律師云。成道五年始說戒律。五阿含中皆有如來成道涅槃。五阿含者。法進僧都云。一增一。二長。三中。四短。五雜。基師法華疏云足於相應。有人傳加百部阿含（云云）四伽耶山頂經云。成道已在菩提場說。金剛密迹力士經云。佛初鹿苑說法之時。無量衆生得阿羅漢成辟支佛。發菩提心住初地等乃至十地。解深密經云。於今世尊第三時中。普爲發趣一切乘者。以顯了相傳正法輪。眞諦三藏云。如來成道三十八年。去涅槃時七年說解節經。圓測法師云。解節經是深密異譯。十二遊經云。初坐樹下以爲一年。第二年往鹿苑中。爲𤘽憐說。第三年爲三迦葉說。第四年伽耶山頂爲龍鬼說。第五年身子目連。而各得道。第六年須達作十二浮圖寺。祇陀太子唯起門樓。第七年在𤘽野尼國。爲婆陀和等八菩薩說般舟經。第八年中在柳山中。爲長眞陀羅王說法。第九年在穢澤中。爲阿掘魔而爲說法。第十年中還摩竭提。爲弗沙王而爲說法。第十一年恐擢樹下爲彌勒說修行本起經。第十二年還本生國爲釋種說。大集經云。如來成道始十六年。卽於欲色二界中間大寶坊間。說大集經。菩提流支云。又依結集。初年說大集寶幢陀羅尼及楞伽海龍王。九年說鴦掘摩羅。十年說如來藏。又云華嚴涅槃般舟鴦掘摩如來藏皆自說年月。楞伽經云。我於象腋涅槃大雲等經已令斷肉。法寶法師云。楞伽勝鬘無上依經是法華後說所。惠紹法師云。如法華已列國王。無上依經頻婆沙羅而爲上首。乃知無上依經闍王未說國位前。又勝鬘云。波斯匿王末利夫人信法未久。仁王經云。如來已爲我等二十九年說諸般若。乃知勝鬘在仁王前。法寶法師云。不空羂索經及僧伽吒經亦法華後。惠紹法師云。未知憑也（云云）憬興法師彌勒經疏云。說此經已後十二年命終生天。講者不定。有說維摩後四年法華。七年涅槃後一年。名十二年。維摩第一年說此經。故有說。維摩五年法華七年名十二年。般若第二十五年。說此經故。有說維摩第三年說此經。維摩後三年法華七年。涅槃一年集經一年弘經一年合十二年。三解無證。第二可正（云云）天台大師云。說三藏竟。次說方等維摩思益鴦啒摩羅。彈呵小乘。然方等禪呵在三藏之後。被呵之時應在十二年前。皆追述前呵驗是前事。又云成道六年說鴦掘摩羅經。又云金光明經法華後說。方等陀羅尼亦法華後。以彼經云先於王舍城授諸聲聞記。今復於舍衞國授聲聞記。昔於波羅奈授聲聞記。身子云。能第二第三授我等記。湛然大師云。楞伽六云。外道尚遮不許食肉。何況如來而許自他食肉。若大乘中梵網已制。猶作此說。當知楞伽四含之後爲漸制之。始明廣和上云。次方等說維摩思益大寶積經。天台大師云。觀無量壽經亦方等攝。今見經云。闍王殺父殺母。乃知法華之前。備法師云。眞諦記云。金光明經法華前說。天台大師云。眞諦判云法華後說。遺教經云。最後說法須跋陀羅。所應者以已度訖。方說遺教。基法師云。遺教經是阿含經結。開元錄中大乘部攝。悲華經處胎經皆云如來臨滅度時。中陰經云。如來涅槃往中陰界而爲說法（云云）五龍樹智度論云。自得道夜至泥洹夜常說般若。菩提流支云。成道第五年說大般若經。眞諦三藏云。成道第七年在舍衞國施惠江邊。爲諸菩薩說般若等。爾後三十年說諸般若。光讃般若云。如來十九出家。三十成道。至四十十月十九日食後。爲諸菩薩說般若經。仁王般若經云。如來成道二十九年。已爲我等說摩訶般若。金剛般若天王問般若光讃般若。今放斯光卽仁王也。新經文云。已爲我說摩訶金剛天王問大品等無量般若。智度論擇畢定品中善現問云。須菩提聞法華中云。乃至昆融皆當作佛。故此問諸菩薩畢定初心畢定後心。天台大師云。後分般若法華後說。基法師云。大般若云。佛在鹿苑轉四諦法輪。無量衆生發聲聞心。發緣覺心。發菩薩心得無生忍。住於初地乃至十地一生補處。一時成佛。寂法師云。智度論云。諸佛事有二種。一密。二現初轉法輪聲聞。但見八方一人得初果道。諸菩薩見阿僧祇人得聲聞道。種支佛緣。發無上心行六度道。得諸三昧。得無上忍初地十地一生補處。得坐道場疾成佛道。是名祕密。新舊般若俱無此文。大般若經第五分中諸天讃言。我等閻浮提見第二法輪。智論釋云。初轉法輪八萬諸天得無生忍。陳如一人得初道果。今者無量諸天得無生忍。故說我見第二法輪。今轉法輪似如初輪。闍那崛多傳。說外國有八部般若。有大般若。各十萬偈。故知八部外有大般若。般若燈論中多引般若經文。對極勇猛菩薩而說非善現等。十六分中亦無此文。天台大師云。第一部十萬偈。第二部二萬偈。並不來此土。第三部一萬八千偈。卽大品亦名放光。第四部八千偈。卽小品亦名道行。第五部四千偈。卽光讃。第六部二千五百偈。卽天王問。第七部六百偈。卽文殊問。第八部三百偈。卽金剛叡云。並是如來隨機之說。又云教相有五。一摩訶。二金剛。三天王問。四光讃。五仁王。又云初於靈山說摩訶般若。次於舍衞說金剛般若。次還王城說天王問光讃經等。又云肇云。五種金剛最初。又千二百五十人後說大品。大數五千。仁王經云。初說摩訶。次說金剛。俱有證據。由人用耳。湛然大師云。光讃經是大品初帙。何與仁王而爲次第（云云）此難云人不難大師（云云）法藏法師云。八部有二。一此土八部。二外國八部。具如智度論講緣起中。六無量義經云。自從如來得道已來四十餘年。常爲衆生演說諸法四相之義。性欲不同種種說法。四十餘年未顯眞實。傳教大師。如來生年七十一歳說無量義經。法華經云。如來成道已來始過四十餘年。菩提流支法界體性論云。如來成道四十二年說法華經。天台大師云。靈山八載說法華經。觀普賢經云。却後三月當般涅槃。先於耆闍崛山及餘住處。已說一實之道。法華亦云。始見我身聞我所說。則皆信受入如來惠。除先修習學小乘者。如是之人入於此惠（云云）又云已今當說此經第一（云云）涅槃經云臨滅度時。像法決疑經亦同之。諸師皆云涅槃一日一夜所說（云云）涅槃上云。成道時恒沙菩薩問此義。如汝所問。等無有異（云云）七大乘心地觀經云。佛放光明現八大塔。𤘽娑羅國淨飯王宮生處塔。摩訶伽陀國菩提樹下成佛塔。波羅捺國鹿野園中法輪塔。舍衞國中給孤獨園聲名塔。安達羅國曲女城邊寶階塔。摩竭陀國耆闍屈梨山說大般若法華一乘心地經等大乘塔。毘舍離國菴羅衞林維摩現病塔。𤘽尸那國跋提河邊圓寂塔。如是八塔大聖化儀（云云）第八卷云。一切有緣得記。人無不入此心地觀。乃至廣說三密五相（云云）阿地瞿多三藏陀羅尼經云。此經出於金剛大道場經。大明呪藏之小分也。其中摩訶般若大心經云。先於他化天中說大般若呪法。未說功能。今欲說之。乃至廣說諸部呪法。推見集經亦說諸佛菩薩金剛天等本行呪（云云）金剛頂經十八會指歸云。一切如來大菩提心普賢菩薩。於尼吒天成正覺。已十八處會說金剛界諸曼荼羅。具如彼文（云云）大日經云。薄伽梵住如來加持廣大金剛法界宮中。乃至毘盧遮那如來一切身業一切語業一切意業一切時一切處於有情界宣。說眞言法句道法。又現執金剛普賢蓮華手菩薩等像貌。普於十方說眞言道。所謂十地此生滿足緣業生增長。有情類業種除復種子身生起（云云）大興善寺阿闍梨云。一切時說一大圓教（云云）今謂初六顯教。後一密教。於此七類有八宗諍。叙舊辨新。具如後釋（云云）且依天台略釋。初六傳教大師守護國界章云。乳有三釋。若依頓教華嚴爲始。若依漸教阿含爲始。若依不定提謂爲始（云云）天台大師法華玄義華嚴爲始作五時教。維摩玄義阿含爲始作五時教。法華玄義提謂爲始作五味相。大概如此。具引如後（云云）金剛頂經出生義云。我能仁如來憫三有六趣。惑常由蘊界入等。受生死妄報。空華無而虛計。衣珠有而不知。於是收迹覩史天宮下生于中。印土赴化城以接之。由除糞以誘之。及乎大種性人。法緣已熟。三祕密教說時方至。遂却住自受用身。據色究竟天宮。入不空王三昧。普集諸賢聖。削地位之漸階。開妙等之頓旨（云云）大勇金剛阿闍梨云。一分機熟而爲時至。非謂是爲普說之時（云云）眞言教相亦如後辨（云云）
　　六受持法藏不同。大例有五。一智度論云。佛在世時無三藏名。但有修多羅比丘。持毘奈耶比丘。持摩怛羅迦比丘。二阿含經出四種阿難受持四藏。所謂歡喜阿難賢阿難典藏阿難海阿難。天台大師云。聞持四教也（云云）三集法傳中出三阿難聞持三藏。所謂阿難慶持聲聞藏。阿難賢持獨覺藏。阿難海持菩薩藏。四正法念處經出三阿難聞持三藏。三藏所謂小乘藏雜藏佛藏。阿難同前。金剛仙論闍王懺悔經亦同此說。五六波羅蜜經云。素怛覽藏。阿難受持。毘奈耶藏鄔婆離受持。阿毘達磨藏迦多衍那受持。般若藏曼殊室利受持。陀羅尼藏執金剛手受持（云云）今謂智度論名小乘爲三藏教。一修多羅。二毘尼。三阿毘曇。是小乘三法藏也。正法念處聲聞藏緣覺藏菩薩藏是小乘三人藏也。深密解脫及大界經云。佛語有三。一者契經。二者調伏。三者本母。是大乘三法藏也。普超三昧及入大乘論爲三藏。一聲聞藏。二緣覺藏。三菩薩。是大乘三人藏也。摩得勒伽及莊嚴論上乘下乘以爲二藏。一聲聞藏。二菩薩藏。是大小相對二人藏也。智論下所明周羅衍摩訶衍。是大小相對二法藏也。六波羅蜜五人受持。此是大小顯密具足之藏者也（云云）
　　第四結集不同者。三說不同。一小乘結集十文不同。一智度論迦葉與千羅漢往王舍城耆闍崛山結集三藏。阿難偈云。如是展轉聞。佛在波羅捺。爲五比丘初開甘露門。迦葉語阿難。從轉法輪經至大般涅槃。集作四阿含增一中長相應。是名修妬路。憂婆離說。如是我聞。一時佛在毘舍離。時須憐那迦蘭陀長者子。初作欲婬故結初大罪。二百五十戒三部七法八法等八十部作毘尼藏。阿難說言。如是我聞。一時佛在舍衞城。佛告比丘。諸有五怖五罪五怨不除不滅。此生後世受無量苦。名阿毘曇（云云）二法藏經云。五百羅漢於王舍城。迦葉問云。先結何藏。卽共和自先結毘尼。毘尼藏者佛法壽命。次憂波離一夏之中八十度誦。次阿難誦五阿含經。次誦阿毘曇。時有一萬羅漢。後來婆修婆斯而爲上首。共住界外。各誦三藏。三西域記云。五百羅漢在七葉巖。阿難誦出三藏。基法師云。出城北門。更往西南。至七葉巖有結集處。故智度論云。耆山謬矣。四阿育王傳云。一千羅漢在王舍城。阿難誦五阿含。憂婆離誦毘尼藏。富樓那誦阿毘曇。五智炬寶林傳云。迦葉五百羅漢往王舍城耆闍崛山賓鉢羅崛。亦云七葉巖結集小乘。諸比丘問迦葉。於三藏中先集何藏。迦葉云。當集修多羅。故先請阿難集修多羅。次請憂波離集毘尼。次令迦旃延集阿毘曇。六眞諦執論疏云。阿難誦五阿含。憂波離誦毘尼。迦旃延誦阿毘曇。七湛然大師記并沙門大覺記云。佛滅度後百年毘舍離國因跋闍檀行十事。阿難弟子耶舍比丘集七百人重誦三藏。八大覺記別部執疏云。佛滅度後百十六年。大天比丘論五事時分成兩部。一大衆部。二上座部。上座部中諸阿羅漢在劫賓國。重誦三藏。九湛然大師記云。四百年中迦膩吒王請僧設齊。論道不同。是故五百往王舍城重集三藏。又云結集之言通於三處。所謂一千七百五百（云云）十沙門大覺記云。此時三藏三過誦出。第一七葉巖中誦出。第二毘舍離國重誦。第三此時劫賓國重誦也（云云）今謂前後都合乃成四處。然其五文不同。只是傳譯之異而已。
　　二大乘結集六文不同。一大般若經云。他方菩薩未聽般。各還本土結集法藏。雨大法雨利諸有情。二金剛仙論云。佛在二鐵圍山中間。說佛語經已。告大衆。汝等所聞以當說之。爾時無量羅漢菩薩各作是說。如是我聞。一時佛在某方某處。說某經法。三菩薩處胎經云。佛滅度已匿七日夜。大迦葉告五百羅漢。推楗集衆。演出法身。告阿難言。佛所說法一言一字汝勿缺。菩薩藏者集著一處。聲聞藏者亦著一處。戒律藏者且著一處。爾時阿難最初出胎化藏爲第一中陰藏。第二摩訶方等藏。第三戒律藏。第四十住藏。第五雜藏。第六金剛藏。第七佛藏。第八是爲釋迦文佛經法具足矣。四智度論云。迦葉與阿難於王舍城結集小乘三藏。文殊彌勒得阿難。於鐵圍山間結集摩訶衍藏。五天台大師引佛語經云。文殊昇高座稱如是我聞。大衆悲號（云云）六憬興法師彌勒疏云。有說外國集經傳。云如來滅時。文殊弘廣彌勒共爲闍毘矣。集經時三菩薩在。而弘經時唯有弘廣文殊。而無彌勒。彌勒命終已生天。有義彌勒佛滅後乃命終。釋論結集中三菩薩。一卽彌勒。故有義法華會中雖有彌勒。至涅槃會無彌勒名。故先如來而命終也。而復示現結集應化無方。故長阿含慶喜序云。彌勒在兜率。而佛涅槃時下結集闍毘。大集經成道十六年說云。我當於彼兜率天上宣是經典。處胎經入涅槃時說。佛告彌勒。汝此天中不得神通耶。增一第一結集衆中。彌勒從兜率來（云云）卽知佛涅槃時彌勒已生天也（云云）長房錄云。文殊般泥洹經云。佛滅度後四百五十年。文殊當至雪山爲五百仙人說十二部經。訖還本生地涅槃（云云）今謂大集經結集亦成四處。一般若經時。他方結集。二佛語經時。此土結集。三迦葉阿難五百結集八藏之時。四文殊彌勒阿難結集大乘之時。然智度論云。法華付屬菩薩不對聲聞。是祕密故。六度經云。大般若藏文殊受持。而令阿難結大乘者。如大經云。阿難有八不可思議中第八能知如來祕密。又闍王經有三阿難。持大小乘故（云云）
　　三祕密結集者。二文是同。一金剛頂記云。執金剛手結集祕密。安置南天竺國鐵塔中也。大勇金剛阿闍梨。金剛頂疏引金剛頂經。義決云。此略瑜伽西國得灌頂者說授相付其大經本。阿闍梨云。經夾廣長如林。厚四五尺。有無量頌。南天竺界鐵塔之中者。卽其義也。二又釋我聞云。我卽金剛薩埵大儀也。佛於六波羅蜜經收攝法寶以爲五分。一素怛纜。二毘奈耶。三阿毘達磨。四般若波羅蜜多。五陀羅尼門。而擧五人以爲滅後傳教者。謂阿難鄔婆離迦多衍那曼殊寶師金剛手。如次令受持一藏。若依此義應云金剛手之我也。若依結集伴者義通阿難。故智論云。佛滅度後文殊彌勒諸大菩薩。亦將阿難集摩訶衍。涅槃經云。阿難具八不思議中。八悉能了知佛祕密法。大日如來常住不沒諸弟子等不應稱聞。只是衆生此見佛機不聞祕密。是故傳教菩薩被慈悲甲入生死海。而唱我聞（云云）今謂兩部外院皆有聲聞中院。並有金剛手等。並大日如來法門身也。三世常住俱無隱沒。欲令祕密流布法界。共以祕密藏載之。貝葉安置人間傳教衆生。所言金剛手者。天親小乘俱舍論云。須彌。有四峯金剛手所住。金剛頂瑜伽經云。大日如來初成道時。遣不動金剛召摩醯首羅摩醯首羅拒云。汝是夜叉。何召我耶（云云）一行阿闍梨大日經義釋云。若顯教中名爲夜叉。今深祕釋。此是大日如來身口意密（云云）西域記云。清辨菩薩依觀音告往馱那磔迦國城南山。有執金剛神。將彼祕方。巖石內阿修羅宮呪白芥子撃開石門。六人俱入爲決空有以待彌勒。卽此類也。
　　第二震旦諸宗師資不同者。開九流門有五次第。第一若依佛說年月。成道二七日說華嚴經。十二年後始結毘尼之後說阿毘曇。毘曇之後說諸方等。方等之後說諸般若。般若之後方說法華。法華之後傳佛心偈。第二若依滅後傳弘。迦葉最初爲阿勒陀傳佛心偈。次百年後毱多弟子作五部律。次六百年馬鳴菩薩作起信論。次七百年龍樹菩薩作三論等。次九百年無著菩薩令說瑜伽。次造九百年天親菩薩俱舍論。次迴心後作法華論。次千二百年訶梨跋摩作成實論。第三若依震旦傳來。漢明帝代摩騰法蘭始授五戒。次獻帝時竺法太子示摩奴羅滅及諸翻譯大品般若。次西晋代泰康七年有竺法護。譯正法華經姚秦弘始。次東晋年中羅什三藏譯成實論。次東晋末義熈季覺賢譯華嚴經。次宋朝中譯二十唯識次唐玄奘譯俱舍論。次唐無畏一行示眞言宗。第四若依宗教遍行。漢震帝代有五沙門。授大僧戒。譯羯磨等。次至羅什譯出十誦。青目敷揚惠遠成宗。姚弘始六年羅什譯大品經三論等。羅什四子以爲心要。師資遠傳無相不絕。至隋吉藏開三論宗。此弘始年什譯成實論。至宋南朝開成實宗。弘始七年什譯法華。至隋天台開法華宗。東晋義熙十四年中覺賢三藏譯華嚴經。造論作疏。年代當出。至唐法藏開華嚴宗。次梁武帝普通八年達摩到來。梁貶江北魏末周初惠可受法。次唐貞觀三年玄奘西往經十七年。還來譯經。至基法師開法相宗。玄奘亦譯俱舍論。竟造論作疏。開俱舍宗。次唐開元七年金剛智來譯經。同開元末善無畏來。大曆年中不空到來。眞言祕宗興顯唐朝。第五次依教理淺深。初眞言宗大日如來常住不變。一切時處說一圓理諸佛祕密。最爲第一。次佛心宗一代釋尊多施筌蹄。最後傳心。不滯教文。諸佛心處故爲第二。次法華宗一代教跡權實偏圓教觀雙共明一實。諸佛祕藏故爲第三。次華嚴宗獨顯教主伴具足性相圓融。終達本源。舍那因果故爲第四。次無相宗眞性空寂終無住著。八不破法一如無處勝義皆空故爲第五。次法相宗三變流轉百法分明界性本別眞如不變依圓是有故爲第六次毘尼宗唐三藏中通三乘行。有人言。大乘法本小律。佛說先律故爲第七。次成實宗立見空道。破見有執。遣蕩著見。成立實義能破爲勝。故爲第八。次俱舍宗對法藏立毘曇義。小乘有門世間眞道所破爲負。故爲第九今者依此次第。辨彼宗祖。但恐聖意難測敢致斟酌。只是仰馮教文。不擅情見者也。第一眞言宗有二不同。一去延曆年中傳教大師所製眞言血脈三首。二去承和年中慈覺大師所承眞言印信三通。
　　教時諍一卷
