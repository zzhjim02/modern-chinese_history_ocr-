　　《大正藏》第75卷No.2405


　　No. 2405

　　祕密壇都法大阿闍梨常念誦
　　生起一卷
　　胎藏界供養方便會（供養會也）終至讃時（三身略讃。次本尊讃）次讃歎畢當正念誦。就此有二種念誦。一者總念誦。二者別念誦也。一總念誦者。三部四重十三大會諸尊之印契眞言也。約此總念誦亦有二。一者表道場所得實得實本內證三菩提果印明（謂布字八印中台等印眞言也。此十三大會中初會也）二者表自受法樂幷最後所現權迹印明（謂從遍智印至世天諸尊印契眞言也。此次十二大會也）今見軌文。布字八印等印眞言者雖有最後。且私案義作次第生起故。不依軌文次第矣。故初先標獲得內證實得三菩提果竟後。次示垂外現權迹之用。故依此義便且先用標內證菩提果印明等耳（問。軌文何布字八印等[图文字1-置]最後耶。答。祕中之祕故後授之。故最後[图文字1-置]之耳云云）初四處輪布字。次大眞言王。次八印。次大日根本成身印眞言等。約此有二種。
　　一成大悲壇都法傳法阿闍梨身印眞言（無所不至印眞言也。四字明也口授）此印標阿闍梨身器量。謂覺悟祕密無礙身器。其量等於大虛空界。所含容多也。故安然大和尚云。攝大儀軌成三菩提品中。初以無所不至印眞言。爲根本印眞言。是彼經中大悲胎藏壇傳法印眞言也（云云）義釋云。解此三昧耶祕密曼荼羅。入諸教之中諸壇得自在（云云）。
　　二成都法祕密壇傳法大日阿闍梨身印眞言（瑜祇經八字印眞言也。口授）安然大和尚云。今準義釋。五種三昧中第四三昧耶中。雖得大悲胎藏傳法灌頂。而若不入第五三昧耶中祕密曼荼羅。而得傳法灌頂。則祕密智不生（云云）（此印眞言成四智心品。謂覺悟心中本有金剛薩埵也）次都法大日阿闍梨身變爲成佛母爲他傳法。先成金剛薩埵身印眞言（瑜祇經金剛薩埵冐地心品印明也。口授）付此金剛薩埵有三種矣。慈覺大師口傳云。金剛薩埵有二種。又有三種。一者囉字。二者鑁字。三者阿字也。胎藏界觀囉字三角赤。從此囉字。出生五百諸尊給。金剛界觀鑁字圓白。從此鑁字出生百八尊給。兩界成阿字薩埵事後可決之（云云）金剛薩埵者。我無始本覺心也。此心無過去無現在。先此心蓮臺上觀佛。次其上觀金剛薩埵。若胎藏界。若金剛界。若明王。若天等。於此金剛薩埵上觀其種字。我成彼尊彼天等觀念。此極祕密也（此印眞言覺悟四智即法界智。法界智即一切智智也。又爲他傳法也）次都法大薩埵大阿闍梨身變成佛母身。傳法阿闍梨三部深密一時頓證印眞言（佛眼印眞言也。口授）安然大和尚云。金剛薩埵印眞言。佛眼印眞言。金剛胎藏兩部都法（云云）次三身印眞言（口授。私云。彼三種悉地者。三身。三部。佛頂耳云云）次尊勝佛頂三種悉地印眞言（口授）次百光遍照王印眞言（智光圓滿內外明徹也）已上成胎藏界內證大菩提最極究竟之都法大阿闍梨身畢。即是道場所得實本實證也。
　　次具萬德故。方便業用內起自受法樂會外現利他權迹耳。謂始自遍知印。終至世天。十二大會諸尊印眞言也。於是中第一重唯佛與佛自受法樂境界也。餘皆是正最後所現利他權迹也。又於此權迹化現中。第二重他受用報身儀式也。第三重應化等流身儀式也。已上總念誦竟矣。
　　二別念誦者。別念一尊爲本尊也。若作深祕釋者。行者即本尊也。此本尊普遍三部四重海會。現一一之身竟。次正爲能化如來。當轉法輪之義也。是諸佛說法利生道機嘉會之時也。就此亦有二。一者三部四重諸尊之中以本緣尊可爲本尊（投華之時得尊也。或以意樂尊爲本尊也）二者依祕密壇都法大阿闍梨行法者。五百諸尊互爲主伴。但以最初正等覺尊可爲本尊故也。覺超僧都云。約此別念誦有二意。若淺略釋上來普念諸會諸尊。今別點一佛。以爲本尊。滿呪遍。未成就故先加持珠也。若深祕釋前已成佛畢。次當轉法輪。故三旋轉珠。先表三轉。次正念誦表法輪之體也（云云）次正念誦。先轉珠法。次入定（入我我入觀念具在口傳）次出定念誦（雖云出定。寂照俱時故。常與三摩地相應云云）先大日（更問）次薩埵（此呪或可有一字眞言之次上）次佛眼。次三身說法。次三種悉地。次本尊。次正法輪身。次教令輪身。次一字眞言（已上）一一眞言呪遍皆三密相應。不可違本教之旨（云云）就此念誦大分有二。一者初修習時世間有相念誦如世間成就品說。約此有意支念誦法。先持誦法。具支念誦法。作成就法。行者委尋此等旨趣。可作有相念誦之法耳（云云）二者已慣習時。出世無相念誦如悉地出現品說。又世出世持誦品即說世出世念誦。然出世無相行初心所未堪也。故先當作有相念誦。若不依彼法終不得成就（具言可見本教文耳）次珠置本處入定（入字輪觀也。具在口傳云云）已下作法等如常（云云）。
　　金剛界生起
　　初成身會印明（大圓鏡智成理智法身觀也）次羯磨會。諸尊印明（成所作智修習諸尊事業）次三昧耶會諸尊印明（平等性智警覺諸尊本誓）次大供養會。諸尊印明（供養奉仕於供物中諸尊加持。故有諸尊印明）次金剛拳大印等四印明（空海和尚云四印會也）安然大和尚云。非供養。非念誦。自灌頂法也。或爲具足四種曼荼羅故（云云）或人云。此總供養也（云云）次軌云。衆會眷屬自圍繞。住於圓寂大鏡智（云云。空海和尚云。已上二句一印會也）次奉壇上五供養（依對受記事供置此云云）次普供養。次讃（三身略讃次本尊讃）次供養讃歎竟正念誦。付此正念誦有二。一者總念誦。二別念誦也。一總念誦者。是總法也。總成五部都法大日阿闍梨也。今約此金剛界大法雖無明文。準胎藏界二壇之意。此界亦可有二種壇傳法阿闍梨印眞言也其二種壇者。一者成都法傳法大日阿闍梨身印明。約此有二種。先標自證大菩提果印明三昧耶會大日印眞言也。次成他受用報身印明。羯磨會大日印眞言也。口授。安然大和尚云。大日尊羯磨印是他受用報身印也。若爲弟子傳法之時。此印爲正。授職之時。先授自證。故用法身之印。赴機之時。當用化他。故用他受之印（云云）又云。此印（三昧耶會印也）是佛部成身印而爲此界都法傳法者。準瞿醯經。若於佛部得灌頂者。即三部中得阿闍梨（云云）二者成都法祕密壇傳法大日阿闍梨身印眞言（瑜祇經。攝一切如來大阿闍梨位品印眞言是也。口授）安然大和尚云。今準義釋五種三昧中第四三昧耶中。雖得大悲胎藏傳法灌頂。而若不入第五三昧耶中祕密曼荼羅。而得傳法灌頂。則祕密智不生（云云）此薩埵印成能照決斷分明四智。謂覺悟心中本有金剛薩埵也。
　　次都法大日阿闍梨身變爲成佛母爲他傳法。先成金剛薩埵大阿闍梨身印明（金剛薩埵冐地心品印眞言也。口授）此佛母印覺悟四智即法界智。法會智即一切智智也。又爲化他傳法也。次都法大薩埵阿闍梨身變成佛母身。傳法大阿闍梨。五部深密一時齊證印眞言（佛眼印也。口授）安然大和尚云。此中初攝一切如來大阿闍梨行位印眞言。是金剛胎藏都法大阿闍梨。究竟滿足受職之法。次金剛薩埵菩提心印眞言。是金剛胎藏都法大日阿闍梨變爲成佛母爲他傳法。先成金剛薩埵。次佛母印眞言。是金剛界都法大阿闍梨。變薩埵身成佛母身。五部深密一時齊證。及爲弟子傳授五部大教之法。次八字印眞言。是胎藏界都法大日阿闍梨如前先成薩埵。次成佛母。三部深密一時頓證。及爲弟子傳授三部大教之法（云云）次三身說法印眞言（口授）次三種悉地印眞言（口授）已上成金剛界內證五部三十七智外現。五部三十七尊都法大阿闍梨身竟。已上總念誦明成佛儀式觀竟。
　　二別念誦者。別念一佛爲本尊也。若作深祕釋者。前既成佛畢。次三十七尊中隨一尊爲能說教主。當轉法輪之義也。約此本尊義可有二。一者三十七尊中以有緣尊可爲本尊（投華之時得佛也）或以意樂尊可爲本尊。二者依祕密壇都法大阿闍梨行法者。三十七尊互爲主伴。但以最初正覺尊可爲本尊也。安然大和尚云。隨要一尊印明。別念誦法指歸金剛界品六中。以第五四印曼荼羅具二十一尊。如上四曼荼羅中。所求悉地於此像前求成就故。別可作大日四印四攝·十二供尊·二十一尊曼荼羅作成就法。如大日者。餘尊亦爾。又彼義釋祕密壇中。說最初正等覺大曼荼羅中。隨要若以寶幢安中臺時。則以大日安寶幢位。若菩薩安中臺時。則以大日安寶幢側。隨安左右。若以閻王安中臺時。則移八葉安中院。隨安傍邊（云云）今亦準之。都法大阿闍梨。爲自他願修要法。隨取一尊安中臺時。準彼修此。以三十七尊互爲主伴（云云）次正念誦。先轉珠法。次入定（入我我入觀也。具在口傳）次出定念誦（雖云出定。寂照俱時故。常與三摩地相應云云）先大日（更問）次薩埵（此呪或可有一字眞言之次上）次佛眼。次三身說法。次三種悉地。次本尊。次正法輪身。次教令輪身。次一字眞言。已上一一眞言呪遍皆三密相應。不可違本教之旨（云云）具如胎藏。次珠置本處入定（入字輪觀也。具在口傳）已下作法等如常（云云）問。抑此供養念誦法。深位大士瑜伽三摩地修行方軌。養育本淨無垢大菩提心之方便。令開敷果位衆德三密勝緣。自然流入薩般若海之行法也。非凡夫所堪。若凡夫修此法者。恐謂己均佛。可起慢心。如何。答。凡顯密行者修行方軌。無不尋佛菩薩之迹。但付凡夫機根淺深異。佛說教淺略深祕分。各從宿殖因緣。發菩提心。初門顯密各別也。故縱令雖凡夫機猶禀祕教。趣三摩地菩提心。尚超顯教十地境界。成自受用身自性所成內眷屬耶。故初心凡夫觀道難成。散亂之心難止息之時。發堅固信心。唯一向志求一切智智大菩提果。常本尊身與己身觀法體一如不二。憑我三密修行功德力。本尊加持力。法界薰力。可致自身已成佛之觀念。此觀令修行功自然薰妄心。任運不借斷除。忽斷迷速登地住期。直至道場極果也。故眞言行者[图文字-直]以極佛境界爲初門。即生證大覺位行法也。願者初心行者住此觀晝夜四時精勤。即身證十六三昧哉。努力努力。忽迷即身成佛旨。勿起未得謂得未證謂證慢心矣（云云）。

　　祕密壇都法大阿闍梨常念誦生起一卷
　　祕教玄旨含文理。義深文隔。多易迷。悲哉。初入法水徒。甞知海水不知底。是以爲練自愚心。或爲便同學知識。依師傳或先德義。恐恐注記此生起。許於傳法灌頂人。不許初學及他門。自今已後我門徒。不越佛制納函底。歸命胎藏大日尊。金剛界會密嚴主。內證外現佛菩薩。不違本誓。垂愍念。
　　于時長治二乙酉年九月二十日
　　金剛[图文字-記]之
　　元曆二乙已歲四月四日。於西山往生院本房。以中道房阿闍梨本寫訖。阿闍梨云。此本祕密之法兩部行法大概不過之。可祕藏也。
　　弘長三癸亥年十月七日
　　遍照金剛公澄親王寫
　　延享二乙丑九月四日
　　此本失[图文字-記]主名請以異本補焉
　　遍照金剛實靈挍閱
