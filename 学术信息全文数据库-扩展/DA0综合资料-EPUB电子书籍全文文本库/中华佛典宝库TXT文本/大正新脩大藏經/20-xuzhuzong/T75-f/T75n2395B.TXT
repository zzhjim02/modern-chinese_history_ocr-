
　　No. 2395B

　　教時諍論

　　                            天台釋安然撰

　　諍夫一切如來菩提心現證摩訶毘盧遮那五智菩提心殿說。金剛界一十八會法界宮中說。胎藏界大曼荼羅。其十八會第一會云。普賢菩薩受毘盧遮那教。下南閻浮提示八相成道。名曰釋迦牟尼如來（文）
　　住世八十年說法五十載。赴緣略機作方便說。或云。我是賢劫五百佛中之一佛也。或云。現在千佛之一佛也。或云。蓮華藏界百億釋迦中之一也。或云。寂漠世界無數如來中之一也。或云。蓮華臺上遍照如來。或云。久遠實成能仁如來。然而內證五智內體一切量等法界以爲體性。大日經云。越三時如來之日加持故。毘盧遮那。三密一切處一切時。於有情界說眞言道。又現普賢蓮華手等菩薩。普於十方界說眞言道。所謂十地此生滿足。後有情界業壽種除。種子芽生。大興善寺阿闍梨云。大日如來內證法門。一切時說一大圓教（文）
　　釋迦外跡現閻浮提。隨一分機作一時說。出生義云。我能仁如來憫三有六趣之惑。常由蘊界入等受生死。妄執空華無而虛計。衣珠有而不知。於是收跡覩史天宮。下生于中印土。赴化城以接之。由除糞以誘之。及乎大種性人。法緣已熟。三祕密教。說時方至。遂却住自受用身。於色究竟天宮。入不空王三昧。普集諸賢。削地位之漸證。開等妙之頓旨。大勇金剛阿闍梨云。一分機熟而爲時至。是非謂爲普說之時（文）
　　此一時中五十年間。開門八萬說教十二。華嚴十地品云。於菩提場始成正覺。第二七日說華嚴經。提謂經云。起菩提場往鹿野苑跡中攝下始說五戒。密跡經云。成道之後第二七日鹿野苑中說三乘法。伽耶山頂經云。成道未久在菩提場說此經法。十二遊經云。初坐樹下以爲一年。第二年往鹿野苑中爲拘隣說。第三年爲三迦葉說。第四年中伽耶山頂爲龍鬼說。第五年中身子目連而共得道。第六年中須達作十二浮圖寺。祇陀太子唯起門樓。第七年在𤘽耶尼國。爲婆陀和等八菩薩說般舟經。第八年中在柳山中爲屯眞陀羅王說法。第九年中在穢澤中爲阿掘魔而爲說法。第十年中還摩渴提爲弗沙王而說法。第十一年□□下爲彌勒說修行本起。第十二年還本生國爲釋□□法。覺妥三藏云。成道第五年說大般若。眞諦三藏云。第一法輪鹿野苑中。爲五比丘說四諦法。第二法輪成道七年在舍衞國施惠江邊。爲諸菩薩說般若經。第三法輪成道三十八年在毘舍利國鬼王法堂。爲眞藏菩薩等說解節經。成道七年說轉法輪。次三十八年說般若法輪教。於七年說持法輪。光讃般若云。成道第十二年二月十五日說光讃般若。仁王般若云。如來成道二十九年前已爲我等。說摩訶般若·金剛般若·天王問般若·光讃般若。有別本云。說大品等無量般若。智度論云。天上龍宮說多般若。人中壽短不可誦持。天台大師云。成道第六年說鴦掘摩經。第十年說如來藏經。大集經云。如來成道始十六年。卽於欲色二界中間大寶坊內說大集經。無量義云。四十餘年未顯眞實。法華經。云如來成道過四十年。菩提流支法□□性論云。如來成道四十年說法華經。天台大師云。□□□載說法華經。法華已後說金光明·方等陀羅尼經。法寶法師云。法華以後說楞伽經·法雲經等。涅槃經云。臨滅度一日一夜。佛而須跋陀羅云。我年二十九出家學佛道。我出家已來已過十五年。悲華經·遺教經·像法決疑經·菩薩處胎經。皆云如來臨滅度時。中陰經云。如來入滅在中陰界。爲中陰者而爲說法。自餘諸經皆云一時。說時年月未見分明。
    月臨萬水分千。應機方圓。結數多小。或說一教。如維摩經中一音說法。或說二教。如涅槃經中半滿二字。或說三教。如妙智經中空有三法。或說四教。如月燈經中四修多羅。或說五教。如六波經中五人受持。或說一時。如梵網經中娑婆一邊。或說二時。如法華經中昔今二時。或說三時。如深密經中初二三時。或說四時。如無量義中初次四說。或說五時。如涅槃經中法喩五味。
　　泪□□隱山法月不光。乃有內證眷屬住法門身。結集法藏利益世間。大般若云。十方菩薩來聽般若。各還本國。結集法藏雨大法雨。金剛仙論云。佛在二鐵圍山之間。爾時無量菩薩聲聞。各作是言。如是我聞一時佛在某方某處說某經法。今准此文。佛世時此界他方二處結集。智度論云。迦葉將阿難於王舍城。結集小乘三藏。文殊·彌勒將阿難於鐵圍山間。結集摩訶衍藏（文）
　　佛母弟子唯口誦持。未載貝葉。無有違變。當結集時一法始有大小二藏之別文也。唯付法藏經。王城結集先有一千羅漢。大迦葉婆而爲上座。後來一萬羅漢。婆須婆斯而爲衆首。結界已竟不入。後來一萬羅漢。在外結集。當此之時。小乘始有界內界外二結集（文）
　　六波羅蜜經云。修多羅藏。阿難陀受持。毘那耶藏。優婆離受持。阿毘曇藏。富樓那受持。大般若藏。文殊師利菩薩受持。陀羅尼藏。執金剛手菩薩受持。金剛頂經補決中云。執金剛手結集祕藏。安置南天鐵塔中也。唯而可云顯教密教結集亦異。從此以後。至賢踵䟼。付法有次。法輪不绝。
　　大唐雙峯山禪門付法十卷。日本比叡山內證血脈一卷。禪門相承次第分明。釋迦如來·迦葉·阿難·商那和修·優婆毱多·彌遮迦·提多迦·佛陀難陀·佛陀密多·脇比丘·富羅奢·馬鳴·比羅·龍樹·迦那提婆·羅睺羅·僧迦難提·僧伽耶舍·鳩摩羅馱·闍夜多·婆修盤陀·摩奴羅·鶴勒耶舍·師子·舍那波斯·波須密·僧伽羅叉優婆掘·菩提達摩·北齊惠可·隋朝僧璨·雙峯道信·黃梅東山弘忍·唐朝神秀·華嚴寺普寂·大唐道璿（天平八年到來日本）日本大安寺行表·日本最澄。唯傳禪要。不依教文。轉授一偈。以爲付法。
　　摩訶止觀。法華血脈。天台相承。次第分明。釋迦·迦葉·阿難·商那和修·優婆毱多·提多迦·彌遮迦·佛陀難提·佛陀密多·脇比丘·富那舍·馬鳴·比羅·龍樹·提婆·僧佉難提·僧佉耶奢·鳩摩羅馱·闍夜多·婆修盤陀·摩奴羅·鶴勒夜那·師子·末田地（已上佛說）天竺須利耶蘇摩·羅什·雙林寺傅大士·齊高慧文·南岳慧思·天台智者·國清寺灌頂·同寺智威·天宮寺惠威·左溪玄朗·荆溪湛然·瑯瑘道邃姑蘇行滿·日本最澄。禪惠雙傳。止觀兼修。天台以後。久行出世。
　　眞言一宗。前後兩傳。一傳教大師血脈。二慈覺大師印信。
　　傳教大師血脈三首。一胎藏界。大日如來·無畏三藏·一行大師·義林大師·二金剛界。大日如來·金剛薩埵·龍樹·龍智·金剛智·不空·順曉·寂澄。三雜曼荼羅。大牟尼尊·天竺菩提流志·阿地瞿多·大唐明州江祕·開元寺靈光·國清寺惟象·日本最澄。
　　慈覺大師印信三通。一胎藏界。大日如來·金剛薩埵·龍樹·龍智·金剛智·善無畏·不空·一行·惠果·慧足·義操·義眞·法全·圓仁。二金剛界。大日如來·薩埵·龍樹·龍智·金剛智·不空·無畏·一行·慧朗·慧果·慧足·義操·義眞·全雅·圓仁。三蘇悉地。大日如來·薩埵·龍樹·龍智·金剛智·無畏·不空·一行·慧果·慧足·義操·義眞·圓仁。
　　事理具足。定惠相扶。無畏以後。文傳於世。禪門唯傳大乘理觀。天台唯行顯教定慧。眞言修祕密事理。備此三法。唯我一山。印度斯那。未聞斯盛者也。
　　然夫衆生重障遇教猶惑。佛眼遠照。任世記之。一味佛法。三國諍生競執文言。終入行證乃有釋迦。滅後二十部起。部執論云。世尊滅後。百十六年。至四百滿。分二十部。文殊問云。十八及本二。悉從大乘出。無是亦無非。我說未來起。又有五百論師。共造大毘婆沙。妙樂記云。結集之言。通出三處。所謂一千。七百。五百。一千結集當於最初。言七百者。滅後百年七百結集。言五百者。四百年中。五百比丘。論道不同。往王城結（云云）大毘婆沙緣起中而五百論師造此婆沙。涅槃經云。我滅度後。二十一諍不得我意。又有六足論。出三百年迦多延尼子所造。又有五部律。起三百年。
　　大集經中。如來所起大乘本法經云。馬鳴菩薩。請佛說法。勝頂王經云。佛成道後。第二七日。佛告馬鳴。令守佛法。摩尼清淨經云。滅後一百年中出世。變化功德經云。三百年出世。摩耶經云。六百年出。常德三昧經云。八百年出。叡師成論序云。三百五十年出。造起信論。釋華嚴等。摩耶經及楞伽經云。於七百年中。龍樹菩薩出。慧遠師云。九百年出。羅什成論序云。五百三十年出。西域記云。住世三百歲。初入龍宮。得諸方等。後還南天。傳華嚴等。作莊嚴佛道論·大慈方便論·大無畏論·中論·十二門論·大不思議論·十住毘婆沙論·十住論。凡千部論。
　　提婆傳云。九百年中。迦那提婆出。擊王論鼓。破諸外道。造百論·四百論·廣百論·百字論·凡百部論。
　　了義燈云。第九百年。國師三子。長名無著。次名天親。小名隣特跛婆。無著菩薩。昇兜率天。請下彌勒。說瑜伽論。婆藪盤豆。初學小乘。後釋大乘。作俱舍論·唯識三十頌·十地論·華嚴論·智度論·法華論·涅槃論·佛性論·菩提心論等。彌勒瑜伽論。立一分無性。破一切有性。天親佛性論。判分別部薩婆多部。小乘諍論。佛性之諍。從此而起。
　　西域記云。千一百年中。清辨菩薩出。立二空量。作掌珍論。清辨弟子。智光論師。作般若燈論。一名中論。有青目等。七十家釋。又此千一百年中。有十論師。各作唯識三十頌釋論十卷。合有百卷。親勝·火辨·德慧·安慧·難陀·淨月·勝友·勝子·智月護法。護法弟子戒賢論師。弘瑜伽論·順正理論·顯揚論·對法論·因明論·准量論·聲明論等。清辨掌珍論云。眞性有爲空。如幻緣生故。無爲無有實。不起似空華。玄感居士。持十論師百卷釋文。勝軍論師。護法唯識論云。後有說者依似比量撥無諸法。是隨邪見。空有之諍。從此而起四十年中。唯立一量。
　　大唐日照三藏傳說。西域那蘭陀寺。同時有二大德。一名戒賢。二名智光。戒賢論師。遠承彌勒·無著。近踵護法·難陀。依深密等經·瑜伽等論。立三種教。初於一時。唯說法有緣生。不說法無我理。卽阿含等也。第二時中。唯說遍計無。未說依圓有。卽般若等也。第三時中。遍計所執無。依圓二性有。卽深密也。法相大乘。以爲了義（云云）
　　智光論師。遠承文殊·龍樹。近禀青目·清辨。依般若等經·中觀等論。亦立三時。初時中說心境俱有。第二時說境空心有。第三時說心境俱空。無相大乘。以爲了義。教時之諍。從此而起。
　　又有無性攝論。立比量云。諸大乘經皆是佛說。一切不違補特伽羅無我性故。如增一等勝軍論師更改立云。諸大乘經皆是佛說。兩俱極成。非諸佛語。所不攝故。如增一等。護法唯識第三比量云。大乘經皆順無我。違數取趣。棄背流轉趣向還滅讃佛法僧毀諸外道。表蘊等法。遮勝性等。樂大乘者。許能顯示無顛倒理。契經攝故。如增一等。至教量攝。乘玄奘遊西。立一量云。眞故極成。色不離於眼識。自許初三攝。眼所不攝故。猶如眼根等。破小乘執立此等立。乃知天竺大乘諍一千年外其事未除。天竺龍樹之代。秦始皇帝之時。天竺沙門利防等十八人來朝。秦皇不容沙門。却迴清辨·護法之代。後漢明帝之時。帝夢金人。遣使得法。同云自彼漢明之年至于巨唐之代三藏來往三寶東流。傳譯如林。學徒成市。
　　東晋覺賢。譯華嚴來講聽足世帝疏溢藏。故傳記（○華嚴經傳記）云。其翻譯則覺賢·喜覺·日照三藏合成一部。支讖等十七人別譯一品。其論釋則龍樹不思議論·十住婆娑·十住論。天親十七地論。無著華嚴論。金剛軍菩薩十地論。北齊王子華嚴論六百卷。沙門靈辨華嚴論百卷。其講者則法業·智炬·惠光·僧範·曇衍·靈裕·惠覺·法敏·靈辨·智儼·意師·曇□·洪□·曇遷·惠遠·智正·光師。疏百餘卷。論七百卷。大唐大后之代法藏法師。自撰五教·旨歸·綱目·探玄記等。學華嚴者。以爲宗祖。藏子惠苑。續刊定記。大原澄觀。造疏三十卷。新羅元曉。作和諍論。其教相則列十家。而不諍其立五教以和。舊華嚴翻譯雖在最初。而法藏聞教在諸宗後。
　　僞秦羅什譯出大品·法華等經。中論·百論·智度·成實·十二門論。門徒三千。入室二十。英傑八人。心自四子皆以三論。而爲心論。中論·百論·十二門論。羅什門人。宋壽春僧道僧。道弟子大莊嚴寺曇濟。曇濟弟子齊河西道朗。道朗弟子梁止觀寺僧詮。僧詮弟子陳興皇寺法朗。法朗弟子隋嘉祥寺吉藏。吉藏弟子碩法師·愷法師·邃法師。並學三論。以爲宗趣。吉藏法師。多造章疏。學三論者。以爲宗祖。其教相則開二藏。而攝法。立三種輪以判時。
　　陳思禪師。語我陳隋天台智者大師而云。昔共靈山聽法華經。宿緣所追今復來矣。行法華得陀羅尼。說自心中所行法門。止觀·玄文·淨名玄疏。灌頂皆記。以傳於世。其文多破舊解。卽是華嚴三論之舊人也。法華玄中。列舊七類七階六宗五時四宗二教一音。皆悉破云。天台破立。從此而起。湛然大師。作五百問。以破慈恩法華玄賛。記中亦破吉藏三論義立。伏膺之說從施憑託之義。安在輔行記。眞言師云。近雖響讃未與耳根相應。又有成論人。毘曇人。地論人。攝論人。皆爲天台大師所破。
　　大唐貞觀。玄奘法師。往天竺國。詣正法藏。一十七年。在彼學習。一十六年。於此翻譯。門人三千。入室四人。玄奘相逢十師檀越。玄感居士得百卷。釋基糅百卷折得十卷。十支大論以爲扶踈。基子惠紹。紹子智周。相傳其門。光揚其道。三藏門人。義寂法師。作義林章一十二卷。以破基師法苑林章。遁倫法師。作瑜伽疏。所立義理。多違基義。玄隆·圓弘·補昉·秦賢。並作章疏共稱禀受三藏之旨。而多違背基師之義。靈潤法師。作章略出新譯經論與舊經論相違義理一十四門。補秦法師作章對破靈潤之章。寶法師作佛性論。破新宗義。崇後法師。亦作決擇。多破周釋。然而學唯識者。多依基師破之。諸師以爲舊義。新舊之諍。從此而起。其教相。則別八宗。而攝法。擧二教而判經。立三時以明義。開百法以釋法。
　　其五部律皆來斯那。迦葉維部唯未聞來。
　　其成實論。八百年中。訶利跋摩。以經部義破有部見之所造也。什師譯之。
　　其俱舍論。婆藪盤豆。以經部義破有部義之所造也。然家翻之。
　　其律有五。一十誦律。謂薩婆多義。二四分律。謂法藏部義。三僧祇律。謂大衆部義。四五分律。謂化地部義。五迦葉惟律。此一未來。此無緣故。其論亦五。一毘尼世論。二磨得勒伽論。三善見論。四薩婆多論。五明王論。迦葉·阿難·優婆利·阿拏盧頭·優婆掬多。五師隔世而傳爲大毘尼藏。優婆掬多。弟子五人。各有異見同世五分。故有五部。其四分律。大乘小乘之譯。其成實人有大乘大乘之論。俱舍一家未聞相諍。
　　奧若天國押開廣庭天皇御宇之世。佛像西春經法東來。爾後請益累代。教味滿國。正像法文。無一不傳。于時新羅義榮法師。作新舊諍論。以弘靈潤·法寶之遺蹤。大唐惠雲僧都。作四車義章。以助天台華嚴之曩實專注。師立佛法異義。配流而死。壽靈師立佛受苦義。身爛而夭。
　　傳教大師。入唐求法。學得三宗。安置一山。初開灌頂道場。則十箇名德。作誓水之弟子。次講天台法文。則七六智匠。上釋疑之表文。唯建菩薩之戒壇。命有僧統不和。遂作顯戒論。以立菩薩戒。慈覺大師。弘教之日。亦作顯揚大戒論一十卷。南城北岳脣吻乃生。東土惠日寺德溢法師者。爲破天台。多造章疏。大師因造守護章·去惑章·補照·照權實鏡·決權實論·依憑集·通六九證·五比量決。安慧座主。傳燈之代。亦作愍喩辨惑章三卷。以破德溢天台宗未決義一卷。又於玄賛法華日光喩文兩經俱無謬。又信解之文作七種難。
　　南山高野寺空海和上。乃與大師同船之求法也。作十住心論及祕藏寶鑰云。大日經中有十種心。初自凡夫流轉之地。終至內證祕密之位。初一凡夫。次二外道。次二乘。次一法相。次一三論。次一天台。次一華嚴。後一眞言。乃判法相·三論·天台·華嚴。云是無明邊域未明分之位。釋摩訶衍論以爲誠證矣。
　　又昔戒明大德。入唐之時。釋摩訶衍論十卷將來。于時居士三船眞人。先付四失。南城智德。次付七失。定僞論竟。大師守護章中。亦付四失。判爲僞論。空海和上。載官符云。大毘盧遮那金剛頂等修多羅藏。蘇悉地蘇摩呼毘尼藏。釋摩訶衍菩提心論阿毘曇藏。可行天下。
　　後有福貴山寺道詮。作箴誨迷方記。具會初四次七之失。未釋叡山四種之失。又作群家諍論三卷。廣叙諸宗相承而云。
　　夫眞空宗。始肇佛世文殊·淨名。次承天竺馬鳴·龍樹·提婆·清辨·智光。次承僞秦羅什·壽·春·僧·道·曇濟·道朗·僧詮·法朗吉藏·碩師·愷師·邃師。隨所學論曰三論宗。隨所學宗言無相宗。
　　夫唯識宗。初始天竺彌勒·無著·天親·護法·戒賢。次承大唐玄奘·基師·惠紹·智周。安立法相曰法相宗。隨所學論稱唯識宗。
　　夫天台宗。但在震旦。於天竺國。未聞其師。亦無菩薩造彼宗論。而□□日天親五師此則不然。彼法相祖。若於震旦。隋代智者·灌頂·湛然·唐朝行滿·道邃。宗人口傳。漢地相承。但是漢地之事而已。未見印度相承。不足以爲龜鏡者也。
　　夫華嚴宗。起自龍樹。龍樹傳云。龍樹入海誦華嚴來。天親傳云。無著所誦。非龍樹也。是法相師愚之甚焉。六百年中。馬鳴菩薩作信論釋華嚴等。七百年中。堅惠菩薩。作法界無差別論一卷·實性論四卷。釋華嚴經。若所馬鳴堅惠龍樹是天竺祖師也。漢地晋代覺賢·大唐喜覺·晋代法業·智炬·惠光·僧範·曇衍·裕·惠·藏·惠覺·法敏·道英·靈辨·智嚴等。大周大后代法藏。法藏弟子惠苑。此時宗盛行於世也矣。隨所學經曰華嚴宗。
　　夫眞言宗。近代所傳。未詳所師。彼宗人云。龍猛吾師。唐朝不空。譯大日經·金剛頂經。以爲宗趣。宗人傳述。天竺震旦相承師資。而無經論誠證。未足取信。取宗神呪曰眞言宗。
　　天台·華嚴·眞言三宗。皆以龍樹。名爲吾師。故知皆是三論之支流也。律宗·成實·俱舍三宗。並是小乘。恐煩不述（云云）
　　叡山古德。名曰蓮剛。作定宗論一卷。以破群家諍論。宗祖之文廣述。難勢具如彼文。又作法華提婆品諍一卷。以破嘉祥。又作祥賛記五卷·深密法華高下諍論一卷·法華囑累前後諍論一卷。以破法相宗也。又作華嚴法華高下諍論一卷。以破華嚴宗也。今者南城學徒。多習彼言而曰。天台·眞言天竺無祖。禪門口授。誰以破信。於戲悲矣。爲盲無日。三宗相承。一如上列。佛世爲始。叡山爲終。三十六師。金口所記。俱是九宗祖師者也。何者第四優婆毱多。弟子五人律論。今學之者。名爲律宗。第十一·三·馬鳴·龍樹造華嚴論。弘華嚴經。今學之者。名華嚴宗。龍樹亦造中百等論。今學之者。名三論宗。第十六師。僧伽難提。亦云無著。造瑜伽論。今學之者。名法相宗。第二十師。婆修盤陀。此云天親。造俱舍論。今學之者。名俱舍宗。第二十三師。訶梨跋摩。此云師子。造成實論。今學之者。名成實宗。天親亦造法華經論。若如汝言。可爲吾師。然而二十六師。俱傳佛意。一切佛教。無一不傳。是以法華相承。如來爲祖。二十六師。悉爲子胤。傳譯三藏。亦爲次師。傳持大師。亦爲後師。七宗學徒。只取論主。以爲祖師。一何可咲。又大日經。無畏所譯。而言不空。乃知無智。眞言相承。別有祕簡。而言無證。是知無眼。今作三評。以殆五宗。一曰。華嚴宗者。隨經爲名。馬鳴·龍樹。爲天竺祖。法藏師等。爲斯那。三論宗者。隨論爲名。始是文殊。中乃馬鳴。後爲吉藏。法相宗者。隨法爲名。起於無著。次於護法。傳於玄奘。何處經論。有其誠證。
　　二曰。造論菩薩。名爲元祖。如來於公乃非師長。能說如來。我爲元祖。中間菩薩。誰非吾師。
　　三曰。華嚴·般若·深密·法華。天親作論。四宗師次文誰未（云云）
　　群家諍論。次叙彈云。於中又二。初叙總論。次叙別論。
　　初總論者。夫諍之源。其唯有二。所謂內道與之外道。九十六術。稱之外道。盛行天竺。不傳震旦。五乘佛法。名之內道。印度·唐·和。並行其道（一）內道中有小乘·大乘。大乘人人。諸大乘經。是佛所說（二）有第八識（三）有十方佛（四）小乘人云。諸大乘經。皆是魔說。但有六識而無七八。有三世佛。無十方佛。天竺二寺。一大乘寺。二小乘寺。小乘寺以賓頭盧迦。而爲和上（五）大乘寺以文殊師利。而爲和上。評互入分流飮水。大唐·日本。無如是事。迦葉千人王城集竟。有兩部名而無異執。一上座部。二大衆部。百十五年。一味無諍。百十六年。至第四百。上座部分成十一部。大衆部分亦成七部。十八并本。則成二十部。第五百年。成五百部。智度論云。佛滅度後。五百年中。五百部師。盛行世也。已上小乘互相諍論。未詳是非。不辨得失。
　　龍樹摧邪。提婆繼踝。乃至千年。大乘一味。千一百年。空有諍興。護法云。有爲無爲二諦俱有。清辨云。有爲無爲俗有眞空。此之菩薩俱悟佛意。但令物悟中道之理。擊目而諍。似諍心同法相師（云云）
　　實諍非也（一）護法亦云。有二乘種性。無三乘性。此二種人。不得成佛。龍樹菩提心論。堅慧寶性論。法界無差別論等云。定性二乘。無性有情。皆得成佛。成不成諍。由而興矣（二）護法亦云。報佛如來。其體生滅。生者必滅。一向記故。從緣生故不見色心。非無常故。馬鳴·堅慧云。眞如卽智。智如無二。如常住故。智亦常住。常無常諍。由是興矣（三）若爾天竺。佛涅槃後。千一百年。三諍論起。
　　自漢明帝。永平年中。至于大唐大宗文帝貞觀年中。漢地大乘師等同云。一切諸法俗有眞空。一切衆生。悉有佛性。報佛如來。常住不變。大乘諸師。都不諍論。但宋文帝代。有道場慧觀法師等僻執云。一闡提人。無佛性故。不得成佛。於是龍究·竺道生法師等卽云。皆有佛性。悉得成佛。觀法師等。秦宋文帝以擯出之。竺道生師至宋元嘉年中。得曇無讖涅槃大本云。一切衆生。悉有佛性。皆當成佛。以此經文。觀等理屈。邪義遂息。羅什法師大義章云。定性成佛。一切成佛。而法相宗神昉師云。什云闡提不得成佛。生乖師義。故被擯者。是大妄語。千六百年。大唐太宗文皇帝。貞觀年中。陣留玄奘。齎來梵。奉詔翻譯。七十六部。一千三百四十七卷。所翻顯揚·佛地·瑜伽·唯識等。中云有爲無爲勝義諦有（一）一切衆生。有五種性。定性無性。不得成佛（二）報佛如來。有爲無常（三）於是基師·應師·廊師·泰師。皆師三藏。學所譯論。建前三義。故與三論諍。三藏內下明人法寶。竊見所譯多乖道理。則撰一乘佛性究竟論六卷。又著涅槃疏十五卷。并會空有。翼三論義。還破玄奘并唯識等。三藏門靈潤法師。二見所譯乖背道理。卽依舊譯經論。而集破新論章一卷。立三論義。破三藏義。義榮法師。不忍所譯違背正理。而撰新舊諍論二十卷。以破神泰。此間但有中間五卷。初後卷軸。脫而不傳。惠沼弟子智周師等。撰法華攝釋四卷。往往破基師義。乃知有心門徒。皆破三藏之義。若爾三論·法相諍論。若於天竺。千百年興。若於震旦。千六百年。大唐太宗文皇帝代。貞觀年中始而起也。
　　若天台宗。隋煬帝代。智者禪師。業法華經。弟子灌頂。受智者師記。玄疏云。一切衆生。皆當成佛（一）智法身佛。自性常住（二）一乘眞實。三乘方便（三）此等義門。與三論同。與法相異。由是玄奘已後。諸法相師之相諍也。若爾大唐貞觀年中。法相·天台諍起。天台宗云。報佛說法（一）法華一部。初段經淺。後段經深（二）華嚴經淺。法華經深（三）前三車方便。後一車眞實（四）四教八教。攝一代教（五）上來五儀。三論不許。由是天台·三論法相諍。天台宗云。三車無體。白牛眞實（一）一乘眞實。三乘方便（二）無性定性。皆得成佛（三）報佛如來。常住不變（四）華嚴淺。法華深（五）四教攝教（六）是等義途。法相不許。由是天台·法相相諍。天台宗云。華嚴淺。法華深（一）前三後一。分合立四車（二）是等義途。華嚴不許。是以天台·華嚴相諍。華嚴宗者。佛涅槃後五百年。馬鳴出世。造起信論。釋華嚴云。一心眞如隨緣成生死。眞如與無明互相熏（一）阿賴耶識。凡有三種。所謂業相·見相·現相。定性二乘。尚有業相見相·二種賴耶故。受變易生死（二）報佛如來。自性常住（三）是等義門。與法相異。九百年中。無著出世。不許是義。若爾天台九百年中。法相·華嚴諍論如起。
　　大唐則天聖后代。有法藏法師。始建華嚴宗名而云。一切衆生。皆有佛性悉當成佛（一）報佛常住（二）理事不二（三）如是等義。與三論同。彼宗亦云。羊車·鹿車·黃牛車·大白牛車。合爲四車（一）華嚴深。法華淺（二）立五教而攝教（三）如是等三論不許。彼宗亦云。一切衆生皆成佛（一）報佛常住（二）羊鹿黃白。合爲四車（三）五教攝教（四）如是等義。法相不許。彼宗亦云。俱時四車（一）華嚴深法華淺（二）如是義天台不許。由是華嚴亦與三論·法相·天台相諍。若爾華嚴與餘宗諍。乃於唐朝始而起也。眞言宗者。近代所傳。三經爲宗。是念誦法。彼宗人云。報佛說法（一）性空爲門。顯理不空（二）如是等義。相似法相。龍樹爲師。未詳所由。上來五宗。皆是大乘。由所執異。分成五宗。次別諍者。初明三論·法相相諍。二叙三論·天台相諍。三述三論·華嚴相諍。四辨三論·眞言相諍。
　　三論·法相略有四諍。所謂空有諍論。成佛不成佛諍論。報佛常無常諍論。教時諍論。若曲釋亦有十四諍。空有諍中。亦有三諍。一二諍空有諍。二二諦總別。三三性三無性諍。成佛諍中。亦有七諍。一無姓成不成諍。二定姓成不成諍。三五性法爾非法爾諍。四眞如本性非本性諍。亦名眞如種非種諍。五種子一體無漏非無漏諍。亦名初無漏有因無因諍。六增壽變易非變易諍。七四乘眞實四乘方便諍。報佛諍中。亦有四諍。一報佛常無常諍。二理智一體各體諍。三報佛有五藏無五蘊諍。四報佛說法不說法諍。乃至具釋餘諍如彼（云云）
　　諍論之文。雖博群家。而多言之中。必有過失。何者九十六種道經中。加佛道爲九十六種。其九十五種中。修多羅·阿毘曇此二名正體耶。而言九十六術。稱之外道（其一）智度論中。特子道人。方廣道人。是佛法中之外道也。夫以心行理外名爲外道。秦始皇帝。不容佛法。會昌天子。壞寺燒佛。天安中。見鬼破佛法者。是非外道。更爲何人。而言天竺盛行。震旦不傳（其二）西域記中。天竺備有一向大乘寺·一向小乘寺·大小兼行寺。顯戒論中。具引進朝。而言天竺諸國起大乘寺·小乘寺也（其三）九百年中。無著瑜伽。具出佛性有無諍論。玄奘門行爲大乘諍。天親佛性論中。先破小乘人執。具出瑜伽佛性諍論。次破大乘執。具出依他空有諍論。及出成佛不成佛諍。判爲了義不了義故。而言千年大乘一味無諍（其四）馬鳴菩薩。如來所說具所說。論與佛說同。而言。無著菩薩不許其義（其五）神昉法師。種性差別集云。童壽已前立五種姓。都不諍論。至竺道生。始立一姓。曁于木叉提婆翻譯大論。還同童壽。而言自漢明帝。至貞觀年。大乘同之。一切成佛（其六）沙門獻誠涅槃玄云。晋末初有竺道生。立一姓義。智勝法師。不許此義。竺道無證常勝。智勝有證常負。遂奏宋主擯出道生。而言慧觀法師擯出道生（其七）天台四教。開十六門。一切諸宗皆攝。三藏有門攝俱舍。三藏空門成實論。藏通毘尼攝四分律。通教有門攝唯識論。別教有門攝華嚴地。別教空門攝三論計。圓教空門攝禪門傳。圓教有門攝眞言教。宗宗義理。門門各會。而言天台與諸宗諍（其八）諸宗學徒。各執一門。天台教跡破其執。凡在義門永異諸宗。一切人計何義不破。而言二三五六與三宗諍（其九）大日經云。毘盧遮那如來三業一切時處說眞言道。又現普賢菩薩等普於十方界說眞言句。所謂十地。此生滿足。金剛頂云。常住三世毘盧遮那諸菩薩而爲說法。五佛·十六·四攝·八供·十方諸來結曼荼羅。大興善寺阿闍梨之眞言教時可云一切時一大圓教。一行阿闍梨耶義釋中云。遍一切乘自心成佛之教又言。五種三昧皆開心實相門。一生成佛。而言義理與法相似（其十）
　　夫以一切諍論。皆從教時而起。初於佛經。中於印度。後於眞旦。皆有其文。而叙諍論之始終。不載教時之不同。
　　安然在俗則傳教大師之苗裔也。在道則慈覺大師之門人也。集古今之諍論。遺將來之同法。今欲較往哲七類之義。覆現傳五家之執。西難五天二師之偏。東破千里一公之僻。以立天台八教五味軌轍。以開眞言一切一圓之祕鍵。緬觀如來之經。歷檢菩薩之論。俯搜三藏之傳。廣披人師之疏。開門多端。立教非一。諍論之起。良有以也。
　　其如來經。說教多種。或時說爲一時一教。大日經云。一切時處說眞言道。維摩經云。佛以一音演說法。衆生隨類各得解。或時說爲二時二教。法華經云。昔轉四諦法輪。今轉最大法輪。涅槃經云。爲聲聞人而說半字。爲菩薩人而說滿字。或時說爲三時三教。深密經云。初於一時。唯爲發趣聲聞乘者。轉四諦相。第二時中。唯爲發趣修大乘者。轉隱密相。第三時中。普爲發趣一切乘者。轉顯了相。妙智經云。第一時說心境俱有。第二時說境空心有。第三時說心境俱空。或時說爲四時四教。無量義云。初說四諦。爲求聲聞人。中說十二因緣。爲求辟支佛人。次說方等十二部經。摩訶般若華嚴海空。宣說菩薩歷劫修行。今復於此演大乘無量義經。月燈經云。有四種修多羅。謂諸行修多羅。呵嘖修多羅。煩惱修多羅。清淨修多羅。或時說爲五時五教。涅槃經云。從佛出十二部經。從十二部經出修多羅。從修多羅出方等典。從方等典出摩訶般若。從摩訶般若出大涅槃。六度經云。修多羅藏阿難受持。毘奈耶藏優婆離受持。阿毘曇藏迦多衍那受持。摩訶般若藏文殊師利受持。陀羅尼藏執金剛手受持。
　　其菩薩論釋時多門。或說一時一教。無性攝論云。如天摩尼鼓無思成自事。或說二時二教。天親涅槃論云。昔日說小。今日說大。又云半字者漸教。滿字者涅槃滿足教。龍樹智論有三藏及摩訶衍藏二結集。或說三時三教。彌勒瑜伽論云。初於一時。第二時中。第三時中。天親涅槃論云。出三界者。以初次第教。三界爲船。法華以萬行爲船。涅槃以無生死爲船。或說四時四教。天親涅槃論云。如來出世。始從三歸五戒。乃至菩薩戒。或以漸教化治衆生病。第二次第教。亦名治衆生病。第三名教力。亦名治衆生病。第四今時說涅槃治前後教患。亦名療衆病。堅意寶性論云。有四種衆生。不識如來藏。言四人者。一者凡夫。二者聲聞。三者支佛。四者菩薩。言四教者。一迷眞異執教。二眞一分半教。三眞一分滿教。四眞具分滿教。或說五時五教。天親涅槃論云。復次化身者能令有五種能。一令生厭怖。二令入座道。三令捨昔執。四令信樂大法。五令受大菩提記。此中法華爲第三時。天親法華論云。如依牛故得有乳酪生蘇熟蘇及以醍醐。此五味中。醍醐第一。小乘不知。其猶如乳。大乘爲最。猶如醍醐。
　　其三藏傳教時不同。
　　或三藏傳。一教一時。此有二。一後魏菩提流支云。如來一音同時根萬。大小並陳。二姚秦鳩摩羅什云。佛一圓音平等無二。無思普應。機聞自殊。非謂言音本陳大小（此二出澄觀疏）
　　或三藏傳。二教二時。此有四人。一達摩欝多羅。引摩得勒伽。說十二部。唯方等部是菩薩藏。餘十一部是聲聞藏（此一出天台玄）二西秦曇牟讖。立二種教。聲聞藏爲半字教。菩薩藏爲滿字教（此一出澄觀疏）疏云。隋朝遠法師同此說。三陳朝眞諦。亦立二教。一頓教。二漸教（此一出法藏疏）四後魏菩提流支。依楞伽經。亦立二教。一漸教者。漸次修行。二頓教者。一時頓說（此一出基師苑）五菩提流支。明半滿教。十二年前。是半字教。十二年後。皆滿字教。
　　或三藏傳。三教三時（一此有四人）一陳朝眞諦。依金光明。立三法輪。一轉法輪。阿含等是。二照法輪。般若等是。三持法輪。解節經等（此一寂法師林法藏云大遠法師亦同此說）二後魏光統法師。禀習佛陀三藏。立三教。一漸。初爲根未熟者。先說無常後常等。二頓。爲於根已熟者。說常無常空不空等。三圓。爲於上遠階佛境者。說於如來究竟祕密（此一出澄觀疏）三唐朝玄奘。依深密教金光明·及瑜伽論。立三時教（此一出法藏疏）四唐朝日照。傳西域傳。那蘭陀寺同時二德。一名戒賢。二名智光。戒賢論師。依深密經。立三種教。智光論師。依妙智經。立三時教（此一出法藏疏）
　　或三藏傳。四教四時。此有四人。一陳朝眞諦。立四種教。一說四諦。如阿含等。二說無相。如般若等。三法相。如楞伽等。四說觀行。如華嚴等（此一出圓測疏○解深密經疏）二佛陀三藏。覺士光統。判四宗教。一因緣宗。指毘曇。二假名宗。指成論。三狂相宗。指大品。四常宗。指涅槃華嚴等（此一出天台玄十）法藏探玄記云。眞諦三論。笈多四教。婆頗五說。並如別說（云云）故知笈多亦立四教。未見正文。婆羅門將偈來。出四種論。一牛王論。二[敃/虫]蟇跳論。三師子論。四鳥眼論。天台大師。用彼四論。通此四教。牛王論通頓教。[敃/虫]蟇跳論通漸教。師子論通不定教。鳥眼論通祕密教（此一出天台玄）或三藏傳。五教五時。此有一人。波頗三藏。立五種教。一四諦教。謂阿含等。二無相教。謂般若等。三觀行教。謂華嚴等。四安樂教。謂涅槃等。五守護教。謂大集等（此一出澄觀疏）
　　其人師疏諍論各異。或立一教。此有一人。北地禪師。但一佛乘。無二無三。一音說法。隨類異解。佛行一乘。衆生見三（此一出天台玄）
　　或立二教。此有十人。一北地禪師。立二種大乘經。一有相大乘。如華嚴·瓔珞·大品等。說階級行相。二無相大乘。如楞伽·思益眞法無詮（此一出天台云）三齊朝隱士劉虬。亦立二教。一頓教。謂華嚴經二漸教。謂始自鹿苑。終於雙林。文約。漸有五時七階（云云）三隋朝延法師等。亦立二教。一漸教。謂大由小起。具有三乘。二頓教。謂直護於大。不由於小（此一出澄觀疏）四隋朝吉藏法師。唯立二藏。一聲聞藏。謂阿含等。二菩薩藏。謂自餘經（此一出大品遊意）五誕法師。依楞伽經。亦立二教。一頓教。謂華嚴。二漸教。謂自餘（此一出圓測疏）六唐朝初印法師。亦立二教。一屈曲教。謂釋迦經。隨機破著。如涅槃等。二平道教。謂舍那經。法性自在。如華嚴等。又此二教。略有四異。一主異。謂釋迦是化身故。舍那是十身故。二處異。謂娑婆木樹草座故。華藏寶樹寶座故。三衆異。謂釋迦爲聲聞及菩薩說故。舍那唯菩薩及極位說故。四說異。謂兩處是該通十方之說異故（此一出澄觀疏）法藏疏云。江南印法師。敏法師等。立二教（云云）七古來大德。亦立二教。一頓教。謂一會之中二諦理盡。華嚴·楞伽·大雲·法鼓·勝鬘經等。大不由小起。二漸教。始從佛樹。終至雙林。三歸·五戒·十善等法。三乘有教。阿含等經。維摩·思益·大品空教。法華一乘。涅槃佛性。大由小起（此一出基師苑）八唐基法師苑林。叙古說中云。又有二教。一半。一滿。一滿涅槃半滿二字。勝鬘有作無作。瑜伽安立非安立諦。又有二教。一生空教。二法空教。二十唯識云。依此教能入數取趣無我。所執法無我。又有二教。一勝義諦。二世俗諦（此一似基私出）九基師法華玄賛云。諸佛設教。略有二種。一頓。二漸。頓卽從凡求佛。如勝鬘說。漸卽從小至大。如法華說。法苑章云。約理及機漸次入道者。大由小起。乃有三時。深密等是。若非漸次而入道者。大不由小。卽無三時。華嚴等是。若據衆生機器及理。謂可有頓漸之教。然不同於古說。若不約機理。謂定判一經爲頓爲漸。時增減者。頓漸不成（此一出基正義）十江南敏法師。亦立二教（此一出法藏記但無二教名目）
　　或立三教。此有八人。後魏光統法師。禀習佛陀三藏。亦立三教。謂漸頓圓（已如上引）澄觀疏文法亦云。光統律師。立三種教。謂漸頓圓。李通玄云。光統律師。立三種教。不出名目。圓測疏云。或說三教。謂通別圓（光統法師。作如是說。惠光法師。是國統。故名光統云云）天台玄云。佛馱三藏。學士光統。四宗判教（云云）其教已別。其名違。不同亦見。不可追尋。二南中諸師同立三教。謂於劉虬頓漸二教。加不定。漸中先小後大。而鴦掘經六年內說。爲遮此難故云不定。別有一經。雖非頓漸。而明佛性。印是勝鬘·金光明等。是爲偏不定教也。漸中爲二。卽是半滿（此一出澄觀疏）三天台玄云。異解十意。南三北七。南地通用三種教相。一頓。二漸。三不定。華嚴爲化菩薩。名爲頓教。三藏爲化小乘。名有相教。十二年後。爲大乘五時般若乃至常住。名無相教。此等俱名爲漸教也。別有一經。非頓漸攝。而明佛性常住。勝鬘·光明等是也。此名偏方不定教。此之三意。通途共用。虎丘山岌法師·宗愛法師·莊嚴旻師·定林柔次二師及道場觀法師。皆共用之。但於漸中。開立三四五時故。分爲三人也（云云）虎丘山岌法師。用前三教。於漸開三。十二年前。見有得道。名有相教。十二年後。齊至法華。見空得道。名無相教。最後佛性。名常住教。是唐三藏三時大同（此一出澄觀疏）天台法華玄云。虎丘山岌法師。亦用南地三教。漸更爲三。乃知所引三時文也。淨名玄云。若觀·岌法師三時明義。一有相法輪。二無相法輪。三常住法輪（云云）四宗愛法師·莊嚴旻師。於漸開四。三時不異於前文。於無相之後。常住之前。法華位名同歸教。五定林柔次二法師及觀法師。漸判五時。四時不異於前。無相之後。同歸之前。指淨名·思益。爲褒貶抑揚教（此二出法華玄）三隋吉藏法師。立三法輪。一根本法輪。華嚴之會能爲菩薩開一因果。二枝末之教。鈍根不堪於佛乘。分別說三。三攝末歸本。法華始得會彼三乘歸於一。立三淨法輪一以五戒十善。以淨三途。說二乘以淨三界。後明一乘以淨三乘。又明三攝法門。一攝邪歸正門。謂攝愛見二邪。歸五乘正。二攝異歸同門。謂攝五異。同歸一乘。三攝因歸果門。謂攝一乘。令證一果（此一出法華遊）七唐朝基師。立三時教云。如深密第一·瑜伽決擇第七十六云。勝義生菩薩。白佛言。初於一時。婆羅底斯仙人墮處施鹿林中。唯爲發趣聲聞乘者。以四諦相。轉正法輪。有上有容。是未了義。世尊在昔第二時中。唯爲發趣修大乘者。以隱密相。轉正法輪。有上有所容受猶未了義。世尊於今第三時中。普爲發趣一切乘者。以顯了相。轉正法輪。無上無容。是眞了義。金光明經。亦說三時謂轉·照·持（此一出賛及苑）八唐朝神泰法師。亦立三時。亦用深密三時之文而云。初時密說一切不皆成佛。二時密說一切成佛。三時了說有成不成。是故法華是第二時不了義故說一切成（基云爲顯）第三時眞實之教故。說此法華經。故別引之章恭義出泰師。或立四教。此有六人。梁朝光宅法雲法師。依法華第二。立四乘教。臨門三車。卽是權教。四衢等賜。卽實大乘（此一出澄觀疏）二法藏·慧苑·李通玄·齊朝大衍法師。立四種教。而不出其四教別名。三學士光統。四宗判教。一因緣宗。二假名宗。三狂相宗。四常宗。具如前引天台玄文。四此方先德總判經論。有其四宗。一立性宗。雜心等是。二破性宗。成實論是。三破相宗。般若等是。四顯實宗。涅槃·華嚴·法華等是。五宗愛所立四時。卽莊嚴旻之所用。具如前引。六賢弟子苑公。依寶性論。立四種教。一迷眞異執教。當彼凡夫。二眞一分半教。當彼三乘。三眞一分滿教。當彼初心菩薩。四眞具分滿教。當彼識如來藏者（此一出澄觀疏）七唐初海東元曉法師。亦立四教。一三乘別教。如四諦起經等。二三乘通教。如般若·深密經等。三一乘分教。如梵網經等。四一乘滿教。如華嚴經等。然三乘學。名三乘教。未明法空。名別相教。說諸法空。是爲通教。不共二乘。名一乘教。未顯普法。名隨分教。具教明普法名圓滿教（此一出澄觀疏）或說五教。此有七人。一武都山隱士劉虬華嚴爲頓教。漸中五時或開七階。一。佛爲提謂波利說五戒十善卽人天教。二。十二年中。說三乘差別教。如次諦緣度。未說空理。三。三十年中。說空宗。般若·維摩·思益。未說一乘。四。四十一年後於八年中。說法華經。破三歸一。未明佛性。是不了義五。佛將滅度。一日一夜。說涅槃經。是了義（此一出圓測疏）二定林柔次二師及道場觀法師。頓與不定。用南地義。漸爲五時。開善·光宅之所用也。一十二年前。見有得道。名有相教。一十二年後。齊至法華。名無相教。三淨名·思益諸方等經。爲褒貶抑揚教。四法華。會三歸一。萬善悉向菩提。名同歸教。五雙林佛性。爲常住教。三北地師。亦立五時。而取提謂·波利。爲人天教。令淨名·般若。爲無相教。餘三不異前柔次等。四護身法師。自軌大乘人是大乘用。有佛師解。開五宗教。一因緣宗。指毘曇。二假名宗。指成論。三狂相宗。指大品·三論。四常宗。指涅槃。五法界宗。指華嚴（此三出天台玄）五唐朝法寶法師。立五時教。一小乘教。依法華三七日後說。二大乘教。眞諦記云。七年江邊說般若經。依仁王經云。二十九年前說。三三乘教。眞諦記云。三十八年去涅槃七年。鬼王法堂說解節經。卽深密等。四一乘教。唯法華經。四十餘年說。五佛性教。臨涅槃說（此一出究竟論）六唐朝法藏。立五時。卽慧苑師之所承也。一小乘教。謂阿含等。二大乘始教。謂深密第三時教同許二乘不成佛故。三大乘終教。法華等二乘無性悉當成佛。然此二教並依地位漸次成佛。俱名漸教。四頓教。一念不生卽名爲佛。不從地位漸次。而說故爲頓教。如思益云。得諸法正性者。不從一地至二地。楞伽經云。初地卽八地無所有。何次。十地品說。十地猶如空中鳥跡。五圓教。十信滿心卽攝六位成等正覺。普賢法界。主伴具足（此一出法藏疏）七唐朝成實論師。亦立五時。一人天教。二小乘教。三般若教。四方等教。五法華教。具釋如彼（云云）或立六教。此有一人。有人稱光統云。四宗有所不收。又開六宗。指法華萬善同歸文處眞實。名爲眞宗。大集染淨俱融。法界圓普。名爲圓宗。餘四如前。光統所□□□□□□□□判。卽是耆闍澟師所用（此一出天台玄）或立七教。此有一人。劉虬或開七階。第二時中。開三乘教（此文出圓測疏）天台宗妙樂寺釋籤云。漸有七階五時者。恐將五時之前人天爲兩階。二乘爲二階。并餘三時名爲七階（云云）劉虬無量義序云。根異教殊。其階成七。先爲波利等說五戒。所謂人天善根一也。次爲𤘽隣等。轉四諦。所謂授聲聞乘二也。次爲中根。演十二因緣。所謂授緣覺乘三也。次爲上根。擧六波羅蜜。所謂授以大乘四也。次說無量義經。用開一極之由序五也。故法華顯一除三六也。在雙樹而乃暢我淨之玄音七也。一或立八教。此有一人。唐基玄賛云。小乘二十部并大乘二。合二十二宗。今依文判教。教但有三。若以類惟宗。宗乃有八。教但三者。一多說有宗。阿含等是。二多說空宗。中·百·十二門·般若等是。三非空非有宗。華嚴·深密·法華等是。宗有八者。一我法俱有。犢子部等。二有法無我薩婆多等。三法無去來。大衆部等。四現通假實。說假部等。五俗妄眞實。說出世部等。六諸法但名。一說部等。七勝義皆空。般若等經。龍樹等說。八應理圓實。法華等經。無著等說（云云）或立十教。此有二人。一唐朝法藏。探玄云。以理開宗。宗乃有十。一法我俱有宗。人天犢子。二法有我無宗。薩婆多等。三法無去來宗。大衆部等。四現通假實宗。說假部等。五俗妄眞實宗。說出世部。六諸法但名。一說部等。七一切皆空宗。八眞實不空宗。終教諸經。九相想俱絕宗。頓教事理。十圓明具德宗。別教一乘。俱指教義如彼文也。二或云。十心攝一切教。日本空海阿闍梨十住心論云。
　　一代牟尼。九部大乘。二十異說。四世菩薩。五部論文。二十別釋。九箇三藏。十四異傳。二十一師。三十五義。所謂從一至二十。經文從一至五部論文。傳一音教有二。三藏傳二種教有四。三藏傳三種教有五。三藏傳五種教有一。三藏一音一師。二教十師。三教八門人有十一。四教六師。五教七宗人有十一。六教一師。七教一師。八教一師。十心一師。所搜以集所說。前後都合八十九也。
　　竊以教主如來。隨機開門。傳燈菩薩。隨門設教。傳譯三藏。討源亦異。弘法人師。挹流不同。皆是入道之梯橙。非得佛之由漸。而不獲已。願聽我論。初難九箇三藏。次破三十之人師。次會菩薩之論五。後合世尊之九經也。九三□藏者。一流支。二羅什。三達摩。四牟讖。四眞諦。五佛陀。玄奘。七日照。八羅門。九波頗三藏也。三十師者。一北地一音禪師。二北地二教禪師。三齊朝劉虬。四隋延法師。五隋吉藏師。六隋誕法師。七唐印法師。八教古德。九唐基師。十江南敏師。十一後魏光統。十二兩中。十三虎丘山岌師。十四宗愛法師。十五莊嚴旻師。十七定林法師。十八柔次法師。十九道場觀師。二十唐朝神泰。二十一齊衍法師。二十二唐慧苑師。二十三新羅元曉。二十四開善智藏。二十五北地法師。二十六護身法師。二十七唐法藏師。二十八唐成論師。二十九六宗有人。三十日本之空海。一人多解。隨人破之。多人一解。隨解破之。一朝之中其人雖述。百代之後其文猶遺。今以末學之難抱辱擊先聖之法鼓。三十五家敵對目絕。五家門人諍論未止。所謂吉藏·法藏之苗裔。慈恩·高野之門人。訶利跋摩之法孫。南京北城之學徒。各守師跡。競遮他難。所以更作一問二答三難口塞。願住入音聲慧之法門共爲能所見聞之了因。
　　第一流支三藏云。如來一音同時根萬大小并陳。於一切時說一切諸教。一時無二三等（此文出基觀疏）基師難云。廢事談理。及在一會。大小機可知所說。若唯被大。如勝鬘理。或但被小。如遺教經。或初有大無小。如華嚴經。或初有小無大。理必應爾。諸經多分大小教異。言唯一時。深爲猛浪（此一出基法苑）今難云。阿含經云。佛爲四王天語說法。二王得悟。二不悟。是故更作毘舍離語。一王得悟。一王未悟。是故更作離舍語說。一王已悟。四王俱悟（此文出天台疏）若言一音。大小並陳。則違此文。前後作語（云云）
　　第二羅什三藏云。佛一圓音平等無二。無思普應。機聞自殊。非謂言音本陳大小。今難云。法華經云。若我遇衆生。盡教以佛道。無智者錯亂。迷惑不受教。尋念過去佛。所行方便力。卽趣波羅奈。轉四諦法輪（此文出法華一）若言非謂本陳大小。則違此文。前後思說（云云）澄觀評曰。初師佛音則異。後師異自在。機各得圓音一義。並爲教本不分之（云云）玄奘三藏釋云。無性菩薩云。如來心中。大悲願力。文義相生。護法菩薩云。如來心中。衆生善力。文義相現（云云）今謂衆生功德力。如來本願力。法界加持力。感應難思議。無量義云。初說中說後說文辭雖一而義別異。義異故。衆生解異。解異故得道亦異。佛性論云。化身如來。五時說法。若但一時。乃違此文。菩提流支亦云。依楞伽經。說二種教。一漸。莫問聲聞菩薩皆漸次修行。從淺至深。二頓。如來純一時說一切法（此文出基法苑）今難云。若約行明漸。約說明頓。則一行一教。何名二教。又法華云。漸教佛道。處胎經云。卽日成佛。是二經文。何漸何頓。基師難云。彼經佛純說法爲頓。三乘漸次修學爲漸。以行爲漸。非約教時。亦不可取（云云）
　　第三達磨欝多羅教疏義云。摩得勒伽說唯方等部。是菩薩藏。十一部是聲聞。智論亦云。大迦葉與阿難在香城。撰集三藏。爲聲聞藏。文殊與阿難。集摩訶衍經。爲菩薩藏。涅槃亦云。十一部爲二乘所持。方等部爲菩薩持（此文出天台玄。本彼出文。籖云今之意達磨爲今）今難云。摩得勒迦有二藏。聲聞藏。菩薩藏。又諸經有三藏。二如上。加雜十一部是聲聞藏。方廣部是菩薩藏。合十二部是雜藏。又有四藏。更開佛藏。處胎經八藏。胎化藏。中陰藏。摩訶衍方等藏。戒律藏。十住藏。雜金剛佛藏。諸藏何通二藏者。其一通聲聞藏。其二通菩薩藏。通三藏者。二藏如上。其一通雜藏。通四藏者。一一相通。通八教者。胎化中陰未爲說時卽祕密教。爲阿難說卽不定教。方等藏卽頓教。戒律藏云。漸中次第戒律藏卽三藏教。十住藏卽方等教。雜藏卽通教。金剛藏卽別教。佛藏卽圓教（此文出天台玄）又普超經。入大乘論。亦有三藏。一聲聞藏。二緣覺藏。三菩薩藏（此一出法藏撰）又闍王經。亦有三藏。一聲聞藏。二雜藏。三菩薩藏。有三阿難而受持之。六波羅蜜。亦有五教。一修多羅藏。二毘奈耶藏。三阿毘曇藏。四般若藏。五陀羅尼藏。若唯云聲聞藏及菩薩藏。則不後雜藏。及緣覺藏。并金剛藏。佛藏之失。
　　第四西秦曇讖三藏云。聲聞爲半字教。菩薩爲滿字教。今難云。優婆塞戒經云。三獸渡河。淺深成別（此一出基法苑）大智度論云。三乘同坐一解脫床。又云釋迦佛法中無別菩薩僧。若以聲聞菩薩別藏爲半滿教。則有不攝三乘若行教藏之失。
　　第五眞諦三藏云。佛教有二。頓二漸（此文雖出法藏撰玄未見三藏正文）難云。無量義云。初說四諦爲求聲聞人。而八億諸天來下聽法。發菩提心。次說因緣爲求支佛人。而無量衆生發菩提心。次說方等·船若·華嚴海空宣說菩薩歷劫修行。而百千比丘萬億人天得四道果。住支佛法。說是經時。有得四法四果三乘（云云）若唯華嚴爲頓。自餘爲漸則有不攝漸頓相雜人法之失。眞諦三藏亦云。第一法輪。佛在鹿苑。爲五比丘。說四諦法。第二法輪。成道七年。在舍衞國施惠江邊去給孤獨三里許處。爲諸菩薩。說諸法空。般若等經。第三法輪。成道三十八年。在毘舍利國。鬼王法堂。對眞藏菩薩。說解節經（此文出義寂林）澄觀疏云。眞諦三藏。依金光明。立轉照持三輪之教。謂七年前四諦名轉法輪。七年後般若具轉照二輪。以空照有。三十年後具轉照照持以雙照空有持前二故（云云）天台仁王記云。眞諦云。成道七年說轉法輪。次三十年。說照法輪。次七年中。說持法輪。自轉照至未轉持來有三十年。
　　教時諍論（終）
