　　《大正藏》第75卷No.2406

　　No. 2406

　　金剛界次第生起

　　夫以如來設教必有次第。諸經立品非無所以。如今且修眞言法。亦有次第。次第之意豈無生起。因私案之備持念要焉。
　　房中護淨。觀念等法是則在前。爲除妨障事起明白不更釋之。入堂之後先淨地者。地若不淨何得法驗。故先行之。縱雖淨地。而身不淨何感佛德。故次淨身。淨身之故身成法器。因次觀於遍虛空佛。佛皆住法界定。若不警覺者。恐不定起歟。因次行金剛起。諸尊隨之從定而起。故行四禮。四禮雖是禮拜諸尊。而但似禮四佛。故次行普禮。普禮已畢故。次發歸命言。雖有歸命。而不懺悔。寧致威驗。故次懺淨。懺淨雖畢。而不隨喜。恐功德淺。故次隨喜。諸佛出世雖爲利生。而衆生未盡。化緣漸滿。將入涅槃故。次勸請。令久住世。其懺悔等功德無邊故。次回向法界行者。若無廣大願者。二世悉地必難成滿。故次發殊勝心。令一切行者成就悉地。既發廣大誓。求大菩提。恐於所修法多障故。次結金剛眼印。金剛眼力既淨供物。乃至結界。因次結金剛掌印。令諸衆生圓滿十度。十度圓滿依無結使故。次結金剛縛。令解結使縛。自他既斷結使。良堪召無漏智故。次爲召入無漏智。故先開心殿之門。既開心殿門故。次召智。既召入無漏智。何令散去。故次閉心殿門。無漏智既入我心。當觀我身變成普賢。故次結普賢印。既成普賢菩薩故。次以大悲箭射破厭離菩提之心。雖成普賢而慈悲之容儀魔鬼難伏。故次結降三世忿怒印。既成忿怒王。能爲轉輪主故。次結蓮華三昧契。轉輪主宰能破二乘厭離菩提之心故。次結法輪印。既摧二乘之心。今當專求大菩提。故次結大慾印。志求菩提之法。必以成就衆生故。次結大樂不空印。雖成就衆生。而不滅罪者。自他菩提猶有障礙。故次結召罪印。既召收自他罪。今當摧破其罪故。次結摧罪印。雖摧衆罪。而決定業難轉。故次結淨業障印。業障已滅。身器清淨。良能受菩提心戒故。次受戒三業已淨。戒法亦具足。乃能入定。故次結入定印。入定之力既感諸佛故。次禮佛。既遇諸佛。豈無願求。故次請示所行法。佛隨其願示所行處。行者淺智猶不覺之。故次佛授徹心明徹心之力。雖見心月而不分明。因重請佛佛復教之。次有菩提心明。菩提心力雖見心月輪。而未見心蓮臺故。次示之令心堅固。此普周法界八葉蓮華。還從促於行者成身量。成金剛蓮華。于時我身變成本尊故。次誦成本尊明。既成佛已故。次五佛加持。加持已訖故。次五佛授灌頂。灌頂已畢故。次授四佛鬘。四佛之鬘既得具足。今當被大誓甲冑故。次被甲。行者成佛已竟。聖衆歡喜故。次拍掌。行者雖成佛而亦有供佛之願。更成金剛薩埵故。次結現智身印。依此印力普賢現前。行者與普賢身一體無二故。次結見智身印。既見普賢。須引入之故。次有四字明。普賢既入我身。與我同體故。次更結普賢印。身成普賢故。次入月輪中。陳三昧耶印。爲供諸佛。既成普賢供佛之事何無道場。故次入定建立道場等。乃至觀置諸尊隨觀念力諸尊既有影現故。次作輪壇。輪壇已備故。次將啓請振鈴警覺諸尊。諸尊既警覺故。次正啓請諸尊。應請將入壇裏故。次開門。開門已竟故。次重啓請令諸尊入壇。諸尊已入壇故。次觀佛海會。佛德無量故。次讃歎。讃歎已竟故。次誦四字明。彌以奉引諸尊既坐故。次拍掌令諸尊歡喜。諸尊既來入故。次奉閼伽奉浴。奉浴已竟故。次獻座。諸尊坐故。次握杵振鈴。護淨結界。諸尊既坐故。今當修習諸尊所作事業故。次入羯磨會。一一結印誦明。三十七尊之外既有賢劫十六菩薩。及二十天故。次置其位修習諸尊事業。已竟今當警覺諸尊本誓故。次入三昧耶會。結諸尊三昧耶印。警覺本誓。已竟今當奉供故。次有大供養會。於供物中諸尊加持。故有諸尊印明。又供物莊嚴種種不同故。有散華等種種印明（未詳）上來供具恐不周匝故。次結普供印。供養座物已竟故。次讃詠。讃詠已竟故。次念誦。念誦已畢故。次入定。而增法力。諸尊應請證明良久。今當奉還本宮故。次出定乃至復奉供。奉供已竟故。次奉閼伽以充漱口。諸尊既將還去故。次振鈴奉送。持念分限已竟故。次解界佛既還去故。次禮拜乃誦奉送偈。既有解界。解界恐魔事發故。次仰四佛加持三昧耶。寶印亦堪護身故。次結寶印（未詳）被甲尤是護身之最故。次被甲持念功德無量故。次拍掌歡喜事竟將出堂故。次禮佛四佛歸命等事始終豈異。故次修五悔。五悔之中雖有回向。而是總略故。復更別別回向（云云）
　　以前生起事。須周撿大儀軌及經委細述之。而今臨要途不遑左右。若泄到他見者。恐多誹謗。必勿及他云爾。寛平三年十二月二十八日比丘最圓記。
　　金剛界次第生起

　　延享二乙丑歳十月十四日遍照金剛實靈挍閲

　　謹答金剛界疑問總來十條

　　第一問。出九會種子疑。其初問者。成身會以<siddham>vaM</siddham>鑁字爲種子之由何耶答云。鑁字其體<siddham>va</siddham>嚩字也。爲金剛種子。所以然者。此字自性離言説。不爲一切戲論所壞。金剛亦復如是。自性堅固不爲萬物所壞故。號此界爲金剛界矣。金剛者智慧之稱。仍名此界也。大日世尊者智法身之佛故。以此字爲種子。言語道斷故。缺利益衆生之願。更加十一摩多。空無言説之理。證有慈悲之儀。仰麼字之重空。嚴第一之中道。濕此大悲鑁水之潤澤。生彼菩提樹王之萠芽。依如此義理。以此字爲種子焉
　　次三昧耶會以<siddham>aH</siddham>惡字爲種子之意者。三昧耶略有四種義。平等·本誓·除障·警覺也。諸佛利益有情之願不過於斯四。是一大事之因緣盡以方便爲宗故。以方便字爲種子。以是會意知深意耳
　　次羯磨會以<siddham>vaM</siddham>鑁字爲種子者。於成身會所觀之字門。現行自受法樂。故以彼字爲此會種子矣
　　次大供養會以<siddham>hUM</siddham>吽字爲種子者。此會乘羯磨威儀上求菩提下化衆生之作法。是則供養承事爲宗。其一切供養雲海從此吽字踊出。故廣大摩尼供養陀羅尼以此字爲種子。此會用此字亦復如是
　　次四印會一印會同以<siddham>vaM</siddham>鑁字爲種子。廣斂雖寔異。度衆生之悲願咸皆同之。故不用別字焉
　　次金剛薩埵會所以用<siddham>oM</siddham>唵字者。此字具三身義。從此三身出生無量無邊佛身。亦名無見頂相義。亦名本不生義。亦是如來毫相功德義。方今普賢金剛薩埵一切諸佛母。一切衆生所有如來大我。莫不普賢菩薩。故以此字爲種子焉
　　次降三世會以<siddham>vaM</siddham>鑁字爲種子。斷煩惱意也。乘極大慈悲之忿怒。出能斷金剛之智慧故。以證金剛字爲種子焉
　　次降三世三昧耶會用<siddham>aH</siddham>惡字者。忿怒之本誓雖誠似異。伏斷之太術以方便爲致故。同用此字耳
　　第二問云。儀軌云蓮華部心念誦法（云云）三部心中擧蓮華意何耶答云。三部心之心與儀軌題目云蓮華部心之心。其義不同。彼顯三部各別弘誓之心也。此明説法斷疑悉跢之心。抑三部中擧蓮華部爲此法題目者。胎藏界大日如來説法故。入其三摩地。金剛界妙觀察智説法故。入其三摩地。其佛即蓮華部主故。擧蓮華以爲名。心者菩提心。行者以菩提心爲本念誦法
　　第三問。四禮所云微塵數成四尊（云云）何物有微塵數耶答云。識心之處有心王心數。心王佛者印大毘盧遮那。心數佛者四佛。
　　此四佛身各攝盡別方十佛刹微塵數諸佛菩薩。一切奉教金剛使者等故云爾。煩惱即菩提義也
　　第四問。辨供物時。入不動明王三摩地（云云）其作法何耶。以彼眞言加持歟答云。辨供作法者。以髻離吉羅明王印契密語加持。成辨備一切供養。而今入不動三摩地者。可爲去垢之作法歟
　　第五問。磨瑩戒·定·慧·解脫·解脫知見之五分法身。
　　塗香故（云云）以五分法身爲塗香而塗我身云事歟（云云）爲當以塗香爲五分法身云事歟（云云）答云。自身本具此五分法身。而以塗香塗彼五分法身矣。意者塗香是戒波羅蜜也。戒者即萬善之根本。所謂諸惡莫作（云云）今者以戒香熏馥五分法身。蠲除煩惱之臭氣。磨瑩自性之妙身焉
　　第六問。羯磨會三昧耶會以内供養列前。以外四供養列後。而何至供養時。以外四供養列前。其意何耶答云。羯磨三昧耶兩會自受法樂之處故。以嬉鬘歌舞置内。以香華燈塗置外。大供養會他受法樂之處故。以香華燈塗置内。以嬉鬘歌舞置外。此界餘寶山類準而可知矣
　　第七問。外四供養中有香華燈塗菩薩。并有位所。何無閼伽飮食菩薩并位所。若有相攝處耶答。自受用土無閼伽飮食之用。他受用土用此二物之用故。以六波羅蜜置大供養會。攝六種供養。飮食攝壇。閼伽攝禪度
　　第八問。供養會光菩薩種子。梵字漢字子註相違。實正何耶答云。此子註音甚難案。暫依梵字及師説可誦。前人用魚力切之音。後人用魚育切之音。前説是口傳。後傳據梵本。隨宜用耳
　　第九問。不增不減立九會意何耶答。相配九識歟。答尤好之
　　第十問。五大尊何尊何佛。爲當有無何耶答云。毎會外金剛部天等界道之外有寶性草。蓮華門之地。其地四維安黒色忿怒三股。是彼尊等三昧耶形也。或畫羯磨體。艮不動位。巽降三世位。坤軍荼利位。乾大威德位。金剛藥叉在毎會比月輪。故無位所矣
　　已上略答既畢。少僧伏見來問旨。甚深難思議。智津之底深。船師之跡廣。何應泊於性海。慧日之光高。遍照之影垂。獨朗於禪林。當敷覺華於心樹。攀妙菓於佛地者。少僧臨問欲答。如蚊虻之飮巨海。斟意迴思。似鷦鷯之淩太虛。只伏託諸佛之大慧。開示自心之少義。請垂照察。于時應和三年十一月二日。最上乘末學沙門（某甲）答
　　遍照金剛實靈挍閲
　　寛政四年壬子之九月
　　天台沙門實辯謹誌
