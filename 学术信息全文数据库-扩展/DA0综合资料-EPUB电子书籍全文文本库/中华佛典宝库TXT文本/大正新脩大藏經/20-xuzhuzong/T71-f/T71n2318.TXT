
　　《大正藏》第71卷No.2318


　　No.2318
　　五心義略記卷上

　　興福寺釋清範抄

　　章。率爾等五心解曰。問。名五心意何。答。五是其數。心即是名。梵云質多。此翻名心。心是種種義。或是集起義。性類多種集起諸法。故說名心。隨勝顯說。偏目第八。今就通義。諸識皆是心。此起位唯有五種。非九非四故云五心。問。若爾。大小二乘又如此乎。答。小乘之中諸部不同。若依成實（經部）明識·想·受·行四心（前三無記。第四通三性。又初通六識。後三在意）若正量部明了論亦立四心。一初至識。二隨行識。三決行識。四大六識。若上座部立九心輪。一有分識。二引發。三觀見。四尋求。五貫徹。六五立。七勢用。八變緣。九還是有分識也。問。初有分與第九有何差別乎。答。寂章第十門云。體用何別而重立乎。若無用重言。應亦言三。便至無窮（云云）此破彼文也。但彼部意趣勘而可知之。問。五心者。六釋中何。答。五心者帶數釋也。若但云心非六釋也
　　章。略以十二門分別等此別門也。寂章中合爲十門矣。一列。二出體相。三識位有無。四刹那多少。五生次亂不。五諸心對辨。七初後廣略。八性量所攝。九引生總別。十問答料簡也
　　章。第一列名一率爾二尋求三決定心四染淨心五等流心解云。問。何故名率爾餘亦爾。答。率爾者。猶忽然也。謂此初心忽然墮在所緣境中。尋求心者。尋謂思尋。求謂推求。決定心者。決謂決斷。定謂印定。染淨心者。染謂不善有覆。淨謂善性無覆。等流心者。等謂均等。流謂流類。問。此言心者。又攝心所乎。答。寂法師云。當知心言亦攝心所。定相應故。或心是至勝故偏名。若心王名心是當體名。若數法名心。從勝爲名。問。六釋中何。答。□持業釋。以率爾等即是心故
　　章。瑜伽第一（乃至）身識亦爾解云。此引論文也。問。彼論正文何。答。如此文但所引文中。善不善轉文。次下有而彼不由自分別力。乃至此意不趣餘境。經爾所時眼意二識。或善或染相續而轉之文。問。何故章家脫落引之。答。後門辨故。問。論文意何。答。此文意約六識辨五心也。但五識率爾雖引生意而五等流。但依意力方成善惡也。浮丘師云。以五識不能尋求決定故。唯是無記尋求等是意識故略不說五也。意至下可准知之
　　章。由初三心（乃至）實兼後二。解云。問。此文意何。答。初三心同無記性性類同故。論但言三心。後二心不定故。理實兼後二也。問。此約何位乎。答。是依未轉依位轉依之後偏善性故。此依中容境說。若遇強勝境竝通三性也。問。如何中容境強勝境乎。答。先徳云。若已串習境爲弱劣。不起率爾尋求故。未串習中最難知境爲強勝境。若稍易識爲中容也。問。章家但有此義乎。答。瑜伽抄云。初說三心者。諸心生時多起三故。後二心不定故。加前爲二釋耳。問。廓法師云。前三無記故說三。而染淨心亦有無記。與前性同故略不說。此說可正乎。答。善珠僧正難云。若染淨心亦有無記。而前三攝不別說者。決定心亦與前同性。不應別說今案廓法師意理亦可爾。何者至于決定心偏是無記性類同故。三中攝之。但染淨心通三性。其中無記又屬前。無記故略不說其義。故知破意難知
　　章。第二辨相者（乃至）亦名率爾解云。此明眼識及意。但率爾初總標。後引證文。此初也。問。率爾五倶第六意識,必是率爾。答。私云。不定在定聞聲。彼唯善性非率爾故。問。此說可正乎。答。秋篠僧正破云。論約多分。但云無記。若在定位亦可通善心故許。率爾亦通善性。故五倶意識如率爾也。此定中聞聲之義。至下門可知之
　　章。故瑜伽論第三卷云（乃至）尋求等攝故解云。此引論證也。見論文有唯緣過去境之文不成證故章家略之。有故等生等九字章家文也。問。論文意何。答。慈恩抄云。此有二說。一云意識非強分別而任運生。不在定中而散亂生。若緣不串習境不與別境故等倶生。爾時意識創緣於境名率爾。墮心無希望故不名緣中有。緣未來雖或緣現在。但是曾得境種類故名唯緣過去境。此說獨生意識。初率爾心所起行相。緣於過去境種類故名緣過去。若強分別及在定心緣串習境。與現等倶此意識率爾心緣世不定。今案此文意。唯緣過去境之文。屬上釋之故偏說獨生意識也。章文證不成之。二解名率爾墮心已前釋意識率爾。墮心從未來前來未釋意識率爾故。若強分別及定心辨慣習境。有欲等生。爾時意識不名率爾。若任運等乃至無欲等生方名率爾故。前來未說意率爾心故今說也。其意識率爾心緣現在境。其理何疑。說過去便招妨難。故應長讀。唯緣過去下攝屬尋求決定二心（云云）今案此後說。唯緣過去之文屬下義也。故且就後說章文引證能以成之
　　遁倫集（云云）三藏解云。西方有三說。初師云。意識率爾唯緣過去曾所緣境。今案。此說獨生意識。章之證不成之。次最勝子難前師云。如佛菩薩神通等心。任運而起率爾之心。或緣現在或緣未來。而言率爾任運心唯緣過去者不然。故意識任運率爾之心通緣三非世法。唯緣過去下文乃屬下義（今案。此通說也。成章證文）第三師云。意識率爾唯緣過去境。以緣不明了故。次起五識。與五識同時分別意識。或尋五境。或定五境。既與五識同時意識故。唯應說緣現在境（就此師義但說獨生意識之文也。不成章證）補闕加第四解。遁倫新義也。而言意識率爾。若緣頼耶本境名緣過境。若緣自境相分義邊。唯緣現境故（此師意。分所緣境故通二之義顯然。章證不成）問。今見西方三解及鈔初解。皆就獨起意識釋。而今章主引之證五倶意率爾乎。答。意識任運等者。證同時意識也。唯緣過去等下。乃證五後意尋求等心也。今案。章家前後引文至理必爾。僧珠之救又以如此。問。率爾有幾。答。寂法師云。有三種。一五識率爾。二獨意率爾。三五倶意率爾。其義可知
　　章。又解深密經（乃至）初墮境故解云。引證成也。但故眼與意下。章家成意也。問。經文意何。答。眼等五識雖無分別。而依分別意識而起。即以第六爲分別根。方乃得轉故。彼經云。若於爾時一二三四五諸識轉。即於此時唯有一分別意識。與五識身同所行轉。問。故倶與意等文心何。答。章家結也。僧正云。率爾三中暫略獨意率爾。擧初二以示心相也。今案。寂法師以瑜伽證獨意率爾。以深密證五倶意率爾。但至于章主者。以瑜伽正證五倶意率爾。傍證獨意率爾。又以無妨。准抄二釋故作此解
　　章。此雖初緣（乃至）希望境故解曰。此明尋求心也。問。欲心所行相何。答。唯識論云。云何爲欲。於所樂境希望爲性。懃依爲業。此所樂者。謂可欣境非可厭事及中容境。又此欲所樂者。謂所求境非中容境。又欲所樂者。謂於所觀境於一切事。欲觀察者。有希望故（云云）第三所觀境爲正義之
　　章。＊雖尋求已（乃至）印解境故解云。此明決定心也。決定心時與勝解倶轉。決定印解。先所尋境故云印解。問。勝解心所行相如何。答。唯識論云。云何勝解。於決定境印持爲性。不可引轉爲業。謂耶正等教理證力於所取境審決印持。由此異緣不能引轉。故猶豫境勝解令無（云云）問。就決定心若知定善定惡。應名染淨心。何名決定心乎。答。周云。此但知善惡心。未起染淨。故亦無失
　　章。決定已識（乃至）染淨心生解云。此明染淨心也。問。取正因等相意何。答。瑜伽第三云。即此邪正倶相違行由思了別。問。此文心何。答。邪正等行者。即身語業。此行之因。即善惡境由了此境相故。思作諸業起善惡等。故言取正因等相。問。於怨往惡等心何。答。於所憎境起瞋等染。於可愛境起貪等染。或翻此起無瞋等淨。於可憎愛能忍能離。故於中於捨住乎等心也。問。中容境上三性心中住何心乎。答。取彼相故住無記心。問。若爾何章中云起捨心乎。答。無記名捨也。凡捨有四。一受捨。二善中捨。唯識云。精進三根令心乎等無功用住爲性。三心擧捨中捨。以惠爲體（如疏第七）四無記性所名捨。如大論說根律儀之能住善捨及無記捨。問。染淨境上取邪正相者。且如菩薩於怨境能生大悲善心。若取邪因者。何不起惡乎。若取正因相者。何名怨境乎。又不孝之子於恩愛思作怨惡相。若取正因者。何作怨心耶。若取邪因相者。何稱觀境乎。故知善惡二境元無守相。只隨能緣之心境隨可改變。若許爾者。何論中依亂相故（所緣境）有亂體果。若無餘亦無乎。答。正因等相元來所定不妨。隨善惡心之強分別。於怨取正。於親住邪矣。問。何故不名三性心名染淨心乎。答。染者不善有覆。淨謂善性無覆。自名染淨。三性義盡。問。無覆名淨者。法執豈是淨乎。答。望菩薩不名淨無妨。問。染淨心者。染淨竝生耶。答。二合說之。非染淨並。如云世間云奴婢也
　　章。由此染淨（乃至）名等流心解云。此明等流心也。問。文意何答。由此染淨意識爲先引眼等識。或染或淨等前流爲等流心。問。約等流心若有幾乎。答。有三類。一謂五識等流。二同緣意識等流。三獨生意識等流。此且擧五識等流也
　　章。云如眼識生（乃至）耳等識亦爾解云。此結等流心也。今案。寂章辨行相門。初辨體相故。彼章之體相門云。若自性體識蘊七心八識爲體。若相應體四蘊意處七心八識法處法界小分五十一心所爲體。
　　但今章云辨相門何闕體相乎章。第三八識有無者（乃至）非恒續識解曰。此門之中總論八識之有無。合有麁細之說。此初麁相各文說也。問。何故大論但於六識說五心乎。答。六識三性改轉故。又間斷故。依前後法說五心故。且論隨麁相也。問。何故六識三性改轉乎。答。此六轉識若與信等十一相應是善性攝。與無漸等十法相應不善性攝。倶不相應無記性。三性改轉准之可知。問。若爾何故必依三性改轉之識建立五心乎。答五心之中前三無記。第四第五並通三性。故建立改轉之心。有改轉之識也。問。何故六識云間斷乎。答。由五轉識行相麁動所藉衆緣時多不具。故起時少。不起時多。第六意識雖亦麁動而所藉緣無時不具。由違緣故有時不起。但除五位故說間斷。問。何故依間斷之識建立五心乎。答。凡五心者。前後心故。又非相續故。問。七八有何失不說五心乎。答。第八識恒相續。行相微細。所藉衆緣一切時有。自曾間斷之識。因位一類是無記性。自非轉易之心。第七末那雖有染淨轉易之義。而恒相續前後相似。不說五心。故大論中且依麁細不說七八」
　　章。然第七識（乃至）可說具故解曰。自下細相齊文之中。說第七具心也。問。第七具幾心。答。且約末轉依之因位具三心。所謂決定染淨等流心也。問。何故無率爾。答。此識但緣藏識見分非餘。彼無始來一類相續似常一。故任運一類境無改變。凡遇不串習之境起率爾。故未轉依位無率爾也。問。若爾生欲界現行末那即欲界繋。乃至有頂應知亦名。初生之位有界地易。何無率爾乎。答。雖界地易而所緣識類相似故。緣境任運恒無改變。故無率爾。問。第八見分隨境寛狹而有率爾心。隨緣彼第七寧無率爾乎。答。所緣見分設有轉易之義。而能緣心恒一類也。又第八有率爾。所緣境有寛狹也。第八見分恒無寛狹。隨第七何有率爾乎。恒緣見分執我我故。問。何故無尋求心乎。答。第七識約正義者。十八心所相應。謂欲希望未遂合事。此識任運緣遂合境。無所希望故無有欲。故無尋求心也。問。具後三心之意何。答。此識無始恒緣定事。故有決定心。一類有覆無記故有染淨心。恒續而轉有等流心。問。染淨心者。即三昧心也。第七元來但一類無記。何有染淨心乎。豈第七因位有淨心乎。答。凡染淨心非必染淨竝生但合名也。故又無妨。問。一刹那中可說具故意何。答。緣第八見執我我。一刹那心以義說三心。任運緣我故。決定即是有覆性名染淨心。即是前決定染淨之類故即名等流心乎。備云。謂於我境而決定言故。由思量爲眞實淨法故。順前心而經多刹那等流故。此師之說其意沈隱。問。何不多刹那。答。不同六識或遇舊或遇新。境前後起三性矣。此識刹地境有改故.
    章。第八不爾（乃至）無欲倶故解云。此明第八具心也。謂第八因位除尋求也。問。第八具率爾心之意何。答。有色無色境寛狹故。欲色界寛三境具有故。無色界狹唯種子故。有界地易故。問。爾界地易故有率爾心何。答。明詮云。生三界時皆起率爾心也。謂自欲界生色界時。第八識於三境上起率爾心。自欲界生無色時。唯種子上起率爾也。自無色界生欲色時。且三境上起率爾也。今案章文。不捨欲界。但云有色界。有色界時同緣寛三境。無色時但緣種子一種狹境。故有率爾心云也。問。自欲界生色界時。同是三境。何起率爾乎。答。在欲界緣小根塵及麁種子。至色界緣大根塵及細種子。＊雖遇新境故起率爾也。無色種子細。於色界例亦爾也。生無色時但逢一境。故有率爾也。問。種子是沈隱之法。何分麁細乎。答。能持第八有麁細。故隨彼所持種子又有麁細。問。第八微細一類。何分麁細乎。答。第八有麁細。非如餘識之麁細。望餘識細此第八識極細。餘識猶麁。是故名麁細。但此識爲界趣生之體。能感業有麁細。故所感之果亦有麁細。但識品常無記。微細一類相續而轉。不違善惡麁細業故（又謂第八識三界種子。何又種子無麁細乎。以下註必可有之）問。就同欲界六趣不同皆可起率爾乎。答。同欲界恒緣變故不起之。問。器界爾也。捨人身生鬼畜界等之時。皆可起率爾歟。答。同界地故境不改轉。又無率爾。又可云趣初生位亦起率爾。六趣内外新舊境別。章說多分偏云界初生也。問。欲界根塵極小。色界根塵極大。是故色界根塵上起率爾心者。身在欲界第八識。亦或時對小山等。或時對大山等。故欲中可起率爾心。答。不爾也。欲界三種境一刹那無不變時。同欲界自他三千界。若色界上。若欲界一刹那。皆初生欲界時變也。是故不可言或時遇大山等也。皆是已串習境故。一期生内等皆緣故。問。從有色界生無色時有率爾心乎。答。古來先徳有二傳。一云。有率爾心。章文之中。已云有色無色境寛狹故。下界之中三境雙緣無以之中唯緣。種子闕餘二故起率爾也。又種子相不同生。二界下種子變異而生現行。無色種子不生現行。若生無色之時。彼界之時彼界種子變異而生現行。下界不現行。改轉既亦爾。故起率爾也。問。第七亦界初生之位。所緣第八麁細故異亦起率爾心乎。答。第八見分無變改。但望麁細作此解耳。已緣三境不定。陰第七緣彼。所緣不定故能緣第七可有率爾心乎。答。第八見分設起率爾心。即隨所緣但至于第七。緣第八見分改轉疎故不起率爾心也。二云。自有色界生無色之時不起率爾。所緣種境是舊不改故。章文總含也。捨有色界第八無色界第八生。而緣種子境。是緣同境故不起率爾。今案。二傳之中初傳善順章文。今第二之義尤以不正。又第八見分之似常一。從無始無間斷故云假常。麁細一類故云似。欲界第八最爲麁。乃至非想地第八爲至細。且欲界中任先業所引起時前後一類而不改轉。不如六識改轉不定。所以云鹿細一類也
　　第七緣彼常一之見分恒常執我。故無率爾之心也。問。有決定等三心之意何。答。任運緣境無疑慮。故有決定心。一類無覆性有染淨心。恒轉如暴流。故有等流心也。問。若前若後具乎。若一刹那具乎。答。章有二說。初說意。有率爾心等初說也。或前後相望等者後說也。一刹那中以義分四。初生界時一刹那心遇於新境名爲率爾。於境無疑名爲決定。無記性故名爲染淨。是前類故名爲等流。後說意云。二念之中具四心也。初念有三。第二念後即等流心。問。境有新舊之意何。答。至于率爾心者。必逢新境起決定等三心。境有新舊。意云。若率爾遇新境。於其上所起決定等三心是新境也。所謂無色界唯於一境起決定等心。從欲界等生欲界時。無率爾所起決定等三心皆舊境上。問。何故無尋求哉。答。謂欲希望所樂事。轉此識任業無所希望。故無尋求心。問。此識五別境中不與勝解相應。故唯識論云。勝解印持決定事。轉此識膏昧無所引持。故可無決定心乎。答。雖無勝解之印持任運而轉無疑慮故
　　章。因第七識（乃至）尋求二心解云。此重明第七無率爾尋求也。問。何故□因字乎。答。簡轉依之位故。問。何故無率爾。答。七隨第八。雖初生位有界地易。而所緣識類相似無率爾（云云）問。豈無重言之失乎。答。爲顯轉依相對立也
　　章。初轉依位（乃至）有率爾故解云。此明轉依第七有率爾也。問。初轉依位者何位乎。答。唯識云。謂染汚意無始時來微細一類任運而轉。諸有漏道不能伏滅。眞無戒解違我執。故第十云。平等性智相應心品。菩薩見道初現前位違二執。故方得初起（云云）故知菩薩初見道云初轉依位也。問。何故此位有率爾心乎。答。無始以來唯緣八。見今無漏智起。初時新得眞如境。故起率爾心。問。即是決定染淨之心者意何。答。若初轉位初念有三心。平備云。眞見道位之初一念時有率爾心。即決定染淨心上以義立率爾也。問。何故無尋求乎。答。凡無漏心於境印證不起尋求。問。第二念後即是等流者意何。答。是初念類有等流。故第七未轉以前未得眞如境。故初念不具等流。問。二念義合說有四心者意何。答。初轉依位二念合論可有四心也。古徳云。具應云初刹那義說有率爾決定染淨。第二念後亦義說率爾決定染淨等流念爲四心。今謂此說已違現文。加之第二念後已串習境。何以義徒可說率爾乎。問。初念第二念何。答。無間道名初念。解脫道名後念。問。第二時等意何。答。釋此文義寂·善珠等古徳智周記二說。平備等古徳其義各別。且僧正引寂章云。若中間息後更起時初念即具四。是前等流故。此說一念即具四心。問。此文意何。答。先徳成意云。若無漏心間斷中間起有漏心。後更起無漏時。初一刹那義說四心。謂率爾·決定·染淨·等流。是前間斷無漏心之等流故。乃有等流故成四心也。問。此說無失乎。答。先徳疑云。若無漏間斷後更起無漏時亦起率爾心者。若於何境起。若眞如境是舊非新。何得有率爾若於俗境起者。亦是不新。亦眞智後所起智。何得說。說創墮境故有率爾乎。今案。珠記之說不如先徳之所成。設許爾者又無其妨。所以者何。立等流心者。初念無漏與後起無漏倶是善心等流類故。但後地位中有漏等位執未斷。故或有間斷。間斷之後更起之位。無漏俗識隨他勝解示現無邊佛影像。故俗境常新新起率爾心亦以無妨。智周清素記云。此約初念即具四心。是前有漏之等流故。問。漏無漏別何名等流。答。同緣於事所觀境同名等流也。不待第二念。初念具等流也。今謂。此說未以佳。之不論有漏之境。故初轉依位無漏心之時。論始起故。難意可知。明詮僧都作助釋云。無漏第七至第二念。第二念中自具四心。不須兩念合方成四。云初念即是。此之四心者。初起之者名爲初念。第二念心創起緣境亦名初念也。今謂。此說未必盡理。豈第二念創起緣境名初念起率爾乎。平備等古徳云。或第二時等者。相見道名第二時。望眞說故。相見道時初念即具四心。不如眞見道二念具四心也。後得智緣俗境時創有率爾。是前起之時。無漏等流心初念具等流心也。今案。唯識云。後得無漏現在前時。是彼等流亦違此意。述記云。無漏後得智隨人法觀。無分別智等流引生。一分或全亦不現行。若二乘菩薩等八有漏後得智即不然。非彼等流故。以有漏法不能善達無我理故。故知此說頗叶諸文。明詮等先徳又以讃之。但以述記文明知。有漏非無漏等流。無漏非有漏等流。智周之說自可乖違者也。問。就此義疑云。眞見道第二刹那。相見道即三心也。法眞見道二空見分境既不新。何初念即起率爾乎。答。今論俗境故不相違。問。今就此義佛位有率爾心乎。答。唯識疏云。諸佛率爾心時且名決定心。亦名染淨心。亦名等流心。於一時中具四義故。然但有三餘人之境有所未知。故心前後。佛即不爾。非此未定後分定故。問。此文意何答。邑云。境初有故名率爾心。無疑慮故名決定心。是無漏故名染淨心。相續不斷故名等流。故一念心具四義也。初一是假。故但有三。問。若許佛有決定心者。決定心是無記性。何佛果可具乎。答。邑云。約餘有漏心說故不違彼。彼。問。此記文意何。答。決定心說無記者。約佛果以前有漏心也。若佛果決定心一切皆善。問。疏文中就但有三四心之中除何心乎。答。有人云。除決定心。所以然者。先來有疑念時創決名決定心。佛先無疑。故無決定心。境新主故有假率爾者。理定不然。諸佛應無勝解。非新決故。問。此說可信乎。答。今謂不爾。違疏主之本意。況尋至理一一不可信之。問。於一時中具四義故意何。答。此云總語有四。然解脫道初念有三無等流心。第二念後無率爾心。但餘三也。問。疏既云於一時中何分二念。答。若依此義。疏云一念可墮其難。＊雖云一時所難唐設。問。諸佛智等具等流心之意何。答。古徳云。除成事·大圓二智。但餘二智具等流心。問。何故成事·圓鏡初起之時。無等流心。答。妙觀·平等之佛有。初起時起率爾心。此率爾心以義亦名決定染淨等流心也。因位無漏之等流故。餘之二智是因位都不起。故初起時率爾心不名等流。此誰等流也。此亦第二念後應名等流。初念之等流故。問。此說可信乎。答。今案。若無誠文頗以難信。何者於妙觀·平等不可起率爾心。是因位時舊境故。又於大圓·成事又可有等流。何者智品雖殊佛果以前所起無漏之等流故。例如相見道俗諦無漏。眞見道之眞諦無漏等流故有等流心。眞俗雖異無漏同故。此亦爾也。有等流心又以無妨。（愚案若非者。後可刊定）
　　章。此中且依（乃至）所具諸心解云。此結也。六識依大論七八以理說之
　　章。理而言之第六具五解云。此明第六具五心也。其意至于下可知之
　　章。前之五識（乃至）因位有四解云。自下明六識具心多少有三師義。此第一師義。問。此師意何。答。若隨細相盡理而說。因位五識有四。唯除染淨
　　章。尋求見聞（乃至）便爲大夫解云。此明五識有尋求心也。問。五識元無推求之相。何有尋求心乎。答。既許率爾。五倶意。隨五名率爾。何不許尋求意。倶五隨意名尋求。彼時意倶五。有欲等生故。五識亦與欲等相應故
　　章。決定意識（乃至）後是何心解曰。此明五識隨意有決定心也。問。五識如何有決定心乎。答。尋求已謝。染淨未生。五隨意轉。若非決定心又何心生也。又與勝解相應故
　　章。因中五（乃至）勢力勝故解云。此明因位五識無染淨果位具有也。問。此師因位五識無染淨之意何。答。因位五識勢力劣。無強分別故。不能自力引成染淨故也。興記云。基法師說者。若染淨時雖有境界。五識不起分別意識。強尋善惡境界故。興難也。此說不盡。善惡染淨勢力強故不起。亦無記染淨何不起乎。問。此師能破慈恩乎。答。今謂不爾。此有義之意。不正義故。專爲章主其破不成。加之此言染淨心者。約三性論之。僧正破云。今謂不然。唯緣過去方名染淨。若緣類境即屬等流。然則五識無記染淨豈緣過去乎。問。既依意引五識成染淨。何故不名染淨哉。答。依意之引成染淨者。唯名等流。五識不名染淨。即是前意之等流故。又此師意唯約一邊。清素云。此師意說第六染淨唯一刹那。由此不能引五識染淨。尋求相續引生得有。問。若尋決意倶起五識名尋決心者。染淨意識倶起五識亦應名爲染淨心也。答。寂法師云。應云染淨位無倶起五識。何以故。中間三心若五後起必先緣於過去率爾所緣境界。然後方緣現在類境尋決二心。若緣過去若緣類境。皆得名爲尋求決定。染淨不然。唯緣過去名爲染淨。若緣類境時即屬等流流。染淨位無倶起五。彼時意不緣現故。問。果即具有勢力勝故（云云）意何。答。因位勢力勝故有五心者也
　　章。有義八地以上至七八各四解云。此第二師明因位六識皆具五心也。問。五識因位具染淨心何。答。八地已上五識不依意力。前後相引亦成染淨。此約自在位。雖有漏亦自成染淨。故有染淨心合說五心也。諸根互用又成善故。則以七人爲例得自在。有漏五識二令具染淨也。章之餘文自以易知。周云。八地已上者。擧極成處證已前位皆有五心也（云云）今謂。難信。浦書云。問。許第七八前能引後者心何。答。第七者第六所引亦作觀行。第八謂與雜淨七識互爲緣故。又第八八地已上捨頼耶之名。我愛執藏自斷故。前能引後者心何。答。前者第六識也。後者七八也。因第六識力兼第七成平等。第八自捨藏識之名。重案云。前者決定心也。後者染淨心也。前心引後心自成染淨言也
　　章。此中有義五識唯二至許亂生故解云。此第三師義也。泰法師·曉法師偏任瑜伽文不知細相作此說也。又可謂章假設歟。問。此師心何。答。瑜伽既云。前三心中初定五識二在意識。又云。等流時方有眼等。故知如文唯有二心。問。行亂生故者意何。答。若率爾心緣串習境。此心無間生決定。如論說言五識無間所生意識或尋求或決定。故知未必生尋求心。乃至等流應知亦爾。是名亂生。心皆前等流故。五唯有率爾等流
　　章。今且依至易識境說解云。此第二正義師會第三師證文也。問。如何會釋乎。答。瑜伽論文依麁相站中容無雜易識境。然非盡理。問。且依於一中容無雜等者意何。答。周記云。中容易脫之境可唯二也。問。就中容等境。瑜伽作此說乎。答。若於強勝境五識各其中間三心。意識又具五心。且此約無雜起位識爲論。且於一中容境眼識率爾意識二心。次意識。次五識起也。易識之意如此（云云）
　　章何因不許尋求不了數數尋求解云。此嫌第三師。初立理。後引文也。問。此理意何。答。且如眼識率爾心後。意識無間尋求未了之間眼識重見。爾時決定未生。眼意二識竝轉。如何不許。隨尋求意轉。五識亦爲尋求心。依此理知。五識亦有尋求心
　　章。成唯識云至於理且勝解云。此後引文也。問。引證之意何。答。彼論第四卷文也。得自在位者。八地以去并佛果位。於境自在不假分別。故云任運。更無疑慮故言決定。雖欲無滅無所未知。故云不假尋求。彼五識身何不相續。所以引此證者。若自在位已串習境。未必尋求後決定。後決定飜此准知。若未自在位未串習境。其五識中無唯率爾不起尋求。故知五識具有五心。善珠記如此。之以果准因明五識相續。因位五識遇強勝境即起尋求。念念相續。今案。唯識論說開導依。有三師說。第二師義中文也。彼論云。有義彼說未爲究理。且前五識未自在位遇非勝境可如所說。若自在位如諸佛等。於境自在諸根互用任運決定不假尋求。是等文意至次門可釋之。問。章主何引不正義中文爲證乎。答。開導依自他類是則所釋也。至于此義又所許也。故引之。燈第五云。西明云。唯率爾·染淨·等流三心與五識倶。尋求·決定唯緣過去。比量云。心不與五倶。問。如前第四云。遇非勝境可許率爾心復五識間斷。遇勝境位率爾心後五不間斷。豈不中間起尋求已方起決定染淨等流。若有尋決云何不與五識倶乎。解云。遇勝境位雖多刹那率爾不斷而無餘心。若爾率爾唯是無記。如忿恚天。既是勝境可唯無記。不見憤恚。成無記故。解云。許此初起率爾無記。從此心後起於染淨等流二心。以不善故。若爾。五識成善染者。必意引生。若不尋求云何起憤恚。若起尋求云何非五倶。解云。三藏一解云。許五倶意通有比量。而集量說五倶。現量不說。唯言如緣教等有比量故。又解。不許。若爾前難猶未通。解云。五倶率爾雖同無記不起尋求。由前勢分力意成善染。引五成善染。此亦不然。若由前力何不初遇由前故即成善染。解云。可爾。此亦不然。後率爾心唯無記故。云何善染。若云除初念比量相違。又若前心已逢不善。可由前力前或無記強力息至起於憤恚。豈前有恚耶。今者解云。率爾尋求亦許五倶。言緣過去約間斷說。今言倶者。據相續說。故無緣過去。現比同時失（云云）
　　章。第四刹那多少者解曰。第四門也。約五心論刹那多少矣。問。刹那者何義乎。答。短促云時也。仁王經九十刹那爲一念。地持論一念間名一刹那。問。今此刹那者約何義乎。答。古徳云。仁王經所說一刹那甚短。故不取之。今意一念爲一刹那也。今案。倶舍等刹那者之極少也
　　章。五識章等至相隨倶生解云。此明五識義爾唯一刹那。問。何故五識率爾唯一念乎。答。約遇新境名一刹那。五識自無分別故。由境至迥。雖初墮境不得相續也。問。瑜伽第三又非五識身有二刹那相隨倶生文意何。答。五識率爾無有二念也。瑜伽抄云。唯識第四有二說。一云。五識唯一刹那。自類前後定無二刹那。相隨而生亦非五識。展轉無間更身而生。以此文爲證。決擇等言。若此六識爲彼六識等無間緣者。言總說六。意說五。識前後定唯有意。意識便通生故。二云。此依未自在位多分率爾心唯一刹那非等流心。及自在位廣引理教。彼開導依第三。正義雖各自類不說五識相續。刹那同前同後此不違理。然取後義多諸順文（云云）問。抄中彼開導依等者意何。答。今案。此文之意說開導依之第三。雖正然說五識相續刹那同前二師也。但第二師教理廣成以可爲正之。今章家引以爲證者。證率爾心唯一刹那也。不妨五識餘心相續也。問。論正文何。答。論第四云。有義五識自地前後不相續。故必第六識所引生。故唯第六識爲開導依。問。此文意何。答。述記云。即是難陀上長徒之義。此師意說。如瑜伽等第一。五識六業中第四業云唯一刹那了別。彼第三云。又非五識有二刹那。倶生亦非展轉無間而生故。大乘中五識唯一刹那。必不相續。終始必然。又彼第三云。又一刹那五識生已。從此無間必意識生。從此無間或時散亂或耳識生。餘五識中隨一生等。故知五識自類前後。及與他前後皆不相續。唯第六意爲開導依。今案。就此師義五識五心皆一刹那。章主不依之（此師五識以第六爲開導依。第六以前六爲開導依。第七八爲自類爲開導依）問。第二義何。答。論云。有義前說。未爲究理。且前五識未自在位。遇非勝境可如所說。若自在位如諸佛等。於境自在諸根互用任運決定不假尋求。彼五識身寧不相續。等流五識既爲決定。染淨作意勢力引生專注所緣未能捨頃。如何不許多念相續故瑜伽說。決定心後方有染淨。此後乃至等流眼識善不善轉。而彼不由自分別力。乃至此意不趣餘境。經爾所時眼意二識或善或染相續而轉。如眼識生乃至身識應知亦爾。彼意定顯。經爾所時眼意二識倶相續轉。既眼識時非無意識。故非二識互相續生。若増感境相續現前逼奪身心。不能暫捨時。五識身理必相續。如熱地獄戲妄天。故瑜伽言。若此六識爲彼六識等無間緣。即陀設此名爲意根。若五識前後定唯有意識。彼論應□。若此一識爲彼六識等無間緣。既不如是。故知五識有相續義（此師五識前六識内隨一爲開導依。第六意識自及七八爲開導依。第七末那自類及第八。第八自類及第六七爲開導依）問。此文意何。答。述記云。安惠等解。前師五識唯一念生。今先破此。故言且如前。五種識等謂五識有三位。若論我分可一念生。一未自在位。二率爾遇境位。三遇非勝位。上一位言通下二處。次一遇言貫下第三。後境之言復通第二。若此三位可如汝說。除此三位餘應相續自在位。正義者。即在八地以去皆能任運。此於有漏五根亦能得互用故。無漏殊勝非前位故。然此擧勝故說如來。次致等言意攝餘者。諸大菩薩方始能然。餘不可爾。謂化蝶尊於境自在轉變皆成以眼聞聲。諸根互用不假分別。恒緣於此故名任運。更無疑慮故言決定。無所未知即無尋求。恒決定緣此五識身何不相續。瑜伽第一第三等說。若於此不決定五識之後起意尋求心爲先。未決故。諸佛先決故無尋求。彼論復言。前三心是無記諸佛心善故無尋求。亦應諸佛無率爾心。若以此時境至爲論假說有者。於此境今初見故。若皆已見故無尋求已曾見已無率爾心（乃至）顯五心者。謂自在位即飜第一。未自在位五可間斷。佛即相續。已前總是以事望理難。次當更說爲非。初遇等流心後亦復相續等流五識等者。是飜第二。率爾遇境初出理。次引證。後重成此意。亦如來自在位其五識等流者。其五心中既爲第三決言。第四染淨第六意識。作意引生如觀佛像。專注一緣未休。覩來名未捨項。意眼二識倶竝未捨。如何不許多念相續言。故瑜伽說等者。引論文也。第三決定無記心後方有第四染淨心生引五識等流。等流心起。瑜伽第一五識生時三心可得等。此文可解。而彼不由自分別力者。顯是意識所引生義。其文易了。彼意定顯等者。下重成非五識身一念即滅可言五識身相續生。彼若解言五識定斷。若爾何故言相續轉。區相續生非眼識斷。已唯有意識。後復眼生。可言相續。言既眼識時等者。論主難云。既眼識時非無意識。五識斷已後意識生。若爾此是意相續生。如何乃言五識相續難也。如眼識時無意識。意識時無五識。更區生故可互相續。此既不爾。故非二識互相續故名爲相續。此第二以理成教難。次第三飜遇非勝境以教成理難。若増感境等者。成理也。若遇中境不能逼身奪於心。故可許暫捨五識不續。設許不續。若遇勝境逼身奪心。或雙逼奪身心。即五識身亦應相續。境増勝故。此位正在未自在位。其如何等擧現事者。如熱地獄火増感故戲妄天等。等憤恚天總言。即是欲界上四天無別處所。但樂増者。如婆沙一百九十九。有二說。一云。住妙高層級。二云。即三十三天。若准瑜伽。即上曰欲天以下二天可相殺。故此善惡人緣強難捨。故五識身定有相續。釋唯一念文。此據率爾境平等故。故瑜伽說等者。引文也。若五識前後等者。若五識間斷故前後定唯有意識。彼第三說。眼識率爾心後定有意識尋求。此後或時散亂。或是耳等識生故。非眼識後許耳識生故。以此中言眼識後意識不言五識生故。五十二應云。若此一意識爲彼六識緣。乃至此六識爲彼一意識緣。以前後定唯有意故既不如是等者。結五識有相續等也（云云。已上破文。因證引之。若有要者隨宜用之）故知就正義五識率爾唯一刹那也
　　章。又一刹那至無多率爾解云。證率爾心後定起尋求。故五識率爾唯一念無多念也。但故五率爾等下章家文也。問。論文意何。答。瑜伽抄云。此說五識率爾心後定有尋求。尋求之後若時散亂生即不定。若不散亂時決定染淨心生。此中唯說尋求後不定。然今不說率爾後生尋求不定。故知率爾後定起尋求。問。故五率爾者心何。答。此章主引證。五識身無多率爾文自易知
　　章。說五識身至亦有尋求解曰。下明五識有尋求心也。問。五識有尋伺乎。答。唯識第七有二師說。問二說如何。答。論云。有義尋伺亦五識倶。論說五識有尋伺故。又說。尋伺即七分別。雜集復言任運分別。謂五識故。問。且此師意何。答。此師意說大輪五十六中。明說五識有尋伺。又大論第五尋伺者七分別。所謂有相·無相·任運·尋求·伺察·染汚·不染汚。此中任運分別。雜集論謂五識。故知五識有尋伺。問。此師正否如何。答。疏云。非直義。通大小亦理中於是。問。就此章文心何。答。就此師義章中云有廣尋求也。若說有尋伺。五識有廣尋求心也。案尋伺體。尋謂尋求。令心總遽。於意言境麁轉爲性。伺謂伺察。令心總遽於意言境細轉爲性。尋求心深廣之行相。自以可知之。問。第二有義何。答。論云。有義尋伺唯意識倶。論說尋求伺察等法皆是意識不共法故。乃至論說五識有尋伺者。顯多由彼起。非說彼相應。故知五識定無尋伺。問。此論文意大略如何。答。此師意云。大論七分別是意識不共業故。乃至以理證得尋伺唯在意識。問。前師所引文會釋意何。答。述記云。顯多由彼起。非說彼相應。謂彼文說生。在第二定以上起下識者。顯彼五識。或除率爾心等定。由尋伺倶意識引故方可得生。非說五識尋伺倶也。此即顯五由彼意識起。若在欲界定中耳識率爾起時。意雖同緣不藉尋伺倶意引生。上定亦與下界耳識倶時起。故五識餘時多由彼尋等意識引起自在地五識。故尋伺亦通初定。故顯由彼起多。由彼起二種分別合爲一。言其顯由彼言。正會前師所引論文。兼會設有初定已下論有尋伺文。欲界率爾五識起時。雖意内緣非必由意引。如定中耳識。大目犍連入無所有處定聞象等聲。豈彼立識有尋伺也。二禪以上准欲界亦有率爾五識不藉尋伺意識引生。以□強至故。其等流決定由意有染淨心。故今合爲論。故言多由彼起。除率爾心故。又解。在初定及欲界起眼等識。自地法故起時自在。雖由意引五識方生意識。不必尋伺倶。第二定以上眼等識。非彼法故必假尋伺相應意識導引方生。定由彼起。問。就此師義五識有尋求心乎。答。雖無深廣尋求許與欲心所倶故亦有微細尋求也。問。若爾如何疏中不擧尋求心乎。答。依無尋伺又無深廣尋求故不擧之耳
　　章。諸處所說至微細者解云。會違也。問。如何會乎。答。瑜伽等中。五識無尋求心者。依深廣行相也。問。傳說。惠積師述慈恩意云。五識有尋求者。約位尋求。非體尋求。以五識身唯現量故。此說可正乎。答。僧正記云。微細尋求是體尋求故。此說不然也。問。云何體。云何位乎。答。體者指心體也。位者尋求之位有五識言也
　　章。若獨生意至理亦不遮解云。下約意識率爾亦一刹那也。此初會意識無率爾之違文也。問。意識率爾若多刹那乎。答。不然。若獨生意。若定位。若散位。若五倶意率爾心亦一刹那也。問。若五識率爾唯一刹那者。何故伽五十二云。若此六爲彼六識等無間緣等。答。彼約等流五識而說。不說率爾故不相違。問。大論第一前三心初是五識。二是意識。不說意有率爾。第三之中說意有率爾。如何相違乎。答。意識率爾義。如前引抄成之。但今章會釋之意。若具應言初是六識而次二心必是意識。初一念中略不說意亦有率爾。即是就一相麁顯而說。非盡理說。又無唯字不遮初心亦有意識。後二心中亦有五識。故云理亦不遮。問。以次二心必是意故者意何。答。尋求決定必定是意。其五識有不定故亦不說也。問。尋決定時五識何故有無不定。答。若遇中容易知之境。五識不有。若遇勝増尋求未了亦起五識是有。故云不定也。問。若爾初率爾時必有意。何故不說乎。答。略不說之。如文會也
　　章。有說意識至亦無過失解云。此出有說也。問。此說意何。答。周云。此師意解。數數觀境不斷已來不與欲倶故唯率爾得復多念也。問。有說者誰人乎。答。平備云。泰法師說也
　　章。前解爲善至後非率爾解云。此章主評言也。問。後說非故何。答。最初墮境名爲率爾。第二念後必追求前。或即決定故云後非率爾。問。此師若違誠文乎。答。違瑜伽一念率爾之文。故前解爲善也。問。有人會云。彼言一念據間斷境。會意可成乎。答。周記云。然甚難知（云云）此中意說。大都率爾遇一念之新境所起也。設雖相續之境。第二念後即尋求故此理難成也
　　章。決定多刹那至染淨心故解云。此明五識尋求決定多刹耶也。問。此文意何。答。非初尋求即起決定。或非初決定即能起染淨。故尋求決定多念相續。尋求未知等者意何。答。周云。此說未知已來許多尋求也。言雖知者。謂決定也。未起染淨已來證有多也。清素云。雖知前境邪正等別名爲決定。未起染淨等流心故。云決定心許多刹那（云云）
　　章。云又定中聞聲至許多刹那者解云。此出尋求心多刹那也問。此定中聞聲義出何處乎。答。瑜伽六十三及唯識第五出此義也。問。且大論說何。答。彼論云。謂有行人。若遇聲緣從定起者。遇聲耳識與定相應意識倶轉。聞於聲等。今指彼文故云定中聞聲。問。此文意何。答。言行人者。如大目連。獼猴池側坐無所有處定。有象哮吼猿猴戲聲。即便出定。問。小乘同此乎。答。小乘薩婆多等出已方聞。問。其說如何。答。發智論第十九云。如說尊者大目犍連言具壽。若自憶住無所有處定。聞曼陀相尼池側有畏多龍象哮吼聲。問。彼尊者爲在定聞聲爲起定乎。答。起定聞非在定之問。大乘如何立理乎。答。聞已方出。若先不聞如何出定。誠現如此。問。此中破小乘立一量何。答。量云。如汝所欲聞聲未後出定意識（有法）應不即聞聲時出定（法空）不聞聲故（因）如來聞聲之時定意識。問。無色定心如何緣欲界境乎。答。六十五說。廣惠聲聞有無學無色心緣三界法。故得無違。問。唯識論文何。答。論云。非唯彼定相應意識能取此聲。若不爾者。於此音聲不領受故不應出定。非取聲時即便出定領受聲已。若有希望後時方出（云云）問。以此文證尋求多念如何。答。疏云。然彼耳識又能取唯聲。非定中意識能取此聲。□耳一時聞故。意不唯緣定中事故。耳不聞聲者。後時不應爲此聲故而出定。後時既爲聲故出定。明在定内耳與意倶同念聞聲由在定中。非當取聲即便出定領受聲已。定中意識希望是何方始出。故聞聲後時方始出定（云云）尋求多念目以易知。問。若爾定中有幾心乎。答。疏云。唯初二心。若有希望即出定。故希望即是尋求心也（云云）
　　章。已得自在至亦多念起解云。此證決定心通多刹那也。唯識第四文也。如前引成之
　　章。染淨之心亦復如是至即等流故解云。此明五識染淨多刹那。意識染淨唯一刹那也。問。何故五識染淨多刹那乎。答。僧正記云。先緣過去起染淨心。後緣類境時方起等流。又難生故理通相續（云云）是則引寂章也。智周記云。五識染淨必由他引。故曰難生。生既是難。滅應非易。既難生滅故。故多相續。不同意識自能生滅。故許染淨多念相續也（云云）古徳云。染淨心有二種。一意識染淨。是正染淨。二五識染淨。即是等流。若以自類意識爲等流心。是染淨心唯一念也。若以他類五識爲等流心。此染淨心多念相續。彼五識染淨心難引生故（云云）此染淨心多念相續者。第六染淨心也。先徳私記云。今此章意云。染淨心時唯有意識而成能引。即引後五識等流心者以難生故。能引意識染淨心暫相續轉。若意識自前後成等流者。易故能引意識染淨心唯一刹那。第二念後即前之等流故。問。何故第六引五識爲等流者爲難。又自前後引爲等流爲易乎。答。引他令成善惡者難故。又自引成善惡者易故。今案。八地已上五識自力染淨。又可通一刹那。今此依意力成染淨。五倶意也。未定之。問。前已正義中唯八地已上五識有染淨。何今定以前有染淨乎。答。素云。八地已上者擧極成。處證已前位又有五心（云云）問。何故意識染淨唯一念乎。答。寂章云。若獨生意等流心者。染淨心唯一念。次第二念以去即屬等流故（云云）故知五倶意染淨可通多念歟。平備記云。此據依五識勝境起率爾乃至等流心事諸究竟也（云云）
　　章。唯等流心至理必相續解云。意識等流相續無淨。今就五識等流出二說也。初說難陀等義。五識不相續。等流又一念。後說護法正義五識相續。等流又相續也。此等義引唯識第四。可前成之
　　章。故今正義至竝通多念解云。此總結五心刹那多少也。問。前文云。前獨生意。若五倶意率爾心位唯一刹那。如何今云率爾多唯一念。既云多准知少通多念乎。答。興記云。准此文知基法師意率爾亦有多念。此文云多一念故。故泰法師云。除聞教心餘任運者亦有多念率爾聞教之心除推求。故五起五識（云云）平備明詮僧都云。正義意者。率爾心是或一念或多念也（云云）問。此等說可爾乎。答。僧正破云。非也。問。若爾何可會多之言乎。答。僧正引寂章爲指南。問。其章文何。答。寂章云。五識等率爾名一刹那者。總多生滅爲一刹那。仁王經云。六十刹那爲一念。一刹那有九百生滅。當知刹那言亦總多生滅。由此當知。多者極多也。謂率爾心雖時極多經於六十刹那。故云多。准一念極少經於一二生滅。由此義故瑜伽等云。一刹那等或竝通多念者。云多念者多生滅也（云云）今加一解。率爾多唯一念者。多者云諸識率爾唯者是明率爾也
　　章。第五亂不亂生者至三自亂心不亂解云。自下第五亂不亂生門也。細分有三門矣。問。言自他者。約何論之乎。答。一人身中八識之中。互相望論之矣。問。何故有自亂心不亂。無他亂心不亂。有他亂自不亂。無自亂他不亂。答。他亂心不亂當於他亂自不亂。又自亂他不亂當於自亂心不亂。故不別說
　　章。自他倶不亂者至故得染淨解云。此先明自他倶不亂也。引瑜伽爲證成此義矣。唯由引生等。章家文也。問。自他倶不亂者意何。答。周云。五識之中自他五心皆不相亂。不說意識。以必有故（云云）古徳云。五識之中一識先起名自。後起餘四名他。下皆准知（云云）平備云。前起識之五心云自也。後起識五心云他也。前後二識五心之次各各不亂而五心生云倶不亂也。意云。且如眼識。緣一像色起率爾尋求已。此時有聲境。耳識起率爾尋求已也。此時眼識還緣像色。然此像色更異新變異。故起尋求後更起率爾云亂也。若更反不起率爾。而反起尋求不云亂。許尋求多刹那故。若起率爾尋求決定已。更反起尋求亦云亂也（云云）珠記云。總顯意者。自識五心次第續起。他識中聞無奪而起云自他倶不亂（云云）問。且瑜伽正文何。答。彼論云。又一刹那五識身生已。從此無意必意識生。從此無間或時散亂或耳識生。或五識身中隨一識生。若不散亂必定意識中第二決定心生。由此尋求決定二意識故。分別境界又由二種因故。或染汚或善法生。謂分別故及先所引故。意識中所有由二種因。在五識者。唯由先所引故。所以者何。由染汚及善意識力所引故。從此無間於眼等識中染汚及善法生。不由分別。彼無分別故。由此道理說眼等隨意識轉（云云）問。此文大底如何。答。抄云。此說五識率爾心後定有尋求。尋求之後若時散亂生即不定（五識之中除率爾。若等流起不定也。不成自他倶不亂之證也）若不散亂時決定心生染淨心生。由分別及先所引二因故。起分別者。曾未得境。今分別故。先所引者。前已得境識悉。故意由二因。五唯由一。此說五識等流心。意等流說爾（云云）問。引此文證自他倶不亂之意何。答。先徳云。此意總云。且如於一色境。如起率爾次尋求乃至等流。如其次第前後而起。無隔亂故。又他緣聲等境心中間無雜起故。證自他倶不亂也。問。今疑曰。尋案。論文自五識之次他意識二心起。次自他染淨亂起。亂起之文文已分明。云何可證自他倶不亂乎。答。此說五倶意也。且如眼識緣青色。起率爾時倶轉意識亦起率爾乃至等流。此之眼意二識中所起五心合名目也。望此所餘耳識緣聲意識倶轉亦以爾也。互望五識論自他也。故論文以不散亂之邊能證此義也。問。若爾約意識中亦可有自他乎。答。若約獨起意識。望餘識可論自他。若約五倶之意者。如五識可論自他矣。問。且就論文五識染淨意識染淨由何因生乎。答。義鏡云。意識染淨唯由二因。五識染淨唯由一因。謂先所引今說五識染淨心故。云此所引故。乃至染淨法生故。不由因分別力者。明二因中闕分別因（云云）問。此說可仰信乎。答。能叶文理。專無失。五識染淨通多刹那。又不由自力以難生故。然先徳云。珠記似謬也。章中云。及爲因故染淨法者。說意識染淨心又次云此所引故。從此無間眼識中染淨法生者。說五識等流心非說染淨心也。五識染淨者。是意之等流心也。大論正文及抄文如前引知正之。然總應云。若意識染淨等流二心各依二因。若五識等流者。唯依先所引。以無自分別力故也。何以知爾者。大論云。意識中所有由二種因在五識者。唯由先所引等。抄云。意由二因。五唯由一（云云）言二因者。先所引及自分別。今五唯由先所引。以無自分別力故也。問。若意識染淨等流二心由二因生者何。抄云。意由二因五唯由一。此取五識等流心意識亦爾（云云）亦爾之言深可乖違乎。答。會可言等流心者。是前心所引起之故名等流心。所以抄一端取先所引義。意識等流等亦同。五識由一因。非謂由自分別也。又總論之。論章中由意善染力。從此無間五識染淨法生等者。此非說五識有染淨心也。意識染淨力所引五識等流心亦染淨故染淨法生。然珠記似謬也。以五識無染淨心故（已上先徳新推也）今案。此說難信。義鏡爲正所以者。何五識無染淨心。是元來不正義也。五識具五心。於理爲勝。何先徳以不正義爲指南乎。又抄中言。此說五識等流等者。非說上二因也。說從此無間等論文也。意說。論說染淨心無間五識等流心生也。不說意等流。雖然以理准之。意等流亦爾也。（言也）專非五識無染淨心也。也若不爾者。有何意趣抄中云意識亦爾也。亦爾之言先徳雖會。會通之旨猶以乖違。義尤深妙。殊可依與不可異求之
　　章。他亂自不亂者至仍前後起解云。此明他亂自不亂也。問。此意何。答。他亂者。是後時起識也。自不亂者。是前時起識也。後時起識五心雖前起時五心中間間起。而前起識五心不亂。而次第起名自不亂也。後時起識五心。次第不起。而更歸趣。而前起心更起也」
　　章。如眼觀色至起尋求心解云。此以理以教明五心之中率尋二心不亂也。問。以何理可知率爾心後定起尋求乎。答。率爾心必於不串習新境方起。是故五識率爾次必起尋求也。故下第八門云。五識之中無唯率爾無尋求心。瑜伽說故。非所餘識（云云）
　　即串習境上不起率爾心也。問。若串習境上不起率爾心者。何義鏡云五率爾後定起尋求者。此約緣不串習境說。若串習境即不定也（云云）答。僧正意趣尋而可知之。問。所引教意何。答。瑜伽兩處文意如前門成之」
　　章。有人說言至違教理故解云。破非也。問。有人者誰人乎。又所立理何。答。義鏡云。元曉師等亦用此義（云云）興記云。當於曉法師義。此師義率爾心後亦有不起尋求即起決定。以何得知。有教有理。教理瑜伽云。五識無間所生意識。或尋求或決定故。若不串習境者。率爾心後定起尋求。若串習境有不起尋求即起決定故（云云）問。章主何破乎。答。違教理故（云云）問。教理如何。答。教者瑜伽第三云。一刹那中五識生已等文。意識者尋求也。理者如前成之。問。若爾前師所引之文如何可會乎。答。論正文云。唯緣過去境五識無間所生意識。或尋求或決定。唯應說緣現在境。若此即緣彼境生（云云）抄云。唯緣過去境五識無間下。此釋五識後尋求決定意識。取前念五識本質境。故唯緣過去境。由此意識所緣前率爾境之影像。相似相續在尋求決定二心上現。故唯應說緣現在境（從本過去。從親現在）其意識率爾心緣現在境。其理何。極說過去便招妨難。故應長讀。唯緣過去下文攝屬尋求決定二心。染淨等流必隨前轉。故知二心亦緣現在。餘世五世後二不定（云云）故知率爾所緣之境。尋求決定二心之次第現故。或之言二心倶緣過去緣現在言也。或之言專率爾之後非謂或起決定也。故所引證專以不成矣。此理妙又妙也。然寂法師云。若未串習境不起尋求。即起決定實不應理。若已串境或自在位率爾心後不起尋求。即起決定非不應理亦不違文。之但言意識不言尋求故。又如上引五識無間所生意識或尋求或決定說。或言者顯非定。然從多分尋求生易故。次決定難起超故多不先生（云云）善珠引之。又以□證。今謂此義不爾。已串習起率爾心違決定之道理故。若不起率爾心者。何論次起之心哉。若約自在位未串習境可爾。非此所論何更論自在位乎。論亂不亂偏約自位。故又大論。意識者定是尋求也。若非尋求又以何心乎。至于決定等心論文次次說顯故。然作此義。天愛非餘。又所引之或言理亦不爾。如前引抄成之。故寂師之意深違章家之本意。既墮有人之謬解。義鏡依憑其意難知之。加之瑜伽抄中。然今不說率爾心後生尋求不定故（云云）如上引之
　　章。瑜伽又云至或入餘心或起決定解云。此引證成尋求以後心散亂也。故尋求等文章家文也。抄云。此文唯說尋求後不定不說決定及染淨後不定。理亦通故（云云）問。或時散亂者意何。答捨先之境更起餘境故云散亂。如捨青色更趣黄等。非謂出定心後稱散亂。意云。或散亂者顯自亂義。五識中隨一識生者。顯他亂義也。明詮云。或時散亂者。入餘識五心也。隨一識生者。決定心生也。章中或入餘心者。入餘識五心也。或起決定者。或起眼識決定也
　　章。雖起餘心至後却入眼識決定解云。此明還入眼識決定也。問。文意何。答。餘耳等識五心。雖中間隔亂他識聲香等境非上勝。故久不令他識生。故置入自識決定。是則自心不亂也。言引脫者。脫不生也（明詮）脫者。易遺也（善珠）
　　章。決定起時至即起決定解云。此文意者。眼識自決定心生時。又起眼識尋求。尋求之次又起眼識決定言也。興云。前已尋求竟。即唯起決定先未尋求竟還入尋求引起決定（云云）備云。或還起尋求約不串習也。或即起決定者。據串習境（云云）問。若爾二記中正不如何。答。明詮云。備記不爾。若已串習境者。不起率爾尋求。唯可起決定。是故興記以爲好（云云）今案興記未必爲正。何者率爾之後必起尋求。其理決定。而何云先不起尋求乎
　　章。決定爲因至入染淨位解云。此文意者。眼識決定心時。若無他識異緣散亂。自眼識染淨起。若他耳等識奪緣時。自眼識染淨不生。他耳等識滅自眼識染淨云也。是則彌明他亂自心不亂也
　　章染淨位起至多念故解云。此明染淨位起行相也。問。此文意何。答。善珠云。眼識染淨以難生故多念相續。此依正義。許五識有染淨心故。若依初師。此文甚難。彼師自許意染淨位五識不起故。若意識染淨心者。意識染淨唯一刹那。第二念後即屬等流。何名多念。由此明初義不正（云云）二義正不如前刹那多少門之
　　章。染淨心後至是名他亂自不亂解云。此明染淨後等流生也。此中意說。自識染淨之後。若無他奪引自識等流必起若他緣間起他識滅後自等緣起言也。問。文中云。眼意二識乃至未趣所餘境界。經爾所時。恒相續轉者意何。答。且緣一青色未趣餘黄等境。以來緣青二識五心次第列起。故云自不亂。若中間緣黄色等時。即成自亂也。恒相續者。雖有間斷而後後相續起故。問。中間間生耳等識者。五心幾心起乎。答。隨宜可起。一二乃至五心也
　　章。三自亂心不亂者解曰。問。云何自亂心不亂乎。答。珠云。謂耳等識雖不間生。而眼識中餘境奪起。餘境心滅還起自心也。問。此義決何。答。識體云自亂也。五心云心不亂也。且如眼識初見大衆色起率爾等心。亦退見像色起率爾等心。然還見初大衆色五心次第方起名心不亂也。眼識對衆多色名自亂也。素云。前境名自境。雖亂心不亂故（云云）今謂不爾。眼識體於一境上不住。而遇餘境屬亂故（云云）
　　章。如眼先觀至下皆准知解云。自下廣明自亂心不亂之行相也。言一大衆色者。周云。多人一處名大衆色也。且於此色眼識起率爾尋求也。率爾之次定起尋求。故當於此時有上妙像色。于時眼識捨本境。始於此境復起率爾等心已。又約本境起尋求心也。問。本境之上或却起尋求。或即起決定者意何。答。珠記云。先率爾後若未久尋還起尋求。引生決定。若久尋已不起尋求。即起決定也。周云。或起尋求者。觀前衆色未能熟故。又云。或起決定者。由前尋求解已。他境現前引識別緣。所以不得起於決定。故後起也。故二差別（云云）
　　章。或初心至是名自亂心不亂解云。見衆色不散亂。起率爾尋求決定。未起染淨等流之間。火色現前。眼識更於其境起率爾等心畢。多小之心隨時可知。又觀大衆色前起決定心。次起染淨心。未起等流心之時。雲色現前眼識緣。於其境起率爾等心乎。此色滅已更於本色而起等流。自識之體常遇諸境雖亂。五心前後專不相亂也。章文文相大略如此
　　
已來不亂三門畢

　　章。自下明亂者至心亦亂解云。自下亂門中更分二也。問。且云何他亂自亦亂乎。答。中間亦他識間隔而起云他亂。自識本始所緣境上五心前後亂起。故云自亂也
　　章。他亂自亦亂者至尋求決定解云。明亂行相。諸識相望有多相對。是第一眼耳二識相對也。意說。眼識緣像色起率爾尋求。耳聲境現前之時。耳識間起率爾尋求等心。前眼識所緣像色更新放光。眼識又起率爾等心也。五識之亂他識之亂又以如此
　　章。復別有香至至染淨心解云。此眼鼻相對也。意說。眼識緣像色起率爾等也。又有香境現前。鼻識緣彼起率爾等心。此心滅已眼識本境像色更又變色。眼識五心亂。又起率爾等心也
　　章。復値上味至尋求決定解云。此眼舌相對也。意可前知之
　　章。如是乃主名之爲亂解云。此眼身相對也。作法如前。但眼識所緣像色相對之中。皆其相相賛。所謂初像色放光。次像色變色。次像光大小。次像光離本質。像光中變現異彩也。問。或二或三等文意何。答。於本自境起率爾尋求二心已有自亂他亂。此云或二。若起率爾尋求決定已復有自亂他亂。此云或三。或四心已亦有自他亂。此云或四也」
　　章。若連次起（或本若不違次起意門也）至即名不亂至。解云。意易知之。問。等流心後更起前四乎。答。曉云。等流五識無間不起尋求決定。所以爾者。生已決定方起染淨。染淨後起等流故。故知此無是還起染淨心等。今章家意無分明文。准義而言。許等流心是多刹那。故等流後更不起前心
　　章。餘心例然解云。餘耳等識爲率爾也」
　　章。自亂心亦亂至餘作法門解云。此明自亂心亦亂也。問。云何自亂心亦亂乎。答。前他亂自亦亂之中。除他耳識等境亂。故成此門。意云。於自境起五心前後不定。謂率爾尋求後更起率爾。故云心亂。起二心乃至四心中間更見異相移轉。故云自亂也。明詮云。此名自亂之邊與前句自亂之邊同也。心亦亂者。且眼識五心雜亂起也。問。若爾前作法中。其義既盡。何徒盡言論更起此門乎。答。分別自他識境界差別。故更云此門。此門之中且除他識之亂起也
　　章。第六諸心對辨者至亦復如是解云。自下第六門也。相對諸心論竝不竝是門意也。諸識率爾心一時竝起。乃至諸識等流一時竝起也。問。且六識之中眼識善心與耳識不善心得並乎。乃至第六爲問亦爾也。答。意識之中三性不竝。明暗竝生。是外道義。但約五識唯識有二說。問。其二說何。答。有義六識三性不倶。同外門轉互相違。故五識必由意識道引倶生同境成善染故。若引五識三性。倶行意識爾時應通三性。便違正理。故定不倶。瑜伽等說。藏識一時與轉識相應三性倶起者。彼依多念如說。一心非一生滅。無相違過（云云）問。此說意何。答。此有多因。第一因云。此六轉識同緣外境。諸三性等互相違故。問。此師此因以何爲證乎。答。瑜伽第三說。又非五識有二刹那。相隨倶生亦無展轉。無間更互而生五識。生已從此無間必意識生等。五識既無倶生之義。是故五識三性不倶。問。定中聞聲之時。寧非諸識竝乎。答。其義非。我所許設縱許者定心可然。散位無故。非五識中三性倶轉。問。第二因如何。答。五識生時必由意識導引。五識方五倶生亦復同境方成善染。先頭五識三性所由。問。若爾依此因五識通三性有何難乎。答。若雖導生五識三性竝。即許意識一念通三性義。所引五識既一念中許通三性。能引之意性必須同。問。定中聞聲之義如何會釋乎。答。顯揚十九說。設定中聞聲由二因。取一謂。由了別。定所緣境及種種所緣境意識故二由此倶生耳識故。故雖在定亦是内緣故定不倶。以不善眼識與意倶行。設聲緣至亦不能引。要眼識滅耳識方生。故定不倶。五識不相續故。又解。設率爾唯一念。等流通多念亦不許三性竝生也。問。若爾何故瑜伽等一時三性倶轉乎。答。依多念說。喩云。一心刹那非生滅故」
　　
五心義略記卷上

　　（(朱書)）
　　法苑章五心義私記者乃清涼範公之所集是爲初修入門之階梯也餘志于學遍閲群籍倶盡深清而無以解奧旨實得於微毫矣故數潜心慮誠不如依先徳私集也其爲製作也質而不文如予頑昧發初門之微志亦不有如此焉今歳得斯本于有人之懷裡也鳴呼志誠之所至寧可不思也乎特書於端以啓後輩云爾
　　享何八癸卯七月穀旦誌之
　　興福寺沙門訓兼十七歳
五心義略記卷下

　　興福寺釋清範抄

　　問。第二有義何。答。論云。有義。六識三性容倶。率爾等流眼等五識。或多或少容倶起故（云云）問。先此文意何。答。此第二師標宗立理也。問。其理如何。答。三性容倶。非一切時皆必定倶有倶時故。故論云容也。即等流心許多念故。五識容倶。問。其理如何。答。如眼識緣善色至等流心多念善已後有不善聲境現前。意與耳同緣。雖亦緣色境。而聲境勝。乃至起不善耳識。令彼不善耳識生。前眼識善耳不善未滅。如是等流多念生已。乃至餘無記香等至。乃至意雖同緣。隨境強引起無記鼻識生。即等流多率爾少。或前一眼識久已不斷。雖已起尋求。尋求未畢。不起決定。如是或多率爾。後時耳等識生一率爾已。乃至即有等流耳識次而起故。是率爾多念等流少也。容許五識有倶行故。得三性並。又解·率爾·等流二心之時。眼等五中。或三·四等多。一·二等少。容倶起故。雖五一念三性得倶。若一向同境時。即不善意隨眼識竝行已。設耳緣至亦不緣聲。不爾即須眼識斷滅意方緣聲也。論云。五識與意雖定倶生。而善性等不必同性故。所設難於此唐損（云云）此遮前師難也。論云。故瑜伽說。若遇聲緣從定起者。與定相應餘耳識生。未轉依者率爾墮心定無記故（云云）引此證也。如前門成之。論云。在定耳識率爾聞聲。理應非善（云云）立理也。在定耳識率爾聞聲。雖意與彼同緣引起。理應非善。瑜伽論說率爾等五心中。前三定無記故（此約未轉依位也）論云。由此誠證五倶意識非定與五善等性同（云云）（此不同性定中意是善。與耳性不同也亦一倶生故）論云。諸處但言五倶意識亦緣五境。不說同性（云云）（顯揚論等說定中意·耳同緣。不說同性故。爲證不成）論云。雜集論說等引定中無五識者。依多分說（云云）問。此文意何。答。此會違也。問。多分者意何。答。多有二義。一多識。二多人。多人多識不起言無。謂二乘等定中唯得起耳非餘四識。非菩薩故也（云云）問。如何定中意識倶受。與耳同緣。散意入捨定即引生耳識。耳識率爾必是捨故。初起之時必昧劣故。意既同緣。必唯異受。入喜樂定耳必不生（云云不解）問。此問意何。答。此同意者。意與耳必同緣者。入第四定等捨定之時可爾。入喜樂相應之定時。耳識率爾是捨受也。意識又喜樂也。如何可並起言也。問。如何答之。答。疏答云。雖復同緣。何妨異受。其性亦許有不同故。瑜伽說率爾等三是無記性。定心尋求如何如是善（云云。意·耳雖同緣。而各別性。如此之意·耳雖同緣。各別捨意也）問。疏問云。又在定得起幾心（云云）如何答乎。答。疏云。唯初二心若有希望即出定故。希求即是尋求心也。若散五心。初三無記。論說多分。若在定位亦通善等（云云）私問云。若爾。前之云在定率爾理。非不善等乎。答。以多分之義可通也。故與前不相違也。問。五識必由尋伺所引。此入定心何地之法。答。應唯初地。後無尋伺故。問。此定有漏歟無漏歟。答。二種倶得。問。欲界耳識許異地心引。二定以上起三識（眼耳身）時。異地心引。無尋伺意識爲能引耶。答。初起五識必尋伺引。後位已去非尋伺心引此亦得。唯率爾心。等流心等。即不許爾（率爾必初起故。等流五識必申意識故。以此文可知先門中先徳染淨等流之諍也）問。欲界一切五識要由尋伺引答。初起可爾。後起不必爾故（論說五識有尋伺者。顯多由彼起。唯說彼相應云云。多之言深有其故也）論若五識中三性倶轉。意隨偏注與彼性同。無偏注者便無記性。故六轉識三性容倶。得自在位唯善性攝（云云）問。此文意何。答。疏云。且散心位隨五識唯一念或相續。皆得三性並生然後引五識倶生已。意隨所偏注境強者。同五識之性。如在定意唯是善性。不同耳識率爾心是無記。若兼緣諸處於五無偏便無記性。此性能與五識善惡不相違故。若與五識別緣唯緣法處。既無此心。由此故知。集量論等五倶意識定現量者。必同緣故。其量既然。耳倶意識聽教之時。但作證解。必現量。五倶之意亦無法執等。以此爲證。諸師於此覺惠異說。如別抄故。八地·二乘·凡夫等位。六識三性容倶（云云）燈云。問。五識三性許得容倶者。且善眼識至等流已。不善耳識所緣。緣至起率爾心。爾時意識亦同聞聲。爲是率爾。爲等流心。當與眼識同是善性。率爾無記。未轉信位前三無記。不可二性一心並起。若是無記。眼識爾時如何成善。無善意識爲能引故。答。且通初難。五心義說。善等流意與耳同緣。雖是善性。亦名率爾。以其聲境創墮心故。不可說是等流之心。前未聞聲故。不得唯率爾。亦與眼識仍同緣故。故可通二。然是善性。言前三心未轉依位唯無記者。或據全未轉依不得自在別別五心。多分而說。若已分得轉依之者。得自在者。五心倶者。可通三性（問。若爾。何疏云。八地二乘凡夫等位六識三性容倶。云云。答。難通）不爾如何論云非聞聲時即便出定。領受聲已若有希望後時方出。此言希望即尋求心。不得說言欲希望時即是出定論云若有希望後時方出定。亦不得言定前加行立期願云。若聞異聲即便出定尋求境事故言希望。非於定中作尋求何者。希望聲時。爲在定内。爲已出定。若在定内。希望之心即是尋求。尋求之心與欲倶故。若此希望非尋求者。是何心攝。若云希望即已出定。與論文違。釋後難者。論云五識由意識引成善染者。據初起說。非約相續善染之時恒由意引。故下論云。諸處但言五倶意識亦緣五境。不說同性（若爾。何疏云。率爾等流深由云令了至于率爾。如燈文會之。等流眼識成善等必由意識引故。此通釋文猶可墮難。如何違疏文）已上燈文
　　章。瑜伽等說八識一時得倶起故解云。此引證也伽五十一·唯識等。皆云阿頼耶識於一時中。與七倶轉。故知。諸識五心彼此展轉一時並起
　　章。亦有眼識率爾得與耳識尋求尋四解云。此明眼率爾與耳識尋求·決定·染淨·等流四相並也。問。且眼識率爾唯一刹那也。如何與餘識多念心等得並乎。答。平備云。此有二說。一云。眼識率爾多刹那故。與耳識四心倶時起也。如像色從隱處漸漸出來時。眼識緣此所起率爾是多刹那也。一云。據同時第六識率爾心說也。雖擧五識。而意取第六識也。大師以此說爲正也（云云）明詮僧都云。今云。相續墮新新境故。率爾心多念也。或有率爾一念起也（云云）有人云。五識一時如次起五心時。倶起意識通五心攝。但雖遮於一境上一用一時通於多心而不遮於多境上多用一念通多心也（云云）明詮云。此義難思（云云）今案。見前刹那多少門。正義六識率爾可通多念之義。都以無之故。眼識率爾雖一刹那當爾。此時餘識四心相並。又以無妨之。倶竝者非前後倶並。但不妨倶起也。問。且如眼識率爾無記性耳識等流善性。與此二識倶起意識。爲是何性。答。若眼識率爾境強。耳識等流境劣。即隨強性。意定無記。若等流境強。隨彼意識性善。問。若爾。等流耳識倶起意識既是善性。何引無記眼識。無記不違善惡。而善惡違無記故。答。僧正記云。如定中意識即是善性。而得引無記耳識。何妨耳識等流倶起意識雖善惡性。而得引無記眼識。此義難稍。應思（云云）今案。若約偏注境不能引生。若約無偏注。此義可爾也。約此境第六常無記故。不違善惡無記故。又至于定中耳識又通善性之義。疏中說之。又燈中。率爾心又是善性之義有說之。又善心引無記。又可無妨之。無記之心得善之心。無妨故。善者引惡。是則有妨。善引無記。又以無妨之。邪推如此。未一定矣。又何必可云引乎。只是倶起引義不爾。然善引無記也。可思之
　　章。眼識尋求得與耳識決定等三染淨等乃至等流一心倶起解云。此明眼識尋求與耳識決定染淨等三倶起。又眼識決定與耳識染淨等流二心倶起。又眼識染淨與耳識等流一心倶起也
　　章。亦有眼識率爾耳識尋求鼻識決定舌識染淨身識等流一念倶起理無遮故解云。此眼識率爾心之處。餘四識次第四心倶起也
　　章。如眼識生乃至身識等類此可知解云。此明五識皆同也。問。何故不明意識乎。答。珠云。理有無疑故不擧之（云云）意說。常倶起何論倶不倶哉。問。若爾。七·八二識率爾與五識率爾並耶。答。不得並也。何者。第八界初生位有率爾時。五識未有。又第七初轉依位起率爾。此見道定心中散五識不行故。問。若爾第七第八餘心如何。答。倶起無妨
　　章。有說不得既非正義故不說之解云。小乘有部不許六識一時倶起。今此師義即同異部心不並生故。云非正義也唯識云。一身八識既容現起。應不倶起。便可尋之。同異部心不並（云云）故知。開導依第三義中有此文故。章主云非正義（云云）
　　章。第七初後廣略者解云。先先爲初。後後爲後。廣者多也。略者少也。有率爾尋求多。等流小。或率爾尋求小。等流多故。云初後廣略也
　　章。或有率爾尋求多等流心小初多境現有後小境現故解云。此明初廣後略也。問。此文意何。答。珠云。五識同時各遇新境起率爾心乃至染淨。未起等流。以許五識染淨多念故（云云）備云。初多識倶起故。率爾多也。後唯一識起故。等流小也何者。一念同時五識倶起。起率爾尋求也。第二後時唯一眼識現起。以緣色起決定染淨等流心也（云云）唯識疏第五云。或前一眼識久已不斷。雖已起尋求。尋求未了。眼更重觀。意復尋求。尋求未已不起決定。如是或多率爾。後時耳等識生一率爾已。乃至即有等流耳識次而起故。此率爾多等流小也（云云）古人云。五識之境同時現故。同時起率爾也。後隨境強唯一識相續起故。唯起一等流心也（云云）先徳私記云。且如眼識始遇新新之境。故率爾尋求多。又小境現時。始起率爾乃至等流。故流心小。意說。且如眼識遇怨境。起率爾尋求。尋求未畢。決定未生。後親境至亦起率爾尋求。亦未畢故。未起決定。後中境現故。始起率爾尋求乃至等如是說。初率爾尋求多等流小。此意說。起多通率爾以後乃至一等流心故。云初多後小（云云）餘識例此章。或有率爾尋求小等流心多由前前染淨勢力引生故率爾等境別別遇故解云。此明初小後多也。問。此初小後多意何。答。珠云。一眼識更遇新境起義爾心乃至等流。即眼識同時意識染淨。引起眼識等流。乃前四識等流。於此時中合有眼識率爾尋求二心。及今所引六識等流故。云初二心小等流心多。此今所引發六識等流。依前五識倶起意識染淨勢力之所引生故。云依前前染淨勢力引生故（云云）疏第五云。如眼識緣善色至等流心多念善已後有不善聲境現前故。意與耳同緣。雖亦緣色境。而聲境勝故。乃至起不善耳識。令彼不善耳識生故。前眼識善耳識不善未滅。如是等流多念生已。乃至餘無記香等至。意雖同緣。隨境強引起無記鼻識令生。即等流多率爾小也（云云）太抄云。眼識善等流。耳識不善等流。即二等流鼻識率爾心故。云等流多率爾小也（云云）問。章文別別遇者意何。答。初率爾尋求遇別別境而起。非倶起故云小也。問。今言率爾多等流小文率爾小等流多者。若約同時並行辨多小歟。若約前後起辨多小歟。答。准疏意二皆通之。問。約同時辨多小何。答。且眼耳鼻舌四識遇串習境不起初二心。而初起決定。至等流心多念相續。即此同時身識遇不串習境始起率爾。此身識一率爾。眼等四識四等流心。同時並行故。云率爾小等流多。又眼識遇串習境起決定。至等流多念相續即此一時耳等四識各遇新境。同一時中各起率爾。是故同念四率爾一等流行並故。云率爾多等流小也。問。約前後辨多小方何。答。且如眼識遇一新境起率爾。次意尋求。尋求未畢。眼更重見。意後尋求。尋求未已。不起決定。如是或多率爾。後時耳識遇新境生一率爾也。乃至有等流。耳識次而起。是名率爾多而等流小也。意說。眼識前後二反率爾。以後耳識起一反率爾。以後耳識起一等流心。此約前後論初多後小也。又如眼識遇新境起一率爾乃至等流。等流眼等不斷之間。耳等四識各遇古境不起。初二心各各起決定乃至等流。此時中眼等五識各等流合五等流。而先所起眼識一義爾相望云小多也。問。若爾。章文約前後辨歟。約倶時辨歟。答。通二釋之。又以無妨
　　章。中間三心。多說意識不辨多少。解云。此明尋求決定染淨不辨多少也。問。何故不辨之耶。答。中間三心。諸論之中多說意識。一意識中既無並起。不辨多小。問。若爾。此心起五識者多小如何。答。准前前知之矣」
　　章。若果位隨所有心皆得倶起隨應無失解云。此明果位多小也。佛果位之中。唯有四心除尋求心也。此八識四心倶起無失。一念具故。不論多小也
　　章。既許因位五識有五隨應五心皆得並有多小不定。解云。退成因位也。許之言存正義之詞也
　　章第八諸位闕具者解云。遇新舊境及有無漏位辨五心之闕具。有此門矣
　　章。此說五心唯依因位新遇一境次第別生有未知故解云。此明五心具位也。且遇新一境五心次第別生故
　　章。若遇舊境但有決定染淨等流或唯染淨等流二心或唯等流或唯染淨或唯決定一念不續故解云。明因位舊境五心之不具也。問。有決定等三心意何。答。舊境之上無率爾心。無率爾故無尋求心也。問。或唯染淨等流二心之者何。答。先起決定心故或唯等流一心。或唯染淨。或唯決定一心。准之可知。問。一念不續故意何。答。明詮云。明唯染淨唯決定等所由也（云云）善珠云。尋求以去多得相續。若餘識奪或亦一念故。云一念不續故（云云）先徳云。唯起決定而不續起後心故。唯有決定一心。等流染淨亦爾也。決定心雖有多念。觸決定心而不起後心故。云一念不續。非謂唯決定一刹那也（云云）
　　章。無唯尋求不起率爾若可尋求必先不了故定有率爾解云。明有尋求心必有率爾心也。必起尋求之亦不了故。問。若爾。何故上亂不亂生門中。云見像色已却見衆色。先已見故不起率爾。或却起尋求引生決定乎。彼意約遇舊境爲論。今此文約遇新境。無唯尋求不起率爾。故不相違
　　章。五識之中無唯率爾無尋求心瑜伽說故非所餘識故解云。此五識率爾心次必有尋求故。瑜伽等文如前說。從此無間必意識生等文也。問。非所餘識者意何。答。周云。非一切識有率爾已即有尋求。第七·八識雖有率爾無尋求故。即七·八爲餘（云云）善珠云。非所餘識者。簡自在位五·六等流。若自在位雖起率爾。任運決定不假尋求故簡之也（云云）先徳私記依珠記也。今案。周記爲正。義鏡之文雖叶道理。所餘識之言本意似違。但成唯識等以下論果依具不具也
　　章。成唯識說八地以去乃至成佛任運決定不假尋求故但有四解云。此明果位具心也。其之義如先引成也。清素云。五心之中除尋求也。此據緣境任運而知名無尋求。若利他時。於蘊病等猶未了盡。實亦尋求（云云）此說可爾。今案。約自利之邊無尋求。約利他之邊可有尋求也
　　章。三乘通論無漏具五有尋求故解云。明三乘果位闕具也。二乘無漏聞法之時。起尋求心也。周云。菩薩無漏有四。二乘無漏後得聽法有尋伺故。作此說也。然理實者。唯依大乘亦復具五也。七地以前得聞法故亦有尋求。八地已上未善藥病亦有尋求（云云）素云。法花經中佛說二深。鷲子聞已盡思共度不能知故。理實菩薩十地位中亦有尋求。唯識所說尋伺二法通漏無漏。法花又云。不退諸菩薩。其數如恒沙。一心共思求。亦復不能知。思求即是尋求心也。尋伺及念并思等皆名尋求。非唯尋伺獨名尋求（云云）今案。八地以上約佛果之智可起尋求心也。約因位智可無尋求心歟
　　章。即諸刹那義別說有非前後起初轉依等如前已說解云。此明無漏位中一向是善。無有三性轉易義。不說五心。但諸刹那義別說具。非前後起也。佛果具心如前門辨之。清素云。無漏位中約一法體義別說有五心。非依前後次第說有五心。尋求決定當相違故。別體不同時起。又約多境多識多時說有。非是一境一刹那中得有五也（云云）問。初轉依等者心何。答。此八識有無門中辨之故
　　章。第九三性所攝者解云。約五心三性分別。此門意也
　　章。瑜伽論說初三心是無記第四五通三性此依因位中容無亂境五識中一與第六識連續生說若在因位境界強勝諸勝雜生竝生五心皆通三性所攝解云。約因位三性分別也。五心皆並通三性也。問。瑜伽第一說如何會釋耶。答。即依任境次第而生。由此義故。唯識亦云。未轉依者率爾隨心定無記故。問。如何増三性倶乎。答。所謂強勝。如定聞聲忿恚天熱地獄等如前說之。素云。如一眼識境非強盛。無餘四識間雜而生名中容無亂境也。非遮第六後續生故（云云）明詮云。初三心無記者。依有漏因位中容境說也。若在因位遇強勝境所起三心。亦通三性。且如起善心見佛形像時所起五心。又善性也。此時遇聲境所起五心。又以善也。如見怨人時所起眼識五心不善。此時遇香所起鼻識五心亦善也（云云）問。初三無記者。四無記中何。答。莊法師云。唯異熟·威儀。非工巧·通果。工巧·變化緣不串習境故。又彼二心至等流心方起故
　　章。若無漏位及得自在一切多善解云。此明無漏位心也。問。多者何義乎。答。善珠云。言多者皆義。非謂簡小故名多也。故纂中云。一切皆善（云云）問。此義可信乎。答。先徳云。疏第五云。初地已去者。五識之中尚有不善。八地已去。或時有無記五識故。唯佛色心是道諦故（云云）准此應言。一切善者無漏五識等心也。言多善者。約十地位。小分通餘心故。今一切善及以多善合說故。云一切多善也（云云）今案。先徳之說頗得其理矣。明詮僧都云。八地已上名自在位。周記云。章及得自在一切多善者。八唯無記。第七不定。非總是善故云多善（云云）
　　章。第十緣生總別者解云。問。心王三依之中。就何緣辨總別乎。答。且明詮僧都。約等無間緣。且引難陀不正義也（云云）今案。初安慧解。次難陀（已上三解如前引之）但第二義之破前師中云。故瑜伽云。若此六識爲彼六識等無間緣。即施設此名爲意根。若五識前後定唯有意識。彼論應定若此一識爲彼六識等無間緣。既不如是。故知。五識有相續義（云云）此難前師五識無相續也。意說。瑜伽文言通故。六識應知互爲緣也。若五識間斷故。前後言有意識者。論文應云若此一意識爲彼六識緣（乃至）此六識爲一意識緣。以前後定唯有意故。既不如是。故汝破五識身不相續義。自他五識無間緣畢（第一師五識無相續故。倶以第六爲開導依之義故成破也）如此破畢。成自義云。應說五識前六識内隨用何識爲開導依。第六意識用前自類或第七·八爲開導依。第七末那用前自類或第六識爲開導依。阿陀那識用前自類及第六·七爲開導依（云云）今明詮僧都。章文相似此師破他之文故。存不正義也。第三正義云。各唯自類爲開導依（云云）述難立理。如論文云。今案。章主引不正義之此理。其義不可爾。故知。明詮之義未足作信。但前師所引瑜伽之文。第三正義會云。然聖教中說。前六識互相引起。或七·八依六·七生。皆依殊勝増上緣說。非等無間。故不相違。瑜伽論說若此識無間諸識決定生。說此爲彼等無間緣。又此六識爲彼六識等無間緣。即施說此名意根者。言總意別。亦不相違（云云）意說。聖教之中。自他之識互爲依者。皆依増上緣依也。非開導依。又瑜伽說者。總說六識者。別說六識。自類各各相望。言總意別言也。故知。正義之意。畢竟不許異類開導依畢。但說倶有依（増上緣依）有四師義之中。第四正義云。五識有四依。謂五色依根。六·七·八識。同境分別染淨根本所依別故。第六意識但有二依。謂七·八識。第七意識但有一依。謂第八識。第八有一。所謂第七（云云）故知。章主必可依正義。諸識相望辨之者。非種子依。各別自種故。非開導依。遮異類故。故心心所三依之中。辨増上緣依也。先徳之義如此矣。問。約一識聚。五心前後而起。何非等無間緣依耶。答。約一識五心前後相望等無間緣。道理定故不論之。今云。異識五心想望論之故矣」
　　章。既許一識得引六識爲無間生亦許多識能引一識爲無間生解云。此擧例也。問。其例如何。答。多識引生一識。一識引生多識。互爲無間起故。言爲無間生。不取等無間緣也。不文等故。問。若爾。何章云無間生耶。答。諸識互望爲緣引發故。今云無間者。若約刹那論。即後起無間也。若親相生論。是同時無間也
　　章。故多率爾引生一識尋求心起乃至廣說一染淨心引生多識等流心生其義決定解云。正成義之中。明多引一一引多也。問。多率爾引生一識尋求者何。答。明詮云。謂初刹那六識同時倶起。第二刹那引生唯第六識尋求心也（云云）光徳云。眼·耳·鼻·舌之率爾引一身識尋求心起（云云）義頗沈穩也。問。乃至廣說者心何。答。准之次次之心例而可知之問。一染淨心引生多等流心生者何。答。六識同時對境起率爾乃至染淨。即五識染淨滅。唯第六染淨心一引六識等流心也」
　　章。由此義准諸識一念得倶五心境有新舊識引生別此理微細智者應思解云。此結得也。問。諸識一念具五心者何。答。即一念之中五識相望。得具五心。眼識率爾。耳識尋求。鼻識決定。舌識染淨。身識等流倶時而生也。平備云。此者五識一時具五心也。同時第六亦一念具五心也（云云）問。且同時意識是何心耶。答。善珠云。隨偏増名。或皆得名。謂緣眼境名率爾隨心。乃至緣觸名等流心。如果位中一念具四。此亦如是所以爾者。境有新舊引生別起（云云）問。若五識之中。一一識一念具五心耶。答。先徳二說。一云。五識一一。一念不得具五。唯第六識一念得具五。二云。五識皆得。章云諸識無遮故。問。五識一念具五心何。答。眼識遇新古境。一念而起率爾乃至等流心。謂眼見象馬牛羊四舊境時。於象起尋求。於馬起決定。於牛起染淨心。於羊起等流。忽龍新境出現。亦起率爾故。一念中得具五心也。餘識准知之。眼於五境起五見分行相。如次名尋求等畢。問。五識一念具五心者。擧佛等位有何差別。答。佛果於一境一念具四心。以義說故。因位五識不然言也。此義應思之。諸根互用位五心。准之思之（已上先徳邪推問答也）問。境有新舊識引生別者意何。答。清素云。一念之中。五識相望得具五心。以於舊境有等流等。於新境中有率爾等也（云云）識引生別者。五識各別生別也。問。此理微細智者應思者心何。答。諸識一念具五心者。此理微細言也
　　章第十一何量所攝者解云。第十一門約五心分別三量。兼明緣境不同也。先徳分爲二門辨之問。云何三量耶。答。於現境作證解故云現量。顛倒執取故云非量。見煙有火比知比度處云比量也。問。八識之中三量幾具。答。前五轉識唯現量。第六意識而通三量。第七末那唯是非量。第八頼耶同五現量。問。緣境寛狹何。答。前五轉識五塵爲境。是現量故。緣實非假。或假從實。緣實之時。雖不作長等相状亦任運緣。理亦無失。問。若爾。緣實□非作青等解。答。亦不作青等解。由此但任運緣。即此反顯。雖不作長等解。亦任運緣。第六意識通緣一切。通三量故。假實倶緣。第七末那。頼耶爲境。是非量故。境假非實。若約本質境亦是實。第八頼耶緣三境。根身器世間別故。又種子根身緣而執受。器世間量緣非執受。是現量故。緣實非假。若准五識。亦得緣假。是現量心皆唯緣實。由此亦顯任運緣假。深表道理（已上）
　　章。因中五識或四或二或許五心皆唯現量緣現在境解云。明五識有因果二。此先明因也。問。置或言意何。答。諸說不同故。問。何故因位五識但現量耶。答。因者有漏爲因。唯五識無強分別故。緣境唯現量也。問。何故唯緣現在境耶。答。五識無分別故。唯於現境作證解故。問。有云。因位五識有二說。一云。唯現在境。有云。又緣刹那過去。後說爲正。何故章家不依正義耶。答。不長時過去故。刹那過去亦是長時現在故
　　章。果中五識所有四心亦唯現量緣三世境有義亦緣非世之境解云。此明果位也。問。何故果位除尋求之四心皆唯現量耶。答。無漏識中。無比·非量故。證知境故。一向量現量。問。無漏五識緣世世行相何。答。章有二釋。一云。三世之境。一云。非世之境。義鏡云。佛地·唯識有二師義。第一師云。成事但緣五種現境等。第二師云。亦能遍緣三世諸法。今此初義當彼第二。但緣有爲諸法。不緣無爲法故。此即成事智無正體智。護法正義。亦緣非世境者。唯識意中述二義云。成事唯俗。行緣淺故（護法義）或亦通眞自在滿故（餘師義）此云有義當彼第三。無爲之法不墮三世故云非世。既自在滿。何不緣眞。故云緣非世境（云云）今案。唯識第十云。有義但緣五種現境。莊嚴論說。如來五根一一皆於五境轉故也。章家不取之。有義此品亦能遍緣三世法。不違正理。佛地經說。成所作智起作三業諸變化事。決擇有情心行差別。領受去來現在等義。若不遍緣無此能故。然此心品隨意樂力。或緣一法或二或多。且說五根於五境轉不言唯爾。故不相違。隨意樂力緣事相境起化業故。後得智攝也。章家意也。此等義如唯識義也
　　章。第七因位許有三心皆非量攝本質境現在行相非世境轉果位有四心皆唯現量通緣三世及非世境解云。明第七也。問。何故第七因位唯是非量耶。答。因位常執我法相續不斷故。是非量也。問。第七境三世之中何。答。第八見分本質境現在。我境行相非世境轉。此中意說。有漏第七恒以八爲質而緣質影。但唯現境。而能緣心恒作我解故。云非世境轉。故義境云。本質境者。略標一也。若具言之。本質及影唯量現境。行相者所執行相（云云）周云。今言行相。非謂見相。當情執我。我相名非世故（云云）素云。本識見分七本質故。量現在。以有體故。當情執我。行解相状名非世境。以無體故。三世不攝（云云）問。果位第七何。答。除尋求餘四心果位成平等性。故唯現量。意可知之。問。果位智緣何世耶。答。三世非世倶緣也。今案。平等智有三義中。第三正義當此義矣。唯識云。有義遍緣眞俗爲境。佛地經說。平等性智證得十種平等性故。莊嚴論說。緣諸有情自他平等。隨他勝解示現無邊佛影像故。由斯此六通緣眞俗二智所攝。於理無違（云云）三世非世之境配之可知之
　　章。第八因果倶唯現量在因緣現在果緣三世及非世境解云。此明第八也。問。何故第八因果倶唯現量耶。答。第八因位非執故。不比度故。但於現境作證解故。果位圓鏡智又無論現量也。問。第八三世分別何。答。第八若因。唯緣現在。量無分別作證解故。問。倶時五數又如此歟。答。又如此也。至唯識義可知之。問。果位如何。答。大圓鏡智有二義之中。第二正義云。有義此五緣一切法等（云云）如唯識義也。問。圓鏡智中。心王通緣眞俗實境。其理無疑。未知五數變緣實境耶。答。珠云。眞智之境無假實殊量故。王·所倶得實境。俗智之境有假實別故。王得實心所得假（云云）問。若爾。闕所緣事等耶。答。可尋之
　　章。第六意識定位五心皆唯現量通緣三世及非世境解云。自下明第六。大論有二。一明定位。二明散位。散位之中有二。一獨頭。二五倶也。此初明定位意識五心也。問。何故定位五心量現量耶。答。離散分別證行而轉。故唯現量。問。染淨之心。論說分別。云何皆說無分別耶。答。論就散心依別義說。若依通義。何妨亦有。是現量攝。問。何故定位意識五心緣三世及非世境耶。答。非世境無法者。龜毛及無爲。此意遍緣故。問。凡緣現量境者。但於現在位證解故。緣過未及非世無體之法處。寧無比量非量之心耶。答。定心五心緣非世者。眞如境也。非龜毛也」
　　章。若在散位獨頭五心通比非量解云。此明散位意識獨頭五心比·非量攝也。問。何故非現量但比·非量。答。不作證解故非現量也。或時顛倒取故非量攝。或時比知比度故比量攝也。但義鏡云。此文總也。若別言之。五心中初三。若異熟心及三無記爲三心者。皆是比量。無倒執故。若異熟生法執倶意爲三心故。是非量攝。是顛倒故。二種二心皆緣三世分別而知。不名現量。染淨心中。染邊唯非。淨邊唯比。若無記者通比·非量（云云）問。若爾。獨散更無通現量之義耶。答。爾也。問。若爾。何章文中是通□耶。答。通非·比二量故也。問。先徳疑云。若染邊是比量者。何故五識相應貪嗔等一向現量耶。答。今案。彼能依五識是一向現量故。彼障而非執故
　　章。通緣三世及非世境行相亦作世非世解解云。比明獨頭五心通世非世也。義鏡云。私云。獨散意識初三心者。隨何無記皆緣過去。今即不爾。緣世非世。文意稍隱。學者應思（云云）問行相亦作非世解者意何。答。從實我之解緣三世。又緣無法是非世境故
　　章。瑜伽論說意識散亂率爾墮心緣過去者約五後意多分緣故也解云。此會違也。問。獨生五心通緣三世非世境。何故瑜伽第三。云意識任運散亂緣不串習境時。無欲等生。爾時意識名率爾墮心。唯緣過去境耶。答。釋此文有多義。如先引。清素云。前言獨頭散意緣三世者。約於多時非量等說。此瑜伽中據刹那說。一念之中獨頭散意亦能緣前五識之境。名緣過去。意多能緣五識境故（云云）周云。前言散意緣三世者。約長時言。此瑜伽文據刹那說。但緣前念五識境故（云云）明詮云。問獨散意識緣三世者。何故大論第三。說又意識任運散亂緣不串習境時。無欲等生。爾時意識名率爾墮心。唯緣過去境（云云）既云唯緣過去境故。今章會意者。五識之後意識多分緣前念五識境故。名緣過去境。此約本質說也。若約第六所變影像境者。量緣現在境也（云云）纂云。今章主釋義亦難解。既約五後意。云何名率爾。又五後意次文別說。若二文倶說五後意者。云何前名率爾。後名尋求決定。前說唯說過去。後說唯緣現在等（云云）如何可救之。答。義鏡救云。五後意識尋求心。於先已緣境雖不起率爾。若新境至時。亦有起率爾。此率爾心亦緣過去。五後意識有分別故。非謂緣先過去境境起率爾。故不相違。問。若爾。何故伽云五識無間所生意識。或尋求或決定唯緣現在等。答。就刹那說實緣過去。今就一連現在故說緣現。猶如一生名爲現在（云云）今案。此文抄文有說。如前引之。又寂章文。若二文等下雖理。又不爾。同雖五後意。率爾尋等別故也。能作此難。如何如何。具如上也
　　章。與五倶意所有五心有義唯現量作證解故陳那菩薩集量論說五識倶意是現量故設五倶時緣十八界亦現量攝隨五現塵明了取故解云。說五倶意有二有義。此初義也。問。此義意何。答。義鏡云。此即三量不並師也。於一事境。相違作用不得倶生故不並也。作證解故者。理門論云。意地亦有離諸分別唯證行轉。即明同緣意識亦現量也。五倶緣十八界等者。即違唯識云五根比量得也。除佛及定心菩薩第八境所餘是比量得也。隨五現塵等者。五識所緣現在五塵也云唯識文可尋之。第六緣五根唯比度比知。不同五境現量得者也。問。有義者誰人義何。答
　　章。有義不定性尚不同何況現量集量不說五倶之意唯是現量何得定判堅執比度既許五倶定唯現量於理未可故五倶意義通現比及非量攝。解云。此第二有義立理會違也。問。此師意何。答。前師云。五識唯現量故。同時意唯現量而得並起。五識現量。而倶時意比·非量。而不得並起。依此道理立唯現量也。今後師立理云。五識與意性尚不同。而得倶起。約量何妨五識現量。而意識通三量。同時得並也。此師意也。義鏡云。此第二師三量竝師也。性尚不同等者。五心之中。若率爾位或有異性。如定中聞聲等。或有同性。如餘散率爾等。若尋求等二位同無記性。四五兩位並通三性。今總顯之故。云性尚不同。問。染淨心由自分別成善惡者。尋求決定亦量分別。應成善惡。答。雖有分別。於境未決。即不能作損益之事。故決定心不名善惡。決定以後由自分別能作損益。方名染淨（云云）問。集量論何通耶。答。不言唯故。問。堅執比度等意何。答。珠云。此非量也。汎爾緣瓶亦是非量。非必堅執。今約多分。對比度義名堅執耳（云云）問。與五倶時起堅執者何等耶。答。且如聞怨聲時。耳識現量得聲不執。倶時第六亦取此聲。執是實怨作惡心等。此則非量意識與五倶起也。又准涅槃經可云。如見幢未時。眼識現量唯得木色。倶時意識亦緣枝色。比知有車。如是五倶意識比量也。明詮云。言堅執者。執實我實法也。此非量心也。比度者。且依說聲無常。聞已比知色等亦無常也。此比量心也（云云）周云。與五同時緣十八界同緣五境。現量所攝。緣於根等比量所攝。非稱境知非量所攝。即一刹那意通三量。謂能緣識之功能。如一眼識尚有多能。此亦何失。然由其境明昧等差致今意識有三量起。問。意與五識同緣。意隨五識皆現量者。意唯與眼緣一色時。不與耳等四識倶起。意緣聲等。爲是現量。爲比度量耶。答。有二釋。一云。餘四塵等非與餘之四識同緣。皆比量得。二云。餘四亦現量得。由與眼識依眼根門明取境故。且依初釋。或云。據無我觀各一刹那緣十八界。此理不然。一違章文。二無我觀但緣於一無我爲境。云何得言緣十八界（云云）平備云。問。同時第六云何一念通三量耶。答。第六識其行解行相衆多非一故。一念緣十八界故通三量。謂與五識同境者唯現量。不同境者通比·非量也（云云）」
　　章。通緣三世及非世境解云。此約世分別也。問。五心一一各通三量。一一各緣世非世耶。答
　　章。若緣一境與五倶率爾等流定唯現量中間三心不與五倶通比·非量刹那論之緣過去境解云。合說也。義鏡云。言一五者。且五識中隨應取一別得總名故云一五。如呼一人名六群比丘。以同類故。不與五倶等者。即五後意緣刹那過去通比·非量也。即尋求等位意識也（云云）先徳云。與五一倶之本爲正。若五塵中隨緣一境。與五識中隨一識倶意識率爾等流二心。唯現量收。與五並顯現量行故。中間尋求等三。不與五倶。通比·非量（云云）明詮云。與五識中一眼識倶第六識五心唯現量也。五者指五心也。一者一眼識也。五一倶可訓之（云云）問。刹那之緣過去境者心何。答。此說中間三心也。周云。一期之事緒究竟。有爲之法刹那過去。今約緣此名緣過去（云云）素云。有爲之法刹那遷流。遷流前念即名過去。事緒未終論名現在。現在之境念念遷故（云云）明詮云。謂中間三心緣前念率爾心之境故。名緣過去境（云云）
　　章。瑜伽論言五識無間所生意識尋求決定唯應說緣現在境者此依分位事緒究竟名爲現在瑜伽自言若此即緣彼境生故解云。此會違也。問。其意何答。珠記云。問。率爾之後尋求等意緣過去者。何故瑜伽言五識無間所生意識尋求決定。唯應說緣現在境等。故今會云。此約事竟名爲現在。又此尋求決定二心緣彼五識刹那過去之境生故（云云）問。寂法師徴此會云。若爾。三心義兼一兩途。若約刹那名緣過去。若約事竟名緣現在。義既不定。云論言唯耶（云云）如何救之耶。答。義鏡救云。論云唯緣過去唯緣現在者。唯有三義。今取簡持義。說唯緣等。此云何。若約刹那名唯緣過去。即簡相續時。若約事竟名唯緣現在。即簡餘現在。隨事有簡故無有妨（云云）明詮云。有人難云。尋求決定刹那論之緣過去境者。何故大論云意識尋求決定現在境耶。今會云。意識尋求決定緣於前念五識所變本質境故。名緣過去境。然今緣現在境者。次論通云。若此即緣彼境生故。意云。若此意識即能緣彼五識境生。若從影像云緣現在也。此即依事緒之究竟云現在也（云云）今案。此說尤叶。抄文如前引之
　　章。染淨亦爾三心性同故論偏說解云。亦者亦尋求決定也。染淨亦爾也（云云）問。若爾。何故論說率爾等三心。不說染淨耶。答。初三性同故。論偏說也。茲爾等三同無記故。明詮云。染淨亦爾者。此心亦從本質影像境而通二世也（云云）平備云。三心者率爾等也。即上文云五識無間者。此率爾也。次云。所生意識尋求決定名三心也。此三心同無記性故。論偏擧說耳。實亦有染淨等流心也（云云）此等先徳。此量偏說者。指伽論第三也。今案。第三卷中又說染淨。所謂或染汚或善法生等文也。若准初門者。指第一卷文也。章云由初三心性類同故。但說三言。實兼後二（云云）正與此同。准先可知之
　　章。第十二問答聊簡者解云。第十二門以五重問答聊簡五心矣
　　章。何故立五心非増非減答據極多分決定有五極小有一非圓滿故解云。第一問答也。問意易知。問。答文意何。答。珠云。顯心生分位。極多有五。遮心外境界。極小有一即三界唯心。所謂本識約本體唯一。約分位唯五。故非増減（云云）問。非圓滿故者意何。答。素云。唯有一心。不具五者。不知法也。是非差別。事緒不周。解非圓故（云云）此說好矣。古徳云。極多有五。極小有二。若極有一者。非圓滿故。意說。心生分位。或極多有五心。或極小二。或三或四。言或二者。如瑜伽說。眼識有率爾等流。此約麁相也。或三者。已串習境唯起決定等三心也。或四者。如果位四心也。或五者可知。如是不同故。云極多不増五心者。極之言如極七返有。或一二返別故云極七。此亦可爾。五·四·三·二心不同故也。若極小一心者。約分位。非圓滿故（云云）雖有此說。以素爲本。然寂師云。上坐部立九心。有太増過。訶梨跋摩立四。太減義不足過。唯言五心不増不減（云云）
　　章。問。此五心通無漏不答五皆通聞聲定心通無漏故因無漏心有希望故或說尋伺通無漏故設不通無漏與欲倶故此尋求心亦通無漏解云。此第二重問答也。問意易知。問。答文意何。答。五心皆通有無漏也。問。聞聲定心通無漏故者心何。答。目連所入定通無漏故。又其心通無漏言也。問。因無漏心有希望故者意何。答。十地因位有尋求心故。尋求心通無漏也。其義如上也。問。或說尋伺等文意何。答。義鏡云。尋伺通無漏中。有二師說。一云。尋伺於五法中唯有漏故。大論第五云。諸尋伺皆分別。有分別非尋伺故。第二師云。對法第十及十地論第一等說。正思是惟是語言因。故知尋通無漏。尋既爾伺亦然。今云。設不通無漏者。當第一師義（云云）今案。章此下義。約廣尋求亦通無漏言也。識論七云。有義伺非所斷者。於五法中唯分別攝。瑜伽說。彼是分別故（云云）問。此義意何答。疏云。非所斷者。於五法中。唯分別攝。唯有漏故。論決判彼是分別故。大論第五說。尋伺決擇四句云。諸尋伺皆分別。有分別非尋伺故。今以爲證（云云）識論云。有義此二亦正智攝。說正思惟是無漏故。彼能令心尋求等故。又說彼是言說因故。未究竟位於藥病等未能遍知。後得智中爲他說法。必假尋伺。非如佛地無功用說故。此二種亦通無漏。雖說尋伺必是分別。而不言說唯屬第三。後得正智中亦有分別故（云云）問。此義意何。答。疏云。於中有三。一證。二理。三會。此初也。五法之中正智所攝。顯揚第二等說正思惟是無漏。故定智思惟體是尋。顯揚第二·大論二十九皆云。彼正思能能令心尋求極尋求超入極超入故有等。言尋求者尋也。又對法等。正思惟是語言因。故知尋通無漏。伺亦然（此說前也）立理者。二乘聖者十地菩薩。於能治藥·所治之病。倶不能遍知盡故。於後得智中爲他說法。必須假藉尋伺二法。與佛稍別。佛無功用說故。八地以上雖無功用。果未滿故。有任運功用。故不同佛。又功用有二。一自利。二利他。前八地已去皆無。後八地已上猶有。七地以前二用並有。八地已去無功用者。無自利用。任運入地非於利他亦無功用。佛二倶無。故說法時不假功同。有正思惟體即是思。不名爲尋。又解。佛無正思惟支。以無尋故。前解爲勝。八地以去。無漏觀心既相續轉。無尋伺者。由何尋伺發有漏五識。此亦不爾。如定聞聲意無尋伺亦引耳故。今如論但說法須既說尋伺是語遍行。佛無二法。如何能語。此隨轉門說爲遍行。大乘不然。唯心遍行是實遍行。身語二行非遍行故也。故此二種亦通無漏。十地猶有。初地已去起無漏者。至金剛心時。與彼心一時不行。得勝法時。劣不行故。唯後得智倶非正智。以七十三說尋思惟眞如不觀眞如等故四句爲證。隨說等下會違也。雖說尋伺如是分別。而不定說於五法中唯屬第三分別。以後五法後得下智中亦有分別故。分別有二種。一有漏名分別。二無漏名分別（云云）問。莊法師云。五心唯有漏。謂無漏位一向是善。無有三性改轉之義。不說五心（云云）可信乎。答。珠破云。今即不爾。故五皆通。瑜伽釋。最勝子菩薩言。如佛菩薩神通等心。任運而起率爾之心緣三世境。尋求決定等緣前類境等。由此明知五心通無漏（云云）
　　章。問通三界耶答通無理遮故一一心中亦緣三界三界諸心別識類者隨應可倶解云。此第三重問答也。問。答。文意何。答。義鏡云。三界諸心別識類者隨應可倶者。眼·耳·身識二界二地。鼻·舌兩識一界一地。六·七·八三識通三界九地。得具諸心。隨應可倶（云云）此義廣如唯識也。問。一一心中亦緣三界等心何。答。周云。五心一一皆緣三界故。三界倶有（云云）問。一一心緣三界者。無色如何緣欲心耶。答。廣慧菩薩義如上也。問。三界諸心別識類等者意何。答。素云。依於諸識辨其五心。諸識三界多小不同。五心隨彼有無不定。雖有無處。可倶不倶。思之可解（云云）周云。隨其諸識有無。三界五心依彼辨闕具。思之可知（云云）
　　章。問何故須辨如是五心答爲令了知心之分位入法無我唯識相故解云。第四重問答也。問。答文意何。答。義鏡云。爲了二空說此五心也。爲令了知心之分位者。顯入生空也。入法無我等者。顯入法空也。此義云何。爲令了知心生分位前後差別非常一故。由斯速入補特伽羅無我之性。又欲令知前後諸心所緣境界皆不離心。唯於心上聚集現故。由斯速入諸法無我唯識之性（云云）
　　章。問此說五心聞緣教時幾字即具答且依此方一字成各亦能詮表但聞一字即具五心如聞佛言二字具者如聞菩薩三字具者如聞慈氏佛四字具者如聞能寂如來五字具者如聞諸惡者莫作如是等類乃至無量聞緣解了即具五心不須別限聞幾字時五心方具若說理事未究竟來五心不具若聞畢訖方具五心即隨所說字之多小若名若句竟但意解圓即說具五心隨爾所時意識所引五識隨生隨彼意識彼心所攝亦不違理故六具五七八唯四深爲允當解。此第五重問答也。問。問文意何答。緣然者緣教之時。問五心具不具也。問答文意何。答。義鏡云。聞一字五心具等者。依唐方言。說佛字時。名句已竟。意解悉圓。故雖一字說具五心。法字亦爾。餘准可知。問。若說理事等者意何答。義鏡云。即隨所說字之多小者。如前所說。從佛一字至諸等五字。是爲多小（云云）問。寂法師云。若名句竟意解圓時具五心者。但聞半名半句意解不圓。此時若不具五心者。起何心止。夫五心者（自斷也）但說心生分位。無其簡其圓缺。故心不起而已。起必具歴五位。唯除強緣問舊而起（云云）此義如何可救之耶答。殊救之云。言圓者究竟義。生解究竟故名爲圓。若聞半名等時。名句未竟。五心何具。一事究竟解圓時。方具五心。故半名時隨境心生。未必具五。故簡圓缺。允當深理（云云）問。若名若句者何。答。明詮云。自性差別具足方解生也。名詮自性。句詮差別。問。隨爾所時等意何。答。珠云。一事竟間經歴多念故。云爾所時。隨彼意識彼心所攝者。由此文證五識尋求是位。尋求非體。尋求法文可知。允者信也（云云）言爾所時意識所引等者。備云。正取意識五心以爲教體兼以五識五心爲教體也。解究竟者。由意識故（云云）平備云。隨彼意識心所攝者。五識五心隨彼意識五心等所攝故。正取意識五心以爲教體。於理不違（云云）然此章清素記中。在唯識章後。唐本異列。自以可知之

五心義私記一卷

　　永觀二年六月十三日大略抄之是則爲允當年研學立義也。興福寺釋清範（春秋廿三夏臘十二）先徳私記唯以簡略仍奪取諸記之文拾得諸教之語文大略所抄出也
　  第十二門頗以疏也後後可定誠難送也不敏猶喜事事畢總矣迴此善根將至道場




















































