　　《大正藏》第71卷No.2325


　　No. 2325七十五法記序
　　得兔忘蹄者。本因蹄得兔也。初忘其蹄。而得夫兔者。未有之聞矣。毘曇有門者佛法起本也。凡學法者當諳熟彼法門。而後遊廣乘之中。設不然則夫猶彼欲兔者初忘蹄也。前則身論六足後則廣說聰明。疏記章藻次起者殆乎碎軸習學人卒得其奧也説難。粗知所立法數。爲之階梯則可也乎。向有七十五法名目行于世。雖便初習。而恨不善詳略。亦見爲之作鈔者。未讀論疏本文故。義或不免麁矣。動也紛雜易惑。今歲余講倶舍論。時時鈔出。編次遂成一册。付與小子等。非敢告諸大方也。享保戊申八月十七日尾野山僧宗禎禎山書。


　　有宗七十五法記卷上
　　將釋有宗七十五法。初列。次釋。後便明賢聖。且初列者。一切有部所立法。有七十五。略爲五位。五位者。一色法。二心法。三心所有法。四心不相應行法。五無爲法。此中初色有十一。五根。五境。及無表色也。五根者。一眼根。二耳根。三鼻根。四舌根。五身根也。五境者。一色境。二聲境。三香境。四味境。五觸境也。第二心法但一。謂心王。第三心所有法。束爲五地。一大地法。二大善地法。三大煩惱地法。四大不善地法。五小煩惱地法。更有不定地法。總爲四十六。大地法有十。一受。二想。三思。四觸。五欲。六慧。七念。八作意。九勝解。十三摩地。大善地法亦十。一信。二不放逸。三輕安。四捨。五慚。六愧。七無貪。八無瞋。九不害。十勤。大煩惱地法爲六。一癡二放逸。三懈怠。四不信。五惛沈。六掉擧。大不善地法有二。一無漸。二無愧。小煩惱地法十種。一忿。二覆。三慳四嫉。五惱。六害。七恨·八諂。九誑。十憍。不定地法八數。一尋。二伺。三睡眠。四惡作。五貪。六瞋。七慢。八疑。第四心不相應行法。有十四種。一得。二非得。三同分。四無想果。五無想定。六滅盡定。七命根。八生。九住。十異。十一滅。十二名身。十三句身。十四文身。第五無爲法三種。一虛空無爲。二擇滅無爲。三非擇滅無爲。已上總有七十五法。
    次釋中三初正釋。次立蘊處界。後義門分別。今初正釋。第一色法中五根者。眼識所依名爲眼根。乃至身識所依名爲身根。此五各對自境有取功能。眼能見色耳能聞聲。鼻能嗅香。舌能甞味。身能覺觸。論其根體。四大種所造淨色爲體。如珠寶光有色無見有對。有色者有變礙義故。故名有色無見者非有眼見故。有對者障礙有對義。是極微所成故。如手礙手。或石礙石。或手石相礙。其眼根極微在眼星上。傍布而住如香菱花。或曰重累如丸。其體清徹如頗胝迦。光明無隔。耳根極微旋環耳穴内如卷樺皮鼻根極微居鼻梁内。面下而住如雙爪甲。已上三根橫作行度無有高下。若其依處即有高下。舌根極微布在舌上形如半月。西方古德相傳云。醫方家說於舌根中如毛端量無舌根處是末摩死節（末摩梵語此言死節）若針刺著其人即死。舌中法爾有斯空處。身根極微遍住身分如身形量。眼耳鼻三。依處雖有二。其體是一。由三義故。一者類同。謂同是眼等自性故。二者境同謂同以色等爲境故。三者識同。謂同爲眼識等所依故。此三根所以依處生二者有二解。一謂爲所發識明了端嚴。現見世間閉一目等。了別色等便不分明故。二謂因緣法爾如此。若因緣有障不生二猶如身根今詳若爲發識明了。但大安一眼等即得。何須二眼等。故知後解爲勝。此五根中眼耳二根取不至境。謂離中知。鼻舌身三同取至境謂合中知。不至者眼能見遠處諸色。眼中藥等則不能觀。耳能聞遠處聲逼耳根者則不能聞。
　　由語逼耳字句難知欲審聽者遮其苦逼故。鼻舌身三但取至境。是根境無間生時能取非離中故。第六意根亦同眼耳取不至境意無色故無有方所。又彼不能取倶有相應法故。且義便明第六。又此五根鼻舌身三唯能取等量境。如根微量境微亦然。此謂取少分境用少分根取等分境全根起用。若境大根前念取半後念取半。由根速疾發識謂言同時。眼耳二根不定。謂眼於色有時取小如見毛端。有時取大如暫開目見大山等有時取等如見蒲萄。耳根有時取小如聽蚊子聲。有時取大如聽雲聲。有時取等如聽琴聲。第六意根無質礙。不可辨其形量差別。謂所取之境雖有大小。能取之意無大小也。且義便明第六。次釋五境者。眼根所見名色耳根所聞名聲。鼻根所嗅名香。舌根所甞名味。身根所覺名觸。初色有二種。一顯色。二形色。顯色十二。青黃赤白雲煙塵霧影光明暗。形色有八。長短方圓高下正不正。顯色中青黃赤白四種爲本餘八種顯。是此四色差別建立龍氣名雲。火氣名煙。風吹細土名塵。地水氣騰說之爲霧。日焰名光。月星火藥寶珠電等諸焰名明障光明生於中餘色可見名影。此謂於障光之影中。猶可見餘物名餘色。非謂言影爲餘色也。飜影名闇。此即輕者名影重者名闇。餘碧紅紫綠等。此是淺深不同。離合有異故不別立也。淺青名碧。薄赤名紅。青黃合綠。赤黑合紫。形色中一面多生名長。理實六面中兩面多生。恐難解故故言一面。如竹筍越瓜等。名爲長色。一面少生名爲短色。四面齊等名爲方色。於一切處周遍而生名爲圓色。中凸名高拗凹名下。正者謂形平等。形不平等名爲不正。此長等色復有二類。一外緣成如金石等。待匠等成長短故。二種性異。如鹽性方縱散成水煎後還方故。解云已此有顆鹽方而有角。越瓜自長菰蔞性短。胡桃高下櫻桃自圓。豆角性邪。如是等物類差別。問何故十一種皆色唯此一種名色。答餘各有別名。唯此色境無別名。爲餘所簡別。雖標總稱即受別名。如多主以同群各有別印。一主無印即以無印別有印者。聲有八種。一有執受大種爲因有情名可意聲。二有執受大種爲因有情名不可意聲。三有執受大種爲因非有情名可意聲。四有執受大種爲因非有情名不可意聲。五無執受大種爲因有情名可意聲。六無執受大種爲因有情名不可意聲。七無執受大種爲因非有情名可意聲。八無執受大種爲因非有情名不可意聲。有情身中所發音聲名有執受。謂言手等也。心心所法共所執持。攝爲依處名有執受。飜此名無執受。此有執事業名有情名。能詮表故。拍手等聲名非有情名。不能詮表故。風林河等所發音聲名無執受大種爲因。無執受中有情名者。謂化人語聲。此化人身雖無執受能詮表故稱有情名。此八種中第一者語出好聲如歌讃等。第二者語出惡聲如罵詈等。第三者謂手等出好聲。第四。謂手等出惡聲。第五者化人出善聲。第六者化人出惡聲。第七者風筍等出好聲。第八者風林等出惡聲。此中可意不可意望情欲說。若處中聲即不可意收以違意等故。香有四種。一好香。二惡香。三等香。四不等香。沈檀等名好香。蔥薤等名惡香。好惡香中増益依身名爲等香。損減依身名不等香。無増損者名好惡香。故好惡香中。各分出等不等香故成四香。本論中說香有三種。一好香。二惡香。三平等香。此増益依身名爲好香。損減依身名爲惡香。無前二用名平等香。如上所說。四三不同攝香皆盡。味有六種。一苦。二酢。三鹹。四辛。五甘。六淡也。餘味皆是此六差別。觸謂所觸。有十一種。謂四大種滑性澁性重性輕性及冷饑渴。四大種者。即是地水火風。用堅濕煖動爲性。地界是堅性水界是濕性火界是煖性。風界是動性。言大種者。大有三義。一體寬廣故。謂四大種遍所造色。其體寛廣。二増盛聚中形相大故。謂大地大山地増盛。大江大海水増盛。炎爐猛焰火増盛。黑風團風風増盛。三能起種種大事用故。如地能持世界。火能壞初禪。水能壞二禪風能壞三禪。種者與一切所造色爲所依故。故名爲種。大即是種故名大種持業釋也四中地界能持用。水界能攝用。火界能熟用。風界能長用。長謂増盛如種生芽。此據上下。或長者流引如油渧水。此即據傍。此四名界者。界有二義。一能持自相。二能持所造。柔軟名滑。麁強爲澁。牽秤向下名重。不能牽秤向下。及有力上昇如煙炎等。皆名爲輕。煖欲名冷。食欲名饑。飮欲名渴。此三於因立果名故。解云（煙-土+大）欲食飮欲是心所欲。數由内身中有觸力令欲煖。有觸力令欲食。有觸力令欲飮。所令之欲名冷饑渴。即是由其能令之觸。即能令觸從果立名名冷饑渴。然諸法差別種種不同不可一例。由引五境差別不等。色有二十。聲八。香四。味六。觸十一等。釋無表色者。雖以色業爲性同有表業。然非表示令他了知故名無表。表業者表示於他令知内心是善是惡。其猶合掌殺縛等形。此無表四大造故名色。非極微成故無見無對。此有三種。一律儀。二不律儀。三非律儀非不律儀。第一是善。第二是惡。第三即處中。是善非律儀。惡非不律儀。無有無記無表。以無記心勢力微劣。不能引發強無表業。可因滅時果仍續起故。無表業非無記也。初律儀有三。一別解脫律儀。二靜慮律儀。三無漏律儀。別解脫律儀唯在欲界。謂別別棄捨種種惡故名別解脫。能防身三語四七支非故名爲律儀。身律儀三。謂殺盜淫。命根名生。斷命令不續名殺。謂隔斷他命。乃至一念應生不一。不與取他物名爲盜。淫謂欲邪行。總有四種不應行。皆得名爲欲邪行罪。一於非境行不應行。謂行於他所攝妻妾。或父或母或父母親乃至。或王所守護境。二於非道行不應行。謂於自妻口及餘道。三於非處行不應行。謂於寺中制多迥處。四於非時行不應行。謂懷胎時。飮兒乳時。受齋戒時。設自妻妾。亦犯邪行。語律儀四者。一虛誑語即妄語也。謂見言不見等。二離間語即兩舌也。欲令他朋友離間故。三麁惡語即惡口也。如非教誡師呵責弟子等。四雜穢語即綺語也。一切染心所發諸語名雜穢語。此別解脫律儀有八種。一苾芻律儀。二苾芻尼律儀。三正學律儀。四勤策律儀。五勤策女律儀。六近事律儀。七近事女律儀。八近住律儀。受離五所應遠離。安立近事律儀。五所應離者。一殺生。二不與取。三欲邪行。四虛誑語。五飮諸酒。梵云鄔婆索迦此云近事。索是男聲。舊云優婆塞。梵云鄔婆斯迦此云近事女斯是女聲。舊云優婆夷言近事者。親近承事諸佛法故。受雜八所應遠離。安立近住律儀。八所應離者。一殺生。二不與取。三非梵行。四虛誑語。五飮諸酒。六塗飾香鬘歌舞觀聽。七眠坐高廣嚴麗床座。八食非食時梵云鄔婆婆沙。此言近住。近住者此戒近時而住故名近住戒。八中此三在家戒。餘五出家戒。又餘七盡壽。但近住一一晝夜受。受離十所應遠離。安立勤策律儀。十所應離者。謂於前八塗飾香鬘歌舞觀聽開爲二種。譏嫌重故。更如受畜金銀等寶。梵云室羅摩拏洛迦。舊云沙彌。此言勤策。梵云室羅摩拏理迦。舊云沙彌尼。此云勤策女。勤策者。謂爲苾芻勤加策勵。正學律儀者。此勤策女正學六法故。六法者。一不摩觸。二不盜四錢已下。三不殺畜生。四不小妄語。五不飮酒。六不非時食。梵云式叉摩那。此言正學。受離一切所應遠離身語業。安立苾芻律儀。梵云苾芻。舊云比丘。此云乞士。尼是女聲。此八種律儀。依男女別立名雖八。實體唯四。謂離苾芻戒無別苾芻尼戒。離勤策戒無別勤策女及正學。離近事戒無別近事女戒。近住時促初不分二。次明靜慮律儀者。此即定共戒也。靜慮者謂色定有漏未至中間。四根本上三近分得此定者得此律儀。定中自防身語非故。入定則有出定則無。此定心倶故名隨心轉。後無漏亦爾倶別解脫戒不隨心轉。惡無記心時亦恒轉故。第三無漏律儀者。未至中間四根本。此六地聖得道共戒。此戒與無漏道。同時名道共戒。第二不律儀者。謂惡戒也。此要期盡壽。造諸惡業得不律儀。謂生在不律儀家。續業屠殺。或生餘家爲活命行殺害等。即屠羊屠雞。屠猪捕鳥。捕魚等第三非律儀非不律儀者。此即俗人作善或惡。不遍有情等。不是律儀及不律儀攝。上來所明。五根五境。及無表色。竝名色者此變礙故名色。若無表色此變礙生故亦名爲色。此十一種五蘊中色蘊攝。
    第二心法者。或名爲心。或名爲意。或名爲識。梵云質多。此言心是集起義。謂由心力引諸心所及諸一切所作事業。如樹之心集起皮膚及枝葉等。梵言末那此言意。是思量義。以心能思量故。名爲意也。梵云毘若南此言識是了別義。謂心於境能了別故。
　　謂之爲識。第三心所有法者。是心之所有故名心所有。或略但言心所。言大地法者受想等十心所名大。通三性等一切心品故。地是心王是心所所行處故。大之地故名大地依主釋也。此受想等是大地家所有名大地法。大地之法名大地法依主釋也。故知唯言大者但目受等十法。若言大地即目心王。若言大地法還目受等。此即兩重依主也。餘大善地法等。皆有兩重依主釋準此應知。受者謂領納。此有三種苦樂倶非有差別故。倶非是捨受也。想者取像。謂於前境取差別相。男女怨親等。思者造作。謂令心造作善不善無記。成妙劣中性。觸者謂觸對。根境識三和合而生能有觸對。欲者謂希求所作事業。謂我當作如是事業故。慧者謂簡別所緣邪正等相。念者謂於緣明記不忘。能爲後時不忘失因。非謂但念過去境也。作意者令心警覺爲性心。如睡眠沈沒不行。由作意力警覺取境。理實亦能警覺心所。從強說心。勝解者謂能於境印可此事如此非不如此起殊勝解。三摩地者。謂心一境性。此令心於所緣境不流散因。此飜云等持即定也。但此十種遍一切心品。諸餘心所即不能遍故於此獨名大地法。論云諸心心所異相微細。一一相續分別尚難。況一刹那倶時而有。有色諸藥色根所取。其味差別尚難了知。況無色法唯覺慧取次釋大善地法者。信者令心澄淨。如水精珠令濁水澄。信珠令心濁穢皆淨。有說此信於四諦三寶善惡業異熟果中。現前忍許故名爲信。不放逸者修諸善法。謂此於善專注爲性。輕安者身心輕利安適之因。若五識相應名身輕安。若意識相應名心輕安。捨者心平等性。如持秤縷掉擧相違。慚愧二者於所造罪。自觀有恥名慚。觀他有恥名愧。無貪者謂於已得未得境界。耽著希求相違。無愛染心名爲無貪。無瞋者謂於情非情無損害意哀愍種子說名無瞋。無癡善根大地法中慧爲性故。前已攝了。不害者與樂損惱有情相違。心賢善性說名不害。勤者令心勇悍即精進也。於諸已生功德過失守護棄捨。於諸未生功德過失令生不生。心無墮性說名爲勤。或更立欣厭二種。在善法中。欣謂欣功德。厭謂厭過失。今不說者以非恒起。或非竝生故。不說爲大善地法。信等十法。一唯善性。二偏一切善心故得大善地法名。四句分別者。第一句。有唯善不是遍善。即欣厭二。第二句。有遍善不是唯善。即大地十。第三句。有通二。即大善十。第四句。有非唯善及非遍善。
　　即尋伺睡眠惡作通三性不是唯善不遍諸地不是遍善也。大煩惱六大不善二。小惑不定餘四。善言已簡不入此四句也。次釋大煩惱地法癡者愚癡亦名無明。迷境起故。亦名無智無決斷故。亦名無顯無彰了故。放逸者是不修諸善。是修諸善所對治法。懈怠者心不勇悍。是前所說勤所對治。不信者心不澄淨。是前所說信所對治。昏沈者身心重性。於善法中無所堪任。亦名身心之無堪任性。釋此身心如前輕安中。掉擧者令心不靜捨所對治。此上六種一則唯染二則遍染。故得大煩惱地法名。言染者通有覆及不善。四句分別者。有遍染非唯染即大地十。有唯染非遍染即小惑十大不善二。不定中貪瞋慢疑。有通二即大煩惱六。有非遍染非唯染。尋伺睡眠惡作。大善十及欣厭不入此四句。染言已簡也。次釋大不善地法。自觀無恥說名無慚。觀他無恥說名無愧。此二種一則唯不善性二則遍一切不善心。獨得大不善名。四句分別者有唯不善性不是遍不善。即忿等七及瞋有遍不善不是唯不善。即受等十及癡等六尋伺二。有通二即大不善二。有倶非小惑餘三不定餘五是。不善言簡善故大善十不入此句數。次釋小煩惱地法忿者於情非情令心忿發。覆者隱藏自罪。慳謂財法巧施相違令心悋惜。嫉謂於他諸興盛事。令心不喜。惱謂堅執諸有罪事。由此不取如理諫誨。害者於他爲逼迫事。由此能行打罵等。恨謂於忿所缘事中。數數尋思結怨不捨。此中限忿相差別者。忿如樺皮火猛利而餘勢弱。恨如冬室熱其相雖微餘勢強。諂謂心曲。由此不能如實自顯。或矯非撥。或設方便令解不明。誑謂惑他。先籌度設方便。令人後時生顛倒解故。憍染著自法爲先。令心傲逸無所顧性。謂於自勇健財位施戒慧族等法中。先起染著心生傲逸。於諸善本無所顧盻。此十種名小惑者。以四義故。一唯修所斷。二唯意識地起。三唯無明相應。四各別現行。大善地法不與一切染心相應。煩惱之名以簡此法。尋伺雖通染心。闕四義故不名爲小煩惱地法。大煩惱地。大不善地。雖復唯與無明相應。闕三義故不得名小。慢疑二種雖唯意地起。唯無明相應。各別頭起。非唯修斷。闕一義故。不得名小。惡作一種雖唯修斷唯意地起。以非唯與無明相應。雖別頭起不名爲小。睡眠一種。雖唯意地。闕三義故。不名爲小。貪瞋二種。復唯與無明相應。各別頭起。闕二義故。不名爲小。前之四地皆名爲大。此之一地不得大名者。通大地法以遍一切心故名大。大善地法以遍一切善心名大。大煩惱地法以遍一切染心名大。大不善地法以遍一切不善心故名爲大。又上四地法皆竝頭起故名爲大。次釋不定地法不定入餘五地名爲不定。不定所依名不定地。不定地家法名不定地法尋謂尋求心之麁性。伺謂伺察心之細性。睡眠令心昧略爲性。昧即簡定定中取境分明。略即簡散散取境多故。惡作者謂緣惡作心追悔性。惡者若善若惡不稱情邊名爲惡。能追悔心緣其惡作從境爲名。即是有惡作故名爲惡作。多財釋也。若緣不作事亦名惡作。如追悔言我先不作如是事業是我惡作。由此有四句。一有惡作是善於不善處起。謂悔先作惡事。二有惡作是不善於善處起。謂悔先作善。三有惡作是善於善處起。謂悔先不作善。四有惡作是不善於不善處起。謂悔先不作惡。貪謂貪愛。瞋謂瞋恚。稱量自他德類差別。心自擧恃。凌蔑於他說名爲慢。於諦理猶豫性名爲疑。此四十六中諸識相應通局者。準小惑中文知之。問諸心所法相對翻名。何故於中有翻不翻。解云詳諸經論心所多少。難爲一準多少不定。若總搜括相對廢立便成雜亂。只依倶舍顯相。廢立總有四十六種。謂大地法十至不定有八。於四十六中如大地法十。尋伺睡眠惡作。以通三性或通二性故。此十四不別翻名。餘三十二中總有二類。一淨品有十。謂信等。二染品有二十二。謂大煩惱地法六。大不善地法二。小煩惱地法十。及貪瞋慢疑。若於染中通五斷。遍六識者。即正翻入淨中。若不通五斷不遍六識者。但可傍翻非正翻也言通五斷遍六識正翻者。總有十法。謂大煩惱地法六。大不善地法二。及與貪瞋。大煩惱地法六中翻癡爲無癡。無癡即是大地法慧故。於善地中不立無癡。翻放逸爲不放逸。翻懈怠爲精進。翻不信爲信。翻惛沈爲輕安。翻掉擧爲捨。不善地法二中翻無慚爲慚。翻無愧爲愧。翻貪爲無貪。翻瞋爲無瞋。於小惑中害雖不通五斷非遍六識。而別翻者以過重故。惱亂菩薩障趣菩提。菩薩將證無上菩提。仍起欲恚害覺。由斯過重所以別翻。餘小惑九。及與慢疑。二義不具但可傍翻也。謂餘小惑九及疑。非通五斷非遍六識。
　　慢雖通五斷而不遍六識故不翻也此十一種但可傍翻者就中有二。一約等流門翻。二約行相相似門翻言約等流翻者。謂是本惑等流果故忿恨嫉是瞋等流翻入無瞋。
　　惱是見取等流翻見取爲正見正見即是大地法中慧數。所以善中不別立也。覆或是貪等流翻入無貪。或是癡等流翻入無癡。無癡是慧故善中不別立也。慳誑憍是貪等流翻入無貪。諂是諸見等流翻五見爲正見。正見還是慧數故善中不立。約等流門但翻得九。慢疑本惑非是等流。故此二種不別翻也。害雖是瞋等流過重雖翻也。已如前釋。言約行相相似翻者。如忿恨嫉惱。總與瞋行相相似翻入無瞋。覆若貪等流與貪行相相似翻入無貪。若是癡等流與癡行相相似翻入無癡。即慧攝也。慳誑二種與貪行相相似翻入無貪。諂謂諂曲。翻曲即爲正直。正直是捨故。品類足第三云身正身正直心正直。憍之與慢憍自傲逸。慢凌蔑他不敬師長。若不憍慢心便恭敬。敬即是慚翻入慚中。疑謂猶豫不決行相。若能正決即是智慧翻入慧中。害雖似瞋過重別翻也。已如前釋第四不相應行者。廣應言非色非心不相應行。但言不相應行。亦得簡諸法盡。言不相應簡一切心心所。言行行是行蘊簡色無爲。言得非得者。此得名有總有別總者獲及成就皆名爲得。非得亦爾。捨及不成就皆名非得。別者未曾得。及得已失將成就法得。至生相初獲名得。二者已不失得。至現在名爲成就。即是先不屬已初獲屬已名之爲得。此謂生時決定屬已故名之爲得。未在身故不名成就。成就謂得現在於身。捨及不成亦準於得。若獲時即名成就者。即有一身亦凡亦聖過。如世第一現身成就凡法。未來苦忍上法前得在身故也。此中得有四種。非得三種。得四種者。一在彼法前此名法前得。亦名牛王引前得。二在彼法後此名法後得。亦名犢子隨後得。三與彼法倶此名法倶得。亦名如影隨形得。四非彼法前後倶謂無爲法上得也。非得三者。一在彼法前此名法前非得。二在彼法後此名法後非得。三非彼前後謂無爲上非得也。必無非得可與法倶。以法現前是所得者必有得故。然此得非得。若法墮在自相續身有得非得。非他相續身。無有成就他身法故。非屬我故所以不成。若成者便五趣雜亂過。謂或人成鬼畜等法應名鬼畜故。又此無有成就非情法故。以非屬我故不成。若成者即壞法性爲是有情。言同分者。謂諸有情展轉類等。此有二種。一無差別謂諸有情上有情同分。一切有情各等有故。二有差別謂諸有情界地趣生種姓男女近事苾芻學無學等各別同分。一類有情各等有故。又有法同分。謂五蘊十二處十八界自類相似。分者因義。謂由此分能令有情身形等同。同之分故名爲同分依主釋也。或名衆同分者衆多同分也。言無想果者。若生無想天有法能令心心所滅名爲無想。是實有物能遮未來心心所法。令暫不起如堰江河。第四靜慮廣果天中。有高勝處名無想天。壽定五百大劫。言無想定者。謂諸外道計無想異熟爲眞解脫。爲求證彼故修無想定。此亦有法能令心心所滅名爲無想。無想者定名無想定依主釋也。或定無想名無想定持業釋也。滅盡定者。亦如無想定。能令心心所滅。此滅盡定最爲寂靜。極似涅槃。聖者爲靜住故修。諸異生怖斷滅故不修此定。謂此定依有頂。彼已無色若更滅心。便成斷滅故怖畏也。已上二定滅心心所。但言無想滅受想者。謂加行中偏厭此故故別標也。言命者體即壽也。此能持煖與識。次四有爲相者。能起名生。此未來起用。能安名住。能衰名異。能壞名滅。此三於現在世同時起用。此四名爲本相。更有隨相四。一生生謂從小生生大生故。二住住三異異。四滅滅後三亦準生生釋。是諸行成有爲者由四本相。本相成有爲由四隨相。諸行者即是一切有爲。行者造作遷流二義名行。有爲者有因縁爲作故。且法生時拜其自體九法倶起。自體爲一本相隨相合八。此中生不能自生。除自體能生餘八法。住不能自住能住餘八。異不能自異能異餘八。滅不能自滅能滅餘八。故此四本相各於八法中有功能也。相本法故名爲本相。相八法故亦名大相。又九法倶起中。生不自生是生生生。住不自住住住來住。異不自異由異異異。滅不自滅自滅滅滅。此名隨相者隨本相故。亦名小相相一法故。釋名句文身者。名謂作想。想者取像。或契約義。若取像名想想是心所。如說色名能生色想。因名生想名爲作想。若契經義義想即是名。謂諸賢聖共爲契約立色等名。名即是想由此名想能有詮表故。句者謂章詮義究竟。如說諸行無常等章。但言行是名非句義未究竟。更云無常方成究竟。外典中章句義別。句少章多。印度國法章句二種倶是詮義究竟。故得以章釋句。文者謂字。如說惡阿壹伊等字。是不相應行中字。不同書分黑書之字是色法。謂聲上屈曲差別詮表之字。是不相應行蘊攝。此三各言身者。身者。聚集義以總說釋身。總說者合集義。謂合集總說二三等名爲聚集故。然一名是名非名身。二名名身如說色聲。三名已去名多名身。如說色聲香等。一句是句非句身。兩句名句身。三句已去名多句身。如說諸行無常。一切法無我。涅槃寂滅。一字是文非文身。二字亦文亦文身。三字已去名多文身。如迦佉伽等
    第五無爲法者。無因緣爲作故名無爲。此中虚空但以無礙爲性。由無障故色於中行。心心所不相應及二種無爲。此等亦雖無礙然有別體。非但以無礙爲性也。擇滅者擇謂簡揀。即慧差別。各別揀擇四聖諦故。滅者涅槃不生名滅。是擇力所得滅名爲擇滅。如牛所駕車名曰牛車。略去中言故作是說。非擇滅者。謂當來生法緣闕則不生。於此不生時得非擇滅。得不因擇。但由闕緣故。名非擇滅。如眼與意專一色時。餘色聲香味觸等。謝縁緣彼境界五識身等。住未來世畢竟不生。由彼不能緣過去境。緣不具故得非擇滅。於法得滅應作四句。或於諸法唯得擇滅。謂諸有漏過現生法。以有漏故唯得擇滅。以過現生法故不得非擇滅。或於諸法唯非擇滅。謂不生法無漏有爲。以不生故得非擇滅。以無漏故不得擇滅。或於諸法倶得二滅。謂彼不生諸有漏法。以不生故得非擇滅。以有漏故亦得擇滅。或於諸法不得二滅。謂諸無漏過現生法。以無漏故不得擇滅。以過現生故亦不得非擇滅。

有宗七十五法記卷上
有宗七十五法記卷中


　　次立蘊處界以攝七十五法者。且五蘊者。一色蘊。二受蘊。三想蘊。四行蘊。五識蘊。梵云塞建陀羅。此譯爲蘊。舊譯爲陰。或譯爲衆。如法華云五衆之生滅。此中色蘊攝色十一。受想二蘊攝心所大地法中受想二。行蘊攝五十八法。謂心所中除受想二餘四十四心所。及十四不相應。識蘊是心王。蘊中不攝三無爲。彼與蘊義不相應故。謂聚義是蘊義。諸有爲法可聚集故。假令如色。若過未現在。若内外若麁細。若劣勝若遠近。如是一切略爲一聚說名色蘊。無爲不然非如色有過去等品類差別。可略一聚名無爲蘊。解云無常已滅名過去。若未已生名未來已生未謝名現在。自身名内所餘名外。有對名麁無對名細。染汚名劣不染名勝。去來名遠現在名近。乃至識蘊應知亦然。而有差別謂依五根名麁。唯依意根名細。問何故餘心所總置行蘊中。但受想二別立爲蘊耶。此有三因。一諍根因。二生死因。三次第因。諍根有二。謂著諸欲及著諸見。此二受想如其次第爲最勝因。味受力故貪諸欲。倒想力故貪著諸見。諸欲者五妙欲也。諸見者五見也。欲貪諸見體是煩惱。煩惱名諍即諍名根。受想二法與諍根爲因。諍根之因依主釋也。生死因者。由耽著受起倒想故生死輪迴。故受與想爲生死因。生死之因依主釋也。其次第因如次當辨。問五蘊名數如是次第何義。此有四義。一隨麁次第。謂色有對故。諸蘊中爲麁。無色中麁是受。如世間言我手等痛痛是苦受。次想麁於後二。謂男女等相易了知故。行麁過識。貪瞋等行易了知故。識最是細。總取境相難分別故。二隨染次第。謂無始生死已去。男女於色更相愛樂。此顯形等故初說色。此色愛生由耽受味故次受。耽受復因倒想生故次想。此倒想生由煩惱故次行。如是煩惱依識而生。此行及前三皆能染識。三隨器等次第。如欲迎客先求好器。謂色如器受所依故。故色初說。既得器已擬有所盛。次求飮食謂米麵等。受類飮食如食有損益。苦樂受亦爾。故次說受。求得食已不可獨進。次求助味。謂葅鹽等。想同助味由取怨親中。平等相助生受故。故次說想。雖得飮食助味。復須人調合。次求厨人。行似厨人。由貪思等業煩惱力。愛非愛異熟生故故次說行。既調合已進客受用名爲食者。識喩食者。有情身中識爲主勝故。故最後說識。四隨界別次第。謂欲界中有諸妙欲色相顯了。色界靜慮有勝喜等受相顯了。三無色中取空等相想相顯了。非想中思感八萬。思最爲勝行相顯了。此即。識住其中。諸蘊次第應知如是。由此諸次第因離行別立受想二蘊。餘經說無漏五蘊。謂戒定慧解脫解脫知見。此中戒者道其無表色蘊中攝。定慧心所法行蘊攝。解脫以心所中勝解爲體。解脫知見是盡無生智以慧爲體亦是心所行蘊攝。次立十二處者。六根六境爲十二處。六根者眼等五根第六意根。六境者色等五境及與法境。此中五根五境攝色十一中十。意處是心。法處中具攝六十四法。謂四十六心所。十四不相應。三無爲并無表。問一切皆法何故但一名法。一爲差別故。若總名法即無差別。二攝多法故。謂六十四法。三攝增上法故所謂涅槃。言處者梵云阿耶怛那。唐云處舊翻入。此十二處是心心所生長門處故名爲處。其次第者如次界門中辨。次立十八界者。梵云駄都唐云界。種族義是界義。如一山中有多銅鐵金銀等族說名多界。如是一身一相續。有十八類諸法種族名十八界。其十八者六根六境六識。此中意界者。即六識身無間滅已爲後識依名爲意界。意者所依義。此即第六意識所依也。問此立處界次第何義答今當辨六根次第。由斯境識類知。且前五根所取境但是現在。第六意根通三世無爲取。是故先說五根後說意根。又五根中前四根境唯是所造是故先說。身境不定是故後說。又前四中眼耳取遠境是故先說。眼耳中眼用遠故說在耳先。如遠見山河不聞其聲。又眼用速勝耳。先遠見人撞撃鐘鼓後聞聲故鼻舌二根。用倶非遠合中知故。然先鼻者由二義故。一速二明。速者如對香美飮食時。鼻先嗅香舌後甞味。明者鼻能取味中之細香。舌不能取香中之細味也。又此六根隨扶根依處上下故辨次第。謂眼所依最上。次耳鼻舌。身多分居下。意無方所。有即依止諸根生者故最後說。謂六識身總名爲意。眼等五識依五根生故。此中六識得名隨所依根。根變識有明昧故。及彼根不共因故。謂眼等五根。但與眼等識爲不共因。若色等通自他眼識等。及自他意識等所取是共因也。故不名色識乃至觸識第六意根亦能爲五識所依。雖非不共因是意識所依性故。故從所依名爲意識。法非五識所取。唯意識取却是不共因。然非所依故不名法識。問無表如何五蘊中即色蘊攝。處界中即法處法界攝。解云以是以故色蘊中攝。以唯意識緣故法處法界。若爾五境亦意緣。應法處法界攝。解云五境通六識緣。以是變礙故。法處法界不攝無表唯意識緣所以唯法處法界。所以說此蘊等三科者。所化有情有三品故。一愚有三。或愚心所總執爲我爲說五蘊。五蘊中一是色一是心。分心所爲受想等三故能破彼執。或唯愚色總執爲我爲說十二處。十二處中以十全一少分是色故能破彼執。或愚色心總執爲我爲說十八界十八界中廣說色心。謂十全一少分是色。七全是心。一少分是心所。故能破彼執。二根亦有三。謂上中下根。上根聰利略說五蘊中根說處。下根廣說十八界。若記持不同分根反此。三樂亦有三樂略中廣如其次第說蘊處界。
    第三義門分別有九。一三性門。二界繋門。三有漏無漏門。四有爲無爲門。五是異熟非異熟門。六有異熟無異熟門。七識所識門八根非根門九三斷門。初三性分別七十五法者三性者善不善無記。若法可讃置白品中名爲善法。若法可毀置黑品中名爲不善性非可讃毀名爲無記。色十一中色聲二通三性。若善心力等起身語表攝是善。若不善心力等起身語表攝是不善。若無記心力等起身語表攝是無記。及非等起色聲亦是無記。非等起色聲者。八對聲中後六對聲。二十色中十二顯色是也。言等記者心心所等能引起。由色聲二非自性善惡。約能發心判成善惡。初定有有覆表故。色聲亦通有覆無記。無表唯善惡不通無記如前已釋。餘八種色但是無覆無記也。心通三性。謂七心界若與無貪等相應名善。若貪等相應名爲不善餘名無記。心所中大地十。尋伺睡眠此十三通三性。此中眠通三性者。據有夢說。若無夢時唯是無記若夢見禮佛等事即善性。若夢見殺生等即不善性。若夢見青黃等即無記性。大善地十唯善大煩惱六通不善有覆。大不善二。及小惑中忿覆慳嫉惱害恨。并不定中瞋此十唯不善。諂誑憍三及貪慢疑此六。通不善有覆。惡作唯善不善不通無記。有說惡作通無記。謂我頃何爲不消而食。我頃何爲不畫此壁等。然是但省察非惡作也。不相應中得通三性。從所得法判性故。四相亦通三性。遍一切有爲故。二無心定唯善。是招無想有頂故。是善心所等起故。餘七皆無覆無記也。名身等唯無記者。此依聲而起非心力親能發起故。聲是心力親起故通三性。三無爲中擇滅是勝義善。是善是常故。虚空非擇滅是勝義無記。上來所述三性總明。若細分別善有七。生得聞思修學無學修勝義也。無記亦七。異熟威儀工巧通果自性勝義。此六無覆無記。更有有覆無記爲七。不善唯一。合有十五如餘處明。
    第二界繋門。三界者。一欲界二色界。三無色界。此亦分爲九地。謂欲界散地色四靜慮無色四定。色十一中五根色聲觸通欲色界香味二境唯欲界繋。此二唯段食性故。欲界身段食所資故。色界不爾故不通色界。言段食者可成段別而飮噉故。謂以口鼻分分受之。舊名摶食可摶握故。今以飮等非可摶握故譯名段食。無表通欲色及不繋。若散位無表是欲界繋。若定倶無表是色界。若道倶無表是不繋。不繋者無漏也。此十一種是色故不通無色也。心法總言通三界及不繋。若七心界約九地分別者。意界意識界。通三界及不繋通無漏故。眼耳身三識。通欲初定二地。鼻舌二識在欲界。色界無香味故。故無鼻舌二識前五識不通二定已上者。此五恒與尋伺相應故。二定已上無尋伺故。又此五不通不繋唯有漏故。然二定已上。欲見聞觸時。借初禪識。此謂泛借起。泛爾借起也。非生彼地無眼識等及尋伺。但非彼繋故云借也。心所法中大地十。大善十通三界及不繋。大煩惱六小煩惱中憍不定中貪慢疑此十通三界。有漏故不通不繋。小惑中諂誑二不定中尋伺此四但在欲初定。不通二禪已上。此中尋伺亦通不繋。諂誑二種通初定者。經說諂誑極至梵天。衆相依故上地無有。以大梵王處自梵衆。忽被馬勝苾芻問言此四大種當於何位盡滅無餘。梵王不知無餘滅位。便矯亂答我於此梵衆。是大梵自在。作者化者。生者養者是一切父。作是語已引出衆外。諂言愧謝。令還問佛。矯亂答顯彼有誑。諂言愧謝顯彼有諂。大不善二不定中瞋小惑中除諂誑憍餘七。此十唯不善。故但在欲界不通上二界。彼無不善業果故。惡作憂相應故憂唯欲界不通上界。欲界有段食故有睡眠故睡眠不通上界。不相應中得非得。同分命根四相。此等通三界。此中得四相亦通不繋。滅盡定唯在有頂。無想果無想定唯第四禪。名句文若隨語繋唯在欲初定。若隨身繋通欲四定。隨語爲正。三無爲非三界繋是無漏故。 
    第三有漏無漏門。苦集名有漏滅道名無漏。漏謂煩惱於六根門泄過無窮故。此漏於苦集中。隨順增長故。故名有漏。如沃壤田能生苗稼。亦令增盛名爲有苗。緣滅道二諦。諸漏雖生不增。如炎石上足不能住。此如鹹鹵田雖生其苗。不能增盛名曰無苗。色十一中無表通二。餘但有漏。心法通二。心所中大地大善尋伺通二。餘二十四心所但是有漏。不相應中得四相通二。餘九唯有漏三無唯無漏也。
    第四有爲無爲門。有緣作名有爲。與此相違名無爲。七十五法中前七十二是有爲。後三種是無爲。常無常準此應知。第五是異熟非異熟門。言異熟者因是善惡果是無記。異類而熟名爲異熟。因唯善不善不通無記。無記法力劣故。不招異熟如朽敗種。果唯無記不通善惡。若是善惡即所造業無受盡期故。又異熟法酬先業任運起故。故唯無覆無記也。色十一中眼等五通二。問眼等五唯有情數無覆無記。其非異熟者何。答。眼等五根業所招者即是異熟。若所長養者即非異熟。所長養者且能長養有其四種。一則飮食。二者資助如塗洗也三睡眠。四等持。此四勝緣資益五根。長小令大養瘦令肥名所長養。色香味觸内有情數者。通異熟非異熟。外境唯是非異熟。聲無異熟生。夫異熟色任運而起。聲隨欲生故非異熟無表唯善不善故非異熟也。心法通二。心所中大地十尋伺睡眠。此十三法皆通二種。餘三十三非異熟也。不相應中得同分四相通二。無想果命根唯異熟。非得二定名句文非異熟也。三無爲唯非異熟也。
    第六有異熟無異熟門。謂有漏善不善法。能有當來異熟果。無記無漏無異熟也。色十一中色聲無表通二餘八唯無異熟。心法通二。心所中大不善二。小惑中忿覆慳嫉惱害恨。不定中惡作瞋此十一唯有異熟。餘三十五通二種。不相應中得四相通二。二定唯有異熟。餘七無異熟也。三無爲無異熟也。前門所明約體是異熟等。故與此別。
    第七識所識門。七十五法中唯色等五境二識所識。謂眼等五識各一所識。又總皆是意識所識。此餘諸法唯意識所識。然此宗六識不竝生。言一相續中無二心轉故。等無間緣唯有一故。
    第八根非根門。根者最勝自在光顯名根。由此總成根增上義根體勝故名爲最勝。根用勝故名爲自在。根體用雙勝名爲光顯。由有最勝自在光顯名爲增上。將增上義以釋根也。數有二十二。經說眼根耳根鼻根舌根身根意根。女根男根命根。樂根苦根喜根憂根捨根。信根勤根念根定根慧根。未知當知根已知根具知根。此二十二根望誰增上。謂眼等五根各於四事能爲增上。一莊嚴身謂若盲聾等身醜陋故。二導養身謂因眼耳見聞避險難故。鼻嗅香舌甞味身覺觸。香味觸三是段食性能受用故。三生識等。謂發五識及相應心所故。四不共事。謂眼見耳聞。鼻嗅舌甞。身覺用各別故。女男命意四根。於二事爲增上。且女男根二增上者。一有情異。二分別異。有情異者。由此二根。令諸有情女男類別。分別異者。由此二根。形相言音。乳房等別。男身形相麁大。言音雄朗。乳房小。女身形相尪弱。言音細小乳房大。及作業等異。形相等分別各異名分別異。前有情異約總相。後分別異約別相。命根二者。一由命根故。於衆同分。能令續前。二由命故。於衆同分。能持不斷。能續望前能持據現。意根二者。一能續後有。謂中有末心與愛等倶。能續生有故。二自在隨行。如契經說。心能導世間。心能遍攝受。如是心一法。皆自在隨行。解云初句是自在義。次句是隨行義。樂等五根於染增上貪等隨眠所隨增故。謂喜樂受順貪也。憂苦受順瞋也。捨受順癡也。信等八根於淨增上。諸清淨法隨生長故。此二十二根中。眼等五意根命信等五義如前釋。女男根體不離身根。身一分中立此名故。樂等五根大地法中受數差別成五。身受心受不同等故。五識相應名爲身受。色聚名身。則諸色根依身起故。名爲身受。從依爲名。意識相應名爲心受。此中身不悅名苦身悅名樂。及第三靜慮心悅安靜離喜貪故。亦名爲樂。心悅名喜不悅名憂。捨根非悅非不悅。即是處中不苦不樂受諸識相應。意樂喜捨信等五根。如是九根在於三道。如次建立三無漏根。謂在見道依意等九。立未知當知根。有未曾知當知行轉。故說彼名未知當知。見道有十五心。謂八忍七智。此十五心於四諦境。有未曾知當知行相轉。如苦法忍與疑得倶生未知苦諦名未曾知。後至智位必當知故名爲當知。如苦忍既爾諸餘七忍亦復如是。故忍總名未知當知。中間七智雖能正知。良由知諦未遍中間起故。亦名未知當知。故說彼有見道行者。名未知當知也。若在修道依此九根立已知根。無未曾知。但爲斷除餘隨眠故。即於彼境復數了知。是故說彼名爲已知。在無學道亦依此九立具知根。知己已知故名爲知。有此知者名爲具知。或習此知已成性者名爲具知謂得盡智無生智故。如實自知我遍知苦不復遍知乃至廣說。此即三道行者名未知當知等行者。彼身中有此根故名未知當知等根。未知當知等之根依主釋也。色十一中眼等五根心王。心所中大地法受念定慧。大善地法信勤。不相應中命此等是根。餘竝非根。
    第九三斷門。三斷者。一見所斷。二修所斷。三非所斷。見所斷者纔見諦時彼惑則斷故。見是能斷。惑是所斷。見之所斷名見所斷依主釋也。釋次修斷亦準此知。修所斷者。後後時中數數習道彼惑方斷故。非所斷者。非見修所斷名非所斷。色十一中無表。通修斷非斷。散及定倶是修斷。道倶是非斷。餘十唯修斷。竝不通見斷。見惑迷理分別起故。心法通三斷。若與見惑相應見所斷。
　　若修惑相應及有漏善無記者竝修所斷若無漏者非所斷。此總言之。若約七心界分別者。眼等五識唯修所斷。不通餘二。謂非迷諦理分別起故。不通無漏故。心所法中大地十尋伺通三斷。大善地法通修非二斷。大煩惱六大不善二。不定中睡眠貪瞋慢通見修二斷。疑唯見斷。小惑十及惡作唯修所斷。此等唯有漏故不通非斷。不相應中得四相通三斷。餘九種唯修斷也。三無爲唯所斷也。斷有二種。一自性斷。二所緣斷亦名緣縛斷。自性斷者。謂對治道生時。斷彼煩惱自性。斷已不行名自性斷。所緣斷者。能緣九品惑盡所縛離繋名所緣斷。一切有漏色有漏善。無記心心所得生等此等法非自性斷。緣彼煩惱盡時方說名斷此斷已有現在前。此中見所斷法唯是自性斷。修所斷法通二。今便略明見修煩惱。根本煩惱有十。一有身見。二邊執見。三邪見。四見取見。五戒禁取見。六疑。七貪。八瞋。九慢。十無明。此名爲十隨眠。隨逐有情增昏滯故。有身見者身即是有故名有身。緣於有身執我我所也。邊執見者於我我所執斷常也。撥無因果名爲邪見。於劣謂勝名爲見取見。謂身見邊見邪見。執此三見以爲勝故。非因謂因。非道謂道名戒禁取。
　　戒謂佛法中五戒等也禁謂外道狗牛等戒也以外道通不了八萬劫前之事。不知狗牛過去有順後生天之業。但見狗牛死得生天。便謂食草噉糞是生天因故以傚之也。執此戒禁以爲因道名戒禁取。餘五如前已釋。此十隨眠五部三界異故。增成九十八使。五部者四諦修道也。欲界苦諦下有十。集滅諦各有七。十中除身邊戒取。道諦有八。十中除身邊二。修部有四貪瞋慢無明。已上合有三十六。上二界五部各除瞋。各三十一。此即三界合九十八使。此中三界四諦八十八使名爲見惑。纔見諦時彼即斷故。三界修部十使名爲修惑。此迷事生後後時中。數數習道彼方斷故。見所斷中有親緣有重緣。五見疑親迷四諦起故名親緣貪瞋慢三非親迷諦故名重緣。謂迷諦起見。見上生自味著即是貪恃自見解生高擧即是慢。違己見中必憎嫌故。即是瞋也。無明有共不共。通親重緣。共謂相應而起。不共謂獨頭不待他而起。此無明與五見疑相應。及與緣彼四諦所斷貪等相應者是重緣也。獨頭無明於諦不了即是親緣。問何故四諦煩惱多增減不同。答苦諦有身邊二見。而餘諦無者。不執其因及滅道無漏法爲我我所故。故餘諦無有。身見執身爲我故。苦諦有身見。斷常依身見生故有邊見也。戒禁取見有二類。一非因執因。二非道執道。前非因執因推因果者。隨斷常身邊見生故見苦斷。及執別解脫戒等。爲出離道。此迷麁果即見苦斷。若執撥道邪見等爲出離道。即違道義強故見道諦斷。問非因執因即迷集諦。如何不在斷集諦耶答先迷苦果。如執梵王自在天能生衆生。先計梵王等爲我。然後計彼爲常是身邊見。此見既在苦諦故。戒取亦在苦諦也。計有漏戒爲成佛因。及狗牛等爲生天因。此迷苦果皆見苦斷。若謗道邪見等爲出離道。此非道執道。迷道諦故見道諦斷。

有宗七十五法記卷中
有宗七十五法記卷下


　　第三便明賢聖者。賢謂賢和。聖謂聖正。七加行位爲賢。苦忍已去名聖。初七加行者。一五停心。二別相念住。三總相念住。四[煙-土+大]五頂六忍七世第一法。亦名七方便。入聖之方便故。五停心者入修門略有五種。謂多貪衆生不淨觀。多瞋衆生慈悲觀。多癡衆生緣起觀。著我衆生六界觀。尋伺衆生持息念。然最略要但二門。不淨觀。二持息念。修不淨觀正爲治貪。貪有四種。一顯色貪。謂妙青黃等。二形色貪。謂好形狀等。三妙觸貪謂妙軟滑等。四供奉貪。謂妙俯仰等。若緣骨鎖修不淨觀通治四貪。以骨鎖中無四貪境故。謂觀行者欲修如是不淨觀時。應先繋心於自身分。或於足指或額或餘。隨所樂處心得住已。依勝解力於自身分。假想思惟皮肉爛墮漸令骨淨。乃至具觀全身骨鎖。見一具已復觀第二。如是漸次廣至一房一寺。一村一國。乃至遍地以海爲邊。於其中間骨鎖充滿。爲令勝解得增長故。漸略而觀乃至唯觀一具骨鎖等。此爲不淨觀。此觀以大善地不中無貪爲性。二持息念者。即經中所說阿那。阿波那念也。阿那此云持來。謂持息入。是引外風令入身義。阿波那此云遣去。謂持息出。是引内風令出身義。此正治亂尋。以大地法中慧爲性。而名念者慧由念力觀此爲境故。此相圓滿由具六因。一數二隨三止四觀五轉六淨。數者謂繋心緣出入息。從一至十。此有三失。一數減失。於二謂一。二數增失。於一謂二。三雜亂失。於入謂出。於出謂入。離此三失是名爲正數。中間錯亂復應從一次第數之終而復始。乃至得定。隨謂繋心緣出入息。不作加行隨息而行。止謂繋念唯在鼻端或眉間或足指。隨所樂處安止其心。觀謂觀察此息風已。竝觀息倶大種造色及依色住心心所法。具觀五蘊以爲境界。轉謂移轉增息風覺。安置後後勝善根中乃至世第一法位。淨謂昇進入見道等。由上二門心便得定。此名修成止。已後爲觀修四念住。一身念住二受念住。三心念住。四法念住。治淨業我常四顛倒故。謂觀身不淨。觀受是苦。觀心無常。觀法無我故。此有二種。一別相念住二總相念住。初別相念住。或以自相。或以共相觀身受心法。自相別觀者。大種造色是身自性。受是受性。心是心性。除此三外所餘諸法名法自性共相別觀者。謂且觀身與餘有爲同非常相。與餘有漏同是苦相。與一切法同空非我相。受等亦爾。解云非常通道諦。苦性唯苦集諦。空非我通四諦及空非擇滅。又有雜增不雜增。四中前三唯不雜緣。第四所緣通雜不雜。若唯觀法名不雜緣。若於身等二三或四總而觀察名爲雜緣。解云四法一一別緣爲四句。名不雜緣。二二合緣爲三句。謂一法身。二法受三法心。三三合緣爲三句。謂一法身受。二法身心。三法受心。四法合緣爲一句。此雜緣也。次總相念住者。此但四合緣故。總雜法念住也。前別相位有雜緣者。或二三四。今唯總相緣四故與前別。此四念住亦以大地中慧爲性。而名念住者慧令念住。是故於慧立念住名。隨慧所觀念能明記故第四[煙-土+大]法者。修總相念住已次生[煙-土+大]善根。此法如[煙-土+大]立[煙-土+大]法名。聖道如火能燒惑薪。聖火前相故名爲[煙-土+大]。此[煙-土+大]善根分位長故。能具觀察四聖諦境。及能具修十六行相。觀苦聖諦修四行相。一非常。二苦。三空。四非我。觀集聖諦修四行相。一因。二集。三生。四緣。觀滅聖諦修四行相。一滅。二靜。三妙。四離。觀道聖諦修四行相。一道。二如。四行。四出。釋此相義者待緣故非常。逼迫性故苦。違我所見故空。違我見故非我。如種理故因。等現理故集。謂因集果令現也。令果相續理故生。成辨理故緣。譬如泥團輪繩水等衆緣和合成辨瓶等。諸蘊盡故滅。貪瞋癡三火息故靜。無衆患故妙。脫衆災故離。通行義故道。契正理故如。正趣向故行。能永超故出。此[煙-土+大]善根下中上品漸次增長。至成滿時有善根生名爲頂法。此亦如[煙-土+大]具觀四諦。及能具修十六行相。[煙-土+大]頂二善根倶名動善可退動故。動善根中此法最勝如人頂故名爲頂法。又忍位是進。[煙-土+大]位是退。此頂在進退兩際猶如山頂故名爲頂。如是二善根初安足時皆法念住。後增進時通四念住。謂見道中唯法念住。見道速疾無容別觀故。以此[煙-土+大]頂位順見道故。故初安足唯法念住。後增進時稍容豫故。故得通修四念住也。言初安足者最初遊踐四聖諦迹也。此頂善根下中上品漸次增長。至成滿時有善根生名爲忍法。於四諦理能忍可中此最勝故。又此位忍無退墮故名爲忍法。此忍善根初安足後增進唯法念住。近見道故。故初與後皆法念住。已上三善根皆能具緣三界苦等。後世第一法唯觀欲苦。然此忍法有下中上品。下中二品與頂法同。謂具觀察四聖諦境。及能具修十六行相。上品有異觀欲苦。與世第一相隣接故。今略明忍位下中上品者。若下品忍具觀四諦修十六行。中品忍位減緣減行。上下八諦名之爲緣所緣境故。上界四諦有十六行。欲界四諦有十六行。總計合成三十二行名之爲行能緣行故。謂欲苦上苦。欲集上集。欲滅上滅。欲道上道。各有四行。如其次第從後向前減行減緣。第一周以四行相觀欲界苦。如是乃至以四行相觀欲界道。後以三行觀上界道。
　　減上界道下一行相第二周以二行觀上界道復減一行。第三周以一行觀上界道復減一行。
　　第四周以四行相觀欲道諦不觀上道名曰減緣。減緣之時亦雖減行減緣攝故不名減行。如上道諦餘七諦亦爾。唯於緣中不除欲苦及與一行。總而言之上下八諦。諦減三行三八二十四周減行。七周減緣。唯留欲苦及與一行。解云緣行名殊。故云留欲苦及與一行。其實唯一行相。何以知之。云二十四周減行七周減緣故。又寶法師釋云。乃至欲界苦下三行各減行所緣已。唯一行二念名爲中。此減將滿時二刹那心以觀二行。減已中忍正滿時唯餘一行。此所餘一行有二刹那心觀。一即上忍。一即世第一也。中忍無間起勝善根。一行一刹那名上品忍。上品忍無間。生世第一法亦如上忍。一行一刹那。言世第一法者此有漏故名爲世間是最勝故名爲第一。此有漏世間中勝是故名爲世第一法。有士用力離同類因引聖道生故名最勝。此四善根若得[煙-大+土]法。雖有退斷善根造無間業。墮惡趣等。而無久流轉必至涅槃。若得頂法雖有退等而增畢竟不斷善根。若得忍時雖命終捨住異生位。而增無退不造無間不墮惡趣。若下上忍合得六種不生。此中下忍得一不生。謂於三惡趣得非擇滅若至上忍得餘五不生。一者生謂卵濕生。二者處。謂無想天大梵王處北倶盧洲。三者身謂扇搋半擇迦二形身。四者有。謂第八有等。五者惑謂見所斷惑。於此五種得非擇滅。中忍無別不生故不說也。解云卵濕二生多愚癡故。無想大梵僻見處故。北倶盧洲無現觀故。扇搋等多諸煩惱故。扇搋半擇迦竝是梵語。扇搋謂無根損根。半擇迦謂無勢損勢。第八有者此上忍必入見者成初果。初果聖欲惑極潤七生故。等者等取色界一處二生業。此等如後所明。若見斷惑雖即未斷。以必不起故。此四善根竝慧爲性。七加行中前三是散善。唯在欲界唯人三洲。三惡趣天趣北洲無者惡趣無般若故。諸天雖有般若無厭苦故。北洲無般若及厭苦故。後四是定善。若依地者四靜慮未至中間。欲界中無非定地故。無色亦無。謂[煙-土+大]等四見道眷屬。無色無見道故無[煙-土+大]等也。義準四靜慮中上三近分。亦無見道故無[煙-土+大]等也。若依身者唯欲界人天九處身也。除北倶盧。唯依欲身者能厭苦故唯欲身入見道。故四中前三三洲初起。後生天處亦續現前。天處無初起者無勝厭離等作意故。惡趣雖有勝厭離等作意。無勝依身故。第四善根天處亦起。此無初後一刹那故。又七加行中前三順解脫分攝。後四順決擇分。順解脫分者解脫謂涅槃分是因義。此善順彼與彼作因故。此善名順解脫分。有施一食持一戒等深願解脫。願力所持便名種植順解脫分。諸植順解脫分者。極速三生方得解脫。謂初生起順解脫分。第二生起順決擇分。第三生入聖乃至得解脫。若極遲者經六十劫。順決擇分者決謂決斷。擇謂簡擇。謂諸聖道以能斷疑故名決。能分別四諦相故名擇。是見修無學三道名爲決擇。分謂分段見道唯是決擇之一分故名決擇分。[煙-土+大]等四善根能爲勝緣引決擇分順益彼故得順彼名。順是其因決擇分是其果從因及果爲名故。此名爲順決擇分。
    次聖位者有三。一見道。二修道。三無學道。初見道者從世第一善根。無間即緣欲界苦聖諦境。生無漏法名苦法智忍。苦忍無間緣欲界苦諦。次生法智名苦法智。此智無間次緣上二界苦聖諦境。有類智忍生名苦類智忍。此忍無間即緣此境有類智生名苦類智。如緣苦諦有此四心。緣集滅道各生四亦然。謂苦類智後緣欲集諦生集法智忍。此忍無間生集法智此智無間緣上界集諦。生集類智忍。此忍無間生集類智。此智無間緣欲滅諦生滅法智忍。此忍無間生滅法智。此智無間緣上界滅諦生滅類智忍。此忍無間生滅類智。此智無間緣欲道諦生道法智忍。此忍無間生道法智。此智無間緣上界道諦生道類智忍。此忍無間生道類智。故於四諦各有四心成十六心。苦法智忍者苦法是苦諦法忍。緣苦法名苦法忍。智是忍果是流果。智唯無漏。爲顯此忍亦唯無漏。擧後等流以爲標別。謂四善根中忍是有漏性。今此中忍性是無漏。恐濫前忍擧法智果顯是無漏。與前忍別。故忍爲智者。從果爲名如華果樹。樹非華果生華果故名華果樹。忍亦如是生法智故名法智忍。若法智者最初證知諸法眞理故名法智。此後境智與前相似故得類名。如苦既爾。餘集滅道各有四心。準此應知。此十六心總說名爲聖諦現觀。謂在現前觀聖諦故。此有三種一見現觀唯無漏慧。見諦分明故名見現觀。二緣現觀。此無漏慧。及慧相應心心所法。同一所緣名緣現觀。三事現觀謂前相應及餘倶有同一事業名事現觀。餘倶有者諸道倶戒及生等四相。倶有因故名倶有也。此十六心與世第一同依一地。謂六地中隨一也。應知。依身唯欲界人天九處身也。又此中忍是無間道約斷惑得不被惑得之所隔礙故。謂斷惑時惑體不現但斷其得也。智是解脫道。已解脫惑得。又與離繋得倶時起故。忍智次第理必應然。猶如世間驅賊閉戶。忍如驅賊智如閉戶也。然此十六心中前十五心名爲見道。於四諦理未見今見見未曾見故。至第十六道類智無一諦理未見今見。如修曾見故修道攝。問道類智緣道類忍未見今見何故非見道攝。答此中約諦不約刹那。雖於道類忍一刹那心未見今見。而於上下八諦皆已曾見故修道攝。如刈畦稻唯餘一科不可名爲一畦未刈。問忍於諦理未見今見可名見道。中間七智已見今見何緣七智亦見道攝。答知諦未盡中間起故見道攝。是見道十五心名初果向。趣預流果故。此約次第證若超越證則不然如後當明。
    次修道者從道類智已去乃至金剛喩定總名修道。九地修各有九品。其能斷道亦九。謂根本品有下中上。此三各三故成九品。且下品三者謂下下下中下上。中品三者謂中下中中中上。上品三者謂上下上中上上。九九總有八十一品惑。道亦有八十一品無間道八十一品解脫道。此中下下品道能斷上上品障。乃至上上品道斷能斷下下品障。如洗衣位麁垢先除後除細垢。又如麁闇小明能滅要以大明方滅小闇。此修道中建立三向三果總有四向四果。初向是見道。後果無學道。故中間三向三果是爲修道。初預流果者至道類智時方住此果。梵云須陀洹此云預流。諸無漏道總名爲流。初預此流名爲預流。諸預流者住果未斷修惑欲界受生極多七返。人中七生。中有生有各七。天中亦然。總二十八生。皆七等故但云七返如七葉樹。問何緣彼無受第八有。謂相續身齊此七生所有聖道必成就故。聖種類法應如是。如七步蛇第四日瘧（爲七步毒蛇所螫大種力故能行七步毒勢力故不至第八第四日瘧者諸患瘧者發時不同或有半日不發半日發或有日不發一日發或有極遲發者第一日發第二日第三日不發至第四日必發此名第四日瘧）至第七有逢無佛法時彼在居家得阿羅漢果。既得果已必不住家。法爾自得苾芻形相。若於人趣得預流果七生天趣七生人中。至第七生彼還人趣得般涅槃。若於天趣得預流果準此應思。諸預流者進斷欲界一品修惑。乃至五品名爲一來向。是趣第二一來果故。若斷第六成一來果梵云斯陀含此云一來。彼往天上一來人間而般涅槃故。或名曰薄貪瞋癡。已斷上中六品厚重。唯餘下三品薄貪瞋癡故。此受一生中必斷上界煩惱方證圓寂。應知欲界經生聖者。若起聖道能進斷惑必於此生得無學果。但爲斷道起時艱辛勵力起得誰肯更生。以曾受生極厭苦故。若七生住經生聖者能進斷惑必不更作家家等人。若家家位經生聖者能進斷惑必不更作一來等人。若一來位經生聖者能進斷惑必不更作一間等人。一來向中若三緣具轉名家家。一由斷惑斷欲修斷三四品故。二由成根得能治彼無漏根故。三由受生更受欲有三二生故。言斷三四品受三二生者。若斷三品名受三生。若斷四品名受二生。以九品惑能潤七生。言九品潤七生者。具上上品能潤兩生。上中上下中上各潤一生。中中中下合潤一生。下三品惑共潤一生。既上三品能潤四生故。斷上三品四生便損名受三生。既言中上品潤一生。故斷中上品復損一生。前斷三品已損四生。今斷中上復損一生。故斷四品總損五生受二生也。又解九品未斷皆潤七生然於其中強弱不等。猶如九人大小不同力有強弱共擧七石穀。若斷一品餘八惑猶潤五生。如八人共擧五石穀。餘喩應知。問何故無斷一品二品五品。五生四生一生半家家者耶。答必無有斷一品二品不斷三品中間死生。無斷五品不斷六品而有死生。謂由聖者得初果已斷欲修惑起大加行。必無未斷一大品結（三品名一大品）有死生故。故斷一品二品必斷三品也。斷第五品必斷第六品者。謂斷第六品證一來果。以無一品能障得果故。應知總有二種家家。一天家家謂欲天趣生三二家而證圓寂。或於一天處而受三二生。或於二天處受三二生。或於三天處而受三生。二人家家。謂於人趣生三二家而證圓寂。或於一洲處受三二生。或於二洲處受三二生。或於三洲處而受三生。若天三生家家天三人二。若天二生家家天二人一。此即人中得道天上涅槃。從涅槃處爲名。若人家家翻此應知。此不等不生家家。亦有等生家家。天三人三等。此據得道及涅槃處爲名。思之應知。一切家家竝不論初得道生。皆約得聖之後更受生說。然言斷三四品餘三二生者此據極說。此中非無滅三二生若斷三品經一生已總斷餘結。入涅槃者亦是三生家家攝也。二生家家其義亦爾。諸一來者進斷欲修惑七八品名爲不還向。是趣第三不還果故。若斷第九成不還果。梵云阿那含此云不還。必不還來生欲界故。不還向中若三緣具轉名一間。一由斷惑斷欲修斷七八品故。二由成根得能治彼無漏根故。三由受生更受欲有餘一生故。言一間者間謂間隔。彼餘一生爲間隔故不證圓寂。或餘一品欲修所斷惑爲間隔故不得不還果（前約異熟後約煩惱）有一間者說名一間。問前言無一品惑能障得果。何故斷第八品不斷第九品有死生耶。答以斷第九品。一即得果得第三果也。二復越界越欲界也。由越界故第九品惑障不還果。斷第六品雖即得果而不越界。故此一品不能障果。明不還果差別多種。一明七種不還。二明九種不還。三明七善士趣。四明欲界經生。五明身證不還。初七種不還者一中般。二生般。三有行般。四無行般。五上流。六行無色。七現般也。中般者謂欲界沒色中有中般涅槃故。生般者色界生已般涅槃故。此具勤修速進二道。有行般者色界生已長時加行方般涅槃。有勤修行。無速進道。無行般者謂於色界生已經久加行懈怠無功用行般涅槃故。此勤修速進二道倶闕也。言上流者是上行義。謂於色界要轉生上方般涅槃。上流有二一者有雜修即樂慧也。二無雜修即樂定也。若雜修者生色究竟。無雜修者能往有頂。就雜修中復有三種。一全超。二半超三遍歿今依色界十六天中辨此三種。言全超者謂在欲界。於四靜慮已具雜修。遇緣退失上三靜慮。唯味初禪從此命終生梵衆天。由先習力復能雜修第四靜慮。從梵衆歿生色究竟頓越中間故名全超。言半超者從梵衆歿生色究竟。中間有十四天漸次受生。或越一天後生色究竟。或越二天後生色究竟。乃至或越十三天處。後生色究竟皆名半超。超非全故名爲半超。非敵對之半也。越一天者受十五生。越二天者受十四生。乃至越十三天者唯受三生。由此半超極多十五生。極少唯三性。中間多少如理思之。聖必不生大梵天處。謂大梵言我生世間。是戒禁取僻見處故。言遍歿者於十六天盡遍受生故名遍歿。無雜修者遍生色界。唯不能往五淨居天。廣果天歿往生天無色。後生有頂方般涅槃（此亦有全超半超遍歿準前應思）故色界中下十一天樂定樂慧。倶得受生。於廣果天便分二路。若樂慧者生五淨居。若樂定者生無色界。此五名爲行色界者。樂定那含雖生無色。經色生故是色界攝。行無色者差別有四。唯除中般無中有故。從欲界歿直生無色。有生般等四種那含。此總名爲無色那含。現般者不生色無色。唯於欲界得般涅槃名現般那含。於現身中得涅槃故。言雜修靜慮者。夫欲雜修四靜慮者必先雜修第四靜慮。以第四定最堪能故（彼定樂行勝故名爲堪能以第四禪止觀均故名爲樂行）謂阿羅漢或是不還。彼必先入第四靜慮。多念無漏相續現前。從此引生多念有漏。後復多念無漏現前。如是旋還後後漸減。乃至最後二念無漏。次引二念有漏現前。無間後生二念無漏名雜修定加行成滿。次復唯有一念無漏。次復引起一念有漏。無間後生一念無漏。中間有漏前後無漏。以相間雜故名雜修。此一念雜名根本成。修第四已乘此勢力。亦能雜修下三靜慮。雜修靜慮總有三緣。一爲受生生淨居故。二業現樂受法樂故。三爲遮止起煩惱退。若不還修由前三緣。若羅漢修除受生一。不受後有故。由雜修第四靜慮有五品故。淨居唯五。一下品。二中品。三上品。四上勝品。五上極品。初品有三。謂三心也。初起一無漏。次起一有漏。後起一無漏。第二品六。謂更三心并前成六。第三品九謂更三心。并前成九。第四品十二謂更三心并前九心故成十二。第五品復起三心并前十二故成十五。如是五品如其次第感五淨居。應知此中無漏勢力熏修有漏令感淨居。非是無漏能感淨居憎背有故。二九種不還者行於色界。五種那含分成九種。且總爲三。一者中般。二者生般。三上流般。有行無行皆色生已。得般涅槃皆生般攝。此三各三故成九種。中般三者。一速般。二非速般。三經久般。
　　由三火星喩所顯故（速般如札火小星蒂時纔起近即滅非速如鐵火小星迸時起至中乃滅經久加鐵火大星迸時速未墮而滅）生般三者。一者生般約速立也。二者有行般約非速立也。三無行般約經久立。上流三者一者全超約速立也。二者半超約非速立也。三者遍歿約經久立。
　　然上三種及與九種皆由速非速經久得般涅槃故。互相望無雜亂失。如是三種及與九種皆由業惑根有差別故。有速非速經久不同。由業三者造順起業成中般故。造順生業成生般故。造順後業成上流故。由惑三者下品煩惱中般現行。中品煩惱生般現行。上品煩惱上流現行。由根三品者中般上根。生般中根。上流下根。中般生般各分三者但由惑根有差別故分爲三種。不由業異。謂中般三同起業故。若生般三同生業故。故非業異也。上流分三具由惑根業有差別。業有別者謂順後業有差別故。謂全超業及半超業遍歿業故。此九不還由惑根別思而可知。三七善士趣者。中生各三。上流爲一。經依此立七善士趣。上流一者同上行故總合立一。問何故須斯二果不立七善士趣名。答趣是行義。唯此七種皆行善業。不行惡業。須斯二果善惡雜行（前二果有妻室）又此七種皆往上界不復還來。須斯二果往而復來故唯此七種立善士趣名。四欲界經生者。若於聖位經欲界生厭苦心強。必不往上色無色界。證不還已定於現身般涅槃故。若於色界經生聖者容有上生無色界義。色界無苦厭心劣故。容生無色天。此經欲界生聖及往上界生聖。必無練根兼無有退。問何縁緣生聖及上生聖必無練根并退。答經生習根極淳熟故。及得殊勝所依止故（昔於凡身得道未名勝依經生唯於聖身名殊勝也）故無練根及退轉也。五身證不還者。若不還果修得滅定轉名身證。滅定無心由身證得故名身證上明得二三果竝約次第證。若超越證者謂先凡位以有漏道。斷欲界六品或七八品。此人至見道中名第二向。趣一來果故。至道類智時超得一來果。若先凡位斷欲九品。或斷初定一品乃至無所有處惑。此人至見道中名第三向趣不還果故。至道類智時超得不還果。若先斷欲一品乃至五品。至見道中同具縛人名預流向。趣預流果故。問先斷欲一品乃至五品。或斷七八品或斷上七地。此人至道類智時何故不名二向三向四向。答此人猶住果未起勝果道故。勝果道者謂向道也。向道勝前果道故。諸有漏道雖能離下八地染（見修五部合斷）不能離有頂。以有漏道欣上厭下。於有頂地無上可欣故。又諸有漏道唯能離次下一地染。謂依未至離欲界染。及依二禪近分離初禪染。乃至有頂近分離無所有處染。不斷上地染勢力劣故。不斷自染自地煩惱所隨增故。不斷下地染謂已離故。無漏道不爾。謂未至定起無漏道能斷九地。中間四本靜慮及下三無色。於此八地起無漏道能離自地及上地染。不能離下謂已離故（未至中間四本靜慮下三無色名無漏九地諸無漏依此地起故）又有漏道中若無間道緣下地法。麁苦障三種行相中隨起一行。若解脫道緣上地法。靜妙離三種相中隨起一行。非寂靜故說名爲麁非美妙故說名爲苦。非出離故說名爲障。靜妙離三翻此應知（有漏六行觀是）故知下八地修惑通有漏無漏二斷。聖人亦有以有漏道斷。阿羅漢向者得不還者。從斷初定一品至斷有頂八品名阿羅漢向。趣阿羅漢果故。即此向中斷有頂地第九品惑無間道名金剛喩定。此定能破一切煩惱。猶如金剛能摧一切。故名金剛喩定。定雖有力能破一切。餘惑先斷故今唯斷第九品惑。此定既能斷有頂地第九品惑。能引此惑盡得倶行盡智令起。即此盡智是解脫道也。
    三無學者有頂第九解脫道。盡智生已成阿羅漢果。更無學故名爲無學。義準前來所辨四向三果皆名有學。爲得漏盡常樂學故。異生未見諦理故不名學。阿羅漢此云應應受人天廣大供養故。此果差別有六一者退法。謂遇少緣（病等）便退所得。無退緣者便般涅槃。二者思法。謂懼退失恒思自害。三者護法謂於所得喜自防護。四者安住法。離勝退緣雖不自防亦能不退。離勝加行亦不增進。五者堪達法。彼性堪能取修練根速達不動。六者不動法。不退動故。彼必無退。此不動種姓於盡智後。必起無生智以不退故。餘五無無生智（若無學位正自知我已知苦我已斷集我已證滅我已修道是名盡智若正自知我已知苦不復更知我已斷集不復更斷我已證滅不復更證已修道不應更修名無生智）六中前五總名時愛心解脫。恒時愛護所證得法故名時愛。及心解脫煩惱縛故名心解脫。
亦名時解脫以要待時方能入定及能解脫煩惱縛。故具足應言待時解脫。略初待言但說時解脫。言待時者時有六種。一得好衣時。二得好食時。三得好臥具時。四得好處所時。五得好說法時。六得好同學時。後不動種性名爲不動心解脫。不爲煩惱退動。及心解脫煩惱縛故。亦名不時解脫。以不待時入定及能解脫煩惱縛故。此六種姓中初退法種姓必是學位先有。以是最極下。無有先非此性而後成也。思法等五亦有後得。謂有先來學位是思法性。或有先來學位是退法。後至無學位練根成思。乃至不動如思法説說。此中退法非必定退。乃至堪達非必能達。但約容有建立此名。故六阿羅漢通三界皆有。若退定退堪達定達。此則上界唯有安住不動二種。謂彼上界無有退失自害自防及練根故。故無餘四。練根者謂調練諸根也。唯人三洲有天趣中無。彼無退故。非但無學練根。有學異生亦能練根。但除見道見道速疾。無容起彼練根加行故。又六中前五有退姓有退果。不動種姓二退倶無。言退姓者五中唯退法一姓必不退謂居下故更無退處。思法等四皆有可從種姓退義。如從堪達等退至安住等言退果者五種皆有退果謂退無學果也。然先學位住思等四。今至無學此思等四。性之與果必無退理。謂學無學道所成堅故。若於無學退法姓修成思等四種種姓是容有退以唯無學道所成故。唯先退法有退果義以姓是退故。又此六種有學異生亦有。彼爲先故無學亦有六也。此宗所立唯預流果必定無退。以斷迷理見道惑故。諦理眞實楷定可依。聖慧已證必無退理。後之三果許有退果。以修道惑是迷事故。事相浮僞無定可依。斷迷彼惑有失念退。若大衆部預流果有退羅漢無退。若經部宗預流應果倶無退。聖道證故。中間二果亦有漏道證故有退也。然一切從果退須叟必得。無有命終而不得者。譬如壯士雖蹶不仆。上明六種又開爲七。第六不動分二。先來利根者名爲不退。後修得者名爲不動。上來所明四向四果。若論其性者四向皆以無漏五蘊爲性。七十五法中。無表心王大地法十。大善地法十。尋伺得四相皆通四向。四果皆以無漏五蘊擇滅爲性。七十五法中無表心王。大地十大善十。尋伺得四相。擇滅無爲皆通四果。又明七種聖人。一隨信行。二隨法行。三信解。四見至。五身證。六慧解脫。七倶解脫。依加行異立初二聖。謂隨信行者。彼先信他隨行義故。隨法行者彼於先時。由自披閱契經等法隨行義故。此二在見道中。依根不同立次二種。鈍根名信解。利根名見至。此即先名隨信行今名信解。先名隨法行今名見至。言信解者信謂淨信解謂勝解。由信增上勝解顯故故名信解。言見至者由慧增上正見顯故。此二在修道中依得滅定立身證名。由身證得滅盡定故。此即前信解見至二種所攝。依解脫異立後二種。謂由慧力離煩惱障名慧解脫。兼得滅定離解脫障（即滅定障名解脫障不染無知爲體）名倶解脫離定慧障名之爲倶。此二皆通六中時不時攝。先名信解今時解脫。先名見至今不時解脫此二在無學道中。又經說十八有學九無學。十八有學者。一預流向。二預流果。三一來向。四一來果。五不還向。六不還果。七阿羅漢向。八隨信行。九隨法行。十信解。十一見至。十二家家。十三一間。十四中般。十五生般。十六有行般。十七無行般。十八上流。九無學者。一退法。二思法。三護法。四安住法。五堪達法。六不動法。七不退法。八慧解脫。九倶解脫。

有宗七十五法記卷下

    尾野山主所撰七十五法既得入室親承指誨各記所聞十襲祕惜一人公然曰何慳法味不令人染指乎皆從其議於是注本據於行間施餘義於行上繕寫功畢遂謀文林上之梨棗云。
    享保庚戌仲冬日負笈小生等謹識







