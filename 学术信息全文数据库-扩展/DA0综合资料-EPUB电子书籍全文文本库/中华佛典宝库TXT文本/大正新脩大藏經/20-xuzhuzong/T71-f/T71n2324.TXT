　　《大正藏》第71卷No.2324




　　No. 2324七十五法名目
　　一切諸法不過五位。五位法者。第一色法有十一。五根·五境·及無表色。
    五根者。一眼根。二耳根。三鼻根（此三根處雖各二。類·境·識同故爲一）四舌根。五身根。此五根五識所依。四大種所造。其體清淨如珠寶光。
    五境者。一色境（五根·五境雖是色。爲差別最勝故。獨立色處名）二聲境。三香境。四味境。五觸境。色境有二（或說二十）一顯色（有十二）二形色（有八）顯色十二者·一青·二黃·三赤·四白·五影（障光·明生。於中餘色可見名影）六光（日焰名光）七明（月星火藥等諸燄名明也）八闇（翻影名闇）九雲·十煙·十一塵·十二霧。形色八者。一長·二短·三方·四圓·五高·六下·七正（形平等也）八不正（形不平等也）。
    聲有八種。一有執受大種爲因有情名可意聲（如語出好聲也）有二執受大種爲因有情名不可意聲（如語出惡聲也）三有執受大種爲因非有情名可意聲（如拍手等好聲也）四有執受大種爲因非有情名不可意聲（如拍手等惡聲也）五無執受大種爲因有情名可意聲（如化語好聲也）六無執受大種爲因有情名不可意聲（如化語惡聲也）七無執受大種爲因非有情名可意聲（如風林河等好聲也）八無執受大種爲因非有情名不可意聲（如風林河等惡聲也）。
    香有四種（本論但說三。無不等香也）一好香（如沈檀等也）二惡香（如葱薤等也）三等香（好惡香中益依身者）四不等香（好惡香中損依身者）.味有六種一甘·二酢·三鹹·四辛·五苦·六淡。
 　 觸有十一（前四能造後七所造）一地（持用堅性）二水（攝用濕性）三火（熱用[煙-土+大]性）四風（長用動性）五滑（柔軟名滑）六澁（麁強名澁）七重（可稱名重）八經（翻上名輕）九冷（[煙-土+大]欲名冷）十飢（食欲名飢）十一渴（飮欲名渴）頌曰。色二或二十。聲唯有八種。味六。香四種。觸十一爲性（已上五境）。
    無表色（雖大種所造性。其體非極微。非令他表知心故。名無表色）體性有二種。身無表·語無表。身三·語四七支。身三者（一殺生·二不與取·三欲邪行）語四者（一虛誑語。二離間語。三麁惡語。四雜穢語）
<PIC>T71088801.GIF</PIC>

無表有三種差別。一律儀下。此亦有三。一別解脫律儀。此復有八種（一苾芻律儀。二苾芻尼律儀。三正學律儀女戒。四勤策律儀。五勤策女律儀。六近事律儀。七近事女律儀。八近住律儀男女通戒）二靜慮律儀（亦名定共戒。與定同時故）三無漏律儀（亦名道共戒。與無漏道俱故）二不律儀（惡戒身三語四）三非律儀非不律儀（善惡處中）。

    頌疏云。能遮能滅惡戒相續故。名律儀（已上）。
    頌曰。色者唯五根·五境及無表（已上色十一畢）。
    第二心法（此一）於心王一。有三名。心·意·識。集起名心。思量名意。了別名識。六識意根名七心界（六識中。前五識無分別。第六識有分別。居現在爲識。無間滅爲意也）。
    第三心所法。有四十六（心之所有故。名心所）大地法十。大善地法十。大煩惱地法六。大不善地法二。小煩惱地法十。不定地法八。
    大地法十者（大謂受等遍諸心故。地謂心王。彼行處故。大法之地故。名爲大地。大地所有。名大地法。有兩重依主釋。下準之）一受（領納苦·樂·苦非）二想（於境取差別相）三思（能令心有造作）四觸（三和合生能有觸對）五欲（希求所作事業）六慧（於法能有簡擇）七念（於境明記不忘）八作意（令心驚覺也）九勝解（於境印可）十三摩地（能令心王於一境轉）頌曰。受·想·思·觸·欲·慧·念·與作意。勝解·三摩地。遍於一切心（已上）。
    大善地法十者（唯遍善心。故名大善）。
    一信（令心澄淨）二不放逸（修諸善法）三輕安（心堪任性）四捨（令心平等。無＊驚覺性）五慚（於所造罪。自觀有恥）六愧（於所造罪。觀他有恥）七無貪（於境不著）八無瞋（於境不瞋）九不害（謂無損害）十勤（令心勇悍。）頌曰。信·及不放逸·輕安·捨·慚愧·二根·及不害·勤唯遍善心（已上）若婆沙等更說欣厭。以非竝起。此論不說。厭謂厭皆。如緣苦集。欣謂欣向。如緣滅道。
    大煩惱地法六者（恒唯染心名大煩惱）一無明（愚癡爲性）二放逸（不修善法）三懈怠（心不勇悍）四不信（心不澄淨）五惛沈（令心惛重）六掉擧（令心不靜）頌曰。癡·逸·怠·不信·惛·掉恒唯染（已上）。
    大不善地法二者（唯遍不善心故。名大不善）一無慚（於所造罪。自觀無恥）二無愧（於所造罪。觀他無恥）頌曰。唯遍不善心。
無漸及無愧（已上）。
    小煩惱地法十者（唯修所斷。意癡相應。各別現行故。名小煩惱）一忿（除瞋及害於情非情。令心憤發）二覆（隱藏自罪）三慳（違財施法施。令心慳著也）四嫉（於他諸興盛事。令心不喜）五惱（堅執諸有罪事不取如理諫誨）六害（於他能爲逼迫。由此行打罵等）七恨（於忿所緣。數數尋思。結怨不捨）八諂（謂是心曲。由是不能如實自彰）九誑（謂能惑他）十憍（染著自法。令心傲逸）小惑更有多種。皆應忿等攝。頌曰。忿·覆·慳·嫉·惱·害·恨·諂·狂·憍如是類。名爲小煩惱地法（已上）。
    不定地法八者（不入五地名爲不定。婆沙更說怖。今攝類但八）一尋（謂尋求心麁性）二伺（謂伺察心細性）三睡眠（令心闇昧爲性）四惡作（緣惡作事。心追悔性）五貪（謂愛）六瞋（謂恚）七慢（謂對於他心自擧性）八疑（謂於諦理。猶豫爲性）略頌曰。尋·伺·及悔·眠·貪·瞋·與慢疑不入五地故。名不定地法（已上）。   
   心心所名相應法。有五義。一所依平等（心心所必同所依根）二所緣平等（心心所必同所緣境）三行相平等（心心所法。其體明淨。隨緣何境。各起行相）四時平等（謂心心所必定同時）五事平等（事者體。心心所法。其體各一）已上四十六心所畢。
    第四心不相應行有十四（不與心相應。名心不相應）一得（謂獲·成就）二非得（與上相違）三同分（有情等也）四無想果（無想天中。心心所滅）五無想定。六滅盡定（五·六二無心定）七命根（體即壽也）八生。九住。十異。十一滅。（八·九·十·十一四有爲相）十二名身（名即是想。總說名身）十三句身（句謂章也）十四文身（文即字也）頌曰心不相應行。得·非得·同分·無想·二定·命·相·名身等類（已上）。
    問。得·獨·成就差別云何。答。從來未得法上。得創至生相名得名獲。不論初後。得至現在。名成就也。得總有四種（有爲法上。唯有前三）一與彼法俱（此是法俱得。亦名如影隨形得）二在彼法前（此是法前得。亦名牛王引前得）三在彼法後（此是法後得。亦名犢子隨後得）四非前後俱（此是非前後俱得。擇滅非擇滅得也。此二無爲。不生不滅故。無前後及俱之義。得有前後。所得無爲無前後故。云非前後俱得）非得總有三類。一法前非得。二法後非得。三非前後非得（二無爲非得）現在法無非得。法現必有得故。眞諦三藏所譯中。立現法非得謬。同分有二。一無差別（同是有情）二有差別（界地趣生等各別同分也）又有二種。一有情同分（如前）二法同分（能令諸法互相似也）問同分義云。何。答。同者相似義。有情身形等諸法相似之同。分者因義也。謂諸法同之因。同之分故。名同分。依主釋也。無相果者。在無想天有情身中。心心所滅云。外道計無想天眞涅槃寂靜城。爲生彼修無想定。爲是因。五百大劫之間。引生無想果。身中令不生心心所。無想果亦云無想事。二無心定者（定中唯此二滅心心所法）一無想定（外道修之）二滅盡定（不還阿羅漢聖者修之也）問。無想定外道爲生無想天修之。滅盡定聖者爲何修之。答。擬入無餘涅槃。故修之也。四有爲相二。一本相。二隨相（隨行有爲由四本相。本相有爲由四隨相）四本相者（相本法故。亦名大相）一生相（能起名生。未來世内在生相位。施功能故）二住相（能安名住）三異相（能衰名異）四滅相（能壞名滅。此三在現）四隨相者（隨本相故。亦名小相）一生生相（謂從小生生大生故。下准之知之）二住住相。三異異相。四滅滅相。頌曰。相謂諸有爲生住異滅性（已上）名·句·文·身三者。一名身（一名是名非名身。二名名名身。如說色聲等三名已去名多名身。如說色聲香等。有三名也）頌疏第五云。論云。名謂作想。解云想者。取像或契約義。若取像名想。想是心所。如說色名能生色想。因名生想。名爲作想。若契約義。想即是名。謂諸聖賢共爲契約。立色等名。名即是想。由此名想。能有詮表故。名作想。於諸法立名。有六種釋。略頌云。持業·依主·與有財·相違。隣近·並帶數（已上）光記第一云。西方釋名多依六釋。言六釋者。一依主釋。謂此依彼或云依士。名異義同。二有財釋。如人有財。亦名多財。如有多財。名異義同。三持業釋。謂一法體雙持兩業。業謂業用。或云同依。兩用同依一體。名異義同。四相違釋。謂二法體彼此各異。據互不相屬。五隣近釋。體非是彼。近彼得名。六帶數釋。謂法帶數如言五蘊（已上）私云一依主釋。如言水瓶。水之瓶故。名水瓶。二有財釋。如以所領名爲領主名。三持業釋。如言石硯。一法體雙持石·與硯兩業用故。四相違釋。如言善法惡法·東海西海。善惡東西相違爲名故。五隣近釋。如當國言隣國。六帶數釋。帶數爲名。如言五蘊。二句身（句是句非句身。兩句是句亦句身。三句已去名多句身。如說諸行無常·一切法無我·涅槃寂靜。此皆有三句。名多句身）頌疏第五云。論云。句者謂章。詮義究竟。如說諸行無常等章。或能辨了業用德時相應差別此章稱句。解云。且如一色有所見業·能發識用·青黃等德·過未等時。與四相合名爲相應。不相應者名曰差別。謂能辨色是所見等此章稱句也（已上）三文身（一字是文非文身。二字亦文亦文身。三字已去名多文身如迦佉伽等有三字。得名多文身也）頌疏第五云。文者謂字。如說惡阿壹伊等字。是不相應行中字。不同此方墨書之字已上十四不相應畢第五無爲法有三。一擇滅無爲（即以雜繫爲性。擇謂簡擇即慧差別。各別簡擇四聖諦故。擇力所得滅名爲擇滅。如牛所駕車名曰牛車略去中言）二非擇滅無爲（永礙當生得非擇滅。謂能永礙未來法生得滅。異前名非擇滅。得不因擇但由緣闕）三虛空無爲（但以無礙爲性。由無障故。色於中行）。

上來七十五法竟

    問。以七十五法如何立五蘊耶。答。一色蘊（謂色十一）二受蘊（大地法中受心所也）三想蘊（地法中想心所也）四行蘊（心所四十六中。除受想。餘四十四·竝 四不相應。此五十八法也）五識蘊（心王也）問。何故餘四十四心所。總置行蘊。別分受·想。爲二蘊耶。答。界品第一頌曰。諍根·生死因·及次第因故。於諸心所法。受·想別爲蘊（已上）同論第一云。諍根有二。謂著諸欲及著諸見。此二受·想如其次第。爲最勝因。味受力故貪著諸欲。倒想力故貪著諸見（諍根因也）又云又生死法以受及想。爲最勝因。由耽著受起倒想故。生死輪迴（生死因也）又云。或從無始生死已來。男女於色更相愛樂。此由耽著樂受味故。耽受復因倒想生故。此倒想生由煩惱故。如是煩惱依識而生（次第因也）私云。於次第因。隨麁次第。隨染次第。隨器等次第。隨界別次第。四之中。此文隨染次第也。且出一次第因。由此諍根因·生死因·次等因義。受想二心所別立蘊也。問。何故無爲說在處·異非蘊攝耶。答。頌曰。蘊不攝無爲義不相應故。論云。三無爲法。不可說在色等蘊中。與色等義不相應故。謂體非色。乃至非識。亦不可說爲第六蘊。彼與蘊義不相應故。聚義是蘊。如前具說。謂無爲法。非如色等。有過去等品類差別。可略一聚名無爲蘊。又論云。諸有爲法。和合聚義。即是蘊義。如契經言。諸所有色。若過去。若未來。若現在。若内。若外。若麁。若細。若劣。若勝。若遠。若近。如是一切略爲一聚。說名色蘊。由此聚義蘊義得成（此文有五門。一三世門。二内外門。三麁細門。四劣勝門。五遠近門受想行識四蘊五門。准色蘊可知。如前具說者此文也）問。以七十五法。如何立十二處耶。答。十二處者。六根·六境也。其中五根·五境十者。色十一中五根·五境也。此名十處。意處者。心王也。法處者。有六十四法。謂四十六心所·十四不相應三無爲·并色中無表也。問。以七十五法。如何立十八界耶。答。十八界者。六根·六境·六識。六根（眼界·耳界·鼻界·舌界·身界·意界）六境（色界·聲界·香界·味界·觸界·法界）六識（眼識界·耳識界·鼻識界·舌識界·身識界·意識界）此中六識界者。心王一依六根起故。成六識也。餘如十二處分別。問。何故七十五法中。以六十四法。合立一法處法界耶。答。六境者。六識所緣。然眼識唯緣色境。耳識唯緣聲境。鼻識唯緣香境。舌識唯緣味境。身識唯緣觸境。五識唯緣色法（五境）中。猶不緣過未境。況非色法。故六十四法。唯第六意識所緣。依之立一法處法界也。雖意識亦緣五境。五識不緣六十四非色境。故六十四法立法境也。六境對六根六識。分別故也。問。以七十五法。如何分別善惡無記三性耶。答。色十一中。色聲二通三性。無表一通善惡。不通無記。所餘八色法。唯無記。心王一通三性。心所四十六中。大地法十·不定中尋·伺·並睡眠·此十三通三性。不定中惡作一法。唯通善惡二性。不通無記。大善地法十。唯善不通惡·無記。大不善二。小煩惱中忿·覆·慳·嫉·惱·害·根七。不定中瞋煩惱。已上此十法。唯不善。不通善無記。大煩惱六。小煩惱中諂·誑·憍三。不定中貪·慢·疑此十二法。不善·有覆無記二性也。十四不相應中。得·四相五。通三性。二無心定。唯善也。非得·同分·命根·無想果·名·句·文七。唯無覆無記也。次三無爲中。擇滅勝義善也。虛空非擇滅。勝義無記也。問。以七十五法。如何分別三界繫耶。答。色十一中。五根·色·聲·觸·並無表此九。通欲色二界。香·味二境。唯欲界繫也。言無色故。色法不通無色。心王一通三界。心所中。大地法十·大善地法十·大煩惱六·小煩惱中憍·不定中貪·慢·疑三·此三十。通三界。小煩惱中諂·誑二·不定中尋伺二·此四。在欲界·初禪。不通二禪已上。大不善二·不定中惡作睡眠瞋·小煩惱中除諂誑憍三餘七·此十二唯欲界繫。不通色無色。不相應中得非得同分·命根·四相此八通三界。滅盡定。唯有有頂。無下界。無想定·無想果。唯在第四禪。名句文。若隨語繫。唯在欲界·初禪。若隨身繫。通欲界·並四禪。三無爲。不墮界繫法故。三界外也。問。以七十五法。如何分別有漏無漏耶。答。色十一中。無表一。通有漏無漏。餘十色。唯有漏也。心王一。通有漏無漏。心所中。大地法十·大善地法十·不定中尋·伺此二十二。通有漏無漏。所餘二十四心所。唯有漏也。不相應中得·四相五。通有漏無漏。所餘九。唯有漏。三無爲唯無漏。問。以七十五法。有爲無爲分別樣如何。答。七十五法中。除三無爲。所餘七十二法。有爲也。問。以七十五法。如何分別四諦耶。答。有爲法中。以有漏物。立苦集二諦。有爲法中。以無漏物。立道諦。三無爲中。以擇滅。立滅諦。虛空·非擇滅。非四諦攝。婆沙云。若法是苦。是苦因是苦盡。是苦對治者。世尊立爲諦。虛空·非擇滅。非苦·非苦因·非苦盡·非苦對治者。是故。世尊立不爲諦。問。以七十五法。如何分別見修二斷耶。答。色十一·大善地十·小煩惱十·不定中惡作·不相應中除得·四相所餘九·此四十一。唯修所斷也。不定中疑一法。唯見所斷。不通修所斷。心王一·大地法十·大煩惱六·大不善二·不定中尋·伺·睡眠·貪·瞋·慢·不相應中得·四相·此三十法。通見修二斷也。問。四十六心所中。六識相應樣如何。答。大地法十·大善地法十·大煩惱六·大不善二·不定中尋·伺·貪·瞋·此三十二。通六識相應。小煩惱十·不定中睡眠·惡作·慢·疑·此十四。唯意識相應也。問。於心所中諸煩惱中。幾本煩惱耶。答。十隨隨眠。是本煩惱也。十隨眠者。五見·疑·無明·貪·瞋·慢。五見者。一身見（計我我所）二邊見（計斷常故）三邪見（撥無因果）四見取見（劣謂勝故）五戒禁取見（非因道妄謂因道故）此五見。大地法中慧一分也。頌曰。我我所·斷常·撥無·劣謂勝。非因·道妄謂。是五見自體（已上）問。以本煩惱十隨眠。如何分別九十八隨眠耶。答。苦諦下十（五見·疑·無明·貪·瞋·慢）集諦下七（邪見·見取·疑·貪等四）滅諦下七（如集諦也）道諦下八（集諦七·加戒禁取也）四諦下。合三十二。是見惑也。修惑四（貪·瞋·慢·無明也）已上三十六。欲界煩惱也。頌曰。十·七·七·八·四。色界三十一。五部（四諦·修道）各除瞋。無色界三十一（如色界也）故諦·諦可云九·六·六·七·三於本煩惱。三界見修二惑。合九十八隨眠也。八十八使見惑者。此九十八隨眠中。除修所斷十。所餘八十八也。三界四諦下。欲界三十二。色界二十八。無色界二十八。合八十八也。是名迷理惑（迷四諦理起煩惱故）修所斷十者。欲界（貪·瞋·慢·無明也）色界（貪·慢無明）無色界（貪·慢·無明）是名迷事惑（迷事相起煩惱故也）八十一品修惑者。此貪瞋慢無明四煩惱欲界四。色界無色界各三。隨所應。三界九地。各有九品故。九九八十一品也。九品者。上品三（上上品·上中品·上下品也）中品三（中上品·中中品·中下品也）下品三（下上品·下中品·下下品也）雖有四煩惱。實或四九三六品（欲界）或三九二十七品（上界）上上品（乃至）下下品同故。云九品也。三界九地者。一欲界五趣地（五趣地者。一地獄趣。二傍生趣。三鬼趣。四人趣。五天趣也）此一地名散地。無禪定故。二離生喜樂地（初禪）三定生喜樂地（二禪）四離喜妙樂地（三禪）五捨念清淨地（四禪）第二三四五四地。色界也。六空無邊處地。七識無邊處地。八無所有處地。九非想非非想處地。第六七八九四地。無色界也。色界無色界八地。名定地。有禪定故也。問。本惑隨惑分別樣如何。答。本惑者。上九十八隨眠也。隨惑者。大煩惱中。除無明餘五。大不善二。小煩惱十。不定中不善睡眠惡作。此十九法也。頌曰。隨煩惱。此餘染心所行蘊（已上）問。此本惑隨惑中。何自在起。何隨從起耶。答。本惑中。除無明餘九。唯自在起也。無明通自在·隨從。隨惑中。小煩惱十·並不善惡作。自在起也。餘唯隨從起也。睡眠或自在起。或隨起。問。百八煩惱者何耶。答。本惑九十八隨眠。加十纒云百八也。十纒者。頌曰。纒八。無慚·愧·嫉·慳·並悔·眠·及掉擧·惛沈。或十。加忿·覆（已上）問。於七十五法中。就色法。經說三種色樣如何。答。一有見有對色（色境）二無見有對色（眼等五根。聲香味觸四境也。眼等清淨根。非眼見云無見）三無見無對色（無表色也）問。於眼等五根。扶根·清淨根體性如何。答。扶根者。色香味觸四境也。清淨根者。體清淨故。如珠寶光。其體極微。挍扶根不可見有對色也。問。根·境三界分別如何。答。欲界具有六根六境。色界有六根四境。除香味二境。無色界唯有意根法境。問。何故色界無香味二境耶。答。香味二境。段食性故。色界離段食處。香味二境無也。問。若爾者。何故有鼻舌二根耶。答。論第二曰。謂起言說。及莊嚴身（矣）問。於七十五法中。心王一。由依五根起。成六識。此六識三界分別如何。答。欲界六識具有。色界中初禪。有眼耳身意四識。除鼻舌二識。二禪已上乃至·無色界。唯有意識。問。何以二禪已上。無五識耶。答。五識必尋伺相應。行相麁動。二禪＊已上寂靜地。尋伺無故。五識無也。問。二禪已上天衆。六根具足。既無眼耳身三識。何以了知色聲觸三境耶。答。二禪已上天子。見色聞聲覺觸時。借起初禪尋伺相應眼耳身三識。此云劣借起三識也。借起云意。二禪已上寂靜地。麁動三識起如客。非當地識。云借起也。非人間如借用他用。泛起者。任運泛泛起事也。問。七十五法中。於四十六心所。大地法十中。受一分別三受五受樣如何。答。三受者。一苦受。二樂受。三捨受也。五受者。一苦受。二樂受。三憂受。四喜受。五捨受也。（三受五受。開合異也。苦開憂。樂開喜）問。五受六識相應樣如何。答。苦樂五識相應。憂喜意識相應。捨六識相應也。但第三禪樂。意識相應。問。何故。苦樂限五識。憂喜限意識。捨通六識耶。答。苦樂無分別。憂喜有分別。捨通有分別·無分別故。五識無分別識。苦樂相應。意識有分別識。憂喜相應。捨通有分別無分別故。六識相應。第三禪意識。極悅無分別故。樂受相應也頌曰。身不悅名苦。即此悅名樂。及三定心悅。餘處此名喜。心不悅名憂。中捨。二無別（已上）問。五受·三界·九地分別如何。答。欲界五受具有。色界中。初禪有三受。一喜受（意識相應）二樂受（眼耳身三識相應）三捨受（眼耳身意四識相應）二禪有二受。一喜受（意識相應）二捨受（意識相應）三禪有二受。一樂受（意識相應）二捨受（意識相應）四禪已上乃至有頂。唯捨受地。故無喜樂受也。問。上二界中。初二三禪有喜樂。四禪已上無喜樂。有何故耶。答。喜樂猶麁動。四禪已上。極寂靜地。故唯有捨受。無喜樂受也。問。於上二界。生靜慮定靜慮分別如何。答。生靜慮者。色界無色界果報也。即梵衆天等十六天（色界）空無邊處等四處（無色界）有情也。定靜慮者。色無色八地修因也。問。就定靜慮。根本近分差別。竝喜樂捨受相應樣如何。答。根本定。離下地煩惱得之。離下地縛。必得上故云是也。近分定。伏下地煩惱得之。對根本善。是名加行善也。又云根本地功德·近分地功德。上二界合八根本·八近分也。唯於初禪一地。有中間禪。勝根本有尋有伺定。無尋唯伺。不及二禪無尋無伺定。故云中間定也。捨受相應定也。又八近分中。唯初禪近分。名未至定。從欲界散地。未至上界定地根本。故名未至歟。俱舍論二十八云。有說。未至定亦味相應。未起根本。亦貪此故。由此未至具有三種。從欲界散地。未至上界定地根本。故初禪近分名未至。證據此文一也·初禪根本·二禪根本。喜樂受相應定。第三禪根本。樂受相應定。第四禪已上乃至有頂五地根本。捨受相應定。八近分。皆捨受相應定。色界四根本。止觀均等。未至中間。慧多定少。上七近分·四無色根本。定多慧少。問。有尋有伺等三三摩地者何耶。答。一有尋有伺三摩地（初禪根本·未至定也）二無尋唯伺三摩地（中間禪也）三無尋無伺三摩地（二禪已上乃至有頂根本·近分也）問。就四禪·無四無色八定。味·淨·無漏三等至分別如何。答。一味定者。煩惱相應定。二淨定者。有四種。一順退分定（順味定味定。但緣過去淨定）二順住分定（不退不進故。名順住）三順解進分定（順上地定故。名順勝進也）四順決擇分定（順無漏定。名順決擇）問。無漏九地者何耶。答。未至中間·四本靜慮·下三無色此之九地。無漏依地也。問。欲界散地故。無無漏定。理在不疑。上七近分竝有頂根本。何故無無漏耶。答。上七近分。劣未至地故。無無漏。有頂昧劣故。無無漏也。問。於七十五法。就斷八十八使見惑。八十一品修惑三賢·四善根·見道·修道·無學道·竝四向·四果廢立如何。
    答。三賢者。一五停心（不淨觀·持息念等也）二別相念住（別別觀身受心法位也）三總相念住（總觀身受心法位也）四善根者。一[煙-土+大]法（聖火前相故名爲[煙-土+大]。具觀四聖諦。修十六行相。雖退斷善造逆墮惡道。無久流轉。必至涅槃）二頂法（在進退兩際。如山頂故。或退位中。此爲頂故。名頂法位。亦觀四聖諦。修十六行相。雖有退等。必不斷善根）三忍法（忍可四聖諦最殊勝故。下忍具觀四諦。修十六行相。於三惡趣。得非擇滅。中忍位。七周減緣。二十四周減行。上忍唯一行。一刹那觀欲界苦下一行）四世第一法（此有漏故。名爲世。於世間法中。此最勝故。名第一。唯觀欲界苦一行。一刹那此位無間。必入見道也）此四善根名内凡位也。頌曰。[煙-土+大]必至涅槃。頂終不斷善。忍不墮惡趣。第一入離生（已上）。
    此三賢四善根。見道加行位也。是名七方便位也。
    十六行相者（此體唯是慧。觀四諦各有四行相。四行相者。所緣境影像。心心所如清淨明鏡。對所緣境時。心心所上現所緣境影像。行解者。心心所解了境用也。行相行解。共能緣攝也）苦諦四。一苦（逼迫性故）二空）違我所見故也）三無常（待衆緣故）四無我（違我見故）集諦四。一因（如種理故）二集（等現理故）三生（相續理故）四緣（成辨理故）滅諦四。一滅（諸蘊盡故）二靜（三火息故）三妙（無衆患故）四離（脫衆災故）道諦四。一道（通行義故）二如（契正理故）三行（趣涅槃故）四出（超生死故）略頌曰。苦·空·無常·無我苦。因集生緣是集諦。滅靜妙離是滅諦。道如行出是道諦·見道者。欲界四諦·上界四諦（上二界合緣之）上下八諦下。八十八使見惑。斷之有八忍（無間道）八智（解脫道）其十六心中。前十五心名見道。見無始已來未曾見四諦理故。名見道。頌曰忍·智如次第無間·解脫道。前十五見道。見未曾見故（已上）。
    十六心者（第十六心修道攝也）一苦法智忍。二苦法智（此二緣欲界苦）三苦類智忍。四苦類智（此二緣上界苦）五集法智忍。六集法智（此二緣欲界集）七集類智忍。八集類智（此二緣上界集）九滅法智忍。十滅法智（此二緣欲界滅）十一滅類智忍。十二滅類智（此二緣上界滅）十三道法智忍。十四道法智（此二緣欲界道）十五道類智忍。十六道類智（此二緣上界道）修道者。從第十六心。至有頂第九無間道金剛喩定。是修道位也。於此位中。斷三界九地九九八十一品修惑也。斷品品各有無間解脫道。八十一品無間道。八十一品解脫道。合一百六十二心也。其中百六十一心修道。第百六十二心有頂第九解脫道盡智。無學道也。九品道斷九品惑（上上·上中·上下·中上·中中·中下·下上·下中·下下。下下品道斷上上品惑。乃至上上品道斷道下下品惑）無學道者。有頂第九解脫道以後。斷三界見修二惑已。所作已辨故。云無學道也。
    四向四果者。一預流向（見道十五心位也。此約次第證人。爲超越證人。一來向不還向於。於異生位。六七八品斷一來向。下八地斷不還向也）頌曰。具修惑。斷一至五向初果。斷次三向二。離八地向三（已上）異生（凡夫）位斷下八地惑五部合斷也。五部合斷者。四諦修道五部煩惱各九品五部上上品合一無間·一解脫道斷（乃至）下下品亦如是。九無間九解脫斷。云五部合斷也。有漏道斷以上地近分道。斷下地煩惱故。不斷有頂惑也。有漏智以六行觀斷。六行觀者。無間道。觀下地作麁苦障行相。解脫道。觀上地作靜妙離行相。二一來向（斷欲修惑。從一品至五品。來向也）一來向中。家家聖者有二。一天家家（天三人二。天二人一。人中得道）二人家家（人三天地一。人二天一。天中得道）九品惑潤七生（上上能潤兩生。上中·上下中上各潤一生。中中·中下共潤一生。下三品合潤一生）三品斷者。三生家家（上上品二生。上中品一生。上下品一生。潤此四生。惑已斷故。受三生也）四品斷者。二生家家（中上品已生五生。潤生惑已斷故受二生）頌曰。斷欲三四品。三二生家家。斷至五二向（已上）三不還向（斷欲修惑第七八品）。
    不還向中。有一間聖者（七品斷八品斷人。下三品共潤人天合受一生。已斷七八品故。人天中受一生。云一間也）頌曰。斷七或八品一生名一間。此即第三向（已上）四阿羅漢向（斷初定一品。至有頂八品。皆阿羅漢向也）頌曰。斷初定一品。至有頂八品。皆阿羅漢向（已上）四果者（初果必不退。後三果亦有退）一預流果（初預聖流故。梵云須陀洹。見道位斷三界見惑。第十六心位證之也）二一來果（梵云斯陀含。此云薄貪瞋癡。已斷修惑六品欲惑薄故。云薄貪瞋癡也。住此果。若不斷下三品惑。彼往天上。一來人間而般涅槃故。名一來果也）三不還果（梵云阿那含。已斷欲界修惑必不還生欲界故。名不還也）就此不還果。有種種差別。七種不還（以初五名五種那含）一中般（謂欲界沒往於色界住中有位般涅槃故）二生般（生色界已不久起聖道斷餘煩惱般涅槃故）三有行般（生已長時加行勤修。由多功力方般涅槃）四無行般（生已經久無加行懈怠。不由多功德用般涅槃故）五上流般（是上行義。於色界要待上生方般涅槃故）六無色般（謂欲界沒不生色界超生無色般涅槃故）七現般（不生上界唯住欲界於現身中得涅槃故）上流有二。一樂慧（即有雜修生色究竟）雜修靜慮總爲三事。頌曰。爲受生·現樂·及遮煩惱退（已上）若於羅漢除受生一。雜修者。中間有漏。前後無漏。以相間雜故名雜修。由雜修五品。生有五淨居。一下品。二中品。三上品。四上勝品。五上極品。樂慧上流有三。一全超（梵衆天沒。生色究竟頓超中間故名全超）二半超（梵衆天沒。或超一天乃至十三天沒。生色究竟皆名半超非全超故也）三遍沒（於十六天遍受生。故聖必不生大梵處僻見處故。一導師故）二樂定（即無雜修能生有頂樂定那含雖生無色經色生故。是色界攝）九種不還。頌曰。行色界有九。謂三各分三。業·惑·根有殊故。成三九別（已上）中般三。一速般。二非速般。三經久般。生般三。一生般。二有行般。三無行般。上流三。一全超。二半超。三遍沒。七善士趣。頌曰。立七善士趣。由上流無別（已上）於前九種不還。不開上流也。經生聖者有二。一欲界經生（不往餘界生。厭心強故也）二色還經生（可生無色界厭心劣故也）十八有學者。謂四向三界（除羅漢果）爲七及隨信行（見道位鈍根也）隨法行（見道位利根也）信解（修道位鈍根也）見至（修道位利根也）家家（謂從家至家故）一間（唯有一生及一品惑於不還果爲間隔故）五種不還也。身證不還無依因故。不入此數（得滅定轉名爲身證無漏三學是聖者因。擇滅涅槃是聖者果。滅定有漏不是依因依因無故不預其數）四阿羅漢果（此云應供亦是殺賊不生之義也。能斷有頂第九品惑所作已辨不受後有）無學聖者。有九種差別。九無學者。一退法（謂遇小緣便退所得）二思法（謂懼退失恒思自害）三護法（於所得法能自防護）四安住法（無勝退緣不退無勝加行不進）五堪達法（性堪練根速達不動）六不動（不爲煩惱所退動故）已上六種羅漢（學·凡同有此六種性前五是退。總名時解脫後一不退。名不時解脫）七不退（非練根得名爲不退練根所得名爲不動）八慧解脫（謂由慧力離煩惱障）九俱解脫（兼得滅定離解脫障此二即是時解脫。不時解脫攝）二十七賢者（十八者學及九無學）問。三乘修行得果差別如何。答。一聲聞（積三生六十劫行於佛邊聞佛所說四諦得四向四果益聞聲教故名聲聞）二獨覺。此有二種殊。一部行獨覺（前聲聞前三果或四善根人。後得第四果離佛邊獨悟故名獨覺。部黨如聲聞）二麟喩獨覺（經百劫修行唯一人出世。觀十二因緣。無師獨悟。獨出世如麟一角故名麟喩如佛一座成覺也）三佛（三祗百劫修菩薩行。於菩提樹下一座成覺也。先五部合斷下八地惑。後於樹下入見道。八忍八智斷有頂惑。九無間九解脫三十四心斷結成道。從超法或不淨觀一座成覺也）問。七十五法中。於四十六心所中。大地法十中。慧一分別忍智見三樣如何。答。忍有八忍。智有十智。見有八種。八忍者。苦法乃至道類忍也。十智者。一世俗智（有漏智。多取瓶等世俗境故。名世俗智也）此有四慧。一生得慧。生便得故。二聞慧。聞教成故。三思慧。因思起故。四修慧。從定起故。定名爲修。熏修於心。令成功德。無過於定。故獨名修。二法智（緣欲界四諦時。初證知諸法眞理故名爲法智）三類智（緣上界四諦此後境智與前相似。故得類名）四苦智。五集智。六滅智。七道智（即前法·類同緣苦集滅道。境別故名苦集滅道四智）八他心智（知他心故）九盡智（即前法類·及四諦智與漏盡得最初俱生。名盡智也）十無生智（利根羅漢更得無生智謂永不退不應更智斷證修故）八種見者。論（第二）云。謂身見等五。染汚見。世間正見。有學正見。無學正見。五染汚見者。一有身見（梵云薩迦耶見謂緣有身執我我所故也）二邊執見。三邪見。四見取見。五戒禁取見（如上出也）六世間正見者。意識相應善有漏慧也（生得·聞·思修四慧也）七有學正見者。有學身中諸無漏見也。八無學正見者。無學身中諸無漏見也（已上八種見也）以五見立四顛倒者。一淨顛倒。二樂顛倒（此劣謂勝故。見取見也）三常顛倒（邊見中常見也）四我顛倒（我見我所見也）論（第十九）云。要具三因勝者成倒。言三因者。一向倒故。推度性故。妄增益故。戒禁取非一向倒。緣少淨故。斷見邪見非妄增益。無門轉故。所餘煩惱不能推度。非見性故。由具三因勝者成倒。是故作惑非顛倒體問。七十五法中。以何法立二十二根耶。答。二十二根者。一眼根。二耳根。三鼻根。四舌根。五身根。六女根（身根攝也）七男根（同上）八命根（體即壽也。不相應中命也）九意根（心王）十苦根。十一樂根。十二憂根。十三喜根。十四捨根（苦樂憂喜捨五受根。大地法中受心所分五也）十五信根（大善地法中信心所）十六精進根）大善地法中勤之心所也）十七念根（大地法中念心所也）十八定根（大地法中三摩地心所也）十九慧根（大地法中慧心所也）二十未知當知根（在見道於四諦境有未曽知當知行轉。意喜樂捨信等五根九爲體）二十一已知根（在修道無未曽知但爲斷餘惑。於境數知。九根同上）二十二具知根（在無學道知己已知。有此知者爲具知九根爲體同上）略頌曰。眼等五根·男·女·命·意·五受·五根·三無漏根（已上）問。經以意在女男命根前。今論何故在命根後耶。答。經依六根次第。論依有所緣無所緣次第也。眼根（乃至）命根無所緣也。意根（乃至）具知根有所緣故也。問。二十二根有漏無漏分別樣如何。答。眼等五根·女·男·命·憂·苦十唯有漏也。意·喜·樂·捨·信等五根九通有漏無漏。未知當知等三根。唯無漏也（後三根名三無漏根）問。七十五法中。於大煩惱六中癡煩惱。相應無明·獨頭無明分別如何。答。貪等隨眠相應名相應無明。不相應名獨頭無明也。問。七十五法中。於不定地法八中貪煩惱。欲貪·有貪分別如何。答。欲界貪名欲貪。上二界色界無色界貪名有貪（爲遮外道解脫想立有貪名也）問。七十五法中。於不定地法八中慢煩惱。七慢分別如何。答。七慢者。
一慢（於劣謂勝於等謂等）二過慢（於等謂勝於勝謂等）三慢過慢（於他勝中謂已勝故）四我慢（執我我所令心高擧）五境上慢（於未證得謂已證得）六卑慢（於多分勝謂己少劣）七邪慢（成就惡行恃惡高擧）問。七十五法中。以何法立十二緣起支耶。答。十二緣起支者。一無明（宿惑位無明。五蘊無明勝故）二行（宿論業名行。五蘊業勝故）三識（識正結生蘊。五蘊識勝故）四名色（六處前名色。五蘊稱名色）五六處（從生眼等根三和前六處。五蘊六處創圓根相顯勝故也）六觸（於三受因異未了知名觸。五蘊觸相勝故）七受（在婬愛前受。五蘊受勝故）八愛（貪資具婬愛。五蘊愛故）九取（爲得諸境界遍馳求名取。五蘊取勝故愛轉盛立取名也）十有（有謂正能造牽當有果業。五蘊有勝故業名有）十一生（結當有名生。五蘊生勝故）十二老死（至當受老死。五蘊五老死勝故）舊譯云十二因緣。頌曰。宿惑位無明。宿諸業名行。識正結生蘊。六處前名色。從生眼等根三和前六處。於三受因異。未了知名觸。在婬愛前受。貪資具·婬愛。爲得諸境界遍馳求名取。有謂正能造牽當有果業。結當有名生。至當受老死（已上）問。三世兩重十二因緣樣如何。答。過去無明·行爲因。現在識·名色·六處·觸·受爲果。即是過去二因。現在五果。一重因果也。現在愛·取·有爲因。未來生老死爲果。卽是現在三因。未來两果。復一重因果也。是云三世两重因果也。略頌曰。過去二因。現在五果。現在三因。未來两果（已上）。

七十五法名目（終）
