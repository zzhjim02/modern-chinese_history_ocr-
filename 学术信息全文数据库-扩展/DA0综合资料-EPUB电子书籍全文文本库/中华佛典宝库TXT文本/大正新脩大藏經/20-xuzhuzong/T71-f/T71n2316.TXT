
　　《大正藏》第71卷No.2316


　　No. 2316
　　<1/>大乘一切法相玄論序

　　余少時聽唯識疏講平安。私心已嗜之。退顧輒患其講唯識而非唯識。又怪以爲斯論宗自慈恩傳於南京。南京古師即所持傳玄旨。寧無一二可書記者。數讀唯識樞要及唯識義林對法疏等。大抵識有一玄珠。雖未能見其全象。摸索以漸得瞽論焉。後住南京之日。閲秋篠肝心笠置要決勝願要錄。間亦蒙師授。始得躡足于中道。以免冥然迷蓁棘之間矣。古人有言。蓋蓁棘之蔽塞。職由人之希行斯路也。若使人駱驛于路。雖無闢之。蓁棘何繇得蔽焉。今夫世之他家講學。其爲蓁棘者不可勝道。設令毎示正路學者高履中道。則其爲蓁棘者。欲無枯死得耶。嗟乎教中道正路豈易指示哉。至示其極有茫乎忘疇畦於有無也。在余材短學落。向使覃思豈得可示其玄乎。斯是玄論述南京師授以聊備忘失。初雖閟之帳中。既欲告之四方。若正路其行蓁棘茲滅。則令世之講學駸駸中道。而重得見玄珠之眞。其不庶幾乎。其爾則亦導學者于中道而令其唯識以實唯識焉耳。乃今叙余之所以公之者。
    自書其端是爲序
　　明和第二歳次（乙酉）春三月既望
　　沙門基辨謹書
大乘一切法相玄論卷上

　　東大寺西室傳法相宗沙門基辨撰
　

　　眞淨法界共三身  無倒大乘證教法
    等流所生牟尼子  我先三業至誠禮
    次禮將紹法王位  瑜伽師地大教主
    親承聖旨阿僧伽  開闡唯識本釋師
    我今從瑜伽支末  及以先賢阿笈摩
    當論大乘法相玄  請垂哀悲令無失

　　謹尋思離言中道而簡擇大乘法相。一名一相無非中道。何以故。一名一相唯識所變。同一時處。依他緣起性故。今將開示此心玄略作十門。一建立相。二本論玄義。三眞俗即離。四乘教同異。五八識聚相。六能所熏相。七新舊種相。八三祇劫相。九三佛性相。十果唯識相。此爲十門

建立相門第一

　　大乘法相分爲二門。一證相。二教相。初中亦二。一是眞實唯識相。即是圓實離言境。何以故。此廢詮顯相故。即諸佛尊一切淨智所行境界。此相自無始來至諸佛盡未來際利樂有情位。不可一以増減故。深密經中說阿陀那識甚深細。十地論說果分不可說。是也。二是因緣唯識相。當依他緣起義。此二唯識全體無二。二相歴然。其猶繩麻。智者須尋思焉。問。何以故。安立因緣唯識證相。答。且觀察一緣起相法體。一切緣起相同一時處顯現。非火非非火。非水非非水。故名離言。離緣起相全無離言體。證知一緣起相法體。則同一時處證一切諸法緣起至離言境。離依他則圓成實不可求。厚嚴經中說非不見眞如而能了諸行皆如幻事等雖有而非眞。成唯識中引此經釋圓成實於彼頌文。又阿毘達磨經中說鬼傍生人天各隨其所應等事心異故。唯識章中因此成境唯識義。解了等事心異義。則於離言境證大乘緣起眞理。此二唯識證相。全體無二而歴然。故今安立二唯識證相也。二教相者。依門顯實之教相。於中有二。一非安立。二安立。初非安立教相者。如成唯識中說依理世俗說有八別非眞勝義眞勝義中心言絶故。
或亦唯識章中云唯識法華說一乘楞伽經說如來藏維摩經說入不二法門大般若說般若波羅蜜多涅槃經說佛性等。如是教示相非安立法相差別而教示唯識相。此名非安立教相也。二安立教相者。如說八識六位心所等相。一一皆安立法相教示唯識。如常所談也。問。何故設非安立教相開示唯識。答。成唯識說此位菩薩於安立諦非安立諦倶學觀察。非安立諦是正所觀。非如二乘唯觀安立。此唯識相大乘法門也。故於非安立諦教示唯識性相也。若爾何故施設安立諦。謂諸異生迷謬諸法安立相沈沒生死海。今爲於迷謬相示非安立諦。故說安立諦教相也。問。非安立諦此應證相。何故復教相中立非安立。答。如雖口說火不能燒口。雖以詮言說非安立而非眞實。說非安立或說離言。如食油蟲強以名焉。實則非非安立亦非離言也。是故證教二唯識相。全體無二而亦二相。本來歴然。是即離言中道。大乘學者須審觀焉。雖口說大乘法相不知一名一相皆是離言境。則自墮小乘非大乘法相。蓋月支廣論姑置焉。震旦諸師於是乎恢張聖教多由大乘法相矣本朝道昭僧都入唐受三藏而還我邦。奉勅留元興之禪院。傳法授教。純以大乘法相。門徒三千行基居宗。瀉瓶相承一以不遺。其後勝虞護命仲繼明詮繼武聯蹤發揮蘊奧。討論法相。是以諸識變相同一時處。心言絶境。粲然可觀。流傳連綿五百年至良遍長乘。良遍長乘沒後。兵革四起。禍及緇徒。大法陵夷。講學頽敗。大乘之法相混于小乘數百年于茲矣。基辨夙學大乘法相未全通曉。幸暫時得住西京藥師寺。値基範僧都得二三教授。漸達心玄。一日僧都謂基辨曰。吾聞不識大乘法相心玄者之言。曰法相教門隔解於法性。誘機於妄言。但是順迷情混小乘。一向定別。一向偏有。是讀大乘全然不知大乘之者致此鹵莽。終當傳通之彈呵。是不得正傳之弊也。仁者當觀離言簡擇大乘法相。觀門已成復當傳之嚮方令彼學大乘全然無事者照法相明中道以入大乘之眞也。勉哉勿忽。基辨退隱山藪。栖慮離言境。後復得住本寺西室。併學嘉祥賢首兩宗識有空違順無礙交徹。講授以爲業。乃常慨世稱學大乘者不知一名一相無非離言以墮在小乘焉。故今述玄論十門告之四方。庶幾規此論學大乘法相則得慈氏之傳。此第一建立相竟
　　
本論玄義門第二

　　此門有二。先辨瑜伽。後辨唯識。辨瑜伽心玄如最勝子瑜伽釋中。辨唯識玄中亦二。初明二十論。後明三十。二十論文以破邪明中道。無顯正文。是故慈恩法師作疏。初補顯正門。破邪論文一一無非中道。何故爾。謂非建中道幢轉離言輪。則邪執魔軍何日摧破。委辨如二十論疏釋中。後辨三十論者。成唯識論文約義豐。幽關難開。一部之中或破邪執。或明能所變。或說三性無性。或明四智法界。雖開千門種種安立。尋其玄源。以說唯識相示離言中道爲一部要。離中道義外。無執可破。無相可現。無性可具。亦無行果。所以以離言中道名眞唯識理。自論之初至第二卷上段終。破邪執以明唯識理。所謂遣虚存實唯識觀。數勝二論。大自在等我法二執。大衆說有犢子等法有固執。皆是各各有情識上所現妄緣起相。非別對一箇敵者論。如實觀唯識者應以外小二執求諸己心對治此也。成唯識中破外小執已。各立宗義言。所執實我實法。妄計度故決定非有。唯有内識似外境生。既說唯内識故。於外小凡夫及如來識上一切妄情同一緣起顯現。問。何故於佛識上云妄相現耶。答。内識緣起道理。因果二位應無別故。於因識上所現無漏心相名爲似無漏。果識飜此。果識所現有漏心相。此眞善無漏界如成唯識第十說。若言緣起道理因與果別。則此小乘非大乘緣起正理。若云佛識上妄相不現則云何對治外小固執。云何說唯識性是一切有情共有。由是應知唯有内識。似妄相生。方今世人往往亦唯云。外道小乘此西方事。非東方論。不則亦唯云。立唯識者雖難外小甚。若面見外小立論對揚則外小亦豈獨如是墮負哉。千載之後。護法菩薩爲此施設。抂以令墮負彼。如是妄謬之甚皆是不求於己心之惑自所致也。冀如實信解達遣虚存實觀尋思大乘離言法相。則自得名勝者焉。自論第二中段之初至第八卷中段終。說能所變相以明唯識理。所謂隱劣顯勝。攝末歸本。捨濫留純唯識。此中所說八識心所相等四分。能所二熏四緣十因。業取二氣。名言等三熏習。十二有支。二種生死等。種種差別相。皆是道理世俗法門非眞勝義。於此差別相住眞勝義則一一別相中道唯識眞理。成唯識中說心心所。差別義此依世俗。若依勝義。心所與心非即非離。諸識相望應知亦然。是謂大乘眞俗妙理。又說如前所說。識差別相依理世俗。非眞勝義。眞勝義中心言絶故。如伽陀說

　　心意識八種  俗故相有別
    眞故相無別  相所相無故

　　方今未學膚受不得禀承。徒謂茍爲博名相。乃唯識之學亦自可得焉。唯事安立簡髮數米必將紛然。不免反爲計執。則非徒亡大乘益爲害亦甚。規斯玄論解八識差別相。則自得中道唯識眞理。自第八卷下段初至第九初。說三性三無性以明唯識中道。所謂遣相證性唯識。於是南京古師既有二諍。此名南北兩寺別傳。我寺所傳專據南寺。傳曰。纔擧一法三相無差別而亦宛然。故觀自然生無性則即得依他起相。此即生無性故。圓成實相即顯現。此即勝義無性故。此處心言倶絶。此即慈尊所說中道。成唯識中說。圓成實此即於彼依他起上常遠離前遍計所執。二空所顯眞如爲性。說於彼言顯圓成實與依他起不即不離。又說。非不證見此圓成實而能見彼依他起性。未達遍計所執性空。不如實知依他有故。由此義故一法一法三性同現。悟達計執性相本來無則知依他緣起性相。緣起本性一切同時現故。即圓實相具足。此名一法中道傳學者須審觀焉。今之世學唯識者。名相所拘。一讀此論逐相數名。未始問中道眞理如何所謂非即非離心言倶絶等依詮以談玄。文頑然爲長物。則雖少談其義亦既隔靴。讀唯識不痛快。豈復得由本論觀大乘緣起哉。自第九卷初至第十卷中段終。說行唯識以明唯識中道。所謂遣相證性唯識。行唯識有二。一相似觀行唯識。二眞實勝義唯識。初相似者是地前行。次眞實者即地上行。菩提薩埵行願雖多。不過唯識三性觀行。成唯識說。資糧位菩薩於唯識義雖深信解。而未能了能所取空。多住外門菩薩行。乃至菩薩四加行中。猶於現安立少物謂是唯識眞勝義性。以彼空有二相未除。帶相觀心有所得故。非實安住眞唯識理。彼相滅已。方實安住。此文即說相似觀行唯識。又說。若時菩薩於所緣境無分別智都無所得。不取種種戲論相故。爾時乃名實住唯識眞勝義性。即證眞如。智與眞如平等平等。倶離能取所取相故。此即說眞實勝義唯識。慈恩法師唯識章中釋此言云。謂諸經論各各別說諸觀等名。今合解之。但是唯識之差別義。華嚴等說三界唯心。般若經中名爲般若波羅蜜多。法華經中名曰一乘等。近世學唯識者。不識大乘一切觀行皆是唯識境智差別。以爲唯識觀行亦是所觀一門也。爾何本論中不別說所觀要。往往刻苦無遣此疑。後進之士能辨大乘諸觀千門皆是唯識境智差別之名。始可與言行唯識已矣。自第十卷後段初至卷末。說果唯識以明唯識中道。釋果唯識義。至第十門當委細焉
　　
眞俗即離門第三

　　此中有二。初明眞俗。後辨即離。初中有二。初釋名義。後明四重。初門者俗者具名世俗亦名覆俗。世者代也。俗者風俗。取遷流義。即法相差別門也。覆眞理故亦名覆俗。眞者具名眞勝義廢詮談旨門名眞。此殊勝無分別智所行境。故名勝義。一切諸法施設安立雖種種相。不過此二。故佛說眞俗名令易解了。具釋如二諦章。四重者。慈恩法師云。眞俗二諦今古所明。各爲四重曾未聞有。理高百代而儀於天地。義照千載光孕於日月。我宗所談至理沖玄彌驗於此。如何二諦各有四重。謂俗諦四者。一世間世俗諦謂瓶盆等。又名假名無實諦。二道理世俗諦謂蘊界等。又名隨事差別諦。三證得世俗諦謂苦集等。又名證得安立諦。四勝義世俗諦謂二空理。依假空門說名眞性。假相安立名曰世俗。妙出衆法。聖者所知。故名勝義。又名假名非安立諦。勝義四者。一世間勝義諦謂蘊界等。有實體性亦聖所知。過初世俗故名勝義。隨事差別說名蘊等。故名世間。又名體用顯現諦。二道理勝義諦謂苦集等。知斷修證因果差別名爲道理。無漏智境過前二俗。名爲勝義。又名因果差別諦。三證得勝義諦謂二空理。聖智依詮空門顯理。名爲證得。凡愚不測。過前三俗名爲勝義。又名依門顯實諦。四勝義勝義諦謂一實如。體妙離言。已名勝義。過前四俗復名勝義。又名廢詮談旨諦。眞不自眞待俗故眞。即前三眞亦說爲俗。俗不自俗待眞故俗。即後三俗亦名爲眞。此名爲四重眞俗。又若唯識依二諦說亦有差別。四重各別。一空有識。空謂世俗。有謂世眞。二事理識。事謂理俗。理謂理眞。三別總識。別謂證俗。總謂證眞。四詮旨識。詮謂勝俗。旨謂勝眞。兩之四重皆是唯識。故名云空有識等。次明即離者。謂非離是即。非即是離。非即者謂相有別義。非離者謂相無別義。成唯識中引楞伽經頌言。心意識八種。俗故相有別。眞故相無別。相所相無故。此頌意說眞俗法門即是唯識。故擧心意識明眞俗二非即非離。眞俗諦中若以初俗執故有別對四眞皆無別理。則第一眞門一切執相如幻事故爲無別也第二眞門一切執相因果性故爲無別也。第三眞門一切執相竝無我故爲無別也。第四眞門一切執同時現。心言絶故爲無別相。以四眞中如計所執實用等無爲能相無實體等無爲所相無故。此爲相所相無也。次若以第二俗如幻能所相故有別對三眞皆有無別理。第二眞門如幻事相同以因成果。故爲無別相。第三眞門一切幻相同一無我。爲無別相。第四眞門一切幻相同絶言故。爲無別相。以三眞中依他作用爲能相無。及依他法體爲所相無故。或以見分爲能相。相分爲所相。以七識爲能相。第八爲所相等。倶無別相。一切應思。若以第三俗八與餘七互熏習爲因果能所有別對二眞皆有無別理。第三眞門無我無別。第四眞門絶言無別。若以第四俗對第四眞亦爾。推入眞門理皆無別。眞門但是遮別言無別。此是雖遮詮門。遮相全體表詮。故無別之言亦無別無不別。所以相翻亦成謂以初眞幻故無別對四俗皆有能所別。第一俗門計所執故。爲相有別。第二俗門依他體用見相七八等能所別故。爲相有別。一切應思。第三俗門一切因果別故。第四俗門二空別故。倶有別相。以四俗中能所相有別故自得相翻。若以第二眞因果性故無別。對四俗有別相亦復爾。以第三眞無我故無有別對四俗有別相。以第四眞心言絶故無別。對四重俗亦爾。四眞無別於四俗別相上本來具故。四俗別相於四眞上同時恒現亦復如是。是故眞俗非即非離。不可思議。體妙一實。此云大乘唯識眞俗妙理也。廣如慈恩法師三十論疏釋。此相難悟。所以更重總略示者。言世俗者法相差別門。說有別故此非即義也。勝義者體相鎔融門。說無別故此非離義也。謂於異生所執瓶盆等差別。以三科如幻相觀。則瓶盆等相皆蘊處界。如幻之相全體鎔融。佛衆生無差別。此名初重眞俗非即非離。又於蘊處界一一差別。以四諦因果相觀。則蘊處界差別相皆是同一因果相故。全體鎔融。凡聖無差。此名第二重眞俗非即非離。次於有無漏因果相以二無我所顯眞如觀。則有無漏法因果一一差別。皆是二無我所顯眞如體故。全體相即凡聖無差。此名第三眞俗非即非離。於眞如體一一差別。以一眞法界觀。則一切諸法眞如體差別相。同一時處圓滿成就。體妙離言。此名第四眞俗即離。以眞如明無別。以諸法說差別。古師亦所論也。各立四重。明非即非離義。以示離言中道。無唐三藏身自遊于西域。則誰得傳此玄極用爲家珍。學大乘法相者不可不察焉。此即第三門已
　　
乘教同異門第四

　　此中有二。先乘教。後同異。初中又二。先明乘後明教。具明諸乘如法苑章。辨立教者。上代諸賢所立教門差別非一。今且擧後學相濫生碩滯教一二。以辨同異。一空性宗。清辨論師朋輔龍猛菩薩。般若經意。說諸法空。雖一切法皆不可言。由性空無故不可說爲空爲有。且如有爲無爲二法。依世俗諦差別體有。依勝義諦性相皆空。故說頌言。眞性有爲空。如幻緣生故。無爲無有實。不起似空華。此眞性言自勝義諦。依勝義諦諸法空故。彼宗世俗皆性非空。故龍猛等說世俗有。經說唯識三性等者皆依世俗。非勝義門。世俗諦中識心最勝。故言唯識。非無境等。如言王來非無臣佐。此師意說。眞俗空有如眼有翳見有空華眼翳若除空華遂滅。眞空俗有其理定然。往昔中天竺日照三藏在唐西大原寺。對賢首法師云。近代中天竺那爛陀寺同時有二大徳論師。一名戒賢。一名智光。竝神解超倫。音高五印。六師稽顙。異部歸依。大乘學人仰之如日月。獨步天竺軌範成規。遂所承宗異。立教互違。謂戒賢則遠承彌勒無著。近踵護法難陀。依深密等經瑜伽等論明法相大乘。爲眞了義。謂佛初鹿園轉於四諦小乘法輪。說諸有爲法從緣生。以破外道自性因等。又由緣生。無人我故。翻彼外道說有我等。然猶未說法無我理。即四阿含經等。第二時中雖依遍計所執而說諸法自性皆空翻彼小乘。然於依他圓成猶未說有。即諸部般若等。第三時中就大乘正理具說三性三無性等。方爲盡理。即解深密經等。是故於彼因緣生法。初唯說有即墮有邊。次唯說空即墮空邊。既各墮邊倶非了義。後時具說所執性空。餘二爲有。契合中道。方爲了義。此依解深密經判。二智光論師遠承文殊龍猛。近禀提婆清辨。依般若等經中觀等論亦立三教。以明無相大乘爲眞了義。謂佛初鹿園爲諸小根說於四諦。明心境倶有。次於中時爲彼中根說法相大乘。明境空心有唯識道理。以根猶劣未能令入平等眞空故作是說。於第三時爲上根說無相大乘。辨心境倶空平等一味。爲眞了義。又初則漸破外道自性等。故說因緣生法決定是有。次則漸破小乘緣生實有之執。故說依他因緣假有。以彼怖畏此眞空故。猶在假有而接引之。後時方就究竟大乘說此緣生即是性空平等一相。是故即判法相大乘有所得等。爲第二時非眞了義也。此三教次第如智光論師般若燈論釋之中引大乘妙智經廣明。賢首翫此議話在造章記之初焉。二眞如宗堅慧等輔馬鳴。起信論中說心眞如門與心生滅和合名阿梨耶。又說心眞如此一法界大總相。以不達一法界故忽然起根本無明。與不覺相應現三細六麁相。具釋如起信論中。三華嚴因陀羅網一乘宗。大唐賢首法師就此一乘宗開教分齊爲五。一小乘教。二大乘始教。三終教。四頓教。五圓教。初一即愚法二乘。後一即別教一乘。圓滿修多羅故名圓教。中間三者。於漸中開始終二。別加頓。頓者如淨名以默顯不二等。始終二教者。深密經中說三法輪。第二照法輪第三持法輪如次爲始終二。法鼓經中以空門爲始以不空門爲終。又如起信論中。約頓教門顯絶言眞如。約漸教門說依言眞如。就依言中約始終二教。說空不空二眞如也。又始教約法相差別門。終教約體相鎔融門。頓教是絶相離言門。圓教是圓實具徳門。又始教方便漸漸引向眞理。所立頼耶生滅等相皆是密意。不令如言而取。故會歸眞也。深密經中說不見頼耶不見阿陀那故。又約始教。瑜伽對法唯識唐攝論等多分說也。梁攝論寶性論佛性論等多分約終教說。如是諸門竝是阿含門。以頓圓二不言阿含。又始教中以大乘似小說者皆通二義。一爲引小。二爲機淺。是故說此爲始教也。終教等中教皆深勝。所引二乘亦是純熟。高勝機故不假似彼也。頓教一切行位皆不可說。若依圓教。隨得一位得一切位。何以故由以六相取故。主伴故。相入故。相即故。圓融故也。上來三家開宗立教諸徳竝是賢劫千佛之化身。或是登地薩埵。隨機立教。由教開宗。度生方便法爾如是。又如賢首法師。開宗講經感化佛應等。神迹如別傳。二明同異中又二。初乘同異。次教同異。辨乘同異者。唯辨一乘與三乘。餘非今所論。三乘之三有二。一各三之三。如探玄記中云異時三乘。所謂三乘方便之三是也。二倶三之三。如同記中云同時三乘。所謂三乘眞實之三。是也。一乘之一有二。一遮之一。如一乘方便之一。是也。深密經中云密意說一乘是也。二同之一。法華論中說以同義故如來說三乘名爲一乘。又探玄記等普爲一切乘云同時三乘。此同之一義。由此理故三乘與一乘亦同亦異。三乘之言非三乘。具三之三故。非非三乘。各三之三故。一乘之言非一乘。同時三乘之一切乘之一故。非非一乘。遮之一簡餘乘故。次辨教同異者。護法與清辨所立宗教亦同異。賢首法師十二門論宗致釋中云。清辨護法後代論師互用相破。此乃相成非是相破。何者爲末代有情器漸鈍聞說幻有謂爲定有故。清辨等破有令盡至畢竟空。方乃得彼緣起幻有。若不至此畢竟性空。則不成彼緣起幻有。是故爲成有故破於有也。又彼聞說緣生性空謂爲斷無。故護法等破空存有。幻有存故方乃得彼不異有之空。以若不全體至此幻有則不是彼眞性之空。是故爲成空故破於空也。若無如此後代論師以二理交徹全體相奪。無由得顯緣起甚深。是故相破反是相成。由緣起法幻有眞空有二義故。一極相順。謂冥合一相擧體全攝。二極相違。謂各互相害合奪永盡。若不相奪永盡。無以擧體全收。是故極違即極順也。龍樹無著就極順門故無相破。清辨護法據極違門故順相破。違順無礙故方是緣起。是故二說全無相違。次辨知光戒賢同異者。二師建立雖宗趣異。至如實義互自和融。如何和融。謂相翻互會。智光所談境空心有唯應識者。約常途遮詮唯識名爲第二未了有所得教。由是觀境對治麁惑名三乘人。三各別運載故。此即戒賢所立相似以觀行唯識。世親三十頌云。現前立少物。謂是唯識性。以有所得故。非實住唯識。護法釋云。以彼空有二相未除帶相觀心有所得故。非實安住眞唯識。彼相滅已方實安住。此文即說境空心有相似唯識。由此應知以戒賢所立唯識中道眞理爲智光第三了義。唯識眞理非相非非相故。且由非相門施設性空平等之名。表詮同一法界。一切性空平等一相故名一乘。此一乘即眞實。所謂同時三乘普爲一切乘也。戒賢所立第二時空教。約常所談遮詮空教爲第二不了義教。修是對治名一乘人。執空對治三乘無差別。故深密經說。一切聲聞獨覺菩薩皆共上一妙清淨道。皆同此一究竟清淨。更無第二。我依此故密意說言。惟有一乘。一妙清淨道者。所言無自性性。由此立一乘方便名。又以智光所立平等性空一相爲戒賢第三了義。何故爲爾。中道眞理本來空寂。故名性空。一切法相一眞法界。故名平等一相。智光師說心境倶空。意顯境空心有此相似非眞義。成唯識說。若時菩薩於所緣境無分別智。都無所得。不取種種戲論相故。爾時乃名實住唯識眞勝義性。心境相稱。如智冥合。倶離二取。絶諸戲論平等平等。此即護法戒賢立心境倶空義。說眞唯識理也。此是雖非相亦以非非相。故施設宗名法相大乘。亦名眞唯識理。而以表詮事理一味境界。如是境界三乘行相圓滿成就。於常常恒恒時出生三乘世出世事。故名普爲一切乘教。由此理故二師所立互自和會。亦同亦異全無相違。賢首法師和會二師云。聖教文勢各由一義。於理全無相違。次辨起信唯識同異者。心眞如門謂本識相心言倶絶。說心生滅。明本識相隨緣差別而說心眞如門與心生滅和合名阿黎耶。此約唯因位論成非即非離。謂雜染位阿陀那識名阿黎耶。此即雜染種子識相。業識者謂異熟識也。根本無明者謂我愛執藏成頼耶義。微細恒行。不共與染種識倶也。觀世學起信者。以阿黎耶漫爲阿頼耶。不應道理。阿頼耶之名至第七地有此名。非在八地上。若爾起信中論唯至第七地之諸法。非論第八地上之諸法耶。既云心謂衆生心而窮盡因位諸法。故知雜染阿陀那名阿黎耶。根本無明謂非第七。第八地已上無末那故。非非第七。有末那種故。由是末那染種名爲根本無明。由是起信與唯識亦同亦異。聖教文勢各各施設於實道理全無相違。問。若爾何故慈恩法師破說唯眞如耶。破意如成唯識開發中。答。慈恩所破全成眞如。非破眞如。眞如與生滅不相捨離。其體寥廓絶言之境。爾起信等中但約因位說眞如緣起之相。故謂眞如爲無相。令離衆生心念。故慈恩等爲末代有情根器漸鈍聞說絶言眞如及說本來無念而謂佛境界但爲偏理弄蕩眞如不知圓實眞如與依他生滅非即非離此境絶言貫通凡聖者。破說眞如以成眞如。還成果上緣起之相。如賢首法師和會清辨護法相破。此亦應然。問。說凝然常住不作諸法示何義耶。答。一切諸法種現同處變現故。皆此離言境。湛然凝寂不假造作。同一時處顯現。此眞如體。故云不作諸法。亦云凝然常住。如下廣明。次辨華嚴一乘宗同異者。賢首法師作教分記。題云華嚴一乘五教分齊義。今以殺三磨娑釋。則五教分齊即華嚴一乘。持業釋。教分記中明五教融通。云或總爲一謂本末鎔融唯一大善巧法故。又華嚴一乘之五教分齊。依主釋。教分記云或開爲二一本教謂別教一乘二末教謂三乘小乘末必由本依主得名。然云華嚴一乘者。於海印定中同時演說十十法門。主伴具足圓通自在該九世十世。盡因陀羅微細境界之法門。是也。此華嚴一乘法門即五教故。小始終頓圓皆以教理相攝。以華嚴一乘所建立之五教故。五教互融通而主伴互具。若不成此理則違賢首矣。所謂因陀羅網者五色珠網。五色光全。互相映徹。此帝珠網。五教亦復如是圓頓終始小五教如次喩白青黄赤黒五色珠。圓教直示圓實具徳。故以本來義言教無方便。故如白色珠。爾此圓實具徳豈異物乎。小始終頓即圓也。喩如白色珠中所映徹具青黄赤黒光色全體白色珠。又頓教直示近圓教故。喩之青色珠。青稍近白故。爾此頓教豈異物乎。離言絶相離小始終圓餘。無其相故。既云一切法離言絶相故。喩如表相此青色之珠中所映徹具白黄赤黒光色全體青色珠。又終法去圓直示遠。亦去小乘固執遠。但說體相融通門故。去圓實具徳爲遠。去固執亦遠。故喩中間色。此黄色珠爾。終教豈異事乎。小始頓圓唯此眞如體相融故。喩如表相此黄珠之中所映徹具白青赤黒色光全體黄色珠。又始教說法相差別。言詮近小乘固執故。以赤近黒理喩之赤色珠。然小終頓圓教離法相差別。不能詮示故。既云主伴具足。主與伴是法相差別。具足對不具足此亦法相差別。喩如表相此赤珠中所映具白青黄黒色光全相此即赤色珠。法相差別門亦復如是。言詮教示此雖法相差別。即觀此教所自證之相如内所映徹之色光。又以黒色珠喩小乘固執。例准應知。於主伴具足及一即一切理亦應執故。猶如黒色光中含餘色光。是故五教分齊主伴各具離華嚴因陀羅網一乘。無餘相故。題云華嚴一乘五教分齊義。此即賢首法師建立宗教之所由也。問。若爾賢首家始教與慈恩家大乘法相如何同異。答。可言亦同亦異。何如同。謂始教此所言詮雖法相差別門。所鎔融具圓實具徳。如上所明慈恩一家大乘法相。亦云就理世俗說八識等相有別非眞勝義眞勝義中心言絶故。大乘中以外道小乘等一切法相爲大乘法相。如瑜伽中以小乘戒爲菩薩大戒。言詮教示就法相差別故。教示及淺近。然一一法相中道唯識故。淺近教示一一應理圓實。亦普爲一切乘教。由是應知賢首家始教與慈恩家大乘法相全無相違。如何爲異。謂始教方便漸漸引向眞理。所立頼耶等相皆是密意。不令如言而取。故會歸眞也。深密經中說不見頼耶不見阿陀那等故。慈恩大乘法相不爾。此云顯了輪非密意故。深密經中說不見等。此顯離言中道。非不令如言取焉。賢首但取深密詮。慈恩取深密意趣故。稍有相違。至如實義則迷一切法相。此爲凡夫悟一切法相。此爲如來。由大乘理教示一切法相之外。餘無可說。非爲方便引向說一切法相。此是爲異。問。教分記中以瑜伽對法攝論等文爲始教。以佛性寶性等論爲終教。然彼記中以三時教爲始終二教如何。答。說法相差別。無始瑜伽對法。故爲始教。非以論全爲始教。既云多分故。以寶性佛性等論爲終教。亦此約多非取全分。既如以起信論爲始終頓三教。故以一論全或爲始爲終等非賢首意。問。以始終二教爲阿含門。大乘法相亦爲阿含門耶。答。阿含門者施設方便義。以終教依言眞如等爲施設。以絶言眞如爲實。故成唯識等中法相詮言爲道理俗。世俗此方便門。以離言中道爲實故。賢首與慈恩意全同。問。慈恩家所言離言。與賢首家頓教離言。何如同異。答。頓教離言此離言絶相。云言說頓絶理性頓顯解行頓成等故。只此簡非漸現。今慈恩所言離言如食油蟲。強云離言。廢言詮顯眞理。故云廢詮談旨。非頓非非頓。非漸非非漸。故慈恩家離言不可名頓或漸。故名離言中道。稍有所違。至眞理全無相違。上來辨乘教同異門竟
　　
大乘一切法相玄論卷上（尾）
大乘一切法相玄論卷下

　　東大寺西室傳法相宗沙門基辨撰
　　

八識聚相門第五

　　觀八識一聚現起相。本末識相非即非離。心言倶絶。若有學人欲通達眞唯識。須審觀識聚相而至離言境。欲觀識聚先觀八識別相。次觀總相。次觀不可知。次觀種現同處。次觀非即非離。如是觀則漸至識聚離言境。觀別相中。六識別相麁易可了。如成唯識廣說其相。根本及末那相雖論中縷說其相。而行相不可知頗難了達。所以樂學大乘法相觀眞理者。先須觀本識離言之境。此觀不徹不能全通唯識。今當略明識聚之相。明識聚相有五門別。初明八識別相。二明八識總相。三明不可知相。四明種現同時。五結歸非即非離。明八識別相中分爲三段。初明本識。二明末那。三明六轉。三段之中各有問答分別。初明本識別相者。然夫本識之爲體也。湛爾恢廓。寂焉微密。細之又細。豈出似智之表。恢之又恢。猶存聖言之宗。非智表也。極喜尚不見其體。在言裏也。小果全無談其状。欲言大矣收微塵體無減。欲言微矣遍大千相無増。獲之於有一事異處而離。引之於無萬物同時而即。何以言之強名謂阿陀那。自非目撃之諾捨置之記。誰能開是識於離言。演深細於絶慮者哉。所以大慈尊等無緣大悲傷彼我愛妄風動識海而易漂。愍本熏眞識睡長夜而難覺。於是同體智力堪論中道開演阿陀那深細相。欲使論義師暫開三相遍探無盡之起瑜伽師僅觀一識遂達萬境之如。所論雖廣可略而言開三位於眞識總括三無差之廣說。示種現於同處普綜一眞法界之幽致。至如華嚴帝網重重之極談法華三周如如之本懷。鷲峯無相之宗鶴林一味之趣。凡此等教。衆典之肝心。一以貫之者其唯眞實識乎。深密經說。阿陀那識甚深細。一切種子如暴流。我於凡愚不開演。恐彼分別執爲我。阿陀那識之相既其如是。開則窮盡法界爲相。合則三位三相爲標。三位之内容凡聖而不亂。法界之相同一識而混融。是以開合自在。遣存無礙。開而不多。合而不少。遣而無減。存而無境。是爲阿陀那識甚深細之相也。然以此識體相微細。從來學者尠見其眞。良由各守俗習而牽文膚受而不能至實。所以不近慈尊之意。或執頼耶而不知阿陀那。或爲胸中色物之執。或以心念而混眞心。今正示此識相令至離言之境。庶同趣者消息之耳。略標本識相竟問何故本識之體遍收微塵及大千界。相無増減耶。答。本識以種子有根身器世界爲相分也。四分合成名識體故。此三種境即本識體。種子者謂善等三性。世出世間一切種子因相。有根身者謂内五塵五根。器世界者謂外五塵。山河草木乃至穀麥塵芥。收微塵者。纔擧一小塵觀察其體。小塵盡本識全。所以者何。此即本識相分四分合成名識體故。雖隨緣現一小塵相。於此小相本來一切三性。世出世間種相圓滿成就。種現同處不可分別。故一塵相即盡一切。於内塵少分相亦復如是。但隨緣助見一相耳。本地分說。是故一一自體中皆有一切自體種子。若於一處有染欲。則說一切處有染欲。若於一處得離欲。即說於一切處得離欲。由如是等義故一小塵相盡本識全。此云收微塵相無滅。又遍大千界者。收小塵本識全。即亦遍大千界。所以者何。纔擧一人趣而觀其異熟。他三千大千界自界地相即一人趣全體。成唯識說。設生他方自地彼識亦得變爲此土。又如是於遍他大千人趣體。法爾具足界趣生等有漏無漏一切種相。本地分說。隨所生處自體之中。餘體種子皆悉隨逐。是故欲界自體中亦有色無色一切種子。如是色界自體中亦有欲界無色界一切種子。無色界自體中亦有欲色界一切種子。是故一一自體中皆有一切自體種子。又成唯識引阿毘達磨經頌言。無始時來界。一切法等依。由此有諸趣及涅槃證得。由如是等義故。一人趣全遍大千界。一切種同時具。相既如是。餘界地趣遍大千界。一切種相同時具足同處顯現亦復如是。所以本識體相遍大千界。爲全分體故云遍大千體無増。由如是道理故。審觀人趣現相。此非人趣。餘界地等種相同時顯現爲本識故。亦是非非人趣。隨業障緣。唯見一趣體故。一一體相即一切相。同時凝然心言倶寂。又本識體相此非微細。遍大千故。非非微細。一小塵亦本識全故。是名本識離言之體。問。何故云於有而離於無而即耶。答。以依他有觀本識體。彼彼緣起各別存能所差別相。故云異處而離。復於其隨緣現別相。以空智觀察則能所倶亡。平等平等。萬差境界同一本識現相。一一體全。涉入如是安住名安住無所得。亦名通達眞唯識理。故云萬境而即。又如是即離喩之舍屋現相。不見舍總相而但見椽等。椽與柱桁一一能所各別。異處而離。然忘椽等相。能所冥合。但見一舍屋。則椽柱等萬差。境歴然一一舍屋體相。此云異處而離同處而即。問何故云開三位於眞識括三無差之說耶。答。本識三位者。成唯識疏云。謂此識體總有三位。一我愛執藏。現行位即唯七地以前菩薩二乘有學。一切異生從無始來至無人執位。謂名阿頼耶。此名執藏。二善惡業果位。謂從無始乃至菩薩金剛心。或解脫道時。乃至二乘無餘依位。謂名毘播迦。此云異熟識。至無所知障位。三相續執持位。謂從無始乃至如來盡未來際利樂有情位。謂名阿陀那。此云執持。或名心等。是一切法。眞實種子。如是三位雖名有別。體識全一。建立初二位名顯本識隨緣現凡聖染淨自成差別相。施設最後位名示本識體本熏種相圓滿成就凡聖本性全無差別。所以擧本識體非頼耶非異熟。二位即是阿陀那故。亦非非頼耶異熟。離阿陀那無頼耶異熟故。此是識體以勝義智審觀察。則心言倶絶。如解深密經說。若菩薩不見阿頼耶不見阿陀那。若能如是知者。是名善巧菩薩。此文即是說心言倶絶之義。又如華嚴經說。心佛及衆生是三無差別。此文意言。心者謂阿陀那。法爾種相圓滿成就。佛者謂一切清淨心現。衆生者謂一切染汚心現。而種現同一故。於法爾種種現同時。於佛現相亦與舊種體一。衆生亦爾。所以心與佛衆生全體同處。是三無別。示識三位非即離故。故云開三全示三無差。問。何故云示種現於同處普綜一眞法界耶。答。明種現同處慈尊誠說。護法所務而唱也。瑜伽論說。復次種子云何非析諸行別有實物名爲種子。亦非餘處。即諸行如是。種姓如是等生。如是安布名爲種子。亦名爲果。此中果與種子不相雜亂。何以故。若望過去諸行即此名果。若望未來諸行即此名種子。如是若時望彼。名爲種子。非於爾時即名爲果。若時望彼名果。非於爾時即名種子。是故當知種子與果不相雜亂。譬如穀麥等物。所有芽莖葉等種子。於彼物中磨擣分析求異種子。了不可得。亦非餘處。然諸大種如是種性。如是等生。如是安布。即穀麥等物能爲彼緣。令彼得生。說名種子。當知此中道理亦爾。成唯識中護法師云。若與所熏同時同處不即不離。乃是能熏三法展轉。因果同時。如炷生焔焔生焦炷。亦如束蘆更互相依。因果倶時理不傾動。此等論文明種現同時義。由如是種現同時義。審觀本識緣起相。則且約顯現欲界人趣果體。於此果體餘界餘趣種子。一一圓滿具足。然此一一種子與現行同處故。於欲界人趣果體現行處。餘界餘趣種子同時同處現行。如界趣生一切同現。一切諸法至微塵數亦復如是。若爾何故現見人趣。餘趣不現。謂諸界趣雖同時現。由我愛執藏一界趣果體。但見一界趣相。若住眞唯識理。如實達則分明覩見阿陀那識法爾本熏一切種相圓滿成就。種與現同處故。一切界趣同時顯現。所以言雖見一一切同處顯現。如前所明舍屋之喩。當自準知。此名一眞法界體妙離言。故云種現同時綜一眞法界。略明本識相竟。二辨末那者。然夫末那之爲體也。種姓固有。本末所以倶具。現相隨緣平不以茲互起。但以本識末甞不末即末以辨於本末相末始不本即本以明於末。末本末故但非末相。本末本故獨非本相。非唯本故我愛既亡。非唯末故執藏隨喪。竭染源有寄則有四惑雲銷。挺淨法之無虧則十平斯顯。若夫翻之名染末那。亦名恒行不共無明。是故頼耶之品藏我愛於妄心。業果之位虧平智於實識。妄熏一發四惑始起。于定于散或佷獨意。倶與不倶或戻五識。於是五十一數波激妄風。二十四假影動爝火。遂使四智赫日匿輝迷雲。四寂明珠埋彩妄塵。如來大悲憫此迷妄燃中道炬。掉斯沈淪高建法幢。自淨法界等流教法。使聞思意數數熏習還發本熏復平等智任運自在緣十平性。然則迷悟之因此識爲本。有漏之因亦是爲正。梵名末那。此翻思量。標思量之性相通因果而顯實。今即染還淨。融體相寂。如是言末那之別相。三明六轉者。相麁易知。如成唯識中廣說。上來說八識別相竟第二明八識總相者。如阿毘達磨契經說。諸法於識藏識於法亦爾。更互爲果性。亦常爲因性。此頌文中。諸法謂七轉識。識謂第八本識。更互爲果性等者。若約種生現。則本識能攝藏故名因。七轉所攝藏故名果。亦約現生種則七轉是因。即能攝藏。本識是果。所攝藏也。故云互爲因果。成唯識中釋互爲因果云。如炷與焔展轉生燒。又如束蘆互相依住。唯依此二建立因緣。又楞伽經說。八識如水波等。無差別故。成唯識中釋此云。識差別相依理世俗。非眞勝義。眞勝義中心言絶故。心言絶故者成立非即非離妙現。由此妙理審觀八識總相。八與七非異物。以種與現不可離故亦非一物。種現能所各歴然故。且擧本識。於第八識七轉種相各各具足。此第八相即識體故。七轉即第八體。所以不可言異。而七轉種望自現行。全體同處不可分離。故本識全即七轉識故。亦不可言異而復八識所緣行相種現相應歴然差別。亦非定一。如擧第八七轉相望非一非異。七轉一一自互相望亦復如是。又擧一針一草。審細觀察。針草是五塵故五識必具。五識必有同起意識。而此針草爲第八器界相。於同時處一切種具。即第八識。雖種現體同處。隨我愛之緣執現針草業果相。我愛緣執即是末那。所以擧一針一草各八識心心所相圓滿成就。如於針草八識圓具。於山河大地及有根身亦復如是。又如是八識聚相周遍大千。復收微塵。而其遍與收相非一非異。何故非一。大小遍收相各異故。亦非定異。定異應非一有情感果故。所以眞勝義中心言倶絶。此是言八識總相第三明不可知相者。本識行相極微細故。難可了知。或此所緣内執受境亦微細故。外器世間量難測故。名不可知。本識性相不可知故。當知七轉識相亦不可知。本與末全同一處故。不可言本是不可知末是可知。而言六轉相麁易了約理世俗。非眞勝義。又七轉性相既可知故。當知本識體相亦爲可知。八與七轉全同處故。不可說八是不可知七必可知。而說第八不可知相。約理世俗。非眞勝義。眞勝義中八識聚相非可知亦非不可知。心言絶故。此是辨不可知已。第四辨種現同處者。如上本識別相下具明第五明非即非離者。成唯識說。心心所差別相此依世俗。若依勝義。心所與心非離非即。諸識相望應知亦爾。是謂大乘眞俗妙理。如上已辨。不類繁述。如諸識及心與心所非即非離。四分相望亦復如是。成唯識說。故心心所四分合成。具所能緣。無無窮過。非即非離。唯識理成。故知非即非離心言倶絶爲八識聚相。上來大文第五辨八識聚相竟

能所熏相門第六

　　熏謂熏發。習謂數習。内種必由熏習生新熏長本有。親能生果是因緣性。存三義故立熏習名。三義者。一所熏四義。二能熏四義。三令生長種子。能所熏之四義如攝大乘成唯識等廣說。然夫安立能所熏義。但約因位新熏。非說果上舊種。至佛果則無所熏故亦無能熏。因位義者。雖阿陀那本有熏種圓滿成就。有染末那。恒行我愛虚妄熏習。與此倶諸識亦以染末那爲正因故。或自性或相應或所縛或所隨或相屬等。悉爲有漏隔執差別。所以堅住性起勝用可熏合轉増減有無不同如是。隔執差別之相離依他起外無別物。即隱密佛性故。由能所熏轉而生長新與本力。遂使全現佛果圓滿無増無減淨識舊種。又現有漏雜染法相。由妄熏淨識種。此亦於阿陀那舊種圓滿成就。同一時處雜染緣起。於染與淨無有二阿陀那。由如是道理而審觀能所熏相。能熏與所熏識倶生倶滅。三法展轉因果同時。能與所全非即非離。且擧異熟識非唯能熏。自體勢力劣故亦爲非唯所熏。與七轉識種現同時。七轉即第八故。以第八爲所熏義全能熏是所熏。反擧七轉亦復如是。七轉非唯所熏。自體非堅住故亦爲非唯能熏。與第八識種現同處。第八相分即七轉現相故。以七轉爲能熏之義全所熏是能熏。成唯識說。能熏所熏自互相望同時同處不即不離。由妄熏力雖有能所之別。至勝智義能相所相同一時處。同一緣起。等同。一味。唯一眞識。如是眞識現亦不現。倶名如來淨識舊種絶能所熏。問。若如是則何故所熏四義中立可熏性義。遮無爲堅密法非所熏耶。答。對能熏以立所熏故。若無所熏亦無能熏。約如幻虚疎義以遮堅密。約無爲義舊種圓成。能所倶亡。所以遮無爲非所熏。此是約非即門而說。若約非離門則如幻虚疎能所熏相全體眞如。就此義邊。起信等論說染法熏眞如。如實義則彼論說染淨熏心體。以如來淨識舊種名爲心體。以法爾本熏故亦名眞如内熏。如深密經說四智品爲圓成實。能所熏義於新熏長本熏義邊施設安立。故護法宗建立新舊合成之義云新長舊。此即染淨熏心體也。亦名染淨熏眞如。問。若爾何故慈恩法師破無明熏眞如義耶。答。此乃立成熏習如來淨識舊種圓成實性之義。此非立破。何者爲末代有情根器漸劣聞說眞如内熏。固執文勢弄蕩眞如。謂爲熏偏理者。法師破熏眞如之義。令盡固執。方乃得入眞識一味體妙離言。故爲成法爾熏。還破眞如熏義。問。若言眞如内熏示阿陀那舊種又於新長舊種立能所熏義。何故成唯識等中說熏頼耶。或說熏異熟識耶。答。頼耶異熟阿陀那三位差別。其本全一。自異生乃至第七地。我愛藏勝故名頼耶。而異熟阿陀那名全不相捨離。此位熏習說熏頼耶。又異生乃至金剛心。善惡業果識現。故名異熟識。而阿陀那名全不離。此位熏習說熏異熟識。又若說熏本識。必存熏阿陀那義。成唯識說。根本識者。阿陀那識。染淨諸識生。根本故。此是法爾舊種。凡聖無差識相。染淨新熏長本種義名熏本識。亦名熏阿陀那識。故全無相違。此第六能所熏門已

新舊種相門第七

　　種謂道理。此俗非眞。安立新舊合成之義。護法論師所自得專唱也。是以一識離言染淨倶融。三法超情緣起同一。成唯識說。三法展轉因果同時。又說大乘緣起正理。深妙離言。因果理趣顯然。遠離二邊契會中道。今欲辨此義安立三門。初辨種子。二辨新舊。三辨合成結歸非即非離。初辨種子者。一切種子差別之相約理勝義。非眞實理。眞實理中心言絶故。非種非現。彼此種相全相離相唯一眞識。法界現相。此名一實如。亦名體妙離言。名眞實種子。成唯識說阿陀那識是一切法眞實種子。瑜伽攝論亦立六義辨種子體。說唯本識是種非餘。六義一一遮表具說。今審觀種子體。非唯第八是種子體。種現同處。七轉即第八故。七轉亦是應名種子。第八識亦非種子體。種現同處。第八即七轉故。第八亦是名非種子。所以種子體非第八識非非第八。非七轉識非非七轉。識相離言以爲眞實種子。問。種子六義中立刹那滅義。以遮常法。何故今以一實如相爲眞實種子耶。答。爲戲弄偏理膠執常法者。施設此義。復爲戲執刹那滅者立第二第三義。全刹那滅而常恒隨轉義同一時處。餘義準此應知。問。有七轉亦名種子義。則何故立恒隨轉義耶。答。爲小乘等弄蕩六轉不知本識具法爾舊種者。安立此義顯法爾舊種前念後念自類相生長時一類。大乘所談轉識非安立故。非轉識亦非非轉識。非如小乘等唯安立而弄轉識。問。道理勝義與眞勝義如何別耶。答。理立二種相宗祕談。眞慶長乘專傳習焉。云何爲二。一者道理。謂對不道理若談道理。則必遮不道理。事理之理亦爾。對事以名理故。若云理必遮事。此云偏事偏理。如是道理望眞理則雖世俗相。對世間勝義則名近眞理。就相待門名云道理。二者眞理。謂道理不道理。事理相性。同一時處。凝然顯現。非對事相非對不道理。非事非理。非道理非非理。非相非性。而亦事亦事。亦相亦性。亦道理亦非理。心言倶絶。其體顯然。強名之爲眞理。具云眞勝義唯識理。略中言名眞理。此即圓滿成就。法爾舊種。一實如相安立種子有二種相。云何爲二。一世俗種。謂有無漏。善等三性。彼此相對差別之相。名爲種子。所言道理勝義所談。二眞實種。謂雖實有無量無邊差別種相。而無差別之相。等同一味。唯一眞識。此義云何。以眞識相凝然常故不作諸法而一切相同一時處如惡叉聚圓滿成就。此名平等一味。是故彼此倶亡倶具。此名眞實種子。若爾以何義說種子義。爲差別相。以依證得世俗相示說差別相。名爲種子。眞俗全無別故。非有差別非無差別。不即不離。體妙離言。心言倶絶。此爲眞實種子。辨種子已。二辨新舊種者。此分二段。初辨新熏。次辨舊種。初辨新熏者此有二種。一染法新熏。謂無始來數數現行雜染熏習法爾舊種而緣起差別相。隨執全體固執。此名虚妄唯識。乃至通達究竟二位。分滿達眞識故。隨證自得斷盡。二淨法新熏。謂有諸有情無始時來有無漏種。不由熏習法爾成就。後勝進位聞正法時。亦熏本有無漏種子令漸増盛。展轉乃至生出世心。此位名通達位。此時無漏始起。隨起復熏成種。此淨新熏。自此位至金剛喩定現在前時。引極圓明純淨本識。淨法新種皆永棄捨。若爾何故十地位中得有新熏。謂淨法新種若不熏習。舊種不増。若不増則不得引極圓明純淨本識。種是淨法。而有漏法爲増上緣所熏習故。至引果圓滿位。畢竟不生。既永不生。說爲棄捨。此辨新熏已。次辨舊種者。謂無始來法爾熏習相續不斷。乃至如來盡未來除利有情位。此有二種。云何爲二。一種種相望。不斷熏習。謂眞識相雖常恒熏。爲染末那所執藏故。於一切法法爾舊種有漏界相現前不斷雖與舊種同處不名自舊種生。名自頼耶生。頼耶者根本識爲雜染所熏之名。慈恩法師釋勝鬘經說一切煩惱藏。云煩惱有漏虚妄不實能覆眞如名空如來藏。又眞興法師釋楞伽經說阿黎耶識名空如來藏。云有漏第八識名空如來藏此等釋意。隱法爾種爲如來藏。以雜染法名空。雜染本來空而能隱覆如來。故名空如來藏。何故於雜染位不名法爾種生。謂於有漏位諸識現相。虚妄唯識。異法爾故爲不現起眞識。非實不現。但由染末那熏不隨本有現起。名不現起。不現起故前念後念種種相望不斷熏習。此自無始至地前終法爾種相。二種現相望不斷熏習。此有二種。云何爲二。一分淨熏習。謂自通達位至金剛除定現在前時。眞識法爾之相一分現前名分淨者。二滿淨熏習。謂果圓滿轉。大菩提。成唯識說。此雖本來有能生種。而所知障礙故不生。由聖道力斷彼障故令從種起。名得菩提。起已相續窮未來際。此即四智相應心品。此中四智心品謂淨法界之相。菩提涅槃即無漏界。菩提與涅槃同一時處。非即非離。此名佛果圓滿。亦名法身。至辨果唯識下當具明。此中言本來能生種者。此即不空如來藏。慈恩法師擧唯識異名名如來藏。亦名法身。又釋勝鬘經說不離不思議如來藏云。涅槃無漏。體是無爲。非虚妄法。由延善緣斷諸煩惱。漸次智起。方便顯證名爲涅槃。體性非空。因空所顯。空之性故。煩惱覆位名不空如來藏。出煩惱時名爲法身。此釋文中。法身有三。至下應明。此即菩提涅槃。而出纒位菩提與涅槃全體無二。同一處所。是以於在纒時。法爾種相不變異性名不空如來藏。以本來離障義名本來自性清淨涅槃。眞興法師釋楞伽經說具足熏習無漏法故名不空如來藏。云法爾無漏種子名不空如來藏。由此等釋。論中云本來能生種。是本熏無漏種即不空如來藏。所言本來自性清淨涅槃。上來以二段文辨新舊種已。三辨合成結歸非即非離者。審觀新舊合成之相。於染淨新熏頼耶識。頼耶與阿陀那淨識全體無二。是以染末那熏習時。法爾舊種全體爲雜染法。生新熏種爲阿頼耶。頼耶染法非隨舊種。空與不空相有別。故非非隨舊種相。舊種體全爲雜染故。由如是理成立新舊合成之義。以示凡聖體一之相。新本二熏雖相非即。同一時處全是不離。此爲護法正義。上來第七門已
　　
三祗劫相門第八

　　劫名有多釋。如常所談。安立三祇時量。大果必酬萬行。萬行期大果故。塵數法門無邊行願。豈短時脩集耶。成唯識說。果圓滿轉。金剛喩定現在前時。永斷本來一切麁重。頓證佛果圓滿轉依窮未來際利樂無盡。問。如是脩集時量長遠。何日成佛。慈恩法師答此義云。攝大乘說。處夢謂經年。悟乃須臾頃。故時雖無量攝在一刹那。時劫長遠。唯分別故。貞慶長乘成此義云。總大乘意。一切諸法無有定相。於色心等如幻虚假。日夜劫數豈定固執。故長短時行解心定。劫數多少偏心所作。若三祗執實不攝刹那者。攝須彌於芥子。湛海水於毛孔。其義何成。彼即大小相入。寛狹融通。雖大小相入。小大全不壞。雖長短隨思。短長亦不失。所以三祇攝一念而三祇尚長。一念攝三祇而一念亦短。列子夢裹三生。盧生邯鄲夢事。皆是覺前刹那。夢裏歴年不壞覺前刹那。覺前刹那不壞夢事歴年。自心所作雖長短異。諸法不思議彼此互相攝。如是審觀時量之相。非三祇劫非非三祇。非一念頃非非一念。非即非雖心言倶絶。上來辨三祇一念已
　　
三佛性相門第九

　　唯識有多名。其中契經約法身因。名爲佛性。相宗於是安立三佛性。云何爲三。一理佛性。謂一切法相眞如理。雖有客染而本性淨。具無數量微妙功徳。無生無滅。湛若虚空。一切有情平等共有。二行佛性。謂有無漏萬行種現不闕成就。三隱密佛性。謂煩惱陰界入等。是所斷法生能斷智。如糞爲火因。此三如次圓實依他遍計之三。觀理佛性非理佛性。行性相眞如理。不見理性。非行性等故。非非理性。此無生滅。行性生滅法故。行性非行性。不見理性。無行性故。非非行性。行性此緣起故。隱密性非隱密性。離理行二性無此性故。非非隱性。生智相各別故。由此三佛性是離言中道。因三佛性立五種姓。如五姓義中
　　
果唯識相門第十

　　果唯識相。此無漏界。不思議善常。無漏者表離雜染性淨圓明。界者此性。唐攝論中說無始時來界。以是一句對覈梁論。言無始時來性。一之梵言含界及性二義。明知界性不可分離。性者謂清淨法界。界者謂四智心品。法爾種相。又界者謂清淨法界。性者謂四智心品。各別體相。淨法界非淨法界。離四智無故。非非淨法界。四智各別緣起故。非四智非非四智。準而應知。俗故淨法界與四智相有別。眞故相無別。此爲果唯識相。又此果識名爲法身。何等法身。五法爲性。非淨法界獨名法身。二轉依果皆此攝故。如是法身有三相別。一自性身。謂諸如來眞淨法界。云何以淨法界爲法身。法者謂無邊際。眞常大功徳法。身者謂所依止義。所依止者此依義。非所依。清淨法界爲四緣故。一切顯現故名爲依。名此爲身。受用變化平等實性。大功徳法所依止故。名爲法身。二受用身。此有二種。一自受用。謂諸如來三無數劫修集無量福慧資糧所起無邊眞實功徳。及極圓淨常遍色身。相續湛然盡未來際。二他受用。謂諸如來由平等智示現微妙淨功徳身。合此二種名受用身。三變化身。謂諸如來由成事智變現無量隨類化身。此二身以功徳聚集名爲法身。此中依者謂不變義。聚集者謂隨緣義。不變與隨緣雖是非即。全不可離。法身非即非離。離言絶相名果唯識。自性身依法性土。受用身依彼彼受用土。變化身依變化土。此亦非即非離。離言絶相亦復如是。又淨法界無生滅四智品隨緣現倶說爲常。如何爲常。謂淨法界無生滅無變易。說名自性常。名凝然常。四智現中受用名不斷常。變化是相續常。凝然常是不變異性。相續不斷此隨緣現。不變與隨緣雖是非即。全體非離。其相寂默故名大牟尼法。又四智心現中變有漏不善等相。亦淨法界一分故。同此識相故。本來法爾相故。於四智品隨緣顯現。如異生性識雖現無漏善染熏力故是似無漏染汚識相。佛識所現有漏等此淨法界顯現相故。是似有漏全無漏善。眞惟差別是分位假。實是唯一識相。分位假亦由因緣假起故。隨緣現是淨法界相。故名無漏善。成唯識說。佛識所變有漏不善無記相等。皆從無漏善種所生無漏善攝。佛地經說。如世界中五趣可得。所謂地獄餓鬼畜生人趣天趣。如世界中欲色無色諸可得。如是如來觀察智上無邊因果。五趣差別。三界差別。具足顯現。親光論師釋云。此中意說。妙觀察智普能觀察一切境故。遍似一切諸界趣生煩惱業等所感諸行成熟所攝心心等因果相現。此察智心品與餘心品相。俗故相有別。眞故相無別。故皆同一處相。大圓鏡智以於一切皆不愚故。雖能顯現一切影像。任運轉故而無分別。如淨圓鏡現衆影像一切境相皆現其中。此觀察智能現一切境相亦有分別。若無分別則不能觀因果等事。然此境相如來無漏心所變現。如明鏡中糞穢影像。雖似不淨。實非不淨。心及心法緣境法爾。
如諸異生心緣無漏心上所有無漏境相雖似無漏實是有漏。此亦應爾。唯識道理決定如是。由此道理。佛果識上有漏等相非似相。清淨法界法爾相故。眞故相無別。故非非似似衆生緣起故。俗故相有別。故復是非有漏等。淨法界故非無漏相。似有漏等相故心倶言絶。強名之名無漏。如是果唯識相與因唯識相相望觀察。佛識與衆生識緣起各別。雖相有二。全體離言。絶相無二。如何無二。謂佛與衆生同是眞唯識而佛界緣起與衆生相平等平等。全是無差。此之謂大乘唯識妙理。問。若佛衆生同一唯識。全體無二。何故立五十二位等行唯識耶。答。於唯識性相安立五十二位故。此是法爾緣起差別。五十二位差別之相約世俗說。非眞勝義。眞勝義中五十二位非即非離。由此理故十信非十信。與佛位同。唯識性故。非非十信。行性緣起別故。乃至佛位亦非佛位。與十信同唯識性故。非非佛位。行果緣起別故。故云離言。所以成唯識中於識性相安立五位。於餘不說。又攝大乘中於地前位說三性悟入。成唯識中於地上位說三性悟入。雖有實證相似之別。同一三性唯識中道。且於十信信唯識性。一切行性此時圓滿。所以者何。一切行性緣起種子。於一位中種現同處圓滿成故。慈恩法師欲成此義名唯識。爲究竟運名曰一乘。理智因果具故。名爲寶車。說乘此寶車直至道場。是故五十二位行性緣起法爾各別。此即同一唯識相性。上來辨果唯識第十門已

　　已依聖教及正理  分別大乘一切相
    功徳普施諸有情  願速等證菩提果

大乘一切法相玄論卷下（尾）
