
《大正藏》第71卷No.2320

法相宗賢聖義略問答第四。

　　此抄以十門分別。
　　一釋名門。
　　二出體門。
　　三彰增減門。
　　四廢立門。
　　五得文身地門（已上在前卷）。
　　六諸部不同門（已下在此卷）。
　　七顯得頓漸門。
　　八進退差別門。
　　九義門料簡門。
　　十釋諸妨難門。
　　妨難門中釋名門妨有七。餘各有一妨難。但無第九料簡門妨也。

法相宗賢聖義略問答第四。
　　釋仲算撰。

　　諸部不同門第六。
　　問。此門意何耶。答。辨小乘諸部所立賢聖不同此門意也。問。何故不辨大乘所立耶。答。大乘所說諸論雖異。不過釋名門所立二十七聖。故更不辨之。問。章下文旣引智度論所說。何故云不辨大乘所說耶。答。彼論文非大乘之義。引阿含經文也。彼論依大品經立八輩聖者（言八輩者。四向四果也）。故章云。依智度論。所立賢聖亦有差別。不知此論是何部師（云云）。意云。智度論所引者。不知引何小乘部所說意也（先德云大乘小乘部所立不同者不然也）。
　　問。其小乘部者何等部耶。答。雖小乘二十部所說不同。且章文出新薩婆多末經二類計也。問。且新薩婆多所說何。答。總立二十七聖。但取捨不同。問。且其二十七者何耶。答。章引順正理六十五云。福田有二。一者有學。二者無學。有學十八。謂四向三果有爲七。及隨信·隨法·信解·見至·家家·一間·中·生·有行·無行·上流。是名十八。無學有九。謂退法·思法·護法·安住法·堪達·不動·不退·慧及俱解脫。是名爲九。有學無學成二十七。
　　問。此部所立與大乘何異耶。答。大乘有學之中立身證返有不立隨信隨法。小乘部立隨信隨法不立身證返有。無學之中。大乘立阿羅漢不立不退。此部立不退不立阿羅漢也。問。若爾何故略章云。小乘之中卽無信解見至。遂立隨信行隨法行替前二名云耶。答。是章或本之不同也。有本云。小乘之中卽無身證返有（云云）。依此本者。略章文相叶於順正理所立也。今依卽無信解見至本者。此文非薩婆多所立。出智度論所在之小乘所立也。彼論五十五卷所出之有學十八之中無信解見至有隨信隨法行。又無學之中無阿羅漢有不退故（至下可知。以身證返有之本爲正也）。
　　問。末經部所立賢聖如何。答。章云。成實第二賢聖品說。有學十八。無學有九。學十八者。一隨信行。在聞思位。二隨法行。在四善根。三無相行。卽前二人入見道故。此之三人名預流向。四須陀洹果。五一來向。六一來果。七不還向。不還果中開十一人。一中般。二生般。三有行般。四無行般。五樂定。六樂慧。七轉世。八現般。九信解。十見得。十一身證并前七人合成十八。名有學人。無學九者。一退法相。二守相。三死相。四住在。五可邊相。六不壞相。七慧解脫。八俱解脫。九不退相（云云）。
　　問。信行·法行立聞思位·四善根位意何。答。彼論云。一隨信行。若人未得空無我智。信佛語故隨佛語行。故名隨信行。是人在聞思位中正觀諸法。二隨法行。是人得無我智在四善根隨順法行。謂空無我。是名法行（云云）。意云。聲聞之人最初遇佛等教。信聞教法散心修行名隨法行意也。
　　問。此部之意不以利鈍立信法二人耶。答。此部意不廢利鈍之義。故遠法師章云。如彼論說。見諦道前爲二人。一者信行。二者法行。鈍根之人名爲信行。信順他語而起行故。利名法行。自心見法而起行故（云云）。問。若爾何故依位前後立二人耶。答。聞思位根性弱劣。修慧之位根性勝於前。聞思位名假法空。四善根位名實法空。故雖依位前後立二人。且以利鈍分二人也。
　　問。第三無相行者如何耶。答。此二人入見道名無相行。問。何故此人名無相行耶。答。彼所證之生空理離諸相故名無相行。故成實論云。卽前二人入見諦道名無相行。見滅諦故（云云）。遠法師云。空觀相續故（云云）。問。經部師不立中有。何故有中般涅槃聖耶。答。彼部意云。捨欲界身向上界。兩界中間有一天名中住天。此聖受彼天身般涅槃。故名中般言也。
　　問。轉世那含者何耶。答。遠法師章云。若先世得須陀洹果斯陀含果。後轉身得阿那含果。此人不入色無色界（云云）。意云。於初果位經生之人。於一來果經生之人。得第三果不生上界名轉世。轉入見道生得不還故。具如彼章也。
　　問。智度論所立賢聖何耶。答。章云。如彼論說有學十八。無學有九。有學十八者。一信行。二法行。三七生。四家家。五中間有。六現滅。七一來向。八一來果。九一種子有。十不還向。十一現般。十二中般。十三生般。十四有行般。十五無行般。十六樂定上流。十七樂慧上流。十八身證。是爲有學。無學九者。同成實論（云云）。問。與章所立有何異耶。答。有學之中信行·法行·中間有·現滅·現般章所不立也。又開上流爲二也。信解·見至·預流向·果·不還果彼論所不立也。無學之中開不動爲二。不壞相與不退相也。不立阿羅漢果也。
　　問。此智度論所立中間有現般現滅三聖者如何耶。答。彼論云。有中間須陀洹。除第三餘中間入涅槃（似四生家家。可尋三論遠法師章）。云現滅者。彼論云。有須陀洹今世煩惱盡得阿羅漢（云云）。言現般者。彼論云。有今世滅阿那含（云云）。意云。初二三果現身有得阿羅漢者。是則初果現滅。第二果現滅。第三現滅也。今說初果現滅與第三果現滅也。
　　問。何故此三果身現滅耶。答。遠法師章云。有三因緣所以現滅。一以利根見煩惱過速疾斷除。所以現般。二得聖道已。曾欲界生厭苦情深。畏上界生勤修對治。是故現般。第三有人得未來禪依之斷結。餘禪雖得而不現前。於上二界無有作業亦無生業。是故現般（云云）（說不還現般之人）。說初果現般云。其第一人。現修習得阿羅漢果（云云）。說第二果現般云。一者現般。現身修得阿羅漢果入般涅槃（云云）（具義如彼章云）。
　　問。旣有三果現般人。何故智論不說第二果現般耶。答。以初後影中間。故不說也。問。若智度論有此人。何故寂法師章未知引何處文耶。答。智度論第五十四卷明有此文。而寂法師只見第二十三卷文。不見五十四卷文作此破耳。可謂愚中之愚也。
　　問。智度論正文云何耶。答。彼論第五十五云（或本在第五十四）。如是八人者。所謂見諦道中。信行（章云一信行）。法行（章云二法行）。須陀洹極久七世生（章云三七生）。有須陀洹。今世盡得阿羅漢（章云。第六現滅云云）。有家家須陀洹三世生。三世生入涅槃（章云四家家）。有中間須陀洹。除第三餘中間入涅槃（章云。五中間有云云）。住六無間五解脫道中者。皆是須陀洹向斯陀含（章云。七一來向云云）。斷欲界六種結生天上。從天上來生人間入涅槃名斯陀含（章云。八一來果云云）。斷欲界第七分結名向阿那含（章云。名不還向）。斷第八分結亦名向阿那含。亦名一種子斯陀含。此間死後間生入涅槃（章云。九一種子）。能斷欲界一切結使故名阿那含。此間死生色無色界入涅槃。更不復來生（此人章不出之。七種那含總名故）。有今世滅阿那含（章云。十一現滅。云云）。有中陰滅阿那含（章云。十二中般）。有卽生時入涅槃阿那含（章云。十三生般）。有生已修起法行入涅槃阿那含（章云。十四有行般）。有不勤求法行入涅槃阿那含（章云。十五無行般）。有上行乃至阿迦貳吒阿那含（章云。十七樂慧上流）。有生無色界入涅槃阿那含（章云。十六樂定上流）。有得身證入涅槃阿那含（章云。十八身證）。是名阿那含。亦名向阿羅漢。阿羅漢有九種。漏盡捨命時名入無餘涅槃（云云）。已智度論明有此文。以是慈恩引此文也。而寂法師未見此文。忝破斥慈恩。失之甚也。說彼代造記之師。及造私記之人其數不少而不出此文。可謂君子之一失。
　　問。何故慈恩只引五十四卷文不引二十五卷文耶。答。彼二十五卷文是阿含經給孤獨長者品文也。卽諸部小乘所引用也。故更不引載。今此五十五卷文不似大乘小乘之所立故。爲令見諸部不同偏出此文耳。故章云。不知此論是何部師（云云）。
　　問。寂法師所加引之智度論文如何耶。答。故文云。問曰。如佛告給孤獨居士。世間福田應供養者有二種人。若有學人無學人。有學十八。無學有九。今此中何以但說八（此問意云。大品經說八輩補特伽羅。謂八輩者四向四果也。彼說持經文已有二十七聖。何故大品經唯說八輩耶言也云云）。答曰。彼廣說故十八及九。今此略說故八。彼二十七聖人此八皆攝。信行法行或向須陀洹攝。或向斯陀含攝。或向阿那含攝（初是次出人。後二是超越人也）。家家向斯陀含攝。一種子向阿那含攝。五種阿那含向阿羅漢攝。信行法行入思種道名信解見得。是信解見得十六學人攝。九種福田阿羅漢攝（云云）。問。寂法師引智度論文。與慈恩所引智度論文何差別耶。答。慈恩引文七生中間有現滅現般。寂章所引之文所無也。寂章有信解見至。慈恩所引之文所無也。
　　問。寂章云智度論二十三卷。而按彼卷亦無此文。何以引用耶。答。明一記云。或有論在第二十二也（云云）。問。按彼論第二十二卷亦無此文。何故明一云在二十二耶。答。世流行智度論第二十第二十三俱無此文。第二十五卷有此文。依調卷之不同叙此異說了也。
　　問。此智度論二十七聖。彼論實義耶。答。彼論依大品經說四向四果。爲會其相違引給孤獨長者之文也。故知非論實義。又慈恩章云。依智度論所立賢聖亦有差別。不知此論是何部師（云云）。
　　問。寂法師所引智度論文。是給孤獨長者經文也。彼經正文何耶。答。寂章云。阿含第三十卷福田經（騰記云。經字恐誤。應作品字云云今案。作經字亦無失。如花嚴十地品名十地經。亦如法花經觀音品名爲觀音經。此亦爾也）云。爾時給孤獨居士往詣佛所。稽首佛足却坐一面。白言世尊。世中爲有幾福田人。世尊告曰。居士。世中凡有二種福田人。云何爲二。一者學人。二者無學人。學人有十八。無學有九。云何學人十八。信行·法行·信解脫·見到·身證·家家·一種·向須陀洹·得須陀洹·向斯陀含·得斯陀含向阿那含·得阿那含·中般涅槃·生般涅槃·有行般涅槃·無行般涅槃·上流色究竟。是謂十八學人。云何九無學人。思法·昇進法·不動法·退法·不退法·護法·護卽不退。不護則退。實住法·慧解脫·俱解脫。是謂九無學人（云云）。
　　問。寂法師引此文意何。答。慈恩所引之智度論文。若引本經文歟。仍今檢本經文。所引已異。故不知慈恩引何文。爲顯其義重引此經文也。問。若爾此阿含經文與智度論所引同歟異歟。答。經文有身證。論無身證。經文亦無阿羅漢向。問。若爾何故寂章次文云案此經文義同智度（云云）耶。答。此意云。雖有少少不同而大略不違智論文。但慈恩所引者多以不同。少以相同言也。非謂無少別也。
    問。約上流有樂定·樂慧。何故彼經唯說樂慧不說樂定耶。答。遠法師云。上流般中有勝有劣。勝者色界得般涅槃。劣者生於無色界中方始得般。彼擧勝者。是故說言至色究竟。彼問福田在色界者。有色有形得受供養爲世福田爲是偏擧（云云）。今謂。後釋不然。若色界聖者受段食施者應如所釋。已超段食何受供養乎。若以勝心施者。供無色之聖亦應得福。何故不說乎。故初釋爲正（云云）（遠章所引之阿含經之聖次出。與寂所引經文不同）。
　　問。此中阿含文二十部小乘之中何部所立耶。答。章云。又諸部中列二十七賢聖之名。皆引給孤獨長者經（云云）。問。若爾二十部小乘立賢聖皆依此經者。所立同歟。答。所說皆不同。故章云。而其所引各不同者。隨部異類故不同也（云云）問。二十部所立各別者。何故上文出新薩婆多末經部之所立畢。自外諸部竝未見文（云云）耶。答。慈恩御意宗輪論等無十八部所立賢聖名數。故云未見文也。寂公意雖無其文。二十部所立多以不同故。以他義准說也。
　　問。就新薩婆多義。何故有學之中立隨信·隨法。不立身證返有耶。答。章云。且薩婆多。有學之中增隨信行及隨法行。此部意說。此之二人唯在見道十五心刹那。故入有學。修道位中旣立信解·見至二人。見道位中理亦應立。大乘之中并見道前亦有此二。不唯聖位故不建立。不立七返及身證者。七返有不異預流。卽預流攝。滅盡定體非學無學。是有漏故。依於無漏立有學故。是故彼部不立身證（云云）。
　　問。釋不說身證不還之所以引顯宗論文。其何（寂公所引證也）。答。寂公引彼論云。何依佛說有學福田。身證不還不顯其數（問也）。理亦應說。而不說者以佛親見有學無學。由斷及根有殊勝故。能生勝果名爲福田。然諸不還所得滅定是有漏故。不可說言自性解脫故名清淨。彼所依身猶有煩惱未永斷故。不可說言相續解脫故名清淨故不約彼成立有學福田（云云）。問。此文意何。答。凡立福田。其田無漏令能施人得勝福也。而身證之人身未斷煩惱故非自相續解脫。所得之滅定有漏故非自性解脫。無此二種解脫故非福田言也。
    問。若所得滅定有漏故不立福田者。何故立俱解脫人爲福田乎。答。章云。無學位中有漏功德雖非自性解脫所收。相續解脫故名清淨。由此亦能生殊勝果（云云）。意云。雖所得定有漏。身離煩惱故是爲福田言也。問。若爾何故雪所出之阿含經文說身證爲福田耶。答。彼是一部所誦也。如此相違不可和會。上文云。而其所引各不同者。隨部異類故不同也（云云）。下文云。諸部相違不可和會（云云）。
　　問。無學之中何故立不退不動耶。答。章云。應果之中。彼部利根開爲兩類。一是本性利根名爲不退。二後練根所成名爲不動。名九無學。大乘之中無別不退。對前三果。是故總立一種無學名阿羅漢。故成九種（俱舍師義。大乘同。故不出之）。

　　顯得頓漸門第七。
　　問。此門意何。答。顯聖者漸次得果超越得果種類此門意也。故章云。超越得果名之爲頓。次第得果稱之爲漸（云云）。問。其頓漸得果者如何。答。漸得者如上已廣說。頓得果有二類。一謂凡超。二謂聖超也。
　　問。凡超有幾類耶。答。章云。前之三果可有超義。必非第四（云云）。問。何故無超前三果得第四人耶。答。章云。以有頂惑非世間道能伏滅故（云云）。意云。有頂地非爲欣上厭下之所厭故。無入見道時斷彼之理。所以無超前三果得第四之人云也。故燈云。以彼細故無上可欣。不爲六行故不能伏（云云）。
　　問。未伏惑爲見道智不被斷者。何故燈說超越不還斷第九品我見云。雖先世道不伏我執。由意樂勝入見道位。伏與不伏一念俱斷（云云）耶。答。百法顯幽抄云。欲界九品惑中。前八品是伴。第九品是主也。前八品伴被已伏故。第九品主其力極弱故。雖未伏惑爲見道智被斷（云云）。燈亦有文。今非想地九品惑。主伴俱未被伏故。無爲見道智可被斷之義（云云）。
　　問。若無超前三果得第四人者。何故菩薩處胎經第五卷行品云。或有衆生從凡夫地不向信地法地須陀洹斯陀含阿那含取阿羅漢（云云）。文旣分明。豈無凡夫超前三果取阿羅漢耶。答。斷障章義鏡（善珠僧正造之）云。案彼經文。造行菩薩擧二十五行業果報問於佛中。世尊且置過去未來行業果報。唯答如來現身行業果報。未答其餘二十四行業果報。今云或有衆生不向信地乃至阿那含取阿羅漢者。卽二十五行中第十七行業果報也。佛旣未答。誰敢通之。然准理言。彼經所說或有衆生從凡夫位直取羅漢果。或有衆生向阿羅漢還自墮落凡夫地等者。是權非實。引怯弱故。如本業經中淨目天子法財王子舍利弗等退入凡夫不善法中。卽其例也。斯義猶難。學者應思（云云）。
　　問。若無超前三果直取第四人者。何故涅槃經須跋陀羅一座從凡夫得阿羅漢耶。答。先德傳云。彼先伏三空已還惑。今遇佛法始得第三果。次進斷有頂地九品惑卽座得應果非超前三果得第四人（云云）。今案。亦可謂是超中二果得第四人也。所以者何。長阿含經云。須跋陀羅入佛法以來經四年。今佛涅槃之日得應果（云云）。若依此文人密入佛法已經四年。彼時已得初果。今至涅槃會。示今日始入佛法之相。此日卽得應果也。非超前三果人也（此義權也。可勘經疏也）。
　　問。超預流行相何。答。章云。超預流者。異生位中用世間道。能伏欲界修所斷惑一品二品乃至五品。彼依佛法正修行卽入見諦者。至第十六心道類智時證預流果。名爲超越。欲修斷惑由世間道伏。與諸見惑一道頓斷。名超預流。卽用見道能離修惑前五品故。說名爲超（云云）。
　　問。言超越者超前果之名也。今初果旣無超越果。何故名超越耶。答。依有此難更作後釋。問。後釋如何。答。章云。又解。預流必無超者。必無前果可超過故。諸聖教中不說預流名超越故。此解似勝。應更勘文（云云）。
　　問。若爾何故有斷一品五品之人耶。答。此是行超也。非果超也。今諸論立超越名。均依果超越也。故後釋勝矣。又下文說超越不還云。又不還果依修道得。令見道得亦名爲超（云云）。准此義者。行超預流依見道故不可名超越。又了義燈云。超越人有三類。一唯超初果。二超二果。三超中二果（云云）。不出超初果。故知後釋爲勝也。
　　問。超越一來果行相何耶。答。章云。超一來者。先異生位用世俗道伏欲界修惑已。盡六品或七八品。後入見道得一來果。名超一來。此人不取預流果故超過前果。故得超名（云云）。又燈云。且超初果者。謂有聲聞性是利根。先凡夫時欣求上生。以麁苦等六行世道伏於欲界六識俱生迷事麁惑前之六品。乃於後時逢緣迴趣求聲聞果。修七方便以爲加行。入見道時。一刹那中見修合斷得第三果。以彼六品先已伏故。見道能斷迷理之惑雖先不伏。伏彼伴類。入見道時亦一時斷（云云）。
　　問。超越不還果行相如何。答。章云。超不還者。先用世道伏欲修惑九品盡故。色界四地無色下三。此七地中或離一品。或復全盡。隨其所應後入見諦。道類智時得不還果。不取前二果直得不還故說名爲超。又不還果依修道得。今見道得亦名爲超（云云）。燈云。二超初二果得第三果者。謂有聲聞性是利根。先凡夫時曾以六行伏欲修惑九品迷事。乃至無所有處九品事惑。後入見道。先已伏者及以不伏。亦與見惑合一時斷（云云）。
　　問。此倍離欲全離欲人。若先生修順決擇分善根耶。答。燈第七云。未見文。而今以義准。曾種植順決擇分善。逢外道緣。或先習力。能倍全離迴心趣少。卽於此生入見道。何以故。若許經生方入見道。若全離欲不退上定。命終生色不得入見。若倍離欲經生。卽退已伏煩惱。重引現起入見道時。何隨斷如餘不伏。入見諦故。若未曾起順決擇分。不可迴心卽入見道。無有一生卽入聖。要三生等方入聖故（云云）。
　　問。聖位超越人者何。答。章云。對法論中說。預流果有二出離。一漸二頓。出離者。謂入諦現觀已。依止未至定發出世間道。頓斷三界一切煩惱。品品別斷唯立二果。謂預流果阿羅漢。品品別斷者。頓斷欲色無色三界修道所斷上上品隨眠。如是乃至耎耎品故（云云）。問。此論文意何。答。章云。此論意說。得初果已。總束九地八十一品修斷煩惱。用九無間·九解脫道能盡諸漏如苅竹斷。斷欲上品之道。卽此能斷有頂上品所有聖道。乃至下下應知亦爾。斷欲六品已斷上界八地六品不名一來。斷欲九品上界八地九品亦盡不名不還。預流頓至阿羅漢故（云云）。燈云。超中二果得第四者。謂有聲聞性是利根。先於凡時不伏修惑。於七方便便伏見惑。入見道時斷其三界見道惑盡。得初果已更未斷修。由意樂力有堪能故。依初近分已未得根本故。總束三界六識修惑。九地之中束爲九品。如欲初品。乃至有頂初品之惑合爲一品。餘八准此。若第六識迷理細惑。地地之中雖各九品。今并第七識俱煩惱總爲一品。今第九品迷事之惑同時頓斷成阿羅漢（云云）。
　　問。對法論以何爲證立此超中二果耶。答。以指端經分別經爲證也。問。其兩經文何。答。論引指端經云。如指端經說。法所有色乃至識。若過去未來若現在。廣說乃至若遠若近。總此一切略爲一分一團一積一旅（抄云。分團積＊旅如次無常苦空無我也。云云）。如是略已。應觀一切法是無常。一切法苦。乃至廣說。依如是觀但可建立初後二果（云云）。亦分別經云。預流果無間卽建立阿羅漢果（範云。此二經此方未翻。是大乘經也。濱記云。大小共許經也）。問。此等文意何。答。預流之人未斷一品修惑。起猛利加行。以九地煩惱總爲九品。以欲界初品煩惱。乃至非想地初品煩惱爲一品。乃至以欲界第九品。乃至非想地第九品爲一品。以九無間道斷三界九品惑。以九解脫道證阿羅漢。猶如苅竹節之人。以九節竹九筋齊竝其節。以利刀一度苅九筋之竹初節。乃至第九度苅第九節言也。
　　問。何故斷三品修惑之人不成超中二果耶。答。唯識論及燈云。若少進斷一品者卽非此類。不能超緣作業。闕煩惱故（云云）。問。意何。答。若斷一品二品之者。只進成一來。不能作九無間九解脫道。所以者何。闕煩惱品數故言也。
　　問。何故不成一來不還耶。答。燈云。欲六斷時。并上二界各斷六品故。後不息求。未出觀故不得第二斷欲九品時。并有頂惑亦皆斷盡卽得第四故不取中二（云云）。
　　問。超中二果之人若依根本定斷惑。爲依未至定斷惑耶。答。云此有二說。問。其說何。答。對法論·章·及燈云依未至定也。表無表章云。依根本定唯識疏有二說。問。先依未至之義意何耶。答。斷伏欲界九品修惑之人得上根本定。而今此人未伏斷九品惑故依止未至也。
　　問。表無表章文何。答。彼章有二處文。上文云。預流果超證第四果。猶如苅竹。橫斷煩惱。於欲界中修道煩惱有斷對治。餘名遠分。雖有經說依未至地得此初果。更不進修上無漏義。非定唯爾（云云）。下文云。有義修道對治亦通下三無色。許超初果取第四果。何廢依彼。雖知論文引指端經分別於理依初未至得第四果。據多分決定能故。不據容有。故亦無爽（云云）。問。此章文意何。答。彼章說修道斷對治依地有二義。一云。色界六地望欲界有斷對治非無色。無色界唯遠分對治（云云）（斷對治者無間道也。遠分對治者解脫道）。二云。亦通下三無色（云云）。今此第二義出超中二果也。
　　問。唯識疏二義何。答。彼疏第十云。純加行心是色界。總緣三界故。故無間道可起無色上地。如不還五地有欲界斷對治故。此亦應爾應說此義。理不違也（云云）。不爾但以五地得第三果。無色於下無斷對治故。尚不許九無道入根本定得次第第三果。況預流者得四靜慮。及三無色證超果也。於修道中未得下斷惑道。不能起上斷惑道故遊觀可爾。今依集論第三說頓出離者。入諦現觀已依未至地定發出世間道。頓斷三界一切煩惱。品品別斷唯立二果。故依四靜慮三無色不得超中二果（云云）。
　　問。未斷欲界第九品惑之人。未得根本定。何故第二釋云依色界六地下三無色耶。答。先德傳云。有人得初果已。數發有漏心。伏三空已還惑。已得上根本定。亦依上界根本定作九無間九解脫道斷惑。依此一類說依根本定也。故莊法師對法疏云。得初果已作安立諦觀伏現行。後以非安立諦觀斷種子（云云）（未見正文）。今案。超中二果有二類。一謂不進修上無漏之人。此人依未至地斷惑得果。一謂進修上無漏之人。此人依色界四禪無色下三地斷惑得果。故表無表章云。雖有經說依未至地得此初果。更不進修上無漏義。非定唯爾（云云）（得此初果之初字。未得其意。可檢之）。意云。指端經依不進修上無漏之人多分說依未至地。今此章依進修上無漏之人少分說依根本地言也。
　　問。旣未斷欲界第九品惑。何故依根本地耶。答。雖未斷欲界九品惑。此人極利根故。意樂別故。進修上地無漏依根本定得果。故唯識疏引例云。受變易生起無漏者。豈不能得上靜慮耶。乃至由意樂別故（云云）。意云。初二果迴心人。雖未斷欲界惑。依第四靜慮得變易身。如此初果之人雖未斷欲界惑。依意樂殊勝。亦依根本地斷惑得果言也。
　　問。若爾何故對法論云依未至定耶。答。唯識疏會云。彼文說多分不能得根本定等。非必一切皆悉不得。不說唯依未至地故（云云）。意云。超中二果多分依未至。少分依根本。彼論依多分說。不說唯言故。不妨少分亦依根本言也。
　　問。此超中二果若有種耶。答。有三類。一謂一入觀斷盡九地煩惱得第四果。二謂不能一觀斷盡。至命終之時斷盡煩惱得第四果。三謂不能一生斷盡。命終之後生欲界斷盡餘惑成獨覺之人也。故對法論云。如是補特伽羅。多於現法或臨終時善辨聖旨。設不能辨。由願力故。卽以願力還生欲界。出無佛世成獨緣果（云云）。問。第三人成獨覺者。麟角部行之中何人耶。答。部行非麟角。意云。麟角必百劫練根修行。今此人三生六十劫故非麟角。亦從順解脫分位迴趣獨覺之者或成麟角。生數多故。從決擇分已上迴趣之者必成部行。生數少故。
　　問。唯識論說聖者之頓漸差別文何耶。答。章云。成唯識論第十卷說。一類二乘。三界九地各爲九品次第別斷。一類二乘。三界九地總爲一聚九品別斷（云云）。問。此文意何。答。章云。前是次第。後是超越（云云）。問。約超越有二類。所謂聖超與凡超也。今此論說何人耶。答。章云。此文且約超中二果（云云）。
　　問。唯識論說聖者頓漸之中。唯說超中二果不說倍離欲等。何故章說凡超三類耶。答。爲通此伏難。下文云。瑜伽對法更有一種超前三果。如彼廣說（云云）。意云。唯識論文且約聖位說頓漸非無凡位超。瑜伽二十六·對法十三。共說超之初超之第二果。超之第三果。故具是有凡超聖超言也。問。云一種超前三果意何。答。濱記云。餘三果能共漸皆離故言爲一種皆超越行故（云云）。意云。以漸次得果爲一種。以超越得果爲一類言也。然明一記云。一類超前三果者。全離欲人也（云云）。此說不可依據。若爾可云超第三果。前言無用也。章上文云。超前三中。超預流者。超一來者。超不還者（云云）。亦下文超前一果爲利爲鈍（云云）。答文亦出三類也。故云第三果者理不可然也。有人云。一種超前三果人者。超前三果得第四果人也（云云）。此傳不然。多背上下文竝違義道。不可依也。
　　問。四向之人超越義如何。答。章云。前之三向如三果說（云云）。約第四向有二說。問。其二說何。答。一云無超義。卽章云。第四向者必無超義。如阿羅漢（云云）。一云有超義。卽章云。超越不還起勝果道進向應果亦名超者。如超不還說（云云）。問。二釋中以何爲正耶。答。有記云。以初釋爲正（云云）。問。若爾何故出體門說。有超阿羅漢向耶。答。義濱記云。約品超義有超越向。然無超地義。故今此云無也（云云）。
　　問。後七返有是超越歟。答。章云。極七返者決定非是超前三果。其人得須陀洹果。三界修惑一毫不斷。卽極七返。容是次第超中二果兩類人也（云云）。問。此文意何。答。濱記云。於中有二類。一類七生定是次第。一類七生超中二果得阿羅漢故（云云）。
　　問。如何七返是超中。如何七返是次第耶。答。（可尋）今可謂。兩類人者。非謂或七返超中二果。或七返次第得。下說多少進退有二說。一云超中二果也。一云次第得果也。今此兩釋云兩類人也。問。言超越云次第意何。答。初果之人依九品惑力七返更生。其中間無斷惑理證。故不立一來不還果。至第七生斷上二惑之後得阿羅漢果。故言超越（云云）。凡斷惑之後出觀止息之處立果故。今此人不斷惑故不出觀止息言也。又此人九品惑中前二品力受六生之後。雖不出觀有止息想。所以者何。六品惑勢盡故。後三品惑力有一往一來之功能。故名一來果。七生盡後不可還生於欲界。依此功能亦名不還。雖不出觀依功能皆有止息故名次第人耳。
　　問。家家一問若是超越次第耶。答。章云。家家一間唯是次第。少分斷惑更無超故（云云）。問。信解見至頓歟漸歟。答。章云。信解見至容有次第及超前三并超中二（云云）。問。超中二果已是利根也。何云信解超中二果耶。答。
　　問。五種那含及身證頓漸中何耶。答。章云。中生有行無行上流身證不還。容超前三及次第者。定非超中。已離欲故（云云）。
　　問。九種無學頓漸中何。答。章有二釋。一云通次第超越。二云無超越人（云云）。卽章云。無學果中九種應果皆容次第及超前三。初超而所得故。設雖非超俱超得故。又解。阿羅漢果總不名超。但前三果可有超義（云云）。

　　進退差別門第八。
　　問。此門意何。答。辨勝劣進退·多少進退差別此門意也。問。且初勝劣進退意何。答。進謂昇進。轉鈍成利。退謂退失。退失功德也。
　　問。就先昇進有學無學練根方何。答。章云。有學無學二種聖人。俱修練根容轉鈍成利。如瑜伽五十七云。學無學果俱修練根。先練根者必是轉鈍成利名爲練。故預流向定無練根。以見道中非容預故。然餘三向及四住果容有練根。除利根性及不練根者。學位見至無學不動定無練根。唯上根故。學位中生·無行有行·及上流般亦不練根。以上界身不能練故。與小乘同。或可大乘上界之身亦通練根。然除中般。時間促故無練根理。學位信解及與身證容修練根。信解唯鈍。身證一種通利及鈍。利者非練。若鈍根者容有練義。不遇緣者卽不練故。極七返有·家家·一間欲經生聖。涅槃經中說爲鈍根理容有練。現般之人旣言利根。理不論練薩婆多師。經生聖人決定無練。無學果中退等五種鈍根之類。慧俱二脫性通利鈍。欲界身者隨其所應容有練根。色界身者旣無練根義。若作此釋與小乘同。或可大乘通有練根（云云）。問。何故薩婆多經生及上界身無練根耶。答。俱舍二十四云。經生習根極成熟故。及得殊勝所依止故（云云）。意云。上故字顯經生之人無練根退之義。後故字顯生上界之人無練根及退之義耳。問。何故大乘云經生聖者及生上界之人練根耶。答。經生聖者亦成利根。故言練根耳。於色界聖者有二釋。一云同小乘不練根。一云亦能練根。後釋意云。上界中有退等種姓。故修練根言也。
　　問。就後退失。幾聖退失功德耶。答。章云。今大乘中。有學無學法容有退（云云）。問。其言退失功德者。如何功德耶。答。章云。唯退有漏現法樂住·靜慮功德·解脫勝處·及遍處等。處處論中皆有誠說（云云）。問。言有學無學有退者。何等之人耶。答。章云。涅槃經中。現般之人說名利根。卽據此文無學果中不動種姓。有學果中須陀洹向及與見至決定無退。以利根故。見道位中唯無漏故。所以無退。
　　問。總相旣爾。餘聖有退耶。答。四果三向身證退等五種。及慧俱二脫皆容有退。不決定故。約七返家家一間有二釋。問。其二釋何。答。一云彼皆有退。二云經生聖者不退。問。二釋中何正耶。答。寂法師判云。前說俱違大小乘論。是故後義於理爲勝（云云）。問。違如何文耶。答。俱舍二十四說經生不退。故顯揚論云。利根及生轉。當知無有退（云云）。言生轉者經生之名也。
　　問。言退者。生上界人歟。將欲界人歟。答。章云。上界身者卽無退理。無退具故（云云）。問。其退具者何物耶。答。章云。然大乘中未見有文。依毘婆娑第六十說。如契經說。由五因緣令時解脫阿羅漢退。云何爲五。一多營事業。二樂諸戲論。三好和鬪諍。四樂往長途。五身恒多病。由此緣故卽便退失。上二界中無有此義。故無有退。進卽可然（云云）。問。其進卽可然意何。答。小乘云。上二界中無練根。如無有退亦無有進。大乘云。無有見文故與小乘同。又云。約義云。上二界中有練根故進卽可然（云云）。濱記文也。問。何故大乘云不退果耶。答。章云。由前說故。於大乘中必不退果。無漏聖道永害隨眠立賢聖故（云云）。
　　問。小乘退何物故立退等種姓耶。小乘云。退有二種。謂種姓退·果退也。問。六種阿羅漢中誰有何退耶。答。第六種二退俱無。思等五種種姓退·果退俱有。退法一人有果退無種姓退。故章云。薩婆多宗。若種姓·果皆容有退。退法種姓無退姓理。以最下故。餘四種姓皆容退故。一切皆容從果退義（云云）。
　　問。說此五種人種姓退果。俱舍頌云。四從種姓退。五從果非先（云云）。意何。答。釋論云。不動種姓必無退理。前之五種皆有退義。於中後四有從姓退。退法一種無退姓理。由此種姓最居下故。五種皆有從果退義。雖俱有退然竝非先（云云）。問。此文意何。答。思等四人或從思法種姓退成退法種姓。或從護法種姓退成思法種姓。或從住不動種姓退成護法種姓。或從堪達種姓退成住不動種姓。故四人有種姓退。於但退法種姓無從此下之種姓故。更不退種姓。退等五種種姓有退阿羅漢成有學言也。
　　問。其雖俱有退然竝非先文意何耶。答。論云。謂諸無學。先學位中所住種姓。彼從此姓必無退理。學無學道所成堅故。若諸有學。先凡位中所住種姓。彼從此姓亦無退理。世出世道所成堅故。若住此位後修練根所得思等四種種姓。彼從種姓容有退理。二先位中住思等姓。必亦無退此所得果。唯先退法有退果義（云云）。問。此文意何。答。種姓有二。一先異生位住思等之人。後至學位不退思種姓。所以者何。爲世間道出世道所成堅故不可搖動。言世間道者資糧·加行二位善也。言出世道者見道之位善也。二先有學位住思等之人。後至無學位不退思種姓。所以者何。爲學無學道所成堅不可搖動故。言學道者修道無漏也。言無學道者盡智等也。但至無學位練退種姓始得思等種姓者可有退義。所以者何。非爲學者學道所成堅故。有學准知。亦於果退亦如種姓退。思等爲學無學道被成堅者。不退所得果至無學位。練退種姓始得思種姓者亦退所得果。今說有種姓退·果退者。約無學位中始得種姓說也。非說從先成所得種姓言也。
　　問。然竝非先文若攝退法種姓耶。答。光記有二釋。一云不攝退法。一云亦攝退法（云云）。故彼記云。所以不言先退法者。以先退法有退果義。故此文中言竝非先。不攝退法。或可此文言竝非先。從多分說。理實退法先亦退果（云云）。問。此二釋意何。答。初釋意云。退法種姓雖學無學道被成堅。而必退所得果故。不可顯非先之言。後釋意云。非先之言總無所簡。思等四種姓依先學無學道所成堅之種姓不退果。退法一人雖學無學道被成堅退果。然而從多分說然竝非先。理實退法雖有先種姓退果言也。
　　問。章文意何。答。章意同初釋也。故章云。然竝非先。除退法種姓。若先學位是退種姓。後至亦從果退。若先學位住思等四。後至無學必無退理。學無學道所成堅故。若異生位住此五姓後至學位准學無學。更不煩述（云云）。
　　問。就果退。若四果俱退耶。爲當何。答。章云。然說退者果容退。退阿羅漢必非預流。一來不還類亦如是。然預流果必無退理（云云）。意云。阿羅漢果者容有果退。一來不還二果或退或不退。預流果必無退理言也。問。何故如此耶。答。論云。又亦無退先所得果。後所得果容有退義（云云）。意云。預流先得故必定不退。一來不還若超越者。亦先得故不退。若次第者。後所得故退之。阿羅漢果後得故有退言也。故光疏云。若預流果得先得。一來不還超越證者亦是先得。後得果容有退義。若以第一果爲先。卽以二三四果爲後。若以第二果爲先。卽以三四果爲後。若以第三果爲先。卽以第四果爲後。是故定無退預流果。以預流果者先得故。此中偏說。一來不還以不定故。故不別擧。應知預流唯先非後。羅漢唯後非先。一來不還俱通先後（云云）。
　　問。何故不退先得果退後得果耶。答。俱舍云。以見所斷依無事故。以修所斷依有事故（云云）。問。有事無事意何。答。論有多義。今章文出第三義。故章云。見道煩惱迷諦理生。住見位中無漏智慧深達諦理極違害故更無有退。修道不然。迷事相或緣理之道不極損害。後容有退（云云）。論云。又見斷惑迷諦理起名依無事。修所斷惑迷衆事生名依有事。諦理眞實揩定可依。聖慧已證必無退理。事相浮僞無定可依。斷迷彼惑有失念退（云云）。光記云。斷迷理惑所以不退。斷迷事惑所以容退（云云）。意云。修惑緣事相故名有事。見惑不緣時相故名無事言也。
　　問。薩婆多旣爾。經部師所說云何。答。章云。然經部師所說退者。與大乘同（云云）。問。彼師正文何耶。答。俱舍二十五云。經部師說。從阿羅漢亦無退義。彼說應理。云何知然。由教理故。如何由教。經言。苾芻生慧斷惑名爲實斷。又契經言。我說有學應不放逸非阿羅漢。雖有經言佛告慶喜。我說利養等亦障阿羅漢而不說退阿羅漢果。但說退現法樂住（乃至）如何由理。若阿羅漢有令煩惱畢竟不起。治道已生。是則不應退起煩惱。若阿羅漢此道未生。未能永伏煩惱種。故應非漏盡。若非漏盡寧說爲應（云云）（本文繁故更不述）。問。此文總意何。答。預流阿羅漢聖慧斷必無有退。一來不還世俗道得亦可有退。無漏道斷亦不退也。故正理六十八云。然經之意作如是言。阿羅漢果亦無有退。一來不還世俗道得容有退義（云云）。問。若爾經部大乘所說全異。何云與大乘同耶。答。今章意不取四果退不退義。只約退有漏現法樂住義邊相似故作此說。非謂一切皆同無異（騰記文）。
　　問。就大乘義何故說退唯在無學非有學耶。答。章云。然對法等。應果中說退現法樂。就果顯說。理實現法樂。有學位中亦有退者。思之可知之。
　　問。第二多少進退意何。答。得多果者名進。得少果者名退。
　　問。章問云。極得少者。二十七聖。一人身中始終容得幾種聖耶（云云）。此問意何耶。答。就多少進退得少之退者。初從預流終至阿羅漢得幾位言也。問。若爾極少得幾聖耶。答。章有二說。一極七返有之人。初後得八聖。二超中二果現般之人。初後得七聖也。
　　問。先極七返有得八聖者如何耶。答。章云。極少之人唯得八聖。卽七返類始終容得。初預流向。次預流果。具經生故成極七返。是鈍極故又成信解。超中間故成應果向。至究竟故得阿羅漢。煩惱盡故成慧解脫。經生聖者不練根故退等五中隨住一姓（云云）。
　　問。就極七返有。何故唯得八聖不得所餘十九耶。答。章云。是鈍根故卽除見至。極七返故又除家家修惑全在方成七返此人旣能超中二果不得次十一。所謂一來向果。不還向果。一間·中·生·地行·有行·上流不還。及與身證。七生聖者得應果時。容有不得滅盡定者無俱解脫。是鈍根故又闕不動。退等五中隨住一聖。以經生聖不練根故闕餘四種。是故應果。闕餘六種（云云）。
　　問。先已有經生聖者亦能練根之釋。何故今此云不練根耶。答。章云。此中所說經生聖者說不練根。且付小乘作斯解釋。若大乘者亦容練根（云云）。問。以何知就大乘義經生之人亦可練根耶。答。若許經生不練根者。有涅槃經二類之人俱不練根之失。故章云。涅槃經說現般之者名爲利根。極七返等稱爲鈍根。七返卽是經生聖者。若不練根卽諸聲聞無練根者。言現般旣說是利根。利根之人不須更練。由此理故經生聖者亦有練根。不然卽違瑜伽等說聲聞有學無學二種皆有練根（云云）。
　　問。出經生人練根云義意何。答。爲顯極七返有得八生之義未盡理出此文耳。問。云爾意何。答。上文云。退等五中隨住一姓。經生聖者不練根故（云云）。今許經生聖者亦練根故可得十二聖。所以者何。前八加思等四故章云。若作此說。卽七返有容得應果退等五種（云云）。意云。若作經生之人練根之說者。七返有得退等五種故得十二聖言也。問。何故不加不動法耶。答。約極七返有鈍根者作此說故。不加不動法也（諸記之中。以騰記爲正。自餘之記皆以誤也）。義濱記云。若作此說以下。若依經生聖者得練根者。亦有七返有亦得超中二果（云云）。意云。說極七返有非超中二果者。約不練根也。若約練根者。卽是超中二果也。極七返有得八聖無妨言也。故下文云。由此理故極少得八亦無有妨（云云）。今案此記大謬。若依極七返有練根之說許得八聖者。還成自害。若許練根者。加思等四故應成十二聖。已失本意。極以誤也。騰記云。若作此七返得練根之說。卽此七返人至應果中。從退種姓漸漸練時。得成餘思等五（云云）。此記爲正。明詮僧都明一大德義濱大德皆謬說也。
　　問。若大乘許經生練根。何故顯揚論云。利根及生轉當知無有退（云云）耶。若得練根亦應有退。若有得退卽違論說。答。騰記云。若約大乘亦得有退。如前已辨。然顯揚論約隨轉說。非大乘義（云云）。今謂。顯揚論文只說無退不說不練根。故不成難。不可謂以不退之不進。進退異故。亦說五種退具已云。上二界不無有此義。故無有退。進卽可然（云云）。意云。上二界雖無退有練根言也。故知經生之人雖無退亦有練根無妨。然騰記意義猶疎遠也（斌法師以顯揚文難章之義。會通如此也）。
　　問。章次文云。亦有鈍根於現身中不能練根入無餘滅。由此理故極少得八亦無有妨（云云）。此文意何。答。救極七返有得八聖之義也。意云。有一類極七返有人不能現身練根入無餘滅故。唯住退等隨一不得餘種姓。是故得八聖亦無有妨言也。
　　問。超中二果現般之人得七聖者何聖耶。答。慈恩章云。超中二果不是七返。是現般攝。約現般說。故成七種（云云）。又下文云。現般得七義准思之。或本云。是現般攝。亦是一間（云云）（濱記意有亦是一間四字）。不出七聖名。若依下寂法師解者。預流向預流果。阿羅漢向阿羅漢果。信解見至之隨一。退等六中隨一。慧解脫也。
　　問。超中二果云現般一間之意何。答。對法論云。如是之人。多於現法或臨終時善辨聖旨。設不能辨還生欲界成獨覺果（云云）。現法及臨終之時辨聖旨之人是現般也。設不能辨命終經生之者是一間也。
　　問。不還向人斷第八品惑名一間聖。而何超中二果名一間耶。答。以欲界中唯受一生名一間。非二十七聖中一間也。問。若超中二果有現般一間者。可說九聖。何故唯說七耶。答。騰記云。大乘二十七賢聖中。不別立現般人。設上言一間者。非二十七中一間所攝。是故雖言現般及與一間而唯有七（云云）。
　　問。極七返有得八聖說。與現般人得七聖說。以何爲證耶。答。章云。此解似勝（云云）。意云。以現般得七說爲勝也。問。何故返有得八說非正耶。答。一難云。如前許練根故。可得十二聖。一難云。極七返有非超中二果。所以者何。對法論不說超中二果是七返故也。
　　問。寂法師云極少得幾聖耶。答。彼師出三類。故章云。今謂極少應言成七。此有二類。一鈍根七。謂有超證不還果者始終成七。一不還向。二不還果。三阿羅漢向。四阿羅漢果。五信解。六退等五中隨一。七慧解脫。此人是超證不還故無初二果向。是鈍根故無見至。不經生故無極七返·家家·一間。未得滅定故無身證及俱解脫。非上生故無中般等五。是鈍根故無不動法。姓不竝成故退等五隨一無四。二利根七。謂亦超證不還果者始終成七。後二果向·見至·不動·及慧解脫。無餘二十。准前應知。又頓出離證二果者亦有成七。謂初後向果·信解·見至·隨成其一。退等六中亦隨成一。及慧解脫。無餘二十。准前可知。此人旣有現般。如何得有七返。故言成八理不應然（云云）。
　　問。旣有此三類。何故慈恩不出耶。答。慈恩有二說。一云。返有得八。二云。現般得七之中。返有得八之說取捨不定。現般得七之說是正釋也。今寂法師取慈恩正釋破慈恩不正義。所說之旨有相符極成失也。
　　問。破返有得八之說取現般得七之說誠如所言。旣有超越不還得七之類。何故慈恩不出說耶。答。寂法師不得慈恩本意妄作此釋也。所以者何。慈恩問云。極得少者。二十七等一人身中始終容得幾種聖耶。此問意云。二十七聖始從預流向終至阿羅漢果。極少之者得幾聖言也。因之預流向乃至阿羅漢果等二十七聖之中。求極少之者有此二類故出之。超越之者理在絕言。不可求其多少。故章論初後果之間所歷之聖位。不出凡超之人耳。寂公不得此意。不叶問旨出超越不還。徒設劬勞耳。
　　問。極多之者。二十七聖之中得幾聖耶。答。章云。若極多者總得十八。謂家家類。其人定得預流向·及預流果·家家·一來向·一來果·不還向·不還果·信解脫·阿羅漢向·阿羅漢果·慧解脫·俱解脫。退等五中隨住一種。無學果位容得俱練。若練根時更容增進。退法練根成餘五故。此餘不得。經生聖者卽是鈍根。學未練根不得見至。修惑全在成七返有。斷三四品不成七返。一來向中經生聖者名爲家家。聖道現前得一來果。此人進至不還向位更不經生。故無一間。有學位中未得滅定又闕身證。欲界經生定非中·生·上流等五。一間聖人歷前後位與家家同。餘准思之。
　　問。何故家家之人不成一間耶。答。光法師云。應知欲界經生聖者若起聖道。然進斷惑必於此生得無學果。但爲斷惑起艱勵力誰肯更生。以曾受生極厭苦故。若七生位經生聖者能進斷惑。必不作家家等人。若家家位經生聖者。能進斷惑。必不更爲一來等人。若一來位經生聖者。能進斷惑。必更爲一間人（云云）。
　　問。欲界經生定非中·生·上流等五文意何。答。俱舍論云。若在聖位經欲界生。必不經生色無色界（云云）。意云。經欲界生厭苦心強。必不生上界也。故最疏云。欲界生短促劣難可忍。上界命長深厭不生（云云）。

　　義門料簡門第九。
　　問。此門意何。答。以七種義門料簡賢聖此門意也。問。其七種義門如何。答。一假實義門。二善等三性義門。三遍計等三性門。四五法義門。五四諦義門。六七眞如義門。七九遍知義門也。
　　問。就假實門料簡假實之方何。答。章云。此之賢聖竝是假人。論其體性卽是實法（云云）。意云。其預流等聖者是五蘊假者也。論其體性卽是實法也。以有爲無爲諸功德爲體故。故章云。有爲無爲諸功德法。約此實法以成人故（云云）。
　　問。善等三性之中。以何爲賢聖性耶。答。唯是善性。非不善無記二性（云云。義顯也）。
　　問。遍計等三性之中以何爲性。答。章云。依他圓成隨應爲性（云云）。意云。賢聖以有爲無爲功德爲體。有爲功德淨分依他。無爲功德常無常門圓成也。故云隨應爲性（云云）。
　　問。相名分別正智如如五事中以何爲賢聖乎。答。正智如如及相一分也。意云。有爲功德是正智也。無爲功德如如也。相中除一分有漏取一分無漏。無漏之正智如如之中除獨覺如來身。故云一分也。故章云。五法卽取正智如如及相一分。攝諸賢聖無漏諸法。除成獨覺如來身者。相中又除一切漏故云相一分（云云）。一分之言通正智如如也。
　　問。以何知相通有無漏耶。答。章云。瑜伽論中四句分別。彼論問云。何知諸相皆除四耶（乃至）廣說。答。若是如如正智皆名爲相。自有是相非如如正智。諸餘有漏（云云）。旣相中有正智如如。故云通無漏言也。問。此文意何。答。伽七十三云。問。諸相是名耶。設名是相耶。答。諸名皆是相。有相而非名。謂除名餘四相。餘隨所應當知亦爾。今此章文取意別也。如名與相四句分別（乃至）相與分別。相與如如。相與正智。一一相對亦作四句。意云。相廣故攝餘四言也。問。何故不取分別耶。答。名是遍計所執故。分別染分依他故不取。故中邊頌云。名遍計所執。相分別依他。眞如及正智圓成實所攝（云云）。
　　問。四諦中以何爲賢聖性耶。答。章云。四諦之中滅道一分。不全取故。准五法釋（云云）。意云。滅諦之中除法空之理取生空之理。道諦之中除法空智取生空智。其生空中亦除獨覺理智。故云一分。准上除成獨覺及如來身文可知言也。
　　問。約眞如有七種。一流轉眞如。謂有爲法流轉實性。二實相眞如。謂二無我所顯實性。三唯識眞如。謂染淨法唯識實性。四安立眞如。謂苦實性。五邪行眞如。謂眞實性。六清淨眞如。謂滅實性。七正行眞如。謂道實性也（唯識論第八文也）。此七中以何爲賢聖性耶。答。章云。七眞如中。清淨正行二種眞如爲彼賢聖無爲果體（云云）。問。何故取清淨正行二眞如耶。答。清淨正行二種眞如是滅道二諦實性。故取爲賢聖體也。
　　問。正行眞如旣是道諦實性也。可爲有爲果體。何故云無爲果體耶。答。濱記云。興師云。清淨眞如者滅諦詮所顯。正行眞如道諦詮所顯。是故二共無爲也（云云）。意云。道諦所詮之理卽無爲故。非有爲果體言也。問。若爾七眞如俱可爲無爲果。何故不取耶。答。俱取無妨。故唯識論云。此七實性圓成實攝（云云）。今隨相隔之時。此二圓成實攝。卽是擇滅故取爲無爲果體。餘眞如非擇滅故不取耳。故章云。此約用說。自餘眞如竝非擇滅。性用別論。故不取也（云云）。意云。依攝相歸性門眞如爲體。今依性用別論門取其擇滅用。故以清淨正行眞如爲體也。
　　問。九遍智中何聖得幾遍智耶。答。章云。薩婆多說。預流向位得六遍智。卽見所斷六遍智也。所言六者。一欲界見苦集所斷之遍智。二欲界見滅所斷之遍智。三欲界見道所斷之遍知。四色無色界見苦集所斷之遍智。五色無色界見滅所斷之遍智。六色無色界見道所斷之遍智。卽預流果一來向一來果無別得遍智。但成熟前六種遍智。不還向得一遍智。謂順下五結盡遍知。不還果得一遍智。謂色愛盡遍知。阿羅漢向得一遍知。謂一切結盡遍知。阿羅漢果成一遍知。謂一切結盡遍知。非初後故（云云）。
　　問。斷何等惑得九遍知耶。答。斷欲界苦集諦下各十惑（根本煩惱也）得欲界苦集所斷之遍知。斷欲界滅諦下十煩惱得欲界見滅所斷之遍知。斷欲界道諦下十煩惱得欲界見道所斷之遍知。色無色界苦集諦下各九種（除嗔也）合三十六惑。斷此得色無色界見苦集所斷之遍知。色無色界滅諦下各有九種。斷此十八煩惱得色無色界見滅所斷之遍知。色無色界道諦下各有九惑。斷此十八煩惱得色無色界見道所斷之遍知（已上六遍知。斷見惑所得也）。斷欲界修惑得五順下分結盡遍知。斷色界修惑得色愛盡遍知。斷無色界修惑得一切結盡遍知（後三斷修惑所得也）。
　　問。何故斷苦集二諦下惑立一遍知耶。答。顯揚論云。由此二諦同有漏故（云云）。問。苦集有漏故立一遍知者。滅道同無漏何故別立耶。答。顯揚云。雖俱無漏而有爲無爲別故別立（云云）。問。何故斷欲界諦惑立一遍知。合色無色界諦惑立一遍知。答。由此定地攝同立一遍知。問。言斷言遍知意何。答。上斷字是斷惑。下斷字是無爲也。
　　問。預流向得六遍知。預流果成熟六遍知（云云）其得與成熟有何差別。答。濱記云。將得名得。正得名成熟。無間道名得。解脫道名成熟。生相時名得。現在時名成熟（云云）。
　　問。就不還向所得遍知。無爲是解脫道所證。如何向位得一遍知耶。答。光記云。此約得說。若成熟位卽是果位也（云云）。
　　問。三結是見所斷。何故不還得五順下分結盡遍知耶。答。并前三界見道無爲故合爲一遍知。一切結盡遍知准此可知之。問。何故不還阿羅漢總集諸斷立一遍知。答。俱舍二十一云。具二緣故。於一切斷。總集建立爲一遍知。一者超界。二者得果。唯彼兩位具足二緣。故遍知總集爲一（云云）。
　　問。遍知者爲無爲。爲智名。答。俱舍云。遍知有二。一者智遍知。謂無漏智。二斷遍知。謂卽諸斷（云云）。問。何故無爲名遍智耶。答。論云。於果上立因名故（云云）。意云。遍知者是正智名也。而今無爲名遍知者。以因智名立於果無爲也。亦所遍知故名遍知也。問。何故色無色修道所斷煩惱別立遍知非見所斷耶。答。論云。以修所斷治不同故（云云）。
　　問。得果之時得遍知旣爾。若練根之時亦得遍知耶。答。章云。若轉根者亦得一遍知。謂諸結盡（云云）。意云。練根之時。隨道之勝進重起緣得。非謂得別遍知。有記云。然得轉根勝故。前所得遍知轉名名諸結盡。非謂別體（云云）。
　　問。小乘義旣爾。大乘義如何。答。章云。然今大乘。約相見道擬宜斷惑。隨其所應立九遍知（云云）。意云。大乘得與成熟無有差別。唯相見道位假設眞見道所作事。故立九遍知。無得·成熟之別言也。故章云。對法十五及瑜伽論名義無別。然得卽異（云云）。問。其然得卽異意何。答。下文云。薩婆多師。初得名得。創至生相。流至現在卽名成熟。大乘不然。得與成熟無有差別（云云）。問。依大乘義。四果得遍智方何。答。章云。若依此義。預流果向亦得六種。名如前列。預流一來若果若向。及不還向亦成六種。如預流說。若不還果容成二種。次第行者謂唯得一順下分結盡。超越行者頓得二種。謂下分盡及色愛盡。阿羅漢向唯成一種。色無色愛遍知。阿羅漢果亦唯得一。謂一切結盡。自餘諸聖隨其所應如四向果說（云云）。

　　釋諸妨羅門第十。
　　問。此門意何耶。答。釋通前八門中所有妨難此門意也。
　　問。且第一釋名門有幾妨難耶。答。有七妨難（如下）。
　　問。何故七返要經生者方得立名。一來果中不經生者亦一來耶。答。章云。須陀洹果由最初證得預流名。於中別義有經生者別立七返。斯陀含果非初證故從總爲名。不經生者亦彼類故（云云）。意云。最初所證之果任有可分立。非最初證之果以義可准故不分也。問。若爾不還應亦總立。非初證故。何故別立中生等耶。答。章云。不還果中。義差別多類。或有中陰而趣涅槃。對於中故更說生般。於生般中加功多少義又異故。或於處處有受一身。或彼身中證得滅定。由此義故更別開。一來不然。不可爲例（云云）。意云。不還雖非初證。多義差別不可不別。一來唯往來與不往來無有多異。故約惑功能名一來言也（已上第一妨）。
　　問。涅槃經第三十六云。迦葉白言。世尊。是須陀洹先得道故名須陀洹。以初果故名須陀洹。若先得道名須陀洹者。得苦法忍時何故不得名須陀洹乃名爲向。若以初果名須陀洹。外道之人先斷煩惱至無所有。修無漏道得阿那含果。何故不名須陀洹（云云）。此迦葉菩薩。問。佛如何答（寂法師以難問爲第二妨也）。答。佛答以初果故名須陀洹。如所問外道之人先斷煩惱至無所有。修無漏道得阿那含。何故不名須陀洹者。善男子。以初果故名須陀洹。此人爾時具足八智及十六行（云云）。意云。以二因顯初果名須陀洹義。初因中有三義。一云。有漏十六行中捨共十六行得不共十六行。二云。無漏十六行中捨向十六行得果十六行。三云。捨向八智得果八智。依此三義初果名須陀洹言也。問。涅槃經第二因云何耶。答。章云。善男子。須陀洹人緣於四諦。阿那含人唯緣一諦。是故初果名須陀洹（云云）。
　　問。初因之中。云。何共十六行。不共十六行耶。答。瑜伽第三十四云。十六行有二種。一了相作意所攝。緣上下諦作十六行。此時猶爲聞思間雜。二殊勝作意所攝。緣無間心作十六行。一向在定非聞思雜（已上論文）。前十六行在煗等前。由二義故名之爲共。一由與聞思雜行故。二由通緣苦等作十六行。非唯別緣無間心故。後十六行在煗等後。反前二義故名不共（云云）。問。殊勝作意一向在定者。何故伽三十四云。殊勝作意中衆品我慢間無間轉耶。答。前了相作意多分住外門。後殊勝作意多分住內門。爲簡彼了相作意云一向在定。非謂專不起我慢專不退生餘惑故云間無間轉耳。問。殊勝作意緣無間心者如何。答。隨此作意專精無間觀察聖諦。此觀察心旣時滅已後心生無間觀察。方便依住前觀後觀察心生已後心。緣前心專精無替（云云）。問。煗善根位可捨共十六行。何故云初果位捨耶。答（可尋之）。
    問。就第三義道類智是第十六心卽正果位也。而何云捨向八智得果八智耶。答。章云。向中唯有八忍七智。今合說故總名八智。以忍亦是智眷屬故（云云）。
　　問。就第二因不還緣一諦者何諦耶。答。滅諦也。故章云。斷第九品無間解脫必緣眞如不緣四諦。是故名爲緣於一諦。言一諦者謂眞如也（云云）。
　　問。全離欲不還入亦具此二因。可名須陀洹耶。答。超越之人雖具二因。次第之不還不具二因。唯有初果決定具此二因。不還不定故不名須陀洹。故章云。證不還果義不決定。雖越斷證得具三義。次第證者卽不如是。今就決定得預流名。乃至今據決定具緣四諦。是故預流名唯在初得（云云）。問。何故不還唯緣滅諦耶。答。身邊二見旣第九品。唯無分別智之所能斷。故無分別智所緣唯是滅諦言也（興疏文）。
　　問。大乘義旣爾。小乘所說云何。答。正理論云。此預流名目初得果。然倍離欲全離欲者。至道類智不名預流。約修惑斷立彼果故。預流必依遍得果者初所得果以立名故。一來不還非定初得。唯有此果必初得故。何緣此名不名第八。未得向果無漏道故。未具得見修無漏道故。未遍至得現觀流故。八忍八智名現觀流。道類智時皆具足得。是故第八不名預流。由此預流唯是初得（云云）。意云。第八不名預流有三義。一云。第八唯得向無漏道。未得果無漏道故。道類智時方具足得故。二云。第八唯得見道無漏道。未得修道無漏道故。道類智時方具足得故。三云。第八未具八忍八智。道類智時具得八忍八智故。問。此三義與大乘同耶。答。章云。第二未具見修道者。大乘中不成因（云云）。問。何故不成因耶。答。章云。預流亦是見道攝故（云云）。意云。小乘云。十五心見道。第十六心修道也。今大乘云。十六心俱是見道耳。章上文云。小乘論中亦有如此問答。而答意少別之此意也。
　　問。言第八者何位耶。答。預流向名爲第八。問。何故預流向名爲第八耶。答。騰記云。有二釋。一云。四向四果從後向前。初向第八故。二云。解八忍中從後向前。數苦法智忍爲第八（云云）（又有記云。從七方便至苦法忍。當於第八云云）。然慈恩章第二問答云。問。初果經生其有向果更經生不耶。答。必定無有。所以者何。初果經生隨應滿已。決定此身得無學果。必無一來向等中亦經生也。若爾卽應得不還果。生初靜慮亦無樂定慧上流。離初禪染次生上地成應果向。答。不還應向准他生故。得不還經生以後於應果向更多生。散地不然。不應爲例（云云）。此問答其意難得。故寂法師削此問答以涅槃經文爲第二妨（云云）。
　　問。預流已斷一切見惑。何緣唯說永斷三結耶。答。瑜伽對法等云。就最勝故（云云）（文意如上釋名門也。以上第三妨）。
　　問。章云。何故異生離欲染無經生者。家家·一來·一間三類。分斷欲修卽得經生（云云）。此問意何。答。婆娑六十四云。欲界聖者有三事命終。一全離染。二全退。三分離染而命終。異生但有二事命終。一全離染。二者全退。無分離染命終者（云云）。今章家就此文問起也。問。此問如何答耶。答。章云。良由聖者無漏道力所任持故。雖分離染經生無退。異生不然。分離染者命終定退。或進離染然後命終。故不相例（云云）。問。此答意何。答。聖者有無漏道任持相續。故雖命終不退失所斷三四品惑。依餘惑力經生。異生雖有漏。定非極堅固。故斷三四品惑命終之日。卽退起先所斷惑言也。問。若異生有斷三四品惑命終者。何故婆娑無分離染命終之者（云云）耶。答。雖有分離染命終之人。而攝於全退之人。意云。聖者分離染而命終不退。異生分離染而命終卽退。故相對辨之耳（第四妨）。
　　問。章云。何故無有斷欲修惑一品二品及第五品。但有三四成家家耶（云云）。此問意何。答。有三二生家家。斷上三品者三生家家也。斷四品者二生家家也。今斷一二品可有五生家家。斷第五品可有一生家家。何故無如此之人言也。問。此問如何答耶。答。章云。如毘婆娑五十三說。諸預流者。若斷欲界一二品結無死生義。故不說之。如斷五品。謂瑜伽抄得初果已。爲斷欲界修所斷結起大加行。必無未斷一類六品結有死生義。如斷五品必無未斷第六品結有死生義。家家等三有死生故此中偏說。一大品者謂上三品（云云）。
　　問。何故無不斷上三品死生者。有不斷中三品結死生者耶。答（略章有此問如上）。永隆師章云。此意顯云。得初果已其心猛利起大加行。此三品結是三品之中一品結故必須斷除。問。若爾第四結是中品一分故。若斷第四品必斷五品無死生義。答。得初果已後於斷修惑初起加行猛利故必斷二三結。若至第四品加行漸緩故有死生也（云云）。
　　問。若加行緩故斷第四不斷第五死生者。亦應加行緩故斷第五不斷第六有死生義。何故不爾。答。是義斷故（如上）。問。若爾斷五品必斷第六。無一品惑障一來者。卽應斷八必斷第九無斷八品一間。一品不能障不還果故。答。章云。彼越界故一品能障。此非越界。非由一品能障一來（云云第五妨）。
　　問。章問云。欲界修所斷惑全未斷者卽受七生。斷三四品卽受二三生。斷六品者卽受一生。斷七八品唯受半生。此中生言復有何義（云云）（斷七八品唯受半生者。談九品惑潤生之功能也。然斷七八品者。理實受一生。所謂一問也）。如何耶。答。章云。汎言生者經說不同。或說七生。人天總論。中生合說。或說十四。人天別論。中生合說。或說二十八生。人天別論。中生別說。開合爲異。此中且說受七生者。且九品惑增損七生。未斷名增。斷已名損。若別分別。上三品惑增損四生。中三品惑增損二生。下三品惑增損一生。強弱不同。展轉各增一倍（云云）。
　　問。何故得知九品惑增損多少如此耶。答。章云。於九品中若斷三品餘有三生。明知上三品惑增損四生。復斷中三品惑餘有一生。明知中三品惑增損二生。下三品惑增損一生（云云）。問。上三品惑潤四生者。若三品相共潤四生耶。若別別潤生。餘亦爾耶。答。別別潤生。故章云。若更細分九品煩惱增損。上三品惑。上上品惑增損二生。上中上下品惑各增損一生。若中三品惑。中上品惑增損一生。中中中下品增損一生。若下三品惑。下上品惑增損半生。下中下下品增損半生（云云）。問。上上品惑潤二生之時。若作品惑無所潤耶。乃至下品亦爾。答。皆悉相助俱感之。故伽五十九云。全界一切煩惱皆能潤生（云云）。問。若爾何故云上上品潤二生耶。答。隨斷彼品損若干生。故知彼彼惑勢潤若干生。應言未斷彼品增若干生。若斷彼品損若干生。非謂不皆共相助潤。若不爾者。第二第三第四品惑各增損一生。第五第六第七品惑各增損半生。如何可說九品差別。故隨增損說各潤生。依隨轉說各別潤生。如燈第一說。未必如彼分亦潤生（或記文也）。
　　問。中三惑下三品惑說別增損有婆娑論文。以何知上三品惑各別增損耶。答。章云。上三品惑雖無論文別釋。准中三品准下三品增損可知。如中三品別增損者。於九品中若斷三品餘有三生。若斷四品餘有二生。故知中上增損一生。若斷第四餘有二生。若斷第六餘有一生。故知中中中下增損一生。若更別說。中中中下各增損生生。雖無別文配釋。以理應然。若不爾者太增減過（云云）。問。其太增過太減過者何耶。答。若不說中中中下各潤生生。說中中品潤一生。中下品無增減。中中一品有太增過。中下一品有太減過言也。故章云。若中中品獨增損一生。中下品惑便無增損（云云）。問。若中中品增損半生及中有。中下但能增損生有。若依此義。中中中下依惑品類各有所增損。故無太減太增過。何故必說中中中下各潤半生耶。答。此說有二失。故不可用。問。其二失者何過耶。答。一有中下品惑不如下上品惑之失。二有中有生有別業所感之失。
　　問。先其二失意何。答。若言中下品潤生有者。旣下上品獨潤半生。故下上品其力勝。中下品其力劣。故有過失。又中有生有。然能感之業同。而說中上品惑潤中有中下品惑潤生有者。應中有生有二業所感故有過失言也。章云。中中增損半生及中有。中下但能增損生有。中下不如下上。又中有生有名爲半生。引業必同。不可分也。故知中中中下各增損半生（云云）。問。中三品惑旣爾。上三品惑下三品惑潤生如何。答。如中三品餘亦同。故章云。上三品惑應知亦爾。總說增損四生。別說上上增損二生。上中上下共增損二若言上中增損一生及半生。上下但能增損半生者。便有上下不如中上。皆成過也。如前應知。又如下三品惑。若斷六品餘有一生。若斷七品餘有半生。故知下上品增損半生。下中下下增損半生（云云）。問。以何知下中下下共增損半生耶。章云。婆娑云。問。餘有二結。何以言有一種子耶（問一間人也）。答。不以二種結在名一種子。以有一有業種子故名一種子（云云）。問。旣斷第八品之一間人猶受半生。而何云第八第九共潤半生耶。答。章云。理實亦有第九一品增損半生。極能障故。今約未斷第八品以說。故言兩品共增損半生。
　　問。若言第八品獨潤中有第九品獨潤生有。有何過至下三品惑。第八第九共潤半生耶。答。章云。中有生有合爲半生。引業必同。不可於中別分增損故。又受中有爲於生有。不可斷第八品損於中有而唯受生有。故更不分共增損也（云云）。問。第九品惑中。第二第三第四品各增損一生。第五第六第七品各增損半生。功能旣等。何故分差別耶。答。章云。九品七生相對增損。上三品增損四。中三增損二。下三增損一。以相形說。於三品內復自相形前後二故。更不可以第四品類前第三第二品。以第七品類第六第五品。又若於中更辨多少。便有太多太少過也（云云）（已上第六妨難）。
　　問。章云。問。家家人。顯揚論中說有二種。若人若天與小乘同。何故瑜伽及對法論說天家家不說人耶（云云）。此問如何答耶。答。章云。略故不說。理亦應有。天中勝故彼論偏彰。人中是劣故略不說。無相違也（云云）。
    問。彼瑜伽對法共說人家家天家家。故寂法師章云。然二論中已說人天家家。故瑜伽二十六云。有二種家家。一天家家。二人家家。天家家者。謂於天上從家至家。若往若來證苦邊際。人家家者。謂於人間從家至家。若往若來證苦邊際。當知此二俱是預流補特伽羅。對法十三云。家家補特伽羅者。謂卽預流或於天上或於人中從家至家得盡苦際。所以者何。卽預流果進至一來果向。或於天上或於人中決定往來極受二有方般涅槃（云云）。而何慈恩云瑜伽對法不說人家家耶。答。寂法師破云。二論不說人家家者是謬也（云云）。若依此破者慈恩之說不正也。問。如何救此破耶。答。常騰記救云。今應正云。大乘基意且約一間作前問答（云云）。意云。慈恩問答一間義。而書寫之諸誤一間作家家也。
　　問。云約一間作前問答意何。答。彼記云。瑜伽二十六云。卽一來補特伽羅行不還果向。已能永斷欲界煩惱上中品。唯除下品。唯更受一欲界天有。卽於彼處得般涅槃。不復還來生此世間。是名一間。對法十三云。卽一來果或於天上唯受一有得盡若際名爲一間。卽顯揚論具說人一間及天一間。然今此章云家家者。是寫人誤。非章主謬（云云）。問。此記意可爾耶。答。此義雖可爾有二難。釋名門說家家處云。餘論唯言若生天者略不論人。理必應有（云云）。故知可有說天家家不說人家家之文也。又依記意者。章問。云一間人。顯揚論中說有二種。若人若天。與小乘同（云云）。今檢小乘俱舍論。不說有人一間天一間。故與小乘同之文。甚以無用也。故此記意不可依據。慥見瑜伽對法廣文可定（未決）。
　　問。對法論云極受二有。云何云有三生家家耶。答。寂章云。又准對法文。大乘應無三生家家。若不爾者。不應說言往來決定極受二有（云云）。意章云。有三生家家者。隨轉小乘說也。大乘唯立斷四品二生家家。不立斷三品三生家家言也。問。寂法師義可爾耶。答。騰記破云。對法論極受二有者。此擧極少者。若極多者亦受三有大小同說有三二生家家（云云）（第七妨畢）。已上釋名門七妨難畢。
　　問。就出體門。章問云。無爲果體隨其所應二十七聖皆具證不（云云）。此問意何。答。此問意云。二十七賢聖總爲向果以出體。向有四種。果亦四種。此四向果亦有二體。一有爲體。二無爲體。於無爲果。且次第行初果體性一品無爲。第二果體七品無爲。第三果體十六無爲。第四果體八十二品無爲。如是無爲隨其所應。若一品若十品若八十二品向果聖人一切必具證耶不耶言也。問。此問如何答耶。章云。理皆具證。以後後果無爲體性并前建立。向卽不然。唯取自分所得擇滅爲向果體超越次第竝皆如是（云云）。問。此答意何。答。騰記云。此答意云。其預流等一七品諸無爲果。隨所應理皆具證。所以者何。以後後果無爲體性并前立故。且如第二果所證七無爲體。并前向果及第二向無爲以建立故爲七無爲。旣并建立故無闕具證（云云）。
　　問。章次文云。不同有宗超越聖人有不具者。所以者何。倍離欲人得一來果。見道所斷擇滅無爲雖皆成熟然欲修斷前六品惑定不成熟。必無得無爲果已却起向中修道所斷之擇滅。全離欲人依根本定得不還果。必無却起修道所斷擇滅之得。彼宗佛身及麟喩獨覺所得涅槃。全闕欲界修所斷擇滅不成熟故（云云）。此文意何。答。騰記云。所以有有部超越聖人不具證者。謂彼宗云。昔異生時以有漏智斷欲修惑九品之中前六品結得六品擇滅名倍離欲。此倍離欲人入見道時。起十六心斷於三界九地見惑。第十六心超於初果得一來果。此超一來見斷諸擇滅雖皆悉成熟。而昔異生時所得欲修斷前六擇滅不成熟。此人必無得一來果無爲。已後都得前異生向位中所得欲修擇滅。全離欲人亦復如是。第十六心超初二果得第三果。此人全斷欲染故。入見道時得根本定。不同倍離欲未斷欲染盡入見道時依未至。彼宗亦云。後身菩薩·麟角獨覺三十四念成菩提果。謂昔異生時以有漏智斷三空已還結。後入見道十六心斷諸見惑。次入修道起九無間九解脫道。斷非想地九品結已成菩提果。彼十六心九無間九解脫合三十四心。此二類人無都得昔異生時所得擇滅無爲。故言全闕欲界修斷擇滅不成熟故（云云）。
　　問。若有部意超越之人不得前所斷無爲者。何故俱舍云以世間道得中二果時。此果非唯以世俗道所得擇滅爲斷果性。兼以見道所得擇分此中相雜總成一果。同一來果道得所得故亦得名沙門果體（云云）耶。答。先德傳云。此文次第行中二果人。以有漏道所得無爲·無漏道所得無爲令爲斷果體言也。非謂超越人異生時所得無爲得果後取彼爲斷果體（云云）。
　　問。何故不以異生位所得無爲爲斷果體耶。答。聖位所得無爲正爲聖果體。今六行智所得擇滅非聖位所得故不爲無爲果體（云云）。
　　問。寂法師章云。若爾家家及一間等不應亦名預流一來。何故涅揚論說彼二種人如次名爲預流一來。由此故知大乘亦說帶果行向（云云）。此文意何。答。是寂法師破慈恩也。此破意云。若有爲果體向身不得者。家家不應名爲預流。一間不應名爲一來。若爾何故顯揚論說家家者是預流果從家至家。一間者一來受一有等。由此故知大乘亦說後向猶帶前果言也。問。此破如何救耶。答。常騰僧都救云。今謂不爾。顯揚論說家家一間如次名爲預流一來者。前預流人進成家家。從因得名。一間亦爾。故本釋善（云云）。
　　問。次文云。若進斷惑預流一來方立家家一間名者。何故善逝手箭經中說七生一來與彼同斷惑。如彼經說。云何家家。謂永斷遍知身見等三結。極七返有應知亦然。云何一間。謂永斷遍知身等三結。及已能薄欲貪嗔癡。一來亦爾（云云）。此文意何。答。如常騰僧都救文者。似破轉救也。然而以下通文可顯正義之。此難意云。若預流進斷惑之人名家家者。何故經云家家·七返所斷同耶。若一來進斷惑之人名一間者。何故經一間·一來所斷同耶言也。問。此難云何通耶。答。全釋此經文。薩婆多上座二部所說各別也。問。且薩婆多全釋云何耶。答。章云。薩婆多師通此經云。無相違失。不言唯故（云云）。意云。彼經不言家家唯斷三結不斷餘惑。故不相違言也。
　　問。以何知亦斷餘惑耶。答。章云。如經所說。預流一來。謂說預流永斷三結。非所餘結彼未能斷。又說一來永斷三結薄貪嗔癡。不言薄慢。又不說斷邊見邪見。如預流果。非一來果不令慢薄不斷邊邪。然彼經中不言唯故。起彼治必竝斷彼。如是所說家家一間旣不言唯。進斷無失（云云）。意云。手箭經云預流永斷三結（云云）。然而許亦斷邊見邪見無妨。說一來云薄貪嗔癡（云云）。然而許亦薄慢無妨者。不言預流唯斷三結不斷邪見。一來唯薄貪嗔癡不薄慢等故。如此雖云家家斷三結。亦進斷餘品惑無妨言也。
　　問。章次文云。又契經說。彼生數減。定知彼望預流·一來轉更成多諸煩惱斷。以諸煩惱是生因故（云云）。此文意何。答。薩婆多師先以理通手箭經文。出家家進斷惑義了。今重以教釋家家進斷惑也。意云。契經說家家云。彼生數減（云云）。此意說云。預流可受七生。家家受三二生。故云生數減。彼家家減生數者。是依進斷惑也。以諸煩惱是減生因故。以減果知斷因言也。
　　問。家家·一間已進斷惑。何故手箭經說預流·家家所斷同。一來·一間所斷同耶。是有何意趣耶。答。章云。顯此卽是彼差別故。惑所進斷細難覺故（云云）。意手箭經以二意說預流家家所斷同也。一云。家家者是預流果受三二生差別也。故說所斷同也。二云。所斷之三四品惑微細難覺。所以者何。得果之處斷惑之相顯而易悟。自外非立果之處故微細難覺。故就得果之處其相顯現說斷三結言也。
　　問。上座部如何釋手箭經文耶。答。章云。上座意謂。家家·一間與七生·一來。但利鈍於有異。謂隨信行隨得預流。若成預流轉名信解。亦卽名曰極七返生。諸隨法行隨得預流。若成預流轉名見至。卽於此位亦名家家。由彼聖者猛利故。生三二家便證圓寂。又卽信解隨得一來。若成一來仍名信解。卽於此位經於二生。卽諸見至隨得一來。若成一來仍名見至。卽於此位亦名一間。由彼聖者根猛利故。受一間生便證圓寂（云云）。意顯然也。
　　問。大乘如何釋手箭經耶。答。章云。今大乘中。智度論文同薩婆多。准顯揚文似上座說。唯說預流及一來果。不言進至後果向故。准對法論文似同有宗。皆說進至後果向故。瑜伽家家同顯揚說。說一間文同對法論。亦可三論皆同一意。理應皆如對法所說。但餘二論略不具說（云云）。問。此文意何。答。有二說。一云。智度論對法論如薩婆多所釋。預流進斷惑云家家。一來進斷惑云一間也。顯揚論如上座部師所說。唯預流果之中以義分家家也。非進斷惑故云家家也。故顯揚論文。家家謂預流果或生天上或生人間。從家至家得盡苦際。不云預流進斷惑。瑜伽論說家家如薩婆多宗。說一間如上座說（云云）。
　　問。顯揚論如上座部所說者。顯揚論云。預流果中。鈍根名七返。利根名家家。一來果中。鈍名一來。利名一間歟。答。不爾。唯不說預流進斷惑故成家家。此義邊相似言也。不約利鈍判定。問。後釋意何耶。答。瑜伽·對法·顯揚三論。皆如薩婆多義無有相違。但顯揚瑜伽不說預流進斷惑成家家者。略不具說。理具可如對法論所說言也（出體門妨了）。
　　問。章云。第三彰增減門中明六種聖人。何故五種鈍根名時解脫。一種利根名不時解脫。此時解脫不時解脫其義云何（云云）。問意何耶。答。第三門中引俱舍二十五文立三道各二也。究竟道中有二種。卽時不時也。退等六種之中。前五名時解脫。第六名不時解脫。其名時不時意何言也。問。此問如何答耶。答。章云。具足應言時愛心解脫及不動心解脫（云云）。問。先云時愛心解脫之意何。答。章云。良以恒時愛護所證靜慮等法及心離縛名時愛心解脫。具斯二義方得此名（云云）。問。何故此人獨名時愛心解脫耶。答。章云。有學鈍根可名時愛而非心解脫。結未盡故。無學利根雖心解脫而非時愛。不退墮故。此具二義故得斯名（云云）。意云。依此文可作四句。有時愛而非心解脫。謂有學鈍根也。有心解脫而非時愛。謂無學之之利根也。有時愛亦心解脫。謂無學鈍根也。有非時愛亦非心解脫。謂有學利根也。今以俱句名時愛心解脫也。
　　問。偏名時解脫。若有所以耶。答。章云。此人又名時解脫者。以要待時得解脫故。良由此人要待緣時方能入定（云云）。問。若爾可云待時解脫。何故偏名時解脫耶。答。俱舍論云。略初言故。如言蘇瓶（云云）。意云。略去在初之待言只言時解脫。譬如世間盛蘇瓶略去在初之盛言只蘇瓶言也。問。其言緣時者如何時耶。答。章云。言緣時者總有六種。資具有三。一得好衆時。二得好食時。三得好臥具時。四得好處時。謂無病等。五得好說法時。佛菩薩等。六得好人時。謂同學等。逢此六時方得解脫。如戍屢拏等（云云）。問。其如戍屢拏等云意何。答。義濱記云。戍屢拏者比丘名也。佛在世中。此比丘往檀越佷請設好衣食床臥。檀越悔云。家貧不能。此比丘又敢請。檀越以此事白佛。佛言。如請設也。爾時檀越設好衣服等。其日夜卽得應果。又云。爾時昔在富貴家出家爲比丘。修道而不得道。其比丘語阿難云。爲我以七寶作房。阿難白云。戍屢拏比丘如是言也。佛告阿難。爲其比丘作七寶房。時阿難爲作七寶房。爾時其比丘見其房已卽得道云。此等卽時解脫也（云云）（後文在涅槃經）。
　　問。利根之人名不動心解脫云意何。答。章云。所言不動心解脫者。以無退動及心解脫故。見至之人雖名不動心未解脫。鈍根無學雖心解脫不名不動。逢病緣等容有退故。此之退緣如前廣說。卽此人又名不時解脫。畢竟無有退墮時故（云云）。
　　問。何故合前五種姓爲一。第六種姓爲一耶。答。章云。前五種姓義類是同。故立一名時解脫。不動種姓無差別故名不時解脫（云云）。婆沙云。猶如王勝故立一。臣民劣故立多（云云）（第三門妨難了）。
　　問。第四廢立門中。何故唯於不還果立中般。非於餘位建立耶。答。章云。阿羅漢果理在絕言（濱云。謂不言自然。不受生等義）。經生聖者定無中有般涅槃者。俱舍論說。以彼聖道未純熟故。未易能令現在前故。所有隨眠非極劣故。諸欲界法極難越故。彼尚有餘多所作故定無中般。其不還果理卽不然。學位滿故得有中般（云云）。問。此文意何。答。說初二果無中般總有五義。初三俱舍師說也。後二毘婆娑師說也。問。第五有餘多所作義意何耶。答。論云。謂應進斷不善無記二煩惱故。及應進得若二若三沙門果故。并應總越三界法故（云云）（可見光記十三也）。
　　問。章問云。若爾何故欲界命終而生色界卽有中般。色界命終還生色界已上諸地卽無中般（云云）。此問如何答耶。答。章云。諸聖教說。欲界身中曾受多苦。謂刀杖等。未離欲染定亦有憂（騰記云。三本不同。有本云亦有憂就。有本云亦有果就。有本云亦有異就。以憂字爲正。果字亦善。云云。明一記同。云云）。然此不還曾遭斯苦厭卽深故。或謂色界亦有微苦。由如是義欲命終後得有中般。色界命終還生色界無如是義。卽無中般（云云）。意云。此不還人已曾遇此苦生厭極故。卽謂色界中亦有長時微細異熟苦果。故中有現前卽得涅槃言也。
　　問。約上流有三種。謂全超·半超·遍沒也。何故瑜伽·對法唯明遍沒人不說全超·半超耶。答。章云。理亦容有。且就勝說偏彰遍沒（云云）。問。何故遍沒之人上流相顯耶。答。章云。樂慧上流生於色界十六天處。樂定上流生於色界十一天處。後生無色四天之處各受一生。以上流義相彰顯故論別說之。言全超者。樂慧上流生梵衆天。命終以後生色界究竟超十四處名曰全超。樂定上流生梵衆天。命終以後極生有頂超十八處亦名全超。言半超者。樂慧上流生於色界三二天處名爲半超。樂定上流生於色界三五天處後生無色。超非全故曰半超。此全半超濫於生般。又上流義非顯勝故論略不說（云云）（騰記云。有三本不同。一本云。此全半超望於生故。一本云。此全半超賢聖生故。一本云。此全半超濫於生故。今以賢聖生故文爲正。自餘二本恐皆誤矣。義濱記云。此全半超望於生故者。望於受生多少故名爲全超半超也。慈恩章廣本云濫於生般云云已上第四門妨難了）。
　　問。就第五得之身地門。色無色界有退等六種姓耶不。答。章云。決定無有。所以者何。上界之中無退具故。彼定不退現法樂住（云云）。問。若爾何故名退等耶。答。章云。而名退思護法等姓者。約容有說。退不必退。乃至堪達不必堪達。由此義故六種應果三界具有（云云）（意如上門也）。
　　問。章問云。欲經生聖生上界不（云云）。如何答耶。答。章云。決定不生。所以者何。欲界多生受諸苦惱。厭苦深故不樂上生。卽於現身而趣圓寂（云云）。
　　問。次文問云。若爾欲界經生聖者應受一身。旣無二三及極七返。厭苦深故。如不生上（云云）。此難如何通耶。答。章云。此亦不然。業力勝故。欲界再生（云云）。意云。雖厭苦心深。九品惑難斷盡故。重受欲界生。故光疏云。雖於欲界經生聖者極生厭離。惑難斷故。所以更受欲界多生（云云）。
　　問。章次文難云。若爾亦應業力勝故。欲界經生再生上界（云云）。此難如何通耶。答。章次文云。此亦不然。法爾力故。種性如是不可改故（云云）。意云。欲界經生之時。雖有上二界惑。而法爾此身起聖道。斷上二界惑不生上界言也。故光記云。若經生聖能起聖道。於此身中必斷惑盡。故不生彼上界受生（云云）。言法爾力故者。欲界經生之人。必欲界生斷盡上二界惑義也。法爾斷盡故不受上界生。不生上界者非法爾力。能感煩惱斷故不受生也。
　　問。欲界經生聖者必不生上界者。如何天帝釋得初果之後自顯云。經三十三天生之後必獲得阿羅漢。若不得阿羅漢者生色究竟天耶。答。婆娑師會云。彼天帝釋雖得初果。由不能了對法相故作此謬說（云云）。問。若依不知法相帝釋作謬說者。何故佛不遮止耶。答。爲令帝釋一時喜故。佛不遮止（云云）（已上第五門妨難了）。
　　問。就第六諸部不同門。隨信行·隨法行。諸部立爲二十七聖。何故大乘不立耶。答。章云。諸宗唯約見道位立。故於賢聖差別立之。大乘此二亦得通於資糧·加行。通凡位故不立爲聖（云云）。意云。上門云。謂在見道十五心頃并見道前趣向初果。如是總名信行·法行（云云）。亦云。不唯聖位。故不建立（云云）。義意如上也。
　　問。章問云。身證不還。有宗不立爲賢聖數。大乘何義故建立耶（云云）。答文如何。答。章云。有宗滅定是有漏故不立聖中。大乘滅定雖是非學百無學攝。禪是無漏。有別勝義立賢聖中（云云）（意如上也。已上第六門二妨難了）。
　　問。第八進退差別門中。就多少進退云何修練根耶。答。章云。薩婆多師（俱舍二十五）用無漏道十六行相而修練根。有學練根一無間道一解脫道轉鈍成利。其人習根時未長久不堅牢故。無學練根有九無間·九解脫道。彼鈍根性由久串習。非少功力可令能轉。學無學道所成堅故。准此唯是無漏練根（云云）。問。何故以無漏道練根耶。答。光記云。約無間解脫故言唯無漏。若加行道。通有漏無漏（云云）。問。何故無學練根修九無間九解脫道。有學練根修一無間一解脫道耶。答。光記云。無學練根轉一一姓各九無間九解脫道。如得應果以九無間九解脫道斷有頂惑。根鈍久習。學無學道所成堅故。有學練根轉一一姓各一無間一解脫道。如得初預流果以一無間一解脫道斷上界惑。非久串習。易可轉故（云云）。問。無間解脫旣爾。加行道多少如何耶。答。有學無學俱用一加行道（云云）。
　　問。無學鈍根學無學道所成堅故。用九無間·九解脫道者。有學鈍根世出世道所成堅故。可用九無間·九解脫道。何故用一無間·一解脫道耶。答。光記云。無學練根法於應果。有學練根法於初果。又於無學二聖所成。學乃一凡。不可爲例（云云）。問。二釋意何。答。初釋意云。有學練根雖爲世出世道所成堅。而預流果斷見惑。以一無間一解脫道斷惑法之。故唯用一道。無學練根法斷非想地惑九無間九解脫道故用九道耳。後釋意云。無學練根經見道·修道二聖位故難轉根。是故用九道。有學練根唯歷出世道見道一聖位。世間道者是凡夫位。易修轉根。故用一道也。
　　問。說退不退云。二道被成堅不退（云云）。今何故轉二道所成堅之根耶。答。光記云。求勝心猛。二持亦轉。趣劣心慢。二成不退（云云）。意云。轉鈍求利其心猛利。故雖二道所成堅亦能得轉。於退轉者心之懈怠故不起勝心。是故不退二道所成堅之種姓言也。
　　問。小乘義旣爾。大乘義如何。答。章云。然大乘練根。非唯無漏。非要在定。欣求上果不生喜足。或修習諸禪。或卽爲多聞。或談論決擇。或觀察甚深無漏法忍。故瑜伽論五十七說。何故轉根。答。於薄少昇進不生喜足故。爲植引發勝定力故。爲植多聞力故。爲植論義決擇力故。爲植觀察法忍力故。據此論文定散二行皆能轉根（云云）。意云。修練根有五因之中。第二爲植引發勝定力故。第五爲植觀察法忍力故之二因。是定行也。餘三因是散行言也。
　　問。五因意何。答。騰記云。薄少昇進不生喜足者。於自所得少勝進法不生喜足能轉進修。由此修故轉鈍成利言也。爲植引發勝定力者。由植引發勝定之力修習禪定故得轉根。言爲植多聞力故者。由於諸教修多聞力故能轉根。云爲植論義決擇故者。由於諸教研究尋思數修論議決擇力故卽能轉根。言爲植觀察法忍力故。由善數數修習觀察甚深四諦緣起等法之智忍力故能轉根（云云）。
　　問。修練根之時。非唯轉鈍得利。亦進得上果耶。答。云此大小乘義各別也。小乘云唯得自果不得餘果。大乘云非唯轉鈍得利亦進得上果。問。就大乘義。且預流果轉根之時得一來耶。答。章云。且預流者用無漏道修練根時。轉鈍預流新得利者。亦有練根進得一來（云云）。意云。欲練根之時發期心。我今練根之因斷惑種卽得一來。若發此期心之人進得一來。若不發此期心之人。唯成利根不得一來言也（眞空伽抄有此文）。
    問。就預流練根成一來。其根障無知旣有九品。果障已有六品。前六品根障與果障共可斷。後三品根障如何斷耶。答。新羅遁（斗反）倫師作此問也。卽以二釋答通之問云。果障根障。前六品雙斷。但根障下三品與果障第六品一時頓斷。一云。斷果障前五品之時不斷根障。至果障第六品根障九品一時頓斷（云云）。問。二釋中以何爲正耶。答。後釋爲正。所以者何。有學練根以一無間道斷根障故。若如前釋者。以六無間道斷根障故不正也。
　　問。遁倫師義可依據耶。答。研覈（客義）義旨。兩釋俱不可依據。所以然者。若斷果障之斷道之下練鈍得利者。誠可如所言。今旣斷根障之練根道之下亦斷果障。而何云至果障第六品得斷根障九品乎。豈欲練根之人。先起果障前五品道斷不起練根道乎。故所說乖理。
　　問。若爾如何可釋通耶。答。義濱記述慈恩意云。以鈍無間道斷根障得利預流。遂以此道斷根障得一來（云云）。意云。依前期願得利根之後。更以此練根道斷前六品惑言也。故知練根之道在前。斷惑之道在後也。問。若亦有得不還果耶。答。章云。必無能進成不還果者（云云）。問。何故不得不還耶。答。瑜伽五十七云。對治難得故。所應得義極廣大故（云云）。意云。對治難得者。離欲界惑難故。卽三時難中一也。所得廣大者。卽禪果功德也。亦無爲果多言也。
　　問。一來果練根之時得不還果耶。答。瑜加論唯說初果與不還練根之時。進得上果。不說一來果也。章文云得不還果也。故章云。然一來者修練根時得利一來。及能轉至後不還果。必無能得阿羅漢者（云云）。問。瑜伽已不說得不得。何故章家云得不還耶。答。伽意說預流影顯一來也。故章主得論意說得不還。故不相違（云云）。問。若論文不說得不得者。何故義濱記云。伽論說一來不得不還。而章主說得不還。與彼論相違（云云）耶。答。彼記與本章得瑜伽意不同。故作此說耳。
　　問。瑜伽如何文兩師得意不同耶。答。伽文云。問。預流者修練根時。旣得練根亦證一來耶。答證。問。亦得不還耶。答不證。今慈恩意謂預流果人不得不還。義濱意謂一來果人不得不還。因之作此異說耳。故彼記正文云。大論決擇云。修練根時得一來果。不得不還果。對治難得等（云云）。今此基師修練根時令得不還果。不知意趣也。基師意云。瑜加論以預流問故。問一來時得。問不還時不得。若以一來爲問者。修練根之時亦得不還果是可然。一來者修練根時得利一來等者。與決擇文不同。彼論云。問。若預流者修練根時亦證一來。答亦證。若一來者修練根時亦證不還。答不得。對治難得故等。如前文說。
　　問。不還修練根時進得阿羅果。答不得。對治難得故等（云云）。基師意無有預流者練根時得一來果。遂以此道得不還果。故言非得。非謂一來練根時進不得不還（云云）（以本意爲本。濱記意本地無伽論文也）。
　　問。不還修練根時得阿羅漢耶。答。章云。其不還者。修練根時轉鈍不還得利不還。亦有能進得離地滿。必無能得阿羅漢果。以對治道難成辨故（云云）。意云。不還之人修練根之時。不斷上二界惑故不得第四果。練根得利不還已。後斷上二界修惑盡已得第四果也（已上第八門妨難了）。
　　問。章云。第七顯得頓漸之中。超前三果之人爲鈍爲利（云云）。此問如何答耶。答。且超之初果倍離欲·全離欲三人名爲超前三果。但說利鈍。章云。准涅槃經文。七生預流名爲鈍者。現般之人名爲利根。於前三果有通現般有經生者。通利通鈍理亦無遮（云云）。問。此文意何。答。涅槃經云。須陀洹人凡有二種。一者利根。二者鈍根。鈍根之人人天具七返。利根之人現身獲得阿羅漢果（云云）。准此超越之三人得果之後。或以經生。或以現般。故通利鈍言也。問。若超越之人通利鈍者。何故燈云利根耶。答。燈文異生位中進伏惑之人名爲利根。不伏惑之者爲鈍根。故正文云。謂有聲聞性是利根。先凡夫時欣求上生等（云云）。今章判經生爲鈍根。判現般爲利根也。
　　問。小乘論所說如何。答。章云。然正理師。超越不還唯名利根。俱舍論師。通利鈍二（云云）。問。若順正理師云超越不還唯利根者。何故彼論隨信行人入見道有七十三人（云云）。其中斷初禪一品之人已上。皆是超越類故。答。是順正理謬說也。故俱舍光疏云。又准正理。若依超次以利根故。除練根時。以此知越次起者皆是利根。俱舍師難云。隨信行人入見道有七十三。明知亦通鈍根（乃至）若云越次皆非練根。以利根故。此云虛說（云云）。旣無正理師救。故知正理師云利根者謬說也。問。何故俱舍師云超越不還通利鈍耶。答。通信解見至故云通利鈍也。
　　問。章問云。超中二果爲利爲鈍（云云）。此問如何答耶。答。章云。理而言之俱通利鈍（云云）。問。通利鈍意何。答。章云。此人旣超中間二果。出無佛世成辟支佛。理應通二（云云）。意云。涅槃經判經生爲鈍。判現般爲利。今超中二果□□之人。前二現般故爲利根。後一人經生故爲鈍根云也。□□□□中二果人設現身中不證應果。卽命終後出無佛世成辟支佛。旣是經生。理應是鈍。若現身中得應果者。旣不經生。理應是利。故云通二（云云）。
　　問。章云。問云。超中二果預流之人。彼斷九地各一二品。或未得斷盡。中間得有中夭不耶（云云）。此問如何答耶。答。章云。此亦容有（云云）。問。亦問云。若爾九地煩惱皆用聖道已害一分。其人命終生何界地（云云）。此文如何答耶。答。章云。對法論說。卽以願力還生欲界。其人後身成辟支佛（云云）。意云。對法論云。如是之人多於現法或臨終時善辨聖旨。設不能辨。由願力故。卽以願力進生欲界出無佛世成獨覺果（云云）。章所出者卽第三人也。言願力者。轉聲聞根性成獨覺根性也。問。何故不生上界耶。答。雖斷上界惑一分。未斷盡欲界九品。諸生上界者皆斷盡欲九品。故此人生欲界耳。又以欲界命短爲速得滅度生欲界耳（後義範法師說也）。
　　問。何故先出第八門妨難後出第七門妨難耶。答。且可釋云。對法等論說賢聖。前出次第後出超越。其最後出聖超之人。今章家爲欲順彼本論。以顯頓漸門爲最後。其終說超·中二果耳。
　　賢聖義問答第四（終）。
　　右之寫本以仲算大德自筆之本書寫之。寫本草字而且破失之處甚不得見。故傍加私意疑是不正矣。乞願後學書補之焉。寫本南京下清水森宗理居士所持之本也。不知前後何數。惜乎知小乘之賢聖此抄甚以重寶也後學求之令全補者予本意也而已。于時。
　　元祿六天曆次癸酉臘月下旬。

