


　　《大正藏》第71卷No.2322



　　No. 2322
　　四分義極略私記
　　題挍刻四分義私記首
　　南京之古師論成法相者。數十家。而尚其可取者。唯善珠一人而已矣。松室忠算師。依憑珠公分量決。以作之私記。實亦可取也。大抵究法相學必先在善四分。四分既明則唯識教理自昭昭然。故之私記不可不讀也。舊本有錯簡。今得善本。而挍刊之。庶玄鑒來英欲探唯識蘊則必詳四分云爾
　　寬延庚午之春沙門賢基謹題


　　四分義極略私記上
　　西大寺別當忠算撰
　　問。釋四分有幾門耶。答。本疏中無立門辨釋。但善珠僧正分量決有二門。一者明自體門。二問答分別門也。問。初門意如何耶。答。明四分名兼明其體此門意也。問。言四分者何耶。答。一相分。二見分。三自證分。四證自證分是也。問。何故名四分耶。答。分量決云。心用分限四種差別故名四分（已上）問。其言心用分限四種差別意何。答。相分是所緣用。見分能緣用。自證分緣見分之用。證自證分緣自證分之用也。故云爾也。問。若爾四分非體名耶。答。爾也。唯是用名（非體名）也。若強指其體以自證分可爲體也。問。何云相分等耶。答。相者相狀也。所緣爲義。相貌差別爲心所緣。故名爲相。見者見照。能緣爲義。心性明了能照前境。故名爲見。自證者。見分體用非他故名自。此第三分證彼見分故爲自證。證自證者。第三體用名爲自證。此第四分能證知彼故爲證自證分。問云。見分體非他意如何。答。見分是第三分緣外之用。體即第三分非他物。故名之爲自。此第三分證知自緣外之用故云自證分也。問。相者謂相狀者何義耶。答。所緣之法有體相相貌故云相狀。問。其體相相貌如何。答。色法有長短方圓等相狀。聲塵有可意不可意等相狀。香塵有香臭差別。味塵有甘辛等相狀。約觸有滑澁等相狀。第六識緣法塵隨則有色心法相狀。第七識緣第八見分帶我法之相狀。第八識緣種子五根器界帶其相狀也。問。見照者何義耶。答。了別之義也。故論云。此了別用見分所攝（已上）意云。八識見分各了別所緣境有明了用。故謂了別爲見照。問。四分者六種釋中何。答。言四分者帶數釋也。若辨別名者相即分故持業釋也。乃至證自證分應知亦爾。若唯云相云見之時無六釋。無別義故。若云自證之時自之證故依主釋也（證自證亦爾）問。四分以何爲體耶。答。相分以十八界諸法爲體。後三分以八識心王六位心所爲體。（十八界者六根六境六識。八識者眼耳鼻舌身意末那阿賴耶。心所如常）問。十八界幾色法幾心法耶。答。六根界中初五是色法。第六意根界爲心法。色等六境界中初五是色法。第六法界攝一切色心法。後六識界是心法也。問。以十八界相配八識相分方何耶。答。五識如次色聲香味觸爲相分。第六識以十八界諸法爲相分。第七識以第六意根界爲相分。第八識以三種境爲相分也。若約果位者諸識通以十八界諸法爲相分。問。若言相分者云相狀之義者。心法無相貌。云何爲相分體耶。答。心法雖無麁相狀而有細相狀。故爲相分。問。其以心法爲相分義如何。答。如後念之意識緣前念心又他心智緣他人心也。故疏下文云。或別人心或前後心（云云）問。約心所有假實俱具四分耶。答。實心所具四分。假心所不具四分。意云。忿心所離瞋心所無別體。故不具四分。見心所虛慧之推度用故無別四分。餘准可察之（已上初門）
　　分量決云。後問答分別者於中想有一十五門（云云）十五門者。一釋名決疑門。二立分不同門。三行相異說門。四大小二乘行相不同門。五能所量果門。六內外分別門。七能緣所緣門。八三量分別門。九四緣分別門。十同種別種門。十一開合不同門。十二唯識解釋門。十三一用多用門。十四四分相緣門。十五諸門分別門也。私略頌云
　　釋立行大小  量果內能所
    三四同開合  唯一相緣諸（云云）
　　第一釋名決疑門
　　問。此門意何耶。答。約釋名辨所有疑此門意也。問。其約釋名所有疑者如何疑耶。答。約釋名。雖有多疑。而成其隨一者先就見分。問。若爾者見故名見。照故名見耶。答。照故名見。不謂見故名見。問。若爾見故名見者有何過耶。答。若見故名見者耳識見分亦可名聞分。有此過故不名見故見。照故名見（已上）問。如來立幾分耶。答。分量決云。謂佛對教多說一分。未分相見。如契經說三界唯心（云云）問。若佛立一分者。何厚嚴經云一切唯有覺所覺義皆無能覺所覺分各自然而轉（云云）能覺所覺者是相見二分故耶。答。理實如來亦說四分。從多分判故且云一分。如諸部般若經具明三性。而解深密經判諸般若爲無相教從多分故。此亦如是（云云）決文意云。如來正說一分二分三分四分。然亦諸經中多對境說一心。故且判云一分也。厚嚴等經說四分三分二分者是少分故。譬如般若經中少雖明三性道理依多分說空理故偏判爲空教也。問。無著世親兩菩薩立幾分耶。答。分量決云。從此以後至九百年無著世親開爲二分。謂相及見也。問。以何知世親等立二分耶。答。攝論云。唯二依他性（云云）言二者相及見也。問。若世親立二分者。何故世親所造唯識三十頌說有三分。故頌云。是諸識轉變。分別所分別（云云）言是諸識自體分。分別者見分所分別者相分故耶。答。世親菩薩皆立三分四分之義也。然立二分者順無著菩薩故也。如陳那菩薩爲順古師立宗爲能立也。問。無著不知三四分義故立二分耶。答。理實無著亦立三分。問。若爾何故不立耶。答。如來略立識自體分。未說其用相見二分。無著爲顯其用偏立相見分其用。自體分是推如來。故不更顯之（已上決意）今案。如來說一分乃至四分義也。無著世親亦同是。故經論中皆有一分乃至四分之證文。但開合不同故所說不同。護法論師能得此意立一分乃至四分也（已上）
　　第二立分不同門
　　問。此門意何耶。答。明諸師立分不同此門意也。問。立分不同何耶。答。四師不同。謂安慧菩薩立一分。是自證分也。難陀菩薩立二分。是相見分也。陳那菩薩立三分。謂相見自證分也。護法菩薩立四分。謂前三分加證自證分也。問。何故安慧立一分難陀立二分耶。答。分量決云。安慧論師偏存佛意故立一分。難陀論師偏存無著意故立二分。存體存用其意各別（云云）問。安慧菩薩不立相見分耶。答。彼論師亦立相見分。但是遍計所執。依他中唯有自證分故立一分也。問。何故自證分依他起而相見分是遍計所執耶。答。此菩薩意無始來衆生執我法。是薰習力故。後識體生時似能緣所緣而現。然此能緣所緣是遍計所執故。依他自證分似遍計所執相見分而現也。是即有法之似無法也。問。此菩薩證文如何。答。華嚴經云。三界唯心（已上）以此爲證立一分也。問。難陀菩薩立二分意何。答。有能緣所緣二法故唯立二分也。故顯幽抄云。若無相分牽心心法無由得起。心不孤起託境方生。有境有心方成唯識（云云）問。以何證此義。答。攝論云。唯二依他性（云云）以此爲證也。言二者相見二分也。問。安慧難陀或存佛意或存無著意。若爾爲正義耶。答。是不正義也。不知開合之意偏立一二分故（破安慧義如三性義）問。此二菩薩義理盡耶。答。理不盡。所以然者。安慧只顯體而無用。難陀只顯用而無體。若無體無用者心法何立。今陳那護法竝立體用故其說理盡也。問。陳那菩薩依何文立三分耶。答。無明證。但以義證而已。故能斷金剛般若經云。一切有爲法如星翳燈幻露泡夢電雲。應作如是觀（云云）問。以此文何立三分耶。答。世親菩薩金剛般若論云。以星翳燈如次喩見相識。故以此文爲三分證（已上）頌云
　  見相及於識  器身受用事
    過去現在法  亦觀未來世
　　問。以星翳燈譬見相識意何。答。聖智前心用不生。如星之日光所照不現。以星爲見。目有眩翳人見毛輪爲實有。如翳者所見。故以翳喩相分。第八識自體分之處有諸法種子生當果。如油燈炷成焰。故以燈喩自體分也。問。無著般若論說何。答。無著以相分譬星。以見譬翳（已上）頌云
　　相見及爲識  居處身受用
    過去并現在  未來詳觀察
　　問。以相分喩星之意何。答。惑境唯迷情前現。悟心前不現。如星夜分現前晝分日光時不現。故以相分喩星。又有漏人法之見取無義。如翳者觀毛輪等。故以見譬翳。以燈譬自證分。如前。問。二論何故如是相違耶。答。金剛般若會釋有二釋。問。其二釋何。答。彼文云。此論初擧相取能見之見。第二擧見取所見相。翻文有異亦不相違（初釋）准第二觀受用中以所著味境爲初。後方說能取。故知觀自性之中應以相爲初以見爲後（云云後釋）問。二釋意如何。答。初釋意云。二論所望雖別亦不相違。相見之前後是作者異論。後釋意云。世親論爲正。無著論翻譯者之錯也。問護法菩薩立幾分耶。答。開立四分。合立二分三分一分也。問。先護法依何義釋四分。答。世親三十頌釋初能變識有十門之中爲釋能緣門說四分也。意云。頌云。處了常支觸（文）其了字是行相門也。故論云。此中了者。謂異熟識於自所緣有了別用。此了別用見分所攝（云云）問。說發四分論文如何。答。論藏有漏識自體生時皆似所緣能緣相現。彼相應法應知亦爾（已上）問。此文意何。答。自體生時者自體分也。似所緣者相分也。似能緣者見分也。意云。識自體分生時似相見二分現也。彼相應法者心所也。心所如心王。自體分似二分現云也。問。言似者何義。答。有漏自體分變現依他相見分。此依他二分似偏計所執二分也。故疏云。皆似所緣能緣相現者。依他二分似偏計所執情計二分現（已上）意云。能似者依他。所似者偏計也
　　問。護法立二分有證文耶。答。有教理二證。問。且相分理證何。答。論云。若心心所無所緣相。應不能緣自所緣境。或應一一能緣一切。自境如餘餘如自故（已上）問。此文意何。答。疏云。此義意云。緣此自境時心上必有帶境之相。如鏡面上似面相生方名所緣（云云）問。就此理證立量方何。答。有二量也。若心心所乃至自所緣境者是初量也。或應一一者後量也。問。初量作法何。答。立量云。若緣青時心心所上無所緣相貌（有法）應不能緣當正起時自心所緣境（法宗）許無所緣相故（因）如餘所不緣境（喩）又云。我餘時緣聲等心亦應緣今色（宗）許無所緣相故（因）如今緣自青等之心。問。此量立敵何。答。護法菩薩對安慧菩薩正量部等所立量也。問。何故破安慧正量部耶。答。安慧不立依他之相分。正量部計心親取外境無所緣之相。故破此二人也。問。不破餘部耶。答。餘十九部許有似境之相故不破。故疏云。除正量等外所餘部共大乘同（云云。演祕云。通破二十部。然而以破正量部之義爲勝。已上）問。第二量作法何。答。立量除所緣色外諸法亦應爲此色心（宗）無所緣相故（已上）如現自所緣色（喩立敵如前）問。論云。自境如餘餘如自故（云云）意何。答。是出前二量之同喩也。問。相配方何。答。疏有二釋。一云。即此二喩各通前量。一云。或論中量次第配之。初屬上後屬下（云云）問。二釋意如何。答。初說意云。疏先所出之順成量以如餘爲譬。返覆量以如自爲譬也。後說證何。答。論云。若心心所無能緣相。應不能緣。如虛空等。或虛空等亦是能緣（已上）問。此文意何。答。疏云。此義意云。心心所生時必有能緣之相。如鏡必有能照之相（已上）問。就此文立量方何。答。若心心所等者順成量也。即作法云。若心心所無能緣相（有法）應非能緣（宗）無能緣相故（因）如虛空等（喩。已上）次文或虛空等亦是能緣者反破量也。即作法云。汝虛空等應是能緣。無能緣相故。如心心所（已上）問。此二量破誰耶。答。破安慧清辨二菩薩也（是本疏意也）又可云破順世外道。故唯識章云。或順世外道及清辨等成立境唯（已上）問。何故破安慧等耶。答。安慧不立依他見分故。清辨菩薩立有境無心故破之。問。清辨義何。答。疏云。清辨亦云。若約勝義諸法皆空。唯有虛僞如幻化等。若約世俗見相俱有。許有外境故。非唯識。識離於境有何體用。故知諸法有境無心（已上）問。清辨許見相俱有。何成所破耶。答。清辨雖立見相俱有而爲違唯識道理。強立唯境故成所破。故疏述清辨義云。今且違汝一切唯境故能緣相決定是無（云云）意云。以理實云。心與境非唯識非唯境。然今爲違唯識名唯境。撥無心能緣作用之意也。頌云

　　相有見無清辨師  見有相無正量部
    相見俱有難陀等  相見俱無安慧師

    問。相見二分教證何。答。厚嚴經云。一切唯有覺。所覺義皆無。能覺所覺各自然而轉（已上）是其教證也。問。此文意何。答。疏云。上之二句明內心有外境是無。下之二句明自內心見相二分有。謂即似能所緣相是（已上）意云。一切唯有覺者顯有內心。覺者是緣慮義也。所覺義皆無者顯遍計所執之外境都無。所覺者境義也。俱一切唯有覺之中能覺之見分所覺之相分是有云也。問。各自然而轉云意何。答。見相二分自然從因緣和合而生起。不須待心外境云也。又諸外道計諸法大自在天之所作。爲簡此計說自然言也」
　　問。自證分理證何。答。有三理證。一云。相見所依自體名事。即自證分（已上）二云。此若無者應不自憶心心所法。如不會更境必不能憶故（已上）三云。所量能量量果別故。相見必所依體故（已上三理證者先徳傳也）問。初燈文意何。答。此文意云。相見二分有所依事體。是名爲事。所依者是依止義也。故有自證分也。問。若爾相見二分無總一所依。有何失耶。答。若無所依者。相見二分應相離而有。如心心所別體既非各別二法故應有所總體。故疏云。此二若無一總所依者相離見應有是二法。故如心與心所。然無別體。但二功能故應別有一所依體。起二用時由有此體。故云。相見自體名事。即自證分（已上）意云。以有牛頭兩角不相離。若無牛頭者兩角可相離。以有所依自證分故相見分不相離也。故顯幽抄云。言有二分者即謂定有自證分。譬如牛頭。牛頭譬自證分。牛二角譬見相二分（已上）問。自證分者相見之總體者。今自證分緣見分心何得自緣耶。答。大乘義爾也。心體還緣自。小乘不立自證分。故不許心自緣義。問。小乘難大乘云。刀不自割。指不觸自。如何心能緣自別立自證分耶。答。佛地論云。不見燈等能照自矣（云云）意云。若汝小乘以譬難心自緣義者。我大乘亦以譬可顯心自緣義。問。燈非闇法故分明顯現也。何必云照自耶。答。瓶衣等雖非暗法。不得自顯。燈等不然故云自照。問。何故瓶等非暗法耶。答。言暗法者爲明所破。今瓶等非明之所破。故云非暗法。然待他光明而得顯現。燈日等能照他故亦照自。故得心自緣（矣）
　　問。論云。此若無者應不自境心心所法如不曾更境必不能境故（已上）意何。答。難前小乘顯有自證分也。意云。若無自證分者先發善心後時應不自憶念。何則色心諸法曾爲見分所緣故後時得憶念。然於自心所發之善惡心先後時不爲見分所緣。以何爲緣後得憶念。然有自證分故憶念不忘云也。問。就此文立量方何。答。今所思念過去不曾更心等除宿命他心智等。餘心一切皆應不能憶（宗）不曾更故。如不曾更色等（已上。言曾更者過去爲見分所緣義）也。問。此量法宗置除宿命他心智言意如何。答。爲簡違宗過所置也。意云。自許宿命他心智能緣。不曾更之境。故云不緣者有違宗過故置簡別耳。問。自證分如何爲後念爲憶念因耶。答。疏第六云。心等取境已。薰功能在本識中。足爲後時有憶念因（已上）意云。約第八識自證分云也。餘識可准知之
　　問。第三理證何。答。論云。所量能量量果別故。相見必有所依體故（已上）問。此文意何。答。相分是所量。見分是能量。此能量所量必有量果。謂自證分也。若無量果者心等量境可無益云也（此義至下能量所量量果門具可知之）今案。前二理證別立第三分證也。今此文想立三分之理證也。故論云。然心心所一一生時以理推徵各有三分等（已上）是即陳那菩薩義也。然先徳爲證自證分理證者不尋論文意也。問。立三分之教證何。答。集量論云。似境相所量。能取相自證即能量及果。此三體無別（已上。集量論者陳那菩薩所造也。護法引以爲證也）問。此文意何。答。言似境相者相分也。是所量也。能取相者見分。是能量也。自證者自證分也。即是量果也。故疏云。相唯所量。見爲能量。自證爲量果。此頌意謂。今此三種體是一識。不離識故說之爲唯。功能各別故說言三（已上）問。證自證分理證何。答。有二理證。一云。此若無者誰證第三。心分既同應皆證故。二云。又自證分應無有果。諸能量者必有果故（已上）問。初證文意何。答。爲緣第二分既立第三分。若無第四分者以誰證第三分。如第二分心分而有證亦應第三分是心分。故有證言也。問。立量方何。答。立量云。第三分心應有能照之心（宗）心分攝故（因）猶如見分（喩。反破量准知之）問。若第三分心以第四分爲能證者。應亦有第五分爲第四分爲能證耶。答。後二分互以相緣。互以爲證。故不可立第五分也。問。後理證意何。答。見分爲能量之時以第三分爲量果。今第三分爲能量之時以誰爲量果。故應別有第四分爲第三分成量果云也
　　問。立四分教證何。答。厚嚴經云。衆生心二性內外一切分。所取能取纒。見種種差別（已上）問。此文意何。答。論云。此頌意說。衆生心性二分合成。若內若外。皆有所取能取。纒縛見有種種。或量非量。或現或比。多分差別。此中見者是見分故（已上）問。此文意何。答。衆生心有二性。謂內與外也。內一切分者是第三第四分也。外一切分者相及見也。見分通三量故別立第四分云也。問。言所取能取纒意何。答。衆生四分具相縛麁重縛故云所取能取纒也。顯幽抄云。能取纒者麁重縛也。是能緣也。所取纒者相縛也。是所緣也。問。四分通無漏位。何故此云纒縛（已上）答。且此就衆生四分故云纒縛。無漏心等雖有四分而非纒縛。問。若爾何西明師疏云此頌通無漏耶。答。燈師破之云。今謂。此說違釋論。故論云。示皆有。所取能取纒縛頌云衆生。明衆生有此縛不通無漏（已上）問。見種種差別也意何。答。此句正證有第四分也。意云。見分通三量故爲第三分。不成量果故別立第四分也
　　問。一分教證何。答。楞伽經頌云。由自心執著心似外境轉。彼所見非有是故說心（已上）問。此文意何。答。疏云。此頌意言。外境無故唯有一心。由執著故似外境轉。定無外境。許有自心。不離心故總名一識（已上）意云。衆生依遍計所執執有外境。此外境其體都無故。一心之外無有心外法言也。問。若唯一心者。何故經文說有五法事理。所謂心心所色不相應及無爲也。既心外有心所等。云何云心外無法耶。答。疏云。心所與心相應。色法心之所變。眞如識之實性。四分識義用分。此上四類各一別義。又皆不離識。故竝名唯無漏種子但具一義。謂不離識。故說名唯（已上）問。若色等攝爲一心者。何故論唯云此一心言亦攝心所不言攝色等耶。答。正說了別義故偏擧心所。不謂不攝色等總爲一心也（文）
　　問。此四教理安慧等之同所依用歟。答。是唯護法菩薩義也。故疏云。今此論文護法菩薩依四教理說四差別俱依他性。非安慧等諸師知見（已上）故知此所說二分三分四分一分是護法以教理說也。非他師意也問。樞要建立四分量作法何。答。立量云。心心所法一剎那中定能自顯（宗）能顯他故（因）如燈日等（喩）問。此量有人付法差別相違失。勘付方何。答。定能自顯之法宗之下有緣慮自顯不緣慮自顯。立者意許欲立緣慮自顯。而同喩燈日等不緣慮自顯法。故爲異譬也。能顯他故之因轉彼同無異有闕後二相故作能違云。心心法一剎那中應非緣慮自顯。能顯他故。如燈日等。是其作法也。問。此差別相違眞能破歟。假能破歟。答。假能破也。非眞能破。問。何故非眞能破。答。有違宗過故假能破也。問。有方何。答。小乘等亦云心心所法有緣慮。而立應非緣慮自顯故犯違自宗過。問。因明疏云。破他違他。非成諸過。如破他我應亦同此。既是破他量也。何故犯違宗過耶。答。彼自相相違量也。今此差別相違遮諸過立故。以有此過而非眞破也（亦有所立不成可准遮之。已上）
　　第三行相異說門
　　問。此門意如何。答。約四分分別行相諸論不同。明其差別此門意也。若依分量決者有六師所說不同故云行相異說（已上）問。且四分中何分名行相耶。答。慈恩作二釋。一云。見分名行相。二云。相分名行相也。疏正文云。然行相有二。一者見分。如此文說。即一切識等皆有此行相。於所緣上定有。二者影像相分名爲行相。其一切識或有或無。所緣不定故等（文）問。此二解有何所依文耶。答。初解依此論文。即云此了別用見分所攝。是也。故疏云。謂於所緣相分之上有了別用。即行相故。是識見分。非是餘分（已上）後解依集量論文也。問。先見分名行相意何。答。疏有三釋。一云。相謂體相。見分行於境之體相故名行相。二云。相謂相狀。見分行於境相狀。故名行相。三云。相謂相貌。見分之行於境之行解相貌名行相（已上）問。三釋意何。答。初釋意云。見分之所緣境有其體相。見分遊歷此體相故名行相也。第二釋意。見分之所緣有相狀。見分遊歷此相狀故名爲行相也。第三釋意云。行者行解。相者相貌也。見分行境之行解相貌。故名爲行相。故燈云。行於相故。帶相行故。行字平聲可讀。能緣之行解名行相行字去聲可讀（已上）意云。若行步遊歷之時行字戶庚反。若行迹相貌之時行字胡孟反也（可見切韻也）問。三釋中何寬何狹耶。答。初釋寬。通無分別智故。後二狹。不通故。問。寬狹意何。答。初釋相者體相也。今正體智緣眞如理之時親證境之體相。眞如有體相故。後二釋相者相狀。又行解相貌。令正智會眞如理之時眞如無相狀。又正體智非行解相貌。故此二釋不通無分別也。問。正不正云何。答。初二釋正。故疏判云。行於境義正是本解。非是行解義（已上）問。就初釋若行境體相故名行相者。後二分名行相耶。答。若依範法師意不許此義。行相者唯見分名也。若依慈恩意通後二分無妨。然今正約見分名行相也（三釋中。範嫌初釋。通後二分故。取行相分故爲行相。神昉師取第三釋爲正。若行相分故爲行相。不通正體智故也。云云）問。相分名行相意何。答。見分之行解相貌故名行相。故樞要云。影像名行相。見分之行解相狀。見分之行境相貌見分名行相。行於境體中故（已上）意云。相之能行故見分名行相。見之所相故相分名行相耳。問。見分名行相相分名行相有寬狹耶。答。見分名行相寬。一切識等皆有故。相分名行相狹。一切識有無不定故。問。何故見分名行相一切識皆有。相分名行相一切識有無不定耶。答。見分因果一切識悉有。故以爲寬。於相分者有漏識雖有。而正智緣眞如時無有預像。故爲狹。故義演解此疏文云。或無者正體智緣眞如無影像故（已上。太抄亦同之）先徳相傳云。有漏識中約有本質之識爲寬。約無本質之識爲狹。所謂第八俱時五數心所也。所以然者。以見分爲行相之時以相分爲所緣。以相分爲行相之時以本質爲所緣。而相分名行相之時第八俱時五數心所無本質。故闕同一所緣義。若見分名行相時諸識相分皆有。故具同一所緣義。故有寬狹也
　　問。疏文云。然行相有二。一者見分。即一切識皆有此行相等（已上）以此見約行相可論諸識有無耶。何故今約所緣論有無。答。先徳意云。得行相名者行所緣之義也。今約有所緣之識行相皆具。約無所緣之識行相不具（矣）故疏文云。一者見分。即一切識皆有行相。於所緣上定有。二者預像一切識或有或無。所緣不定故（已上）問。相分名行相者。見分之所行故名行相。非相分行於本質之相義。何相分名行相之時以本質爲所緣得名行相耶。答。相分名行相可有二義。一以見分之所行名行相。如樞要文。二行本質相故名行相。如瑜伽抄。彼文云。見分名行相之時以影像爲所緣。相分名行相之時以本質爲所緣。今約此義說故無有失。問。若有相分名行相之義者。何故唯識論偏以見分名行相耶。答。會此疏有二釋。一云。今此且約諸識定有者說（初釋）或與小乘別體者說。以預像相爲行相者與小乘同故（已上後釋）問。此二釋意何。答。初釋意云。見分名行相諸識定有。謂因果識皆有見分故。依此義偏見分名行相也。後釋意云。薩婆多部等云。外境是所緣。相分名行相見分名事。今相分名行相與此義相同。爲簡此見分名行相也。問。疏云。然唯初解無第二者。第八俱時五數心所法如何可說同一所緣不同一行相。故須二解（已上）其初解第二解者如何。答。會此演祕與邑記所解各別。問。且演祕意如何。答。初解者見分名行相之解。後解者相分名行相解也。問。相分名行相之時。第八俱時五數心所法無本質。故可闕同一所緣義。然不言爾而云何得言。然唯初解無第二解者。第八俱時五數闕同一所緣義耶。答。演祕有二釋。一云。五數心所所變相分一相似故云同一所緣。此所變影像差別各別故云不同一行相（初解）二云。疏文倒錯。可云然唯第二解無初解也（已上後解）問。邑記意如何。答。彼記意云。解瑜伽同一所緣不同一行相下有兩解。指此云初解第二解。問。其二解何。答。一云。本質是一故名同一所緣。相分各異故名不同一行相。二云。相分相似故名同一所緣。見分各異故名不同一行相（已上）問。依初解何第八心所闕同一所緣義耶。答。記文云。若唯以見分名行相即第八俱五數但成後解。須無前解。以第八心心所本質各異非同一故。除第八識餘心心所有本質預像者皆成兩解。故質取見相二分俱名行相疏之意也（二說隨宜可用之）今案。又可云。初解是集量論解。第二解者唯識論解也。問。何故集量論爲初解此論爲第二解耶。答。凡謂行相有二論解也。相分名行相集量論解也。陳那菩薩先出所造故云初解。見分名行相者唯識論解也。護法菩薩後出所造故云第二解。問。若爾何疏文先以見分名行相後以相分名行相耶。答。以唯識論文爲會他論文以此論爲先。以他論爲後也。但於初解第二解者依造論先後所謂也。以前論後論之所解爲初解第二解也（似無諸難也）
　　問。瑜伽第一云心心所法同一所緣不同一行相。此論云所緣相似行相各別。兩論意何。答云。會此疏有二說。一云。瑜伽唯識約影像與見分說同一所緣不同一行相所緣相似行相各別（初解）二云。彼約疎所緣緣此約親所緣緣（後釋）問。二釋意何。答。初釋意云。瑜伽此論約預像與見分云同一所緣不同行相所緣相似行相各別。後釋意云。瑜伽約疎所緣緣本質云同一所緣。唯識約親所緣緣預像云所緣相似。問。且就初釋彼論此論約影像與見分說意何。答。且眼識緣本質青色之時心王心所見分各緣青色預像。而此所變相王所相似故云所緣相似。王所所變青色極相似不異。故云同一所緣。心王心所見分各別故云不同一行相行相各別也。重意云。心王見分以了別爲行相。觸心所令心心所觸境爲行相。作意警覺應起心種令趣境爲行相。想以取境像爲行相。思以令心作善惡業爲行相。受以領納爲行相。故論云。了別領納等作用各異故（已上）問。後釋瑜伽約本質此論約相分說意何。答。且一眼識對第八所變本質之時青色體一故。瑜伽依此議云同色所緣。心心所所變青色影像雖不同。彼此俱青色相似故云所緣相似耳。又論第三疏有此二釋也
　　問。二論寬狹何。答。若依初釋二論無別。若依後釋瑜伽唯識互有寬狹。問。互有寬狹方何。答。唯識論約影像云所緣相似之時無分別智。證眞如時無相分故。所緣不相似故。唯識論狹。今瑜伽約本質云同一所緣之時不通無本質識。故瑜伽狹也。寬准此知。問。此義有證耶。答。樞要云雖第三卷有二和會。然無分別智緣於眞如所緣不相似。應言同一。此唯識論文不盡理。若就瑜伽云同一即無本質心。唯相似故不可言同一。應會二論文以爲正理。偏取可皆非（已上）問。樞要釋何。答。有五釋。一就彼文。二就此文。三彼約本質此約影像。四彼此約皆同。五彼依無爲有本質緣此依有爲無本質緣（已上）問。初釋意何。答。一就彼文者以唯識化令同瑜伽也。意云。瑜伽約本質云同一所緣約影像云行相各別。今唯識論約本質云相似約影像云各別也。問。本質是一。何唯識論云相似耶。答。相似者同一義也。是不相違也。故分量決云。相似故名同（已上）問。第二釋意何。答。以瑜伽論令同唯識論文也。意云。唯識約影像云所緣相似。約見分云行相各別。今瑜伽約影像云同一所緣。約見分云不同一行相。問。心心所所變影像不同。何瑜伽云同一耶。答。同一者相似義也。問。第三釋意如何。答（與疏後釋同也）若依此釋瑜伽不說影像唯識不說本質也。問。第四釋意何。答。瑜伽約本質云同一所緣。亦約影像云同一所緣。唯識亦約本質云所緣相似。約影像亦云所緣相似也。問。第五釋意何。答。瑜伽無分別智緣眞如時眞如體一故云同一所緣。唯識有爲第六識緣無本質之龜毛空華等時。心心所預像相似故云所緣相似也
　　問。燈第三云。本疏說瑜伽同一所緣不同一行相有三釋（已上）何。答。疏第三云。相分雖不同然極相似。如青爲境諸相俱青相似名同。見分各異。雖俱是青取像各異故名不同一行相（初釋）此中有行相與見分雖各非一。各據義別境據相故名之爲一。見據別故名爲相似。此釋論中據實爲言故與瑜伽說不同也（第二釋）又彼約疎所緣緣此約親所緣緣（已上後釋）問。此三釋意何。答。初釋意云。心心所相分相似故以相似義名同一。故同於唯識也。第二釋意云。心王心所所緣境相故名同一。見分各別故名行相各別。第三釋如前。問。就第二釋既云見分據別故名爲相似。何云各別耶。答。彼此雖相似體各別故謂各別爲相似也（演祕以爲二釋。此中有行相等者重述初釋意也已上）問。若後二分名行相耶。答。可爾。故疏云。第四名行相。第三名緣。第三爲行相。第四爲所緣等（已上）問。第三第四既內相緣。何名行相耶。答。以能緣性故名爲行相。不以分別名爲行相也（已上）
　　第四大小二乘行相不同門
　　問。此門意何。答。辨小乘大乘說行相不同。兼辨所緣及事此門意也。問。先小乘行相所緣及事何。答。論云執有離識所緣境者彼說。外境是所緣。相分名行相。見分名事是心心所自體相故（已上）問。執有離識所緣境者誰人耶。答。二十部小乘中除正量部餘十九部也（然分量決云。十八部中除正量部者不然。故總聊簡章云。古來相傳十八部者深爲錯失已上）問。十九部事何。答。十九部說。心等緣境有其三義。一者所緣。二者行相。三者體事。即如次外境與相分見分也。問。小乘意何。答。小乘宗意云。心外實有青黄等色。心起時緣此外境爲所緣故云外境是所緣。心起時心上現以所緣之影像。如以鏡向面之時現似面之預像。是則相分名行相也。見分是心心所之自體相故名之爲事問。何故除正量部耶。答。正量部云。心等起時親取心外實境。如鉗等親取物。故更不立似境之預像。是故除耳。問。十九部中大衆部立心自緣義已同大乘應除耶。答。大衆部雖立心自緣義。立所緣行相事與十八部同故不除。問。云何與小乘同耶。答。疏云。又大衆部心得自緣。見分緣相分與此等同。自緣體者即不如是。以緣自體不須別起行相。以能緣見者爲行相。所緣見爲所緣及事。此等取境者。彼執心外之境是所緣。心上有似所緣之相名行相。體即見分所攝故（已上）問。此文意何。答。大衆部心自緣義雖異十八部義。見分緣相與餘部同也。問。若許心自緣者行相之上亦別立行相耶。答。不立。故疏云。以緣自體不須別起行相（已上）問。若不別立行相者能緣心與所緣心有何異耶。答。疏云。以能緣見分者爲行相。所緣見爲所緣及事（已上）邑法師一義云。亦可除大衆部。立心自緣義故（已上）今依演祕意不除大衆部爲正也。問。小乘部立相見分名耶。答。分量決云。此有二釋。一云。彼宗亦說相見分名言。而義有異。一云。似大乘名爲會彼所說故。謂我大乘相見二分彼即如次名爲行相及事。非謂彼宗亦說相見名（已上。後義本疏同）問。大乘云所緣相似行相各別。今小乘說何。答。論云。心與心所同所依緣。行相相似事雖數等而相各異。識受想等相各別故（已上）問。此文意何。答。此文有四義。一同所依根。二同所緣境。三行相相似。四體事數等也。問。其同所依根等意何。答。且眼識見分緣一青色之時。心王心所依一眼根故云同所依根。緣一外青色故云同所緣境。行相雖各別而相相似故云行相相似。心王心所雖體各一。而相狀體性各別故云體事數等也。問。何故行相云似。體事云數等耶。答。疏云。行相言似不云等者據相似故。相似等義無有差別（已上）義演云。前言行相相似亦得言行相等。今言事數等亦得言事數相似（已上）問。大乘義何。答。論云達無離識所緣境者。則說相分是所緣見分名行相。相見所依自體名事。即自證分（已上）問。何故小乘本質云所緣相分云行相。今大乘相分爲所緣見分爲行相耶。答。小乘迷執有心外實境故以外境爲所緣。又說相分非是所緣。是能緣上似所緣相故云相分爲行相。又見分是心心自體故謂之事。今大乘了達無心外實境故以相分爲所緣以見分爲行相也。問。就小乘義以何知相分非是所緣耶。答。疏云。彼宗說。相分非是所緣。是能緣上所緣之相故（已上）又俱舍光法師記云。問。行解行相之中說何名能緣耶。答。據行相說。非據行解。謂彼心等對境之時有影像相。據此義邊名爲能緣外境名所緣（已上）
　　第五能所量果門
　　問。此門意何。答。約四分分別所量能量量果此門意也。問。先何云所量能量量果耶。答。量者量度義也。心等量境名能量。爲心等被量之境爲所量。果者成滿因義也。審察其所量能量云量果。譬如以丈尺量絹之時絹爲所量丈尺爲能量解數之人智爲量果也。問。果是成滿因義意何。答。人以尺量絹本意欲知其數多少。是即因也。既量計畢知其多小者成滿前因也。是即果也。心等量境類亦如是。能緣之心緣境本意擬知境之青黄是因也。既知其青黄了成滿前因也。是即量果義也。問。約四分分別能量所量量果方何。答。先約三分義分別者。相分爲所量。見分爲能量。自證分爲量果。是一往之義也。若約四分義分別者。相分唯所量。見分通能量所量。後二分通之也。問。其意何。答。有四重能量所量量果。何云四重耶。即見分緣相分之時相分爲所量見分爲能量自證分爲量果（是一重）自證分緣見分時見分爲所量自證分爲能量既四分爲量果（是二重）證自證分緣自證分時自證分爲所量第四分爲能量以所量第三分爲量果也（是三重）自證分緣證自證分時證自證分爲所量自證分爲能量以所量第四分爲量果也（是四重）問。就後二重何故不以能量爲量果以所量爲量果耶。答。凡量果必離能量有別體故（已上）若以能量爲量果者不可立第四分。自證分緣見分之時能緣分即爲量果故。問。立第四分本爲量果也。即以自證分爲量果不立第四分。有何失（已上）答。以自證分爲量果不立證自證分者亦應見分緣相分之時以能緣見分爲量果。不可立第三分不立第三分者體用闕故。問。何以知以所量法還爲量果耶。答。疏云。如無色界本識見分緣種子等更無餘相。種子搏附識自體分。即以自證爲相分緣。緣彼種故。然不緣彼自體分上能緣功能。過如前說。仍以第三自證爲果此例應同（已上）問此文意何。答。義演例云。如無色界本識見分緣種子之時即以自證分爲所緣爲其果。何妨第三第四互以相緣復以爲果（已上）問。若爾無色界第八見分還緣自證分耶。答。自證分有二功能。所謂生果功能與能緣功能。能縁見分唯縁生果功能。不縁能縁功能。問。種子是在自體分處。云何緣種子云緣自體分耶。答。疏云。更無餘相。種子搏附識自體分（已上）義演云。更無別種子相。以種子搏附自體分。即以自證分爲相分緣。種子不離識故（已上）問。就第二重若自證分緣見分時立證自證分爲量果者。亦應第四分緣第三分時立第五分爲量果。若如是立者可成無窮分耶。答。證自證分緣自證分時以所量第三分爲量果故不立第五分。故更無無窮失。問。第四緣第三時以所量爲量果者。且應第三緣第二時以所量見分爲量果。何故更立第四分耶。答。論云。不應見分是第三果。見分或時非量攝故（已上）問。此文意何。答。不可以比非量之見分爲現量之量果。故不以見分爲第三之量果。後二分是體內法而一向現量。故遞爲量果也。問。若持現量自證分爲比非量見分成量果者。亦應以比量見分爲現量自證分成量果耶（疏問辭）答。疏答云。現量心自體。比量果可唯現。比非二種非緣體。何得名現量果（已上）問。此文云何。答。自體分心心自體唯現量故可爲比非量見分之果。見分非心自體。是比非量故。爲心自體現量何成量果耶。問。比非量見分不成量果。可現量見分成量果耶。答。疏云。但由見分似外緣外故名爲外。故非體是外。故此現量亦不緣三。後二名內體是內緣內故（已上）問。若以現量爲現量果者。五八識見分一向現量。故可爲量果耶。答。夫量果者必取緣內及現量。今五八識見分雖是一向現量。而是緣外之用故不成量果。故疏云。內外定故見分緣外用也。不得復爲緣內果也。問。若以現量內緣二義方爲量果者。正體智緣眞如時內緣眞如亦不緣變預。一向現量故可成量果耶。答。疏云。雖緣眞如眞如非外。以見分用外故亦不得緣（已上）問。此文意如何。答。眞如體內法而緣此。見分雖不緣外而以見分體是緣外之用定故不成量果也。言亦不得緣者亦不得緣第三分也。（邑記意也。以之爲勝也）問。若緣內外之法不成量果者。果位後二分得緣外。不可成量果耶。答。新所得者。雖變影像。而本所得者不變影像。故意云。自證分緣相分時雖作預像。緣見分時不作影親緣。是心自體故得成量果。不同見分一向作影緣外也。問。立能所量果者。若唯三分四分之家所立歟。若難陀師亦立耶。答。範法師作二釋。即一云。本質爲所量相分爲能量見分爲量果。二云。相分爲所量見分爲能量。即此見分審決明白爲量果（已上。分量決之所引也。又有小乘外道等義可見之已上）
　　四分義私記卷上（終）
    四分義極略私記卷下
　　第六內外分別門
　　問。此門意何。答。約四分分別內外此門意也。問。約四分內外分別方何。答。論云。前二是外。後二是內（云云）意云。前二者相見二分。後二者自證分證自證分也。問。何故前二名外耶。答。云此各有二義。相分是外本質之影像故云外。亦似外故云外。見分緣外相分故云外。亦似外故云外。問。先何故本質云外耶。答。非內心法之親所緣故云外。故疏第十云。以非心所變說之爲外。疎所緣緣亦是外也。問似外故名外之意何。答。依他自證分變依他相見分。此相見分似偏計所執心外能取所取。故云似外也。問。見分內心法。何故云外耶。答。疏云。但由見分似外緣外故名爲外。非體是外（云云）意云。緣外相分亦似遍計所執能取。故云外也。問。見分雖非外緣外故名外者。見分緣唯所緣故亦名唯所緣耶。答。疏答此難云。義亦可然。以文彰故（云云）意云。亦可名唯所緣也。言以文彰故者。以前二是外後二是內云文彰顯前二所緣後二能緣。以初唯所緣後三通二云文彰顯初一唯外後三是內也。問。緣唯所緣故名所緣者。緣兎故可名＊兎耶。答。疏云。爲＊兎等難皆應思准（云云）意云。如名所緣可名＊兎等也。故義演云。許亦無失（云云）問。見分體內。名內有失耶。答。欲顯不證自證分故立第四分名爲外。故疏云。今意欲顯由見緣外不得變緣立第四分故立外名。理實非外（云云）問。果位見分緣內故隨所緣名內耶。答。雖緣內內外用定故不名爲內。見分有正用兼用。緣相分是正用。緣自證分等是兼用。今約正用分別內外故不＊見分名爲內。問。燈陳要集難云。若內外定者。已轉依位見分不可還緣自證（云云）此難何通。答。因位不緣。今新緣故必變影像相分親緣。此影像相分外所攝故云外也。問。變預像緣者是緣相分。何名緣自證分耶。答。變似自證分預像相分親緣故。故尚名緣自證分也。問。正智緣眞如時眞如非外。彼時見分名內耶。答。疏云。雖緣眞如眞如非外。以見分用外故亦不得緣（云云如前）問。何故後二分名內耶。答。疏云。後二分名內體是內＊故緣內故（云云）意云。後二分是內心法亦緣心法故名內也。凡後二分名內有二義。一體內。二緣內也。問。自證分緣外見分。隨所緣名外耶。答。見分雖非體外。依緣外名外。自證分雖緣見分外義相違。故不名外也。問。果位三分互以相緣。彼依何義辨內外耶。答。分量決云。有二釋。一云。即由此義相分爲外。餘通內外。一一通緣內外境故。一云。所緣雖通三四。若分內外約有漏說。以是有漏內外類故。論不簡別漏無漏故（云云）問。初釋意何。答。意云。無漏位相分爲外。後三分爲內。問。若爾何論云前二是外後是內耶。答。論且說有漏位也。不說無漏位。故無失。問。後釋意何。答。果位三分雖緣內外。有漏位內外類故前二爲外。後二爲內（後釋爲正。順疏文故。）
第七能緣所緣門
　　問。此門意何。答。約四分分別能緣所緣此門意也。問。約四分辨能緣所緣方何。答。論云。初唯所緣。後三通二（云云）問。後分通能所緣方何。答。見分緣相分時相分所緣也。見分能緣也。自證分緣見分時見分所緣也。自證分能緣也。後二分互以成能緣所緣故。後三通二（云云）問。第六識之見分緣心法時之＊預像可見能緣。何云初唯所緣耶。答。疏云。縱緣於心以心爲相。亦唯所緣。相分之心不能緣故（云云）意雖緣心法。其影像是非能緣。相分心不能緣慮故。問。若所緣心不能緣慮者。自證分所緣見分不能緣慮耶。答。疏通此難云。此義不然。自證緣見。一能緣上義別分故。若爲相分心必非一能緣體故。或別人心或前後心。由此必非能緣性故。見分等心故能緣慮。相分心不然（云云）問。此文意何。答。自證分緣見分是不一體之上義用故不作相分。雖所緣心能緣慮。今見分所緣心他人之心若我前後心。是別體法故作相分緣。其相分心非緣慮故不可例也
　　問。有人立量云。自證分所緣見分應不能緣慮。是所緣心故如相分心（云云）此量有何失。答。有不定失。以後二分爲異喩。所緣心故。因轉彼有不定。問。又立量云。汝所說後三分不能緣慮。是所緣心故。如相分心。有何過耶。答。亦有不定以本質心爲不定。本質心疎所緣緣故。問。改因云親所緣故有何過耶。答。有相違決定過也。量云。我所說後三分應是緣慮。能緣上義用別故。如能緣心（云云）問。若見分緣先心者。何故說立自證分之所以云此若無者應不自憶心心所法耶。＊意憶念先起善惡心者自證分功能也。非見分用耶。答。此文意。一人先起善心。此善心是見分故不爲見分所緣。唯有自＊證憶之不忘。以此自證分之憶力後時見分亦緣先心所起之善心。故不相違也
　　問。論第二云。第二分但緣第一。或量非量。或現或比。第三能緣第二第四。證自證分唯緣第三。非第二者以無用故（云云）意何。答。是顯第二分唯緣相分第三通緣第二第四第四分緣第三分之義也。問。何故第四分唯緣第三分不緣第二分耶。答。論云。以無用故（云云）問。無用意何。答。付此疏有二釋。一云。設許得緣有涉重緣過。以無用故（初釋）或無緣彼用不說緣之。如自證分不緣於相。能緣各有分限可緣故（云云後釋）問。初釋意何。答。＊意證自證分設緣見分有涉重緣過。意云。四分必緣前分。非超越緣。若第四分緣第二分者有涉見分緣過。又自證分既緣見分。證自證分亦緣見分有重緣過。涉緣重緣無益故不緣也。問。後釋意何。答。四分皆能緣。有分限故。證自證分不可緣見分。意云。自證分緣第二第四用必定也。第四分緣第三分用必定也。分限有定量故更不可緣也。如見分是緣相分之用必定故不可證自證分緣見分也
　　問。四分緣用有分限不可相亂者。何故果位自證分緣相乃至證自證分緣相見耶。答。彼自在故。今此約有漏位立能緣分限耳。問。見分緣相分爲相分所縛。名爲相縛。自證分緣見分爲見所縛名見縛耶。答。疏云。是縛無失（云云）意云。亦可爲見分所縛名爲見縛。然諸聖教但說相縛者是麁相也。若委細說者可有見縛也（太抄意也）問。若爲見被縛者自證分應非唯現量。如爲相被縛見分非唯現量耶。答。疏云。然唯現量。如五識境縛仍是現量收。證自體故（云云）意云。爲見所縛而是證自體。故現量也。如五識見分雖有相縛是現量也。問。論云。具所能緣無無窮過（云云）意何。答。後二分互相證爲能所緣。故無無窮過。意云。若自證分不緣證自證分者可立第五分。又爲緣第五分可立第六分。若如此立時可無窮。然今第三分緣第四分故能所緣分限滿足。恒四分不增不減。不犯無窮失也
　　問。疏問云。此中有人難。如得及生得得非得生生非生法不立第四得及生。何妨見分緣相及自證不立第四分。（云云）意何。答。是薩婆多部以自所立諸法問難大乘第四分也。彼部云。色心諸法生而不失由得得非得生生非生法也。初言得者大得。次言得者少得。言非得者本法。本法非得故也。初云生者大生。次云生者小生。後云非生者本法。本法非生故也。意云。有大得能得本法與小得不立第四得。有大生能生本法與小生不立第四生。如此汝大乘一種之見分可緣相及自體。何故更立第四分耶。問意如此（演秘意也）問。此問如何答耶。答疏云。此不應然。此能緣慮。有定量故。彼但成就生長功能。非緣慮法。無分量相違（云云）問。此文意何。答。意云。四分緣慮法。分量定故必立四分。得得生生法但成就色心法功能。無分量故我心法。有緣慮有分量。汝不相應法。無緣慮無分量義已相違。不可例同也
　　問。論云。非即非離唯識理成（云云）意何。答。此疏有二釋。一云。功能各別故名非即。其體一故爲非離（初釋）二云。四分能所緣異故云非即。無別種生故名非離（後釋）如此四分不即不離無外境。故唯識理成（矣）問。初釋意何。答。相分是所取功能。見分是能取功能。自體分證見分之功能。證自證分證自證分功能。故云功能各別。然識體之義用分故云不離也。問。就後釋無別種生者。今相見分種色心各別。何云無別種生耶。答云。演秘有二釋。一云。說相見二分種子所生有二師說。一云。相見二分從別種生。一云。相見二分從同種生。此中位同種生義云無別種。故非離（初釋）二云。三類境中性境從別種生。獨影境從同種生。此中依獨影境云無別種生（後釋）問。此疏二釋中以何爲正耶。答。演秘云。後釋不理盡（云云）意云。相見二分同種生者不正義。今依不正義故爲不正。又三類境中偏依獨影境不說性境。故理不盡云也
　　第八三量分別門
　　問。此門意何。答。約四分分別三量。此門意也。問。三量者何。答。現量比量非量是也。問。云何現量等耶。答。現量者是無分別謂無迷亂之智。於色等義離所有分別也。云比量者謂藉衆相而觀義。於所比義正智生也。云非量者於自共相境堅著也。意云。現量無迷亂之智任境自相得也。比量者見煙比知其下有火也。非量者非黃執黃等也（三量義如因明疏也）問。約四分分別三量方何。答。相分非三量。見分通三量。後二分一向現量。意云。相分以非能緣性三量所不攝。見分緣外故通三量。後二分親證自體故唯現量也。故論云。謂第二分但緣第一。或量非量。或現或比。第三第四皆現量攝（云云）問。約量有三量。何故云或量非量或現或比耶。答。此文意二相對也。初以非量相對量。云量者比量現量也。後量中以現比相對。故初則量非量對。後則現量比量對也
　　問。見分通三量者。八識見分一向皆爾耶。答。不然。五八識見分一向現量。第七識見分一向非量。唯第六識見分通三量。問。第六識見分通三量者。一心見分一時通三量歟。若先後通哉。答。分量決云。有二說。一云前後。二云同時。問。先就前後說何故非同時哉。答。三量之行相既互以相違。不可一心之中相違之法竝生故非同時。問。此說若有取依文耶。答。瑜伽云。又非一法有別異相二種作用（云云）本疏云。不可見分一時之中爲量非量。以相違故（云云）問。若爾者何故現量自證分與比量見分相雙耶。答。見分與自證分唯雖是一體所趣事異。見分是趣外用。自證趣自體用也。所趣用異故相違作用俱生。一心見分同是趣外相分之用。故相違作用不得俱生。問。就後說何故三量同時耶。答。與耳識率爾心同時意識雙緣聲名句文故云現比二量同時。問。何故爾耶。答。聲是實法。緣是見分理量也。名等是假法。緣此見分比量也。問。若一心中相違二量得俱起者。一心之中善惡二性應俱起耶。答。現比二量心之用故一心得俱起。善惡心之體性故不得俱起。問。二說中以何爲正。答。初釋與本疏同。故以之爲正。又圓弘師章判初說爲正。問。後釋非正者。何故燈判三類境云。或有性境不隨心。亦獨影唯從見者。謂散第六識與五俱緣五塵境時。即於是時緣㝹角等（云云）緣五塵是現量。緣㝹角是非量。現比二量是非同時雙耶。答。燈文一現量心緣五塵緣㝹角。非是現非二量雙。問。現量心何得緣㝹角耶。答。現量心非緣有㝹角。緣㝹角無體。問。以何知現量心通緣假實耶。答。疏第三云。然一念心得成二種。如定心緣十八界（云云）演秘解此云。緣根塵等名因緣雙。緣七心界分別變攝（云云）意云。定心是現量。此心已緣因緣變實境分別變假境。故現量心同時緣假實境也。問。比量心與非量心得俱起耶。答。比量心與非執之非量心得俱起。執心之非量心不得俱起。比量心非執故。問。何云非執非量心耶。答。緣瓶衣等非量心非執也。問。何故緣瓶衣等之心名非量耶。答。瓶是假法。本體是四塵。而緣瓶之心不得四塵自相。故是爲非量。故疏第二云。問。此中緣瓶等心是何量攝耶。答。非量所攝不親緣得法自體故非現量非比度故非比量。非量不要＊唯堅執故。問。何此非執非量心與比量心俱起耶。答。今從瓶口出氣緣瓶之心非量。見氣比知有湯者比量。故此二心得相雙也
　　問。後二分現量者其現量義何。答。西明云。具三義者現量所攝（云云）問。三義何。答。一非顛倒。二非猶預。三非重緣。問。非重緣意何。答。是簡尋求決定心。意云。五識所引尋求決定是率爾心後起重緣境。故非現量也。問。疏文又難云。第二量非量餘之二分是現量者。第二染非染餘＊之二分定非染。又量非量殊苦樂捨應異。又見分解非解餘二是皆解（云云）意何。答。此文約四分三量分別作三難也
　　問。三難何。答。第一難云。今約心所信等心所四分俱善。貪等心所四分俱不善。若見分通三量後二分一向現量者。信等心所見分染非染而後二分可一向不染。貪等心所亦爾（是第一難也）第二難云。就受心所四分苦受四分四分俱苦。樂受四分四分俱樂。若見分通三量後二分一向現量者。亦應苦受心所見分通苦樂後二分一向苦。樂受准知（是第二難也）第三難云。約心所無明是不解。勝解善慧等是解。不解心所四分四分俱不解。解心所四分俱解。若見分通三量。後二分一向現量者。勝解等見分通解非解。後二分應一向解。不解准知（云云。第三難也）問。此等難如何通耶。答。疏通答云。然他界無爲無漏緣等依見分說。非自證分。又以堅執名非量。非比非親證名非量。自證於境雖是邪見。親證自體故不作邪正等解。故前諸難理皆不成（云云）意云。見分與自證不可一向令皆同。不成他界緣等。所以然者。見分緣他界云他界緣。自證分緣見非他界緣。是自界緣。故令皆同時可無他界緣等也。總諸記意云。染非染解非解等是體性故不可以見令異自證。量非量是用故不可以見令同自證也」
　　第九四緣分別門
　　問。此門意何。答。四分更互相望辨四緣此門意也。問。先四緣者何耶。答。因緣等無間緣所緣緣境上緣是也。問。何云因緣等耶。答云。種子生現行現行熏種子是因緣也。與力不障是增上緣也。有體之法能令生心相於心中現名所緣緣。前念心引後念心體等用等相生云等無間緣也。問。四分相望辨四緣方何。答云。此有三別。一約相說。二約見說。三約自證說。問。相分相望見分有幾緣。答。有三緣。謂增上緣所緣緣因緣也。問。有三緣意何。答。與力不障故有增上緣。相分見之所緣故有所緣緣。相見分之種同第八識之相分也。從此種子生見分現行故有因緣。問。若爾同論第八云。相望見無因緣耶。答。彼以現行相分望現行見分說也。非約種子也。問。以見分望於證自證分有何緣耶。答。唯增上緣也。問。以相分望自證有幾緣耶。答。有二緣。一增上緣。二是因緣。問。有因緣方何。答。相分所熏種。自證分所熏種。并本有種。此三合生自證分故有因緣也。增上緣易知。問。第四分望於相分有幾緣耶。答。唯有一緣謂增上緣也。問。見分望自證分有幾緣耶。答。有二緣。增上緣所緣緣也。問。唯識論云。謂若有法是帶己相心或相應所慮所託（云云）意云。能緣之心有似所緣之相故云帶相。自證分已不帶見分相何云所緣緣耶。答。慈恩三藏云。帶有二義。一狹帶。二變帶。若有漏心帶相狀者是變帶也。自證分緣見分正體智緣眞如是狹帶義也。意云。狹帶者親逼附義。能緣與所緣親以逼附狹帶如體故見與自證分有所緣緣義。後二分所緣緣義可准知之。問。以自證分望見分有幾緣耶。答。唯一增上緣。問。自證分望第四分有幾緣。答。有二緣。增上緣所緣緣也。問。瑜伽云。非謂即此剎那自性爲此剎那自性爲因（云云）何四分相望皆有增上緣耶。答。以體望體無增上緣。以體望用以用望體有增上緣無妨之（具如論第八說可見之）
　　第十同種別種門
　　問。此門意何。答。約四分辨同種別種此門意也。問。四分從同種生從別種生耶。答。後三分必從同種生。云相見二分燈有三師義。問。三師說何。答。初師云。相見二分從同種生（親光菩薩義也）第二師云。相見分從別種生（護法別義。又佛地論一師說也）第三師云。相見二分或從同種生或從別種生也
　　問。且初師云相見二分從同種生意何。答。此師意云。成立唯識心外無境。若相見二分從別種生識外有境。故云同種也。問。約此師義有二類。一三法同種生。二兩法同種生。其意何。答。云三法者謂本質影像見分也。言兩法者影像與見分也。問。且三法同種生意何。答。且眼識緣色之時熏一種子有三功能。一薰可生本質。二薰可生影像。三薰可生見分。依此後時眼識緣色時三法從同種生也。問。此有何失耶。答。有二失。一第八相例失。二諸法雜亂失也。問。第八相例失何。答。眼識緣色三法同種生者。第八所變本質與眼識見分同種生第八見分與所變相分成別種。故相例云。眼識親緣色相見同種起者。本識親緣色亦應同種起。是云第八相例失。問。此難彼師何通也。答。彼師通云。七轉識是能薰。故眼識緣色之時薰成三法種子。第八是所薰故。相見別種生（矣）問。就此師意第八見分從何種生。答。可從第七見分種生。問。若從第七見分生者。亦第六識見分緣第八見分之時從第六識見分可生。若爾有一法從二種生之失耶。答。依此三法同種生義不正義也。問。諸法雜亂失何。答。第六識緣十八謂諸法之時質影見同種生者。諸法雜亂也。問。云何雜亂耶。答。瑜伽論云。十八界種子各別（云云）今三法同種生者。十八界之種應非各別也
　　問。兩法同種生有何過＊耶。答。有二失。一違教失。二界雜亂失。問。云何違教失耶。答。違阿毘達經云諸法於識藏。識於法亦爾。更互爲果性亦常爲因性之文。問。云何違。答。此頌意云。七轉識諸法種子於現行第八識處藏云也。即七轉識果。現行第八因。又現行七轉識薰成第八種子。即七轉識因。第八識果也。遞爲因果。一切時有因緣義。而汝云七轉識不薰第八種故本質唯從本有種生與此經違害也。問。界雜亂過何。答。今在欲界人起上界天眼耳根時。第八識緣天眼天耳根。能緣見分欲界繫。所緣天眼耳根上界繫也。若許相見同種生者應三界雜亂也
　　問。第三師云相見別種生意何。答。色心二法其種各別。不可同種生。故云別種生。問。此義有何失。答。有三失。一云。假法種生失。二違教失。三假法能薫失也。問。云何云假法種生失。答。第六識緣極微時其極微體性都無。若相見二分別種生者極微相分別薰成種。後時可生實極微現行。此云假法種生失。問。先云何極微耶。答。觀行者以假想慧分折麁色觀爲極微。即極微是假想觀。非有體故。顯揚論云。諸瑜伽師以假想慧於麁色相。漸次分折至不可折假說極微（云云）問。違教失何。答。若許極微有體者違瑜伽非由有體名爲極微之文。意云。若相見別種生者極微有體。極微有體故違此文也。問。假法能薰過何。答。極微是假法。不可薰成種。若相見別種生者有假法能薰之失云也
　　問。第三師相見二分或同或異云意何。答。第六識緣龜毛空華等相分從見分同種生。若緣實五塵相分從見分別種生。故云或同或異。問。何故龜毛等相分與見分同種生。五塵相分別種生耶。答。龜毛等無實體。只第六識之強分別力所生相分也。別不薰成種故從見分種生。五塵相分有實體故別薰成種。故非與見分同種。問。若有相分從本質種生又從見分種生耶。答爾。有即第七見分緣第八見分時或相分從本質第八所生或相分從能緣第七之處生。問。就此師義有幾境。答。有三類境。一性境。實五塵等相分別種生也。二獨影境。龜毛空華等相分從同種生也。三帶質境。第七見分緣第八見分相分通情本也。故頌云。性境不隨心。獨影唯從見。帶質通情本。性種等隨應（云云。具如三種境義也）
　　問。三師中以誰爲正耶。答。先二師不正。有失故。後師爲正。問。別種生義不正者。何故疏云。以相見別種於理爲勝（云云）答。疏意於緣五塵實境以相見別種爲正。與燈第三師同也（樞要有二師說。所謂同種生別種生也。初師燈第一師同也。第二別種生義與燈第三正義同也）問。相見分同別種爾耳。本質與影像同別種何。答。燈有二說。一同種生。二別種生也。問。二義中何爲正乎。答。即燈有二意。一判別種爲勝。二雙取二義。問。就初義意質影同種有何失。答。有三失。一一種生慮非慮失。二二身根俱失。三一種生假實失也（已上）
　　第十一開合不同門
　　問。此門＊之意何。答。約四分辨開合此門意也。問。開合方何。答。云開者立四分。合者立三分二分一分也。問。何故立四分爲開。立三分等爲合。答。立四分是細。分別廣開心分云開。故論云。又心心所若細分別應有四分（云云）立三分等者。以義攝入故云合。故論云。或攝爲三。或攝爲二。或攝爲一（云云）問。論云。或攝爲三（云云）三者何耶。答。相見自證分也。故論云。第四攝入自證分故（云云）問。何故以第四分攝第三分哉。答。疏云。果體一故（云云）意云。第三第四分俱量果體一故攝入爲一也（演秘有義然而有失。云云）問。此義有證文耶。答。以集量論頌爲證。問。若爾陳那菩薩攝第四立三分耶。答。可爾。問。論云。或攝爲二（云云）二者何耶。答。相見分也。問。後二分攝何分爲二耶。答。論云。後三俱是能緣性故皆見分攝（云云）意云。後三分皆能緣之心故以能緣名見分。以所緣名相分也。問。疏云。通心心所。非推求後。推求義者唯慧能故（云云）意何。答。是通伏難文也。問。伏難何。答。有二伏難。若心心所三分皆名見者。今言見者慧心所推度用也。云何心王三分名見耶。又推度唯是見分也。何後二分名見。是二伏難也。問。如何通耶。答。論云。此言見者是能緣義（云云）疏意云。能緣通心王心所故。非唯慧心所。是能緣爲見。非推度義故無前二難也。問。此二分義有證耶。答。厚嚴經一切唯有覺等文及攝論唯二依他性文也。問。此難與難陀同歟。答。不爾。難陀極雖立二分。不知攝入之義也。問。論云。或攝爲一（云云）一者何分耶。答。自體分也。問。何故如此。答。論云。體無別故。意云。爲對外境立唯心。四分是識之義用分。故無別體也。問。此義有證文耶。答。十卷楞伽經云。由自心執著等文（如前）問。若爾或攝爲一應是唯心。何故云自體分耶。答。今此門以四分名開合門。故以或攝爲一爲自證分也。故分量決云。或四分中據自體分故說一體（云云）問。與安慧義同耶。答。異也。所以然者。此意爲遮心外實境執說爲唯心。非謂無相見。又安慧極立自證分不立見分。故爲全異耳。問。相見二分別種生。何云體無別故耶。答。分量決云。一說。見相二分從一種生。是故攝相歸本說爲一心。若依親光相分是虛。虛從實故說一識。又云。護法宗遮心外法。或四分中據自體分說一體。理實見相各別各種（云云）
　　第十二唯識解釋門
　　問。此門意何。答。依諸師之立分之意辨唯識。此門意。問。先唯識意何。答。唯者簡持義。識＊者了別義。簡去生法二執持取識相識性。故云唯識（具如唯識義第二門）問。約諸師立分釋唯識方何。答。樞要云。安慧一分唯。難陀二分唯。陳尋三分唯。護法四分唯（云云）
　　問。安慧一分唯意何。答。此師云。相見二分遍計所執。自證分依他起。故一分唯也。問。此菩薩不立相見二分唯識耶。答。立相見二分唯識（云云）問。既是遍計所執何云唯識耶。答。雖是遍計而識所變故名唯識。故疏云。相見二分從識自體種子生。故相見二分識所變唯識（云云）意云。由無始來執我法故自體分生時似我法相見二分生。如蝸牛頂肉似二角生也
　　問。難陀二分唯意何。答。此菩薩立相見二分。今以相分從見分名唯識也。問。何故以相分從見分耶。答。相分假見分實。故以假從實爲唯識。故論第十云。然相分等依識變現。非如識性依他中實。不爾唯識理應不成（云云）意云。見分識性。是實。相分識所變。是假若不如是說者唯識理不成也」
　　問。陳那三分唯意何耶。答。依他起中三分俱實。然爲恐濫外境不云唯境。云唯識。故論云。或識相見等從緣生。俱依他起。虛實如識（云云）問。境識俱實有者。何故云唯識不云唯境耶。答。論云識唯內有。境又通外。恐濫外故但言唯識。又諸愚夫迷執於境起煩惱業生死沈淪。不解觀心勤求出離。哀愍彼故說唯識言。（云云）
　　問。護法四分唯意何。答。如陳那三分唯。問。相見分虛實何耶。答。緣有爲法見實相虛。無分別智緣眞如之時境實智虛。故心與境虛實齊等。問。相見俱實等從緣生。何見唯識不見唯境耶。答。境不離心故名唯識。問。若爾心不＊云離境可名唯境耶。答。理實心境定不相離。而言唯識識本境末。約本故名唯無失（分量決文也）
　　第十三一用多用門
　　問。此門意何。答。約後三分能緣用辨一多此門意也。問。見分緣相分之時依相分多見分＊又多耶。若相分雖多見分一耶。答。神昉要集有二說。一云。相分多故見用亦多。二云。相分雖多見分用唯一。問。二說中何說爲正。答。初說爲勝。問。以何爲證。答。唯識論云。我法二執用雖有別而不相違。同依一慧。如眼識等體雖是一而有了別青等多用不相違故。此亦應然（云云）既一慧之上我法二執其用各別。如此眼識隨青黃等相可有多用也。問。自證分緣第二與第四之時。若唯一用總證二四。若有二用證二四。答。設爾何失。問。二俱有失。若以一用證二與四者。何故先說隨相分用見分亦多。若以二用證二與四者。證自證分亦應隨多。故成無窮。答。有二說。一云。以二用知二與四。然第四分唯有一用。故無無窮失。二云。以一用知多。以多用知多。皆自所許。故無有失。問。二釋何正＊乎。答。圓弘師章判後說爲正。問。初釋有何失。答。若知二與四有二用者。知二之用爲第三分。知第四之用可爲第五分。依此道理後說爲勝。問。隨境起解境既二別。解云何一。答。見分緣相自有二種。一以一用知多相。二以多用知多相。言一用知多相者如比量心緣苦等相。多用知多相者如現量心緣苦等相。問。何故爾。答。比量心緣苦相之時心。唯作苦相。彼苦行通有心一切法故爲增益相。自成多相故云一用知多相。又現量心內證諸法各別之理。故云以多用知多相也。故對法論云。唯有一識種種行相俱時而起（云云）問。若云現量心以多用知多相者。自證分是現量心。緣第二第四時應起二用耶。答。有二義。一云。第二第四俱是自證分之一用也。用相似故更不起二用。二云。還照自體能所近＊故。故不起二用。問。還照自體能所近故不起二用者。見分緣相分亦還照自體能所近故應不起多用耶。答。能所雖近異用故用不相似。是故隨相多用。又彼見分有體有用。然體用理極相近故自證反照能所近故云唯一用總證體用也（分量決文也）
　　第十四四分相緣門
　　問。此門意如何。答。明一聚之心王心所互以相緣不相緣之義此門意也。問云。此四分相緣有幾位耶。答。有二位。一說染位相緣。二說淨位相緣也。問。約染位且眼識一聚之中有心與心所四分若互得相緣耶。答。論第八有二師義。問。初師說如何。答。論云。同聚異體展轉相望唯有增上。諸相應法所杖質同不相緣故（文）問。此文意何。答。同聚者且眼識之一聚也。異體者心王體與觸等體各別故異體。心王不障心所緣青色。心所不障心王緣青色。故有增上緣。心王心所以一青色爲所緣。不以觸爲受之所緣以受爲觸所縁。故無所縁云也。心王心所准而可察。顯幽鈔云。喩如六人一時觀月之時各各不相看面也。且同觀一月無容相看（云云。顯幽鈔云。初義智月論師義也）問。若許互相縁有何失。答。違瑜伽論心心所法同一所比云義。又同大衆部義（大衆部云。心心所六集互相縁故）問。若爾第八心王不縁心所相即無本質。何云同一所縁耶。答。疏云。同一所縁總有二義。一云。所枝質問名爲同一。如五識等俱心所法必同本識所變質生故。二相似名同一。即第八俱心心所法及第六識緣過未等或雖無本質不託他變。各各自變相似名同一。不要心王緣心所之境生名爲同一也（云云。上然唯初解之文以此解可釋。云云）
　　問。第二師義何。答。論云。或依見分說不相緣。依相分說有相緣義（云云）問。此意何。答。說同聚異體不相緣。約見分與見分說心王見分不緣心所見分故。若依相分說有相緣義。所謂心王見分緣心所相分。心所見分緣心王相分。問。心王見分緣心所相分。若親所緣緣歟。若疎所緣緣歟。答。分量決云。以心所相分爲本質。以自影像爲親所緣緣。問。心王以心所相分爲本質其事如何。答。論云。如識中種子爲觸等相質。（云云）疏云。本識中諸法種子爲同時五數觸等相分本質（云云）意云。種子是第八識相分故（顯幽鈔云。陳那菩薩。義。云云）問。付初師義心所不緣心王相分者。緣誰所變種子耶。答。疏云。各各緣自所變種子（已上）意云。心所緣自所變三境云也。問。心王心所各有所變種子者俱生現行耶。答。疏云。然唯心王所變種能生現行。非五所變（云云）問。若心心所所變俱生現行者有何失。答。有一有情生六體之過。意云。心王所生之一現行五數心所所生之五現行。故有六體也。問。此二師諸識云有本質耶。答。初師云。第六識緣過未虛空。第八五數無本質。後師云。一切識有本質。問。付後師意第八心心所及第六緣虛空以何爲本質。答。此師意云。第六識緣空託名爲本質。第八心王以五數所變相假力爲本質起（云云）疏文也
　　問。淨位四分相緣何。答。同聚之心王與心所互相緣。故論云。淨八識聚自他展轉皆有所緣。能遍緣故（云云）問。何故淨位互以相緣耶。答。淨位心心所以遍知故不相緣者應非知一切。問。約一具四分何。答。疏有二釋。一云。三通緣四。二云。三通緣三（文）初義意云。見分緣相分見分自證分證自證分。乃至證自證分亦不爾。重意云。後三分皆緣四分。故云三通緣四也。後義意云。見分除自緣餘三分。證自證亦除自緣餘三分也。問。付二釋若有正否歟。答。分量決云。基師有二說。測師有四說。然基師正義三通緣四也（云云）問。就三通緣四義見分緣自與緣自證分功用何異。答。疏云。然與自證作用各別。自證唯內緣。更不別變。其見分自緣等亦更別變。然相分攝（云云）
　　問。餘三分皆緣一切法者有何差別。答。前所得者親得。餘新所得者變影得。故成差別。意云。若自證分緣見分緣證自證分時如因位親得。若見分緣自證分證自證分時者。今佛果新所得故必作影像而緣。問。若新所得者作影得者。要集破云。見緣自證既同自緣。如何變相緣。若變相緣何名自緣（已上破）由此自證不變影像（已上自義）又新所得故變影緣者。正智緣如可變影故（已上難）若謂。眞如是智性故不變而緣者。後得緣如不可變影故（已上破轉救）此難何通耶。答。燈救云。既變相緣何具緣自者。此難不爾。如以鏡爲緣還見自質。以心爲緣還見自心。豈不變相耶。如見緣自證分變自證相起名爲緣自。於理何違。又正智證如雖新得。然自性故不變影像。後得智是緣俗諦。其眞如境雖是自性非自分境。故變影緣（云云）問。眞如理是智性故不變影者。自證分亦是智性故不變影可緣自證分耶。答。自證分雖是智性是有相故變影緣之。正智緣眞如理是無相故不變相緣之
　　問。要集正義云。後三分緣相分皆變影像。若餘三分互以相緣皆不變影（云云）是何破耶（西明十五釋中第十三釋）答。燈破云。見緣相亦變餘皆不變相者。不然。既約一體四分辨相緣。見緣自相即是親緣。云何名變。若謂帶相名變者自證亦爾（云云）問。就本疏正義見分緣自證分證自證分證自證分緣見之時。所變之影像四分中何分攝耶。答。疏云。其見分自緣等亦更別變然相分攝（云云）問。若相分攝者何名自緣耶。答。燈云。如以鏡爲緣還見自質以心爲緣還見自心（云云）意云。雖作相分緣自體故名自緣云也。問。果位自在。何故相分不緣餘分耶。答。論云。唯除見分非相所緣。相分理無能緣用故（云云）疏云。若通佛說非見分等爲相分之所緣緣。一切相分是親所變名爲相分。相分必無能緣用故（云云）意云。相分唯親所緣故不緣見分也。問。相分亦不緣後二分。何故云唯除見分非相所緣耶。答。疏云。此中但遮見分非相所緣。義遮第三四分亦非相所緣。意顯餘三分互緣一切法名遍緣（云云）問。此文意何。答。先德有二傳。一云。以遮見分理准可知遮後二分也。一云。後三俱是能緣性故同名見分也
　　第十五諸門分別門（此一門爲依學眞興記之）
　　問。此門意何。答。上十四門之中據兩三門更問答分別此門意也。問。其義何。答。且有三類問答。一就三量分別門問答也。二就四分相緣門問答也。三就立分不同門問答也。問。其就三門問答方何答。且就三量分別門問云因位。此見分通三量者。爲一心見分一時中三量竝起否耶問如何答耶。答。決文云。依基通而言。一時不竝故。唯識疏第三云。不可見分一時之中爲量非量。以相違故（云云。三量分別門既成之）問。就四分相緣門其問答文云。問。佛果四分相緣云何（云云）問如何答耶。答。決文云。基師有三說。淵師有四說等（云云。四分相緣門既成）問。文云。佛果見分自緣等所現影何分所攝（云云）如何答耶。答。決答云。基疏第八卷。其見分自緣等亦更別變然相分攝。與相應法同外取故（云云）如第七門。問。就立分不同門問答方何。答。文云。問云。依何經論護法菩薩立四分耶（云云）問如何答耶。答。文云。建立三分依陳那集量論而證。乃至又建立四分依厚嚴經而證等（云云。如立分不同門皆成。云云）問。若然由二纒得有四分。無漏無纒應無四分。若言不由纒故有四分經說無用（云云。分量決之問也。無答文）問。此難如何可通。答。私通云。此難不然。經頌既云衆生心二性。明知是唯說有漏位四分。然約無漏位依能緣所緣及能所量果之道理必可有四分。故無漏位唯雖無縛義。豈無內外一切分之義耶。故必可有四分也。更可思之耳（已上）
　　四分義極略私記卷下（終）













































































































































