
　　《大正藏》第71卷No.2311

　　No. 2311
　　心要鈔序

　　唯識中道了義言教。蓋解深密云矣。其華嚴楞伽楞嚴等。識分之説。咸蘊在於其中焉。推之於我曼荼羅教。則摩訶梅多羅菩薩之三摩地門也。昔護法清辨二大士於有空二教互建法幢。空師請與論決。縁有師謝不遑。於是空師入修羅窟内。將待慈尊出世以質焉。後資終莫辨乎其落處也。及慈恩三藏弘宣支那。道昭大德傳播日域。風化各開其土。學者日盛。雖然多拘攣名相立破是務。徒競口吻不揆進修。誰復求夫一斷眞之門二轉之果種熟之於有漏識田之中矣哉。解脫悦上人命世碩德。學優行高。難測其位乎何等域。斯書也特指示唯識觀心之要。以賚後資。其語明鬯諄法諄無倦。新學其由此而進。則弊惑可治。觀説境易契。隣寶之譏。庶幾亦由此而免矣。學夫秘密一乘甚深之教者亦唯由是階。則何高不可登。何遠不可致焉。蓋其片言隻語性本是如。而一眞法界之體。曼荼羅海之所流。則阿字不生之觀。性具性起之談。亦何得外之乎。論者其蕩滌情執。修習爲先。徑以了得如幻三昧爲之標的焉。則是上人之本志也邪。曩者余有副墨斯書授總新學之志。而鞅掌不遑。因謀之典壽律師。律師禪誦之余。口自授之。使子弟甲乙之。既而成。書舖輩請上諸梓。且更求冒一語。亦不敢深拒。聊書以與之云

文化十二（乙亥）年孟冬日
洛東智積院權僧正慧嶽識
心要鈔
　　
笠置沙門貞慶草
　　夫聖教之要不過菩提。菩提之要不過二利。二利之要不過三學。三學之要不過一心。一心之要不過觀心。觀心之要不過念佛。念佛之要不過發心。發心之要不過覺母。今依八門聊述心要
　　
第一菩提心門

　　今明八門各有三義。一示相。二引教。三解疑。就第一菩提門。先示相者。言菩提者。謂佛智慧。梵云菩提。此翻爲覺。自覺覺他覺行圓滿。自覺簡凡夫。謂凡夫類不知自身有二佛性。不能修證。迷理受苦。佛由大智開如來藏。智斷圓明如從夢覺。故名自覺。覺他簡二乘。聲聞縁覺厭苦欣寂。自悟生空住般涅槃。然無大悲不廣利生。不令他覺生死涅槃。佛自證入後得門中。悲他未了顛倒受苦。現身說法善導群生。故名覺他。覺行圓滿簡菩薩。謂菩薩由大智大悲具行二利。然猶居因行願未滿。諸佛世尊因圓果滿。超出凡聖。獨稱大覺
　　二引教者。法花云。諸佛世尊唯以一大事因緣故出現於世。欲令衆生開佛知見使得清淨故出現於世。欲示衆生佛之知見故出現於世。欲令衆生悟佛＊知見故出現於世。欲令衆生入佛知見道故出現於世。乃至如來但以一佛乘故爲衆生說法。無有餘乘若二若三。舍利弗一切十方諸佛法亦如是（經旨在之必具誦持）偈云。十方佛土中。唯有一乘法。無二亦無三。除佛方便說。開者無上義。謂佛菩提涅槃二果。示則涅槃。悟則菩提。入謂二因初地已上。智及智處共名爲智。菩提菩提為總名菩提。故知佛慧通二轉依。即是如來大事因緣。唯識云。此即無漏界。不思議。善。常。安樂。解脫身。大牟尼名法。謂法身般若解脫三事圓滿。此牟尼尊所得二果所以法界一心日昇高山。寂默三點風暗雙林。如來一化初後無二。滅後弘經亦復可知
　　三解疑者。問。言佛性者是何法耶答。一理佛性。謂眞如也。性是體義。大功德法眞實之體。二行佛性。謂法爾無漏種子。性是因義。四智心品親生因緣。證理名法身。生智名報身。或自性義。竝通理智。此二佛性名如來藏。藏謂覆藏。或是含藏。在纒出纒因位果位理智二性思惟可知問。五性機異。定性二乘畢竟無性不能成佛。如來爲彼豈授菩提。答。佛於諸子愛無偏黨。欲令一切普得佛智。機根不堪或趣異乘。非是佛意。若論佛意唯爲菩薩。欲令一切衆如我等無異。亦復此意。設依悉有佛性之宗。教違亦同。衆生無盡。佛化不窮故。若對未熟強授一乘。法可乖機若唯逗有緣。五性亦不違問。自未了性豈輒趣求。若無佛性設求無益答。除佛以外不能詳知。滅後諸衆依誰印可。若不知不修。遺教有何益。方知五乘根機隨性自趣。設不成就皆有巨益。成不愚法有堪能故。況復六十菩薩仕五百佛所。不能修學無相般若。遂墮二乘地。當知遺法之中設遇大乘。究竟妙果得者甚少。非機不能。設亦得聞。多不信受。法華云。若有比丘實得阿羅漢。若不信此法。無有此處。除佛滅後現前無佛。我等福智微劣。人中下賤。若無宿習。於無上法萬一難信。今於佛語既無疑謗。以愚還知有大乘性。猶不趣寂。況爲無姓耶。亦設得聞。佛＊姓闕具。甚深境界法爾疎遠。不可思惟。我等恒時論談決擇引教推理。種姓地中既有堪能。龍子雖幼何得怯弱。故法華云。若有聞法者。無一不成佛。般若亦説。一經其耳定得菩提。信根具足。不久必成。中道之教普爲五乘者無我道理。人天戒善等一分義也。未必具開。或生異解。若阿陀那教甚深義趣不疑爲機。生死之源底聞名已足。況此土是如來所記。東北方國諸菩薩乘人歸信般若受持讀誦。書寫供養。機感相應。現得悉地。具足佛性。何疑惑耶。大綱恐滯一途。爲導初行開甘露門
　　
第二二利門

　　一示相者。二者謂自他。利者謂義利。益物所宜說之爲義。自他同益名爲二利。前覺之中皆廣顯示。然先須了知生死苦患。次應欣求自他利樂。夫生死者。體是第八眞異熟識。受生命終此識爲體。苦果始起名之爲生。形命終沒說之爲死。論云。生死相續由惑業苦。發業潤生煩惱名惑。能感後有諸業名業。業所引生衆苦名苦。由此生死輪轉無窮。恒轉如暴流。漂溺有情令不出離。生苦者衆生心識始託母胎。父母不淨執爲己有。根形圓滿始赴産門。業風漂激生大苦惱。如以三百六十鉾刺壞其身。出胎初落如生剝牛觸肉牆壁。若不受生亦無餘苦。生是苦本。甚可厭患。生猶大苦。況於老病耶。人天猶爾。況於三途耶。天上欲退時。心生大苦惱。地獄衆苦毒十六不及一。三界無安猶如火宅。衆苦充滿甚可怖畏。常有生老病死憂患。如是等火熾燃不息。嗚呼三界六道皆是牢獄。一切方所無不苦域。有頂無間皆是分段。一切受報無不苦果。若善若惡皆是顛倒。一切妄心無不苦因。衣食田宅皆是鐵丸。一切資生無不苦具。無始無終皆是長夜。一切三世無不苦時。順緣逆緣皆是枷鎖。一切怨親無不苦縛。見聞覺知皆是我法。一切境界無不苦緣。衆生蠢蠢皆是幻居。一切人物無不苦形。悠悠三有皆是漂溺。一切流轉無不苦海。一一相状不可具論。問。世間苦果滿目滿耳。生死無常朝聞暮聞。三途苦報見教已久。若可厭者昔早可厭。知而不驚。拙自不知。雖無常見未了無常。雖知苦相亦還求樂。朦朦迷心自生至死。以何方便可深生覺悟答。厭離生死甚易甚難。愚人遇苦更求餘樂。譬如役牛懸軛欲破此車。聖厭有頂過無間苦。如眼中塵雖微生苦。欣厭在心不依事相。須於一事恒時思惟。不得歴觀。數數熏習遂必可了知。今以一事且試我心。我若暫時往冥途。就閻魔王乞心所願。依王加被到一地獄。冥官更開門具見苦相。或燒或煮。或斫或截。若刺若懸。若磨若擣。最極猛利衆多重苦無量無邊。暫時無息時。我見此事忽生悲心。先亡恩愛設墮其中。具受其苦。三熱地上。洞燃焔中。宛轉呼叫聲滿鐵城。忽見我畢。悲喜語我。吾昔愚盲不辨善惡。習行世事造無量惡。因果堅猛受大劇苦。阿防羅利常來責我。諸佛大悲皆既捨我。八萬億千種種苦惱。楚毒毒至切。不可具言。受此苦後。時分甚近。厭苦深故如經千劫。況亦未來無量時分。何日方脫此身心苦。令我自在受人天樂。我昔造罪多爲汝等。我今受苦汝何不救。世人猶可恨。況於沙門耶。皮骨焦盡不見其形。言語髣髴有似昔聲。告畢須臾入火聚中。于時目昏魂消。叩頭割腦。悲感燃然無力于助。我設遇此事。可堪忍耶否。深重大悲此時盍生（震旦我國粗有此事。常推我身可生悲哀）莊嚴論云。菩薩念衆生愛之徹骨髓。恒時欲利樂猶如一子。故心地觀經云。世人爲子造諸罪。墮在三途長受苦。男女非聖無神通。不見輪迴難可報
　　二引教者。論云。願有二種。謂求菩提願。利樂他願。又有四弘願。衆生無邊誓願度。煩惱無邊誓願斷。法門無盡誓願知。無上菩提誓願證。初句利他。第四句自利。第二盡二利障。第三句求二利道。常行此二名爲菩提薩埵。幽賛云。菩提覺義。智所求果。薩埵有情義。非所度生。依弘誓語故名菩提。方知菩薩只是二利
　　第三解疑者。問。智増悲増二類菩薩智悲各増。若非智二德不及増類耶。若爾智増者慈悲既劣。豈以劣徳能成大果。悲増者智劣。豈以劣智能救衆生。若無差別何立増名答。地前淺位隨願増減。勝位已去乃至地上實可平等。最勝疏云。於地上超劫以二釋解地地力齊。一云。若據作意即功力齊。不同地前設作意時力用不等。二云。悲増智増怖不怖類地地各齊。然說超者。以智望悲増者說超（云云）初解如前。若依後義。智悲二類似有勝劣。然此義意行實不同。智増精進。悲増久留。超劫事依此得有。爲衆生故進位雖遲。若登其地實德是同。今分二類是意樂異。智増終行大悲。由此因故還進菩提。釋迦如來捨身慈悲超劫早成。即此義也。若悲増類雖成大智迴智利生。文殊師利常以智慧勸發衆生。依悲行智。闡提大志。所以彌勒觀音慈悲互齊。普賢文殊理智共滿。本願不同利事有別。等覺極位豈有勝劣耶問。何故示二利耶答。末世修行多闕大悲。見他異自猶不及二乘。淨土菩薩偏求自樂。適思恩親專不平等。或言。自先至不退後能救他。此亦不遮。然依意樂哀他實深。爲他進自實可大悲。依此願故。得生淨土。若未住悲者先勵自行。二利共失自亦不進。恒時練磨常好慈悲。平等弘誓必依直理。無緣大悲出於法性。無智生悲無有是處。須學佛教能勵自心
　　
第三三學門

　　一示相者。學者習學倣學。三者戒定慧。正道之通衢苦海之要津也。三世諸佛常恒軌則。無數大劫不習不成。是名三學。戒以受學菩薩戒時三業爲性。業者造作。體是思數。動身發語作動意故。說思爲業。此亦有二。一者表業。現行思業。表示他故。二者無表。然依思願善惡分限。或依發勝身語善惡思種増長之位假立無表。此中有別解脫及道共定三種戒。別脫亦有七衆等受。通三乘人亦有共不共三聚淨戒。一者攝律儀。二攝善法。三饒益有情。攝律儀是別解脫也。此有十重禁四十八輕等（說重禁數諸教不同也。或前四或後四。或說八或說六）定以別境中三摩地爲體。於所觀境令心專注不散爲性。智依爲業。等持雖通定散二位及三界中。修而所成。定而非散。二界非欲。遠離惛沈掉擧二障寂靜爲相。近分根本四禪四定及有無量三摩地門對治堪能引發作業。具如諸論。慧謂於所觀境簡擇爲性。斷疑爲業。謂觀得失倶非境中。由慧推求。得決定故。加持根本後得三種無分別慧。及生空法空倶空三種。又說三種。一聞所成慧。謂聞法界等流法已。依名句文觀教義故。二思所成慧。能深籌度先理後文。三修所成慧。於文義中能證能顯。前二散位。後必定位。此三自性所依因緣所緣行業如諸教說。慧學所緣通一切法。一切法者。一有。二無。或有二種。一有爲。二無爲。或爲三性。一遍計所執。二依他起性。三圓成實性。論云。周遍計度故名遍計（乃至）謂所妄執蘊處界等若法若我自性差別。依他衆緣所生心心所體及相見分有漏無漏皆依他起。依他衆緣而得起故。圓成二空所顯圓滿成就諸法實性。名圓成實（以喩可知）圓成如鏡。體是眞實。凝然常住。依他如影。圓成爲所依。依他衆緣暫時顯現。不即衆緣不離衆緣。非有似有。虚假相故。所執如影上愚人所知。於虚假境迷執實有。轉似實解。體實都無。衆相宛然似有體用。嬰兒鷄猿等愚癡類。向鏡之時。見自影像謂實有情。或戲或鬥不知其空。世間智人知影是鏡不離鏡性別有實相。既知影假已。影上實人等相皆亦都無。一鏡上義不即不離。迷時迷三。悟時悟三。非一向空。非一向有。中邊論云。虚妄分別有。於此二都無。此中唯有空。於彼亦有此。故說一切法非空非不空。有無及有故。是即契中道。又論云。此三爲異爲不異耶。應說倶非。無別體故。妄執緣起眞義別故。若於人馬舍宅等類種種衆緣執取爲實時。別說人馬舍宅等名義。彼此別體不能和融。若有智人或總說影萬法一心義。或總說鏡是諸法眞相。自鏡見之能了餘二。非不見眞如而能了諸行皆如幻事等雖有而非眞者此義也。或以鏡體爲眞如。以鏡中光喩依他起。以光上影喩遍計所執。光之映外質說名影像。影像實是都無故。或以鏡體爲依他心自體。以光爲見分。以影爲相分。以實有相爲計所執。鏡上亦說影像不生不滅等空義。是二空詮門。能顯鏡實性（此諸義如下觀心門。）
　　第二引教者。三學功能教說無邊。且菩薩戒者。梵網經云。我今盧舍那方坐蓮華臺。周匝千華上復現千釋迦。一華百億國。一國一釋迦。各坐菩提樹一時成正覺。如是千百億盧舍那本身。千百億釋迦各接微塵衆。倶來至我所聽我誦佛戒。甘露門則開。是時千百億還至本道場。各坐菩提樹。誦我本師戒十重四十八。戒如明日月。亦如瓔珞珠。微塵菩薩衆由是成正覺。是盧舍那誦。我亦如是誦。汝新學菩薩頂戴受持戒（乃至）衆生受佛戒即入諸佛位。位同大覺已。眞是諸佛子（已上）報化二身實雖同體。顯戒德重三佛傳誦。非隨時說三際常軌。故云我誦。世尊猶誦。況於弟子。樹下成覺初結菩薩波羅提木叉（此云別解脫）孝順父母師僧三寶。孝順至道之法。孝名爲戒。亦名制止。若受菩薩戒不誦此戒者。非是菩薩。非佛種子。華嚴經云。戒是無上菩提本。應當具足持淨戒。又云。若不持戒尚不能受野干身。況於人天報耶。次定學者有四。一大乘光明定。謂此能發照了大第理教行果智光明故。二集福王定。謂此自在集無邊福如王勢力無等雙故。三賢守定。謂此能守世出世間賢善法故。四健行定。謂佛菩薩大健有情之所行故。一切無漏皆定爲依。散心智慧如風中燈。依定起慧。斷惑證理。普門塵數諸三昧名義功德不可具記。無量劫中聞名既難。況能修證。所謂於一切法無所取著三摩地。寶印三摩地。師子遊戲三摩地。金剛喩三摩地。無忘失。三輪清淨。無量光。降伏四魔。妙樂。棄捨塵愛。集一切功德。無邊辯。決判諸法。達諸有底。遠離趣向不退轉神通。無盡行相。斷憎愛。離違順。滿月淨光。能救一切世間。大智慧炬。無染著如虚空三摩地等。如是三昧名字。微妙利益可知。慧學者。謂般若波羅蜜也。經云。諸菩薩摩訶薩應以無住而爲方便安住般若波羅蜜多。所住能住不可得故。若菩薩欲善安立盡虚空界法界世界一切有情皆令安住布施淨戒乃至般若。應學般若。欲得發起一念善心所獲功德乃至安坐妙菩提座證得無上正等菩提亦不窮盡。應學般若。欲得世世常見諸佛恒聞正法得佛覺悟蒙佛憶念教誡教授。欲以種種勝善根力。隨意能引上妙供具供養恭敬一切如來。應學般若。理趣分云。假使殺害三界所攝一切有情。而不由此墮於地獄傍生鬼界。以能調伏一切煩惱及隨煩惱惡業等故。又云。諸惡業障皆得消除。諸勝喜樂常現在前。大樂金剛不空神呪現身必得究竟成滿。要多佛所殖衆善根。久發大願。乃能於此甚深理趣最勝法門。下至聽聞一句一字。況能具足讀誦受持。若諸有情供養恭敬尊重讃歎八十殑伽沙等倶胝那庾多佛。乃能具足聞此般若。有置此經在身或手。諸天人等皆應禮敬。若有情類受持此經。多倶胝劫得宿住智。常勤精進修諸善法。惡魔外道不能稽留。四大天王及餘天衆常隨擁衞。諸佛菩薩常共護持。令一切時善増惡減。於諸佛土隨願往生。乃至菩提不墮惡趣。又法華一乘諸佛智慧。修行菩薩無邊功德。具如經文
　　第三解疑者。問。菩薩之戒。云何受持。云何犯失答。太賢師立三門。先受得門者。六道衆生但解師語。要須先發大菩提心。謂誓定取無上菩提窮未來際利樂有情。發此心已有二種受。一者一分受。隨其受者意樂所堪。或受一戒或多。皆得名爲菩薩。不同聲聞必總受持。謂凡必無現身成佛。要經無數大劫修故。隨其位力漸漸修滿。如成山海塵渧爲初。既大菩提無德不攝。欲成彼聚何善非因。唯受一戒猶勝二乘一切功德。菩薩一戒爲度一切。無一衆生不荷恩故。二者全分受。謂三聚戒。攝律儀者斷一切惡。從初發心斷殺生等。三賢十聖各十斷行障。乃至佛捨生死法故。攝善戒者修一切善。三賢十聖各十勝行。乃至佛證二轉依故。饒益有情戒者度一切衆生。從初發心隨分教化。窮未來際度一切故。非諸凡夫即能一切三聚頓誓。漸修滿故。於諸行願最無上故。隨所生處必其中王。然無畢竟堪爲其果。唯除無上正等菩提」護持門者。略有十門。一隨心門。隨其宿習心樂住故。猶如世間隨其本色雖一蘊水緑碧等異。故先固一漸具餘行。如本業云。若受一戒名一分菩薩。乃至名具分菩薩故。然佛所制應漸遍學。由此第二有遍學門。隨性·隱密·順勝·意樂·怖畏·成勝·護障·究竟。具如彼疏。犯失者。謂菩薩戒無無餘犯。如有一分受。有一分持故。不同聲聞犯一重時便破一切失比丘性。如本業經一切菩薩凡聖戒盡心爲體。是故心盡戒亦盡。心無盡故戒亦無盡。心謂期心。由此轉生。戒亦恒隨運運増長。乃至成佛。猶如河水日夜不停運運遷流自到大海。唯除故捨大菩提心。然犯重戒略有二種。一破。二汚。若以上品煩惱纒犯。隨所犯支失戒律儀。若中下纒唯汚不失。如瑜伽云。若諸菩薩毀犯四種他勝處法。數數現行。都無慚愧。深生愛樂。見是功德。當知說名上品纒犯。非諸菩薩暫一現行他勝處法便捨菩薩淨戒律儀。不同聲聞一犯即捨。又上纒犯雖失淨戒。經說即懺亦得重受問。若受一分者先可受何戒耶答。既隨意樂何得總定。爲我最要。而可受持。亦有三戒。謂快意殺生。無慈行欲。毀謗三寶。三業犯戒依貪瞋癡隨應究竟。此三種戒三毒之中其過尤重。若守此三漸必具餘。菩薩慈悲不殺。苦海斷愛最要。萬德三寶爲本。設末世機具十不難。而所護衆多。凡心忘失自有違犯。故擇前三問。前三種戒制意如何答。第一快意殺生戒。世間所畏死苦爲窮。損他之中無過奪命。如智度論云。設滿世界寶無有直身命。是即菩薩濟物爲心。而施極怖便失其性。如瑜伽云。若問菩薩以何爲體。應正答云大悲爲體。由此最初制斯戒也。第二無慈行欲戒。生死牢獄婬爲枷鎖。深縛有情難出離故。如智論云。婬欲雖不惱衆生。繋縛心故立爲大罪。瑜伽論云。諸愛之中欲愛爲最。若能治彼餘自然伏。如制強力劣者自伏。然此欲法有三種過。苦而似樂故。少味多災故。不淨似淨故。初者頌曰。不忍煩惱病。行婬似樂生。猶如抓疥病。於苦樂想生。如世尊言。欲如齒骨。無飽期故。如草炬故。憂火恒燒。如火坑故増長渇愛。如蟒毒故賢聖遠避。如夢見故速趣壞滅。少味多災。頌曰。猶如羅刹女。如怨詐示親。誑心生惡業。招苦障涅槃。此句誠可思惟。菩薩藏經云。習近欲時無惡不造。受彼果時無苦不受。愛河欲海漂溺無岸。死生之波長流莫絶。一切怨害皆從欲生。愚人所貪如蛾投火。五百登空失通而落。一角仙人被女人捉。是以律云。可畏之甚無過女人。寧以男根内毒蛇口。蛇害一肉身。女害法身故。又龍樹說。巧察人意。女人爲智。不觀餘得失。但以欲爲親。清風猶可捉。女心難得定。終無厭期。感生無窮。生死長夜會難之悲。六趣無已。不淨似淨。頌曰。肉身雖不淨。似淨誑愚夫。樂穢而無厭。似猪樂淤泥。此身不淨。累骨所成。血肉便穢。薄皮所持。八萬戸蟲一戸九億。種種臭穢九孔流漏。不淨似淨。謂皮上分白膏。熱血交所重映。誑心媚眼種種嬈害。然諸愚夫曾無厭背。似猪竟日不離淤泥。所以今制。第三毀諦三寶戒。佛法僧寶出邪之大津。入正之要門。順之者必證常樂。背之者常沈苦海。邪見違逆犯罪莫大焉。行相幽猛斷諸善故。是故亦立爲根本重。戒體畢問。定學之中修習何定答。可修唯識三摩地。大乘究竟故。慈尊所證故。自宗本旨故。大乘究竟者。謂解深密經分別瑜伽品中廣說其相。一代諸教互好意。如來了義不如深密。所以者何。建立五乘顯法華密意。顯示三無性。會般若畢竟空。一乘之處未開五＊姓。皆空之教未遮中道。諸宗決判於此爲足。慈尊所證者。彌勒菩薩白佛而言。我憶往昔。經微塵劫。有佛出世。名日月燈明。我從彼佛而得出家。心重世名好遊族姓。爾時世尊教我修習唯心識定。入三摩地。歴劫已來以此三昧事恒沙佛。求世名心歇滅無有。至燃燈佛出現於世。我乃得成無上妙圓識心三昧。乃至盡空如來國土淨穢有無皆是我心變化所現。世尊。我了如是唯心識故。識性流出無量如來。今得授記次補佛處。佛問圓通。我以諦觀十方唯識。識心圓明妙入圓成實。遠離依他及遍計執得無生忍。斯爲第一。有處云。彌勒偈云。我隨日月燈明佛證得唯識三昧故。今於釋迦正法中。略說五分十七地。自宗所明者。瑜伽師至地論本是燈明如來所說也。三十餘類菩薩傳說至慈氏菩薩。爰如來於十八圓滿淨土解深密會。正爲慈氏說毘鉢舍那三摩地門修行唯識之義。唯識體用心境轉變補處獨受問答研尋。遂至如來滅後九百年間。正法陵夷多生空見。無著菩薩證發光定得大神通。數住覩率詰問中道。人多不信。還請慈尊來下閻浮。于時慈尊經四月夜分說五部論藏。瑜伽是其根本教也。爲五分十七地說境行果三種唯識。至決擇分具載深密一部七品。最勝子等菩薩讃瑜伽云。此論殊勝若蓮華。猶如寶藏如大海。具顯諸乘廣大義。善釋其文無有遺。無著結集漸備十支。天親三十唯識是其一支也。十大論師爲作釋。護法秀施芳馥。即是我法相應理圓實之宗源也。菩提樹下禪禮云。依一切法相品竪說百法理事之相。依心意識相品横論一心相性之義。故名唯識論。百法明門始披樞鍵。三分體用妙絶古今。至行唯識中加行位。現前立少物謂是唯識性者。世親自居明得定依尋思觀修行唯識。深密經所說唯識三摩地是也。護法菩薩授戒賢論師。戒賢傳玄奘三藏。三藏歸東翻傳功成。奏高宗皇帝乞入深山靜修禪定。聖主哀惜請留玉華。日本道昭和尚於三藏所受無＊姓衆生義。并傳禪法歸朝。修得之時放光明常薫異香。所得三昧雖不記名。禪觀之道誠盛我宗問。三慧中正行何慧觀。以何爲境答。資糧淺位多住外門。未入僧祇。豈是超聞思即修慧。方便所觀法者是三性。其義如上。定慧倶行。止觀等轉。或名唯識三摩地。或稱唯識觀。章云攝論但擧定中所起之智以爲觀體者即此義也。大師云。三慧雖通福慧二利一切功德。然行根本。甚深綱要。勝義易入。應時無等。離諸過失。遍觀詳審唯識爲最。漸悟頓悟一乘大乘無不依說此深理故問。修者何義答。章云。謂令有漏無漏觀心種子現行展轉増勝生長圓滿。初修習位隨所聞法託境思惟。令此觀心純熟自在。後伏所取能取二執。如是展轉下轉成中。中轉成上。究竟圓滿名之爲修。觀心轉明證。境相像漸微。忽心境乃冥觀轉成無漏（忽心境乃冥。深旨可知之）
　　
第四一心門

　　先示相者。心意識三名之差別。體實無異。且心者雜染清淨諸法種子之所集起故名爲心。或由種種法熏習種子所積集故。以前七識名心之義非種積集。然心之義第八獨勝。楞伽云。藏識說名心。思量性名意。能了諸境相。是說名爲識。攝百法爲五法。歸五法爲八識。總八識爲一心。八識自性不可言定一。行相所依緣相應異故。起滅異故。薫習異故。亦非定異。經說八識如水波等無差別故定異。應非因果性故。如幻事等。無定性故若依勝義八識不異。設依世俗以末從本。總說一心。或又本末雖異。心名等故總爲一心。諸教施設隨應可知。若欲了知有爲根本流轉所依可觀頼耶。若欲了知妄執根本有漏過失可觀末那。若欲了知分別相状三性差別方觀第六。第六意識行相無邊。有十五種不共業。隨應知之
　　二引教者。遺教云。是故汝等當好制心。心之可畏甚於毒蛇。惡獸怨賊大火越逸未足喩也。縱此心者喪人善事。制之一處無事不辦。是故比丘當勤精進折伏汝心（文）此經正說戒律之相。密守根門制心放逸。一心折伏三業無犯。然實依戒引定。依定滿慧。制心之相。定慧爲本。心如毒蛇壞法身故。心如惡獸害慧命故。心如犯賊奪聖財故。心如大火燒善根故。夫人欲別言好。鳥欲去音和。大師最後之教。遣弟誰不守。雙林之昔。若我親聞。一言之下定證無生。悠悠末法。鳴呼悲哉。纔見遺教不能奉行
　　三解疑者問。身語放逸心亦不調。水隨器漏。樹依枝動。直制一心何時住靜。是以二乘戒行偏守身語早證苦際。八支禪定先調威儀漸引等持。初心行者寧捨易立難耶答。心境相助。内外不離。通論之者制外爲宜。而毒樹截根枝葉早枯。獅子近人礫石永止。本末之功何敢爲等。況菩薩三業修心爲本。不同聲聞狹劣自調。仙人意憤害物是深。練若假名招訛尤多。不如能制一心漸却萬緣
　　
第五觀心門

　　初示相者。觀者觀照。以智爲體。章云。能觀唯識以別境慧而爲自體。心是所觀。即一切法。略有五重。從麁至細展轉相推。遣虚捨濫粗顯前門。今且有爲之識觀本末義。眞如之心用遣相門。事理指歸以之可足。章云。三攝末歸本識。心内所取境界顯然。内能取心作用亦爾。此見相分倶依識有。離識自體本末法必無故。三十頌言（乃至）解深密說。諸識所緣唯所現（云云）又云。五遣相證性識。識言所表具有理事。事爲相用。遣而不取。理爲性體。應求作證（乃至）證見彼分時。知如蛇智亂（已上）心法微細。可用譬喩。譬者譬況。喩是曉喩。佛化劣根依譬喩故。深密經云。如依善瑩清淨鏡面以質爲緣還見本質。而謂我今見於影像。及謂離質別有所行影像顯現。此中無有少法能見少法。然即此心如是生時即有如是影像顯現（云云）無著教授頌云。菩薩於定位。觀影唯是心。護法云。非如手等親執外物日等舒光親照外境。但如鏡等似外境現。故契經言（已上）又如來圓鏡智能現能生身土智影。故知圓鏡譬心尤近。一本末相依門。鏡體爲本。光影爲末。依鏡光影生。心心所法自體爲本。相見爲末。本末相依亦復如是。二體用轉變門。鏡體轉似光用。光用轉似影像。光影二用一鏡所現。心體生時轉似能取。能取亦轉似所取相。相見二用一體所變。本頌云。是諸識轉變分別所分別。釋云。是諸識者謂前所說三能變識及彼心所。見相二分立轉變名。所變見分說名分別。能取相故。所變相分名所分別。見所取故。故無性云。即一體上有二影生。三不一不異門。一鏡之體光影二用三義不即。所依能照所照異故三義亦不異。鏡能照邊名爲光。光映質假說影故。三相展轉互無定異。心中三分亦爾。所量能量量果各別。相是非緣慮不定即緣慮心。見是外緣不定即内證體。而見分即是體上緣用。相分亦是見分行解相貌。可知三用一體不一不異。四非有似有門。影非離鏡有。如上義。而於鏡上現有影像。相状宛然。不說爲無。嬰兒見之欲取手中。心影像非有似有亦爾。非有者遮實有。似有者談假有。或似妄情實有之想。故說似有。五非外似外門。六非實似實門。准次前門。而嬰兒見影爲實人。與影共戲自作嬉戲。影亦嬉戲。鷄鳥見影爲實鳥互相鬪諍。自爭之時謂他又爭。心用亦爾。於自所變境執爲實。或爲外故。或愛或憎。有智之人見鏡中影。知似外質而非實質還在鏡中無別外質。了於鏡影總不愛憎。悟證唯識一切境界總非實相。豈生愛怖耶。七妄業生起門。如上可知。前取境邊。今說心想。嬰兒生戲。鶏鳥起忿。皆是迷亂之想。生死妄業亦爾。八非内非外門。影像於鏡不住外不住内。亦非兩間。以何知者。以鏡近質時其影浮上。若去質遠鏡時。影在鏡底。方知内外倶不可得。心中境亦爾須彌巨海不住心外。又心竊所思境不住心中。若住外者成以他實物爲心之所取。如手等執物。豈是心法影像耶。既不在外不在内。亦可知體變所現假說名＊境。境即是心體。豈離心別居内外耶。九非近非遠門。遠近形相一時現鏡。鏡中無有遠近。阿頼耶識一時緣變無邊境亦爾。依妄薫習境雖似住彼此方所。實是虚假不可定遠近。心是無形無實之法也。豈無形作用實有方所耶。若依假論非無此相。鏡中影亦有左右等假相故。方知皆是令人有此想。鏡影不可說遠近。十大小相容門。小鏡中有大面等相。鏡如實小。影如實大。大小不變。小能容大。心法亦爾。雖無形質。不託内身之時不說爲大。此心一時變無邊器界。是小容大也。亦於影像彼此衆相實非異所。雖分布中邊影實在中。以何知者。一人向鏡面見衆像在別所。一人在傍見之時其影微小縮在中央。可知鏡中邊諸光相共映外寫諸影故。不可言彼影在彼所此影在此所。實是不定住中。映邊光故不定住邊。又映中光故既共所生。豈有定所。心中諸境九山八海微塵大器互更不即不離亦爾也。十一非青非黄門。鏡面向衆像有種種色。白色鏡體生實青黄。可知與外緣合假似青黄。心中色相非實色亦爾。心是緣慮法。無色界之香等變異相。衆緣和合心上似色非眞實相可知亦同。十二無來無去門。鏡面人質來影亦來。而無所從來。鏡外本無影。豈自東來耶。人去影亦去。而無所至往。鏡外本無影。豈住西哉。未來無所從過去無所往亦爾。只對境時有影。現在一念亦爾。十三不生不滅門。以無去來可知鏡中影不生。以非内外等諸義。既知影像空了不生義。可悟不生又不滅。有爲亦爾。眞如體本無生滅。緣合假生。緣止假滅。十四不動凝然門。影有去來。鏡體常恒。有爲生滅無爲不變亦爾。理事相對論諸門皆准上可知。十五依空顯實門。若見有影時眼正向影見至鏡性。若明知影影既無實。眼所照實即鏡體。如是知有爲不可得。心既依空證眞理體。十六光鏡冥合門。受外光時。鏡中實有影。若覆箱蓋冥而無影。而光體不滅常顯鏡性。理智冥合遣相證自性亦爾。十七不照而照門。無影故不照。有鏡故自照。不對外影只照内性故。常無分別智不取之取可知亦爾。十八不照後照門。開蓋還見影。後得智取相亦爾。眞俗合觀内照外照門。後得俗智雖照外相。根本正智亦照内性。眞俗二智竝照可知亦爾。十九體性堅實門。鏡是金。於衆物中性即堅實。不同木石等。故能現影。心法亦爾。性是堅實。妙寂不同色不相應等。故能取理。二十體用照了門。如鏡明朗。心緣慮亦爾。二十一垢染不明門。鏡上有垢照影不明。心法有障取境微昧也。二十二塵瑩轉勝門。鏡隨瑩明。照形不暗。智隨修淨。觀境不滯。二十三最極圓明門。五日百練化爲秋水潭。爲聖主之寶。三祇千修轉向朝日
　　二引教者。心地觀經云。汝等凡夫不觀自心。是故漂流生死海中。諸佛菩薩能觀心故。度生死海到於彼岸。論云。或諸愚夫迷執於境起煩惱業。生死沈淪不解觀心欣求出離。哀愍彼故說唯識言
　　三解疑者。鏡無質時不能現影。心亦可爾。何無本質獨託相生答。色法有形礙。鏡是色故唯有質現。心法無相状。作用無礙無質亦起問。内鏡不離心故名唯識。内心不離相故亦名唯境答。許亦無過。故論云。既無實境離能取識。寧有實識離所取境。所取能取相待立故。鏡中影外無別光明。說爲影時只有影名。可知緣慮外無別行相。以相名心行解相貌此義也。故唯境義亦無所背。清辨爲違護法立唯境此義也。而教中故於境不說唯言。哀愍愚夫迷境受苦。佛爲止彼迷故說唯識也
　　
第六念佛門

　　先示相者。念者謂別境中念。於曾習境令心明記不忘爲性。定依爲業。謂數憶持曾所受境令不忘失能引定故。佛者如來。若相好若名號。若福智若本願。乃至法身一切功德。身心無亂。思念不忘。數數明淨遂發三昧。是念佛相
　　二引教者。大般若經云。若善男子善女人等。心無疑惑。於七日中澡浴清淨。著新淨衣。葉香供養。一心正念如前所說如來功德及大威神。爾時如來慈悲護念現身令見。使願滿足。若有闕少華香等事。但一心念功德威神。將命終時必得見佛（前功德者。大慈大悲說法無畏等）觀無量壽經云。或有衆生作不善業五逆十惡具諸不善。此人苦逼不遑念佛。善友告言。汝若不能念者應稱無量壽佛。如是至心令聲不絶。具足十念稱南無無量壽佛。稱佛名故。於念念中除八十億劫生死之罪。乃至如一念頃。即得往生極樂世界。不能念者觀念爲本故。稱名亦念。故得三昧得見佛也。善導和尚現成三昧。專勸口稱念佛
　　三解疑者問。諸行不一。何唯念佛答。十住論說難易行。念佛爲易行。如往海路問。上機易行。無散亂故。末代衆生不得專注。何得成就答。唐土法照禪師粥鉢中。再見五臺相。至大歴年中。往詣彼山。至大聖竹林寺。寺之周圍二十餘里黄金爲地。講堂中有普賢文殊二大菩薩。普賢在東。無數菩薩圍繞。文殊在西。一萬菩薩倶。身量百尺。說法之聲歴歴可聽。法照進禮二菩薩已白言。末代衆生去聖遙久。智識轉劣。福薄垢重。眞如實相無由顯現。不知方修何法門疾得成佛。文殊答言。修行之門莫過念佛供養福慧竝修。念佛是諸法之王。甚深之禪定。乃至般若波羅蜜皆從念佛生。我昔念佛故今得一切種智。汝已念佛。今正是時。重白而言。何方得修。答云。自此西方有佛名無量壽。彼佛本願力不可思議。一心稱念得生彼土（禪師恐有疑謗。祕不語人。後有化人再勸云。汝何不語臺山事。因記流布）告訖摩頂。爲與授記（云云）念佛三昧專爲末世。心意散亂。根機轉劣。若非念佛不得見佛。末法萬年餘經悉滅。彌陀一教利物偏増。況像法季聖教悉存。豈不得成耶。大聖文殊方鑒此時問。今念何佛答。念彌勒佛。命終得生兜率内院。是正我願問。諸教所讃多在彌陀。彌陀大願誓度娑婆。念佛三昧專本彼佛。何不念耶答。三世諸佛功德平等。隨機授記不可是非。慈尊是大師補處當來導師。若聞所說一句法偈。必遇下生可得不退。佛附屬末法之中持戒破戒有戒無戒。皆於彌勒龍華會可得解脫。慈尊自言。我得釋迦大師要契付屬。不念我者尚不捨。況有念願耶。又無著世親戒賢玄奘師資相承。皆在兜率。慈恩法師造瑞應疏所誡慇懃。門人末學何得不從彼。昔釋曇戒常稱彌勒名。弟子智生侍病問師。何不願生安養。戒曰。我師道安等願生兜率。我獨留故願。言訖有光照身。命終之後葬安公墓右。當知不守師跡爲誤。我今如此。聖凡賢愚共同有緣。大聖慈氏必不捨矣。無著以來一千年。三國傳風。爰至當代。何去父母膝下。忽望主君之恩惠。況上生經云。繋念思惟念兜率陀天。若他觀者名爲邪觀。具教知足依正二觀。豈非念佛三昧耶。若一念頃稱彌勒名。此人除却千二百劫生死之罪。若善男子善女人犯諸禁戒。造衆惡業。聞是菩薩大悲名字。五體投地誠心懺悔。是諸惡業速得清淨。此人命欲終時。彌勒菩薩放眉間白毫大人相光。與諸天子雨曼陀羅華來迎此人。此人須臾即得往生。未擧頭頃便得聞法。於無上道得不退轉（已上上生經）問。先勸唯識三昧觀。今又修念佛三昧。二行移轉一世難熟答。念佛三昧即是唯識觀也。先觀彼天依報。四十九重摩尼寶殿。五百億行頗利樹王。一一莊嚴歴然在心。無邊器界皆是同地。一切衆生阿頼耶識之所變也。知足天宮同在此界。可知本來在我心中。心若往彼可得持身。是同出過三界淨土。凡應變淨爲大過。願始往生又不所遮。凡愚迷亂雖變不見。今依教修。第六意識觀念之中漸得顯現。熏種在心。後生現行。般若論云。智習唯識通。如是取淨土。淨名云。若欲勤修嚴淨佛土。先應方便嚴淨自心。今淨兜率天宮行亦復如是。佛地論云。隨心淨處即淨土處。何得定方別是極處次念佛有五重。一念名號。名號雖不相應假法。緣所依聲亦熏種子。靖邁師云。稱念佛名時熏習種子。百千萬念念念熏増。勢力増長。心得明廣。臨終時緣熟必憶二念佛身。經云。兜率陀天七寶臺内摩尼殿上獅子床座。於蓮華上結跏趺坐。身如閻浮壇金色。長十六由旬。三十二相八十種好皆悉具足。頂上肉髻紺瑠璃色。釋迦毘楞伽摩尼寶。百千萬億甄叔迦寶以嚴天冠。其天冠寶有百千億色。一一色中有無量百千化佛。諸化菩薩以爲侍者。隨意自在住天宮中。彌勒眉間有白毫相光。流出衆光。作百寶色。三十二相。一一相中五百億寶色。一一相好亦有五百億寶色。一一相好出八萬四千光雲。與諸天子各坐華座。晝夜六時常說不退轉地法輪之行（已上）龍樹云。十六由旬相好身。如玉如金超日月。三藏云。身如壇金更無比。相好寶色耀光輝。神通菩薩皆無量。助佛揚化救含靈。如斯觀時。慈尊所變兜率實身以爲本質。弟子閻浮觀念之中漸變相分可生實法。設在過未緣皆熏種。設雖無漏。悉以菩薩之自在力引自所變身令衆生緣。有漏散心變作實境名定通果。威德定所引相必有實用。不同不託他所變意解思惟。我心中既有實如來相。設不明了境體是實。過未五蘊雖相不明了熏成種子。此亦可爾。況復慈尊於彼威神若不見親質故無勝利者。設生兜率親得瞻仰。心親所緣是自所變。體猶有漏。相似無漏。一切凡夫見佛聞法皆亦如是。豈以之爲賤耶。託境思惟令此觀心純熟自在。若夜夢中若心想前相好光明漸可得見。譬如朝日明相漸増遂照國界三念功德。四智三明。五眼六通。大悲三念。十力無畏。普門塵數無邊德海。皆悉成就（經說。等覺如佛所得而得之。況彌勒實身既成道矣）其一功德刹那威神無量無邊不可思議。只須憶想。不可具說。如是如來倶生威力暫歸纔念。必滅生死衆多罪垢。況念念思惟觀緣。時時渇仰稱揚四念本願。昔爲一切智仙人發大慈心。爲諸衆生懃求菩提。行積三祇。誓滿四弘。豈於我一人不得調伏。善財童子讃彌勒云。菩薩爲化一衆生。普盡未來無量劫。如爲一人一切爾。此救世者之住所（住所者海岸國大樓閣）故龍樹云。我等久劫修願行。得聞彌勒大悲名。親承採道在明旦。乃至怯弱絶望意。慈尊昔住凡夫地時。必與我等互有因緣。或爲父母。或爲妻子師主伴兄弟知識。曠劫輪迴之間値遇幾許。流轉苦海莫不恩愛。慈尊智眼明了照之。往昔劫海如今日事。如來昔求佛道。只爲我等剛強難化。三祇空過。佛力猶勝。既近得道。今身若默再去源底苦海流轉佛得云何。若不念可捨。若不歎可惡。勵愚責曚。隨分精勤能所機感。非此時者亦何日耶。仰願慈尊以天耳聞此語。以他心照此志。慈悲護念如影不離。舒金色手遙摩我頂。放白毫光常照我胸。捨離惡緣増長善願。臨終時決定來迎。親拜尊德後日幾程。我不惜壽。願早迎我五念法身。觀經云。諸佛如來是法界身。入一切衆生心想中。是故汝等心想佛時。是心即是三十二相八十隨好。是心是佛。是心作佛。此意先觀諸佛法身。體是我心。相性不異常住法界。夜夜憶念眠。朝朝還共起。妄念猶法性。況念佛心乎。三十二相八十隨好我心中之莊嚴也。稱名繋念禮拜讃歎法身上之起滅也。相好是自心見分上影像也。見分即自心體功能也。心體又還因緣造作。離緣無性。體用虚假。歸性凝然。生是不生之生。不生即不滅。有是非有之有。非有即非無。須臾攝心衆相寂滅。身土微妙境智冥合。是即遣相證性唯心念佛也。念佛之相以鏡可知。道場之中懸一明鏡。以繪本佛像可對鏡前。鏡爲行者自心。佛影像爲兜率佛身。心鏡若淨佛影像必浮。雖淨若動見影不正。設雖善心。屬有散亂觀心不正。明了寂靜念佛方成。若欲觀佛土。以晝圖障子等或莊嚴可愛小塔形等可向鏡前。衆相普浮歴然可觀。若欲觀三身以鏡爲佛法身。以其中光爲報身智慧。以其上影爲化身相。或鏡體報身。影像化身。二中空義法身佛。天智三皇發願欲造佛像。化人即以助叡念。所謂大安寺釋迦像也。後文武天皇又發願欲得巧匠。夢想中有人告云。先王尊像化人所造。與靈山生身毫釐不違。化人不可再來。須以大鏡對彼尊像可觀其相。三身一體。能了佛身。所謂鏡是報身。影如化身。空如法身（已上可勘正文）或又以鏡三義可喩法身般若解脫三事圓滿。鏡體法身。鏡光般若。影像即空無有障礙。是解脫義。或時以鏡爲如來心。影像可爲行者身。如來憶念我身即在佛心之中。眞言入我我入以之可知
　　三解疑者問。凡心難易不得寂靜。念佛豈能得成就答。然佛境界不可思議。觸之近之必除妄染。譬如秋月纔向其光身心清涼寂靜安樂。況於如來淨妙法身甚深境界慈悲福智難思威力。現見末代。智行之輩増執増慢觸緣而退。念佛之人自然亡想後必昇進。一一心自清力。二己餘緣力。三佛加被力。依此等德貪瞋癡本興盛人多除妄想。而以智慧多聞改本性者久遠得道。慧學雖勝。親近佛界不如稱念。往生人至臨終現種種奇瑞。或傳佛記之言。或語聖衆威儀。古今之聞其類寔繁。具載傳記。不可不信。佛子若實列兜率内衆者。見佛聞法發心得道萬善成就。文殊普賢觀音地藏等大智大悲諸菩薩親可禮拜。又無著世親正法藏等弘經大論師現可親近。又晨旦傳燈遍學三藏。慈恩淄洲。天台章安。智常智越。彌天道安。廬山慧遠。終南道宣等。纔聞其名適見其德人一一奉謁近。又我朝弘法大師。明詮僧都。相應正實觀賢林扶等。宮殿砌邊。寶樹影下一會開眼。同席列體。豈非奇異耶。又過去慈父悲母。若兄弟知識黄泉幽冥一去再不見之人。三千界中始見其生所。二十五有之間親知其苦樂。若悅若悲。或助或導。歡喜踊躍未會有思亦復如是。憶念生生宿縁。歴觀彼彼境界。只上生内院一事之力。日日割肉可代此類。生生挑眼難謝此事。何況床上安然纔繋心於佛有何苦行耶。小因大果不可不驚。此事既決定彼報不敢疑。只抛萬緣須守一念
　　
第七發心門

　　先示相者。心者道心。發謂發起。我無始具菩提心種子。無緣未發。今以心願資薫種子。且可令生起有漏菩提心現行。瑜伽云。菩提心者決定希求以爲行相。無上菩提一切有情義利爲境。上求菩提。下化有情。於可愍廣大境界發起彼樂欲相應決定思願。幽賛云。願我決定當證無上正等菩提。能作有情一切利樂。譬如空界無不含容。大菩提心亦復如是。遍空有爲皆厭離故。如空菩提皆求證故。盡空衆生皆深念故。此初發心雖爲下劣一念。福聚尚難說盡（已上）又菩提心以信精進念定慧爲體者謂後時行。發願是初發心也二引教者。經云。一念發起菩提心勝於造立百千塔。寶塔破壞成微塵。菩提心種成佛道。有種種喩。略而不述三解疑者問。斷善人已滅善根。彼時無體耶答。永斷法種。唯聖道能。増上邪見斷善根者暫伏名爲斷。種遂不滅。有漏善種至解脫道始棄捨之。一念發心實長遠因。設使三千塵點劫數久退菩提。還發如舊。衣裏明珠醉中不捨。今世人恐退不發實爲不可問。小根大心如漏器水。豈不顧自輒趣菩提。若背本願欺誑三寶墮在地獄還妨見佛。不如漸進答。自恐而不趣。須趣而可恐。何寄過於發心求德於懈怠。然受菩薩戒犯墮惡趣。似得戒過此亦不爾。經云。受有犯者勝不受無犯。有犯名菩薩。無犯名外道。智論云。破戒墮罪。罪畢得解脫。況菩薩破戒生龍鬼等中多爲其王。有大威力護法助人。彼翳羅葉大龍王等即其類也。恐犯不受者何日出離。若發心退爲生無益。大通智勝是令身子等早發趣耶。世間思願一切惡故。捨大難得求小易成。無上菩提未來無窮。一進一退遂必成就。道種不朽豈無發心修行之期。此時難成。後世亦爾。太賢云。初趣常難永無易。恐難不進何劫成。雖捨名利。何必背世間輕衣食。報父母仕師君之誠。隨法王任世禮之勤。發心所求菩提正因也。況顯密修學。佛法順緣。常念世俗事假名阿練若。欺誑之罪過在家也
　　
第八覺母門

　　先示相者。般若波羅蜜文殊菩薩是三世諸佛發心覺母也。體是智慧。在法稱般若經。在人號妙吉祥。般若有五種。一實相。謂眞如。二觀照。謂眞智。三文字。謂能詮言教。四境界。謂有無諸法。五眷屬。謂智餘萬行。觀照智慧。爲正自體。餘是智性。或智資助也。漏無漏五蘊總名菩薩。文殊以智慧爲本體。以眞如爲實身。大慈大悲無邊福聚皆悉圓滿故。般若波羅蜜文殊實體。說此般若文字章句亦名般若。能詮所詮不一不異。佛以善巧方便離言法中施設文字。從清淨法界平等流出。源流同水。教理倶法也。攝相歸性體實一物。文字有二。一能說者聲上屈曲。二色塵屈曲。謂黄紙上墨書形相。色聲雖異倶顯法性。以假隨實色聲爲體。八萬聖教皆雖般若。四處十六會一千二百九十七法門正說般若。以之爲宗。廣說六度。五度爲眷屬。親詮實相一如爲自性。若口誦心思法性漸顯。譬如穿竹穴口吹手搖其聲有曲能發雜音。天地陰陽與此通氣。能調五行自取四季。人倫鬼神其性亦通。依聲哀樂有國理亂。管絃之功。音樂之能。移風易俗實以難測。是則上古達者能悟物理。或傚耽吟。或傳風音。聖教顯理亦復如是。要内證眞理。於外能說。故一字一句法性相應。唱之誦之佛德即備。甚深境界不可思議事只須信敬。凡心難量。是以若於此經受持讀誦解說書寫供養恭敬思惟修習。滅無量罪生無量善。自身之中佛性種子依法流水漸被滋潤。於大菩提忽生欣樂。其心決定遂起勝行。最初發心雖是有漏。必引菩提資助無漏増長萬善。是即地前所修般若波羅蜜。又是文殊師利内證智慧。譬如父母生子之時分二親身始爲子體。菩薩發心可知覺母實體一分地前三十心名聖胎。法身未顯故。若發心人已住般若文殊胎内。慈悲覆護不異世間母懷孕想
　　二引教者。大般若第八云。甚深般若波羅蜜多是諸善法生母養母。能生能養布施淨戒乃至五眼等無量無邊功德故。又云。能與一切善法爲母。一切聲聞獨覺菩薩如來善法從此生故。龍樹云。諸佛及菩薩。聲聞辟支佛。解脫涅槃道。皆從般若生。佛爲衆生父。般若能生佛。經云。由此般若。一切菩薩從初發心。乃至金剛喩定。所有功德而出現故（已上般若佛母文）心地觀經云。文殊師利大聖尊三世諸佛以爲母。十方如來初發心。皆是文殊教化力。放鉢經云。我今得佛度脫衆生。皆是文殊恩。過現當諸佛莫不依文殊。譬如世間小兒之有父母。文殊有光明名曰覺了。照觸衆生發覺了心。速出生死。又經云。依夢覺三昧之力。令人夢中發菩提心。文殊五字儀軌云。纔誦此眞言。一切如來所說諸法攝入五字眞言中。能令衆生般若波羅蜜多成就。又云。右手執金剛劔。左手當心作金剛拳。持青蓮華。華上有般若波羅蜜篋。又云。阿字者樂欲義。羅字者染著不捨衆生義。波字者第一義諦義。左字者妙行義。曩字者無自性義。滿一切願。又云。念誦五十萬反定獲無盡辯才
　　三解疑者問。佛力法力難知廣大。受命於天不改性之不信少智豈覺道心答。諸法功力不可思議。世間事相。妄業因果。猶以奇特。況於三寶法性妙德福智威神。且取淺事相以曉其心。世間醉酒穀米之精。人若飮之周遍五體。身赩眼濁。剩改心想。眼目眩轉山川如迴。喜怒改性忽成狂亂。鬪諍忿怒暴聲猛心。違背恩義多成逆害。盃酒毒力其甚如此。況於大乘法藥祕密辭句。妄想實性本是妙法。法中無妄如明中闇本來空寂。豈有障礙。種種功力不可具述。又鬼神亡靈來託人身。惡報之力必成苦惱。病人之心多異本心。知外記後。語密示幽。如鬼波羅門者。依鬼著身無礙辯說多時相續。鬼靈之力改性如此。況於三世諸佛十地菩薩威神加被耶。何足成奇問。總相道理不今所論。般若經中有此事耶答。善現尊者居聲聞位。爲諸大菩薩演說般若。自曰。如來加被非自辯才問。暫時設有加被之力發菩提心。後復本心有何利益。猶如醉覺鬼去心性復本答。若發殊勝不思議心。不遮復本無。然其一念所作眞實不失。若依佛法之力。漸次改性後不移動。如上藥力永愈重病問。諸聖諸教皆有此力。何獨歸依般若文殊耶答。三寶功德實雖平等。教依所說。聖住本願。功能利益各有所望。既超餘類獨稱佛母。名豈空符。是無由耶問。佛法聖僧威力可爾。若於諸天龍神等亦有此德答。諸天善神皆有戒定慧解薫修之力。何無其德。實類猶爾。況大權耶。大般若云。三千世界及十方諸天具大威德。龍夜叉等覲禮讀誦所書寫般若。合掌右繞。歡喜護念。所在之所有妙光明。或聞其所異香芳馥若天音樂。當知爾時諸天等來。邪神惡鬼驚怖退散無敢住者。由此因縁。是善男子善女人等心便廣大。起淨勝解。所修善業倍復増長。諸有所爲皆無障礙。決定常得身心無倦身樂心樂。繋想般若唯得善夢。謂見如來身眞金色具三十二大丈夫相。放大光明普照一切。聲聞菩薩前後圍遶。身處衆中聞佛爲說布施乃至般若。又於夢中見菩提樹。乃至若睡若覺身心安樂。諸天神等益其精氣。令彼自覺身體安樂。由是因緣不多貪染飮食醫藥。其心輕微如瑜伽師入勝妙定。又云。一切如來應正等覺。聲聞菩薩。天龍夜叉人非人等。具大神力勝威德者。慈悲護念以妙精氣冥入身心。令其志勇體充盛故（云云）既云冥入身心令其志勇。豈非加被。又說心便廣大起淨勝解。是大菩提心問。加被何義答。大聖日光住心水上。名之爲加問。行業功力在迴向等。何必求道心耶。答。現見當時。行法者多。或無功速成。或有勞不感。乃至臨終其相不同。可知後生亦復如是。世人於此往往云。或不依行依心善惡。或不依心依罪有無。或云魔障有無。或云實行多少。或云時節久近。或云内外差別。或云宿善有無或云本尊勝劣。或云修學不同。或云念佛行相。或云名聞淺深。或云執心有無。如是於事判相無量。此皆不背此皆無用。出離綱紀先依道心。低頭擧手童子之戲。發心所作必歸佛道。三藏文義無遮大會未發趣所作不菩提正因。只可遠因。功小德大不如發心。發心者謂如實發起無上大菩提。發趣不同。或先世既趣。或今世始趣。或一念實趣。或長時中容。如此相貌凡心不辨。以何爲已發心。以何爲未發趣。以言不論。只佛界知。諸天尚難量。所以菩薩所行天帝釋等亦有試量。實類天神不能祥知。故凡夫類自不知我發心成否問。自不知以何爲限。欣求亦無用。欣而所得不必眞實故答。若求實道心者。願既是實。願力實故。依其熏習力所得多可實心。若任己性自然發心其心似善。虚實難知。責心祈願心何不起。彼欲入睡眠。宵有要期曉更。其時我心必覺睡眠。依願力故自無心睡眠。況恒時勵心願發趣心耶。何況祈請三寶與我眞實道心。先世若已發者今生還増長。設今發已畢自不了之者。佛可告我以此分心決定可得上生知足。凡心有多重。於三十六恒沙諸佛所皆新發心。一世中所發不可云足。又不可云不足。今且於順次生見佛聞法之分量。得之暫爲足。若不定若全不能。至誠可欣求其心。與此願者不如佛菩薩大乘諸經神呪等力。故慇懃可致祈請。若感夢想。若有現證我心與昔異。則隨喜彌可欣問。佛界深遠。設求發心。願力不勝。心念不眞。敢不可發得。若於此事佛力可通。直祈往生等亦可足。佛本願故。應末代故。長時望故。所行積故。何不成熟若欣發心。先求自心後重可欣果。展轉有煩。直求往生所願可足答。因近果遠超近至遠多難成就。自近至遠自淺及深其事易成。亦欣發心成否今生可知。往生最後始知成否。以前不得。重彌可祈願。若信佛語不量自力。決定順次往生。或後馳走其事不成。空移他生。豈不痛耶。佛界感應何願雖同。凡心發趣何無難易。因若難得果豈超進。又多進無煩。所以者何。已發心人以暫時願須臾之行必可往生。十念心力超餘廣大故。發心成就設可難得。發起後願臨終易成。何況爲上生因求眞實心。皆是上生因緣。何唐捐耶。況若有人思我深歸彌陀彌勒佛力不空必得來迎。住此決定意樂能行念佛等之人。多是已發菩提心也。於佛不可思議功德已深信故。若猶預之輩不改疑心。不起實願。徒守佛力空送一期。恐多不成。如是緩慢人若暫時祈念。先求道心。多皆發得。始起勇猛生決定信。豈不最要耶。
　　何況往生業因隨機不同探得其甘露多是冥加被力。而末代多佛云彌陀彌勒。經云法華般若。行云念佛轉經。生云安養知足。十之八九雖可相應。餘不必知。或又大分修念佛等而可加餘事。彼道珍禪師設温室浴僧之比書般若等也。如是衆多。且仰冥告。凡發心之德猶如大地。萬善萬行皆依此生。未發實心先起大行。如無足向大山。似穢器盛清水。總不可得。先求眞金畢。後爲環爲簪隨心自在。以發心善成就諸願亦復如是。已發心人設習犯世事。徒快樂欲塵。大善在身多感勝果。未實發趣。於三乘中既非現機。纔感世福不及出離。佛設欲救因緣微薄。念佛等善滅罪雖大。正願正因猶不具足。未鑿一渠豈通願海。未殖勝種何期花菓問。彌陀十念來迎之願。未論發心有無。若不發菩提心不得生者。先須勸發心。何直誓來迎。十念因外雖無別事。以佛願力必垂引接。設以十念可爲發心。發心已假設。不用發心。發心何爲。豈於弘誓輒加餘緣耶答。佛界甚深。輒難推知。今於自行纔致思慮。造惡凡夫本暗因果。最後臨終始聞善知識之語者。於彌陀如來不可思議威神功德忽生決定信。若具十念必生淨土。必成佛道。於如此一一所說總無疑惑。隨語信故。即發菩提心已須臾願力眞實最重。佛力早通。都鄙士女當代道俗有宿善故値遇此法。自少年來任運隨順。不利根故不及疑惑。無實智故不能印可。只以土風整信行耳。何日爲發趣之日。何心爲菩提之心。設雖晦迹於山林遁名於朝巿。只於世事評定是非。先去纒繞。纔企初門所修行。事多又從舊。本無邪見。今無正念。如此之人臨終自唱佛號數過十返。定過三界可生淨土耶否。不知他人。於己難信。如愚度者多生人天。宿習力故重値善緣。漸發勝心。二三生等果遂宿願。是猶勝事。人不可不悅。而看平生願。兼知如此。昔是猶預。然是長時。所行雖不改易。已其外必須祈請道心。或又專先求發心。親近善友。問知其相。歸依三寶。乞求其願。若靈驗寺若權化神祇至誠啓志。責理勵力。一切願中此願無謬。已今心中此心可勝。暫時無驗勿敢退屈。一旦有感不以爲足。忽有夢想等。是勵後心。不已成就。或又魔界方便起慢。知已可彌勇猛。已知我心中故。設爲魔界方便。以之可知我願。又有實魔多見勝事欲障礙故。設若冥朦無勝利者。彌勵其心可致祈請。我心猶不起。佛界何不助。又此事猶無果。何況以已前所作可生淨土耶。以不得可默止者。自本可不祈。不同世間官福所求。彼業力決定多難轉故。世俗所求佛未必助故。有罪福果龍天惡之故。於無上菩提心者最上功德無邊福利。一念之中必爲一切衆生共歸依處。我若發心。屬我無量無邊衆生得脫將近。善種漸動。國土中若有菩薩者。一切龍天悉蒙其益。國土人民資益無量。設我一人雖可得脫永離生死。佛天必助。況展轉巨益無窮無量耶。若不與此事可疑三寶。一生所作空無果利。後日所作疑惑可懈。設有宿惡餘殘不堪發心者。三寶早示之。今世不懺悔。後生又可障。或有殊勝功勳之可爲我要者必教之。此時不聞又期何時。衣服資具隨堪淨潔。惡緣障礙勵力遠離。於日於月窺閑寂時。向尊像或舍利或大乘經典祕密神呪等。手執香爐不飾事。不調詞。慇懃啓三寶諸天。其思若染肝徹身。或流泪或毛竪。必定有勝利。設本性容預之人心無猛利之願。於前時婬欲境界若瞋恚等事。校量其分。心中祈念不劣世事。於己爲足。若又勝妄境可知宿習淳熟之身也。設一日二日其行微劣。漸欠必昇進。後後定猛利。若官學無假。公私怠墮難企別行。或寢臥床上或男女會設不備威儀。不淨手口。只以實心常祈佛神。漸離妄緣必發道心。多聞其人末代未空。何況求名利望欲境。未必嫌時。未必顧障。發心祈願何顧障礙問。般若經是第二時偏空教。不了非究竟說。諸佛菩薩何故必依此教生答。莊嚴論云。大乘無異。體是一故。淨影云。諸大乘經淺深無異。唯識章列唯識異名。般若經中名簡擇性名爲般若波羅蜜多。龍樹云。般若是一法。佛說種種名。隨諸衆生力爲之立異字。方知諸大乘經體是一法。義無淺深。而於三性門隱有說空。對不定＊姓隨詞墮邊。故爲不了。是一門也。若於六度般若爲究竟。萬行皆是六度所攝故。般若萬善導首。經中具說法喩二門。廣百論云。眞理非空空爲門者。眞理非有應有爲門。隨機說門有亦無過。然非門義須在於空。有有有等皆順執心。空空空等皆違妄執。故有智者聞說空言應離一切有無等執。章云。說要觀空方證眞者。謂要觀彼遍計所執。空爲門故入於眞性。所謂遣虚存實唯識觀也。故世親建立唯識廣說三性。非唯會違。唯識必依三性道理。三性必依無性悟入故問。大部廣博何爲最要答。第九第十之兩會中略取肝心。第九能斷金剛分遣軌究竟。第十般若理趣分顯理最勝也。名總會諸門顯理趣集修行諸門。故行此法必具六度。後六會則爲理趣法門說故。又般若心經。文縮一紙。旨包大部。觀自在度度授與玄奘三藏。自告云。我持三世諸佛心要法門。汝若受持。依其威力方傳大法。心要名在彼經。三藏誦持去西途難。鬼神發聲恐經不近。中宗流轉只此經力。故三藏臨終唱云。色蘊不可得。受蘊不可得。想蘊不可得。行蘊不可得。識蘊不可得。復無餘言。慈恩大師手書金字般若心經。自登五臺山。詣文殊之所。文殊現身示宿世因。方知高祖深歸般若心經及文殊師利。末學可從矣。何以諸大聖中以彌勒文殊爲我本尊者。文殊是釋尊九代高祖。彌勒亦一生補處。受菩薩戒此二聖爲阿闍梨及教授師。結集大乘二聖恩德。諸教之中般若唯識爲我持誦。般若是修多羅藏。一切諸經自此經出。含藏無量功德。誦持一句福滿虚空。智斷之源是爲究竟。唯識是阿毘達磨。決擇性相教誡學徒。即是般若波羅蜜。唯識教所不如也。天親三十頌。千部論中最後造之。論主自命門人常令誦開之。三十頌中有漏唯識是諸識轉變句以爲指歸。證入最極此即無漏界一偈。此偈中亦取法之一字。大覺世尊無量無邊劫修習阿耨多羅三藐三菩提法。蓋此三點圓滿最極法也。初發心時求住唯識豈非此法耶。大經在色即是空空即是色受想行識等亦復如是四句。四句中空一字也。菩薩覺母如來正體也。蓋在空一理。結要者。依覺母力發菩提心。依菩提心成就念佛。依念佛力成唯識觀。依唯識觀制伏一心。依制伏一心成就三學。依成就三學具足二利。具足二利證得菩提。證得菩提演說聖教。因圓果滿蓋在此矣
　　心要鈔（終）



















































