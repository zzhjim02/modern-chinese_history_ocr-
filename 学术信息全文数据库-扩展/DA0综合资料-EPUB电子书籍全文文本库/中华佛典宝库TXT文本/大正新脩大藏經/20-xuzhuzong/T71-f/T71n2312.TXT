
　　《大正藏》第71卷No.2312


　　No.2312
　　刻觀心覺夢鈔引

　　此書也不著撰者名。相傳是良遍法師作。或云。中觀法師作。要之非學識倶優者。斷不能作也。客歲餘校此書授之剞劂。當時竊疑其有脫誤。然諸本竝同。不敢妄改之。比迄刻成。更得一本。字句整足最爲善本。乃就前刻誤者正之。剩者削之。其脫者細書補之。加一小圈以別注文。覽者幸勿咎校訂之疎焉。若夫此書之有益於學教修觀。讀者自知。故不復贅
　　
寛政五年癸丑季秋望
江戸沙門典壽撰
觀心覺夢鈔上
假慮非慮無實能所取。執誰爲心外。故一切唯識
　　

　夫欲得菩提。須知自心。知之寔在唯識教門。求法之人誰不學乎。但文義廣博不能頓學。今取略中略聊示其旨趣。一者所依本經。二者一代教時。三者百法二空。四者四分安立。五者三類境義。六者種子熏習。七者十二緣起。八者三種自性。九者三種無性。十者二諦相依。十一者二重中道。十二者唯識義理。十三者攝在刹那
　　
所依本經（十一部論且略之矣）
　　
唯識疏云。爰引六經。所謂華嚴。深密。如來出現功徳莊嚴。阿毘達磨。楞伽。厚嚴（文）故以六經爲本經也。但此六經中。以解深密經殊爲其本。正明唯識三性十地因果行位。了相大乘中道教故。又莊嚴經阿毘達＊磨經及厚嚴經皆未渡經。唯識論中數引其文
　　問。若爾深密說處教主對揚等何。答。說處華藏世界。教主盧舍那佛。對場法雲究竟。義理中道了義。皆見于經。長故不載
　　
一代教時
　
　  古來諸徳判教不同。或立一時教。或立二時教。乃至或立五時教。此等所立皆無教文。不能依用。故義燈云。立一二四五時教。無聖教文竝不可依（文）（可見正文）宗家意依解深密經立三時教。是以披彼無自性品。勝義生菩薩擧於有空兩經相違請問如來。世尊答之。演一代教大意會其相違。文言繁長。取略意云。依止遍計依圓三性如次建立相生勝義三種無性。相無性者。遍計所執體性都無。譬如空華名相無性。生無性者。依他起性無自然性。譬如幻事名生無性。勝義無性。一切諸法法無我性。遠離衆相。譬如虚空名勝義無性。依於如是三種無性故。我說言一切諸法皆無自性。依相無性空及勝義無性自性凝然常住義故。我亦說言無生無滅本來寂靜自性涅槃。依生無性依他體故我亦說言五蘊四諦等種種法。故前後說不相違也（爲言）于時勝義生菩薩深生領解。一代諸教立有空中道三時教。爾時如來嘆印之（矣）
　　初時教者。所謂如來初於一時。在施鹿林。爲諸聲聞廣說蘊諦等諸善巧。是則正當生無自性依他諸法。其義最淺。故對小機最初說之
　　第二時者。如來在昔爲諸菩薩。於鷲嶺等廣說諸法皆無自性無生無滅本來寂靜自性涅槃。是則正當三無性門。是猶總說。隱密教故對中根器漸次說之。已上二教雖復希奇。皆隱密故。是名諍論安足處所第三時者。如來今於華藏界等廣說依遍計等三性建立三種無性之旨。具足顯了空有諸法。是則最極圓滿教故。普爲一切乘者說之。如來所有密意盡顯永離諍論。故名無諍無容之教。是其三時教大綱也。然佛設教之由來者。但是義理淺深次也。謂有最淺故初說之。乃至非空非有最深故第三說。如此以其義理淺深。隨機說時。自經年月前後次第。取此所經年月之時以爲名號。號三時教。故尋由來義理淺深。論其名號年月次第。彼理淺深亦不違於年月之義故。名義相當教時能成也。是以華嚴攝第三時。及遺教經攝初時等。皆不相違
　　問。義理淺深不違時名其意云何。答。瑜伽抄中釋彼本論所說時死非時死文。時者道理義。或應可時分義（文）時言本兼道理之義。其旨分明。是則時者分位相稱剋性義故。亘道理也。所以其所專者。雖以年月之時名爲三時教。其時言中自含三重道理義也。迦之宗家判於諸教大有二門。所謂頓悟門唯立一時教。頓悟之人聞一切教悟中道故。是則佛意初時說有中道之有。是三性中依圓有故。第二明空亦中道空。是三性中所執空故。頓悟之前無三時別。二漸悟門即三時教。漸悟＊之人根漸熟故。有空中道三時悟解有其階級。故佛要設三重教也是以阿含般若深密等次第者。專是漸機前教相也。是故以之爲三昧本。然而安立時教之習無教不盡。故必定攝華嚴等也。故頓悟門一代諸教皆攝一時。漸悟門中一代諸教皆攝三時。彼此無缺。義道圓滿
　　百法二空
　　夫百法者爲遣空執。二無我者爲遣有執。所施設也。先論百法略爲五法。一者心法。梵云質多。此名爲心。是積集義集起義也。二者心所有法心家所有名心所有。三者色法質礙爲義。四者心不相應行法行即行蘊。行蘊有二。謂相應行。不眼應行。今簡前故名不相應。五者無爲法。無者作義。此法常住離造作故。名爲無爲。此中心王一切最勝故。心所有法與此相應故。其諸色法心王心所所現影故。不相應行心心所色位差別故。諸無爲法心心所色不相應行所顯示故。如是次第
　　第一心法略有八種（五識起時意識必起。意識起時五不必起。五識亦即不必倶起。）一者眼識。依止眼根緣四顯色。別種所生。通於三性。在欲初禪。有四所依。一者眼根。二者意識。三者末那。四者頼耶。若論三量唯是現量。相應心所有三十四。然非同時爾許相應。如下明也。二者耳識。依止耳根緣聲爲境。乃至相應心所數等如上識明。三者鼻識。依止鼻根緣香爲境。餘如上說。但界繋者唯在欲界。四者舌識。依止舌根緣味爲境。餘亦如上。五者身識。依止身根緣觸爲境。餘亦如上。但界繋者同眼耳識。六者意識。依止意根緣法爲境。法者即是一切諸法。意根＊即是第七末那。別種所生。通於三性。通三界繋。有二所依。意根第八。通於三量。一切心所皆得相應。然非同時。如下所明。七末那識。此云意識。第六依主。此持業故。二各別也。恒審思量勝餘識故。別名末那。別種所生。唯有覆性。通三界繋。第八爲依。唯是非量。但緣第八見分爲境。十八心所同時相應。八阿頼耶識。此翻爲藏。能藏所藏執藏義故。名爲藏識。別種所生。唯無覆性。無覆性中有四無記。此識唯是異熟無記。通三界繋。第七爲依。唯是現量。緣三種境。種子五根器界是也。相應心所但是五數。凡一切法能生種子皆在今此藏識之中
　　第二心所略有六種（心王起時心所必起。心所起時心王必起。約一聚論。）遍行有五。一切心中定可得故。名爲遍行。別境有五。緣別別境而得生故。名爲別境。善有十一。唯善心中可得生故。名之爲善。煩惱有六。性是根本煩惱攝故。得煩惱名。隨煩惱中有二十種。唯是煩惱等流性故。名隨煩惱。不定有四。於善染等皆不定故。立不定名。遍行五者。（今此五種心定倶起）謂一作意。警心爲性。於所緣境引心爲業。別種所生。通於三性三界三量八識相應。然其所依所緣性界量等皆同一聚心王。二觸。三和分別變異。令心心所觸境爲性。受想思等所依爲業。別種三性等如前法。三受。領納順違倶非境相爲性。起愛爲業。別種生等亦如前法。於此開五受。憂苦喜樂捨。四想。於境取像爲性。施設種種名言爲業。餘亦如前。五思。令心造作爲性。於善品等役心爲業。餘亦如上。別境五者（今此五法不必倶起。或一或二乃至五倶總別合有三十一句。）一欲。所謂於所緣境希望爲性。勤依爲業。別種所生。通於三性三界三量六識相應。除七八識。其所依等同一聚王。二勝解。謂於決定境印持爲性。不可引轉爲業。別種所生等亦如前法。三念。所謂於曾習境令心明記不忘爲性。定依爲業。餘如前法。四三摩地。於所觀境令心專注不散爲性。智依爲業。餘亦如前。五慧。所謂於所觀境簡擇爲性。斷疑爲業。通於七識。但除第八。餘亦如前。善十一者（此中除輕安。餘十必倶起。）一信。所謂於實徳能深忍樂欲心淨爲性。對治不信樂善爲業。別種所生唯是善性通三界繋。定通現比。通於六識。除七八識。所依等同一聚心王。二精進。謂於善惡品修斷事中勇悍爲性。對治懈怠勵善爲業。餘如前法。三漸。所謂依自法力崇重賢善爲性。對治無漸止息惡行爲業。餘亦如前。四愧。所謂依世間力輕拒暴惡爲性。對治無愧止息惡行爲業。餘亦如前。五無貪。謂於有有具無著爲性。對治貪著作善爲業。餘亦如前。六無嗔。謂於苦苦具無恚爲性。對治嗔恚作善爲業。餘亦如前。七無癡。謂於諸理事明解爲性。對治愚癡作善爲業。餘亦如前（已上三法名三善根。）八輕安。謂遠離麁重調暢身心堪任爲性。對治惛沈轉依爲業。餘亦如前。但在二界。於欲界無。九不放逸。精進三善根於所斷修防修爲性。成滿一切世出世間善事爲業無別種子。通＊於三界。餘如上法。十行捨。謂精進三根令心平等正直無功用住爲性。對治掉擧靜住爲業。亦無別種。餘亦如前。十一不害。於諸有情不爲損惱。無嗔爲性。能對治害悲愍爲業。無別種子等亦如前法。無嗔是慈不害即悲。煩惱六者（此六開之名十煩惱。如下所明。此十煩惱或有倶起。或不倶起。種種不同。如唯識論第六卷明。然無明起。餘不必起。若餘起時無明必起。）一貪。所謂於有有具染著爲性。能障無貪生苦爲業。別種所生。通於不善有覆二性。通三界繋。通於三量。通七轉識。除第八識。所依等同一聚心王。二嗔。所謂於苦苦具憎恚爲性。能障無嗔。不安惡行所依爲業。別種所生。唯是不善。唯欲界有。通於三量。通在六識。除七八識。所依緣等亦同心王。三慢。所謂恃己於他高擧爲性。能障不慢生苦爲業。別種所生。通於不善有覆無記。通三界繋。定非現量。通六七識。除五八識。餘如上法。所依等亦同一聚王。於此中開七慢九慢。四無明。謂於諸理事迷暗爲性。能障無癡一切雜染所依爲業。種子三性界繋同上。通於三量。通七轉識。除第八識所依等亦同一聚王。五疑。所謂於諸諦理猶預爲性。能障不疑善品爲業。種子三性界亦同上。定非現比。唯在第六。餘如上法。六不正見。於諸諦理顛倒推度染慧爲性。能障善見招苦爲業。無有別種子。性界亦同上。唯是非量。唯在六七。除五八識。餘亦如上。開爲五見（今此五見必不倶起。）一薩迦耶見。謂於五取蘊執我我所。一切見起所依爲業。二邊報見。謂即於彼隨執斷常。障處中行出離爲業。三邪見。謂謗因果作用實事。及非四見諸餘邪執。四見取。謂於諸見及所依蘊執爲最勝能得清淨。一切鬪諍所依爲業。五戒禁取。謂於隨順諸見戒禁及所依蘊。執爲最勝能得清淨。無利勤苦所依爲業。隨煩惱二十者。（此二十中或有倶起。或不倶起。如下分別。）一忿。所謂依對現前不饒益境。憤發爲性。能障不忿執仗爲業。是嗔分位。無別種子。唯不善性。唯欲界繋。定非現量。唯在第六。所依緣等同一聚王。二恨。所謂由忿爲先懷惡不捨結怨爲性。能障不恨熱惱爲業。亦嗔分位。無別種等同於上法。三惱。所謂忿恨爲先追觸暴熱很戻爲性。能障不惱蛆螫爲業。亦嗔分位。無別種等亦同前法。四覆。所謂於自作罪恐失利譽隱藏爲性。能障不覆悔惱爲業。貪癡分位。無別種等亦同上法。五誑。所＊謂爲獲利譽矯現有徳詭詐爲性。能障不誑邪命爲業。通於不善有覆無記。通欲初禪。餘亦同上。六諂。所謂爲網他故矯設異儀險曲爲性。障不諂教誨爲業。餘亦同上。七憍。所＊謂於自盛事深生染著醉傲爲性。能障不憍染依爲業。是貪分位。通於三界。餘亦同上。餘害。所謂於諸有情心無悲愍損惱爲性。能障不害逼惱爲業。是嗔分位。唯不善性。唯欲界繋。餘亦同上。九嫉。所謂殉自名利不耐他榮妬忌爲性。能障不嫉憂慼爲業。餘亦同上。十慳。所謂耽著財法不能惠捨祕悋爲性。能障不慳鄙畜爲業。是貪分位。餘亦同上（已上十法各別起故名十隨惑。）十一無慚。不顧自法輕拒賢善爲性。能障礙漸生長惡行爲業。別種所生。唯不善性。唯欲界繋。通於三量。通於六識。除七八識。所依等同一聚心王。十二無愧。不顧世間崇重暴惡爲性。能障礙愧生長惡行爲業。餘如上法（已上二法遍不善故名中隨惑。）十三不信。於實徳能不忍樂欲心穢爲性。能障淨信惰依爲業。別種所生。通於不善有覆無記。通三界繋。通在七識。除第八識。餘同上法。十四懈怠。於善惡品修斷事中懶惰爲性。能障精進増染爲業。餘亦同上。十五放逸。於染淨品不能防修縱蕩爲性。障不放逸増惡損善所依爲業。懈怠貪嗔癡四分位。無別種子。餘亦同上。十六惛沈。令心於境無堪任爲性。能障輕安毘鉢舍那爲業。別種所生。餘亦同上。十七掉擧。令心於境不寂靜爲性。能障行捨奢摩他爲業。餘亦同上。十八失念。於諸所緣不能明記爲性。能障正念散亂所依爲業。念癡分位。無別種子。餘亦同上。十九不正知。於所觀境謬解爲性。能障正知毀犯爲業。慧癡分位。無別種子。餘亦同上。二十心亂。於諸所緣令心流蕩爲性。能障正定惡慧所依爲業。別稱所生。餘亦同上（已上八法＊遍染心故名大隨惑。言染心者不善有覆。）不定四者（此四法中初二法及後二隨一或時倶起。後二相望必不倶起。）一睡眠。謂令不自在昧略爲性。障觀爲業。別種所生。通於三性。唯欲界繋。定非現量。唯在第六。所依緣等同一聚心王。二惡作。謂惡所作業追悔爲性。障止爲業。餘亦同上。三尋。所謂令心忽遽於意言境麁轉爲性。思慧分位。無別種子。通欲初禪。通於三量。餘亦同上。四伺。所謂令心忽遽於意言境細轉爲性。通中間禪。餘亦同上。此二倶以安不安住身心分位所依爲業
　　第三色法。略有十一種。一眼。所謂照了導義。非分位法。別種所生。眼識所依。頼耶所變。第六意識或時亦依此。或時亦緣之。謂五識倶意識依此。獨頭緣之。本質皆是頼耶所變。二耳。所謂能聞義也。耳識所依。自餘同上。三鼻。所謂能嗅義也。鼻識所依。四舌。所謂能甞義也。舌識所依。五身。所謂積集依止之二義也。身識所依。一一餘義同眼耳根。已上五法名爲五根。根者増上出生義也。與眼等識作威勢故。六色。所謂一者顯色。謂青黄等。非分位法。各別種生。其本質者頼耶所變。影像即是眼識所變。第六意識或時亦緣。二者形色。謂長短等。三者表色謂行住等。今此形表無別種子。第六識境。七聲。所謂因執受。與因不執受。及四倶生。可意。不可意。倶相違。今此六種皆有別種。非分位法。其本質者第八所變。影像即是耳識所變。第六意識或時亦緣。八香。所謂好惡平等三。皆有別種子。其影像者鼻識所變。餘同上法。九味。所謂苦酢辛甘鹹淡等味。皆有別種。其影像者舌識所變。餘亦同上。十觸。所謂地水火風名四大種。各各有別能生種子。今此四大造餘諸色。四塵五根竝此所造。故名能造。影像即是身識所變。滑澁輕重等四大種分位。無別種子。第六緣之。餘亦同上。已上五法名爲五境。亦名五塵。此有内外。内者即是有情依身。外者即是器界之體。十一法處所攝色。此有五種。極略。極迥。及受所引。遍計所起。定所引是。此中四色定是假法。無別種子。定所引色有假有實。實別種生。假無別種。此五種色皆是第六所緣境也。其定果實色亦眼等所緣。極略色者即是極微。極迥色者＊即空界色。受所引者＊即是無表。遍計起者即是水月鏡像等也。定所引者定力所變五塵等也
　　第四心不相應行法。略有二十四種。一得。所謂獲成就義。色心分位。無別種子。第六識境。二命根。謂即是住時決定之義。阿頼耶識能生種子之分位也。餘同上法。三衆同分。謂相似義。諸有情類身心分位。四異生性。謂＊即聖道非得義也。三界見惑種子分位。五無想定。謂＊即令身安和之義。是能厭心種子分位。但外道所修無心定。唯滅六識。六滅盡定。謂亦令心身安和＊之義。亦能厭心種子分位。是聖者所修無心定。通滅六識染汚末那。七無相事。謂＊即酬因義。彼天第六報心種子＊之分位也。八名身。謂即能詮自性義也。聲塵分位。此有一名二名多名。九句身謂＊即能詮差別義也。亦聲分位。此有一句二句多句。十文身。謂名句二所依義也。亦聲分＊位。此有一字二字多字。十一生。謂本無今有是生義也。色心分位。十二老。謂非凝然義。亦色心分。十三住。謂暫有用義。亦色心分。十四無常。謂後無義。亦色心分。十五流轉。所謂因果不斷＊之義。亦色心分。十六定異。謂善惡因果互相差別義。亦＊色心分。十七相應。所謂因果感赴義也。亦色心分。十八勢速。所謂諸行迅疾義也。亦色心＊分。十九次第。所謂編列有序義也。亦色心分。二十方。謂＊即是處所分齊義也。色法分＊位。二十一時。所謂剋限稱可義也。色心分＊位。二十二數。所謂諸法度量義也。亦色心＊分。二十三和合性。所謂即是不相乖違義也。二十四不和合性。謂即翻上和合性義。此二十四皆無別種子。第六識境
　　第五無爲法。略有六種（前九十四法之性也）一虚空。謂離諸障礙故名虚空。此有二種。一依識變。即是心所變虚空無爲相。相似故名。實有爲也。二依法性。即是眞理。非心變相。實無爲也。二擇滅。謂由簡擇力滅諸雜染究竟證會。故名擇滅。此有二種。一依識變。即是心所變擇滅無爲相。餘同上法。三非擇滅。不由擇力本清淨。或緣闕所顯故。名非擇滅。此有二種。一依識變。即是心所變非擇滅無爲。餘亦同上。四不動。謂苦樂受滅故名不動。第四禪中所顯法也。二種准上。五想受滅。＊謂想受不行名想受滅。滅盡定中之所顯也。二種准上。此五皆依眞如假立。六眞如。謂理非妄倒故名眞如。眞謂眞實。顯非虚妄。如謂如常。表無變易。二種准上眞如亦是假施設名
　　問。煩惱所知二云何。答。煩惱障者。即上所明諸煩惱也。所知障者。諸煩惱中一一皆有。所謂迷用名爲煩惱。迷其法體名所知障。是故二障無別體也。其迷用分即有發業潤生之用。擾惱有情輪迴生死。故名煩惱。其迷體分無有發業潤生之用。但是隱覆所知境界不得菩提。名所知障。亦名智障。是故煩惱障障眞涅槃。其所知障障大菩提。彼是生空智之所斷。此是法空智之所斷。聖道功力有分限故分爲二障。而實同體。約六煩惱正明其相。且就貪中對一有情起貪愛時。愛其假者名爲煩惱。著其法體名爲所知。五蘊是體。假者是用。五蘊法體聚集和合相似常一主宰之用名有情故。若解五蘊如幻虚假。豈於此法和合假者起貪愛耶。迷法體故。遂迷假者生此愛著。當知煩惱必依所知而得起也。故此念中必有智障。自餘諸煩惱一一皆如此」
　　問。於煩惱中有見修惑。何者見惑。何者修惑。答。分別起者見道所斷。倶生起者修道所斷。麁易斷故見道斷彼。細難斷故修道斷。此十煩惱中疑後三見唯分別起。故唯見惑。所餘煩惱一一通二。所謂貪中分別貪者即見所斷。倶生貪者是修所斷。餘嗔慢等皆可准知
　　問。所知障中亦有如是見修差別。答。亦有此別。謂見所斷煩惱之中所知障者。即見所斷所知障也。修道所斷煩惱障中所知障者。即修所斷所知障也。此約菩薩而所論也。二乘不斷所知障故。但於定障稍有相濫。然實不斷。但是折伏
　　問。於其煩惱何者不善何者有覆。答。上界煩惱皆是有覆。欲界惑中分別起者唯是不善。倶生起中發惡行者亦唯不善。所餘有覆。其所知障一切有覆。不通不善。但望二乘復名無覆。非彼障故（已上百法）
　　次二空者（遮百法上一切妄執。即是入於眞理門也）一者生空。即是補特伽羅無我。補特伽羅名數取趣。是人我名。言人我者即是主宰自在義也。然無堅實主宰自在。故云無我。我即是生。無我即空。亦名生空。二者法空。即法無我。法者軌持。軌謂軌範。可生物解。持謂任持。不捨自性。然無堅實自性勝用名法無我。無我即空亦名法空
　　問。現見世間有諸有情。人畜等状宛然當眼。今言無我誰人信耶。答。所言我人以何爲體。若言以色爲體。色何是無常。亦何有病苦。若是我者應自在故。餘耳鼻等皆應准知。若長短等以爲體者。長短即是色塵分位。無別體性。餘滑澁等觸塵等分亦應准知。若言以心爲體。心何是無常。亦何有其苦。八識心王五十一心所一一如是。若爾我言所目之體是何物耶。從頭至趺。從皮至髓。六府五藏骨肉脈等一切諸物。乃至所有種種心識念念等中一一推求。我人名言所目。實體終不可得。畢竟都無。但是無常苦不自在色聲香等。故云無我
　　問。若爾何故世間聖教說有我人。世間我者謂有情命者等。聖教我者謂預流一來等。若都無其體。如是所施設從何而起耶。世間所說設雖迷謬。其聖教所呼。豈都無耶。何況於其世間迷情。若無所由不可起耶。答。世間聖教所施設者但由假立。非實有性。其假立者即識所變五蘊諸法聚集和合所作功能。假似有常一主宰物。此相似分說名假我。若撥無此分還是損減執。若増＊於此分即是増益執。當知我人假有實無。觀假有故大悲救之令到覺岸。悟實無故大智泯之能顯眞理。然諸愚夫無始以來迷此相似定謂眞實。呼此情解即說有情命者等言。是＊即世間所執我也。而諸聖者悟此相似不謂堅實。呼此假我即說預流一來等言。是爲聖教所說我也
　　問。若爾何故前言都無人我體耶。答。前遮堅實。不遮假似。何況此假猶是法用。實屬於法。法外都無。故云無我
　　問。五蘊和合似常一等。其義猶闇。乞也詳明。答。五根五塵心心所等若不和合。寧有人等相状功能。以和合故有此相用。然此相用法外無體。但是色心一一功能。由和合。故似有如是常一主宰自在之相。所以聖教呼此似分即名假也。重意云。有人以斧伐其樹等。形貌身體威勢動作似越泛爾色香等分。而實不越。所以者何。振斧動作是四大用。即在觸塵。欲動加行即欲思等是心心所。手足等形即是形色色塵分位。總體即是五蘊諸法。其外無物。方知但是五蘊和合假似如是有一物耳。若不合者難有此分。合故如是（爲言）深思惟之。不可増損。若得中者還泯有無。四句斯絕。百非悉亡。今此眞理是名生空廢詮勝義。其能顯門即是補特伽羅無我。
    問。若爾雖無我而法體實有。更有何道理亦立法無我。又於法無猶云無我。其意如何。答。法體稱有且對人我。爲入我空說六二法者是義歟。即是法中世俗謝設。若入眞門。五根五塵心王心所一切如夢非有似有。都無堅實自性勝用。但是依他衆緣所成虛假事相。如是色心緣生道理眞實如常不生不滅即名無爲。更無堅實別體無爲。既無堅實有爲無爲。故名法空。但無我者遮自然也。自然即是我義故也。
    問。人我體性求不可得。其理可然。五蘊法體其事顯然。可見或聞乃至識知體性作用一一皆存。今說爲空。豈得信耶。答。法體雖無量皆是四緣作。心法具四生。色法由二起。緣起之道理亦是事家理。既無自然性。誰言有自性。
    問。若爾今所見聞覺知諸色聲等其體是何。答。是他所作。無自體性。他者即是因緣等也。爲此諸緣所生起事四緣具足者即緣慮事成。二緣和合者即質礙事成。其緣慮中八識差別。其質礙中五塵等不同。各各一一皆應分緣具足之時。彼彼事相差別而生。故見聞等境不同也。今言空者指無自性。寧不信耶。
    問。薩婆多等皆立四緣六因等法。雖然三世諸法恒有全非如幻空不可得。今言四緣所成故空。其義未明。答。餘乘所執不知唯識。不立四分。不信頼耶。無頼耶故無親因緣。無親因緣故。疏緣亦不成。緣既不成故緣生無實義。既無實義故雖云四緣生還墮自然生。故法體恒有。當知法空由唯識成爲入法空復說唯識者此意也。
    問。法從緣生故名無自性者。其能生緣者爲是自然有。若爾其法非無我耶。答。緣亦從緣生。其緣亦如是。是故一切法一切皆無我。展轉皆從因緣生故。因緣所生法我說即是空其理誠哉。
    問。若爾諸法一切虛假。可無假實種種差別。何故前言色心等中有假實耶。答。此問非也。今言虛假如幻如夢。推入眞門空理談也。若依世諦道理門者。自有種子所生諸法多分名爲有爲實法。今此之位等皆名假法。全不相違。
    問。推入眞門皆無我者。何故世間及聖教中說有法體耶。世間法者實徳業等。聖教法者蘊處界等。若都無自性豈如此說耶。答。世間聖教所說法者。但由假立。非實有性。其假立者即識所變五蘊諸法。非色似色。非心似心。其相似者即是似法。然諸愚夫無始以來迷於此似執爲堅實色聲香等。呼己情解說色聲香味等之言。即是世間所說法也。大聖愍之悟此虛假以義依體便說色聲等種種法。是名聖教所說法也。是故諸法假有實無。不悟假有起損減執。不悟實無起増益執。深思惟之。不可増損。若得中已空有皆遣。四句百非一切悉亡。指此無相名爲法空。此空爲門所顯眞理其體非空。名言道斷。是名眞如。此如微妙分別不及。是即法空廢詮勝義。前生空門即此空中方便一門。其眞如者即此眞如一分義邊。今此二空所顯眞如即是前百法中無爲。此能顯空即是今言二空是也。空者非單空。空有皆空無。是今所謂空。即中道故。無有一異倶不倶等。如空花等性相都無。此都無者即此空也。深可思之。
    問。若爾前言以無自性名法空者豈不相違。無自性者可單空故。答。誰言無自性是單無之無。雖遮自然性全不妨他作。不妨他作故不離緣生。無其緣生法者即是假有也。既不離假有之無自性故。雖云無自性非偏無之無。有相無相倶不可得之無性也。般若皆空即此義也。
    問假我假法二種之假其義齊耶。答。假法雖假。其體即法。假我雖我其實非我。實是法用相似分故。由此義故理實而言。但有假法都無我相。故假我假假義更増。雖増亦非全無相似。若撥無之亦大邪見。偏執之人恐難解歟。
     問。其法無我與人無我二種之我其義齊耶。答。夫言我者。即是主宰自在義也。設雖法我豈都廢之。但人我者此義更増其相甚顯。法我義分此義微細其相甚隱所以然者。色聲香等一一法體如幻緣生。本非主宰。然其虛假執持體用念念生起。相續流來微細相似有自然物。所謂非色假似色等也。迷於此分執爲實有色聲等法。名法我見。此分難直云常一主宰我。五根五塵心心所等各各別別虛假相似。自在勢力甚微隱故。而此等法和合共成。彼一一用互相資助。極相似有一體之者不待衆緣長時常住自力獨存。割斷自在威力強勝。迷於此分執爲實有人畜等物。名人我見。此分即是常一主宰増勝我也。故二種我非齊等也。
    問。諸唯識觀皆法空觀耶。諸法空觀皆唯識觀耶。答。諸法空觀皆唯識觀。非唯觀皆法空觀。何以故。以有生空唯識觀故。
    問。若爾生空觀皆唯識觀耶。答。有生空觀非唯識觀。所謂二乘生空觀也。
    問。菩薩所修單生空觀若唯識者其義云何。答。假我假法倶依識變故皆唯識。如上述畢。識所變者相見二分。四分之義如下所明。
 
四分安立

     問。八識心王及諸心所所緣之境。若能緣外別有體耶。若言爾者可違唯識。若不爾者。其體云何。若即是心既慮非慮體用各別。如何即心。若雖各別猶即心者其理最難。恐不可得。答。一切境界皆自心用。有爲萬法心外無體。凡厥心者慮知之法。若無所知知何爲心。今此緣起理必然故。心心所生自體轉變爲一所慮所託之用。今此所慮用爲親所緣緣是名相分。相分既現定有緣之能緣作用。是名見分。見分既起定有知之内緣作用。今此用用名自證分。此用既起亦定有知之内緣用。此用名爲證自證分。此用既起亦定有知之内緣用。是即返前自證分也。心分既同應皆證故。如是證知其用滿足。故自證分緣於見分及第四分。是故不立第五分也。如是妙現能成立畢。雖心與境慮非慮異。皆一心用。如幻虛假。故唯識義能成立也。其重意云。心若堅實者心難轉爲境。境若堅實者亦難爲心内。諸法從心起皆如夢境故。虛假慮非慮無實能所取。執誰爲心外。故一切唯識。
    問。若心能知法故心轉爲境。境亦所知法故境轉爲心。次設境體雖在心外。心起緣之知慮法成。何要心體轉爲境乎。次設相雖現自證直可緣。必起見分用有何深理耶。次設起見分。心境二爰足。何須見分外亦立自證分。設立自證分。見分通緣内。以三分可足。何須立第四。例如自證分緣見證自證故不立第五。次境所知故心定緣。尤有其理。其後三分皆能緣中之差別也。何強知見。乃至亦知證自證乎。若不知者有何失乎。次自證分亦是心用四分皆爲用。以何爲心體。抑唯識者心外無有別法義也。唯立一心可以爲宗。雖云心内法。猶許非心法。豈是心外無別法教。答色聲等法質礙爲體（定果色等雖無見無對。對心猶是有質礙也）假令雖不爲心所緣。而猶可爲色聲等法。故無境體轉爲心義。諸心心所緣慮爲體。假令無被緣慮物者。緣慮何物爲緣慮法。故心體轉必爲境也。是＊即緣慮分別之法法中勝故有自在力。能造諸法。非緣慮法體性鈍劣。豈堪體轉起緣慮用。但不許心外實境者有多道理。唯識等破外道小乘實我實法種種文理即皆是也。不遑擧盡。
　　然今且擧阿毘達磨經中所說四智成就菩薩所觀略示其相。言四智者。一相違識相智。謂於一處鬼人天等隨業因力所見各別。鬼見爲火。人見爲水。天見琉璃。傍生見宅。如是等見種種不同。境若實有豈可如是隨能見者業因差別種種轉變。二無所緣識智。謂緣過去未來夢等非實境時。境非實有。心現可得。心若必託外境起者。如是之時其事云何。以此例知一切境界。三自應倒智謂若境體定實有者。一切凡夫皆應是聖。本來悟證心外境故。若爾不假功用自然可得解脫。何不然耶。四隨三智轉智。謂三智者。一隨自在者智轉智。謂已證得心自在人隨自所欲轉變水等事皆能成。境若實者寧可如是轉心轉變。二隨觀察者智轉智。謂得勝定修法觀者隨觀一境。青瘀等相種種顯現。境若實者豈可如是隨心顯現。三隨無分別智轉智。謂起證實無分別智。一切境相皆不現前。境若實者云何如是證實智前皆不現乎。菩薩成就此四智時。於唯識現決定悟入。是故不許心外境也。次自證分者。心還知自用。豈可直緣相分境耶。是故必起緣境作用。是＊即見分。若爾自證直緣境者不足言也。次凡能量所量法者必有量果。若不爾者。於此量知無所果成。豈應道理。是故如是有第三分證知見分。見分能量知相分也。譬如有人以丈尺量絹等之時。絹等所量。丈尺能量。人量果也。丈尺能量絹等物者。其所量成人證知也。若不引其人證知者。丈尺能量絹等所量有何用乎。丈尺能量絹等之時。人能證知丈尺分齊。故能所量義能成立。若無丈尺。人豈得知絹等分齊。若無絹等。人又何用丈尺等爲。若無其人。誰知丈尺能量絹等。三分妙理亦復如是。相分所量。見分能量。見分能量相分之時。必内證知見分能量。量知之義由此成立。若無見分。心豈得知色等境界。若無相分。心起緣用有何所用。若無自證。誰知見分能緣相分。是故定立第三分也。次内證用。其用深細故必現量。而其見分是外緣用。理通三量（五八識等見分現量。然凡見分通三量法。故總論之）如何得知己内體耶。若約見分現量時者可爾。見分比非量時誰知自體。明知見分本是爲緣相分用故。雖現量見證知自體義不可得。何況若無第四分者。第三能量應無量果。豈非大過乎（佛果三通緣四等事至下可知）是故必立證自證分。其自證分既居中間内緣現量。故知見分。亦知第四其義成立。何乃爲例。次此四分皆是心分皆應證知。若不爾者。一心中有自所不知不應道理。故後三分雖皆能緣。其中猶有如是微細相緣＊之義。皆成所知。豈非深妙。次心微細體相難知。只以作用顯示之耳。所以四分皆是心用。然而於此四分＊之中強判體用。第三自證獨當其體。獨居中間普證前後。心根本義異餘故也。次唯識者。尋諸法源論有爲起。全非唯祇一箇心法都無餘法。是故雖許萬差諸法皆從心起。無有一法非心内也。雖在心内色聲水火眼耳等法種種差別宛然而存。雖存皆是從自心起如夢境故。名唯識也。由此應言心内諸法諸法皆存。心外諸法諸法皆無經中心外無別法者即此義也。不知此理人迷唯心教文。返發因果護撥無惡見。甚可悲矣」
　　問。今此四分相配八識之方如何。答。八識一一皆有四分。相應心所一一亦爾。且於眼識明四分者。今此識體生起之時。以第八識所變色塵爲疎所緣。故自體轉現色影像。以此影像爲親所緣。故起緣之能緣作用其色影像名爲相分。緣之作用名爲見分。今此二分心自體上之所現也。起此二用所依自體爲自證分。證自體用是即名爲證自證分。如是耳等餘識四分准此可知。以五塵境如此相配眼等五識。其相顯然。第六意識緣十八界諸法爲境。隨應變現諸法影像。隨應起此能見作用。是即第六識自體分所轉變也。第七末那緣第八識見分爲境。第八頼耶變現種子五根器界三種境界。餘義准前。然諸後二分皆是唯現量。見分之量隨識不同。謂五八識一一見分。一向現量。第七見分一向非量第六見分應通三量。相分非緣慮。故非三量攝。相應四分准之可知
　　問。八識聚相分皆有本質耶。答。五識第七必有本質。五識唯託第八相分（三種境中。器界五塵爲體。五識緣之爲本質也）爲本質故。第七恒緣第八見分爲本質故。第六識境本質有無隨時不定。或時有質。謂緣五塵＊之時等也。或時無質。謂緣過未及龜毛等之時是也。第八識境一向無質。依先業力任運變境不隨所杖本質故也。然於其疎所緣緣者有無不定。謂依身器界以他有情變爲疎所緣。正根及種子但親所緣緣。無疎所緣緣。本質境與疎所緣緣大旨雖同。而有少異。深可思之

觀心覺夢鈔上（終）
甲本奧書云

　　寫本云知足院御草（云云）可祕之可祕之」
　　永享六年（甲申）十月十一日於興福寺勸修坊之南向書之願依少善功先師先妣早證登地覺位自他共到三身之果得就中近年寺門爲體零落過諸國中鬪諍先代未聞也去八月十四日筒井討死之後一國過半被燒拂修學領地田舍仁及違亂併疎學散亂之故依尊神之御崇如此及牢籠歟去月七日十四日二十五日神火諸方充滿奇異非一之虚實雖不審定聞而消魂以此寫功半迴向尊神願今社本腹國中安全令法久住利益衆生善願速成就（矣）
　　中宗末學尖深（三十七歳）
　　天文四年（乙未）十二月二十五日於轉經院書寫之
　　令法久住  慧解皆發  斷迷皆悟
    乃至法界  平等利益（矣）
    求法末學  光政（年十九戒七臈）
觀心覺夢鈔中

　

三類境義
　　
    問。諸心心所所變境界有幾種耶。答。總判諸境三類不同。一者性境。所謂一切從實種生有實體用。能緣之心得彼自相。其境守性不隨心故。名性境也。即於此中有三不隨。一性不隨。與能緣心不必同性。或異性故（性者善等／三性性也）二種不隨。與能緣心別種子故。三繋不隨。與能緣心不必同界同地繋故。如是具足三不隨境名性境也。若指其體即五八識所緣五塵等境是也。二獨影境。所謂其境與能緣心同一種生。無實體用。能緣之心不得自相。既無本質。影像獨起。故名獨影。即於此中有三隨心。一性隨心。與能緣心同一性故。二種隨心。與能緣心同一種故。三繋隨心。與能緣心同界繋故。如是具足此三隨心名獨影境。若指其體。第六識緣龜毛兎角等相分也。三帶質境所謂能緣心雖不得自相。而其境相有本質故。名帶質境。今此境者既有質故不應一向隨能緣情。亦既不得境自相故不應一向隨本質境。即於此中亦有三種通情本義。一性通情本。或隨能緣。或隨所緣。判性不定故。二種通情本。以其種子或相從之名能緣種。或相從之名本質種故。三繋通情本。或說與能緣爲同界繋。或說與本質爲同界繋。如是具足三通情本爲帶質境。若指其體。第七識緣第八見分所變相分等類是也。今此相分若隨能緣名有覆性。若隨本質名無覆性。其種子者或攝能緣第七種子。或攝本質第八種子。其界繋者七八二識必同繋故。情本界繋雖不別異。相從彼此以義說之不依同繋。是故具此三種義也。性境之中心境同種等種種疑准此可知。然此三境皆心所變。故不隨心皆名唯識。論其源故。如夢境故
　　
    種子熏習
　　
    問。於百法中幾是種子所生法耶。答。除六無爲所餘法中諸有實法設心設色皆是種子所生法也。問。今此種子以何爲體。答。夫種子者第八識中生果功能。此有二類。一本有種子。謂無始法爾第八識處有應親生彼彼諸法功能差別。是即名爲本有種子。二新熏種子。謂七轉識隨應所熏色心萬差種種習氣皆悉落在阿頼耶中。皆成彼識生果功能。是即名爲新熏種子。今此新古二類種子倶具足時。必定令生自果現行。謂如一處青色生時。尋其能生親因緣法定有二種。一者無始法爾可生今此青色第八識中生果功能。二者前心緣青色時依其自心分別勢力相分之中數數所熏青色習氣。在本識中復成彼識生果功能。自餘諸法准此可知
　　問。七轉識熏種子之相委可成之。又業種子無漏種子其體云何。又有唯有新熏種子而無本有種子法耶。又有唯有本有種子而無新熏種子法耶。答。種子熏習義甚微細。論其大都。七轉識中有勝用心（謂善不善有覆無記。於無覆中除異熟心。餘三無記）隨應緣境。見分能留能緣習氣。即是後三分種子也。相分能留所緣習氣中有其二種。一者影像自分種子。二者此之本質種子（若緣瓶等假法之時雜熏種子）或時希有唯熏相分自之種子不能熏彼本質種子。不遑委之。今此相見二分熏習名用能熏。當知一切諸法種子皆是自心自體勢力之所起也。且指一事。或有人聞怨家之聲起惡心時。此一念中必有兩識。一者耳識。二者同緣第六意識。今此兩識爾時其性倶是不善。有強用故彼此見分倶留能緣不善習氣。耳識見分之所留者＊即是不善耳識種子。是時彼此兩識之前各現一箇聲塵相分。今此彼此兩箇相分各留相分聲塵習氣。及留本質第八所變聲塵習氣。彼相分之自習氣者即是耳識意識各各相分種子。即其所熏本質聲塵之習氣者即是第八識相分中聲塵種子。此等種子併是惡心之所熏習。所謂耳識見相所熏皆是不善耳識自體勢力熏之。同時意識見相所熏皆是不善意識自體勢力熏之。此是且約心王明之。若并心所即有衆多見相所熏。如是一時一念所熏有多種子。何況念念此諸種子皆悉落在自心之底。一落在已除以聖道斷捨之外。相續流來猶如暴流。念念生滅無有間斷。其心底者即是第八阿頼耶識。此識獨持諸法種子令不失壞。餘一切法皆無此力。所以者何。或間斷故或轉易故。或堅密故。或非主故。皆無容受諸種子徳。不能持種。所以第八心王獨持諸法種子。且指一事已。餘准此可知。一切異熟心心所法其性羸劣不能熏種。其法種子他識緣之。相分之中熏彼種子。即是本質之種子也。其有勝用相應心所亦一一熏彼彼種子與王無異。其異熟心相應心所亦如心王不能熏種。皆准心王可知其相
　　次業種者。如是三性諸心心所熏種子中善惡二心見分各熏善惡二性自後三分種。其中思心所所熏自種子殊有造作強勝功力。資助當來果報種子（即是一切異熟無記諸法種子）令生當來總別果報。此用專在思種子處。今此善惡思種之上令生異熟果報。功能名爲業種。彼諸三性諸法種子總皆名爲名言種子。或聞名言變一一相所熏成故。或心心所能顯境相如名言故。其所熏種名名言種。今此名言種子各各皆生自果。是故說此名親因緣。謂色種子生色現行。心王種子生心王現行。心所種子生心所現行。善法種子生善現行。不善種子生惡現行。有覆種子生有覆現行。無覆種子生無覆現行。乃至色中五根五塵。心中八識。心所中作意觸受想思。如是等類無量差別。一一各爾。各各必定親生自果。不生他性他法現行。是故名之親辨自果自體辨生親因緣也。是以異熟無記種子生於異熟無記果報。即是名言種子隨一。今此異熟無記種中第八識種子。相應五數心所種子。眼等五根正根扶根二類種子。異熟無記六識種子。各各相應心所種子。皆悉有之。其器界者四塵爲體。若起聲時五塵爲體。如是四塵五塵種子雖非内異熟果種子。亦是既爲有情所居外依處故。同業所感。是故名爲外増上果。所以器界五塵種子亦是業種所資助也。如是果報諸無記種羸劣不能獨自生現行故。必待於他強勝之法能資助緣方生現行。理必然故。善惡二類思業種子隨應隨逐波總別報無記種時。其善惡種強勝勢力令蒙異熟無記種子。令其異熟無記種子生當果也。善惡二性法中強勝。故業必局善惡二性。其有覆等無此勢力。故不成業。今此善惡。論其正業雖在思數。然其一聚同時相應心王心所皆非無此感生勢力。業之眷屬亦名業故。是以且其造惡業時。一念之中有多惡種。所謂若起嗔恚之時。於三業中。第六意識不善心王。不善五數。及嗔煩惱。不善無明。八大隨惑。中隨二惑決定相應。所餘心所隨時或起。如是多法一一不善。一念之中一時熏種。此諸種子即時落在我藏識中資助當來果報種子。念念相續無有間斷。然於其中。以思心所爲業主故。其種功能殊名業種。如是如是。數數資故。今生果報終盡之時。最後一念命終心後。次刹那中。其所資助果報種子既被惡業之資助故。其所生現依正二報皆悉非愛醜穢麁卑。或是地獄。或是畜生。或是鬼道。皆是任彼能資助業之差別也。善業翻之可知其相。發業潤生是第六識不共業故。就第六識而論之也。五識名爲隨轉發業。所以相從亦可知之。第七一向有覆無記。第八一向無覆無記。是故皆非發業心也。故取要言。業種子者第六相應善惡種之助異熟無記種子令生果報之功能也。今此思種亦能生自思數現行。其邊名爲名言種子。不名業種。二邊功能不可混濫
　　次於無漏種子相者。於有情界五乘種性法爾各別。其中可得三乘道者。於其身内本識之中。無始法爾本有可生無漏法種。於此種姓四類不同。一者決定大乘種姓。所謂法爾唯有佛乘三品種子。言三品者。一下品種。謂見道種。即是妙觀平等二智之種子也。於此兩智亦各根本後得二智種子相分。生空法空單重三智種子不同。又言智者。是相應中一數名也。於無漏位智強勝故。從勝爲名。據實論者。且就一妙觀察智中。總論具有二十二法。所謂無第六心王。遍行別境各五。及善十一是也。因位亦有無漏尋伺。若并之者二十四也。此二十四法各皆具四分。其相分中隨應亦有五塵等法。如是諸法一一種子各各皆在一妙觀察智種子中。委細論者如是有多種子數也。其平等智在因位中有爲諸法緣或不緣。解釋往往學者意別。若依遍緣諸法之義。一智品中所有種子如觀察智。若依唯緣八如之義。此智品中亦有本後。其相應法亦二十二。此等如上。但其尋伺定應不倶。故除彼二。此等種子亦一一在（下品種子大旨如是）次中品種即修道種。亦是妙觀平等二智品種子。委旨如前。但其勝劣爲二品別。次上品種所謂即是佛果種子。此即四智品種子也。言四智者。論其實義即是無漏八識聚也。從相應智總立智名。是故開之即八智也。一者無漏眼識相應。此中具有二十二法。乃至無漏身識相應。此中亦具二十二法。今此二十二法之中。標慧心所總名爲成所作智也。所以此智有五箇智。六者無漏第六相應。此中亦具二十二法。七者無第七相應二十二法。八者無漏第八相應二十二法。各標其中慧心所名。如次名爲妙觀察智平等性智大圓鏡智。今此作識二十二法各各一一具足四分。其相分中即有無邊相好光明淨土等體根塵等法。即是一一後得智境。其根本智無有相分。以眞如理爲境界故。其淨土者即以無漏四塵爲體。宮殿樓閣華池寶樹長短方圓滑澁麁細等種種形。此四塵上之假相故。不別論之。或時加聲五塵爲體。所謂波聲風響等起亦其體故。其相好者無漏五根五塵爲體。於五根有正根扶根。扶根亦以四塵爲體。如淨土體。正根即是大種所造無漏清淨微妙色法。其光明等偏塵所攝。如是種種衆多法體一一種子皆在此上品種子中（上品種子大旨如是）今此三品淨妙種子無始法爾皆悉具足在本識中（已上菩薩種姓之人所具種子委細相也）」
　　二者決定獨覺種性。此人亦有三品種子。所謂見修無學道種。此即第六識相應中生空無漏本後二智一分種子。此亦二十二法等倶。其體如上。若對佛智即當妙觀察智之中生空無漏一分功能。其後得智極爲狹劣。無廣緣用故不得名一切種智。三者決定聲聞種性。無漏分齊大旨不異獨覺種姓。但差異者即有七異。其相如常。四者不定種姓。此人具足三乘種姓各各三品無漏種子。准上可知。今此四類種姓之中。第一種姓名爲頓悟。直入大乘不迂迴故。第四種姓名爲漸悟。先經餘乘漸入大故。中二種姓名爲定姓二乘之人。一向趣寂入無餘故。此外亦有具足菩薩獨覺二姓具足菩薩聲聞二姓具足聲聞獨二姓種種之人。初二即是不定種姓。決定迴心求大覺故。後一亦是定姓二乘。二乘之中雖不定姓。望於大乘定姓二乘故。此等無漏法爾種子無始以來雖在有漏第八識中。本姓殊勝至明妙善。不爲煩惱勢力所汚。不爲苦果異熟性攝。但是依附第八本識前滅後生展轉傳來。其無姓人闕無此等無漏種子。然以人天勝妙果報爲至極也
　　問。五姓各別餘家不許。今自宗意以何至極決定文理成立之耶。答。有爲人法法爾差別。法中所有蘊處界等既法爾別。人中三乘五姓等別何不爾耶。若許法中衆多差別不許人中種種姓者。彼此異因不可得故。是以深密楞伽勝鬘涅槃等諸大乘經。瑜伽顯揚莊嚴佛地等諸大乘論。明立法爾五姓不同。有姓無姓三乘定姓諸教所說實以煥然。就中深密明會一乘而立五姓。涅槃詳以皆成爲不解我意。一生補處大聖慈尊弘宣佛意更立八義。無著菩薩世親菩薩禀承慈尊重開十因。皆會一乘弘五姓也。一宗傳燈人皆所知。若爾者有無二姓倶聖所說。更有何故乍許有姓不許無姓。三乘衆生皆乘所被更有何由乍許大乘定姓不許二乘定姓。此等教理如磐石。誰人得動。若以法華等皆成說爲其證者。我以深密等五姓說爲其誠證。若以法華開三顯一爲其由者。我以深密會一立五爲其所由。若以法華說相嚴重爲超過餘教之徳者。深密華藏世界所說。教主即是盧舍那佛。正機即是觀音彌勒等諸八地已上大千。一部五卷正宗七品文文悉盡性相奧府。品品自稱究竟了義。在於十八圓滿報土說不了教是何爲耶。對於至極深位大士演淺近門亦何用耶。何況法華雖會三乘未會五姓。深密分明和會一乘。法華未說大乘性相。深密詳說囘向菩提聲聞成佛。兩教隱顯思可知之。文理雖繁大都如此
　　問。凡心不能自知種姓。那知我非定姓無姓。若無佛性者修佛道無用。若爾習學五姓教人常有此疑。豈非大難。不如只學皆成佛宗成決定想。是亦佛說大聖所傳尤足依學。答。今所論者是宗權實。今所問者是愚人想。豈依愚者疑決法門權實。愍於其迷隱其實者。即是方便引誘門也。顯於其實盡其理者。即是眞實顯了教也。宜哉五姓妙理爲華藏之祕說。但於自身之種姓者。若論眞實之覺知者但是諸佛之境界也。若謂隨分之信解者可任教相之施設也。所謂本論瑜伽等中廣說本姓住種姓相。披之靜思。我身心行有其相不。又同廣說無種姓相。臨之計己。亦如前說。阿陀那教我於凡愚不開演＊者。本經所說。唯識論中釋凡愚云凡即無姓愚即趣寂。今學此教依此深求大菩提人。豈是趣寂無姓類耶。雖信其心非深固者是具縛習。爲此有懈怠者他宗學者亦爾。誰人最初始學之位起於廣大堅固信乎。凡宗權實凡智難計。皆是法界等流教也。何定淺近。何定深遠。其高祖者皆大聖權化。其所依者皆如來金言。何況於補處慈尊乎。何況於舍那極說乎。大聖慈尊弘權門教者會通失路之戲言也。華藏世界演不了教者自言顯非之妄談也。夫大聖教必待機應。正法千年之内。學慧熾盛＊之時。補處故降人間。爲破有空兩見。對無著等深位大士演說中道甚深極理。有何所以是權教乎。若強以之爲權教者。補處慈尊豈遂不說實義止乎。若云根機未純熟者。其機何時可得熟乎。若云皆成佛道學人是其純熟之根機者。慈尊可於爾時降下對彼而說眞實教法。何不然乎。加之法華說四車者我宗不許。解深密經說五姓者他宗許之。何極成之教。何不成之宗。彼此校量可知優劣。如是對望重重委曲。設雖他家無執有信清淨正見人定及思量歟。依之清辨菩薩猶以期決智於逸多之曉。況已下輩哉。是故種姓有無之疑甚無用也。不如只止無益勞疑信學了義空竟教矣
　　問。五姓道理猶未分明。重詳成立。次眞如理萬法所依。無法之不從此而起。若爾是＊即諸法種子。何煩別立有爲種子。就中有漏第八其性異熟無記。無漏種子本來善性。豈可有漏無記性法横以無漏清淨種子而爲生果＊之功能乎。何況一切種子皆是第八所緣。未知無漏種亦彼所緣歟。若爾云何有漏心變無漏清淨之相分乎。若不爾者。無漏種子識自相等五種唯識是何所攝。若五種外無漏種子唯識難成。次種姓有無猶以有疑惑。凡夫學者以何方便得審決也。本論所說本種姓相爲性具足六度心相。若於我身闕其一相。即是應爲無姓人歟。若爾難信。慳貪嫉妬凡界常習。懈怠散亂愚者定相。如教之人甚以難有。豈一切人無佛性也。答。有無二姓隨一攝故。乘所被故是至極理。深可思之。豈以順己樂判之爲實教。以不順己樂判之爲權教。謂法實理本違迷情。只須依信分明之理。全不可任欣厭故也。然今尋其源因緣所生法體事必衆多。體事衆多法必是因緣生。體性一味法定非因緣生。非因緣生法.體性定一味。是則各各差別之相。其差別之相依親因緣者法爾非一味。若一味法體性常住無有前後轉變義故。非是諸法親因緣也。是以如法種種差別無始法爾。人中所有種種差別亦應如是無始法爾。彼此倶同有爲事相皆因緣生之相用故。而其差別親因緣者。即是有爲本新種子。若非有爲之種子者親因緣義不可得故。眞理既是無相常住一味法性。豈望有相轉變衆多事相之法。親辨自果自體辨生親因緣耶。所以不立有爲種子以眞如理名種子者。恐失諸法親因緣也。無爲非是因緣生故即無有此親因緣種。有爲既是因緣生故必定有此親因緣也。但其事理互相依者是増上緣非親因緣故。有相無相生滅常住彼此不同。全無過失。言以眞如名種子者。恐増上緣爲親因緣。若云一向相即義故無有此等不同難者。此即滯於相即邊路迷於不即不離中道。若云我亦非即離者。其不即之門與我不即爲異不異。若不異者還有前難。若是異者又墮偏即。明知不許事相眞理差別門故不辨事相之中委曲。返撥事相以眞如理名種子也。於無漏種子唯識者。唯識論云。無漏種子雖依附此識。而非此性攝故非所緣。雖非所緣而不相離。如眞如性不違唯識（文）同本疏云。無漏種子但具一義。謂不離識故說名唯（文）故以總門不離之義名唯識也。心既法主一切最勝。設雖何義不離於此。皆名唯識。故全不違。若此上強攝五種門。可謂即是識所變門唯識攝也。竝是種子種類同故相從論也。故樸揚解釋云。雖在因位非見所緣。是相分類。從餘相分相分所攝（文）凡自他宗雖似諍論。實無諍論。所以者何。夫諍論者說於一門一事之中二義水火所出來也。他宗若談諸法性相不異我宗。猶立皆成不許五姓各別義者。尤可爲論。而今不委性相論談。不具事相＊之中安立。一向寄事於理性門圓融之義。不許定姓無姓不同。所立既是各別之門。何爲諍論。又若我宗理性一味義門之中。不立一乘立五姓者。亦可爲諍論而無其義。理門皆成無五姓別。當知我宗一乘眞實。五乘眞實。事相條然故。理性凝然故。其事相者無定相可如幻處假五種姓故。不違眞理平等一乘。其理性者緣生眞性内各別證非共相故。不違法爾差別五姓。不即不離一立五成。何執自義限於一門。強疑他宗諸門周備。故我宗習不好諍論。其旨具如中宗略要。是則能會一代諸教。更無假相戲論教故也。但於自身種姓有無。實以難決。教之權實不可依此。此是別事。尤可推尋。然本論中四隨煩惱被纒繞者。雖有種姓。其相稍隱（云云取意）故設雖有慳嫉等過。以之不可忽定無姓。是則多生串習等故。所以於六波羅蜜相。設雖具一二三等相。不闕根本大心相者。當知即是菩薩種姓。若猶疑惑。須乞大聖之加被歟。是以三藏大師昔於西天祈於靈像得其證驗。此豈非爲引導末代之研心乎
　　
十二緣起

　　問。生死流轉果依何而起耶。答。論其本源。從無明起。所謂凡心極不明了。不知因果理。不了出離道。三途苦報猶不能厭。何況人中天上勝果。此＊即第六相應分別無明力也。是名無明支。依止如是愚癡力故。所起善惡二種心行皆悉成於流轉業因。今此業者即是第六相應思也。此思心所或時信等善心所倶。身口意中隨應造作一切善法。或時貪等諸煩惱倶。身口意中隨應造作一切惡法。今此善惡三業思數各熏種子。其諸種子皆悉落在自己假我相續本識。是名行支。今此行支隨能資助本識。是名行所持苦果種子。於其所資苦果種子有五種類。一者本識能生種子。是名識支。二者名色所攝種子。謂除本識能生種子及六處觸受種子外所餘異熟無記種子。是爲名色支。三者眼等六根種子。是名六處支。此中意根非是末那。但取異熟等無間意。四者異熟觸數種子。是名觸支。五者異熟受數種子。是名受支。今此識等五支種著。總論之者即是可生當來苦果依正種子。然異熟法其性羸劣。不能獨生自果現行。必待於他強勝法助。是故隨彼善惡二業資助勢力或生好果或生惡果。好惡雖異皆無記性。然此行等六支種子。必蒙潤緣後生現行。譬如外種雖在地中蒙雨露潤方生芽莖。内法種子亦復如是。其潤緣者即諸煩惱若人發起煩惱之時。必潤當來苦果種子。雖諸煩惱皆有此力。以貪爲本。貪愛如水。殊有潤生勢力故也。是以若臨命終時。至細想現行之位。倶生下品微細貪愛法爾而起顧戀自體及境界等。爾時即彼行等六支種子正潤。然未至極。此下品貪名爲愛支。如是愛惜數數相續遂起上品倶生貪等爾時即彼六支種子潤緣悉具。生果功能皆決定已。今此上品貪愛等惑是名取支。此愛及取正潤即是第六相應倶生煩惱。今此所潤行等六支合名有支。今此有支至於託生最初刹那正生苦果依正二報。其苦果報有根身等未衰變來。總名生支。衰變以後至命終位。總名老死支（正支正報。類攝依報）今此一期亦起無明。無明發業。乃至起愛潤苦種子。與前次第等無有異。如是如是輪轉無窮從無始際至于今也。故生死流無明爲源。其無明者即是無明種子所生。其種子者即彼過去無明現行之所熏習。其所熏種在本識中自類相生無間斷故。如是如是生起無明。如是如是生無明故如是如是輪轉不絶。其能持本識亦從自種生。其本識種子還在本識中。即是六七二識所變相分所熏本質種也。其六七識亦從六七二識種生。其種子者即六七識自所熏也。熏已亦在自本識中。如是一切種子皆在第八識中自類相生。譬如暴流相續不絶。無始以來種生現行。現熏種子。種生種故生死流轉無盡者也。當知生死輪迴唯＊是自心作也
　　問。今無明者即＊是經中說無明住地歟。答。不爾。謂於無明有煩惱及所知二障。凡十煩惱二十隨惑一一如是。是故應言所知障者諸煩惱中一一之底微細分也。故亦應言所知障上麁強之分名煩惱也。煩惱迷用擾惱有情令取生死。名煩惱障。所知迷體覆所知境不得菩提。名所知障。其煩惱障有發業潤生用。其正發業惑即分別煩惱。助發業惑亦通倶生。其正潤生惑即倶生煩惱。助潤生惑亦通分別。發業惑中無明力勝。然發業法無重發義。所以建立一無明支。潤生惑中貪愛力勝。然潤生法數數漑灌。是故建立愛取二支。其所知障無此發業潤生作用。但能隱覆所知境界令不得生佛菩提智。而經所說無明住地是所知障。是故非今無明支也
　　問。若一切煩惱中皆有所知障者。亦可名爲貪嗔慢等。何故經中偏立無明住地名耶。答。所知障中無明増故總名無明。據實非無貪嗔慢等。此中上下簡他之門唯遮末學邪語執心。更不毀彼正法妙理。彼皆深要。豈不信行。夫逢難遇法。邪亂執心不能顯於自宗正理。亦大謗滅他宗教理。由此必入大地獄中。多百千劫不能得出。是只執心之所致也。若互相和。諸佛慧眼自然遍滿。隨宜所益應無窮盡。若互相毀。無量法寶同時磨滅。一切衆生受諸大苦。大聖悲惱只此事歟。但欲遮其執還似遮其法。欲立＊於其法猶如立其執。若互不遮者。亦誰誡其執。進退惟谷。爲之如何。伏願智者聞於他破必顧自執。得於自立先求他和。清淨一味同正法昔矣

　　三種自性

　　問。所言百法於遍計等三種自性何判屬耶。答。若論大綱者。前九十四法是依他起性。後六種無爲圓成實性。若細談者。於六無爲。識變依如二種有別。委旨如前。於此依圓二性百法。或増益執有。或損減執空。當如是執所現偏有偏空之相。是＊即名爲遍計所執。二無我者除遣之也
　　問。何故名爲遍計所執。乃至何故名圓成實。答。妄情遍計之所執故。名爲遍計所執性也。故遍計者能執之名。言所執者妄境名也。能迷妄情周遍計度。故名遍計。所緣妄境彼所取著。故名所執。依他起者依他衆緣而得起。故以爲其名。圓成實者諸法實性圓滿成就。故爲其名
　　問。於此三性幾無幾有。幾假幾實。答。遍計所執體性都無。但是妄情計度爲有。故名情有理無之法。依他起性如幻假有。衆緣所成。其體不空。圓成實者眞實如常。其性凝然。非假非無。今此二性聖智境界非妄情境。故名理有情無之法
　　問。遍計所執體性都無。凡夫妄心以何爲緣而得起耶。答。以心中現依他之相爲所緣緣。於此依他誤謂實有。或謂全無。故於心外増損相現。是以妄情爲能遍計。心中現境爲所遍計。當情現相名爲遍計所執性也
　　問。圓成實性者非所遍計＊耶。答。眞非妄執所緣境故。雖非親迷所遍計境。而其依他眞實性故。依展轉說亦所遍計
　　問。今此三性爲是一體。爲是異體。答。唯識論云。應說倶非。無別體故。妄執緣起眞義別故（文）故此三種不即不離。無別體故名爲不離。妄等別故名爲不即
　　問。雖聞大都猶未詳審。且指一事可明其相。答。且見一草葉。其色青色也。今此青色者定非自然有。因緣増上二緣所生言因緣者阿頼耶識所持種子。増上緣者風雨地等種種疎緣。如是親疎衆多因緣和合生此草葉之色。既是因緣所生法故。雖無自性而非都無。如幻如夢。非有非無。是名依他。於此如幻草葉青色。常途凡無執爲實色。如是執時心中所現即如幻青。當情所現實有青相。此相理無。是名増益遍計所執。或有一類空見之者。撥無此色執爲都無。如是執時。心中所現似都無相。當情所現實都無相。此相理無。名爲損減遍計所執。今此増損實有都無。妄所執相於此草葉青色之中。於恒恒時於常常時一切遠離凝然常住。此理眞實不生不滅。是＊即名爲圓成實性。故此三性不即不離（且指一事已。諸法皆如此）
　　問。法相甚深其旨易迷。願引譬喩可顯其相。答。攝論頌中引蛇繩麻喩顯。其大意者。暗夜有一繩。愚人見謂蛇。種種恐怖依此而起。眼眩心騷。手足振動。爾時覺者教之令悟。迷亂深故難輒覺悟。數數思惟漸漸醒悟。遂除其迷忽知蛇空。如是知已見之但繩。其繩相貌極似蛇形。似故愚眼見迷爲蛇。是一重覺。然猶執繩爲眞實物。尚數思惟遂知繩空。其性即麻更無實繩。繩相但是衆緣所生。如幻假有非有非空。其麻即是非有非無繩＊之實性。彼實蛇相及實繩相於此麻中一向遠離。三性諸法亦復如是。愚者迷眼喩能遍計。種種恐畏喩生死苦。覺者教之喩佛菩薩。實蛇之相喩實我相。忽知蛇空喩知生空。實繩之相喩實法相。知繩之空喩知法空。虚假之繩喩依他體。似蛇形貌喩假我分。其性之麻喩圓成實。於此麻中常無實蛇實繩之相喩理無相。如是喩時。妙理能顯（以解釋意私委喩之）如是三性不即不離。故以此名爲一重中道
　　問。今此遍計所執性者爲是偏空。答。非是偏空。所以者何雖體都無。然當妄情其相顯現。更不可言無有此事。當知此相即空之有。說之名爲計所執性。故義林章云。言無而無亦可言有。當情我法二種現故（文）如是離言有。理實都無體。但是妄情計度爲有。當知此空即有之空。說此妙空名相無性。故又章云。遍計所執無。知我法倶遣（文）故是中道
　　問。今此依他虚假法者。爲是偏有。答。既云虚假豈偏有乎。因緣生法無自性故。說之爲空。假相存故說之爲有。必不留有之有故。名之爲依他起性。必不留無之無故。名之爲生無自性。故亦中道
　　問。今此圓成實性理者爲是偏有。答。既稱無相理。豈是偏有乎。法無我性離諸障礙。譬如虚空。一切妄想必然遠離。故說爲空。今此空理眞實如常。故說爲有。當知此有即空之有。故名之爲圓成實性。當知此空即有之空。故名之爲勝義無性。故亦中道
　　問。所執情有邊一向是有歟。今此理無邊一向是無歟。答。此亦不然。言情有者既非實有。設増益相。設損減相。偏迷情想有無有定相。故亦中道。今此増損有空二相倶不可得。名爲理無。豈是偏空。故亦中道
　　問。依他假有爲一向有。今此實無爲是一向無。答。此亦不然。増損倶離有是名假有。豈偏有乎。故中道。境損倶空無。是名實無。豈偏無乎。故＊中道
　　問。圓成無相空爲是一向空。今此眞實有爲是一向有。答。此亦不然。増損倶無。是名無相。豈是偏空。此理眞實是名眞有。豈亦偏有。故亦中道。然者所執一性之中情有情理無故總名爲中道。二門各亦不留邊路。依他一性中假有實無故總名爲中道。圓成一性中無相眞實故總名爲中道。彼此二門亦各一一不留邊路
　　問。所執情有依他假有圓成眞實爲是一向各別義歟。所執理無無依他實無圓成無相亦是一向各別義歟。答。此亦不然。所執情有本於依他假有上現。何者法體本來都無。迷何起執。雖非實有然假實有。故諸妄情迷此假有當情相現。豈與依他假有定別。然非偏即。當知即是不即不離。今此假有本自圓成眞實而起。若無凝然理。其事豈得起。雖非衆多事相然有各各法性。是故因緣合時虚假事相得成。然非偏即。當知即是不即不離。其所執理無歸依他實無所以者何。因緣生法無自性者。其所遮自性即自然生性。當我法實故。然彼理無一向遮相。今此實無亦體上義。當知亦是非一向即。非一向離。今此依他實無之義即歸圓成無相義也。凝然眞理恒離衆相。彼無自性之理故也。然彼屬假有之實無。此是屬眞實之無相。故亦即是非一向即。非一向離。是以三性非是別體。亦非即一。即之時者。所執空即依圓之空。依圓之有即所執有。離之時者。彼此亦異。事理相對論其即離亦復如是。欲即之則相性迹分類于色空。欲離之亦眞俗和融似＊於氷火。事中無量之差別相不一不異亦復如是。理中無邊之内證門不即不離亦復如是。故唯識論云。此依世俗。若依勝義心所與心不離不即。諸識相望應知亦然。是謂大乘眞俗妙理（文）又云。如先所說。識差別相依理世俗。非眞勝義。眞勝義中心言絶故。又云。八識自性不可言定一。行相所依緣相應異故。又一滅時餘不滅故。能所熏等相各異故。亦非定異。經說八識如水波等無差別故。定異應非因果性。故如幻事等無定性故（文）唯識章云。然諸法上各自有理内各別證。不可言共。然體非共相萬法不離此。理一無二故亦可名共相（云云取意）由如是故事事相對不即不離。理理相對不即不離。事理相對不即不離。然其事事不即不離不即爲本。事相衆多故。於其理理不即不離。不離爲本。眞理一味故。理事不即不離二門均等也。相性相依者即離皆順故
　　問。且就事事不即不離何故不即。何故不離。乃至何故不即爲本。答。因緣所生法因緣非一故。相状衆多故。體事萬差故。必有種種非一差別。是故不即爲本。然其體虚假如幻如夢故。互爲因果故無有定實別。豈可定相離。故雖不即而亦不離八識不一不異論文其意分明。私取一喩顯其意云。世間所有種種假物其相萬差無量無邊。所謂房舍門樓牆壁臺閣等也。如是諸事曾無定相。若壞屋宅爲門樓者即可得成。若壞門樓作牆壁者亦可得成。其理如是。故其事皆不定。物體如是故。未壞之時其彼彼相皆不決定。事事和融。此義必然更無疑惑。然而屋宅即是屋宅而非門等。門即＊是門而非屋等。一一事相宛然不亂。以無定相豈可一切皆雜亂乎。故雖虚假虚假分位各各相分。雖無定相誰廢不有之有相乎。是故可謂即無定相之定相也。是則因緣所成功力必不損減。因果相稱不輒轉故。因緣不盡彼彼相状皆得存也。雖如是存然其自性無定相故。互和融義又決然也。有爲諸法亦復如是。色法心法心王心所五根五境三界六道因位果位如是等類。無量差別一切皆＊是各各因緣所成法故。無有定相。無定相故一切和融。豈不互轉。然因緣所成其事不空故。因緣不盡種種事相條然而相分。彼此都不亂。是故事事不即不離不即之門以爲本也
　　問。若爾理理不即不離何故不即。何故不離。乃至何故不離爲本。答。眞理若定異是即應有爲。體性衆多法必待其因緣。若有因緣生應是有爲故。況若有異相即應是事相。豈名法性乎。眞理若定一應非各各性。若非各各性何名諸法性。況若有一相即應是事相。何名法性乎。是故眞理不即不離。但寄詮門強施設之。一味爲本。所以者何。無相法中無別相故。由此義故雖色之理。理無質礙。焉異心性。雖心之理。理無緣慮。焉異色性。乃至五根五塵心王心所等法種種之理各各相對可如是知。故衆多六同皆是有爲相。全非眞性之中不同。故聖教之中名爲平等性。稱爲虚空界。是即事相無量萬差。眞理一味不生不滅。非一非異。非色非心。非内非外。無差別故。是以三科四諦等性三界五趣三乘等理。皆互融通彼此無隔。然此一理爲各各事相＊之性者。色性凝然可質礙理。心性凝然可緣慮理。乃至一一皆如是故。不即之門從於事相。談其至實非是眞理之剋性門。直論理體是一味故不即不離。難思議中若強施設者不離爲本也
　　問。若爾地獄界理即佛界理乎。乃至佛界理即地獄界理乎。於其鬼畜乃至聲聞等一一界爲問亦爾。答。十界互具者他宗法門歟。自宗意者可有二門。從有爲事傳論之時不爾爲本。所以者何。地獄依正極苦色心。說其實性名安立眞如。佛界依正極善妙體。說其實性名正行眞如。彼此理性條然無亂。一一法性各別證故。若直談理體。平等無差別。更無所隔故。互具之義亦必然也。安立眞如正行眞如皆一眞如法性理故。故唯識疏云。廢詮談體即一眞如（文）何況事相亦無定相。雖不即爲本。亦有不離義。各各眞理豈定異乎。若約此門事相皆融互具之義彌無劬勞
　　問。理事相對不即不離。何故不即。何故不離。乃至何故二門均等。答。唯識論云。異應眞如非彼實性。不異此性應是無常。彼此倶應淨非淨境。即本後智用應無別（文）此即本經解深密中善清淨慧菩薩擧勝解行地衆多小菩薩各執諍論理事一異。或云一向相即。或云一向相離。或猶預簡擇不生決定解種種不同請問如來。如來答之。於其偏即偏離二義。佛自各致種種難破。大呵之云愚癡頑鈍不明不善。不如理行。其文繁廣。披可見之。唯識論等即從此起。其大綱者。事理若是一向相離。眞如應非諸法實性性者即是法至實故。事理若是一向相即。眞如應非眞實如常。隨緣轉變可生滅故。自餘諸難皆如本文繁故不載。如是等理皆必然故。事理相對不即不離。二門均等更無差異。設一爲本。設異爲本。皆不可得。都無由故
　　問。事是有相理是無相。事可生滅。理可常住。事衆多也。理平等也。如是不同實難一混。若爾應是一向各別。何有即門。答。事若堅實。此難可爾。事既虚假。何及此疑偏以他力成無有自性故。雖似有相而無定實相。雖似生滅而無實生滅。雖似衆多而無實衆多。皆如夢境不可思議。故更不違無相眞理。彼此和融互相即也
　　問。若爾亦應一向相即。何有別門。答。其義前顯。何煩此問。雖無定實相非無虚假相。雖無實生滅非無假生滅。雖無實差別非無假差別。眞理不如是故亦有不即門也
　　問。是義難思。引喩顯之。答。水面湛湛無有高下。無有相貎。風等緣來時。波浪忽然起。其勢或高或下。其形如華如綾。今此事相緣來即生。緣謝即滅。其水體性非由緣來方得始起。非由緣盡力得隨滅（今且對波爲不生滅）故以水喩本有常住。豈與彼波一向相即。然波全水。水外有何別物體乎。如是見時亦實不離。是＊即彼相假有實無。雖似有相而無定實相。雖似起滅而無實起滅。雖似衆多而無實衆多。如幻緣生難思故也。波若堅實。與水偏別。波虚假故。與水相和不即不離。諸法事理不即不離。以此譬喩可知者哉
　　問。今此譬喩者相即譬喩也。水波一向一體。都無有別門。故依風等緣所起波相實無其體。但是水面之高下也。似華等相但是相似。實無其相。若此爲喩諸法亦應眞理之外無有別法有爲事相皆迷前境。今引爲喩。其意如何。答。是難甚非。不即義門前具顯已。若其上難即是一向不許波浪起滅耶。將又一向不許水分常住耶。若竝不許者。恐是横執。若又倶許者不即義門自然成立。相似是假。更非都無。若如難者。恐誤假法爲無法也。假法無法其義各別。勿令混濫。假者亦有亦無義也。無者都無更無有分。今此波浪假而非無。若都無者。何緣來時其相生起。緣盡之時其相滅乎。若許假者。何爲前答之上難乎。故此譬喩能成不即不離喩也。若如所難。恐是一向撥無事相。事相若無。眞理亦無。眞理非獨眞。必俗之眞故。眞俗皆撥無即是大邪見。若猶言無事有理者。其義必然不可得也。若言不撥事在迷前故者。若爾悟前無。何爲許事耶情有理無非法體故。若依之許悟前事者。一向相即。不責自破。不生理上虚假生滅必然相分。非唯一故。若云虚假故相即者。亦虚假故難可定即。即是不即不離義也。何是一向相即義耶。若依之云我許不即不離義者。法相義門自然成立。百法性相法爾五姓皆是虚假事相之中不即一門。即彼如幻人法之前不一差別之所以也。若又說言悟前事相雖是事相法體常住不生不滅故相即者。所言事相爲是因緣生。爲非因緣生。若是因緣生寧不生不滅。緣生不滅亦違正理。若非因緣生非今所論事。今所論者。對緣生事一異義故。何況其事爲是有相。爲是無相。若是有相。必因緣生。無因自然違正理故。自然爲因亦惡因故。若是無相即眞如理。何云事相法體常住欲成事理相即＊之義。
　　若又說言眞如名事是法體故常住事者即是此事所言相者實相之相故即深理者。亦非今所論。今所論者望緣生故。
　　若又說言因緣生事即眞理相故事即理不生不滅此外何有別眞理者。還有前難。因緣生事而不生滅不可得故。若云其生滅假似生滅故攝歸眞理不生滅者。即是我宗不即離中不離門也。何爲別義致劬勞耶。凡三性門委細安立。總聊簡章時教等中其意顯然。披可見之
　　
觀心覺夢鈔中（終）
甲本奧書云

　　于時慶長壬子之暦季春二十五之天於濃洲不破郡垂井民安寺之蘭室始自昨日午之一點染江南紫毫之筆畢抑去月二十二日之候依恨短質之不筲悲童郎之剃髮望夜陰致逐電於本寺及曉天交身跡於山林畢自爾以來法界緣起之薗中翫眞妄交徹之●三聖圓融之曉空觀凡聖無二之月既癈教典勸學也鑚仰專遂厭離穢土之行業凡彼少人者雲髮雪膚天上無髮柳眉花眼人間絶者也不肖李夫人之蓮瘦可惜十六歳之桃顏依之忽忘攝身之不肖進止少人之出家于此孟公犬馬之身誰肯寃助矣故捨五教十宗之稽古成霞餐非□之隱土事鳴呼四種法界之春園風獨扇圓融相即之花薫十重緣起之虚中雲從霞往覆無際之月光乎悲哉雖絶思於本寺之交衆哀哉猶殘望於圓宗之幽旨依之以靜慮觀誠之暇日寫覺夢觀心之典籍凡此書者興福寺勝願院之良遍上總之草案也仰願自心本有之三寶已顯心性佛神知見懇志令滿足心願矣

　　隱遁沙門直求息嚴範（年齡二十三夏臘七迴）一校畢
觀心覺夢鈔下


　　三種無性（相無性所執。生無性依他。勝義無性圓成。大都如此）
　　
    問。三無性之中。後二無性者以何爲體耶。若所執爲體。與相無性有何別異。若依圓爲體。依圓豈無其自性耶。答。後二無性體先徳二傳也。若依南寺諸徳意者。三無性體皆是所執。若依南寺護命僧正及以北寺諸徳·意者。後二無性如次依他圓成爲體（云云）此中且依後傳意者。依圓二性中道有故。雖名爲有而非偏有。非偏有故必帶空義。取此空義稱無性也。此空義者即依他起無自然性。圓成實性離一切相。如此虚假空及與空性空。法爾本來法體之上所有義也。今取此義稱無性者。有如是義故雖非性全無。爲除妄執故假名無性也。故唯識論於後二無性。倶同說言假說無性非性全無。非性全無者法體中道故。雖名爲有復不留有。雖不留有亦非全無。其無即是一分義也。取此一分總說無性（爲言）故三無性如次三性以爲體也。依之說喩相配空華幻事及太虚空。若皆所執爲其體者。可唯取終一空華喩。何用各別三譬喩耶。般若經中以此三種。密意說言一切諸法皆無自性。未顯了此三種無性。是故名之總說無性
　　問。依圓二性所有空義。則是遍計所執空也。所以者何。依他起性無自然者。所遮自然即所執自然性故。圓成實性無相空者。所遮之相亦是所執種種相故。若爾後二無＊性正論所空者皆當計所執。何嫌所執空之傳乎。捨之殊存體空傳者。其所空法尤不審也。若言直空依圓體者。其所空分是何分耶。其不空分亦何分耶。所執妄法故。空之有由。依圓非妄故存之有由。其非妄中更有何由有所空分。若全不遣返成執空。若全遣之。即墮空見。察彼顧此不如執空。答。此義深細。難輒成立。練習已後可知之歟。但且指示其入門者。無所執法是依圓也。故呼此法名爲無性。無名既令蒙於法體。故名體空。然非全無故名假說無性
　　
二諦相依

　　問。法門無盡。以何義門可爲勝義眞實門耶。答。我宗意立四重二諦。所謂世俗具有四重。勝義亦爾。世俗四重者。一世間世俗。謂瓶衣軍林等。二道理世俗。謂蘊等三科。三證得世俗。謂苦等四諦。四勝義世俗。謂二空眞如。勝義四重＊者。形前世俗次第立之。即形初俗立四重眞。所謂三科四諦二空一實是也。形第二俗立三重眞。所謂四諦及與二空一實是也。形第三俗立二重眞。所謂二空一實是也。形第四俗立一重眞。所謂一眞法界是也。今此廢立。三乘合明。若偏明菩薩二諦者。實我實法爲第一俗。五蘊四諦等十善巧爲第二俗。三性無性唯識理等爲第三俗。二空眞如爲第四俗。今此後三＊即是勝義之中前三。其第四重眞勝義者即是二空廢詮談旨一眞法界。形第一俗立四眞等之義如前。凡眞非獨眞。必是俗之眞。俗亦非獨俗。必是眞＊之俗。是爲眞俗相形之義。故俗事中定有眞理。眞理之中定有俗事。若闕其一必失其二。若失二者即是撥無大邪見也。若無俗事者不可有眞理。若無眞理者不可有俗事。是必然理故。由此正智緣如之位。有爲萬像宛然不失。能緣正智＊即其萬像之中一法。所緣眞理即其能緣智之自性。言正智者且擧相應之一數名。以實論者。同時一聚心王心所二十二法。是時皆證各各自體平等實性。其依身等即第八識長時所變。其七八等條然而存。一切衆生無量事相無邊諸佛無數依正亦復如是。如是心佛及諸衆生平等實性＊即此正智之所緣也。如是萬差衆多事相若無之者。其眞理者是誰眞理。故俗諦成立而眞諦能成。眞諦成立而俗諦能成。由此義故能談法相能知法性。若不辨法相能知法性者無有是處。今此四重二諦即是四重相對。謂一有無對。第一世俗是所執故體性都無。所餘四重非所執故體性非無。二事理對。於前有中五蘊等法淺近相故。名之爲事。三性等法深遠性故。名之爲理。三淺深對。於前理中三性等法差別門故。名之爲淺。二空等如。一味理故名之爲深。四詮旨對。於前深中二空眞如猶依空門而施設故。名之爲詮。一眞法界都越詮門故名爲旨。今此四重攝在無量萬差法門無不盡矣。四俗一眞本論所說。四重勝義唯識所明。具如二諦義林中述
　　
二重中道

　　問。我宗之意以何義門名中道耶。答。義林章中明中道理有二重義。一者言詮中道。謂緣生法體非都無。於此緣生忘計一切遍計所執體性都無。此緣生中唯有遠離一切所執空性眞如。於彼空性亦得有此因緣生法。故一切法非空不空。如是三性相對詮顯中道義也。二者離言中道。謂一切法體雖如是或有或無。眞勝義中心言絶故。名爲中道。今此二重談其法體更無別異。但是三性不即不離之法門也。而對他門詮其義者。我法非有。空識非無。離有離無故名中道。是言詮門。若住内證止思議者。此即一實離言中道
　　問。夫中道者一法體離二邊義也。今所成者。所執空與依圓之有。彼此相對名中道歟。若爾既是各別法門。豈是一法非空非有。就中所執體都無故非是法體。其法體者但是存實依圓二性。故遂所歸一切法體留有一邊。豈是中道究竟理耶。答。此疑皆以不可來也。誰言三性各別法體。是一法中非空非有中道義也。雖是一法中道＊之義。妄執緣起眞義三重淺深條然不相濫故。開爲三自性法門也。故唯識論云。此三爲異爲不異耶。應說倶非。無別體故。妄執緣起眞義別故（文）誰有智人乍見無別體故之文猥爲別體定離法門。然者三性即一性。一性即三性。非三非一。亦三亦一。是其三性之義理也。已上且約所執爲空依圓爲有論大都也。若委談者。言空而空亦是＊即有。實我實法當情現故。撥無此分亦爲損減。然據理言。其體都無。不辨此門亦爲増益。當知遍計所執亦是非空非有。其依圓性言有。而有亦可言空。所執眞俗體性空故。若夫依圓稱爲有故便謂依圓一向有者。是妄執故。即是増益。然聖智境離言法體其體非無。撥無此者亦爲損減。是故依圓二性亦是非空非有。此猶大都。若更委細論其實者。其計所執理無之中亦有非空非有之義。所謂増益損減之相皆遣之故。能遮偏有亦遮偏空。豈是一向撥無空耶。如是即其情有之中亦有非空非有之義。且如一人。一分妄情執偏有時。其相雖暫似偏有現。從悟證門總見之者。當情之相未必如是。或類亦執爲偏空故。明知此偏有相自性本來不決定也。又如一人。一分妄情執偏空時。從悟證門總見之者。當情之相未必如是。或類亦執爲偏有故。明知此偏空相自性亦本不決定也。是即妄情思無定相故也。重意云。妄情執見増損隨時故。所執二相各非決定相（爲言）如是論時。當情現相非定偏有。非定偏空。此亦豈非中道義也。若其依圓非有門中亦＊有非空非有之義。遠離一切妄執義故増損皆離。即是中故。如是依圓非空門中亦有非空非有之義。即是離言。誰定有無。若一向非空。豈是非執法。若是執法。豈名依圓。道理甚明。何事如之。如是重猶有不盡。所以者何。且如所執理無之中遣増益門。雖遮有故名爲非有。既遮偏有不遮中有。豈偏空耶。故亦非空非義也。自餘重重一一義門皆可准之。如是如是遂至絶言。然其重重非有之義雖＊是重重。而束皆歸所執空門。又其重重非空之門雖是重重。而束皆入依圓有門。是何故耶。但是三性不即離故。所執之空依圓之有歸入一際。有如是等無盡義也。若爾所執空爲偏空。及其依圓有爲偏有偏有偏空兩門相對合爲中道。得意爲疑。豈非不足言＊之疑耶。遣一切執爲遣虚者是何義耶。豈非遮於依圓之上偏有偏空諸僻執耶。如是遮已顯得依圓。豈是一向偏有法耶。非偏有者定是中道有。若是中道有。豈可留有耶。已上且就言詮中道猶以如是。何況於其勝義勝義廢詮談旨微妙究竟一實體耶
　　問。今所論者依圓爲一對所執空義門談也。若其依他與圓成實各別論時。亦得各有中道義耶。答。亦即有之。所謂依他體虚假故非是實有亦非都無。圓成妙理體無相故無有有相亦無無相。是故一一皆中道也。其一一門重重之義乃至事理不即不離諸門總束義皆如上
　　問。慈尊所說二行偈頌（虚妄分別有於此二都無等頌也）是明何門＊之中道耶。若言詮門慈尊何說淺近之門。若離言門文既三性相對而說空有之義。豈非言詮中道門耶。答。彼頌慈尊對無著等正授中道義理文也。故言詮門非離言門。離言門者直指内證。非＊是對機說法門故。然此頌中竊有顯示離言門義。此是深由。可受口傳
　　問。三性相對猶是一法＊之中道談者尚未分明。詳可成之。答。夫遍計等三自性者。本是一法三自性也。所謂且就一色塵中尋其自性。此塵自性是何法耶。既緣生故如幻虚假。非是實有。亦非都無。然諸愚夫妄情迷亂或執實有或執都無。今此妄所執相状是此塵中一自性也。然其法體衆緣所生。雖無自然緣生不空。是亦此塵一自性也。今此緣起緣生法中定有遠離一切妄執偏有偏空相之妙理。此理眞實而非妄倒。是亦此塵一自性也。如是一色一塵之中有此三重妄假眞性。今此三重皆此色法。更非別法。故雖名三亦即一體。是爲一箇色塵自性。一切諸法皆以如是。豈非其一法＊之中道義耶。是故應言我宗諸法眞實常住。假似生滅。實有生滅體性都無。此眞假無豈可相隔。故本一體
　　
唯識義理
　　
    問。上來所明種種法門。其所歸者是何法耶。答。若歸有爲主一切皆唯識。若歸無爲主一切皆眞如。若歸簡擇主一切皆般若
　　問。此三門中以何義門爲最要耶。又唯識者有漏無漏二類識中歸何識耶。答。此三門中唯識爲最。若入此門具一切故。又唯識者以歸有漏識爲本也。所以者何。若知一切法皆從自心起。諸法如夢悟忽然得現前。若知如夢已。實我法速除。其實我法者損減或増益有無一異等一切妄執也。如是妄執皆得止者無分別智忽然現起。冥合一眞法界理也。今此自心者即是自妄心。是有漏識也。其無分別智是簡擇至極。即觀照般若其一眞法界即諸法眞如。是以能知從於自心生萬法者。自歸般若亦歸眞如。豈非最要。無漏識者愚夫未能發。三界妄境亦非從此起。翻無始迷當情所現一切境界皆如夢境不可著義欲知之時。思惟自妄心生起於諸法。得入廢詮極理故也。是故無始妄心忽改。速證無生入大覺位。不如唯識觀解者歟
　　問。若爾云何得知諸法從自心起。答。義雖無量。取要有二。一熏習道理。二轉變道理。熏習道理者。有爲實法一一皆有能生種子。其種子者皆是自心之所熏也。謂自證分體能熏也。相見二分用能熏也。見分能熏能緣種子。相分能熏所緣種子。其所緣種墮所緣境色心萬差諸法種子皆悉熏之。謂緣色時熏色種子。緣心之時熏心種子。色中種種不同心中種種差別一一緣其法熏其法種子。如是熏習悉是從我自心自體分別勢力而所起也。今此種子所生諸法豈非從我自心起乎。轉變道理者。既自體分轉成相見。其義如上。一切緣慮法必有所慮解。其所慮解者即是隨應一切諸法。若能慮解定帶所緣。豈爲緣慮法無轉變力乎。此理決然。是故自心自體勢力能變現成諸境界也。以上二理可信唯心無境義也
　　問。心轉成境猶未分明。以何得知決定爾耶。答。且如閉眼思惟青黄等色之時。其青等思即時轉成青等之相心前顯現。其義必然。今時當情所覺知者雖是遍計所執之相。當情現者必從心中現而起故。以當情現推心中現。其青等思雖是見分。見分必從自體起故。以見分用推體轉變。以此可准知一切也。是以開眼見青等時。心上所浮青等之相無疑皆是自心之思轉成其境也。其本質境但是起於今能緣思之疎緣也。心託此緣思青等時。其心自體即時轉變成青等相現於心前。其心中所現是正所緣也。是親所緣緣即是相分也。其本質境雖非今能緣心所變。是第八識自體轉變心中所現親相分也。第八識前亦如夢現。其第八識亦是今時觀心根本。同在於自一心之中。其所變之相豈在自心外。故一切境界皆自心所變
　　問。今以熏習轉變道理雖知諸法皆心所作。依之萬法如夢之旨猶未信解。答。烈士夢中六十五年雖久只是一夜妄想。唯從自心分別而起變現種種苦樂境界。即自變現使自執之。或謂受苦。或謂受樂。或謂此死。或謂生彼。或謂偏有。或謂偏無。或謂定是亦有亦無。或謂定是非有非無。如是妄執如是相状。其夢覺已皆以不現。唯有虚假不思議緣。今此夢境與其覺境但是妄心分別有無。諸法因緣亦復如是。知一切法從心起已。類夢可思。必然理也。其百法等一切法門皆心爲本。皆從心起。其理顯然。皆如上述。故談百法者一心自成立。若觀一心者百法即宛然。乃至十二生死因緣名無明名行。皆是自心數。云愛亦云取皆是自心惑。謂等五支種皆自心所熏。生死二支果豈不自心生。我今依身器界飮食衣服等種種物皆悉先世我胸之中所起種種分別熏積如是成也。不知此理故輪迴生死。若覺此理已生死永葉。制心一處常思此理。無始罪暗寧不滅耶問。華嚴經云。三界唯一心。心外無別法。心佛及衆生。是三無差別（文）今所成立唯識之義即此云歟。次五重唯識及識自相等五種唯識中是何門攝耶。次菩薩於加行位中所爲四種尋思等觀即所成立唯識觀歟。若即是者其義云何。次唯識者唯是攝歸有漏識歟。又唯攝歸有爲主歟。歸無漏識歸無爲主義無之耶。答。今所成者即是三無差別義也。何者今以熏習轉變等之道理。若得唯心如夢解已。既無定我法。對何有實他。是故心外都無衆生。又既如是無實凡界。亦復對何有實佛界。是故心外更無佛界。是則一切如幻如夢無定實故。定實我他定實凡聖皆是迷情前之妄想。皆遣之故其空寂性即是平等之法性故。其上虚假如幻事相。能緣所緣不即不離。本質影像不即不離。佛界凡界不即不離。體用因果不即不離。故知三界唯一心已。三無差別理自然成立也。由此義故其不離門即佛色心衆生色心行者色心平等平等。此即萬法從一心起。如幻夢境。無定實故相無定相。性是無相。一塵法界本來無礙有此義也。次上所成是簡要也。開之即有五重階級。謂依熏習轉變之理得知萬法唯心之旨。事理性相不思議存。増益損減無執不遣。此即五重第一重也。此名遣虚存實唯識。又攝萬法爲唯識故。雖有内境不稱唯境。是第二重。是名捨濫留純唯識。又既色心萬差諸法皆依自心分別勢力熏種起用。如是知時其所攝歸色心諸法即是能緣所緣二用。其能攝歸自内心者即凡自體。正當第三。是名攝末歸本唯識。又以如是歸一心故不論心所。亦當第四。＊是名隱劣顯勝唯識。又如是歸一心體時。一切如夢。無相可取所作證者但是廢詮一實境界。＊是第五重。是名遣相證性唯識。次識自相等五種唯識亦在此中。謂依熏習轉變之理攝一切法歸自心時。其心正體是識自相。其所攝中所有心所是識相應。一切境界是識所變。諸不相應是識分位。如是攝歸皆爲唯識。遂顯實性平等妙理。是識實性之唯識也。次四尋思等即此唯識觀。諸法歸自心皆假有實無。故印二取空入唯識實性。然於諸法有能詮名。有所詮義。於其名有自性差別。其義亦有自性差別。今此名義自性差別四種諸法皆自心變假有實無。如是觀也。此觀淺位名四尋思。深位名爲四如實智。如是觀者即依熏習轉變等理。一切皆如夢境故也。故上所成者正當此觀也。次五種六門之唯識。異說非一。凡一代教所說種種萬差法門皆是唯識異名號也。如唯識章具述其相。披可見之。若爾歸無漏歸無爲＊之門亦以必然也。但有漏位智劣識強。無漏位中智強識劣。是故有漏無漏兩位雖皆倶有識智二法。識名多順＊於有漏位。又識有了別。眞如無分別。若論了別性亦是眞了別。七眞如中唯識眞如即此義也。故義林章云。或者識言具有理事。或名圓成眞性識也。雖然了別名正所顯專在有漏緣慮心法。
如是義故唯識＊之名殊歸有漏妄心義也（爲言）故唯識論初約我法熏習之位明三能變識之法門。正同華嚴經三界唯心說。亦同中邊論云虚妄分別。云三界心云妄分別。皆歸有漏心義故也。此即凡夫自觀自心速至覺位之要術也。頓證菩提道實在此法哉。人處夢中自知是夢。其夢必寤。我等今處生死夢中。數觀唯心如夢道理。至覺悟朝定在近歟。故唯識云。若如是知唯識教已。便能無倒善備資糧。速入法空。證無上覺。救拔含識生死輪迴（文）
　　問。若爾修行此觀之時。止觀行相云何知耶。答。唯識止觀法具在解深密分別瑜伽品。披讀可知之
　　問。上來所明猶以廣博。最初始行。當分要法。願示肝心。答。大聖慈尊教授頌云。菩薩於定位。觀影唯是心。義相既滅除。審觀唯自想。如是住内心。知所取非有。次能取亦無。後觸無所得（文）言所取者有無一異倶不倶等一切定相。言能取者取今此相之一切心。此諸心境皆從自心起。故如夢境。覺悟智前有何所得。頌意如此。但以此意正修觀法。猶可思之
　　
攝在刹那

　　問。唯識行人行位次第其相云何。答。唯識論云。資糧位中能深信解。在加行位能漸伏除所取能取引發眞見。在通達位如實通達。修習位中如所見理數數修習伏除餘障。至究竟位出障圓明。能盡未來化有情類。復令悟入唯識相性（文）
　　問。見修無學三道種子何位令増長。何位生現行。如何修習耶。答。始聞法界等流之教。數數多聞熏習力故。自發深固大心以來。熏増法爾無漏種子。乃至世第一法之位。爾時見道無漏種子。生果功能。悉皆具足從此無間入歡喜地。其初刹那得眞見道無分別智。此有無間解脫二道。無間道位正能斷除分別所起一切二障。解脫道位方證其滅。如此時間雖經多念。而能念念理智冥合。其相等故總名一心。此道究竟次入三心相見道位。是後得智。然猶緣如故非安立。雖非安立而變相故名相見道。其三心者。一者内遣有情假緣智。即生空後得智觀生空眞如。二内遣諸法假緣智。即法空後得智觀法空眞如。三遍遣一切有情諸法假緣智。即倶空後得智觀二空眞如。今此單重三心發已。次入十六心相見道。十六心者於苦等諦各起四智。故有十六。於此亦有二種十六。一所取能取十六心。八觀眞如。八觀正智。二上下八諦十六心。八觀下界四諦眞如。八觀上界四諦眞如。今此二種十六前後宗家異釋。或先所取能取。或先上下八諦。或隨行者意樂不定。上來一心三心十六皆是下品無漏種子＊之所生也。如是經歴三重驛已。次入修道。其初猶是歡喜地内。今此無漏即從中品無漏種生。其中品種見道＊之間念念増長。如是如是被熏増故便得修道初念智生。此時彼見下品種子亦復轉齊中品種子。故入修已無下品種。從此已後地地斷除倶生智障。數數修習無分別智乃至金剛。是時一切倶生煩惱及極微細所知障種悉皆斷除。如此修習十地＊之間。念念熏増上品種子。所以遂至佛果初念。爾時一切非障有漏及劣無漏皆悉捨已。上品種子初生現行。所有一切中品種子亦復轉齊上品種子。故佛果位無下中品。但有最極上品種子。今此上品種子之中。最上無漏八識心王各各種子。二十一種相應心所各各種子。此心心所各各相分一一種子。相分之中五根五境等諸種子。皆悉具足。相好光明周圓無際。衆寶莊嚴淨土等體。最極善性五塵種子皆在此中。取要言之。即是無漏十八界種。如是諸種子入佛果初念一時生現行。譬如日輪始出於山千光萬耀一時具足。由如是故諸佛諸根相好一一無邊。身量國土不知邊際。凡一切事越思議道。此即三大無數劫間修習無量無邊恒沙福慧資糧。以無限善根方所感得故。一一相好至一毛端。無不恒沙塵數功成。是即名爲自受用身。其法身者此智所證圓滿眞如。其他受用及變化者此智所現相分佛也。其化身中乃有無量無邊隨類應同身形。所謂虎狼野干獼猴等種種身。及以人中欲天色天等種種身。如是他受用及其變化身。重重化相一一皆具五蘊十八界等諸法。皆有八識。有諸心所。現凡身時即十煩惱二十隨惑等雜染法皆悉具足。其體依他各各皆有能生種子。如是化現色心種子亦皆在於無始所具法爾無漏種子之中。今至果已。即自受用大圓鏡智相應淨識之所持也。如是化現心心所法其體雖是種子所生依他之性。而相分心非實心故。皆非緣慮。故雖具足煩惱惑障而非實凡。實是無漏清淨法也。又此位中淨八識聚自他展轉皆互相緣。謂眼識聚心王心所通緣八識心王心所。乃至第八心王心所通緣八識心王心所。一聚王所異聚王所皆不障礙。能遍緣故。又此位中四分相緣不可思議。謂一見分通緣四分。一自證分亦通緣四。證自證分亦復如是。但其各各自分緣＊者刀不自割。理必然故。非是直緣自分用也。以他所變自分影像爲所杖質。而變相分得自緣也。此復云何。且如一聚心王心所相緣之時。受心所緣心王見分所變影像。即此心王以彼影像爲本質故。亦變影像緣自見也。自餘准此（雖有二釋且依勝釋。）又此諸智品證眞俗種種。圓鏡平等恒時合觀眞俗二鏡。妙觀察智隨應自在。或唯理觀。或唯事觀。或二倶觀。成所作智成事智故俗觀爲本。神通變化難思事業專此智能。各各相應心王心所同一緣故。亦復如是。又此諸智雖皆遍能緣一切法。而用有異。謂鏡智品現自受用身淨土相。平等智品現他受用身淨土相。觀察智品觀察自他功徳過失。成事智品能現變化身及土相。加之諸有情類無始時來種種法爾互相繋屬。或多屬一。或一屬多。若其所化共有緣時。其有緣佛設雖無數。同處同時變爲身土形状相似不相妨礙。展轉相雜爲増上緣。令所化生謂一佛土有一佛身爲現神通說法饒益。如是等事皆不思議。然此三身即一佛身。非如各別諸佛身故。彼非緣慮相分之心與自受用緣慮實心長時和合。彼用此體而作種種利益事也
　　問。今此五位三阿僧祇如何判屬。答。地前資糧加行二位總爲一大阿僧祇劫。從其初地至第七地。總爲第二阿僧祇劫。從第八地至第十地總爲第三阿僧祇劫。金剛心位第十地終即是等覺。相好百劫亦在此中
　　問。於此三大劫有超越類耶。答。若是上上精進菩薩或有超越衆多中劫。或有超越衆多大劫。然而決定無有超越無數大劫。」
　　問。若爾此時既長遠也。何日何時得成佛耶。答。唯識本疏擧此疑問而自答云。處夢謂多年。如攝論廣說（文）退勘攝論。述釋速證菩提之義云。處夢謂經年。悟乃須臾頃。故時雖無量攝在一刹那（文）得此文意。學者義區。今一義云。法身如幻。三世一念。現在一世一殺那中攝在過去漫漫劫數。亦攝未來永永年歳。此即現在一念＊之法有酬前相。假名過去。是爲曾因。無實過去。有引後用。假名未來。是爲當果。無實未來。此現在法望前望後假名爲果。假名爲因。無實現在因果二法。如是如幻假有實無三世安立不思議故。長時非定。短時非實。謂實長時謂實短時皆是妄執。若得唯心如幻覺已更無定實三祇劫量。故妙覺智一起之時。三大僧祇無邊劫數皆如夢境攝在一念刹那相分。質影不違。心境不乖。故執三祇爲長遠者。但是我心之愚妄也。數數思惟唯心道理漸漸翻其定實迷者。分分皆應除長時歎。何徒劬勞經日月乎
　　問。今所成者三大僧祇依如幻理觀攝刹那除遣長遠定執義也。仍且置之。若我宗意未至妙覺前乃至資糧等亦有即身成佛義耶。答。若論分證可有其義。謂有上根上智之機。勇猛修習唯識觀者。即身可入初發心住。初發心住能現八相。宗家定判。故其時分可有即身成覺義也。所謂分得覺智已起。此覺雖是第六識中分得智品。一身八識不一異故。其不異門彼此無礙。無所隔者假說應名四智菩提。例如彼由他染熏成變似我法。以染推淨其義無疑。依身相好皆此心變。能變所變能依所依亦不即離。應名佛體。其所觀理即唯識性一實境界。亦可擬宜得名法身。如是分得假說之時。即是三身具足佛體其理必然。若得此智已。設雖不化現八相成道時。常可名覺者。是即法體如幻虚假皆無礙故。若得一分覺悟智已。說之爲佛。全無相違。但其上根上智機者先世數數修習此行。今生堪入初發心往之大機也。其機末代尤希者歟。雖非此分。勵心修習。隨分隨堪可有其益。大乘法力不思議故。實相之理大神驗故。然者只止無用疑網須企勇猛勤修者歟。今見世間。正見邪見利根鈍根其機現區。其中質直利根之人取決定信一心修行。分分得益必然事歟。若分得起異聞法以前解。三毒等失聊有微者。是隨分益。但當自身深悲愚癡。何世得起隨分知解。唯所願者。以此微緣當來得悟。豈以己愚總推世間。法滅之時有入見者。宗家釋也。正見明人勿怯弱矣
　　上來所述義理推尋。片言契實。施與衆生。願共有緣發菩提心。同生淨刹盡成佛道。抑一切罪中。謗法爲最重。設雖信一門。有謗毀餘法。皆是地獄業。如十輪經說。可恐可愼不可不顧矣。不見夫深密說此意。他不諍之。定知是無諍之舍那金言。瑜伽演此旨。世不疑之。定知是無疑＊之補處傳燈。既知決定之佛意已。信謗益損豈可小乎。其誹謗者未必罵詈。輕淺撥無皆是誹謗。而他家門葉偏執＊之小生頻呼權宗名。實謂隔法性。其言之意未得審定。爲是法中一向都無此等性相但是如來爲誘機故名爲權耶。爲是法中雖有此實而非眞理是事相故名爲權耶。若如前者如來豈以妄語利衆生乎。衆生豈信虚說得解脫乎。若云方便教皆以然故者。豈方便教皆妄語乎。我宗不爾。設方便教皆有實義。設隱密說必順顯了。故頓語前皆中道教悉詮法性。如上抄已。未見未聞聖教＊之中有虚妄語。可謂汝等迷於自宗亦迷他宗致如是誤也。若如後者。汝等宗極理豈過廢詮耶。若以即事爲其勝者。何降事爲權。若以偏即爲其勝者。豈以邊破中。若云定離非中道者。汝等不見乎。不即不離文。若云學者謂定離者。豈以學者謬解爲宗教失。汝相即偏執豈又宗失乎。若云非妄語亦非事相但是麁淺門而非實義者。夫攝諸法不過三重。謂事理如。若非妄語。定應詮此三重之一。而非事相而非妄者是何法耶。若是所執＊者佛豈說所執利益衆生耶。若云雖是事而非深事者。其深事者是何事耶。若有超於此礙無礙不可說言之事相耶。若以常住都無生滅爲其深義假似生滅猶爲淺者。此是眞理更其事相。汝何誤理以爲事耶。又復我宗談全不局依他。所歸專廢詮一實極理也。若以相即爲深義者。其難准前。旁推徴之。謗法無疑。如此惡人能拔無量衆生之正慧眼也。如此毒言能害恒沙諸佛之妙法命也。哀哉依一旦執情冥然向無窮苦輪。凡像末世質直人希。習觀行者名性相爲淺近。學性相輩喚觀行爲戲論。是則差別似＊於淺故他迷其深理。觀行似於戲故人失其實徳也。就中弘觀行宗則說所觀法爲至極要。觀行之法皆以然故。若不然者不得證故。此乃勸專注也。不勸偏執也。而返謗餘教相但是學者失也。當知不辨祖師之意不引觀慧。還引惡慧也。弘性相宗則遍了一切爲究竟說。性相之道定可然故。若不然者。不斷疑故。此乃勸簡釋也。不勸堅執也。而返謗他修行。但是學者失也。當知不辨自宗之旨不盡諸門。還滯小門也。一味法水爲此濁亂。無礙慧光依此滅沒。悲中之悲何事如之哉。以之思之。不如信解性相而修觀行者歟。其觀行者隨宗不同。其不同者即方便門。實皆不違。是以觀行純熟之人不謗性相。性相通達之人不謗觀行。其有毀謗者只是膚受輩。聞古見今皆以如此。以之還自思察於己亦有此恐。悲哉。何爲不如只須閉口攝念常住正理矣。但一向無言像似正法也。若有利益者豈可默止乎。不可不愼。不可不顧。云彼云此靜可審之

觀心覺夢鈔下（終）

　　（甲本奧書云）
　　凡此抄良遍上人御草。上帖人師■深（淨眞房僧都）寫置。上中下三帖之處。中下不足。此帖寫畢。中帖琳能令首尾。勸修坊案置者也。不可有他出也
　　文明二年（庚寅）七月上旬夏中參籠談義講問憚之染紫毫印
　　勤求知足沙門胤繼（歳四十五勸修坊住）
