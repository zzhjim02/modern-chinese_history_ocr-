　　《大正藏》第74卷

　　No. 2357
　　應理宗戒圖釋文鈔

　　初總題中。瑜伽師地論釋（最勝子等諸菩薩造玄奘三藏譯）曰。謂一切乘境行果等所有諸法皆名瑜伽。一切竝有方便善巧相應義故。略纂曰。此中意說。三乘所有境行果法竝名瑜伽。其境與行果其行。與果法竝有方便善巧相應義故。論釋曰。三乘行者。由聞思等次第習行如是瑜伽。隨分滿足展轉調化諸有情。故名瑜伽師。或諸如來證瑜伽滿。隨其所應持此瑜伽。調化一切聖弟子等令其次第修正行故名瑜伽師（倫記曰。梵言阿遮羅。此云師。有調化之功匠物適機。群從所放之美稱也）地謂境界。所依。所行。或所攝義。是瑜伽師所共行境界故名爲地。如龍馬地。唯此中行不出外故。或瑜伽師依此處所增長自法。故名爲地。如稼穡地。或瑜伽師地所攝智依此現行。依此增長故名爲地。如珍寶地。或瑜伽師行在此中受用自法故名爲地。如牛王地。或諸如來名瑜伽師。平等智等行在一切無戲論界無住涅槃瑜伽中故。是彼所攝故名爲地。或十七地攝屬一切瑜伽師故。如國王地。是故說名瑜伽師地（倫記曰。梵云步彌。此云地者生成住持義也。始自五識終曁無餘凡聖因果統無不備。皆具能生成住持。有類於地故云也）問答決擇諸法性相故名爲論（倫記曰。梵云舍薩怛羅此云論。俱舍論云。教誡學徒故稱爲論）略纂曰。師有二義。地有四義。謂境界所依所行所攝。其境及行各唯一解。依攝二種各有二解。論有一義。
　　別題分名中。倫記曰。言本地分中者是部中之別稱也。梵言慍羅。此云本。此論大格宗明諸地。地不自昭。開五分以明旨。五分雖別會歸于諸地。是故初分名之爲本。地如前釋。梵言婆祇。此云分中。分者支別也。論雖百軸約地辨宗。宗不頓顯。支別開五。故謂之分。中之言内。
　　地名中。論釋曰。菩薩地者。希求大覺。悲愍有情。或求菩提志願堅猛長時修證永出世間大行大果。故名菩薩。如是菩薩種姓發心修行得果一切總說爲菩薩地。略纂曰。菩薩地者菩薩所依。謂諸萬行依止如地。故以地名名菩薩地。
　　處名中。略纂曰。又此地中有四瑜伽。一者持瑜伽。二者隨法瑜伽。三者究竟瑜伽。四者次第瑜伽。今創明第一瑜伽故名初持瑜伽。處者釋如聲聞地。
　　品名中。略纂曰。前明施品以除外慳。今次持戒以防内垢。廣辨戒行故曰戒品。卽防非之異名。清涼之殊稱。不可雙擧。目之戒品。倫記曰。若依梵本有三名。尸羅此云清涼。卽明戒體。有勝威力能令行者身心清涼。梵語名毘奈耶。此云調伏。據教是能調伏。又有一名名毘膩多。此間名已調伏。此據行律之人名已調伏。梵本唯此三名。亦無毘尼之名。若言律儀及以戒等竝是此間名也。景云。有所遮防故名爲戒。戒通善惡。善惡各有遮防。今明善戒遮防惡法。所以名戒。若言防非止惡故名戒者。惡戒云何得名防非止惡。由有此妨故得言遮防名戒。亦名律儀。内調名律。外現法式名儀。律儀通善惡戒。今明善律儀也。基云。戒是防非異名。言惡戒者。惡體非尸羅。惡於尸羅名惡尸羅。若爾亦應惡體非是見惡於見故名惡見。解卽不然。推求以解見。善惡竝推求。清涼名尸羅。尸羅非惡體本文問中。倫記曰。欲爲解說自假興問。又發問者有五。一不解故問。二疑惑故問。三試驗故問。四輕觸故問。五爲欲利樂有情故問。今是第五問也。
　　解中第一開列偈頌中。倫記曰。嗢柁南者。此云集施。柁南是旋。嗢是集義。以少略言集合多法。施諸學者令易受持。故名集施。
　　第一自性戒標列中。倫記曰。依師得戒名從他正受。不依師授要期自淨名善淨意樂。舊論云善淨心受。犯已。卽悔名還淨。一向淳淨名深敬專念。前二是受。後二是持。
　　次料揀遠離惡作初科中。倫記曰。本受對他言我能持故。今犯於他愧恥。本自要期我永不犯戒。於自慚羞。
　　離惡正明中。倫記曰。言二因緣故離諸惡作者。泰云。一從他正受。二意樂清淨以爲因緣故。後不生悔也。測有四釋。一云。二受爲一緣。二持爲一緣。二云。卽以二持爲二緣。三云。慚愧爲二因。二受爲二緣。四云。二受爲二因。慚愧爲二緣。雖有多釋今取卽以二持爲二緣。爲順文相之釋也。
　　結歎大果勝利中。倫記曰。總三戒得大果利。

　　是名菩薩自性戒

　　第二一切戒略明一切戒中。顯揚論曰。在俗人者。謂處家白衣。受用五欲。營構俗業以活命。出家人者。謂持出家威儀相貌。棄捨俗境受持禁戒。如法乞求清淨自活。五十三曰。問。何故世尊建立苾芻近事近住三種律儀。答。由三因故。謂佛所化有三種類。或有能行離惡行行及離欲行。或有能行離惡行行非離欲行。或不能行離惡行及離欲行。初所化類建立苾芻律儀。依第二所化類建立近事律儀。何以故。非居家迫迮現處塵俗而能一向相續圓滿護衆學處。依第三所化類建立近住律儀。何以故。由此不能究竟行俱離行。但當勸進攝受二因。勿彼自謂重擔所鎭。謂前三支修離惡行。其後四支修離欲行。離非梵行俱修二種。略纂曰。近事名離惡行。惡行謂前三及意。其中有離飮諸酒。隨是欲行。今據多分爲論。近住二因者。謂日夜持離欲惡二行與盡形持爲因。根性劣故因近果住。故名近住。非梵行若在家制邪。不制止正名欲行。若出家竝不許名離惡行。離惡行者。是性罪故與前三同。俱是性罪。離惡行者。從貪所生制不許故。如後四罪。俱制貪故。倫記曰。泰云。前三支離性罪故名離惡行。後四支非離性罪。但離莊飾五欲處起故名離欲行。非梵行是性罪惡行。又婬欲行。離彼名俱離行。由第三不能盡形究竟行俱離行。但當勤受日夜俱離。爲盡形俱離二種因也。勿彼自謂在家重擔所鎭不能受俱離行。與盡形俱離戒爲因。因近果住故名近住。
　　廣明一切戒中。初科別釋攝律儀戒中。倫記曰。景云。菩薩律儀戒遠至菩提。今約七衆形居律儀辨菩薩者以制過麁同故。又彼菩薩身在七衆身語七支隨彼七衆有具不具。比丘比丘尼有身語七支。沙彌沙彌尼及正學等五衆但有身語四支。意三皆具。是菩薩。卽大戒二衆具有十支。餘之五衆但有七支。除語中三耳。亦菩薩雖形居復五然具離諸惡故。七衆受律儀戒時皆具十善業道。以一切惡皆遠離故是善皆修是生皆攝故。測云。菩薩律義與聲聞律義體實差別。但七衆舊受聲聞戒者。後受菩薩戒時所發支種若苾芻卽如苾芻戒支種。除與聲聞不共學者。其餘支種卽與苾芻所發支同。乃至若近事男女受五戒竟。復更受菩薩戒時所發支種卽與近事戒支種同。故言如是七種戒卽是菩薩律儀戒。雖受不發。但由支種同故言卽是七衆所受戒。其餘菩薩四波羅夷戒。四十二輕戒等。皆是攝善法戒攝衆生戒中有違犯故立此諸戒。非是攝律儀戒。
　　攝善法戒總標中。倫記曰。景云。受三聚戒理實同時。義說前後由先離惡後方善。測云。依舊論言謂菩薩受律儀戒上。舊人解云。形前嘆後。挍量顯勝。律儀正意相同七衆。所以不如攝善作修不共二乘。故名爲上。今云。受律儀後者。此是義說前後。非受先後。問。三聚淨戒俱說受得。何故今云受律儀後爲大菩提積集諸善是攝善法戒耶。解云。此說相顯律儀戒是止善。說受顯攝善法戒是作善。住淨戒已。修習相顯故云受律儀爲大菩提集善名攝善法戒。就實三聚戒竝說受得故也。
　　廣明明九善中。倫記曰。今依測云此九善法竝如聲聞地出離地二道資糧中說。此云正念。當彼第五資糧正能防護根律儀體。正知當彼第八資糧。正行當第四資糧安住具戒等。防守密護根門者。出根律儀所防六根體。由所防無過清淨故亦爲一善處思量。言於食知量初後夜常修悎寤親近善士等。如彼廣說。言於自愆犯審諦了知深見過失者。當彼第四資糧有六句中第五句於微少罪見大怖畏。二十二曰。云何名爲二道資糧。嗢柁南曰。自他圓滿善法欲。戒根律儀食知量。悎寤正知住善友。聞思無障捨莊嚴。謂若自圓滿。若他圓滿。若善法欲。若戒律儀。若根律儀。若於食知量。若初夜後夜常勤修習悎寤瑜伽。若正知而住。若善友性。若聞正法。若思正法。若無障礙。若修惠捨。若沙門莊嚴。如是等法是名世間及出世間諸離欲道趣向資糧。倫記曰。第三辨二道資糧中。初有一頌及長行列十四門。後次第解。
　　饒益有情戒同事中。倫記曰。若依舊論卽於此初中分爲二。謂彼彼事業及瞻侍病等開爲二故。今此論以同皆是助伴故。合爲一。此論第四第五二門彼合爲第五故。有此開合不同故十一數同。彼有別言第一第二等字。此論有又字。
　　利行第二中。倫記曰。或在屏處或在衆前。歎他實德。
　　三於有過軟性有情調伏驅擯。於下品者調伏。中品者訶責治罰。上品者驅擯。
　　四有過剛強惡人神力制伏。
　　廣明持中戒相。次第答說律儀戒解釋第二中。倫記曰。於未來世天魔王宮所有妙欲不生喜樂者。何故不願生色天等。彼是禪果。以律儀戒是散善故。不生定地因緣。
　　第五總歎中。倫記曰。卽能拘檢乃至彼不現行喜樂亦爾者。自斂攝名拘檢。由拘檢故不正言乃至尋思無復作心。如昔於彼不正言論現行生喜樂。菩薩於今安住彼不正言論等不現行喜樂亦同前現行喜樂故云亦爾。略纂曰。言拘檢者。拘檢其心令不起惡散亂。如人作拘檢時不生縱逸等。
　　第七起悲中。倫記曰。舊論云心不恚恨起法心悲心。遠師云。法心者慧心。以慧知彼是法數故無人可嗔。悲心者。救彼恐當受苦。今又解云。法大悲者。由懷上品法可起大悲意救衆生不論法也。
　　第九三中。倫記曰。據大三世現在違犯尋卽悔除。
　　四中。倫記曰。測述遠師云。如如所應行者作善法。如如所應住止善法也。如是如是行乃至令無所犯是專心護。又釋云。如如所應行者牒前持法。如如所應住者牒前受法。此明所依法。如是行住等正辨持戒行。基云。此中意謂如有一。前身於未來所有犯處自誓不犯。於所應行皆誓行之。過去發願。後身所有善皆行之。惡皆息之。是中意。
　　五中。倫記曰。景云。次前卽取三際不放逸前如理作意爲第四所受禁戒。今此第五卽由三際不放逸前如理作意爲依止。於三際不放逸行俱行如理作意爲第五。測云。此五中。前三是悔過行。後之二種是防非行。悔隨三世故有三異。防竝過未故有二別。
　　結之別結中。略纂曰。第十又能具足軌則淨命結前覆藏自善發露已惡等。此中有二。一具足軌則。二具足淨命。具足軌則者。結發露已惡覆藏自善等乃至威儀寂靜。具足淨命結前離矯詐等一切能起邪命。邪命之法。矯詐得財是不淨財。今離此矯詐名具足淨命。
　　答住攝善法戒約六度開爲十中。略纂曰。上之五度依文次配。於智度中別開爲五處。五處者。謂知善果勝利第一。謂卽證得菩提時所有相好一切功德等。
　　了知善因是第二。謂六度行等。
　　了知善因果倒與不倒第三。謂卽作常樂我淨解是倒因果。若作苦無常等是不倒因果。
　　了知善法障第四。謂了知六度障。謂慳等六蔽。
　　了知善果勝利。尋求善因。於因果中知倒不倒不計爲淨等。了知善障等而能速疾離之竝第五。若依遠師云此之第三知善因果倒與不倒爲二。一是知倒。二知是非倒。四又字中分五處。是諸菩薩能於善果下覆解前五處。今義不然。是諸菩薩不末文云了知攝善法障爲攝善故速疾遠離釋前何文。若釋第五了知攝善法障者前但言知障。不言遠離。今言遠離。結前第五。豈不相違。今分是諸菩薩下爲第五。以遠離障與知障別也。問曰。若取遠離爲第五與前知善因何異。義曰。別。知善因知六度等是因。未能除障。今第五除障故有別也。汝若以知障除障不得爲二者。知倒非倒應不得爲二。汝旣不成我義須立。知倒與善障何異。義曰。別。倒謂四倒。障謂六蔽。故有別也。
　　答住饒益有情戒廣釋同事中。崆峒記曰。助伴有二。一者事業助伴。二者救苦助伴。病者下是於中有三。一救疾病苦。二救根缺苦。三救煩惱苦。於根缺中有其五種。一眼。二耳。撝字呼及切。說文裂也。又手指也。今取指義。三舌論云手代言者曉以相像是。是曉諭只令想像不須言也。四意論云。迷方路者示以遇途。五身身中有二。一闕力。二闕支。此文不次。其愚下煩惱有三。論更有多解。他勝蔑者。他勝所陵解令離憂。或爲意根。
　　愛語中。略纂曰。相應者卽與理相應。文謂文字。句謂依文生句。助伴者卽文句中義也。隨順者順無漏道也。清亮者和雅也。有用者能斷惡也。相稱者稱病說法也。應順常委者順常委修也。分資糧法者卽菩提分。不餘分資糧法也。此意卽稱理之文句義。和雅之聲。順無漏道是順菩提分。法爲樂行惡行衆生說之。是此中意也。倫記曰。以相應文句等乃至而宣說者卽七句。明如理說相。一以相應文句。二助伴三隨順。四清亮。五有用。六相稱應順。七常委分資糧法。如此諸句廣如顯揚第十三卷及攝釋分等說。
　　法施中。力種性品曰。云何教授（依倫記曰。初問。次釋。釋中。初明八種教授。第二攝八爲三。第三如是菩薩或由已下牒教授成八力姓）當知教授略有八種（前中。初先擧數辨教授自他）謂諸菩薩或三摩地爲依止故。或於長時共彼住故。於彼慈悲欲爲教授（明諸菩薩能教授他）或由其餘諸菩薩衆。或由如來爲作教授（明彼菩薩爲他餘大菩薩及佛教授。下文自顯然。八教授中。前四審機以爲教授方便。後四正明教授）於教授時先當審諦尋思其心如實了知（泰云。心是定也。尋思是四尋思。如實智是四如實智。菩薩初以尋思尋思於定。復以如實智正知於定）尋思如實了知心已。尋思其根如實了知（卽信等四根）尋思如實了知根已。尋思意樂如實了知（樂欲）尋思如實知意樂已。尋思隨眠如實了知（尋思欲等種子卽名爲性。泰云。前明欲等皆據現起。熏成種子名曰隨眠。隨眠者種子之通名。亦可。偏約煩惱種子說。此心根欲性卽是四力境界。皆先起尋思。後起如實智也）尋思如實知隨眠已。如其所應隨其所宜示現種種所趣入門令其趣入。謂或修不淨。或復修慈。或修種種緣性緣起。或修界差別。或修阿那波那念（第五教作五停心觀）如其所應隨其所宜示現種種所趣入門令趣入已。爲說能治常邊邪執處中之行（第六教觀過去有因離於常執）爲說能治斷邊邪執處中之行（第七教觀未來有生老死果離於斷見）令其除捨未作謂作未得謂得未觸謂觸未證謂證諸增上慢（第八教捨不得謂得增上慢心。遠法師云。未作謂作。未得。謂得。此教道起慢。未觸謂觸。未證謂證於證道所起慢。皆始終分二）當知教誡略有五種。一者遮止有罪現行。二者開許無罪現行。三者若有於所遮止開許法中暫行犯者如法諫悔。四者若有於彼法中數數輕慢而毀犯者以無染濁無有變異親善意樂如法呵擯。與作憶念。五者若有於所遮止開許法中能正行者慈愛。稱歎眞實功德令其歡喜。
　　利行性好隨轉總明初科中。倫記曰。舊地持云。若性自性。遠法師解。若性者有共住性。自性者無共住性。有自性行性。
　　別明隨機隨轉初科中。倫記曰。初句有三。
　　初明菩薩所現身語生他憂苦無益卽止有益卽行。
　　次明菩薩於他事現行身語生餘有情憂苦無益則止有益卽行。
　　後明菩薩於自事中現行身語生他憂苦非學處攝不順福智則止若順行。
　　如生他憂苦。生喜樂亦爾。
　　第七知量受中。倫記曰。於非親情所不數希望。設有供施不過分受。
　　第三難行戒中。倫記曰。第三中准舊論。卽有三一切。一一切修行。二一切住定。三一切憶念。
　　第四一切門戒中。倫記曰。一正受戒卽從他正受及自淨心受。
　　二本性戒謂十信已前。由性種力所起身語恒清淨轉。
　　三串習戒卽入十信已去。習種姓中所有自利戒體。
　　四方便相應戒卽四攝事利他戒也。
　　第六一切種戒尸羅莊嚴戒中。倫記曰。舊人未知十七地中自有聲聞地所辨莊嚴之事。謂言別指小乘經中聲聞地說。二十二曰。苾芻苾芻尼戒莊嚴圓滿。於不善能捨。於善能修習。問。何緣世尊宣說尸羅名莊嚴具。答。諸餘世間耳環指環腕釧臂釧及以寶印金銀鬘等妙莊嚴具。
　　若有成就幼稚黑髮少年盛壯姝妙形色而服飾之少增妙好。非有成就朽老衰邁齒落髮白年逾八十或九十者而服飾之當有妙好。唯除俳戲令衆歡笑。若遭病苦財貨匱乏。親戚喪亡。當爾服之亦無妙好。戒荘嚴具於一切類。於一切時。若有服者皆爲妙好。是故尸羅名莊嚴具。
　　七種中。倫記曰。景云。初是律儀戒。二轉作戒卽攝善攝生二聚戒也。三防護戒卽總護前二以爲第三。後四是果。第四大士相異熟戒卽三聚戒得涅槃相。第五增上心異熟戒卽前三聚得上二界果。第六可愛趣異熟戒卽前三聚戒得欲界人天果。第七利有情異熟戒者此當利他戒果。泰云。止息是止持。轉作戒是作持。轉名爲起。有所起作名轉作戒。測云。增上心異熟戒者。謂定共戒能感色無色界異熟果。利有情異熟戒者。謂感八報殊勝果攝利有情。
　　第七遂求戒中。略纂曰。此戒有八種者。謂斷命一。不與取二。欲邪行三。卽身三行。虛妄四。離間五。麁惡六。綺語七。卽口四過也。以上合七。并以手塊等加害爲第八。問曰。此中何故不論意三業也。議曰。若取意三參身口七卽爲十。若言十者不成增數門。是以不取。前一切種門有六種七種。後二世樂有九門。今此遂求乘上來令增爲八。故不取後意三以成十種也。又前七所發身口不離後三能發。能發身口必由後三故不論也。若爾豈無別起後三種。議曰。雖有隱不說。攝在能發前七中故不說也。
　　第八此世他世樂戒中。倫記曰。景云。遮止是律儀戒。開許是攝善戒。攝受調伏是饒益有情戒。無過者應攝受。有者應調伏。此之四種總是戒度。餘五度俱行戒復爲五種。因戒得定名現樂。後得菩提名後樂。基云。卽遮止開許攝授調伏爲四不取身口二業也。及五度不論戒度此九卽戒度故也。測云。初分戒爲四。後五度爲五。合爲九種。前四中。前二自行。後二利他。亦可。前二就法分別。惡則遮。善法卽開。後之二門對人分別。善者卽攝。惡者卽伏。此四是別解脫戒。後五中。靜慮俱行是定共戒。慧俱行是道共戒。施忍精進三俱行亦是別解脫隨行攝。
　　第九清淨戒中。倫記曰。景云。初一是受。第十明持。中間八種明離戒障。言不太沈及不太擧者。由太沈故。違犯於戒設生慚愧亦復微薄。今遠離之由太擧故。非應悔處而生悔愧故今亦遠離。泰云。不太沈擧者。菩薩若犯戒時起增上慚愧也。又有人實不犯戒輒生悔愧名非處悔愧。是太擧心。菩薩亦離也。基云。十相如地持。此中第二彼開爲二。太沈爲一。太擧爲一。攝此第六軌則第七淨命爲一。其實軌則淨命義別。不可爲一。彼之謬也。此第二中。太擧戒言非處者。謂持戒太過遂持非處。可持之處名處。過此可持不可持處爲非處。若太擧過此至非處可生悔愧也。測云。如下七十五卷決擇云復次前戒品中已說十種尸羅清淨當知初一是意樂清淨餘九是加行清淨於加行中復有五種一無間缺加行二遍修加行三迴向加行四助伴加行五守護加行第二第三爲初加行第四爲第二加行第五爲第三加行第六第七第八第九爲第四加行第十爲第五加行。其第二第三明無間加行中。前一明離沈擧以明無間加行。後一離懈怠等明無間加行。言太沈等者。明離小犯生於悔愧妨利他行。太擧等者。於非戒處依悔愧。如外道鷄猪戒等。言如前所說五支不放逸者。指前戒品初持。謂三際俱行及先時所作俱時隨行不放逸行。後攝事分亦明之。若依舊論第六第七合之爲一。今開爲二。第二第三合爲第二。准決擇無間缺加行及助伴加行。得知舊論開合者錯也。
　　第二明戒勝利中。倫記曰。初明大尸羅戒當得菩提。二明未成佛來五勝。初二現報勝利。第三第四後報勝利。第五通現後勝利。
　　第三明戒所作。明三聚各所作中。倫記曰。言律儀能安住心者。因戒得定名安住心大段第二決擇分總標中。倫記曰。毘奈耶者。此云調伏。調伏三業也。
　　別解攝律儀戒中。倫記曰。景云。菩薩律儀戒卽是聲聞七衆所受。如出家菩薩。卽與聲聞大僧所制多分是同。在家菩薩卽與五戒所制多同。故云是七衆所受。理實要期時節有異。卽心非心戒體亦異。備云。又解聲聞七衆若受菩薩戒時。轉前七衆戒令成菩薩戒。故言卽七衆。古迹曰。言比丘者先受聲聞。有說迴心受戒時轉成菩薩戒非也。彼依餘乘種子立故。但前小戒有助大力。菩薩乘心別種子生。於彼所熏別起無表。
　　攝善法戒中。倫記曰。略解六心。應善觀察。辨相如文。於前三心不應生起。設起應捨。忍受有罪。第四有罪無罪不定可解。第五病纒身心不得自在修於善。此忍受無罪。第六障隨行心或遇世俗無義談說衆中觀有義利忍受無罪。餘卽有罪。如是前三一向有罪。第五一向無罪。第四第六已生忍受或有罪。或無罪而定。
　　有情利益戒中。倫記曰。當觀六處。一自。二他。三財衰。四財盛。五法衰。六法盛。財盛如文可解。法衰者謂越所學者。不得三學。於先未聞乃至不得聽聞於先未思不得思惟於未修證不得修證者。失於三慧也。是卽失於三學。失於三慧名爲法衰。與此相違卽名法盛。
　　令他財盛不應爲者。菩薩爲他經營財物給施衆生。自失三慧。及失三學此不應爲。
　　如令財盛法盛亦爾者。菩薩爲他說法令他法盛。自失三學。令自法衰此不應爲。乃至又諸菩薩作自財盛令他財盛此卽應爲者。不廢三學。營事則物自足與人亦卽應爲。
　　如令財盛法盛亦爾者。菩薩自令法盛。令他法盛。不失作本此亦應爲。
　　又諸菩薩作自法盛令他財盛已下可解。
　　明護不護中。倫記曰。初牒前所說令修學。次正辨護不護相。於中先辨闕一不護。若護初戒能護餘二。
　　假實防護中。倫記曰。以三因故名假。謂爲令他知。故非實防。隨順他故非滿修。由他導故不得勝利。反此名實。
　　明轉捨緣中。倫記曰。此戒一受乃至菩提。景述三藏言。問曰。前本地分中明捨菩薩戒但有二緣。一者退菩提心。二起增上煩惱。今此何故明捨有其四緣。解云。開合爲異。此中前二總是退菩提心。於中有其三品。若起上品退菩提心。所謂佛果難祈。衆生難度。長時苦行無力能行。從今已往不復能行求菩薩道。起此心時不待發言卽便捨戒。若起中下品心如前退屈。卽復發言我今捨所學處。爾時便捨卽當此中第二緣也。謂於有識大丈夫前發棄捨言。此中後二總是起增上煩惱犯而捨於戒。於中有二。一犯根本四重。二犯隨順四重。前後方便卽當此中後二緣也。言他勝者。由犯四重爲破戒所勝名他勝。泰云。受戒之心名受心。發起決違本受戒心名不同分心卽便捨戒。二心雖未決。於有識別人前發言捨戒。此亦捨戒。三起輕微煩惱或總犯四重。或別作一二亦得捨。四起增上總別犯四重煩惱。雖未犯四重而已捨戒。有釋十重戒中。後四名四種他勝法。前六名隨順他勝法也。
　　明還受中。倫記曰。不同聲聞犯如折石不可還合。
　　略解持犯相中施物通塞中。倫記曰。愚癡衆生來乞經卷。或賣或著。施者有罪。欲試彼人施者無罪。
　　第二總決擇六品結前生後中。倫記曰。上來別辨施戒二品決擇之義。自下總釋六品。於中初牒前廣說。後正辨。五德通辨牒釋中。倫記曰。言無著者。除六弊故。無戀者。於三有因果中無繫著故。無罪者。遠離六度九門隨惑故。無分別者。不觀三輪故。迴向者。迴趣菩提故。清淨散釋釋施中。倫記曰。言由增一次第。如施門。初自性施中唯一。第二一切施中二。第三難行施卽有三。乃至第九清淨施中有十。
　　釋戒中。倫記曰。已說十淨者。卽第九門中清淨戒有十。於中初一是意樂清淨。餘九是加行清淨。本地四十二云。云何菩薩清淨戒。當知此戒略有十種。一者初善受戒。唯爲沙門三菩提故。非爲命故。二者不太沈戒。於違犯時遠離微薄生悔愧故。及不太擧戒。遠離非處生悔愧故。三者離懈怠戒。於睡眠樂倚樂臥樂不耽著故。晝夜勤修諸善品故。四者離諸放逸所攝受戒。修習如前所說五支不放逸故。五者正願戒。遠離利養恭敬貪故。不願生天而自要期修梵行故。六者軌則具足所攝受戒。七者正命具足所攝受戒。八者除於苦樂二邊戒。九者永出離戒。遠離一切外道見故。十者於先所受無損失戒。於先所受無缺減故。當知初善受唯爲沙門三菩提非爲命者是意樂清淨。餘九是加行清淨。加行有五。與九清淨相攝者。卽第二不沈掉第三離懈怠是初無間缺加行。第四遠離放逸所攝受戒是第二遍修治加行。第五正願戒是第三迴向加行。第六軌則具足第七正命第八遠離第八永出離總是第四助伴加行。第十於先所受無損無缺是第五守護加行。

　　應理宗戒圖釋文鈔

