　　《大正藏》第74卷No.2377


No. 2377
山家學生式

　　天台法華宗年分學生式一首


　　國寶何物。寶道心也。有道心人。名爲國寶。故古人言。徑寸十枚。非是國寶。照于一隅。此則國寶。古哲又云。能言不能行。國之師也。能行不能言。國之用也。能行能言。國之寶也。三品之内。唯不能言不能行。爲國之賊。乃有道心佛子。西稱菩薩。東號君子。惡事向己。好事與他。忘己利他。慈悲之極。釋教之中。出家二類。一小乘類。二大乘類。道心佛子。即此斯類。今我東州。但有小像。未有大類。大道未弘。大人難興。誠願。先帝御願。天台年分。永爲大類。爲菩薩僧。然則枳王夢猴。九位列落。覺母五駕。後三増數。斯心斯願。不忘汲海。利今利後。歴劫無窮。

年分度者二人（柏原先帝新加天台法華宗傳法者）

　　凡法華宗天台年分。自弘仁九年。永期于後際。以爲大乘類。不除其籍名。賜加佛子號。授圓十善戒。爲菩薩沙彌。其度縁請官印。
　　凡大乘類者。即得度年。授佛子戒爲菩薩僧。其戒牒請官印。受大戒已。令住叡山。一十二年。不出山門。修學兩業。
　　凡止觀業者。年年毎日。長轉長講法華。金光。仁王。守護。諸大乘等。護國衆經。
　　凡遮那業者。歳歳毎日。長念遮那。孔雀。不空。佛頂。諸眞言等。護國眞言。
　　凡兩業學生。一十二年。所修所學。隨業任用。能行能言。常住山中。爲衆之首。爲國之寶。能言不能行。爲國之師。能行不能言。爲國之用。
　　凡國師國用。依官符旨。差任傳法及國講師。其國講師。一任之内。毎年安居法服施料。印便收納當國官舍。國司郡司。相對檢校。將用國裏。修池修溝。耕荒理崩。造橋造船。殖樹殖[艹/紵]。蒔麻蒔草。穿井引水。利國利人。講經修心。不用農商。然則。道心之人。天下相續。君子之道。永代不斷。
　　右六條式。依慈悲門。有情導大。佛法世久。國家永固。佛種不斷。不任慺慺之至。奉圓宗式。謹請天裁。謹言。

弘仁九年五月十三日
前入唐求法沙門最澄（上）

勸奬天台宗年分學生式

　　凡天台宗。得業學生。數定一十二人者。六年爲期。一年闕二人。即可補二人。其試得業生者。天台宗學衆。倶集會學堂。試法華。金光明。二部經訓。若得其第。具注籍名。試業之日。申送官。若六年成業。預試業例。若不成業。不預試業*例。若有退闕。具注退者名并應補者名。申替官。
　　凡得業學生等衣食。各須私物。若心才如法。骨法成就。但衣食不具。施此院状。行檀九方。充行其人。
　　凡得業學生。心性違法。衆制不順。申送官。依式取替。
　　凡此宗得業者。得度年。即令受大戒。受大戒竟。一十二年。不出山門。令勤修學。初六年聞慧爲正。思修爲傍。一日之中。二分内學。一分外學。長講爲行。法施爲業。後六年思修爲正。聞慧爲傍。止觀業。具令修習四種三昧。遮那業。具令修習三部念誦。
　　凡比叡山。一乘止觀院。天台宗學生等年分。并自進者。不除本寺名帳。便入近江有食諸寺。令送供料。但冬夏法服。依大乘法。行檀諸方。蔽有待身。令業不退。而今而後。固爲常例。草菴爲房。竹葉爲座。輕生重法。令法久住。守護國家。
　　凡有他宗年分之外。得度受具者。自進欲住山十二年。修學兩業者。具注本寺并師主名。明取山院状須安置官司。固經一十二年竟。準此宗年分者。例賜法師位。若闕式法。退却本寺。
　　凡住山學生。固經一十二年。依式修學。慰賜大法師位。若雖其業不具。固不出山室。經一十二年。慰賜法師位。若此宗者。不順宗式。不住山院。或雖住山。屡煩衆法。年數不足。永貫除官司天台宗名。本寺退却。
　　凡此天台宗院。差俗別當兩人。結番令加檢校。兼令禁盜賊酒女等。住持佛法。守護國家。
　　以前八條式。爲住持佛法。利益國家。接引群生。後生進善。謹請天裁。謹言。

弘仁九年八月二十七日
前入唐求法沙門最澄（上）

天台法華宗年分度者回小向大式
合肆條
凡佛寺有三

　　一者一向大乘寺初修業菩薩僧所住寺
　　二者一向小乘寺一向小乘律師所住寺
　　三者大小兼行寺久修業菩薩僧所住寺
　　
    今天台法華宗。年分學生。並回心向大初修業者。一十二年。令住深山四種三昧院。得業以後。利他之故。假受小律儀。許假住兼行寺。

凡佛寺上座。置大小二座

　　一者一向大乘寺。置文殊師利菩薩。以爲上座。
　　二者一向小乘寺。置賓頭盧和尚。以爲上座。
　　三者大小兼行寺。置文殊與賓頭盧兩上座。小乘布薩日。賓頭盧爲上座。坐小乘次第。大乘布薩日。文殊爲上座。坐大乘次第。此次第坐。此間未行也。
　　凡佛戒有二。
　　一者大乘大僧戒。制十重四十八輕戒。以爲大僧戒。
　　二者小乘大僧戒。制二百五十等戒。以爲大僧戒。
　　凡佛受戒有二。
　　一者大乘戒。依普賢經。請三師證等。
　　請釋迦牟尼佛。爲菩薩戒和上。
　　請文殊師利菩薩。爲菩薩戒羯磨阿闍梨。
　　請彌勒菩薩。爲菩薩戒教授阿闍梨。
　　請十方一切諸佛。爲菩薩戒證師。
　　請十方一切諸菩薩。爲同學等侶。
　　請現前一傳戒師。以爲現前師。若無傳戒師。千里内請。若千里内無能授戒者。至心懺悔。必得好相。於佛像前。自誓受戒。
　　今天台年分學生。并回心向大初修業者。授所説大乘戒。將爲大僧。
　　二者小乘戒。
　　依小乘律。師請現前十師白四羯磨。請清淨持律大徳十人。爲三師七證。若闕一人不得戒。
　　今天台年分學生。并回心向大初修業者。不許受此戒。除其久修業。
　　竊以。菩薩國寶。載法華經。大乘利他。摩訶衍説。彌天七難。非大乘經。何以爲除。未然大災。非菩薩僧。豈得冥滅。利他之徳。大悲之力。諸佛所稱。人天歡喜。仁王經百僧。必假般若力。請雨經八徳。亦屈大乘戒。國寶國利。非菩薩誰。佛道稱菩薩。俗道號君子。其戒廣大。眞俗一貫。故法華經。列二種菩薩。文殊師利菩薩。彌勒菩薩等。皆出家菩薩。跋陀婆羅等五百菩薩。皆是在家菩薩。法華經中。具列二種人。以爲一類衆。不入比丘類。以爲其大類。今此菩薩類。此間未顯傳。伏乞。陛下。自維弘仁年。新建此大道。傳流大乘戒。利益而今而後。固鏤大鐘腹。遠傳塵劫後。仍奉宗式。謹請天裁。謹言。

弘仁十年三月十五日
前入唐天台法華宗沙門最澄（上）

