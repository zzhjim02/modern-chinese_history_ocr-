　　《大正藏》第74卷

　　No. 2354
　　菩薩戒通別二受鈔

　　南都唐招提寺覺盛製
　　問。通受別受其軌則如何哉。答。先通受者。
　　以三聚羯磨攝律儀與攝善·饒益同時總受。故名通受。次別受者。以白四羯磨等唯別受比丘等七衆律儀而不受餘二。故名別受。菩薩戒本疏（寂云）受律儀戒方軌有二。一與餘二總受。二與餘二別受。總受方軌七衆無別。竝牒三戒而總受故。故一羯磨通被七衆。至於隨相所持各異。地持受法正就此也。若別受者七衆法異。若俗二衆受其五戒。道中具足受法依白四羯磨。從十衆等（文）與餘二者。攝善·攝生二也。總受者。三聚戒通受也。與餘二別受者除攝善·饒益。唯別受攝律儀也。牒三戒者三聚淨戒也。
　　問。通受之時。攝律儀者唯名七衆律儀歟。將又稱菩薩十重等歟。答。唯以七衆律儀名攝律儀也。故本論云。律儀戒者謂諸菩薩所受七衆別解脫律儀。乃至如是七種依止在家出家二分如應當知。是名菩薩律儀戒（文）遁倫釋云。其餘菩薩四波羅夷四十二輕戒等皆是攝善法戒·衆生戒中。有違犯故立此諸戒。非是攝律儀戒（文）。
　　問。總以斷諸惡旣名攝律儀。而菩薩十重禁何云不攝律儀哉。是以見本業經說。今爲諸菩薩結一切戒根本。所謂三受門。攝善法戒所謂八萬四千法門。攝衆生戒所謂慈悲喜捨化及一切衆生皆得安樂。
　　攝律儀戒所謂十波羅夷（文）旣以十波羅夷出攝律儀之體。若爾者本論所說攝律儀與瓔珞經所說律儀戒其體相違畢如何。答。自本於律儀者共不共相分。本論且說三乘共身語七支。略名律儀。本業經以共不共重禁通稱律儀。前四重三乘共。後六重不共也。故經論俱不相違也。
　　問。若爾者瑜伽論意。七衆所受之外以不共四重亦可屬攝律儀哉。答。爾也。故披唯識述記云。四十一云。律儀戒以七衆別解脫戒。在家出家戒爲體。卽唯二業。攝善法戒者。謂諸菩薩受律儀後。一切爲大菩提由身語意積集諸善爲體。卽通三業。饒益有情戒。謂略有十一種（乃至）然菩薩戒自息惡戒是何戒攝。今欲爲前別故。所以且說七衆。其實菩薩戒亦得是律義戒。菩薩戒有意業。此中論色爲律儀體。所以不說攝善戒寬故卽令入攝善戒中。故論實亦得（文）自息惡戒者。謂瑜伽四重也。今欲爲前別者。謂爲顯攝律儀以身語爲體。攝善攝生以三業爲體云事。唯以七衆戒說律儀之時。以不共四重攝入攝善等。以論防惡門。亦收攝律儀云事。以解釋之趣本論所說極成畢。
　　問。三聚淨戒盡未來際之調伏。菩薩不共之法門也。而彼比丘等戒源出於聲聞藏。旣爲見諦善來等小乘得益之法。何爲三聚所攝初律儀之體。故法華玄賛第九云。二乘者持戒精進卽是菩薩破戒懶墮。故不可親近（文）鏡水大德云。精進護持二乘之戒運運速趣二乘之果。刹那刹那去大菩提遠也。卽名毀犯菩薩戒。卽名菩薩懈怠懶墮也（文）於護持之人猶不可親近。何況爲攝律儀三聚隨一哉。答。攝律儀之中以七衆別脫爲根本律儀。以不共戒爲枝末。若不受比丘等戒無住七衆數。不爲佛弟子。列内衆者卽爲不共律儀。讃毀已下四重及攝善攝生等更不可成就之故也。唯識論云。一律儀戒。謂正遠離所應離法。二攝善法戒。謂正修證應修證法。三饒益有情戒。謂正利樂一切有情。此與二乘有共不共（文）本論說當知菩薩略有三聚。初律儀戒毘奈耶聚。如薄伽梵爲諸聲聞所化有情略說毘奈耶相。當知卽此毘奈耶聚（文）唯識本疏述七衆戒是初體。一切佛法是第二戒。濟諸有情是第三戒（文）行事鈔云。律儀一戒不異聲聞（文）如此云論藏云章疏以聲聞藏所說之戒法爲菩薩律儀戒之旨。一同全不及異論者也。次於玄賛等釋者。正檢安樂行品說又不親近求聲聞比丘比丘尼。優婆塞優婆夷。旣云求聲聞。明知住自調自度之心爲自涅槃證得護持戒法之相也。可云是退菩提心自利護戒菩薩破戒云事性相定判。初不可驚。菩薩以大悲爲體。以利他爲戒之故也。今所論者爲廣大利他所受得之七衆別脫卽菩薩律儀（爲言）。
　　問。瑜伽唯說四重事以菩薩根本重也。而何稱律儀之時。非根本而爲枝末哉。是以披諸師解釋。勝鬘經述記釋四重。述唯性非遮。唯重非輕。唯根本非隨須也（文）菩薩戒本宗要判無惡不由貪嗔癡者。亦無不爲引好推惡。所以後四爲根本重（乃至）由此隨應爲三聚本（文）如解釋者。或立根本之稱。或剩名三聚本。而還遮非根本律儀。有何深意哉。答。以五十具等戒爲根本律儀事其體旣制於身語。是以麁相初根久根同堪護持。所以先受學之。漸可制防意業微細之惡之次也。是卽防惡之初門。七衆之根元。尤可爲根本律儀。於不共四重等者。唯識述記或云攝善法戒。或云攝律儀。瑜伽論記屬攝善饒益。太賢師述三聚所攝之旨。如此雖解釋多途未出限攝律儀之趣。以知律儀之中枝末云事。但勝鬘記并宗要文旣釋無惡不由貪嗔癡者亦無不爲引好推惡等。知彼依造惡之源不共之基述稱根本。此依斷惡之始三乘之行立爲根本。所望各別。更不可相違也。
　　問。七衆所受爲菩薩律儀。云事旣成畢。若爾者將受菩薩戒之時。必七聚隨一律儀受之歟。將又雖不存比丘等律儀可發得菩薩戒哉。答。定存七衆律儀欲受菩薩戒之時必可成就。律儀能攝後二所攝而無能攝律儀。不可成所攝攝善攝生之故也。故瑜伽論云。此三種戒由律儀戒之所攝持令其和合。若能於此精懃守護亦能護餘。若此不能。餘亦不能（文）。
    問。如答成者不欲受七衆唯不可有受十重四十八之軌則歟。若爾者正披梵網經古迹云。於中且依受不共戒許黃門等亦受得戒。若遍學行別受七衆當知遮難同聲聞受（文）意今經以受不共十重六八出黃門等之類。若受三乘共七衆別解脫云非黃門等卽所被之機也。又優婆塞戒經以依共律儀成近事之性。梵網經唯依不共律儀故不成近事等性見。加之古迹重發重樓譬之問答不然之旨。必由律儀得後不共二菩薩戒。故作是說。未必菩薩先發小心（文）受近事等戒。但小乘所得非菩薩受法云事解釋分明也。何況見表無表章。諸門併於七衆別解脫并菩薩戒云受法云捨緣各別配立之畢。而受菩薩戒之纔同時必定受七衆隨一者。諸戒悉雜亂。諸釋一一可亂脫哉如何。答。此事宗大綱。輒雖難一定。聊可加料簡。凡古迹之中。不共者稱通受之軌則。遍學者擧別受之作法歟。若爾者令出疑難。於中且依受不共戒許黃門等亦受得戒解釋。若依通受之法者。不嫌黃門不簡二形同許發心受戒。其受法位兼非云不受七衆。但可遮其性也。次善生經梵網經俱所受戒法同雖存五戒等。依性成否有遮難之多少之計也。梵網經又雖不成性全非云不受共律儀。依之見瑜伽論。半釋迦等雖受五戒遮近事性（云云）若強心地戒本之受法通不受比丘等戒者。依何徒爭性成否論不共與遍學之不同。明知雖有通別二受異性成否差別。同以七衆別脫爲律儀之體云事。
　　次必由律儀（乃至）先發小心者彼善戒經意先依小乘心受五十具戒。後迴心向大依通受之軌則說致受法之旨。故一切比丘等戒必如彼經先起小心。非云可別受。總依共根本律儀爲顯得後二不共戒說重樓之譬。更非定別受前通受後。通別兩受之前後隨應可成之故也。次章家解釋別受稱比丘等別解脫戒。通受名菩薩戒。依通別二受不同云比丘戒等云菩薩戒雖有差別。律儀是體一。全非別體。仍諸釋併非相違歟。
　　問。如會釋者。通受之時。一切七衆爲律儀。定成受形居戒之由歟。若爾者七衆各可成其性哉。答。若無遮難之輩可成其性。有遮難之類不可成性。故寂法師疏述通受之軌則云。又在家戒如上所說解語皆受。若出家戒則不如是。唯人趣中若男若女無遮難者方許爲受。義同聲聞出家受法。又應戒法皆得通受。文無簡故但應遮其比丘等性。如半釋迦許受五戒。但應遮止近事男性（文）依遮難有無有性成否。加之案古迹坐無次第戒之處。或以菩薩戒爲次。或以比丘戒。爲次（云云）若菩薩受法之時不受比丘等戒。亦不成其性。依何論法坐次第。以知成其性云事。
　　問。宗家解釋之中有出性成否哉。答。有。卽表無表章云。無形二形不遮受戒。攝受廣故。亦不說捨。准此等理。菩薩戒中比丘等戒命終二形日出等時皆不捨也。心寬慢故。別受不得（文）意通受菩薩戒中所成就之比丘等戒更無命終捨等（爲言）若不成戒與性。何及命終捨等之論哉。依通受成其性之旨。解釋之意分明也。
　　問。凡問答雖及多重。未出依三聚羯磨發得七衆戒并成其性之聖教說。若有否答。占察經上云。立願自誓而受菩薩律儀三種戒聚。則名具獲波羅提木叉出家之戒。名爲比丘比丘尼。卽應推求聲聞律藏及菩薩所習摩得勒伽藏受持讀誦觀察修行。若雖出家來而其年未滿二十者。應當先誓願受十根本戒及受沙彌沙彌尼所有別戒。旣受戒已亦名沙彌沙彌尼（文）依此經文唐士人師述通比丘戒自受他受之三聚軌則云。占察云。二種受自受從他受沙彌悔清淨已。若無好師。佛像前請十方佛菩薩爲師。發無上菩提心剃髮染衣。年滿二十卽發比丘具戒（文）經文竝解釋分明也。
　　問。占察經無好師不堪作白四等之時軌則也。若十師滿足位更不可依彼作法。何備證據哉答。凡能秉僧所秉法圓滿之時。通別二受并用之成菩薩苾蒭。而彼經意無好師唯用通受卽成比丘等性（爲言）非限師範闕之時也。
　　問。師僧具足之時有用此軌則之教文哉答。瑜伽四十云。謂律儀戒攝善法戒饒益有情戒如是學處如是淨戒。過去一切菩薩已具。未來一切菩薩當具。普於十方現在一切菩薩今具。於是學處於是淨戒過去一切菩薩已學。未來一切菩薩當學。現在一切菩薩今學。汝能受否。答。言能受（文）章問答分別門述此本論意。
　　問。菩薩地云。七衆所受爲菩薩律儀。出家之戒何故菩薩二形生。及捨衆同分時獨卽不捨。同聲聞哉答。菩薩受戒其心寬慢增上猛利故。二形生及命終時必定不捨。以能隨類而化生故。若別受者卽捨也。通受之者其義不能（文）若依通受羯磨必不受得七衆戒者。何菩薩對聲聞疑捨戒不同哉。知定用通別二門之中。通受比丘戒至來際依菩薩之故也。別受比丘戒限盡形。同聲聞之故也。依通受成七衆性云事。云本論云解釋殆不可待詞歟。加之智度論第四云。諸菩薩有二種。出家在家。在家菩薩已總在優婆塞優婆夷。出家菩薩已總在比丘比丘尼中。復次有菩薩必在四衆。在四衆必不在菩薩中。何者如求聲聞入求辟支佛人（文）古迹顯彼論之意云。問。菩薩幾衆。答。智論四衆。謂彼論意等受三聚。出家在家男女別故。若遍學者如聲聞也（文）述三聚之受法論文旣說有菩薩必在四種。知不共軌則時必得七衆戒而各成其位云事。宗家依此等論文不論好師有無。竝出此作法也。
　　問。若依三聚羯磨自受從他俱成其性。不應用依白四羯磨別受事。旣成其性之故。得戒畢之故。可無用之故。同聲聞之故答。凡化身土以聲聞僧爲正機之故。以白四受法三乘同爲根本軌則。依之通受之上重別受之也。總於菩薩者不限戒法於所有法相兼二門。所謂菩薩斷二障證二空之理。聲聞唯斷惑障證生空之理。聲聞唯四諦觀。緣覺十二緣起。菩薩六度四諦并緣起等法具修行之。半滿二教之起源在此等也。若依白四不受大僧戒。與聲聞僧同布薩時。彼聲聞比丘更不可許之。所以爲共彼尤可別受也。是以見人師解釋。菩薩僧尼至半月應兩邊布薩誦大小二本（文）依通受別受兩門有兩半月說戒之旨述釋也。又四分十誦等律中尚至佛果立自然得。是則別受形相也。何況於凡下哉。明知有二門受法云事。
　　問。若通受之時苾芻等戒無盡形捨而至來際者。卽出家五衆等戒是隨形居竝限人趣所發得者大小共許義相也。而形盡之後趣生不定。出家等形儀旣改畢。何云有來際之功能哉。是以見賓師釋捨亦無失（文）如何答。三聚羯磨卽是來際之法意樂。又誓盡有情界。依制期酬意楽所成盡未來際之法也。通受之法必隨形相非所成就。無形二形尚許發得之故也。何況十重六八自本不擇趣生不嫌遮難同所受法。而出家五衆戒彼於十重之中前四重所義分也。其體卽一有二用。何於一體有捨不捨之不同哉。依之檢寂法師解釋若受菩薩三聚戒時。隨受出家五衆戒者非盡形捨。以總受故。隨菩薩故（文）次人師解釋者。付失出家等相之邊且作此釋歟。旣云捨亦無失。又彼師前有不捨之儀歟。無其相違也。
　　問。若無盡形捨者。轉生之後設雖生人間。設雖轉餘趣。若秉法之時於同界内而不來集者。可有別衆之義哉答。不可有也。卽二形生之時雖不捨戒如可失比丘等之性轉生已後例可齊等。雖不捨戒失其性者更不可有同衆之義者也。
　　問設外雖闕僧威儀。内具足戒法。何不犯別衆哉。是以十誦律亦有受後難緣須著俗服。亦應同法。由本是僧（文）隨華嚴寺律師釋云。不以威儀而定僧體状。内具戒見則法應僧。外虧道相爲有難緣。亦得如五大色不令受持爲緣服用。豈不同秉於法。可以例之也（文）解釋分明也。
    答。彼律師說。於現在生依不失性猶云成別衆。總別受通受成其同法。又招別衆事但於現在一生可論之也。古迹如文殊彌勒等入聲聞衆次第而坐。此明現身出家爲初也。若依内防發之功能談之者。實隔生改形必雖可同法。今勸同法付外相大僧。若不和合不共同。於一化弟子有反逆之相。恐成破僧歟。此旣隔生趣生旣相替畢。何於其相有所乖違。更不相例。只内法殊勝功能遙成佛果至來際之許也。
　　問。若經生已後不憶先所受戒而行殺生等者。可成犯戒之罪哉答。四分律疏（首云）問。若盡未來際雖經生死。本戒不失者。更受後身。不知有戒作殺盜事。爲犯不。
    答。不犯。何以故。不知有戒。無違心故（文）解釋問答分明也。
　　問。彼叡山僧徒依通受軌則旣稱比丘。而此南都更不許。依此軌則成比丘性如何答。彼以占察經爲依據明文。於受戒軌則猥依彼經。至於隨戒更不任彼經也。卽件經說云。卽應推求聲聞律藏及菩薩所習摩得勒伽藏（文）旣說可學聲聞律藏。而反違彼經文下彼律藏所說具戒及白四羯磨等小乘學。全不依學彼戒相。并不用別受軌則。依之南都深所不許也。更非破依通受成其性之事。彼唯限通受軌則。不依別受而不學聲聞藏。此并用通別二受。又兼學大小二藏。若不學律藏全不可成得戒并其性之故也。旣占察經說無好師之時纔用通受一法成比丘等之相。明知十師等滿足之時具可用通別二受云事。
　　問。通受菩薩戒攝盡一切戒云事。源出於本論。有何闕所更用別受哉答。一切戒者謂三聚淨戒也。故瑜伽四十云。云何菩薩一切戒。謂菩薩戒略有二種。一在家分戒二出家分戒。是名一切戒。又依此在家出家二分淨戒。略說三種。一律儀戒。二攝善法戒。三饒益有情戒（文）通受三聚戒之故稱一切戒。通受之時總悉非云發得七衆戒。隨在家出家分唯所得其隨一也。雖發其形居隨一兼又致別受軌則所成佛子。其道理旣如前成。重不可述之。
　　問。若爾者不堪別受軌則之時。以通受羯磨五十具三戒隨應可作三重受法哉。
    答。爾也。占察經云。年歲未滿之時總受三種戒。成沙彌等。年滿二十之時又總受三種戒。然後得名比丘等（云云取意）若通別二受作法具堪作之時。依別受之軌則受五十具。依通受作法唯隨應可作一度之受法歟。
　　問。心地戒本說佛法中戒藏。古迹述世尊所制一切禁戒上乘下乘皆從此出。於菩薩戒者不簡共不共。不論性遮。諸戒悉攝盡之旨。云經文云解釋實明文也。依之叡岳限通受一邊不用別受。唯依梵網戒本不學聲聞藏。深順經文。何嫌彼哉答。梵網經具說十無盡之戒不漏三業十支之惡。故名佛法中戒藏。雖然未說五篇諸戒并無量威儀。所以受學三乘共四分等律藏。具可辨比丘細行。不可不受學。何況梵網善戒等經唐土人師尚屬化教。通道俗之故（云云）何以化教爲菩薩苾芻毘奈耶藏。故以四分律等卽爲菩薩學處者。源起於勝鬘涅槃等經并本論智論誠說。西天論師東土人師任聖教說依律藏說同出家學道之處也。依如此始自中天印度終至日域邊州。於大乘學者必用通別兩門之軌則。兼學菩薩聲聞之二藏。全三國不相替之處也。依之南山律師依四分律製行事鈔。廣定比丘戒受隨二法。又爲賞翫此鈔六十家重作述釋。震旦諸國人師翫四分律等如是。豈彼諸師併小乘學哉。此外自希出別義。濫學大乘者是也。而彼叡山獨不用別受軌則而下小乘學之事。誰是爲指南。可謂是濫學大乘之類歟。先彼戒壇者作法界歟。若自然界歟。若作法界者。結界羯磨法出於何教。若用四分等律教所說羯磨者。至結界法依四分等而不受學戒法之條更不得其旨。於結界軌則。諸律之外全所不說也。若又自然界者豈名戒壇作受戒軌則哉。旁無其謂者也。
　　問。菩薩藏之外必強學聲聞藏戒相云事。有何深意哉答。於教法化制教相分。化教者。謂經論二藏通被道俗。制教者。毘尼一藏唯限出家。故以四分十誦等律藏則爲大乘苾芻所學。更此外所無大乘制教也。卽勝鬘經云。毘尼者卽大乘學（文）依之人師指毘尼學釋。故知通爲五乘人也（文）加之戒波羅蜜之中。初攝律儀七衆戒是也。其七衆者卽聲聞共戒相也。旣名波羅蜜。大乘至極之所學云事更不可及異義哉。
　　問。彼叡岳所學章疏等之中。以聲聞共五篇戒有爲菩薩學處哉答。弘決第四上云（湛然）式叉伽羅尼此名爲學。別在第五。通約諸篇。今竝開之成摩訶衍。故大經及十住婆沙皆指篇聚云菩薩摩訶薩持是禁戒。當知戒無大小。由受者心期。是則中道。遍入空假及事律儀方得名爲具足持戒（文）又玄義第四云。今仍判其麁妙禁淨善三戒屬律儀。律儀通攝衆故定尊卑位次緒。雖有菩薩佛等不別立衆故戒法是同。但以佛菩提心爲異耳。故知律儀等三戒三藏攝（乃至）開麁顯妙者。他云梵網是菩薩戒。今問是何等菩薩戒。彼若答言是藏通等菩薩戒者。應別有菩薩衆。衆旣不別。戒何得異。又若別明菩薩戒。何等別是緣覺戒。今明三藏三乘無別衆不得別有菩薩戒緣覺之戒也。若作別圓菩薩解者可然。何者三乘共衆外別有菩薩。故別有戒。
　　問。三乘衆外別有菩薩戒者。緣覺戒云何。     答。三乘衆外無別緣覺戒。此說猶是待麁之戒耳。開麁者。毘尼學者卽大乘學。式叉。式叉卽是大乘第一義。光非青非黃非赤白。三歸五戒十善二百五十戒皆是摩訶衍。豈有麁戒隔於妙戒。戒旣妙。人亦復然。汝實我子。卽此儀也。是名絕待妙戒（文）意者定七乘尊卑之位。雖有聲聞菩薩差別於成七衆總二僧不別。所受戒法是同之故。但依菩提心成就爲異。於別受作法者。受隨二法三乘更無差異。若依別圓二教所說之通受軌則者別可有菩薩衆。雖然毘尼學卽大乘學。十戒具戒旣爲大乘無上戒法更無別菩薩比丘戒（爲言）故自宗他宗俱以律藏所說戒相爲菩薩律儀云事。全無異儀歟。而至此朝始作此論。不辨教綱之故也。
　　問。於別受戒相三乘共同更無別戒相云事旣多重成之畢。雖然正見文殊問經說。出沙彌戒之軌則。於三歸得而期來際。是豈非說菩薩不共別受之戒相乎。若同於聲聞。何非盡形而願乃至菩提。依之淄洲大師義燈云。若三聚十無盡等及依文殊所問般若經受十戒者卽同沙彌十戒。然亦盡未來受（文）又同經說五篇戒相云。若以心分別男女非男女等是菩薩波羅夷（云云）若聲聞共五篇者何究竟無分別戒相乎。以此等文思之。唯有菩薩別受戒法云事如何答。彼經說通受之軌則。更非別受之作法。別受三歸得但誓盡形壽。此旣期乃至菩提。知通受三歸也。故文殊師利問經上卷云。文殊師利白佛言。世尊。云何歸依。佛告文殊師利。歸依者應如是言。大德。我某甲乃至菩提歸依佛。乃至菩提歸依法。乃至菩提歸依僧。第二第三亦如是說。復言。我某甲已歸依佛已。歸依法已。歸依僧竟。如是三說。次言大德我持菩薩戒。我某甲乃至菩提不殺生。離殺生想。乃至菩提不盜。亦離盜想。乃至菩提不非梵行。離非梵行想。乃至菩提不妄語。離妄語想。乃至菩提不飮諸酒。離飮酒想。乃至菩提不著香華。亦不生想。乃至菩提不歌舞作樂。離歌舞想。乃至菩提不坐臥高廣大床。離大床想。乃至菩提不過中食。離過中食想。乃至菩提不捉金銀生像。離捉金銀想。乃至當具六波羅蜜大慈大悲。佛說此祇夜。

　　發誓至菩提歸依於三寶
　　受持十種戒亦誓至菩提
　　六度及四等皆當令具足
　　如是修行者與大乘相應（文）

　　隨寂法師釋云。然受法有二。若准律法。白四受者應須簡釋無相等類。若依三歸三聚總受。文旣不簡。理應通受（文）次於五篇門戒說究竟無分別相者。彼說出世無漏五篇護持相。更非凡愚之相也。仍無其失（焉）。

　　菩薩戒通別二受鈔

　　凡鈔出之趣更無他事。時代及末佛法至衰。雖欲作別受之軌則依無授與之師範。成就比丘等戒不能爲佛弟子。依之設雖無好師。依通受之軌則或自誓或從他。隨應爲令成七衆性而建立僧寶。久住佛法也（矣）。
　　嘉禎四年（戊戌）九月日沙門覺盛
　　古今賢匠述作此議不知其數。無詳盛師。卷號二受通別兩門文約義豐。如說受戒卽人佛位。悟道在心啻鑒斯典。但恨扶桑流布以來。先哲刻板未令恢弘。今弟子賢盛開印。以望戒律流通上報三寶洪恩。下濟六趣沈苦而已。
　　應永二年（乙亥）九月四日
　　和州唐招提寺住侶小苾芻賢盛謹誌
　　寶永五丙子年秋上浣。憺眞元空染翰。於讃之靈芝律寺對校一過。


