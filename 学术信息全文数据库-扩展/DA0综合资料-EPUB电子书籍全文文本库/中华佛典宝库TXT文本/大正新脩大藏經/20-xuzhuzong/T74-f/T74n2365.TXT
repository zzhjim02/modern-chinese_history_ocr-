　　《大正藏》第74卷No.2365


No.2365

長講仁王般若經會式

　　參堂三禮頌


　　能禮所禮性空寂  感應道交難思議
　　我此道場如帝珠  十方諸佛影現中
　　我身影現諸佛前  頭面攝足歸命禮

一切恭敬

　　自歸依佛。當願衆生。體解大道。發無上意。
    自歸依法。當願衆生。深入經藏。智慧如海。
    自歸依僧。當願衆生。統理大衆。一切無礙。

次梵音頌

　　十方所有勝妙華  普散十方諸國土
　　是以供養釋迦尊  是以供養諸如來
　　出生無量寶蓮華  其華色相皆殊妙
　　是以供養大乘經  是以供養諸菩薩

次如來唄

　　如來妙色身  世間無與等
　　無比不思議  是故今敬禮
　　如來色無盡  智慧亦復然
　　一切法常住  是故我歸依

次散華供養頌

　  世尊導師金剛體  心行寂滅轉法輪
　　八辯洪音爲衆説  時衆得道百萬億

香華供養佛

　　南無鷲峯山中五忍教主釋迦牟尼如來
　　南無入大寂定放光明釋迦牟尼如來
　　南無十方淨土同説五忍無量化佛
　　南無東方來入護國界普光菩薩摩訶薩
　　南無巽方來入護國界蓮華手菩薩摩訶薩
　　南無南方來入護國界離憂菩薩摩訶薩
　　南無坤方來入護國界光明菩薩摩訶薩
　　南無西方來入護國界行慧菩薩摩訶薩
　　南無乾方來入護國界寶勝菩薩摩訶薩
　　南無北方來入護國界勝受菩薩摩訶薩
　　南無艮方來入護國界離塵菩薩摩訶薩
　　南無上方來入護國界喜受菩薩摩訶薩
　　南無下方來入護國界蓮華勝菩薩摩訶薩
　　南無五方來入護國界五大力菩薩摩訶薩
　　南無護佛果行恒轉國界無相法門
　　南無護十地行恒轉國界無相法門
　　南無五忍菩薩來入護國界無相法門
　　南無對揚化主四地菩薩波斯匿王

次勸請頌

　　至心勸請金剛方  普賢菩薩法輪現
　　所修行願報得身  普賢行願悉圓滿
　　現護國身金剛手  持金剛杵放青光
　　所起正智猶金剛  能斷我法微細障
　　與四倶胝大菩薩  來入日本令護國
　　三災七難皆消滅  風雨應節國安寧
　　依教令輪現威怒  三頭八臂降三世
　　摧伏一切摩醯首  大自在天魔軍衆
　　能害正法惱生者  令調伏故放青光
　　悉能除遣魔等衆  與彼東方持國天
　　及將無量乾闥婆  毘舍闍衆爲眷屬
　  來入法性此道場  哀愍加護修道品
　　至心勸請炎魔方  大虚空藏法輪現
　　所修行願報得身  修檀等行三輪淨
　　現護國身金剛寶  持摩尼寶放白光
　　體淨堅固猶金剛  隨諸有情求心得
　　與四倶胝大菩薩  來入日本令護國
　　五穀七寶用無盡  衣食豐饒與妙法
　　依教令輪現威怒  甘露軍荼利金剛
　　示現八臂甚可畏  摧伏一切阿修羅
　　炎魔鬼神行疫者  令調伏故放白光
　　悉能除遣修羅等  與彼南方増長天
　　及將無量恭畔荼  薜茘多衆爲眷屬
　　來入法性此道場  哀愍加護修道品
　　至心勸請那伽方  文殊師利法輪現
　　所修行願報得身  正智圓滿得自在
　　現護國身金剛杵  持金剛劍放金光
　　無相一乘般若劍  能斷自他倶生障
　　與四倶胝大菩薩  來入日本令護國
　　三災七難盡消滅  陰陽應節國安寧
　　依教令輪現威怒  六首六臂六足尊
　　坐水牛上甚可畏  摧伏一切惡毒龍
　　興惡風雨損生者  令調伏故放金光
　　悉能除遣惡龍等  富單那衆爲眷屬
　　來入法性此道場  哀愍加護修道品
　　至心勸請羯磨方  摧一切怨法輪現
　　所修行願報得身  事智圓滿得自在
　　現護國身金剛叉  持金剛鈴放瑠光
　　鈴音震撃覺有情  以勝般若警群迷
　　與四倶胝大菩薩  來入日本令護國
　　奪精氣者令退散  無病長壽國安穩
　　依教令輪現威怒  淨身金剛四臂身
　　摧伏一切惡藥叉  晝夜伺來奪人氣
　　惱害一切有情者  令調伏故放瑠光
　　悉能遣除夜叉等  與彼北方多聞天
　　及將無量夜叉等  羅刹婆等爲眷屬
　　來入法性此道場  哀愍加護修道品
　　至心勸請法界方  轉法輪者法輪現
　　所修行願報得身  行願圓滿住等覺
　　現護國身羅蜜多  持金剛輪放五光
　　毘盧舍那成正覺  請轉法輪化有情
　　與四倶胝大菩薩  來入日本令護國
　　二種七難皆除滅  紹隆佛法利有情
　　依教令輪現威徳  不動金剛坐石上
　　摧伏一切鬼魅等  惑亂有情諸障者
　　令調伏故放五光  悉具衆徳破諸闇
　　與彼中天天帝釋  無量諸天爲眷屬
　　來入法性此道場  哀愍加護修道品
　　百億天龍八部衆  來集普會日本國
　　叡山道場長講院  證知證誠恒法會
　　我等頂戴仁王經  五忍法門無相美
　　甚深般若二護經  恒説十方令不斷
　　一切衆生悉開悟  百部鬼神恒聞經
　　護國靈驗示群生  三災七難盡消滅
　　紹隆佛種護法藏  利益有情窮後際
　　
自懺悔頌

　　至心懺悔無量罪  我及法界諸群生
　　無明顛倒所迷惑  造作四重五逆罪
　　乃至謗法闡提罪  自作教他見隨喜
　　我等今對諸佛前  發露衆多極重罪
　　至心慚愧盡懺悔  仰願十方一切佛
　　已作之罪盡消除  未來之惡更不造

他懺悔頌

　　至心懺悔我父母  六親眷屬所作罪
　　若我父母諸靈等  罪業未盡繋地獄
　　畜生餓鬼修羅等  晝夜不息受大苦
　　我等相代盡懺悔  父母六親所作罪
　　十惡五逆謗法罪  不信因果闡提罪
　　仰願十方一切佛  拔濟我等父母苦
　　
刹利懺悔頌

　　我等至心代國王  五根本罪盡懺悔
　　自在力故取塔物  乃至四方僧祇物
　　或教人取見隨喜  皆悉懺悔初根本
　　自在力故毀正法  捨三乘法及一乘
　　又制他人不令修  皆悉懺悔第二罪
　　自在力故制出家  若復有人歸佛故
　　剃除鬚髮被法服  持戒毀戒有無戒
　　脱其袈裟逼還俗  或加杖捶復繋縛
　　或截手足及斷命  自作使他造此惡
　　皆悉懺悔第三罪  已作消滅更不造
　　有自在力作五逆  殺父殺母殺羅漢
　　破和合僧出佛血  皆悉懺悔第四罪
　　有自在力不畏報  撥無因果造惡業
　　刹利所有一切罪  自作教他見隨喜
　　我今親對諸佛像  諸菩薩像諸天衆
　　今世過世不覆藏  皆悉懺悔第五罪
　　
大臣懺悔頌

　　我等至心代大臣  五根本罪盡懺悔
　　依倚王力取塔物  乃至四方僧祇物
　　或教人取見隨喜  皆悉懺悔初根罪
　　統理國土依王力  破壞村邑城國主
　　或教人破見隨喜  皆悉懺悔第二罪
　　統理國土依王力  毀謗正法捨三乘
　　亦制他人不令覺  皆悉懺悔第三罪
　　統理國土依王力  若見有人如來故
　　剃除鬚髮被法服  持戒毀戒有無戒
　　脱其袈裟逼還俗  或加杖捶復繋縛
　　或截手足及斷命  自作教他造此惡
　　今世過世不覆藏  皆悉懺悔第四罪
　　統理國土依王力  作五逆罪無慚愧
　　殺父殺母殺羅漢  破和合僧出佛血
　　如是五逆無量罪  自作教他見隨喜
　　我今親對百佛像  百菩薩像百羅漢
　　今世過世不覆藏  皆悉懺悔第五罪

受戒頌

　　我等至心受三歸  奉請諸佛爲戒師
　　自歸依佛無上尊  自歸依法離欲尊
　　自歸依僧衆中尊  如來至眞等正覺
　　歸三寶竟持十善  乃至菩薩大乘戒
　　堅持禁戒無缺犯  無量生中不捨戒
　　法界衆生同一體  戒香薫馥五分身

發願頌

　　我今歸依圓滿教  於無作境發弘誓
　　圓融十界諸衆生  我今誓願必濟度
　　圓融五住一切惑  我今誓願必斷除
　　圓融四門諸道品  我今誓願必修習
　　圓融三徳眞佛道  我今誓願必得成
　　自度度他無間斷  盡未來際作佛事

神分頌

　　以此開講  仁王般若
    所生功徳  奉資三界
    二十八天  龍神八部
　　百部鬼神  威光増益
    護持國界  弘仁皇帝
    玉體寶命  天長地久
　　春宮諸王  妃主夫人
    三寶覆護  寶壽長遠
    大臣宰相  文武百官
　　諸國使君  諸郡曹府
    身心安穩  普天率土
    萬姓安穩  仁王般若
　　波羅蜜經  一切諷誦

次入經文
次結願頌

　　我等至心發弘誓  十方十世三界天
　　資益二十八天衆  梵王帝釋及四天
　　天龍八部百部鬼  風雪雲雨各各神
　　雷電霹靂大惡龍  天神地祇靈鬼等
　　大小比叡山王等  比良三枳安山王
　　長澤河内諸天神  飯道笠扶淡海神
　　賀茂大神上下族  住吉大神諸眷屬
　　氣比大神及五子  氣多大神諸眷屬
　　伊部山王足羽神  多度大神諸眷屬
　　名草上下溝口神  八幡大神諸眷屬
　　宗像大神諸眷屬  賀春大神諸眷屬
　　賀羅大神諸眷屬  師比御靈諸眷屬
　　山林樹下護國神  水陸原澤一切精
　　永離業道一切患  乃至煩惱及所知
　　多聞熏習念念増  威光増益恒守護
　　叡山道場正法藏  大日本國及九院
　　興隆佛法盡後際  恒説一乘利群生

南無阿閦佛

　　資益一切皇靈等  開闢已還諸尊靈
　　上宮太子御靈等  法師天皇御靈等
　　阿倍天皇御靈等  桓武天皇御靈等
　　吉野大后御靈等  崇道天皇御靈等
　　伊豫親王御靈等  藤原夫人御靈等
　　藤原仲成神靈等  藤原内侍神靈等
　　東夷毛人神靈等  宏勝延命僧靈等
　　結恨横死古今靈  乃至一切神靈等
　　永離八難生天上  隨意往生諸佛刹
　　聽聞妙法悟無生  得道還來日本國
　　晝夜守護恒不離  叡山道場正法藏
　　大日本國及九院  興隆佛法盡後際

南無阿閦佛

　　我等至心發弘誓  十方十世諸國土
　　資益現在聖皇帝  寶壽天長體地久
　　十善之化毎日新  紹隆爲務利群生
　　奉資春宮聖儲君  長壽安體固稚城
　　資益皇后及皇妃  九嬪夫人及公主
　　親王諸王及駙馬  延壽無疾得安穩
　　左右大臣及宰相  八省群僚大學等
　　四衞將督將曹府  文武百官諸吏等
　　諸國使君縣令等  普天率土緇素類
　　安身長命有道心  堅信因果無五罪
　　祿位増高足股肱  各各百年終化後
　　永離四趣生人天  倶修一乘眞妙法
　　願我等類無量生  不離一念大覺尊
　　多聞熏習念念増  解一法中無量義
　　一念遊行十方刹  傳説法界諸有情
　　開示悟入佛知見  同證一味眞如海
　　還入大惡如夢界  隨機説法利群生
　　來集比叡法性山  晝夜恒護正法藏
　　大日本國及九院  興隆佛法盡後際
　　
南無阿閦佛

　　我等至心發弘誓  十方十世我父母
　　六道衆生父母等  師僧同法善知識
　　見聞嫉妬及毀謗  多不如法違眷屬
　　見聞隨喜及讃者  同共如法順眷屬
　　藥喜藥榮藥信等  弘世全成慧仁等
　　光忠慧徳慧讃等  廣圓純徳蘭行等
　　過現未來諸同法  違順親疎同一味
　　皆悉永離八難苦  早得大覺安穩樂
　　自利利他無窮盡  盡未來際作佛事
　　來集法性比叡山  晝夜恒護正法藏
　　大日本國及九院  興隆佛法盡後際
　　
南無阿閦佛

　　我等至心發弘誓  十方十世冥道官
　　閻魔法王五道神  牛頭馬頭及獄卒
　　司命曹府都尉等  婆羅門仙冥祇衆
　　永離業道一切患  威光増益有慈悲
　　晝夜加護比叡山  法性道場正法藏
　　大日本國及九院  興隆佛法盡後際
　　
南無阿閦佛

　　我等至心發弘誓  十方十世大檀主
　　三千七寶無厭施  一針一草施貧乏
　　造塔造堂造諸院  造像造經奉華香
　　然燈供具田宅園  如是種種諸功徳
　　發心修行三乘衆  及以方便七覺人
　　始出遍應諸功徳  我等隨喜及勸請
　　回向發願及懺悔  開講轉經唄讃頌
　　論議決擇諸功徳  供養衆僧施貧病
　　如是功徳資檀主  大伴國道及眷屬
　　四大調適萬病消  百年安穩百福集
　　祿位増高子孫榮  臨終正念安穩故
　　如入禪定無亂想  隨意往生諸佛刹
　　見佛聞法悟無生  來集法性比叡山
　　晝夜恒護正法藏  大日本國及九院
　　興隆佛法盡後際

南無阿閦佛

　　我等至心發弘誓  十方十世四惡趣
　　資益地獄寒熱苦  刀山劍林苦園中
　　長夜受苦諸衆生  永離地獄罪苦宅
　　近生人天常受樂  遠證無上大菩提
　　資益餓鬼飢渇苦  早得飽滿甘露食
　　近生人天常受樂  遠證無上大菩提
　　資益畜生相噉苦  鷹犬人弓殺害苦
　　無量怖畏無安苦  永離畜生愚癡宅
　　近生人天常受樂  遠證無上大菩提
　　資益修羅鬪諍苦  乃至飢渇逃隱苦
　　永離修羅惡心宅  近生人天常受樂
　　遠證無上大菩提  如是四趣一切生
　　生天以後來集會  大日本國及叡山
　　晝夜恒護正法藏  乃至同法善知識
　　倶修圓行無妨難  早得六根清淨位
　　流入一乘大圓海  取寶施主大安樂
　　晝夜恒説眞妙法  開悟世世後生類
　　修學福力施日本  興隆佛法盡後際
　　
南無阿閦佛

　　我等至心發弘誓  佛子某甲及同法
　　此寺東西南北院  所宿所住及往來
　　苾芻沙彌近事衆  乃至童子及群生
　　伽藍護法神鬼等  蚊虻蝨蟣蚤蟻等
　　多聞熏習念念増  開悟一乘眞妙法
　　如説修行不退轉  一生修得銅輪位
　　百佛世界成佛道  百菩薩像恒圍繞
　　刹那刹那證分眞  究竟同證妙覺位
　　
南無阿閦佛
長講仁王般若經會式
弘仁四年六月七日
願主最澄記

