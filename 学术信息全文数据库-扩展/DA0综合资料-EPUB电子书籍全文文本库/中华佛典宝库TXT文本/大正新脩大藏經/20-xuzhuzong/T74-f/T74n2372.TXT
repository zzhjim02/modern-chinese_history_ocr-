　　《大正藏》第74卷No.2372



　　No. 2372
　　天台眞言二宗同異章

　　二宗同異者兩家諍論也。高野和上云一乘宗劣。叡山大師判二教義齊。他家意趣如十住心等。山門義勢如教時義等。學者各把掌中立破皆明眼前。山家門人誰敢違者。而今天台末學之中。或云。法華宗猶不及祕教（云云）此乃不知宗源。不辨文理者也。今爲斷後輩之迷執。重鈔集先徳之所述。文治四年冬十二月。叡山沙門證眞。因同朋勸。聊以草之。將明此義。略開二門。一立文理。二遮外難。初文理者。其意雖多。略寄四一。教行人理二宗不別。
　　第一明教同者。略出七同。一者二宗同明一佛乘。故金剛頂經説三摩地法云。演説如來三密門金剛一乘甚深教。義釋第八云。諸佛説法原其旨趣不出四宗。所謂阿阿（引）暗惡也。阿字門故一切衆生本有佛知見性。如來以種種因縁。爲彼淨除眼瞙。使開明故。法華第一句云。開佛知見使得清淨即是淨菩提心也（乃至以示悟入配下三字亦爾）第四云。成辨大事因縁。所謂開示悟入如來知見。故經中會意言之。又云。此中開示與法華義同。第二云。心續生之相諸佛大祕密。外道不能知。法華藥草喩品意在於此。第七云。經云時釋迦牟尼佛入於寶處三昧。説自心及眷屬眞言者。同法華經化城喩品。此中當廣説之。第三云。以一道成佛如法華廣説。第四釋降三世云。時五股印。首戴寶冠。而在風輪。即法華經諸有所作皆爲佛知見意也。守護章云。貞觀以後。日照實叉難陀流志金剛智善無畏不空般若等三藏所傳一乘正義。皆符天台義門（已上諸文並界抄）。
　　二者二經同名祕密藏。故法華云。當知是妙法諸佛之祕要。又云。一切如來祕要之藏。又云。如來祕密神通之力。法華論列十七名。第八名一切諸佛祕密處。天台法華玄云。祕密奧藏爲妙。蘇悉地疏云。教有二種。一顯示教。謂阿含深密等諸三乘教也。二祕密教。謂華嚴維摩般若法華涅槃等也。祕密教亦有二。一唯理祕密教。謂華嚴等唯説圓融不説三密行故。二事理倶密教。謂大日金剛頂等説圓融不二。亦説三密行故（云云）私云。若天台判教有二。一者四教相望。三教爲麁。圓教爲妙。故諸大乘有妙有麁。二者五味相望四味爲麁。雖有圓妙以兼權教故總爲麁。唯以法華純圓爲妙。準例應云四教相望。故諸大乘亦名祕密。圓是密故。若約五味。唯以法華爲祕密耳。高麗覺苑師大日經疏演密抄云。顯者五性三乘是也。密者總持祕藏是也（云云）。此師面受善無畏三藏演祕密宗。彼亦於顯教不取一乘也。
    三者二經同是圓教義。故演密抄云。今神變經與此大同圓教所攝。又云。問。華嚴般若劣於如來祕藏耶。答。此乃宗果是同。但顯祕爲異。前約教相圓極。攝諸了義。後約威靈光驗。屬以祕宗。復何疑哉（云云）他家以圓教佛果。爲祕密因分。即違此文。菩提心義云。法華與眞言同是超八圓教（云云）。
　　四者二經同是醍醐味。故六波羅蜜經以三藏及般若爲前四味。以陀羅尼祕藏爲醍醐味。涅槃經中以諸經爲前四味。以法華涅槃爲醍醐味。徳圓和尚遣唐疑問云。大日經五時中何時攝。四教中何教攝耶。爲是法華前後説耶。宗頴決云。義推可屬第五時攝。純談圓教無兼等故。四教中是圓教。彼經云。擧足下足皆是印契一切語言無非眞言。又云。從佛至于蝎蟲等。無非毘盧遮那法界身等。便同圓門一色一香無非中道。所以一行禪師全用圓義。釋經文也（略抄）。
　　五者二宗同依智論等。故大日經疏釋彼宗義。但依龍樹智論釋義。亦以中論中道爲本。義釋云。龍樹阿闍梨中道正觀無生義成（云云）天台亦爾。豈可不同耶。
　　六者二宗同明界外義。故菩提心論云。若定性者難可發生。要待劫限等滿方乃發生（云云）此明定性二乘界外回心。不同唯識入寂定性也。
　　七者眞言祖師依天台。故山家依憑集云。眞言宗沙門一行。依天台義造大日經疏（具引疏文）教時義云。義釋是無畏説。一行記説云。此經本地身即是法華最深祕處。智儼温古治定亦同。法全亦云。經義同。而海和尚違衆師義。於諸大乘輒判淺深果位高下難矣。又云。一行和上元是天台一行三昧禪師。能得天台圓滿宗趣。故凡所説文言義理動合天台（云云）。
　　如此諸義既同。豈可二宗是異耶。故傳教大師上表云。眞言止觀其旨一故。於一山弘兩宗（云云）講演法華義（智證大師）以眞言門釋法華云。爲救世人迷教。諍言法華所詮永異祕宗。破法趣向三惡道中（云云）兜率僧都池上阿闍梨等諸先徳皆云。眞言教行同天台義。今世末學何故違背將墜惡道耶。五大院教時諍云。天台四教開十六門攝一切宗。三藏有門攝倶舍論。空門攝成實論。藏通毘尼攝四分律。通教有門攝唯識論。別教有門攝華嚴宗。別教空門攝三論計。圓教空門攝禪門傳。圓教有門攝眞言教。宗宗義理門門各會（云云）。
　　第二明行同者。略出五同一者祕教觀門同法華。故義釋第八云。入阿字門即是毘盧遮那本地身也。如自觀心實相諸法亦然。是故諸法皆悉甚深。唯佛與佛乃能證之。故法華云。諸佛兩足尊知法常無性。佛種從縁起。是故説一乘。統論彼經深趣。在斯一偈也。又云。觀行心中見佛眞實加持身。故法華明深信解相則爲見佛常在耆闍崛山也。
　　二者同明中道三觀行。故義釋第二云。中道正觀即是心佛顯現。故曰正等覺句。又即空即假即中故曰如實遍知。又第一釋方便爲究竟云。以中智觀之。又云。方便波羅蜜滿足即是究竟不思議中道。又第七釋佛告毘倶胝汝住云。然此大悲忿怒劑至中道亦當止息。故佛告言姊妹汝住也（云云）如此等文並以中道名爲究竟。而他家云。中道唯初心者違諸文也。演密抄云。持明藏世修學者。但守文失意。多存有相。罕契中道（云云）授決集云。謬誦眞言。不會一心妙趣。恐不及於歴別之人。不證妙理（云云）。
　　三者同明自心成佛行故義釋云。供養自心如來。證自心菩提（云云）此同天台觀心。彼云。觀己心高廣。叩無窮聖應（云云）教時義云。圓人初心事理具足。此義的與此宗意同（云云）。
　　四者同明速疾成佛行。故無量義云。即於是身得無生忍。天台云。一生超登十地。義釋云。現身證十地波羅蜜（云云）。
　　五者同明即身成佛義。故法華龍女即身成佛。眞言亦同（云云）。
　　第三明人同者一者同明久遠成佛果。故義釋云。此經是法王祕寶。不妄示卑賤之人。如釋迦四十餘年慇懃三請方説妙法蓮華。今此本地之身是妙法蓮華最深祕密處故。壽量品云。常在靈鷲山及餘諸住處。即此宗瑜伽之意（略抄）金剛頂疏云。今經頓成法華久成。雖有傍正二佛不異。故大興善寺阿闍梨云。法華久遠成佛。只是此經毘盧遮那。不可異解（云云）。
　　二者同名毘盧遮那佛。故觀經云。釋迦牟尼名毘盧遮那。大日經云。毘盧遮那。又云。釋迦牟尼入寶處三昧（云云）徳圓和上遣唐疑問云。觀經云。釋迦名遮那。法華文句云。釋迦遮那乃是異名非異體義。玄義云。三佛不一不異。今天台門人依上文。云遮那釋迦同體別名。又大日經云。華臺大日。初門。釋迦。疏云。遮那法門眷屬爲第一。釋迦生身眷屬爲第二。今眞言宗人依上文云。法華經佛爲劣。大日經遮那爲勝。此義云何。宗頴和尚決云。釋迦遮那一體異名也。只赴縁以假示。實無中邊。只見一體之差別。不識差別之一體。大日爲勝。釋迦爲劣者。太昧平等之體理。仍違經文。大日經云。願大牟尼説。觀經云。釋迦名遮那。華嚴云。或名釋迦。或名遮那（云云略抄）授決集云。大日即釋迦。釋迦即大日。遍一切處本來常住無始無終。若不然者非法華實相妙極之旨（云云）私云。色頂報佛。靈山應佛。於圓即是實相法身。故彼此佛同是法身。彼報應者非宗正意也。
    三者同明佛果是中道。故理趣釋云。金剛大空智處加持者。表如來於中道。又釋金剛手。抽擲五智金剛杵唱吽字字即契中道（云云）私云。此等諸文並以中道爲果佛。而他家云中道是初心者。即違之也。
　　四者祕教佛徳同天台。故義釋第十四云。普賢是菩提心。文殊是慧。彌勒是慈。此菩提心即是大日。不離大日而有菩提心也（乃至）當知。準説之萬徳皆爾。猶如天台法身般若解脱（略抄）。
　　第四明理同者。同明中道爲極理故。義釋第一云。彼言諸法實相者。即是此經心之實相。又云。一切字門不可得者即中道也。五佛頂經云。一字佛頂於諸經中。説爲中道。一乘眞如實相佛性等名。皆是一字佛頂異名（他家云中道是初心。違此等文也）金剛頂疏云。若深達者。一切語言無非念誦。一切語言眞如法體。故法華云。皆與實相不相違背。治世語言皆順正法即此義也。菩提心義云。一色一香無非中道。色塵法界皆作佛事。尤合此宗（云云）。
　　大文第二遮外難者。亦約四一以爲問答。
　　第一遮教同難者問。高野十住心論十住心中第八如實知自心爲天台宗。第九極無自性心是華嚴宗。第十祕密莊嚴心爲眞言宗。次第展轉前劣後勝。師釋第八心云。大日經云。如實知自心（乃至廣引經文）此淨菩提心門。名初法明道。於諸顯教究竟理。望眞言門是則初門。龍猛説。如是一心無明邊域非明分位（云云）此義云何答。教時義云。有五失。故不用十住心次第一者違大日經及義釋失。義釋云。此經横統一切佛教。如説唯蘊無我攝小乘。如説觀蘊阿頼耶覺心不生。攝諸經八識三性三無性義。如説極無自性心。攝華嚴般若。如説如實知自心。則佛性一乘如來祕藏。今海和上多違此文。經中觀蘊阿頼耶乃至覺心不生等文。義釋以爲一種阿闍梨。亦攝八識等。此法相宗所用經論。而海和上以觀蘊阿頼耶攝法相宗。以心不生攝三論宗。經中所謂空性乃至極無自性心等文。義釋以爲一種阿闍梨。亦攝華嚴般若。此中華嚴是華嚴宗。般若是三論宗。而海和上以所謂空性等文爲天台宗。以極無自性一句爲華嚴宗。經中亦云。一切智智菩提心爲因。大悲爲根。方便爲究竟。云何菩提心如實知自心之文。義釋以爲十重。深行阿闍梨亦攝佛性一乘如來祕藏。此中佛性即涅槃經。一乘即法華經。祕藏即眞言。而海和上如實知自心等文。下所謂空性等文爲天台宗。安華嚴下。乃至二者違金剛頂經失。金剛頂經五相成佛自心流出。三十七尊成至金剛界。是眞言宗果佛。而海和上引五相成佛。爲華嚴宗初心成佛因也三者違守護經失。彼經説五相成佛同金剛頂經。而海和上以彼經文。入極無自性心爲華嚴宗四者違菩提心論失。論有三門。所謂行願勝義三摩地也。行願者一切行願也。勝義者心性空寂。同大日經守護經圓菩提心自性皆空。同虚空無相文。三摩地者。同金剛頂經三十七尊。及心地觀五相成佛。及以般若十六空法法華開示悟入。金剛頂經五相成身。而海和上以五相成身爲華嚴宗。以菩提心論三摩地門爲眞言宗。亦以大日菩提心自性皆空入之文爲天台宗五者違衆師失。義釋云。此經本地身即是法華最深祕處。智儼温古治定亦同。蘇悉地疏述師説云。祕密教一乘是也。金剛頂疏述師説云。法華久成。此經頓成實是一佛（已上教時義文略抄）。
　　問。眞言教是在色界頂報佛所説。據深祕意即是法身自受用説。法華是應身説。云何得同哉。答。在色界頂是他受用。天台判爲別教教主。眞言密意即是法身。靈山釋迦是生身佛。圓教實意亦是法身。其報應者只是初門。門雖不同。法身有別。故天台云。丈六即是毘盧遮那。若據久遠實成。常在靈山亦是自受用。故妙樂云。當知。法華報佛所説。例如華嚴是報佛説。法華是應身説。不以報應判經勝劣。故妙樂云。二處會主雖即釋迦舍那不同。但是衣瓔少殊。内身不別。若以報佛説爲勝者。應云華嚴勝法華經。唐決云。釋迦遮那一體異名（具如上引）教時義云。眞言大日以他受用爲門。開顯内證。釋迦住變化身爲門。開顯内證。菩提心義云。色頂成佛者是別教義。故知金剛頂經一會別因果入圓因果（云云）。
　　問。入實之處雖同法身。若據初門報應優劣耶。答。法華説一乘會諸人入實。故在同居以應身説。眞言演三密説如來自證。故在色界頂以報身説。彼此二宗不以報應爲眞佛。故不可以報應判宗勝劣也。問。天台教門無三密説。不説眞言及手印等。豈可是同耶答。泥洹眞法寶。衆生以種種門入。印呪只是入理之門。門雖不同。談理不別。
　　問。眞言是諸佛密語。一一文字皆含萬徳。故誦持者靈驗殊勝。密印亦是諸佛身密。故印印物亦有神驗。既闕此事寧非劣耶。答。大乘皆是諸佛祕藏實相印也。而佛赴機設教不同。或顯或密。各有利益故。誦諸經亦有靈驗。雖用印呪不必有益。譬如治病或用針灸。或用呪禁。或用假想各有其驗。今眞言者是佛家之呪禁。法王之祕術也。治衆生病最爲祕要。而呪禁法必受其師。不顯露之。亦有禁忌。佛法眞言例亦如是。若天台宗唯用觀心。義同假想。亦用禮懺義同針灸。或時亦用呪禁。如止觀中誦呪治方。或時亦用手印。亦如止觀用金剛刀治鬼魔等。但此等事不爲正行。若利根人唯用無相觀念。若鈍根人兼助有相方便。故天台云。理觀雖勝。若鈍根人不兼有相不能入理。利人但用理觀入理（出淨名疏）今末代人其根既鈍。故三密行有相方便最堪今世行者要也
　　問。何以得知眞言是有相方便哉。答。大日經云。甚深無相法劣慧所。不堪爲應彼等故。兼存有相説。教時義云。有相者印眞言也。亦如義釋（云云）。
　　問。蘇悉地疏云。彼華嚴等雖倶爲密。未盡如來祕密之旨。故異眞言究盡如來事理倶密（云云）若爾者二宗其義不同云何。答。法華等經。雖談理密未明事密。故云別也。手印眞言皆是如來甚深祕密義。諸教不明故云未盡。今言。同者論其實理。若身口密等只是入理門。其入理門一經一宗尚有多門。況於二宗耶。如善財入法界中。或水。或火。或沙。或字皆破無明入深境界。今眞言宗即是字門入深境界。亦如天台隨自意三昧行住坐臥語默作作。皆以觀察爲實相門。今眞言宗即是語門入實相義也。
　　問。菩提心義中。三教爲下。圓爲中。眞言爲上（云云）如何可得意哉。答。具談三密故且爲上。不論實理之勝劣也。餘文以眞言爲勝。準例可知。若論理實。天台眞言二圓不別。故教時諍云。圓教有門攝眞言宗。圓教空門攝達磨宗（云云）私云。達磨宗者是天台四種三昧中常坐一行三昧也。眞言宗者是第四非行非坐三昧攝諸經行法。豈可不攝眞言行耶。如請觀音七佛八菩薩眞言行等皆攝之故。若云必以神呪勝者。天台四種三昧中應云方等三昧請觀音等。勝法華三昧也。若云手印必殊勝者。應云有相行勝無相行也。
　　問。常云法華是顯教。如何爲密同眞言耶。又天台云。法華是顯露非祕密如何。答。若據顯了無密語者。法華是顯。若以圓理爲祕密藏是祕密教。泛論祕密者更有多義。一是祕密同聽異聞（天台云。法華非祕密者據此説也）二佛密意不了義説。三者甚深祕密藏也。四者對非機人不顯説之。後二祕密是眞言教也。
　　問。他家云。六波羅蜜經云。契經如乳總持門如醍醐。今依此文總持稱醍醐。振旦人師諍盜醍醐各名自宗（云云）此義云何。答。法華涅槃爲醍醐者出涅槃經。不依六波羅蜜經。豈可云盜。既同喩醍醐。故二經是同。如上已説也。
　　問。或云。一行禪師是天台門人。故大日經疏依天台義。故不可以彼疏證二宗同也。此義云何。答。眞言三藏無畏不空等雖譯其經。不釋其義。而一行和尚面受善無畏三藏。傳眞言義。製大日經疏。故眞言宗以義釋爲本文。以一行爲祖師。豈疑彼疏即失本宗。又高野所傳二十卷疏。亦同義釋。同天台義。高麗覺苑面受無畏。非天台人亦作此釋。又叡山大師本學法相。弘法大師本學三論。並無本執。以同密宗。故知。一行同天台者同於可同。不依本執也。
    第二遮行同難者。問。若云法華亦明即身成佛行者。菩提心論云。唯眞言法中即身成佛。故是説三摩地。於諸教中闕而不書（云云）三摩地法者。謂手印眞言五相成身三密行也。故知。法華無即身成佛義也云何。答。唯者此也。意云。此眞言法中有即身成佛。故是説三摩地法。此三摩地於諸教中闕而不書耳。指三密行故云闕也。非謂餘經無即身義。准例應云唯法華中即身成佛。故説圓觀。此圓頓觀於諸教中闕而不書。指前三教名三教耳。又菩提心義有兩解（云云）。
　　問。龍女即身成佛。天台判爲初住。豈同眞言即身大日耶。答。此如別章。
　　問。蘇悉地經等明修三密細行重重。破障加持成就物得三種悉地成。持明仙飛騰虚空。長壽久住。詣十方淨土。待三會説法。於天台行都無此事。豈可同耶。答。大聖説教各赴機宜。若求長生而修道者。即説仙方。如眞言教。若但求斷惑證理。唯説觀行。如餘教説。天台宗意。五番五法以爲方便。十境十乘以爲正觀。現身即證五品六根。或證無生。現身成佛利益衆生以爲所期。若論細行重重破障。望蘇悉地互有存沒也。
　　問。教時義云。圓教人但見隨分大日。未知法界曼荼羅中邊本末（云云）即知。天台行劣眞言哉。答。圓教只就釋迦一化以明觀行。故云一分。眞言即就色頂大日。報土一界攝一切界。故云本末。此乃門異其理不別。天台觀心一念凡心已有理性三密。相海乃至具有三千性相。豈闕本末哉
　　問。眞言教明三部五部。部主部母明王明妃。都法別法諸尊行法。於天台宗都無此事。豈不異哉。答。衆生感應隨時顯晦。上代根利唯用觀行。末代根鈍委明細行。衆聖與力能化一人。故眞言教末代方興。如開鐵塔於南天。傳金剛於東土。皆在偈末。故眞言教宜今世也。又末世中亦機不同。如唐朝今時多好達磨宗。於日域今人亦有行不同。
　　問。眞言行者得受灌頂現身即入大日尊位。於天台教都無此事云何。答。此等皆是寄事明理。説於從等覺入妙覺之相也。由三密加持。觀行冥成生在佛家。故勝常人。顯教唯明理觀。己心即是遮那。由實相印亦冥成佛身也。於灌頂中。祕密灌頂不假支分。但觀身分。義同之也。義釋云。佛意言甚深法相不可直宣説。故以方便力寄此曼荼羅具縁支分。令初業者攝心有地蒙佛加持住於無相。又云。金錍明鏡輪商佉等者。凡祕密宗中皆託因緣事相。以喩深旨。又云。然此經宗種種具支方便。皆隨世俗由此因縁得一切智。智世諦爲因。眞諦爲果（云云）。
　　問。眞言行中有護摩法。以般若智火燒煩惱薪。増法威驗。於諸行中靈驗殊勝。天台行法都無此事云何。答。此亦如向有相方便。鈍人寄事觀理爲便。故佛在世及正法中則無燃火得道之人。亦是一種得道之門。如勝熱婆羅門投火行也。
　　問。眞言行者於壇上安鈴杵羯磨線綖橛等。各有幖幟。法驗速成。天台行中全無此事云何。答。此亦寄事。如上所引義釋中説。又寄事觀理天台亦有之。如止觀中方等法華三昧中説。
　　問。眞言行者觀心月輪八葉白蓮。炳現種子三摩耶尊形。爲本尊等。行者即成本尊身等。此等深觀天台都無之云何。答。此亦如向有相方便。心無形色。豈胸實有月輪華等。但是心性本淨。故類淨月理性萬徳本來具足。故爲滿月。本覺佛性不爲煩惱染汚。故爲白蓮。亦寄肉心八葉。故亦云八葉。從於性徳起修徳。故得云種子變爲佛等。顯教直説理具而已。
　　問。他家云。眞言是性海果分法門。點一念心即是果滿。天台圓教四十二位。具斷無明入于妙覺。雖云速疾。不如眞言。故法華宗是因分可説之。菩薩道非佛乘（云云）此義云何。答。若約觀心。天台亦云。一念心中已有理性三密相海。若約從證。眞言亦云漸歴地位。故菩提心論三摩地行即至初地。義釋云。當知。行人位同大覺。以其自覺心故得佛名。然非究竟妙覺大牟尼位（云云）此同天台生身得忍。又義釋明六無畏位。仁王儀軌。從凡至聖總爲四位。理趣釋中三賢十聖。豈可眞言迴心即佛無地位耶。
　　問。出生義云。削地位之階漸開等妙之頓旨云何。答。此。約觀心。行者即成大日如來。菩提心義云。即從等覺入妙覺之行法也。大日經淨菩提心始文云。佛無説成佛因者。起入初地初住之功徳也（云云）天台超登何必經歴四十二位耶。
　　問。法華云。我於無量阿僧祇劫難得菩提等。豈可速疾耶。答。於圓教中約速疾理。雖云速疾未必皆速。眞言亦爾也。大日經云。眞言門修菩提行。無量百千那由他劫。積集無量功徳智慧（云云）。
　　第三遮人同難者。問。眞言教明佛果五智以爲五佛。於天台教無此名目云何。答。菩提心義云。釋籤引唯識論四智三身。天台時未有眞言五智等。一行弘眞言教。追同天台三徳等義（云云）私云。天台但依大品大論三智四智。以彼五智亦可相攝。隨時雖無五智名目。而於佛徳不可闕少。佛智無邊各説少分故也
　　問。眞言宗云法身自受用報色身説法。天台法身不論三密。此豈同耶。答。眞言教以有相爲方便。寄他受用明佛内證。故論色相亦以自受法樂假爲主伴説法供養。非下地境。唯佛内證。而天台宗且以妙智爲自受用故無色相。亦望下地故無説法。若於内證論萬徳者。何亦固遮妙色聲等。故章安云。法身非色非非色不可思議（云云）若依有門明佛徳者。天台亦云。妙色湛然具如別章。又教時義有異解（云云）。
　　問。他家云。楞伽法佛説法之文智度性身妙色之句。此是法身有色身説法也（云云）此義云何。答。楞伽經云。法佛説法者離心相應體故。内證聖行境界故。離攀縁能觀所觀故離所作相故。非諸二乘外道境故（略抄）既云離心離能所觀離所作等。故異眞言。爲自性所成眷屬説法。彼有能所所作等。故天台云法身無縁冥資一切。無説而説。即是法身説法（云云）又楞伽亦約有門而説。若智論中以小乘佛名生身佛。以大乘佛名法性身。故法性身義通三教。非必法身。論云。法性身佛以天衣爲座。此是通勝應身也。以證眞諦法性而受用名法性身。又云。法性身佛有所説法。唯十住菩薩聽受衆生見法性身佛。無衆煩惱無願不滿（云云）此以他受用報爲法性身非法身也。
　　問。他家云。天台言語道斷法相廢詮談時等者。彼宗不知果分之極。故絶言語不可思議。眞言宗獨知此奧即於法身談相好説法等義（云云）。答。眞言以有相爲方便。如上已論。若約實相。眞言亦云言語道斷。義釋第四云。世諦眞諦權實相即倶不可思議。又第五釋縛字離言説之義。有六重言語道斷。又第八云。如是法身等同虚空無分別（云云）若以可思議爲勝者。應以不思議爲劣。若爾世諦是勝眞諦應劣也。
　　問。眞言宗云。大日萬徳分別諸尊。如云大菩提心名爲普賢。大悲名觀音。大智爲文殊等。而天台宗諸聖行因得果各別。豈是同耶。答。證入一理同會法身。若約因行諸聖不同故。眞言有從因至果從本垂迹二義宛然。豈可一向。具如教時義。
　　問。他家云。天台佛果是眞言因分。龍猛菩薩説。如是一心無明邊域非明分位（云云）此義云何。答。教時義云。有二失。一者義釋云。此經本地身即是法華最深祕處。又云。彼説實相即是此經心實相也。而判爲具惑佛。二者所引龍猛菩薩説者。是釋摩訶衍論文。此論眞僞未定。不足爲證（云云）私云。義釋云。觀行心中見佛眞實加持身。故法華明深信解相。則爲見佛常在耆山（云云）故知。彼此二佛不別。又天台圓佛留何煩惱。未悟何理。爲具惑耶。如唯識等不明界外。故彼論佛具界外惑。若別教佛但斷十二品。故望圓佛猶成因位。今眞言佛望圓教佛。進斷何惑。進悟何理耶。又釋摩訶衍論所云邊域。何以得知是天台佛
　　問。眞言教云。法界宮中本來自覺大日如來本覺法身遠離因果。天台云。久遠實成修因得果寧是同耶。答。若約事論眞言亦云修因得果。故金剛頂經云。不久頓成。大日經云。我昔坐道場。義釋云。大日昔誓願漸次悟入等。若約理論天台亦云。無始無終等（云云）。
　　第四遮理同難者。答。他家云。天台隨智三諦此則顯教開楔。是眞言家人道初門。不是祕奧（云云）此義云何。答。義釋等中以三諦爲極理。如上數引。眞言除中道以何爲祕奧。
　　問。他家云。智論云。不生不滅名無生忍。是助佛道初門。今依此文明知中道是入道初門（云云）此義云何。答。智論只是以無生忍爲初門。以佛果爲後位。非謂中道是初門也。不生不滅者。即是中論八不中道也。龍樹何以爲初門耶。又不生等即是阿字本不生義。何異眞言耶。
　　問。他家門人云。傳教大師是弘法大師之弟子也。彼送弘法状云。雖渡大唐依根愚鈍但受十八道。未傳大法。願於尊者所。將受大法（云云）故山家義應同弘法。不可判云兩宗義同云何。答。傳教歸朝於高雄寺修灌頂時。則依宣旨勤操修因等十八人碩徳爲灌頂弟子。具在格條。若不受大法寧修灌頂耶。又勤操是弘法之師。傳教之弟子也。故弘法是傳教之孫弟。如何還云山家師耶。又十八道是本朝古徳所作也。寧於唐朝受之耶。又慈覺智證光定安然等山門先徳。皆違弘法。或破彼義。若彼弘法是祖師者寧可違害。此事具如破邪辨正中（云云）。
　　問。高野大師是第三地菩薩面受慧果如何。彼義今不用之耶。答。諸宗人師並是大聖也。但於迹化有不同耳。弘法唯弘眞言教。故云眞言勝。山家並弘眞言止觀。故云齊等。然其同義順義釋等。若據本地傳教是藥王慈覺是觀音。故於彼義亦不可背。麁言及柔語皆歸第一義。願諸同遇者皆會阿字門。

天台眞言二宗同異章

　　文治四年十二月二十九日。於叡山抄之。此中所引諸文。並是取意或是略抄。又所引他家宗義者。並在十住心論二教論寶鑰等也。學者本知此等諸文故。不的指彼等文故不廣煩引。又天台宗龍女即身成佛自受用相好等義。具在別章。故於此中不應記耳。

元祿十（丁丑）年五月


　　顯密同會之義者。台宗之徒當研窮要復也。璊僧正適閲此章。歎學徒之莫耶。惜哉天明戊申原本罹災。於茲命（予）挍而再刻剞劂告竣。願使學者潤了因種咸沿平等性海焉

弘化五戊申春
紀陽和哥沙門貫應校
顯密同異章再刻序

　　此書文治四年。中古哲匠所著。以示學徒也。其文簡妙玄義淵玄。顯密之二教由是益明矣。於是學徒大喜而上諸梓木鐸于世。天明年間刻版罹回祿之災。而此書存者亦乏。久無謀再刻者。我僧正實璊師。憂後來學徒不覺此書妙旨而止。命欹劂再刻之。師志可不謂篤哉。今茲弘化戊申仲春刻成。命（予）叙之。固辭不獲命。乃綴數語以塞其責云。

南紀天曜寺沙門慧玄謹撰

