　　《大正藏》第74卷No.2348

　　No. 2348
　　律宗綱要卷上

　　東大寺沙門凝然述
　　夫毘尼大藏蘊萬法而無涯。尸羅廣行攝億度而難測。五住妄惑由戒行而頓盡。二死煩籠以木叉而永絕。斯廼渡愛河之寶筏。越憤山之神車。入覺都之親因。到佛地之直道者也。況又三寶導物住持之功是新。五衍聯乘拔濟之德甚大。經論弘世專由毘尼之能。定慧斷疑偏任戒行之力。寔護法攝僧之綱領。開務濟物之模範。菩提涅槃之坦途。四智三身之良則者。唯此戒法頗窮精美。今擧綱宗粗顯義理。教法歸趣所立有由。法林欝欝。義澐滔滔。樹瀾之中。僅取蹄葉云爾。戒律大綱甚深廣大。以法界爲境。以虛空爲量。貫括事理。該羅相性。包眞俗而無遺。收空有而無外。虛曠沖幽。遍容含攝。畢竟窮究。其唯是耳。且夫大乘實道義門森羅。衆生發足心路區別。圓宗廣蕩。佛乘玄奧。頓悟機熟直示一道。根緣未熟別施方便。故於一佛乘開說三乘。依自乘法調練機根。終入根本一乘大道。頓悟慚進宜緣雖異。俱歸一乘咸入一性。如來出世。成道化物。大事因緣。意致在藏。然則大乘行者頓入大道。發菩提心要期佛果。廣大慈悲普緣衆生。六度四弘。三學四攝。自他兼利。願行圓滿。斷證窮盡卽成佛果。四智究竟四德圓備。三身具足大用恒現。斯廼一乘圓教發趣進修。深遠廣蕩。任敦自在。大用無窮。化業無盡者也。二利萬行相雖無邊。必遵三學具足進修。習行次第法應爾故。創入佛法以信爲先。次受戒法止防業非。戒塘已堅定水證靜。伏除煩惑令不現起。無漏大慧現前生起。頓斷惑種無有所遺。妙智證理冥合湛然。大乘三學功業如是。菩薩戒學三聚攝盡。歸敬儀上云。爰初投是先奉戒宗。戒本有三。三身之本。一律儀戒。謂斷諸惡。卽法身之因也。由法身本淨惡覆不顯。今修離惡功成德現故。二攝善法戒。謂修諸善。卽報身之因也。報以衆善所成。成善無高止作。今修止作二善。用成報佛之緣。三攝衆生戒。卽慈濟有心功成化佛之因也。以化佛無心隨感便應。今大慈普濟。意用則齊（已上彼文）此三聚戒收攝萬行。攝律儀戒是止惡門。從初發心及至佛果。禁防惡業止息非違。伏滅惑種不令生現。正斷惑種除盡習氣。棄捨變易異熟報體。棄捨非障有漏等法。皆是攝律儀戒行相。攝善法戒是修善門。始自發心終至極果。攝修諸善練習衆行。萬行萬善無所遺餘。靜慮智慧。防道止道。伏道斷道。作門善門。修行構造。福德智慧。二種莊嚴。四智菩提所生得法。二空眞如所顯得法。感獲體證。如是等門皆攝善戒。饒益有情。所有諸行亦是作門。種種無量利生之門皆造作故。後智如量。善巧方便。濟生攝物。大悲代苦。如是等事皆攝生戒。是名菩薩廣大甚深山海喩法三聚淨戒。此三聚中攝盡萬行。貫括衆德。爲戒門故。
　　問。若爾以何爲定慧學。以戒學中盡一切故答。大乘三學義門互攝。擧一全收無不窮盡。總攝萬行以爲戒學。蘊積萬行名爲定學。含聚萬善以爲慧學。一一法門通三學故。雖言三學互是萬行。爲門不同。故分三學。止惡之中有其善門。是定慧故。定慧之中有其止門。是戒學故。事相互融定不離故。正念思惟作利益事。安住正見饒益有情。隨利生事成立定慧。是故饒益名爲定慧。正見正思卽成利生。不捨大定大智體義卽作大悲大化事業。初心已後轉勝漸深。内體外用不動不捨。互通互攝無礙自在。故今大乘一實教中。語戒則一戒一切戒。無有定慧而非戒者。一心一切心。無有戒慧而非定學。一慧一切慧。無有戒定而非慧者。戒定慧品一心中得。一念三學互通無礙。一法成萬行。一念經多劫。一多全攝。念劫互融。無方卽入。圓滿周盡。由此義故。萬行三聚卽成定慧。萬行定慧卽成三聚。雖三聚中攝盡萬行。以戒爲門故名律宗。大乘萬法。萬行之中皆有戒法。諸經論中多說如是諸行相故。始自三歸終至佛果。於諸位中皆有戒行。因中諸階戒法因成。果位極處戒行果滿。七聖財中有戒聖財。十無盡藏亦有戒藏。三學門中戒學最初。六波羅蜜戒度第二。十信位中有其戒心。華嚴經中。十信會有淨行一品。十住會中有梵行品。十梵行中戒爲行體。十行十度第二戒度。十地十度一增具。及各圓具。信前信位。三賢十地。一一位中皆具戒行。須臾刹那無有離戒。若無戒法非菩薩故。至佛果地萬行圓熟。感成萬德一切圓極。此萬德果皆由戒行。故佛果上有諸戒德五分法身有戒法身。福智莊嚴有戒莊嚴。三十二相無差別因。以戒爲體。是化身相。他受用身八萬四千相好光明。十蓮華藏微麈數相。無差別因。皆是戒力。別別因中亦有戒功。如是因果功德法門皆是戒行戒德所成。菩薩因果内悟外益咸以戒行成立如是。
　　問。一乘圓宗菩薩大人所受所行佛果妙因。旣是三聚廣大戒法。其受戒等行相云何。
　　答。菩薩大人意樂深廣。行解高遠。所應受者不捨一法。所應行者無遺一行。萬行之數億度所管皆是所修。無所乘故貫括無邊包納無盡。大乘義相。法如是故。由此義故受此大戒。總有二門盡其方軌。一者總受。牒三聚戒總通受故。所牒三聚卽是羯磨。義寂法師立此名故。占察經中有此名故。亦名通受法。通受三聚故。慈恩太賢建此稱故。二者別受。於三聚中。別受攝律儀戒一門盡行相故。諸師其同建此名故。
　　問。何故唯攝律儀一聚有別受法。攝善攝生二聚之中不立別受。答。律儀一戒揩定七衆。佛爲聲聞。於一乘中摘律儀分制諸戒法。佛法七衆是故成立。今菩薩人此門諸戒本自已有。元來三聚律儀七衆。非唯別受定七衆姓。其通受門定衆亦爾。攝善攝生無此事義。是故後二無別受法。
　　問。通受律儀旣定七衆。何故必用別受律儀。答。別受作法同聲聞故。三乘共同娑婆風故。
　　問。通別二受何長何短。答。通受作法盡未來際。別受唯是一形壽法。
　　問。菩薩何故用盡形法。答。菩薩行解廣大深遠。盡未來際是長時修。亦有一形盡壽之法。長短自在。隨期卽成。一法多法無局限故。欲盡未來用通受門。欲盡一形用別受門。長短隨意法應爾故。
　　問。三聚淨戒出何教文。答。三聚法門源出華嚴。至其廣相卽在後時處處所說諸大乘經及諸論等。彼華嚴經唯言戒有三種。不出名相。釋家卽陳三聚戒義。梵網戒經有三聚義。不別立名。釋經諸師就文以義廣明三聚淨戒之相。賢首師判梵綱戒云。總以三聚淨戒爲宗。十重經文配對三聚。太賢師判四十八輕。一一戒具三聚戒義。梵網戒經佛最初說。瓔珞本業如來成道二十八年時之所說。彼經上卷賢聖名字品中說十重戒。下卷因果品說六波羅密。其戒廣中開三聚戒。謂自性戒。受善法戒。利益衆生戒也。大衆學品云。佛子。今爲諸菩薩結一切戒根本。所謂三受門。攝善法戒所謂八萬四千法門。攝衆生戒所謂慈悲喜捨。化及衆生皆得安樂。攝律儀戒所謂十波羅夷（已上）善戒經中說三聚戒。然彼經本有大小部。九卷廣本具說六度。其戒品段。第五前半。戒波羅蜜說九種相。其第二相名一切戒。此中總說三聚淨戒。卽通在家出家二衆。烈三戒云。一者戒。二者受善法戒。三者爲利衆生故行戒。彼具演說三聚相貌。又有一卷善戒經。賢首大師名重樓戒經是也。彼經所說。先受五十具三戒已。然後受菩薩戒。此菩薩戒者通受三聚戒。烈三聚云。攝持一切菩提道戒。利益一切諸衆生戒。此卽攝善攝生二戒。此是彼經出菩薩戒羯磨。而唯擧二聚略攝律儀戒。卽次上句受一切菩薩戒所攝。彼經所說羯磨要略。至戒相者具說出家菩薩八重。卽當梵網前後四重。後說輕戒四十餘條。大同瑜伽所說輕戒。廣本善戒廣說三聚。而不說彼四重四十餘輕等相。三聚相狀大同瑜伽地持所說。占察經中說三聚戒。烈三戒云。攝律儀戒。攝善法戒。攝化衆生戒。彼經上卷廣明。菩薩發菩提心學大乘道。悔過滅罪。自誓總受三聚淨戒。受菩薩根本十重禁戒。成戒法已。卽名比丘比丘尼沙彌尼等。各學聲聞律藏菩薩摩德勒伽藏等。通受行相顯了委悉。餘經三聚若文若義散說非一。準此可知。諸大乘論。三聚淨戒。名義行相所說甚廣。瑜伽大論所說窮幽。卽是根本摩怛利迦本地分内菩薩地中具說六度。其戒度中說九種戒。一切戒者卽三聚戒。出家在家菩薩所持。名受三聚盡諸戒相。彼戒度處決擇分文循環研竅極了明白。及餘處文隨應具說。彼地持論是瑜伽論本地分中菩薩一地同本異譯。是故無彼決擇分等。攝大乘論戒學殊勝亦明三聚。唯識論第九要略明三聚。及十地論第二地處。竝餘論等。隨宜所說廣略非一。廣略善戒與瑜伽同。兩本善戒如來自說。瑜伽地持彌勒所說。而彼此同者。如來最初說善戒經。彌勒親承。如來滅後九百餘年。傳說在世親聞之法。是故瑜伽同善戒經。汎而言之。瑜伽戒本採集蘊結如來所說諸大乘經處處散說諸戒法門。以爲一大尸羅藏法。卽九種三聚開合無礙廣大甚深共不共藏也。非唯大乘亦採小乘所制毘尼。攝律儀戒七衆戒故。大納小故。三乘共故。本來元自菩薩法故。小卽大故。不見小故。是故瑜伽攝律儀戒全讓律藏。故彼第七十五卷云。復次當知菩薩毘奈耶略有三聚。初律儀戒。毘奈耶聚如薄伽梵。爲諸聲聞所化有情略說毘奈耶相。當知卽此毘奈耶聚（已上）此卽四分五分等律所說諸戒卽律儀聚。戒相行儀大途同故。
　　問。諸教三聚同異云何。答。修多羅義根本所說。要略明相在本業經。阿毘達磨廣釋分別。體相窮究在瑜伽論。兩本善戒如來自說。彌勒詫此說瑜伽論。故瑜伽論全同善戒。攝論唯識全同瑜伽。攝善攝生諸說無異。本業瑜伽所說律儀是有不同。不同相者。本業十重爲攝律儀。前四是共。後六不共。菩薩獨行。瑜伽七衆爲攝律儀。唯是共門。卽前四重及諸枝條。本業律儀卽如前引。瑜伽律儀者。彼四十云。律儀戒者。謂諸菩薩所受七衆別解脫律儀。卽是苾芻戒。苾芻尼戒。正學戒。勤策戒。勤策女戒。近事戒。近事女戒。如是七種依止在家出家二分。如應當知是名菩薩律儀戒（已上）此卽與彼聲聞所受七衆戒法其相全同。占察三聚與瑜伽同。通受三聚律儀七衆。而說菩薩十根本戒。卽是十重應是律儀。全同瓔珞。
　　問。瓔珞瑜伽攝律儀戒所說不同有何所以。答。本業是約眞實理門。瑜伽是約隨轉理門。攝律儀中有三業戒。身口是共。意業不共。不共卽是自息惡戒。本業經中。攝律儀戒具說三業。瑜伽律儀旣是共門。其意業戒何聚所攝。慈恩大師唯識疏意。爲顯共不共二門差別。以共門戒爲攝律儀。其自息惡戒攝善法戒收。攝善法戒通三業故。義寬廣故。攝善攝生本不共故。若據實義不共律儀。自息惡戒卽是攝律儀戒所收。是故此義還同本業。其意業戒卽論四重自讃毀他已後是也。此四重外亦說四十二輕（三四五輕開合不同）竝是菩薩不共戒相。遁倫釋云。其餘菩薩四波羅夷四十二輕戒等。皆是攝善法戒·衆生戒中有違犯故立此戒。非是攝律儀戒（已上）太賢法師不共四重爲三聚本。通三戒攝。梵網十重。賢首二釋。一從勝爲論。此十重戒是律儀攝。俱止惡故。二若依通義皆具三聚。一一不犯律儀戒攝。修彼對治十罪之行攝善法攝。以此二戒教化衆生。如自所作卽爲攝衆生戒。
　　問。梵網據說中四十八輕瑜伽所說四十四輕狀貌行相同異云何。答。瑜伽輕戒多約出家。梵網輕戒通於道俗。經論輕戒或同或異。瑜伽輕戒制於攝善攝生二戒。其所同之分通論後二聚。攝善制六度所違。饒益制四攝所違。賢首·義寂·法銑·勝莊以梵網輕戒與論輕配對。所當之者皆悉對判。其餘有無總別開合。且如經不敬師長戒卽當論第三戒。不擧教懺戒當論第七戒。不能請法戒當論第三戒中一分。不聽經律戒當論第三十二戒背正向邪戒當論第二十七戒。不瞻病苦戒當論第三十五戒。法化違宗戒當論第三十六戒。惜法規利戒當論第六戒。無知爲師戒當論第十一戒。不能救生戒當論第十五戒。如是等相恐繁略之。如飮酒食肉五辛戒等論中無之。隨文可悉。
　　問。梵綱瓔珞所擧八萬威儀三聚戒中何聚所攝。答。八萬威儀是十重枝條。莊嚴本重令堅守護。全同二百五十戒法攝。戒種類屬本四重。莊嚴重戒本條皎潔。
　　問。若爾八萬威儀戒中應有二百四十六戒。是前四重莊嚴相故。答。有無難知。未傳度故或同或異俱不可遮。
　　問。瑜伽四十輕應後四重枝條。答。若考文相應有其義。而未可定。多差別故。此後四重屬後二聚戒。是故致此問答決釋。若後四重屬律儀戒。於瑜伽門不可有之。然玄惲師以地持論後四重戒爲攝律儀。卽同本業經。准知後四重戒枝條之分全與聲聞五篇不同。是不共戒所說相故。其前四重枝條之戒有不共戒。本重戒有不共門故。一針一草制爲重夷。殺六趣生皆波羅夷。世間妄語制重夷故。如是不同。
　　問。藥師經言菩薩四百戒。是何等相。答。遁倫藥師經疏云。言菩薩四百戒者。宋本云善信菩薩二十四戒。又云。若菩薩戒。隋本云一百四戒。義淨翻經亦言菩薩四百戒。宋本云。二十四戒者如善信菩薩經及呪小呪經說。善信菩薩是在家女人也。下云。若菩薩戒者應是出家菩薩戒也。唐隋二本不別明之。可謂但明在家戒（矣）唐本云。四百戒者。法藏師云。菩薩戒以十善爲根本。言十善者。信等五根無貪等三善根。及與慚愧。合爲十善。十善毎一經十。合爲百數。此各有四。一自持。二他持。三讃嘆。四隨喜。如是卽四百戒也。隋經云。一百四戒者。謬書置四字下故也。然非聖教。未知定實（已上）法藏大師計四百相。此法藏者是賢首師。應是菩薩毘尼藏文。梵網疏中無此文故。彼文總釋諸教戒故。梵綱疏中多指彼故。雖言未知定實。且以此爲行相。餘師釋中無別相故。
　　問。諸教中說菩薩輕戒。總有幾許差別數相。答。賢首十門明輕戒相。瑜伽四十四地持亦同。菩薩内戒經四十二經。善生經中除六重外別有二十八輕。依方等經除二十四戒外別更有五五二十五種。制不應作。内戒已後。多在家戒。瑜伽地持多出家故。梵網四十八經。此經細分將一百戒。此二卽通道俗所持。八萬威儀卽有別品。或十萬種如梁攝論引毘奈耶瞿沙羅經。十或麈沙如智論說。若據總攝。聲聞律藏所說戒法二百四十六戒。三百四十戒。五百戒中六萬細行。十二萬細行。此等竝是菩薩共門。攝律儀戒行相而已。
　　問。震旦諸師學大乘人而解律藏秉持弘傳爲依通受門。是別受門耶。答。古來諸師依別受門。秉持律藏。弘通戒法。本宗習學大乘。諸師隨宜弘法。彼此不定。戒是三聚妙戒。定慧有空中道。攝律儀門專弘律藏。古來律師皆其輩耳。
　　問。今此律宗者以誰爲高祖。答。以終南山道宣澄照法慧菩薩爲律高祖。南山大師降生隋朝。播化唐運。是四依弘經之薩埵。三生持律之祖師。居終南山大弘律藏。開化攝御秉持第一。飛名西天。騰譽東士。大乘教理窮盡玄旨。造法華疏弘敷一乘。開演涅槃弘佛性宗。講楞伽經顯唯識義。達攝大乘示圓通理。論窮成實。律弘四分。綱紀像教。住持遺法。立教開宗。出體示用。蕩蕩乎難思。煥煥乎叵測者也。
　　問。律宗高祖南山大師云何分判諸教弘演律藏。答。終南尊者四教開宗。隨宜託緣勢變多端。然其祖意所指之處不過三觀三宗義門。約化教則性相唯識。觀解窮奧。約制教則有空圓宗。戒體盡理。三觀正就定慧兼攝戒體。三宗正談戒體兼攝觀解。若直對判。三宗是戒學。大小顯然。三觀是定慧。半滿炳焉。小乘三學。大乘三學。大小二乘。相決同異。祖師所判。義理窮盡。若依兼帶。雖有傍正。三觀卽攝大小三學。三宗亦攝半滿二教。此總約就一代爲言。若據祖意專在大乘。圓教戒體是大乘戒學。唯識圓觀是上乘定慧。以此意致弘通律藏。當知四分律宗戒體戒行等義皆成圓滿無礙妙戒。以深決淺。以勝決劣。以廣攝狹。以圓攝偏。圓頓圓融圓滿之旨。唯識唯心唯理之義。洋洋窮性。濬濬盡幽。異門判教隨時是多。或三輪攝教。或化行二教。或化制攝教。或制聽二教。漸頓二教。大小二藏。三藏四藏。及八藏等。或引他所立或擧自所立。或約小教。或通大小。或約制教。或通化制。義門非一。商量甚多。隨時判攝。不遮大途。
　　問。以幾教典總爲律宗所依法門。須定分齊。答。祖師域心大乘一極。超勝高大廣博甚深。專依一乘圓融教典。起心發足。學行弘持。法華涅槃楞伽攝論卽是行用傳布所憑。一乘極道不過三學。次第相由速到佛果。大乘戒學束爲三聚。
　　爲攝三聚總相行門取諸大乘教中所說一切戒法爲所依教。卽梵網瓔珞善戒善生地持瑜伽地論攝論各說戒學之處是也。其律儀中共門諸相全同諸律所說行相。爲成此業取用律藏。卽在小乘諸律藏中。正用四分律。兼通諸部等。由此義故。今律宗者。若約教門大小藏陳戒之處。採集蘊積爲戒律宗。若約行途大乘一實圓頓妙宗。唯識滿教爲其依據。弘持一乘究竟戒律。是故所用律藏行相皆是大乘無礙極宗。是名律宗教典分齊。一乘普眼本無小乘。小機所見本一乘故。小乘法中教理行果本來一乘。不見小法。不存異途。故此律宗圓頓大乘廣博深奧無礙大藏。昔唐招提寺豐安僧正奉勅作戒律記三卷。定宗分齊云。
　　問。大小教律宗何攝。答。總束諸戒學以爲一宗也。於我本朝唯有菩薩律師。元來無爲偏執局見小乘（已上廣陳如彼）總通採集大小教戒名一大乘毘奈耶宗。專契瑜伽採集深意。祖師注羯磨序云。大雄御宇意唯拯拔一人。大教膺期指歸爲顯一理（已上）一人是人一。卽能乘人。一理是理一。大教是教一。教中攝行。理中攝果。行卽彼序所陳止作持之行。果卽所引華嚴無上菩提極果。内典錄六云。通曰大乘。無教不攝。據此而叙無別小乘（已上）嘉祥大師涅槃疏中。引興皇大師所說云。本無小乘戒。唯大乘戒故。廣說如彼。此卽十方佛土唯有一乘。無二無三。除方便說之意也。今南山大師所立亦爾。故業疏中。竝内典錄引法華經十方佛土等文成立唯一乘戒等義。香象丘龍等師義途亦同。自昔已來最極一乘。戒法亦爾。唯一乘戒。爲諸小機摘大中分。大機見本元來一乘。香象控玄記卽引文殊問經十八及本二皆從大乘出等文。丘龍（海東元曉）勝鬘經疏專明唯一大乘戒義。南山大師戒疏之中專引十八本ニ從大乘出之文。彼此義相一味均等。行事鈔中一深破戒律認謂小乘。成立大小二乘理無分隔悟解在心。不唯教旨之義。教誡儀序亦破以律爲小之者。當知南山所立戒宗。上衍極致。一乘旨歸。終窮圓融。大尸羅藏。
　　問。如來出世何故制戒。答。如來應世。爲令衆生感成極果制說戒律。菩薩發心要期佛果。修習萬行自利利他。大乘三學次第梯橙。三聚戒學最初佩帶。然後成就大定大智。三聚圓滿得三身果。定慧隨應與三聚合。法報化身究竟圓極。所以如來說三聚戒者。總而言之。爲令衆生返流歸源故。別而言之。略有十意一爲欲顯示如來自證三身妙果。令諸衆生信解行證故。二欲令衆生識知自心本有三因佛性故。三爲令衆生成三發心故。直心深心及大悲心。是其三心。如次三身極果因也。四爲令衆生識知眞如體相用大勝功德法故。五爲令衆生成就斷惡修善度生三種妙行故。六爲令衆生成三迴向故。謂迴向實際。迴向菩提。迴向衆生也。七爲令衆生分證三身故。八爲令衆生獲極圓滿三身佛果故。九爲令衆生感成法身般若解脫斷智恩德。十爲令衆生斷除界内界外惑業苦報三障故。梵網經等諸大乘教所說三聚教興如是。此是通受戒法教起。若明別受戒法教興卽是諸律興起所由。且如四分律藏。爲令調伏三毒盡故制增戒學。此乃爲令獲得無漏聖道。非爲令得世間福樂。小乘極果斷盡惑障。菩薩亦斷彼煩惱障。律儀共門得證必歷。其不共門自息惡戒。自斷惑法。對治十業伏滅二障。斷二障種除二障習共不共門通行別行合和成立。大事圓滿。問。前所標立南山大師三觀教者其相是何答。言三觀者。一者性空教。泯人法性見其空理。小乘根鈍不能卽空。折破人性對遺法體至我法無。以空爲理。由此觀解伏斷煩惱。證見滅理獲自乘果。卽四阿含等經。僧祇四分等律。俱舍成實等論。一切小乘諸教此攝。二者相空教。泯人法相。外道凡夫所執人法。從本已來體相卽空。是小菩薩教理行果。諸般若經及彼部論所說相空卽空觀解。此等諸典皆此教攝。三者唯識教。一切諸法外塵本無。實唯識有。性相圓融。是大菩薩甚深妙行。卽華嚴楞伽法華涅槃攝大乘等圓極微妙諸大乘經律論皆此教攝。以此三觀攝一代教。皆往判斷。尠無所遺。此性空教卽當法相初時多分教。天台藏教。華嚴愚法小乘教也。此相空教卽當法相第二時空教。天台通教。華嚴始教。大乘空門（兼攝有門）此唯識教卽當法相第三時中道應理。天台別圓二教。華嚴終頓圓三教也。
　　問。三觀教門大小三藏能詮教海以何爲體。答。能詮教體義非一準。約就三教明其體性。空教中。有空分宗。有宗毘曇體類四法。語聲名句文身是也。四大相擊所出名聲。聲上作用立爲名等。婆沙論中有二師說。一云。十二分教語聲爲體。一云。佛所說法名句文體。發智本論有二義意。是故釋家各取爲體。然評家義語聲爲體。正理顯宗。名句爲體。雜心俱舍雙擧二義。旣無取捨故是竝用。厥假名宗。曇無德部經部成實語聲以爲佛教體性。若據兼帶具名句文。業疏一上陳述羯磨教體中云。然此教法正據緣成。緣則通於内外。定體則繁。今但剋相以論。實唯言教。
　　問。僧和忍義非餘設。卽以聲相相續善色爲體（已上）此是依成實宗出體。旣言實唯言聲。卽是語聲體也。如來所說大小三藏。定斷教體與此同也。然大乘中。圓教唯識。雖無祖判。準義陳之。假實別明名句文身爲佛教體。攝假從實語聲爲體。攝境從心唯識爲體。攝相歸性眞如爲性。四句融合爲大乘教。擧一全收亡相。入空非四爲體。
    問。大乘行人得律藏旨鉤鎖次第來由云何。答。行人得旨。自通至別。自寬至狹。狹卽成寬。要期三學爲行由漸。誓三聚戒括囊萬行。別受律儀盡共門行。共門諸戒各成三聚。三聚廣行包納定慧。智首律師四分律疏一云。菩薩有三聚戒。攝善法戒。攝衆生戒。攝律儀戒。攝律儀戒有三種。一禪律儀。謂定共戒。二無漏律儀。謂道共戒。三別解脫律儀。謂五八十具（已上）智首律師依占察經明大乘法。三聚淨戒自誓從他。二受之法總受三聚。於中依其攝律儀戒成七衆姓。名爲比丘比丘尼等。如彼疏第一引彼經所說卽令行者專尋彼經。通別二受行相周備。新譯諸師細開戶牖。舊家諸師亦鉤此幽。智首大師卽是南山玄惲所承。師資芳芬其獲義途。南山大師敬儀所指釋門正行三聚受隨卽是通門圓滿行相。三大部等所明行相卽是別受止作行門。事義整足無所闕減。
　　問。何故名爲攝律儀等。答。離惡有軌名曰律儀。律儀含多。一名竝收稱之爲攝。謂靜慮無漏及別解脫也。律儀卽戒名律儀戒。持業釋也。順益有軌名爲善法。善法衆多。收在此門名之爲攝。攝善卽戒持業釋也。衆緣所生名爲衆生。引令歸善名之爲攝。攝生卽戒亦持業釋。所以總名三聚戒者。三是數名。蘊積名聚。離過名淨。防非爲戒。卽帶數釋。從用爲名。
　　問。攝律儀戒總指律藏。律藏所說戒法幾名。答。戒律名字隨義多端。總包言之不過三種。一曰毘尼。翻云律。律者法也。從教爲名。二曰尸羅此爲戒。戒義訓警。戒通善惡。善戒防非。策三業故。三曰波羅提木叉。此翻言別解脫。別別防非。隨分解脫。解脫是果。因中說果。
　　問。律儀七衆人法是何。答。比丘比丘尼。式叉摩那。沙彌沙彌尼。優婆塞優婆夷名七衆人。比丘比丘尼受具足戒。式叉六法。沙彌沙彌尼十戒。婆塞婆夷竝是五戒。其八齋戒是近住法。若依毘曇在七衆外。七上加此一名八種律儀。若依成實唯清信攝。此等諸戒名七衆法。佛法行人大乘小乘其唯在此七衆而已。今此所明菩薩七衆。此共門戒與聲聞同。其不共攝律戒亦此菩薩七衆所持。攝善攝生卽此七衆所持不共孤標行業。一切萬行七衆所行。大乘行人無過此故。
　　問。通別二受菩薩七衆所受持戒以何爲體。答。戒體法門是律宗之眼目。戒學之骨髓也。行人所細物以此體。學者所持旨在此法。萬行之所流出。衆德之所朝宗。法體行相有四科義。法是佛所制法體是行者所納。行是行人所攝。相是所修相貌四科妙戒現在一時。建志成就美德圓滿。此四科中。戒體一門要妙精髓根源基地。此之戒體名作無作。亦名教無教。新名表無表。作戒是生無作之門。由作發生無作法故。無作卽作之體。恒起常運有勝能故。三聚淨戒有作無作。二戒體狀總冠三聚。攝律儀中。七衆諸戒有作無作。一一體狀是別受門。表無表名事義皆同。南山大師事鈔直出成宗戒體。業疏具出有空二宗所說戒體。卽隨彼宗所計陳之。後終南師陳自己意名之正義。決斷妙宗建立三宗判教淺深。有宗空宗及圓教宗名之三宗。祖師妙意決判在玆。以深決淺至大乘極。今此所明直擧圓教。圓意包遍義攝一切。三聚大乘總相通法卽是圓教窮終妙體。是故律儀別受體相卽是極滿頓妙戒體然終南祖本弘別受四分律宗。故約釋律明圓教體。謂菩薩人起一乘心。依小律藏白四羯磨受具足戒。所受戒法卽成深奧寬廣圓體。白四作法圓教行者本來一乘所用法故。今頓悟者隨本已有行此受法。故納得大乘無礙妙戒。此卽約就別受方軌成圓教宗一實戒體故。白四所得熏在藏識羯磨妙緣。成熏藏體由起大乘圓意故爾。祖師直明唯識圓教律儀戒中別解脫戒作無作體。今亦隨彼本先明別解脫體。後總約三聚具明作無作體。初律儀中別脫體者。受戒之時有身口作。禮拜屈伸低頭合掌是身業作。乞戒陳靜是口業作。以動身思爲身作體。以發語思爲口作體。作戒圓滿三法竟時。其無作者第三法竟。作戒圓滿卽生無作。有懸防能此時一念成二種體。謂身口作及無作體。俱有懸防咸名爲戒。一念作謝。無作獨轉。此作滿時。善思之上所熏種子以爲戒體。一期防非任運恒轉。所熏種子所在之處卽第八識爲所熏處。頼耶自體任持不失。祖師所立文言所成。正以種子爲其戒體。然種子體必有功能。功能顯現正在隨行。不待隨行所熏種上有懸防德。以此懸防應爲戒體。攝末從本故以種子爲戒體狀。本來別明功能爲體。慈恩師等新家所立本末別論功能爲體。
　　問。餘師解中有此例耶。答。香象音師出戒體云。戒於思種而建立。故用思種爲體（已上）此是攝末從本言種。全同南山種子爲體。卽業疏言於本識藏成善種子。此戒體也故。又勝莊法師云。若無表律儀以勝期願思種爲性。謂依思種假建立故。上來所說依於攝假從實門說（已上）此卽分明判言從實。此亦全同南山所解。然則賢首勝莊雖思爲體。而其正意功能爲體。南山大師種子爲體。假從實故作此義判。種必有能。防非爲體。舊譯教典談體髣髴。新翻論教陳說委細。唯識論等具顯精美。上就律儀別說明體。其就三聚明戒體者。種子防發戒體不異。識藏持種相狀是同。通別雖異體用同故。是圓教三聚體性全與律儀戒體一同。三聚體相不可別陳。唯以律儀圓意所受以爲總通三聚體性。況律儀戒三聚圓發。義融理通。具足滿故。圓教本是三聚教法。律儀圓發由本圓故。是故戒體通別是同。加意表無表而已。上引勝莊卽彼陳述三聚戒體其處文也。香象所釋解釋梵網戒。卽是三聚淨戒體性。法銑師云。三依大乘。作戒用三業現行思爲體。身語二業用發動思爲體性。意業則以審決二思而爲體性故。唯識云。動身思說名身業。發動語思說名語業。審決二思意相應故。作動意故說名意業。其無作戒用三業思種有防非功能以爲體性。由菩薩心引起思願。熏識成種流至後世。及入餘心無心等位不名失戒（已上）此卽總通明三聚體。若就三聚別別出體。律儀戒中。共門戒體卽前圓教種子爲體。若護瞥爾成不共戒。雖是別受具成三業。而此律儀具三聚義。攝善是修衆善之作。禪定智慧三業所修。六度萬行菩提分法。瑜伽所說攝善法中三慧三業正念正知正行等九善。是作持相。禁防不修萬善之罪。善思種子防發功能爲攝善體。攝衆生戒四攝四無量一切度生。所有諸行是其作持。瑜伽論說饒益有情有十一相。唯是四攝。隨應開相。能禁不作利益之罪。此亦善思種子之上防發功能爲攝生體。後二聚體各具三聚。通別二門擧一全收。一一別相各具三聚。
　　問。攝律儀中。四分律藏以何等法爲所詮宗。答。古來諸師立四分宗異解紛紜。略擧十家。一有師止作爲宗。二道暉律師受隨爲宗。三有師止惡爲宗。四法願智首俱以教行爲宗。五有師因果爲宗。六道雲律師不別立宗。七法礪律師止善爲宗。八南山律師淨戒爲宗。四分一律所詮行相。二部戒本二十法等。莫不皆是詮陳淨戒。事鈔標宗發趣萬行戒爲宗趣。是其良證。九懷素律師戒行爲宗。十定賓律師善說毘奈耶以爲宗旨。今南山師以戒爲宗。其持犯相爲其所明。
　　問。通受教法以何爲宗。答。通受教法。大乘經論散說諸教。別說諸典皆以三聚淨戒。卽是定義。無有異端。
　　問。毘尼法義分齊云何。答。毘奈耶藏最極廣博。今就本部四分律藏。約文所烈明義分齊。三十七法攝盡部文。六怢所詮不過此故。三十七者。僧戒八段。尼戒六段。二十揵度。結集調部及增一也。古來諸師如是分節。若加序分。及開五百七百結集。成三十九。二部戒相如常所明。揵度之中。受戒說戒安居自恣竝如名字各明其法。皮革揵度開用皮類。如一重多重富羅等相。邊地五人受戒數數洗浴。手受取衣數十日等。直在此中。衣藥迦絺各明彼法。拘睒彌法從國爲名。彼國比丘共相鬪諍。罵詈誹謗。互求長短。具德之人如法擧罪。止息諍事和合同住。不見懺等三擧羯磨在此章中。瞻彼揵度明羯磨如非制所應作事。彼客比丘爲舊比丘作擧羯磨。如來誡之。具說非法別衆和合等七非羯磨。又說得滿不應何等四種相狀及七非等。呵責揵度卽說呵責等七種治罰法調伏七種剛強難化衆生。應法合教安穩修行。人揵度中具僧殘六夜別住本日等法。懺除業果悔滅非法。覆藏明種種相除滅罪垢。遮揵度中遮人擧他事不率爾。若擧他罪須具五德。人如法是堪擧他罪。此中具明此等行相。破僧揵度明破僧事。滅諍揵度明七滅諍。尼揵度中具明尼衆受戒說戒等一切事法。法揵度中明僧行法。行來進止。威儀法式。揵度微整。威肅顯彰。房揵度中明修業緣。諸資具中房舍最要。雜揵度中修道資緣彼此非一。所應說者交雜廣明。雜揵度後具說大小時戒之相。大持戒者卽是比丘比丘尼持戒行相。小持戒者是餘衆所行。内外四儀繫念現前。常爾一心念除諸蓋。廣說如是所作事業。五百·七百結集者。住持遺法令不散落匡正事義。流遐代。調部毘尼於前戒本。波離擧問決斷疑情。諸篇諸戒各立條例。問答研竅。次第漸略至僧殘中無根謗戒。雖可通八篇而略不說也。毘尼增一從一至多明諸法義。統收毘尼大教理致。數法連持法相無遺。以彰付囑流通之相。以一爲本。一上加一故云增一。增一之言竝通始終。法相雖多未必盡數。是故自一至二十二。而於其中越於十四·十五·十六·十八·十九·二十·二十一七門。此中實數有十四增卽是增一阿含例也。四分律藏三十七法。文義次第相收如是。若約義科總攝爲言。五篇七聚持犯方軌。止持作持作犯止犯。所詮行相。根本總體。開成四行。總名持犯。制廣補略。結戒說戒。制聽開遮。境想五句。揵度之中一切義科。如是等法門是義理分齊。祖師所撰三大部等所有義科。條類法門。相貌無量。不能具陳。
　　
律宗綱要卷上
律宗綱要卷下

　　東大寺沙門凝然述
　　問。律宗行人發心向道。修斷得果行相云何答。一切衆生皆有佛性。妄想翳覆不能顯現。本覺内因教友外緣發心修道。大菩提心佛果妙因三學行業次第進修。戒學卽是三聚圓發。定慧卽是唯識圓觀。修唯識法觀心明靜。心慮凝寂念想都絕。不存彼此名之定學。而其觀心朗然照明萬法曆焉。名之慧學。戒學無量各具定慧。萬行定學萬行慧學一一具戒慧戒定。自然周普無不圓備。如是修行隨位昇進。斷障證理行滿成佛。
　　問。大乘菩薩依託幾位。修成萬行感獲佛果答。南山尊者依攝大乘論建立四位攝因果位。其四位者。一願樂位。二者見位。三者修位。四究竟位。祖師亦立五十二位攝盡菩薩因果諸位。此亦全依攝論所說歸敬儀云。聖非自聖。終假導而漸明。凡非定凡。亦因開而達解。是知愚智深淺。賢聖位階。由外行之遠近致利鈍之乖異故論云。無分別智卽是菩薩。菩薩卽是無分別智。菩薩約位烈五十餘階。故知無分之智念念利鈍。此言有旨（已上）言五十者十信·十住·十行·十廻向·十地是也。言餘階者是二階故。卽等覺妙覺也。淨心觀云。三賢十地。無垢妙覺。四十二地。空宗眞理（已上）言無垢者是等覺位。瓔珞經中以等覺位名無垢地。故立此名。淨心觀中。三賢已前言起於大乘清淨信心者是十信也。
　　問。攝論四位五十二位廣略相違。云何相攝答。四位卽攝五十二位。願樂位中攝四十心。信住行向。見位攝彼初地全位。或是入心。以彼入心是見道故。修位二地已後乃至七地。或金剛心。究竟位攝八地已上乃至佛地。或唯佛果。然攝論中。法雲·妙覺以爲究竟。第十地是因圓滿。妙覺地卽果圓滿。等覺卽是因圓滿也。願樂位中。四十心位是初僧祇。初地至七第二僧祇。八地已上乃至等覺第三阿僧祇。滿於三大阿僧祇劫卽得究竟無上菩提。
　　問。菩薩行人此等位中修何等行成滿二利答。唯識圓教一乘行者發心已後。趣向萬行四位通修。唯識妙觀理事雙行圓融自在。六度四攝。二諦二空。三性三無性。三空四無量。具足圓滿任運周盡。如是等相是其通行。願樂位中修四善根。四尋思中觀所取空。四如實智觀能取空。十信位中如次卽修。信等五根不退·廻向·護法·戒·願。十位各修信等十行及六度萬行。此等成滿十信圓足。卽入初住不退之位。十信卽是列凡夫位。初住已上卽内凡位。十住總名習種姓位解諸佛法住善巧智。般若妙行甚深微妙。初住八萬四千度門。二住四念八萬法門。三住修十一切入。四住八勝處。五住八大人覺。六位八解脫。七住六和敬。八住三空門。九住四諦。十住六念。十行如次修習十度若依本業瓔珞所說。初行修四正勤。二行四神足。三行五根。四行五分法身。五行八正道。六行修七覺。七行五善根。八行四無礙解。九行觀三世門十二因緣。十行念觀菩薩三寶。十廻向中。初觀三諦。二五神通。三四不壞淨。四觀生住滅三相。五觀五陰法。六十二入。七十八界。八觀因果法無生無滅。九觀二諦空。十觀修中道第一義諦。初地已上是分聖位。地上諸位體性深廣。寄五乘法顯地淺深。初二三地相同世間。初地檀施。二地十善。三地修定。四禪八定此地修得。四五六地寄在二乘。四地三十七品助菩提法。五地四諦各開十諦。六地具修十二緣起。十門觀行三觀圓修。七地一切菩提分法猶是大乘出世之法。三乘竝是出世法故。八地已上寄一乘法。是出出世無功用法。四地已前眞俗別觀。五地已上眞俗合觀。六地有相有功用位。七地無相有功用行。八地無功三種世間任運成就自在無礙。九地化他四十辨才說法自在巧便無窮。十地究竟樂無盡身。施大雲雨救濟一切。修習位中萬行圓備。金剛心後佛果現前。盡未來際人用無方。
　　問。以何等身修行佛道答。修行所依。有二種身。一分段生死。六道四生。三界之内所受果報。煩惱障爲緣。有漏業爲因所受果報。壽有定限。報有形段。死此生彼體相麁劣。總名分段。二變易生死。三界之外所受果報。微細勝妙不思義報。所知障爲緣。存二利境故。無漏業爲因。正成細報故因移果易。微細生滅隨意變化。總名變易。地前分段。初地已上受變易身隨意應化。乃至金剛是變易身。佛果初念捨變易報。佛果孤標高居域外。玄超二死。無障自在。
　　問。圓教菩薩諸位之中。能斷所斷相狀云何答。所斷障者卽是二障。能斷道者無漏智等。言二障者。一煩惱障。貪嗔癡等等起現行。擾惱身心礙涅槃故。二所知障。得所應知事理二境令不通達。障菩提故。煩惱障中有四住地。見愛住地是分別惑。俱生分三。約三界故。具論種相總是一百二十八種根本煩惱及以彼彼分位等流諸隨煩惱。總言根本有十煩惱。貪·嗔·癡·慢·疑·身見·邊見·邪見·見取見·戒禁取見。分別起中具有十使。貪嗔癡慢身邊六使通俱生起。分別煩惱有百十二。是迷三界四諦理故。欲界四諦各有十使。上二界諦各除嗔使。總有八九七十二種。竝前卽成一百十二。俱生煩惱欲界有六。色無色界各除嗔恚二五有十。竝前卽成十六。是故見修合有一百二十八種。若隨轉理門。煩惱障中總有九十八使。全同毘曇。瑜伽論等卽是大乘眞實理門。故有一百二十煩惱。諸隨煩惱有二十。忿·恨·覆·惱·誑·諂·慳·（女+癡）·憍·害·不信·懈怠·放逸·惛沈·掉擧·無慚·無愧·失念·散亂·惡慧（已上二十百法論等）邪欲邪勝解（瑜伽更加此也）此隨煩惱總有二百三十。欲界四諦下各有二十二。謂忿恨等皆具足故。總通計有八十八也。色界四諦各除九法。謂忿·恨·覆·惱·慳·嫉·害·無慚·無愧也。自餘十三四諦各有。都合成五十二法也。無色界四諦下各除十一法。九法如色界除。更除諂誑二法。自餘十一四諦各有合成四十四法。三界四諦總有一百八十四隨煩惱法。欲界修惑二十二法。色界修惑除忿等九。餘有十三。無色修惑更除諂誑餘有十一。三界修道不惑總有四十六法。加前見道百八十四。都合總成二百三十隨煩惱法。亦加根本百二十八。總相通有三百五十八煩惱障。竝是煩惱。其所發業及所感果總通取爲煩惱障體。其所智障體相分量同煩惱障。但障菩提涅槃二法差異而已。本惑隨惑相狀亦同。然煩惱障麁故多品。二乘所斷唯是不善有覆性故。以數麁顯。此所知障細無多品。唯菩薩斷。亦是異熟無記所攝。故不顯數。雖迷理事。唯約所知總名無明。四住地上加此一障。名五位地。然此二障各有三種。現行種子餘殘習氣。二障見修各有現種習氣。總攝爲二。正使習氣現行種子合名正使。十信之位對治十惡。不隨惡趣名善趣位。雖非正伏是伏方便隨分相似。對治煩惱。十住卽伏邪師所起分別現使。十行邪教。十廻卽伏邪思惟惑。此是慚伏。卽通二障。十廻向終修四善根。此時頓伏已前諸惑。其俱生煩惱等四善根位漸伏。此是六識相應惑耳。然此二障。八識之中。頼耶無有二障相應。末那四惑。貪癡慢我。但是俱生。無有分別。第六識中識惑相應。通見修道。五識唯有貪嗔癡三。但是俱生。不遮意識。牽引亦起見惑。末那亦通二障。或唯起煩惱障耳。末那俱惑。有覆無記。第六識中俱生身邊是有覆性。餘皆不善。五識所起亦是不善。上二界中一切煩惱皆有覆性。定所伏故。上來願樂位伏斷行相竟。其見道位。斷證相者。世第一法等無間心卽入見道斷障證理。梁攝論等入見道位證得根本無分別智及後得智斷滅煩惱。體證如理通達事法。依准雜集唯識論等本智斷證名眞見道。此時實斷實證故。爾後智觀門名相見道。安模倣像。似斷證故。眞見道者。無漏智起頓斷分別二障種子。名無間道。卽是見道初無漏心。次解脫道。證二空理。次勝進道。雖三刹那俱是一心。卽名一心眞見道也。次入相見。通有三心及十六心。次第進入。三心相見。二障各爲上下二品。先人空觀斷上麁品分別煩惱。次法空觀斷上麁品分別智障。後入二空雙斷二障各下品種。次入十六心。此有二種。一所能取。十六心。二上下八諦十六心次第進入。三心相見非安立諦。十六心相是安立諦。二種見道初地入心。厥修位者初地住心已後是也。修道十地有十重障。地地斷一。各證眞如。十地所證卽十眞如。然十地位各有三心。地地三心各有斷障及其證理。教典之中言十重障十眞如者。且擧各各入心斷證。是故最初異生性障約分別惑明其斷證。初地住心已後斷證。實是修道分齊斷證。厥究竟位斷證相者。第十地三心。分取其後心。名爲等覺。等覺後心。金剛心位斷佛果障。十重障列。最極微細障佛地故。此金剛心是無間道。次刹那心是解脫道。佛果初念。今究竟者。此初念果已後乃至盡未來際大用無礙。無有究盡。三身四德四智圓滿。卽是第四究竟位相。此究竟位依正二報。正報則法報化三身。依報則四土二土相。言四土者唯是淨土。寂光土是法身所居。名法性土。實報土是自受用身所居。事淨土是他受用身住。化淨土卽化身所居。亦有綱要二土。一者報土。正約報身。兼攝法身。二者化土。化身所居。通淨穢土。如是佛果依正二報。自證化他常恒相續大用無窮。周通法界。此則菩薩大乘律宗行人最極所成無上大果者也。
　　問。佛爲弟子制說戒律。弟子承之護持弘通。從佛在世至佛滅後。從正法時至像末運。從五天竺至震旦等從震旦等至今日域。從昔至今次第流傳。相承弘敷。其相云何。答。如來成道爲物說法。四十九年隨宜制戒。諸大弟子皆達三藏。傳持大小。無不究盡。然於弘持非無偏勝。優波離尊者及憍梵波提持律明律播名遐邇。憍梵於天流水入滅。波離獨住大弘律藏。迦葉尊者廣集三藏。總提綱維住持佛法。是故如來總以三藏付屬迦葉。令廣弘宣。以毘尼藏付優波離。波離受囑流通後代。波離弘傳有其二說。謂僧祇律善見論。二說相承人名各別。僧祇律中。相傳事者。彼律第三十二卷說。優波離尊者。次陀婆娑羅。次樹提陀娑。次耆哆。次根護。次法高。次巨醘。次目哆。次能護。次摩訶那（已上十人）次摩求哆。次叵舍羅。次牛護。次善護。次護命。次差陀。次耶舍。次弗提羅。次耆婆伽。次法護（已上十人）次提那伽。次法錢。次能覺。次僧伽提婆。次法勝。次弗沙婆陀羅。次道力。已上始自波離尊者終至道力尊者。都合二十七人次第相承。護持弘通。彼律雖列二十七人。不明佛滅經幾許年。第二十師名曰法護。與四分律主名全同。而是根本部。四分律主是百年時。二十部中有法藏部。彼部主取前人法名而持根本摩訶僧祇。在其三百八十年時。有何遮妨。雖有自計兼弘爾故。其善見論傳承相者。謂優婆離。次馱寫拘。次蘇那拘。次恚伽符。次目健連子帝須。次摩哂陀（阿育王之子）次阿栗乇。次帝須達多。次伽羅須末那。次地伽那（已上十人）次須末那。次伽羅須那。次曇無德（已上十三）次帝須。次提婆。次須末那。次專那伽。次曇無波離。次企摩。次優波帝須（已上二十）次法叵。次阿婆那。次提婆。次私婆。從優波離至于私婆次第相承二十四人。與前僧祇二十七人皆是大阿羅漢尊者。傳持律藏連續不絕。善見烈諸師。未別指時代。然彼論云。爾時諸大德到師子州中已。摩哂陀爲上座。於時佛涅槃已二百三十六歲。佛法通流至師子州中（已上）哂陀卽是第六傳律。乃在彼時傳持佛法。彼第十三曇無德者。嵩岳定賓律師判云。其曇無德卽是此律主也（已上）今詳。四分律主曇無德者。如來滅後百年時出。善見論意。第六摩哂陀卽是二百餘年而出。況第十三豈相符乎。是故應言二十部中曇無德部。此云法藏。亦云法密。亦云法護。亦云法正法藏三百八十年起。與見論意時分相稱。嵩岳師意。彼與百年時四分律主其名旣同。故後法藏言此律主。有何遮妨。彼善見論七百年造。第二十四私婆羅漢卽應彼時。事應爾故。元照師意。後法藏部全取前名。如彼建摩多羅例也。厥迦葉尊者。摩訶迦葉親禀佛囑。弘持佛法利益衆生。欲入定時付法阿難。阿難臨滅囑末田地。田地臨滅付法商那和須（雖是同承阿難。依薩波多師資傳說如是相傳）和須欲滅付法優婆鞠多。如此相傳名竪五師。弘持佛法各二十年。雖有延促是約多分。鞠多之時已經百年。上之五師通弘三藏。今且取其傳律之邊。鞠多之下有五弟子。謂曇無德。薩婆多。彌沙塞。迦葉遺。婆麁富羅也。此五羅漢隨其所應亦傳三藏五藏等法。今亦且取傳律之邊。今此五人名橫五師。各橫傳燈互通巡代。又佛滅百年餘。因大天五事佛法衆徒分成二部。謂大衆部。上座部也。二百餘年。大衆部中。漸漸分出成於八部。三百餘年乃至四百。上座部中。分出十部。竝本二部成二十部。又有十二部五百部等。彼彼部中各有律藏。如是雖有二十部等。久後流行唯是五部。卽上座中有部犢子化地法藏飮光是也。此五全取百年之時五部名義。故有同名。故彼此名濫。諸師異解。天竺律法。二十部等隨國大弘。廣竪繁昌。血脈相承。難可辨知。
　　如震旦國傳戒律者。時宜契合傳通不謬。昔後漢明帝永平十年。騰蘭漸來始傳佛法。事義草創。戒法未傳。永平十年丁卯已後至曹魏嘉平元年（己巳）歲。總經一百八十三年。戒法未沾。其間三藏諸師漸來。翻傳大小乘經。但騰蘭沒後（永平至十八年）後漢第三主章帝卽位建初元年丙子已後七十一年。梵僧不來。漢無沙門。同代第十一主桓帝建和元年丁亥已後。沙門漸來傳譯佛法。謂支婁迦讖。安世高。竺佛朔。安玄。支曜。嚴佛調。康孟詳。竺大力。曇果等也。雖有僧來。無受戒事。至于魏代一主文帝黃初三年壬寅之歲。曇迦羅始至魏朝。然諸緣未具足。徒經二十八年。遂至嘉平二年庚午行十人受。魏世之中。創獲明珠。此是大僧受戒初傳。其比丘尼受戒初傳。是宋元嘉十年癸酉歲也。如來滅後經一千一百九十九年。初傳大僧受戒之事。自爾已後師資相承。受戒之事震旦不絕。彼嘉平時。曇摩迦羅（此云法時）譯僧祇戒本。曇諦三藏譯四分羯磨。此之二部初在洛陽。此是傳律教文初傳。納得戒體要由羯磨。羯磨卽行曇無德部。是故震旦初受戒事納四分體。至隨行者且奉僧祇。雖傳戒業戒本。而其廣律未傳。嘉平二年。至姚秦弘始五年癸卯。總經一百五十四年。明年甲辰。弗若多羅初譯十誦。曇摩流支卑摩羅叉次第續譯。十誦廣律六十一卷。凡經三譯一部方成。次弘始十二年庚戌。佛陀耶舍此云覺明。譯四分律。初四十五卷。後爲六十卷。東晋安帝義凞十四年戊午。覺賢三藏譯僧祇律。有四十卷。宋景平元年癸亥。佛陀什譯五分律。成三十卷。此四律中。僧祇根本。餘三枝末。五部律中。三部已傳。其迦葉遺部唯傳戒本一卷。解脫戒經是也。東魏武定元年癸亥譯之。當梁大同九年。日本欽明天皇四年癸亥。廣律未傳。婆麁戒律一向未傳。解釋本律亦有律論。毘尼母。磨得勒伽。薩婆多（此三竝十誦律）善見（釋四分律）明了（釋正量部律）毘奈耶律也。四律傳世。隨翻卽弘。十誦咸講。次弘四分。僧祇五分第滅講敷。諸律雖弘。後代大昌唯是四分一律而已也。四分譯已經六十餘年。至于元魏第六主孝文帝之世。有北臺法聽聰律師。本學僧祇。開通精研。然窮初受部依曇無。綴僧祇講初弘四分。受隨相契。事歸一揆。然是口授。未載簡牘。道覆已後。造疏釋文。四分律宗建立九祖。一法正尊者。律主也。二法時尊者。是震旦始祖也。三法聰律師。是初開元祖。四道覆律師。是作疏立義問答決擇。五惠光律師。六道雲律師。七道照律師。八智首律師。九南山律師也。大智律師立之爲定。惠光已後亦有章疏。四分律藏疏家雖多。三師所製擧世美歎。一光統略疏四卷。二智首廣疏二十卷。三法礪中疏十卷。名之三要疏。人皆翫行用。昔道雲門下有二英賢。謂洪遵道洪也。洪遵洪淵法礪道成如此相承。道成門下有滿意懷素。各立門輩後代流演。道照智首南山如此相承。後代彌昌。然四分律。義分三宗。相部宗。南山宗。東塔宗。三宗學者諍論不息。永亨年後。東塔新章昌行世間。法頂律師受戒道成。學律懷素（東塔律師）愼講新疏門學甚昌。義嵩如淨澄楚三德竝學新疏同弘此宗。乃至後代弘東塔律。西塔滿意律師弘相部律。門葉繁昌。互照宗旨。謂儀律師。俊律師。綱律師（非是文綱）聞慧律師。思慧律師。法藏律師（華嚴香象）圓律師。威律師。恒律師。遠智律師。全修律師。慧榮律師。大亮律師。察律師。照隱律師等也。定賓律師是滿意門人。懷素破礪師十六大義。賓作破迷執記一卷救礪大義。破素迷心。日本永叡普照兩德求律往唐。以彼開元二十一年癸酉之歲（當日本國天平五年）請賓律師爲和尚受戒。滿意授法大亮。亮授于曇一。一公講四分律三十五遍。大曆六年辛亥十一月十七日。遷報。報齡八十。曇一門人繼連繁昌。荊溪湛然。清涼澄觀。竝學律于曇一。一公弘相部南山兩宗律法。故於事鈔造發正記。相部律宗如此弘敷。首律師門人有兩英弘律。日本昔名鈔家要家是也。乃玄惲律師毘尼討要。南山律師行事鈔也。是故討要南山攝也。南山律宗後代久傳。南山是九祖中第九祖師。今立爲第一高祖大師也。高祖諱道宣。天機英敏。達悟利貞。隋大業十一年己亥。年滿二十（當日本國人王第三十四代推古天皇二十三年）從智首律師受具足戒。大唐武德年中。從首聽律經二十遍。兼通經論。慱研大小。内外該括。眞俗統貫。行高安明。德濬滄溟。五部連暉。久光九代。作鈔三卷映奪古今。製疏兩部匡正是非。義鈔僧尼兼濟。冥證理悟妙窮幽邃。靈威秀于千古。住持盛于萬代。賛集觀儀傳錄疏鈔凡二百餘卷。述作多端。弘通彌廣。玄奘翻經乃預譯場。梵僧號爲東士菩薩。智首律師判五部衢弘通草創。事未通廣。泪于南山大師秉持之世。日下競馳。通方昌弘。曇摩戒宗待緣方開。乃大師律主秉御之力也。大師律則專奉四分。論則成攝二宗。經是法華涅槃。判是三觀教宗。總提八宗之宏綱。別居一宗之極位。兼正弘通寔有由焉。乾封二年丁卯十月三日。安坐而卒（當日本國人王第三十九代天智天皇御宇六年丁卯）春秋七十二。僧臘五十二。南山大師門人甚多。新羅智仁初作鈔記。大慈律師亦作鈔記。弘景律師大興台宗。秉持兼濟。是南山重受戒弟子。鑒眞和尚受具和上也。作律鈔記。講律百遍。懷素律師初學事鈔。及學相部。亦南山重受戒弟子也。道岸律師。融濟律師等皆南山門人也。厥中周律師爲第二祖者也。
　　第三祖蘇州道恒律師。作記十卷解釋事鈔。第四祖。揚州慧照寺省躬律師。作順正記解釋律鈔。第五祖慧正律師。第六祖京兆玄暢法寶大師。作顯正記解釋律鈔。第七祖越州元表律師。著鈔義記五卷。第八祖守言律師。禀法元表研尋宗旨。第九祖杭州元解律師。第十祖法榮律師。第十一祖杭州處恒律師（亦曰處雲）作拾遺記三卷。第十二祖宋杭州擇悟律師。作義苑記七卷。第十三祖宋台州允堪律師（亦曰眞愖）承法擇悟宏敷律部。大宋第三主眞宗皇帝景德二年。乙巳誕生（當日本國一條天皇御宇寬和二年乙巳）南山十部竝作記解。故世號曰十本記主。謂事鈔會正記。戒疏發憚記。業疏正源記。義鈔輔要記。教誡儀通衍記。淨心誡觀發眞鈔等。大宋朝中盛行此記。於南山宗。號會正宗。第十四祖擇其律師。第十五祖杭州元照大智律師。内外兼貫。大小該羅。證悟台宗究暢淨教。南山宗旨。三大律部。竝述記解。事鈔資持記。戒疏行宗記。業疏濟緣記等也。照公大宋第四主仁宗皇帝慶曆八年戊子誕生（當日本國。後冷泉天皇御宇永承三年）第八主徽宗皇帝政和六年丙申九月一日入滅（當日本國。鳥羽天皇御宇永久四年）春秋六十有九從入滅年至今當于大日本國嘉元四年丙午。已經一百九十一年。第十六祖開元經院智交律師（或立道標爲第十六祖。眞照相傳取交律師。俊芿相承取標律師）第十七祖東堂准一律師。第十八祖竹溪法政律師。第十九祖石鼓法久律師。禀律法政。融冶瑩練。彼同門有如庵了宏律師。乃當時神星也。禀律法政究暢宗旨。日本俊芿法師越海入宋。至彼門下。研精律藏年經數迴。歸朝弘通。如庵門人有守一律師。精研戒律。大立義途。第二十祖上翁妙蓮律師。隨久律師習學戒律。與守一師諍論宗義。大宋第十四主理宗皇帝景定三年壬戌（當日本國。人王第八十九代帝王御宇弘長二年壬戌）正月三日。卒于極樂庵。春秋八十有一。第二十一祖石林行居律師。承于蓮師秉持律藏。竹溪已下四人皆居潮心廣福律寺。住持遺法秉御像教。日本眞照律師入大宋朝。隨蓮宗師受戒問律。隨居宗師學律決疑。在唐三年。乃正元弘長之間也。大宋律宗。行居已後。連續弘傳。于今不絕。上來陳述震旦古來律法相承之相貌竟。
　　至日本戒律弘通之事者。根元由來其相多矣。草創基地自微至著。大日本國人王第三十代磯悈島金刺宮御宇天國排開廣庭欽明天皇治天下第十三年。壬申之歲。釋尊教法始傳此國。如來滅後經一千十六年。後漢明帝永平十年。天竺佛法創傳震旦。厥後經三百年。震旦佛法傳百濟國。厥後經一百年。百濟佛法創傳日域。卽此廣庭天皇壬申之歲所傳度也。佛法漸傳而戒法未始。
　　敏達天皇御宇五年丙申。律師禪師呪師比丘尼等。從百濟國費經論來。自爾已後漸漸僧來。崇峻天皇御宇元年戊申。百濟僧來。馬子宿禰請彼僧侶問受戒之法。難有如是等事。諸家不合。不能行如法受戒之事。本朝有三口尼衆。日域所生。皆初出家。一曰善信尼（本期末妻）二曰禪藏尼（本等世妻）三曰惠善尼（本伊志妻）此之三尼有受戒志。欲往百濟。爲此卽問受戒法。則使僧答以無二衆。故尼受不能。三尼卽以此戊申之年度百濟國。其年受十戒六法。明年己酉三月受具足戒。明年庚戌卽還本朝。住櫻井寺。後住楷井寺。卽豐浦寺是也。此戊申歲。從百濟國送六口僧。謂令照律師。慧匆法師。令威法師。慧勳法師。道聲法師。令契法師也。卽於椋原里。造假垣假僧房。安置此六口僧。其後彼寺華構造畢。卽本元興寺是也。斯乃日域僧尼之根本也。厥後僧尼漸多滿國。然而諸緣不具。無行受戒。他國來朝之僧皆彼國比丘僧。但於此國不能授具。然後後僧學習諸宗。通達定慧。研精經論。依占察地持等教。或於三聚致從他受。或得好相行自誓受。竝是菩薩通受方軌。智憬法師於維摩堂陳以此事。誠據炳焉。行基菩薩隨德光法師受具足戒者。卽此事也。天平八年丙子。大唐道璿律師來朝。而僧數不滿。無行壇法。從欽明天皇壬申歲至人王第四十六代。女帝孝謙高野姬天皇御宇天平勝寶五年歲次癸已（當大唐第六主玄宗皇帝天寶十三年）已經二百二年。其間此國戒律未傳。然日本人王第四十五代天瑞國押開豐櫻彥聖武天皇御宇治天下天平五年癸酉（當大唐開元二十一年）勅興福寺永叡禪師及普照大德入唐留學。兩德至唐。卽請東都大福光寺沙門道璿律師。先向日本令去。擬爲傳戒之師。叡照二人留學在唐。道璿大德年三十五。天平八年丙子（當唐開元二十四年）隨副使中臣朝臣名代之船方來朝焉。道璿大德戒律華嚴。台教北禪。窮其幽旨。罄彼宗途。雖不行壇法講律開人眼。昔南山行事鈔創傳此國。無人講讀之者。道融禪師始讀講敷。道璿已前處處講談。最初朗辨依靈夢告。於金鐘寺始行布薩。請道融師說梵網戒（依夢示告）是日本國布薩初也。其後融公。於羂索堂講行事鈔。智憬大德亦講律鈔。處處非一。道璿來朝常講律鈔。住大安寺。於彼塔院講宣律鈔。談諸部。多生門輩。明律者多。大安寺善俊律師。有明律之譽等卽其門人也。永叡普照遊學唐朝經於十年。研究諸教。時天寶元年壬午（當日本天平十四年）詣楊州大明寺禮鑑眞大和上足下。具陳來意。請遊海東弘傳戒律。和上乃諾。門人祥彥先約隨去。遂有僧道興神項等二十一人同心願隨。及餘道俗彼此總合八十餘人。要約已畢。造舟備糧。過海之間有種種難。逆浪奔波過而復還。四度造船。五迴入海。十二年中辛苦無量。道俗逝化三十六人。永叡祥彥等是也。退還之者二百八十人。唯和上普照思詫取死爲期。都無退思。初度發足天寶二年癸未。其之最後第六度時。天寶十二年癸巳（當日本天平勝寶五年）十一月十五日。乘船離唐。其相隨弟子。楊州白唐寺益法進。泉州超功寺僧曇靜。竇州開元寺僧思詫。楊州興曇寺僧義靜。衢州靈耀寺僧法載。竇州開元寺僧法成等一十四人。藤州通善寺尼智首等三人。楊州優婆塞憣仙童。朝鮮國人寶最如寶。崑崙國人軍法刀。膽波國人善聽。都二十四人。浮海發向此日本國。遂以天平勝寶五年癸已。十二月二十日著日本地。同六年甲午（當唐第六王玄宗皇帝天寶十三年）二月四日入京。遂引入東大寺安置。帝王叡感慰喩無量。授戒傳律一任和上。其年四月。初於盧舍那殿前建於戒壇。天皇初登壇受菩薩戒。次皇后太子亦登壇受戒。尋爲沙彌澄修等四百十餘人授戒。又舊大僧靈福賢璟志忠善項道緣平德忍基善謝行潜行忍等八十餘人。捨於舊成重受和上所授之戒。後於大佛殿西別建戒壇院。卽移天皇受戒壇土。築以作之。天平寶字三年己亥。大和尚造唐招提寺。乃賜官額以題于節。請大安寺善俊律師講法礪律疏南山律鈔等。過海和尚來朝之時。思託大德受大安寺忍基等請。於彼寺塔院四五年中講法礪疏及鎭國記（定賓飾宗記也）其後忍基忠慧等於處處寺講礪疏等。大和尚專學法礪南山兩宗。故來日域多弘此二。鑑眞大師齡至十八。隨道岸律師受菩薩戒。二十一從弘景律師受具足戒。隨融濟律師學律鈔等。隨義威遠智全修慧榮大亮五英學礪律疏。此之五人直滿意律師弟子也。大和尚兼達天台法華教觀。五乘洞括三藏通曉。内外兼綜大小包博。護法感通神變化導。講經律論訓導俗人。響振四遠德流八紘。九州崇爲受戒和上。講律及疏各四十遍。講敷事鈔總七十遍。輕重羯磨講各十遍。前後度人四萬有餘。三十五人特拔群倫。各建一方弘通像教。於日本國。結三戒壇。一東大寺戒壇。二西國觀世音寺戒壇。三東國藥師寺戒壇。竝崇天恩行受戒事。東大寺戒壇十人受戒。准中國式。兩國戒壇五人受戒。准邊國式。唐招提寺亦建戒壇。東西兩京授戒無間。來朝之後總經十年。初之五年住東大寺戒壇院。唐禪院卽常居住處也。後之五年居唐招提寺。隨從弟子中。呈名後代者。仁韓大德。法進大僧都。曇靜大德。法顆大德。思託大德。義靜大德。智威大德。法載大德。法成大德。靈曜大德。懷謙大德。此十一人於唐受具。如寶少僧都。慧雲律師。慧良大德。慧達大德。慧常大德。慧喜大德。此之六人竝亦唐人。而於此國受具足戒。沙彌道欽是亦唐人。此十七人隨從來朝。始終隨逐助師化儀。大和尚天平寶字七年癸卯（當唐第八主代皇帝廣德元癸卯）五月六日。端坐遷化。春秋七十有七。鑑眞大師弘通南山相部兩宗。南山是第一祖。弘景爲第二祖。鑑眞爲第三祖。法進如寶竝爲三祖。若相部宗第一法礪。第二道成。第三滿意。第四大亮。第五鑑眞。今旣海東始傳戒律。故於日域。以大和尚。爲第一祖。和尚弟子法進大僧都優遊五部。精閱四含。天台教觀陶練研究。菩薩戒藏弘演開化。日本傳戒。鑑眞大師爲第一和上。東大寺法進大僧都爲第二和尚。藥師寺如寶少僧都爲第三和上。元興寺昌禪律師爲第四和上。唐招提寺豐安贈僧正爲第五和上。如此七大諸寺律德隨其戒臘次第補任。乃至當今第一百七代和上。興福寺增信大德。住持律宗行受戒事。歷代住持宗緒不絕。東大寺受戒事。歷代住持如此。觀世音寺授戒亦爾。藥師寺授戒。中古已來廢絕不行。鑑眞和尚。以唐禪院。付囑法進。彼師門葉累代相傳。和上臨終以招提寺。付囑法載義靜如寶三人。此三大德同志合力。興隆彼寺弘通律法。各有門葉弘持繁昌。總而言之。和尚弟子十有餘人皆有門輩。累世不絕。厥大和尚。是第一祖。次法載大德。次眞璟大德。四戒勝大德。五壽高大德。六增思大德。七安鎭大德。八喜寬大德。自大和上至仁和年。如是八代宗緒繼續。又大和上之次有如寶少僧都。次豐安贈僧正。次道靜律師。次仁偕大德。次眞空大德。如是六世宗緒不絕。餘人門葉。恐繁略之。仁和已後。招提宗緒。門葉雖多。而不錄之。後代中川實範上人入招提寺。傳受戒法。卽此等師。門葉者也。中間雖是不知人名。法緒相續流至後代。實範已後。相續傳持人名法緒相承不絕。招提一寺。戒律繁昌。諸寺僧侶。受戒之後。多住彼寺。五年一年研精律藏。後代斬廢。豐安道靜已後律法學行不替。其後二百餘年。持行漸漸陵怠。而學業等相續不絕。至于人王第七十四代鳥羽天皇御宇。有中川寶範大德者。是興福寺學英秀才也。酬興福寺欣西大德雅請。披尋律藏研精戒宗。作戒壇式。興隆律法。戒法中興範公有功。實範上人卽住唐招提寺。値一般老德傳受四分戒本。然後披尋大鈔研精大律表無表章。具明三乘戒體法義。梵網古迹竝諸師疏。大小戒律。皆咸譜練。明律之譽秀逸于世。其後經八十餘年。至人王第八十三代。土御門天皇御宇。有貞慶上人。是興福寺英才智德。貞慶禀于覺憲。公禀于藏俊。俊公禀于實範。如是次第相繼連綿。慶公解窮二明。學罄三藏。德滿寰宇。威動冥顯。重弘戒律。大垂訓化。于時戒如覺眞兩哲隨事習學大小戒律。覺眞大德紹隆有志。建常喜院爲學依處。戒如上人多生知人。乃圓睛覺盛繼尊覺澄禪觀蓮意蓮覺等也。有志學人住常喜院。聽學研精大小諸律。至于人王第八十六代四條天皇御宇嘉禎二年丙申。有四般哲。圓睛有嚴覺盛睿尊。深歎雖有學解闕無戒行。依經論所說隨通受軌則。四英同心祈請好相。自誓受戒修習戒行。好相已成。於大佛殿。四人各各自誓受戒。卽九月二日四日也。其後圓睛大德住不空院。後移北洛講敷律藏。覺盛上人初居興福寺松院經七八年。後移唐招提寺經於六年。睿尊上人居西大寺。講律授戒興顯密宗。丙申之年是通受法。其後經一十年。寬元二年乙巳九月中旬。於泉州家原寺。創行菩薩別受法。西大寺睿尊大德最初聽睛公講事鈔（上之一也）其後自披大部研精詳窮。隨覺盛大德聽表無表章等。梵網古迹聽于戒如覺澄。戒如隨貞慶上人學古迹表無表章等。覺盛隨戒如聽表無表章古迹等。覺盛上人住招提寺。興大和尚戒律古跡。講終南山三大律部首尾一遍。餘諸小部大小戒律隨宜開敷。受戒聽律四方來集。後法性寺禪定太閤法諱行惠。法印權大僧都良遍。權律師定兼（改號眞空）阿闍梨靜慶。阿門大乘心。入阿。寂惠。慶運。聖守。禪惠（是重受戒）圓照。證玄。慈濟等。如是諸德佛法良匠。三學二藏。顯密相性。化制内外。教觀兩門。隨應究達。任宜弘持。寔是釋門之鸞鳳。佛宗之龍象。各化一方。軌模于世。竝從覺盛和上受學三聚菩薩大戒。厥中證玄大德繼和上跡住持招提。證玄之後。門人眞性住持本寺。證玄門人學侶甚多。建立寺院。弘持教宗。玄公秉御超拔群倫。住持寺院四十四年。顯密弘敷。講宣不絕。正應五年壬辰八月十四日卒。春秋七十三。眞性住持經十三年。講通不絕。授戒繁多。嘉元二年甲辰二月一日卒。報齡六十九厥次尋算大德住持寺院授戒傳法。人皆崇重。嘉元四年丙午二月十五日卒。報齡七十九。證玄門人有圓證大德。研究律藏。兼通諸宗住持本寺。講通不絕。有道御大德是證玄親度門人。德望化導溢于遐邇。住持華洛法金剛院。眞性終焉令住招提。而讓算公自還華洛。圓照和上興隆戒壇弘通律法。講敷不倦。門輩有數。俱提教宗。禪慧和上是絕倫之律匠。建立一方。出英才之諸徒。慶雲大德乃堅操之法匠。開興聖跡輝授戒之德光。眞空上人紹隆觀音院（木幡）弘持顯密教宗。聖守上人興眞言院持護弘通顯密法教。聖守門人有聖然大德。密教承于守公。戒律受于證玄。研究三論孤標絕倫。密嚴大德究暢台宗。研精祕教。興隆下野藥師寺。乃是良遍上人親度授戒之門人也。覺盛和上早從物故。建長元年己酉五月十九日卒。春秋五十七。自誓受戒之後。十四年住焉。西大寺睿尊和上門輩極多。謂忍性上人。賢忍。善尊。幸圓。寂尊。頼玄。榮眞。信空。總持。性瑜。玄基等也。竝是法門之梁棟。佛道之綱領。大小三藏。顯密二宗。化制兩教。相性内外。隨宜通達。究暢出旨。各化一方。綱維法律。寔是弘通之大將。利濟之上首者也。忍性上人遊住東國。大弘律法。多生門輩。其耀教光。性公門下多知法者。或顯或密智辨縱橫。充溢東國各建法宗。睿尊和上德覆群生威動冥顯。値九代之聖世。爲五帝之國師。戒律普敷充溢日下。密藏廣開亙方維。研究三藏積竅大小。智人多生寺滿諸州。正應三年庚寅八月二十五日卒。春秋九十。諡號興正菩薩。頼玄大德住持常州三村寺。弘持律法。榮眞大德。性公之後住持極樂寺。紹隆二諦。秉持顯密。尊公之後。信空大德住持西大寺。授戒講律紹隆德望。師資芳郁歷年繁昌。智人多生助揚法化。總持上人者興正菩薩之連類也。學解優長獨步律路。幸尊大德律海深廣。講敷連日。多生智德住持海龍王寺。播名遠近。眞圓大德學解出萃義辨縱橫。住持般若寺飛譽遐邇。智德群出俱榮律薗。竝是睿尊和上親度之門人也。性瑜大德者尊公親度弟子。元是三密之梁棟也。投尊公門下傳彼所弘。尊公之後。厥流傳授遠近諸方。專任瑜伽傳法之人甚昌。可謂氷藍之德。成眞大德遊化東國。建立一方弘敷律法。重禪大德者尊公受戒之弟子。承律學於禪慧上人。元是圓照上人門人也。律學出萃。密教拔群。三論透逸獨步日下。律宗中興普天彌滿。啻是覺盛。睿尊兩德善巧大願之力者也。人王八十二代後鳥羽天皇御宇建久年中有一沙門。諱俊芿。鎭西人也。志在學業。專思戒律。乃來南都尋求律法。時有大德道號蓮迎。隨彼大德諮學戒律不得事止遠期異朝。土御門天皇御宇正治元己未。齡三十四。越海入宋。當大宋第十三主寧宗皇帝慶元五年。先値北峯宗印法師習學天台宗。後隨如庵了宏律師受學南山律宗。研究精練二宗無遺。在唐學法一十三年。順德天皇御宇建曆元年辛未歸朝。遂於北洛東山建泉涌律寺。大弘戒律講敷台宗。日本弘律一十七年。講授不絕。敷演甚昌。北洛弘律中興之事。乃不可棄法師。是其始祖也。嘉祿三年丁亥（安貞改元）三月八日遷化。春秋六十有二。法師德振兩國。威播萬代。泉涌律場戒大行。講敷不絕于今。甚昌。法師弟子定舜闍梨大講戒律。廣被時負。後之諸德。智鏡道玄淨因等皆舜公之門人也。嘉禎三年（丁酉）之春。定舜闍梨來于南都海龍王寺。講小部律文等。衆人服膺來集聽學。睿尊禪慧源俊等皆聽開講。泉涌住持。定舜之後。智鏡大德住之弘律。鏡公越海入宋。聽律餐風。忍空大德初餐鏡公之風。後移戒壇入照公之室。受具足戒聽學戒律。通別二門竝皆傳承。復隨睿尊上人重受具足。智鏡之後。思允大德住持寺院講律弘教。是乃開山不可棄法師。親承門人。後隨定舜習學律部。淨因大德禀法定舜。兼諮智鏡。住持戒光律寺大弘像教律法。流化東國軌模遐代。眞照大德元隨圓照上人受戒聽律。兼隨淨因上人聽律大部。忍空同聽。淨因講律。眞照入宋。値妙蓮行居學律決疑。歸朝之後。弘律戒壇。移泉涌。隨從思允學律決疑。有源俊大德者本出南都。後禀智鏡。研尋精練通達戒宗。建立一方大弘道法。思允之後。願行上人住持泉涌。厥後委付寺院于覺阿大德。覺阿隨智鏡淨因兩德研究律藏。顯密兼弘甚播芳德。乃付寺院于門人知元大德。元公司寺。弘宗講律。然則律法中興。南北二京五幾七道隨緣弘通。任宜流演。橫遍如此。竪窮可得。佛法久住之德。此律寔新。國家泰平之祥。斯宗甚大。護法不窮。濟生無盡。戒律之功其事照彰。尸羅之力目益炳著。律宗綱意要略如是。

律宗綱要卷下




