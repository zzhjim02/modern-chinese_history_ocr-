　　《大正藏》第74卷No.2379
No. 2379
傳述一心戒文卷上

		天台門人延曆寺戒壇院
　　	知事傳燈法師位光定撰

　　夫聞。蒼海之裏。有驪龍珠。三教色天。不見彼質。諸宗秀賢。非識其色。我大師得之。大師諱最澄大禪師。日本之人。近江之所生。大師。以精靈爲骨。以陰陽爲器。性則天與。智乃自然。含一乘之義。抱一乘之戒。類喜根比丘之聰辨。若阿難比丘之博聞。總三學於心河。蘊一乘於口海。乘於杯而遊於西海。杖於錫而登台嶺。禮智者大師影。承於一心之戒。說無說教。如闇室之揚炬。行無行理。若朗月之開雲。聲振夷夏。道邁古今。源尋天笠。建一乘戒。心無也剎那而登妙覺。心有也曠劫而滯凡夫。有而不有。無而不無。智通無礙。神行莫測。大之則無外。小之則無內。積之於無。成之於有。其迹爾。于時奔如雲學如雨。菓而小。花而多。得其意人。內供奉義眞大法師。內供奉圓澄大法師。弟子隨於三代之後。聞於傳宗之旨。聞於二十條之事。列於二十條之文。佛法成辨。利益一宗人。一乘之戒。期於龍花。十二箇年。禪客實新。太有情雄。定室常在於是。存生之日。大師。舒容憂曰。心法將畢。大教能行。一眞之法。盡可有矣。命之以執手述心。以傳燈事。行物外理。在斯意。心之來也。身之住乎。意之行也。身之去乎。嗚呼大師。可謂宗逾天地。迹齊日月。無爲將來。有爲將去。道寄玆行。示現生滅。以弘仁十三年六月四日。終於中道院。營在寅岳北雄。於是門人悲感。號慟天地。泣流遍體。傷割五情。如考喪烏。如妣喪嗚。弟子傷如之何。嗟乎法身非一。示現無方。體營玆墳。形遊寂光。亦爲。來而不來。去而不去也。非聖智者。焉得知之。弟子忝統所命佛事。達弘仁天長兩天陛下。令聞故藤原左大臣。故良峯大納言。現有藤原大納言。故伴參議。亦達承和皇帝。令聞藤原大納言權藤原中納言。傳之耳目。乃大師山迹。見之不見。逢之不逢。悔之恨之。弟子。雖一介凡夫。敢以師之。後未獲現生之得。冀有當來之因。不以銘心。何表所命法之有也。此私記三卷。有上中下。錄其篇目。先發傳述一心戒文。云爾。

傳述一心戒卷上   在五文

　　一。被最初年分試及弟得度聞傳宗旨文。
	二。承先師命建大乘寺文
	三。荷表與之四條式達殿上文。
	四。冷然大上天皇書鐘銘文。
	五。荷顯戒論達殿上文。

傳述一心戒卷中   在一十四文

　　一。承先師命顯菩薩僧文。
	二。年分度者勘籍之事申下民部文。
	三。一乘戒牒度緣捺太政官印文。
	四。一乘三學達弘仁皇帝勅二中納言文。
	五。弘仁大皇書先師位記文。
	六。大皇御筆書一乘戒牒文。
	七。鴻鐘東塔成辨文。
	八。造戒壇講堂料九萬束達天長皇帝下近江國文。
　　九。宮中聽衆安居講師申宛寺家文。
	十。菩薩僧位次官符達天長皇帝申下文。
	十一。年分二度者不寄義眞圓澄兩大德寄中堂藥師佛并比叡名神文。
　　十二。燈分達天長皇帝分爲於二分一分供中堂藥師佛一分供三昧堂講法花經文。
　　十三。弘仁大皇御在所仕拳大皇太后國忌文。
　　十四。先師作六條式戴國師國用文。

傳述一心戒卷下   在一文

　　造一心戒文。達承和皇帝上別當藤原大納言成辨寺家傳戒文。



　　被最初年分試及弟得度聞傳宗旨文
　　大同四年三月。荷摩訶止觀。赴大安寺。詣贈僧正勤操大德房。爲讀法華經。不參大德。經歷數日。數日後。頂禮大德。大德親云。某甲比叡大禪師所傳之旨。承之聞之。示云遊行多方者。猶止留耳。將成試業者。速還登叡岳。努力努力。勿迴於迹。者承大德命。亦還登東岳。委曲之狀。令聞大師。大師即云。吾所學業。承之習之。者彼年夏間搔首無間。三部大乘。修練而學大義。彼年七月。參於大學。讀習漢音修練。宿禰音博士從五位下高貞門繼。其年十一月。參於綱所。七大寺名德。試於義旨。試於文意。文九第略第一。義八第略第二。被試漢音。大學音博士大夫見定於二寺。大同五年正月金光明會。剃除鬢髮。被於袈裟。禮於大師。大師則云。吾心適關思留於傳法之。關者一乘止觀被教授。三平等旨被指撝。弟子之心明月如照。弟子之思一乘被停。弘仁三年四月十一日。於東大寺戒壇院受具足戒。一夏之中。戒壇之院與七大寺。新受戒師等。修練戒珠持犯之旨。承於景深律大德。七月旬。亦重登壇。受菩薩三聚淨戒。東大寺景深律大德爲所依師。同十六日。登於金嶽。爲奉明神奉說法花。二七日間。彼願已畢。大安寺勤操。安澄二大德。請景深律師講六卷抄。彼講律間。聞於六卷抄。同年九月。爲果渡海願。爲奉住吉大神。供一萬燈讀於大乘。隨於先師。修種種願。亦重大師入山階。維摩會。長慧律大德。導於大師。參於食堂。藤綱中納言。禮於大師。令入於食堂。彼時泰演大德。明福大德。面交於大師。彼此弟子。交此彼師。泰演大德。導於先師。入於西大寺。一夜之間。宿於彼室。還入平安城。長岡乙國之寺。有海阿闍梨。先師相語。彼寺一宿。先大師海大師。交面稍久。發灌頂事。入高雄山寺。先大師。從海大師爲果要期。受兩部灌頂。期彼此志。彼時之間。隨先師後。弟子光定。爲受一尊之法。留高雄山寺。弘仁四年正月。亦重登叡岳。不幾之間。亦更還於高雄。始從二月。法花儀軌一尊之法。受眞言大僧都傳燈大法師位空海阿闍梨畢。始從弘仁四年六月。修行三密。普賢觀念不息。天台深義。習於先師。隨先師後。參山階寺。與藤原故左大臣。彼寺義解大德。義延大德。共法師光定論高義旨。天台奧義。秀於法相宗。得論議高名於山階寺。弘仁六年三月十七日。參於殿上。與玄番寮頭眞苑宿禰雜物。法師光定。共論天台高義。我宗深義。秀於眞苑宿禰雜物立義。到于今日。論議不息。委曲之語。多於彼間。萬之壹載於此文。內供奉受一心戒比丘傳燈法師位光定。右大同五年正月十四日宮中金光明會年分二十一人例得度。今省寮僧網。共授度緣如件。弘仁三年四月十一日。於東大寺戒壇院。受具足戒。東大寺傳燈大法師位奉實律師。爲戒和尚。東大寺傳燈大法師位景深律師。爲戒羯磨師。招提寺大僧都傳燈大法師位豐安律師。爲戒教授師。招提寺傳燈大法師位慧元律師。爲戒尊證師。興福寺大僧都傳燈大法師位長慧律師。爲戒尊證師。東大寺傳燈大法師位肆開律師。爲戒尊證師。興福寺少僧都傳燈大法師位修圓律師。爲戒尊證師。興福寺傳燈大法師位安叡律師。爲戒尊證師。招提寺傳燈大法師位安琳律師。爲戒尊證師。菅原寺傳燈大法師位勝照律師。爲戒尊證師。弘仁十四年四月十四日。乞一乘戒。於比叡峯延曆寺一乘止觀院。受自性清淨一心戒。前入唐天台法華宗內供奉付法傳燈大法師位義眞和上。爲一乘戒和尚。承和元年四月十四日。乞一乘戒。於比叡峯延曆寺戒壇院。受自性清淨一心戒。內供奉延曆寺傳燈大法師位圓澄和尚。爲一乘戒和尚。

　　承先師命建大乘寺文
　　去弘仁九年二月七日。承先師命。爲傳於宗。建大乘寺。弟子白。大乘寺無此間。今頓爾何建一乘寺。先師命。汝授一乘號。弟子白。未建大乘寺。彼間不承一乘號。建大乘寺。彼時將承一乘號。
　　先師命。天竺有一向大乘寺。一向小乘寺。大小兼行寺。者弟子白。有此三寺。者將承所授一乘號。寺是是則僧住所耳。先師授之以一乘定號。弟子承所授號畢。先師密命。應達大皇。并令聞左近衞藤大將。者不幾之間。四月二十一日。左藤大將封札來。其書云。必苦者人也。必救者佛也。況近亢陽失時。稼苗悉彫。倉庫已盡。何以利他。惟澄上人。圓教爲宗。常修平等試。住一念驚彼眞聖則甘雨可降。百草皆滋。不冥。左近衞大將藤原冬嗣謹狀。同月二十三日。先師自書云。慈以與樂也。悲以拔苦也。此心此念。無不時憶。去年亢陽。慈悲之念。常痛常惱。但我主上。金色之育。兆民一子。帝堯之治。垂德萬代。救旱要方。諸佛所說。貧道雖不才。深馮佛力。祈雨之狀尋將奉陳。謹奉還使將狀。不宣謹狀。弘仁九年四月二十三日卯時。山釋最澄。彼時先師建立大乘寺旨。令聞藤左大將。藤左大將則宣。且待須臾。藤左大將宣旨登山之日。令聞先師。先師即令。努力努力。勿忽勿忽。建立大道將守國家。
　　弘仁九年四月二十六日五更。奉資國主。發願奉資一切天神地祇。起恨怨神祇等。令離苦得樂。故定九院。令長講金光明。拔濟一切國裏百部鬼神等。令離苦得樂。故定九院。令長講仁王護國般若經。奉資大日本國開闢以來一切國主。御靈。延曆以前一切皇靈。並平崩怨薨王靈。臣靈。比丘靈。比丘尼靈。優婆塞靈。優婆夷靈。賢靈。聖靈及六道四生受苦一切龍鬼等靈永出三界。皆悉成佛。故定九院。令長講妙法蓮花經。歸命十方一切常住佛。歸命十方一切常住法。歸命十方一切常住僧。我等眞如實相中。無明顛倒境塵。晝夜恒受虛妄苦。覺心未發。如幻畏繁。是故。我今發弘誓。生死無邊我必斷。群生無數我必濟。願行無量我必修。佛果無盡我必證。敬白十方一切佛。一切法。一切賢聖。一切三界二十八天子。天民。龍王。龍民。夜叉王。夜叉民。乾闥婆王。乾闥婆民。阿修羅王。阿修羅民。迦樓羅王。迦樓羅民。緊那羅王。緊那羅民。摩睺羅伽王。摩睺羅伽民。大日本國一切天神王等。天神民。地祇王等。地祇民。鬼神王等。鬼神民。諸山王等。諸山民。諸河王等。諸河民。諸海王等。諸海民。諸林王等。諸林民。諸野王等。諸野民。結緣同法善知識。俱發無上菩提心。消滅前後七難等。風雨晝順時成五穀。夜恒護。大日本國主安穩。及皇后儲君。王子。公卿等。文武百官并元元。得見百秋常受樂。六度萬行無間修。紹隆佛種令不斷。上求下化盡後際敬白同法宏勝靈。及以同法命延靈。乃至一切怨恨靈。諦聽般若甚深法。五蘊皆空。何用恨。三科十二四諦空。以無所得無礙。以怨報怨怨不止。以德報怨怨即盡。莫恨長夜夢裏事。可信法性眞如境。我今拔濟二靈苦。速證無上安穩樂。願得消除七難苦。二靈俱令修一圓行。同登一乘寶車而令遊佛位。奉爲二靈。新書寫一乘妙蓮華經開講供養。種種福相資。二靈俱成佛。啓白十方一切常住佛。十方一切常住法。十方一切常住僧。菩薩。獨覺。聲聞衆。二十八天。梵王。帝釋。四大天王。大辯才天。大吉祥天。堅牢地神。將了知大將。二十八部。諸夜叉神。大自在天。金剛密迹。普賢大將。訶利底母。五百眷屬。無勢池龍王。難陀龍王。跋難陀龍王。和修吉龍王。德叉迦龍王。摩那斯龍王。優鉢羅龍王等。百千各眷屬。各發慈悲心。消除七難等降雨。細雲雨洽。下膏雨等。衣食悉具足。無病長壽樂。俱修一乘行。同登四德臺。一切恭敬常住三寶。我今坐禪。持念。轉經。禮佛。種種修福。永離龍苦。早得甘露。並除七難。一切諷誦。三箇日中。修降甘雨法。降細之雨。不降大雨。四日之夕。到良峯右大辨曹司。先師之表。上於辨尊。則將光定。參於內裏。良峯大辨。達先師表。彼時通夜。念於三尊。護命僧都。率四十大德。講仁王經。彼四日中。不降甘雨。五日早朝。降大甘雨。光定相大賀。時賜修行滿位。亦重同年九月。賜傳燈滿位。左藤大將良峯大辨。令聞建立大乘寺狀。即辨宣云。且待須臾。有他人云。僧光定師事不信之者。故是私記中載上表文。其表云。
　　沙門最澄言。伏奉今月二十二日墨勅。起自今月二十六日迄于二十八日總三箇日。朕及公卿百官。一皆素食。歸心覺門。宜精進轉經。以副素懷。最澄。行闕精修荷天旨。竊以。五濁之世。聖人難苦居。三災之時。人天俱痛。是故。月光利見。請護國法。法王慈悲。開除難法。內張五忍之蜜納。外防七難之大賊。是以。天台末學最澄等。寫般若於金字。獻智劍於階下。誠願。安置深宮。朝夕孝禮。前導幸行。遊方爲衞。即二十六日。率山寺一衆。分頭修於轉經。細雲走峯。炎霞消散。細雨陰澍。白色復本。伏惟陛下。智慮眞正。不𤘽邪道。慈忍起世。賞罰順道。聖德動天。天澤即降。豈最澄微物情誠感通。無任且慶抃躍之至。謹遣弟子一乘定。獻上寶經以聞。沙門最澄誠恐謹言。所獻仁王經來。即奉覽。隨和尚意。不敢暫離。惟悉之。幸甚幸甚。比來所祈之雨。已得感應。是即和尚戮力之所致也。但恐傳施之潤。不盈旬日。冀致護念。不怠念力。不宣。謹狀。登山之日。先師含咲。授一乘定號。弟子承畢。先師密命。吾宗任良峯右大辨。存不存狀。在宰官意。弟子承先師命。彼年五月八日。承先師事。令聞於良峯之右大辨。彼辨則宣。隨力可行。天下法師等。不許彼宗建立大乘寺。在叡山寺。且待須臾。爲調法師等意。彼年五月十七日。先師傳宗之札遣。良峯右大辨上書則云。護命法師等云。大乘寺無天竺。亦無大唐。亦無此間。某甲之狀達殿上。大皇有勅。任大法師等。弟子登山。子細之狀。令聞先師。有他人云。僧光定命不信其事者。故先師上表文入此書中。彼表文云。沙門最澄言。罽賓以西。大小別修。玄團以東。半滿兼學。東西雖別。同期佛慧。究竟了義。純圓教一乘。妙法蓮華經。制問訊於小乘類。斷共住於講堂。當今依順經制。將勸後學。伏惟弘仁元聖文武皇帝陛下。德合乾坤。明並日月。忠孝空古。禮樂新今。萬國歡心。兩蕃歸化天地相感。定治制禮。乃有先帝御願。天台一宗。韻高和寡。法重人弱。將訓未弘。鑚仰不至。誠須造一家式勸誨後學。大小別居。爭澄心道。山邑同心。竭護國忠。故唐表云。制情候之逸躁。繋意象之奔馳。若不斂迹山中。不可成就也。伏望。自今以後。天台年分。每年仲春三月十七日。差勅使一人。奉爲登大尊靈。於比叡山院。依大乘得度。宗式如別。然則所傳佛乘。年年新興。能傳學生。歲歲法清淨。無任誠懇之至。謹奉表陳請以聞。伏願天慈賜垂矜死。輕塵聽覽。追增載汗謹言。承先師命。達於陛下。荷於宗表。參左藤大將。建於大道。將守國家。利於後際。一乘之戒。傳流於代。不絕無窮。到于今日。不忘先師命。後學禪衆。心留私記耳。

　　三。荷表與之四條式達殿上文。
　　弘仁十年三月十五日。承先師命。守國護家。大乘厚力。菩薩深助。像法之末。七難易發。五濁之時。三災無不起。今須迴小向大。式四條文。國忌大乘三部。荷之達之者。弟子承先師命。荷於式文。捧國忌大乘。參於深宮。委曲之狀。令聞良峯右大辨。即大辨宣。待剎那間將參內裏者。先師奉獻眞文。稱讃大乘功德經一卷。說妙法決定業障經一卷。大方廣師子吼經一卷。右我大師南贍部州中天笠國一切義成釋迦文佛者。十九出家。三十成道。五十住世。說法利生。機緣已畢。薪盡火滅。其歲即當周國周氏穆王滿五十二年壬申春二月十五日。自爾以來。至于大唐大曆四年己酉。即當大日本國神護景雲三年己酉也。正經一千七百九年。始乃大乘上座文殊師利菩薩。安置大唐天下諸寺食堂。自爾來。至于大唐貞元二十二年丙戌歲。即當大日本國延曆二十五年丙戌也。正經三十八年。自佛入滅。至于大日本國延曆二十五年丙戌。正經一千七百四十七歲。始乃桓武皇帝發圓頓心。殖利生本。法花一乘宗。建立日本國。自聖帝登駕以後。弘仁十年龍集已亥季春三月十七日。敬寫三部大乘三卷。伏乞奉酬聖靈。不迴三乘曆劫衢。頓遊大乘大直道。謹奉進大皇。御覽了達御在家。擧彼式小大戒上座文。迴小向大戒四條文。刻之如右。
　　凡佛寺有三。
　　一者一向大乘寺。初修業菩薩僧所住寺。二者一向小乘寺。一向小乘律師所住寺。三者大小兼行寺。久修業菩薩僧所住寺。今天台法華宗年分學生。并迴心向大初修業者。一十二年。令住深山四三昧院。得業以後。利他之故。假受小律儀。許住兼行寺。凡佛寺上座置大小二座。一者一向大乘寺。置文殊師利菩薩。以爲上座。二者一向小乘寺。置賓頭盧和上。以爲上座。三者大小兼行寺。置文殊與賓頭盧兩上座。小乘布薩日。賓頭盧爲上座。坐小乘次第。大乘布薩日。文殊爲上座。坐大乘次第。此次第坐。此間未行也。
　　凡佛戒有二。
　　一者大乘大僧戒。制十重四十八輕。以爲大僧戒。二者小乘大僧戒。制二百五十等戒。以爲大僧戒。
　　凡佛受戒有二。
　　一者大乘戒。依普賢經。請三師證等。請釋迦牟尼佛。爲菩薩戒和上。請文殊師利菩薩。爲菩薩戒羯磨阿闍梨。請彌勒菩薩。爲菩薩戒教授阿闍梨。請十方一切諸佛。爲菩薩戒證師。請十方一切諸菩薩。爲同學等侶。請現前一傳戒師。以爲現前師。若無傳戒師。請千里內。若無千里內。至心懺悔。必得好相。於佛像前。自誓受戒。今天台年分學生。并迴心向大初修業者。授所說大乘戒。將爲大僧。二者小乘戒。依小乘律。請現前十師。白四羯磨。請清淨持律大德十人。爲三師七證。若闕一人不得戒。今天台年分學生。并迴心向大初修業者。不許受此戒。除其久修業。竊以。菩薩國寶。載法花經。大乘利他。摩訶衍說。彌天七難。非大乘經。何以爲除。未然大災。非菩薩僧。豈得冥滅。利他之德大悲之力。諸佛所稱。人天歡喜。仁王經百僧。必假般若力。請雨經八德。亦屈大乘戒。國寶國利。非菩薩誰。佛道稱菩薩。俗道號君子。其戒廣大。眞俗一貫。法花經列二種菩薩。文殊師利菩薩。彌勒菩薩等。皆出家菩薩。跋陀婆羅等五百菩薩。皆是在家菩薩。法花經中。具列二種人。以爲一類數。不入比丘類。以爲其大數。今此菩薩類。此間未顯傳。伏乞。陛下自維弘仁年。新建此大道。傳流一乘戒。利益而今而後。固鏤大鍾腹。遠傳塵劫後。仍奉宗式。謹請天裁。謹言。達此二通疏了。有言。無報。弟子欝結。十七日夕。大皇未有勅答。弟子其子細狀。不知報於師。藤左大將。令聞返言。藤左大將達大皇。大皇勅於僧綱等。僧綱等有道者將宛行矣。僧綱等無道者不得宛行。口勅已了。四條式文。賜玄番寮頭眞薗宿禰雜物。雜物承於宣旨。告於僧都。僧綱等告七大寺。七大寺有心有心大法師大法師等。無一乘戒。亦云。無菩薩僧。亦僧最澄奏狀無道理矣。唱各各狀達殿上。彼唱各狀。取玄番寮頭眞薗宿禰雜物。上弘仁皇。不幾之間。良峯右大辨。勘返七大寺法師等各狀。右大辨尊云。四條式文。賜僧都等。不賜七大寺法師等。者玄番寮頭眞薗宿禰雜物。告於僧都。不幾之間。僧都等造於表啓詞。七大寺法師等狀上殿上。大皇勅內匠頭藤原是雄。爲令見最法師。狀置文殿。內匠頭。子細之狀。告於光定。光定登山。令聞先師。先師命於光定。今計將得僧綱等表啓。無戒疏等。光定返下。令聞內匠頭。內匠頭垂於慈悲。表啓等文。授與光定。光定荷之。登山上於先師。先師作顯戒論。是論有以。伏欲天台一宗同法。片見留私記耳。

　　四。冷然太上天皇御書鐘銘文。
　　案四條式文云。一宗傳法。固鏤大鐘腹。遠傳塵劫後。者前丹後守從五位下淨野朝臣夏嗣鐘銘撰。冷然太上天皇御書。冷然等二十三字。賜從二位大納言良峯朝臣。某甲自手書矣。（如唐臣書琳卒文）叡山延曆寺鐘銘等七十五字。冷然太上天皇御書。以玆知之。先師四條式文。繼南岳天台迹。而流永代後。案鐘銘文云。此山有頽。此銘無闕。者期千佛現。將傳三學龍花之朝。開深戒香。彌勒大導師。被開一乘佛位。南岳大師。大善大師。智者大師。僧照大師灌頂等六祖大師。叡山大師。眞言大師。義眞大師。圓澄大師。三綱一衆。無一師闕。交接龍花。今日深法旨。將悟龍花佛前。以一乘功德。奉莊冷然太上天皇。奉莊淳和太上天皇。奉莊承和天皇。奉莊贈正一位左大臣兼左近衞大將藤原朝臣冬嗣尊靈。奉莊贈從二位行大納言兼右近衞大將良峯朝臣安世尊靈。奉莊別當從二位行大納言守春宮坊傳藤原朝臣三守。奉莊從三位權中納言兼行左兵衞督藤原朝臣良房。奉莊別當內藏寮頭從四位上和氣朝臣眞綱。奉莊參議行右大辨兼道。奧出羽按察伴宿禰國道尊靈。奉莊春宮坊亮從四位下藤原朝臣三成尊靈。春宮坊亮從五位上藤原朝臣是雄尊靈。式部小輔從五位上和氣朝臣弘世尊靈。丹後守從五位下淨野朝臣夏嗣尊靈。寄鴻鐘音。遊音聲佛國。將利無邊衆生。塵佛子以昔善。交接天台宗。利益之事。送於後際。後學諸賢人等。勿忌微功。生在何界。將悟深善。爲得實相。菩提山里之間。彼此遊行。念普賢智。修普賢行。一生之功。送七世父母。一宗功德。送十界父母。天長四年冷然太上天皇書此銘矣。謹擧叡山延曆寺鐘銘。冷然大上天皇御書。前丹後守從五位下淨野朝臣宿禰夏嗣撰。
　　法王出現。開示衆生。天台教迹。興佛同情明明智者。鷲嶺昔聽。雙傳定慧。載弘妙經。赫赫桓武。命玆澄公。乘杯求法。發彼童蒙。兩人年分。三昧興隆。弘仁御曆。闡揚遺風。文殊上座。因脩唐例。住山一紀。圓戒異制。欲鏤鯨鐘。流號後裔。義眞法子。餘軌是繼。丁未在歲。仲侶之月。事隼功滿。清音發越。四生福利。六道苦歇。此山有頽。此銘無闕。如代宗帝書大聖文殊閣額。惟天長九年。發向法隆寺。講一乘經。述天台義。披延曆寺有慧思大師傳文。仰大師德。相大義味。彼寺鏡慧禪師授南岳大師影。看師影尋傳文。爲留師迹。圖大師等影在延曆寺。後學諸賢。禮影而可知芳德。看師以應知靈驗。律宗豐安大僧都。圖南岳大師等影。以奉在招提寺持堂。朝夕之勤。頂禮師影。知師恩信彼德。自性清淨心。隨緣心深義。發自思大師流。大日本國聖德太子。生在皇家。思大師垂迹。在皇太子宮。作法花疏。亦法花經講岡本寺。從爾之後來佛法久。四月八日。七月十五日。知思之孝。報恩之行。流八島國。謹擧大師影銘文。
	題南岳慧思大師影。弟子傳燈法師位光定
	蓋聞。乾元資始。三辰著蒙于天。神道資生。萬物動形于地。於是七代之賢。出於南岳。初依之位。顯於大唐。利生之德。來於日本。妙法之經。講於大唐。一乘之疏。製於和國。三寶之名。傳於此間。謹案。景雲元年三月。天皇巡行諸寺。從駕聖德太子寺。一首序云。隋代。南岳衡山。有思禪師。常願言。我沒後必生東國。流傳佛道。其後日本國。有聖德太子。生而聰慧。時遣小野妹子。躬隋天子。即太子教妹子曰。向於某處。取我法花經并錫杖鉢來。妹子奉教。尋訪將來。時人皆云。太子者是思禪師之後身。者於是歸依之者。盡發菩提。迴向之人。登常樂果。開示悟入佛之知見。尋求人。解三平等妙法。一乘三學。繼吾山家。四生。因玆度脫苦海。火宅之高車。昏河之大筏。昔聞不見。今見不聞。心後未恩。意馬難調。遠期龍花。近爲佛因。長圖之也。永銘之也。不任歸心。上八韻作。其時日本第五十三葉。天長之十癸丑之歲五月十四日庚子日。詩曰。日本來禪影。西唐在實形。眞容行寶剎。化體人吾聽。智顗從身左。僧照親右亭。陳朝聞大喜。帝釋列香庭。信者三千有。賢人四者成。中踏紅花裏。神遊妙典經。道傳空閑寺。宗流法界生。龍華看面色。叡岳禮尊靈。
	題聖德皇太子古迹。延曆寺傳燈法師位光定
　　禮額登霞影。身歸古迹空。宗將流萬歲。伏膺我靈公。夕仰天台教。朝聽南岳風。松邊悲昔迹。故室戀明工。自性三平理。心原四乘中。圓融名實道。智照號眞雄。顯法皇家裏。生蓮聖德宮。思禪遊片岡。智者繼無窮。石累蘿青下。雲生牖隙通。禪塵飛王殿。法水滌煩籠。
	題陳宣帝師大善禪師德。延曆寺傳燈法師位光定
　　母禮悲泉者。金人授子寛。名香來詆夜。武帝冀明閑。訪學文殊裏。羅僧赴蘇山。思師宜闡法。大善住眞關。忉利迴花色。賢居兩箇間。慈悲融臆內。奧意徹禪觀。定慧驚陳主深心入悅歡。玄風尋衡岳。萬乘欲清韻。
	賦陳隋帝王智者大師德。延曆寺傳燈法師位光定
　　智擧圓輪迹。禪騰滿月宮。玄龍飛九色。班鳥呑神通。野雁銜花萼。山獼入塔空。神師在雙腫。遇昔定光雄。智者聽靈鷲。思禪告樂風。猿吟白雲上。鶯啼碧樹中。懸河親玉石。體憩台嶺窮。影顯蓮池水。心遊理性融。
	賦陳國師僧照禪師定水。傳燈法師光定
	口在明光德。心持定水泉。從師居大蘇。歷世受天照。得藥宴家內。看梨衡山前。陳朝爲國寶。主上傳香煙。佛供甘香果。僧旋藥味仙。入定慈悲室。安禪蒼海船。念處陳清戒。常光在體先。形被蘿薛納。定命起深賢。

　　荷顯戒論達殿上文
　　弘仁十年三月三日。承先師命。爲建立大乘戒。可往在野寺護命僧都房。弟子曰。承僧都命。其意如何。先師命。爲請僧都署名。弟子白。大乘傳戒成不成。事在於天子。不在僧都。不請僧都署名。先師命。我爲戒法體身不惜。弟子白。委曲之狀。申令聞良峯右大辨。先師命。左右之事。任汝之意。同月二十一日。參右大辨。即上此書。良峯參議云。此書留之。爲保於師。披此書。而右大辨云。勿上書者。傳戒之事。在於天子。待有勅時耳。寄右大辨宣旨。不請僧都署名。請署名文云。比叡山小釋最澄稽首和南。元興大僧都足下。爲濟國家。迴小向大式。請署狀。謹案大唐表制。以大唐大曆二年三月二十六日。臺山五寺。寺別置三七人。爲國行道。有闕續填其人。令金閣等五寺常轉仁王護國及密嚴經。又改吳摩子寺。名爲大曆法花之寺。常爲國轉法花經。中書門下牒不空。其大曆二年丁未。即當日本神護景雲元年丁未歲也。又以大曆四年十二月。天下寺食堂中。置文殊上座。其制云。自分以後。命天下食堂中。於賓頭盧上座。特置文殊師利形像。以爲上座。中門下牒祠部。其大曆四年己酉。即當日本神護景雲三年己酉歲也。自爾以來。至于日本弘仁十年己亥。正經五十一歲也。彼大唐國。弘大乘戒。保護天下。伏惟。日本天下。未置文殊之上座。未置五寺之常轉。頃年天災屢現。地妖方興。五穀不熟。四海飢苦。巿肆燒損。伽藍燒荒。誰佛子等。不慚愧哉。可不愼哉。可不愼哉。今我元興大僧都。帝心被簡。居四衆望。傳唯識燈。爲一人師。佛法興已。唯屬僧都。誠願准彼大唐制。立此大乘戒。新置文殊之上座。別開大乘之大戒。然則主上攀弘法福。兆麁除未然災。僧都雄名。遠流後際。向大薩埵。此門不絕。謹遣弟子光定。奉式請署名。一言國興。幸爲法主。小釋最澄稽首和南。弘仁十一年二月二十九日。承先師命催於一人。令受一乘戒。不計其功。努力努力。爲傳我戒。發功德意。菩薩瓔珞本業經云。教化一人。出家受菩薩戒者。是法師其福。勝造八萬四千塔。者聞此之語。爲滿萬行。爲功德故。發最勝意。同先師心。令聞此事畢。某年十一月二十一日。令荷於表達殿上。彼表文云。沙門最澄言。去十月二十七日。內匠頭從五位下藤原朝臣是雄。幸宣口勅。僧綱等表對。令覽最澄法師。即附山僧光定。給叡山最澄。天雨流洽。枯木更榮。捧載慚愧。悚踴無地。最澄誠惶誠恐。以懼以忻。最澄聞。南天龍樹。織八不而破邪。東印馬鳴。立一心而開道。存有護法。斷惡取空於群心。貴空青辨。遮有所得於諸見。天親菩薩。造佛性論洗五過失。堅意菩薩。作寶性論顯一究竟。印度之論。破邪顯正。大小之論。不勝載車。是以。唐朝法琳。製破邪論伏博奕可之見。秦代僧肇。作無知論示實相之義。寶臺上座。著佛性論。緇州慧沼。造慧日論。如是等類。歷代繁興。伏惟陞下承天踐祚。聖政惟新。正法理國。與靈合契。謹案菩薩瓔珞本業經下卷云。又復法師。能於一切國土中。教化一人。出家受菩薩戒者。是法師其福。勝造八萬四千塔。況復二人三人。乃至百千。福果不可稱量。其師者。夫婦六親。得護爲師。授其受戒者。入諸佛界菩薩數中。超過三劫生死之苦。是故應受。有而犯者。勝無不犯。有犯名菩薩。無犯名外道。以是故。有受一分戒名一分菩薩。乃至二分三分四分十分名具足受戒。已上經文金口所說。迦陵鳥[穀-禾+卵]鳴聲勝於諸鳥。發大心沙彌。荷鉢於羅漢。誰聞是法。不發大心。今斯法華宗桓武皇帝。爲國所建也。其兩箇度者。一乘出家。不求三車於門外。何用羊車之威儀。無樂化城於中路。豈過迂迴之徑哉。法花之日。知文知家。何客作爲。何除糞爲。大功之賜。有珠有藥。以何不翫。何因不服。明知。利生之德。古今無比。護國之功。塵劫豈朽哉。梵網律藏。未翻大唐。雖然。心地戒本。傳授久矣。今依山家傳。但案一家式。謹請天裁。聖上問和。給式僧統。于時六綱剋念。振智劍於不知。群釋用心。傾辨波於論庭。表奏進內。密待宗[鴻-氵+亻]。於是帝心廣博。更給綱表。謹案表對。但陳小家詞。義理都無愛博覽。泯三寺於日本。無諮新制。遮上座於文殊。闡門鳴鐘。雖唱無遮。然行算限升。無遮還恥。法界爲家。是觀心宅。建立僧房。是修身處。墮銑師破。乖梵網制。倒言之語。返罵和上。建教之妨。故犯內祕。昔大天。隱恥犯過人忌。今叡山。顯玼求直道行。彼誑弟子於五事。此請佛戒於四條。理事天懸。何得儡同。又降律儀則稱我大乘。定上座則還向賓頭。恐蝙蝠兩舌矣。輒噵邊洲無顧比蘇。若嫌假名之菩薩。誰爲眞實之聲聞。引持戒向於六綱。推犯戒與於叡山。此則內犯第七篇。外背君子道。文義相違。具載別論。竊以。年分五宗也。國家之良將。人倫之資糧。兩海之舟船。彼岸之梯蹬。俱行俱用。則味同鹽梅。同說同傳。則聲等金石。何儻自宗。忽遏諸宗。但貴耳入口出。不能治內心。若無清虛之功。何排非常之難。今我弘仁。論於釋教。定於偏圓。道之必可興之時。行之必可釋之日。小乘律儀。通於藏通。梵網三聚局於別圓。而今圓宗度者。受小乘律儀。忌梵網三聚。爭求名利。競散城邑。自去大同二年至于弘仁九年。兩業度者二十四口。住山之衆一十不滿。見前事傾。時將改後轍。謹以弘仁十載藏次己亥。爲傳圓戒。造顯戒論三卷。佛法血脈一卷。謹進陛下。重願。天台圓宗兩業學生。順宗授戒。依本住山。一十二年。令不退山。四種三昧。各令修練。然則一乘戒定。永傳本朝。山林精進。遠勸塵劫。奉此功力。以滅群兇。上滋聖喜無彊。承此兆人清泰。最澄。識謝一行。學恥毘壇。謹獻遇誠。倍增戰汗。如允許。進表請降墨勅。依無任傳戒之深。謹奉表陳請以聞。最澄誠惶誠恐謹言。荷三卷論。脈一卷。參內匠頭大夫藤原是雄曹司上之。不幾之間達論。頭大夫達主上申令聞。若成於事者。論留殿上。若不成事者。論令持光定。還送叡山。主上勅。有道者宛行。無道者不得宛行。內匠頭承勅旨。先於光定。子細之狀。令聞先師。顯戒之論。雖達殿上。歷於三年。而不成矣。先師之病。歷於數日。而不痊平。戒事不成。先師之病。倍倍增之。弘仁十三年三月十七日。國忌之日。弟子命捨法海。達委曲之狀。彼事旨者。受法之師。重病不息。命緒不幾。先帝御願。亦不成矣。亦天竺達磨。一乘之戒。傳於漢地。南岳思大師。降我日本皇家。傳於佛法。大皇勅約六宗而無僧都者。不許天台光定達矣。所上論者。不約六宗。約天台一宗。而達此論矣。大皇勅約天台一宗而無妨礙停止。玄番寮頭眞苑宿禰雜物。宣旨而勅主殿頭布勢朝臣海。二海承勅旨而詔二中納言。弘仁十一年二月。承先師命。天竺不立記籍。亦無僧統。誠願。法華一宗天台兩人。依佛國法。不立僧藉。不預統攝。安置叡嶺。令得修學。大唐雜任有左功德使。有右功德使。今須差左功德使。四時令檢校。其出身之法者。依此之旨。令聞藤原大臣。藤原大臣云。吾國無功德使。有宮別當（云云）先師滅後。宛寺之號。宛行別當之號。先師存日。弟子白。諸宗秀師任僧綱。而傳彼之宗。天台之宗秀師。任何色而令傳於宗。承先師命。任於綱維。令傳之也。弟子白。彼綱維師何。先師命。大唐永泰元年年中。新翻仁王經大德青龍寺主沙門良賁筆受兼潤文。翻經大德大安寺兼西明寺上座沙門懷盛證義。翻經大德大興善寺主沙門慧雲證義。大周長安三年年中翻經沙門荊州玉泉寺主弘景證義。翻經沙門大周西寺寺主法藏證義。翻經沙門七寶臺上座法寶證義。翻經沙門大福光寺都維慈訓證義。以是綱維住於寺。而令傳於宗。者弟子承命之日。不成寺家事。先師滅後。成寺之號。存是之命。以弘仁十四年。令聞伴別當。伴別當命之。可行先師風。者以彼之年弟子白。以圓澄大德。任延曆寺寺主。任忠師不承之也。亦重弟子白。以義眞大德。任延曆寺上座。仁忠師不承之也。有此之由。而不成玆政。仁忠師滅後。天長年中弟子白。義眞大德。將行是事。義眞和上。忽遷化矣。遲遲之狀。在于今日。宗後賢人。悉子細狀。案顯戒論文云。圓教法泉開心地。圓機衆生得見水。一乘年年雙。圓教三學未具足。二學雖芽未戒學。是以觸鱗請圓戒。者弟子依先師命。令備戒學。而里山往來。令聞聖朝賢臣。作于戒學。以弘仁十四年。爲調人意。且聞定一人座主。未宛綱維。到于今日。猶尚不息。人意不調悲不行。先師命。遇時亦難。遇人亦爾。聽教亦難。時教人三種。熟極難之也。弟子久在山家。求深法理。爲成於佛。爲得菩提。
　　傳述一心戒文卷上



傳述一心戒文卷中

		天台門人延曆寺戒壇院
　　	知事傳燈法師位光定撰

　　夫以聞法身如來。有實相戒。等覺之人。不知戒質。十地之人。非看珠色。大師求之。大日本人。未入唐前。披一切經。璿和尚經覽於叡岳。進和上經檢於東嶺。入唐之日。登於天台智者山門。得佛戒文。三種之文。來於山家。戒體留山迹。戒珠研戒場。存生師宣。我宗之人。乘大白牛。乘家之內。不乘家外。一乘三學。在於圓宗者。弟子承旨。欲留永代。仰三尊力。念師之靈。命緒不幾。作是之文。大師入滅。十有四箇年。荷於戒珠。迴於皇庭。一介之身。期於龍華。知恩之心。豈朽之也。恩報之德。亦滅之也。於是先師。萬法不相。一心安住。大悲已圓。大智亦滿。是知。萬法是一心之資。一心是萬法之本。本謝而緣息。本立而道成。大悲既陰於群生。大智亦施於衆品。雖身不遊於天竺。其心已至於天竺。後學雲集。如雲起於高岳。緇徒霧卷。若霧滿於深澗。歷名山頓申佛事。功德周備。福報莊嚴。逢于一乘寺。歎未曾有。須達買園之所。加以布金。祇陀捨樹之晨。廣開精舍。昔聞不見。今見不聞。然玆山庭。大開大方便之門。廣建戒場堂。心源之戒未傳。一乘之戒難得。不勝仰心之深。乃作承戒之文。

　　承先師命顯菩薩僧文
　　先師云。今我山家宗。寄安樂行品文。不依小乘戒。而依大乘戒。約法華意。而於火宅之內。乘大白牛車。於家之外。不乘大白牛車。自初到後。受菩薩戒。而爲菩薩僧。修持自性清淨三學。而不留迂迴之道。直往寶所。得於佛果。何以知之。諸法無行經。喜根名比丘菩薩。法華。常不輕名比丘菩薩。左溪大師碑云。梁魏中。有菩薩僧。菩提達磨是。爲守護國家。宗年分度者。成菩薩僧。而令修自性清淨三學。故達表矣。弘仁十年三月十五日。承先師命。荷於表而上良峯左大辨。彼表文云。沙門最澄言。請迴小乘儀戒。永爲菩薩僧事。天台法華宗年分度者二人。最澄聞。如來制戒。隨機不同。衆生發心。小大亦別。文殊頭盧。上座位別。一師十師。羯磨全異。乃有法華宗年分兩箇得度者。登天桓武聖皇帝。歸法華宗。新所開建也。伏惟。弘仁元聖文武皇帝陛下。德合乾坤。明並日月。文藻絕古。鉤鉤新今。萬國歡心。兩蕃歸化。定治制禮。今正華是時。誠須兩業出家。永迴小乘儀。固爲大乘儀。依法經制。不交小律儀。每年春三月。先帝國忌日。於比叡山寺。與清淨出家。爲菩薩沙彌。授菩薩大乘戒。亦爲菩薩僧。即便令住山修學。十二年。爲國家衞護。福利群生。國寶國利。具如宗式等。天恩開許。先帝高願。載載彌興。大乘戒珠。禮禮清淨。弘仁爲源。傳此大戒。請以聞。伏乞。慈賜垂矜允。輕塵聽覽。追增戰汗謹言。弘仁十年三月十五日。前入唐天台法華宗沙門最澄上表。將造顯戒論。而亦重上此表矣。雖然。諸僧都不許。而事猶不成。弟子爲利有情。發廣濟心。亦重發願。天月入清水。我心亦如之。實相之月。入於清水。發願不息。發願必成。感願力而一生成辨。一宗成辨。佛事送於後際。爲利有情。

　　年分二度者勘籍之事申下民部文
　　弘仁十三年六月四日。大師遷化。遷化之一七日後。菩薩僧官符下畢。弘仁十四年三月十七日國忌日。兩箇之人。得度已畢。此勘籍甚難。不知彼旨。此彼煩惱。仁忠師云。玄番寮。二度者勘籍也。法師光定云。顯戒論云。天台宗二度者。不預僧籍。不屬僧統。者何況玄蕃寮。不知勘籍之由。爲成於事。法師光定。白故伴參議。去弘仁元年。法師光定。勘籍之時。治部省允錄二人。民部省允錄二人。彼此相交。成於勘籍。是以知之。延曆寺別當。在大政官左中辨。召於民部省之允錄二人。欲勘天台宗度者籍者必成彼事。令聞已畢。伴左中辨。聞而以後。課於民部省。則彼省云。下官符而可成勘籍矣。延曆寺別當權中納言從三位兼行皇后宮大夫左兵衞督藤原朝臣三守。從四位下行左中辨勳六等大伴宿禰國道。二別當達殿上。而勘籍官符。下於民部省。自爾以後。宗二度者。勘籍之日。不往官所。在於山裏。得於度緣。法師光定。承先師命。爲傳於宗。勞而奉仕。伴左中辨。不幾之間。位登於參議。功德之助。將見龍華。傳宗之功。顯於後際。我宗同法。察興法由。先師之功。成於滅後。弟子之志。送於師所。一切諸佛。將悉功德。一切菩薩。知傳法事。因此之功。不墮二十五有也。有心之人。知二大夫功深也。傳法之人。在於高位。二別當之功德。不可量。以此之志。令知將來。天台一宗年分之人。勘籍之事。令告知於後際。法師光定。委曲之狀。傳流於寺家。一宗同法。悉二人勘籍由。

　　一乘戒牒度緣捺大政官印文
　　弘仁十年三月二十日。先師命於弟子。爲濟國家。迴小向大式。請署狀於護命僧都。而弟子承師之命。參僧都所。令聞師命。彼命之狀。度菩薩僧。將守國家。僧都云。大唐無菩薩僧。亦無別受菩薩僧。有通受菩薩僧。弟子云。無別受菩薩僧而有通受菩薩僧者。不知彼志。僧都云。約大乘而無剃除鬢髮。約小乘而有剃除鬢髮。歷於小乘而有受菩薩戒僧。不歷小乘無受菩薩戒僧。歷小乘而有受菩薩戒僧。無此別受菩薩僧。故不許署狀。弟子登山。令聞於師。僧都之署狀不許之事。師云。僧都不披一切經。亦不披一切論疏。故云無別受菩薩僧。而有通受菩薩僧。弟子白。披一切經。有別受菩薩僧者。承彼僧號。師云。諸法無行經。喜根名比丘菩薩僧者。法華經。常不輕名比丘菩薩者。具如顯戒論。弘仁十三年六月。先師沒後。官符下畢。成官符間。雜事巨多。弘仁十四年三月。試年分而成於山家二人。而授度緣日。別當伴右大辨云。大政官印捺度緣。而不捺戒牒。者弟子白。護命僧都。與先師共諍於菩薩僧。計此之志。不捺印於戒牒者。後代比叡受戒之事不成。今須戒牒度緣大政官印捺之。而可授與一宗僧等。而後可成建大乘寺。伴右大辨承此之理。奏殿上。而成度緣戒牒之事。弟子白。以大政官印。捺之受菩薩戒比丘光定字上。伴右大辨云。依何之文可爾。者弟子白。義眞大德大唐受戒戒牒寄之。捺之被用此事。御書戒牒文上捺之。今現有御筆戒牒文。弟子雖不敏。而承先大師命。令辨山家佛事。以此功德。奉報先大師厚恩。奉謝國家大恩。亦留於當來之代。弟子微身。生於龍華。奉看彌勒佛。亦奉看於南岳天台。大師傳法之事。非獨僧志。令知義眞大師。而成辨寺家政。亦住持佛法之事。令知伴右大辨。而作於官符。以一事同法。片目看此之文耳。

　　弘仁大皇書先師位記文
　　先師。蒙國厚德。建立佛法。爲報國恩。披一乘教。爲奉守護大皇鴻基。護國之法置永代。後柏原大皇。詔式部少輔從五位上和氣朝臣弘世。弘世。仰治部省。公驗之父。授於先師。彼文云。國昌寺僧最澄。年四十。﨟二十。右往於平安城東嶽比叡峯。精進練行。十有五年。搜念誦之祕法。慕天台之高蹤。延曆二十三年歲在甲申四月。奉詔渡海求道。詣於台洲國清寺智者大師第七弟子道邃和尚所。求得天台法門二百餘卷。還於越府龍興寺。遇天竺無畏三藏第三弟子鎭國道場大德內供奉順曉和尚。入灌頂壇。受三部悉地法。并得陀羅尼法門三十餘卷。種種曼荼羅圖樣十有餘墓。念誦供具等。取台洲判吏陸淳明洲刺史鄭審則印署以二十四年歲在乙酉六月。還來復命。詔有司令寫法華。維摩等經疏七通。選三論法相學生總悟者六人。更相講論。又以同年九月一日。有勅。於清瀧峯高雄寺。造毘盧遮那都會大壇。令傳授三部三昧耶妙法。預灌頂者。總有八人。苦行之力。果志早歸。聖德所感。遂弘此道。今被右大臣宣稱。奉勅入唐受法僧二人。宜合所司。各與公驗。彌勒精進。興隆佛法。擁護國家利樂群生。者省依宣旨奉行。者先師依先帝公驗。而大法師義眞。法師光定。宛行戒壇院別當知事。寄是之旨。共知傳宗事。具如弘仁九年宛九院別當等。又弘仁元年。大皇勅入山階寺。並授傳燈法師位。從其元年。到于十二年。諸宗僧綱。不擧先師。不授大法師位。同年十二月。令聞閑院藤大臣。藤大臣云。我不知子細。諸宗僧綱。早達大皇。欲被授大師位。者弟子白。僧綱達大皇。而不叙大法師位。藤原大臣云。我不知彼禪師被授先先位記。弟子白。柏原皇帝。施與公驗。閑院大臣云。持彼公驗來。弟子持公驗而參左近衞曹司。閑院大臣。看公驗文。怪之歎之。大臣云。先帝。嚴公驗文施與大禪師。者而今達大皇。將叙大法師位。十三年春。大皇帝。震龍筆而書傳燈大法師位文。而施與先師。以爲後代永珍。如唐大宗帝書慈恩寺碑。又同年十一月。大皇帝贈哭澄上人六韻御書之詩書於奇紙。施與先師影前。後代靈珍。後學永寶。無得而稱。乃有翰林文人上官十有餘哲。奉和御製。各探六韻。以爲卷軸。看人斷腸。聽人流淚。如梁帝哭達磨大師。似唐臣傷法琳大師。弟子承大道可傳流。聽菩薩之僧。可護國。由雖許行菩薩僧。而未備護國之德。雖歷一紀。而未看秀才師。先師披一切經。尋一切疏。傷不被傳道。欲可被傳道。弟子隨先師後。承聞佛法興廢。大唐傳奕。損於佛法。唐代法琳。救於佛教。傅奕。狂悖甚於小兒。法琳。救法明於教文。僧統。隱戒過於傅奕。先師。顯戒超權宗戒。天地開闢之後。未有如奕狂人。法琳。斷骨救諸宗教。彼傳奕。誑損佛教宗。法琳。痛心助佛法僧。先師。對諸宗建立一乘戒。琳見傅奕所上之事。五內分崩。六情破裂。先師看僧統所上之奏。慨一乘戒未萌皇庭。顯戒明據。達弘仁朝。我大皇帝。愛憎之心。捨於佛教。佛宗之珍。令滿於天下。赴萬國心。當一人度。扶危救苦。德高往帝。存心三寶。留意福田。出家之人。莫不咸戴天澤。弟子以一乘力。報國家恩。以一乘戒。報先師恩。爲佛宗家。不爲餘事。爲傳宗事。仕三代師。圓宗功德。將生龍華。以法施功。將生佛家。我宗後學。悉知微功。入死門後。共相誓願。爲向彌勒。爲悟一乘。弟子。不知手之舞之足之踏之。有心道俗。一片之目。入此私記耳。

　　一乘戒牒書御筆文
　　弘仁十四年六月。先師忌日。爲報於恩。達殿上。御書戒牒事。彼狀云。弟子承先師命。彼時師云。爲我勿作佛。爲我勿寫經。述我之志。者臨終之時。深欲傳一乘戒。寄此之旨。爲果師志。美作介藤原常永大夫。寄遺言事。達弘仁大皇。大皇勅許。嚴筆書微僧戒牒。而恩勅賜之。不朽之寶。收於微身。達御筆戒牒由者。義眞和上。爲成戒和尚。先大師存生之日談語。必爲戒和上具如血脈。爲義眞和上戒師時。仁忠師云。此師不用。有雜之咎。法師光定。不忘先師命。猶實不息。爲戒師事。亦重達之。弘仁十四年四月。冷然院御在所。書現在傳戒師前入唐受法比丘叡山延曆寺天台法華宗付法傳燈滿位僧義眞文畢。如梁武帝書達磨大師碑。華嚴題。今我大日本國弘仁文武聖帝雄筆。奇妙希世靈珍。御書戒牒。流布萬代。我一乘戒。久住國家之永寶矣。治天下隙。御筆揮勢戒牒爲珍。看仰緇素。目不暫息。歡悅隨喜。劫盡豈窮恩。勅賜法師光定。從爾時來。到于天長十年。新受戒師。別授戒牒。以此廣作佛事功德。謝先師恩。以天長十年七月四日。而義眞和上。忽遷化矣。而間有彼諍論。而不定於傳法之主。歷於八箇月間。而有諍論。以天長十年十月二十八日。而作拙表上承和皇帝。亦作傳法由文。上別當從二位行大納言守春宮坊傅藤原朝臣三守。雖進書而諍論不息。表書二通。在傳述一心戒下卷。以承和元年正月而作此下卷。並作表一通。以彼年二月下旬。亦重達承和陛下。亦重上藤大納言。二通文意。爲傳於宗。雖有高道。而無耆年人。不弘於彼道。雖有耆年人。而無高法不被弘此耆年人。人法合而深法被弘。爲傳於戒。亦重傳戒之表達承和皇帝。委曲之狀。令聞從三位權中納言兼行左兵衞督藤原朝臣良房。圓澄和上。爲令在戒和尚。彼上表文云。沙門光定言。光定傳聞。護國治家。佛戒尤要。除災招福。戒力最深。去天平年中。鑑眞和上。荷於戒珠。照於海東。聖武皇帝。於東大寺大佛前。承於和尚戒珠。兩箇戒壇。建於兩寺。治天下以傳律法燈。延曆年中。桓武皇帝。詔最澄空海兩師。天台眞言兩宗。訪於大唐。求於西隣。法施恩秀萬歲。護國用足古今。弘仁天長兩箇之年。勅藤原大臣。施行一乘戒。彼新戒壇。建於叡嶺。治天下法。在於鴻基。伏惟皇帝陛下。上應乾心。下協黎願。補天以麗三象。紉地以安九重。生民蒙再造之恩。釋門荷中興之賜。返淳朴之風。行無爲之化。於是。傳山家戒。此間未弘。天台戒體。來於海東。一乘三學。來自西海。弘仁之年。將弘此戒。師早沒。天長末年。義眞法師。忽遷化。而大法師最澄。以一乘戒。授弟子圓澄法師。則是法師。爲一衆首。伏請天裁。爲護國家。來四月十四日。一乘之戒。令授未授戒人。然則。戒施德秀永代。治國能流百代。繼戒師於山門。紉戒旨於將絕。定和上於次第。開律儀於後學。不任仰至。護國寶戒。保家法珍。下卷謹上金闕。塵黷威嚴。伏增悚息。謹言。承和元年二月十八日。傳燈法師位光定上表。從爾時來。到于今日。新受戒師。別授於戒牒。我一宗同法。片目入此私記耳。

　　一乘三學達弘仁皇帝勅二中納言文
　　弟子以弘仁十三年三月十七日國忌之時。而一乘戒由達大皇。彼十七日。大皇御前。有玄番寮頭眞薗宿禰雜物。雜物大夫。把一枚書。在御在所。內匠頭藤原是雄大夫也。登於御前。在雜物大夫東邊。是雄大夫。雜物大夫手之書。取之讀之。達大皇。弟子見之。先師自手作書也。彼書云。自性清淨虛空不動戒。自性清淨虛空不動定。自性清淨虛空不動慧。欲傳此戒。佛法在賢公之口。速疾達大皇而宛行之。者是書。日終在大皇後。彼日垂盡。黃昏之時。弟子白。最澄法師。受重病而命緒不幾。不許傳戒者。先帝御願不成就。最澄法師。入於唐而受三學旨。彼事不成者。不被傳戒。大皇勅上顯戒論者。六宗法師等不許之也。依最澄法師申無僧綱。弟子白。上顯戒論者。約天台一宗而不約六宗。大皇勅不約六宗者無事。無事亦大皇勅雜物。宣旨事輕而不成。爲重宣旨。詔二中納言。諮於僧綱。彼二中納言者。良峯中納言。藤原權中納言。嚴勅承主殿頭布勢朝臣海。弟子白。傳戒師師相承事者。從南天竺。至于日本。南天竺王第三王子菩提達磨。一乘之戒。受優婆拙。至于漢地。南丘慧思大師。於靈山。一乘之戒。親受釋迦牟尼佛。慧思禪師弟子智者師。一乘之戒。令授隋天子。天子請戒文。略擧之。故躬製請戒文云。弟子基承唯諾弟子白。晋王方希淨戒。妙願積善。生在皇家。庭訓早趍。胎教夙漸。福履攸臻。妙機須悟恥崎嶇於小逕。希優遊於大乘。咲息止於化城。誓舟航於彼岸。開士萬行。戒善爲先。菩薩十受。專持最上。能仁奉爲和上。文殊冥作闍梨。而必籍人師顯傳。聖授自近之。遠感而遂通。波侖罄髓於無竭。善才亡身於法界。經有明文。非徒臆說。深信佛語。幸遵明導。禪師佛法龍象。戒珠圓淨。定水淵澄。因靜發慧。安無礙辯。先物後己。謙挹成風。名稱遠聞。衆所知識。弟子所以虔誠遙住。命檝遠迎。每慮緣差。値諸留難。亦既至止。心路豁然。及披雲霧。即鎖煩惱。今開皇十一年十一月二十三日。於楊州總管金城。設千僧會。敬屈授菩薩戒。戒名爲孝。亦名制止。方便智度歸宗奉極。即於內弟。躬傳戒香。授律儀法。告曰。大士爲度遠濟爲宗。名實相符。義非輕約。今可法名爲總持。王頂受其旨教。曰。大士。禪慧內融。導之法澤。輒奉名爲智者。慧思禪師。生和國而弘佛法。又慧思大師。與達磨大師。共生於和國。大唐國衡州衡山道場釋思禪師七代記云。往年。西國有一婆羅門僧。其名達磨。此人應化。魏文帝即位大和八年歲次丁未十月。到來漢地。徘徊衡山。吟詠草堂。於是達磨。道場之內。六時行道。問思禪師云。汝此寂處。幾年修道。思禪師答。二十餘年。達磨問。何見靈驗否。何被威力否。思禪師答。不見靈驗。不被威力。達磨良久歎息云。禪定易厭。濁世難離。余忽遇素交。滅塵劫之重罪。暫隨清友。長植來生之勝因。阿師阿師。努力。努力。何故化留此山。不遍十方。海東誕生。彼國無機。人情麁惡。貪欲爲行。殺害爲食。宜令宣揚正法。諫止殺害。思禪師問達磨。誰人。答余者虛空。相談已訖。向東先去。凡思禪師。來到此山。所由不知。遠祖不聞。七代往生之身不謬也。所以生和國之王家。哀矜百姓。棟梁三寶。者彼十八日早朝。參良峯中納言左衞門曹司。上件勅旨。令聞中納言。即納言云。勅詔藤原權中納言。在雜物所。顯戒論取之上權中納言（云云）亦彼十七日。雜物達太皇。護命法師等云。最澄法師。下西大寺。而覆讀顯戒論。將定此道。太皇勅。爲傳天台宗。最澄法師。下於西大寺。共諸法師等。讀於論文。他宗法師等。如打最澄法師頭。如犯左右身。者忍之能傳之者。弟子上件勅旨登山令聞先師。先師答云。天台戒體。他宗律師等。聞之不知。景深律師。聞之不知此語之趣。令聞良峯中納言。委曲之語。多於心中。同年六月。大師遷化。持是事旨。建立延曆寺。成辨寺家政事。一宗同法。片目入此私記文耳。

　　鴻鐘東塔成辨文
　　以弘仁十年三月。弟子持鴻鐘樣。上良峯左大辨。看此樣了述旨云。且待須臾。勿出鐘樣。成事之後。可出此樣。忽然之間。弟子持鐘之樣。參內裏右近陣。左近大將藤原大納言。披之看之。在同所良峯左大辨云。火急可出於外。弟子不知赴面。忽然之間。令持小童。出左衞門曹司。彼十日夕。良峯左大辨云。未成宗事。勿作鴻鐘。成宗事後。可作此鐘（云云）登山令聞先師。先師云。左右之事。隨尊之宣耳。如辨命旨。成辨宗事以後。作於鴻鐘。雖有知識銅。而猶銅不足。良久之間。未成鴻鐘。弘仁年中。雖成宗事。而未成鴻鐘。寺家之內。有聊事者。擧衆散動。心身不調。發計而言。早將作鐘。以鐘聲將調衆心。將進之人不遮。不進之人不呵嘖。發此計間。天長太皇。奉轉金剛般若一萬卷。其時僧七十。布施賜施生絕二匹調布等。留賣此施物。成四五百貫銅。將造鴻鐘。老僧加入銅七貫文。爲利有情。建立東塔。時先師云。好堅禪師。一身作此塔。而可得度矣。雖有此事。好堅禪師。一身不堪作塔。歷於多日。未成辨之。弘仁十三年。大殿藤原內侍專。叙從三位。其時弟子白。粟田乳母口傳。令聞於專。大師作功德事。未成此事。位祿片物。可施與工夫等。專述於狀云。大功德事。不告於吾。在遲遲事。弟子白。約宗有大勞。令聞藤大臣。寄此之事。不令聞之。不幾之間。專行之事。令聞藤大臣。不幾之間。達弘仁朝。四百斛料。下於近江。配三百俵米。而下於此料。好堅禪師。專掌於塔。作塔功德。作大師願。預年分度者。而作於僧。其名曰天照師。弟子亦爲成大師願。爲功德故。造塔料物。令聞於專。雖然。未成於彼此塔之調度。自此之後。宗後賢人等。必可成此塔。藤原閑院大臣厚恩奉謝功德海。藤原內侍專厚恩奉謝佛海。弟子亦爲傳宗故。隨力堪能。成辨此塔。以二種功德。將生龍華。頂禮彌勒。悟一乘義。得菩提記。奉禮思大帥。智者大師。亦云。鐘銘興於顯戒。比叡山寺募緣。造息苦鐘。鐘壹口。高大隨知識銅。者結緣知識。頭參萬餘人。擬三萬燃燈佛數。頭別隨力勸化。銅大一斤以下。白銅小一斤以下。食料米二合以上。功錢一文以上。發清淨心。相加此鐘。爲令信自他人。擧先師文中。以寄心緒。其文云。忝聞。息苦妙術。鐘音最勝。集衆好嚴。揵槌尤要。故能罽賓眤吒。脫刀輪於千頭。隋朝智興。足夢絹於千返。所以支那天子。鑄鐘遠贈於天竺。日本聖帝。造鐘近懸於精舍。銀地之上。鐘聲滿谷。金地之邊。鐘響數里。今我比叡峯。日本國名山。平安城東岳也。東臨近湖。朝日垂影。西望帝苑。夕月爲郭。南通海門。北玄羅嶽。是以。延曆之歲。開圓宗於蓮華。弘仁之年。題定慧於金字。兩箇出家。歲歲天長。一乘傳燈。年年地久。禪室寂靜。搥上行列。房舍垂帷。谷側開窓。白雲時來。青天近頂。最澄義眞丹福成寺。大唐貞元。訪師支於天台。見大鐘於國清。禪客候時。聞鐘出定。竊以。金銀七寶。順業有無。集衆七具。隨方亦別。伏惟。日本天下。金山東秀。金粧繁興。銀島西峙。寶盞無之。鐵濱往往散諸洲。銅岡峨峨出長郡。金種甚多。何振破竹。銅聚無盡。豈假吹螺。是故。維弘仁十年龍集己亥夏四月。於比叡山。鑄息苦鐘於禪院。傳火血刀於塵劫。[曷*斥]文不朽。鐘銘無損。盍記聖記。哲銘宗銘。時哉。鐘上有八院。將鏤忍草。夫像法獨善。如來不許。末世勸化。釋尊稱歎。一身難辨。衆力易成。伏乞。聖主降恩。哲臣垂德。吠舍加銅。首陀足供。鑄成大鐘。謹馳數字。代己身捉。最澄誠惶誠恐謹言。

　　造戒壇講堂料九萬束下近江國文
　　先師預戒壇。弟子謬預戒壇院知事。經歷數日。欲成此院。不幾之間。大師遷化。大師入滅之後。不知其趣。身仰三尊。心寄師靈。良峯中納言賢尊。存生之日。恒常談語。吾心存叡嶺。欲託生佛家。者中納言賢人。攀登叡嶺。禮大師影。弟子不覺兩目之淚下於老顏。賢尊亦下兩目淚。一夜留有。弟子憂色白。東大寺戒壇。雖小乘壇。而嚴清無比。登壇受戒師等。恭敬如佛。亦入灌頂壇。欲得本尊。彼心謹厚。無左右思。亦無雜念。今此受戒。無壇無堂。雖受大乘戒。而恭敬不厚。所以建立壇堂者。賢納言大恩之力。中納言云。某甲雖高官任。而無勢力。雖爾。隨力許出。者微僧諾云。悅色低頭而忻悅不少。證人內供奉義眞大德。伴之禪師。彼月。微僧參冷然院國忌。美作守藤原是雄大夫傳云。吾師懃慇憂語戒壇堂宣旨。以昨之日。下於太政官良峯右大將（云云）承是傳命。承伴參議太政官曹司。參議親云。下戒壇宣旨。五間之堂一字可作。微僧白。爲在戒和上。可作細殿。參議云。細殿無用。微僧白。若無細殿者。有風雨時。彼日何所將宿。故猶可作細殿。亦更宣旨可下。爲細殿作加。爲勅使一人來宿。五間檜皮葺一宇。南北有枇可作。爲在勅使從者。七間板屋可作。義眞大德存生之日。計云。勅使來宿。五間檜皮葺屋七間板屋。合之將造七間講堂。隨此之命。作於講堂。此等二堂細殿等。良峯大納言大功德力。故宗大衆可知於志。一乘戒功德。可奉迴向彼之尊靈。又在舍利。雄勿損之也。到于後際此雄可守。天長太皇達之。料稻九萬束下近江。不忘先師命。作宗佛事。生功德故。成於佛故。利有情故。上座傳燈滿位僧道叡。寺主傳燈滿位僧乘天。爲功德故。共作佛事。護先師迹。戒壇之堂。戒壇細殿。七間講堂。集衆鴻鐘。同心作之。是之二僧。住持山迹。深功厚能。在於寺家。後學有心。悉知之也。發弘誓而奉仕於宗。悉彼深由。

　　宮中聽衆安居講師申宛寺家文
　　法師光定憂白。天長元年。延曆寺別當故伴參議。可請天台宗宮中聽衆狀。參議諾云。僧綱等。將請宮中金光明會聽衆時者。可告國道。國道掌天台宗故。國道思惟。但諸宗法師等護國家。而天台宗法師等者。可不護國家耶。不請天台聽衆者。任僧綱等行事。而勿語諸人。暫間留意。忽憂。勿憂。不幾之日。法師光定。有二種書。一先師之弘仁七年。入四天王寺聖德太子廟。求傳法華宗詩。二景雲元年三月。天皇巡行諸寺。旋駕聖德太子寺一首。此二種書上參議。參議諾云。吾有前越中守登美大夫書者。一謹案。前入唐天台法華宗傳燈大法師最澄大禪師。弘仁七年。入四天王寺上宮廟。求傳法華宗詩序云。今我法華聖德太子者。即是南嶽慧思大師後身也。廐戸詫生汲引四國。請持經於大唐。興妙法於日域。等鐸振天台。相承其法味。日本玄孫興福寺沙門最澄。雖愚願弘我師教。不任渴仰心。謹奉一首。者彼先師一首云。海內求緣力。歸心聖德宮。我今弘妙法。師教令無窮。兩樹隨春別。三卉應節同。願惟國教使。加護助興隆。二景雲元年三月天皇巡行諸寺從駕聖德太子寺一首。隋代。南嶽衡山。有思禪師。常願言。我沒後。必生東國。流傳佛道。其後日本國。有聖德太子。生而聰慧。時遣小野臣妹子。聘隋天子。即太子教妹子曰。向其處取我持法華經并錫杖鉢來。妹子奉教。尋訪將來。時人皆云。太子者是思禪師之後身也。南嶽留禪影。東州現應身。經生名不滅。歷世道彌新。尋智開明智。求仁得至仁。垂文傳正法。照武掃凶臣。䒫實流千載。英聲暢九恨。我皇飮佛果。迴駕問芳因。寶地香花積。釣天梵樂眞。方知聖與聖。玄德永相隣。今帝在前坊時亮從四位下藤原三成。聖德太子八韻之詩達殿上。得此之詩。上故伴參議。前坊之亮。訪上太子詩之由。彼之亮云。某甲爲傳天台宗所達者三書。故伴參議。得前越中守從五位上登美眞人藤津解。而開彼狀。爲傳天台宗。比叡無食之僧。令住法隆寺天王寺。宛於供養。者彼委曲旨。具如傳述一心戒下卷。以此三種書。上故藤原左大臣。閑院左大臣。披看是書。述伴參議云。比叡禪師。無弘法力。永逝去也。傳天台宗。任宿禰意者。人無書留。以先師上廟詩矣。藤原三成。達於太子八韻之詩矣。登美藤津古記之文而作此功德。我宗二人。預宮中會。登安居講。雖在俗人。而弘法有由。法師光定。存弘法心。彼此求由。先師尊靈。加厚護念。事別成辨。法隆寺四天王寺。命有弘法。勿絕此志。聖德太子尊靈。護弘法由。我宗有心同法。悉子細狀。故伴參議。親承傳法之旨。以此三種書力。宮中聽衆二人。二寺安居講師。宛行延曆寺。光定雖愚。爲守國家。營送後際。我宗有心諸賢人。悉知營功耳。從弘仁七年至于天長二年。在九箇年。而傳法之符。到于法隆寺天王寺。先師誓願詩。有感應驗。傳說天台宗示後學狀。三夏居四天王寺奉上宮廟。開說法華一首（并小序）。

　　入唐求法天台宗傳燈大法師位最澄師弟子僧光定
　　夫三種妙者。南岳慧思大師所說。十妙微旨。天台智者大師披述。此二師者。靈山聽衆。衡山道場。發願流通。日本託生。登皇太子。弘佛法於海東。作經疏於倭國。其法華者。是出生義處。收會義處。佛果家之諸法實相。於彼譬說。即至道場之莊嚴大車。於彼宿世。則極果佛之開權寶渚。於彼本門。是則久成佛之所契妙法。流通法華。一句一偈之言。彌彌可信。若得此意。弘演於八年。不出于一念。歷五十小劫。誰動剎那。即知。一代逗機。居于心性。十方佛事。宛然矚目。法界根性。覽而易通。隨宜所說。即皆悉指如來藏理。一念凡心。已有理性三密相海。一塵報色。同在本理大日如來。方乃名爲三無差別。是知。佛法之妙。在心法之妙。衆生法之妙。心法之妙。有佛法之妙。衆生法妙。衆生法妙。入佛法之妙。心法之妙。此旨殊特秀諸宗意。是知。我聖德皇太子者。南岳慧思大師後身。遊於普現三昧。示於皇太子之位。在三十三身中。說三乘一乘。引導迷途。談佛果智。我師。爲內供奉。傳一乘三學。唐入延曆末。總承天台義。弟子延曆寺傳燈滿位僧光定。雖無知而心寄上宮聖靈。伏願。不朽師教。留於萬代之後。不在任渴仰心。謹奉七言作。于時天長二年乙巳五月十七日庚申也。詩曰。
　　東州應現成皇身   南岳修行作道人
　　性德天然不煩外   開三顯一看體眞
　　四一元來極微旨   蓮華本自非染新
　　三河入海同深水   秘密三軌到近隣
　　累劫吾誠演宗教   龍花樹下心性陳
　　千年雅院弘妙法   伏欲尊靈護芳因

　　菩薩僧位次官符申下文
　　慧曉禪師。聲聞僧上﨟。德善禪師。聲聞僧下﨟。慧曉闍梨。菩薩僧下﨟。德善闍梨。菩薩僧上﨟。慧曉闍梨。發向出雲國。不在大師入滅。闕菩薩初受戒時。從出雲國來。登叡岳而坐於僧次。此彼固諍。聞此諍。約老僧等。存於囂事。亦我宗同法。不受一乘戒而在於他所。此寺彼寺。僧次交座。累日將有諍論。若有戒宗事者。必大小雜亂。將有諍論。者大師存生之日。承其之命。太賢梵網經疏云。有百﨟聲聞僧。十﨟菩薩僧。是之二僧。座次有由。若百﨟聲聞僧。不迴心者。可坐十﨟菩薩僧下。若百﨟聲聞僧。迴心者。可坐十﨟菩薩僧上。者。以此知之。慧曉闍梨。不迴心者。可坐德善闍梨之下。慧曉闍梨。迴心者。可坐德善闍梨之上。雖有證文。二闍梨等。猶尚不信。亦承先師命。其之命旨。在明曠師梵網經疏。者讀顯戒論文。承先師曰。親承指撝。天台明曠師疏云。初言次第等者。若先受小乘戒。後受大乘戒者。一切俱開。若先受大乘戒。而後受小乘戒者。在大乘時。則可在大次第。在小乘時。則可在小次第。者。如是計之。迴心師等。先受小乘戒。後受大乘戒。一切俱開。如明曠師意。先受大乘戒。後受小乘戒者。可在於年分二人師等。計先師意者。顯戒論旨。年分二人。不歷於小乘。但在於大乘。故亦更不令受小戒。十二年後。授官明公驗。爲大乘僧。以此之旨。令聞伴參議。參議云。佛出世意。說於一乘。而約不堪機。分別說三乘。准是之心。叡禪師意。亦可爾之。專約大乘者。如說於一。爲不堪人。如分別說三。得是意者。十二年後。可歷小乘（云云）法師光定。白於參議。官符可賜。爲不令歷小乘位。官符同下者。更不經小乘次第。伴參議云。他寺僧在延曆寺。延曆寺僧在他寺者。可有多妨。彼妨意者。他寺僧者。不坐延曆寺僧上。延曆寺僧者。不坐他寺僧上。故云有多妨。亦他寺僧。不受延曆寺戒。延曆寺僧。不受他寺戒。者彼此交接。將無便宜。寺者是彼寺此寺僧住所。延曆寺僧。可住他寺。他寺僧。可住延曆寺。官符同下者。延曆寺僧。可坐他寺。他寺僧。可坐延曆寺。迴心僧與之一乘僧者。受戒之日。一乘師下可坐。迴心師。受戒之後。迴心師位。可坐一乘師上。他寺師。以東大寺受戒日。可坐延曆寺僧次。延曆寺師。以延曆寺受戒日。可坐他寺僧次。以此之意。可下官符。爲功德故。申下位次符。傳先師迹。故經於多日。爲此之政。一乘受戒二僧。授勅公驗。不歷小乘位。而爲菩薩僧。大師存生之日。欲住持佛法。意已辨畢。奉報師恩畢。後代同法。可悉志也。

　　年分二度者不寄義眞圓澄兩大德寄中堂藥師佛竝比叡大神文
　　中堂藥師佛前。試年分二人。而授出家者。有深大由。先傳法主。知彼之由。先師之命親承。中道院二人年分。可許七大寺諸宗大德等者。是傳法由。令聞良峯右大辨。二人年分。不寄義眞圓澄禪師。寄中堂藥師佛。比叡法宿禪師。在止觀院。人如禪宮師。可傳年分度者。是傳法由。義眞大德存生之日。親承聞也。所以。年分度者。於藥師佛前試。弘仁十二年。奉令聞故伴參議。者其參議親云。某甲正身登叡岳。而試年分人。成於僧者寺家政。意在是私記從今之後。次次傳法者。可知先師元志。良峯大納言已卒。義眞大德已卒。作是私記。留後後人。法師光定。雖不其人。護先師迹。故記元元事。先師尊靈。加護私記。存生之事。不謬不失。如存生命。戒場成辨。年分之政。建立於止觀院。存生日云。但我一人。還還荷道弘宗者。此付不失。此事不忘。爲報師恩。捨命法海。受先師事而再三之付。奉令聞良峯大納言。彼之大納言。令聞故藤原左大臣。遣伴宿禰。而令受先師付。藤原大臣。良峯大納言。伴宿禰參議。任於延曆寺別當。而成辨山迹佛事。義眞大德。入滅後雜事。具如傳述一心戒下卷。

　　燈分爲二分。一分供中堂藥師佛。一分供三昧堂講法華文
　　天長年中。藤原權中納言。達天長皇帝。燈分宣旨。下大政官。彼時伴右大辨云。延曆寺燈分宣旨下。者其燈分。如何之事可下。者法師光定對云。三昧堂衆云。一合之油。照之而讀法華經。其明甚闇。數日之後。加五撮油。照文其明。者以此計之者。可供三昧堂一合五撮油。中堂藥師佛者。寄二人年分。可爲永代基。故可供一合五撮油。以此計之。三合燈分。天長大皇。施入延曆寺。亦藤原大納言。能計之方。永代燈分供宛二堂。故伴宿禰。作官符文。合此彼力。入燈分油。一人之力。不作鴻度。出家同法。可知燈分入由。二堂之油。不得絕之。永代之後。有絕散者。可令知好人。貪欲之人。必用己身。不知罪福。爲功德故。作是私記。令知山家諸有心之人。中堂藥師佛。持二人年分。而爲永代基。此佛像前。可試年分。期永代後。而勿謬取。若有謬取者。必背先師心。有傳宗不次。燈分之油。能能可供。先師本願故。生來此峯者。將顯其元意。有人貪欲故。以勢力而謬取年分者。爲損藥師佛。法師光定。從先師後。聞承傳宗由。爲達大皇。亦爲令聞三賢臣。夜別後夜先師招之。令聞年分深由。天台之人。在天下而作年分者。可於像前試。而可作於僧。勿謬取也。爲將來代。作是私記。奉入經藏。老僧將生佛家。故作功德書。作功德人生佛家。次次傳法者。知建宗無事。而以所生功德。可迴向生所。一乘功德者。不令受惡報。而令受善報。生生之中。生佛家而利有情界。以一乘功德。將値彌勒佛。將生南岳大師。智者大師在所。將聞一乘。千佛出現。將値一乘。一宗同法。知仕宗功。

　　弘仁皇帝御在所仕奉大皇大后國忌文
　　從弘仁六年。到于今年。仕奉大皇。內匠頭藤原是雄大夫。持顯戒論。而奉大皇。達太皇云。成於論事者。此論留殿上。若有不成論事者。是論令持光定。而還送叡嶺。大皇勅是雄。有戒道者。將成論事。無戒道者。不成論旨。他宗法師等。乞將見論者。授他法師等。最澄作論。見之者有戒道也。奉勅旨而告於法師光定。亦頭訪云。讀是論文。而令聞大皇也。老僧光定答云。以麁語而讀此論文。不能細讀文耳。依是語旨。而弘仁十一年二月下旬。在頭曹司。待大后國忌日。其十日朝。待內裏東衞門。參左近陣。隨藤原左大臣後。而參右近陣。良久頭大夫。招令登冷殿。顯戒論在太皇御前。玄蕃助大神船公。擧法相宗義者。法師光定。擧天台宗義。到于日夕。有論議語。而不讀論文。彼之日夕。論賜玄番頭眞苑宿禰雜物。從彼之日。到于今年。天台法相談論耳。弘仁六年。登於殿上。雜物大夫。共老僧光定。天台法相談論耳。弘仁大皇。寄法相宗。良峯右大辨。寄天台宗。彼此皇庭。論平天台法相。經歷二十餘年。天台法相談論。御在所爲法盡力。仕奉國忌功德之故。傳法之故。論平御在所。以是力能。而護於自宗。爲傳山迹故。經歷多年。奉仕大皇。在深大由。有心同法。悉功德事耳。玄番寮頭眞苑宿禰雜物。助大神船公三人。得法相宗深義。奉令聞太皇。傳彼宗義。法師光定。得天台宗義。令聞太皇。二宗相諍。歷二十餘年。以昔日緣。應今生因。一乘三乘之道。登於佛位。將開彼旨。利於有情。南岳天台二聖。聖德尊靈。加護微心。生生之中。引導一乘家戒道之記。被授龍華。三論師空於依他。此空體外。空於依他。不體內空。若空體內依他者。空有之諍。其義何也。何以得知。良賁師仁王經疏云。依色蘊上。橫計我法。是遍計所執障。色蘊有爲。即是依他障。色性眞如。即圓成實障。依受蘊上。橫計我法。是遍計所執。受蘊有爲。即是依他。受性眞如。即圓成實。依想蘊上。橫計我法。是遍計所執。想蘊有爲。即是依他。想性眞如。即圓成實。依行蘊上。橫計我法。是遍計所執。行蘊有爲。即是依他。行性眞如。即圓成實。依識蘊上。橫計我法。是遍計所執。識蘊有爲。即是依他。識性眞如。即圓成實。者是知。色蘊有爲依他。此依他諸法。三輪宗人空之。依他自性空爲空宗。法相宗人。依他諸法爲有。此之諸法。謂法相有也。謂三論空也。二宗大諍空有。可悉之。是依他體外依他。不體內依他。依此義理。三論法相。二宗所立諸法。不一乘意。權乘之意。約色性眞如。即圓成實。天台宗人。謂有自性清淨心。隨緣不變心二義。亦云有隨緣不變。不變隨緣二義。亦云隨緣不變故名爲性。不變隨緣故名爲心。故涅槃經云。能觀心性。名爲上定。上定者第一義。第一義者名爲佛性。佛性者是即毘盧遮那。毘盧遮那。此遍一切處。是遮那性。具三佛性（云云）天台正義。於圓成實。立即身成佛義。南岳天台。陳隋之時。華嚴宗。則天皇后時。眞言宗。開元大曆時。三宗立即身成佛義。天台。最初立即身成佛。三論法相。於圓成實。不立隨緣不變。不變隨緣二義。亦不立即身成佛義。天台正義云。遮那遍故。三佛亦遍。三佛剎那。三佛遍故。剎那則遍。如是觀者。名爲觀煩惱。名觀法身。是觀法身。是觀剎那。是觀藏海。是觀眞如。是觀實相。是觀衆生。是觀己身。是觀虛空。是觀中道。故此妙境。爲諸法本。故此妙觀。是諸行源。

　　先師作六條式載國師國用文
　　弘仁九年。先師。年分學生。爲菩薩僧。令修學一十二年。然後。將宛國家之師。有能言能行者。常在山家。將爲國寶。作六條式。請官之裁。雖然。不被許之。至于弘仁十三年六月中旬。而傳戒之官符。被施行於山家。至于天長元年。而別當故伴參議兼右大辨。宮中聽衆。安居講師。施行延曆寺日。告知傳燈法師位光定。准年分二人。而可有國講師一人。國讀師一人（云云）其子細狀。在故內供奉傳燈大法師位義眞大德。雖然。未被施行官符。以天長十年六月七日。而義眞大德。作請國講師處分書。上承和皇帝。彼書之旨。在左近衞少將從五位上藤原朝臣良房。請處分書取權藤原左少將良房。以上殿上。是少將鴻能。在於山家下肯書。同年七月二日。披此宣旨書。令聞義眞大德病床。在眞和尚前。法師光定。親聞宣旨。眞和尚云。宗諸學生。能言能行。可往諸國講師。讀師宣旨之書。雖下天長十年七月。而有左右諍論。不被施行官符。至于承和二年。參議從四位上兼左近衞中將藤原朝臣良房。登從二位權中納言時之五月。亦重令聞國講師事。重亦六月。令聞國講師事。慇懃不息。令聞權藤中納言。以同年九月。而內供奉傳燈大法位圓澄大德。參從二位大納言守春宮坊傳藤原朝臣三守。從三位權中納言兼左兵衞督藤原朝臣良房令聞國講師事寄是衆力。官符被施行延曆寺。爲示永代。列入先師六條式文。是六條式文。爲永代不朽式。弟子披六條文。服其之志。彼六條文云。國寶何物。寶道心也。有道心。名爲國寶。故古人言。徑寸十枚。非是國寶。照十一隅。此則國寶。古哲又言。能言不能行。國之師也。能行不能言。國之用也。能行能言。國之寶也。三品之內。唯不能言。不能行。爲國之賊。乃有道心佛子。西稱菩薩。東號君子。惡事向己。好事與他。忘己利他。慈悲之極。釋教之中。出家二類。今我東洲。但有小像未大類。大道未弘。大人難興。誠願先帝御願。天台年分。永爲大類。爲菩薩僧。然則。枳王夢獲九位列落。覺母五駕。後三增數。斯心斯願。不忘汲海。利今利後。歷劫無窮。

　　年分度者二人（柏原先帝新加天台法華宗傳法者）
　　凡法華宗天台年分。自弘仁九年。永期于後際。以爲大乘類。不除其籍名。賜加佛子號。授圓十善戒。爲菩薩沙彌。其度緣請官印。凡大乘類者。即得度年。授佛子戒。爲菩薩僧。其戒牒請官印。受大戒已。令住叡山。一十二年。不出山門。修學兩業。
　　凡止觀業者。年年每日。長轉長講。法華。金光。仁王。守護諸大乘等。護國衆經。凡遮那業者。歲歲每日。長念遮那。孔雀。不空。佛頂諸眞言等。護國眞言。凡兩業學生。一十二年。所修所學。隨業任用。能行能言。常住山中。爲衆之首。爲國之寶。能言不行。爲國之師。能行不言。爲國之用。凡國師國用。依官符旨。差任傳法及國講師。其國講師。一任之內。每年安居法服施料。即便收納當國官舍。國司郡司。相對檢校。將用國裏修池修溝耕荒埋崩造橋造船殖樹殖稗殖麻殖草穿井引水利國利人。講經修心。不用農商。然則道心之人。天下相續。君子之道。永代不斷。右六條式。依慈悲門。有情導大。佛法世久。國家永固。佛種不斷。不任慺慺之至。奉圓宗式。謹請天裁。謹言。者。引入義眞大德請處分文。此文。爲永代不朽之旨。弟子。披此之文。念傳戒由。繼先師迹。傳圓宗旨。國講。國讀兩師。赴任諸國。應報師恩。披圓宗文。爲生生之恩。世世之志。一句之力。一戒之善。生在佛家。將利於生。天長十年六月七日。義眞大德。請處分書。上承和天皇。是文云。右檢案內大政官去延曆二十五年正月二十四日中納言從三位藤原朝臣內麻呂奉勅下治部省符稱。攘災殖福。佛教尤勝。誘善利生。無如斯道。夫衆生之機。或利或鈍。故如來之說。有頓有漸。開門雖異。遂期菩提。凡諸宗業。廢一不可。華嚴天台等七宗。年分度者。受戒之後。試業次任立義被講及國講師。者今天台一門已立圓宗。大乘三學。流傳未周。請准年分式。別當簡堪爲講讀師。者各一人每年申官補之。令演傳件宗。然則皇風遠振。慧日再明。宣揚像教。弘闡妙法。作菩提之由漸。爲彼岸之良由。仍錄事狀。謹請處分。者弟子。隨三代師後。而聞延曆寺佛事。不忘先師恩。爲報師恩。奉護國家。而爲奉令有平安。天台三學。傳流永代。而將成龍華樹下。第三會第一首。利二十五有。而將送寂光。國師。國用。國寶師等。不可忘先師厚恩。不可忘藤大納言厚恩。亦不可忘權藤中納言厚恩。以一乘功德。奉謝國恩。以戒功德。奉謝納言等深恩。弟子。一乘定號。被授於弘仁九年。以此一乘號。而將顯於龍華之三會。亦將謁先師清顏。斯心斯願。不忘于千佛出現。一乘三學。求於叡嶺。菩提深心。尋於東岳。一宗同法。無一人闕。而將謁龍華。道俗有心。片心入此私記耳。
　　傳述一心戒文卷中



傳述一心戒文卷下（在一文）

　　	天台門人延曆寺戒壇院
　　	知事傳燈大法師位光定撰


	造一心戒文達承和皇帝上別當藤原大納言成辨寺家傳戒文
　　夫一乘戒者。運善之初章。却惡之前陳。大士之志。寧不精持戒珠。蓮華藏界。懸日月以照臨。菩提樹王。開甘露而濟之。千花百千億。盧舍那爲本身。十重四十八輕。釋迦文爲末化。不可說法。啓心地於毛端。不思議光。擧身花於色頂。於是。一乘大士之所同修。八萬威儀之所齊致。圓三聚而統收。探戒源以該攝。既如因陀羅網。同而不同。似薩婆若海。異而非異。等摩尼之雨寶普洽黎元。譬瓔珞之嚴身功成妙覺。於是。一乘大士。莫不頼此因圓。三世如來。無不由斯果滿。既爲道場之直路。亦是正覺之良規。大哉盛哉。難得而言者也。天竺大唐之眞文。披傳戒由。述一心之戒。探明曠疏。安心源戒。於是。推古天皇。治天下時。聖朝法令。製十七條。聖德太子。建四天王寺。蘇我大臣。建元興寺。小野妹子。遣於大唐。取法花治於天下。慧慈法師。侍於太子。佛法之力。消內外災。天平年中。道璿和上。一乘戒荷之歸朝。眞備朝臣。作和上傳。修練一乘之戒學。而天下豐樂。勝寶年中。鑑眞和尚。荷於戒珠。照日本國。伴之胡萬。將和尚來。主上喜悅。皇后大忻。東大寺佛前。受眞和尚戒。建壇二處。以治天下矣。延曆年中皇帝陛下。詔最澄空海二師。訪天台眞言於大唐。求於西隣。詔和氣弘世。差二師遣唐。年分度者。分於諸宗。法施之恩。流於萬歲。弘仁年中。勅藤原大臣。施行一乘戒。護保於天下。天長之歲。勅良峯大納言。建立戒壇。勅旨承伴右大辨。令造戒殿。料稻施下近江國。安居二講師。宛兩箇之寺。宮中二聽衆。弘行御齋會。承和年中。勅權中納言藤原良房。國講之宣旨。施行延曆寺。聖朝賢臣。鴻能之力。爲護八表之內。永代施行之。伏惟皇帝陛下。三多之劫。積於十善。道叶隆平。德光副后。宛蒼生慶。登大寶期。德洽天下。慈布釋門。達傳戒由。以上保國寶。於是。傳山家戒。此間未有。天台戒體。來於海東。久在日本。隱於家庭。弘仁之年。將弘此。戒師早沒。師滅之後。許傳宗符。度海受戒。以爲傳戒之師。從弘仁十四年。到於天長十年。未受戒人。以授僧戒。義眞大法師。怡然遷化。改隔年紀。將荒戒場。而傳燈大法師最澄和尚。以一乘戒。八箇之度。授此圓澄法師。亦先大師。以付法印書。授是之師。繼戒師於山門。紉戒緒於將絕。定和尚於次第開律儀於後學。今須以大師圓澄之存生之期。而爲傳戒師。上求佛之戒。下不絕師戒。然則。有天竺付戒。二十八師。彼第二十八師。菩提達磨。持一乘戒。遊來漢魏。四行觀序云。法師者。西域南天竺大婆羅門國王第三之子也。神慧疎朗。聞皆曉悟。志存摩訶衍道故。捨素從緇。紹隆聖種。冥心虛寂。通鑒世事。內外俱明。德超世表。悲誨邊隅正教陵替。遂能遠涉山海。遊化漢魏。忘心之士。莫不歸信。存見之流。乃生譏謗。付法簡子云。達磨大師。葬經二七日。後魏躬國爲使宗雲。於葱嶺上逢一胡僧。一脚著履。一脚跣足。語宗雲曰。汝漢地天子。今日無常。宗雲歸至。見帝已崩。所記日月驗之。一無差別。宗雲與朝庭百官。并達磨門徒共。發墓開棺。不見師身。唯見棺中有一隻履。擧國知聖。梁武帝。製達磨碑云。大師以精靈爲骨。以陰陽爲器。性則天假。智乃神與。大師。可謂壽逾天地。化齊日月。使長流法海。洗幽冥而不竭。永注禪河。滌煩籠而無盡。朕以不德。忝統天葉。上虧陰陽之化。下闕黎麁之歡。夕惕勤勤。肝不暇食。萬機之內。留心釋門。安而作之。精矣妙矣。傳之耳目。乃大師之苗孤。明知。聖與之聖。交跡利生。一乘之戒。流於山門。先師傳戒。在二聖後。大唐天台故左溪大師碑云。凡二十九世。至梁魏間。有菩薩僧。菩提達磨師。傳楞伽法。八世至東京。聖善寺弘正禪師。今北宗是。又達磨六世。至大通禪師。長安北山寺融禪師是。北宗之一源。又達磨四世。至信禪師。牛頭山融禪師是。天平寶字年中。正四位下大宰府大貳吉備朝臣眞備纂云。大唐大光福寺道璿和上。天平八歲。至自大唐。戒行絕倫。教誘不怠。至天平勝寶三歲。聖朝請爲律師。俄而以疾退居北蘇山寺。常自言白。遠尋聖人。所以成聖者。必由持戒。以次漸登和上。每誦梵網經之文。其誦之聲。零零可聽。如玉如金。發人善心。吟味幽微細密。禪法玄深。遂集註菩薩戒經三卷。非我輩之所逮。更何得以稱述。自餘行迹。具載碑文。其前序云。昔三藏菩提達磨。天竺東來。至於漢地。傳禪法於慧可禪師。今案道璿和上註梵網文。彼梵網經說。我已百劫。修行是心地。號吾爲盧遮那。彼注文云。修行者天台師說。修行一切之法。不生不滅。不常不斷。不一不異。不來不去。常住一相。猶如虛空。言語道斷。自性情淨。是名修行。如是行人。於自性清淨心中。不犯一切戒。是即虛空不動戒。又於自性清淨心中。安住不動。如須彌山。是則虛空不動定。又於自性清淨心中通達一切法。無癡自在。即是虛空不動慧。如是等戒定慧。名盧遮那佛。亦知。如天平勝寶年中。共鑒眞和上來。法進僧都註梵網經文。亦同璿和上戒文。亦同國清百錄文。智者普禮自性三學。延曆年中。比叡大師將來錄文。有智之人。留目古書耳。上宮廐戸豐聰耳皇太子傳云。小治田宮治天下三十六年。彼即位十五年歲次丁卯七月。差小野臣妹子。爲使遣大唐國。時皇太子宣令云。大唐衡洲衡山道場有冥人。常持法花經。宜到彼所奉請將還。小野臣。承令渡海。幸大唐。如先宣令。到衡山道場諮問。有老法師。出來云。汝是何人也。答日本國使人臣。即進禮拜云。我國有聖王。宣云。到大唐國。親往衡山道場。奉請法花經將來。於是老師云。吾久不遷化。恒待彼使。今已到來。更無所待。宜今使者。急持此經。早歸本國。受經已了。即戊辰年四月。率使唐一十二人。還來日本。于時天皇皇太子。喜悅無極。今安置班鳩文殿。其經一部一卷成。長壽三年六月一日。雍州長安縣人李無元慧。於楊洲寫了。即位二十一年癸酉十二月。皇太子遊行片岡。時飢者臥道垂。便問姓名。飢者不言。皇太子視之與飮食。即脫衣裳。覆飢者而言安臥也。仍作歌之曰。
　　斯那提留夜。可多乎可夜末爾。伊比邇宇慧底。許夜世流他比比等。阿岐禮於夜奈志邇。奈禮柰利介米夜。佐須陀氣乃。𢩳彌波夜奈支母。伊比邇宇慧天。許夜世留曾能多多等安波禮。
　　于時飢者蒙賜衣裳并歌。即奉和歌曰。
　　伊何瑠賀能。等美能乎可波能。多江波許曾。和可於保支美能。彌奈和須良禮米。
　　數日之後。皇太子遣使。令視飢者。使人還來而曰。飢者既死。爰皇太子。興悲哀心。則因以葬埋於當處。固封墓也。皇太子召近習者謂之曰。先日臥于道垂飢者。其非凡夫。其眞人也。遣使令視。於是使者還來云。到墓所而視之。封埋勿動。乃開以見之。屍骨既空。唯衣服疊置棺上。於是皇太子。更返使者。令取其衣。如常且服矣。時人異之曰。聖之知聖。其實乎哉。彼飢者蓋是達磨也。大唐國衡州衡山道場釋思禪師七代記曰。往年。西國有一婆羅門僧。其名達磨。此人應化魏文帝即位大和八年歲次丁未十月。到來漢地。徘徊衡山。吟詠草堂。於是達磨。道場之內。六時行道。問思禪師云。汝此寂處。幾年修道。思禪師答。二十餘年。達磨問。何見靈驗否。何被威力否。思禪師答。不見靈驗。不被威力。達磨良久歎息云。禪定易厭。濁世難離。余忽遇素交。滅塵劫之重罪。暫隨清友。長植來生之勝因。阿師阿師。努力努力。何故化留此山。不遍十方。因果竝已。海東誕生。彼國無機。人情麁惡。貪欲爲行。殺害爲食。宜令宣揚正法。諫止殺害。思禪師問達磨。誰人。答余者虛空。相談已訖。向東先去。聖容不停。來儀髣髴。思禪師戀望。朝夕啼泣。六時行道。年將五十。後魏帝拓拔皇始元年丙申永逝。凡思禪師。來到此山。所由不知。遠祖不聞。七代往生之身不謬也。所以生和國之王家。哀矜百姓。棟梁三寶。碑下題云。和州天皇。彼所聖化。自聖人遷跡。至于隋代以下。禪師調度。未朽不傾。今代道俗。瞻仰歸教。李三郎帝即位開元六年歲次戊午二月十五日。杭州錢唐館寫竟。當知。天竺達磨聖人。爲濟衆生。遊行漢地。來入日本。大唐七代思大師。生和王家。登皇太子。經取西隣。疏作和國。御製法華疏。適在於代。達磨大師。共思大師。撃於兩目。利有情事。載大唐碑。諸有智人。目停傳碑耳。大唐楊州龍興寺和上鑒眞名記傳云。其慧思禪師。於一日中。處分岳寺三綱。可掃路。開堂敷座迎接。今日有大菩薩將來。諸人出迎。諸人只云。不見菩薩。只見一少沙彌。彼衆却還報和上。無有菩薩。但見一少沙彌。于時思禪師告云。此是菩薩。衆並迎屈入寺。思禪師把手言。好在否。靈山一別。至今日經停。明日上座。講法花經。智者冥然。不知所趣。思禪師乃云。昔佛在世。與弟靈山同聽。可不憶耶。智者便乃朗然大悟。當即宣出辯若懸河寫浪。此即頓悟一乘妙法。智者猶被思禪師。作其憶念。玄悟一乘。故知。思禪師本來讀持法華。味深禪定悟法花三昧。又智者大師。隋帝和上。三十餘年。唯著一納。度僧萬餘。造八十三寺。書十九藏經。讀十五遍。造諸經論疏。法花玄文及疏。各十卷。故知。二聖覿顏相迎。廣興佛事。利益四生。則此名記傳云。南岳思禪師之菩薩戒弟子智者師。天長元年六月二十二日。太政官符治部省官符云。太政官今月二十日。下大和山城攝津等國符稱。得前越中守從五位上登義眞人藤津解稱。件四天王寺。法隆寺。元是聖德太子所建焉。太子者藤津之先。用明天皇第三子也。生而聰叡。崇好釋教。常與高麗慧慈法師。講論妙義。自開法華權實之智。具通維摩不二之宗。即製法花。維摩。勝鬘經義疏爲諸道俗。平等開說。推古天皇元年四月。立爲皇太子。十年二十月。太子始製憲法十七條。此則聖朝法令之肇製也。四年四月。奉造丈六二躯。居于元興寺。即設齋大會。自彼年。每四月八日。七月十五日。初設齋會。七月。天皇請太子。令講勝鬘經。又令說法華經。於岡本寺。天皇太悅。施物有數。十五年七月。小野臣妹子。奉使聘隋煬帝。時太子教妹子曰。大唐衡山有道人。常持法華經。宜到彼處。取舊持經。錫。鉢等來。妹子依教入唐。到衡山道場。有老師告云。吾久不遷化。恒候彼使。宜持此經。早歸本國者。妹子請經。還來獻之。天皇并太子。歡喜無極。其經一部稪成一卷。竝錫鉢等。今在伊何琉賀文殿也。古記云。昔隋開皇年中。衡山道場。有釋思禪師。名高嵩嶺。行深伊洛。十年常誦。八載方等。九旬長坐。一時圓證。希有之德。不可思議。常願言。我沒後。必生東國。流傳佛法。其後有聖德太子。時人皆謂。太子者是思禪師之應化也。降生我朝。聖化同跡。心重大乘。志存護國。一子之愛。群類俱仰。然而建兩箇寺。隨機說法。愍彼火宅。權實論車。蹈其閫城。同歸寂滅之境。天台宗者。元天台山修禪寺智者大師。受教於南岳思禪師。其智者弟子國清寺釋灌頂師等。相承所傳之教也。今太子所製經疏等。開三顯一之句。本門迹門之言。人一教一之義。行一理一之道。與天台教。觸類皆同。無有差異。去天平勝寶五年十二月。入唐副使從四位上伴宿禰胡萬來歸。楊州龍興寺和上鑒眞等八人。隨而歸朝。於東大寺。安置供養。和上博涉經論。尤精戒律。江淮之間。獨爲化主。仍所將來天台法門戒本等。時聖武皇帝。於盧舍那佛殿前。師之受菩薩戒焉。主上嘉尚。進位大僧正。未幾有勅。止前更加大和上之號。施入壇地一院水田一百町。永爲傳戒之福田。今招提寺是也。大和上。預記終日。天平寶字七年五月戊申。至期入滅。春秋七十有七。其後天台法門。未傳于世。延曆二十一年八月二十九日。桓武天皇。特勅式部小輔從五位上和氣朝臣弘世。請七箇大寺六宗學生僧善議勤操修圓等一十三人。於高尾寺。令講天台法花新玄疏等。時勅治部大輔正五位上和氣朝臣入鹿。隨喜法華會。即善議勤操修圓等。上謝表言。
	聖德太子。靈山之聽衆。衡岳之後身。請經西隣。弘道東域。智者禪師。亦侍靈山。降迹台岳。同悟法花三昧。以宣諸佛之妙旨者也。竊見天台玄疏者。總括釋迦一代之教。悉顯其趣。無所不通。其義甚深。勝於諸宗。其理微妙。所未曾聞。三論法相久年諍。渙焉氷釋。照然既明。猶披雲霧而見三光。一乘妙義。始乃興顯。六宗學衆。初悟至極可謂此界含靈。而今而後。悉載妙圓之船。早得登於彼岸者。雖然。文字錯誤。諸本皆同。雖有其教。莫之能正。近江國金光明寺僧最澄。當住比叡峯。精進練行。十有五年。念秘密之神呪。慕天台之靈蹤。二十三年四月。天皇特詔最澄。入唐求道。最澄奉詔。率弟子義眞等。到於台州國清寺智者大師第七弟子道邃和尚房。求得大師所釋天台法門二百餘卷。二十四年六月。還來復命。即詔有司。令寫法花。維摩經疏七通。選三論法相學生聰悟者六人。更相講論。二十五年正月三日。最澄上表言。徒有諸宗名。忽絕傳業人。誠願準十二律呂。定年分度者之類。法六波羅密。分授諸宗之員。則兩曜之明。宗別度二人。花嚴宗二人。天台法花宗二人。律宗二人。三論宗三人。加小乘成實宗。法相宗三人。加小乘俱舍宗。然則陛下法施之德。獨秀於古今。群生法財之用。永足於塵劫。者天皇甚喜。盡門既訖。僧統等靡不上表歡喜也。遂於比叡寺。率法衆一百許人。窮智者之法門。探灌頂之神祕。紉法忍於將絕。植圓融於未萌。弘仁十三年四月十五日。預知入滅。付屬天台法并院內總事。於前入唐弟子僧義眞畢。六月四日。怡然遷化。春秋五十有六。自爾以來。義眞。圓澄等。同住比叡之峯。讃仰天台之教。徒衆如舊。遺跡彌新。重請件四天王寺。法隆寺。兩箇寺安居。寺別永請天台宗僧。令講法花經。其宗法門。檢此國彼國碑傳之文。求宗來旨。三學之寶。繼於後際。憶先師命。述傳戒由。目錄後陸公批云。最澄闍梨。形雖異域。性實同源。特禀生和。觸類懸解。遠求天台妙旨。遇龍象邃公。總萬行於一心。了殊途於三觀。親承祕密。理絕名言。目錄後鄭公批云。最澄闍梨。性禀生知之才。來自禮義之國。萬里求法。視險若夷。不憚艱勞。神力保護。南登天台之嶺。西泛鏡湖之水。窮智者之法門。探灌頂之神祕。大唐貞元二十一年歲次乙酉春三月二日初夜二更亥時。於台州臨海縣龍興寺西廂極樂淨土院。奉請天台第七傳法道邃和上。最澄義眞等。與大唐沙門二十七人俱。受圓教菩薩戒。遠涉巨海。求戒之力。護國保家。爲存天下。天長十年七月四日。義眞大法師。怡然遷化。到於承和元年。未有傳戒之人。爲傳一乘之戒。伏承圓澄大法師。戒寶難得。戒珠易失。夫無作戒體。唯實相心。緣體護持。因果宗趣。亦唯實相心。體是宗家之體。宗是體家之宗。不即不離。若屋空與梁柱等。空譬於體。梁等譬於宗。不即不離。思之可見。應知。體是能持能領之心相。宗是所持所領戒法。大日如來。爲行者之授一乘戒。釋迦牟尼佛爲我和上。文殊師利爲我阿闍梨。當來彌勒爲教授大德。十方諸佛爲證知我。大德諸菩薩願爲我伴。明爲我和上之體。毘盧遮那遍一切處。其佛住處。名常寂光。常波羅蜜所攝成處。我波羅蜜所安立處。淨波羅蜜滅有相處。樂波羅蜜不住身心相處。本有四德爲所依。修得四德爲能依。能所並爲能依之身。依於能所所依之土。二義齊等。方是毘盧遮那身土之相。是則第一義諦。明爲我阿闍梨之體。菩薩所行。不斷結使。不住使海。觀心無心。從顛倒相起。如此相心。從妄想起。如空中風。無依止處。如是法相。不生不沒。何者是罪。何者福。我心自空。罪福無主。觀心無心。法不住法。心體則理。故云自空。誰執罪福。故言無主。應遍十法以明罪福。在一念心。方成妙觀。觀心無心等者。能緣之心已無。所緣之法安在。能所不二。是則第一義空。明爲我教授師之體。以大悲藏增長成就妙菩提樹枝條花菓故。說大悲慈氏。是無盡饒益衆生寶。於法界中。發生根芽葉。隨三師而住是戒時。當以身語意。合可爲一。此戒。梵云三嚩羅。是共緣共成。此戒之義。所謂慧方便等之所集成。若尸羅者。即但是清淨義也。三嚩羅是平等義。佛言。以身口意。合爲一者。即是住三平等法門。行人三業方便。悉皆正順三平等處。當知。即具一切諸佛律儀。今行者。觀身口意業。自無別體。統末歸本。唯是一心。而此心實相當是平等法界。是故。住此戒時。種種身口意業。皆同一相。無量見網。皆悉淨除。此三聚戒。依大智論。義通十種。一不缺戒。持十善性戒。乃至十重。二不破戒。三不穿戒。即是持四十八輕戒。四不雜戒。欲念不起。隨道。無著二戒。離三界內見思惑。智讃。自在二戒。菩薩利他。隨定。具足二戒。不起滅定。現諸威儀。示十界身。隨形化物。今之所持。約事達理。一剎那心。十戒具足。事持前四。因緣爲境。理持後六。了境佛性中道常住體。唯一心具。含凡聖依正因果。雖具而空。無非法界。名之爲觀。是則一心三觀。空即空觀。觀性眞諦。持於隨道。無著二戒。具即假觀。觀性俗諦。持於智讃。自在二戒。法界佛性。即是中觀。觀性中道第一義諦。持於隨定。具足二戒。境智俱心。能所冥一。一而不一。一念戒體。實無有相。謂之空。無法不備。謂之假。不一不異。謂之中。四六宛然。俱持十戒。名爲菩薩三聚淨戒。大日如來。三聚之戒。令受於行者。毘盧遮那疏。引普賢觀經。云遍一切處。常樂我淨波羅蜜等之所攝成。皆是淨菩提心。則是第一義諦。又我心自空。善惡無主。觀心無心。法不住法。是即第一義空。以此第一義空之慧。淨波羅蜜等。菩提心平等慧利刃。斷無始無明根。入菩薩正位。梵網經云。我已百劫修行是心地。號吾爲盧遮那。道璿和上。釋彼文云。修行者。天台師說。修行一切之法。不生不滅。不常不斷。不一不異。不來不去。常住一相。猶如虛空。言語道斷。自性清淨。是名修行。如是行人。於自性清淨心中。不犯一切戒。是則虛空不動戒。又於自性清淨心中。安住不動。如須彌山。是則虛空不動定。又於自性清淨心中。通達一切法。無礙自在。是即虛空不動慧。如是等戒定慧。名盧遮那佛。智者大師。隨意普禮法說。敬禮常寂光土毘盧遮那遍法界諸佛一心戒藏。普禮十方三世諸佛虛空不動戒藏盧舍那佛。普禮十方三世諸佛虛空不動定盧舍那佛。普禮十方三世諸佛虛空不動慧盧舍那佛。盧舍那佛。一心之戒。令受於妙海王。大日如來。即自受用法身。盧舍那佛。是則他受用法身。本歸於末。他受用法身。即是自受用法身。同而不同。末歸於本。不二而二。向於機邊。他受用法身。不向機邊。自受用法身。是自受用法身。即他受用法身。不同而同。自受用法身戒。即他受用法身戒。同而不同。他受用法身戒。即自受用法身戒。不同而同。得意則自即他。他即自。雙照自他。不一不異。自證法戒。是則本戒。自證法戒。赴機末戒。大日自戒。赴普賢機。自受用法身戒。即爲他受用法身戒。大日自戒。不赴於機。是則自受用法身戒。自受用法身自證戒。赴妙海王機。即成他受用法身佛戒。不赴於機。是則爲自受用佛戒。自證戒法。則是實相心。是實相心。自性清淨心。是自性清淨心。即是阿字門。一心即空即假即中。遠離一切戲論。至於本不生際。本不生際者。即是自性清淨心。自性清淨心。即是阿字門。以心入阿字門。戒亦作阿字門。以心觀實相。戒亦爲實相。性同於戒。則同實相。戒同於心。即同阿字。心虛空菩提。三種無二。此等悲爲根本。方便波羅蜜滿足。心即是菩提。本同一相。而有三名。即此一法界心。性同菩提即同空。性同於空即同於心。性同於心。即同於眞。法身之佛。爲法身菩薩。說一乘戒體。令解心實體。彼佛坐虛空。內外通徹。照如來所感蓮華世界。界之下之蓮花爲臺。名蓮華臺。故華嚴經云。華擎世界。所表有二。一表舍那處穢不染。二表因能感果。蓮華四類。人中蓮華。十葉已上。天上蓮華。百葉已上。菩薩蓮華千葉已上。妙覺蓮華。量等法界。一一互融。可謂。依正二報圓滿體。能包含十方法界。十方法界。現一塵中。猶如帝網。重重無盡。不橫不竪。出過思議之表。一乘佛子。解一心戒。即入佛位。謂入佛位者。一切衆生。皆有佛性。依性發心。受一心三聚戒。名入佛位。故大經云。學一乘者。雖是肉眼。名爲佛眼。亦云一念證中。得法身本。初阿後茶。分證大覺。名眞佛子。故身子得記。入圓初住。乃云眞子。從佛口生。從法化生。故云位同大覺位。眞是諸佛子。亦云。一切佛心藏者。戒法即心。心佛衆生。三無差別。名爲佛心。佛心遍攝。如法華實相之心。名爲心藏。心喩如地能持萬物。名爲地藏。此心即戒。戒具定慧。含藏三德。名爲戒藏。於輕重戒。一一修行。願願互融。戒戒相攝。一切行願。無不歸之。名爲行願藏。隨先師後。承一心戒。孤僧登耳順年。不知命緒。出息入息。一念不持。記承戒旨。不述傳次。墮斷種罪。去弘仁十三年。總承傳戒之由。於是先師之記。入戒壇知事。共義眞大法師。知傳戒旨。義眞大法師。既以遷化。傳燈法師光定。雖不傳次。而心寄皇帝陛下。伏願陛下。不朽師戒。留於後際。不任仰。謹上七言十韻。于時承和元年正月十八日甲寅十韻七言作文。
　　戒流心地自性空  明照意開在月宮
　　達磨遊行日本國  南岳應化西海東
　　道璿歸朝闡法律  鑒眞入向龍顏雄
　　吾師乘坏登台嶺  智者遷形迹無窮
　　力岳修練木叉玉  唐朝法璿披德風
　　湛然筆精天寶歲  法性輕力理圓融
　　春霜嘆出山局入  雪雨冬雲灑焚籠
　　眞人石際求芝草  羽容親霞欲戒工
　　三觀總律澄法界  禮法威儀訪何從
　　塵心仰憶依律法  大日悠然白雲中
　　承和元年正月二十八日。
	傳述一心戒文卷下

　　去弘仁九年。先大師。宛行戒壇院別當傳燈大法師位義眞。同時宛行戒壇院知事傳燈法師位光定。二人同心。十五年間。成辨先師之願。聖朝賢臣鴻能之力。成辨桓武皇帝御願。不記一心三學傳流次第。伏恐。將絕彼之細旨。今適隨先師後。承一心戒由送於後際。同意道俗有心者。留日記文耳。受一心戒我宗諸同法。期龍花樹下。成彌勒道時。捧一心戒珠。共受菩提記。
　　大法師圓澄功能。略錄在傳述一心戒文中。彼功能事。在彼此人。法師爲行初戒。不犯堅持。武藏之國。道忠法師。菩薩戒寄天台宗。最初之時。城邑之中。在於高座。演說宗義。登到叡嶺。共先之師。寫一切經。收於經藏。從先師後。供一切經。隨師之命。奉稱五佛頂禮拜。爲奉桓武天皇。修念五佛頂法。在先師後。奉守國家。爲奬入唐之。隨先師之心。住如如觀。寫天台疏文。居高雄寺。學習天台文義。亦爲入唐。住如如觀。三七箇月。修念祕法。不入唐前。行事之旨。注於今文。擧法師行。不入唐前。三箇之度。受菩薩戒。待還來日。受新義宗。彼中之事。在法師臆。從唐還時。在高雄寺。最初被授灌頂之法。亦爲奉桓武天皇。修念祕法。亦野寺西野。爲奉桓武天皇。行眞言法。賜天台年分二人度者。自是以後。登山入里。所所之中。爲守國家。作於佛事。對諸宗有名法師等。論顯天台宗義。諸大寺僧中。宣說自宗奧旨。於大極殿。建天台義。奉守國家。爲守於天下。寫三千部法花。諸國在之。雖登耳順年。爲繼先師跡。修學眞言大道。三密之戒契。一一指陳。受於空海大僧都。爲守國家。西塔之院。建於三昧堂。修念法花三昧。長講三部大乘。是之功能。在一心戒文。去弘仁九年。先師宛行戒壇院別當義眞大法師。同時宛行戒壇院知事傳燈法師光定。義眞大法師。怡然遷化。從天長十年七月。到於承和元年二月。悲傷之心。多於朝夕。傳戒之師。無於戒場。傳法之人。無有山迹。法師光定。預居堯世。憶流律法在將荒事恐息傳戒。傷將絕傳宗。圓澄法師言滿天下無口尤。行滿天下無怨惡。言之者欲使傳宗。聞之者欲爲戒師。天台之宗開後。有是師用。不任傳戒心之至。謹錄功能。輒述法師行德。
　　表案
　　故最澄法師弟子沙門光定言。光定。久從先師之最澄法師後。承聞傳法之由。最澄法師。有二弟子。彼弟子義眞。圓澄。義眞法師上﨟。圓澄法師下﨟。去弘仁三年。在最澄法師病床。其年五月。付法印書。授圓澄法師。弘仁四年。義眞法師。從相摸國。來於叡嶺寄在。義眞法師上﨟。圓澄法師下﨟。同弘仁十三年。付法印書。授義眞法師。其時光定言。付法之書。授於二師。誰師爲首。最澄法師云。上﨟之師。可爲衆首。亦言。義圓二師。定高階師。可向泉路。最澄法師云。建立桓武天皇御願之宗。被弘二師。道弘人。人弘道。道心之中有衣食矣。衣食之中無道心矣。亦云。御願興隆憑四賢臣。其四賢臣。故贈正一位左大臣兼行左近衞大將藤原朝臣冬副。故贈從二位行大納言兼右近衞大將良峯朝臣安世。現有。從二位行大納言守春宮坊傳藤原朝臣三守。故參議從四位上兼守右大辨行陸奧出羽按察使伴宿禰國道。依此之旨。諮聞四大朝臣。義眞法師。後左右之事。相勞仕奉。如最澄法師命。義眞法師被弘。天長十年七月四日永逝。彼七月下旬。光定。承於先師傳法之由。告圓修師三綱。雖然。告事之旨。不承之矣。百三十餘日。寺家之政不令聞。別當從二位行大納言守春宮坊傳藤原朝臣三守。正三位權中納言藤原朝臣吉野。其政爲事。十一月一日。將定安居講師。其之講師。一夏九十日。奉爲國家之。宣深義旨。奉守國家。十二日。將定宮中聽衆。其之聽衆。一七日中。奉爲皇帝。晝奉聞金光妙典。夜奉稱三寶。奉莊陛下。三月。將定年分度者。鎭國家內。是之政事。在於山門。是延曆寺。弘仁皇帝。爲成桓武天皇御願。所建立矣。最澄法師。備爲國家。不欲薗田。不入酒與之女永代常例令修學。十二年山籠僧。立一乘戒場度年分人。置文殊上座。受行法之旨。與諸寺有異。守玄門理。弘大道宗。然圓澄。光定。不聞義眞法師臨終之事。百三十餘日。未定傳法之首。不聞傳法之音。恐傷之心。多於朝夕。伏惟皇帝陛下。至德通神。布慈雲於緇侶。道隣極聖垂日月於玄門。伏欲別降嚴勅。圓澄法師。賜延曆寺之傳法之首然則。如弘仁三年。最澄法師。付法印書將定於山門。護國之政。繼於山家。護家之法。留於叡岳。義眞法師。命終之後。傳最澄法師遺風。圓澄法師。登耳順年。身命不幾。如最澄法師命。將弘是師。不任仰至之誠。上表陛下。輕觸威嚴。伏深戰汗。謹言。
　　天長十年十月二十八日。傳燈法師光定上表

　　法師光定言。傳法之由。奉聞閣門。義眞法師上﨟。圓澄法師下﨟。去弘仁三年。在先師病床。彼年五月。付法印書。授圓澄法師。弘仁四年。義眞法師。從相模國。來於叡嶺。依在義眞法師上﨟。同弘仁十三年。付法印書。授義眞法師。彼時光定言。付法之書。授於二師。誰師爲首。先師云。上﨟之師。可爲衆首。亦言。義圓二師。定高階師。可向泉路。先師云。建立我宗。被弘二師。道弘人。人弘道。道心之中有衣食也。衣食中無道心也。亦云。我宗興隆。奉憑四所主。依此之旨諮聞。故左大臣主。良峯大納言主。伴按察主。藤原大納言主。義眞法師。後左右之事。相勞仕奉。如先師命。義眞法師被弘。天長十年七月四日永逝。彼七月下旬。從奈良來。登山之日。再三談語圓修道叡。乘天。戒宣。四師等。令聞傳法之由。此師不聞談語之志。至于今日。寺家之政。不奉令聞主。其政爲體。十一月一日。將定安居講師。彼之講師爲事。一夏九十日內。爲國家之。宣深義旨。奉守國家。十二月。將定宮中聽衆。其之聽衆爲事。一七日內。奉爲皇帝。晝則奉聽金光妙典。夜則奉稱三寶珍號。奉莊陛下。三月。將定年分度者。鎭國家內。其之度者爲事。各各勞經義。精磨宗旨。如此政事。在於山門。是延曆寺。先師爲守國家。不欲薗田。不入酒與之女。爲持佛法之力。所建立也。然則。圓澄。光定。不聞義眞法師臨終之事。百三十日中。任幻僧心。亂山家迹。看之聞之。悲傷之心。多於朝夕。伏乞。我主。察傳宗旨。先師之心。主所知也。今正奉仰高德。如弘仁三年付法印書。是圓澄法師。爲傳法首。義眞法師命終之後。以是澄法師。傳流先師遺風。此圓澄法師。登耳順年。身命不幾。如先師命。將弘是師。寄承先師命。捧進止狀。上閣門下。不任至心。伏深戰汗。謹言。
　　天長十年十月二十四日。傳燈法師光定謹上。藤原大納言主（閣下）謹言
	傳述一心戒文一卷上   閣門下
　　護國戒寶。久隱海東。催此岸人。赴彼岸津。垂一覽。孤僧幸伏欲施行。受先師戒圓澄大法師。爲戒和上。弘道傳戒。無人力時。不披高道。無良資力。不披深戒。隨先師後。聞受戒由。謹記之也。不任仰仰。令持沙彌順仁。忝驚閣門。伏深戰汗。不宣謹言。
　　承和元年二月七日。法師光定
　　謹言藤原大納言（閣下）謹空

　　承和元年正月六日夜。憶傳戒事。得夢之相。彼夢之狀。左衞門藤原佐。被皮衣。與高田太吏並立。又立彼邊人。不知其名。三人並立。下情。佐被皮衣（手）稱（●）好（之止）靡其上見了。又此三人。當東近衞門面赴於東。南北通道邊三人前下情立。亦下情面赴西。又自內裏如先人走來衞門之中。東面密召下情。赴於內裏。以右手指。指於內裏。召除髮。除髮名。則下情憶捨三三人而赴（止）思於內裏。當衞門。三十許人在之。夢了。義眞大法師遷化。法弟失途。猶夫傳法之首。求於雪山。授戒之師。尋於迷津。雖有一乘。而不被弘。雖在戒珠。而不被精。遂使智光無明。照禪思息寂行。然圓澄大法師。久住於東岳。心染於師風。慈悲稍深。非違物情。掌衆之官。任延曆寺。傳述一心戒文一卷。上閣門邊。於是恩許實在。補任既畢。勅使一登。囂聲固停。嚴旨一唱。諸舌雲卷。天台之宗。亦更興隆。一乘之戒。再三開發。伏許宗興。阿衡鴻能。情賀實深。身悅極高。敬以爲一衆之首。恭以爲傳戒之師。不任慶賀誠。捧拙賀之書。謹上閣下。誠賀誠歎謹言
　　承和元年三月二十四日。法師光定
　　謹上藤原大納言主（閣下）謹空

　　今月二十日登山。聞師等諮。欝結既開。愁思亦開。淚下老顏。憶先師命。微僧光定。雖不其人。憶迹不息。義眞大法師遷化。法弟失途。猶失弘道之人。求於雪山。授戒之師。尋於迷津雖有一乘。而不被弘。雖在戒珠。而不被精。遂使智光息山迹。禪思無微房。然圓澄大法師。久住於東岳。心染於師風。天性寛大。身遊諸法。慈悲亦深。非違物情。一衆首任。賜延曆寺。去二月七日。傳述一心戒文一卷。上藤大納言主。於是恩許實在。補任既畢。勅使一登。囂聲固停。嚴旨一唱。諸舌雲卷。天台之宗。亦更興隆。一乘之戒。再三開發。伏計宗興。新任別當主鴻能之力。情賀實深。身悅極高。敬以爲一衆之首。恭以爲傳戒之師。不任慶賀。伏遺山童門繼。磨拙賀之書。謹上閣下。誠賀誠歡謹言。
	承和元年三月二十四日。法師光定
　　新任延曆寺和氣別當主（閣下）謹空
　　傳述一心戒文卷下



























































































































































