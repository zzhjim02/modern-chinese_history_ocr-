　　《大正藏》第74卷


No. 2370
一乘要決卷上（盡第三門）

　　    沙門源信撰


　　諸乘權實古來諍也。倶據經論。互執是非。余。寛弘丙午歲冬十月。病中歎曰。雖遇佛法。不了佛意。若終空手。後悔何追。爰經論文義。賢哲章疏。或令人尋。或自思擇。全捨自宗他宗之偏黨。專探權智實智之深奧。遂得一乘眞實之理。五乘方便之說者也。旣開今生蒙。何遺夕死之恨。略分八門。以記其要。一依法華立一乘。二引餘教二乘作佛文。三辨無餘界迴心。四引一切衆生有性成佛文。五斥定性二乘永滅計。六遮無性有情實有執。七辨佛性差別。八明諸教權實。不爲深智。只叙爲淺識而已。
　　大文第一。依法華立一乘者。有二。初正立。次料簡。初正立者。彼經諸品。廣說一乘。今採十文。略詳其旨。一方便品云。諸佛世尊。唯以一大事因緣故。出現於世。舍利弗諸佛世尊。欲令衆生。開佛知見故。出現於世。欲示衆生佛知見故。出現於世。欲令衆生悟佛知見故。出現於世。欲令衆生入佛知見道故出現於世。舍利弗是爲諸佛。唯以一大事因緣故。出現於世。偈言。說佛智慧故。諸佛出於世。唯此一事實。餘二則非眞（已上）。若五乘種性。究竟有別者。定性二乘欣求涅槃。無性有情。厭患惡趣。豈不爲彼出現於世耶。如來大悲。不捨昆蟲。何言唯爲一事出世。是故當知。三乘五性。悉歸佛乘。其外無衆生。故言唯一事。若不爾者。便有大悲不遍之過（約佛意明一乘）。二同品云。舍利弗如來但以一佛乘故。爲衆生說法。無有餘乘若二若三。舍利弗一切十方諸佛法亦如是。舍利弗過去諸佛。以無量無數方便（慈恩玄賛云。本論云。方便者少乘中。觀陰界入厭苦。離苦得解脱。大乘中。諸波羅蜜。四攝法。攝取自身他身。利益對治法故）種種因緣譬喩言辭。而爲衆生演說諸法。是法。皆爲一佛乘故。是諸衆生。從諸佛聞法。究竟皆得一切種智。偈云。若以小乘化。乃至於一人。我卽墮慳貪。此事爲不可（已上）。未來。現在。及釋迦文亦爾。若定性。無性。終不會一者。佛豈不爲彼說四諦。十二因緣。五戒十善。何言但以一佛乘故爲衆生說法。故知。佛乘之外不說一法。若說一法。皆爲佛乘。然則木牛木馬之語。半字滿字之教。初雖示諸乘異。後終到一切智。若不爾者。便有說法捨緣之過（約佛語明一乘）。三同品云。諸有所作。常爲一事。唯以佛之智見。示語衆生。偈曰。更以異方便。助顯第一義（已上）。爲定性。無性。所現之化儀。若唯爲化人天二乘。何言諸有所作常爲一事。故知從王宮誕生之始。至雙林寂滅之終。所有三業。共爲一乘。非唯四華六動之靈瑞。非唯四辯八音之尊教。金鏘馬麥。皆是一乘之弄胤。愛語呵嘖。悉爲種智之因緣。乃至行住坐臥語默作作。皆爲以佛知見。示悟衆生。若不爾者。便有文理乖角之過（約佛三業明一乘）。四同品云。是諸衆生。從佛聞法。究竟皆得一切種智。偈曰。聲聞若菩薩。聞我所說法。乃至於一偈。皆成佛無疑。若有聞法者無一不成佛（已上）。苦定性。無性。終不成佛者。此文何消。當知。或於有餘。或於無餘。雖生滅度相。非是實滅度。不令有一人。獨得滅度。皆以如來滅度。而滅度之。若不爾者。非唯一偈。非唯一人。縱聞八萬藏。何不疑成佛。縱有百千衆。猶難出化城。便有皆成難信之過（約所化明一乘）。五同品云。十方世界中。尚無二乘。何況有三。偈曰。十方佛土中。唯有一乘法。無二亦無三。除佛方便說（已上）。若究竟有三乘果別。此文難消。然則若望權教。有諸乘人法。若望實教。唯是一佛乘。盆器米麺。本爲長者之寶。低頭擧手。遂歸圓極之道。終不以小乘。濟度於衆生。雖示種種道。其實爲一乘。若執實有三乘。權說一乘。此是令正直捨方便之教。成帶權非實之語。便有權實倒亂之過（約能化所化明一乘）。六譬喩品云。如彼長者。初以三車。誘引諸子。然後。但與大車寶物莊嚴。安穩第一。然彼長者。無虚妄之咎。如來亦復如是。初說三乘。引導衆生。然後。但以大乘。而度脱之（云云）。若定性人。出三界已。唯證小果。終不成佛。應言隨意與大小車。何言但與大白牛車。若不與小車。亦不預大車。慈父約束。那忽相違。便有前約虚妄之過（約譬說周明一乘）。七化城喩品云。我滅度後。復有弟子。不聞是經。不知不覺菩薩所行。自於所得功德。生滅度想。當入涅槃。我於餘國。作佛更有異名。是人雖生滅度之想入於涅槃。而於彼土。求佛智慧。得聞是經。唯以佛乘。而得滅度。更無餘乘。除諸如來方便說法。智度論九十三云。問曰。阿羅漢。先世因緣所受身。亦應當滅住在何處。而具足佛道。答曰。得阿羅漢時。三界諸漏因緣盡。更不復生。出三界有淨佛土。出於三界。乃無煩惱之名。於是國土。從佛所聞法華經。具足佛道。如法華經說。有阿羅漢。若不聞法華經。自謂得滅度。我於餘國。爲說是事。汝皆當作佛（已上）。入無餘界。尚旣成佛。況有餘者。何執永滅。便有永滅還生之過（約因緣周明一乘）。八法師品云。是大衆中。無量天龍八部。及四部衆。求聲聞者。求辟支佛者。求佛道者。聞妙法華經一偈一句。一念隨喜者。我皆與授記。當得阿耨菩提。如來滅後。亦復如是（取意）。他師。許有定性二乘。在此會中。聞法華經（見玄賛第一）若不信受者。理應退座。旣在聞經。理應授記。況滅度後。在在處處。一念隨喜。何擇其人。當知佛意。有性。無性。定。不定性。聞此經者。皆當作佛。若不爾者。便有不擇妄記之過。勸持品云。我先總說一切聲聞皆已授記（云云）。其意同一（約流通分明一乘。他許有信解一乘定性不愚法者。又云無性人雖發心修行。不得成佛。旣許信解發心。豈無一念隨喜之者）。九寶塔品云。於寶塔中。出大音聲。作如是言。善哉善哉。釋迦牟尼如來。能以平等大慧。教菩薩法。佛所護念妙法華經。爲大衆說。如是如是。釋迦牟尼世尊。如所說者。皆是眞實（已上）如前所說。唯爲一事。出世。但以一乘。爲衆生說法。諸有所作。常爲一事。十方佛土中。唯有一乘法。乃至於一偈。皆成佛無疑。一切諸子。等賜大車。二乘入滅。餘國作佛。一念隨喜。皆悉授記。此中若有方便一言。多寶何證皆是眞實耶。非唯此會。他土亦爾。非唯今日。塵劫亦爾。何令十方三世眞實證明。悉成隨宜逗緣假設言詞乎。又若五乘實。一乘權者。多寶何故唯證此經。若言由有本誓願者。本願何因貴權賤實。乃至成佛臨滅度時。爲證此經。令起一塔。是故當知。一乘眞實。勝出諸經。若不爾者。便有證明非實之過（上約教主化儀明一乘。此約多寶證明明一乘）。十不輕品云。凡有所見。若比丘。比丘尼。優婆寒。優婆夷。皆悉禮拜讃歎。而作是言。我深敬汝等。不敢輕慢。所以者何。汝等皆行菩薩道。當得作佛。論云。我不輕汝等皆當作佛者。示諸衆生皆有佛性。故文句記云。論許此菩薩。知一切衆生。悉有佛性。故凡見者。皆往禮之。此四衆中。豈無滅種。而妄記之。若其有者。論文不說。則過在天親。若唯識說正。乃過在不輕。及在於佛。而不先責不輕之過。則却以爲弘經之人。豈有誤宣誤記之失。令現生後淨六根耶（已上）。當知。行因無謬。得果清淨。是故經論倶讃不輕。爲弘經人。若不爾者。便有因果不齊之過。又有妄讃不輕之過（上約果位明一乘。此約因行明一乘）。寶公引多文。證一乘義。一唯有一乘法。二唯此一事實。三說最實事。四無有二乘而得滅度。五分別說三乘。六常不輕。七同論無二乘涅槃。八同論爲斷此疑。九方便令發心等文。此等義。見前後文。故不別載（大唐佛授記寺沙門法寶造六卷章名一乘佛性究竟論。破三乘五性義立一乘佛性義）。
　　第二料簡者。問。法華論云。彼聲聞等。爲實成佛故與授記。爲不成佛與授記耶。若實成佛者。菩薩何故。於無量劫。修集無量種種功德。若不成佛者。云何虚妄與之授記。彼聲聞等。得授記者。得決定心。非謂聲聞。成就法性。故如來。依彼三種平等。說一乘法。以如來法身。與彼聲聞法身。平等無異故。與授記。非卽是具足修行功德故。是故菩薩功德具足。諸聲聞人。功德未具足（已上）。此義云何。答。山家云。論主答文。得決定心者。謂成佛決定心。功德未具足者。謂必當具足。不久故。平等故。授記。法身流轉故。定當得成佛。佛無虚妄記。今麁食者。未了此密意。佛雖記不成。同體故說一。總合說一乘。故法華名密。是則怨嫉詞耳（云云）。十法經云。五記諸聲聞得無上正眞道者。以有性故。淨無垢妙淨寶月王光菩薩。白佛言。云何諸無漏聲聞。斷諸有習煩惱。設有性而成阿耨菩提。佛言。先除諸煩惱障。後成阿耨菩提。云何可說不成正覺（云云）非時授記。名爲密教。雖記不成。非名密意（已上。叡山傳教大師製三卷章名守護國界章。其中廣破一師三乘五性義助成寶公一乘佛性義）。十法經祕密文。至下第五門當知。問。得一（亦云德溢）云。法華論云。何故如來說三乘爲一乘。彼二乘法身。與如來法身平等無別。故說一乘。此卽會經唯一佛乘。無二無三文。故法華亦說定性二乘無性有情不作佛。故法華一乘是密意。有餘不了義（大唐淄洲大雲寺沙門慧沼造四卷章名能顯中邊慧日論。破寶公一乘佛性立三乘五性。當朝奧州沙門德溢造三卷章名慧日羽足。破寶義助沼義）此義云何。答。法華亦說定性無性不作佛者。是義不然。如寶公云。法華論云。如來先說法。異今說法。異云何如來不成妄語。爲斷此疑。如經。舍利弗汝等當一心。信解受持佛語。諸佛如來。言無虚妄。無有餘乘。唯一佛乘。唯依此文。不同前經。說不定性二乘成佛。若前經若後經。倶說不定。何得言先說法異。故定性聲聞亦成佛。問。玄賛第四。釋無二無三云。三乘因果。觀行不同。可有差別。非此所遮。今所遮者。遮無二種法身之體。三乘眞如。法身同故。又一師云。深密。法華。教時不殊。深密。云不定二乘作佛者。卽法華之唯一佛乘。無有餘乘（云云）。此義云何。答。唯一佛乘故。言無二無三。由此亦云皆成佛無疑。言無一不成佛。此義可然。若唯法身一故。言無二無三。此義不然。衆生法身。本來是佛。豈假聞法。始得成佛。故違乃至於一偈。皆成佛無疑。若有聞法者。無一不成佛等文。故約事成。合經文義。此若事成無二無三。亦應是事非眞如理。況復次句。云除佛方便說。此卽指前方便教。說三乘行果。各別不同。未曾說言法身各別。指何教云方便說耶。亦不可言無二三者約法身一。方便說者。約事乘別。今此文意。於一法上。顯示有無異說不同。若事理法別。不足稱異說。如設有言無優曇華。而方便說有優曇樹。又彼宗意。三乘是實。何稱方便。卽是自違。況復法華論文。云無二乘者。唯有如來證大菩提一切智慧（具如次引）旣言菩提智慧。明非是法身一。或慈恩及一師。約不定性。釋無二無三。此亦不然。具如前引十文解釋。不可重成。又寶師云。唯此一事實。餘二則非眞。法華論釋云。無二乘者。謂無二乘所得涅槃。唯佛如來。證大菩提。究竟滿足一切智慧。名大涅槃。非諸聲聞。辟支佛等。有涅槃法。唯一佛乘故（論文）准依此文。唯遮二乘表佛。旣遮中不留定性二乘。表中不取定性二乘。故知定性亦無眞滅。若不爾者。何爲言唯（已上）。又山家云。唯一佛乘言。不遮定性二乘者。唯識之言。亦應不遮心外之境。彼旣不然。此何可爾（已上）。問。一師云。深密云。定性二乘。不坐道場者。卽法華云三草二木生長不同是也。故法華論云。爲對治執離大乘。無別乘増上慢。說雲雨喩（已上所引論取意文）此義云何。答。山家云。當知。生長不同。非今不同。案無量義經云。知諸衆生性欲不同。種種說法。以方便力。四十餘年。未顯眞實。是故衆生得道差別（已上經文）。解曰。性欲不同。乃至言得道差別。豈不法華前生長不同哉（已上）。又三草二木。若永異者。中草應無不定種性迴心向大。上草小樹。不應増進後後階位。故知。五乘非永有別（山家意同之不能煩引）故經說言。其所說法。皆悉到於一切智地。今爲汝等。說最實事。諸聲聞衆。皆非滅度。汝等所行。是菩薩道。漸漸修學。悉當成佛。問。玄賛第七。釋化城喩品。是人雖生滅度之想等云。菩薩處胎經說。從此滅度。於十方面各三十二垓諸佛國土。而復成佛。教化衆生。下醫師喩中。具顯此義。是人雖生滅度之想。求入無餘涅槃。於我有緣。我以神通。攝引於彼。遇我得聞是經。或是凡夫。若是有學。求有餘無餘涅槃。將此涅槃。謂實滅度之想。求入證此二種涅槃。修二乘行。種姓所排。慈悲所引。生彼遇我。求佛智慧。或我從此餘國作佛。是人於我。生滅度想。謂我入無餘。我引至彼。令求佛智（已上）。此義云何。答。此釋違經幷大論。彼二文。同云得阿羅漢。何言或是凡夫。若是有學耶。又論云更不復生三界。何言生十方國土。又有經云。自於所得功德。生滅度想。入於涅槃。何言於我生滅度想。謂我入無餘耶。經論二文。相望不違。不應於中更生異覺（五百問論難意亦同）。問。一師釋前化城喩品文云。彼法華經。約不定性聲聞。住有餘涅槃。求入無餘而說（云云）。此義云何。答。此義不然。大論意。許捨此身已生彼國故。問。一師又云。瑜伽七十九云。清淨世界無三惡趣。亦無三界。亦無苦受。純菩薩僧。於中止住。已入第三發光地。菩薩由願自在力故。於彼受生。無有異生。及非異生聲聞獨覺幷異生菩薩得生於彼（乃至）准瑜伽文。應會法華及智論。據應化聲聞語。非實聲聞。又應云。法華及智論。約密意說。非實聲聞。往生淨土（云云）。此義云何。答。山家破云。所立都不應理。何者。會實經文。令順權義（云云）。今加破云。經意汎說未來之事。非說別類應化所作。何因恣作應化之解。不爾何故論釋不云應化。問。設彼難云。汝言瑜伽釋方等故不言作佛（云云）。大論亦應順般若。故應非實者。或是密意。答。二論意別。瑜伽一向順所依經。不引諸餘法華等經。大論雖釋大品般若。引法華等。兼示實義。若不爾者。般若何文。說阿羅漢迴心作佛。故知大論。傍顯法華眞實義也（已上破初義）。次義亦不然。何者。法華處處云顯示宣說（云云）何言密意。不爾何故論主不言方便密意。問。若爾。瑜伽文。何得消耶。答。瑜伽但約上品土說。中下淨土。應有凡小。不爾。賢劫諸佛淨土。豈無凡小（除釋迦餘佛皆出淨土。見悲華經）。勿執一文撥其餘矣。況復山家。旣以權實遮彼難耶。問。若智論意。證果聲聞。實作佛者。云何彼論第二十八云。先已說。菩薩入法位。住阿鞞跋致地。末後肉身盡。得法性生身。雖斷諸煩惱。有煩惱習因緣。故受法性生身。非三界也。問曰。阿羅漢煩惱已盡。習亦未盡。何以不生。答曰。阿羅漢無大慈悲。無本誓願。度一切衆生。又以實際作證。已離生死故（已上）。答。彼論意。存成不成義。若據般若覆相教故。小聖畢竟無發趣理。若據法華眞實教故。而於彼土。得聞是經。故二十八依般若說。彼九十三依法華意。如彼論第一百云。問曰。更有何法甚深。勝般若者。而以般若。屬累阿難。而餘經屬累菩薩。答曰。般若波羅蜜。非祕密法。而法華等諸經。說阿羅漢受決作佛。大菩薩能受持用。譬如大藥師能以毒爲藥（已上）。明知論意。般若。法華勝劣顯然也。或可依惛醉位。名爲不生。非酒消後猶是不生。其惛醉。雖非全不生。事用息故。且爲不生。問。論文旣以二經相對而言。般若非祕密法。豈非法華是祕密耶。答。密言雖同。其義各別。汝指方便非理盡說。名爲祕密。論指深妙非二乘境。名爲祕密。故不相違。若不爾者。論指法華。云甚深勝般若。能以毒爲藥等文。何消耶。問。一師云。大通智勝佛。日月燈明佛。皆說三乘。明知。法華亦說三乘（云云）。此義云何。答。二佛所說三乘教者。指法華前。非是當教。迷文起盡。甚爲可咲。問。嚴王品末。云八萬四千衆生。遠塵離垢。得法眼淨。玄賛意云。是則定性聲聞。得須陀洹果也（云云）。此義云何。答。法華眼淨。非必小乘益。如沼法師。最勝王經疏第一云。遠塵離垢等者。准大莊嚴論。得入初地。亦云得法眼淨。不准聲聞故。准瑜伽論得預流果。又云。淨地陀羅尼品。無量無邊苾芻。苾芻尼。得法眼淨。此得初果。若據大乘得法眼淨。是初地位（略抄天台記亦爲大乘益）。問。法華論云。二種聲聞。如來與授記。謂應化聲聞。退已還發菩提心者。決定。増上慢二種聲聞。根未熟故。如來不與授記。菩薩與授記。菩薩與授記者。方便令發菩提心故。玄賛一云。正義應言趣寂根未熟。佛不與記。菩薩與記。令發信解大乘。故増上慢者。根未熟故。佛不與記。菩薩與記。令發起大乘心。故沼法師云。發信大心。成不遇法（云云）。此義云何。答。未言多兼當。卽顯當熟也。況復論文。決定。上慢二人。合說發菩提心。何言一人信解大乘。一人發起大心。又一旣當熟。一何不熟。種種劬勞。此文難消。然天台言。論據在座得記。今據通途被開（云云）。又彼所言。令趣寂人。信解大乘者。其意未了。若實作佛令信可然。若實不作。妄信何益。不遇法名徴詰亦爾。問。玄賛第十云。我深敬汝等。不敢輕慢者。有佛本性住種性故。此敬報身如來藏也。皆行菩薩道。當得作佛者。有種性者。若起習性。發心修行。必得佛故。又依法身如來藏。故一切皆有我深敬汝。若行菩薩道。發起修習報身如來藏者。當得作佛（已上）。此義云何。答。此之二釋。文義不安。旣言凡有所見。何唯取有性者。此是別義。應非今意。又汝等皆行者。述禮拜意。何言上禮一切。下唯有性。若爾。應削所以者何。亦不可言汝等若行道當得作佛。旣言皆行。何恣言若。設展轉救。終不順經。朽木糞土。不可彫圬。鳳兮鳳兮。何德之衰。問。無性攝論第十云。諸佛法身不與聲聞獨覺乘共。以何意趣。佛說一乘。此中有二頌。爲引攝一類。及任持所餘。由不定種性。諸佛說一乘。法。無我。解脱等故。性不同。得二意樂。化究竟說一乘。釋曰。依此密意。佛說一乘。二頌顯示。爲引攝一類者。了知不定種性聲聞。趣彼解脱。方便引接。令依大乘而般涅槃故。說一乘。及任持所餘者。爲欲任持其餘不定種性菩薩。恣於大乘。精進退壞故。說一乘任持令住。勿彼菩薩。依聲聞乘。而般涅槃法等故者。法謂眞如。諸聲聞等乘。雖差別同趣眞如。所趣眞如。無有差別。故說一乘。無我等故。補特伽羅。無我同故。若實有異補特伽羅。可有乘別。此是聲聞。此是菩薩。旣無實異補特伽羅。故說一乘。解脱等故者。謂彼三乘。於煩惱障解脱無異。如世尊言。解脱解脱。無有差別。由此意趣故說一乘。性不同故者。謂諸聲聞。不定種性。有差別故謂迴向。菩提聲聞。身中具。有聲聞種性。及佛種性。由此道理。故說一乘。得二意樂故者。謂得二種意樂。一者諸佛。於一切有情得同自體意樂。言彼卽是我。我卽是彼。由是因緣。此卽成佛。彼亦成佛。是故名得第一意樂。二者世尊。法華會上與諸聲聞舍利子等授佛記別。爲令接得如是意樂。我等與佛平等無二。又此會上有諸菩薩。與彼名同。得授記別。故佛一言會二種益。謂諸聲聞。接得同佛自體意樂。及諸菩薩得授記別。由此道理故說一乘（世親名攝取平等意樂法性平等意樂）言化故者。如世尊言。汝等苾芻。我憶往昔。無量百返。依聲聞乘而般涅槃。云何已成佛。復依聲聞而般涅槃。是故此中有別意趣。謂爲調伏聲聞種性。所化有情。自化其身。同彼乘類。現般涅槃。由此義故。若聲聞乘。若獨覺乘。卽是大乘。故成一乘。究竟故者。依究竟理。故說一乘。非無歸別。由過此外無別勝乘。唯此一乘最爲勝。故佛說一乘（已上論文玄奘所譯世親論第十大意亦同）。此論旣不許一切二乘。實當作佛耶。答。或可攝論依深密等。會法華經。一乘圓宗。何必依憑。天竺論師。亦不許彼爲理盡釋故。菩提資糧論第三。明法華聲聞記云。有論師說。爲令未入決定聲聞乘者。發菩提心故。又已發菩提心初業菩薩等。畏流轉苦。欲於聲聞涅槃取滅度者。爲令牢固菩提心故。又有異佛土菩薩於此聚集。授記時到。以相似名爲彼授記故。諸師如是分別語授記。於中實義。唯佛世尊乃能知之（已上。隨宜弘教義。一乘難解義。至第五門當廣分別）或論據在座得記。經據通途被開。或論有十因。應隨宜會諸經一乘。非要皆會法華一乘。問。菩提資糧論第四云。問。若燒煩惱。不生菩提心種子者。何故法華經中。與燒煩惱諸聲聞等授記。答。記彼諸衆生。此記有因緣。唯是佛善巧方便到彼岸。不知成就何等衆生。此中因緣。唯佛所知。以到調伏彼岸。不共餘衆生相似故。而彼不生菩提心種子者。以入無爲正定位故。如經說（乃至）迦柘珠諸天世間。雖善修理。彼迦柘珠。終不能爲鞞琉璃。如是等聲聞。雖得復具諸戒頭陀功德。三摩提等。終不能坐覺場。證無上正覺（已上。此論亦有廣原不生蓮華。燒種不生等八喩。同論第三卷。亦說二乘於正覺。畢竟爲障）。此義云何。答。山家釋云。方等維摩敗種之喩。其意可同。以入正位。喩敗種故（已上）。問。沼公云。資糧論據決定性。云如無糠米種必不生（云云）。此義云何。答。慈恩。沼公。共許法華記不定性。而所引資糧論第三。第四。同不許法華記不定性。故唯應依山家例釋。維摩敗種是彈呵說。非永不成（彼論。無無糠米喩。可檢諸本）。問。何知此論意非永不成佛。答。此中但言唯佛所知。無明了說。大論明說。阿羅漢人。於界外土。聞法華經具足佛道。二論同是龍樹所造。故應將此不明了文。令歸大論明了說也。不爾一人所說桙楯。
　　大文第二。引餘教二乘作佛文者。一。大經第十云。一切菩薩。聲聞。緣覺。未來之世皆當歸於大般涅槃。譬如衆流歸於大海（三十本第九）定性二乘。若不成佛。卽違此文。不可會言少分一切。與菩薩合。一文說故。無有一流不歸海故。亦不可言約法身說。未來當歸大涅槃故。法身三世皆平等故。亦不可言大悲闡提。不得成佛。初地已得三身體故。許大智分當作佛故。二。同經第二十三云。一切衆生。無常無樂無我無淨。顛倒心故。言有常樂我淨。實無三乘。顛倒心故。言有三乘。一實之道。眞實不虚。顛倒心故。言無一實。是三惡覺。常爲諸佛及諸菩薩之所呵責（三十本第二十）。不可通云一實理一故言無三。經云之道。道卽有爲。非眞理故。又若約理。何言衆生無常樂等。如同經云。一切諸法中。悉有安樂性（云云）。衆生法中。豈無安樂。故知。此文不是約理。三。第二十五曰。云何菩薩知於僧相。僧者。常樂我淨。是弟子相。可見之相。善眞不實。何以故。一切聲聞得佛道故。何故名眞。悟法性故。是名菩薩知於僧相（三十本第二十三）。問。沼法師云。若涅槃明有佛性五乘根性。皆趣佛果。故第五時者。何故須跋陀羅。聞一切衆生。皆有佛性。齊得作佛。何不發大心而取羅漢果（已上）。此義云何。答。天台意云。涅槃四教。倶知常住（云云）小機熟故。先取羅漢知常住故。終期佛果。例如身子退大心時。願成佛時說三乘教。四。第三十四。迦葉菩薩白佛言。或說四果皆得佛道。或言不得。或言一闡提等。皆有佛性。或說言無。何故今日不決定說。佛答云。若有智者。我於是人終不作二。是亦謂我不作二說。於無智者。作不定說。而是無智亦復謂我作不定說（略抄三十本第三十一）。須會無智二說。歸智者一說。而言悉有佛性皆得佛道。莫會智者一說。歸無智二說。而言或有或無或得不得。如法華云。無智人中。莫說此經。聞佛說一乘。迷惑不信受。則知。二經其意一致。乘前所引。皆歸大涅槃一實道眞實一切聲聞得佛道文勢而此說來。故知一說者。卽是一乘。以下所引文義皆同。五。第三十六。說恒河常沒者云。所言沒者。有人聞是大涅槃經。如來常住。無有變易。常樂我淨。終不畢竟入於涅槃。一切衆生。悉有佛性。一闡提人。謗方等經。作五逆罪。犯四重禁。必當得成菩提之道。須陀洹人。斯陀含人。阿那含人。阿羅漢人。辟支佛等。必當得成阿耨菩提。聞是語已。生不信心（三十本第三十二）。問。沼法師云。問若有定性二乘。不作佛者。違涅槃經三十六。說須陀洹人。斯陀含人。阿那含人。阿羅漢人。辟支佛人。悉當成佛。聞是說已。不生信心。乃至云是名常沒。法華經云。聲聞若菩薩。聞我所說法。乃至於一偈。皆成佛無疑等。答。此說不定聲開四果。及辟支佛。悉當成佛。聞而不信心。名爲常沒等。非說一切定不定性。皆當成佛。不爾。云何涅槃自云皆當作佛不解我意（已上）。此義云何。答。凡釋義者。不壞文相。文言旣總。云何但取不定一性。若爾彼經一段文。云如來常住。無有變易。豈令佛有常。無常別。又諍論文。若成不成。倶不解意。今文定說。不可屬彼。若屬彼者。亦應說言。若聞二乘不得成佛。生不信心。亦名常沒。云何但言不信成佛。六。入楞伽第二云。復次大慧。我說五種乘性證法。何等爲五。一者聲聞乘性證法。二者辟支佛乘性證法。三者如來乘性證法。四者不定乘性證法。五者無性證法（云云）。說三乘法已云。大慧。何者不定乘性證法。大慧。若人聞說此三種法。於一一中。有所樂者。隨順爲說。大慧說三乘者。爲發起修行地故。說諸性差別。非究竟地。爲欲建立畢竟能取寂靜之地故。大慧。彼三種人。離煩惱障熏習。得清淨故。見法無我。得三昧樂行故。聲聞緣覺。畢竟證得如來法身故。爾時世尊重說偈言。逆流修無漏。往來及不還。應供阿羅漢。是等心惑亂。我說於三乘。一乘及非乘。諸聖如實解。凡夫不能知（以上十卷本也。四卷本第一同之）寶公意云。准此經文。三種人者。則是定性二乘。及不定性。皆當作佛（云云）。沼公言。彼三種人者。卽不定乘中。有三種人。非是指前初之三乘。若爾卽前何須別說爲第四乘。或可前三。定不定性。皆悉合說。第四人。唯取不定性者。言彼三種。卽前三中不定性者（已上）。沼公餘處用第二釋。知此爲勝耳。此義云何。答。沼公二釋。其義未可。不定性者。於一身中有多種性。非是三人。次釋亦非。前來但說二乘種性。未顯其中有不定性。至此那忽言彼三種不定人耶。又如自難。若前之中。有不定者。何須別說爲第四乘。雖彼救云前三種性。定不定合。第四唯取不定性者。然猶不避前之所難。謂初標列五乘名目。次那忽合說。後那忽別立。重重雜亂。令佛不了。彼遮難云。如無性中大悲菩薩。雖大乘性。由悲願異。更別說之。此亦不齊。觀無量壽經云。言佛心者。卽大悲心（云云）。由此理故。大悲闡提。攝佛可然。定不定性。其義返違。何合爲一。又第五性。別有凡夫。其大悲人。類攝其中。故大悲人。設攝佛乘。第五不亡。以不定性。若攝前三。第四全亡。雖接佛乘。應以凡夫爲第五性。若不定性與定合說。以何等人。爲第五耶。例旣不成。合說非也。況大悲闡提。不可爲第五。彼許無行性。爲名無性乘。若無行性者。發無漏十地。究竟利有情耶。若有行性。何爲無性。故彼解釋猶以理不可然。又彼第四不定性中。不說究竟成不成佛。旣名不定。若不說彼究竟。至處猶豫難決。何故唯指前三人耶。又今經言。大慧說三乘者。爲發起修行地故。說諸性差別。非究竟地等（云云）。此文何消。所言說三乘者。爲何人誰乎。不可爲彼前三性中所合不定性。違文起盡故。謂前未顯。那忽指彼。亦不可言第四種性以爲三也。文重顯云。諸性差別。非究竟地。經不以第四爲諸性別故。由此故知。總擧所說諸三乘教。此義意云。一切所說三乘教者。暫爲發起修行地故。不可究竟三乘各別。其究竟處。悉到佛地。問。若爾。三人爲是誰耶。答。寶公所釋。望經文相。雖不可明了。於理無違。此釋意云。佛種性外。三種之人。畢竟皆得如來法身。今加解云。一切受學三乘教者。名三種人。彼不定性。類接其中。不同第四獨名三人。問。經云。彼三種人。離煩惱障熏習得清淨（云云）若三乘性。名三種人。豈佛種性。先離煩惱。答。經文總擧。非言先離煩惱障也。況復天台。云三乘先離界内惑耶。或復旣云煩惱障熏習。故知。是所知障。如山家云。舊經論呼所知障。皆名習氣。或可彼經設雖不許定性二乘成佛。望天台意。亦無有失。謂本不許法華以前。顯露授記二乘聖故。故法華記第三云。雖楞伽方等。有記小之言。楞伽乃密對菩薩。方等爲斥奪聲聞。又弘決第六云。今之法華。是顯露記。不同方等隱密與記。若據斯理。淨名大品。皆應有之。何獨楞伽（已上。准此應知。餘經所說二乘作佛是祕密說。然引助成法華無失）。問。因論生論。一師釋楞伽經諸乘已云。此三乘中。二乘所捨。非所求乘。其如來乘。此所求乘。非所捨乘。豈稱方便耶。古師不知此意。妄執云三乘方便。一乘眞實。以立四車故。名癡人也（義鏡要略第七卷）。又云。若破前牛。後別與牛。二牛何別（佛性略抄）。此義云何。答。以立四車。故名癡人者。猶如外道。指佛爲癡人。謂幼童所好。但是小車。不玩大車。故有四車。汝若明敏。聞之應信。如見鞭影。則得正路。若猶不了。當廣顯示。宅中所樂。門外所與。二種牛車。其體不同。此幷羊鹿。豈非四耶。且以兩三義。明牛車差別。一樂不樂異。謂諸子幼稚。未有所識。尚未覺知。何者是火。何者爲舍。以衣裓几案救之應墮落。其玩好具。理應小車。輪不盈尺。牛不過掌。迴轉容易。進止自由。宅中所樂。唯在此車。門外所與。大白牛車。其車高廣。非幼童玩好。其牛多力。非幼童進退。然經偈云。大牛之車者。望彼幼童情。謂假名大牛。非實大也。汝不見。世間嬰兒。能牽小車。遊戲玩好。何處稚子。玩好大車。二能所持異。謂本所樂者。子能持車。故云玩好之具。後所與者。車能持子。故云乘是寶車。三情非情異。謂本所樂車。駕以木牛。後所與車。駕以實牛。如瑜伽四十六云。譬如王子或長者子。生育已來。未出王宮長者内室。王及長者。各爲幼童。假作種種諸戲樂具。鹿車牛車馬車象車。而賜與之。爾時王子及長者子。用爲嬉戲。歡娯遊供。卽於如是假所造作。鹿牛馬象。發起眞實鹿想牛想馬想象想（乃至）復於後時。王及長者。知子轉大。從内宮室。引出外遊。示其眞實鹿牛馬象。時彼見已。内自發生如實慧解。此爲實義鹿車牛車馬車象車（已上）。以此准知。稚子玩好。是木牛車。門外大車。是實牛車（瑜伽非釋法華經。今但取木牛實牛喩。不取餘義）譬說有四。法亦應爾。故華嚴等明四乘法。教理旣明。豈不信受。若猶不信。是不可治人。旣失本心。不能現益矣。問。若於牛車立假實者。羊鹿亦爾。合有六車。答。大有權實。故言二牛。二乘唯權故。各一車。況復此難佛語。非難我義。經文旣說。樂三與一。不應於中生此異覺。問。經云。餘二則非眞。息處故說二。故知。唯有方便二乘。不應別立方便大乘。故二牛車。理不應然。答。我今所立二種大機。同求佛果。不同小乘求偏小果。然有偏圓權實差別。由此義故。或時爲一總有三乘。或時別立總有四乘。今探幽致而立四乘。非一向遮總立三乘。況復二種牛車。是本所諍。彼義旣成立二大乘。亦成木牛之車。豈非方便。非所捨乘。大白牛車。豈非眞實。非所求體。權實大乘。其義雅合。設雖久習。勿憚改焉。問。所立圓機。在宅中時。爲樂何車。若樂大車。違幼童所玩。若樂小車。應非實大機。答。佛說譬喩。所望非一。法華之意。去佛道名爲幼稚。圓機近佛。應名長大。今說權機幼稚之喩。不論圓頓法華當機。若論所樂。卽實大車。故圓初行名如來行。七大法鼓經云。迦葉白佛言。世尊。衆生般涅槃者。爲有盡耶。爲無盡耶。佛告迦葉。衆生無有盡也。白佛。云何不盡。佛言。若衆生盡者。應有減損。此修多羅則爲無義。是故迦葉。諸佛世尊般涅槃者。悉皆常住。以是義故。諸佛世尊般涅槃者。終不磨滅（已上）。問。沼公通云。不說二乘般涅槃者。亦常不壞。或說生界眞如無盡（云云）。此義云何。答。此經。爲立衆生不盡故。說諸佛終不磨滅。若許二乘終磨滅者。衆生有盡。便違經旨。若約眞如。釋無盡者。佛設磨滅。眞如無盡。旣以諸佛常住不滅成無盡。故知。事無盡。況復經明衆生盡不盡。不論眞如耶。八密嚴經上卷偈云。涅槃若滅壞。有情有終盡。有情若有終。是亦有初際。應有非生法而始作有情。無有非有情而生有情界。有情界旣盡。佛無所知法。是則無能覺。亦無有涅槃（不空譯。地婆訶羅譯。大途同之）。問。沼公釋云。雖許煩惱斷。而說或無初。雖復身終。何妨無始。故彼經意。約理性論（云云）。此義云何。答。此有多過。經云。是則無能覺。亦無有涅槃（云云）理性非能覺。故非約理。又其理性非情非情。今文有情非情對論。故非約理。又以煩惱例有情難言。雖復身終。何妨無始。故彼經意。約理性論（云云）。於理性上。亦有此難。設理性有終。何妨無始耶。旣爾。何故唯取理性。捨有情耶（同經下卷。其意亦爾。次下門。教證中第八引。）。九同經中卷云。十梵之處。無煩。無熱。善見。善現。阿伽尼吒。空處。識處。無所有所。非想。非非想處。住於彼已。漸除貪欲。從此而生清淨佛土。常遊妙定。至眞解脱（已上。地婆訶羅譯。不空。大途同之）。他許淨居唯有定性。准此經意。皆當作佛。十尼乾子經第二云。如來勝功德。無量劫所修。薄福怯衆生。聞生驚怖心。爲此衆生故。分別差別說。究竟皆成佛。更無有餘乘。我爲化衆生。分別說餘道。漸化令入一。故無三差別。十一善生優婆塞戒經第一云。一切衆生。無菩提性。如諸衆生無人天性。師子虎狼狗犬等性。現在世中。和合衆善業因緣故。得人天身。和合不善業因緣故。得師子等畜生之身。菩薩亦爾。和合衆善業因緣故。菩提心故。名爲菩薩（乃至）善男子。三種菩提。無有定性。若有定性。已發聲聞緣覺心者卽不能發菩提之心（乃至）若有說言定有性者。是名外道。何以故。諸外道等無因果故。又云。譬如衆生先無菩提。後乃方有。性亦如是。先無後有。是故不可說言定有（已上）。問。沼公會云。彼善生經。遮執因中有果性。或如言執云同外道。不遮有因。不爾則違楞伽經說五乘性相。言三菩提無有定性者。據不定性說。及遮執常云無因果。故不爾。楞伽經說云。大慧。乘說五種乘性證法（已上）。此義云何。答。雖作此解。不能成立定性二乘。永不轉義。何者。五趣旣無不展轉受諸趣身者。所例三乘。亦無定性永不成佛。然彼釋云。三種菩提。無定性者。據不定性（已上）此亦不然。經意總擧三種菩提。以顯其中無有定性。例如樞要所立量云。二乘之果。應有定性。彼旣非據定性立定性。今亦非據不定說不定。然楞伽經。爲證不或。若望我意。皆成佛故。若望汝意。非共許故。問。若一向不定者。十地菩薩應成二乘。答。汝亦許有小聖成大。不許十地轉成二乘。我義亦然。不足爲難十二大佛頂經第四云。爾時世尊。告富樓那。及諸會中漏盡無學。諸阿羅漢。如來今日普爲此會。宣勝義中眞勝義性。今汝會中定性聲聞及諸一切。未得二空。迥向上乘阿羅漢等。皆獲一乘。十三僧伽吒經二云。六萬億淨居天子。三萬億惡魔。萬二千阿修羅。五百大王等。皆來集會。聽我說法。皆發阿耨菩提心。唯除増長王（略抄）。十四不空羂索經。觀自在天菩薩云。時我受持威神力故。常爲無量淨居天衆。自在天衆。大自在天衆。大梵天王。及餘天衆。無量百千。恭敬供養尊重讃歎。我皆化彼。令趣無上正等菩提（說持呪功能）。問。唯識論云。然五淨居。無迴趣者。經不說彼發大心故（記云大般若經一百二十九云云）。一師云。然有經說五淨居天發菩提心者。是非實淨居天。此是示現淨居天。彼第十地自在宮衆。爲引下天示現發心。何以得知。菩薩瓔珞第十一云。佛告淨居天子。此賢劫中。七百佛過當作佛。名曰智積如來（云云）舍利弗。尚過無量無邊不可思議劫作佛。況阿那含淨居天授記。有劫限量耶。明此示現也。又有說。彼淨名居天。多分定性。少分有不定性（云云略抄）。此義云何。答。般若意云。餘天唯有發心者。來安置經處。淨居一切皆來供養。非無發心。或以理推之。小執久故。大心難發。故不言發。況復般若經說。若入聲聞獨覺正性離生者。畢竟無有發趣大乘（云云）。是故彼經。理應不說淨居發心。若說發心。聞者驚怪。若有時至。便發無難。故餘經中。亦有發心。何執一文。計皆非實（寶師釋同）。又引經證非實淨居。此有多過。一不可以小果上下。例成佛前後。如初果阿難。供養六十二億佛。第四果羅云。供養十世界塵數佛。明知。不依小位上下。若言二聖是權化者。身子亦權。不可定量。況復他許下位發心。爲利根人。上位發心爲鈍根耶。二誰知。彼天非羅漢果。初雖那含。後位難知。三設彼一人權。餘何必皆權。何況。自許爲引下天。示現發心。爲下同類。應發心耶。爲當下天皆權者耶。進退難避。次釋與唯識相違。不可依憑。問。一師云。彼經七十七云。是中設有能於無上正等菩提。發心趣者。我亦隨喜者。是說不定性小果者。迴心向大（云云）。何言彼經意。二乘入正性離生者。一切皆不迴心。答。此釋尤非。何者上旣總云不能發心。明知。下文言設有者。是假設言。非實有人。如同經言。設有過涅槃法。亦說爲空。非是實有過涅槃法。故彼所執不順文理。十五智度論九十三云。漏盡阿羅漢還作佛。唯佛能知。論義者不可論其事。不能測知。是故不應戲論。若求得佛時。乃能了知。餘人可信。而未可知。十六入大乘論（堅意菩薩造。北涼沙門道泰等譯）下卷云。如法華經中。舍利弗等五百弟子。悉是菩薩。皆當作佛。一切聲聞。皆是阿鞞跋致菩薩。如不退轉法輪經中廣說。以是故當知。菩薩皆現爲聲聞。問曰。一切聲聞皆成佛不。答曰。聲聞成佛。此亦無過。問曰。云何無過。答曰。先斷結障。後斷智障。淨治諸地。向一切智。是以無過。問曰。燒滅結使。如焦穀牙。云何得佛。答曰。若如汝言。斷滅結使。不得成佛者。汝及一切衆生。皆具諸煩惱。卽應是佛。汝意若謂具煩惱人非是佛者。離煩惱者。應當得佛。汝言燒煩惱結。如焦穀牙。而不成佛。亦無是處。我不欲令具煩惱種。生佛法牙。汝癡。無智顛倒解故。謂煩惱爲佛法種。阿羅漢初斷煩惱後除智障。修菩提道。得成正覺（已上）。下說化城喩。顯無二乘唯有一乘。如第五門中第三。私所引。由此等文。知諸聲聞皆當作佛。是論主意也。此文中。初說應化聲聞。次說一切聲聞。若言皆是說應化者。不順文義。應化聲聞。旣是大菩薩。不應更論成佛不成佛。況復便違彼下文中。料簡一乘多乘之旨（基師云。法華得記舍利弗等。非應化者。違此論文）。十七寶性論第四云。以入寂靜道諸聲聞人等。有是虚妄相。是我得涅槃。法華等諸經。皆說如實法般若方便。接迴先虚妄心。令熟淳上乘。授妙菩提記（或云堅意菩薩。或云堅惠菩薩造。菩提流支譯四卷）。十八佛性論第四云。出現五濁世中事有十四。一現本生事。二現生兜率天。三從天下處中陰。四入胎。五出胎。六學伎能。七童子遊戲。八出家。九苦行。十詣菩提樹。十一破魔軍。十二成佛。十三轉法輪。十四般涅槃。此十四事。現五濁世。至衆生盡。此十四事爲五因緣。一爲說無常苦無我空涅槃寂靜。由此正說音聲。能令衆生。於三有中。而生怖畏。二生怖畏已。令入二乘聖道。三入聖道已。生究竟涅槃心。爲破如此増上慢心故。說大乘法華等眞實法。教令諸衆生。捨本所執。攝取慈悲般若方便。四接已。於無上乘而成熟之。五成熟已。授其無上菩提道記。是名化身事。十九山家云。天親菩薩云。如此聲聞。無有改小爲大義。云何得一乘。今依大乘解。未專修菩薩道。悉名未定根性。故一切聲聞。皆有可轉爲大義（已上引證訖。寶公引善戒經第三卷。六種調伏中初性調伏。證一切成佛義。而撿彼經文不明了。故略之）廣章云。不定種性。凡有二種。一就本性。謂從無始。一相續中。具三乘性。不可定屬一性。故云不定。二就習性。謂若未得入正定位。易可轉故。名不定性。若已得入正定位者。難可轉故。名爲定性。如經中云。若已入聲聞正性離生者。終不能發大菩提心。於生死流。已法界故無性。偏就本性不定。舊釋唯約習性不定（與前文意同。故引。）。問。唐朝翻經沙門神昉云。三藏解云。決定聲聞義亦有二。一者本姓決定。本來唯有二乘種性。無菩提性。二者方便決定。亦有菩提性。而於此會。根未熟故。定無發心之義。如來不與授記。亦令發心。由此道理。決定聲聞。亦通不定。義林章第三云。然決定聲聞。凡有二種。一畢竟決定。瑜伽所說四聲聞中趣寂聲聞。據此說也。二暫時決定。法華論說。四聲聞中決定聲聞。據此說也（已上。二文意同）。此義云何。答。二種決定性。出何典據耶。又彼宗依證成道理。決斷是非。今試立云。瑜伽所說趣寂聲聞。應非畢竟決定聲聞。論決定言。無差別故。如法華論決定聲聞。問。一師云。寶云。復引說一乘佛性經義決定者。彼自引八教。論義決定。一大雲經。二涅槃經。三法華經。四密嚴經。五入楞伽經。六勝鬘經。七寶性論。八佛性論。依此八教。證一乘佛性。是決定說。定性二乘。無性有情。皆悉作佛。汝執非理。彼所引文。非爲定證。何以故。非義決定故。彼所引文。非唯定性二乘。亦通不定性二乘。非唯畢竟無性闡提。亦通有性斷善闡提。非唯理佛性。亦通說行佛性故。汝所言此八教證義不決定。定性二乘。無性有情。皆悉作佛者。唯有虚言。都無實義（已上）此義云何。答。此文幷會釋。散在前後。學者當悉。大文第三。辯無餘界迴心者。法相宗云。二乘迴心。依界内身。迴心已後。増壽變易。暦劫修行。乃至成佛。天台意云。二乘迴心。通界内外。言界外者。捨分段身。入無餘界變易土中。過八萬等劫。迴心向大（云云）。今明無餘迴心有二。初引教理證。次問答料簡。
　　初引教證者。一楞伽經第二云。大慧白佛言。世尊。何故說三乘。而不說一乘。佛告大慧。不自般涅槃法故。不說一切聲聞緣覺一乘。以一切聲聞緣覺。如來調伏授寂靜方便。而得解脱。非自己力。是故不說一乘（山家云。旣無自力。與佛不齊。一乘不攝故。不說一云云。十卷本第四云。是故我。說唯一乘道。云云。學者更思）。復次大慧煩惱障業習氣不斷故。不說一切聲聞緣覺一乘（十卷本四云。一切聲聞辟支佛。不離智障不離業煩惱習氣障故。是故我說唯一乘道）不覺法無我。不離分段死。故說三乘（山家云。依三義不說一。但說三。一不斷所知障。舊經論呼所知障。皆名習氣。二不斷法執。三不離分段。云云。十卷本四云。是故我爲諸聲聞故。說一乘道云云）大慧。彼諸一切起煩惱過習氣斷。及覺法無我（山家云。彼諸以下說頓悟人。彼經上下呼煩惱障。名起煩惱也。唯識深密。說所知障是煩惱之所依故。故所知障是起煩惱過失之所依。習氣謂此習氣斷也）。彼一切起煩惱過習氣斷。三昧樂味著。非性無漏界（山家云。彼一切以下說定性。於無餘界離分段。得說一乘。云云。此科文可思。非性無漏界者。生空無漏界也）覺（謂彼寂覺）覺已。復入出世間上上無漏界。滿足衆具（衆具者福惠也）當得如來不思議自在法身。爾時世尊。欲重宣此義。而說偈言。諸天及梵乘。聲聞緣覺乘。諸佛如來乘。我說此諸乘。乃至有心轉。諸乘非究竟（山家云。明有餘建立諸乘）。若彼心滅盡。無乘及乘者。無有乘建立。我說爲一乘（明無餘不立乘異）。引導衆生故。分別說諸乘（十卷本四同之。第九云。爲攝取衆生。是故說一乘）。解脱有三種。及與法無我（明說有餘之益）。煩惱智慧等。解脱則遠離（十卷本四云。不離二種障遠離眞解脱）。譬如海浮木。常隨波浪轉。聲聞愚亦然。想風所漂蕩。波起煩惱滅。餘習煩惱愚（十卷本四云。離諸隨煩惱。熏習煩惱縛）。味著三昧樂。安住無漏界。無有究竟趣。亦復不退還。得諸三昧身。乃至劫不覺。譬如惛醉人。酒消然後覺。彼覺法亦然。得佛無上身（已上四卷本也。十巻本第四。文議多同。第九意亦同。不能煩引。）。此文是說二乘。入於無餘涅槃。經功之後。得無上道。故山家云。當智度論有淨佛國出於三界。於是佛國。聞法華經具足佛道（云云）。問。何知是經說無餘界變易生死。答。長行云不離分段生死。故說三乘。偈云若彼心滅盡。我說爲一乘。得諸三昧身。乃至劫不覺（云云）旣云心滅。故是無餘。非増壽行。旣翻分段。知是變易。非眞無餘。故此文中。具足顯示於無餘界。立變易名。況復變易名。非正所諍。唯無餘迴心。是正所立。法相師亦許此經說無餘涅槃事耶。問。法華玄賛第四等指此文。云佛菩薩之所作。而會攝論十因中第九化因。此義云何。答。凡釋義者。要順文相。經約一切聲聞緣覺說。其始終無應化文。云何自恣判爲應化。問。同經第八云。佛告大慧。我爲曾行菩薩行。諸聲聞等。依無餘涅槃。而與授記。大慧。我與聲聞授記者。爲怯弱衆生。生勇猛心。大慧。此世界及餘佛國。有諸衆生。行菩薩行。而復樂於聲聞法行。爲轉彼取大菩提。應化佛爲應化聲聞授記。非報佛法身佛而授記莂（已上）此文旣云。依無餘涅槃而與授記。爲應化聲聞授記（云云）玄賛釋合此文耶。答。第八卷。因別意趣。說爲應化聲聞授記。然亦不言諸無餘人。永不迴心。第二卷意。總依理說無餘界中。酒消後覺。故不可言一切應化。若以一文。例成一切。如法華云。知衆樂小法。而畏於大智。是故諸菩薩。作聲聞緣覺。豈知一切二乘是權。彼此異因不可得故。問。沼公云。然據實義。決定性人。滅諸根等者。身智倶滅。唯有眞如。故楞伽唯心想滅。得寂滅法。寂滅法者。非三昧樂者。三昧樂者。是第一卷文。說不定性。迴心向大。得入諸地（已上）此義云何。答。經偈云。得諸三昧身。乃至劫不覺（云云）此中初句。當三昧樂。次句當心想滅。不應於中妄分別。言心想滅。是決定性人。三昧樂是不定性也。何況慈恩。但言化作。不分二文。問。玄賛云。入無餘涅槃。身智都盡後。從彼起法從何生。故知是化。又一師云。入無餘界。八識倶滅。何法爲因。迴心向大。無因生者。非釋種故（云云）此義云何。答。佛旣說言。味著三昧樂。乃至劫不覺。譬如惛醉人。酒消然後覺（云云）明知。非是無心。如木石等。亦非覺了如有心位。故無諸難。善思念之。二入楞伽經第二云。諸聲聞辟支佛。畏生死妄想苦。而求涅槃。不知世間涅槃無差別。故分別一切法與非法。而滅諸根。不取未來境界。妄取以爲涅槃。不知内身證修行法故。不知阿梨耶識轉故（十卷本）明知。雖名無餘涅槃。不如虚空無證修法。三同卷說五種性中聲聞種性云。彼聲聞人。邪見證智離起麁煩惱。不離無明薫習諸煩惱。見己身證相。謂初地乃至五地六地。同己所證。墮不可思議變易死。故而作是言。我生已盡。梵行已立。所作已辨。不受後有。如是等得入人無我。乃至生心以爲得涅槃故（已上）四卷本第一云起煩惱斷。習氣煩惱不斷。不度不思議變易死。度分段死。師子吼。我生已盡。梵行已立。不受後有（云云）（此是決定聲聞。如是第二門決擇）。四同經第七云。大慧。聲聞辟支佛。墮三昧樂門法。是故聲聞辟支佛。生涅槃想（已上）法相師意云。定性二乘。不經變易。唯不定性受變易死（云云）。當知。彼義違此經處處文。謂定性人。入於無餘變易生死。生涅槃想若不定性人。増壽變易不言妄生涅槃之想。五大經十一云。有五種人。於是大乘大涅槃典。有病行處。非如來也。何等爲五。一斷三經。得須陀洹果。不墮地獄畜生餓鬼。人天七反。永斷諸苦。入於涅槃。迦葉。是名第一人。有病行處。是人。未來過八萬劫。便當得成阿耨菩提（三十本在第十。菩提留支解云。仍以非想八萬劫。爲一日夜。積此歳爲大劫。彼壽無量大劫。過此已後。方始發心）迦葉第二人者。斷下三結。薄貪恚癡。得斯陀含果。一往來。永斷諸苦。入於涅槃。迦葉。是名第二人有病行處。是人。未來過六萬劫。便當得成阿耨菩提。迦葉。第三人者。斷五下分結。得阿那含果。更不來此。永斷諸苦。入於涅槃。是名第三人。有病行處。是人。未來過四萬劫。便當成阿耨菩提。迦葉。第四人者。永斷貪欲瞋恚愚癡。得阿羅漢果。煩惱無餘。入於涅槃。亦非麒麟獨一之行。是名第四人有病行處。是人。未來過二萬劫。便當得成阿耨菩提。迦葉。第五人者。永斷貪欲瞋恚愚癡。得辟支佛道。煩惱無餘。入於涅槃。眞是麒麟獨一之行。是名第五人有病行處。是人。未來過十千劫。便得成阿耨菩提（第二十一云。八六四二萬十千劫到。第二十二云。八六四二萬十千劫。得阿耨菩提心）此文意顯。入無餘界。經若干劫。當得作佛。然仍本名須陀洹等。此例非一。具如天台三論所釋。若入無餘涅槃二乘。不成佛者。卽違此文。問。慈恩意云。須陀洹人。七反生已。永斷諸苦。入涅槃者。是說彼果常所有事。非迴心後入於無餘。亦非無餘界中迴心。餘果准知。答。此釋雖巧妙。猶不順經意。所以然者。若此等人。實不入滅。入涅槃言。於此無用。迴心向大。増壽變易。如是等義。於此至要。豈略要義存非要耶。然經旣言。入於涅槃。經若干劫。當得菩提。於此文中。何處有彼未滅之前。迴心向大。増壽變易。經多劫義。文外加詞。難可信受。亦不可言例餘處知。始於此中。說此義故。況復經文八六等劫。所住之處名爲涅槃。不名増壽。如次所引。六同經二十三云。若凡夫人。及以聲聞。或因世俗。或因聖道。斷欲界結。則得安樂。如是安樂亦名涅槃。不得名爲大涅槃也。能斷初禪。乃至能斷非想非非想處結。則得安樂。如是安樂亦名涅槃。不得名爲大涅槃也。何以故。還生煩惱。有習氣故。云何名爲煩惱習氣。聲聞緣覺有煩惱習氣。所謂我身。我衣。我去。我來。我說。我聽。諸佛如來。入於涅槃。涅槃之性。無我。無樂。唯有常淨。是則名爲煩惱習氣（乃至）善男子。隨有小王之所住處。名曰小城。轉輪聖王所住之所。乃名大城。聲聞。緣覺。八萬。六萬。四萬。二萬。一萬住處名爲小涅槃。無上法王。聖王住處。乃得名爲大般涅槃（三十本第二十一）准此文知。多劫入滅。不可執彼増壽經劫。問。玄賛第七末。引此文云。古人解云。二乘諸果。經爾所時。入彼無餘涅槃後起迴心。便引楞伽菩薩佛等化作文。經爾所時。耽三昧酒。醉然從彼起迴心大乘。今解不然。彼二乘位。經爾所時。修行向大乘者。彼於先時。未迴心前。所應證得有餘涅槃者。名爲涅槃。法王所得。名大涅槃（云云）。此義云何。答。彼釋髣髴。意趣難了。大途案之。不順經意。經意云。八萬等劫。正所住處名爲涅槃。彼法相意。初三果人。迴心己後。増壽變易。經八六四。不至無學。彼所住何名有餘涅槃耶。何未至處。以爲住處。經多劫耶。又經云。乃至能斷非想處結。如是安樂名爲涅槃。此文卽當有餘涅槃。經本意顯示大小涅槃別。何再說有餘。全不說無餘。是故今文理當無餘。問一師云。迴心二乘同法者。前示現入於無餘涅槃。然其實身。於瞻部洲。遠離而住。一切諸天。不能尚見。彼經依此所現涅槃。言八萬等劫住處。名涅槃（取意）此義云何。答。寶公難云。實身住處。不名涅槃。示現涅槃。不經多劫。如何經說八萬劫等住處。名爲涅槃。今加難云。一者如前所難。此中何故不說實無餘與大涅槃異。二者同梵行者。設不了知彼所化現。妄謂涅槃。如來何說爲涅槃耶。三者瑜伽但說無學方便化現入滅。不言有學。故八六等劫義猶未了。問。廣章云。楞伽所說醉三昧者。同法華論所說決定。以佛一化不能迴故。起滅度想。住寂滅定。雖未能得變易生死。而由定力所資持故。彼所依身。經多劫住涅槃。所說須陀洹八萬劫到等。應亦同此。八萬六萬乃至十千。皆說證得無學果後。經劫數量。非卽學位經八萬等。謂若極鈍。得聖道身。唯得初果。不能進取後三果者名須陀洹。此人若得無學果時。經八萬劫。乃得發心。以極鈍故。若得聖身。進取二果。不能取後。名斯陀含。此人若得無學果時。經六萬劫。乃得發心。非極鈍故。如應例釋。若不如是。在學位時。卽發心者。學位迴心利。無學方迴鈍。如何利者反經多劫（已上。寂法師義耳）。此義云何。答。八萬等劫。爲無學後之所經者。雖同天台。不言無餘。故亦有異。經言永斷諸苦。入於涅槃。是人未來。經若干劫。得阿耨菩提（云云）。旣云斷苦入滅。豈非無餘涅槃耶。問。一師又證。八六等劫得菩提心。是不定性。非定性人。引涅槃經第二十二云。須陀洹果。亦復不定。不決定故。逕八萬劫得阿耨菩提。乃至辟支佛道。亦復不決定故。逕十千劫得阿耨菩提（已上）。此義云何。答。大經意。說一切諸法。皆無定相。非說定性不定性別。故彼經云。譬如幻師在大衆中。化作四丘乃至泉池河井。小兒見之。悉以爲實。智人知其虚誑。一切凡夫。乃至聲聞辟支佛等。於一切法。見有定相。諸佛菩薩。於一切法。不見定相。譬如於熱炎。小兒見水智人不生水想。凡夫二乘。見一切法。悉謂是實。諸佛菩薩。不見定相。譬如有響。小兒謂實聲。有智解無定實。凡夫二乘。於一切法。見有定相。諸佛菩薩等。了無定相。善男子。亦有定相。云何爲定。常樂我淨。在何處耶。所謂涅槃。善男子。須陀洹果。亦復不定。不決定故。逕八萬劫得阿耨菩提等（云云）（取意略抄）明知。此文除大涅槃常樂我淨。餘一切法。皆悉不定。是故此文還能成立一切二乘。無決定性。皆成佛義。不爾何故唯大涅槃常樂我淨。以爲定相。不言二乘有定性耶。優婆塞戒經云。若有說。言有定性者。是名外道。以無因果。大經云。若有說定相。是生死相。是魔王相。非佛法相（云云）。其意同也。七中陰經上卷。妙覺如來入中陰分品云。爾時世尊。說此頌已。八十億中陰衆生。於無餘泥洹界發金剛心。一一成佛。與妙覺如來。皆同一號（此上說十六行半。五言頌也。妙覺如來者。是釋迦如來。入中陰時名號耳）。八密嚴經下卷云。若解脱者。衆生界滅。卽壞如來一切智性。去來今佛所知之法。不得平等。又若涅槃衆生滅者。誰離於苦。有餘無餘降魔等事。皆是妄說。是故當知。諸觀行者。證於解脱。其身常住。離衆有蘊。滅諸習氣。譬如熱鐵投之冷水。熱勢雖除。而鐵不壞。又上卷偈云。涅槃若滅壞。衆生有終盡（此偈幷法鼓經文。如前第二門引）。九不増不減經云。若見衆生界。有増減者。是大邪見（靈潤師依此文云。二乘之人入無餘。非衆生攝者。衆生界有増減過）。上二經意同。明知。雖入無餘。猶有其人。不同虚空。豈妨迴心耶。十無上依經上卷云。阿難。一切阿羅漢。辟支佛。大地菩薩。爲四種障。不得如來法身。四德波羅蜜。何者爲四。一者生緣惑。二者生因惑。三者有有。四者無有（佛性論云。一方便生死。二因緣生死。三有有生死。四無有生死。寶性論云。一緣相。二因相。三生相。四壞相。云云。名目雖異。義意倶同經）。何者生緣惑卽是無明住地生一切行。如無明生業。何者是生因惑。是無明住地所生諸行。譬如無明所生諸業。何者有有。緣無明住地。因無明住地所起無漏行。三種意生身。譬如四取爲緣。三有漏業爲因。起三種有。何者無有。緣三種意生身。不可覺知微細墮減。譬如緣三有中生。念念老死。無明住地。一切煩惱。是其依處。未斷除故。諸阿羅漢。及辟支佛。自在菩薩。不得至見煩惱垢濁。習氣臭穢。究竟滅盡。大淨波羅蜜。因無明住地。起輕相惑。有虚妄行。未滅除（佛性論云。無明住地。微細妄想遊行未息）故。不得至見無作無行極寂大我波羅蜜。緣無明住地。因微細虚妄。起無漏業。意生諸陰。未除盡故。不得至見極滅遠離（佛性論云。極離因果苦）大樂波羅蜜。若未能得一切煩惱。諸業。生難。永盡無餘。是諸如來。爲甘露界。則變易死斷。流滅無量（寶性論云。以諸煩惱染業染生染。未得永滅。是故未證究竟甘露如來法身。以未遠離不可思議變易生死。常未究竟）。不得至見極無變異。大常波羅蜜。阿難於三界中。有四種難。一者煩惱難。二者業難。三者生報難（了義燈第六云。生報難。識等五果幷生老死）。四者過失難（燈云。過失難。謂生異滅憂悲苦惱）。無明住地所起方便生死。如三界内煩惱難。無明住地所起。因緣生死如三界内業難。無明住地所起有有生死。如三界内生難。無明住地所起無有生死。如三界内過失難（燈云。更無餘果云無有生死。准此而言。念念有四不同。古人方便生死。在初三地。因緣生死。四五六地。有有生死。七八九地。無有生死。在第十地。隋唐攝論。幷悉無文。無上依經。及寶性論。亦不配地）。應如是知。阿難。四種生死未除滅故。三種意生身。無有常樂我淨波羅蜜果。唯佛法身。是常是樂是我是淨波羅蜜（已上）。佛性論第二。寶性論第二。廣釋。不能煩引。私謂。此中所說變易生死。是三界外。唯有羅漢辟支佛等也。増壽變易。旣有有學。知非界外。其有學人。有三界惑及三界身。不可名爲界外生死。故二變易有差別耳。十一勝鬘經云。有二種死。何等爲二。謂分段死。不思議變易死。分段死者。謂虚僞衆生。不思議變易死者。謂阿羅漢辟支佛大力菩薩意生身。乃至究竟無上菩提。二種死中。以分段死故。說阿羅漢辟支佛智我生已盡。得有餘果證故。說梵行已立。凡夫人天所不能辨。七種學人。先所未作虚偽煩惱斷故。說所作已辨。阿羅漢辟支佛所斷煩惱。更不能受後有故。說不受後有。非盡一切煩惱。亦非盡一切受生。故說不受後有。何以故有煩惱。是阿羅漢辟支佛。所不能斷。煩惱有二種。何等爲二。謂住地煩惱。及起煩惱住地有四種。何等爲四。謂見一處住地。欲愛住地。色愛住地。有愛住地。此四種住地。生一切起煩惱。起者刹那心。刹那相應。世尊心不相應。無垢無明住地（乃至）阿羅漢辟支佛智所不能斷。唯如來菩提智之所能斷。如是世尊無明住地。最爲大力（乃至）若無明住地斷者。過恒沙等如來菩提智。所應斷法。皆亦隨斷（乃至）。是故世尊以師子吼。依於了義。一向記。說世尊不受後有（已上）。旣言二乘所斷煩惱不受後有。故說不受後有。非盡一切煩惱及生。明知。入無餘界。卽受變易生死。不可言是不定性人。經意總說諸二乘故。況復定性豈無餘惑。若無違文理。若有應受生。又同經云。世尊。有有爲生死。無爲生死。涅槃亦如是。有餘及無餘（已上）無爲生死。理當無餘變易生死。義相順故。増壽變易。非無爲義。十二法華化城喩品云。是人。雖生滅度之想。入於涅槃。而於彼土。求佛智慧（如第一門引）。十三正法華第四云。志在無爲之想。謂當滅度。往至他佛世界。又云。生異佛國。當求道慧（已上）。此上二經意同。謂阿羅漢雖生滅度想。然受無餘界變易生耳。十四菩提心論云。二乘之人。雖破人執。猶有法執。但淨意識。不知其他。久久成果位已。以灰身滅智。趣其涅槃。如大虚空湛然常寂。有定性者。難可發生。要待劫限等滿。方乃發生。若不定性者。無論劫限。遇緣卽便迴心向大（有云。此論龍樹造。不空譯）。此論文入無餘涅槃。後迴心顯然。問。彼論是眞言密教。云何爲證耶。答。今者不論顯密。但取大乘理盡之教。證成佛義。何況有云。論有三門。第三三摩地門。是密教。前二門非唯密（云云）。今所引文。在彼第二勝義門中。故無有過。十五寶性論第三云。又阿羅漢身中所攝煩惱。能作無漏諸業行緣。能生無垢意生身果報。唯如來菩提智能斷。名爲無明住地（佛性論第四同。已上教證訖）。
　　寶公。立有界外變易生死云。斷見惑時。不可令修惑亦斷。盡下界因。不可令上果亦盡。二乘唯斷人執。不可令法執亦斷。唯盡分段之因。不可令變易果盡（已上）。靈潤師義同（得一法相了義燈云。靈潤。是三論宗人）。今乘他意立量云。無餘二乘（有法）無所知障。自然永滅（宗）許法空智不現前故（因）。如餘凡聖（喩）。亦應立云。二果之果。應無唯度分段生者（宗或云。無永唯度分段生者）得無漏故（因）。如大乘者（喩）。或可立云。變易生死。必爲諸聖究竟所度。二死攝故。猶如分段（經云。又依此六波羅蜜多佛及二乘。能度五種所知海岸。已上理證）。
　　第二料簡者。問。無餘變易。増壽變易。有何差別。答。寶公云。略有十三不同。一無上依等。由無明住地等。有變易生死。瑜伽等由定願留。二楞伽滅諸根。方取變易。瑜伽留有根力。三勝鬘無上依等。無明住地。資無漏業。別受變易。瑜伽等。定願資有漏業。留分段身。四依法華等。往他佛世界。又云。生異佛國。瑜伽等云。於此界瞻部洲中。隨其所樂遠離而住。五涅槃經。是人。未來過八萬劫住等。依瑜伽論等。卽留此身。或餘一劫。六依勝鬘等經。二乘大力菩薩。同受意生身。依瑜伽等。二乘不同大力菩薩。大力菩薩。如意而生。常化生故。二乗遠離而住。一切衆生皆不見故。七法華經智論等。非三界攝因緣。非是三有業故。三界煩惱不能繋故。瑜伽等。說三界攝。資三界業。引令住故。八楞伽等。二乘自謂爲滅。實入三昧。瑜伽等。自知留身。傍人謂滅。九瑜伽留身唯不定性。楞伽經等。通於定性。十瑜伽等。留身通於有學。勝鬘等。唯阿羅漢辟支佛大力菩薩。不言有學。十一楞伽等。住三昧樂變易生中。經無量劫。不自覺知。瑜伽等。自知留身。遠離而住。十二無上依經。佛性論。妄無漏業。以爲因緣生死。與大菩提。爲其怨障。瑜伽等。由無漏定願。資有漏業。身長時住以取菩提。十三涅槃等。先入寂滅。後發大心。瑜伽。先發大心。後留身（已上）。問。瑜伽。旣是慈尊所說。云何全捨増壽變易。答。此義難了。亦未得聞先哲解釋。今試解云。應有一類界内迴心。増壽行住。經劫聖者。瑜伽且約此一途耳。理亦不應遮無餘界迴心。向大乘究竟之教（其一）。問。沼公釋變易生死云。瑜伽唯識等資故業。爲其正說。若是無漏親能感者。卽集諦攝。雖安立諦非安立殊。不離四諦。無處說集是非所斷（已上）。此義云何。答。感分段生。應是集諦。感無漏界生。何必是集耶。又設許此爲集爲斷。亦無有過。二乘道品。於如來身。復是顛倒（云云）。旣云顛倒。應名集斷。然言無漏非所斷者。約小乘分。故勝鬘云。阿羅漢辟支佛。斷四種住地。無漏不盡。不得自在力。亦不作證。無漏不盡者。卽是無明住地（云云）。山家云。無漏非生死因者。是小乘宗。無漏爲因。無明爲緣者。方等經言也（云云）意同（其二）。問。沼公云。若捨身更別受生。爲變易死。卽達四記。無煩惱人死者不生（已上）。此義云何。答。案四記意。應除別事。何者。増壽行住。乃至佛果。亦違第一生者必死。若以別事。強名死者。亦應別事立不生義。謂不生三界故。名不生也。故勝鬘經。說阿羅漢辟支佛云。非盡一切煩惱。亦非盡一切受生（云云）又頂生王。勝諸天衆。如修羅軍。迫善現城。天衆退還。不堪相戰。頂生出門。牽弓發聲。修羅聞之。悉以退散。忉利旣爾。何況下天。卽違第三天勝人劣。故知。四記除別事耳（其三）。問。沼公言。捨分段身。別受變易者。出何聖教。勝鬘經等竝無捨分段言。瑜伽佛地論等。皆言無漏定願。以資故業。令所感身。漸勝長。顯揚十六云。依變化身。得至佛位。亦不言捨分段。入大乘論亦云。住壽不依經論。自意之定。又云。所知障爲緣。新發妄無漏業。別感界外變易生死者。此不應爾。若造新業。爲新感因。何故佛性論云因緣生死。譬如須陀洹以上。但用故業。不生新業。若以無漏新招生死。此喩不成。又緣起經等。聖者不造感後有業（已上）。此義云何。答。前引楞伽第二。已立無餘界中變易生死。又經說言。二乘自謂爲般涅槃。實入三昧等（云云）。是卽捨分段身。受無餘變易。又豈前不言變易之名。非正所諍。無餘迴心。是正所立耶。餘如前釋。又佛性論第二。說界外四種生死中。初方便生死云。無明住地。能生新無漏業（云云）。諸文同之。何法爲輕。喩爲重耶。然且會云。以初方便生死之中新無漏業。而爲第二因緣生死。故以第一。望於第二。譬須陀洹。但用故業。故彼論云。方便生死譬凡夫位。因緣生死譬須陀洹（云云）。若全執文。方便生死。豈全同凡夫起三界惑業。受三界生死耶。然緣起經。聖者不造感後有業者。約界内分段生死耳（其四）。問。沼公云。無分明文。作決定說。定性之人。得受變易。然第二中。說墮不思議變易死故者。此說不定迴心已後。墮不思議變易生死。無決定性得變易文。又若許受變易生身。如何得言如是等。得入人無我。乃至生心以爲涅槃。凡夫受分段。自知生死身。聖人受變易。豈執爲涅槃。又云。瑜伽。佛地。顯揚。入大乘論等。皆唯說不定性。迴心已去。方受變易故（云云）。此義云何。答。十卷楞伽第二卷說。三乘種性。及不定種性之中。初聲聞種性。旣云墮不思議變易生死。豈非定性受變易生。若言此是不定性者。別說不定。爲第四乘。便爲無用。如第二門已廣決擇。況復彼中。廣事分別不定性義。起盡不便也。聖人受變易。豈執爲涅槃者。楞伽旣云二乘自謂滅實入三昧（云云）非是胸說。未足爲難。又瑜伽。佛地等。但說不定性迴心後。受變易者。亦不定說定性二乘。不受界外變易生死。不可偏執。何況此等論。弘權教故。多說界内事。不說界外（其五）。問。沼公又云。楞伽滅諸根。方取變易。瑜伽留有根力者。此亦不爾。滅諸根者。定入無餘。非受變易。不爾變易豈無諸根。論留根身。是楞伽不定故留身。而爲變易不知所以。妄云不同（已上）。此義云何。答。前已成立無餘界中變易死。不可重成。況復變易名。非要所諍耶（其六）。問。了義燈第六云。變易生體是有漏。說是無漏界外生者。依勝緣說。或無漏人。所受生死。或無煩惱漏。所受生死名爲無漏。非體無漏界外別生。非離三界有別有情。仁王般若云。三界外有別衆生。是外道義非諸佛教（已上）。此義云何。答。天台仁王般若疏云。初略說中。前誡能化所化皆不出三界。釋此文意自復不同。一云。此經未說三界外事。猶是覆相之說。故云界外無衆生也。又云。此說是理。論云。三界外有變易生死者。此論不繋三有故名爲外。若論處所。不出三界之域也。故知界外無別衆生。而言出者。以煩惱無定繋處故云出耳（已上）。問。二釋意云何。答。如大般若經云。聲聞人入正性離生者。畢竟無有發心作佛（云云）。仁王經云。諸佛應化法身。亦不出三界。三界外無衆生等（云云）。亦復如是。是覆相意。或約不出三界之域。故云不出。非是界内有漏攝也。若不爾者諸佛三身。豈是有漏界内法耶（其七）。問。瑜伽八十云。問。迴向菩提聲聞。爲住無餘依涅槃界中。能發起阿耨菩提耶。爲住有餘依涅槃界耶。答。唯住有餘依涅槃界中。可有此事。所以者何。以無餘依涅槃界中。遠離一切發起事業。一切功用皆悉止息（已上）。故不可言入無餘界。經若干劫。發起此事。答。如來隨機說經。菩薩隨經造論。慈氏菩薩。依深密等造瑜伽論。不依法華。涅槃等經。凡說三乘。隨機利物。則諸佛菩薩常事。一佛乘教。是卽最後祕密之藏。信受難故佛說亦難。今依法華涅槃。不可以瑜伽難。教教意別。何得混同。唯有衆流會海一味。未見巨海迴流分源。權須歸實。實勿歸權。實公亦同。不能煩引。問。何以知爾。答。大經二十六云。諸佛菩薩。說於三乘。而是經中。能說一乘。謂大涅槃（三十本第三十四）。又法華云。佛說是難。聽法者難（云云）。故知三權是常說。一實希有說。問。論旣云無餘界中。一切用息。何得彼界有此事耶。答。是亦順本經。不可爲難。凡以權難實。當用二釋。一不須和會。二且須和會。准法華經二喩。按云。小車有名無體。唯誘稚子。化城有體無實。暫休疲極。權教法門。多以如是。准彼小車。但假名故。不須和會。准彼化城。有假體故。且須和會。然瑜伽文。難可了知。是故亦應或不和會。或復和會。謂佛說無餘界發心作佛云。譬如惛醉人。酒消然後覺。彼覺法亦然。得佛無上身。當依此文准知彼事。謂沈三昧樂。醉無相酒。彼時一切事業悉息。似人惛醉時。如木無思覺。宿因内開發。諸佛外覺悟。發心修行。遂得佛果。如人醒了隨意作作。瑜伽論意。且齊惛醉。楞伽經說。遂顯究竟（前後權教諸難。准此用二釋）況復大論九十三云。阿羅漢成佛。非論議者知。唯佛能了（云云）。慈氏造論。應爲論者。且作是說。非必自意。問。若爾云何名無餘耶。答。凡無之言。有分有全。如無上尊。是全分無。天上天下無如佛故。如無心定。是一分無。第七第八不全滅故。今無餘者。亦是少分。無分段餘。故名無餘。楞伽云。不度變易。度分段故。云我生已盡。乃至不受後有（云云）。卽其意也。或約小乘。名爲無餘。迴心已後。大乘攝。故試作二解。見者取捨（其八。莊嚴論第一云。餘善根涅槃時盡等文。如下第五門初引）
　　
一乘要決卷上
一乘要決卷中（至第六門半）

　　      沙門源信撰


　　大文第四。引一切衆生有性成佛文有二。初寶師所引六經二論。次私引十二文。
　　初寶所引者。一大雲經第四云。一切衆生悉有佛性。得菩提心。又云。如是經典。諸佛封印。所印者。一切衆生悉有佛性。如來常住無有變易（乃至）。未來之人。不修身。不修戒。不修心。不修慧。輕咲賤慢。爲求過失及以利養。少多讀誦書寫聽受。亦得遠離無量惡業。永斷貪欲嗔癡等病（已上）。寶公云。准此經文。一切衆生。悉有理行二性。又聞說佛性利益最多。餘大乘中。少有此說（云云）。一師會云。得菩提心者。卽理名心。非行佛性心。如最勝王經第四云。菩提及心。同眞如故等（云云）今謂。若有佛性。得菩提心文。卽順佛性論。由此空故。應得菩提心。及加行等文。如何曲釋。令隨自意。如熱病者見青爲黄。二涅槃經二十七云。善男子。一切衆生。定得阿耨菩提故。是故我說一切衆生。悉有佛性。一切衆生。眞實未有三十二相。八十種好。以是義故。我於此經。而說偈言。本有今無。本無今有。三世有法。無有是處。善男子。有者凡有三種。一未來有。二現在有。三過去有（乃至）。善男子。譬如有人。家有乳酪。有人問言。汝有蘇耶。答言。我本有酪。實非蘇耶。以巧方便。定當得故。故言有蘇。衆生亦爾。悉皆有心。凡有心者。定當得成阿耨菩提。以是義故。我常宣說一切衆生悉有佛性（三十本第二十五。寶云。涅槃經意。佛卽名佛性云云）。問。義榮章云。立無性者。會釋大經凡有心者等文云。經云。衆生亦爾。悉皆有心者。此語是總通。擧有性無性衆生。異於木石。皆名有心。次言凡有心者。定當得成三菩提者。此句則狹。卽唯簡取有性有心當成佛者。故云凡是有心。當得成佛。不擧無性有心。及已成佛等（乃至）。又若執彼凡是有心。皆當作佛。佛及大悲闡提亦有心。亦應更有當作佛義（略抄）。此義云何。答。此釋失經意。經云。衆生悉皆有心。凡有心者。定當得成阿耨菩提（云云）。此中所言凡有等者。是卽全怙上文所擧有心衆生。以明成佛。云何於中妄分別。言上擧一切。下唯有性。非唯上下相違。亦有法譬不齊。譬喩云有乳酪。故定當得蘇（云云）。乳酪譬心。蘇譬菩提。若如所釋。應云雖有乳酪得蘇不定。譬旣不然。知此解謬。況復同經三十六云。雖信佛性。是衆生有不必一切皆悉有之。是故名爲信不具足（三十本三十二）。第三十一說。信一切衆生及一闡提。悉有佛性。名菩薩十法中第一信心具足（三十本第三十）。明一切衆生悉有佛性者。非是少分。若猶堅執少分一切。非唯違經。亦信不具。何因樂作一闡提耶。由此應許全分有性。理亦應許一切成佛。經言定當得成阿耨菩提。以是義故。我常宣說一切衆生悉有佛性（云云）。是故當知。唯一分衆生。有性成佛者。卽失經意。前後所出諸師所釋。但取一分。其過准之。又彼難云若有心者。皆當作佛。佛亦有心。亦應更有當作佛義今謂此難失文迷理。上云衆生悉皆有心。下怙彼云凡有心者。那忽所怙外。取佛爲難耶。況復經意。本欲顯示成佛不成佛。不欲分別已成當成。何依少文言。錯亂大意。又以大悲闡提爲難。其過同前。經意但擧生死有情。大悲闡提。是所怙外。又攝論許於初地中得三身體。得三身體。卽是成佛。況復慈恩心經玄賛云。約大悲邊。常爲闡提約大智邊。亦當作佛（寶云。大悲闡提。是前經所說。不可以前說。難後說也。諸師釋意。大途同之）。問。沼公通涅槃經雖信佛性是衆生有。不信一切悉有佛性。名信不具足。云此亦不然。經不明說。若不信一切衆生悉有行佛性者。名信不具足（已上）。此義云何。答。經不別理性行性。但令衆生成佛之性名爲佛性。故彼經云。凡有心者。定當得成阿耨菩提。以是義故。我常宣說一切衆生悉有佛性（云云）。約此佛性。說言不信一切悉有佛性。名信不具足也。不可曲釋經從己情。又第二十七云。一切衆生。具足三定。謂上中下。上者謂佛性也。以是故言一切衆生悉有佛性。中者一切衆生具足初禪。有因緣時。則能修集。若無因緣。則不能修。因緣二種。一謂火災。二謂破欲界結。以是故言一切衆生。悉具足中定。下定者。十地中心數定也。是故言一切衆生。悉具下定。一切衆生悉有佛性。煩惱覆故。不能得見。十住菩薩。雖見一乘。不知如來是常住法。以是故言十住菩薩。雖見佛性。而不明了。善男子。首楞嚴者。名一切事竟。嚴者名堅。一切畢竟而得堅固。名首楞嚴。以是故言首楞嚴定。名爲佛性（三十本第二十五）。寶公云。准此經文。非是少分。亦非唯理。下中分二定。旣非少分。故知。上定亦是一切同一文故。又說是定故非理也。說首楞嚴定名佛性故（云云）。又三十二云。一切衆生不退佛性。故名之爲有阿毘跋致故。以當有故。決定得故。定當見故。是故名爲一切衆生悉有佛性（三十本第三十）。又三十七云。爲非佛性名爲佛性（乃至）。非佛性者。所謂一切牆壁瓦石。無性之物。離如是等無性之物。是名佛性（三十本第三十三。已上第二證文訖）。三法華經（如前第一門）。四密嚴經。法鼓經（如前第二第三門）。五十卷入楞伽經。第二卷五種性。及四卷楞伽第一文（如前第二第三門）。六勝鬘經。聲聞緣覺得涅槃者。是佛有餘不了義說。又云。聲聞辟支佛乘。皆入大乘。又佛言。憍尸迦。此經斷一切疑。決了究竟入一乘道（已上）。寶公云。准此經文。唯一佛乘非方便也。准法華。涅槃。楞伽。密嚴。法鼓。勝鬘。皆遮二乘實滅。故知。定性二乘。必當成佛。如斷見惑。不越七生。定斷修惑。斷人執已。不越八萬劫等。必發大心。由道力業力。能爾。雖八萬劫等。不可以非想八萬劫故（已上）。問。唯識第十。會此等經云。若聲聞等。有無餘依。如何有處說彼非有。有處說彼都無涅槃。豈有餘依。彼亦非有。然聲聞等。身智在時有所知障。苦依未盡。圓寂義隱。說無涅槃。非彼實無煩惱障盡所顯眞理有餘涅槃。爾時未證無餘圓寂。故亦說彼無無餘依。非彼後時滅身智已。無苦依盡無餘涅槃。或說二乘無涅槃者。依無住處。不依前三。又說彼無無餘依者。依不定性二乘而說。彼纔證得有餘涅槃。決定迴心求無上覺。由定願力。留身久住。非如一類入無餘依（第三解論主義也）。此義云何。答。寶性論第三卷。引此經了云。此明何義。言聲聞辟支佛有涅槃者。此是諸佛如來方便。見諸衆生於長道曠野。遠行疲惓。恐有退轉。爲止息故造作化城（乃至）。若離佛地果中證智。更無餘人有涅槃法（已上）。此文旣云更無餘人有涅槃法。若有定性人。不可偏言更無餘人。又佛性論第四云。唯佛得涅槃。餘人未得。又所引經云。聲聞辟支佛。皆入大乘（云云）。此等諸文。豈皆不了義耶。然唯識論。依瑜伽等。不說無餘涅槃後事。由此不言一切作佛。是卽所弘教門各別。如身子等。皆是應化。而彼所現各各不同。智慧。神通。多聞。持戒。如是等德。各一非多。四依菩薩弘教亦爾。隨緣赴機。不得能一。七寶性論第三卷云。向說一闡提。常不入涅槃。無涅槃性者。此義云何。爲欲示現謗大乘因故。此明何義。爲欲迴轉誹謗大乘心。不求大乘心故。依無量時故如是說。以彼實有清淨性故。不得記言彼常畢竟無清淨性。問。沼公釋云。此等皆據時邊者說。非畢竟者。何以得知。無上依經云。有三品衆生。一者著有。復有二種。一者背涅槃道。無涅槃性。不求涅槃。願樂生死。二者於我法中。不生渇仰。誹謗大乘。阿難。是等衆生。非我弟子。佛非彼師。乃至以生死轉作於後際。落闡提網。不能自出。前是無性。後雖有性。鈍根長時謗法不信。寶性論中。會此第二。非第一人。爲迴轉謗法者。言無量時。故非第一（云云）。此義云何。答。此有多過。一者論意。對辨諸教異說時邊。於菩提非永隔礙。若有畢竟人。永隔礙者。何不辨彼。唯辨時邊。二者寶性論第二卷。亦出二人云。一者謗解脱道。無涅槃性。常求住世間。不求證涅槃。二者於佛法中。闡提同位。以謗大乘故（已上）。按此三文云。無上依經第一人寶性論第二卷第一人。第三卷所會人。此三人相。全同無異。何言寶性論會第二人。非第一耶。然彼通云。迴轉謗法者。言無量時。故非第一。此義不然。其第一人。亦有謗法。如第二卷。第一人云謗解脱道。豈非謗法。又旣是闡提。應無信心。無信心者。豈非謗法因。又瑜伽二十一。說無性有情六種相中云。聽聞涅槃衆多功德。不見小分所有功德。聞說正法。不少發心（云云）。豈非諦法耶。三者寶性論意。不分理行二種佛性。但由清淨性。得佛無上果。一切衆生。悉有此性。明知。不許畢竟無性。是故彼論第一頌云。佛性金亦爾。墮煩惱穢中。如來觀察已。爲說清淨法。一切諸衆生。種種煩惱中。皆有如來性。無明皮所纒。種諸善根地。生彼菩提芽。次第漸増長。成如來樹座。八佛性論第一云。問曰。若爾云何佛。說衆生不住於性永無般涅槃耶。答曰。若憎背大乘者。此法是一闡提因。爲令衆生捨此法故。若隨一闡提因。於長時中。輪轉不滅。以是義故。經作是說。若依道理。一切衆生。皆悉本有清淨佛性。若永不得般涅槃者。無有是處。是故佛性本有離有離無故。又云。佛性者。卽是人法二空所顯眞如。第二卷云。由此空故。應得菩提心及加行等乃至道後法身。又云。故經中說。一闡提人。墮邪定聚。有二種身。一本性法身。二隨意身。佛日慧光照此二身。法身者卽眞如理。隨意身者。卽從如理起佛光明。爲怜愍闡提。闡提二身者。一爲令法身得生。二爲令加行得長修菩提行。故觀得成。復有經說。闡提衆生。決無般涅槃性。若爾二經便自相違。會此二說。一了二不了。故不相違。言有性者。是名了說。言無性者。是不了說。故佛說若不信樂大乘。名一闡提。欲令捨離一闡提心。故說作闡提時。決無解脱。若有衆生。有自性清淨。永不得解脱者。無有是處。故佛觀一切衆生有自性故。後時決得清淨法身（已上）。寶公云准此論文。故知。諸經論中。說一分無性。爲不了義。說皆有佛性。爲眞了義。世親菩薩名檀五天。位居三忍。順佛通經。將一乘有性爲了。以三乘無性爲權。後代論師導卑。前哲豈合固違經論顛倒會釋（已上）。問。神昉師通佛性論文曰。若眞如理性。一切皆有。是名了說。非謂行性。又解。斷善闡提。決定無有般涅槃性。是不了說。非說畢竟（已上）。此義云何。答。今不要分理性行性。唯皆成佛。是正所立。若許理性遍一切者。卽是當許一切成佛。不應分別斷善畢竟。如彼論云。一切衆生。若永不得般涅槃者。無有是處。又云。佛性卽是二空眞如。由此空故。得菩提心乃至法身（具如所引）。問。昉師亦通曰。一切皆有清淨佛性者。約理佛性。如前已說。然離遍計定實有無故。說本有無而離有無。而言若有衆生。有自性清淨。永不得解脱者。無有是處者。此就有彼如來種分少分有情。爲引不定速起大乘故。作是說。是以無過。順經作論。有此例故（已上）。此義云何。答。此釋甚非。何者。若有衆生有自性等。是第二卷文。若依不言一切衆生故。證少分有性人者。如何可會彼第一卷。一切衆生。皆悉本有清淨佛性。若永不得般涅槃者。無有是處耶。此文旣遮少分。云何強作是釋。卽座之間。暫用會釋。論其實理。終無所獲。又論旣言佛性卽是二空眞如等（云云）。二空眞如。豈是少分有情所具。若許遍者。由此所得菩提心等。亦應遍有。若猶不信。更加何言。令生信解。賢哲何似失本心耶。問。沼公通曰。經云。若有清淨性。不成佛者。無有是處者。據平等意樂。非皆成佛。又如佛性論功能品云。於無善根人身中無功能。旣於無善根人身中無功。云何能令無行性人身中有行性（云云）。此義云何。答。經云。若有清淨性等者。當佛性論。若依道理。本有清淨。至無有是處等文。此是論主作理盡釋。非述平等意樂義也。尋論起盡。全無此意。設他經中。有意樂說。今論文相。不可同彼。凡引教證。要順文相。又論本不立法爾行佛性。云何屡作行佛性難。又佛性論功能品中。無所引文。有相似文。然約分位。非謂畢竟。問。一師云。佛性論。雖世親菩薩所造。而眞諦三藏翻譯。多有加増。故非爲定證。所以者何。眞諦法師。自立悉有佛性義。而斥一分無性義。佛性論云。有性爲了說。無性爲不了說者譯者増加。非作者意（已上）。此義云何。答。寶公云。寶性論是堅慧菩薩造。菩提流支譯。佛性論世親菩薩造。眞諦三藏譯。與寶性論意同。何故偏謗佛性論僞（寶公難唐土師。然義同故令引之答）。私謂。又論上文。旣出二經。問其相違。理應會釋。若會釋言有性爲不了無性爲了者。全違一論前後起盡。故不可言譯者増加。若言一切皆増加者。應言造論。不可言譯。一師邪推。不當道理。又世親菩薩。初習數論。次業有宗。後學經部。終歸大乘。時無著菩薩。創令其造釋。十地攝大乘二論。明佛性論。理在其後。論其始終。從淺至深耳（已上寶公八證訖）。
　　第二私別十二文者。一大經二十一云。能知如來深密義者。所謂卽是大般涅槃。一切衆生悉有佛性。懺四重禁。除謗法心。盡五逆罪。滅一闡提。然後得成阿耨菩提是名甚深祕密之義（三十本第十九）。言一切衆生。故不除畢竟無性。言成菩提。故非理佛性。二同經二十四曰。云何爲知。知無有我。無有我所。知諸衆生。皆有佛性。以佛性故。一闡提等。捨離本心。悉當得成阿耨菩提。如此皆是聲聞緣覺所不能知。菩薩能知（三十本第二十二）一切成佛。准前可知。三同經二十七云。一切衆生。定當得成阿耨菩提故。是故我說一切衆生。悉有佛性。善男子。雪山有草。名爲忍辱。牛若食者。卽出醍醐。更有異草。牛若食者。卽無醍醐。雖無醍醐。不可說言雪山之中。無忍辱草。佛性亦爾。雪山者。名爲如來。忍辱草者。名大涅槃。異草者十二部經。衆生若能聽受諮啓大般涅槃。卽見佛性。十二部經中。雖不聞有不可說言無佛性也（三十本第二十五）。當知。他師依涅槃經。強立無性。甚違經意。善思念之。勿憚改矣。四同卷立二種畢竟。其中說第二義云。究竟畢竟者。一切衆生。所得一乘。一乘者。名爲佛性。以是義故。我說一切衆生悉有佛性。一切衆生悉有一乘。以無明覆故。不能得見。善男子。如欝單曰三十三天。果報覆故。此間衆生。不能得見佛性亦爾。諸結覆故。衆生不見。復次善男子。佛性者。卽首楞嚴三昧。性如醍醐。卽是一切諸佛之母。以首楞嚴三昧力而令諸佛常樂我淨。一切衆生。悉有首楞嚴三昧。以不修行故。不得見。是故不能得成阿耨菩提。五同卷云。師子吼者。名決定。說一切衆生悉有佛性。如來常住無有變易。六二十九云。善男子。一切衆生。定當得阿耨菩提。以是義故。我經中說一切衆生。乃至五逆。犯四重禁。及一闡提。悉有佛性（三十本第二十六）。七三十五。佛告迦葉菩薩云。如汝先問。斷善根人。有佛性者。是人亦有如來佛性。亦有後身佛性。是二佛性。障未來故。得名爲無。畢定得故。名爲有。是名分別答（三十本第三十二）。沼公云。若云涅槃經中。佛亦自會。障未來故。名爲無性。必當得故。名爲有性者。亦不應理。此據時邊說必當得。非畢竟者。若不如是。何故第十。云假使一切無量衆生。一時成就阿耨菩提已。此論。如來亦復。不見彼一闡提。得成菩提。諸佛有滅盡期可云此人時長故不見。佛無涅槃時。如何言不見耶。此故知有畢竟無性（已上）今謂。沼公數數引此爲難。然非重難。何者。一闡提心。若未捨離。設經恒劫。無成佛理。故言諸佛不見闡提得成菩提。如同經云。若有說言。一闡提等未生善根。便得阿耨菩提。是人亦名謗佛法僧。若偏執言有性闡提。亦應不成。文無別故。八同卷云。善男子。一切無明煩惱等結。悉是佛性。何以故。佛性因故。從無明行及諸煩惱。得善五陰。是名佛性。從善五陰。乃至獲得阿耨菩提。是故我於經中。先說衆生佛性。如雜血乳。血者。卽是無明行等一切煩惱。乳者。卽是善五陰也。是故我說。從諸煩惱。及善五陰。得阿耨菩提。又云。善男子。衆生佛性。非有非無。所以者何。佛性雖有。非如虚空。何以故。世間虚空。雖以無量善巧方便。不可得見。佛性可見。是故雖有非如虚空。佛性雖無。不同兎角。何以故。龜毛兎角。雖以無量善巧方便。不可得生。佛性可生。是故雖無。不同兎角。是故佛性。非有非無。亦有亦無。云何名有。一切悉有。是諸衆生。不斷不滅。猶如燈炎。乃得阿耨菩提。是故名有。云何名無。一切衆生。現在未有。一切佛法。常樂我淨。是故名無。有無合故。卽是中道。是故佛說衆生佛性非有非無。善男子。如有人問是種子中有果無耶。應定答言亦有亦無。何以故。離子之外。不能生果。是故名有。子未出牙。是故名無。以是義故。亦有亦無。所以者何。時節有異。其體是一。衆生佛性。亦復如是。若言衆生中別有佛性者。是義不然。何以故。衆生卽佛性。佛性卽衆生。直以時異。有淨不淨。善男子。若有問言是子能生果不。是果能生子不。應定答言亦生不生。世尊如世人說乳中有酪。是義云何。善男子。若有說言乳中有酪。是名執著。若言無酪。是名虚妄。離是二事。應定說言亦有亦無。何故名有。從乳生酪。因卽是乳。果卽是酪。是故名爲有。云何名無。色味各異。服用不同。熱病服乳。冷病服酪。乳生冷病。酪生熱病（乃至）。善男子。是故如來。於是經中說如是。言一切衆生。定有佛性。是名爲著。若無佛性。是名虚妄。智者應說衆生佛性。亦有亦無。善男子。四事和合生眼識。何等爲四。眼·色·明·欲是眼識性。非眼非色非明非欲。從和合故。便得出生。如是眼識本無今有。已有還無。是故當知。無有本性。乳中酪性。亦復如是。若有說言。水無酪性。故不出酪。是故乳中定有酪性。是義不然。何以故。善男子。一切諸法異因異果。亦非一因生一切果。非一切果從一因生。善男子如從四事生於眼識。不可說言從此四事應生耳識。又云。善男子。我常宣說一切衆生。悉有佛性。是名隨自意說。一切衆生悉有佛性。煩惱覆故不能得見。我說如是。汝說亦爾。是名隨自他意說。第三十六云。若有說言一闡提人。得阿耨菩提者。是名深著。若言不得。是名虚妄（三十本第三十三）。若一切衆生不悉成佛者。不可說云若言不得。是名虚妄。九新華嚴經五十一云。如來智慧。無處不至。何以故。無一衆生而不具有如來智慧。但以妄想顛倒執著。而不證得。若離妄想。一切智。自然智。無礙智。則得現前（云云）。一師會云。一云。據有行佛性。少分一切。二云。約眞如理性智體性故名智慧（云云）。此義如何。答。初釋違經。經云。無一衆生而不具有（云云）。無一之言。明非少分。況少分一切。是不了義說。何令華嚴成不了耶。至下當知。次釋亦非。文云若離妄想。一切智等。則得現前。是卽本有智慧現前故。不可言本唯理性（衆生身中佛智體。大經云衆生卽佛性。唯時異。瑜伽云眞如種子。起信論云本覺。此等同異。學者思擇）。況復定性無性。若無佛智。彼智眞如。亦應非有。如色無常。不在聲上。諸佛眞如。理應如是。故唯識說圓成實云。故此與依他。非異非不異。如無常等性（云云）不可例。比量因喩不分別。彼取義通。今正論體。又若唯依眞如智現。順我違汝。何立別種。十大圓觉修多羅了義經云。有性無性。齊成佛道（已上）。此經旣云齊成佛道。故知理實終無畢竟不成佛者。此是由有眞如理性。卽同佛性論所說也。問。有難云。若言眞如理性。爲正佛性者。其眞如理。是一切有情平等共有。都無差別。何故經簡云有性無性。定知。約行佛性。有無差別。簡別有無。非眞如理爲正佛性（云云）。此義云何。答。瑜伽但依有障無障。立性無性。不言行性。至第七門當知。十一楞伽經第二云。大慧。何者無性乘。謂一闡提。大慧。一闡提者。無涅槃性。何以故。於解脱中。不生信心。不入涅槃。大慧。一闡提者二種。何等爲二。一者焚燒一切善根。二者憐愍一切衆生。作盡一切衆生界願。大慧。云何焚燒一切善根。謂謗菩薩藏。作如是言。彼非隨順修多羅毘尼解脱說。捨諸善根。是故不得涅槃。大慧。憐愍衆生。作盡衆生界願者。是爲菩薩。大慧。菩薩方便作願。若諸衆生不入涅槃者。我亦不入涅槃。是故菩薩摩訶薩。不入涅槃。大慧是名二種一闡提。無涅槃性。以是義故。決定取一闡提行。大慧菩薩。白佛言。世尊。此二種一闡提。何等一闡提。常不入涅槃。佛告大慧。菩薩摩訶薩一闡提。常不入涅槃。何以故。以能善知一切諸法本來涅槃。是故不入涅槃。非捨一切善根闡提。何以故。大慧。彼捨一切善根闡提。若値諸佛善知識。等發菩提心。生諸善根。便證涅槃。何以故。大慧。諸佛如來。不捨一切諸衆生故。是故大慧。菩薩一闡提。常不入涅槃（已上十卷本）。沼公云。楞伽無性。卽當時邊。非畢竟者（云云）。此義云何。答。楞伽經意。顯諸衆生種種差別。總有五種。若五種外。有畢竟者。何不出彼。但出時邊。時邊應在前四種中。畢竟無攝處。何全不出耶。故知。楞伽同寶性論。依無量時立一闡提。非此外有畢竟闡提。又寶公云。大唐三藏釋云。是暫時無涅槃法。梵音怛迦羅阿般涅槃達磨。此云暫時無般涅槃法。又阿顛帝迦。此云畢竟。第五性收。一闡提人。非定第五性斷善名一闡提。前四斷善名爲暫時。第五斷善爲畢竟。暫時無涅槃者。一非第五種性。二不得名爲常沒。三非決定無涅槃法。四前經已說當得涅槃。旣楞伽經。說第五性中燒燃善根一闡提。佛不捨衆生故。後時當得涅槃。第五性中唯有菩薩闡提。更無畢竟。故知。卽是說前畢竟闡提。非暫時也。又涅槃經。說常沒闡提。當得菩提。故知。不說暫時闡提。又佛性論說。有經。一闡提決定無涅槃法者。是不了說。故知。是說有畢竟闡提。爲不了說。涅槃經云。一闡提等。悉當成佛。是不聞。故知。非是暫時闡提。前已說故。十二智論八十四云。有四種道。人天竝三乘爲四。菩薩法應引導衆生著大道中。若不任入大道。著二乘中。若不任入涅槃者。著人天福楽中。作涅槃因。他師通云。人天乘中有二種。一者。畢竟無涅槃法。與人天樂。而成就之。二者。暫時無涅槃法。人天成就。作涅槃因。雖有二種。彼論且據暫時無者一邊而說。或可彼顯菩薩悲願。欲盡入無餘涅槃。非悉一切皆入（云云）。此義云何。答。寶公對曰。此非論意。人天中有兩類。一畢竟無涅槃法。二暫時無涅槃法。畢竟無者。謂無涅槃因。暫時無者。有涅槃性。論云。作涅槃因。明知。是畢竟無性（已上）今謂。他師初釋未了。若有畢竟無涅槃法者。菩薩豈不引導。何故不擧彼耶。第二釋亦未了。若無其實。此言虚設。著大道中。著二乘中。彼旣不虚。此何獨虚。所引之例。亦非虚妄。衆生無盡故。佛壽亦無盡。是卽令衆生皆入涅槃。故不言頓入。故非虚妄。畢竟無性。旣終無一得涅槃者。故例不成。
　　大文第五。斥定性二乘永滅計者。總有三文。一樞要。二義鏡要略。三私所引。初樞要者。有六文一量。一華嚴經第三十世間品云。佛子菩薩摩訶薩。於兜率天。臨欲終時。有十種果現。第三於右手掌中。放大光明。名淨境界。悉能嚴淨大乘世界。此世界中。若有無漏諸辟支佛。覺斯光者。卽捨壽命。入於涅槃。若不覺者。光明力故。移置他方餘世界中（已上）。一師云。此是證有決定趣寂獨覺不成佛文也（云云）。此義云何。答。山家云。此證非理。不得經意故。其經本意。說後身菩薩八相成道事。不說大獨覺永不成佛道。高山之時。未定成不。唯入涅槃金河之日。定當成佛故。涅槃經云。迦葉。第五人者。永斷貪欲瞋恚癡。得辟支佛道。煩惱無餘。入於涅槃。眞是麒麟獨一之行。是名第五人有病行處。是人未來過十千劫。便當得成阿耨菩提。當知。入滅之後。經劫作佛。又莫言此約不定性。經文分明云麒麟獨一之行。又莫言有餘涅槃。經文分明云煩惱無餘入於涅槃故。經論無有指不定性名爲麒麟故。又莫言麒麟與麟角其義亦不同。涅槃經文云麒麟。瑜伽論云麟角故。麟類數多。角但獨一。故此亦不爾。若言麒麟約類。其數不少。麟角約角但獨一者。法喩不合。其涅槃意。取獨一邊。豈不同角一義哉（已上。法華三變移諸天人。同華嚴儀相例思擇）。二莊嚴論第一卷云。餘人善根。涅槃時盡。菩薩不爾（已上）。此義云何。答。山家云。其論第一歸依品云。無盡者。謂神通善根。至無餘涅槃。亦無盡故。故知。小乘有盡。大乘無盡。倶是神通善根也（乃至）。當知。入無餘定性。雖盡神通之相。然其神通性。及一切善根。永不滅盡。要待劫限等滿。方乃發生（已上）。私加解云。入無餘界。灰身滅知故且名盡。後迴心時。不可爲盡。或如有漏業感。異熱卽盡。二乘善根。亦應如是。期小涅槃。修善根故。得涅槃時。名善根盡。菩薩爲衆生修行萬善故。以衆生無盡。善根亦無盡。不遮二乘迴心作佛。況是權教。勿例圓經。三涅槃經三十五云。善男子。我於經中。告諸比丘。一乘一道一行一緣。如是一乘乃至一緣。能爲衆生。作大寂靜。永斷一切繋縛愁苦苦及因。令一切衆到於一有。我諸弟子。聞是說已。不解我意。唱言。如來說須陀洹乃至阿羅漢人皆得佛道。善男子。我於經中說。須陀洹人。人間天上七反往來。便般涅槃。斯陀含人。一受人天。便般涅槃。阿那含人凡有五種。或有中間般涅槃者。乃至上流般涅槃者。阿羅漢人。凡有二種。一者現在。二者未來。現在亦斷煩惱五陰。未來亦斷煩惱五陰（寶公未來不生也）。我諸弟子。聞是說已。不解我意。唱言如來說須陀洹乃至阿羅漢不得佛道（三十本第三十一）。一師云。有定性二乘。不作佛故。皆作佛者。是名不解佛意。有不定二乘成佛道。皆不作佛者。是名不解佛意。云何解者。不定二乘作佛。定性二乘。無性有情。不作佛道。是人名解佛意。此卽會法華唯一佛乘無二無三文。不會四十年前一乘文。何以知然。至法華方便品云。未曾說汝等當得成佛道。所以未曾說。說時未至故。今正是其時。決定說大乘。准此等文。四十年前。未說二乘作佛。指何時教。云到於一有。故是正會法華一乘。非會以前經。所言一乘者。法華云。唯一佛乘無二無三是也。一道者。菩薩道。法華所言。汝等所行是菩薩道是也。一行者。六度四菩薩行是也（乃至）一緣者。法華言如此皆爲得一佛乘一切種智故。又云爲一大事因緣故。是也（已上）。此義云何。答。寶公言。法華一乘。唯佛一佛乘。勝鬘一乘。二乘入一乘。一乘卽大乘。涅槃經云。一切衆生。皆歸一道。一道者大乘也。皆說大乘。以爲一乘。非是合三乘爲一乘異時說同一道者。如深密一道也（深密一乘一道義如下第三段引）。一行一緣。同顯揚無差別行（乃至）。能令一切衆生。到於一有者。同華嚴經。智慧行有異。解脱無差別。亦如出生菩提心經。同至一城謂同解脱（已上）。又山家云。初諍論執實失權。故不解我意。後諍論執權失實。故不解我意。今天台正義云。方便之故。說三乘教。暫成不成。故法華云。除佛方便說。又眞實之故。說唯一乘五性皆成。故法華云。若有聞法者無一不成佛。又云。聲聞若菩薩。聞我諸說法。乃至於一偈。皆成佛無疑（已上）。今加解云。雖言一乘一道一行一緣。若未迴心。不能作佛。而偏執言皆作佛。故不解佛意。雖說七反往來涅槃。乃至永斷煩惱五陰。若迴心時。皆得作佛。而偏執言不作佛。故不解佛意（准下闡提義。作此釋）。或復入無餘者。永不成佛。餘者成佛。是名不解。現身皆當迴心作佛。實無滅者。是亦不解理實。應言。若論佛實智。一切皆究竟發心。勤修道。無一不成佛。故諸失權實。教執入滅。不辨發心不發心。如是等計。皆名不解。經文雖略。義意非一。問。若爾彼此不違經文。是非難知。答。如第二門引。同經四果支佛必當成佛。不信之人。名爲常沒。又於有智者。不作二說。於無智者。作不定說等文。立一乘義。此中但斥他執。不欲別立。況復十方有佛。十方無佛。十二因緣有爲無爲。雖各諍論。不應於中一方有佛。一方無佛。一支有爲。一支無爲。以爲正理。如是亦不應一類成佛。一類不成佛。以爲正理。故不可言是非難決（下闡提作佛不作佛。亦應准此）。四又攝大乘爲十義。故說一乘。引接不定性故。五法華論中。四種聲聞。不爲趣寂授記故（已上二文幷會釋等。具如第一門問答料簡）。六楞伽瑜伽。五性差別。如是非一（楞伽五性。如前第一問答分別。瑜伽五性如處處引。已上六箇文。樞要所引略故。或引正文。或加問答）。七立量云。二乘之果。應有定性。乘所被故。如大乘者（已上）。此義云何。答。寶公云。因明但是立論證成之法。設無過未爲契理。故智論九十三云。阿羅漢成佛。非論義者知。唯佛能了（已上）。究竟論補闕（慶俊抄。三論宗）作比量相違云。定性二乘。亦應唯一佛乘等言之所遮（宗）。三乘所攝。非佛乘故（因）。如不定乘（喩）又作法差別相違云。二乘之果。應無定二乘性。乘所被故。如大乘者（已上）。今且乘他意。而徴彼云。言定性者。是何定性。若說暫時。犯相符過。若言畢竟趣寂定性。能別不成。闕無同喩。大乘爲喩。所立不成故。此中有法差別過。應立量云。二乘之果。應無畢竟趣寂定性。乘所被故。如大乘者。或有不定。許人乘等。雖乘所被。無定性故。或復應有相違決定。卽立量云。二乘之果。應無定性。餘定性法所不攝故。如餘不定法（唯識論第一云。不相應行亦非實有。餘實有法所不攝故。如餘假法。准之應知）。或因喩應云。五乘所攝非大乘故。如人天乘（廣章人天乘中。無定性。云云）要集（法相宗鏡水抄）云。二乘果應有定性。除不定性大乘。三乘之中。隨一姓故。如定性大乘。又問。在於滅定許有七八否。又問。無餘涅槃許有七八否。若不許者。量云。汝滅定應名無餘依涅槃。同彼無餘。無七八故。如彼無餘涅槃。及量云。無餘涅槃應名滅定。許有七八故。如滅定。又量云。趣寂聲聞。定不成佛。以無大乘因故。由如虚空（已上）今謂初比量。猶有相違決定等過。准前可知。又改慈恩比量因喩。其義未了。次二量是無用。彼本來許滅定有七八。無餘無七八故。後量因。有他隨一不成。或兩倶不成。或相違決定。量云。趣寂聲聞。定有成佛。乘所被故。如大乘者。若出三界故。如不定性。補闕初量亦有此過。學者應悉。
　　第二義鏡要略者。有定性五文。定性無性。一文。一瑜伽第八十卷有多文。一有一分阿羅漢。能捨壽行。一分不能。有一分阿羅漢。能増壽行。一分不能（不定性得變易身。定性不得。又利根解脱捨壽増壽。餘三不能）。二住無餘界。彼眞如與其六處。異不異性倶不可說。三永滅八識。不墮衆數（乃至）十二迴向菩提聲聞。當言不定性（已上瑜伽文）。二解深密經第二云。一向趣寂聲聞種性補特伽羅雖蒙諸佛種種化導。終不能令當坐道場。證得阿耨菩提。無餘依中。諸受永盡（巳上）今謂。深密等經帶權教故。不說無餘界後之事。至下當悉。瑜伽亦依彼等經意。謂本造論爲弘經義。彼瑜伽論。弘深密等。故所有義。隨順彼經。問。經因別意。論依法相。云何將論令同經耶。答。是判但約當部論。如小乘教相對論時。經因別意。論依法相。非言一論盡諸理趣。不爾倶舍等豈盡大乘理。問。補處智慧。尚非十地分。云何自恣判彼是非耶。答。尋四依論。多順本經。及有隨宜。卽如汝言。小乘弘有。龍樹弘空（云云）然世友。是賢劫一佛。次補慈尊。豈偏執有迷大乘理。龍猛本是觀自在王如來（或云遍覆初王如來）。迹卽歡喜地大士。豈住偏空。不解中道。陳那護法等。多稱賢劫佛。豈有賢愚。爲能所破。又瑜伽論。多有隨轉理門說不顯眞理門義（如五十七眼等五根唯爲有漏。第十說生上界。不記下意議等。餘見唯識等）准知。論家不違本經。或時復有隨宜所述。問。法相師云。喩伽等論。遍釋一代教。非唯方等（云云）。此義云何。答。彼論唯引深密十地善戒等經。廣述其義。不引法華。亦無其義。云何任情。言釋一代。問。豈不見無性世親二種攝論。引釋法華身子記耶（如第一門料簡）。答。瑜伽等本論不引之。然無性等末論引者。一云。爲欲弘宣瑜伽論故。以勝辯才。隨自所忍。強會法華。令歸所宗。例如大般若三百二十六等。說不退轉菩薩行相云。隨所聽聞世出世法。皆能方便。會入般若甚深理趣。諸所造作世間事業。亦以般若會入法性。不見一事出法性者。設有不與法性相應。亦能方便會入般若甚深理趣。由此不見出法性者（後後諸分同之）。又瑜伽論八十一。明釋經論法。有八種言。一可喜樂言。二善開發言。三善釋難言。四善分析言。五善順人言。六引餘證言。七勝辯才言。八隨宗趣言（云云）。勝辯才言者。隨自所忍。善分別義。隨宗趣言者。依摩呾理迦。分別顯示。或依其餘無倒說者所說言教。如理解釋（已上）。二者有諸菩薩。雖久修業。不能了知圓頓法華。故方便品云。新發意菩薩。供養無數佛。了達諸義趣。又能善說法。如稻麻竹葦。充滿十方刹。一心以妙智。於恒河沙劫。咸皆共思量。不能知佛智。不退諸菩薩。其數如恒沙。一心共志求。亦復不能知（已上）。當知。此是偏教菩薩。設供無數佛。了達諸義趣。又能善說法。位登不退地。何必如實了法華理。若無如是大菩薩者。佛語虚設。若許有者。彼無性等。何必非此耶。然圓教人。設無此德。初發心時。能了法華。故同品云。除諸菩薩衆信力堅固者。南岳。天台。豈非其人耶（四依有偏圓未聞。先哲令案經述之後賢思擇）。又菩提心論第二勝義門云。又有衆生。發大乘心。行菩薩行。於諸法門。無不遍修。復經三阿僧祇劫。修六度萬行。皆悉具足。然證佛果。久遠而成。斯由所習法教致有次第。今眞言行人。如前觀已。復發利益安樂無餘衆生界一切衆生心。以大悲決定。永超外道二乘境界。復修瑜伽勝上法。能從凡入佛位者。亦超十地菩薩境界（此論亦說入無餘滅二乘作佛。如前第三門。弘法大師所造祕藏。寶云。龍猛菩薩造。不空三藏譯）。法華圓宗義。多通眞言教。況今引之。由此准知。別教地上。猶有隔別不融行相。何況地前。豈等圓人（四車義准此知）。當知。不信法華。勿以言佛智矣。不信涅槃。勿以立佛性矣。問。他師亦非不信法華。但得意不同。何言不信耶。答。經言。無二亦無三。無一不成佛（云云）。法相末師。堅執云。此約不定及有性說。實非一切衆生作佛。故法華一乘。有餘不了說（見第一門料簡。及第八門）。旣謂不了。豈非不信耶。一乘宗云定性無性。皆成佛道。是卽理盡眞了義教（云云）。旣謂盡理。豈非深信耶。凡衆生機。多順流轉。設求出離。亦多權機。故法華云。諸佛興出世。懸遠値遇難。正使出于世。說是法復難。無量無數劫。聞是法亦難。能聽是法者。斯人亦復難（云云）則知。圓機難故。佛說是難。法深重故。佛願證明。慈氏化儀。理亦應爾。權機應故。佛宣方等。非謂法華。以爲不了。然日本一州。圓機純一。朝野遠近。同歸一乘。緇素貴賤。悉期成佛。唯一師等。獨不信受。我未識之。爲權爲實。若是實者可以哀傷。如世尊言。當來世惡人。聞佛說一乘。迷惑不信受。破法墮惡道。若是權者。可以隨喜。如淨名言。覺知衆魔事。而示隨其行。以善方便智。隨意皆能現（已上）。三涅槃經三十三說。上流者。至非想天。入無餘滅（已上三十本也）今謂。此經意。四果支佛。入於涅槃。經八。六。四。二萬。十千劫。到菩提心處（具如第三門引）。上流卽彼四萬劫人。設未發心。入無餘界。不可執彼永不成佛。何況無色界天。來至佛所。聽聞正法。其類非一。何必一向不發心耶。故中陰經下卷。說鄉等本謂眞。八萬四千劫。無常生死本。彼死還生此等十九行偈時。非想非非想識衆生。皆發無上正眞道意。四維摩經云。菩薩觀衆生。如第五大。如第六蘊。如十九界。如滅度者更受身。解云。佛說地水火風四大。不說第五大。乃至滅度者。都無有受身（云云）。五智度論第百云。世間無始故無前際。入無餘涅槃故有前際。不復更出故無有後際（云云）今謂。是三界惑盡不受三界身。非言不受界外身也。如言預流者惡趣生。一來者頻來生。不還者欲界生。阿羅漢後有生。是等皆顯無分段生。不論變易生死有無。又預流等迴心向大登地以後。理應來生惡趣欲界。利樂衆生。故知。且約自乘分齊。作如是說。智度論云。入無餘界。不復更出者。亦且說自分。非言畢竟也。故彼論釋阿羅漢果。三界生盡。後於界外。志求佛道。具如第一門引（會第四第五文）。次復別引定性無性不成佛文云。新華嚴經如來性品云（五十一）。如來智慧。唯於二處。不能爲生長利益。所謂二乘。墮於無爲廣大深坑。及壞善根。非器衆生。溺大邪見貪愛之水。然亦於彼曾無厭捨（已上）。解云。如來智慧者。本有無漏種子也。定性二乘。無性有情。無本有無漏種子。終不成佛。故名如來智慧不生長（云云）今謂。是亦約迴心前。例如淨名說。二乘高原陸地。不生佛法蓮華。凡夫卑濕淤泥。乃生佛法蓮華。然不遮法華經中。迴心得記。壞善非器衆生亦爾。但約分限。非永不生。故大經三十二云。一闡提等。不斷其法。終不能得阿耨菩提。要當遠離然後乃得。況復猶是帶權教耶。山家釋同之（已上會義鏡要略六文）。
　　第三私引八文。一楞伽第九云。無始過所縛。愚癡迷分別。我不說三乘。但說於一乘。爲攝取衆生。是故說一乘（已上）。豈非言一乘方便耶。答。法華經第五云。有所難問。不以小乘法答。但以大乘而爲解說。令得一切種智（云云）。此經亦爾。根未熟故。但以毒鼓爲遠因耳。非言一乘是權方便。故同第四云。無有乘差別。我說爲一乘引導衆生故。分別說諸乘（云云）。明諸乘是方便也。或復楞伽帶權教故。權實相雜。或有說實文。或有說權文。不如法華純一無雜。二寶公云。問。若寂滅聲聞。得成佛者。何故入楞伽第七云。聲聞有三種。言入八地寂滅者。此是先修菩薩行者。墮聲聞地。還依本心。修菩薩行。入第八地寂滅樂門。非増上慢寂滅聲聞。以彼不能入菩薩行。未曾覺知三界唯心。未曾修行諸波羅蜜十地之行。是故決定寂滅聲聞。不能證菩薩所行寂滅樂門。准此經文。定性聲聞。不得成佛。經說不得八地寂滅樂故。釋曰。准此上經文。寂滅聲聞。増上慢聲聞。非先仰修菩薩十地行等。墮聲聞地故。不能仰修八地。非是寂滅之後。過八萬劫等。不能發心修行。又云。又如汝所宗。豈可不定性聲聞緣覺。皆是曾修菩薩十地行耶。増上慢聲聞。唯是定性耶（已上寶文）。三解深密經第二云。復次。勝義生。諸聲聞乘種性有情。亦由此道此行迹。故證得無上安穩涅槃。諸獨覺乘種性有情。諸如來乘種性有情。亦由此道此行迹故。證得無上安穩涅槃。一切聲聞。獨覺菩薩。皆共此一妙清淨道。皆同此一究竟清淨。更無第二。我依此故密意說。言唯有一乘。非於一切有情界中。無有種種有情種性。或鈍根性。或中根性。或利根性。有情差別。善男子。若一向趣寂聲聞種性補特伽羅。雖蒙諸佛施設。種種勇猛加行方便化導。終不能令當坐道場。證得阿耨菩提。何以故。由彼本來唯有下劣種性故。一向慈悲薄弱故。又云。若迴向菩提聲聞種性（乃至）。我亦異門說爲菩薩。何以故。彼旣解脱煩惱障已。若蒙諸佛等覺悟時。於所知障。其心亦可當得解脱。由彼最初爲自利益修行加行。脱煩惱障。是故如來施設。爲聲聞種性（云云）。如此文意。決定性者。終不成佛。此義云何。答。豈不前言。如是等經帶方便故。未顯眞實。或復趣寂種性。根未熟故。諸佛不能令坐道場。然教權故隱密不說無餘界後究竟成佛。故山家云。誰一向說本無定性。但住定位名定性。住無性位名無性故（初釋是捨置後是少分別）。四沼公意云。涅槃經三十五云。如是諍論。是佛境界。非諸聲聞緣覺所知。若人於是生疑心者。猶摧壞無量煩惱如須彌山。若於是中。生決定者。是名執著（三十本第三十二）。准此一乘佛性豈決定耶（云云）。此義云何。答。寶公曰。教有三種。一者始終無二說教。二者隨機不定教。三者後決定教。一始終無二說者。如說須陀洹人不落惡趣等。三十五。迦葉菩薩言。世尊若有說。言須陀洹人。不墮三惡。是亦當名著名疑。乃至我不說須陀洹人。有墮惡趣不墮惡趣（三十本第三十二）。准此經文。執始終無二。不名疑著。執隨機不定教。名疑著也。二隨機不定教者。卽諍論中。有無隨機不定。未聞決定教者。著一謂是。疑一謂非。此之疑著生邪見故。能謗法故。不名爲善。又聞隨機不定教有三。一疑隨宜意。卽能摧壞無量煩惱如須彌山。二疑爲邪說。卽能斷善根。三若能知其取捨。障未來故。名之爲無。必當得故。名之爲有。卽是智者。謂佛不作二說。三後說決定教者。如四十年後。決定說法華云。所以未曾說。說時未至故。今正是其時。決定說大乘。涅槃二十七云。師子吼者。決定說一切衆生悉有佛性。決定教中。皆云前說方便隨宜等。決定說者。眞實究竟等。佛自會釋。豈合更疑。佛無二說。尚不能疑。況決定教。又三十六云。一切衆生。悉有佛性。一闡提等。四果支佛。悉當成佛。聞是說已。不生信心。是名常沒（三十本第三十二）諍論中。迦葉菩薩。以前說不定。請決定說。豈言疑決定教（已上寶文略抄）。五十法經云。何者是祕密之教。如來記諸聲聞於阿耨菩提者。非如所說。佛語阿難。吾患背痛。不隨說取。退老患朽敗。爲我訪覓侍者。不隨說而取。汝目連。往至耆婆醫王所。取諸妙藥。不應如說取（廣說云云）。此經云何。答。寶師引法華論例釋云。彼聲聞等得授記者。得決定心。非成就法性。故如來依彼三種平等。說一乘法。故以如來法身。與彼聲聞法身。平等無異故與授記。非卽具足修行功德故。是故菩薩功德具足。聲聞人功德未具足。准此論文。得決定心。信定成佛也。功德未具。同菩薩記。名爲密記（已上）。今加解云。彼指前經所說。不指法華授記。若如彼說。一向不取。如彼背痛。非實成佛。非唯違我。亦違他宗。三周授記。豈不如說。況復淨名云。二乘不成佛。如高原蓮華。法華涅槃云。二乘皆成佛。如衆流歸海。二文相違。如天與地。若偏執不會。疑網何日除。須會權經流。歸於實教海。諸餘權實。准此應知。六首楞嚴經云。五逆罪人。聞是首楞嚴三昧。發何耨菩提心。還得作佛。世尊。漏盡阿羅漢。猶如破器。永不堪任受是三昧（云云）。此義云何。答。此亦同淨名。且約住小果。說彈呵言。非理盡說。若如文執。不定性人。豈不成佛。卽自違害。七沼公云。如寂調音天子所問經云。如貪人食。是輪王毒。法華不許親近小乘。云何世尊。見有平等理心大性。而不教發大心。令與小立。欲行大行。何示小徑。彼自痕何傷之也。然思勿誤（云云）。此義云何。答。如是等難。還招自害。不定性人。旣有佛性。欲行大行。何示小徑。若言根未熟。說未至者。我亦如是。勿費言詞。不可救言性不定故。不如許有平等佛性。我雖不許畢竟定性。許有暫時之不定故。八入大乘論下卷云。聲聞有二種。一者勤修禪定。是鈍根人。二者迴向菩提。能斷智障。是利根人。其修禪者。如寶良經說。猶如水精終不能成摩尼寶珠。聲聞修禪。亦復如是。終不能成菩提果也。此是諸佛境界。非我所知（已上）。一師引之。爲定性二乘。不成佛證也。此義云何。答。撿彼論。此文上。說一切聲聞皆成佛。如前第二門引。此文下云一乘多乘。今但略擧其義。以明佛教不相違背。我未能了。譬如長者遠行疲極現作化城。此經中說但有一乘實無有三。佛亦自說唯有一乘更無二三（已上）。則知前文。且擧權教彈呵說也。一乘多乘以下文。是論主會釋。釋意云。二乘是權。譬化城故。一乘是實。說唯一故。
　　大文第六。遮無性有情執者爲五。一樞要。二究竟論。三羽足。四義鏡略要。五私引文。初樞要者。彼上卷。以十文一量。證有無性有情。一涅槃經三十六云。若有說言。一切衆生。定有佛性。定無佛性。是人亦名謗佛法僧（三十本第三十三）。一師云。畢竟無性闡提。無有行佛性。而說定有佛性。故名謗三寶。斷善闡提。無性闡提。倶有理佛性。而說定無佛性。故名謗三寶（云云）。此義云何。答。經同卷云。若有人言一切衆生。定有佛性常樂我淨。不作不生煩惱因緣。故不可見。當知。是人謗佛法僧。若有說言一切衆生。都無佛性。猶如兎角。從方便生。本無今有。已有還無。當知。是人謗佛法僧。若有說言。衆生佛性。非有如虚空。非無如兎角。何以故。虚空常故。兎角無故。是故得言亦有亦無。有故破兎角。無故破虚空。如是說者不謗三寶（已上）。故知。偏無名謗三寶。非約理行。如前數釋。二涅槃云。譬如病人有其三種。一者若遇良醫妙藥。及以不遇必當得差。二者若遇卽差。不遇不差。三者遇與不遇。必不可差。初是定性大乘。次爲不定性。第三卽是定性二乘及與無性（云云）。此義云何。答。此釋不順經文。彼文第十一云。世有三人。其病難治。一謗大乘。二五逆罪。三一闡提。如是三病。世中極重。悉非聲聞緣覺菩薩之所能治。善男子。譬如有病必死難治。若有瞻病。隨意醫藥。若無瞻病。隨意醫藥。如是之病。定不可治。當知。是人必死不疑。善男子。是三種人。亦復如是。若有聲聞緣覺菩薩。或有說法。或不說法。不能令其發阿耨菩提心。迦葉。譬如病人若有瞻病。隨意醫藥。則可令差。若無此三。則不可差。聲聞緣覺亦復如是。從佛菩薩。得聞法已。卽能發於阿耨菩提心。非不聞法能發心也。迦葉。譬如病人。若有瞻病。隨意醫藥。若無瞻病。隨意醫藥。皆悉可差。有一種人。亦復如是。値聲聞。不値聲聞。或値緣覺。不値緣覺。或値菩薩不値菩薩。或値如來。不値如來。或得聞法。或不聞法。自然得成阿耨菩提。所謂有人。或爲自身。或爲他身。或爲怖畏。或爲利養。或爲諭諂。或爲誑他。書寫如是大涅槃經。受持。讀誦。供養。恭敬。爲他說者（三十本第三十）。第二十六云。一者若有病人。得良醫藥。及瞻病者卽易差。如其不得卽不可愈。二者若得。不得。悉不可差。三者若得。不得。悉皆可差。初是四果支佛。次卽闡提。第三是菩薩也（略抄三十本第三十四）。第三十三云。如三病人（乃至）。其易治者。喩菩薩僧。其難治者。喩聲聞僧。不可治者。喩一闡提（三十本第三十一）。此中。全無定性二乘。無性有情。合爲一文。旣非經文。爲證不成。問。玄賛第一及樞要初。亦引涅槃經。證無性有性。其文同所引第三十三。此義云何。答。山家釋。闡提非法器。故佛捨置。云非法器者。約闡提位。而便捨置。非是永捨（云云）今謂。此釋合經。經云。一闡提。若遇善友諸佛菩薩。聞說深法。及以不遇。倶不得離一闡提心。何以故。斷善根故。一闡提輩。亦得阿耨菩提。所以者何。若能發於菩提之心。則不復名一闡提也（已上）。
    問。若爾。二乘應同闡提。住小心時。不向大故。答。非例。二乘本有善。大心易發。闡提本無善。大心難發。問。此中難易。何違淨名。答。淨名彈呵二乘爲難。大經開會。依理而說。謂聲聞等。有一重心。若捨小心。卽向大故。其一闡提。有二重心。捨闡提心。續世善心。世善心後。有發大心。或復（云云）山家云。麁食。又云。涅槃經云。譬如病人有其三種。一若遇良醫。及以不遇。決定可差卽此大草。二若遇卽差。不遇不差。卽此中草。三遇。不遇。定不可差。卽此小草。准此等文。明知。法華前教。法華後教。皆共建立三乘五性。而說定性二乘。無性有情。皆不成佛。有執。法華以前四十年教。是權教故。說定性二乘。無性有情。皆不成佛。法華後教。是實教故。不簡定不定性不分有性無性。而說皆成佛者。甚大迷謬。諸有智者。莫謬依之。彈曰。此說不爾。違汝宗義。故今造返質。令覺違宗。問。若遇卽差。不遇不差。卽此中草者。爲何色人耶。若言不定二乘者。卽有二種難免失。一者。佛立不化失。麁食者曰。不定性二乘。不入無餘依。引正法華云。謂臨滅度。佛在前立。勸發無上正眞道意。若爾。云何不遇不差。二者。佛種永滅失。麁食者曰。不定性二乘。有法爾佛種。若爾。云何不遇不差。不差之言。必死之義。言不向大乘。定可灰斷故。若言定性二乘者。可加佛種。若遇可差故。若言定性不差。不可攝屬不定句故。若言不攝屬者。中草之外。攝何病人。又有不定失爲如定性。不遇故。不定種性可灰斷。爲如不定。若遇故。定性二乘可向大也（已上）。問。設彼救云。不定性人。若不遇緣。病應不差。然必得遇。病亦必差。爲顯異前後故。爲第二句。此有何失。答。此義望我無有過失。若望汝宗。卽自違過。汝引此文。爲成法華涅槃教中。亦有定性不成佛者。若作此救。還成佛故。山家返質巧辯深妙也。千群萬衆。不能窮矣。問。廣章說涅槃經三種病人云。初人中。通含有性。無性。時邊。畢竟不可治。第二人。含定不定經。依不定說。第三人中。唯說大乘近住不退（略抄）。此義云何。答。直述經意。此義無失。若立定性及無性者。過失如前。又玄賛。爲立實有二乘。引此經文（云云）。而尋文意。第二病人。還成二乘皆成佛義。故引此文。頗似無益。三同經三十五云。於諸諍論。生疑心者。摧壞煩惱。生決定者。是名執著（云云）。具如前第五門（同經三十四。說未來二十一種諍論。不能煩引）。四同經三十六云。善男子。我雖說言一切衆生悉有佛性。衆生不解佛亦如是等隨自意語。善男子。如是語者。後身菩薩。尚不能解。況於二乘其餘菩薩（三十本第三十二）。沼公云。准此文意。若諸有情。皆有佛性。顯說有。如何後身菩薩不解。云何不得一向作解。以此故知。有無行性。眞如理遍（已上）。此義云何。答。其佛性體。非有非無。離四句百非。甚深難可了。故言後身尚不能解。非是行性有無不同。故次文擧例云。我往一時在耆闍崛山。與彌勒等菩薩。共論世諦。舍利弗等五百聲聞。於是事中。都不識知。何況出世第一義（云云）。此世俗諦。望聲聞智。尚是甚深。都不識知。何況佛性出世間法。文意如是。能例世諦。旣非二法別故不知。所例佛性。亦應如是。非行性別。此文足顯平等有性。奇哉。曲釋令隨己情。五同經三十二云。恒河邊有七種人。若爲洗浴怖畏寇賊。或爲採華。卽入河中。一入水卽流。二出已復沒。三出更不沒。四出已卽住。遍觀四方。五觀已卽去。六入已卽去。淺處卽住。七旣至彼岸。登上大山。一闡提如第一人。親近善友。卽得信心。持戒受持。讀誦慧施。復遇惡友。斷諸善根。如第二人。以利根故堅住信慧。心不退轉。如第三人。遍觀四方者。四聲聞果。如第四人。辟支佛雖自度。不及衆生。是名爲去。如第五人。住不去者。所謂菩薩。爲欲度脱諸衆生故。住觀煩惱。如第六人。如來如第七人（已上略抄。三十本第三十）。三十六。如恒河有七衆生。一者常沒。所謂大魚。二暫出還沒。亦是大魚。三出已卽住。謂極彌魚（寶云。極彌魚亦云位迷魚。亦云帝彌祇羅。謂大身魚也）。四出已遍觀四方。所謂錯魚遍（寶云。此魚齒利如鋸錯。因以名之）。五遍觀已行。亦是錯魚。六行已復住。亦是錯魚。七水陸倶行。卽是龜也。第一常沒者。一闡提等。復有常沒。非一闡提。如今人爲有修施戒善。第二暫出還沒者。提婆達多。倶迦利。善星。滿宿。廣野比丘尼。淨潔長者。求有優婆塞。名稱優婆夷等。第三出已卽住者。舍利弗。目連。陳如等。五比丘。摩訶迦葉。瞿曇彌比丘尼。毘娑裟羅王。郁加長者。須達長者。師子將軍。無畏優婆夷。如是四衆等（寶云。舍利弗等者。此就因說。諸水陸倶行者。因中皆是住人也）。第四遍觀四方者。卽是頂法觀四諦。乃至須陀洹果也。第五遍觀已行者。卽是斯陀含人。第六行已復住。喩阿那含。第七水陸倶行者。阿羅漢辟支佛菩薩佛。是七種人。或有一人具七。成有七人各一（已上取意抄。三十本第三十三）。沼公云。旣言各一。常沒之者。卽是無性。不爾與一人具七何別（云云）。此義云何。答。具七常沒。轉作餘六。當知。常言非是畢竟。各一常言。亦何畢竟耶。況復各一者。横論。具七者。堅論。意云。恒河七人。若一時論。七人各別。若前後論。或一具七。非全七人永唯各一。若不爾者。第四初果。豈終不至第七羅漢辟支佛等。第五斯陀。第六那含。必至後位。亦復如是（寶公亦作横竪釋）。問。沼公云。第一人中。無性畢竟沒。有性暫時。亦名常沒。雖倶言常。有永暫別。如三種常。常言雖同。非無差別（云云）。此義云何。答。引例不成。何者。彼凝然相續不斷三種常。雖有差別。終無盡期。此中有性。遂得入聖。有盡期故。不同三常。故常沒言。不可固執。問。又沼公云。涅槃經第三十六云。生死河中。有七種人。第一人者。斷善常沒。又第七云。一切衆生。皆有佛性。以是性故。斷諸煩惱。得阿耨菩提。除一闡提。若云餘者現能。闡提當能。說現非當者不爾豈除闡提。諸難處等現能耶（已上略抄）。此義云何。答。常沒如前。言除一闡提等者。於佛法中。以信得入。如涅槃二十二云。是菩提因。雖復無量。若說信心。則已攝盡（云云）。一闡提名信不具足。餘諸難處。不名不具。故除闡提。問。涅槃第九云。除一闡提。其餘衆生。聞此經已。悉皆能作菩提因緣。法聲光明入毛孔者。必定當得阿耨菩提（云云）。旣入毛孔。爲菩提因。何論信心有無別耶。答。衆生以心爲主。一切事隨心轉。故無信者。身不容受聲光。或入信心。名入毛孔。如是等例非一。或除一闡提等文。正顯闡提心分無益。法聲光明等文。傍不遮闡提身分有益耳。六善戒經第一云。若無菩薩性者。雖發心勤修精進。終不能證阿耨菩提。是故當知。非因發心勤修精進。有菩薩性（已上）。一師云。此經亦顯無行佛性人。雖發心勤修。終不成佛。廣說（云云）玄賛亦許是行佛性。此義云何。答。今檢彼經文云。菩薩摩訶薩。修集聖行。行於善果菩提之道。有十法。則能攝取一切善法。何等爲十。一者支。二者相。三者翼。四者淨心。五者行。六者有。七者攝。八者地。九者方便。十者住。云何名支。謂菩薩性。菩薩性者。謂初發心及三十七品。何以故。菩薩摩訶薩發菩提心。乃是一切善法根本。是故名支。因此發心。得阿耨菩提。是故名因。因初發心。決定必得阿耨菩提。是故名性。菩薩摩訶薩。因初發心故。得修行檀波羅蜜（乃至）。般若波羅蜜。行六波羅蜜故。則得修行智慧莊嚴福德莊嚴。修三十七助道之法。是故菩薩發菩提心。名之爲支。菩薩摩訶薩。隨發心行具足。得阿耨菩提。是故名支。菩薩摩訶薩。若無菩薩性者。雖復發心勤修精進。終不能得阿耨菩提。是故當知。非因發心勤修精進。有菩薩性。以是義故。菩薩性者。名之爲支。菩薩雖有菩薩之性。若不發心勤修精進。則不能疾得成阿耨菩提。有菩薩性。發菩提心。勤修精進故。則能疾得阿耨菩提。以是義故。菩薩性者。名之爲支（乃至）。性有二種。一者本性。二者客性。言本性者。陰界六入。次第相續無始無終。法性自爾。是名本性。言客性者。謂所修集一切善法。得菩薩性。是名客性。而此經中。以是二種名之爲性。是二性者。名之爲支。又復性者。亦名爲子。亦名爲界。亦名爲性。復有二種。一細。二麁。所言細者。無因而得。無因得果故名爲細。所言麁者。有因而得。從因得果故名爲麁。菩薩摩訶薩。具足如是二種性者。勝於一切聲聞緣覺。況諸外道（已上）。寶公作三解。第三正義云。習種性發心具此三義。前位發心。唯有因義。無餘二義。故但得名因。不名支。性決定必得菩提者。卽是瑜伽以菩薩性。爲堪任持。地持論菩薩性爲必定持。仁王經。習種性前。猶如輕毛。未能決定必得菩提。至習種性。方得決定。諸大乘經文意皆同也。佛性論說發心。與圓果加行爲因。不說前因者。取必定因也（乃至）。旣由種性發心。重成種子。決定必得阿耨菩提名菩薩性。故知。卽由此發心。有菩薩性。旣前位發心加行。無決定必得菩提。是故不由前位發心加行。有菩薩性。發心加行有三位。前位無定得。中位有定得。後爲圓滿持（巳上）今謂。應有二義。一不須和會。准前門可知。二試當解釋。謂。經云。菩薩性者。謂。初發心。及三十七品（云云）。按此意云此是客性。如是客性。展轉相望。名菩薩性。謂。初發心。能與次心爲菩薩性。如是展轉。後心取前一切心行。爲菩薩性。故善戒經以初發心及三十七品。名菩薩性（云云）。其初發心與三十七品。非是一時。明展轉爲性。然此經言非因發心勤修精進。有菩薩性者。當時與當時。不能爲其性。以前望後。能爲其性。如求度人以過去見燃燈如來。爲今日因。不以今日面見釋迦卽爲今因。義意如是。例如小乘速疾行者。要經三生。成種熟脱。外縠麥種。亦復如是。今善戒經以初發心。爲菩薩性。而沼公述此經意云。以法爾本性。爲菩薩性。非因發心有菩薩性者。此解違經起盡前後。問。寶公不取輕毛之位。唯習種性。爲菩薩性。若取初發心。豈非輕毛耶。答。取輕毛位。亦無有失。經文但言無菩薩性。雖發心行。終不得成。不言有性不退速得。故雖昇沈遲速不同。必由此性決定成覺。故名爲性。三義亦具。故華嚴云。一得聞佛名。決定成菩提。一念發道心。必成無上尊。例如小乘。若至煖位。雖有退墮。必至涅槃。問。經云。而此經中。以是二種。名之爲性。何故前言但以最初發心客性。爲菩薩性。不約本性。答。此文難解。今試解云。本性本來衆生皆具。故不約彼說有無別。以初發心爲衆善本故。先約彼說。無此性。雖勤精進。不得菩提。然其實事。要具二性。是故後文。結成二種。然非法爾無漏種子名爲本性。至次門悉。問。經說本性住種性云。陰界六入次第相續。無始無終。法性自爾是名本性。瑜伽論云本性住種性者。諸菩薩。六處珠勝。有如是相。從無始世展轉來。法爾所得。地持論攝論。皆同此。殊勝言。經無。論有。何故不同。答。經雖不言六處殊勝。旣云菩薩性。故含殊勝義。論具顯示。故不相違。或經不要分別勝劣。凡有陰界處。皆是菩薩性。如大經云。佛性者。卽是衆生。又云。凡有心者。悉得菩提。論顯別德故云殊勝。亦不相違。若爾。開顯未開顯教。卽無差別。答。意所含義雖是一味。言說有異。名顯未顯。問。六處相續。一切皆同。旣爾五性教文無別。答。六處非修行得果近因。然修行得果。必由六處。如諸根不具不爲道器。旣非近因。故發心爲性。然必由此故。名爲本性。問。寶公云。但取六處上眞如爲本性。沼公云。由法爾無漏種。故六處殊勝（云云）。今何直取六處爲性耶。答。大經直擧衆生及無明等爲佛性。又今經論不言眞如。亦不言是法爾無漏。故任文相。且作此釋。作眞如釋。亦無有失。至下當知。問。若非眞如。無始無終。法性自爾等文難消。答。生死無始。菩提無終。六處相續故。是無始無終。言法性者。如大般若五百三云。一切法性。略有二種。一者有爲。二者無爲（云云）。非人天修羅作。云自爾（論云殊勝者。至下門當知）。七善戒經云。無種性人。但以人天善根。而成就之（云云）。此義云何。答。今檢彼經第三卷菩薩行地調伏品曰。云何名爲菩薩調伏。調伏者有六種。一性調伏。二衆生調伏。三行調伏。四方便調伏。五熟調伏。六熟印調伏。第二調伏文云。衆生調伏者。有四種。一者有聲聞性。得聲聞道。二者有緣覺性。得緣覺道。三者有佛性。得佛道。四者有人天性。得人天樂。是名爲四。是名衆生調伏。同品下文云。爲欲調伏無性衆生。說人天樂。令得不退。爲有性說。令得調伏増長善法。是名熟調伏（已上）今謂。若論始終。遂令成熟無漏聖道。今文約初。但言人天。例如二乘後雖迴心。初但言得聲聞緣覺。此中設有畢竟無性。依無量時如上數論。八又莊嚴論第一卷云。無性有二。一時邊無般涅槃。二畢竟無般涅槃。時邊無般涅槃法有四。一者一向行惡行。二者普斷諸善法。三者無解脱分善根。四者善因不具足。畢竟無般涅槃法者。以無因故。無般涅槃性。但求生死。不求涅槃（云云）。此義云何。答。如寶性論。依無量時。名爲畢竟。如前第四門釋。或是權教方便所說。九勝鬘經云。謂離善知識。無聞非法衆生。以人天善根而成就之。求聲聞者授聲聞乘。求緣覺者授緣覺乘。求大乘者。授以大乘。是名攝受正法。堪能荷負四種重任（已上）。此義云何。答。寶公云。離善知識。無聞非法衆生授人天乘。求聲聞者授聲聞乘等。故知。無性非必定也。離善知識無聞非法。後可近善知識。有聞依法故。又諸衆生。今時得三乘法者。皆先於無量生中。不得三乘道。得人天樂。故知。先是無性。後有性也。廣如破法爾五性中說（已上）今謂。寶公會釋。順於菩提資糧論意。如彼論第三卷。說菩薩利生。云不堪以大乘化者。乃以聲聞獨覺乘。而化度之（乃至）。若有衆生喜樂生死。憎惡解脱。不堪以聲聞獨覺及大乘化者。應當教化置於梵乘四梵行中。若復不堪梵乘化者。應當教化置於天乘十善業道（已上）。此約分位說。非畢竟別。不爾梵與天豈永別耶。餘文所說。理應同之。十金剛經云。毛道生。今云愚夫生。梵云婆（去聲）羅。此云愚夫。本錯云縛羅乃云毛道（已上）。天親論云。又須菩提。毛道凡夫生者。如來說名非生者。不生聖法故言非生（流支譯）。此義云何。答。此亦其位不生聖法。非永不生。十一比量云。所說無性。決定應有有無二性。隨一攝故。如有性者。或聖所說故。如說有性（已上）。此義云何。答。究竟論補闕（慶俊記）。於樞要量。出所別不成。能別不成。有法自相。有法差別相違等過（云云）。然其意難了。故不煩引。今私詳云。所言無性。是何無性。若言時邊。犯相府過。若言畢竟。所別不成。故有有法差別相違。卽立量云。所說無性。應非畢竟無性有情。因喩同前。或復應有相違決定。卽應立云。所說無性。非決定有諸餘有法。所不攝故。如餘無法（准唯識量。如前第五門）又總立云。定性無性。應非畢竟不成佛者。有理性故。如大乘者（已上樞要十文一量。彼文略故。今或引正文。加問答決擇）。
　　第二寳公究竟論第二引七文而通會。一善戒經。如樞要第六證。二解深密經。如前第五門。三大菩薩藏經第五云。邪定衆生。非法器故。若使如來爲彼說法。若不說法。終不堪任證於解脱。如來如實知彼有情非法器故。而便棄捨。釋曰。世親菩薩釋曰。惡趣名邪性。定入惡趣名邪定。涅槃名正性。定得涅槃名正定。涅槃無却退。惡趣後定出。出惡趣已非邪定。邪定時如來捨置。非邪定時菩薩化也。次下文云。舍利子。菩薩摩訶薩。應被弘誓鎧。教化摧伏。故知。邪定時佛便捨置。非邪定時菩薩化也。故知。非是決定永無。又准此文。無畢竟無性。唯說邪定不可治故。一切邪定正定。皆先是不定故。又邪定必定後不定故。不定不是不可治故。又大集經第十云。爲邪定者。方便學說。令壞邪定。無善子者。令種善子。無法器者。令作法器。爲法器者。分別演說阿耨菩提（已上。究竟論文）。問。沼公云。菩薩藏經。據無種性。不得涅槃。大集經據有性得涅槃（云云）。此義云何。答。二經同名邪定。其義何必永異。然言如來便捨置者。卽同淨名高原陸地。但是彈斥。非永非器。如前寶解。四央掘摩羅經第二云。云何名邪定。謂佛不能化。乃至通會如前。五善戒經。如樞要第七證。六瑜伽論五十二云。若於通達眞如所緣緣中。有畢竟障種子。名無涅槃法。六十七云。無種性人。是名畢竟無涅槃法（云云）。引寶性論。依無量時文會釋。如前第四門。七攝論云。具障而闕因。諸佛不自在。無性釋云。具障謂煩惱業異熟。闕因謂無涅槃因。釋曰。無涅槃因。如前已說。三障不定。皆當轉故。梁攝論世親釋曰。在此位中。諸佛不自在。故知。出此位已。佛自在也。故知。不是未來諸佛不自在。
　　第三明一師慧日羽足者。引十二文。證定性二乘。無性有情。終不成佛。其中第六。引無上依經云。一者一闡提。二者外道。三者聲聞。四者緣覺有四惑障。不能證得如來法身無上菩提（已上）。此義云何。答。此證不然。初二亦有菩薩種性。後二亦有不定種性。此豈不得如來法身。此外亦有信行佛教。人天乘性。及以二乘種性異生。此亦不能證得佛身。故非定量。應知。此經且約四位。說有惑障。非永爲障。餘十一文。備在諸門。又引涅槃經第九卷二十六譬喩。一大涅槃光。入於一切衆生毛孔。如前樞要第五證引。二如興大雲。注於大地。枯木山石高原埠阜。水所不住。流注下田。陂池悉滿。是大涅槃亦復如是。雨大法雨。普潤衆生。唯一闡提。發菩提心。無有是處。三譬如焦種雖遇甘雨。百千萬劫。終不生芽。一闡提輩。亦復如是。雖聞是經。終不能發菩提心芽。是人斷滅一切善根。如彼燋種不能復生。四譬如明珠置濁水中。水卽爲清。投之淤泥。不能令清。是涅槃經亦復如是。置餘衆生。五無間罪。四重禁法。猶可澄清發菩提心。投一闡提淤泥之中。不能令清起菩提心。五譬如藥王能滅諸病。是經如是。能除一切所有諸惡。若有修習及不修習。若聞名字。聞已敬信。一切煩惱重病皆滅。唯不能令一闡提輩。住於菩提。如彼妙藥不治必死。六若無創者。毒卽不入。一闡提輩。亦復如是。無菩提因。如無創者。毒不能入。毒者卽是第一妙藥。七譬如金剛。無能壞者。而能破壞一切之物。唯除龜甲及白羊角。是經如是。安止衆生於菩提道。唯不能令一闡提輩立菩提因。八如馬齒草。娑羅之樹。尼迦羅樹。雖斷枝莖。續生如故。不如多羅斷已不生。若聞是經雖死四重及五無間。猶故能生菩提因緣。一闡提輩。卽不如是。九如法陀羅樹。鎭頭伽樹。斷已不生。及諸焦種。一闡提輩。亦復如是。十譬如大雨終不住空。此經如是。於一闡提。卽不能住（已上略抄）。所餘譬喩。文異義同。故不繁引。如是諸喩。但約分位顯不能。非言畢竟（寶疏意同。第六門上半訖）。
　　
一乘要決卷中
一乘要決卷下（大文第六遮無性有情執之下）

　　        沙門源信撰


　　第四明一師義鏡要略者。彼引八文。一涅槃經第二十六云。一闡提者。名信不具足。以不具故。云何可斷（乃至）。一闡提者。名慧不具足。以不具故。云何可斷（已上引經）。釋云。文意。顯示無行佛性之有情。是名畢竟無性闡提。不名斷善闡提。從無始來。不具足信等無漏種子。故名畢竟無性有情。不具佛種。故名云何可斷。前具佛種子。後起上品邪見。斷佛種子。是名斷善闡提（廣說云云）。今檢經文云。一闡名信。提名不具。不具信故名一闡提。佛性非信。衆生非具。以不具故。云何可斷（乃至）慧不具故名一闡提。佛性非慧。衆生非具。以不具故。云何可斷。一闡名無常菩。提名不具。以無常善不具足故。名一闡提。佛性非無常。非善非不善。何以故。善法要從方便而得。而是佛性非方便得。是故非善。何故復名非不善也。能得善果故。卽是阿耨菩提。又善法者。生以得故。而是佛性。非生已得。是名非善。以斷生得諸善法故。名一闡提（已上）。此文不言無始不具信等善法云何可斷。云何可斷言。理應屬佛性。謂一闡提。佛性不具。云何可斷（經次文云。一闡提中。無有佛性。衆生佛性。無有住處。以善方便故。得可見。云云處處文意多如此）。故言衆生非具足。云何可斷。如同經二十三云。佛性者。非過去非未來非現在。是故佛性不可得斷（云云）。若執本無無漏信等言不可斷。何故下云以斷生得諸善法故名一闡提。故知。但斷有漏信等名一闡提。非約無漏。凡引文證。理無異趣。略字順己。爲證不成。問。若許佛性不具足故。言云何可斷者。信等亦不具足。何故不言云何可斷。答。不具足言。應通二種。本無今斷。倶不具故。不斷之言。理屬本無。闡提斷善。何名不斷。如前所引。斷生得善名一闡提。是其證也。又彼言前具佛種子。後起上品邪見斷佛種子。是名斷善一闡提者。此義不然。唯識等意。無始法爾無漏種子不可斷也。又瑜伽第一云。但由安立現行善根相違相續。名斷善根。非由永拔彼種子故（已上）。又若斷種子。不可還生。如斷惑種不還生故。旣爾有性新成無性。若還生者。惑何不然。旣爾無性新成有性。彼此異因不可得故。二善戒經第一卷文。（云云）三又善戒經云。菩薩性有二種。一者本性。二者客性（乃至）勝於一切聲聞緣覺證等（云云）。倶如樞要第六證。四瑜伽三十五。釋善戒經（云云）。云何種性。謂略有二種。一本性住種性。二習所成種性。本性住種性者。諸菩薩六處殊勝。有如是相。從無始世展轉來。法爾所得。是名本性住種性。習所成種性者。謂前串習善根所得。是名習所成種性。此中義意二種皆取。又此種性亦名種子。亦名爲界。亦名爲性（乃至）。住無種性補特伽羅。無種性故。雖有發心及行加行。爲所依止。不堪任圓滿無上正等菩提（玄賛。引善戒經。地持論所說二種性。一有種性是本有佛性。二無種性。云云）。五瑜伽三十五。釋善戒經云。無種性補特伽羅。雖有一切種。當知。決定不能證無上菩提。遁倫疏云。雖逢一切三世諸佛。修學一切菩薩行處。而一切種三世中終不能證無上菩提。六佛地論第二釋瑜伽論云。由法爾故。從無始來。一切有情。有五種性。一聲聞種性。二獨覺種性。三如來種性。四不定種性。五無有出世功德種性。如餘經論廣說其相（乃至）第五種性。無有出世功德因故。畢竟無有得滅度期。諸佛但可爲彼方便示現神通。說離惡趣生善趣法（乃至）。雖諸經中宣說一切有情之類。皆有佛性皆當作佛。然就眞如法身佛性。或就少分一切有情。方便而說。爲令不定種性有情。決定速得無上正等菩提果故（已上論文）同論第三卷云。由此法界一切有情。心相續中平等有故。說如是言。一切有情是如來藏。一切有情皆有佛性（乃至）。就有如來種性有情。說如是言。一切有情皆當作佛。如有說。言一切無常一切皆苦。如是皆得少分一切。非全一切（已上）今謂。佛地依瑜伽。瑜伽依善戒。雖有多文。但是一途。如第八門釋。法華前未顯眞實。何以權教。難眞實理。設彼等經。至法華後（他師云。善戒經說闍王逆罪。故是法華後說。云云）部類一故。猶是帶權。如阿含經。至法華後。種類同故。猶屬初時。況復佛地論。釋由法界說一切衆生皆有佛性。就行佛性少分一切。說皆作佛。如有說。言一切無常一切皆苦（云云）。此之二釋。違大經意。如第四門廣出其過。又大經第六云。不了義者。如經中說。一切燒燃。一切無常。一切皆苦。一切皆空。一切無我。是名不了義（云云）。一切衆生。皆當作佛。是卽了義。涅槃經文。何令彼經成不了耶。問。法華經方便品云。如我昔所願。今者已滿足。化一切衆生。皆令入佛道（云云）。衆生無盡。而言一切皆入佛道。豈非了義經說少分一切。答。若望他師。此文難消。今依圓宗。未足爲難。謂五乘中。聲聞緣覺。如高原陸地。成佛甚爲難。今二乘會。餘姓非難。一座旣開。十方亦然。故言一切。非是少分。如栴檀屈王。造一麥粒金。而言我今已造金山（文句記約法華釋之。不違此意）。七無上依經如來界品云。如來界者。一切衆生有陰界入勝性種類。内外所現。無始時節。相續流來。法然所得。至明妙善是名如來界。八無上依經菩提品云。阿難。何者名爲菩提自在。謂十地十波羅蜜。如理如量。修出離道。所得轉依寂靜明淨。聲聞緣覺。非其境界。是卽名爲菩提自性。阿難。是界未除煩惱[穀-禾+卵]。我說名如來藏。至極清淨。是名轉依（已上）今謂。初文云。一切衆生。有陰界入。勝性種類者。如下第七門。料簡瑜伽眞如所緣緣幷六處殊勝。況復此文。不言一分有情具耶。次文亦不明了。故此二文立行佛性一分衆生。爲證不成。第五私引文者。一涅槃經第四云。我又示現於閻浮提。爲一闡提。衆人皆見是一闡提。然我實非一闡提也。一闡提者。云何能成阿耨菩提（已上）。如此文者。一闡提人。永不作佛。答。誰作此難。若法相者。此文亦違彼宗所立有情闡提當作佛故。然今會云。彼闡提身。旣是化現。故應在近自在位時。故約近說云何成佛。非謂畢竟不得作佛。若不爾者。卽違已下諸文所說一闡提人。當得作佛。二沼公云。二十二云。如香山中。有忍辱草。非一切牛。皆能得食。佛性亦爾。是名分別答。旣問佛性。不爲定答。爲分別答。如忍辱草有得不得。明知。行性有無不同（云云）。此義云何（三十本第三十二有此文。今言二十二者誤歟。三十本第三十五有此文。但言雪山不云香山）。答。此顯佛性有見不見。非顯衆生有具不具。故上文云。須陀洹人。斯陀含人。斷少煩惱佛性如乳。阿那含人佛性如酪。阿羅漢人。猶如生蘇。從辟支佛。至十住菩薩。猶如熟蘇。如來佛性。猶如醍醐。善男子。現在煩惱爲作障。故令諸衆生。不得覩見。三三十六云。善男子。若有心口異想異說。言一闡提得阿耨菩提者。當知是人謗佛法僧。若有心口異想說。言一闡提不得阿耨菩提。是人亦名謗佛法僧（云云）。一師云。闡提人得菩提者。是人名謗佛法僧者。斷善闡提。現身未得菩提。無性闡提。現在未來。終不得菩提。而總說得菩提。故謗三寶。次經云。若有說。言一闡提不得菩提者。是人亦名謗三寶者。斷善闡提。當得菩提。而說不得菩提。故名謗三寶。次下經云。若有說。言一闡提等。未生善根。便得菩提。是人名謗佛法僧者。斷先初文。次經云。若復有言一闡提人。捨一闡提。於異身中得菩提。是人亦名謗三寶者。此文畢竟無性闡提。於現在未來異身中。終不得菩提。而說得菩提。故名謗三寶。次經云。若復說言一闡提人。能生善根。生善根已。相續不斷。得菩提。是人不謗三寶者。此斷上後文。斷善闡提。於異身中。生善根已。相續不斷得菩提。是人不謗三寶（已上）。此義云何。答。寶公釋云。問云。一師怙破寶公釋云。若有說言。一闡提得無上菩提。是人名謗三寶者。下釋此文云。一闡提未生善法。便得菩提。故是人名謗三寶。是且應爾。又若有說。言一闡提不得菩提。是人亦復名謗三寶者。下釋此文云。若復說言一闡提人。能生善根。善根生已。相續不斷。得菩提。是人不謗三寶者。此亦應爾。經云。若復說言。一闡提人。捨一闡提。於異身中。得菩提。是人亦名謗佛法僧者。此釋何文。答謂。一闡提人。善根生已。相續不斷。得菩提。卽釋此文者。不爾。何以故。同異身中。謗讃別故（已上）。此義云何。答。寶公涅槃疏無此釋。彼文云。若捨闡提。於異身中。得菩提者。亦是失也（云云）。究竟論意亦爾。何作謬解。妄稱寶釋。而破之耶。還顯自愚。可咲可咲。然今按第四文意云。必於異身。能得菩提。不論續善相續不斷。故名爲謗。第五文意云。必續善已。相續不斷。能得菩提。不依一身異身差別。故名不謗。四沼公云。問。若佛性有則本有。應如空常。無則恒無。應同兎角。若爾則違涅槃經說。彼云。有故破兎角。無故破虚空。如是說者。不謗三寶。答。涅槃經意。合觀事性。因緣生滅故非常如虚空。緣生幻有故非無如兎角。不遮有情有無性別（已上）。此義云何。答。涅槃第二十四。三十三等。說佛性云。若能知如箜篌中聲性。乳中酪性。種中芽性。說有爲執著。說無爲虚妄。非有非無亦有無。現在無故。未來有故。因中未有故。頼因方有故。非有如虚空。非無如兎角。如是名爲解佛意也（寶公云。涅槃經意。指佛身名佛性。故云現在無未來有）。明知。佛性現在無故。非如虚空。未來有故。非如兎角也。不約因緣生滅義說。是故本有法爾佛性。全違此經非有非無。畢竟無性。違經亦爾。問。一師引寶公難云。若言一分法爾先有。卽同虚空常有。若言一分畢竟是無。卽同兎角永無。如是說者。謗三寶也。汝執非理。不知永暫。謬引證故。汝所引文。通理佛性行佛性說。汝以眞如及第八識。爲正佛性。此旣常有。汝卽同虚空常有失。何責我法爾常有失（已上）。此義云何。答。此返質未了。何者。寶公難意。法爾本性。同虚空失。畢竟無性。同兎角失也。而返質云。不知永暫。謬引證者。猶不明了。又云汝旣同虚空失。何責我法爾常有失者。此亦未了。何依人有失。不避我失耶。何況眞如非有非無非常非斷。離四句百非。不同虚空有。其第八識。亦不同法爾無漏種子。涅槃經意。許由有酪而得蘇生。不許酪中別有蘇性。凡有心者。定得菩提。如有酪故而得蘇生。但由此義。第八名性。非言卽是無漏佛性。汝執第八中法爾無漏種。猶如酪中別有蘇性。經破別性如虚空常有。不破總相此有故彼有。此義難思。後賢思擇。五瑜伽二十一說。無性有情。決定應有之理。幷明無性有性有六種行相。又六十七。有五難六答。立無性義。何不依憑耶。答。寶公云。瑜伽述小乘意。非大乘實義。沼公云。是述大乘實義（云云）今謂。非偏述小乘。違論文相故。亦非大乘實義。違涅槃等經。故應是帶權大乘義耳。或時復有隨宜所說。如楞伽經大悲闡提。雖有佛性。而名無性。今論亦爾。依障難斷。且名無性。至下當知。應有比量。學者思擇。是故不可執帶權大乘。難顯實一乘（瑜伽不述法華。幷有隨宜說。如第五門已廣分別）。六一師云。攝論云。具障而闕因。諸佛不自在。無性釋曰。具障。謂煩惱業異熟。闕因。謂無涅槃因（云云）。此義云何。答。寶云。世親釋云。在此位中。諸佛不自在。故知。出此位已。佛自在也。故知。不是未來諸佛亦不自在（云云）。問。一師難云。汝執非理。所以者何。不知暫時永無闡提之差別。又云。攝論文亦不同佛地論說畢竟闡提。不通暫時。何以得知。唐攝論第十云。謂諸有情。有業等障。名爲具障。由具障故。雖無量佛出現於世。不能令彼得般涅槃。諸佛於彼無有自在。若諸有情無涅槃法。名爲闕因。此意說彼無涅槃因。無種性故。諸佛於彼無有自在。准此論文。具障闕因者。唯約畢竟闡提而說（云云）。此義云何。答。一師釋其意未了。爲是一釋。爲二釋。若一釋者。所引二攝論。其意各別。何用一釋耶。加之。不知暫時。永無等者。似約暫時。釋寶所引世親文也。又云。攝論文等者。約畢竟闡提釋也。若由此故爲二釋者。二本攝論文雖少異。其理應一。何作二釋。名有其過。於畢竟無性。佛最無自在。何不出彼。但出暫時（難初釋）其業等障。理必有盡。無種性障。亦應如是。一文合說無自在故。不爾論文便成不了（難次釋）。故知。此文依無量時。名爲無性。佛無自在。若作此釋。二論無違。七寶公云。一切有情。皆當成佛者。諸佛功德。當有盡。無所度故。卽違所說。如來功德。常無斷盡。不應無益常住世間。本爲度生。求佛果故。答。衆生無邊。佛德無盡。竝是佛說。因何偏信。若總信者。此難自消。衆生不可盡。佛德亦無窮（已上）。問。法相師云。有性衆生。皆應入滅。無性有情。常留生死故。衆生無盡（云云）。此義云何。答。大般若經。說無量衆生。雖入涅槃。而衆生界。無減少義云。以諸有情皆無所有性遠離故。彼從本來不可得。故大論六十四云。若實有衆生。實有減少者。諸佛應有減衆生罪。若衆生實空。和合因緣。有假名衆生。故無有定相。是故爾所佛度衆生。實無減少。若不度亦不増（已上）。經論倶不言無性有情在故不減。但如寶釋。可總信耳。若不爾者。後佛功德。猶有減少。不如前佛演說無漏深廣正法度衆生故（有量。云云）。八天台涅槃玄義記云。東晋大德沙門道生法師。卽什公學徒上首。時屬晋末宋初。傳化江左。講諸經論。未見涅槃經大部。懸說衆生悉有佛性。時有智勝法師。講顯公所譯六卷泥洹經。說一闡提定不成佛。宋朝大德。盛宗此義。聞生所說咸有佛性。衆共瞋嫌。智與生公。數論此義。智屡被屈。進状奏聞。徹于宋主。表云。後生小僧。全無學識。輒事胸臆。乖越經宗。若縱流傳。誤後學者。今以表奏請。擯入山。王依奏謫居蘇州虎丘寺。其後宋朝道俗衆。共披尋大經（涅槃廣本。擯後傳至）。咸歎云。生公妙釋幽冥。善會圓宗。卽以表陳。宋主驚歎。發使迎生。生披經廣本。略叙疏義。衆請宣揚。開經之朝。宋城道俗五千餘人。咸集講會。生昇座已。便令都講偏唱經文三十餘段說一闡提有佛性。於是便立一切衆生至一闡提有佛性義。命衆論議。竟無一人申論道者。便辭衆曰。良以此經本未至。道生由斯忍死來久。今幸得符契。言無謬誤。不惑衆僧。卽奉辭願善流布。言訖於高座菴從沒化。時人號生。爲忍死菩薩（已上）泰法師云。羅什法師。親從西國歴事聽受。知佛性義不遍有情。道生旣羅什學徒。公違什師。立諸衆生皆有佛性。故什法師。集衆羯磨。擯出道生。道生去後。什師尚在（云云）。義榮法師。彈泰師云。按隋朝費長房年録云。羅什僞秦姚興弘始十一年。東晋安帝義熙四年戊申死。然竺道生被擯。宋文帝時也。如此羅什死後十六年。方至文帝。如何得言羅什未死道生見擯。又如君言。道生見擯。謂當道理。道生傳云。見擯之時。法師誓言。我所說不合理者。願於現身。得癘病等。若不乖理。願執麈尾而終。後經文來至。如願而死（云云）。海西玄隆師義章引此事。大途同義榮師。然誓言與榮師記異。謂若我所說違正理者。是我見身便入地獄。若順正理。不離高座。而取命終（云云）。
　　大文第七。辨佛性差別者。有四。初斥法相法爾無漏種子。二詳瑜伽眞如所緣緣種子。三辨寶公三番佛性。四明天台三因佛性。
　　第一斥法相法爾無漏種者。問。法相宗意。依無始來法爾無漏種子有無。立五種性。此義云何。答。天竺震旦諸師。不許法爾無漏種子。至下門當知。若無法爾無漏種子。如何瑜伽五十七云。問。生那落迦。成就幾根。答。八現行種子。皆得成就。除三所餘或成就或不成就。三（三無漏根）約現行不成就。約種子或成就。謂涅槃法。或不成就。謂不般涅槃法（乃至）於一向苦傍生餓鬼。當知亦爾（已上）彼論豈非許有法爾無漏種子。答。寶師云。有涅槃法解脱分等。定得涅槃。決定當得三無漏根。因中說果。名爲無漏。如涅槃經說。有乳有酪。以定得故。衆生佛性。亦復如是。然說乳中先無酪性。優婆塞戒經云。和合石因緣故而得有金。若說石中先有金性。是名外道。菩薩種性亦復如是。善業因緣。發菩提心。名菩薩性。若說衆生有菩薩性。是名外道。故知。瑜伽同二經說。不同外道（已上所引。優婆塞戒經第一卷文。取意耳）今謂。此釋論文難消。彼論之例。無性有情。名不般涅槃法。有性有情。名般涅槃法。不約解脱分位前後。又論旣云地獄成就無漏種子。設雖決定當得涅槃。若現在無其種子體。何得言有無漏種子。若例有乳有酪者。應言成無漏。何更名種耶。今解云。瑜伽雖不立別種子。然指眞如。名爲種子。若無障者。爲涅槃法。故云成就三無漏種。有障者爲不涅槃法。故云不成三無漏種。非是法爾無漏種也。問。沼公云。瑜伽論以有畢竟障種。淨障彼法爾本無漏種。分五性別。一師云。瑜伽云。由無漏種子有無。障有可斷不可斷義（云云）。此義云何。答。瑜伽但由畢竟障有無。立五種性。不言由本無漏種子。一座之間。妄此證文。但爲誑他。不顧終始。其餘所引亦復難信。問。唯識論以法爾無漏種子。分別三乘種性。云何但以二障差別。爲種性耶。答。瑜伽佛性二論。不云有法爾無漏種子。今依本論。不依唯識。問。唯識難曰。若無法爾無漏種子。由何二障有差別耶（云云）。此難何遮。答。旣許法爾無漏種子。何不許障法爾差別。問。若無漏法。無本性種。例有漏法。有不齊過。答。無始生死。何本何新。本名對新。何爲新能熏。彼本從何現。有無窮過。故有漏法無始種子本新難辨。何輒爲例。況復有漏是舊醫法。無漏是新醫法。新舊旣別。理非一例。且乘他意。應立量云。聖道應無本無漏種。由修得故。如擇滅等。問。定性無性。彼障若重。云何遂斷得成佛耶。答。内由眞如理。外假諸佛力。漸漸修學。悉當成佛（由二空眞如。有發心修行。如前所引文）。譬如世間草木易破。金石難破。若久加功。金石非難。又大經二十六云。如水乳雜臥至一月終不成酪。若以一渧頗求樹汁投之於中卽便成酪。若本有酪。何故待緣。衆生佛性。亦復如是。假衆緣故。則便可見。假衆緣故。得成阿耨菩提。若待衆緣然後成者。卽是無性。以無性故。能得阿耨菩提。法華云。諸佛兩足尊。知法常無性。佛種從緣起。是故說一乘。二經意同。又優婆塞戒經第一卷說。三乘無本性。具如前第二門引。問。沼公云。正法華第三云。先無三乘性。後殖三乘因。名有三乘性（乃至）。佛種從緣起等者。皆由逢緣熏本性。方能得果。非本無因五性新起（云云）。此義云何。答。有無本是極反之義。旣言先無三乘性。知法常無性。如何釋言非本無性耶。應是立別義。勿謂釋經文。問。玄賛釋知法常無性。佛種從緣起云。遍計所執。生法二我。體性是無（乃至）無漏依化報佛。種子因緣所生。從緣所起。因修作故（已上）。此義云何。答。此釋雖消無性文。不順無性義。其義意云。本來雖無佛乘種性。然佛種性。由一乘教因緣而起。如本無夢。緣合生夢。故彼釋意。義不相應。若依此意。佛應說言。佛種雖本有。而從因緣起。常無性句。便非至要。況復正法華。旣云。先無三乘性。後殖三乘因（云云）。若約遍計。先後皆無。不可言後殖三乘因。由此理故。山家無量義經釋云。往昔但遇菩薩之化。但修大乘成習性。今現生名爲定性大乘（乃至）。往昔雖遇三乘之化。今生其根下劣。樂人天善。是名暫時無涅槃。善少闡提。往昔未遇三乘之化。未修三乘及不定行。是故名爲畢竟無涅槃。無因一闡提（云云）。又寶云。久遠先習種子。對其近修。亦可名爲本有種子。又云。無量義經云。善男子。若知無量義從一法生。當知。此人不久得阿耨菩提。若不信者。當知。去菩提遠。准此理教。善戒經等本性。卽是眞如平等而有。無別有爲無漏種子（云云）。又有引華嚴性起品云。若見聞如來。恭敬及供養。所殖諸善根。無量不可種。一切有爲中。不可得窮盡。寂滅諸煩惱。離苦得涅槃。譬如有一人。呑服小金剛。究竟不可消。下至金剛際。如是十力所。聞見供養福。具足智金剛。煩惱滅無餘。譬如乾草積。等彼須彌山。投火如芥子。燒盡悉無餘。如是善逝所。若殖小功德。燒滅諸煩惱。正趣到涅槃。譬如雪山中。有大藥王樹。見聞嗅味觸。除滅一切患。十力亦如是。若有見聞者。修習勝功德。究竟成菩提。頌旣十力所。見聞供養福。具足金剛智。定知。今於遺法中。見聞供養福。熏習金剛智種子。必當得菩提。然汝等云法爾有三乘種性差別者。極違此文也。又云。若有見聞者。修習勝功德。究竟成菩提。豈今聞熏習者。不成三乘種性耶（華嚴宗末師抄）。問。若遂成佛。云何名爲畢竟無性。答。瑜伽論意。依障難斷。立無性名。寶性論意。依無量時名畢竟無。問。沼公云。異生位中。未成有爲眞無漏法者。此亦不爾。何以故。佛性論中。分別部師。不信有無性。異部論中經量部師。異生位中。成就聖法。瑜伽論。地獄成就三無漏根。楞伽第四。無漏習氣。非刹那法。攝大乘論。從同類生。如何獨信薩婆多師初無漏心。無同類因（已上）。此義云何。答。經部設許凡成聖法。旣非大乘。不可依憑。況復未檢彼文。瑜伽所說。地獄成就三無漏根。如前廣釋。楞伽所說無漏習氣。非刹那者。最初習氣。從初現行無漏所生。故非刹那。此但說無漏義。非對有漏辨也。又彼經說刹那。云刹那壞相（云云）。故知。無漏終不退失。名非刹那。不約五類一刹那說。攝大乘說同類生者。爲是現行。爲是種子。若種子者。如前所釋。從現行生。名同類生。若現行者。從眞如種生。名同類生。或地前立初無漏根。約此無漏。假名同類。學者可撿論文思擇。問。沼公云。佛性論第二云。若無因緣。觀得成者。闡提提人。應有此觀。准此卽是許無行性。況復自許如心本有無漏先無。旣是先無無漏。無因後從何起（已上）。此義云何。答。言因緣者。彼論云。故淨分人。由清淨性此觀成。言淨分者。一福德分。二解脱分。三通達分。福德分者。宿世善根。能感此身具足諸根。爲受法器。解脱分者。已下功德種子。能感未來世中解脱果報。通達分者。由聖道故。能通達眞如。是名淨分。是人由淨分爲緣。淨性爲因故成此觀。非無因緣（已上）所言淨分。但是客性。非是言法本無漏種。若不爾者。宿世善根。能感此身。已下功德種子等文。豈順法爾無漏種乎。第三通達分。亦是客性。故名爲緣。若是本種。應爲因故。淨性因者。論上文云。因者有二。一佛性。二信樂。此兩法佛性。是無爲。信樂是有爲（云云）。此二亦非法爾種子。故知闡提雖有佛性。而無信楽及三淨分。不能成觀。不約本種。問。前說具理定成涅槃。如何今言福等成觀。答。依理起福成觀。理性是本。故不相違。問。沼公云。莊嚴論第一種性品。由界差別故。應知。三乘種性有差別。菩提種性。有四種自性。一性種性。二習種性。乃至廣說。佛性論第四云。顯佛性有五義（乃至）。五無初相應善性爲法者。釋曰。無初者。以性得般若。大悲。禪定。法身。竝本有故。故言無初。體用未曾相離。故言相應。是名無初（已上）。此四法中。般若。大悲。禪定。此三法是本有無漏行佛性。法身。是謂理佛性。法身是體。餘三是用。故知。菩薩種性有情。第八識中。有法爾無漏種子。汝云五性。唯新熏無法爾種。汝何會釋體用未曾相離文。無上依經菩提品云。何者名爲菩提自性。謂十地十波羅蜜。修出離道。所得轉依。是卽名爲菩提自性。是界未除煩惱[穀-禾+卵]。我說名如來藏。至極清淨。此名轉依（已上）。此義云何。答。瑜伽論意。旣依眞如有障無障。立五種性。莊嚴所說種性自性亦應如是。佛性所說。無初般若大悲等者。如同論云。涅槃有無量功德。又起信論心眞如門云。眞如法身自體不空。具足無量性功德故。又華嚴云。一切諸佛中。法門無有邊（云云）。此等所說。應非種子。初般若等。亦應如是。何必法爾無漏種耶。無上依經。亦復如是。或可彼經依新熏種。問。善戒經所說本性住種性云何。答。山家引彼經文解曰。陰界六入次第相續者。緣起有爲也。無始無終法性自爾者。不變法性。法性隨緣。名爲有爲。是故衆生之本。卽是法身。故經云。卽是法身流轉五道。名爲衆生。問麁食者。此經本性。取何句義。爲法爾種。若取陰界六入次第相續句。爲法爾種者。畢竟無性。具有三科。何立無性。若取無始無終法性自爾句。爲法爾種子。卽違勝天王經。大般若經。無上依經等。其法性者。非所作故。勝天王經云。云何法性不可思議。佛言在諸衆生陰入界中。無始相續所不能染。法性體淨一切心識不能緣起。諸餘覺觀。不能分別。邪念思惟。亦不能緣。遠離邪念。無明不起。是故不從十二緣生。名爲無相。則非作法。無生無滅。無邊無盡。自相常住（已上經文）。解云。在諸衆生陰入界中者。明能持三科。卽善戒經文。云陰界六入次第相續。文義全同也。又則非作法無生無滅無邊無盡自相常住者。明所持本性。卽善戒經文云無始無終法性自爾。文義無異。又大般若經（云云）豈執本性文。爲有爲無漏種子耶（已上山家文。大般若文幷釋。不異勝天王。故不抄）。寶公云。瑜伽五十三。地持論第一。及攝論。同說本性住種性云。謂無始六處殊勝。展轉相續法爾所得（云云）。釋云。擧陰界六入取法性也。如涅槃經第八說衆生佛性本淨云。雖復處在陰入界中。卽不同於陰入界也。善戒經陰界六入。是有爲也。法性自爾是理性也（略抄）今謂。善戒經不言殊勝。二家釋可爾。瑜伽等言六處殊勝。若唯取法性。此殊勝文不消。故令加事解云。瑜伽無重障爲菩薩種性。以之准知。所有六處。亦應殊勝。如法華經。罪障滅者。六根清淨。有重障者。諸根闇鈍。挫陋變躄。生輒聾啞。諸根不具（云云）。法性自爾者。或可如前取法性理。或法性有事理。今顯事法性任運殊勝。故云法性自爾法爾所得。或復法相師意云。六處殊勝者。言總意別。第六意處名爲殊勝（已上釋善戒經說）。一師引莊嚴論。佛性論。無上依經等中。二十二文。證依法爾種。五性有別。然文義不明了。又散在諸門。故不煩引（一師云。眞諦三藏。稟龍樹旨。眞如理性爲佛性。遮行佛性。故立悉有佛性宗。玄奘三藏。承彌勒旨。行佛性立爲正佛性。遮理佛性故。立一分無性宗。靈潤師明付眞諦。立悉有佛性。神泰師。依玄奘。立一分無性宗。後義榮破神泰義。敍靈潤義。東土沙門得一。破義榮義。述神泰師義。）（云云）更有一文。足爲明鏡。如涅槃經第七。辨佛說魔說中。明順佛說之比丘相云。若王大臣。作如是言。比丘。汝當作佛。不作佛耶。有佛性不。比丘答言。我今身中定有佛性。成以不成未能審之。王言。大德。如其不作一闡提者。必成無疑。比丘言。爾。實如王言（已上）。故知。衆生本有佛性。平等無異。若理性遍。行性不定。比丘應言。我身中佛性。一有。一不定。若二具者。成佛無疑。若唯一者。定不成佛。豈可總言定有佛性。更約闡提說成不成。問。設彼會言。其一闡提者。卽顯無行性。此有何過。答。此會非也。何者。王問有二。一問成佛。二問佛性。比丘所答。隨亦有二。豈以佛性。濫成佛耶。何以邪執。亂金口文。況復所執無種性者。是無始性。非始今作。何言如其不作等耶。此文旣明。不可妄執衆生佛性。有具不具。改勿憚。改勿憚。
　　第二明瑜伽眞如所緣緣種子者。問。瑜伽五十二云。諸出世間法。從眞如所緣緣種子生。非彼習氣積集種子所生。問。若非習氣積集種子所生者。何因緣故。建立三種般涅槃法種性差別補特伽羅。及建立不般涅槃法種性補特伽羅。所以者何。一切皆有眞如所緣緣故。答。由有障無障差別故。若於通達眞如所緣緣中。有畢竟障種子者。建立爲不般涅槃法種性補特伽羅。若不爾者。建立爲般涅槃法種性補特伽羅（已上）。寶公云。西方有兩釋。一護法等云。此是緣眞如智。以眞如爲所緣緣故。名眞如所緣緣種。二難陀等云。是聞熏習種。從佛正體智爲名。名眞如所緣緣種（究竟論文）。沼公云。設有處說眞如爲種。如說塵勞之儔。爲如來種。豈彼種言。爲佛因。故知假說。由依如起。如四大種望所造。亦立種名。正種子者。瑜伽七義。非常法爲因（云云）。此義云何。答。山家云。其法爾種子。西方論師都不許。唐國疏師亦不許。一切經中。無所說故（云云）。又寶公。不許兩論師釋。而自許眞如名種子。涅槃經。第一義空爲種子。若以違種子六義刹那滅等故。不得名種者。法爾種子。亦不是與能熏相應熏成。何得名種。故知。六義種子。唯說有爲。四義所熏。唯說客性。非本性也（略抄）。今私按瑜伽文。山家幷寶公釋。無別法爾無漏種子。若不爾者。論文應云眞如所緣。雖一切遍。而無漏種。有無不定。依此建立種性差別。何唯顯示障差別耶。按處處文云。依障差別立五種性。不由法爾無漏有無。熏習力生初無漏。亦非法爾無漏爲因。是故應言。由眞如故一切有性。由障別故有性無性。又寶公云。大小雖別。然皆不說見道已前成就有爲眞實無漏也。涅槃經說。有漏生無漏。轉無明爲明。又瑜伽七十三。問。若先無有知無相智。由無有故。亦無數習。無相智義無數習。故知。無相智。旣無其因。應不得生。答。有相亦得爲無相因。隨順彼故。如世間智爲緣。生出世智。有漏智爲緣生無漏智（論文）。成唯識論。無文違教。唯以無漏不生有漏。佛不却作凡夫（已上寶文）。又攝論第三云。復次云何一切種子異熟果識爲離染因。復爲出世能對治彼淨心種子。又出世心昔未曾習。故彼熏習。決定應無。旣無熏習。從何種生。是故應答。從最清淨法界等流正聞熏習種子所生。釋曰。復次云何乃至淨心種子者。此顯畢竟無有道理。未曾見。有毒爲甘露。阿頼耶識。猶如毒藥。云何能生出世甘露清淨之心。又出世心。乃至從何種子生者。此顯淨心唯未曾得。云何無因。率爾得生。從最清淨乃至種子所生者。此顯淨心有別種子。決定不從阿頼耶識種子而生。云何別種。謂最清淨法界等流。正聞熏習。最清淨法界者。諸佛法界。永離一切客塵障故。言等流者。謂從法界所起教法。無倒聽聞如是教法。故名正聞。依此正聞。所起熏習。是名熏習。卽此熏習。能生出世無漏之心。名爲種子。如是種子。非阿頼耶識。是未曾得故（玄奘譯。無性釋也。玄奘譯世親攝論第三意同）又云。又此正聞熏習種子。下中上品。應知。亦是法身種子。與阿頼耶識相違。非阿頼耶識所攝。是出世間最清淨法界等流性。故雖是世間。而是出世心種子性（已上）准此文。全無法爾本無漏種。問。若言法爾無漏種子無經說者。云何心地觀經第四卷。佛說言因三善根及以信等。増長無漏法爾種子。能起無漏三昧神通。答。彼經筆受靈仙法師。本住當朝興福寺。習學法相宗。乘彼本習。潤色經文。自謂無謬。如青謂黄。若彼梵文正如此者。天竺諸師。何言無文謬。護法論師。何不引之。或復眞如所緣緣種子。名爲法爾了。問。唯識論第二。會釋此攝論等諸論處處文云。此正因緣。微隱難了。有寄麁顯勝増上緣。方便說。爲出世心種（已上）。此義云何。答。此釋不順攝論等文。前所引文。深細決擇初無漏因。何因但說麁顯傍緣。不說微隱無漏正因。故山家云。有古人。破此唯識論。而別立自宗云。眞理與阿頼耶識。待聞熏習。以爲因緣。聖道方生。無一經說無漏之中別有有爲無漏。卽爲因緣。生其聖道（已上）。問。沼公云。攝大乘論云。佛世尊說從聞他音及自正思惟。由此二因。正見得生。釋曰。清淨品。以正見爲上首。此正見。以何法爲増上緣。謂從他聞音。及自正思惟。此二因。卽是正見増上緣（已上論文）。此義云何。答。所引文。不知誰譯。檢玄奘所譯。不云増上緣。況復此等文。不言本有無漏種子。爲證不成。問。唯識第二。引諸五種性文。阿毘達磨經。無始時來界等頌。無盡意經無始時來。有種種界。瑜伽第二諸種子體。無始時來。性雖本有。而由染淨新所熏發。諸有情類。無始時來。若般涅槃法者。一切種子。皆悉具足。不般涅槃法者。便闕三種菩提種子等文立法爾種子。瑜伽第三十八云。種性所攝一切無漏菩提分法。所有種子。望彼一切菩提分法。爲生起因。第五十云。略有四種。一者本性住種子。二者先習起種子。三者可修治種子。謂有般涅槃法者所有種子。四者不可修治種子。謂無般涅槃法者所有種子（已上）。豈非許有本無漏種。答。此亦如前。不言本有無漏種子。爲證不成。況復佛性論第一。會阿含經有種界等。而立二空所顯。眞如平等佛性。故亦不違無重障者眞如所緣緣。名爲無漏種。彼眞如體具無量德。亦有能生無漏法功望此義邊名種無過（眞如具諸功德者。如上法爾種中引起信論。眞如生諸法者。如大般若五百六十九。云眞如雖生諸法。而眞如不生）或復應言。瑜伽設立本無漏種。如立五性。非法華意（瑜伽不述法華。如第五門已廣今別）。問。沼公云。又若眞如爲種。親生出世間法。略有四過。一前後相違過。自前本性門中。卽說無漏從有漏心生。今說如生。定從何是二門相違。二聖教相違過。瑜伽攝論種子義中。皆云一刹那滅者。生已無間卽滅壞。故無有常住得成種子。於一切時無差別故。不可難云。法爾種子。不與能熏相應熏成。何得名種者。不爾。七義釋種子義。能熏所熏釋熏習義。又本有種。由熏増長。不說熏生。說重生者。是新熏種。三自宗相違過。違佛性論有體生無體。若許眞如。親生出世。卽應云二有體生有體。何故說一。四進退有違過。若從有漏生無漏者。復違五十二。不說麁重自相種生故（已上難寶義）。此義云何。答。今遮初難云。世間無有一因生法。彼無漏法。從心理生。何有相違。遮次難云。山家云。若麁食者。不立眞如種子。汝犯聖教相違。故金剛三昧經云。信此身中眞如種子爲妄所翳又違涅槃經。云說第一義空。爲中道種子。寶公如意珠種子。未必具六義也。遮次難云。佛性論第二。問曰。此三性幾性無體能生有體。答曰。唯分別一性。無體能生依他性體。問云。此幾性。有體能生有體。答曰。唯是依他一性。有不實體。還能生依他體。猶如無明生諸行等。問云。此三性。幾性有體能生無體。答曰。眞實一性。能滅依他。令其無體（已上）。此三問答。如次顯示三性功能。餘略不說。不爾。何故第三句中。不說依他正智有體。滅依他惑。令其無體耶。其第四難。更不可遮。眞如種子生無漏者。非是有漏生無漏故。此難無用。問。沼公又難云。若卽眞如爲種能生。應但云從眞如種子。生出世法。何須云眞如所緣緣種子生（已上）。此義云何。答。第八十只云眞如種性。眞如種子（云云）況復非獨眞如生出世法。智觀彼時生。故言所緣緣。言種子者。卽是眞如。或眞如體。卽名種子。相分眞如及能緣心。亦有種子。然非法爾。含此等義。名爲眞如所緣緣種子。別應思擇
　　第三明寶公三番佛性。亦有二。一正明。二別料簡理心佛性。初正明者。涅槃經佛性有五。一理性。謂第一義空。二因性。謂善五陰。三因因性。謂無明等。三十五云。一切無明煩惱等結。悉是佛性。何以故。佛性因故。從無明行及諸煩惱。得善五陰。是名佛性從善五陰。乃至獲得阿耨菩提。四果性。謂阿耨菩提。五果果性。謂大般涅槃。此五佛性。無一衆生有一切。無一衆生無一切。一闡提人。有理及因因。佛有理果果性。不斷善者。有理因因因。始末以明一切衆生皆具一切。佛與闡提。亦有四句。佛有非闡提。謂果及果果性。闡提有非佛。謂因因性。二人倶有。謂理性。二人倶無。謂因性（已上）。大經三十六云。或有佛性一闡提有。善根人無。或有佛性善根人有。一闡提無。或有佛性二人倶有。或有佛性二人倶無。善男子。我諸弟子。若解如是四句義者。不應難言一闡提人。定有佛性。定無佛性。若言衆生悉有佛性。是名如來隨自意語。如來如是隨自意語。衆生云何。一向作解。寶公四句。依此文也（已上初番）。又佛性體有二。一理。二事。又各分二。謂因性果性。理因者。涅槃二十七云。佛性者。第一義空。第一義空名爲智慧。解深密經勝義諦。勝鬘楞伽經等如來藏。無上依經如來界。菩薩善戒經本性。瑜伽論眞如所緣緣種子。佛性論應得因。實性論自性清淨。起信論内淨熏習。唐攝論佛法界也。第一義空。名爲智慧者。同密嚴經。如來清淨。亦名無垢智（云云）。二事因。此有二。涅槃經二十八云。衆生佛性。亦二種因。一者正因。二者緣因。正因者。謂衆生。緣因者謂六波羅蜜。又云。如世人言。有乳有酪者。以定得故。是故名有乳有酪。佛性亦爾。有衆生有佛性。以當見故。准此等文。衆生如乳爲酪正因。六度如煗爲酪緣因。或說中道觀智。以爲佛性。或說無明結等。以爲佛性。若具說一切因性。如三十六云。未得阿耨菩提。一切善不善無記等法盡名佛性。如來或時因中說果（云云）。此與報佛爲緣正二因。亦與法佛爲了因。亦爲證得緣因也。理果性者。謂法身涅槃。事果性者。謂阿耨菩提（已上）。問。沼公釋三十六文云。若是不善所依眞如名爲佛性。此則可爾。卽以不善。名爲佛性。違入大乘論。彼云。汝癡無智謂煩惱爲因（云云）。此義云何。答。三十五云。從無明行及諸煩惱。得善五陰。從善五陰乃至得阿耨菩提。寶公由此以無明等爲因因性。善五陰爲因性。然入大乘。破煩惱爲因。非破爲因因。又此經意。非取眞如。何唯別取惑上眞如。爲善五陰之因緣耶。三十六文意。亦復如是（已上第二番）。又云。楞伽密嚴。雙說識藏及如來藏。爲諸法因。涅槃經中。兼說理心。爲佛正因。復說第一義空。能與善法。爲種子也。理心雖同無如不可說其前後。心依於理。理卽無依。故大乘經。多說其理。名爲本性。如維摩經。說無住無本餘皆有本。然於事中。心亦爲本。亦得說言理心爲本（已上）。卽引密嚴經下卷云。如來清淨藏。亦名無垢智。常住無始終。離四句言說。佛說如來藏以爲阿頼耶。惡慧不能知藏卽阿頼耶識。如來清淨藏。世間阿頼耶。如金與指環。展轉無差別。准此經文。雙說理心二本性也。如來清淨藏是理也。世間阿頼耶是心也。如金是理也。指環是心也（已上第三番。然基公云。一理性。勝鬘所說如來藏是。二行性。楞伽所說如來藏是。云云）。
　　次別料簡理心佛性者。沼公難云。眞如非生了因。云何爲正因。只可得許因果位殊。因名如來藏。果名法身（云云）。此義云何。答。今謂。不遮因果位殊。但經說眞如中道爲佛性。又佛性論云。由二空故。有發心修行及道後法身（云云）。豈非因義耶。問。一師云。又二十七云。第一義空名爲善種子者。謬取經意。彼卷云。觀十二因緣智慧。卽是阿耨菩提種子。觀此經意。觀中道第一義空之體。觀智種子。是名爲佛性。非第一義空卽名種子（云云）。此義云何。答。此難偏執。何者。第三十五。十二因緣名爲佛性。第二十觀因緣智爲菩提種。云何但依觀智文耶。又佛性論。云由二空故有發心修行。不云觀二空之智。若言由觀有發心者。觀卽修行。豈由修行而有發心。卽因果倒。亦違論文。問。沼公云。外道計常法爲因。或無因起。汝執常法爲因。或無因起。如何有別。亦不得云涅槃經云本無今有。有已還無。以此爲證。彼文意別。不說無因。云本無今有。果本無。從因而起云本無今有。起已卽滅云還無。若如文執言無卽無因。有已還滅。如何卽許報佛常住（已上）。此義云何。答。寶公云。若常法生無常法者。何故涅槃經中。佛語外道。云汝因是常。果是無常。我因無常。果是常耶。答。因有遠因近因。果有遠果近果。外道唯有常因。無其常果。佛法遠因是常。近因無常。遠果是常。近果無常若遠因對近果。因常。果無常。如應得因與發心加行爲因。若近因對遠果。因無常。果常。如發心加行與圓果爲因。若近因對近果。因果倶無常。如發心與加行爲因。若遠因對遠果。因果倶是常。如應得因與圓果爲因。佛將近因對遠果。故言我因是無常果是常也。問。沼公云。次言清淨法性。爲諸法本。自性無本。此說眞如出生諸法者。爲増上緣。非親因緣出生諸法。然如不生。是増上緣生。若一如生萬德。何有定果因。攝大乘莊嚴論云。諸功德從境智起。如旣親生。何假智生。又云。雜集論云。雖有衆緣。無種子不生。故非他作（已上）。此義云何。答。如如意珠。雨種種物。珠體是一。所雨種種。言眞如生諸無漏法。亦復如是。珠若是因緣。眞如亦爾。珠若増上緣。眞如亦爾。不諍緣攝處。唯取出生義。唯從境智起者。亦如如意珠。衆緣和合而出衆寶。眞如亦爾。要須衆緣（已上。眞如佛性說）。沼公破心爲正因云。楞伽第八云。具足熏習無漏法。故名不空如來藏。若是有漏者。何得爲正因。卽違攝大乘說毒爲甘露（云云）。此義云何。答。法爾種子。他師亦不名爲熏習。如上已辨。由此故知。除初無漏。次刹那後。皆有無漏所熏種子。故楞伽意。依長時說。或加行後心。順無漏智。有漏觀慧。所熏習種。應名無漏。故初無漏根。通凡聖位立。又全離欲人。欲界倶生身邊二見。先無漏道之所伏故。於見道中。與分別惑。倶時斷之（云云）（見唯識述記）。故知。地前隨義亦立無漏名也。以此爲因。生初無漏了。然無性攝論第三。云未曾見有毒爲甘露。阿頼耶識。猶如毒藥。云何能生出世甘露清淨之心者。說不隨順有漏名毒。非指隨順有漏心耳。具如前引瑜伽七十三。及攝論廣文。是故自他亦許有漏六度道品。助生無漏。若不爾者。地前諸行。豈不得成初地因耶。故瑜伽六十九云。世第一法所攝俗智爲依止故。能入見道。升見道時。卽先所修善世俗智。所有種子。由彼熏修。皆得清淨（已上）。故知。不淨由熏修故。變爲清淨。不必由本清淨種子。若必本有無漏種者。乳中豈要令有酪性。經廣破之。又經轉無常識。獲得常識（云云）。是卽調練有漏觀慧。成無漏智。如乳調練。漸漸變酪。無別酪性。謂初加行。厭離生死。欣求涅槃。觀心不退。始得煗位。必至涅槃。次頂位中。終不斷善。漸至忍位中。永離惡趣。後世第一。變成無漏。本雖是有漏。依欣厭心故。漸背生死。漸近涅槃。乃至最後得無漏心。何必本有法爾種子。如氷成水。無別水種。苦澁變甘菓。無別甘味種。但由衆緣和合所致。故涅槃經云。非衆生中。別有佛性。衆生卽是佛性。但是時異。問。若無本性。應變瓦石。成水甘菓。答。雖無本性。然諸法別。不可一因生一切果。如第五門。引大經文。何況蕩除心垢。名無漏智。是心本性。非新變爲。故密嚴經上卷云。心性本清淨。不可得思議。是如來妙藏。如金處於礦。大集經云。衆生不知心性淨故。爲客煩惱之所繋縛。按此文意。非別本有無漏種子。若言望於無漏種子。名爲心性本清淨者。若爾望於有漏種子。應言心性本不淨耶。未有心性本不淨文。又不可言心性眞如。名本性淨。煩惱眞如亦無別故。不可唯心別爲妙藏（心性本淨與心變清淨。二義同異。別應思擇。已上心性問答訖）。
　　第四明天台三因佛性者。一正因佛性。二了因佛性。三緣因佛性。如法華玄義第五類通三佛性中。云汝實我子。我實汝父。卽正因性。又云我昔教汝無上道故。一切智願。猶在不失。智卽了因性。願卽緣因性。又云我不敢輕於汝等。汝等皆當作佛。卽正因性。是時四衆以讀誦衆經。卽了因性。修諸功德。卽緣因性（已上）。釋籤云。指常不經中爲正四。此因亦可爲性得三因。今望緣了種子。故但云正（已上）。又玄義第九云。初住見眞。以眞爲因。住前相似。非是眞因（明簡却中。初明簡却似位也）。若取性得爲初因者。彈指散華。是緣因種。隨聞一句。是了因種。凡有心者。是正因種（通意也）。此乃遠論性得三因種子。非是眞實開發。故不取爲因也（別意也）。金光明玄云。云何名三佛性。佛名爲覺。性名不改。不改卽是非常。非無常。如土内金藏。天魔外道。所不能壞。名正因佛性。了因佛性者。覺智。非常非無常。智與理相應。如人善知金藏。此智不可破壞。名了因佛性。緣因佛性者。一切非常非無常功德善根。資助覺智。開顯正性。如耘除草穢。掘出金藏。名緣因佛性（已上）。法華文句第七云。三道是三德種。淨名云。一切煩惱之儔。爲如來種。此明由煩惱道。卽有波若也。又云。五無間皆生解脱相。此由不善。卽有善法解脱也。一切衆生。卽涅槃相。不可復滅。此卽生死爲法身也。此就相對論種。若就類論種。一切低頭擧手。悉是解脱種。一切世智。三乘解心。卽般若種。夫有心者。皆當作佛。卽法身種（三德三身。名異義同。故今用之）。記云。三道是三德種者。卽性種也。有生性故。故名爲種。生時此種純變爲修。修性一如。無復別體（乃至）波水之義。准望可知。波是水種。豈可不信。若就類者。類謂類例。卽修德也。衆生無始。恒居三道。於中誰無一毫種類。夫有心者。法身種者。合彼性三。爲一法身。對修方合。約性恒開。此三從別一一各異（已上）。止觀第五云。應佛從緣因生。報佛從了因生。法佛從正因生（已上）。問。此三佛性。以何爲證。答。未知其證。然涅槃經第二十八卷。師子吼菩薩云。善男子。衆生佛性亦二種因。一者正因。二者緣因。正因者。謂諸衆生。緣因者。謂六波羅蜜。又云。緣因者。卽是了因。世尊。譬如闇中先有諸物。爲欲見故以燈照了。若本無者。燈何所照（已上）。此文相順三因佛性。問。此經旣云緣因者。卽是了因。故唯有二。云何爲三。答。此義難了。且私解云。文雖無別。義意有異。了因卽是觀照。緣因卽是資成。如是般若。解脱。報身。應身。智慧莊嚴。福德莊嚴。如是等法。如次相對。由此理故。分爲三因。如色名通。而立一色處。及我名通。而別立我執。今亦如是。於通名中。尋其義別。分爲二因。
　　大文第八。辨教權實爲三。一明法華實教。二詳深密了義教。三辨餘經一乘。
　　初明法華實教者。天台三論等宗。云法華唯一佛乘教爲眞實。諸餘三乘五性教爲方便。何者。前第一門所引十文。一佛乘理眞實顯然。況復無量義經。云四十餘年未顯眞實。法華經方便品。云舍利弗。當知。諸佛語無異。於佛所說法。當生大信力。世尊法久後。要當說眞實。寶塔品偈曰。我爲佛道。於無量土。從始至今。廣說諸經。而於其中。此經第一。又多寶佛證明曰。如是如是。釋迦牟尼世尊。如所說者。皆是眞實（已上）。何等諸經。先說他經。唱前教未實。後令他佛證所說眞實。唯法華經。獨有此事耳。若五乘眞實。前深密等經。說三乘五性。何言四十餘年未顯眞實。若一乘方便。今法華經。說唯一乘。何言諸佛法久後。要當說眞實。廣說諸經。此經第一。若顯了教名未顯眞實。隱密教名眞實。是令佛語成顛倒也。又實勝權劣。人天共了。若五乘實。一乘權者。餘經應第一。法華非第一。亦諸佛妄宣。多寶誤證。非削法華之文。何成五實一權。問。如上所引。方等諸經。亦明一乘。何言四十年未顯眞實耶。答。寶公云。四十年後法華。楞伽。無上依。涅槃等經。方說二乘無滅未得無餘（云云）。問。沼公云。無上依經。非法華後。何以得知。法華經内。已列闍王。無上依經列衆中。云頻婆娑羅以爲上首又勝鬘經。亦非三十年後。何以得知。經云。波斯匿王。及末利夫人。信法未久。仁王經。波斯匿王云。二十九年。爲我等說摩訶般若等（云云）。明知。信佛不久。應在其前。又入楞伽經。准菩提流支云。又依結集。初年說大集。寶幢陀羅尼。及楞伽。海龍王。九年說鴦崛摩羅。十年說如來藏（云云）。此義云何。答。今謂。餘教前後。非要所諍。法華眞實。是正所立。然四十餘年。未顯眞實者。旣金口文。不可疑念。按其意云。餘教一乘。不如法華廣大平等明了演說。謂序正流通。三周節節。開示演說一佛乘理。況復。多寶分身。他方大士。感應影嚮。證明稱讃。三世諸佛。以爲本懷。開示悟入。同一無異。是爲廣大。一切衆前。開演顯示。能說能聽。無隔無異。是名平等。授諸聲聞大菩提記。因行果位。劫國名字。主伴依正。一一分明。知是事成。非唯理一。唯有一乘。無二無三。若有聞法者。無一不成佛。知是取一切。非唯不定性。是爲明了。餘經所說。則不知是。或但略說。或逗一機。或不明了。無有具足。由此理故。四十餘年。未顯眞實。其義顯然。問。若彼餘經一乘不了。云何引彼助成法華。答。其旨同者。引之助成。撮壤崇山。有何過耶。問。大論釋大品經畢定不畢定品云。須菩提聞說法華。方起畢定不畢定疑（云云）。知法華後。亦有權教。何言久後要當說眞實。答。但言實說要在久後。不言久後皆是眞實。故後番中。亦有權教阿含等也。問。密嚴經上卷云。十地華嚴等大樹與神通。勝鬘及餘經。皆從此經出。如是密嚴經。一切經中勝。又大雲經第四云。是經卽是諸經轉輪聖王。何以故。是經典中。宣說衆生實性。佛性常住法藏故（已上）。此與法華有何差別。答。此多有少事理差別。謂彼望華嚴勝鬘等爲王。不如法華望已今當。又彼唯約實相爲王。法華兼說二乘作佛。如次應知二種差別。問。若爾涅槃亦是當說。豈以法華望彼爲勝。又勝鬘等。竝說一乘及以實相。何唯法華。答。已破大陣。殘黨不難。法華破初陣。故爲勝無過（遍初難）。勝鬘一乘。應有二義。一唯約理。不同法華。二設具事理。而義不具足。不如法華廣大平等明了演說。問。大論第四十六云。本起經。斷一切衆生疑經。華手經。法華經。雲經。大雲經。法雲經。彌勒問經。六波羅蜜經。魔訶般若波羅蜜經。如是等無量無邊阿僧祇經。或佛說。或化佛說。或大菩薩說。或聲聞說。或諸得道天說。是事和合。皆名摩訶衍。此諸經中。般若波羅蜜最大（已上）。豈不以般若爲最勝耶。答。此指第六般若波羅蜜。以爲最大。非謂般若部經。如法華中。望五波羅蜜。校量功德。除般若波羅蜜。論意如是。又設雖指彼經無失。以彼多說實相智慧。非謂所說一切最大。問。若爾。開三顯一。應非最大。答。開三顯一。亦是實相相應智慧。故法華云。我設是方便。令得入佛慧。諸法實相義。已爲汝等說（云云）。實相智慧。其名雖同。開顯佛慧。究竟最大。廣如天台所釋。問。寶公云。一分無性。二乘實滅。定是小乘。悉有佛性。二乘無滅。是大乘義。沼公云。此不應然（乃至）。卽分別部。皆有佛性。經部一說。總無實滅。應皆大乘（云云）。此義云何。答。悉有佛性。二乘無滅。爲大乘者。由成佛故。若無成佛。非是本意。何況契經有此說。何偏責寶公。如大經二十二云。善男子。一切聲聞緣覺經中。曾不聞佛有常樂我淨。不畢竟滅。三寶佛性。無差別相。犯四重禁。謗方等經。作五逆罪。及一闡提。悉有佛性。今於此經。而得聞之。法華經化城喩品云。今爲汝說實。汝所得非滅。爲佛一切智。當發大精進。問。一師云。華嚴所被機。普賢文殊等。補處菩薩。何故名漸悟（乃至）華嚴楞伽等是實教攝。是頓教收。爲頓悟說故。法華涅槃等。是權教攝。是漸教收。爲漸悟說故（云云）。此義云何。答。此解多過。一相符極成過。我亦華嚴名爲頓教。法華涅槃名爲漸教。所立之宗。卽有相符。二頓漸無別過。所被機者。是何義耶。若得益者。普賢等人。彼時何益。若所對者。法華亦對彼。有何差別。又解深密。對勝義生。何故不名唯菩薩教。大般若經。對須菩提。何故不名唯聲聞教。故不應約所對判教。三聖教相違過。佛旣說言法華眞實。前未顯實。何強背佛教。爲法華怨嫉耶。
　　第二料簡解深密經。名眞了義教者。彼經第二卷云。爾時勝義生菩薩。復白佛言。世尊。初於一時。在波羅痆斯仙人墮處。施鹿林中。唯爲發趣聲聞乘者。以四諦相。轉正法輪。雖是甚奇甚爲希有。一切世間諸天人等。先無有能如法轉者。而於彼時所轉法輪。有上有容。是未了義。是諸諍論安足處所。世尊。在昔第二時中。唯爲發趣修大乘者。依一切法皆無自性。無生無滅。本來寂靜。自性涅槃。以隱密相。轉正法輪雖更甚奇甚爲希有。而於彼時所轉法輪。亦是有上有所容受。猶未了義。是諸諍論安足處所。世尊。於今第三時中。普爲發趣一切乘者。依一切法。皆無自性。無生無滅。本來寂靜。自性涅槃。無自性性。以顯了相。轉正法輪。第一甚奇。最爲希有。于今世尊所轉法輪。無上無容。是眞了義。非諸諍論安足處所（已上）。何獨指法華爲眞實教耶。答。山家云。中印度三藏。地婆訶羅云。中天竺國。那爛陀寺智光論師。遠承文殊。龍樹。近禀提婆。清辨。依般若等經。中觀等論。亦立三教。謂佛初鹿苑。爲諸小根說小乘法。明心境倶有。第二時。爲中根說法相大乘。明境空心有。唯識道理。以根猶劣。未能令入平等眞空。故作是說。於第三時。爲上根說無相大乘。辨心境倶空。平等一味。爲眞了義。又云。測法師解深密說宗趣中。叙清辨判教云。深密等經。明有所得。淺而非深。諸部般若。顯無所得。爲最甚深。護法判云。三時所說無相之理。理無淺深。而說深密爲了義者。約三性義。決判諸經有無道理。顯了義。又成唯識記第八卷云。說深密等爲了義者。以對機根。說三性義。易可了知。勸令受學。於一時間。說爲了義。非約盡理。名爲了教（已上。山家文。眞諦三藏明三法輪。第一法輪指鹿苑。第二法輪成道七年。在舍衞國施惠江邊。去給孤獨園三里許處。爲諸菩薩說諸法空般若等經。第三法輪成道三十八年。在毘舍離國鬼王法堂。對眞諦菩薩說解節經。云云此中第二時般若說一向空。大般若明中道與深密同攝第三時。具如守護國界章第一卷。引華嚴探玄記刊定記第一釋。不能具出）今謂。佛性論第二云。由有著三性者故。說不了義經。達三性者。自然顯了。名了義經（云云）護法等判。同此論意。諸師判深密了義。旣以如是。況復深密。唯望前教。名爲了義。亦爲無上。如中阿含五十六說。佛始從道樹至鹿園。時有異學者。問曰。賢者。欲至何處佛以偈。答曰。我至波羅捺。撃甘露法鼓。轉無上法輪。世所未曾轉。法華普望四十餘年及已今當。名爲眞實。不得一例（眞諦云。去涅槃七年說解節經。是深密經勝義諦品也。列衆有頻婆娑羅王。故知闍王未作逆時說。云云他師亦許在法華前）。問。沼公云。攝論。旣引法華會舍利弗說釋。故知。與深密一乘。與法華一乘同。又云。二乘法無我等。故法華深密一乘同（云云）。此義云何。答。攝論不順法華意。故菩提資糧論不用彼釋。如前第一門引。又誰遮無我同但法華經。二乘作佛以爲大意。深密不爾。是其異也。凡可決都意。不可論小事。問。一師云。寶公云。或者不知深密法華前說。妄謂深密會法華經。由斯固執法華非實。此判愚癡。以前深密會後法華。此有何妨。如大乘十法經。是大寶積經四十九會中。當第九大乘十法會。彼會說言。祕密教者。我授聲聞作佛記。此不應爾。是名祕密教。明此經會後未說法華經。不爾第二七日前未授聲聞作佛記。會何經文。故知會法華（已上）。此義云何。答。今檢十法經。佛告阿難。阿難白佛。乃至阿難等歡喜奉行（云云）。成道二十年後。阿難始來佛所。故涅槃後分偈曰。我今懺悔於世尊。侍佛已來二十年。四威儀中多懈墮。不能悦可大聖心。知十法經非二七日說。甚成可咲。以一准諸。所言難信。若深密經兼會未來。應如法華言已今當。旣無此言。何因漫談。又山家云。若謂三時約義淺深。不據時節者。深密不應說初昔今。問。寶公云。解深密師云。法華是第二時教。次小乘後說故。非是了義。引法華第三。大通知勝佛時。說四諦十二因緣。度聲聞已。十六王子。卽請佛說大乘法。請已經二萬劫。後爲說法華。故知。說小乘後。卽說法華（乃至）。故知。法華深密前說（已上）。此義云何。答。寶云。般若經三十年前說。如來藏經。佛成道十年說。大集經成道十六年說。無量義經四十餘年說。無量義經後。說法華經（乃至）。十六王子請後。二萬劫中。說餘大乘。二萬劫後說法華。頌（云云）（已上）。今加解云。無量義經云。初說四諦。爲求聲聞人。而八億諸天來下聽法。發菩提心中。於處處演說甚深十二因緣。爲求辟支佛人。而無量衆生。發菩提心。或住聲聞。次說方等十二部經。摩訶般若。華嚴海空。宣說菩薩歴劫修行（上）。以此一文。證法華前。說多大乘。況餘文耶。問。沼公。證法華同深密三時云。法華第二信解品中。廣立三時云。初我等居僧之首。自謂已得涅槃。初時教。又云。世尊往昔說法旣久。我時在座。但念空無相。於菩薩法。心無喜樂。此第二時。深自慶幸。獲大善利。法王大寶。不求自得。此第三時教（云云）。此義云何。答。此文略也。按廣文云。二十年中。常令除糞。是初時也。過是已後。心相體信。入出無難。是第二時也。長者自知將死不久等。是第三時也。臨欲終時而命其子。是第四時也。經文四時顯然。故天台。如次爲阿含。方等。般若。法華漸教四時。問。一師云。問。深密法華。倶立三時同。何得知涅槃同深密立三教。答。涅槃第二云。譬如有三醫。初醫師。教國人皆服乳。此喩初時有教服法乳。次醫師。教皆斷乳。此喩第二時教空教。後醫師。教有宜不宜服。此喩第三時非空非有中道教。從深密至涅槃教。立三時教。旣同不殊。云何汝違教。別立五時。補處氏尊所說瑜伽。不別立時。唯寫深密三時（云云）。此義云何。答。法華三時。如前已破。涅槃三時。謬引彼經。彼經意云。初純服乳是舊醫法。譬外道教。次皆斷乳。後亦許乳是客醫法。譬如來教。云何外道與如來教。合說爲佛三時教耶。上來汝解。多有虚妄。若自不覺。誰強使陳。若爲狂他。何忘罪報耶（法華玄賛第一。亦引此文立三時教。寶師涅槃疏破之。亦如是）。問。沼公云。深密告勝義生。不告諸比丘。故涅槃經不會於彼。旣法華中。告諸比丘。涅槃旣云我於經中。告諸比丘。准此卽是正會法華。又法華論。四義釋一乘中云。二者同義。以聲聞辟支佛佛法身平等者。佛性法身更無差別故。又解三平等中云。如來依三平等。說一乘法故。以如來法身。與聲聞法身無異故。與授記（云云）。此義云何。答。雖告勝義生。亦不遮告諸比丘。例如法師品。告藥王一人。卽爲告八萬大士。況復不可唯會深密。亦會餘經有此言者。如般若經佛言。我常於大衆中。讃寶幢菩薩。尸棄菩薩（云云）。龍樹云。未知何經讃此菩薩（云云）以彼准之。不可輒言他經無有告比丘說。或復設是法華。亦無有失。末代衆生。見法華文。生異執耳（異執者見第五門）。次引法身平等者。爲成何義。按論意云。法身平等故。究竟皆成佛。故與授記。此有何過。如上數論。不能煩述。
　　第三辨餘經一乘者。問。勝鬘經云。阿羅漢辟支佛觀察時。得不受後有觀第一蘇息處涅槃地。世尊。彼先所得地。不愚於法。不由於他。亦自知得有餘地。必當得阿耨菩提。何以故。聲聞緣覺乘。皆入大乘。大乘者。卽是佛乘。是故。三乘卽是一乘。得一乘者。得阿耨菩提。阿耨菩提者。卽是涅槃界。涅槃界者。卽是如來法身。得究竟法身者。卽究竟一乘。無異如來。無異法身。如來卽法身。究竟法身者。卽究竟一乘。究竟者。卽是無邊不斷（乃至）。若如來。隨彼所欲而方便說。卽是大乘。無有二乘。二乘者。入於一乘。一乘者。卽第一義乘（深密經一乘如第五門。楞伽經一乘如第二第三第五門分別決擇。故不重引）。此與法華。同異云何。答。義寂師云。章主云。隨彼意欲。而方便說唯有一乘。無有二乘。此文意。顯說一乘者。隨他意語。彼宜聞故。是方便說。非爲眞實。又云。宋本云。若如來。隨彼所欲。而方便說。卽是大乘。無有二乘。唐本云。若諸如來。隨彼所欲。而以方便說。說於二乘。卽是大乘（已上廣章）。寶公云。勝鬘經云。若如來。隨彼所欲。而方便說。卽是大乘。無有二乘。基師彌勒上生。法華疏中。說勝鬘經四乘爲實。一乘爲權。皆用此文。因何定執一乘爲實。三乘爲權。譯曰。一切經中不說法華涅槃等經。唯一佛乘。以爲方便。何但勝鬘經也。此文正明一乘爲眞實。三乘爲方便。因何翻將此文。證一乘爲方便也。夫釋文之法。皆須不違一部之都意。始末相順（乃至）。今應正釋此文。若如來。隨彼所欲。而方便說者。此是前爲求三乘人。說三乘也。卽是大乘者。卽是次說聲聞辟支佛乘。皆入大乘也。無有二乘者。無二乘涅槃也。二乘入於一乘者。一乘皆爲佛因。當成佛故。依二乘道。出三界分段之身。至其門外。與諸菩薩乘白牛車。直至道場。一乘卽第一義乘者此說一乘爲眞實。二乘非眞實也（乃至）基公。浪釋勝鬘四乘爲實。一乘爲權。誤其後學。又云。四十年前一道一行。是存三說一。非決定一乘。四十年後。卽無二無三。是破二歸一。又云。如何得知是存三一乘。答。與攝論等一乘。大意同故（云云）（寶公勝鬘爲法華後說）山家云。義榮師云。基公雖復翻經執筆。文章之匠。然勝鬘文中。何其拙乎（義榮意略同寶公義）。又壽量品文句云。勝鬘爲一明一。法華會三明一（云云）。記云。爲一明一者。三外之一。自爲一機。非會三一。故但云一。部屬方等。對斥偏三。未至法華。不應云會。云云者。亦應更云帶不帶異。一乘何異（已上）。問。一師引基師釋云。法華一乘。通理智。勝鬘一乘唯理佛性。法華一乘唯攝入。勝鬘等通出生。法華一乘唯有性。勝鬘一乘通無性。法華一乘唯不定性。勝鬘等通定性。法華多說教理。勝鬘等多說行果。法華一乘爲實。二乘爲權。勝鬘一乘爲權。四乘爲實。又法華一乘唯依攝入。用狹故爲方便說。勝鬘一乘出生攝入。二皆周備。故是眞實。法華一乘唯談有性。爲依故是方便。勝鬘一乘亦談無性。爲依故是眞實。又法華唯談不定性故是方便。勝鬘亦談定性故是眞實（云云）。此義云何。答。今謂。慈恩和尚者。三藏上足。百部疏主。探經論之奧旨。究文義之幽致。唯此一事理。恐不當。如是麁言。皆由定性不成佛執。彼成佛義。上已數顯。今更略明。經言無一不成佛皆成佛無疑。不令有一人獨得滅度等（云云）。此佛語中。豈有定性不成佛義。若言法華對不定性。是故無一不成佛人。非定性中無不成者。此亦不然。經云聲聞若菩薩。聞我所說法。乃至於一偈。皆成佛無疑。菩薩旣無成不成別。聲聞同之。應無差別。不應於中生分別。云菩薩取一切。聲聞取一分。若爾。全背經。不可言弘經。餘文准知。是故。勸持品云。憍曇彌。何故憂色而視如來（乃至）我前總說。一切聲聞。皆已授記（云云）。若有定性不成佛者。憍曇有理。佛語無理（其一）。又若唯會不定性者。與深密等。卽無差別。不可說言四十餘年未顯眞實。諸佛法久後要當說眞實。正直捨方便但說無上道。何令佛語一一無實（其二）。又按一代聖教起盡。初阿含說小聖不成佛。次大乘說有成有不成。法華說一切皆成。先唱以前未顯眞實。令知大乘有權實別。其後全無定不定文。唯有一切皆成佛言。例如世間言一切有。小乘教意人空法有。大乘實說人法皆空。諸教次第淺深如是。何苦是前權。非最後實語（其三）。然基公文。應有別意。如法華玄賛要集第四云。就法華經意。竝顯一乘。而先師疏文。多引五性。欲歸一致。故亦兩存。勿因此言。遂生偏執。故百法記云。不應定說有之與無。推決於佛。斯爲善會。此卽疏主之深意也（鏡水沙門棲復撰）。則知。慈恩一乘爲勝。然本所宗故。勿不撥五性。順道理故。永不背一乘。由此唱言不可定說。例如世親出經部有部得等假實二說已。云如是二途皆爲善說。所以者何。不違理故。我所宗故（見倶舍第四卷）。問。有人云。法華一乘是權。是密意一乘。所以得知。妙法華云方便品。正法華云善權品。此卽接下方便。顯上方便。是名爲方便。接引二乘。令歸一乘。是名接下方便。爲二乘者。顯示一乘。是名顯上方便。故方便品云。我設是方便。令得入佛慧故。又云此法華經藏。開方便門。示眞實相。故上句是接下方便。下句卽顯上方便（已上。佛性略抄。得一造）。此義云何。答。此釋非也。一者不解題目意趣。謂昔方便。能爲今經顯實哢胤。歎顯實功。以爲品題。猶如化城。提婆品等倶但取寶處。以爲經旨。不取化城。但取無怨記。以爲經旨。不取斷鹽等。如佛言有漏。佛言非有漏。今經言方便。經言非方便。若指當教。爲方便者。聞者不生信。佛語非巧妙。二者不解經文。謂經指昔九部教。云我設是方便。令得入佛慧。上句指昔方便。下句示今一乘。云何不了別。指法華爲權。上來見於一師所陳。訛辨有餘。正理不足。言者不知。誠哉此言。旣爲戲論本。當去百由旬。又龍樹言。若有十方佛。汝言無。得無限罪。若無十方佛。而我言有。生無量佛想得恭敬福。所以者何。善心因緣。福德力大故。譬如慈心三昧力（大論第九）。一切成佛不成佛論。所有罪福。理亦應然。何況教理明耶。又平等大慧。是諸佛之本懷。常住佛性。卽雙林之遺言。豈非究竟。非眞實。以爲本懷爲遺言乎。

　　我今信解一乘教   願生無量壽佛前
　　開示悟入佛知見   一切衆生亦復然

一乘要決卷下

一乘要決題辭

　　竊惟在昔我宗祖。利見於大弘間。田三獸之野。建一乘之幢。是故昭權實鏡。偏照麁食之陋。守護國界專破權門之執。爾後遂至圓極教雲。遍雨四海者蓋我高祖之力耳。四祖六祖相繼弘闡。佛乘三學勃興艮嶽。可謂盛哉也。洎第十九祖治本宗。其門有四傑出。令此決主專心尊者。則其一也。學窮大小五藏行豊顯密三觀。優剖三一之際。深辯偏圓之致。於茲乎。彼沼公論。遂爲之退三舍焉。今義雖朋寶師。寶師說。亦實非有勝于此也。然中古以來。能解說之者鮮矣。頃有暦上人。講而授徒。余自少欽尊者行履而不輟。今會此書將行。愉躍神飛。不勝隨喜。終爲之叙。冀結來緣。龍華會上。與尊者聽記莂爾。

天明改元冬十月菩薩沙彌敬光謹題
