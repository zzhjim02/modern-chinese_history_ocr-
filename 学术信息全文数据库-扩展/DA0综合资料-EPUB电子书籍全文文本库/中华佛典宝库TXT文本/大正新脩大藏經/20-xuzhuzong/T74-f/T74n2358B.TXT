　　No. 2358 B

　　菩薩戒綱要鈔

　　別受最初  十無盡初  三聚最初
　　佛法最初  三論傳時  法相傳時
　　華嚴傳時  天台傳時  眞言傳時
　　戒法傳時  三聚最初  別受最初
　　布薩最初  梵網最初  梵網再興
　　通受再興  尼衆再興  別受再興
　　別受七衆  通受七衆  三聚二義
　　顯了三聚  斷惡三聚  義具三聚
　　三聚三業  菩薩息惡  料簡論文
　　五篇歸入  後四攝善  二門同別
　　十無盡門  梵網三聚  前四含律
　　開會別受  頓漸通局  通受戒數
　　律儀共不  息惡名律  四重罪體
　　
    夫三聚之廣海呑萬行不飽。兩受之軌道運諸乘無遺。是以古來現在一切諸佛。必由此戒以成三德已。而今時十方薩埵併學此法用圓二利。寔斯佛法雄詮修行大綱者乎。而受隨相似易實難。自非積學何輒得解。或廣有諸文而叵尋。或徒有人口以易埋。仍專守興正菩薩遺風。聊集先德所傳文義而已。
　　一三國傳來。二諸戒大綱。三諸戒業體。四通別受法。五攝律儀。六攝善法戒。七饒益有情。八別受行相。九通別懺法。十問答分別。
　　第一三國傳來金口收光將二千歲。若不傳來豈今得聞。折枝汲流必尋本源。旣預戒流不可不知矣。就戒法傳來。初明漢土。次明本朝。初中有三。初別受戒。次十無盡。後三聚。
　　初共門者。傳中異說。卽法苑珠林（沙門玄惲字道世撰）第八十九引齊尚統法師傳云。漢明初感摩騰法蘭唯有二人。初來至此不得受具。但與道俗剃髮被服縵條。唯受五戒十戒而已。伏惟如來出世八年。始興羯磨。震旦在白木條東二萬七千里。開持律五人得授大戒。自後至漢第十桓帝一百餘年内。猶用三歸十戒相傳授。桓帝已後北天竺國有五西國僧來到漢地。與大僧受具足戒。一名支法領。二名支諡三名竺法護。四名竺道生。五名支婁讖。其時大律未有。支法領口誦出戒本一卷羯磨本一卷。在此流行今時名舊羯磨。後到魏皇初三年。曇摩迦羅又譯出戒律。至元孝文世有光律師。驗舊羯磨及以戒本。文有加減多少不足。依大律本次第刊集。現世流行。號爲新羯磨（已上）定賓等意以此爲始（後漢明帝永平十歲至漢桓帝之終永康元年。卽經一百一年。而支法領授具戒年傳不記之）又高僧傳（惠皎師撰）第一云。曇摩訶羅此云法時。本天竺人（乃至）誦大小乘經及諸部毘尼。常貴遊化不樂專守。以魏嘉平中來至洛陽。于時魏境雖有佛法而道風訛替。亦有衆僧未禀歸戒。正以剪落殊俗。可設復齊事法祠祀。迦羅旣至大行佛法。時諸僧共請迦羅譯出戒律。迦羅以律部曲制文言繁廣。佛法未昌必不承用。乃譯出僧祇戒心止備朝夕。更請梵僧立羯磨法。中夏戒律始自乎此。迦羅後不知所終（已上）南山大師等卽依用此（永平十年至魏齊帝終嘉平五年。經一百八十七年。此亦受年傳詳不記）兩傳所述其義稍殊。竊案傳意。支法領等五人受戒不相續故有此異說歟。次大尼初受又有異說。尚統法師傳云。于時尼衆來求受戒。支法領曰。女律所明唯開邊地五人僧受具戒。不論尼衆。是時尼等辭退。而還泣涙如雨。不能自勝。後到漢末魏初。東天竺國有比丘尼來到長安。見比丘尼衆問曰。汝誰邊受戒。尼衆答曰。我到大僧所受五戒十戒而已。二尼歎曰。邊地尼等悉未有具。爲還本國化得十五人來。三人在雪山凍死。二人墮黑澗死。餘到此土唯有十人。在此諸尼悉趣乘師與授具戒。後到呉地亦與彼尼授具訖已。西尼思憶本郷。卽謝舶南海而還。及至上船唯有七人。三人命終。來去往途十七餘年（已上）定賓等師亦此爲始（騰蘭傳法以來至於魏初經於一百五十四年）又比丘尼傳第一云（寶留師撰）淨撿本姓种。名令儀。彭城人。父誕武威太守。撿少好學早寡宗貧。常爲貴遊子女教授琴書。聞法信樂莫由諮禀。後沙門法始。經道通達。晋建興中。於宮城西門立寺。撿乃造之。始爲說法。撿因大悟念及強恒以求法利。從始借經遂達旨趣。他日謂始曰。經中云比丘比丘尼。願見濟渡。始曰。西域有男女二衆。此土其法未具。撿曰。旣云比丘比丘尼。寧有異法。始曰。外國人云。尼有五百戒。便應是異。而爲問和上。和上曰。尼戒大同細異。不得其法必不得授。尼有十戒。得從大僧受。但無和上。尼無所依止可。撿卽剃落從和尚受十戒。同其志者二十四人。於宮城西門共立竹林寺。未有尼師。共諮後撿過於成德。和上者西域沙門智正也住罽賓國。寬和有智。思雅習禪涌。晋永嘉末來達中夏。分衞自資。語必弘道。時信淺薄莫知祈禀。建武元年西返罽賓。後竺佛圖澄還述其德業。皆追恨焉。撿畜徒養衆。清雅有節。說法教化如風靡草。晋感康中。沙門僧建於月支國得僧祇尼羯磨及戒本。興平元年二月八日。於洛陽譯出。外國沙門曇摩羯多爲立戒壇。晋沙門釋道場以戒因緣經爲難云。其法不成。因浮舟干洒。撿等四人同壇上從大僧以受具戒。晋土比丘尼亦撿爲始也。當其羯磨之日。殊香芬馥。闔衆問聞莫不欣歎（案年代記。晋世卽無興平年號。而晋哀帝代有興寧年號。恐當彼歟。爾也永平十年至興寧元年。經於二百九十七年。追更可檢）又高僧傳第三云。求那跋摩。此云功德鎧。本刹利種。累世爲王。以在罽賓國（乃至）時影德寺尼惠果淨音等共請跋摩云。去六年有師子國八尼至京云。宋地先未經有尼。那得二衆受戒。恐戒品不全。跋摩云。戒法本在大僧衆發。設不本事。無妨得戒。如愛道之緣。諸尼又恐年月不滿。苦欲更受。跋摩稱云。善哉茍欲增明。甚助隨喜。但西國尼年臘未登。又十人不滿。且令學釆語。別因西域居土。更請外國尼來足滿十數（乃至）其年九年九月二十八日。中食未畢先起還&M004764;。其弟子後至。奄然已終。春秋六十有五（乃至）欲重受戒諸尼悲泣望斷不能自勝。初跋摩至京。文帝欲從受菩薩戒。會嚧冠侵疆未及諮禀。奄而遷化。以本意不遂傷恨彌深（云云）又云。僧伽跋摩。此云衆鎧。天竺人也。少而棄俗。清峻有戒德。善解律藏尤精雜心。以宋元嘉十年。步自流沙至京邑（乃至）將爲影福寺尼惠果等重受具戒（乃至）俄而師子國比丘尼鐵薩羅等至都。衆乃請跋摩爲師。繼軌三藏（云云）南山大師等亦依用此等（永平十年至宋元嘉十一年。經於三百六十八歲）是則漢朝共門受戒之始。
　　次十無盡門者。梵網戒是也。開元録第四云。弘治八歲。於草堂寺三千學士聚後出此一品。梵本有六十一品。譯訖融影等三百人一時共受菩薩十戒（文）法藏疏云。沙門惠融道祥等八百餘人。請羅什受菩薩戒（乃至）卷首別標當時受戒羯磨等事。仍云。此羯磨於梵網經律藏品内。盧舍那佛爲妙海王及王千子受菩薩戒法。其八百餘人並誦此戒本（文）羅什相傳十無盡戒卽始姚秦矣。
　　後三聚戒者。卽法苑珠林第八十九云。惟斯戒本流來漢土源始晋末。中天竺沙門曇無讖者。齎此戒經及優婆塞法。東渡流沙。撮擧章條抄出戒本。涼州有道進法師。道心超絕惠力俊猛。流聞戒來乃馳往燉煌躬自迎接。戒法旣至將無其師。於是謹依經文自誓而受。于時涼洲道俗並未之知也。旣而彼寺道朗法師夢。進從佛受記。又僧尼信士十有餘人咸同此夢互相微告。俄而進還。果受斯戒。朗年德崇重。西土之望旣愛樂大乘。兼證瑞夢心喜内充。旣從進受以爲菩薩勝地超過三乘。遂屈其年臘降爲法弟。旣而名德僧尼清信士女次第受業三千許人。涼州刺史聞進戒行奉導師禮。於是菩薩戒法流布京國。自爾已來黑白依持受者無量（已上）曇無識所將來經者。准開元録。凡有一十九部百三十一卷。其中戒經。菩薩地持經十卷（録云。出瑜伽論本地分中）菩薩戒本（録云。出地持戒本中第一出。與大唐奘法師所出戒本等同本也）優婆塞戒經七卷（録云。是在家菩薩戒）優婆塞戒壇文一卷（録云同本）爰知進師自誓瑜伽所說三聚淨戒。旣依地持等而成就戒故矣。定應非依優婆塞戒經。進出家故加之珠林中三聚淨戒述意部中引之爲證。思准可知。又開元録第四云。初讖在始藏。有張掖沙門道進。欲從懺受菩薩戒。讖云。且悔過。乃竭誠七日七夜。至第八日晨詣讖求受。讖忽大怒。進更思惟。但是我業障未銷。可乃勵力。三年且禪且讖。卽於定中現釋迦文佛。與諸大士授已戒法。其夕同止。十餘人皆感夢如進所見。進欲詣讖說之。未至十步讖驚起唱言。善哉善哉。已感戒矣。吾當更爲汝作證。次第於佛像前爲說戒相。沙門道朗振譽開西。當進感戒之夕。朗亦通夢。乃自早戒臘求爲法弟。於是從進受者千有餘人。傳授此法迄于今。皆讖之遺則。有別記云。菩薩地持經應是伊波勒菩薩傳來此土。後果是讖所傳譯。疑讖或非凡也（已上録文）與上法苑珠林同緣。而有陰顯。雖繁引之。然此間三聚草創未詳。遂至唐朝玄奘三藏貞觀三年秋之比。乘赤馬趣西天。詣中印度那蘭陀寺正法藏之所開一代疑。傳三聚戒體。然後貞觀十九年春之比。乘寶車歸本城。居弘福王華等之寺。翻譯西天所傳經論等。爲僧尼道俗等授菩薩戒。並爲廣說菩薩戒行矣。三藏卽領三千門徒。講學無懈。其中基法師尤爲上足。仍親受三藏口說廣製章疏。就中戒門殊以詳審。是以或委述業體。卽如表無表章等是也。或正教受法。卽如受菩薩戒法等是也。自爾以來菩提薩埵之戒行如玉無礙。通別二受之業體如鏡明也。
　　第二日域之傳來者。初傍明佛法傳來。次正明戒法傳來。初者准太子傳等。欽明天皇御宇十三年壬申冬十月十三日辛酉。百濟國聖明王始獻金銅釋迦佛像一躯並經論幡等（云云）新撰法用義鈔上云（西大寺沙門善澄撰）獻釋迦文佛金銅像一躯幡並經等。天皇大歡。海記云。獻摩訶般若經四十卷也。按大唐皇帝記。相當梁王卽位承聖元年壬申也（文）瓊鑑章云（東大寺然律師）如來滅後經一千十六年。後漢明帝永平十年。天竺佛法創傳震旦。厥後經三百年。震旦佛法傳百濟國。厥後經一百年。百濟佛法創傳日域。卽此欽明天皇壬申之歲所傳渡也。佛法漸傳而戒法未沾。敏達天皇御宇五年酉申。律師禪師呪師比丘尼等。從百濟國齎經論來（云云）此卽日域三寶初也（佛寶卽金銅釋迦。法寶卽摩訶般若。僧寶卽百濟僧尼）厥後三論法相華嚴天台律眞言次第傳來也。
　　所謂推古天皇卽位三十三年乙酉正月。自高麗國惠灌僧正來朝。住法興寺弘三論宗。又道慈律師大寶元年入唐。養老二年歸朝。以天平元年住大安寺弘三論宗（云云）。
    次法相宗者。孝德天皇卽位四年戊申。元興寺沙門道昭和尚入唐。經四箇年受學玄奘三藏。同七年辛亥歸朝。卽於元興寺東南隅別建禪院止住。暗夜之時卽自兩牙放光。通夜披閲經論（云云）又天武天皇在位十五之比。百濟國智鳳（亦云新羅智鳳）法師禀宗義於慈恩大師。能令日本義淵僧正受法相宗（依此論血脈者。釋迦如來。彌勒菩薩。無著。世親。護法。戒賢。遍覺。慈恩。智鳳。義淵。惠教。賢璟。明福。延賓。空晴。眞喜等次第相承矣）又元正天皇卽位二年丙辰。玄昉入唐受學智周。智周入滅經三年。聖武天皇聖曆七年歸朝。以所持經論五千餘卷悉納興福寺（依此言血脈者。釋迦如來。慈氏。無著。世親。世親傳十師。十師中護法爲首。護法。戒賢。玄奘。基法師。惠照。智周。玄昉。善珠。昌海。如是次第相承矣）。
　　次華嚴宗傳來者。良辨·慈訓·審祥等兩三師。入唐逢香象大師傳習華嚴宗（云云）有血脈云。昔聖武天皇御宇天平十二歲庚辰十月八日。日本良辨請新羅審祥禪師（住大安寺）於金鐘道場始講華嚴。是日本始也（云云）卽本朝以良辨僧正爲祖師也次天台宗傳來時者。天平勝寶六年。鑒眞和尚來朝之時。和尚傳來天台止觀等文十餘部二百九十餘卷。其後傳教大師延曆二十三年七月六日入唐。逢道邃和尚行滿座主傳天台心要。同二十四年五月八日歸朝。住叡山弘天台。
　　次眞言傳來者。元正天皇養老元年。大唐善無畏三藏入我朝。然而眞言妙法絕而無傳也。又傳教大師延曆二十四年。幸得値遇大唐泰岳靈嚴止寺鎭國道場順曉大德。受於灌頂並傳聖教及道具等。同年歸朝。於清瀧峯高雄寺建立於遮那大壇。奉勅爲諸寺智行兼備之大德等授灌頂職位矣。又弘法大師延曆二十三年入唐。同二十四年奉遇長安青龍寺東塔院和尚法諱惠果阿闍梨。和尚乍見含笑歡喜曰。我先知汝來。相待日久。今始相見。大好大好（云云）卽辨香華入灌頂壇。具受兩部大法猶如寫瓶。大同元年歸朝大弘密宗（已上略抄傳燈記意）上來因論諸宗傳來畢。
　　次戒法傳來者。欽明御宇佛寶雖傳緣不具足。故不能行受具。瓊鑑章云。敏達天皇御宇五年丙申。律師禪師呪師比丘尼等。從百濟國齎經論來。自爾已後漸漸傳來而未行受。本朝元有三口尼衆。日域所生皆始出家。一曰善信尼（本斯末賣）二曰禪藏尼（本等巴賣）三曰惠善尼（本伊志賣）此三尼有受戒志。欲往百濟。爲此卽問受戒法則使僧。答以無二衆。故尼衆不能。三尼卽以此戊申之歲渡百濟國。其年卽受十戒六法。明年己酉三月。受具足戒。明年庚戌卽還本朝住櫻井寺。後住揩井寺。卽今豐浦寺是也。此戊申歲從百濟國送六口僧。謂令照律師。惠匆法師等。卽於椋原里造假垣假僧坊。安置此六口僧。卽本元興寺是也。斯乃日域僧尼之根本也（云云）而卽本朝未行受具。今論受戒亦有三別。初三聚淨戒。次共門別受。後十無盡戒。
　　初三聚戒者。然律師云。行基菩薩隨德光法師受具足戒。卽通受三聚淨戒也（云云）若依此義者。以德光法師爲通受初也。而行基菩薩別傳中。行基菩薩自誓受戒而成比丘（云云）若依此傳。日域三聚行基菩薩以爲初也（彼傳今在一乘院宗大藏。可尋往知）又行基菩薩於興福寺立通受戒壇。今名北戒壇南戒壇是也。
　　次別受者。聖武天皇御宇天平五歲癸酉（當大唐開元二十一年）勅興福寺永叡禪師及普照大德入唐留學。二德至唐卽請東都大福光寺沙門道璿律師。先向日本令去。擬爲傳戒之師。叡照二人留學在唐。道璿大德年三十五。天平八年丙子（當唐開元二十四年）隨副使中臣朝臣名代之舶方來期焉。雖未行壇法。講律開人惠眼。昔南山行事鈔創傳此國。然而無人講讀之者。道融禪師始讀講敷。道璿已前處處講談。最初良辨依靈夢告。於金鐘寺始行布薩。請道融師說梵網戒（依夢示告）是日本國布薩始也。其後融師於羂索堂講行事鈔。智憬法師亦講事鈔。處處非一。道璿來朝常講律鈔。永叡普照遊學唐朝。經十年研究諸經。時天寶元年壬午（當日本天平十四年）詣楊州大明寺禮鑑眞和尚足下。具陳來意。請遊海東弘傳戒律。和上乃諾。門人祥彦道興道杬思託等二十一人。同心願隨。反餘道俗彼此總合八十餘人。要約已畢。造舟備養。過舟之間有種種難。逆浪奔波過而復還。四度造舟五迴入海。十二年中辛苦無量。道俗逝去三十六人。永叡祥彦等是也。退還之者二百八十人。唯大和上·普照·思詫求死爲期。都無退思。初度發足天寶二年癸未。其之最後第六度時天寶十二年癸巳（當日本天平勝寶五年）十一月十五日乘船離唐。其之相隨弟子。法進·曇靜·思詫·法載等一十四人。藤州通善寺尼智首等三人。楊州優婆塞潘仙童等。都二十四人。浮海發向此日本國。遂以天平勝寶五年癸巳十二月二十日著日本地。同六年（甲午）二月四日入京。遂引入東大寺安置。帝皇叡感卽遣勅使慰喩無量。授戒傳律一任和上。其年四月初於盧舍那殿前建於戒壇。天皇初登壇受菩薩戒。次皇后太子亦登壇受戒。尋爲沙彌澄脩等四百四十餘人授戒。又舊大僧靈福道緣忍基行忍等八十餘人重受。後於大佛殿西別建戒壇院。移天皇受戒壇土。卽築以作之。天平寶字三年己亥。大和尚造唐招提寺乃賜宦額以題。于玆請大安寺羴俊律師講法礪律疏·南山律鈔等。思詫大德受大安寺忍基等請。於彼寺塔院。四五年中講法礪疏及鎭國記（定賓飾宗記也）乃至常窺於同寺講彼疏記。眞法於興福寺講彼疏記。日本律儀師資相承講敷弘通。鑑眞大師報齡十八。從道岸律師受菩薩戒。年二十一從弘景律師受具足戒。隨融濟律師學律鈔等。道岸·弘景·融濟三德南山弟子也。從義威·遠智·金脩惠策·大亮五英學礪律疏。此五人並滿意弟子也。大和尚專弘相部南山兩宗律法。於日本國結三戒壇。一東大寺戒壇。二西國觀世音寺戒壇。三東國藥師寺戒壇。並蒙天恩行受戒事。東大寺戒壇十人受戒。兩國戒壇五人受戒。唐招提寺並建戒壇。東西京授戒無間。來朝之後總經十年。初之五年住東大寺。戒壇院唐禪院卽常居住處也。後之五年居唐招提寺。大和尚天平寶字七年癸卯五月六日端坐遷化。春秋七十有七。此卽本朝別受專始於此（和尚菩薩戒者未詳三聚十無盡也）具如東征傳瓊鑑章。
　　第三言十無盡門傳來者。傳教大師歸朝之後。卽於叡山建立戒壇行受戒事。專是十重六八戒也。卽古德記云。弘仁十年。最澄和尚作顯戒論三卷進朝奏問。雖經四箇年。由七衆混亂難奇無勅許。是則南都六綱訴北嶺新義。又東大寺景師付二十七過不許之故也。爰弘仁聖王忝不許最澄所請。而其後依義眞覆奏。天長皇帝被下勅許畢（云云）則至作法用地持羯磨。及說相但由法華梵網兩經（矣）此則於大僧性成不者雖存異義。猶於十重六八戒相者無異論者。是以名爲十無盡門（矣）已上論初興次明再興者。此又有三。所謂十無盡·通受·別受也。
　　初十無盡再興者。本朝戒法學行並廢（矣）殆不知名字。至人王第七十四代鳥羽天皇御宇。興福寺學英有實範大德隱居中川蘭若。酬興福寺欣西大德雅請。披尋律藏研精戒學。作戒壇式興受具方軌。造自誓文隆十重受法。戒法中興範公有功（矣）。又至人皇第八十二代後鳥羽院御宇。明惠上人依佛光勸力詣都率内院。彌勒慈尊受十重禁戒。入秘密壇遂灌頂職位。興正菩薩自誓已前。隨彼上人受菩薩戒。自彌勒尊三代受戒也（云云）此並十無盡門再興也。
　　次通受再興者。此中有二。初僧次尼。初僧受者。至于人王第八十六代四條天皇御宇嘉禎二年丙申。有四敏哲。深歎雖有學解闕無戒行。依經論所說。隨通受軌則。四英同心祈請好相。自誓受戒大弘正法。卽嘉禎二年丙申九月二日。於東大寺法華堂（亦號羂索院）圓晴·有嚴自誓具足。同四日覺盛·叡尊自誓成戒。其後四哲各隨所安。圓晴大德（房號尊性）住不空院。後移北洛講敷律藏。覺盛上人（房號學律改名窮情）初居興福寺松院經七八年。後移唐招提寺經於六年。興正菩薩居西大寺講律授戒興顯密宗。卽生感于建仁。化弘于嘉禎。十一歲遁家入醍醐山伊賀阿闍梨叡賢之室。十七歲剃髮以圓明上人爲其和尚。遂則祈宿習于神明。感靈夢于眞言。專崇於密藏。深思於練行。然間任經軌之說相探大師之深意。爲密教修行專志戒門（矣）至嘉禎之初獨悟自誓成性之論旨。迄丙申之歲遂成菩薩苾芻之大戒。德秀龍象威動冥顯。値九代之聖世爲五帝之國師。戒律普敷充溢日下。密藏廣開通亙方維。智人多出寺滿諸國。人世改邪專歸正路。是以南北授戒之棟梁。皆無非菩薩之遺訓。東西崇律之諸德。並大師化導之功也。加之自嘉禎二年三十六歲之初。至于正應三年滿九十年之終。首尾五十箇年之間。禁斷殺生于諸國。其數一千三百五十六箇處也（是斷惡之德也）講談經律于諸方。都合一萬七百一十九度也（是修善之業也）爲僧尼道俗授菩薩戒。總數九萬五千九百四人也（是利生之德用也）上並顯教益也（矣）論其密教之德者。南天之餘芳〓極馥。東寺之遺訓流至潔。然間自行要旨專在密藏。依之永平以來毎日行法。殊致精勤無敢廢退。仍自建長五年五月一日。至正應三年八月五日。一萬三千七百三十六箇日。四萬一千二百八座（矣。）薫修年舊靈驗寔新。是故傳法灌頂入門室者。都合七十二人。各備行德互耀惠光。燈燈相傳住持期於遐代。瓶瓶相續弘通到于遠方。卽不恥大國者。菩薩導化也。不泥上古者。我祖行德也。次尼法再興者。雖僧法興。未有尼僧。爰興正菩薩至寬元三年乙巳。於法華寺爲文筐房等三人授沙彌尼戒。至延長元年二月六日。於法花寺爲慈善性惠房等十二人。依通受法則授大苾芻尼戒（自嘉禎二年至建長元年。經一十四年）此則日本國如說修七衆圓滿之始也。
　　第三別受再興者。寬元三年乙巳九月中旬（菩薩四十五歲）於和泉國家原寺始行如法別受。覺盛叡尊各爲和上。行十人受各授門人。卽菩薩十三日戌時成圓滿戒。都合別受戒者二十六人也（其時作法具如別記）爾以來通別十無盡之行相無不圓備。道俗僧尼等之戒律更無所闕（矣）人王八十二代後鳥羽天皇御宇建久年中。有一沙門。諱俊芿。鎭西人也。志在學業專思戒律。乃來南都尋求律法。時有大德。道號蓮迎。隨彼大德諮學戒律。不得事止遠期異域。土御門天皇御宇正治元年已來。齡三十四越海入宋。當大宋第十三主寧宗皇帝慶元五年。先値北峯宗印法師習學天台宗。後隨如菴了宏律師受學南山律宗。唯傳學教（有云。日本登壇故僧形也。僧形故在宋共羯磨。共羯磨故不能受戒。是故唯傳教云云）凡在唐學法一十三年。順德天皇御宇建曆元年辛未歸朝。遂於北京東山建泉涌寺。大弘戒學講敷天台宗。日本弘律一十七年。嘉祿三年丁亥（安貞改元）三月八日遷化。春秋六十有二。厥後定舜·智鏡·思允·願行。次第相承住持寺院。此之間者專唯學教。受隨行相致作法。及覺阿大德。卽隨極樂寺忍性上人受通受大戒。始存實體專承用此。師資傳授至于今不改（矣）依此當知。本朝再興學教學行二門各異。於南都者。論其學教始於實範·貞慶兩德。論受體者卽始四賢自誓時矣。於北京者。教始芿師。體興覺阿矣。此卽我朝受體之功。專依興正菩薩之大誓者也。嗚呼大哉發心之德。一人能益於萬人故。嗚呼貴哉大乘之功。末代是勝上代故。庶諸賢哲宜顧三國之難興。彌發住持之大誓（乎）。
　　第二諸戒大綱。諸經論中所說律儀凡有二類。一靜慮律儀。亦名禪律儀。舊云定共戒。二無漏律儀。亦云聖等受戒。舊名道共戒。三別解脫律儀。章云。別別防非名之爲別。能防所防皆得別稱。戒卽解脫。解脫惡故（云云）靜慮·無漏如別所明。今就別脫以論大義。大覺世尊一代戒律不出有三。一別受七衆（而別受名言大乘所談。若是小乘者不論通別）謂別受於律儀一戒。二通受七衆。謂通受於三聚淨戒。三十無盡戒。則是最初頓說梵網也。初一種大小俱受。後二種唯局大乘。
　　第一別受七聚戒者。始於鹿薗終至鶴林。爲諸聲聞所說戒法。則二部五部十八五百。其類甚多。小機受之卽名小戒。談其戒體。或名爲色。或號二非。若有大機受此戒時。全成大乘別受之戒。故勝鬘經說毘尼者卽大乘學。又涅槃經說扶律談常。並此意也。論其軌則。共許談故。三歸白四盡形七支全同小乘。論其業體。由大解故。表通三業。無表薫種。其七衆者。在家二衆出家五衆。五·八·十·具隨位受之。廣如律藏。首礪南山大師等律大疏。及以天台止觀第四。玄義第三所述戒行並此一門。
　　第二通受七衆戒者。謂則三聚淨戒是也。於此三聚且有二義。一云。攝律儀戒十重禁。攝善攝生四十八輕也。本業經中言。攝律儀所謂十波羅夷（文）而此十中以前四重爲共攝律儀。亦名根本律儀。斷惡本故。以後六重名不共攝律儀。亦號枝末攝律儀。斷惡之義以微隱故。當知瑜伽且據共邊。須依本業爲盡理說。凡通受時則以梵網瓔珞爲本。律藏所明二百五十等之諸戒。悉歸入於重輕二聚。更不可立五篇別名。而瑜伽中但讓戒相。都不可取五篇等義。亦但讓於專精不犯。不讓犯已能悔之隨。瑜伽自說惡作懺故。是以通於十重六八但行吉懺（云云よや具如應量上人通別二受鈔菩薩受戒條條委曲及苾芻略要并遺疑抄通別受懺悔等）二云。以七衆戒爲攝律儀。與此不共皆爲後二。是以善戒·瑜伽。一同於律儀讓諸部律不別說之。故本地第四十云。一律儀。二攝善法戒。三饒益有情戒。律儀戒者。謂諸菩薩所受七衆別解脫律儀（乃至）當知是名菩薩律儀戒（已上）至決擇分。七十五云。初律儀戒毘那耶聚。如薄伽梵爲諸聲聞所化有情。略說毘那耶相。當知則是毘那耶聚（已上）亦善戒經第五云。離七衆戒爲菩提故修身口意十種善法。是名受善法戒（已上）七衆戒外三業諸戒屬後二戒。經論說相誰敢疑之。是以律儀五篇七聚全如律藏。護持懺悔都可無別（云云）是二義中。後爲正。此則顯了三聚。盡理極說。相承實義也。
　　問。如上所立文理良明。而見諸文其疑不少。先本業經文云何得解。旣通十重說律儀故（是一）又述記釋如何應解。則彼文云。然菩薩戒自息惡戒。是何戒攝。今欲爲前別故。所以且說七衆。其實菩薩戒亦得是律儀戒。菩薩戒有意業。此中論色爲律儀體。所以不說。攝善戒寬故。卽令入攝善戒中故。論實亦得（已上）見此釋意。本論瑜伽且依一往一相之義。且以七衆雖爲律儀。若實理門則以菩薩意業之中息惡戒似爲律儀。或云且說或云實論。豈非許於不共律儀耶（是二）亦七十五云。是故若有毀律儀戒。名毀一切菩薩律儀（文）表無表章釋此文云。故犯四重及犯隨順卽失戒者皆犯律儀。律儀戒者是根本故（文）准此釋意。於本論文似說不共攝律儀戒。毀律儀言含二四故（是三）又四十一云。佛於彼彼素呾纜中隨機散說。謂依律儀戒攝善法戒饒益有情戒。今於此菩薩藏摩呾履迦綜集而說（文）此文意說。佛諸經中說三聚戒。今於此論和合而說（爲言）准此論文。諸經所說三聚淨戒皆盡此論。若爾本業經中所說三聚。今論應含。若含之者。豈非許於不共律儀耶（是四）如是諸文一相有疑如何。
　　答。所疑諸文則由不解三聚義門。若則了此。豈有疑乎。先本業文則非相違。凡於三聚勘其說相有三門別。一共不共門三聚（亦名差別門三聚。攝論說故。亦名顯了門三聚也）謂攝律儀全共聲聞。後二諸戒一向不共也。則本論文及差別殊勝文。陳天親攝論第八。善戒經第五·第十。及毘奈耶瞿沙經（未渡。攝論中引之）並述記第十（本）玄賛第二（本）及幽賛上卷。演祕第七。此等文釋皆此門。自餘經論人師解釋皆述此義。不可具録。勘彼可見。二斷惡門三聚（亦云應離門三聚也）謂則約於斷惡義勝。雖後二體亦名律儀。則本業經約此義說。亦勝鬘述記（慈恩）云。律儀者斷一切惡。菩薩戒内有四重者。亦依此義（文）義寂疏云。從宗多論。前十重判爲律儀。後四十八分爲餘二。經說攝律儀戒所謂十波羅夷（文）又法藏云。若從勝爲論。此十戒總是律儀攝。以俱止惡故。此等文釋約亦有義。雖體後二亦名律儀。其旨顯了也。或云亦依此義。或述從宗多論。或釋以俱止惡故。如是解釋誰及異義。三一一戒具門三聚。卽古迹疏云。如此諸戒一一皆具三聚戒義（文）亦義演十三末云。論一律儀戒者。旡性釋云。謂正受遠離一切品類不善法（乃至）准此論等。一切善法離惡義邊是律儀戒。進修義邊卽攝法。利他義邊卽饒益有情戒（文）義寂疏云。此五段中隨文剋求皆通三聚。段段皆說離惡攝善益生義故（文）法藏云。是故十戒一一皆具三聚（文）樸揚疏（改宗已前依天台作梵網經疏）云。又次義推十重四十八輕戒。一一皆爲斷惡修善化一切衆。一一戒皆具三聚淨戒之義（文）解釋分明。此三門中。本業所說三聚淨戒。約斷惡門說律儀故。若依瑜伽顯了三聚。還後二攝。何敢疑之。
　　次至述記之解釋者。雖似相違。實則非難。謂就戒以受學菩薩戒時三業爲性之一識文。引瑜伽論定三聚體。攝律儀卽唯二業。攝善法戒卽通三業。饒益有情亦通三業（云云）就此起問。卽疏文云然菩薩戒自息惡戒是何戒攝（文）此問意云。自息惡者則通瑜伽之後四重梵網十重不同有義唯局十重之中不共之四重矣。謂卽十重說相異故。次第異故。說相異者。殺通一切有命。盜通一針一草。婬制自作教他。妄通大小二妄。俱制夷罪。亦俗二衆同與重名。有此等異名自息惡。自卽簡共。謂七衆戒共他聲聞。四重十重唯局菩薩。是以不共卽名爲自。言息惡者。謂則此戒惡根源故。菩薩殊防故言息惡。此難總意。以斷惡門之攝律儀。疑於本論共不共門之攝律儀。謂不共戒有息惡義。應名律儀。而如瑜伽旣局七衆名攝律儀。若爾不共自息之戒是何戒攝（爲言）釋此疑時則有二解。初釋者彼定今欲爲前別故。所以且說七衆。其實菩薩戒亦得是律儀戒（已上）此釋意云。爲前所定七衆之戒欲顯菩薩自息惡別故。所以本論有二門中（一一戒具門三聚戒通一切故。非此所論）且略約於共不共門。以七衆戒說爲律儀。以不共戒說爲後二。實具論之。設雖後二四重十重。約斷惡亦得名爲攝律儀戒（爲言）且者且略。實者具。謂本論中須雖前說欲顯息惡與七衆別故。二門中且說一門。非謂本論一往一相故言且也。誰言一代通申了教還舍意趣。爾前未了之經反盡法相哉。亦得ノ亦ノ言或亦七衆。謂唯七衆非名律儀。若據斷惡。亦自惡戒得名律儀（爲言）或亦後二。謂息惡戒非唯後二。若望斷惡亦名律儀（爲言）二義並得。問。爲顯七衆息惡別者。論顯此別有何所由耶。答。若如梵網十重瑜伽四重者。在家出家同受得之。苾芻勤策俱等受之。則泯道俗二衆階級。亦亡篇聚差別軌則。依重輕二聚致護持。以一品惡作行於懺。是則不以軌範爲本。唯以孝順慈悲爲懷故也。而本論中則殊於此。在家出家階級別位。五篇七聚戒相分品。是則專以軌持軌則爲本故也。律者法律。儀者儀式。豈非此謂耶。是故本論欲殊息惡深有旨（矣）已上初釋畢。次第二釋者。卽疏文云。菩薩戒有意業。此中論色爲律儀體。所以不說。攝善戒寬故。卽令入攝善戒中故。論實亦得（文）此釋意云。菩薩息惡廣通意業。七衆別脫唯局於色故。本論中欲顯於色非色別故。唯局七衆爲律儀體。以息惡戒入攝善戒。若實具論。約斷惡門雖攝善戒亦名律儀（爲言）問。本論欲顯色非色別元意如何。答。三業相望。身語二業斷惡義勝。意業翻此發善義勝。故諸教中勸斷惡時身語爲始。勵修善時意業爲本。依此義故。五篇七衆之戒相偏禁身口。無貪等之後三爲諸善源。論中所謂此三名根善勝故（文）豈非此謂耶。是以本論以七衆戒爲律儀體深意在此。問。若爾何故以貪嗔癡爲惡根本。菩薩殊防之耶。答。於三業中有勝劣。若約能勝身語惡勝。若論生起偏在意地。是以菩薩專重意地。大機智深知根源故也。而不妨於身口惡勝等以可知（矣。）是以所疑述記解釋。都非相違。還今義證。次至四十一卷結文者亦非違。謂佛於彼彼素呾纜中。隨機散說。謂依律儀戒攝善法戒饒益有情戒。今於此菩薩藏摩呾履迦綜集而說（文）者。慈尊指所依推佛經也。所言彼彼素呾纜者。或通本業。或指善戒。若是善戒所說三聚。與今無別。若如本業所說三聚。於彼經中雖說律儀。今於此論還爲後二。所言謂依律儀戒者。若望善戒。卽以七衆說爲律儀。若望本業。約斷惡門廣通十重說爲律儀。彼彼經中雖所說異。今此論中依盡理說和合而說。故言綜集。其和合者。泯本業所說歸一致說。豈非綜集。當知謂依律儀戒等三聚名言。廣擧諸所說義故。廣通二門。其言抱含。而至綜集而說文者。局此論所說一門也。故本論中都以不說斷惡三聚也次至七十五卷之文亦非相違。本地決釋悉以七聚定律儀故。當知論文是故若有毀律儀戒名毀一切菩薩律儀（文）者。毀律儀言定是七聚。攝律儀故也。名毀一切菩薩律儀ノ律儀之言廣通三聚也。卽文意說。由毀攝律儀一戒故。通破三聚淨戒律儀（爲言）若爾何故表無表章引上文已。釋故犯四重及犯隨順卽共戒者皆犯律儀律儀戒者是根本故（文）耶。明知本論毀律儀言通攝根本隨順四重。云何。答。本論文中唯雖說於隨順四重（前四重也）祖師以義約斷惡門卽攝根本四重（後四重也）釋也。祖師欲顯失捨由故也。問。本論文唯局隨順。以何知耶。答。有多文理。一云。玄賛云。戒有三種。一律儀卽七聚所受（乃至）律儀戒爲本方有後二。若破律儀三戒俱捨故。四波羅夷皆律儀戒（文）標結所釋。律儀名言約七衆所受隨順四重旨。實顯然也。言四波夷者。卽是壇上隨順四重矣。二云。述記云。此中論色爲律儀體。所以不說卽令入攝善戒中（文）本論律儀唯局七衆。於後四重入攝善戒。決判分明也。三云。本論始終本地決擇。並以七衆說律儀故。一論上下尤相應故也。如是文理誰更疑之矣。問。捨戒時唯犯根本後四重戒卽捨三聚者。受戒時唯受後四重亦應得戒耶。答。不爾也。初受戒時必具七衆隨一之戒應成三聚。設雖許於分受義意。其必應爾也。卽本論說由律儀戒之所攝持（文）亦攝論中以律儀戒說於二戒建立義故。隨玄賛中釋律儀戒爲本方有後二（文）如是文釋分明也。由毀後四重故而捨戒者。後四重戒雖體攝善。卽是三聚根本戒故。由毀本故捨戒何妨哉。依此方知。論軌則時前四爲本。論慈濟時後四偏勝。凡受戒難。如登高山。捨戒甚易。如下高山。是故受捨不齊無失矣（已上）所疑重重解釋。皆非相違。還順今義。能能思之（具如泉律師三聚戒三卷）。
　　問。有義所立有何過失強不許之耶答。凡情所度。多墮執見。動入異路。少履中道。義理淺深文釋是非。自非聖者何輒得知。而任相承道理釋文非無順違一有還同他門過故。謂若泯於五篇等別歸入十重六八中者。此則違背南都宗義。專應同山門義耶。山門不立篇聚等故二有七衆混亂過故。謂若七衆通作吉懺。菩薩苾芻應同勤策。由篇聚別有七衆故三有違背本論過故。謂瑜伽論ヲ會一往說ト。依經妄立不共律儀。此義甚非。凡其本論決一代教。本地決擇重重釋疑。而以七衆爲攝律儀。本地處處一同皆爾。重至決擇全讓律藏。唯此論中偏說後二。故瑜伽意以後四重全爲攝善。豈輒違之而名律儀（是一）若名律儀應盡理者。本地決擇何都不說耶（是一）四有違背經文過故。卽善戒經云。離七衆戒爲菩薩故修身口意十種善法。是名受善法戒（文）旣元離七衆。明知七聚外三業諸戒攝後二。經說分明。何亦如是豈輒違之立不共律儀乎。竊惟佛在祇薗將說此經。彌勒慈尊起座誓言。我於滅後當弘此經（云云取意）爰知慈尊親於佛前承善戒經。今於此論模彼經說。是以善戒經瑜伽所說全同。何亦違經妄得立義五有暗昧祖意過故。謂唯識論第九卷說。戒以受學菩薩戒時三業爲性（文）祖師會此文云。此中總論故。以三業爲性。以受持學時三業爲性故（文）此釋意云。瑜伽論中。律儀二業。後二三業。今此論中三聚總論故說三業。實若別論。律儀二業（爲言）若其不共律儀應盡理者。豈向唯淺而設會耶。當知祖意不許之也。處處定判應知亦爾六有二門混亂過故。謂不共自有二門。則三聚門無盡門也。是以占察經兩種別說。義燈第二二門別列。文並如別。加之淄州大師勸發菩提心集中。具立諸門勸菩薩行。於中卷中立十無盡門。至下卷中始立三聚戒門。二門各別。敢不可亂。卽彼中卷立十七門多勸戒行。而彼第六正受門者。則是正明十無盡門。專依本業兼指諸經。故彼文云。若依梵網經說十重戒。與瓔珞同（乃至）淨行優婆塞戒經受十無盡。同瓔珞本業經（文）於此門中。雖別本業。都以不釋三聚戒義。良由彼經非顯了故。遂至下卷始立三聚淨戒受法。則依三藏相傳瑜伽論等也。若瑜伽論應同梵網者。豈立二門各別明之耶。凡彼二門受法說相各別殊異。明明照鏡。請委披彼莫事氷執。有義所立由亂二門。委以瑜伽梵網中攝。又亂篇聚遂歸二聚。其誤甚哉。問。若爾者法藏等釋梵網經。三聚淨戒爲宗（云云）如何。答。凡就三聚有二門中。約誓門三聚如是釋也。或可設雖戒門。約斷惡門。非瑜伽等顯了所說也。設雖明釋。用否依時。豈捨三祖定判妄用餘師釋哉。二門差別宜不可亂七三門不分過故。謂於三聚有其三門。所謂義具·斷惡·顯了也。三聚名通。三聚體別。謂若一一戒具門者通諸教。若斷惡門通梵網本業十重及瑜伽論後四重戒應名律儀。若共不共門。其攝律儀唯局七衆。其義應知。問。如是三別依何知耶。答。一一戒具共許故易知。斷惡顯了二門別。准菩提心集。旣以本業殊瑜伽故。若本業三聚應同瑜伽者。豈立二門耶（是一）亦述記中依瑜伽時以後四重入攝善戒。約亦有門亦名律儀。勝鬘述記當知亦爾。若無二門者。豈一四重並與二名耶（是二）亦瑜伽三聚律儀局七衆。本業三聚卽通十重。經論說相不求自別也。設雖無於祖師定判。若有心人自覽可知。況祖判有明證哉。況經論說有差別哉（是三）亦義寂法藏等諸師解釋ニ其義見故。具如上引（是四）如是文理明有三門。豈不知之得混亂耶八有妄用經文過故。謂由不辨三聚十無盡等之別故。妄以本業爲盡理說。會瑜伽論爲一往說。此事甚非也。素呾纜含意趣。阿毘達摩盡法相。宗家恒例。豈得顛倒哉九有自證相違過故。謂前四重名共律儀。此義不爾。梵網前四全異律藏。何呼不共得名爲共哉。如是諸難能能思之。勿錯勿錯（矣）敢不遍執但爲勵修。然推佛意。何是何非矣。五百身因皆契聖說（云云）互相是非實非本旨。但仰聖論致時行事。五分誠說十支末論。敢莫錯會愼莫誤解（矣）。
　　第三無盡門者。高山頓大梵網是也。謂爲頓機故。不說五篇七衆之差別。泯於道俗二衆階級。專以孝順慈悲爲本。不以軌則爲本故。唯說重輕二聚戒相。專被最初頓大利機。是卽號爲十無盡門。雖不說於三聚廣戒。而機利故三千八萬更無所缺。是以梵網具有八萬威儀輕戒也。問。梵網所說八萬威儀及律藏品等所明戒相。定應說三聚淨戒。何云不爾哉。答。奇哉因執觸事生疑。豈別不云二門別哉。而猶欲解。須更辨之。謂若梵網具有三聚。何以善戒瑜伽ニハ攝律儀ヲ全讓律藏。不讓梵網哉。則知梵網未廣戒（是一）又菩提心集引經言。又是菩薩十重。八萬威儀戒中。十重有犯無悔得便重受戒。八萬威儀戒盡名輕。有犯得便悔過對悔滅（文）准此文意。梵網本業唯立重輕二聚戒故。十夷名重。四十八輕八萬威儀同名爲輕（爲言）若爾者彼戒豈名三聚（是二）自餘文理如上應知（矣。）問。若爾者梵網會菩薩不護律儀耶。又背律儀戒爲本方有後二之道理。豈得戒乎。如何。答。以瑜伽論校梵網時。梵網十重說相不共故。雖攝後二。而論其體。前四重中含說律儀。是故無失。例如聲聞廣略二教。此亦應爾。謂則梵網以爲略教。未有三聚之名言故。未興五篇七聚號故。善戒等開爲廣教。廣張三聚用篇聚故。則略教時雖無篇聚。具含說故。實無所缺。而以廣交自當後二。猶如聲聞略教之時雖無篇名。以廣交彼當於吉罪。聲聞菩薩事異理同。豈不然哉。問。上來三門有何證哉。答。宗家解釋並見此意。凡通別二受諸師同立之。而宗家意。表無表章云。問。菩薩地云。七聚所受爲菩薩律儀。出家之戒何故菩薩二形生及捨衆同分時獨卽不捨同聲聞耶。答。菩薩受戒其心寬漫增上猛利故。二形生及命終時必定不捨。以能隨類而化生故。若別受者卽捨也。通受之者其義不然（文）可有通別二受。此釋明鏡也。次於三聚與十無盡二門別者。淄滿大師菩提心集實爲龜鏡。如上所辨。兩祖解釋互相影略其義無缺。當宗末學誰敢疑之。宜此三門永爲龜鏡矣。已上義門且任相承以述一決。而諸師意於一代戒解判甚多。南山大師羯磨疏中。立三宗體以攝大小偏圓之戒。天台大師玄義第三止觀第四。依涅槃經立十種戒則云。此十種戒攝一切戒（文）而此兩祖用開會意專弘別受傍通不共（天台大師就梵網有疏。南山大師亦有菩薩戒受法。云云未見彼文）香象大師依持地梵網偏弘通受。羅什三藏專翻梵網弘十無盡。卽此兩祖正述不共傍行別受。大智律師立五種戒以判一代。所謂五八十具及菩薩戒（矣）於菩薩戒亦分兩宗。一梵網經是華嚴部。卽通漸頓。二善戒經卽法華部。唯漸無頓（云云取意）具如靈芝受菩薩戒儀。皆是大權四依薩埵也。如是諸師解判甚多。而則不出上之三門矣。或專弘經論。或偏弘律藏。所宗名異。並馮戒足以爲行本。而論軌則。其共門戒併用白四。於不共戒多依地持用三聚羯磨（但羅什三藏用梵綱三歸）所言地持則是瑜伽論菩薩地ト同本異譯。可是則一代經論說戒雖多。良由瑜伽所說顯了盡理故也。若其不爾者。諸宗高祖豈擧用之耶。通申總教之嘉號寧非此謂耶。而通受菩薩欲明戒相先知大數。然後尋學。今准菩薩所製戒圖而爲頌曰。今依瑜伽三聚戒。攝律儀戒七衆戒。攝善輕重三十六（謂後四重三十二輕也）饒益有情輕十一。若開七衆合三聚（准戒圖中合七開三）苾芻二百九十七（攝律儀戒二百五十攝善攝生四十七戒）大尼三百九十七（攝律儀戒三百四十八）勤策等三五十七（律儀十戒難有六法體元別故）在家二衆五十二（攝律儀戒卽唯五戒）准知八戒五十五（本論雖無義應有故）當知攝善攝生戒。通於七聚更無異。方知設雖形同沙彌。若受通受近事等戒。必須護持五十二戒（或五十五）豈但得護五八十重餘不持耶。若有違失寧免犯科哉。隨有所犯須依法懺。今時行事不祈好相。先受通受近事戒（世言結緣十重非也）應當護持五十二戒也。更祈好相卽受通受近住戒（世言好相十重非也）必當守護五十五戒也。然後方進勤策等位（矣。）問。梵網經中有十重六八。又優婆塞經說二四輕。准此等經。應有增減。何偏依論列三聚數耶。答。約於受體判隨行故。受體旣用瑜伽羯磨。隨行豈依餘部經耶。南山大師鈔十門中廣述此旨。披可審之。問。若爾者梵網等一向不可依行哉。答。此文甚非也。三聚淨戒何不行之。故論細行通一切法。而約麁顯辨行途時。傍正本末。如上所述。請觀戒圖。幸無固執矣。猶如律儀二百五十者。且依四分一律之意（准瑜伽論聲聞地中苾芻律儀百五十一戒云云合百衆學爲一戒故。若開卽成二百五十。正順四分）諸部戒數增減非一。豈復一向得不行耶。依之當知。不可偏屈（矣）欲明此門。必須委學應理宗戒圖並本文釋文鈔等焉。