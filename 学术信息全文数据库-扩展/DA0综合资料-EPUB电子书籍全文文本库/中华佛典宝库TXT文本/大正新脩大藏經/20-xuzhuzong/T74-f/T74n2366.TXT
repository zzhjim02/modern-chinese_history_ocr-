　　《大正藏》第74卷No.2366

　　No.2366
　　天台法華宗義集一卷（竝序）

　　比叡山延曆寺付法前入唐受法沙門
                      傳燈大法師位義眞（奉）


　　竊以實際無相非分別之所知。理性絕言豈思量之所及。然而大雄應物託形像以傳眞。至聖通神借微言而津道。始自鹿苑以四諦爲言初。乃至鶴林以三點爲圓極。其間流文猥積象馱負而弗窮。散説森羅龍宮溢而未盡。將使乘蹄以得兎得㝹則忘蹄。藉指而知月。知月則廢指。而存形者謂法身定於丈六。帶敎者謂至道極於篇章。庸夫之偏情非達者之宏論。且夫大陽韜景望舒繼其光。能仁稅駕開士弘其道。故有馬鳴龍樹振頽綱於前。摩騰法蘭啓祕鍵於後。自爾以降粹哲間出英靈踵武不可勝計。陳隋之代有南嶽慧思天台智顗兩師。曩在靈山親聽妙法。降誕震旦圓弘一乘。入寂定以澄思發淨慧而鑑機。義門重開觀法周備。萬乘崇敬承甘露之清沷。四衆歸依飡醍醐之淳味。自後四重更轉三學彌恢。巨唐天寶年中。湛然法師以累聖之重規膺千載而孤挺中興茲道。實頼伊人。法師義例云。一家敎門所用義旨以法華爲宗骨以智論爲指南。以大經爲扶疏以大品爲觀法。引諸經以增倍引諸論以助成。觀心爲經諸法爲緯。織成部帙不與他同。斯固慧水之輕舟妙車之堤路。今之所選先立敎觀二門。次須擧衆義節目條列其下。但法門浩博寓淺斯迷。玄理淵深𠊩遇莫測。譬猶片蠡挹海寸管窺天。故粗撮大綱敢以搜綴。或文約而義隱。或往短而復長。欲盡精微事是稠疊。偏標宗要專似麁疎。斟酌失中首尾難處。所以四敎五味居首先者此則一代之敎綱一門之義府。餘法雖多從此而出。勒成一卷名曰天台法華義集。聖朝體包得一化兼吹萬。懸玉鏡而轉金輪。散堯雲而開佛日。九流通覽已究其端涯。八敎洞察亦採其蘭菊義眞辨非炙輠。智謝瀉瓶。空懷隨喜之誠終乏讃揚之美。謹序。

敎門
    四敎義  五味義
    一乘義  十如是義
    十二因緣義  二諦義

觀門
    四種三昧義  三惑義


敎門

    四敎義

　　夫衆生機感隨樂欲不同。聖人敎法逗化緣以各異。經云。自從得道夜乃至泥洹夜所説之法智實不虛。仰尋斯旨深有歸。故略選四敎用判權實。今釋此義略明四門。第一釋名。第二引證。第三解釋。第四結成。
　　第一釋名者。問。四敎其名如何？答。一三藏敎。二通敎。三別敎。四圓敎也。問。何故此四通言敎耶？答。敎以詮理化物爲義。故言敎也。問。敎能詮理者可然。化物意何？答。化物者化轉物心也。問。約化轉有幾義？答。有三義。問。三義如何？答。一轉惡爲善。二轉迷成解。三轉凡成聖。故云化物。問。何故非三非五。定有四耶？答。大聖於四不可説法用四悉檀。赴緣而有四説。故立四敎（四悉檀義在下可明）。
　　第二引證者。問。此四敎有證據耶？答。廣引諸經其文繁多。今先依一經建立四敎。問。何經文耶？答。涅槃經云。下智觀故不見佛性得聲聞菩提。中智觀故不見佛性得緣覺菩提。上智觀故見佛性不了了得菩薩菩提。上上智觀故見佛性了了得佛菩提。問。此是四乘觀智之證。非四敎證。何可爲證？答。説智之敎是卽四敎。問。四敎可然。藏通別圓一一證文如何？答。法華經云。貪著小乘三藏學者。智度論云。迦旃延子自以總明利根於婆裟中明三藏義。成實論云我今正欲論三藏中實義卽是三藏敎證也。大品經云。三乘同以無言説道斷煩惱。大集經云。三人同坐一解脫床。智論云。三人同斷正使。同入有餘無餘涅槃。卽是通敎證也。智論明不共般若卽是不共二乘人説也。如不思議經。卽是別敎證也。法華經云合掌以敬心欲聞具足道。華嚴經云圓滿修多羅卽是圓敎證也。
　　第三解釋者。約此有四。卽四敎也。
　　初明三藏敎。問。言三藏者何等？答。一修多羅藏。二毘尼藏。三阿毘曇藏也。問。是修多羅等名爲梵語耶？爲漢語耶？答。梵語也。問。漢語云何？答。修多羅者或言有翻或亦言無翻。初有翻亦有多家不同。然多用法本之翻。毘尼者此翻爲滅。阿毘曇者此翻無比法。問。何故云法本等耶？答。出世善法言敎之本故云法本。佛説作無作戒能滅身口之惡。是故言滅。聖人智慧分別法義世無所比。故云無比法。問。此法本指何等經論耶？答。法本卽是四阿含經也。滅則是八十誦律也。無比法者阿毘曇論也。問。此阿毘曇者若但佛自説歟。若弟子説耶？答。若佛自分別法義。若佛弟子分別法義。皆名阿毘曇。問。是二中指誰説？答。正指佛説。問。佛説經菩薩説名論。佛世未有論。何有阿毘曇耶？答。佛世無論藏者約大乘也。若約小乘可有阿毘曇論。問。假使雖有小乘毘曇是舍利弗説。可非佛説？答。此是佛説已後舍利弗重説耳。問。何以得知佛自説毘曇藏。答。相續解脫經亦名阿毘曇藏故。問。何故此三法通名藏耶？答。以含藏爲義。問。含藏何法？答。或言。文能含理。又言。理能含文。故名爲藏。今言。三法之名各含一切文理。故名藏也。問。以此三藏對當戒定慧耶？答。可對當也。問。對當如何？答。修多羅則是定歳。毘尼卽是戒藏。毘曇卽是慧藏。問。何故爾耶？答。四阿含多明修行法也。毘尼正因事制戒防心身口意惡法也。毘曇分別無漏慧法也。問。如此對當義理可然。何故名非次第？答。修行之時戒藏爲首。説敎之時定藏爲先。今依説敎故非次第。問。此敎明何等理？答。明因緣生滅四聖諦理。問。爲何人説？答。正敎小乘。傍化菩薩。問。佛於三藏初開三乘。大乘最勝何不以大乘爲正，小乘爲傍？答。鹿苑初説四諦法輪。俱隣等五人見諦成道。八萬諸天得法眼淨。但有小乘得道。未有大乘得益。故小乘爲正。大乘爲傍。問。小乘者何等。大乘者誰耶？答。小乘卽聲聞辟支佛也。大乘卽是菩薩。問。何故名爲聲聞？答。聞佛聲敎故名聲聞。問。於佛聲敎卽既有多種。今正聞何聲敎？答。聞説生滅四聖諦理之敎。問。聞此聲敎斷何惑耶？答。斷見思惑。問。見思之惑其義如何？答。至斷惑義當廣通之。問。斷惑證果經幾位耶？答。經歷四位卽外凡。内凡。分聖。極聖位也。問。於初外凡具幾位耶？答。具三位。卽五停心位。別想念處位。總想念處位也。問。五停心者何等？答。一慈停心。二數息停心。三因緣停心。四不淨停心。五念佛停心也。問。此五停心治幾障耶？答。對治五障。慈停心對治嫉妬。數息停心治覺觀。因緣治癡。不淨治貪。念佛治障道。問。別想念處行相云何？答。五障既除觀慧轉諦。當更作四念處觀破四顛倒。問。四念處及四顛倒者何等？答。四念處者身受心法也。四顛倒者常樂我淨也。問。四念處觀其意云何？答。觀身不淨。受無樂。心無常。法無我。問。何故常樂我淨名爲顛倒？答。凡夫之人約不淨等執常樂我淨故。問。四念處之與五陰同耶異耶？答。名異義同。問。義同云何？答。身卽色陰。受卽受陰。心卽識陰。法卽想行二陰也。問。修四念處有根性別？答。慧解脫根性但修性四念處破性執四倒。俱解脫人修共四念處破事理四倒。無礙解脫人修性共緣三四念處破一切事理文字等四倒。問。總相念處行相如何？答。前已別相念慧破四顛倒。今深細觀慧總破四倒。問。此總相念處有幾種耶？答。有三種別。一境總觀總。二境別觀總。三境總觀別也。問。外凡可爾。内凡如何？答。於内凡具四位。謂暖位。頂位。忍位。世第一法位也。問。暖位等者其義如何？答。暖位者以別總念處能發似解。十六諦觀得佛法氣分。譬如鑚火烟起。頂法者似解轉增得四分如意定。十六諦觀轉更分明。在暖之上。如登山頂觀矚四方悉皆明了。忍法者四諦中堪忍樂欲也。世第一法者上忍一刹那。凡夫所得最勝善根也？問。内凡位者可爾。分聖具幾位耶？答。具四向三果也。問。別名如何？答。須陀洹向。須陀洹果。斯陀含向。斯陀含果。阿那含向。阿那含果。阿羅漢向也。問。須陀洹等者梵語歟。漢語歟？答。梵語也。問。漢語云何？答。須陀洹者此翻云入流。亦名預流。入卽預義也。初入聖流故。斯陀含者此云一往來。從此命終而生天上。一往來人間得阿那含故。阿那含者此云不還。又不還欲界故。問。分聖可爾。極聖如何？答。極聖位者卽阿羅漢果也。問。於阿羅漢亦有翻耶？答。於名無翻。約義具三。問。三義如何？答。殺賊義。不生義。應供義也。問。此之四位幾賢幾聖？答。外内二位卽賢。分極兩位是聖也。問。言賢聖者釋名如何？答。賢者隣聖曰賢。能以似解伏見思惑。因似發眞。故云隣聖也。聖者正也。苦忍眞明發。捨凡入聖。眞智見理故名聖人。

    次言辟支佛者。梵語歟，漢語歟？答。梵語也。問。漢語云何？答。此翻緣覺。生於佛世聞説十二因緣頓悟支佛故。問。約此支佛有幾種耶？答。且有二種生於佛世。如前所説。若出無佛世只觀華飛葉落頓悟支佛。問。外凡内凡。分聖極聖。義理如何？答。几聖階位之別。斷惑證果之義。悉同聲聞。更無異途。但以侵習氣煩惱爲異耳。問。次言菩薩者梵語歟漢語歟？答。梵語也。若具存者應云菩提薩埵。今者從略故云菩薩。問。漢語如何？答。菩提者此云道心。薩埵者此云衆生。問。此之菩薩發何誓願？答。從初發心時發四弘誓願。問。四弘誓者何等？答。一未度者令度。卽衆生無邊誓願度。二未解者令悟。卽煩惱無邊誓願斷。三未安者令安。卽法門無盡誓願知。四未得涅槃者令得涅槃。卽佛道無上誓願成也。問。此四弘誓緣何等境而發心耶？答。未度令度緣苦諦境而發心也。未解令解緣集諦境而發心也。未安令安緣道諦境面發心也。未涅槃者令得涅槃緣滅諦境而發心也。問。發心已後修何等行？答。修六波羅蜜行。問。六波羅蜜者何等？答。一檀波羅蜜。二尸羅波羅蜜。三羼提波羅蜜。四毘梨耶波羅蜜。五禪波羅蜜。六般若波羅蜜也。問。檀波羅蜜等者梵語歟。漢語歟？答。梵語也。問。漢語如何？答。檀者此云布施。波羅蜜此云到彼岸。離生死此岸到涅槃彼岸故。尸羅者此云戒也。羼提者此云忍辱。毘梨耶者此云精進。禪者此云息惡。般若者此云智慧。問。檀波羅蜜對治何弊。乃至般若對治何弊？答。檀波羅蜜者治慳貪。尸羅者治破戒。羼提者治嗔恚。毘梨耶者治懈怠。禪定者治散亂。般若者治愚癡。問。修此六波羅蜜經幾時耶？答。經三阿僧祇劫。問。指何時名一阿僧祇耶？答。釋迦菩薩從初値釋迦文佛至罽那尸棄佛名第一僧祇。從尸棄至燃燈佛名第二僧祇。從燃燈佛至毘婆尸佛爲第三僧祇。問。此菩薩三阿僧祇中供養幾佛耶？答。俱舍論云。於三無數劫各供養七萬。又如次供養五六七千佛。問。論意何耶？答。論卽釋曰。初僧祇供養七萬五千佛。二僧祇七萬六千佛三僧祇七萬七千佛。問。言値釋迦乃至毘婆尸佛者若僧祇初歟若僧祇滿歟？答。俱舍頌曰。三無數劫滿。逆次逢勝觀燃燈寶髻佛。初釋迦牟尼。問。頌意如何？答。論釋曰。第一僧祇初値釋迦。第一僧祇滿値寶髻佛。第二滿値燃燈佛。第三滿値勝觀佛。問。此菩薩幾時種三十二相因？答。極遲百劫。極疾九十一劫。問。何以得知極疾九十一劫耶？答。弗沙佛觀見釋迦弟子根熟宜在前度。於寶窟中放光。遠照菩薩尋光。至弗沙佛所七日七夜一心觀佛目不暫眴。苦行讃歎超彌勒。前九劫成佛。問。以何等法成三十二相因耶？答。成二因具以百福。問。幾爲一福？答。福義多途難可定判。或云。輪王於四天下自在爲一福。或云。帝釋於三十三天自在爲一福。或云。大千人盲治差爲一福。或云。一切人破戒爲能説法令捨毀禁爲一福。或云。不可譬喩。唯佛能知。問。何州何身何時緣何等物種相因耶。答。於南州得男身。佛出世時緣佛身而種相因。問。修行六度各有滿時耶。答。有滿時凡有所施而無遮礙。如尸毘王代鴿是名檀滿。如須陀摩王捨國獲羼護不妄語是名尸滿。如羼提仙人爲哥利王割截無恨身體平復。是忍辱滿。如太施太子爲諸衆生入海求寶充足窮乏得珠入手。海神見睡卽藏其珠。太子覺已誓將此身挹海令盡。天帝感見諸天助之減半。乃至七日翹足偈讃底沙佛卽精進滿。如尚闍梨仙人入定鳥巢髻中待子能飛方乃出定是名禪滿。如劬嬪大臣分閻浮提地而爲七分息國仇諍是般若滿。問。此菩薩在何僧祇自知作佛耶？答。從初僧祇常離女身而不自知當得作佛。第二僧祇自知作佛口亦未説。第三僧祇亦知亦説。問。若爾於何位成佛耶？答。過下中上忍乃至世第一法最後刹那乃成佛也。問。指何時名爲下忍。乃至最後刹那耶？答。三僧祇後百劫乃至六度滿卽下忍位也。次入補處。生兜率天。託於母胎。出家降魔。魔軍散已。安坐修禪。卽中忍位也。次一刹那入上忍位。次一刹那入世第一法。次一刹那是成佛時也。問。成佛之時行法如何？答。發眞無漏三十四心斷結成小乘佛。雪山童子施輭草。如來受已成正覺。木樹草座成道卽劣應身也。問。所説菩薩若有誠證？答。智論明迦栴延子立三藏敎六度菩薩是其誠證也。問。何故二乘卽生斷結疾得道果。菩薩從初發心乃至降魔仍未斷結。不速得果耶？答。二乘觀四諦十二因緣厭患生死自求涅槃自調自度。故先斷結卽生得果。菩薩慈悲先物後己。三僧祇劫修事六度故不速得果。問。所觀之境大小不同。能觀之智亦別異耶？答。約修因時雖有聲聞三生六十劫。緣覺四生百劫。菩薩三僧祇之別。俱用拙度折空之智折實五陰同歸偏眞。廣説如疏。
　　次明通敎。問。言通者何義？答。通者同義也。問。何故云同耶？答。三乘同禀故名爲通。問。三乘同禀爲大乘耶爲小乘耶？答。正爲菩薩傍通二乘是摩訶衍初門也。問。約此通義有幾種耶？答。義乃多途。略出八義。敎理。智斷。行位。因果。皆通三乘。問。何故云敎通乃至果通耶？答。敎通者三乘同禀因緣卽空之敎故。理通者同見偏眞之理故。智通者同得巧度之一切智故。斷通者界内惑斷同也。行通者無漏行同也。位通者從乾慧地乃至佛地位皆同也。因通者九無礙同也。果通者九解脫二種涅槃之果同也。問。通義有八。何獨名通敎耶？答。若不因通敎卽不知通理。乃至不成通果。問。三乘共禀此敎。何故不名共敎？答。共名但得二乘近邊。不得遠邊。若立通名近遠俱便也。問。言俱便者其意如何？答。通別通圓也。問。此敎地位何耶？答。三乘共行十地。問。其十地名如何？答。一乾慧地。二性地。三八人地。四見地。五薄地。六離欲地。七已辨地。八支佛地。九菩薩地。十佛地。問。何故名爲乾慧地等？答。乾慧地者雖未得暖法相似理水。總想智深利故稱乾慧。性地者得暖法理水沾心增進。頂忍世第一法見無漏性。八人見地此兩地不出入觀共斷見惑。發眞無漏見於諦理。薄地者體破欲界六品思惑故名爲薄。離欲地者斷欲界九品不來欲界。已辨地者三乘進斷色無色界。八九七十二品思惑盡得羅漢果。支佛地者雖同斷見思。福厚根利能除習氣。菩薩者從初發心緣無生四諦發菩提心。至六七地從空入假成就衆生也。佛地者三乘機熟卽坐道場得一切種智。名爲佛地。問。何故名共行十地？答。三人同斷見思惑故。問。同斷見思惑與藏敎觀法有何異耶？答。巧拙有殊折體不同。問。巧拙折體其意云何？答。通敎體陰卽眞名巧。三藏折陰方眞名拙。問。於菩薩地從空入假者意何？答。假謂化道。空卽空觀。誓扶習氣還生三界。用道種智遊戲神通。淨佛國土成就衆生。問。第十佛地斷惑證果如何？答。用最後一念相應慧斷除殘習。故名爲佛。是勝應身。七寶樹下天衣座成道。問。三乘人歷乾慧等十地如何？答。聲聞從初至七。緣覺從初至八。菩薩從初至九。問。此十地有證文耶？答。出大品經。問。若此十地對當三藏敎位如何？答。乾慧地對五停心。別想。總想念處位。性地對暖。頂。忍。世第一位。八人見地對須陀洹位。薄地對斯陀含位。離欲地對阿那含位。已辨地對阿羅漢位。問。若被別圓接爲何位耶？答。若證中道成別敎初地。圓敎初住也。
　　次明別敎。問。何故名別耶？答。別者不共之名也。問。不共者意何？答。此敎不共二乘人説。故名別敎。又敎理智斷行位因果別前二敎別後圓融。故名爲別。問。此敎明何理耶？答。明無量四聖諦理。問。爲何人説？答。但化菩薩不涉二乘。問。何故不説爲不共敎而作別敎之名？答。智論明不共般若。又説方等及大品經之時二乘共聞而別化菩薩。故用別名。問。此敎明何行位耶？答。廣明菩薩歷劫修行次第行位。問。其位名何？答。十信十住十行十迴向十地等覺妙覺也。。問。此等位依何經立耶？答。依華嚴。瓔珞。仁王。金光明。勝天王。涅槃等經。問。此等經位皆同耶？答。各有出沒。華嚴明四十一位。謂十住十行十迴向十地妙覺。瓔珞明五十二位卽加十信等覺。仁王不論等覺但明五十一位。金光明經但出十地佛果。勝天王但明十地。涅槃明五行十功德。問。何故諸經行位不同？答。隨機利益豈得定説。問。今依何經耶？答。約瓔珞經總明七位。如前所列。問。別名云何？答。十信者。一信。二念。三精進。四慧。五定。六不退。七迴向。八護法。九戒。十願。十住者。一發心。二持地。三修行。四生貴。五方便具足。六正心。七不退。八童眞九法王子。十灌頂。十行者。一歡喜。二饒益。三無嗔恨。四無盡。五離癡亂。六善現。七無著。八尊重。九善法。十眞實。十迴向者。一救護衆生。二不壞。三等一切諸佛。四遍至一切處。五無盡功德藏。六隨順一切堅固平等善根。七等覺一切衆生。八如相。九無縛無著解脫。十法界。十地者。一歡喜。二離垢。三明地。四焰慧。五難勝。六現前。七遠行。八不動。九善慧。十法雲也。問。此等位行相如何？答。外凡位在十信用折空觀。内凡位在十住十行十迴向。於十住中用體空觀。此折體二法。是空觀成就破見思惑。十行假觀成就破塵沙惑。十迴向修中道觀伏無明也。分證位者從初地至等覺分破無明分證中道。問。極聖位何？答。極聖位獨在妙覺破無明惑斷變易生死。是他受用報身七寶座成道。問。煩惱障及智障攝一切障。何故更立塵沙惑耶？答。依地持論建立二障。依大品經大智論開爲三惑。問。開爲三惑事理如何？答。見思惑卽煩惱障也。今約智障開於事理。障事智者是塵沙惑。障理智者是無明惑也。
　　次明圓敎。問。何故名爲圓耶？答。圓以不偏爲義。妙理頓説異前二敎。圓融無礙異於歷別。又敎理智斷。行位因果。圓故名圓敎也。問。妙理頓説圓融無礙者其意云何？答。初觀實相造境卽中。一色一香無非中道。頓知實相三諦圓融。始終佛法無不眞實。問。此敎明何理耶？答。明不思議中道理。問。爲何人説？答。爲最上利根人説。問。爲此人明何位耶？答。明六卽位。問。言六卽者何耶？答。一理卽。二名字卽。三觀行卽。四相似卽。五分眞卽。六究竟卽也。問。何故云六卽耶？答。六故初後不濫。卽故初後俱是。理同故卽。事異故六。始終理同。初後無濫。問。六卽次第其意云何？答。衆生本性具三德理名爲理卽。依敎而知是名字卽。由知而修是觀行卽。逾觀逾止似於眞用是相似卽。三德分顯得佛法分是分眞卽。智斷俱圓三德全顯是究竟卽。問。此六卽位對五品位及五十二位如何？答。初二卽無所對位。觀行卽是五品位。相似卽是十信位。分眞卽是十住十行十迴向十地等覺位。究竟卽是妙覺位也。問。約此等位分凡聖如何？答。假名五品是外凡位。六根清淨是内凡位。從十住至等覺位分聖位也。妙覺一位極聖位也。問。五品六根淨者何耶？答。十心具足初隨喜品。讀誦經典第二品。更加説法第三品。兼行六度第四品。正行六度第五品也。六根淨者。一眼根淨。二耳根淨。三鼻根淨。四舌根淨。五身根淨。六意根淨。問。五品位依何經立耶？答。出法華經分別功德品。問。何故十信之外別立五品位耶？答。但是離合異耳。合則攝在十信初心。離則分五品。今爲配外凡離之。問。相似斷何惑分眞位破何惑耶？答。相似位見思之惑任運先除。如冶鐵作器麁垢先盡。分眞位竝破界外四十一品微細無明。問。何以得知相似位斷見思惑，分眞位斷無明耶？答。仁王經云。十善菩薩發大心長別三界苦輪海。故云相似十信斷見思惑。華嚴經云。初發心時便成正覺。了達諸法眞實之性。所有慧身不由他悟。法華經云開佛知見。明知初發心住始斷無明。問。發心住斷無明如何？答。入初住位一斷一切斷得如來一身無量身。卽能分身百佛世界爲十界像。普現色身隨機施化。問。初發心住便成正覺。何須更用餘位耶？答。正覺分成名成正覺。非卽發心成究竟正覺。問。何以知之？答。依燈炷譬得知斯義。問。其譬如何？答。譬如闇室燃一炷燈其室遍明。加二三乃至四十二炷其明轉增。若了此譬者一成一切成之義其意可知。不失初後明昧宛然。問。約何等義立一成一切成一斷一切斷耶。答。約智論成。約惑論破。智斷不二成破俱時。燈生暗滅譬之可解。此燈炷之譬如智度論。問。此敎菩薩歷幾時成佛耶？答。一生入初發心住。問。何以得知耶？答。無量義經云。卽於是身得無生忍生死煩惱一時斷壞。涅槃經云。雪山有草名爲忍辱。牛若食者卽得醍醐。其意可知？問。一生成佛者爲分證果爲當究竟果耶？答。分證果也。非究竟果。問。若爾可稱菩薩。不可稱佛？答。望上名菩薩。望下名爲佛。問。圓敎究竟佛何耶。答。毘盧遮那如來自受用報身也。問。何以得知？答。摩訶止觀云。若觀十二因緣中道之理究竟是圓敎。毘盧遮那佛坐於道場虛空爲座。法華論云。二者示現報佛菩薩十地行滿足得常涅槃證故。如經善男子我實成佛已來無量無邊百千萬億那由他劫故。普賢觀經云。釋迦牟尼佛名毘盧遮那遍一切處。其佛住處名常寂光。常波羅蜜所攝成處。我波羅蜜所安立處。淨波羅蜜滅有相處。樂波羅蜜不住身心相處故。
　　第四結成者。問。此四敎分別界内界外如何？答。藏通二敎同共界内。別圓兩敎同共界外。問。又分別事理如何。答。藏敎界内之事。通敎界内之理。別敎界外之事圓敎界外之理。問。又分別大小如何？答。藏敎的屬小乘。通敎通於大小。別圓全是大乘。問。又分別權實如何？答。前三是權。後一是實。問。實體既是一。何故有四敎？答。雖本是一機見不同。四敎之興由是生也。法華經云。於一佛乘分別説三。卽此意矣。

五味義

　　夫至理絕言必假言而會理。道非詮汲寄詮汲而分階。是以忍土蒼生借八辯而開聾瞽。寂光本覺寄五時而明幽微。故列五味之濃淡。或明説敎之次第。將釋此義先立三門。第一標章。第二引證。第三解釋。
　　第一標章者。問。五味其名如何？答。一乳味。二酪味。三生蘇味。四熟蘇味。五醍醐味也。
　　第二引證者。問。此五味證文在如何經耶？答。出涅槃經。問。其文如何？答。彼經云。譬如從牛出乳。從乳出酪。從酪出生酥。從生酥出熟酥。從熟酥出醍醐。從佛出十二部經。從十二部經出修多羅。從修多羅出方等典。從方等出般若。從般若出涅槃。
　　第三解釋者。問。以五味譬何等法？答。譬説敎之次第。問。譬於次第如何？答。乳味譬華嚴。酪味譬阿含。生酥譬方等熟酥譬般若醍醐譬法華涅槃。問。何故乳譬華嚴乃至醍醐譬法華涅槃？答。佛坐寂場始成正覺。爲諸菩薩純説大乘。如日初出先照高山。乳爲衆味之初。譬頓在衆敎之首。又譬乳味亦有二義。一大行之始。二小機未轉。故以華嚴爲乳。次不動寂場而遊化鹿苑轉生滅四諦法輪。譬如從乳出酪。次説方等大集淨名思益等經褒圓彈偏歎大折小。譬如從酪出生酥。次説諸部般若轉敎付財融通洮汰。譬如從生酥出熟酥。次開前四味。歸會佛乘。譬如從熟蘇出醍醐。問。華嚴是頓敎大乘。何故譬乳？答。不取濃淡。但以初譬初耳。問。涅槃經云。從般若出大涅槃。若不云法華。何故法華譬醍醐耶？答。涅槃稱爲醍醐。法華名大王饍。問。雖引大王饍此是義證。而非文證？答。法華論云。此五味中醍醐第一。故知二經俱是醍醐。又燈明佛説法華經卽於中夜唱入涅槃。彼佛同亦初説華嚴後説法華。迦葉佛時亦復如是悉不明涅槃。皆以法華爲後敎後味。今佛熟前番人以法華爲醍醐。更熟後段人重將般若。洮汰方入涅槃。復以涅槃爲後敎後味。又涅槃云。於法華中得受記莂見如來性成大菓實。如秋收冬藏更無所作。問。五味之與五時有何別耶？答。五味卽是五時也。但有法譬之別耳。問。於法華經有五時證耶？答。法華信解品云。卽遣傍人急追將還迷悶躃地。卽第一時也。又云。密遣二人方便附近。卽第二時也。又云。過是已後心相體信入出無難。然其所止猶在本處。卽第三時也。又云。長者自知將死不久。卽第四時也。又云。臨欲終時而命其子。卽第五時也。問。一代敎門咸攝四敎。何故更立五味？答。四敎約機理淺深。五味明説敎次第。凡約四敎五味釋諸義理者意爲顯法華起一代之敎故也。

一乘義

　　夫諸佛出世皆爲一大事。雖分別三乘遂歸一乘。是以釋迦垂迹託生王宮。出家成道赴機。異説。或先頓後漸。或先漸後頓悉爲法華而作筌蹄。經云。開方便門示眞實相卽其義也。將釋此義略分四門。第一釋名。第二辨體。第三引證。第四解釋。
　　第一釋名者。問。一乘兩字其義如何？答。一者不二義。乘者運載義。問。不二之義運載之義意何？答。非二三等乘絕二三等待。故云不二。又運荷行人到薩婆若。故云運載。
　　第二辨體者。問。何以爲一乘體耶？答。於中有二。所謂總體別體。問。總體別體意何？答。總卽實相。別四一。問。總體可爾。別體四一。其名如何？答。理一敎一。行一人一。問。理一等者其意云何？答。開三乘之理顯一乘之理名之爲理一。開三乘之敎顯一乘之敎名之爲敎一。會三乘之行歸一乘之行名之爲行一。會三乘之人歸一乘之人。名爲人一。問。何故謂會三乘理歸一乘理等？答。三乘非佛本意。一乘是佛本懷故。
　　第三引證者。問。依何經文立一乘義？答。法華經云。諸佛世尊唯以一大事因緣故出現於世。問。一大事因緣者其義云何？答。一者則一實相。非三五七九乘故謂一也。其性廣博故名爲大。諸佛出世之儀式故名爲事。衆生有機感佛故名爲因。佛承機而應故名爲緣。問。雖引此文猶未分明。又有明文耶？答。誠文甚多。經云。諸佛如來言無虛妄。無有餘乘唯一佛乘。又云。十方佛土中唯有一乘法。無二亦無三。又云。諸佛出於世唯此一事實。又云。一切諸世尊皆説一乘道。又云。諸佛語無異。唯一無二乘。又云。普告諸大衆。但以一乘道敎化諸菩薩竝聲聞弟子。又方便品有五佛章。初總諸佛章云諸佛隨宜説法是開方便卽三權也。經云是法非思量分別之所能解等。是顯眞實卽一實也。次過去佛章云諸佛以無量無數方便種種因緣譬喩言辭而爲衆生演説諸法是明開權也。經云是法皆爲一佛乘故是明顯實也。次未來佛章云舍利弗未來諸佛當出於世亦以無量無數方便種種因緣譬喩言辭而爲衆生演説諸法是明開權也。經云是法皆爲一佛乘故是諸衆生從佛聞法究竟皆得一切種智是明顯實也。次現在佛章云舍利弗現在十方無量百千萬億佛土中諸佛世尊多所饒益安樂衆生是諸佛亦以無量無數方便種種因緣譬喩言辭而爲衆生演説諸法是明開權也。經云是法皆爲一佛乘故是諸衆生從佛聞法究竟皆得一切種智是明顯實也。次釋迦佛章云。舍利弗我今亦復如是知諸衆生有種種欲深心所著隨其本性以種種因緣譬喩言辭方便力故而爲説法是明開權也。經云舍利弗如此皆爲得一佛乘一切種智故是明顯實也。問。先云。以四一爲一乘。何故只有一乘之言都無四一之證？答。五佛章中皆具四一。問。何等文耶？答。總諸佛章云。開示悟入佛之知見是理一也。但敎化菩薩是人一也。諸有所作常爲一事是行一也。但以一佛乘故爲衆生説法是敎一也。過去佛章云。是法皆爲一佛乘卽是敎一也。從諸佛聞法是人一也。究竟皆得一切種智。於此種智有能知所知。所知卽是理一。能知是行一也。未來佛章現在佛章釋迦佛章准之可知。
　　第四解釋者。問。開示悟入者四一之中孰一？答。理一也。問。釋此有幾種耶？答。於中爲二。初引論出三番釋。次依疏用四種釋。問。論三番釋其文云何？答。法華論云。一無上義。除一切智更無餘事。如經開佛知見爲令衆生得清淨故出現於世二同義。聲聞辟支佛。佛法身平等。故如經欲示衆生佛知見故出現於世。三不知義。謂二乘人不知究竟唯一佛乘。故如經欲悟佛知見故出現於世。四爲令證不退佛地現與無量智業故。如經欲令衆生入佛知見。故第二第三兩番具在論文。故不繁述。
　　次依疏作四種釋者。問。四種之釋其名云何？答。一約位釋。二四智釋。三四門釋。四觀心釋。
　　問。初位釋者意趣云何？答。以開示悟入四字相配四十位。故云約位。問。相配云何？答。開是十住。示是十行。悟是十向。入是十地。問。何故以開一字對於十住。乃至以入一字配十地耶？答。於十住初住破無明惑。開如來藏見實相理。故以開字相對十住。又於十行位惑障既除法界衆德顯示分明。故以示配十行。次於十迴向障除體顯法界行明。仍以悟配十向。次於十地位事理既融自在流入薩婆若海。是故以入相對十地。問。如上所説既可次第。圓敎之意其義云何？答。後後功德具在因位。前前善根亦備果地。譬如除闇之光雖有朔望而月輪之體本無盈虧。
　　二約四智釋者。問。四智名何。答。一道慧。二道種慧。三一切智。四一切種智。問。此四種智何敎四智？答。圓敎四智。問。相配開示悟入云何？答。如次配之。
　　三約四門釋者。問。四門名何？答。一有門。二空門。三亦空亦有門。四非空非有門。問。彼四敎中何敎四門？答。圓敎四門。問。配開等何？答。相配同上。問。能通之門有四。所通之理亦四耶？答。能通雖四所通是一。譬如王城外門雖多内裏無二。
　　四觀心釋者。問。就於觀心分別開等云何？答。觀於心性三諦之理。此觀明淨乃名爲開。雖心性難思而空假中備宛然無濫。故名爲示。空假中心卽三而一卽一而三。名爲悟也。空假中心非空假中而齊照空假中。名爲入也。
　　問。此四種釋生起云何？答。見理由位。位立由智。智發由門。門通由觀。觀故門通。門通故智成。智成故位立。位立故見理。見理故名理一。問。爲開示悟入等一一句具四種釋。將各相對耶？答。一一句作四釋。又以四釋對四句。
　　問。以四種釋對於四句云何？答。以四智釋對開。以觀心釋對示。四門對悟。四位對入。問。此四種釋有證據耶？答。法華論云。證不退轉地故作四位釋。論云。如來能證眞故作四智釋。論云。同義故作觀心釋。論云。不知究竟處故作四門釋。問。釋云開示悟入或説甚多。何局一説？答。或説甚多。未見法華奇異而已法華奇異者一乘難思。非凡所測。准聖歎釋。師資可知。今依義附文略有十雙以辨異相。與二乘近記開如來遠本。隨喜歎第五十人聞益至一生補處。釋迦指五逆調達爲本師。文殊以八歲龍女爲所化。凡聞一句咸與授記。守護經名功不可量。聞品受持永辭女質。若聞讀誦不老不死。五種法師現獲相似。四安樂行夢入銅輪。若惱亂者頭破七分。有供養者福過十號。況已今當一代所絕歎其敎法。十喩稱揚從地踊出。阿逸多不識一人。東方蓮華龍尊王未知根本。況迹化擧三千墨點。本成喩五百微塵。本迹事希諸敎不説。如斯等文准經仍有。且依向指。非奇何謂。又若作餘釋者爲令之説徒施。佛之知見何在。
　　問。如是妙法佛當速説。何故成道以後三十餘年不務説耶？答。人未堪故。時未至故。成道已後三十餘年於一佛乘分別説三。問。有何因緣今始説實？答。今人堪故。時已至故。説獨妙一乘。
　　問。此經一乘與華嚴勝鬘等一乘同異云何？答。名同義異。問。義異云何？答。華嚴勝鬘等經一乘帶方便故。法華一乘捨方便故。義異可觀。問。帶方便與捨方便意何？答。一外存三是故云帶。一外無三故名爲捨。問。釋捨一方便一乘用幾因耶？答。依法華論以四因釋一乘。問。四因者何？答。卽如上説開示悟入。問。法華論四因與攝論十因爲同爲異？答。彼此皆同。問。同意云何？答。二論同使定性二乘入一乘故。問。同入一乘其文云何？答。法華論云。決定聲聞根未熟故佛不與記。攝論云。法無我等故密意説一乘。問。未熟之文。密意之言。既似不慥。何言同入？答。既云根未熟。定知當熟。又攝論意者。可成之時未至。記莂之意。預施故云密意。非謂不成。又彼論云。已定根性聲聞更練根爲菩薩。故明知定性二乘成佛凡禀形含識皆有覺性。何男何女獨不成佛。若信皆成佛者毘盧之果可與。若諍成不成者阿鼻之因可怖。圓經圓論頗集此章。若讀若誦同期佛慧。

十如是義

　　夫十如帝網籠十界而分區。三諦頗梨亙三千以流彩。是則如來實智之所證境。法華寶車之所到處也。始從發心終至補處必由於此。無復異途。妙境之興其意如是。將釋此義略明三門。
　　第一標章者。問。十如是者何等？答。法華經方便品云。如是相。如是性。如是體。如是力。如是作。如是因。如是緣。如是果。如是報。如是本末究竟等也。
　　第二言解釋者。問。何故名爲如是相乃至如是本末究竟？答。於此有通解別解也。言通解者。相以據外覽而可別。名爲相。性以據内自分不改。名爲性。主質爲體。功能爲力。構造爲作。習因爲因。助因爲緣。習果爲果。報果爲報。初相爲本後報爲末。所歸趣處爲究竟等。問。而此十如是有幾意耶？答。有總別二意。問。其意云何？答。總在一念。別分色心。問。言一念者指何念耶？答。指凡夫之一念也。問。分別色心如何？答。相報唯在色。性因果唯心。體力作緣義兼色心。本末究竟等准之可知。問。此十如是者以何爲體？答。以十法界因果爲體。問。言十法界者何等？答。一地嶽法界。二畜生。三餓鬼。四阿修羅。五人。六天。七聲聞。八緣覺。九菩薩。十佛法界也。問。此十法界具十如是如何？答。於一一界具十如是。問。若爾幾因幾果？答。初七爲因。次二是果。後一通於因果。問。言別解者其意如何？答。取氣類相似合爲四番。問。言四番者何等？答。一四趣。二人天。三二乘。四菩薩佛也。問。而初四趣番十法如何？答。解釋甚廣。不可窮盡。今者繁文粗述大綱。四趣以表苦爲相。定惡聚爲性。摧折色心爲體。登刀入鑊爲力。起十不善爲作。起有漏惡業爲因。愛取等爲緣。惡習果爲果。三惡趣爲報。本末皆癡爲等。
　　問。人天十法如何？答。人天表樂爲相。定善聚爲性。昇出色心爲體。樂受爲力。起五戒十善爲作。白業爲因。善愛聚爲緣。善習果爲果。人天有爲報。應就假名初後相在爲等也。
　　問。二乘十法如何？答。此界十法約眞無漏。相表涅槃。性是非白非黑法。體是五分法身。力能動出堪任。作是精進勤策。因是無漏正智。緣是行行助道。果是四果。二乘無報。問。何故發眞是果。而不論報耶？答。無漏法起酬於習因得是習果。無漏損生非牽生法。故無後報。問。若爾何故三果有報耶？答。殘思未斷惑七生也。或一往來。或色界生。非無漏報。問。言無報者約大乘歟約小乘歟？答。小乘意也。問。約大乘者如何？答。若依大乘此無漏猶名有漏。問。何故名爲有漏？答。約小乘雖名無漏。若約大乘無漏爲因無明爲緣生變易土。是故有報。
　　問。菩薩佛界十法如何？答。於此細開有三種菩薩。問。言三種者何等？答。一三藏菩薩。二通敎菩薩。三別敎菩薩也。問。此三菩薩十法如何？答。藏敎菩薩約福德論相性體力等。以事六度爲相。以人天善爲性。以三十二相爲體。生滅四弘爲力。事六度行爲作。善業爲因。煩惱爲緣。三十四心斷結爲果。佛則無報。菩薩卽具十也。未斷正使報在三界。通敎菩薩約無漏論相性等。以有餘無餘涅槃爲相。無漏慧爲性。勝應色心爲體。無生四弘爲力。無生六度爲作。無漏習因爲因。生滅助道爲緣。斷餘殘習爲果。六地之前殘思受報。六地思盡不受後身。誓扶習生非實業報。別敎菩薩約修中道行次第觀而論十法。從假入空同前二敎。若從空出假以恒沙佛法爲相。定入生死爲性。變易色心爲體。無量四弘爲力。無量六度爲作。眞無漏慧爲因。助假觀爲緣。假觀成爲果。變易爲報。若入中道卽以緣因爲相。了因爲性。正因爲體。無作四弘爲力。無作六度爲性。智慧莊嚴爲因。福德莊嚴爲緣。無上菩提爲果。大涅槃爲報。
　　問。三種菩薩可爾。佛法界十法如何？答。緣因爲相。了因爲性。正因爲體。無作四弘爲力。無作六度爲作。智慧莊嚴爲因。福德莊嚴爲緣。大覺朗然無上菩提爲果。大般涅槃爲報。本末究竟等者卽是相性三諦。與究竟三諦不異。故言等也。問。相性三諦與究竟三諦不異如何？答。衆生如。佛如。皆等故言空等。衆生與佛等佛與衆生等故言假等。凡聖皆實相故言中等。問。衆生與佛等佛與衆生等者其意如何？答。佛記衆生當作佛此是衆生與佛等。佛説本生事此是佛與衆生等。問。一一亦如是具三諦耶？答。皆具三諦。問。其具如何答。皆稱如者卽空義也。相性名字施設不同卽假義也。皆稱是者卽中義也。問。若爾依義讀文如何。答。凡有三轉。一云。是相如。是性如。乃至是報如。二云。如是相。如是性。乃至如是報。三云。相如是。性如是。乃至報如是。問。何故作三分別耶？答。令易解故。如此分別得意爲言。空卽假中。假卽中空。中卽空假。問。空卽假中等者意何？答。約如明空一空一切空。點如明相一假一切假。就是論中一中一切中。問。此空假中爲一念具爲異念具耶？答。一念具也。問。一念具意如何？答。一念之心實無有相謂之空。無法不備謂之假。不一不異謂之中。故知一一亦如是。皆具三諦。三諦之法咸在一念。問。一念之心只具三諦十如耶？答。亦具百界千如三千世間。問。百界千如三千世間者何等？答。一法界具十如是。十法界具百如是。又一法界具九法界。則有百法界千如是。又一法界具三種世間。百法界卽具三千世間。問。何故立百界千如三千世間耶？答。若不約百界收事不遍。不語千如因果不備。無三千世間依正不盡。問。此十如是若爲法耶。爲當譬耶？答。是法非譬。問。若有譬耶？答。卽譬喩品大白牛車文是。問。若爾法與譬合如何？答。法説文名爲如是相譬説文云衆寶莊挍。法説名如是性譬説云有大白牛。法説名如是體譬説云其車高廣。法説名如是力譬説云又於其上張設軒蓋。法説名如是作譬説云其疾如風。法説名如是因譬文云乘是寶乘遊於四方。法説名如是緣譬文云又多僕從而侍衞之。法説名如是果如是報譬文云直至道場。問。何用法與譬合此十法？答。於法説文是佛果家之諸法實相。於彼譬説卽直至道場之莊嚴大車。於彼宿世卽極果佛之開權顯實諸法。於彼本門卽久成佛之所契妙法。豈言只法譬相合而已。通於因緣乃至本門皆有斯義。
　　第三言結成者。問。此十如是何人所知？答。唯佛與佛究竟此法。圓敎凡夫分亦得知。是則法華之理本。諸敎之端首。釋義之關鍵。衆生之依正。發心之凭仗。權謀之用體。迷悟之根源。果德之理本。一化之用窮。五時之終卒也。問。何爲明此十義？答。得此十義以釋諸異怛然無誤。問。此十如是若爲能照若爲所照耶？答。所照之妙境也。問。何以得知？答。法華經先歎能照之智卽諸佛之權實二智也。次明所照之境卽十如是也。問。其文如何？答。方便品云。諸佛智慧甚深無量。其智慧門難解難入。乃云。唯佛與佛究盡實相。所謂諸法如是相等。問。何故煩立此義？答。玄義及止觀以此爲主。一家用義大包富者也。問。縱令不解此意可何失？答。若迷此意諸敎之溪徑任運失趣。一化之條流於茲枯竭。問。此十如是只因果法歟。若攝餘法耶？答。若因若果。若依若正。咸在此中。不可思議。舒之則充滿法界。不知從何而去。問。何故然耶？答。十如是卽諸法。諸法卽三德。三德卽實相。實相卽一心也。若得此意廣演於八年不出乎一念。經五十小劫誰動於刹那。例知一代逗機居于心性。十方佛事宛然矚目。法界根性覽而易通。隨宜所説咸指藏理。廣説如疏。

十二因緣義

　　夫理法凝然本無去來之相。事性隨薰則有差別之用。是故十二因緣展轉造業。三道因果輪迴不休。若迷此理則生死熾燃。若解茲義則苦縛永斷。出世要術尤在此章。今明此義略分四門。第一列名。第二引證。第三正釋。第四判麁妙。
　　第一列名者。問。十二因緣別名如何？答。一無明。二行。三識。四名色。五六入。六觸。七受。八愛。九取。十有。十一生。十二老死。問。約此十二因緣有幾種耶？答。有四種十二因緣也。問。四種如何？答。一思議生滅十二因緣。二思議不生不滅十二因緣。三不思議生滅十二因緣。四不思議不生不滅十二因緣。問。何故辨四種因緣耶？答。爲界内利鈍兩根辯思議兩種因緣。爲界外利鈍兩根辯不思義兩種因緣。
　　第二引證者。問。此四因緣有證文耶？答。正法念經云。畫人分布五綵圖一切形。端正醜陋不可稱計。厚其根本從畫子手出。瓔珞經云。無明緣行既生十二。乃至生緣老死亦生十二。是思議生滅十二因緣證也。金光明經云。無明體相本自不有。妄想因緣和合而有。是故我説名曰無明。行識名色六入觸受愛取有生老死。愁惱衆苦。行業不可思議。生死無際。輪轉不息。本無有生。亦無和合不善思惟心行所造。是思議不生不滅十二因緣證也。華嚴經云。心如工畫師作種種五陰。一切世間中莫不從心造。寶性論云。住無漏界有四種障。謂緣相生壞也。緣者謂無明住地與行作緣也。相者無明共行爲因也。生者謂無明住地共無漏業因生三種意生身也。壞謂三種意生身緣不思議變易生死。是不思議生滅十二因緣證也。涅槃經云。十二因緣名爲佛性。是不思議不生不滅十二因緣證也。
　　第三正釋者。問。上所引正法念經文云分布五綵其意如何？答。無明與上品惡行合卽起地嶽因緣。如畫出黑色。無明與中品惡業合起畜生因緣。如畫出赤色。無明與下品惡行合起餓鬼因緣。如畫青色。無明與下品善行合起修羅因緣。如畫黃色。無明與中品善合卽起人因緣。如畫白色。無明與上品善合卽起天因緣。如畫上上白色。五綵之喩其意如是。六道之興因茲可知。問。凡此十二因緣幾因幾果？答。過去二因現在五果。現在三因未來兩果。問。過去二因等者其名如何？答。過去二因者。一無明。二行也。現在五果者。一識。二名色。三入。四觸。五受也。現在三因者。一愛。二取。三有也。未來兩果者。一生。二老死也。問。三世因果已聞其名。緣生緣起其義如何？答。分別此義卽有四句。問。卽何等耶？答。一緣起非緣生。二緣生非緣起。三亦緣起亦緣生。四非緣起非緣生。問。其意如何？答。緣起非緣生者未來兩果是也。緣生非緣起者過去二因及現在羅漢最後死陰是也。亦緣起亦緣生者除過去現在羅漢死五陰諸餘過現法是也。非緣起非緣生者一切無爲法是也。問。立十二時因緣如何？答。無明者過去諸結時。行者過去諸行時。識者相續心及眷屬時。名色者雖已受生而四根六入未具之時。六入者四根已生六入亦成之時。觸者無別苦樂不避危害投火沒水觸毒犯刃之時。受者知苦識樂避危離害雖無婬欲於物生染之時。愛者三受圓足六根染著之時。取者以貪境故四方追求之時。有者以追求故起身口意之時。生者如現在識在於未來之時。老死者如現在名色等在於未來之時也。問。約名色位有幾種耶？答。有五種位。託胎已後七日一變。初七名歌羅羅。二七名阿浮陀。三七名閉手。如短小藥杵。四七名伽耶。如溫石。五七名波羅奢呵。五皰開張。三十八之七日間處於母胎中。是時爲名色位。問。思議不生不滅與不思議生滅兩種十二因緣且措不論。今正可説不思議不生不滅十二因緣。答。此之因緣爲利根人卽事顯理。問。其意如何？答。十二因緣是事也。悟三佛性是理也。問。分別三佛性云何？答。無明愛取卽煩惱道。是了因佛性也。行有卽業道。是緣因佛性也。識名色六入觸受生老死卽苦道。是正因佛性也。問。何故指三道卽名三佛性。答。煩惱道卽是菩提。業道卽解脫。苦道卽法身故。問。煩惱菩提迷悟各別。相對之意其義疎哉？答。隨緣故迷悟差別。不變故染淨體一。故言煩惱卽菩提。生死卽涅槃。問。何以得知十二因緣卽三佛性？答。涅槃經云。十二因緣名爲佛性。問。何故慇懃明十二因緣耶？答。大品經云。若能深觀十二因緣卽坐道場。止觀云。若觀十二因緣中道理究竟。是圓敎毘盧遮那佛坐於道場虛空爲座。問。涅槃與大品有何差別？答。涅槃明因。大品止觀擧果。准可知。
　　第四判麁妙者。問。四種因緣幾麁幾妙？答。前三是權故爲麁。後一實故爲妙。問。以此麁妙歷五味敎如何？答。乳敎具二種因緣。一麁一妙。酪敎一麁。生蘇三麁一妙。熟酥二麁一妙。法華醍醐但説一妙。略述大旨。廣如本文。

二諦義

　　夫眞俗難曉。因行之大覺猶諍空有易迷。果位之小聖自昧。所以梁世成實執著不同。陳代中論破立非一。瞽夫捫象盲童疑鶴。則有衡嶽之師合峯之聖。圓敎已起樂説無滯。括𥿾七重攝盡五種。西天諸論從此折衂。東地衆德終所不及。今明二諦分爲四門。第一略述諸意。第二正明二諦。第三判麁妙。第四開麁顯妙。
　　第一略述諸意。二諦名出衆經其理難解。世間紛紜由來碩諍。經云。佛昔與文殊共諍二諦俱墮地獄。至迦葉佛時共質所疑。二聖因地尚不能了。況卽人情強生去取。問。釋迦値迦葉卽是二生菩薩。云何始解二諦。爾前復不應墮惡道。答。爾前語寬。何必齊二生之前始惡道出。又二生菩薩將隣補處。補處位多。別圓永無此理。通敎見地已免惡道亦無墮落。應是三藏菩薩。至二生時猶未斷惑始解二諦。此義無咎。爾前墮惡道之亦有其義。問。三藏菩薩有墮落。餘三敎無者。金光明經那云十地猶有虎狼獅子等怖耶。答。爲惡友殺則墮地獄。爲惡象殺不墮地獄。然圓敎肉身於一生中有超登十地之義。此則煩惱已破無地獄業。猶有肉身未免惡獸。餘敎肉身一生之中不登十地。唯作行解以煩惱爲虎狼（云云）然執者不同。莊嚴旻據佛果出二諦外爲中論師所竅如此。佛智照何理破何惑。梁世成論執世諦不同。陳世中論破立亦不同。或破古來二十三家二諦義自立二諦義。古今異執各別證據。自保一文不信餘説。今謂不爾。夫經論異説悉是如來善權方便。知根知欲種種不同。略有三異。謂隨情。隨情智。隨智等。隨情説者情性不同説隨情異。如婆娑明世第一法有無量種。眞際尚爾。況復餘耶。如順盲情種種示乳。盲聞異説而諍白色。豈卽乳耶。衆師不達此意各執一文。自起見諍。互相是非。信一不信一。浩浩亂哉莫知孰是。若有文證皆是隨情二諦意也。無文證者悉是邪謂也。隨情智者。情謂二諦二皆是俗。若悟諦理乃可爲眞。眞則唯一。經云。世人心所見名爲世諦。出世人心所見名第一義諦也。隨智者。聖人悟理非但見眞亦能了俗。故經言。凡人行世間不知世間相。如來行世間明了世間相也。若解此三意將尋經論。雖説種種於二諦皆備三意也。
　　第二正明二諦者。問。二諦其名何耶？答。一俗諦。二眞諦也。問。眞俗二諦其義何耶？答。取意存略。但點法性爲眞諦。無明十二因緣爲俗諦。若廣則論七種二諦。一一二諦更開三種。合二十一二諦也。若用初番二諦破一切邪謂執著盡如劫火燒不留遺芥。況鋪後諸諦逈出文外。非復世情圖度。問。何故法性無明爲眞俗二諦耶？答。唯一法性以對無明。無明是迷眞之始。未發心前無眞不俗。故云俗諦。法性則全指無明。無始時來奚嘗非眞。故云眞諦。問。若爾約一法立二諦。爲當約二法立二諦耶？答。只點一法二諦宛然。俗卽百界千如。眞卽同居一念。
　　問。法性無明一種二諦於義卽足。何用建立七種二諦？答。人心麁淺不覺其深妙。更用開拓示其博遠。問。其七種者何耶？答。一者實有爲俗。實有滅爲眞。二者幻有爲俗。卽幻有空爲眞。三者幻有爲俗。卽幻有空不空共爲眞。四者幻有爲俗。幻有卽空不空一切法趣空不空爲眞。五者幻有幻有卽空皆名爲俗。不有不空爲眞。六者幻有幻有卽空皆名爲俗。不有不空一切法趣不有不空爲眞。七者幻有幻有卽空皆名爲俗。一切法趣有趣空趣不有不空爲眞。問。列此七種二諦有幾異名耶？答。略有三種不同也。問。其文何耶？答。玄義列名如前所説。釋籤云。涅槃經云。五陰和合稱名某甲是名世諦。解陰無陰亦無名字。離陰無二。是名第一義諦。疏云。名無名二諦也。經云。或有法有名有實有是名第一義諦。或有法有名無實是名世諦。疏云。實不實二諦也。經云。如我人衆生壽命知見乃至如龜毛兎角等陰界入是名世諦。苦集滅道是名眞諦。疏云。定不定二諦也。經云。世法有五種。謂名世。句世。縛世。法世。執著世。是名世諦（經文廣）於此五法心無顛倒名第一義諦。疏云。法不法二諦也。經云。燒割死壞是名世諦。無燒割死等是名第一義諦。疏云。燒不燒二諦也。經云。有八種苦是名世諦。無八種苦是名第一義。疏云。苦不苦二諦也。經云。譬如一人有多名字依父母生是名世諦。依十二緣和合生者名第一義諦。疏云。和合二諦。問。何故有此七種二諦耶？答。佛於七機曲開七重。問。其七重何耶？答。玄釋籤云。一藏。二通。三別接通。四圓接通。五別。六圓接別。七圓。問。既是四敎。何故成七？答。使佛本懷暢使物宿種遂。問。別接通。圓接通。圓接別意如何耶？答。若止觀中爲成理觀。但以界外理接界内理。問。何故如是？答。藏通兩敎明界内理。別圓二敎明界外理。通別兩敎卽是兩理之交際。是故但明別接通耳。問。准此義但一接。何故玄義立三接耶？答。前六二諦仍存敎道於法華前逗彼權機。故有圓接通別二義？問。何不接三藏？答。三藏是界内不相卽。小乘取證故不論接。餘六是摩訶衍。若欲前進亦可得去。是故被接。問。若不接亦不會。答。接義非會義。故未會之前不論被攝。 
　　問。七重二諦後五種者義已含三。何故名二諦耶？答。雖義含三猶二諦攝也。問。義含三者何等？答。幻有卽俗。空卽是眞。本空是中。問。是中與空攝何諦耶？答。若合在俗諦卽如別敎名含眞入俗二諦。若合入眞諦如別圓入通名含中入眞二諦。圓敎卽名不思議眞俗。細得此意尋名釋義不失毫微。
　　問。三藏敎實有二諦其意何耶？答。陰入界等皆是實法。實法所成森羅萬品名爲俗諦。滅此俗已乃得會眞故名眞諦。問。森羅者指何等耶？答。指三界依正相也。問。此二諦證文何耶？答。大品經云。空色色空。問。此經文意何耶？答。以滅俗故謂爲空色。不滅色故謂爲色空。問。爾何故籤云謂色實有名爲不滅。雖不可滅以無常故名爲色空。答。俗只是色折滅色故名爲空色。言雖不可滅以無常故者。雖云無常故而若不滅色名爲色空。
　　問。此二諦具隨情智等三義耶？答。具矣。其餘二諦亦皆如之。問。隨情智等其意何耶？答。約敎異説卽是隨情。約人理説卽是隨智。二義相對卽隨情智。皆以當敎定之。使無雜亂。
　　問。幻有幻空二諦者其意何耶？答。幻有是俗。幻有不可得卽是眞。問。此二諦同前意耶？答。斥前意也。何者實有時無眞。滅有時無俗。二諦義不成。幻有幻空二諦相卽。問。何以得知二諦相卽耶？答。大品經云。卽色是空。卽空是色。故空色相卽二諦義成。問。幻有空不空二諦者其意何耶？答。俗不異前。眞則三種不同。一俗隨三眞卽成三種二諦。問。其相云何？答。大品經明非有漏非無漏。初人謂非漏是非俗非無漏遣著是一番二諦也。次人聞非有漏非無漏謂非二邊別顯中理中理爲眞又是一番二諦也。次人聞非有漏非無漏卽知雙非正顯中道中道法界力用廣大一切法趣非有漏非無漏又是一番二諦也。問。何故同聽異聞取解不等耶？答。漏無漏本是通法。爲成宿種故立雙非。空不空本是別法。一切法趣本是圓法。於二法各有三人取解不同。問。何故三人取解不同？答。良由機發故所聞不同。
　　問。何故有二種二諦耶？答。通敎菩薩由根利鈍發習不同問。利鈍不同其意如何？答。鈍同二乘來至法華方乃被會。利者爾前接入中道故使同觀幻有之俗而契眞各異。所以別圓機發對鈍住空致成三別。問。成三別者其意如何？答。智證偏眞卽成通二諦。智證不空眞卽成別入通二諦。智證一切趣不空眞卽成圓入通二諦。問。三人入智不同復局照俗亦異耶？答。三人照俗相局不同。若成偏眞局照幻俗。成不空眞局照恒沙佛法之俗。成實相眞局照界外不思議俗。問。三人入智不同有誠證耶？答。大品經云。有菩薩初發心與薩婆若相應。有菩薩初發心遊戲神通淨佛國土。有菩薩初發心卽坐道場爲如佛。
　　問。別二諦者其意如何耶？答。幻有無爲俗。不有不無爲眞。問。何故有無爲俗不有不無爲眞耶？答。有無二故爲俗。中道不有不無不二爲眞。問。何故此二諦名爲別耶？答。二乘聞此眞俗俱皆不解故。如聾如瘂故名別也。問。此二諦有誠證耶？答。涅槃經云。我與彌勒共論世諦五百聲聞謂説眞諦。乃至何況出世第一義諦。
　　問。圓入別二諦者其意如何？答。俗與別同。眞諦則異。問。何故眞諦異耶？答。別人謂不空但理而已。欲顯此理須緣修方便故言一切法趣不空。圓人聞不空理卽知具一切佛法無有缺減。故言一切法趣不空。
　　問。圓敎二諦者其意何耶？答。以一切法趣中爲眞。與百界千如及千如本空爲俗。是卽不思議二諦。問。何故此二諦名不思議二諦耶？答。眞卽是俗。俗卽是眞。如如意珠。問。何故圓敎二諦譬如意珠？答。珠以譬眞用以譬俗。卽珠是用卽用是珠。不二而二分眞俗耳。問。此敎相卽濫於通敎。有何異耶？答。彼界内相卽。此界外相卽。問。以何等法而相卽耶？答。今敎之卽者相卽於別敎次第三諦也。次第卽已方成今卽。故知自別敎二諦乃至藏通本妙本卽。情謂自殊。問。彼別三諦若未相卽有何失耶？答。猶同小空。及隨情智等云何？答。法華經云。佛以種種緣。譬喩巧言説。其心安如海。我聞疑網斷。問。此文意如何？答。種種緣卽隨情也。卽指法華已前意。心安斷疑卽是法華中意。卽隨智也。若情智相對卽第三意也。問。眞俗相對應如三藏俗有眞無。或如通敎幻有幻空。云何別接已去眞俗不同？答。此應四句。一俗異眞同。二眞異俗同。三眞俗異相對。四眞俗同相對。問。此四句對七二諦如何？答。三藏與通眞同而俗異。二人入通眞異而俗同。別眞俗皆異而相對。圓入別俗同眞異。圓眞俗不異而相對。
　　問。玄義判前兩敎俱屬隨情。止觀判三假文但以三藏而約隨情。餘竝隨理。一家法門兩義相違耶。答。此有三別。一者止觀小衍相對。是故三藏獨屬隨情。玄義權實二理相對。是故前二俱屬隨情。二者止觀爲通申觀行門且斥三藏以爲隨事。玄義爲深申法華意須以中道而爲隨理。三者止觀明三假。三假是俗。藏通二俗卽不卽異。故止觀判事理不同玄義判二諦。二諦俱權不會中理俱屬隨情。
　　第三判麁妙者。問。此七重二諦幾麁幾妙？答。實有二諦半字法門引鈍根人蠲除戲論之糞二諦義不成。此法爲麁。如幻二諦滿字法門爲敎利根諸法實相三人共得。比前爲妙。同見但空方後則麁。以別入通能見不空是則爲妙。談理不融是故爲麁。以圓入通爲妙。妙不異後帶通方便是故爲麁。別二諦不帶通方便是故爲妙。敎談理不融是故爲麁。圓入別理融爲妙。帶別方便爲麁。唯圓二諦正直無上道是故爲妙（云云）。問。以七種二諦歷五味敎何耶？答。乳敎有別圓圓入別三種二諦二麁一妙。酪敎但實有二諦純麁。生蘇具七種二諦六麁一妙。熟酥六種五麁一妙。法華但有一圓二諦無六方便。唯妙不麁。題標爲妙。意在於此。爲相待判麁妙也。
　　第四開麁顯妙者。問。三世如來本令衆生開佛知見出現於世。何故説諸二諦或單或複或不思議種種不同？答。是法華哢胤。但如來常寂而化周法界。實不分別。先謀後動施此汲引。慈善根力令諸衆生從此得入。問。有人言。始自鹿苑法華哢胤。今意云何？答。今意不爾。且近説寂滅道場爲法華哢胤。如是哢胤猶根其近。從大通智勝已來悉爲衆生作法華哢胤。又此猶近從本成佛已來悉爲衆生作法華方便。又復猶近從本行菩薩道時悉爲衆生作法華方便。法華經云。我本立誓願普令一切衆生亦同得此道。當知哢胤豈止今而已。問。本來所化已入實竟。何故明久遠施權？答。本來所化已入實竟。自是一邊其未入者如上方便不息。故知法華實敎總括衆經。出世之來意。諸敎之指歸。人不見此理謂是因緣事相。輕慢不止。舌爛口中。若得其旨深見七種二十一種。無量敎門意氣博遠。更相間入繍談精微。橫周竪窮悉歸法華。

觀門
　　四種三昧義

　　夫四種調直證圓寂於一生。五科方便試散逸於三業。體煩惱而悟菩提。觀生死以覺涅槃。迷津行筏通備此門。暗室慧炬更求何處。將釋此義撮立三門。第一標章。第二引證。第三釋成。
　　第一標章者。問。此章有幾種耶？答。且有二門。初列名。次釋名。問。列名何？答。一常坐三昧。二常行三昧。三半行半坐三昧。四非行非坐三昧。問。釋名如何？答。三昧者調直定也。問。調何等故名爲調直？答。調直身口意故。問。以何得知三昧卽調直？答。智論云。善心一處住不動是名三昧。問。彼論意何？答。法界是一處。止觀能住不動四行爲緣。觀心藉緣調直故通稱三昧。問。三昧與調直何處語耶？答。三昧梵語。調直漢語也。問。調直同等何謂常坐等耶？答。調直是通。常坐是別。
　　第二引證者。問。常坐三昧出何經耶？答。出文殊説文殊問兩般若。名爲一行三昧。問。但言一行不云常坐。何故引之爲證據耶？答。一行從法號。常坐約身儀。問。何故彼經名一行耶？答。唯觀法界故卽法華三昧之異名也。
　　第三釋成者。問。修此三昧有幾門耶？答。有二門。初明方法。次明勸修。
　　問。方法者何？答。一身開遮。二口説默。三意止觀也。問。身開遮者其意云何？答。身開常坐遮行住臥。問。此之三昧爲處衆修爲當獨修。答。或可處衆。獨則彌善。問。處衆者何衆。獨修者意何？答。處衆者是禪堂衆。非暄鬧衆。獨修者居一淨室。或空閑地。問。當坐何座？答。安一繩床。傍無餘座。問。幾爲一期？答。九十日爲一期。問。何必九十日爲一期？答。一夏修道著千聖説故。問。一期精進有間斷耶？答。時剋相續無以暫廢。唯除經行食等。問。二口説默者意何？答。順行故默。除障故説。問。除障者何？答。内外之障集正念心。乃稱一佛名慚愧懺悔也。問。何故爲爾？答。如人引重自力不前。假傍救助則蒙輕擧。行人亦爾。心弱不能排障稱名請護惡緣不壞。問。若爾應稱佛名及誦經呪。何故云誦經誦呪尚喧於靜。答。是擧況也。意者誦經誦呪尚宣於靜。況乎世俗言語。問。如此況意唯局常坐耶？答。遮誦局此。遮語通四。問。初心行者未了法門。何由獲得此四三昧？答。當親近解般若者。如聞修學能入一行三昧及隨自意。問。三業之中何業爲機入三昧耶？答。身口助意成機感佛。問。然則何故玄文稱意機義？答。彼非今意。問。三意止觀者其義如何？答。端坐正念蠲除惡覺。繫緣法界一念法界。問。繫緣一念其意云何？答。繫緣是止。一念是觀。問。繫緣一念卽是止觀。法界者何？答。止觀能觀法界所觀。雖繫雖念不出法界。雖止雖觀寂照同時。
　　次明勸修者。問。云何勸修？答。稱實功德以奬行者。問。實功德何？答。法界之法是佛眞法。問。何人所修？答。圓頓行人聞此不驚。覺此法故住不退地。問。行法衆多。何故勸之。答。一行三昧具一切法。勤行不懈則皆能見佛。故云比丘比丘尼聞此法不驚卽隨佛出家。信士信女聞此法信解卽是眞歸依。問。此之稱譽有證文耶？答。出彼文殊問文殊説兩經。四種三昧行儀各別皆以法界爲所安焉。具如止觀輔行記等。
　　第二常行三昧者。行法雖別所期是同。又本文繁多故不更撰。
　　第三半行半坐三昧者。別有行儀一卷是天台大師所著。盛傳於世。仍不重出。
　　第四非行非坐三昧者。分爲三門。第一釋名。第二引證。第三正釋。
　　第一釋名者。問。何故名爲非行非坐？答。上一向用行坐。此既異上。爲成四句故名非行非坐。實通行坐及一切事。
　　第二引證者。問。此三昧證據云何？答。大品經稱覺意三昧。意之趣向皆覺識明了。南岳大師呼爲隨自意。意起卽修三昧。故雖立三名實是一法。
　　第三正釋者。問。於此三昧有幾行法？答。就此爲四。一約諸經。二約諸善。三約諸惡。四約諸無記。凡諸經行法上三不攝者卽屬自意也。
　　問。初約諸經者意何？答。且約請觀音經示其行相。問。其相云何？答。於靜處莊嚴道場。幡蓋香燈請彌陀像觀音勢至二菩薩像安於西方設楊枝淨水。若便利左右以灰塗身。澡浴清淨著新淨衣。齋日建首當止向西方五體投地禮三寶七佛釋尊彌陀三陀羅尼二菩薩聖衆。禮已胡跪。燒香散華。至心運想。如常法供養已。端身正心。結跏趺坐。繫念數息。十息爲一念。十念成就已起燒香。爲衆生故三遍請上三寶。請竟三稱三寶名。加稱觀世音。合十指掌誦四行偈竟。又誦三篇呪或一遍或七遍。看時早晚誦竟。披陳懺悔。自憶所犯發露洗浣已禮上所請已一人登高。若唱若誦此經文。餘人諦聽。午前初夜其方法如此。餘時如常。
　　問。二歷諸善者何？答。卽分爲二。先分別四運。次歷衆善。問。初四運者其意云何？答。心識無形不可得見。約四種相分別。謂未念。欲念。正念。念已。未念名心未起。欲念名心欲起正念名正緣境住。念已名緣境謝。若能了達此四卽入一相無相。問。未念未起已念已謝。此一皆無二。無二則無相云何可觀？答。未念雖未起非畢竟無。如人未作作後便作作。不可以未作作故便言無人。若定無人後誰作作。以有未作作人則將有作作。心亦如是。因未念故得有欲念。若無未念何得有欲念。是故未念雖未有不得畢竟無念也。念已雖滅亦可觀察。如人作竟不得言無。若定無人前誰作作。念已心滅亦復如是。不得言永滅。若永滅者則是斷見。無因無果。是故念已雖滅亦可得觀。問。次歷善事者何？答。善事衆多。且約六度。若有諸塵須捨六受。若無財物須運六作。捨運共論有十二事。問。六受六作何？答。色聲香味觸法是名六受。行住行坐臥言語作作名爲六作。准前可知。不復煩記。
　　問。三以隨自意歷諸惡事者其意如何？答。就惡明觀者。前雖觀善其弊不息。煩惱浩然無時不起。若觀於他惡亦無量。或多慳貪。或多犯戒。多嗔多怠。多嗜酒味。根性易奪必有過患。其誰無失。出家離世行猶不備。白衣受欲非行道人。當於惡中而修觀慧。如佛世時在家之人帶妻挾子官方俗務皆能得道。鴦掘摩羅彌殺彌慈。祇陀未利唯酒唯戒。和須密多婬而梵行。提婆達多邪見卽正。若諸惡中不得修道者如此。諸人永作凡夫。以惡中有道故雖行衆弊而得成聖。故知惡不妨道。又道不妨惡。須陀洹人婬欲轉盛。畢陵尚慢。身子生瞋。於其無漏有何損益。問。多貪欲人穢濁熾盛。雖對治折伏彌更增劇。云何對治？答。但恣趣向。何以知之。弊若不起不得修觀故。譬如綸釣魚強繩弱不可爭牽。但令鉤餌入口隨其遠近任縱沈浮不久收獲。於蔽修觀亦復如是。蔽卽惡魚。觀卽鉤餌。若無魚者鉤餌無用。但使有魚多大唯佳皆以鉤餌隨之不捨。此蔽不久堪任乘御。問。弊與法性相妨礙耶？答。若弊礙法性法性應破壞。若法性礙弊弊應不得起。當知弊卽法性。蔽起卽法性起。弊息卽法性息。問。此言有證文耶？答。無行經云。貪欲卽是道。恚癡亦如是。如此三法中具一切佛法。若人離貪欲而更求菩提。譬如天與地貪欲卽菩提。淨名經云。行於非道通達佛道一切衆生卽菩提相不可復得。卽涅槃相不可復滅。爲增上慢説離婬怒癡名爲解脫。無增上慢者説婬怒癡性卽是解脫。一切塵勞是如來種。山海色味無二無別。卽觀諸惡不可思議理也。
　　問。四觀非善非惡者意何？答。卽是無記騰懵之法。具如止觀。問。何故除中間兩三昧而更明此三昧耶？答。餘兩三昧或有所限或得通修。但隨自意三昧者道俗常應觀念。雖王事靡盬不可敢退。是故略擧大意而已。

三惑義

　　夫心識昏沈迷正路而不前。意性喧[跳-兆+參]棄寶乘而無取。是則煩惱稠疊弊慧日於陰雲。生死浩然沒定舟於苦海。三智爲之自隱。三德因茲不顯。修列之由蓋爲此歟。今明此義先分三門。第一標章。第二引證。第三解釋。
　　初標章者。問。三惑名何？答。一者見思惑。二者塵沙惑。三無明惑也。
　　第二引證者。問。地持等論皆云煩惱障及以智障。何故今云三惑？答。今家依大品經及大智論開爲三惑。問。於二障中開何爲三？答。智障兼於事理是故開之。問。塵沙無明何事何理？答。障事智邊是塵沙惑。障理智邊是無明惑。
　　第三解釋者。分爲四門。初解三惑。次釋斷惑。三就三惑顯妙法。四斷惑成佛。
　　初解三惑者。先明見思。次明塵沙。後釋無明。
　　先明見思者。問。見與思歟。見卽思歟。答。見與思也。問。見惑其義如何？答。見者見理之見。見卽非惑。見理之時方乃斷惑。從解得名故云見惑。又非但隨解得名。亦乃當體受稱。何者推理不當。妄計決定。偏見分明。名之爲見。問。就此見惑有幾種耶？答。總略有四。一單四見。二複四見。三具足四見。四無言四見。問。單四見者其意如何？答。執有執無。執亦有亦無。執非有非無。問。於何等法起此執耶？答。起執多端。且約我論。問。於初有見有幾煩惱耶？答。有八十八使煩惱也。問。八十八煩惱者何等？答。欲界有三十二使。色界二十八使。無色界亦如是。問。欲界有三十二等別名如何？答。欲界苦諦下有十。謂一貪欲使。二嗔恚使。三癡使。四慢使。五疑使。六身見使。七邊見使。八邪見使。九見取使。十戒取使。集諦下有七。除身見邊見戒取見。滅諦下亦有七。卽同集諦。道諦下有八。除身見邊見。故云三十二。又色界有二十八者。苦諦下有九使。除瞋。集諦下有六使。除瞋及身見邊見戒取見。滅諦下有六使。亦同集諦。道諦下有七使。除瞋及身見邊見。是爲色界二十八使。無色界亦爾。問。云何名貪欲使乃至稱戒取見？答。引取無厭名爲有貪欲。忿怒之心名爲瞋恚。迷惑不了名爲癡使。自恃輕他稱爲慢使。猶預不決名爲疑使。陰入界中妄計爲身隨彼妄計得身見名。執邊之心名爲邊見。邪心取理名爲邪見。非眞見眞名爲見取。非戒計戒故云戒取見。問。通名煩惱其意如何？答。煩以喧煩爲義。惱以逼亂爲義。問。何故名使？答。使以驅役爲義。此等煩惱常能驅役行者心神流轉三界。故受使名。問。此八十八使皆利使歟。皆鈍使歟。答。五十二使鈍。三十六使利也。問。見惑之數皆可利使。鈍使之惑何在此中？答。於鈍使惑既具迷理迷事之義。今在此中是迷理邊耳。問。何時斷見思耶？答。見道時者斷迷理惑。修道時者斷迷事惑。見修不同理事亦異。問。此八十八使與六十二見同異如何？答。歷六十二見各具八十八使。或云。六十二見同是邊見攝也。問。六十二見別名如何？答。釋此多種。且存一義。歷三世五陰卽有六十二見。問。取數如何？答。約過去中陰有四句。約現在未來各有四句。問。過去四句乃至現未四句如何？答。過去四句。一者如去。二者不如去。三者亦如去亦不如去。四者不如去非不如去。卽約五陰有二十五陰。現在四句。一者常。二者無常。三者亦常亦無常。四者非常非無常。是亦有二十五陰。未來四句。一者有邊。二者無邊。三者亦邊亦無邊。四者非邊非無邊。是亦有二十五陰。三世都合卽具足六十。加斷常二故云六十二。又有本劫本見末劫末見。單有見略如是。無見亦有亦無見非有非無見各亦如是。又有複四見具足四見絕言四見等。具在廣疏。故不繁述。
　　次明思惑者。先明思義。後釋潤生。問。何故稱思惑耶？答。思惟重慮乃得斷惑。故稱思惑。問。指何等惑名思惟耶？答。貪使。瞋使。癡使。慢使。如此四使名爲思惟。問。於此煩惱有幾種耶？答。略則有十。廣則有八十一品。問。其名如何？答。言十者。欲界有四。色界有三。除瞋。無色亦爾。言八十一品者。三界九地。九地有九品合八十一品。問。三界九地者何？答。欲界一地。色界四地。無色四地。合成九地。問。於此九地地地九品如何？答。於一一地而有三品。所謂上中下。於此三品亦三。各品所謂上上上中上下。中上中中中下。下上下中下下。是故九地九九八十一品。列名如是。委釋在疏。
　　次釋潤生者。問。欲界九品惑潤幾生耶？答。潤七生。問。能潤之惑既是九品。所潤之生若唯七生？答。上上一品能潤二生。上中上下中上三品各潤一生。中中中下共潤一生。下之三品共潤一生也。上二界義具見廣疏。
　　二明塵沙惑者。問。塵沙意何？答。無知數多故云塵沙。問。釋此塵沙如何？答。明此多門且擧一門。亦分爲五。謂一見思病。二見思根本。三起見思因緣。四起見思久近。五見思重數也。問。且除前四見思重數其意云何？答。從一有見派出三假。又從三假派出四句及自行化他。其數無量。有見如是。況乎無見乃至非有非無等見。不能數知強名塵沙。委明本疏。恐繁不盡。
　　三明無明惑者。問。指何等物正爲無明？答。正指智障名爲無明。問。其意云何？答。二智望中智方名爲智障。問。何故名智障。答。解此智障有三種釋。一者智能障故云智障。二者智被障故爲障。三者能所合論故言智障。問。以何智爲能障等耶？答。觀空假智猶亦破惑。故名爲智。而今望中道彼智還成惑。此是中智家障故言智障。此卽從能障得名也。又此智卽障中智故名智障。是從被障得名。又能障是惑所障是中智故言智障。此卽能所合論。初重釋者智障兩字全屬能障。第二重釋者智障兩字全屬所障。第三重釋者智字屬所障字屬能。問。煩惱者是惑心之義。一可稱障。智慧者是明解之法。何名智障？答。於智有二。所謂證智識智也。識智分別體達相順。相順故説之爲智。體達相順故説之爲智。體達分別與證智爲礙。故説之爲障。問。雖聞所説猶未分明。委旨如何？答。證智是佛菩薩智也。識智是二乘智也。二乘之智雖得智名未順實相義當於識。能破煩惱義當於智。言體違等者釋識智也。此智違體故曰體違。此智順相故曰相順。順二乘智違於佛智。既障佛智故云智障。問。於無明惑者有世間出世間二種不同。取何無明名爲智障？答。入大乘論云。出世間無明是智障。世間無明賢聖已遠離也。迷事迷理二種。相應獨頭二種子時。及以果時無明委悉在論故不具出。
　　第二明斷惑者。分爲四門。謂四敎斷惑也。問。小乘三藏敎斷此三惑何？答。三藏敎者以折法智但斷見思。餘二惑者非其所斷。問。斷見思惑如何？答。外凡内凡之位同伏見思。四向四果之位乃斷此惑。問。斷惑意何？答。須陀洹向須陀洹果斷八十八見惑。又於斯陀含向及以果斷欲界九品中之前六。又於阿那含向及以果斷後三品。又於阿羅漢向及以果斷上二界七十二品之思惑。緣覺者斷三界見思盡。更侵除習氣也。菩薩者三阿僧祇劫行六度。百劫種三十二相。於菩提樹下斷正使及習。問。凡於欲界九品惑。斷幾品惑損幾生耶？答。俱舍論云。斷欲三四品。三二生家家。斷至五二向斷六一來果。問。論意云何？答。釋曰。斷上三品則損四生。餘三生在爲六品潤名三生家家。進斷中上亦損一生竝前損五。餘二生在名二生家家。更斷中中未損一生但名二向。更斷中下竝前中中總損六生。餘下三品但潤一生名爲一來。問。何以無斷一品及斷五品名家家耶？答。必無斷二不至第三而命終者。亦無斷五不至斷六而命終者。問。何故爾耶？答。由聖者起大加行必無不斷大品惑盡而命終者又無一品能障果。是故斷五必至於六。凡斷惑修證廣説疏中。省繁存略。實非不説。問。大乘通敎斷三惑何？答。此敎行人體法觀智斷見思惑及以小分塵沙。未斷無明。問。斷見思惑及以塵沙如何？答。十地之中地地斷除。問。其十地何等？答。一乾慧地。二性地。三八人地。四見地。五薄地。六離欲地。七已辨地。八辟支佛地。九菩薩地。十佛地。問。於此十地斷惑如何？答。初乾慧地伏見惑。是外凡也。性地亦伏見惑。卽内凡。八人地見地二地共斷八十八使。薄地斷欲界六品思惑。離欲地斷欲界九品思惑。已辨地斷色無色七十二品思惑。辟支佛地斷三界正使侵除習氣。菩薩地斷三界正使及習氣。復斷色心無知。卽起慈悲弘誓利益衆生。不同二乘。佛地正習俱盡。坐菩提樹下八相作佛。問。大乘別敎斷三惑何？答。此敎以次第觀伏斷三惑。問。何地伏三惑。何地斷三惑？答。於十信位伏三界見思。初住斷見。從第二住至第七住斷滅思惑。從八住至十住卽斷習氣。次十行位除界外塵沙之惑。十迴向位進修中觀伏無明惑。次於十地始證中道。百界作佛方在此地。次等覺位更進斷除一品無明證一分中道。後妙覺位更進斷除一品無明方乃名爲究竟妙覺。問。一乘圓敎斷除三惑其意云何？答。此敎以不次第觀智斷惑。卽有五品及五十二位也。五品是外凡故不論斷惑。十信之中初信斷見。從第二信至第七信卽斷思惑。從八信至十信斷界内外塵沙之惑。次於十住位卽斷十品無明方證十分中道。八相作佛始在此位。次十行位斷除十品無明證得十分中道。次於十迴向滅盡十品無明感得十分中道。次於十地位破滅十品無明剋獲十分中道。更滅一品無明入等覺位。亦斷一品無明登妙覺果。
　　第三就三惑顯妙法者。問。不破惑性而顯妙如何？答。三惑體卽法性。以癡迷故變作三惑。又四德本是無明。以覺悟故顯示四德。譬如寒來則水結作氷。熱又來則氷融變水。離澄水而無汚水。除堅氷以希勺水。如眠來變心有種種夢。世上之事如是。心夢之法亦爾。是以求菩提於煩惱之心。剋涅槃於生死之形。故諸法無行經云。婬欲卽是道。恚癡亦復然。淨名經云。煩惱卽菩提。生死卽涅槃。大經云。無明轉卽變爲明。如此誠證佛説不少。豈非就惑顯妙之文。問。法性其意何？答。自性清淨心是也。夫彼岸之泊船筏自捨。覺悟之庭言談非要。大意已答。來問何重。
　　第四明斷惑成佛者。問。四敎行人斷惑證果其事如何？答。藏敎二乘元事自度在於佛果。所不悕求迴心之後乃得剋獲。但菩薩者三僧祇百劫後。上忍位中用三十四心一時斷結成小乘佛。雪山童子施軟草如來受已成正覺。木樹草座得成佛道。卽是劣應佛也。次通敎二乘亦同藏敎。但有菩薩以最後一念相應慧斷見思塵沙及餘殘習。七寶樹下天衣爲座證得佛果。卽是勝應佛也。次別敎行人次第。觀智歷劫修行。七寶樹下成妙覺佛。是爲他受用身佛也。次圓敎行人法異前三。何者一心三觀初後圓融。一色一香無非佛性。不經三祇頓滿薩埵之行。不越一念直近遮那之果。虛空爲座成等正覺。三身圓滿更無過上。一家所期實在是果。賛曰。

　　鶴林之後  像法之中
　　台衡二聖  澄湛兩公
　　道基萬葉  理冠諸宗
　　天長在曆  佛敎再隆
　　禀哀鳳辰  採懿龍宮
　　義苑之内  聊折梗概

天台法華宗義集一卷

　　凡宗義集者叡峯眞和尚之述作也。曰敎曰觀。八萬十二之梗概。一家諸科之宗途。大率括于數紙矣。可謂學者之重器也。抑亦達於天聽之書也。已是入朝官貢豈可委而不傳乎。疇昔流行於世年已舊矣。雖然烏焉之訛匪些。故今糺明添除而兼加倭點。命工鋟梓焉。希先德之遺文不墜於千載云爾。
　　時慶安第五曆仲冬之吉辰。

埜釋一閑人誌
