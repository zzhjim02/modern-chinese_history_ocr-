　　No.2368

　　No. 2368
　　諸家教相同異集（一名甘露集）

　　智證大師
　　
    教相者。蓋是出火宅之高門。開祕藏之妙術也。教者。聖人被下言。相者。以分別爲義也。理有朱紫。教能詮之。物有緇素教能化。詮辨之功莫過教相者矣。夫以判立教相興金口。若三照五味之文兩字八教之説。是則判權實之格言。分淺深之明鏡也。良以聖意甚深。難尋難測。玄中又玄。妙中又妙。是以英賢間生弘敷大教。叡聖權出闡揚妙法。遂使三聖三時各擅其美。五教七階普暢其妙。教門觀門蕩凝滯於春風。淺分深分顯妙理於秋月。古徳判教誠宜可然者也。不備千日奚得一冥。非尋諸家寧知冥味者哉。故今略擧數家以爲龜鏡
　　後代行者知甘露之門在茲（云云）。爾今明教相略爲二門。先明諸家所立教相不同。次明研詳。第一明諸家教相者。然祕藏將立教相者總有二十五家。今且略擧十家以爲規矩。餘則准知之
　　第一隋朝嘉祥寺吉藏法師立三法輪二藏。三法輪者。一根本法輪。華嚴是也。二枝末法輪。阿含等是也。三攝末歸本法輪。法華經是也。言二藏者。一聲聞藏。接諸小乘經。二菩薩藏。通諸大乘也（云云）具如彼法華玄論等也
　　第二唐朝新羅國元曉法師立四教。一三乘別教。如四諦教。二三乘通教。如般若深密等。三一乘分教。如瓔珞梵網經等。四一乘滿教。謂華嚴經也（云云）具如華嚴抄也
　　第三大周法藏法師立五教。一漸教。謂諸部小乘經并小乘論。二大乘始教。謂解深密等經瑜伽唯識等論。三大乘終教。謂般若經起信論。寶性論等。四大乘頓教。謂諸大乘經中所用頓悟法門是也。五大乘圓教。就中有二。一別教。二圓教也。東大律師云。別教攝華嚴本會
　　圓教攝華嚴末會并法華也（云云）具如彼法師華嚴疏并法藏法師五教章也
　　第四法藏師入室惠苑法師自立四教。一迷眞異執教。謂外道邪教。二者一分末教。謂諸部小乘教。三者一分滿教。謂諸部大乘教。四眞滿教。謂華嚴經也（云云）具如彼新華嚴疏也
　　第五大唐遍學三藏立三時教。一人空法有教。謂阿含等。二人法皆空教。謂般若經等。三非空非有教。謂解深密經。法華金光明等經也。具如彼慈恩法苑林章并沼法師最勝
　　第六大周七寶。此近立五時教。就中三時同前。第四一乘。謂法華經。第五佛性教。謂涅槃也。具如彼涅槃疏并一乘究竟論也
　　第七廬山隱士劉虬立七階五時教。彼註無量義序云。根異教殊其階成七。先爲波利等説五戒。所謂人天善根一也。次爲狗隣等轉四諦。所謂聲聞乘二也。次爲中根演十二因縁。所謂縁覺乘三也。次爲上根擧六波羅蜜。所謂授八大乘四也。衆教宜融群類須通。次觀無量義經既講得道差別後云未顯眞實。便易成實之機用開一極之由序五也。故法華攝。唱顯一除三。順彼求實之去此施權之名六也。雖權開而實現猶掩常住之正體。在雙而臨庠乃暢我淨之玄旨七也。過此以往法門雖多撮其大歸。數等盡於此。亦由衆聲不出八音也。表百氏并在六家内也（云云）

　　第八大日本國上宮太子立五時教（與光宅所立五時教似同）。一小乘教。二般若教。三維摩教。四法華教。五涅槃教（具如彼御製法華義疏也）
    第九隋朝天台智者大師立五時八教。言五時者。約此有二。一云法五時。二云喩五時。初法五時者。一華嚴。二阿含。三方等。四般若。五法華涅槃也。次喩五時者。就中亦二。一云。法華信解品明五時喩。一追喚不來時。二誘喩還來時。三出入無難時。四令知家業時。五付與家業時（此中初二時在追誘喩中。後三時在領付財中也）。二云。涅槃聖行品明五味喩。一乳味。二酪味。三生蘇味。四熟蘇味。五醍醐味也。言八教者。一頓教。二漸教。三不定教。四祕密教。五小乘三藏教。六大乘通教。七大乘別教。八大乘圓教也。問。五時八教何同異
　　五時約竪明諸之次第。藏等四教約横判機理之淺深。頓等四教并該横竪也。五時就部得名。藏等四教就教得名。頓等四教并通部教也。又五時明化辰。頓等四教明化儀。藏等四教明化法也。問。横竪意云何。答。言横竪者云何。初出世最初説華嚴。次説阿含。次方等。次般若。最後説法華涅槃。喩如從牛出乳。從乳出酪。從酪出生蘇。從生蘇出熟蘇。從熟蘇出醍醐。又如日初出先照高山。次照幽谷。次照平地。是爲竪義也。如云華嚴雙説別圓。阿含但説三藏。方等具説四教。般若帶説通別圓。法華唯説圓教。涅槃説同見佛性之四教。是爲横義也。問。部教意云何。答。言部教者。如云五味束爲三部。如乳味華嚴爲頓部中間三味爲漸部。醍醐味法華涅槃爲非頓非漸部亦稱開權顯實部。是爲部類。一家云法華居四味之上秀八教之表意在斯也。又經唯此一事實。餘二則非眞。即是前二部爲二。後二部爲一也（云云）。如云三教爲漸教後圓教爲頓教。亦云藏通爲漸教引爲亦漸亦頓。是爲教法也。問。化辰者其意何。答。法王啓運之日。大衆嘉會之辰。是爲化辰也。化儀如藥方。化法似藥味。意可知也。問。指何部經而爲不定祕密兩教。答。此之兩教別無部袟階降。但散在前頓漸兩部中。寧於彼頓漸二教而建立之耳。具見教相章四教八教大意并五時次等圖等也

　　第十近代叡山先入唐請益内供奉贈法印大和尚位慈覺大師。依龍猛釋論立二種教。一顯示教。總攝一切顯教法門。二祕密教。總攝一切秘密眞言教法。又眞言教別名一大圓教也。具見金剛頂大教王經疏也。上來略明諸家教相不同竟
　　第二明研詳者亦有兩門。一總判同異。二別明研詳今初總判同異者。若嘉祥三法輪。慈恩三時。上宮五時。劉虬七階五時。亦大異小同也。若慈覺大師二教全異諸家也。上來總判竟也。第二別明研詳者。具出廣記也。上來略以兩門明諸家所立教相不同竟也
　　問。何故必須教相。答。如人家以門爲先。若得其門逆順倶當。若失其戸進退并迷。佛家亦爾。以教門自行化他。同入甘露城。同服甘露味。如經以佛教門出三界苦得涅槃樂。又云開方便門示眞實相。然則一切衆生莫不由此教門而出火宅。三世諸佛亦得以此教門而入祕藏。是故必須明教相也
　　問。常途所云我大日本國總有八宗。其八宗者何。答。南京有六宗。上都有二宗。是爲八宗也。南京六宗者。一華嚴宗。二律宗。三法相宗。四三論宗。五成實宗。六倶舍宗也。上都二宗者。一天台宗。二眞言宗
　　問。此之八宗并其高祖是爲誰耶。答。華嚴宗元曉法藏兩大徳爲其高祖也。律宗有兩家。一衆家。二妙家。今此間律宗恐以鈔家爲高祖耳。三論宗往家以羅什吉藏法師而爲高祖也。唯識法相宗以慈恩三藏漢道法師而爲高祖也。成實宗攝入於三論家。倶舍宗攝法相宗也。天台宗以南岳天台兩大師而爲高祖也
　　問。諸家高祖稍有可尋矣。然此諸宗以何經論而爲所依。答。華嚴宗以華嚴經起信論等而爲所依。法相宗以解深密經瑜伽唯識論等而爲所依。三論宗以般若經中觀論十二門論百論等而爲所依。律宗恐以大小二乘戒本并諸律法門而爲所依耳。
　　天台宗以法華涅槃大品經智度論等而爲所依也
　　問。此八宗機是小乘耶。答。成實倶舍兩宗並爲小乘。律宗恐大小通用之耳。其餘五宗皆是大乘也
　　問。此之八宗何時何人而將來耶。答。可尋古記也
　　問。相傳之佛弟子徒黨雖多不出三類。謂禪師律師法師是也。今諸宗中以何教爲禪師耶。答。自以禪門宗天台宗眞言宗等爲禪師也。自以律宗爲律師也。
　　自爾諸宗皆爲法師也（云云）。然此三類師見昉法師十輪經疏者也
　　問。彼禪門宗爲何宗。答。自有宗非八宗抄也
　　問。其宗教相何。答。未見立教相旨。唯以金剛般若維摩經而爲所依。以即心是佛而爲宗。以心無所著而爲菩提。法雲而爲義。始自佛世衣鉢授決師資相承更無異途。具出傳記者也
　　問。此宗誰將來耶答。山上先云。入唐求法大師等親承此道而歸朝也。唯有國禪院大唐義宗和上。自宗人也。彼入室弟子源諝禪師面受得之也
　　問。彼上宮之義今誰依學之。答。今天台宗正依學之。所以爾者。彼聖徳太子即我南岳大師後身也。爲弘宣降生不世。爲利蒼生敷揚扶桑。自製三經疏八卷法華疏四卷維摩疏三卷勝鬘經疏一卷。其所立義全同天台。明知師資之隔生不改相承之義。殊地無易也
　　問。尋常所云三論五性兩宗并立三車。天台華嚴開立四車。其同異云何。答。彼兩宗三車是大同少異。此二宗四車亦大同少異也」
　　問。凡彼三論五性兩家傾角所諍。其有幾何。答。有人云。四種戒十四種也（云云）
　　問。諸法寶比丘義。今誰依用之。答。今論師急依用之
　　問。彼眞言宗立三車耶。立四車耶。答。立四車。故大惠禪師大日經義釋中。引彼華嚴經四乘之文判之。又彼義釋中往往耳有三權一實文也
　　問。古人皆傳云。彼華嚴師盜此天台大白牛車而已有。不審答。此事有。實見彼金鐘寺唐院惠雲律師所制法華四車義中者也。若欲知之。詣往而尋之耳
　　問。有一云。一行阿闍梨是天台。彼此事云何。答。相傳云。章安大師弟子道素律師。道素律師弟子弘並律師。弘並律師弟子一行阿闍梨也。而竊學眞言曰。有同名一行阿闍梨。此即我祖非彼天台一行禪師者也。猶大慢語也
　　問。古人亦傳云。大唐鑒眞和尚自持天台法文而來朝也。事實歟。答。實是也
　　問。彼大和上是律師祖師。而何以他家法文來。答。此事不然。何者。彼大和上是即天台之後。是故自持兩宗法文而來朝也。若具欲驗知彼和上行儀者。應被尋大和上東征傳并招提寺記文等也
　　問。昔聞有人云。初其三論師自新舊兩家各立三時教。今其兩家爲是誰耶。答。舊即嘉祥。是所立三時教。已上明也。新則中天竺大那蘭陀寺智光論師是也。其所立三時教者。一心境倶有教。謂諸小乘教也。二境空心有教。謂法相大乘唯識道理也。三心境倶空教。謂縁生即空平等一味也。此三教次第。如智光論師般若燈論中。具取蘇苦那摩訶經論。諸此云大乘妙智。此昔所未聞也。見法藏法師記。云疏第一卷也
　　問。古人亦云。嘉祥受法天台即爲師資。身*妙化已護神。今此事實爾歟。答。實爾。
　　此事具出國清寺百録并近僧都沙彌威儀經疏及妙樂法華記等
　　問。常途所云天台眞言三論等宗。皆以龍樹等菩薩爲其高祖也。法相宗以彌勒菩薩而爲高祖也。而今何故文云天台宗以南岳天台兩大師而爲高祖等耶。答。若遠取者實如所問。今且近限取之。不得以致疑執之
　　問。何故近限知取耶。答。只是爲欲令瞳朦近判其宗故。都無他意也
　　問。常途所云彼南岳天台兩大師爲靈山聽衆。今此事實爾歟。實爾也。此事具見依憑天台集也
　　諸家教相同異略集





