　《大正藏》第74卷No.2369

　No. 2369

　定宗論一卷

　　    天台門徒蓮剛對述

　　對述法華宗高祖第一
　　總述法華宗師兄并所學法第二
　　略述佛祖并付法大師第三
　　[？*隹]三論宗立祖有十種未定第四
　　述立諸宗祖有四害十失第五
　　出天台道泛示敎大概第六
　　出眞言道略示大綱第七
　　列三論宗師祖甚小第八
　　述華嚴宗之爲道第九
　　述法相宗傳燈枝葉狹疎第十
　　依佛說次第定八宗之爲道第十一
　　依中道理諫群家論第十二

對述法華宗高祖第一

　　釋氏蓮剛。就縁遊化於西海道。稍遷春秋。屡逢問者。有人問云。所宗何也。蓮剛對曰。天台法華宗。問。旣稱天台。何亦曰法華。答。天台是大師駐迹之仙宮。法華卽大師遊心之妙典。住處妙業。雙而述焉。問。其大師者何人。答。大師諱曰智者。位居圓敎之五品。定入法華之三昧。實靈山之聽眾。爲佛法之雄傑。開知見而曜隋代之重昏。演實道以朗嘉祥之玄夜。諸宗之明鏡。衆生之津梁。蓋在此矣。問。傳聞。智者禪師。法華爲業。名聞當代。然世世傳弘。生生相承者阿誰乎。答。智者大師。從釋迦下。第三十師。若論高祖。疑聞致迷。旣信法華宗。何佛非高祖。況三世佛陀。十五類聖。皆卽師兄。述其大梗。隨來問耳。問。其祖云何。答。界塵非譬。最初久遠實成釋迦說法華佛。以爲久遠之宗源（其一）又過去無量不思議劫二萬日月燈明如來。世世最後說法華者。以爲宗祖。又乃往過去塵墨[？*隹]思。大通智勝。雲雷音王。宿王華智。二萬威音。自在燈明。雲自在王。說法華佛。皆爲宗祖（其二）又今十方塵數佛土。說法華經恒沙海滴一切諸佛。卽皆是現在之宗祖。未來諸佛。生生當說法華經者。悉是當來之大師。（其三）

總述法華宗師兄并所學法第二

　　久遠以來。佛世滅後。付囑傳燈。及今靈山。一萬二千聲聞。聞法華而向大道。身子等比。百千萬億（一類）中根四大同輩衆等（二類）下根五百。千二百人（三類）八萬大士。智具足道（四類）八十萬億那由他。師子乳衆（五類）八千新發。諸菩薩等（六類）他方八恒。菩薩主伴（七類）下方涌出。八輩主伴（八類）一十一位。增道大衆（九類）八大千界。塵數衆生。發大心者（十類）妙音四萬二千天子（十一類）普門八萬四千衆生發無上等心（十二類）總持得忍六萬八千（十三類）嚴王登地八萬四千（十四類）初勸發三千大千塵數普賢大衆（十五類）此乃去今來相承。發誓弘經之師兄也。多寶如來。十方分身。卽我證明矣。釋尊立宗。法華爲極。顯在藥王品十喩文。當知。天台法華宗者。於諸宗中。此乃深大之宗。最上之宗。照明之宗。最尊之宗。第一之宗。法王之宗也。我大牟尼尊。七十二所說。妙法蓮華經。序品大法。方便一乘。譬喩大車。信解大寶。藥草最實。授記佛[訁*巳]。化城寶所。五百衣珠。人[訁*巳]甘露。法師實相。寶塔大慧。達多妙法。勸持總[訁*巳]。安樂明珠。涌出佛智。壽量長壽。分別法利。隨喜功徳。法師實相。不輕作佛。神力大法。屬累佛慧。藥王十法。妙音弘法。觀音外護。總持密護。嚴王結縁。勸發四法。是我所學法也。法華一部爲宗則所生無量。頓漸諸經無不照通也。非瞻半天塔婆。禀同座付囑。誰於多嫉妬世以顯實之經爲宗。唯有佛前作師子乳大會。被金手摩者。於此後世以顯遠之法爲宗源焉。更述師資相承之次第。幸察圓敎妙道之遠布。（在左）

略述佛祖并付法大師第三

　　西國佛祖相承傳法[訁*巳]云。昔有大師。名瞿曇。第一祖名尼樓羅王。第二名烏頭羅王。第三名瞿頭羅王。第四名尼休羅王。於第四王有四子。本行集經云。師子頬王有四子。第一淨飯王。第二白飯王。第三斛飯王。第四甘露飯王。於淨飯王有二子。一悉達多。二[？*隹]陀。悉達太子。十九出家。三十成道。身長一丈六尺。有三夫人。各領二萬釆女。第一夫人名瞿夷。生優婆摩那比丘。第二夫人名耶輸陀。生羅睺羅比丘。第三夫人名鹿野。生善星比丘。出十二遊經。瑞應經。及智度論等矣（文）第一祖常寂光土第一義諦靈山淨土久遠玄成多寶塔中大牟尼尊。周書云。佛是姫周第五帝昭王在位。癸丑歳七月十五日。降神母胎。甲寅之歳。四月八日。遊迦毘羅衞國林微園。在母右脇而生。壬申年二月八日夜。踰城出家。至周第六帝穆王在位時。癸未歳二月八日。三十成道。壬申歳二月十五日。拘尸那城。年七十九入涅槃也（書文）其成道也。三藏敎機見。三十四心斷結。雪山童子施軟草。如來受已。木樹草座成道。是劣應身。通敎之機見。一念相應慧。斷餘殘習。於天衣座成道。是勝應。別敎之機見。破無明惑。斷變易生死。於七寶座成道。是他受用報身。圓敎之機見。虚空爲座。初發心時。便成正覺。是自受用報身也。其涅槃相。各見不同。如決疑經（云云）普賢觀經云。空中聲言。釋迦牟尼亦名毘盧遮那遍一切處。其佛住處。名常寂光。法華經云。所成壽命。今猶未盡（論云未滿）復倍上數。常住不滅。我淨土不毀等。論云。我淨土不毀。而衆見燒盡者。報佛如來。眞實淨土。第一義諦之所攝故。經云。然我實成佛已來。久遠若斯。又云。於阿僧祇劫。常在靈鷲山。論云。同一塔坐者。示現化佛。非他化佛。法佛。報佛等。皆爲成大事故。此乃法華宗之一代元祖也。佛乘涅槃。告迦葉言。以此深法。用囑累汝。汝當於後敬順我意。廣宣說布。無令斷絶。第二摩訶迦葉。身有三十相。闕白毫肉髻。身光照一由旬。臨佛涅槃。迦葉從畢鉢羅窟出。赴闍維所。佛從金棺。爲現雙足。迦葉禮已。耶旬佛身舍利。先爲三分。謂人天海中。一分亦爲八。與拘尸。波波。遮羅。摩伽陀。毘提。迦維。毘舍。摩竭之八國。各起塔供養。瓶塔第九。灰塔第十。存時髮。天上起塔。地餘灰。則畢鉢村人。起塔供養。迦葉分舍利訖。使阿[？*隹]出修多羅。使波離出毘奈耶。迦葉自出阿毘曇。分三藏已。次禮八塔。次入龍宮。禮牙塔。次上天上。禮髮塔。著佛所與僧迦葉梨衣。語阿[？*隹]曰。佛以法付我。我年老朽。將欲涅槃。世間勝眼。今欲相付。汝可護法持錫擗山如入軟泥。第三阿[？*隹]陀。第四商那和修。第五優婆毱多。第六提迦多。第七彌遮迦。第八佛陀[？*隹]提。第九佛陀密多。第十脇比丘。第十一富那奢比丘。第十二馬鳴菩薩。第十三比羅比丘。第十四龍樹菩薩。第十五提婆菩薩。第十六僧佉[？*隹]提。第十七僧佉耶奢。第十八鳩摩羅馱。第十九闍夜那。第二十婆修槃駄。第二十一摩奴羅。第二十二鶴勒夜那。第二十三師子。第二十四末田地。上來金口所[訁*巳]。多是第四依位。亦通於二三。初依屬凡故也。第二十五須利耶蘇摩。第二十六鳩摩羅什。四敎區別。以法華圓敎。爲天台正宗。第二十七雙林寺大士。位居等覺。以三觀四運。爲心要。第二十八慧文大師。以不二法門。授思大師。第二十九靈山聽眾南岳慧思大師。開止觀法門。法華爲宗。第三十靈山聽衆天台山智者大師。其爲徳行也。初生之時。室内洞明。棟宇煥然。兼輝隣室（一）凡諸□慶。火滅湯洽。爲事不成（二）目有重瞳。父母藏掩。人自知之（三）習律藏已。詣大賢山。持法華經。江東無師。詣大蘇山慧思禪師。思初見咲曰。昔共靈山聽法華經。宿緣所追今復來矣（四）卽示普賢道場。行法華三昧。經二七日行道誦經。至藥王品是眞精進眞法供養句。豁然入定。照了法華（五）將證白師。師曰。非爾。弗證。非我不識所發定者。法華三昧前方便也。所發持者。初旋陀羅尼（六）又曰。縱令文字法師。千群萬衆。之尋汝之辨。不能窮矣。於說法人中。最爲第一（七）南岳造金字大品經竟。自開玄義。命令代講。於是智方日月。辯類懸河。卷舒稱會。有理存焉。唯三三昧。三觀智用以諮審。餘並自裁。思曰。可謂法付法臣。法王無事者也（八）時慧曠律師。亦在會坐。思曰。律師甞聽賢子講耶。曠曰。禪師所生。非曠子也。思曰。思亦無功。法華力耳（九）思謂智者。吾久羨南衡。恨法無所付。汝可傳燈設化。汝於陳國有緣。宜往利益。旣奉嚴訓。乃共法喜等二十七人。同至陳都。儀同沈君理。請住瓦官。開法華題。勅一日停朝事。公卿畢集（十）停瓦官八年。講大智度論。說次第禪門。蒙語默之益。略[？*隹]稱[纟*巳]（十一）爾後徒衆轉多。而群賢各隨所安。吾從吾志。吾聞天台地。[訁*巳]稱有仙宮。若息心玆嶺。展生平之志。陳主有勅云。京師三藏。雖弘佛法。皆一途顯兼之者寡。朕聞瓦官濟濟。宜停訓物。豈遑獨善。直指東川。始入天台（十二）宣帝勅曰。禪師佛法雄傑。時匠所宗。訓兼道俗。國之聖也。宜割始豐縣調。以宛衆費。蠲兩戸民。用給薪水。爾後勅賜寺額云。智禪師創立天台宴坐名岳。宜號修禪（十三）晋王敦請。出至石城。謂徒衆曰。吾知命在此。故不前進。於石像前。口授遺書。曰。蓮華香爐。犀節如意。留別大王。願芳香不窮。常保如意。索三衣命掃灑。令唱法華無量壽二部經題。時呉州侍官等二十五人。見石像倍大。光明滿山（十四）又索香湯。漱口竟。說十如。四不生。十法界。四敎。三觀。四諦。六度。十二緣。一一法門。攝一切法。吾今最後。策觀談玄。最後善寂。吾今當入（十五）時智朗請云。伏願慈悲賜釋餘疑。不審何位。沒此何生。誰可宗仰。報曰。汝懶種善根。問他功徳。蹶者訪路。告實何益。雖然當破汝疑。吾不領衆。必淨六根。損己益他。位居五品（十六）生何處者。吾諸師友。並信觀音。皆來迎我。誰可宗仰者。汝不聞耶。波羅提木叉。是汝之師。四種三昧。是汝明道（十七）曰人命將終。聞鐘磬聲。增其正念。唯久氣盡爲期。云何身冷方復響磬。哭泣著服。皆不應爲。言已跏趺。唱三寶名。入三昧。端坐入滅（十八）滅後瑞祥。具如別傳。然玄序初。略列十徳。一不曾聽講自解佛乘徳。今典永異餘敎。名曰佛乘。高僧傳十三卷。無不聽自解。二發悟入定得旋總持徳。前徳行中第四徳。三具足定慧傳弘二法徳。發悟屬慧。入定卽定。能弘定慧二法。四盛席遣衆隱居山谷徳。隱居華頂。佛隴。唐溪。卽前第十二徳。五守玄被徴爲二國師徳。捨利進道。陳迎隋住。六大極對御講宣般若徳。講金字仁王經。卽前第八徳。七正殿宣揚主上三禮徳。陳少主勅。國家一年。舊有仁王兩集以初開法筵。主上於衆中三禮。八百官稱歎彈指喧殿徳。萬乘屈膝。百高座百官。彈指令喧殿上。九道俗玄悟法華圓意徳。百高座爲道。百座卽俗。五義釋經爲玄。開廢諸典爲圓意。十無文樂辯晝夜流寫徳。無文字。以樂說辯。日夜寫解。如懸河。具如靈應集（云云）第三十一國清寺灌頂大師。得大師門者千數。得深心者。三十有二。纂其言施行於後世者。章安大徳。諱灌頂。第三十二國清寺智威大師。佛隴[訁*巳]云。灌頂傳縉雲威禪師。第三十三天宮寺慧威大師。[訁*巳]云。縉雲同號。時謂小威。第三十四左溪玄朗大師。[訁*巳]云。小威傳左溪。第三十五荊溪湛然大師。[訁*巳]云。左溪門人之上首。道高識達。第三十六瑯琅瑯琊道邃和尚。聞夢語而捨玄賛。第三十七姑蘇行滿和尚。依荊溪和尚。聽受止觀玄文等。此下唐國門徒臣多。今且列此國傳法。第三十八日本國比叡山最澄大師。陸公云。最澄闍梨。形雖異域。性實同源。特禀生知。遠求天台妙旨。遇龍禹邃公。總萬行於一心。圓宗法門。是時備矣。第三十九比叡延暦寺座主義眞大師。與澄大師。窮智者之法門。探灌頂之神祕。第四十比叡延暦寺圓澄座主。二敎具足。第四十一同延暦寺座主圓仁大和上。天台年分二人之外。是時勅加眞言業二人。光定大徳。上上奏。特加止觀業。慧亮大師亦上表。加涅槃維摩業二人。自宗法門。大唐未滿者。是時滿山藏。第四十二延暦寺安慧座主。顯密双明。舉眾仰止。帝特擢之立座主。天長以來。學圓宗者。滿山遍國。況傳姑蘇道彌滿大唐弘眞言法宛塞兩國開導。大唐三論法相絶而不弘。嘉祥庭荒。慈恩諦落。我天下無執有之人。何讀空論文。作末學之師祖。亦無沈空之輩。誰瞻有文。永爲後生之煩本。幸有果分之大法。諸宗各各應欣樂。

述三論宗立祖有十未定第四  

　　有一學士從神秡書語蓮剛曰。此書廣定諸家淺深。幸被一見（云云）意欲破天台之高妙者也。期旬握之一迴。經目題稱群家諍論。文章野而非。作言辭黨而不賢。雖述諸宗。還抑他道。雖立三論。以失己祖。未知誰述。敢以質[？*隹]。初述佛法來。可依實錄（云云）次述師資相承中。三論。法相。天台。華嚴。眞言。如次列之。不出律宗。成實。倶舍。略而不述。詞有偏黨。故怙而抑。述三論云。若於天竺。始肇文殊淨名。終［氵*靑]辨智光也。佛在世時。文殊淨名。敷演無相眞空之道（已上）今曰。何故三論宗。不以佛爲始。經云。菩薩智慧。如爪上土故。何意不云傳佛慧乎（第一宗源未定）述曰。叡法師成實論序云。佛滅度後三百五十年。有一菩薩出世。名馬鳴。大乘本法經云。馬鳴菩薩。初請佛令說法。勝頂王經云。佛成道第十七日。告馬鳴令守護佛法。摩尼清淨經云。佛滅度後一百年中出世。變化功徳經云。三百年中出世。摩耶經云。六百年中出世。常徳三昧經云。八百年出世。上來除摩耶經。自餘經文。是先師相傳。未見經誠文（已上）今曰。旣云未見誠文。此乃疑師傳者也。若信師者。違摩耶經。若依經者。違彼五文。未知高祖之出時何定宗源之遠近（第二祖出未定）述曰。馬鳴傳云。龍樹著作之時。先歸敬馬鳴。次云。佛滅度後五百三十年。有菩薩出世。名曰龍樹。摩耶經云。七百年出世。廬山慧遠師云。九百年出（已上）今曰。此未知何正。立宗之理。恐不如此歟（第三師出未定）述曰。出家而後。九旬之際。誦通三藏。隨于龍王。入於龍宮。發七寶函。逐以諸方等經典。無量妙法。授之龍樹。九十日間。皆悉通達。後還南天。誦出華嚴等大乘經。作論十萬偈釋摩訶衍。又作莊嚴佛道論五十偈。大慈方便論五十偈。大無畏論十萬偈。中論五百偈。十二門論等大弘無相旨（已上）今曰。大士所爲。其實爾耳。但義燈云。中論出於無畏部。中有五百偈（云云）不可別云。造中論五百偈。故付法傳云。龍樹造大無畏論有十萬偈。中論從彼略出（第四列論未定）述曰。若論其地位。有本有迹。若談本者。是往古佛。故思惟三昧經云。龍樹菩薩。久已成佛。名曰遍覆諸生如來。金剛正智菩薩經云。名妙雲相佛。未見正文。若論迹者。僧叡師云。功格十地道摸處。遠法師云。名實道位。徳備三忍。亦十地高人。楞伽經云。龍樹住初勸喜地（已上）今曰。論其本則無正文。談其迹則無定判。叡遠高稱十地佛。經云住初地。況遍覆妙雲非能寂乎。若言釋迦旣示己他身。何佛非牟尼者。三論宗卽禀迹佛道。莫言論本則是古佛也（第五本迹未定）述云。問。經旣云初地人。何言十地。答。道安通釋云。龍樹爲欲令衆生入初地故。示現住初地。實是十地利見。旣已至第九百年。乃入涅槃（已上）今曰。若實位十地者。應令衆生於十地。何只令入初地乎。又自住第十地。引物令入初地。有何防[？*隹]。何言令他入初地故。是初地人。旣是古佛。隨入何地。何輒定判。又龍樹出世。或云滅後五百三十年。若九百年入涅槃者。壽卽可三百七十。或云七百年出世。若爾壽唯可二百。或云九百年出世。而云九百年入滅。此乃卽出卽入。何間入龍宮。還至南天竺。誦出諸經。造制衆論。弘無相旨（第六師壽未定）述云。龍樹依仙藥力。住世三百餘歳（已上）今曰。不服仙藥。可短命耶。古佛不服藥。不過三百乎。何甚可咲（第七師徳未定）述曰。第九百年中有龍樹。門人提婆菩薩。詣龍樹所。求出家法。提婆鳴論鼓而推邪。萬人折耶鉾以歸伏。後還閑林。集當時語。以著百論二卷二十品。又造四百論。廣百論。百字論等。凡有百部。弘通正法。若論位地。未見明授。西域[訁*巳]云。彌勒曰提婆是賢劫之一佛也（已上）今曰。菩薩論師。良可尊歸。門徒豈可不見高祖地位明據乎。酌流尋源。是世俗之通典。何意學其道。不知何位乎。宛似噉甘露。不識何出。若玄奘不遊西域者。何由同賢劫之一佛。彼師龍樹古佛也。此資提婆他佛也。自稱釋氏。可妄語乎（第八氏系未定）述云。至千一百年。清辨菩薩出世。弘龍猛學。傳有爲無爲。俗有眞空。又護法菩薩。學無著宗。傳有爲無爲。眞俗倶有。清辨請決。護法固辭。清辨入窟。待彌勒興。論師著掌珍論二卷。立二空量。遍破大小内外之執。建立眞空之道理。又造中觀論。般若燈論等。弘通正法。又清辨弟子智光。住那羅陀寺。弘無相敎。上來述天竺三論師（已上）今曰。三論所謂中論四卷。十二門論一卷。百論二卷也。龍樹有五部論。何意五中只取十二門論一卷耶。提婆有百部論。何意此中只用百論二卷耶。清]辨有掌珍等論。皆弘無相之道理。何意不爲所學乎（第九宗名未定）述云。若論漢地三論師資者。羅什因苻堅請。譯大品小品兩般若。法華經等。三論。成實論。智度論等。七十四部。三百八十四卷。門徒三千。入室菩提中。英傑八人。什法師以三論爲心要也。宋代壽春僧道。卽什門人。又宋大莊嚴寺曇濟道朗者。什法師門人竺道生之弟子也。齊河西道郎。梁止觀寺僧詮。陳興皇寺法朗。隋嘉祥寺吉藏。藏之弟子硯。愷。邃。三法師。繼踝傳宗。隨所學論。曰三論宗。若隨所宗。應言無相宗（已上）今曰。若言從所學。名三論宗者。其宗人有學習衆經諸論者。非三論師耶。又所學與所宗。爲同爲異。若同者。何故爲二名乎。若異者。三論可不釋般若。彼法相師。判無相敎。爲第二時不了義。若三時判敎。有道理者。三論是不了義宗。若三論立義。有大道者。三時乃虚妄之判。請彼兩家。早有勝負（第十可不未定）

述立諸宗祖有四害十失第五

　　次探衆家祖匠云。夫以釋敎遠布。釋迦大師之恩。群宗求流。龍樹大士之徳（已上）今曰。立高祖章。不指釋尊。何以言大師之恩。定宗元文。獨叨龍樹。何故可稱大士之徳（第一自害）探云。何者佛洹泥後。六百年中。龍樹入海。誦華嚴等。還至閻浮。誦出華嚴。作大不思議論。釋華嚴經。覺賢翻譯。法藏爲宗。明知龍樹是華嚴宗之祖匠（已上）今曰。什云。五百三十年。經云七百年。遠云九百年。今云六百年中。若五百餘出世。至六百年。入龍宮者。違摩耶經。旣出華嚴經。亦弘華嚴旨。明是華嚴祖。何事前云大弘無相旨。故此三論高祖乎（第二自害）探云。無著天親依華嚴所明唯心。立以唯識。又無著造順中論二卷。釋龍樹八不偈。云大師阿闍梨。又天親注釋聖天百論。又護法注釋聖天廣百論。若爾天親因龍樹所出華嚴。立唯識宗。以知龍樹亦是法相之祖也（已上）今曰。龍樹是法界之大師。禀飡佛敎。誰不爲師。而云亦華嚴祖。亦法相祖。今偏云三論祖者。非輕傳乎（第三自害）探云。天台智者。依中論文。立宗四敎。及智度論以爲所依。當知龍樹亦是天台之本師（已上）今曰。龍樹卽是付法中第十三師也。三論師以爲第二師。甚當禀未釋迦說無相敎。何但爲吉藏等龍樹傳諸法門。豈只無相道乎。故論云。空假中論。偏稱我師。事不盡理。還分諸宗（第四自害）探云。眞言宗人傳曰。我眞言敎。是大毘盧遮那所說。次金剛薩埵傳。次龍猛菩薩傳。次龍智菩薩傳。乃至金剛智三藏。不空。一行闍梨。慧果闍梨。次第相傳。龍樹是第三師（云云）若爾龍樹亦是眞言祖師也。應言龍樹大士。是佛法之棟領。八宗之祖匠。四河異流。同出達池。四宗異趣。等起三論。龍樹群家之祖匠。七宗三論之支流。實顯在玆焉（已上）今曰。龍樹若八宗之祖者。獨稱我師者誤也（其一）七宗若三論之支流者。華嚴判根本之妄矣（其二）三論所宗。是卽般若眞空之敎。自判枝末法輪。豈可以根本法輪。爲枝末之支流乎（其三）四含小敎在乳後而酪味。無相共乘隔生蘇而次居。何以成實。倶舍可三論之支流乎（其四）佛坐覺樹。初結菩薩別解脱戒。次隨有犯。制於雜戒。律宗不出於般若。故非三論之支流。安得言七宗三論之支流乎（其五）我天下有八宗。三論其一。何事可言七是我支流（其六）龍樹本極理智。迹傳顯祕。旣開四門而勸物。通三藏以弘道。實斯有宗之先。空家之祖。亦空亦有之本祖。非空非有之元匠。旣傳菩薩別曼荼羅藏。何以眞言是三論之支流乎（其七）天台傳法。是諸宗之明鏡。以法華爲宗骨。以智論爲指南。以大經爲扶疏。以大品爲觀法。引諸經以增信。引衆論以助成。觀心爲經。諸法爲縷。織成部帙。不與他同。唯作佛慧。不煩規矩。是故嘉祥吉藏。構宍橋於足下。撲陽智周。盡依憑於紙上。依涅槃五味。則三論居熟蘇。用化法四敎。則般若帶二權。旣許天台是法華宗。醍醐豈可熟蘇支流。當知三論法味。未及醍醐（其八）四河不同。何非無熱池之恥乎。四宗各高。卽是無明宗之妄貪（其九）四宗弘釋敎。若三論師。學釋敎者。可四宗之弟子耶。學我師道故。若不爾雖弘龍樹道。而四宗非三論之支流。元呑七宗。爲己支流。何取從一出四河。譬於生蘇出無相乎。可言四水流殊。同歸大海。五家道殊。終歸龍樹（其十）

出天台道泛示敎大概第六

　　次叙群家中云。隋煬帝代。天台山國清]寺。有智者禪師。宗法華經。業經華三昧。智者師之弟子。灌頂法師。受師[訁*巳]。法華玄疏云。
　　一切衆生皆成佛（一）智法身佛自性常住（二）一乘眞實三乘方便（三）此等義門。與三論家同。與法相宗全異。由是玄奘已後。諸法相師相諍。若爾大唐太宗文皇代貞觀年中。此法相天台諍論始起（已上）今曰。分家之日。各隨所學。何故立義之違同。於天台皆成之大道。常住之明理。是卽嘉祥之所承。故似小同。其一實之法印。非執三者之所及。法相宗旣以開三之一常。爲三中之一。未見法華之異諸敎。故有智天台師。不與彼諍也。又貞觀以前。有迷法華者。舌爛口中。謗論不止。玄及疏中非庸是也。何言太宗代兩宗諍始乎。經云。此經佛在世猶多怨嫉。況滅度後。叙云。此天台宗。但以出隋朝。於天竺國無有。此宗但法華經以爲宗源。亦無有天竺論師而造宗論者也（已上）今曰。然也。法華爲正業。諸經爲傍道。十方三世。一代釋迦。同以法華。爲究竟說。然則世世天竺常有法華。何言天竺無此宗乎。當知十方佛土中。唯有一乘宗。言無天竺法華宗者。甚足可咲。愚筆尚可有小不許據。云何恪甚著輕薄詞。天台所作。唯佛智慧。諸宗所學。並菩薩智。故眞空宗。淨名爲始。智光爲終。此乃滅後三百十年。馬鳴始出。五百三十年。龍樹方出。九百年中。提婆出世。千一百年清]辨乃出（護法同時）爲治有病。造於空論。爲破空病。乃造有論。破空破有所詮。卽是離邊之中道。何曰則提婆百論。爲破邪見。故云勝外道徒集當時語。清]辨掌珍。立二空量。破内外執。智光卽弘破執之道。況壽春僧道。曇濟。道朗。僧詮法師。吉藏。碩。愷。邃法師等。繼踝傳弘破執之道豈如乎。天台大師。靈山親聽。大蘇自達。略如上出（云云）以大師四敎。配望於諸宗。華嚴圓滿。尚兼別敎。故法相智周師。造戒經疏云。依天台大師。結成別圓二敎（云云）當知華嚴宗。弘天台之二敎也。成實是見空得道宗。倶舍卽見有得道之家。此之兩宗。只傳天台小乘三藏敎也。深密被一切乘。瑜伽兼明小乘。且約三乘。有異有共。雖曰會二歸一。而令歸婆娑菩薩。雖曰弘一乘。猶執三乘之道。雖聞皆成。恒守永滅之株。然則存小敎。卽弘天台藏通二敎。信歴劫。是弘天台之別敎。用華嚴唯心。則傳圓敎之一分。不信三外一。則不得圓敎之全分也。三論宗。若依法相判。則傳第二時之不了義。若依天台。則與而論之。弘天台四敎。故中論偈云。因緣所生法。卽三藏也。我說卽是空。卽通敎也。亦名爲假名。卽別敎也。亦名中道義。卽圓敎也。奪而論之。弘天台之通別二敎。亦弘圓敎之一分。謂共般若。通於三乘。不共般若。獨菩薩法也。並是食乳酪而成著。服二蘇以爲極。飲醍醐者。還與酪味得大寶士。更返貪里。可謂學問無智慧矣。是故天台異三論師。莫言與三論家同。次述天台師資相承云。天台相承。但在震旦。於天竺國。未聞其師。亦無有四依菩薩。而造彼宗論者無。彼宗人誣誷曰。天親菩薩所造法華論一卷。此吾宗論也。此必不然。彼菩薩是無著弟子。法相宗祖師也。天親論若其家論者。智者禪師。頂法師等。專用彼論。應釋法華。何不爾耶（已上）今曰。此之一段。全是妄語。彼說法華經之釋迦。非出中天竺乎（其一）釋敎遠流。皆四依力。何宗不從。又造法華論之天親。非四依菩薩乎（其二）於法華經。無有天竺法華。震旦法華。何意可云天竺無師。但以法華爲宗（其三）天台宗全依論釋經。但一兩處。非論主意者。只譯者之咎也。未見他宗。擅散妄語。興道之士。豈可爾哉（其四）又天台師。推檢道理。立以四敎判。攝佛敎。取意言之。倶舍婆娑等。卽小乘三藏之敎。智度論。三論等。卽大乘通敎之論。瑜伽并十支。卽被兩敎二乘。三敎菩薩之三乘論。法華論卽一乘圓敎之妙論。今法華曰。會三敎敎理行果。令歸一乘之四法。可謂諸論師皆天台所攝也。述曰。若於震旦。隋煬帝代。天台山國清]寺。有一法師。厥名智者。亦名智顗。亦名光道。亦名王道。事南岳思禪師。以學禪定。修法華三昧。弘通法華經。智者師之弟子灌頂。承禀禪師。著法華玄論（蓋是未見玄義誤云論也）十卷。法華文句十卷。摩訶止觀十卷。廣釋法華。頂法師之次智威。次慧威。次玄朗。次湛然。次智度也。湛然法師。禀學彼宗。集[訁*巳]釋籤十卷。文句[訁*巳]十卷。止觀弘決十卷。弘而彼宗。及于唐朝。道邃等。並傳彼宗。天台相承。略如是。彼宗人口傳。多述漢地相承師資。但此漢地事而已。未見印度相承。不足爲龜鏡焉（已上）今曰。大師名徳。不可思議。法座之下。請益如林。是故嘉祥大徳。負大師之日。自伏而云。日出星收。見巧知拙。禪定之力。不可得歎。又嘉祥屈請大師書云。嘉祥寺吉藏。稽首和南。乃至云。南岳叡聖。天台明哲。昔三業住持。今二尊紹係。豈止灑甘露於震旦。亦當振法鼓於天竺。生知妙悟。魏晋以來。典籍風謠。實無連類。謹共禪衆一百餘僧。奉請智者大師。演暢法華一部。伏願開佛知見。曜此重昏。示眞實道。朗玆玄夜。吉藏仰謝前達。俯愧詢求。競懼謹請。大隋開皇十七年八月二十一日（已上）歸伏之後。造法華統略。述自常義竟云。更有異聞乃領釋天台本迹之十妙。何故不足爲龜鏡哉。不空三藏門人含光。光與三藏。親遊天竺。彼有僧曰。大唐有天台敎迹。最堪簡邪正。曉偏圓。可能釋之。將來此土耶。豈非中國失法。求之四維。而此方少有識者。如魯人耳。故原徳向道者。莫不仰之（云云）是爲振法鼓於天竺。豈非爲龜鏡乎。華嚴宗元曉師云。此土四宗。猶以螺酌海。成實五時。如用管闚天。天台智者。禪慧倶通。凡聖[？*隹]測。法藏大徳云。如思禪師。智者禪師。靈山聽法。憶在於今。李通玄云。思智二徳。位已昇堂。悟靈山於卽夕。法眼逾明。登果位於今辰。豈只漢地事而已乎。南山道宣律師。歎大師云。入法華三昧。證陀羅尼。照了法華。若高耀之臨幽谷。說摩訶衍。似長風之遊大虚。文字之師。千群萬衆。尋彼妙辨。無能窮者。義同指月。不滯筌蹄。理會無生。宗歸一極者也。然則三論師。千群萬衆。誰敢測量天台之妙智。況諍論筆主。標愚度於四海。結謗罪於三途。謗人謗法。良在於此。劫盡更生。足以可悲。又佛說法華時。無相承者耶。佛摩無量菩薩頂。三反付屬。若無相承。何言如佛勅當具奉行。述曰。然彼天台宗。以龍樹所造中論。智度論。爲所依論。以立四敎。可謂三論之支流。所言天台宗者。從祖師住所。以爲宗名。若隨所學敎。應稱法華宗（已上）今曰。若言龍樹論爲所依故。天台是三論之支流者。習釋迦法華故。可三論卽天台之支流。又嘉祥大徳。接首座下。自稱肉橋。禀道天台。仰號大師。況求借義[訁*巳]。尋開淺深。乃體解心醉。投足天台。飡禀法華。至後可出。可謂三論甲祖。是天台乙弟。西方風俗。稱名爲尊。此方風俗。避名爲敬。故以所居。而顯其人。故曰天台宗。不同於彼無相宗。依書七卷。名三論宗。若讀提婆百論者。可名百論宗哉。若學第二敎故。依深密經可名諸諍論安足所處宗。亦可名有上有容宗。又章安大師。親禀師講。[訁*巳]法華玄義。文句。止觀。各十軸。玄義則五重玄門攝義無盡。文句則本迹二門釋經無比。止觀亦觀十境而照理。運十乘以成行。籤[訁*巳]弘決各有十卷。毘陵大師之所[訁*巳]。圓敎法門之林澤。並盡法華之高妙。定妙部之起盡。擇出諸佛之極說。判行佛道之元終。甘露之門在此。大車所到可期。其文匠揚筆則逃云。空中無字義。將追則避云。二諦倶空依權立不成。則謂定性永滅。依實立皆成。則[？*隹]之以權文。此執不止。何近佛慧。述云。天台宗云。報佛說法（一）法華一部。初段經淺。後段經深（二）華嚴經淺法華經深（三）前三車方便後車眞實（四）四敎八敎攝一代敎（五）上五條義。三論不許（已上）今曰。報佛說法。有何等妨。經云。我淨土不毀。論釋云。報佛如來眞實之淨土。第一義諦之所攝。此經一部。會通四土。謂涌出菩薩。下方空中住。從地出已。亦詣虚空。彼此虚空。倶表寂光土。移天人置於他方土。詣諸寶樹師子座。唯有諸佛及諸菩薩。表方便有餘土。通爲一佛國土。諸佛滿中表實報無障礙土。未變之前是同居穢土。三變土田卽同居淨土。故論云。化佛非化佛法佛報佛皆爲大事（云云）三論不許佛經爲當不許聖論。毘陵大師曰。嘉祥釋經義不深奧。蓋在此矣（其一）三論師不見本迹二門。況知迹經因正果傍。本門果正因傍。況知迹一乘與華嚴。方等。般若中一乘。一分是同。本門一乘。永異諸經。旣暗輕重。何識不許（其二）大乘融通無過。華嚴是圓滿敎。誰以爲淺。但別圓二門。何智不照。法華中指華嚴會云。始見我身。聞我所說。則皆信受。入如來慧。兼純雖別圓猶同。始今雖殊。佛慧不異。但華嚴說一普賢境重重無盡。此經則大千微塵菩薩皆具普賢道。是故彼經不淺。此經彌深（其三）三車爲方便。一大爲眞實。則□五佛之初後合三周之引與法說周五佛章皆云種種因緣。卽三乘也。爲佛乘故。卽後一也。三乘擧昔。一大明今。譬說卽三車在昔。大車喩今。因緣周。化城語昔。寶所明今。論讀淺疏者。乍瞻明經文。執三權失一實。甚□愍乎（其四）藏通別圓。是化法之四敎。頓漸不定祕密。卽化儀之四敎。是爲八敎。是判一代。不同彼宗三種法輪。彼宗云。華嚴爲根本法輪。阿含以下爲枝末法輪。法華爲攝末歸本法輪。毘陵大師曰。三種法輪殊乖承禀。大師稱爲頓乳。其以根本爲名。大師以三味爲枝條。其亦以醍醐爲歸本。問凡言根本者。能生之謂。能生始成。後攝歸本。本却非始。二言相乖。枝本不立。攝亦無當。況根本兩分。攝歸方一。一爲根本。二則名枝。是則根本本來是枝。須會初而從於後。故開華嚴枝別。以入法華本圓。況華嚴別圓。倶成近迹。根義復壞。法華本成。又言三味是枝末者。鹿苑可爾。二蘇如何。若二蘇圓別是枝。華嚴豈可成本。若爾乃成會本歸本。或卽會枝歸枝。若法華不開華嚴。則令二本永異。何得名爲會末歸本。況法華部内。無入華嚴之文。但有入佛知見。況涅槃終極。五味明文。本師所歸。舊章須改若依舊立。師資不成。伏膺之說靡施。頂戴之言奚寄（已上）不許之恥。悉在三論（其五）述云。天台師云。三車無體。大白牛車但是眞實（一）一乘眞實三乘方便（二）無性有情。定性二乘皆成佛（三）報佛常住不變（四）華嚴淺法華深（五）四敎攝敎（六）是等義途。法相不許（已上）今曰。羊鹿二車。以盡無生二智爲體。第三牛車。以歴別種智爲體。誰言無體。只筆主誤可謂三車有名無實。論云。彼三乘者。唯有名字言說章句。非有實義故大白牛車。有名有實。實相妙理。爲大車。無漏慧爲白牛。其三外之一。唯執者不許故。文云是法非思量分別之所能解。我成佛時。隨在何地。引之令住於此法中。具如詳賛[訁*巳]（其三）二經淺深。略如前辨。若佛慧名法華經者。華嚴所明如來慧。亦名法華。故經云。雲雷音王佛。於菩提樹下。說法華經。卽其義也。以是義門。無有淺深。但華嚴未開。法華已開。彼迹中本。此開迹顯本。彼法具人不具。此人法具足。彼部頓。此敎頓。法華云。如來一切所有之法。一切自在神力。一切祕要之藏。一切甚深之事。皆於此經。宣示顯說。淺深在自。智人思之（其三）約權不成。依實皆成。此不改之法式。具如秀句（云云）如來無常誡曰舌落。四敎之包攝非有宗之及。若強共論。恐失其道（其四五六）述云。天台師云。華嚴淺法華深（一）先三後一。合立四車（二）是等義途。華嚴不許（已上）今曰。兩部淺深。略如前明。若不許先三後一者。此乃不許釋迦佛也。經中歎三車之文在前。歎大白牛車居後。故末文云。初說三車。然後與大車。初後之言。金口所結。誰凡遇愚輩。不許之乎。述云。華嚴倶時四車（一）華嚴深法華淺（二）是等義天台不許（已上）今曰。華嚴經明有四乘相之文。實是同時四乘。彼經中都無四車之文。人見法華車喩。以彼四乘。名爲四車。故違負師建立四車多依法華（云云）但不同今經四車故故不許。二經十異。具如後出（云云）佛慧同故。或許之。本迹異故。今不許。不知之人。

出眞言道略示大綱第七

　　述云。眞言宗者。近代所傳。未詳宗祖。所宗是念誦法（已上）今曰。如來眞如不妄之言。故名眞言。胎藏金剛二曼荼羅界。攝一切諸佛法。大日如來。一切如來。異口同音。轉妙法輪。金剛界輪。敎令輪。調伏法輪。義成就輪。如是四輪。從毘盧遮那心出。一一輪皆有三十七聖者。大悲願力。於雜染佛刹。於淨妙世界界。隱顯利樂。度諸衆生。師資相付。其來久矣。以自不知。何言無祖。不可言近代所傳。可云近代所聽。上來諫抑三論宗之漫語旣訖。

列三論宗師祖甚小第八

　　三論宗高祖者。佛世之文殊淨名。滅後三百五十年之馬鳴。五百三十年之龍樹。九百年之聖天。千一百年清]辨。辨弟子智光（已上七天竺人）姚秦羅什（未定）什之弟子壽春僧道。道弟子曇濟。濟之弟子道朗。朗之弟子僧詮。法朗。朗之弟子吉藏。藏之弟子碩。愷。邃三師（已上十一振旦分）何意不出日本祖乎。

述華嚴宗之爲道第九

　　述華嚴宗祖云。第一龍樹菩薩。起自于闐。何者僧曇法師。從天竺齎來龍樹傳云。華嚴經凡有三本。大本。中本。下本。如常說（云云）二本在龍宮。龍樹唯誦下本十萬偈三十六品。還出南天。傳於閻浮（已上）法相師云。無著踊出漻也。無著造順中論。往往云龍樹是我阿闍梨。明知。龍樹華嚴法相之祖師也。滅後六百年。馬鳴菩薩出世。造起信論一卷。釋華嚴等。又七百年中。堅慧菩薩出世。作法界無差別論一卷。寶性論四卷。釋華嚴等（上三菩薩天竺祖）晋代沙門覺賢。義熙年中。譯華嚴前分三萬六千偈。又唐證聖年中。三藏喜覺。益九千頌。總翻四萬五千。合成八十卷。覺賢譯已。漢地法匠。競各傳通。所謂法業。智炬。慧光。僧範。曇衍。靈裕。慧藏。慧覺。法敏。道英。智嚴等。各著義疏。繼裸相傳。大周大后代。高僧法藏。撰五敎三卷。旨歸一卷。綱目一卷。探玄[訁*巳]等。建立其宗。從所學經。名華嚴宗（已上）今案傳[訁*巳]云。彼經遮那身雲。在華藏界。於海印定。與普賢海會。爲大菩薩所說也。一言一義。一品一會。皆遍十方。非翰墨[訁*巳]。文殊普賢。親承具敎。天親龍樹。僅覩遺筌。其翻譯則覺賢。日照。喜覺。此三三藏。合成一部。沙門支讖。訶支。法護。佛念。吉迦。羅什。覺明。玄奘。法祖。聖賢。法賢。智徳。曇無讖。雲般若。希法。清]士支謙。道眞。此十七人。別譯一品。隨時流行。其論釋則大不思議論十萬頌。十住毘婆娑論十卷。十住論十卷（已上龍樹釋十地品）十地論十二卷（天親菩薩釋十地品）又天親菩薩。造華嚴論。未得具本。又無著菩薩。往兜率。彌勒敎以華嚴經。金剛軍菩薩。造十地釋論。堅慧菩薩。亦造略釋。又瑜伽菩薩。地中廣寫十地品文。以此經賢聖位分最廣。旣爲諸部之龜鏡。北齊王子造華嚴論六百卷。沙門靈辨造華嚴論百卷。其講者則法華旨歸兩卷。智炬疏十卷。慧光疏四卷。立頓漸圓三敎以判群典。以華嚴爲圓敎自其始也。僧範法師疏五卷。曇衍法師疏七卷。靈裕法師疏。及旨歸合九卷。慧覺法師著疏。卷數不明。法敏法師疏七卷。靈辨法師疏十二卷。抄十卷。章三卷。智嚴法師義疏二十餘卷。又北臺意法師有疏。不知幾卷。攝山曇尊法師疏七卷。大興善寺洪＊尊法師疏七卷。禪定道場曇遷法師。撰明[？*隹]品疏。淨影寺慧遠法師疏七卷。至相寺智嚴法師疏十一卷。普光寺光法師疏十卷。上來疏百餘卷。論七百餘巻。盛弘華嚴。遠利大機。然華嚴敎之爲體也。展生無盡。卷攝無礙遍法界而同時合十方以一如但累代之釋。不過菩薩之行位。往往論之。豈越別圓之兩道。若依十地論是第二七日之頓說。若依法華經卽三七日之法輪。但恨法相師降爲第三時。義燈中避此恨云。華嚴第二七日世尊旣說。可對漸悟在般若後。方始演說。判屬第三。此卽二義。一約前後。二約義類。前後卽生空法空之前後。義類則望不定經。一切大乘。爲第三時（已上）今曰。法華之前大乘。何經不說二空。般若之中。旣明二空。可分爲初時三時耶。華嚴大敎。非二乘分。何望不定。爲第三時。

述法相宗枝葉狹疎第十

　　次述法相祖云。彌勒菩薩。親受佛旨。滅後九百年間。北天竺富婁沙富羅國國師婆羅門有三子。長名無著。次子名天親。最少名毘隣持跋婆。此之兒也。其無著菩薩。請彌勒於阿踰闍國。令說十七地論。天親師於無著亦學大乘。作三十行頌。說唯識論。千一百年。南天竺境。達羅毘荼國。建至城。帝王之子。護法菩薩。造三十頌釋。凡有十卷。又親勝·火辨·徳慧·安慧·[？*隹]陀·淨月·勝友·勝子·智月。各作十卷注釋。并護法師凡百卷也。玄奘弟子基法師。雜糅十師論。以爲十卷。名成唯識。護法弟子戒賢論師。住那羅陀寺。弘有相敎（已上）今曰。三時敎中。第二無相。何言唯弘有相敎乎。義燈。國師婆羅門有三子。同名婆藪盤豆。此云天親。今卽筏蘇畔度。此云世親。雖同一名。復立別號第三天親。多部出家。得羅漢果。別名比隣持跋婆。長兄亦多部出家。後往都率天。聞大乘空義。思惟得大悟。因之名無著（已上）今曰。大乘空義。承於彌勒。何言弘有相敎乎。後述漢地師資云。太宗文皇代。玄奘三藏。貞觀三年。往于西域。十九年正月還來。所翻唯識。瑜伽。顯揚等論。并大般若等經。七十六部。一千三百四十七卷。門人三千。入室四人。謂昉。生。光。基也。依護法宗。傳有相敎。基之弟子慧沼。沼之弟子智周也。安立法相。因爲宗名。隨所學論。應稱唯識宗（已上）今曰。法相承殆高三論。以受佛旨。爲元祖故也。彼無智著天親。元出於小乘。瑜伽廣論通於三乘。十師百卷釋瑜伽。及喩識一部。旣是糅論。五天竺而不傳。玄鑒得之度漢十支論各通三乘敎故。義燈。問曰。若據漸入。此等諸敎是第三時敎。第三時敎。普爲發趣一切乘者。今此一論。正被何乘。若爲三乘。如何破彼。若唯被大。非第三時。答破我之文。通入三乘。破二乘處。令唯入大。又破彼執。不破彼乘。故通爲三。乃至云。今此論解深密等。上下文中。可通被三（燈文）今曰。菩薩有何我執。而破我之文通入三乘耶。執我尚病。豈執我爲菩薩乎（其一）唯識論中。何處文令二乘迴小心入大耶。若有文者。請幸示之。若無文者。何者破二乘處令入大乎（其二）佛以方便。說諸乘法。聞此爲極。名之爲執。破其執卽破其乘。何言破執不破乘乎。若不破乘。何入大乎（其三）旣云通三乘。可謂權典焉。深密經云。一向趣寂。終不成佛。釋經之論。何令入大。然則法相宗祖匠者。滅後九百年之無著·天親。無著所請之彌勒。千一百年之十論師（已上十二天竺師）玄奘三藏。藏之門人三千。三千中入室四人。所謂大乘昉。大乘生。大乘光。大乘基。基之弟子慧沼。沼之弟子智周。又有多門徒。何意不出乎。又何事無日本付法乎。行[訁*巳]等云。玄奘至摩掲國。參戒賢論師。膝行時歩。頭面禮足。學瑜伽論。彼正法藏。爲此法師。講瑜伽論。順正理論顯揚。對法等論。因明。聲明。准量等論。中百等論。聽法餘暇。兼學梵書。有百萬頌。此云聲明[訁*巳]論。法師皆盡其妙旨（已上）然多遊三乘之法門。未諫一圓之妙境。故望禪觀於小林。嘆行年於六十。陳栖影片石奏觀法實相。其遊方之靈應。則夢立須彌之頂（其一）翁□胡馬之赤（其二）遇軍生怖。空曰勿怖（其三）失道誦經。妖鬼奔滅（其四）渇乏臥砂。觀音致涼（其五）神勸馬掣到池取水（其六）是神掘藏得金與珠（其七）入龍窟而見佛光影（其八）念慈氏而免賊耶祭（其九）攀菩提樹。臨跋提河。詣無厭寺。拜正法藏（其十）況達池四河佛齒澡佛帚仙齒石像。鍮像。佛髮。頂骨。髏骨。眼晴。佛牙三階皆見盡拜。可謂神異大聖人矣。悉竭衆論旨。多積梵本經。白馬負之洲地玉函振而滿國。奇哉何意。戒賢論師呵曰。彌離車人謂邊域無所知見也。得次唐國諸師。不受新譯。何者唐朝翻經。講論沙門靈潤。造破新論章一卷。辨新瑜伽等與舊經論違。略出十四義。第一衆生界内。立有一分無佛性衆生。第二二乘之人。入無餘涅槃。永不入大。乃至第十唯識有三分。或言有四分。具如章文（云云）法寶師亦見三藏所譯經論。多乖道理卽造一乘佛性究竟論六卷。涅槃疏十五卷以破玄奘之新義。又義榮師撰新舊諍二十卷。以破彼義。又基法孫。智周。造攝釋以多破祖義。遂依天台。以五重玄門。六卽圓位。別圓二敎。釋梵網經。有疏五卷。蓋是彼□負報佛無常之文。其人傳一分不成之義故大唐大安國寺沙門獻誠涅槃玄談第一云。羅什上資竺道生。雖未見涅槃大部。懸說衆生悉有佛性。其時智勝。依六卷泥洹經。說闡提不作佛性。雖無文常勝。智雖有證被屈。諸徳瞋生奏之擯出。五十名僧。從生入山。後得涅槃廣部。衆共披尋。乃見一切衆生悉有佛性。方歎生公之妙解。卽以表陳。請生霞遠。生叙義疏五十餘紙。解盤根[？*隹]解之文。都邑五千餘人之集具如玄談（云云）天親佛性論。破小乘執品云。佛爲小乘人。說有一分不般涅槃法者。若依道理。一切衆生。皆悉本有清]淨佛性。若永不得般涅槃者。無有是處。玄奘廣傳天親之敎。豈遂立永無永滅乎。蓋是歟。若無破立。安弘其道。其入室基。生知玄悟。時無等倫。師愛帝尊物所仰止。賛賛揚正敎卷帙有數。但至玄賛猶付三乘不見部門二十四處開三顯一。而云方便品說三乘。譬喩品有三車。藥草品云三草二木生長不同。嚴王品未得小初果。蓋應無遍吉之誓護故也。高僧行業[訁*巳]云。釋道邃。從師學道。二十四進具。秦地學戒。思學大乘。遂寫慈恩法華疏。夢見一僧。語言。何不聽於天台圓頓旨。明日陳衆。衆曰。旣有其夢。豈無其徴承常洲妙樂寺湛然闍梨。盛弘此敎。乃捨所寫。振錫南行。到揚州法雲寺欲住。旬日又夢。一僧曰。妙樂講經欲至方便品。今可早往。因乃馳赴。果如其夢。集業五年。以燭繼晝。麟角業成。却入天台。居山九年。講法華等（[訁*巳]文）此良由以永滅之權論。釋開會之實經。妙音普賢。不令其人聞彼疏者也。法相新學。善思念之。上來領知。筆主所述。群家祖綱旣訖於右。

依佛說次第定八宗之爲道第十一

　　揚己貶他。未弘道之謂。今依佛說。定諸宗源。若依佛說次第者。第一華嚴宗（依第二七日所說華嚴故）第二成實宗。第三倶舍小宗（依阿含小經見空見有爲兩宗故）第四法相宗（依方等部經論建立三乘道故）第五三論宗（依般若經建立無相道故）第六律宗（依大小乘經建立律儀故）第七眞言宗（依祕密敎立菩薩曼荼羅藏故）第八法華宗（依法華經開會諸宗令歸一實故）初定華嚴宗者。根本大宗。莫大此家。所依經在佛說之最首。所學論卽大士之圓談。疏釋卽十五名徳。開百軸之義門。靈應亦二十四清]士。顯經力之[？*隹]思。除法華外。誰得比肩。謹案無量義經云。次說方等十二部經。摩訶般若華嚴海空。宣說菩薩歷劫修行（經文）大唐傳云。方等十二部經。法相宗所依經也。摩訶般若者。三論宗所依經也。華嚴海空者。卽華嚴宗所依經也（且置二宗）彼筆主。以佛滅後六百年中龍樹。爲華嚴宗元祖。其立宗者。何意不指十盧舍那爲宗元乎。當知十方主伴。同時具足。圓滿敎主。定爲宗祖。然華嚴下本之經。同本異譯。其員臣多。但說住上地上。因分之法。未說知來内證果分。是故天親十地論云。因分可說。果分不可者。卽其意也。龍樹造論。具如上出。但中論者。大無畏之一品也。夫中。百。十二門。七卷論者。龍樹提婆二菩薩所造。佛滅度後。爲破有見。採集空義。是故最勝子菩薩云。佛涅槃後。魔事紛起。部執競興。多著有見。龍猛菩薩。證極喜地。採集大乘無相空敎。造中論等。究暢眞要。除彼有見。聖提婆等。諸大論師。造百論等。弘闡大義。由是衆生。復著空見（論文）明知。是諸論但說因分之空。歴劫之行。未說果分之空。大眞之道。上下二本。隱而不出。當知因分尚未盡。況其果分乎。又大唐智人云。華嚴五敎者。影響天台四敎義。傳第五云。普禮法一十五拜。右天台山智顗禪師所撰。首皆稱普禮。末皆稱舍那。其間具列寂滅道場等。七處八會之名。今江表盛行。不復繁叙。顗仍判華嚴。爲圓滿頓敎。又云。華嚴三昧觀一卷。右於上十門。亦各以十義。辨其所要。務令修成。普賢願行。結金剛種。作菩提因。當來得□華嚴海會。用天台法華三昧。願行諸修行者。足爲心鏡（已上）說行共以天台師爲鏡也。清]淨法界。不可思議。理智體用。是大方廣。果稱大方廣。因名佛。華嚴法界圓融無礙大宗。蓋在此矣。彼宗人曰。昔解脱禪師。居於五臺西南之佛光山。常誦法華。又讀華嚴。再三逢文殊。重聞佛說偈。足不出寺五十年。學成禪業八百人希風景漸波瀾復過乎數倍矣。卽傳云。余毎尋傳[訁*巳]。多見古人。雖衡岳慧思。十信顯其高位。台山智者。五品標其盛烈。至於獎訓門人。使成其羽翼者未。有如斯之衆也（已上）何以得言天台師獨爲諸家之明鏡乎。今言餘者。法藏自稱。末世凡位測人[？*隹]乎。南岳則普賢摩頂。肉髻忽生。一見光道。鷲峯卽境。故文云。南岳徳行。不可思議。天台則遍吉授經。總持俄現。不臨講肆。佛乘自悟。早將入銅輪。領衆居五品。
　　次成實宗者。羅什造其論。何故筆主。不云羅什是小宗之祖乎。論云。我今欲說三藏中實義。與倶舍宗此二隨機之小敎。法華云。始見我身。聞我所說。卽皆信受。入如來慧（指華嚴會）除先修習學小乘者（指四阿含會卽成實倶舍宗）又云。又不親近貪著小乘三藏學者。彼小乘人多執有法道傳淺近心有邪見故。云一乘行者。勿親近之。但隨機導物。莫大權說。故二萬燈明。初說諦緣度。後演法華經。一代釋迦。先施三乘敎。今法華會。會衆善之小行歸廣大之一乘。故汝等所行是菩薩道。實是漸誘之敎綱。非出世之本懷。
　　次定法相宗者。其法相之爲道也。唯識道理。則華嚴爲其明據。三乘差別。則深密明其開脈。十七地論。傳無厭之口決。十大論師。弘大聖之眞筌。法綱深細。莫大此宗。津梁之高。只在此矣。筆主只以滅後九百年無著菩薩。而爲元祖。案付法藏。唯天親一當第二十師。佛言次說方等十二部經。可謂以佛爲元祖。貶取第二十。是卽筆主所失也。所依經則深密。淨名。楞伽等。明三乘之經也。所依論亦倶舍。婆娑。瑜伽。并十支論也。何以得知。行[訁*巳]等云。玄奘三藏。未往天竺。初聞涅槃經於景法師。其時生年十三。未解經旨。次聞攝論。毘曇。迦旃延論。後至天竺。逢小乘師。學婆娑。倶舍。正理。因明理門論等。逢戒賢論師。學瑜伽論。此之諸論。或一向明小乘。或通明三乘。彼瑜伽論。兼明小敎。是故朋友三藏云。遇戒賢論師。聽學瑜伽。戒賢師云。此論兼明小敎。更可學小論（出開元錄錄中委曲）明知瑜伽是三乘通論。信瑜伽者。莫若無著。得無著者。莫若天親。戒賢論師。亦傳無著宗。無著元習小敎。後彌勒彌勒隨機說三乘論（十七地中有三乘地）傳云。無著往都率天。彌勒敎以華嚴。何故不傳圓頓之旨。遠流三乘之道。何者天親所造百法論陳名數。五蘊論只釋名義無著所造顯揚論。只總顯三乘義。無著所造天親無性釋攝大乘論只廣三乘義。無著所造。覺師子釋。安慧糅雜集。只分別名數。天親所造辨中邊論只令離解見。天親所造二十唯識只摧破邪山。護法等造三十唯識通被三乘。天親所造大莊嚴論只嚴體義。慈氏所造分別瑜伽攝散歸觀（已上十支）其因明論非十支。員理門論只建正摧邪。並皆建立三乘之正道。權破二道之偏執。十方三世諸佛道同。初說三乘。後說一乘。誰有智者。誹三乘法。何無智者。不受一乘。學三乘者。勿執三權。學法華者。當敎一實。
　　次定三論宗者。其無相宗之爲法也。經依眞空之佛母。論卽古佛之慧談。名稱般若。眞俗兼照義。詺無相物我倶空。空學者洗心之清泉。豈有復過於茲哉。但佛於般若後。擧所生無量。標能生一法云。四十餘年未顯眞實。旣云依般若明。以牟尼爲其高祖。何以唯指馬鳴菩薩爲元祖乎。釋迦之法。遙唯付囑滅後三百五十年之馬鳴耶。何意不指馬鳴以前祖乎。馬鳴付毘羅。羅付龍樹。何故唯馬鳴龍樹。不取龍樹之先師耶。明知。是筆生迷已之高祖。拾法界師耳。龍樹内照中道理。外造破有論。故成諸宗之師。何則於華嚴宗。是出經造論之高祖。於三論宗。爲立空破有之本師。法相宗爲唯心唯識之元祖。眞言宗作弘持祕法之尊祖。小乘宗成療病增慧之藥祖。天台宗爲卽是中道之曾祖。共應尊重弘其高祖。豈可狂云三論支流乎。又漢地師中。羅什爲我師。此亦不可爾。三藏之意。元無偏黨。七十四部。豈唯空敎。般若中一是因分一乘。三論可傳因分之宗。何堪傳果分法華乎。又玄奘譯大般若經。爾乃無相宗。可相弟子。又三論宗。正是天台弟子。故高僧傳第十九云。灌頂晩出稱心精舍。開講法華。跨朗以籠基。超於雲中方集奔隨負篋此誦。有吉藏法師。興皇入室。嘉祥結肆。獨擅浙東。聞稱心道勝。意之未許。求借義[訁*巳]。尋開淺深。乃知體解心醉有所從矣。因廢講散衆。投足天台。飡禀法華。發誓弘演（已上）法將旣爾。何後人爲。無量義經佛言方等般若華嚴宣說菩薩歴劫修行。是時五宗落於未開也（除華嚴眞言天台）又言四十餘年未顯眞實。爾時諸家落乎權宗（除眞言天台）法華經云。三乘方便。乃法相宗。非顯實宗。以天台本迹義。□於八宗道。彼七宗則弘迹中淺深之法。法華一宗傳本迹權實之道。究而言之。本迹雖殊不思議一也。昔惠眺法師。聞哲公在龍泉講三論。心生不忍曰。三論明空。講者著空。言訖舌出三尺。鼻眼兩耳。並皆流血。七日不語。律師聞之曰。一言毀經。罪過五逆。可信大乘。方得免耳。乃令懺悔。舌還收入。常習大乘講華嚴經。用陳懺謝。坐禪松林。見有三人形服都雅。受菩薩戒。受訖白曰。禪師大利根。若不改心信大乘者。千佛出世。猶在地獄（云云）何事落三家於權宗耶。答彼眺公小出家。以小乘爲業。馳譽江漢。旣執小毀大。故罪過五逆。今天台宗。建立四敎。大小但弘。心無偏黨。凡有小乘勿毀三論。三論非但明空義。亦廣明中道之理。天台大師。於瓦官寺。八年講智論。兼依中觀論。安立四敎義。今翻筆主之偏執。且引勝子之破詞耳。若毀佛母。何名佛子。然法相祖。指般若敎。爲不了義。豈經旣不了。論還了義乎。況返法華入實之菩薩。歸婆沙未開之大乎。爲福在執三之家。爲咎在立實之宗。更不俟言。智人思之。
　　次律儀宗。必可弘持。佛法之蓄良由戒律。但大小乘。隨可學耳。
　　次定天台宗者。法華圓宗。師資相承。五味指南。四敎法師。略如前述。夫法華經之爲其體也。於一代敎。爲能生之一法。於五種姓。爲更生之妙藥。華嚴之所除。皆令入佛慧。淨名之敗種。悉令期蓮臺。瑜伽趣寂。聞皆成之梵響。唯識滅種。蒙再生之奇。論諸宗學者。明察權實。豈各執隨宜之異說。空失究竟之一實哉。但華嚴一圓。不異迹門一。彼廣此略。有識知之。華嚴部内。不出四十二位。依正自在。近善知識。今經明位。如四華開示悟入。知識在觀音。藥王。嚴王。依正在分別功徳。寶塔。神力。況十方之言。何所不攝。實相之理。何事不收。開會十方重重。無華嚴之普別二道。令歸究竟圓妙。至法華之無二一實。況方等深密。對三之一。諸部般若。帶二之一。皆改相待之名。同歸絶待之妙。經云。此法華經。深固幽遠。無人能到。所宗兼別而不及。故於華嚴人。是經深也。所習淺近。而不[？*隹]。故於小宗人。此經固矣。法之行相在自顯然。故於三乘宗。法華幽焉。沈空破有中道安在。故於無相宗法華遠也。故佛判曰。深固幽遠。義疏講而不深奧。玄賛釋而多詭雜。可謂無人能到。講釋法華。累代繼踝。無如天台之妙解哉。我有如是圓妙之乘。諸宗皆吾子。愛之無偏黨。以等心與之。不宜差別也。問。法華之與諸經異相云何。答有二意。一別對諸經而明異。二通約當部以明異。問。對諸經明異如何。當部亦爾。答。除阿含外。皆大乘經。且與華嚴有十異。依化緣生熟。令顯晦暫別佛慧不殊。幸勿見嗔。一者始今異。謂彼始見佛身。少入佛慧。此於王城。開佛智見。皆入佛慧。二者開合異。謂彼經望小且名不開。猶兼別故名不合。此爲於彼不入。更開於小三味調之。今經方合。開不遍故。逗機未足。合不周故。猶在權迹。三者横竪異。彼約入法界經三十二位。是竪廣也。不用方便。卽横略也。此遍歴五味。處處得入。卽竪廣。本迹二門無不入實。二竪廣。又放光横叙他土菩薩行。答問竪叙過去化儀。三周說領述[訁*巳]。復是横廣竪廣。四者本迹異。彼一臺是迹中本。千葉卽迹中迹。十方主伴不離。一一塵塵。只在此臺此葉。故本一迹多也。此迹門一與彼分同。久遠遠本與彼永異。彼雖明久遠行因。亦是今日一番之因。尚未云中間果。況明數數成佛。故法華遠本。異華嚴近迹。五者加不異。彼多加菩薩說。此除文殊釋疑。及菩薩發誓。本迹正經。皆是佛說。六者淨穢異。彼七處經。皆在淨地。此爲施權居穢。爲顯實變淨。顯實顯遠旣竟。坐於虚空純諸菩薩表寂光土。七者會處異。彼七處八會。□於此寂光故。此二處三會。勝於彼多處。八者與奪異。彼云如聾啞卽有與奪。此無小故無與奪也。九者直開異。彼雖有別敎。以易開故云直顯。此小[？*隹]開故云開顯。十者利鈍異。彼圓兼別。一鈍一利。此次第調熟。令鈍成利。三周入實。本門增道。凡有機緣無不鈍利。今約化儀。暫辨十異。若融會者。於彼見始成覺。聞舍那說。於此見空上佛。聞一乘法。彼入此入不殊。能見所見猶同。不可事異。令境智別（其一）彼開卽是此開。此合何殊彼合。一佛化事。同異宛然。彼無小在初故。今開小歸頓。開合雖殊。二頓不殊（其二）說時未至。顯密不同。凡有施設。廣略非一。並是如來巧物宜稱適當會。此廣何殊彼廣。彼之竪廣義。含此横廣。廣略横竪雖殊。其如來慧此一（其三）遠本近迹。敎門全殊。開則倶開。不思議一（其四）加不加殊。皆成佛慧。化儀施設時更不同。印與不印其理一也（其五）彼種種世界淨不妨穢。此寶樹遊樂穢不妨淨。況常寂光。端醜斯亡。淨稱[？*隹]思。體同名異（其六）七處八會。同一報土。故非多處。二處三會。横對四土。處還成多。以彼多處。對此寂光。多卽是一。彼此體一。佛慧不殊（其七）彼隔小故如聾啞。今會小故開知見。隔會雖殊佛慧是一（其八）直顯開顯雖異。所顯實一（其九）四味之敎。利鈍雖殊。至於法華。機應同妙（其十）一切理同說在法華。故如是能詮諸敎中無。當知天台法華宗。勝乎華嚴若以華嚴形與法華人。呰身讃手矣。
　　次法華深密略有十異。一·二味異。彼生蘇。此醍醐。二·純對異。彼對三權。此純一乘。三·所被異。彼被五性。此被一性。四·藥病異。彼病爲藥。此治彼病。五·所宗異。彼眞妄倶存宗。此捨妄顯實宗。六·麁妙異。彼帶三麁。此純圓妙。七·未開異。彼存三權。此開三乘。八·本懷異。彼無一大事之因緣。此開示悟入本懷悉畢。九·廣狹異。彼無設敎之元意。窮子劣心未捨。此明敎元。終付父大寶。十·本迹異。彼明迹中事理。此明久遠之本果。況大部寶積。不出三乘。楞伽等類。存五性乎。於般若時。密明一乘。二乘不知。都不欣樂。於佛卽是付財。二乘自謂加說。顯在菩薩。密被二乘。由機未轉。未說法華。又涅槃經。准於今經。亦有十六異。一·味同部異。二·部歸常住。三·機稱捃拾。四·法存三權。五·意帶律儀。六·證兼小果。七·益無廣[訁*巳]。八·時長短殊。九·常過未別。十·譬陣餘黨。十一·瑞表彰別。十二·破執[？*隹]易不同。十三·領解近遠迹乖。十四·述成不等。十五·用治不用。不六·付囑有下。此若失此意講授殊[？*隹]。當知華嚴圓頓。深密圓成。般若三智。涅槃常住。法華迹圓。三世十方理體不殊。但法華久本。一代永無故。故說佛慧。彼此同論遠壽一向異。法華異法相。略有十雙。一·二乘近[訁*巳]如來遠本。二·第五十轉之喜功一生補處之聞益。三·釋迦本師五逆調達。文殊所化八歳龍女。四·聞一句之功得[訁*巳]。護經名之徳[？*隹]量。五·聞品之辭女身。讀經之不老死。六·五種法師相似益。四安樂行銅輪利。七·惱者之頭破七分。供者之福過十方。八·已今當永絶十喩敎無比。九·下方人客彌勒不識。東方蓮華文殊未知。十·迹化擧三千之塵點。本成喩五百之微塵。凡本迹事希諸經不說。經之[？*隹]思非凡所測。若聞法華高一代者。誰疑天台勝於七宗。

依中道理諫群家諍論第十二

　　後叙諍論。有總有別。所謂内道外道之諍。佛說魔說之諍。八識六識之諍。有佛無佛之諍。大寺小寺之諍。如來滅度後。止座大衆二部之別。百十六年後十一·九部之別。第五百年二十·五百之部執。千一百年二士空有之諍論。定性無性之諍。報佛無常之諍（已上總也）又空有諍中。二諦空有諍。二諦總別諍。三性三無性諍。又成不成中。無性有情成不成諍。定性二乘成不成諍。五性法爾非法爾諍。眞如本性非本性諍。種子體無漏非無漏諍。增壽變易非變易諍。一乘方便四乘眞實諍。又報佛諍中。常無常諍。理智一體諍。有五蘊無五蘊諍。說法不說法諍（已上別諍）今曰。夫諍論以是己非他爲體。其有識之者。豈好此業乎。謹案空有道。往世有人。誤飮有毒。非空藥不瀉是。故清]辨菩薩。賜空藥而令瀉著有之病。瀉藥之理。藥病倶棄。實有除病之功。未有補身之利。誰愚蠢者。以空宗爲至極之道。又有迷人。聞空藥力。好服空藥。將亡性命。於是護法。更與有藥。令瀉沈空之病。藥力□病。病藥倶下。方授中道之補藥。以存三乘之慧命。誰盲聾人。以有宗爲究竟之學。佛言世間相常住。一色一香無非中道。時空有之諍廢矣。又言十方佛土中。唯有一乘法。不成之諍自屈。聞常在娑婆。則無常之諍止也。況生公歸朝年。立不成之徒皆落。潤公破新日。論無常之舌已巻。當知五味法喩金口極判。三時五敎無有定斷竟也。滅後及於千年。尚有異執。是非諍競。況滅後千八百年。外八風盛扇。六惡滋興乎。佛言不應於法有所諍競又云若有[？*隹]問者。不應以小乘法答。凡有執諍止止勿言。誓八宗久住。隨機利生。終歸天台。開悟佛慧。

華嚴經恨法相師詞一首

　　佛出金剛座  圓融轉法輪
　　義生全無預  何入領解實
　　立敎談宗者  降爲深密偏
　　若開三敎日  居中作中人
　　初說成三列  分時五味繽
　　幸依臨終□  證觀誇佛法

深密經恨法相師詞一首

    佛智[？*隹]思測  平量可有人
　　入中澄觀行  居後智者擯
　　五味明終海  三時誠領貧
　　五中三味解  偏立三法輪
　　首尾收中意  不成執恰灼
　　判權權實實  胡我足爲珍

般若經恨法相師詞一首

　　般若如來母  眞空薩埵師
　　釋尊擬熟味  何判第二時
　　我後圓經在  開三顯一寄
　　義生稱有上  同□一何違
　　不見天台聖  生蘇殆却之
　　人師然褒貶  無相本無爲

法華經恨華嚴三論法相師詞一首

　　華嚴以下吾所生  十七高名亦誰名
　　出世本心摩頂海  智三周說秀諸經
　　如來久後言最實  若入三時失三乎
　　莫道攝歸根本□  今無三日貴皆成

普賢衆徳執權者詞一首

　　一大因緣故  如來出世間
　　世間無二法  唯在鷲峯山
　　領習三乘者  弘眞也曼曼
　　二權無性執  聞才見其顏

定宗論一卷

