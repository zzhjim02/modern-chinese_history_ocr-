　　《大正藏》第74卷No.2347


　　No. 2347
　　戒律傳來記上卷（并序）

　　沙門小僧都傳燈大法師位豐安奉勅撰
　　原夫。眞理無言。因言明無說之說。法身無相。假相識無形之形。是以栖遑大千演無問之雅說。幽來塵劫現有體之妙相。自調御應機法雄利見。五衍之軌連軫俱興。十二之教分鑣并存焉。雖復部帙區分數滿八萬。而至拔苦與樂理歸一揆。唯此戒律者證涅槃之要衢。赴菩提之基本也。譬猶浮海絕流憑楫棹而利涉。尋冥向遠待轅輪而得臻。然則尸羅也渡苦海之輕舟。毘尼也到彼岸之絕乘。是知鎭國護家是戒爲首。種因招果是律居先。寔乃如來之密藏。諸聖之胎孕矣。戒堅持不墜萬善隨生。戒違犯無防百行卽叛。故律云。毘尼住世正法久住。毘尼不住正法隨滅。因斯言之。法之住滅旣在戒律。又云。此教唯被大僧非沙彌聞。唯聽王覽而禁凡聞。竊見斯文。玄覽之閑實足一思者也。伏惟陛下自天誕德。應寶籙以君臨。出震登期。轉金輪以馭寓。遊神襟於禪寂。分叡思於釋流。巖廊之邊時有經行之地。御窓之下自作知意之山。遂使反慧日於向昏挑炬法於將滅。萬民因其蒙祐。四生以之作娛。爰詔八宗之學者俾上毎門之義旨。蓋以。萬機之餘披覽易尋。千歲之後董恩不朽也。豐安昔從師資業。早入招提寺。心欽草繫身介木叉。老而念之。但耄及矣。謬奉明詔敢事撰集。伏恐識謝僧象。才非苟僧鶴。用蠡酌海還溺其波瀾。戴瓫談天不辨其雲霧。略記世尊滅後師師永傳之元由。凡聖出世流布漢倭之年紀。以居篇首。勒成三卷。名曰戒律傳來宗旨問答。云爾。戒法傳來。四門分別。一佛傳西域。二凡聖流漢。三百濟傳倭。四唐傳日本。
　　初言佛傳西域者。問。佛在世時。始此律教授誰弟子。答。授優婆離一人。次後次第相承。又古來云迦葉。阿難。商那和須。末田知。優婆毱多。此五人滅後百年内。次第相傳。雖爾而今詳五師但爲衆主。非誦律藏之人。問。爾誰誦律藏。答。依善見論者有五人次第誦律藏。問。其五人者何。答。優婆離。馱寫拘。蘇那拘。悉伽符。目犍連子帝須。此五人次第閻浮利地。持律不斷。優婆離從金口聞。馱寫拘從優婆離聞。蘇那拘從馱寫拘聞。悉伽符從蘇那拘聞。目犍連子從悉伽符聞。又從此已後付摩哂陀。此卽阿育王之子也。摩哂陀付阿栗吒。阿栗吒付帝須達多。次伽羅須末那。次地伽那。次須末那。次伽羅須那。次曇無德。次帝須。次提婆。次須末那。次專那伽。次曇無婆離。次企摩。次優婆帝須。次法迴。次阿婆耶。次提婆。次私婆。合二十四人。如此諸律師皆阿羅漢。師師相承。至今不絕。又僧祇律云。佛授優婆離。優婆離授娑婆羅。娑婆羅授樹提陀娑。乃至最後尊者道力。彼律合有二十七人。如是賢人次第相傳不絕。問。佛滅後經幾年。此教分耶。答。依大集經言。滅後百餘年後。律教分五部。一曇無德部。二薩婆多部。三彌沙塞部。四迦葉遺部。五婆蘇富羅部。又依舍利弗問經。文殊問經。三千威儀經。遺教經。宗輪論等。佛滅後百年後。四衆共議依大天五事不同分爲兩部。一大衆部。二上座部。其四衆。謂一龍象衆（律師衆也）二邊鄙衆（大天衆也）三多聞衆（經師衆也）四大德衆（論師衆也）次後此第二百年。大衆部中出三部。一一說部。二說出世部。三鷄胤部。次後此第二百年大衆部中復出一部。名多聞部。次後此第二百年。更出一部。名說假部。次第二百年滿時。分出三部。一制多山部。二西山住部。三北山住部。并本爲九部。次後第三百年。分爲二部。一說一切有部。亦名說因部。二卽本上座部。亦轉名雪山部。次後此第三百年。從說一切有部出一部。亦名犢子部。次後第三百年。從犢子部出四部。一法上部。二賢冑部。三正量部。四密林山部。次後此第三百年。從說一切有部。亦出一部。亦名化地部。次後此第三百年。從化地部出一部。名法藏部。至三百年末。從說一切有部出一部。名飮光部。亦名善哉部。至第四百年初。從一切有部亦出一部。名經量部。亦名說轉部。并本爲十一部。
　　問。此二十部中。四分律當何部耶。答。此四分律當法藏部。問。依何文言爾。答。依舍利佛問經。三千威儀經。遺教經。宗輪論。此四說而言爾。
　　二言凡聖流漢者。問。此律教誰始傳漢地。答。善見論云。付諸大德諸國流傳。亦摩訶勒棄多曾至漢地流行律教。又師子國等各有別人流行。問。流行漢地者。九代中何時耶。答。後漢明帝莊永平元年戊午歲卽位。至永平五年。夜夢丈六金人。至十年丁卯之歲。有西域僧迦葉摩騰。遊化至于漢地。又至十一年歲次戊辰。復有竺法蘭來至此土。此土人請曰。我欲知師法出家受戒。卽與剃髮。披著縵條。與受三歸五戒。准薩婆多論。佛成道八年止三歸。興羯磨受。中國十人。邊方五衆。由此摩騰止有二人。不得受具。如是乃至第十桓帝志丁亥卽位。逕二十一年。至丁未之歲永康元年。從前明帝戊辰之歲至此丁未。總一百年。唯用三歸五戒共相傳受。桓帝旣崩。第十一靈帝閎立。戊申卽位。自建寧年已後。北天竺有五沙門。支法領。支謙。竺法護。竺道生。支樓讖等五人來到此土。與大僧受戒卽五人受也。自爾已來。始有戒法相傳。其時大律未到此土。支法領口誦戒本一卷。羯磨本一卷。在此流行。今時古羯磨戒本者是竝出曇無德部。自爾已後。復逕五十五年。至魏文帝丕（曹操子也）黃初三年歲次壬寅。有中天竺沙門曇摩訶羅（或云柯羅）此云法時。遊至許昌（黃初二年改許縣爲許昌）。其人幼而聰敏。質像懷偉。尋讀一覽文義悉通。善四韋陀妙五明論。圖纖運變靡所不說。自謂。在世無過。乃入僧坊。遇見法勝毘曇。慇勤尋省。莫知旨趣。乃深歎曰。佛法深妙。因卽出家。誦大小乘經及諸毘尼。來至許昌。觀魏僧衆全無律範。自來之後。又逕二十八年。兼前五十五年合八十三年。至魏廢帝齊王芳嘉平二年歲次庚午。於雒陽更集梵僧。以羯磨法與大僧重更受戒。准用十僧。竝翻僧祇戒本一卷。又安息國沙門曇諦亦善律學。出曇無德羯磨以用受戒。此重受之由。如邁法師譯經圖記。卽是大僧受戒之由也。次明尼衆者。靈帝之後。亦從大僧求受大戒。支法領語曰。依如佛教。唯開邊地五人大僧受戒。不開尼衆。尼衆泣淚而退。又從靈帝已後。逕五十三年。至漢末魏初。東天竺國有二比丘尼到長安。見此土尼衆。問曰。汝誰邊受大戒。尼衆答曰。我至大僧所受三歸五戒。二尼歎曰。邊地比丘尼未有具戒。遂還中國化得十五人。三人在雪山凍死。二人墮黑澗死。屆至此土唯有十人。自爾已前。尼悉赴京與受具足。後到吳地與彼尼衆受戒。自爾已來尼衆始有戒法相傳。受戒竟後。三人命終。唯七人在來。逕十七年。思憶本鄕。卽附南海商人而還本國。一去已來更不委耳。此初受戒。但在魏初。未許定是何年月日。又從魏初黃初元年庚子歲。後計有二百一十一年。至宋第二文帝義隆元嘉七年歲次庚午。有罽賓沙門求那跋摩。此言功德鎧。卽其國王之少子。至于楊州譯善戒等經。又復有師子國尼八人。來至宋地云。此地未曾有尼。何得二衆受戒。功德鎧云。尼無本法者得戒。而僧有罪。尋佛制意。先令作本法者。政欲生其善心爲受戒方便。論其得戒。法出大僧。但使羯磨法成自然得戒。今詳。魏初尼已受戒。而功德鎧卽西域人。不練根由。而言無本法也。當時尼衆苦求更受。功德鎧云。善哉隨喜。且令西尼學語。更往西國。請尼令足十數。而功德鎧雖先許尼重受大戒。但譯比丘尼羯磨一卷。譯經圖記云四分羯磨一卷是也。而受戒未事遂而終。俄然遂至元嘉十年歲次癸酉。有印度沙門僧伽跋摩。此云衆鎧。戒德清峻。道俗敬異。自流沙至楊州。復有師子國尼鐵索羅等三人至京。足前十數。便請衆鎧爲師。於壇上與尼重受大戒。齊末梁初。鍾山定林寺僧祐律師記云。最初爲影福寺慧果。淨音。僧要。智景等二十三人受戒。自後不能繁記。自爾已來。將爲善受。問。有何證驗知得戒耶。答。南山律師記云。昔魏文帝三年。内作無遮大會。文帝問曰。此僧尼得戒原由云何可知。諸大德悉皆不答。于時卽有比丘。請向西國問得戒所由。到北天竺遇見一羅漢。啓問曰。振旦僧尼受得戒不。答曰。我小聖不知得不。又語比丘曰。汝且住此。吾今爲汝往問彌勒得不來報。於是卽入禪定向兜卒天。問曰。我是小聖。不知邊地爲得戒不。故來問尊。彌勒答言。邊地得戒遂請證驗。卽取金花而願言。若邊地僧尼得戒者願金花入羅漢手。若不得者金花莫入。願訖。金花卽入掌中一尺影現。奇徵旣爾。内懷歡喜。彌勒語曰。汝下至振旦比丘所。亦當發願。若使振旦僧尼得戒不虛。唯願金花入比丘手。當卽發願已訖以手案花。花入比丘掌中一尺影現。瑞應旣爾。欲來還國。遂有迦毘羅神。現身語曰。道路懸遠多諸嶮難。弟子送師令達彼國。未至之間。魏文帝殿前。先有金花空中影現。文帝問大史曰。何變怪也。大史答曰。西國有佛法來此。于時不盈一月。比丘掌中有金花。來到之日。空裏金花卽滅不現。當發漢境總有十八人。或有慕聖情深。卽往彼方。或有逢難命謝。正有一身。從其大苑博尋舊跡。來達秦。今詳。魏文帝三年。内作無遮大會者。若是前魏文帝。卽是黃初三年壬寅之歲。計其年月稍不相當。且如唐靜邁法師翻譯圖記云。沙門釋智嚴。涼州人也。弱冠出家。納衣宴坐。分衞自資。于時晋安帝義熙十三年滅後秦伐姚泓還（泓是姚長孫也。八月爲東晋劉裕所檎於建康卽斬之）始興公王恢從駕遊觀山川。見嚴禪思卽請還都。然嚴先西得經梵本未譯。後至晋末宗興（東晋大劉裕以晋恭帝元興二年十月受晋禪。改爲宋朝也）至宋文帝元嘉四年（此從義熙十三年。至元嘉四年。合十一年）歲次丁卯。於揚都枳園寺譯普曜經等合三十六卷。然嚴未出家前曾受五戒。有所虧犯。後受大戒疑不得戒。遂汎海至印度諮問羅漢。羅漢不決。爲請彌勒。彌勒答云得戒。嚴甚喜焉。若據前魏黃初三年壬寅之歲。至宋文帝元嘉四年丁卯之歲智嚴翻譯之時。當二百六年。豈容有人二百餘歲。若言後魏道武皇帝創都此代皇始三年歲次戊戌。于時彼未敬信佛法。誰復詰問得戒根由。況復皇始之與黃初。文帝武帝竝皆有異。何得戒證。故知南山錯記也。今詳。此是後秦姚興諡文桓帝。
　　皇初三年歲次景申（皇初字與前魏曹氏黃初字不同也）至元嘉四年合三十二年也。義准智嚴創往西域猶應少年。往返遷延更逕三十二載。卽與譯經圖記相符會也。宜勘秦魏史傳。問。智嚴法師初在秦朝。何得宋代翻譯。今詳。後秦爲宋劉裕所滅。所以智嚴從秦入宋。又出家之道遊化諸方。故無傷也（當元嘉年嚴翻時。總有六國。一西秦。二夏國。三北涼。四北燕。五後魏。六宋國也）此中總計大僧初受戒。從漢靈帝戊申已來至今大周長安三年歲次癸卯。當五百三十六年已還。大僧第二重受戒。從魏芳帝嘉平二年庚午已來至今大周長安三年歲次癸卯。總計四百五十四年。比丘最初受戒。從前魏黃初元年歲庚子至今大周長安三年歲次癸卯。當四百八十四年已還。比丘尼第二重受戒。從宋元嘉十年癸酉已來至大周今長安三年歲次癸卯。當二百七十一年中間。至周武帝滅佛法。有靈祐法師等十人藏在勒摩提將軍家。大隋創興。纔得九人。與人受具戒也。
　　第三百濟傳日本者。謂百濟許智部所述年代記云。從磯城島宮御宇天國推開廣庭天皇元年庚申始于十三年歲次壬申。百濟國聖明王始奉佛法表讃功德。蘇我稻目宿禰大臣奏云。隨勅可尊三寶。而弓削守屋大連。中臣鎌子連等。邪見不從。然後從庚申始至于辛卯。合三十二年。磯城島天皇崩也。次壬辰年。他田宮御宇。渟名倉太瓊天皇卽位。同年四月。以蘇我馬子宿禰爲大臣。從此年始至于十四年乙巳。卽弓削大連燒佛殿并佛像等。取燒餘佛像流棄於難波堀江。秋八月。太瓊天皇崩也。日本記云。庚寅年燒堂舍佛像。而流於難波堀江。然則從庚寅年至乙巳年。所經歲次合十六年。是和會難。次從乙巳年至于甲寅合經十年。卽他由天皇后。豐御食炊屋姬天皇以甲寅年詔皇太子上宮厩戶豐聰耳皇子。蘇我馬子宿禰爲大臣。更令興隆三寶。始作飛鳥大寺。此年皇子年二十二歲也。從磯城島天皇卽位元年法外十三年歲次壬申始至于法内天長七年歲次庚戌。合二百七十八年。佛法興隆於倭國。唯論其中興廢者。
　　謂從廣庭天皇卽位十三年壬申至高野天皇卽位天平勝寶六年甲午竝一百十年。戒法不精嚴。亦倭地皆悉無不受戒處。漸漸尋佛意趣。不壇場地亦不結界地不得行大法。由此而言。彼時受者不依佛教。恐不得戒。
　　第四明大唐師所傳者。謂於中有二。一述傳戒法。次建招提寺。初述傳戒法者。謂鑒眞大和上入界始建壇場而傳戒法。伏惟住持之德。沙門大唐楊州江陽縣人龍興寺之大德也。俗性淳于氏。齊大夫之苗裔。禀姓秀於人倫。而彼行猶由聖法。戒珠淨瑩。利他心深。於諸州中而唯獨爲化主。至于大唐開元二十一年。沙門生年三十六也。大唐萬歲通天二年生。淮南之内淨持戒律者。唯沙門獨秀無倫。道俗歸心。天下五百餘州仰爲受戒之大師。講說之閑修造古寺八十餘處。供養十方衆僧其數無量。
　　縫納袈裟一千領布袈裟二千領供送五台山衆僧。設無遮之大會。躬調藥物以治病患。飢者施食。寒者給衣。凡經行之所無不蒙賴也。沙門前後度人立壇授戒其數無量。各在一方傳法於世。其事繁多不可具載。時沙門在楊州大明寺。爲衆僧講律。其先所造石塼浮圖忽然放光。又現菩薩三目六臂。自稱般若仙。以爲講說之靈驗也。種種變現其事繁廣。不可具述。於是唐留學問僧榮叡普照在都承聞靈驗遠振。卽至楊州大明寺頂禮和上足下。具述意曰。佛法東流日本國。雖有其法而無傳法之人。願大和上遊東興化。卽大和上唱弟子僧祥彦彥等二十一人。仍買嶺南軍船一隻。雇得船人十二口。備辨乾糧。載經像并雜隨身物。道俗工匠水手等都有八十五人。天寶二載十二月。擧帆東下。到明州界狼溝浦遭惡風浪。船被打破。人物飄沒。唯大和上獨在浮草上。端座不動。有五色物扶和上。左右漸牽至岸。又同船人三分存一。大和上遙見欲入水救之。忽然空中有聲云。莫入水。俄爾惡風便息。二十餘人著岸免死。次亦立壇授戒。勅賜度人。其數亦多。天寶十二戴歲次癸巳十月十五日壬午。日本國大使特進藤原朝臣清河。副使光祿卿伴宿禰古滿。副使祕書臨吉備朝臣眞吉備。及留學生衡尉卿安倍朝臣朝衡等同至龍興寺。禮拜白大和上云。弟子早知和上向日本國將欲傳戒。今親奉面頂禮歡喜。弟子等今錄和上尊名上奏。將向日本國。亦不難也。但主上教崇道士。欲遣東國流轉其法。然弟子等不崇其法。方便奏停。更勸請大和上。以天寶十二載十一月二十九日戌時從龍興寺出至江頭乘船。下至蘇州黃泗浦同隨者楊州白塔寺法進大德等。道俗總有二十四人。將如來舍利經像律論琉章。隨身衣鉢等寄載二船。十二月十五日壬子。四船同發。其三箇船皆飄迴破損。唯大和上所乘第二船。雖遭惡風平安著薩磨國。此亦和上之所擁護也。經海十二日。卽二十六日辛卯入太宰府。天平勝寶六年歲次甲午二月四日入京。和上年五十六。勅使安宿王。於羅城門外慰勞。引入東大寺安置。五日唐道璿律師。菩提僧正。及諸寺大德禪師等。來相慰問。六日大臣大納言宰相已下官司二百餘人。共來禮拜問訊。後更勅使從四位上吉備朝臣眞吉備來宣勅旨慰勞曰。大德和上遠涉滄波投此國。誠副朕意。喜慰無喩。朕造此東大寺經年。欲立戒壇。充僧受戒。自有此心日夜不忘。今和上遠來傳流戒法。冥契朕心。自今以後。授戒傳法。一任和上弘通也。便請大和上及法進沙門相隨徒衆等入内安置。太上天皇先請大和上。親對受菩薩之淨戒也。仍拜和上爲釋門大僧正。其法進沙門爲律師也。仍卽爲濟和上旅疲。以奈良城右京五條二坊内新田部親王家。四箇町地并房舍。及備前國水田一百町。以永施與大和上。用爲宿院及供料則飾造堂舍。號稱招提安置佛像經教。設無遮之供以資供十方衆僧。用期於來際壇場。飾造東大招提二寺。授戒無間。寶字二年中。更有別勅加大和上之號。詔天下僧尼。皆歸大和上習學戒法也。自爾以來。以僧二百五十戒尼五百戒授與此土出家之類。住持佛法鎭護國家。然後彼授戒儀式迄至今時經數年。而尚爲一道。無別異矣。漸惟和上住持。當契於佛意趣。從小而入大。於大唐日本二朝而其流法唯一。亦更無別岐。誰人與競之。住持之迹兼於來葉。引接之悲及於草木。豈唯有現在之利。亦復該當後之益。夫以。先後聖人以佛戒流布於閻浮界。七衆侶各雖受持尚未顯師資之尊號。亦未明所傳之境界。故薄錄之。戒法傳來略其如此。
　　戒律傳來記上卷

　　是記者吾祖過海大師法孫豐安大德。天長七年奉勅所造也。蓋以此時令諸宗各上其宗要。於是法相護命撰研神章五卷。三論玄叡大義鈔四卷。天台義眞製宗義集一卷。華嚴普機作一乘開心論六卷。眞言空海著十住心論十卷（并）祕藏寶鑰三卷。律宗則造此記各以奉進。予甞索此書久（矣）偶得之於宇智郡五條町。喜悅無比。然原本三卷而今現存者唯上卷一本耳。深可惜也。
　　雖然此卷明記本宗傳來本寺戒壇建立及僧尼授戒規範事。最是無上寶典。不可不尊重也。今年加修理奉納于唐招提寺寶藏。以期末代弘律龜鑑而已。
　　明治三十七年辰八月九日。
　　唐招提寺應量坊住持興律沙門智海

