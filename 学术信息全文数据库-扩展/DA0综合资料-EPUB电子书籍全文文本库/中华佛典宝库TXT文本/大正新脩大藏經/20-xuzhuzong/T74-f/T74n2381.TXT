　　《大正藏》第74卷No.2381

　　No. 2381
　　普通授菩薩戒廣釋（并序）

　　粤若彌勒菩薩。說言。東有小國。其中唯有大乘種姓。我日本國。僉知成佛。豈非其事。所以鑒眞和上。創傳戒藏。先爲天皇太后。以授菩薩羯磨。後因律儀方法。而傳聲聞戒文。叡嶽本師。論立大律。普天感崇。謂爲直道。爾來聲聞戒衆咸噵。我亦發起上品殊勝之心。同有菩薩意地所持之戒。毎觸機緣。行菩薩戒。近代功德之場。盛好菩薩之戒。感應道交。佛事幾多。夫以一句法門。永劫爲種。如非實乘。恐欺自他。前賢之戒儀。已及十家。廣略在意。偏圓濫吹。遂令直往之機。還迂歷劫之徑。因今廣糅文義。遍遺來賢事。須觀機半滿。行戒權實。總是廣釋務在開導。宜鑒要否。繁略隨時。莫以盡開。使人疲倦。
　　元慶六年四月十五日
　　天台門人安然叙云


　　普通授菩薩戒廣釋上

　　天台宗桑門安然撰（繁略隨樂）
　　先須乞戒。我某甲等。今從大德。求受菩薩戒。大德於我。不憚勞苦。慈愍故（三說）次傳戒師慚謝。梵網云。若佛子者。日夜六時。持菩薩戒。解其義理。而若不解大乘經律若輕若重。是非之相。一句一偈。戒律因緣。爲利養故。爲名聞故。貪利弟子。詐言能解。即爲自欺誑。亦欺誑他人。而爲他人。作師授戒。犯輕垢罪。如某甲者。智盲戒跛。何以與衆而作戒師。然梵網亦云。若佛子。見一切衆生。應唱言。盡應受三歸十戒。若見一切畜生。應心念口言。發菩提心。若不爾者。犯輕垢罪。又云。若佛子。自慳。教人慳。乃至有求法者。不爲說一句一偈。一微塵許法。是菩薩波羅夷罪如大衆者。發菩提心。求菩薩戒。某甲若憚不授。恐背佛誡。犯波羅夷罪。無量義云。菩薩雖自未度。先度衆生。如病導師。自在此岸度他彼岸。今緣斯義。敢作戒師。菩薩戒相。廣出經論。賢聖傳受。略有十本。一梵網本。二地持本。三高昌本。四瓔珞本。五新撰本。六制旨本。七達摩本。八明曠本。九妙樂本。十和國本（今據妙樂戒本。略開一十二門）第一開導。第二三歸。第三請師。第四懺悔。第五發心。第六問遮。第七授戒。第八證明。第九瑞相。第十戒相。第十一受持。第十二廣願。
　　第一開導。先定六法。當授戒法。一定根機。二觀信心。三察意樂。四擇道場。五示師相。六教戒德。
　　一根機者。昔天竺波羅末陀三藏。將菩薩律藏。擬來漢地時。於南海上船。船即欲沒。省去餘物。船仍不起。唯去律本。船方得進。三藏嘆曰。菩薩戒律。漢地無緣。深可悲矣。
　　又云。達摩無讖三藏。持菩薩戒。來化西涼。時有沙門法進。求菩薩戒。并請戒本。三藏曰。此國人麁。豈有堪爲菩薩道器。遂不與授。法進苦請。不獲所願。於佛像前。立誓求戒。七日纔滿。夢見彌勒菩薩。親與授戒。并授戒本。竝皆誦得。覺已見三藏。三藏覩其異相默然嘆曰。漢地亦有人矣。則與譯出戒本。與進夢誦。文義相同。今別行地持戒本。首安歸敬偈者是。又有沙門道進。求菩薩戒。三藏亦不許可。且令懺悔。七日夜竟。乃求受戒。三藏大怒不答。道進更懺。首尾三年。夢見釋迦文佛。授已戒法。悉皆誦得。明日欲說所夢。未至十步。三藏已知。驚起唱言。善哉善哉。汝已感戒。我當作證。於佛像前。三藏與說戒法。與夢所受一同。時有道朗法師。道進感夢之夕。亦感夢戒。與道進同。今別行高昌戒本者是。當知。菩薩戒法。根機希有。彼天竺國。猶有外道不信佛道。亦有小乘不信大乘。其大唐國。亦有道法不許佛法。亦有小乘不許大乘。我日本國。皆信大乘。無有一人不願成佛。喩伽論云。東方有國。唯有大機。豈非我國。鴦掘經云。若聞釋迦名號。雖未發心。已是菩薩。我國衆生誰非菩薩。欲發戒法當發深心。深心若熟戒法儻現。我作證明。當知。三藏曾作道進證明。此中何衆求菩薩戒昔佛在世。梵網戒時。諸菩薩。十八梵。六欲天。十六大國王。王子。百官。比丘。比丘尼。信男。信女。皆來聽菩薩戒。淨行戒時。諸菩薩。淨居天。光音天。非想天。來聽菩薩戒。心地觀時。菩薩。二乘。欲天。色天。輪王。國王婦人。八部四衆。餓鬼。禽獸。閻王。獄卒。皆來聽菩薩戒仁王時。無色天下方等時。婆藪仙人。引地獄衆來聽大乘。而有云。無色淨居唯小不迴。無想外道唯邪不發。有云。本業云。六道衆生受得戒。但解語得戒不失然無色界。顯則不說。密則無遮。虛空藏經。淨居天子下受佛說。無想外天初後有想容有發。北州頑囂。三途苦重。不解語者。理無得受。三途輕苦亦得受戒。然梵網云。佛子與人受戒時。不得簡擇。一切國王王子。大臣。百官。比丘。比丘尼。信男。信女。婬男婬女。十八梵。六欲天。無根。二根。黄門奴婢。一切鬼神。盡得受戒。佛在世時。六道八部。皆化人形而來聽法。法華云。若法師說法處。我遣變化人。而令聽法。涅槃云。末世中二萬菩薩。受持大乘。故今現前大衆。凡聖難測。十住云。四方一肘虛空之中無形衆生。與四天下衆生數等。故今冥道大衆多少豈量。一切不擇。普通授戒。各隨所樂。當作七衆。所謂菩薩比丘。比丘尼。清信男。清信女。沙彌。沙彌尼。式叉摩尼。有云。若在家戒。一切無遮。解語皆受。若出家戒。唯人男女無遮方受。義同聲聞。文中不簡在家。出家。沙彌。具足。唯言得受。若準下文。教服異俗應通出家。然受法有二。若準律法白四受者。應須簡擇無根等類。若依三歸三聚總受。理應通受。文無簡故許受具足。但不許成比丘等性。如半擇迦。許受五戒。但不許其近事男性。今謂不爾。善生云。在家菩薩受。亦用白四羯磨得戒。涅槃云。受世教戒者。白四羯磨。然後得戒。戒壇圖云。菩薩戒聚。非白四而不生。故知。菩薩七衆。共用白四羯磨得戒。七衆共受。別有三名。一云隨受者樂。各成一衆。故本業云。受一分戒。名一分菩薩。乃至受具分戒。名具足菩薩。二云七衆皆名菩薩僧。故涅槃云。僧名和合。和合有二。一者世和合。名聲聞僧。二者第一義和合。名菩薩僧。淨行在家菩薩。皆名大優婆塞僧。出家菩薩。名比丘僧。三云七衆皆名如來。故梵網云。受菩薩戒。即入諸佛位。雖有三義。第三正義。此是如來金剛寶戒。受此戒竟皆名佛。故冥顯大衆。欲知得戒。解我語趣是得戒相。若其不解。自知非器。故梵網云。若受佛戒者。國王。王子。百官。宰相。比丘。比丘尼。十八梵。六欲天子。庶人黄門。婬男婬女。奴婢八部。鬼神金剛神。畜生乃至變化人。但解法師語盡受持戒。皆名第一清淨者又淨行云。六道衆生受得戒。但解語得戒不失。此名修眞法戒。能解以不。
　　二觀信心。淨行云。若一切衆生。初入三寶海以信爲本。住在佛家以戒爲本。始行菩薩。若男若女中。諸根不具。黄門二根。婬男婬女。奴婢變化人等。皆受得戒。皆有心識向菩提故。云何名信。如梵網云。若佛子。常生大乘信。自知我是未成之佛。諸佛是已成之佛。常作如是信。戒品已具足。若起一念二乘外道心者。犯輕垢罪又云。若佛子。不得爲利養故。於未受菩薩戒者前。外道惡人邪見人前。說此千佛大戒。是惡人輩。不受佛戒。名爲畜生。畜生不見三寶。如木石無心。與木頭無異。而是前說犯輕垢罪。又善戒經云。此菩薩戒。不應向不信者說。乃至不向謗大乘者說。若不信者。以是因緣墮地獄故又涅槃中。信不具足名一闡提。無量劫中難出地獄。故欲受佛戒。當起深信。
　　三察意樂。有何意樂求菩薩戒。且有十種意樂皆許受戒。一若欲即身成佛者。我當授戒。故梵網云。一切有心者。皆應攝佛戒。衆生受佛戒。即入諸佛位。位同大覺已眞是諸佛子。二若欲紹菩薩位者。我當授戒。故瓔珞云。入三寶海以信爲本。住在佛家以戒爲本。始行菩薩。若男若女。初發心出家。欲紹菩薩位者。當先受正法戒。戒者是一切行功德藏根本。正向佛果道一切行本。能除大惡正法明鏡。三若欲直往菩薩者。我當授戒。故占察云。若善男女。受十戒法。作菩薩沙彌沙彌尼。白四羯磨。受三聚戒。作菩薩比丘比丘尼。四若欲迴心向大者。我當授戒。故大般若云。觀彼根性。爲說大乘。令其迴心入無上道。爲淨戒波羅蜜多五若欲永不失戒者。我當授戒。故瓔珞云。佛子受十無盡戒巳。過度四魔。越三界苦。從生至生。不失此戒。常隨行人。乃至成佛。若三界一切衆生。不受是菩薩戒者。不名有情識者。畜生無異。不名爲人。常離三寶海。非菩薩。非男非女。非鬼非人。名爲畜生。名爲邪見。名爲外道。不近人情。故知菩薩戒有受法而無捨法。有犯不失盡未來際。其受戒者。入諸佛界菩薩數中。超過三劫生死之苦。是故應受有而犯者勝無不犯。有犯名菩薩。無犯名外道。又淨行云。若有發心向菩提者。當知。受十無盡戒。雖後數犯。名爲佛子。此人未來當作佛故六若欲重受佛戒者。我當授戒。故梵網云。若有犯十戒者。應得懺悔。在佛菩薩像前。日夜六時。誦十重四十八輕戒。苦到禮三世千佛。得見好相。若一二三七日。乃至一年。要見好相。相者佛來摩頂。光花種種異相。便得滅罪。若無好相。雖懺無益。是人現身亦不得戒。而得增受戒若犯四十八輕者。對手懺罪滅。不同七遮。意云。若犯十重。修懺見相。還得本戒。若不見相。而更重受。若犯四十八。但對首懺還得本戒。故本業云。十重有犯無懺。得使重受戒。八萬威儀名輕。得使悔過。對手悔滅。地持云。如苾芻住別解脫戒。犯他勝處法。於現法中。不任更受。若諸菩薩。由此毀犯。棄捨菩薩淨戒律儀。於現法中堪任更受。非不堪任。瑜伽亦云。由此因緣。當知棄捨菩薩律儀。若有還得清淨受心。復應還受。然此菩薩戒中。唯遮七逆。不許受戒。有云。七逆不懺不得受。若懺亦得受。故集法悅經云。遮他之犯五逆罪。爲王所悼怖作沙門。在於他國。修行三十年乞食。道中得大鉢中有集法悅捨苦陀羅尼。讀誦一年。始得滅罪。七日思惟陀羅尼字。心中忽定。如得千金。飛行覩見三世諸佛。有云。此說未爲誠證。經力滅罪。不說得戒。今謂。普賢觀云。修普賢懺者。名具足菩薩戒者。不須白四羯磨。自然成就。若聲聞破三歸·五戒·八戒·比丘戒·比丘尼戒·沙彌戒·沙彌尼戒·式叉摩尼戒。若優婆塞。犯諸不善。若王者大臣·婆羅門·居士·長者·宰官。作五逆罪。謗方等經。當修方等第一義空。罪垢永盡。具足戒法。不久當成阿耨菩提。藥師亦云。若善男女。受三歸戒。五戒。或十戒。或菩薩一百四戒。或二十四戒。或比丘二百五十戒。或比丘尼五百戒。或菩薩戒。隨所受中。毀犯禁戒。若能供養薬師如來。不墮三惡。故知。大乘懺悔威力強太。。能滅五逆四重破戒。謗法大罪。菩薩戒法自然成就。然佛爲遮極重。說除七逆而已七若欲報四恩者。我當授戒。故梵網云。釋迦文佛。成無上覺。初結菩薩波羅提木叉。孝順父母師僧三寶。孝順至遵之法。孝名爲戒。亦名制止。諸佛之本源。行菩薩道之根本。諸佛子之根本。心地觀云。世間之恩。有其四種。一父母恩。一切衆生。互爲父母。生生世世養育深故。二衆生恩。一切衆生。菩薩恩處。利益衆生。成佛通故。三國王恩。正法治世。自他修善。以依此恩行功德故。四三寶恩。常往法界。引導衆生。拔苦與樂。致菩提故普爲報於四恩故。發起清淨菩提心。應受菩薩三聚淨戒。知恩報恩名持戒。八若欲得一切護者。我當授戒若大般若云。若有衆生。受菩薩戒。初心功德。超勝一切諸佛如來後心功德。何以故。一切諸佛。成等正覺。有緣衆生。供養恭敬。若有衆生。受菩薩戒。一切諸佛。菩薩聖衆。皆來其所。摩頂護念。一切梵。釋。八部。鬼神。皆來其所。翼從衞護。一切六趣四生衆生。皆爲其人。歸心渴仰。以其發心。來世作佛。能爲一切作依處故。梵網亦云。若佛子。欲受國王位時。受轉輪王位時。百官受位時。應先受菩薩戒。一切鬼神。救護王身。百官之身。諸佛歡喜。心地觀亦云。如是三聚清淨戒。三世如來所護念。無聞非法諸有情。無量劫中未聞見。唯有過去十方佛。已受淨戒常護持。二障煩惱永斷除。獲得無上菩提果。未來一切諸世尊。守護三聚淨戒寶。斷除三障并習氣。當證正等大菩提。現在十方諸善逝。具修三聚淨戒因。永斷生死苦輪迴。得證三身菩提果。超越生死深大海。菩薩淨戒爲船筏。永斷貪嗔癡繋縛。菩薩淨戒爲利劍。生死嶮道諸怖畏。菩薩淨戒爲舍宅。自除貧窮諸苦因。淨戒能爲如意寶。鬼魅所著諸疾病。菩薩淨戒爲良藥。人天爲王得自在。三聚淨戒作良緣及餘四趣諸王身。淨戒爲緣獲勝果。是故能修自在因。當得爲王受尊貴。應先禮敬十方佛。日夜增修清淨戒。諸佛護念。常受持戒。等金剛無破壞。三界諸天。諸善神。衞護其身及眷屬。一切怨敵皆歸伏。萬姓歡娯感所化。是故受持菩薩戒。感世出世無爲果九若欲作一切王者。我當授戒。故心地觀云。諸王所受諸福樂。往昔曾持三淨戒。戒德熏修所招感。人天妙果獲王身。若人發起菩提心。願力資成無上果。堅持上品清淨戒。起居自在爲法王神通變化滿十方。隨緣普濟諸群品。中品受持菩薩戒。福德自在轉輪王。隨心所作盡皆成。無量人天悉尊奉。下上品持大鬼王。一切非人咸率伏。受持戒品雖毀犯由戒勝故得爲王。下中品持禽獸王一切飛走皆歸伏。於清淨戒有缺犯。由戒勝故得爲王。下下品持琰魔王。處地獄中常自在。雖毀禁戒生惡道。由戒勝故得爲王。若有不受如來戒。終不能得野干身。何況能感人天中最勝快樂居王位。以是義故諸衆生。應受菩薩清淨戒十若欲紹三世化者。我當授戒。故梵綱云。汝新學菩薩。頂戴受持戒。受持是戒已。轉授諸衆生。若國王王子。百官。比丘比丘尼。信男信女。受持菩薩戒者。應受持佛性常住戒卷。流通三世。一切衆生。化化不絕。得見千佛。佛佛授手。世世不墮惡道八難。常生人道天中。欲得十種意樂。莫求餘乘果報。一向當求無上菩提。能求以不。
　　四擇道場。道場有二。一外道場。二內道場。一外道場者。昔淨滿如來。蓮華臺藏以爲菩薩戒場次釋迦如來。第四禪中。菩提樹下。以爲菩薩七衆戒場。兜率天上。爲菩薩在家戒場。伽耶山頂。爲菩薩沙彌戒場。施鹿林中。結小乘戒。故南閻浮提。始有三戒壇。祇洹圖云。祇洹一寺。頓結三壇。一菩薩戒壇。二比丘戒壇。三比丘尼戒壇。今五天竺。有三種寺。一向大乘寺。一向小乘寺。大小兼行寺。各有戒壇。眞旦國中。昔秦羅什三藏。於草堂寺。始譯菩薩戒藏。秦主受菩薩戒。及融影等三百人輩。同受大戒。乃有戒壇梁天監帝。抄方等經。撰受菩薩戒法。構等覺殿。築大圓壇。延草堂寺惠均法師。受菩薩戒。崇爲僧正。號爲智者。公侯弟子四萬八千人又普通中。帝奬光宅寺雲法師。受菩薩戒。雲。光花殿修大功德。上帝隨喜。爲大僧正。於同秦寺。築大戒場。羯磨拜授又天監中。帝詔南澗寺惠超法師。於等覺殿。授菩薩戒。爲大僧正。隋煬帝於金城。築大戒壇。請天台山智顗禪師。受菩薩戒。禪師詺帝。爲總持菩薩也。帝詺禪師。爲智者大師也。事同梁帝擧均法師之徽號也。又淨影寺惠遠法師。大象年中有詔。東西兩京。各立戒場。安菩薩僧。我日本國。寶龜年。大唐鑒眞和上。於東大寺大佛殿前。築大戒壇。天皇太后。授菩薩戒。傳教和上。大唐台州。國清寺西廊下。受菩薩大僧戒弘仁皇帝。遂於東山建大戒壇貞觀年中。慈覺大師。大內上帝。太皇。太后。皇太皇。公侯等。各於宮幃。飾大戒場。受菩薩戒。上帝崇道。贈僧正位。兩師諡號傳教大師。及以慈覺大師。自餘戒地。不可說盡故知。隨緣開場由來尚矣。緣戒崇德古今同矣。然其戒場者。是國主國人之大福田。佛子菩薩之菩提場。三世諸佛之得道處。一切如來之所住地故境界云。若爲四恩。建立道場。國無七難。萬姓安樂。何以故。此道場地。至金剛際乃至微塵。皆屬國王。此王曾於此地。受持菩薩戒。故賢聖傳云。若受菩薩戒地。變成金剛道場。大劫三災現時。不能破壞此地。有云。餘地皆壞。此處如柱。有云。妄情見壞法場不壞。此地得戒菩薩後身當坐道場。餘地不能任持此菩薩身金剛之力。唯有此地任持其金剛體。令成正覺法華云。若說法處。即是道場。諸佛於此成等正覺。轉大法輪。般大涅槃。普賢觀。菩薩戒自然成就。又云。行者問云。何處修行此法。空聲答云。釋迦牟尼。亦名毘盧遮那遍一切處。其佛住處。名常寂光。常波羅蜜所攝成處。我波羅蜜所安立處。淨波羅蜜滅有相處。樂波羅蜜不住身心相處。不見有無諸法相處。如寂解脫。乃至般若波羅蜜。是色常住法故。如是當觀十方諸佛。當知。受菩薩戒地。名常寂光土。一切如來五分法身。究竟證會之處。如華嚴云。如法觀察一微塵中。則有三世十方諸佛慈心。成道。法輪。涅槃之相。即今菩薩戒場二內場者。即我自身。故涅槃云。云何得長壽金剛不壞身。復以何因緣。得大堅固利。佛曾於自身修菩薩戒故金光亦云。如來何故禮拜舍利。如來戒定惠等功德。皆依此身而修得故。境界亦云。行者自身即是道場。一切如來五分法身。皆來住中。當知。受菩薩戒之身。即是金剛道場。一切諸佛。集會此中。盡未來際不可捨離。體如虛空。永無敵對。十方世界。四魔境界。盡力欲壞。莫傾毛孔如華嚴云。我此道場如帝珠。十方諸佛影現中。即今受菩薩戒之身道場已說道場之相。今說擇地之法梵網云。若佛子。不得地立爲四衆說法。若說法時。法師高座。香花供養。四衆聽法時。下坐如孝順父母師教。如事火婆羅門。若不如法說。犯輕垢罪事須擇定勝地無雜穢處。清淨莊嚴地。鋪安穩高座。〓法下座納法。於師當生無上法塔之想。諸佛菩薩。先住法師身故。如金光云。法師下坐。見其坐處。猶有諸佛菩薩形像。於身當生無上佛國之想。諸佛菩薩。今住受者身故。如法華云。佛子住此地。是即佛受用。常在於其中。經行若坐臥諒須信力爲地。法空爲座。菩提心香。大功德花。洒無垢水。設無盡藏。納佛戒法。猶如瀉瓶。證心佛位。宛如反掌
　　五示師相。師相有三。一諸佛師。若眞佛。若佛像。若生身舍利。若道具錫鉢。若法身舍利大乘經卷具如梵網戒體本。昔妙海王。及千王子。從盧舍那受菩薩戒。釋迦受盧舍那教勅。下菩提樹轉與逸多菩薩如是二十餘菩薩。次第相付。須利蘇摩次付羅什。羅什傳秦。乃至南岳九師。天台八祖相付。今傳東山是也又如地持戒本。是燈明佛說。蓮華菩薩受。次第四十餘菩薩相承。伊波勒菩薩。來傳北涼。即曇無讖是也。二菩薩師。若眞聖。若聖像。謂眞菩薩像。非凡失假名形。若生身舍利。若持物錫鉢。若法身舍利大乘律論具如瑜伽決擇分菩薩戒。是無著菩薩昇兜率天上。値彌勒眞身。承大乘空義。後請彌勒。下瑜闍國。於後夜分。說瑜伽論。無著獨聽。大衆不聽。但見光明香氣而已。世親·護法。次第相承。玄奘西入承正法藏。今則弘道門人。所執戒是也。涅槃亦云。末法中有ニ萬菩薩。持大乘法。其中受戒亦是類也。三凡夫師。若內凡。若外凡夫。不須形像。持物。法文。夫以三祇百劫。小乘菩薩。三祇外凡。百劫內凡。七大僧祇百萬劫行通乘菩薩。初三僧祇。三賢。四善外凡内凡。二十二僧祇百千萬劫別乘菩薩。萬劫外凡。三祇內凡外。即身成佛圓乘菩薩。五品外凡。十信內凡故知。今四分律家。上品殊勝發戒菩薩。瑜伽論家三乘普行。紆迴菩薩。無相論家獨一修行。歷劫菩薩。此身始發大菩提心。未入外凡。不堪爲師。若夫南山。慈恩。嘉祥。如非和光。未許戒師。何況末代假名菩薩曾南岳云。一生欲入銅輪十住。領衆太早。但淨六根。即是圓乘內凡。鐵輪王也。又天台云。領衆太早。唯位五品。即是圓乘外凡。粟散王也。如今。末代圓乘菩薩。自他佛性。深生隨喜十心具足第一品。讀誦經典第二品。更加說法第三品。兼行六度第四品。正行六度第五品。此五品中。隨有一品。即是入外凡位。堪作菩薩戒師。故天台觀心論云。能答問者。許是五品云何得知戒師堪不。若有一失六弊。則知不堪。不從受戒。故菩薩地云。又諸菩薩。不從一切。雖聰惠者。求受菩薩所受淨戒。無淨心者不應受（一失）有慳貪者。毀淨戒者。有忿恨者。有嬾惰者。心散亂者。有闇昧者。不應從受（六弊）若有四能五德。則知堪應從受戒。故菩薩地云。要具四德方堪爲師。一同法菩薩。二已發大願。三有智有力。四辨了開解又羅什云。具足五德應爲師。一堅持淨戒。二年滿十臈。三善解律藏。四妙通禪惠。五慧窮玄。瓔珞戒本云。受戒有三種。一者諸佛菩薩現在前受得。眞實上品。二者諸佛菩薩滅後。千里內有先受戒菩薩者。請爲法師。教受我戒我先禮足。應如是語。請大尊者爲師。授與我戒。某弟子得正法戒。是中品戒。三者佛滅度後。千里內無法師之時。應在諸佛菩薩像前。胡跪合掌。自誓受戒。應如是言。我某甲。白十方佛。及大地菩薩等。我學一切菩薩戒者。是下品戒。第二第三。亦如是說梵網亦云。若佛子。佛滅度後。欲以好心受菩薩戒時。於佛菩薩像前。自誓受戒。當七日佛前懺悔。得見好相。便得受戒。若不得好相。應二七三七。乃至一年。要得好相。得好相已。便得佛菩薩像前。自誓受戒。若不得好相。雖佛像前受戒不名得戒。若現前先受菩薩戒法師前受戒時。不須要見好相。是法師。師師相授故不須好相。是以法師前受戒即得戒。以生重心故便得戒。若千里內。無能授戒師。得佛菩薩像前受得戒。而要見好相。其自誓受下品戒品。如普賢觀云。若欲具足菩薩戒者。懺悔罪已白十方佛。唯願釋迦牟尼。爲我和上。文殊師利。爲我阿闍梨。當來彌勒。願授我法。十方諸佛。願證知我。大德諸菩薩。願爲我伴。我今歸依佛。歸依法。歸依僧。三說已次自誓受六重法。受六重法已。次受八重法。一日乃至三日。若在家出家。不須和上諸師。不白羯磨。自然成就五分身。其法師授。中品戒法。如心地觀云。若欲受持上品戒。應請戒師佛菩薩。請我釋迦牟尼佛。當爲菩薩戒和上。龍種淨智尊王佛。當爲淨戒阿闍梨。未來導師彌勒。當爲清淨教授師。現在十方兩足尊。當爲清淨證戒師。十方一切諸菩薩。當爲修學戒伴侶梵·釋·四王·金剛天。當爲學戒外護衆。奉請如是佛。菩薩。及以現前傳戒師。普爲報於四恩故。發起清淨菩提心。應受菩薩三聚戒。善戒亦云。師有二種。一不可見。謂佛菩薩。二是可見。謂授戒師。若不於佛菩薩受者。不名菩薩戒又雖有現前智者。猶應在佛菩薩像前。若經卷前得戒。若無形像經卷。不應得戒。當知。三緣和合。方應得戒。其佛菩薩。上品戒法。若現前授。唯在佛世。若感夢授戒通滅後。如昔西涼道進。夢感釋迦授戒。法進夢感彌勒教戒。若如無著。請彌勒說。此唯上位。不關初心如今。釋迦已滅。彌勒未出（某甲）受持師師相授菩薩戒法事。須要於像前。亦請聖師傳大師戒。但（某甲）戒行不全。知德亦闕。若非拜先法之人。誰有忘囊拾珠之能。然依聖教。當應衆心心地觀云。世出世間。有三種僧。一菩薩僧。二聲聞僧。三凡夫僧。文殊彌勒等菩薩僧。身子目連等聲聞僧。若別解脫眞善凡夫。正見具足。爲他說法。是凡夫僧復有一類凡夫之僧。戒品不全。深信因果。讃詠一乘。成他佛因。隨犯隨悔。消除業障。如欝金花。雖然萎悴。猶勝一切諸雜類花。正見比丘。亦復如是。四種輸王。尚所不及。何況餘類。一切衆生。雖毀禁戒。不壞正見。如是凡夫。亦名福田。供養如是福田僧者。供養前三眞實僧寶。所獲功德正等無異。故於（某甲）當觀佛勅。
　　六顯戒德。諸經皆云。若造十惡。五逆。四重。誹謗三寶。不孝四恩。墮落地獄。冥官罪人經無量劫。地獄餘報。墮落餓鬼冥道鬼類。經無量劫。餓鬼餘報。墮落畜生蚊虻虱蟣經無量劫。畜生餘報。生在邊地下賤奴婢無量生。邊地餘報。雖生中國。諸根不具。灌頂云。若三歸。若五戒。若十戒。若善信菩薩二十四戒。一百四戒。若沙門二百五十戒。若比丘尼五百戒。若菩薩戒。破是諸戒。若聞流離光。不墮三惡。報恩云。三歸五戒生人。八戒生天。二百五十戒。三千威儀。六萬細行。得阿羅漢。五百戒。六千威儀。十二萬細行。生非想等天也。若受菩薩戒。得成佛果。涅槃云。五戒·十戒·二百五十戒·菩薩戒。羅漢果·支佛果·菩薩果·菩提果。名漸漸深又云。戒復有二。一聲聞戒。二菩薩戒。若受聲聞戒者。不見佛性如來。若受菩薩戒者。能見菩提大般若云。不起聲聞獨覺等心。是名菩經尸羅又云。假使有人。取妙高山。上昇梵世。投之於下彼適投已。發誠諦言。若菩薩戒。普勝異生聲聞獨覺諸淨戒者。今此山王。虛空中住。言已。便住必不墮落。何以故。諸菩薩戒。除如來戒。於餘淨戒。若有漏若無漏。爲最爲勝爲尊爲高當知。外道鷄狗等戒。勝三惡道破戒。三善道正法戒。勝外道等邪見戒。二乘聖出世戒。勝三善趣愛見戒。諸菩薩廣大戒。勝二乘行小心戒。諸如來果地戒。勝菩薩因分戒。若欲得此如來果戒。當捨外道人天二乘小戒。求受菩薩大戒。同性云。聲聞十地。支佛十地。菩薩十地。諸佛十地。皆悉流入毘盧遮那智藏海中。涅槃云。下智觀故不見佛性。而得聲聞菩提。中智觀故不見佛性。而得縁覺菩提。上智觀故見不了了。而得菩薩菩提。上上智觀故見之了了。而得佛菩提。如來教化諸衆生已。同共安住祕密藏中瓔珞云。三乘各有三乘。聲聞聲聞。聲聞支佛。聲聞菩薩。支佛聲聞。支佛支佛。支佛菩薩。菩薩聲聞。菩薩支佛。菩薩菩薩。復有定意。名無盡門。超越三乘成菩薩號。三三九乘。同共流入平等大慧故知。四乘各有菩薩天台以爲四教菩薩若入印云。羊乘行菩薩。馬乘行菩薩。月日神通乘菩薩。聲聞神通乘行菩薩。如來神通乘菩薩。如云譬如有人乘羊。往彼他方世界。山海有障。不至彼界。乃至。如乘如來神通。鐵圍不礙疾至彼界。五種菩薩。亦復如是。羊者如昔太子幼乘羊車。詣俗學堂。馬者如轉輪王馬寶。一日周行閻浮四邊。海中金路。月日者。如日月輪周須彌山一日一迴。天上萬里。人中一寸。聲聞者。如四方海各有一山。各有三獸。合十二神。行聲聞慈。化衆生界。八月一日。子神爲始。次第直日。夜半子神爲始。次第直時。一日一時。周三千界。如來者。如諸如來。不越一念。遊入三世不動一處。遍滿一切。五種菩薩。如次相喩有礙無礙遲速。可知叡山五中。合後二喩一圓。如次以爲四教菩薩。何以故。智論。破迦旃延小乘菩薩。更明步行菩薩。馬乘行菩薩。神通乘行菩薩。此則四菩薩。故以彼合此而已。華嚴宗元曉法師。亦立四教菩薩。三乘別教菩薩。三乘通教菩薩。一乘分教菩薩。一乘滿教菩薩。名目雖異。意同天台若法藏法師本。立五教菩薩。小乘菩薩。始教菩薩。終教菩薩。頓教菩薩。圓教菩薩。彼宗判云。大同天台。但加頓教爲異。入印中五菩薩。稍似允合。唯違智論耳。眞言宗。釋迦顯教四菩薩外。更立大日密教一種菩薩。顯密都有五種菩薩。特合入印。無違智論。天台顯中立四之說。而有相無相宗。各執一種菩薩。不許多種。共稱菩薩戒師。教人迂迴。迂迴宿縁之人。皆生信心今依天台。略明四教菩薩戒。會三歸一。令入和合大海一小教三乘中菩薩。二百五十戒。三祇百劫迂迴成佛果同二乘故四分云。若起上品殊勝之心。感得佛果又阿含中。佛命迦葉令坐同座解脫等故。而鈔家云。此四分宗。義當大乘要家破云。古代諸師。多判四分爲大乘者。良恐非也。教實是小不妨發大（云云）二通教三乘中菩薩二百五十戒。七阿僧祇百萬劫中迂迴成佛。亦同二乘。故智論云。釋迦文法中。無別菩薩僧。故文殊·彌勒。入聲聞中次第而坐。又大品云。三乘同坐一解脫床。雜集云。第十一地。斷餘習盡。便成羅漢及以如來。即通乘意。大般若云。乾惠等十地。是三乘十地。歡喜等十地。是勝義十地。彌道賛中。亦同此判。而有相宗。唯執通乘。前不立小菩薩。後不許獨菩薩。圓菩薩（云云）三別教獨菩薩三聚淨戒。遍攝一切世。出世戒。次第修行。二十二種大阿僧祇。百千萬劫。迂迴成佛。從因至果。不共二乘故瓔珞云。攝善法戒者。大乘戒。饒益有情戒者。大乘四弘誓願。攝律儀戒者。二乘二百五十戒也淨行云。今爲諸菩薩。結一切戒根本。所謂三受門。攝善法戒。所謂八萬四千法門。攝衆生戒。所謂慈悲喜捨化及一切。攝律儀戒。所謂十波羅蜜。有云。經云。若言不受優婆塞戒。沙彌戒。比丘戒。得菩薩戒。無有是處。譬如重樓不由初級。得第三級。無有是處。彼自解云。必由律儀得後不樂二菩薩戒故作是說未必菩薩先發小心。涅槃說菩薩五行。五篇七聚。五支十戒。大品云。菩薩次第學。次第行。次第證又大般若云。諸菩薩與求二乘者。不應交涉。設與交涉。不應共住。設與共住。不應與彼論義決擇淨行云。昔有羅漢。名曰伽彌。將一弟子。使鉢隨後。弟子思惟。我作菩薩。不作聲聞。發心已定。其師觀見。雖我弟子。發心高廣。即是我師。取其衣鉢。自擔在後。弟子還自思惟。菩薩之行。難成難就。我不堪忍。還作聲聞。其師知已。還鉢在前又云。昔有二人俱共修道。一名通軌。二名範頂。爾時通軌愛敬大乘。挫抑小乘。令諸衆生發菩提心。故得法身。度脫一切。範頂嫉妬。宣說小乘。生生世世。出入地獄。時通軌者。無頂相菩薩是也。範頂者。今善星是也。阿闍世王云。文殊云。迦葉坐上。以耆年故。迦葉讓云。我等在後。菩薩尊故。舍利弗云。我等亦重。已發無上心故。迦葉云。菩薩尚尊久發心故。故文殊所將二千在家。在前而住。迦葉五百聲聞。在後而坐。天親云。菩薩律儀有四殊勝。一差別殊勝。謂聲聞等。唯有律儀無餘二戒。菩薩具三。二共不共學處殊勝。謂諸菩薩。性罪不行。與聲聞共。遮罪現行。與彼不共。聲聞唯有身語二戒。菩薩具有身語心戒。三廣大殊勝。由四廣大。一學處廣大。二福德廣大。三利生廣大。四證菩提果廣大。四甚深殊勝。方便善巧。行殺生等十種作業。而無有罪。生無量福。速證菩提。達摩說八勝法天台說八別法故知。一切不共二乘。智論云。十地有二。一但菩薩十地。二共菩薩十地。亦說三藏菩薩。歩行菩薩。馬乘菩薩。神通乘菩薩。而無相宗。但執別乘。不許餘三（云云）四圓教頓菩薩三聚淨戒。佛性爲體。佛果爲相。圓融萬法。開會五乘。直道修行即身成佛。不共二乘。超越三乘。故梵網云。本盧舍那佛心地中。初發心中。常所誦一戒光明金剛寶戒。是一切佛本源。一切菩薩本源。佛性種子。一切衆生皆有佛性。一切意識。色。心是情。是心。皆入佛性戒中。一切有心者。皆應攝佛戒。衆生受佛戒。即入諸佛位。位同大覺已。眞是諸佛子法華云。菩薩不親近求聲聞四衆。亦不問訊。若於房中。若經行處。若在講堂中。不共住止。或時來者。隨宜說法。無所悕求梵網云。若佛子。有佛經律。而不勤學。反學外道俗典。阿毘曇雜論書記。是斷佛性。障道因緣。犯輕垢罪。又無量義云。初說四諦。六度。十二因緣。次說方等十二部經。摩訶般若。華嚴海空。菩薩歷劫修行。而未曾說此無量義行。大直道無留難故瓔珞亦云。超越三乘。成菩薩號。法華云。與諸菩薩及聲聞衆。乘是寶車。直至道場。梵網結成華嚴。普賢結成法華。法華圓頓一同華嚴。而法界宗。華嚴。法華。名爲圓教。別立思益。名爲頓教。不許圓乘即是頓乘（云云）若依眞言訣云。此梵網戒。出金剛頂淺略之門。別有菩薩大藏經戒。名爲一切如來三摩耶戒。具有四波羅夷。十重禁戒。四大性罪。十方便處。如昔釋迦菩薩。六年苦行坐道場時。正覺不現。一切如來皆來。授此三摩耶戒。五相成佛。則令成世尊。從此直道頓入佛界。故龍樹云。惟眞言法中。即身成佛故。是說三摩地法。於諸教中。闕而不書。故今此顯教中置此事（云云）然上四菩薩戒。或各名佛戒。當分各證佛果故。或各名菩薩三聚戒。當分各具三聚故。或各名直往菩薩戒。當分各對迴小入大者故。或各名即身成佛戒。當分最後身現生成佛故。或各名一受不捨戒。當分五分法身。一發永不滅故。或各名常作王身戒。當分常作諸趣王故。今約跨節。明淺深者。前三戒果。唯名菩薩菩提。圓乘戒果。的名如來菩提。前三戒法。唯名三聚淨戒。圓乘戒法。的名虛空不動金剛寶戒。前三戒行。唯名歷劫修行圓乘戒行。的名大直道行。前三戒證。歷無量劫。最後現身成佛。圓乘戒證。受戒之日。即身六即成佛。前三戒身。有犯不犯。犯不犯境有差別故。雖復犯而戒法不失。圓乘戒身。一切諸佛法皆是佛法。佛法之中。都無犯戒。無犯戒故。戒法常住。前三戒報。犯作三惡。三善道王。持作三教法王。若退大心。雖入上位。還作二乘外道。故心地觀云。若人發起菩提心。往昔受三淨戒。下下品持琰魔王。處地獄中常自在。雖毀禁戒生惡道。由戒勝故得爲王。以是義故。諸衆生應受菩薩清淨戒。若有不受如來戒。終不能得野干身。何況能感人天中最勝自在居王位。下中品持禽獸王。一切飛走皆歸伏。於清淨戒。有缺犯。由戒勝故得爲王。下上品持大鬼王。一切非人咸率伏。受持戒品雖缺犯。由戒勝故得爲王。中品受持菩薩戒。福德自在轉輪王。隨心所作盡皆成。無量人天悉尊奉。堅持上品清淨戒。起居自在爲法王本業亦云。菩薩世間果報者。十信閻浮鐵輪王。十住二州銅輪王。十行三州銀輪王。十向四州金輪王。十地瑠璃十輪。六欲四禪十天王。等覺菩薩出三界作摩尼輪一切王。妙覺如來等虛空。作水精輪法界王是以無量壽觀云。劫初以來。有八萬王。殺害其父。此則受菩薩戒。唯作國王。今犯殺戒。皆墮地獄。犯戒力作王。大佛頂云。發心菩薩犯罪。暫作天神地祇大隨求云。天帝命盡。忽入驢腹。由隨求力還生天上尊勝云。善住天子。死後七返。應墮畜生身。由尊勝力還得天報昔有國王。千車運水。救燒佛塔。自起憍心。作修羅王昔梁武帝。五百袈裟施須彌山王百羅漢。誌公往施五百缺一。衆云。犯罪暫作人王。即武帝是昔有國王。治民不等。今作天王。爲大鬼王。即東南西三天王是。狗留孫來成菩薩。發誓現作北王。毘沙門是。大悲空藏云。昔舍利弗。六十劫中行菩薩道。遇婆羅門乞眼踐滅。退菩薩行。即作小乘瓔珞云。如我初會。淨目天子。舍利弗等。欲入七住。遇知識。退作凡夫。五逆十惡。無不造留三惡道。此是下中各三。六品犯戒之報三教菩薩。名上三品。若小乘菩薩。是上下品戒。極作小乘佛。若通乘菩薩是上中品戒。極作通乘佛。若別乘菩薩。是上上品戒。極作別乘佛。別乘七階。五十二位。如瓔珞說。通乘五階。五十二位。如唯識說。小乘四階。五十二位。如婆娑說。上來五十二位。或以爲十二位。如地持說。然小乘中。顯露不說五十二位。若約密意。佛或說之。如阿含譬如聚有一重樓。有十二橙。若不昇第一橙。不能登第二橙。乃至第十二橙。若不以戒爲根本者。不昇如來正法之堂。既約三教持戒。各立五十二位。故約三教犯戒。各明一十五王。又天台云。三教果頭。有教無人。因人迴心。皆入圓乘。一切菩薩終作圓佛。不作三教方便佛果。今圓乘中。亦有九品。但是持戒。作六即佛故心地云。發菩提心。求菩提道。有二菩薩。一者在家。二者出家。菩薩爲欲化導婬室。屠肆。皆得親近。出家菩薩。則不如是。然此菩薩。各有九品。上根三品。皆住蘭若。無間精進。利益有情。中下二根。隨宜所住方處不定。利益衆生。或住蘭若。或住聚落大圓覺云。一切衆生。本來成佛。是理即佛梵網云。衆生受佛戒。即入諸佛位。是即身入名宇。名字佛位。是下下根仁王云。受持讀誦即爲佛。是即身入觀行佛位。是下中根普賢觀云。行者根。無量義云。受持此經。即於是身。得無生忍。是即身入習種佛位。是中下根。即身若入性種。是中中根。即身若入道種佛位。是中上根又云。昇於菩薩第七之地。是即身入聖種佛位。是上下根。即身若入等覺佛位。是上中根法華云。須臾聞之。即得究竟阿耨菩提。是即身入妙覺佛位。是上上根。當知。圓乘戒法。但有持果。而無犯報故仁王云。十善菩薩發大心。長別三界苦輪海。自所行處。及佛行處。一切知見故。上品十善鐵輪王。中下品善粟散王。十住百國銅輪王。十行千國銀輪王。十向萬國金輪王。十地倍增不可說。六欲四禪十天王。各說法開化衆生。三賢十聖住果報。唯佛一人居淨土。圓乘菩薩。巧修方便。如仁王云。觀實相方便者。於第一義諦。不沈不出。不轉不顛倒。遍學方便者。非證非不證。而一切學。迴向方便者。非住果非不住果。而向薩婆若。魔自在方便者。於非道而行佛道。四魔所不動。一乘方便者。於不二相。通達衆生一切行故。變化方便者。以願力自在生一切淨佛國土。以行四魔自在方便。雖起三毒。十惡。五逆。皆成佛道。不破戒品故。無行云。昔有二菩薩。一名喜根。常爲人說。貪欲即是道。恚癡亦復然。如是三法中。具無量佛法。若人求佛道。莫壞貪恚癡。若斷貪恚癡。欲求諸佛道。是人去佛道。譬如天與地。信此說者皆成佛。二名勝意。常爲人說。貪欲即非道。恚癡亦復然。不斷貪恚癡。欲求諸佛道人去佛道。譬如天與地信此說者。皆墮地獄。大圓覺云。諸戒定惠及婬怒癡。俱是梵行。理趣分云。受持是經。設害三界一切有情。不墮惡趣。爲調伏故。欲等調世間。令得淨除。故有頂及惡趣。調伏盡諸有。所言欲等者。取十惡也。楞伽云。貪愛名爲母。無明則爲父。覺境識爲佛。諸便爲羅漢。陰集名爲僧。無明次第斷。謂是五無間不入無擇獄。以觀諸法。爲眞如相。持戒犯戒。皆不可得。故大般若云。應以不護圓滿淨戒波羅蜜多。昔世間現爲孝。師教殺害千人。千人手指。編爲頭鬘。是故名爲鴦掘魔羅。此云指鬘。此孝爲戒非犯殺戒。昔瑠璃王。殺無量人。以此城人剛惡。難化。但臨斷命。發菩提心。此殺名爲入法界門。非犯殺戒。昔和修密。發願利人。吸我口者。得大辨才。合我胸者。得大智惠。執我手者。得大福聚。嫁我身者。得大菩提。此婬爲戒。非犯婬戒昔釋迦尊。盜慳人者。得大施會。今增其福。此盜爲戒。非犯盜戒當知。川毒。十惡。皆爲戒行。阿闍世王。殺害父母。即無明父。亦貪愛母。行此非道。通達佛道。提婆達多。現造三逆。雖處地獄如三禪。伊昔佛師。今成弟子。婆藪仙人。以殺牛故。即身地裂墮大地獄。率地獄人。來詣佛所。皆令得道此顯善惡本無定果。散脂鬼。毘婆尸佛發大誓願。常作鬼王。教化鬼道賢誓師子菩薩變化。常爲畜生。教化畜生。當知。五逆。三惡。皆爲戒行。淨名居家。無量道品。以爲妻室。月上無垢。淨名女子。通達佛藏。行在家法。末利婦人。亦處王宮。解了法歲。自說戒法。爲救人命。巧犯酒戒。佛爲此人。許飮萬石。當知。一切俗塵。皆爲戒行。是以圓乘戒法。但有受法。終無破法。故名虛空不動金剛寶戒。然法華云。告舍利弗。二萬億佛所。常教化汝。汝今廢忘。告富樓那。十六王子時。久教化汝。汝今住小。故說法華令憶本願。此是發心以後。不意廢忘。不名犯戒。更以五喩。顯戒差別。一外道邪戒。無戒無果。譬如狂人虛空構屋無室無用。二三善世戒。因生感果。業盡墮惡。譬如楊葉秋至似金秋去落地。三二乘小戒。持時果拙。破時永捨。譬如瓦器見全用卑。若破永失。四菩薩大戒。持成寶王。犯成世王。而戒不失。譬如金銀爲器用貴。破器不用。而寶不失。五如來寶戒。一受永固。終不犯失而有大用。譬如金剛一成利寶。更不破壞。有人入闇。觸寶害身。自謂蛇𠻲。身腫心悶。明醫示寶。自知非蛇。遷得利寶。萬用自在。如占察云。觀有二種。一者唯心。謂觀唯識。二者實觀。謂觀眞如。眞如佛性。以爲戒體。一切諸法。皆是戒法體。何有非戒之法。而有犯戒之法。故大般若云。菩薩不應分別。此是戒法。此是能持。此是所持。此是持境。一切諸法皆眞如故處胎云。昔有魔王梵王釋王七十二億女人。修習眞如三昧。皆不捨身。亦不受身。悉於現生。同得成佛。法性如大海。不說有是非。凡夫賢聖人平等。無高下。唯在心垢滅取證如返掌如文殊師利。以智惠劍。殺害在纒一切如來妄執右臂。能殺所殺。皆眞如相。如大虛空。無自他故。如大虛空藏。若人見尊。取用一切有主。所攝之物。六分之一。不得盜罪。能取所取。皆是眞如。如大虛空。無能所故。如觀世自在。定惠男女二根和合。能生諸佛之子。能合所合皆是眞如。如大虛空無著脫。故能深觀行此理。名爲已善持戒。未深觀行此理。名爲未善持戒。大品云。一色一香。無非中道。華嚴云。擧足下足。即是道場。當須遍一切處之道場。修行眞如法性之戒法。善法惡法皆爲律儀。一色一香更莫退轉。本業云。於一切國土中。教化一人出家受菩薩戒者。是法師其福。勝造八萬四千塔。況復二人三人乃至百千福果不可稱量。淨行云。譬如七寶塔遍滿閻浮提。世有不善人。毀壞令碎盡。破人菩提心不善過於彼。三界諸衆生。其命將盡。世有良醫。方救濟皆不死增人菩提心其福倍於彼。今見此利慇懃開導。本業云。如是菩薩。所受律儀戒。於餘一切所受律儀戒。最勝無量無邊。大功德藏之所隨逐。第一最上善心。意樂之所發起。普能對治於一切有情一切種惡行。一切別解脫律儀。於此菩薩律儀戒。
　　百分不及一千分不及一數計算喩鄔波尼殺曇分亦不及一。攝受一切大功德故。爲得此利。至心當受此。開悟已竟。
　　普通授菩薩戒廣釋上


　　普通授菩薩戒廣釋中

　　天台宗桑門安然撰（繁略隨樂）
　　第二三歸。昔拘留孫佛。像法之中。佛惠比丘。苦行之後。九十五種外道出世。竊盜前佛三寶之名。及以戒名。妄立三寶。亦說戒法。摩醯首羅爲法身大梵天王爲報身。鳩摩羅天爲化身。並爲佛寶。四種毘陀。六種波陀。十八大經。並爲法寶。九十五衆並爲僧寶。見中陰識。起鷄狗等。以爲眞我。說鷄狗戒。自妄妄他。俱墮惡道。如來出世。翻邪爲正。令世悉起四不壞信。而至佛滅。邪風還扇。天竺尚有天祠之寺。佛遣三人且化。眞旦五帝以開五戒之方。昔者太宰。問孔子云。三皇五帝。是聖人歟。孔子答云。非聖人也。又問。夫子是聖人歟。亦答非也。又問。若爾誰是聖人。答云。吾聞西方有聖號曰釋迦。又老子者。與伊喜俱。西入胡國。而其後輩。妄作西昇化胡經等。說云。老子西入。作釋迦化。妄說李理同糸之事。三郎天子。容起道寺。殆與佛法爭成勝負。佛眼遠照。預知此事。故今末代皆起四信。謂於三寶及以聖戒。起不壞信。盡未來際。爲歸依處。且有三種三寶。一者住持三寶。泥木素像爲佛寶。黃卷赤軸爲法寶。剃髮染衣爲僧寶。二者別相三寶。三世三身爲佛寶。所說法門爲法寶。三乘賢聖爲僧寶三。者一體三寶。實相圓理。名爲一體。即一而三。名爲三寶。心體覺知名佛寶。性體離念名法寶。心體無諍名僧寶。凡聖始終。此三具足。佛已修證。應物現形。別相·住持。功由一體。我等理是如氷在水。今始覺知。正向此三。盡未來際。爲歸依處戒亦三種。一傳受戒。從師所受。名句文身是也。二發得戒。白四羯磨心境發得是也。三性得戒。眞如性戒。凡聖共有是。四不壞信。四教不同。今非前三。正歸後一。欲受三種三聚淨戒者。當歸三種三尊境界。弟子（某甲）等。始從今身。盡未來際。歸依佛兩足尊。歸依法離欲尊。歸依僧衆中尊（三説）弟子（某甲）等如始從今身。盡未來際。歸依佛竟。歸依法竟。歸依僧竟（三説）從今身已後。稱佛爲師。更不歸餘邪魔外道。唯願三寶。慈悲攝受。慈愍故（禮三寶）受三歸竟
　　第三請師。所以佛勅末代。以令奉請釋迦。文殊。彌勒。各有四義。一如過去天王如來。居在王宮。自成佛道。本不出家。不著袈婆。不持鉢具。不結戒品。其國衆生。調善。如來威儀自然具。故如自在王經說。如今釋迦。入娑婆界。盛行惡口。此界具有六弊四惡。故。佛隨說六度四攝。此界十法。餘土所無。眞如法界。非持非犯。對犯戒惡。制持戒善。是名釋尊娑婆惡口。具如維摩經說。今釋迦佛。受舍那勅。爲此地上凡夫癡闇之人。而說菩薩戒藏。故勅末代。請爲和上。二釋迦佛昔空王佛所。受六重戒。値遇惡友。退須陀洹。後遇須彌登王佛。海音王佛。雲自在王佛。皆不聞法。次値二萬億威音王佛。最初佛。像法之中爲常不輕菩薩。受持三千威儀。第二佛時。證不退位。後値大通智勝如來。我爲王子。出家具持三百戒行。後値二萬日月燈明。經定光佛。名曰儒童。具攝威儀三千戒行。即授我記。號爲釋迦牟尼。我於過去無量無邊劫。在伽耶城。初成正覺。爲衆生說威儀戒行。過去久遠。不可思議阿僧祇劫。有二萬億釋迦牟尼。最初佛者我身是。我初成道在鹿野苑。爲五比丘。重說制戒。從此已來。始有僧耳。具如淨行經說如今法華云。我與阿難。等空王佛所。同時發阿耨多羅三藐三菩提心。我常精進。已成佛道。阿難常好多聞。護持我法次云。大通智勝佛所。十六王子。沙彌教化次云。然我實成佛以來。無量無邊不可思議阿僧祇劫次云。二萬億威音王最初佛時。爲常不輕天台云。實成爲本。威音王是實成之後。大通智勝。爲中間迹。空王佛是大通之後。日月燈明是空王後。當知。淨行經是逆次之說。亦有超越。若干佛所。受菩薩戒。爲此娑婆久劫修行故。留毫相之一分。養育未來弟子。故勅末代。請爲和上三釋迦佛。在二鐵圍中間之時。告大衆言。汝等所聞。皆各所說。時有無量菩薩聲聞。各白佛言。如是我聞。一時佛在某方某處。說某經法。具如金剛仙論引佛話經。佛臨涅槃。告阿難言。我滅度後。木叉爲師。木叉住世。與佛無異。又舍利弗先佛七日。已入涅槃。佛問均提沙彌。汝師戒身滅不。答云。不滅。乃至解脫知見身滅。答云。不滅。小乘戒身。常住不滅。況乎如來常住戒身故勅現前滅後。住持如來戒身。亦勅末代。請爲和上。四釋迦佛。亦名舍那亦遮那。三身一體皆平等。毘盧遮那自性身。具如華嚴。罥索等說如今佛戒。寂光法身。如如理法。實報報身。如如智法。華藏舍那。心地所持。娑婆釋迦。口輪所傳。應身雖滅。法報不滅。東方莊嚴世界。照明莊嚴自在王佛壽命。七日僧祇。即是釋迦。今在東方。現在不滅。如楞嚴說。釋迦淨土。名曰無勝。現在說法。如智論說。故請釋迦之時。遮那舍那自現。微塵中即法界故。故勅末代。請爲和上一文殊師利大聖尊。三世諸佛以爲母。十方如來初發心。皆是文殊教化力。一切世界諸有情。聞名見身及光相。并見隨類諸化現。皆成佛道難思議。如心地觀說。今釋迦佛。昔從文殊發心成佛昔爲能仁師。今爲其弟子。如放鉢經說又文殊是最後日月燈明佛八王子之師。釋迦佛即第八燃燈佛之弟子。故文殊。是釋迦九世之師。故勅末代。令請本師。爲羯磨師二釋迦佛。成道七日。在伽耶山。說菩薩戒。文殊應生多羅聚落童眞。出家受持菩薩沙彌十戒。及受寂場梵網具戒爲菩薩僧。佛滅度後皆爲菩薩僧衆上座。故惠苑云。天竺國法。一向大乘寺。文殊爲上座。一向小乘寺。賓頭盧爲上座。大小兼行寺。文殊與賓頭盧。共以上座。文殊。頭盧。上座人別。一師。十師。羯磨法異。叡山云。當今諸寺所造上座。皆是文殊。世人不達。皆云頭盧。例如世造吉祥天女。妄言摩利支天之像。摩利支天是男天故。請頭盧法。但置其座。無造像法。故知誤矣。今釋迦法。菩薩僧事。文殊上座。故勅末代令請上座爲羯磨師三釋迦佛。所說五藏人受持。修多羅藏。阿難受持。毘奈耶藏。波利受持。阿毘曇藏。迦葉受持。波羅若藏。文殊受持。陀羅尼藏。金剛手受持。如六度經說今釋迦後。迦葉。阿難。在耆闍山。結集小乘三藏。文殊。彌勒。與阿難等。往鐵圍山。結集摩訶衍藏。如智度論說。故大乘戒。文殊所持。故勅末代。令請法王爲羯磨師四釋迦言。耆闍崛山。誰之所造。是世界者。亦從何出。迦葉答言。文殊師利。一切世界。文殊所出。過去久遠。此界南方國名平等。龍種上佛。於彼世界得三菩提。文殊是也。如首楞嚴說。現在北方國。名常喜。佛名歡喜藏摩尼寶積。文殊即是。若聞名者。見歡喜國。如見自家。聞彼名故。當閉四趣。如鴦掘經說。未來成佛。名曰普見。如大寶積說今釋迦佛。是現在佛故。請過去龍種淨智尊王佛。當爲菩薩淨戒阿闍梨。如心地觀說。又文殊是三身常住。法報二身。邊量難知。化身或住東方金色世界。或住東北清凉山中。一萬眷屬。百千化現。或出日本。昔有行基菩薩是也。又文殊。是世界能造之主。凡厥菩薩之事。文殊地主。故勅末代。令請地主過佛爲羯磨師一彌勒菩薩法王子。從初發心不食肉。以是因緣名慈氏。爲欲成就諸衆生。處於第四兜率天。四十九重如意殿。晝夜恒說不退行。無數方便度人天。我今弟子付彌勒。龍華會中得解脫。於末法中。善男女。一搏之食施衆生。以是善根見彌勒。當得菩提究竟道。如心地觀說釋迦像末。造善之者。乃至。一稱南無之輩。皆是彌勒三會得道。如彌勒經說。於當來世。法欲滅時。當有比丘。比丘尼。於我法中。得出家已手牽兒臂而共遊行。從酒家至酒家。於我法中。作非梵行。於此賢劫千佛出世。我爲第四。次後彌勒最後盧至。我法之中。著袈裟者。如是佛所得入涅槃。無有遺餘。如大悲經說。釋迦遺法之弟子彌勒得道之眷屬。故勅末代令請當師爲教授師二釋迦佛受舍那戒。傳授逸多。如是二十餘菩薩傳來終至羅什。如梵網戒本說。又燈明佛所說戒法。蓮藏受持。如是四十餘菩薩傳說。終伊波勒。如地持戒本說彌勒應生梅怛哩耶聚落。乃至受持梵網具戒。爲菩薩僧。滅後亦爲菩薩戒法軌範之師。故勅末代。令請軌範。爲教授師三彌勒是在釋迦前一十二年。生兜率天。至結集時。從天上來。與文殊等結菩薩藏。故勅末代。令請戒主爲教授師四彌勒如來。三身具足。法報邊表難知。化身或住覩史多天上。或云。梁代東陽傅大士。現田獲魚捕。利潤衆生。又文殊。是過去本師釋迦是現在教主。彌勒是當來界主。故今之爲教授師。所以佛勅。令請諸佛。菩薩金剛天衆。現前凡師。亦各四義一昔釋迦菩薩。坐道場時。不能成覺。一切如來。皆來驚覺。汝觀諸佛所行之道。菩薩即觀。一切如來。皆入我身。五分法身皆住我身。諸佛同體。便成正覺。如眞實說。今令末代行成佛道。故請諸佛。爲尊證師二一切衆生。自迷一切諸佛五分法身以爲苦惱之身。一切諸佛。自覺一切衆生五分法身。以爲法樂之體。若見三世諸佛名。見一心諸佛如普賢觀。今令末代見自心佛。故請諸佛。爲尊證師三者二鐵圍山間。無量諸佛。說佛話經令結諸佛同體戒身。如金剛山說。今令末代得彼戒身。故請諸佛爲尊證師四諸佛如來。常住在世。我煩惱眼。不能觀見。以普賢觀觀見諸佛。閉目則見。開目不見。菩薩戒法。自然成就。如普賢觀。今令末代觀常住佛。故請諸佛。爲尊證師一妙覺菩薩。居在佛地。五分戒身未滿。名爲妙覺菩薩。戒藏滿已。號爲佛也。我本居爲菩薩時。入妙覺海中。滿十千劫。衆生不發。我不證也。十千劫已。然後乃成道。是故妙覺假緣者著滿。始得成佛。如淨行經說。當如有緣一切衆生。若不發心受戒。則其有緣一切菩薩。礙不成佛。今令末代不礙成佛。故請菩薩爲同學伴二戒如明日月。亦如瓔珞珠。微塵菩薩衆。由是成正覺。過去一切菩薩已學。未來一切菩薩當學。現在一切菩薩今學。如梵網說。今令末代隨順菩薩。故請菩薩爲同學伴。三釋迦說法之時。他方菩薩。受持是法。各還本土。結集法藏。如大般若說。佛話經中。無量菩薩。各結大乘。如仙論說。一切菩薩。皆具五分戒身。能令衆生同得同體戒身。如觀經等說今令末代等同菩薩故請菩薩爲同學伴四娑婆世界。自有六十二億恒河沙數菩薩。故持觀音名號正等。如大佛頂說釋迦末代法。二萬菩薩。住持大乘。令不斷絕。如涅槃說。寂滅道場。三千菩薩。受菩薩戒。如梵網說。兜率天中。八萬四千菩薩。受菩薩戒。如淨行經說。下方空中。六萬恒沙菩薩。持大乘法。如法華說一切菩薩。常爲衆生不請之友。如心地說。今令末代請不請友。故請菩薩爲同學伴一昔國王有一千二子。千子發心皆成佛道。二子發願護持其法。天竺佛寺皆造其像。二金剛神是。如注梵網又有力士。名曰密迹金剛。護持佛法。如密迹說又妙高山頂。四角有四峯。金剛手所住。如倶舍說。劫初水上忽有一人。臍有千葉蓮華。淨居見云。此賢劫中。當有千佛出世。長壽諸天。悉知此事。諸佛出時。皆請法輪。諸佛滅後。皆守法藏。如諸部說。今行戒事。故請護持二金剛神及變化人。盡受持得戒。十八梵。六欲天。十六國王。皆受佛戒。如梵網說又受菩薩戒。作四輪。六欲。四禪天王。如諸經說又淨居·光音·非想天王。皆受佛戒。如淨行說彼是已學。我是今學。故憑等侶以請護持。三陀羅尼藏。執金剛手受持。梵網戒經。即金剛頂之淺略也。又菩薩大藏經戒法。是陀羅尼攝。三藏。西海船沒投海。又鐵圍山結集。梵釋諸天。來集令修戒法。故請護持四生身佛。有五百執金剛神護持。法身佛。有無量執金剛神護持。如大論說四不退菩薩。五族執金剛神護持。須臾不離。如大般若說。圓乘初心。八魔遠逃。故名不退。五大明王常所加持又孝事父母。天王帝釋。在汝家中。又能行孝。大梵尊天。在汝家中。又能盡孝。釋迦文佛在汝家中。如月藏說。孝順父母師僧三寶。孝順至道之法。孝名爲戒。如梵網說。爲報四恩。受三聚戒。如心地說。今行孝戒。故請護持一我信凡師。見聖諦故。如法華云。若有衆生。信汝所說。則爲見我及比丘僧。並諸菩薩。二師納聖法。傳我戒故。如梵網云。是法師。師師相授。故不須好相。是以。法師前受戒即得戒。以生重心故三我解師語。得聖戒故。如梵網云。但解法師語。盡受得戒四師現凡身。即聖身故。如法華云。應以比丘。比丘尼。優婆塞。優婆夷身。得度者。即現比丘。比丘尼。優婆塞。優婆夷身。而爲說法。請師因緣。大儀如然。請一一師。當如是觀。爲先請和上弟子（某甲）等。奉請娑婆界教主。菩提樹下始結菩薩戒釋迦牟尼如來應正等覺。爲我作菩薩戒和上我依和上故。得受菩薩戒。慈愍故（一說）
　　次請羯磨阿闍梨弟子（某甲）等。奉請娑婆菩薩戒上座。伽耶山頂初受菩薩戒文殊師利大菩薩摩訶薩。爲我作菩薩戒羯磨阿闍梨。我依阿闍梨故。得受菩薩戒。慈愍故（一說）
　　次請教授阿闍梨弟子（某甲）等。奉請娑婆戒付戒付囑。寂滅道場初受菩薩戒。梅怛哩耶大菩薩摩訶薩。爲我作菩薩戒教授阿闍梨。我依阿闍梨故。得受菩薩戒。慈愍故（一說）
　　次請尊證師範弟子（某甲）等。奉請十方菩薩戒大師。一切世界常誦菩薩戒一切如來應供正等覺。爲我作菩薩戒尊證師範。慈愍故（一說）
　　次請同學等侶弟子（某甲）等。奉請十方菩薩戒大衆。一切世界常學菩薩戒。一切同法菩薩摩訶薩。爲我作菩薩戒同學等侶慈愍故（一說）
　　次請金剛外護。此一奉請。依心地觀弟子（某甲）等。奉請十方菩薩戒護法。一切世界常護菩薩戒一切金剛天衆變化者。爲我作菩薩戒修覺外護。慈愍故（一說）
　　次請現前戒師（此一。新撰本安此處。妙樂本安聖前。若乞戒者。多行最初進退隨時行之）我（某甲）等。今從大德求受菩薩戒。大德於我。不憚勞苦。慈愍故
　　次乞戒（此一准高昌本）若乞戒者隨時取捨。族姓大德。今正是時。願時施我菩薩戒法
　　次傳戒師。應起爲白聖師。云敬白十方盡虚空界。一切諸佛。諸大菩薩（某甲）等。求我白諸佛菩薩。欲從諸佛菩薩。乞受菩薩戒。此（某甲）等。已發大願。已有深信。能捨一切。不惜身命。唯願諸佛菩薩。憐愍故施與（某甲）等。菩薩戒（三説）請師已竟
　　第四懺悔。心地觀云
　　若欲如法受戒者應當懺悔令清淨
　　起罪之因有十緣身三口四及意三
　　生死無始罪無窮煩惱大海深無底
　　業障嶮峻如須彌造業由因二種起
　　所謂現行及種子藏識持緣一切種
　  如影隨形不離身一切時中障聖道
　　近障人天妙樂果遠障無上菩提果
　　在家能招煩惱因出家亦破清淨戒
　　若能如法懺悔者所有煩惱悉皆除
　　猶如劫火壞世間燒盡須彌并巨海
　　懺悔能燒煩惱薪懺悔能往生天路
　　懺悔能得四種樂懺悔雨寶摩尼珠
　　懺悔能延金剛壽懺悔能入常樂宮
　　懺悔能出三界獄懺悔能開菩提華
　　懺悔見佛大圓鏡懺悔能至於寶所
　　若能如法懺悔者當依二種觀門修
　　一者觀事滅罪門二者觀理滅罪門
　　觀事滅罪有其三上中下根爲三品
　　若有上根求淨戒發大精進心無退
　　悲淚泣血常精懇哀感遍身皆血現
　　繋念十方三寶所并餘六道諸衆生
　　長跪合掌心不亂發露洗心求懺悔」
　　唯願十方三世佛以大慈悲哀愍我
　　我處輪迴無所依生死長夜常不覺
　　我在凡夫具諸縛狂心顛倒遍攀緣
　　我處三界火宅中妄染六塵無救護
　　我生貧窮下賤家不得自在常受苦
　　我生邪見父母家造罪依於惡眷屬
　　唯願諸佛大慈尊哀愍護念如一子
　　一懺不復造諸罪三世如來常證明
　　如是勇猛懺悔者名爲上品求淨戒
　　若有中根求戒者一心勇猛懺諸罪
　　涕淚交横不覺知遍身流汗哀求佛
　　發露無始生死業願大悲水洗塵勞
　　滌除罪障淨六根施我菩薩三聚戒
　　我願堅持不退轉精修度脫苦衆生
　　自未得度先度他盡未來際常無斷
　　如是精勤勇猛者不惜身命求菩提
　　能感三寶靈異相是名中品大懺悔
　　若有下根求淨戒發起無上菩提心
　　涕淚悲泣身毛竪於所造罪深懺悔
　　對於十方三寶所及以六道衆生前
　　至誠發露無始來所有惱亂諸衆生
　　起於無礙大悲心不惜身命悔三業
　　已作之罪皆發露未作之惡更不造
　　如是三品懺諸罪皆名第一清淨者
　　若欲修習觀正理遠離一切諸散亂
　　著新淨衣跏趺坐攝心正念離諸緣
　　常觀諸佛妙法身體性如空不可得
　　一切諸罪性皆如顛倒因緣妄心起
　　如是罪相本來空三世之中無所得
　　非內非外非中間性相如如俱不動
　　眞如妙理絕名言唯有聖智能通達
　　非有非無非有無非不有無離名相
　　周遍法界無生滅諸佛本來同一體
　　唯願諸佛垂加護能滅一切顛倒心
　　願我早悟心性源速證如來無上道
　　若有清信善男女日夜能觀妙理空
　　一切罪障自銷除是名最上持淨戒
　　若人觀知實相空能滅一切諸重罪
　　猶如大風吹猛火能燒無量諸草木
　　諸善男女眞實觀名爲諸佛祕要門
　　若欲爲他廣分別無智人中勿宣說
　　一切凡愚衆生類聞必生疑心不信
　　若有智者生信解念念觀察悟眞如
　　十方諸佛皆現前菩提妙果自然證
　　善男女等我滅後未來世中淨信者
　　於二觀門常懺悔當受菩薩三聚戒
　　於其事理無差別但以根緣應不同
　　然二門中。理門最勝故普賢觀。十方諸佛。說懺悔法。菩薩所行。不斷結使。不住使海。觀心無心無法從顛倒相起。如此想心。從妄想起。如空中風。無依止處。如是法相。不生不沒。何者是罪。何者是福。我心自空。罪福無主。一切法如是。無住無壞。觀心無心。法不住法。諸法解脫。滅諦寂靜。如是想者。如大懺悔。名大莊嚴懺悔。名無罪相懺悔。名破壞心識懺悔。我與賢劫菩薩及十方佛。因思大乘眞實義故。故除却百萬億阿僧祇劫生死之罪。因此懺悔。各得成佛。佛滅度後。佛諸弟子。若欲疾成阿耨菩提。思大乘經第一義空。一彈指頃。除却百萬億阿僧祇劫生死之罪。是名具足菩薩戒者。不須羯磨。自然成就。佛生王宮。王說十惡十善治世。故我法中。亦說十惡十善度人。佛問匿王。汝國正法。何犯爲重。匿王白佛。我國正法。四法爲重。故我法中亦以爲重。法雖無善惡。隨世說罪福。譬如犯王罪自首衆罪。說罪懺悔自脫諸罪。譬屬王家財債免除。觀理懺悔。亦滅衆罪。此是在家七衆通行之法。亦是直往。迴心。七衆同懺之儀。懺悔已竟。
　　第五發心。心地云。普爲報於四恩故。發起清淨菩提心。應受菩薩三聚戒。菩提心者。如義章云。新學菩薩。頂禮先學有智有力菩薩。而作是言。我今欲發大菩提心。先學菩薩。應教授言。過去菩薩已發。未來菩薩當發。現在菩薩今發。仁者。如今隨順三世一切菩薩。當發大菩提心。一向志求無上菩提。爾時新學菩薩。當作是言
　　我今發起菩提心。一向志求大菩提。隨順三世諸菩薩。盡未來際不退轉。爾時有智有力菩薩。於彼能行正行。菩薩以無亂心而作是言。仁如是聽。仁慈菩薩歟不。新學應答言。是發菩提願。未應答言已發。爾時先學菩薩。當教四弘大願右於一切衆生。自起四種卑下。一如諸佛。二如國王。三如父母。四如大家。今直一切衆生。即爲四種恩處。一背生生父母恩故。二背世世國王恩。三背後後師範恩故。四背當當三寶恩故。彼以恩德資養我。故我以報謝引導彼矣菩薩普觀一切衆生。咸爲自身。更無他身故。願衆生未度。我亦不度。衆生若度。我亦得度。故言衆生無邊誓願度。故復一切衆生煩惱。即是菩提故。願衆生未斷。我亦未斷。衆生若斷我亦斷除。故言煩惱無邊誓願斷。故復一切衆生心行。即是菩提心行故。願衆生未解我亦不解。衆生若解我亦解了。故言法門無盡誓願知故復一切衆生菩提。即是菩提。故願衆生未成。我亦不成。衆生若成。我亦得成。故言菩提無上誓願成一切菩薩。皆有此誓。莫不皆成大悲闡提。故法華云。我本行菩薩道。今猶未滿。論云。衆生無盡。願非究竟楞伽等亦云。大悲菩薩。以了一切諸法。本來寂滅。盡未來際。不入涅槃。淨行亦云。願以此功德。普施於一切。衆生不自覺不取正位法華亦云。願以此功德。普及於一切。我等與衆生。皆共成佛道發心已竟
　　第六問遮。梵網云。若欲受戒時。師應問云。汝現身有七逆罪耶。若菩薩法師。不得與七逆人現身受戒。七逆者。出佛身血。殺父。殺母。殺和上。殺阿闍梨。破羯磨轉法輪僧。殺聖人。若具七逆。現身不得戒。餘一切人盡得受戒。又云。無七逆者得受。若有犯十戒。應教懺悔在佛菩薩形像前。日夜六時。誦十重四十八輕戒。苦到禮三世千佛。得見好相。若一七日。二三七日。乃至一年。要見好相。好相者。佛來摩頂。若見光花種種異相。便得滅罪。若無好相。雖懺無益。是人現身亦不得戒。而得增受戒。若犯四十八輕戒者。對手懺罪滅。不同七遮寂云所問罪有三種。一七逆。一向不得受。二十重。若懺得相得受。不得相不得。今謂十重。若懺悔得相。不作受法。便得本戒。若不懺除應更增受。三四十八。唯須對悔。不須更受。寂賢同說。十重下中纒犯。對懺罪滅。罪還得本戒。上纒犯重。若得好相。舊戒還生。更不須受。若不得相。舊戒已失故更受戒。曠云。善戒經云。有二因緣失菩薩戒。謂曾受。後退若退菩提心。及造增上十惡犯於十重。除此二緣。
    乃至他世流轉四趣。戒體恒在（云云）此二失戒之人。並中下心而犯十重不失戒人。懺不見相。罪亦不滅。名爲無益。既非七遮並許重受。故云而得增受。是故菩薩。得重重受。而無捨法。今云。若約對懺還淨。中下兩重亦爾。若約重常受。四十八亦爾。懺不得相。上纒好釋。唯須重受。不能懺淨五逆。加殺和上及阿闍梨。名爲七逆。七逆遮戒。此則業障。出佛身血。如昔調達走石害指。末代雖無。而若毀塔寺。焚經像。亦其類也。殺父殺母。如闍王等及大天等。殺和上。殺阿闍梨。謂親教師及軌範師。善生云。殺發菩提心衆生。不得受菩薩戒。即殺和上。阿闍梨類也。謂曾受具可行此逆。若未曾受。除害二師及破僧逆。破羯磨轉法輪僧。如昔大天說戒之日。說五事故諍破羯磨。調達化誘五百比丘。破佛法輪。一云。唯破法輪是逆。若破羯磨非逆。羯磨僧時。不欲諍作異見故。然破輪時。羯磨則壞。一云。破輪一向是逆。破磨亦應分別。若起法想。破則非逆。以非法想破則爲逆。一云。破法輪時。不破羯磨僧然謗羯磨法故。言破羯磨不言僧也。一云。佛滅度後。雖無別邪羯磨。破正羯磨。及破初轉四諦之理。若轉正法爲遮破亦此流也。殺聖人者。通學無學。若具七逆有二義。一具緣成業。闕緣非具。二一身具七。謂曾受具一身具七。若未曾受除二師輪。然就極多說具七遮。非謂犯一一逆不成遮障。若不爾者。佛滅度後。不須更問破僧出血。又此七遮但問現身。不問宿世（善戒十種。婆塞十五遮。瓔珞四遮。十乘十三難。今依梵網唯問七遮）我今問汝。當如實答。若不如實答徒欺諸佛。汝不曾出佛身血不。不殺父不。不殺母不。不殺和上不。不殺阿闍梨不。不破羯磨轉法輪僧不。不殺聖人不。若無七遮諒堪受戒。準經若犯十重。教令懺悔。若犯輕垢。令對首懺。而無問法。準疏可問。謂若見增受戒者。應問。汝犯何戒。若犯重者。復問何纒。若犯上纒。復問。自懺得相。若得好相則許汝已還出。我作證明。若不得好相則教。汝實失戒。宜更新受。若犯中下則教。汝戒未失。對懺還淨。若犯輕垢則教。汝戒猶在。對手還淨。上來四人行法如是。若隨樂欲。重重更受。今約懺法。令爲三種。一懺輕垢。二懺十重。三懺一切。一四十八。唯須對悔。不須更受。便淨本戒。對菩薩僧。可滅惡者。請一人。爲懺主。云菩薩專念。我（某甲）今請菩薩爲犯輕垢懺悔主。願菩薩爲我作懺悔。慈愍故（三説）次懺悔。懺悔梵語。正云懺尾。亦云懺摩。此云請忍。佁云。懺陳自罪。今加悔字謂改悔也。互跪合掌云。菩薩專志。我（某甲）爲故不聽大乘法等。犯輕垢罪。今向菩薩發露懺悔。懺悔則安樂。不懺悔。不安樂。憶念發露。知而不敢覆藏。願菩薩憶我。清淨戒身具足清淨菩薩（三説）懺悔主云。自責汝心應生厭離。答云爾（此依唐三藏羯磨出之）二云。十重若懺得相。不作受法。便得本戒。若不懺除。應更增受。菩薩地云。又此菩薩一切違犯。當知。皆是惡作所攝。向有力於語表義。能覺能受。小乘大乘補特伽羅發露懺悔。若諸菩薩。以上品纒。違犯如上他勝處法。失戒律儀。應當更受。若中品纒。違犯如上他勝處法。應對於補特伽羅。戒遇是數。應如發露除惡作法。先當稱述犯事名。應作是說。長老專法。或云。大徳我如是名違越菩薩毘那耶法。如所稱事。犯惡作罪。餘如苾芻發露懺悔。滅惡作罪法。應如是說。若下品纒。違犯如上他勝處法。及餘違犯。應對於一補特伽羅。發露悔法。當知如前。若無隨順補特伽羅。可對發露悔除所犯。爾時菩薩。以淨意樂。起自誓心。我當決定防護。當來終不重犯。如是於犯還出淨。若無對主。依梵網意。佛前自懺。若得好相。佛來磨頂。種種光花。或空中聲言毘尼薩或得印。譬如作滅罪字等。便得滅罪。還得本戒。若不得相便更受。若犯下中二纒。隨請一三對主發露懺悔而得本戒。菩薩專念（某甲）今請菩薩爲犯波羅夷懺悔主。願菩薩爲我作懺悔。慈愍故（三說）次正懺悔。菩薩專念我（某甲）爲故不聽大乘法等。犯波羅夷。今向菩薩發露懺悔。懺悔則安樂。不懺悔不安樂。憶念發露。知而不敢覆藏。願菩薩憶我清淨戒身具足清淨菩薩。（三說）藏師寂師皆云。若無好相。雖懺無益。是現身亦不得戒。此約上纒。舊戒已失。而得增受戒。既非七遮故得更受。舊作三解。一云。不得而強受更增受戒罪。以違教故。二云。不得戒而得受戒之福。三云。直是驚嗟。不得之辭耳。今謂而得增受戒。是許重受之言。謂犯十重。懺不得相。雖現身中不得本戒。而得更增受新戒。所以得知。瓔珞經云。十重有犯無悔。得使重受戒。八萬威儀名輕。有犯得使悔過對主悔滅。菩薩地云。若諸菩薩。由此毀犯。棄捨菩薩淨戒律儀。於現法中堪任。如苾芻別解脫戒。犯他勝處。於現法中不任更受。決擇分云。由此因緣。當知。棄捨菩薩律儀若有還得清淨受。復應還受。當知。上纒失戒更受之法。一如初受新懺之人。若其中下犯重。對懺還淨。自懺得相。本戒還淨之者。不可更受。得本戒故。如涅槃云。世間有兩種人。一·欲不作惡。二作已能悔。是則誰人無過。改莫大焉。如瑜伽云。懺在至心。如世尊云。於所犯罪由意樂故。我說能出能非治罰。故謂懺悔藥殺罪毒也三人無道俗大小。戒無具分權實。皆憑深法。懺悔滅罪。還得本戒。亦過本戒。藥師云。若破三歸五戒十戒。二百五十戒五百戒。菩薩戒。供養藥師。不墮三惡普賢云。若破聲聞三歸五戒八戒。比丘戒比丘尼戒。沙彌戒沙彌尼戒。式叉磨尼戒。優婆塞戒優婆夷戒。若王者大臣。婆羅門居士。長者宰官。作五逆謗方等。思大乘經第一義空。戒法具足。罪垢皆滅。又刹利居士。有五種懺悔。不謗三寶。不障出家。不爲梵行作惡留難。供養持大乘者。憶念第一義空。是名第一。孝養父母。恭敬師長。是名第二。正法治國。不抂人民。是名第三。於六齋日。勅諸境內。令行不殺。是名第四。信一實道。知佛不滅。是名第五。若修此法。必當成阿耨菩提集法悅云。誦陀羅尼。滅五逆。飛行十方。此經既滅五逆。則知。亦滅七逆。欲滅此等重罪。具足上來戒品。當深思惟第一義空。
　　罪垢不住去來今。不在兩間及內外。良由妄想起分別。種種見倒因此生。慧眼明照無有餘。塵勞本來清淨相。若能安心實相中。煩惱如空無住處鴦掘經云。一彈指頃於如來常恒不變如來之藏。若戲22222咲說。若隨順他此及外道。若波羅夷無間惡業阿僧祇罪。須臾悉滅。當得我所得。當知。深法之力。阿僧祇罪。一彈指頃須臾悉滅。問遮已竟。
　　普通授菩薩戒廣釋中


　　普通授菩薩戒廣釋下

　　天台宗桑門安然撰（繁略隨樂）
　　第七授戒。先略示相。次正授戒。先示略相。菩薩三聚淨戒。略有四種。所謂小乘。通乘。別乘。圓乘戒法。此中今授圓教菩薩三聚淨戒。所謂。攝律儀戒。攝善法戒。饒益有情戒。故心地云。應受菩薩三聚戒。饒益一切有情戒。修攝一切善法戒。修攝一切律儀戒。約此圓乘三聚淨戒。之有三種。一傳受戒二發得戒。三性得戒。如論正受戒。串習戒。自性戒（云云）一傳受戒。我今欲傳三聚淨戒。是昔蓮華臺藏世界盧舍那如來。以此心地金剛寶戒。授妙海王及千王子之時。惟我本師釋迦牟尼如來。誦持此戒。次傳逸多菩薩。如是二十餘菩薩。次第相承。乃至印度眞旦日本傳來。我假名菩薩。比丘（某甲）受持此戒。今者維釋迦滅後千九百年中（某）元（某）年歳次（某）月（某）日（某）時。上分上時。欲傳汝等。此傳受戒。名爲言說法身。若不相傳法身即滅。汝等當善受此金剛寶戒言說法身。傳授一切衆生。盡未來際。不得斷絕。能受傳不。是故佛言。汝新學菩薩。頂戴受持戒。受持是戒已。轉授諸衆生。流通三世。化化不絕。得見千佛。千佛授手。是故汝等。此事當如是持二發得戒。我今欲發三聚淨戒。是昔蓮華臺藏世界盧舍那如來。本在因地。初發心中。從凡夫師。受此戒時。第三羯磨之竟。一刹那間。自身口意。及以法界色心之上。發得如是無作戒品。一發得後。常住不滅。遍一切處。無有傾動。盡未來際。不可破壞。成大菩提。常誦此戒。以爲內證心地法門。受自法樂。施他法門。彼妙海王。及千王子。阿逸多等。二十餘菩薩。乃至印度斯那日本相承菩薩。惟我假名菩薩。比丘（某甲）乃至十方三世。受此戒者。皆悉自身口意。及以法界色心之上。發得此戒。一如舍那。今者欲令汝等。亦於第三羯磨之竟一刹那間。自身口意。及以法界色心之上。發得如是無作戒品。一發得後。常住不滅。盡未來際。無有傾動。成自菩提。開他菩提。若此發得無作之戒法。非凡夫耳目。見聞之形聲。十方法界。六種震動。則於汝等自身口意。及以法界色心之上。當作微妙可愛。光明莊嚴之形。亦作天崩山裂。雷震地吼之聲。然此發得無作之戒。是非凡夫見聞之法。唯有三寶。明所證見此發得戒。名爲功德法身。若不發得。法身不生。汝等當能發得如是金剛寶戒功德法身。盡未來際。常受法樂。能發得不。是故。佛言。一切意識色心。是情是心。皆入佛性戒中。當當常有因故。有當當常住法身。是故汝等此事當如是持三性得戒。我今欲示三聚淨戒。是昔蓮華臺藏世界盧舍那如來。初在因地。蒙凡夫師開示之力。只於自心。開悟本有眞如佛性。五分法身戒。法身體非得他法。若得他法。燃燈佛所得受記時。即成佛道。非得他法。自修成佛故。經中云。衆生自得度。佛不度衆生。彼妙海王。及千王子。阿逸多等。二十餘菩薩。乃至印度斯那日本相承菩薩。惟我假名菩薩。比丘（某甲）乃至法界。承此戒者。皆於自心。開悟本有五分戒身。一如舍那。今欲亦於汝等一切衆生自心。開示本有眞如佛性五分戒身。無始以來本在汝心。無明覆弊。至今不顯。譬如狂人有如意珠。以狂亂故。都不覺知。諸佛菩薩。常欲開示。汝等狂亂。不可信受。今發大心。精祈此戒。諸佛大喜。皆來摩頂。同音開示汝心戒身。汝等煩惱眼盲。不見諸佛菩薩。我今相代諸佛菩薩。諦語汝等。諸佛適今告汝等言。一切如來。金剛寶戒。五分法身。汝等心中。本來常住。萬德圓滿。明如日月。粧如瓔珞。三十二相。八十種好。遍一切處。等大虚空。諦信此語。是名成佛。此性得戒。名爲性得法身。若不開悟法身不顯。汝等當能開悟如是金剛寶戒性得法身。盡未來際。永號諸佛。能開悟不。是故佛言。金剛寶戒。佛性種子。諸佛已成佛。我是當成佛。常作大乘信。戒品自具足。是故汝等。此事當如是持。
　　次正授戒。應與語言汝等諦聽。汝等今於我所。求受一切菩薩淨戒。求受一切菩薩學處。所謂攝律儀戒（單白云。十重四十八輕。心地戒藏）攝善法戒（單白云。八萬四千。因果佛性常住藏）饒益有情戒（單白云。六度四攝。無量行願藏）此諸淨戒。此諸學處。過去一切諸菩薩。已受已學已解已行已成佛。未來一切諸菩薩。當受當學。當解當行。當成佛。現在一切諸菩薩。今受今學今解今行今成佛（單白云。今當授汝等。重白云。今正授汝等。結竟。今授汝等）汝等從今身。盡未來際。於其中間。不得犯（能當持。能正受。能已受）不（單白一問答。云能當持。重白三問答。云能正受。結竟二問答。云能已受）單白應語。汝等當想。今於此處。現在菩薩戒大和上釋迦牟尼如來。羯磨阿闍梨。文殊師利菩薩。教授阿闍梨。梅怛哩耶菩薩。尊證大師一切如來。同學等侶一切菩薩。受戒外護金剛天等。今正文殊師利菩薩。發梵音聲。作此羯磨。亦正梅怛哩耶菩薩。以慈言音。教授此事三業渴仰。說勸請偈。
　　我今親對釋迦尊文殊彌勒傳戒衆
　　至心勸請諸戒品唯願慈悲早授與

　　重白第一遍竟。應語。汝等當想。今傳受戒。諸佛心上。十方法界色心之上。悉皆動轉。不久皆來將入汝等身口意中。譬如釋迦菩薩昔坐道場。垂成正覺之時。十方法界。一切諸佛五分法身。皆悉搖動。皆來垂入菩薩身。其發得戒。汝等自身口心。法界色心之上。皆悉搖動。不久發生譬如大威光童子菩薩。坐蓮華臺藏世界。垂證正覺之時。修因所得五分法身。遍滿法界垂將發生。其性得戒汝等自心。法性戶開。皆搖動。從內垂顯。譬如一切義成就菩薩。坐自性菩提。心場之時。自心本有五分法身量等虛空。從內垂顯。三業相應。說召入偈。
　　唯願諸佛轉法輪轉佛心中戒法藏
　　發生法界功德藏開顯我心常住藏

　　重白第二遍竟。應語。汝等當觀。今傳受戒。即從諸佛心上。法界色心之上。皆悉來集降臨。汝等身口心之上。虛空之中微妙可愛。如光明臺。譬如釋迦菩薩。六年苦行。坐菩提場。不能成道之時。十方諸佛皆來教授。便於鼻端。令觀月輪。菩薩受教。近於鼻端。觀佛月輪。光明遍照。在其面前。
　　其發得戒。汝等自身法界之上。聚集顯現。譬如大威光童子菩薩。坐蓮華臺。受一切佛灌頂之時。菩薩頂上。發大光明。一切境界上。赫奕照耀。其性得戒。汝等自心從內顯發。譬如薩婆羅囉他悉地菩薩。坐自心殿。成正等覺之時。初見自心形。如月輪在自胸中。三業專注。說納受偈。
　　十方諸佛傳受戒一切諸佛發得戒
　　一心法界自性戒今正是時願受得

　　重白第三遍。初應語。若更一遍。此傳受戒。入汝身中清淨圓滿。正在此時。此發得戒。發一切境。廣大發生。正在此時。此性得戒。開自心內。微妙出現。正在此時。不得餘覺思令戒法不具足。
　　重白第三遍竟。應語。汝等當覺一切戒法。悉已具足。何者。今傳受戒。已入汝等受學身中。故名汝等以爲從佛口生。譬如釋迦菩薩。欲成正覺之時。一切諸佛皆來。會入釋迦菩薩自身之中。以諸佛五分戒身。爲釋迦五分戒身。以釋迦自身。隨諸佛數中。名爲成等正覺。其發得戒。已發汝等法界身中。故號汝等以爲從法化生。譬如大威光童子菩薩。受佛位之時。依因不可說不可說大劫。修行功德之報。發得盡虛空遍法界。一切五分戒身之果。名爲成無上覺。其性得戒。已顯汝等自性身中。故呼汝等以爲得法分。譬如一切義成就菩薩。證三菩提之時。於自胸中八分肉圍干栗多心。通達眞如自性清淨。一心實相。證得本覺心法身。常住妙法心蓮臺。本來莊嚴三身德。遠離因果法然具。名爲成大菩提昔佛未出。諸外道。諸大婆羅門。從梵天口而生。諸大天衆。父母膝上化生。能得此法。爲得天法分矣。如來出世。破彼邪說。故說入佛法者。從法口生生在佛家。從法化生。紹繼佛種。得佛法分。眞是佛子故梵網云。衆生受佛戒。即入諸佛位。位同大覺已。眞是諸佛子。
　　三業極悅。說證得偈
　　諸佛三轉戒法輪我等三業已受得
　　墮在諸佛菩薩中盡未來際不傾動

　　結竟。應語。自今以後。永號汝等。以爲諸佛。何以故。汝等無始以來。尚是理性即身成佛。初聞自心五分法身。號爲名字即身成佛。今受自心五分戒身。名爲觀行即身成佛。若入十信。得六根淨。當相似即身成佛若登初住。入四十一地。當爲分證即身成佛。若昇妙覺。安住佛地。當爲究竟即成佛。亦名六即菩薩。所謂理性菩薩。名字菩薩。觀行菩薩。相似菩薩分證菩薩。究竟菩薩。汝等觀行諸佛。當以戒法。而爲大師。如釋迦佛。臨終勅云。我滅度後。諸佛弟子。木叉爲師。與佛在世而無有異。又佛說云。諸佛所師。所謂法也汝等觀行菩薩。當爲一切衆生所依。傳說戒法。利益安樂。遍應受其供。如釋尊勅。我滅度後。四依菩薩。弘通佛法。饒益衆生。所謂雖具煩惱。能知如來祕密之藏。是名初依菩薩。即今汝等觀行菩薩。已知一切衆生。皆有佛性戒法。爲能知如來祕密之藏。汝等觀行菩薩。所有功德。猶勝十方三世。一切諸佛。所得功德。如釋尊說。若有衆生。受菩薩戒。初心功德。超勝十方一切諸佛後心功德。何以故。諸佛成佛。唯有緣者供養恭敬。衆生受戒。一切諸佛菩薩。皆來摩頂。一切聲聞緣覺。天龍八部。皆來冀從。一切衆生。六趣四生。皆爲此人。作歸依心。所得功德。十方諸佛。說不能說盡。當如是信。三業決定。說結竟偈。
　　過去一切諸如來已受淨戒成正覺
　　未來一切諸世尊當護淨戒成佛道
　　現在一切諸善逝現修淨戒成妙果
　　我今隨順三世佛受持淨戒證菩提
　　受戒已竟
　　第八證明。戒師爲受者作白言。弟子（某甲）仰啓十方盡虛空界。一切諸佛。於此素訶世界。一四天下。南瞻部州人主地。日本國（某）州（某）縣（某）僧伽藍中。佛菩薩像前有衆多佛子。來於我所。求菩薩戒竟。我已爲師作證明。唯願諸佛亦爲作證明（三說）啓諸菩薩。亦如向說（三説）大衆同啓
　　歸命牟尼大覺尊已爲淨戒大和上
　　龍種淨智尊王佛已爲淨戒阿闍梨
　　未來導師彌勒佛已爲淨戒教授師
　　現在十方一切佛已爲淨戒尊證師
　　十方一切諸菩薩已爲淨戒同學衆
　　梵釋四王諸冥道已爲淨戒外護明
　　現前和上阿闍梨已爲淨戒傳授師
　　唯願諸尊作證明生生世世不忘捨
　　證明已竟
　　第九現相。十方法界。有三佛土。一應佛土。二報佛土。三法佛土。彼三佛土。皆現瑞相一應佛土。數過微塵。今隨受者上中下心。於彼十方應佛國土。現三種相。所謂清涼風。微妙香。法樂聲。光明臺。寶樓閣。佛菩薩戒身等。譬如釋迦成佛之時。十方法界衆生草木。皆成丈六金色光明遍照佛身。時彼十方法界應佛國土諸菩薩等。以具惑故。不知瑞緣。各問彼佛。何因緣故。有此相現。時彼諸佛。各告菩薩去此（某）方若干佛土。釋迦加來。昔所化度。素訶世界一四天下。南閻浮提。大日本國（某）州（某）縣（某）僧伽藍中。彼有衆多佛子。於菩薩比丘（某甲）所。白四羯磨。求受菩薩戒竟。今請我等而作證明。我爲作證故有此相。時彼菩薩。各各歡喜。咸相謂言。彼娑婆世界。五濁惡處。釋迦滅後已像末。煩惱猛利。不善具足。如是時處。能發如是勝上之心。受諸佛戒。爲大菩薩。甚爲希有。娑婆世界。一日持戒所得功德超勝十方無難淨土。百劫修行。乃於汝等。深生憐愍。則爲汝等。共作證明二報佛土。遍滿法界諸佛同體自受法樂。一切國土凡聖衆生。以爲內證法樂之身。而諸衆生。以迷惑故。在佛內證。都不覺知。諸佛法身。常有瘦憔。今者汝等具戒法身。諸佛法身。已增肥滿。乃使諸佛增益法樂。一切諸佛。咸相謂言。今（某甲）等衆多佛子。受諸佛戒。入諸佛會。前佛後佛戒身同體。譬如衆流至海鹹。是故（某甲）等身。即我諸佛身諸佛身即是（某甲）等身。乃於今時。一切諸佛同體戒身。永以安住汝等身中等虛空界。受用法樂。盡未來際。不可破壞。內證樂具嬉鬘歌舞。香華燈塗。莊嚴法身。常以安住汝等身中。無間娛樂。刹那不離。一切諸佛五族金剛。諸佛變化外金剛部。梵釋四王。天龍八部。衞護翼從一念不離何以故。汝等未受戒前。猶彼一切諸佛。以汝等身。爲法樂身。況今已受佛戒。永入內證眷屬故。得如是廣大功德三法佛土。遍一切處。毘盧遮那一法性身。身土不二名常寂光。常樂我淨四波羅蜜處。即是。一切衆生。自心本性之理。還爲一切諸佛。究竟內證之處。勝契經云。所有聲聞法。辟支佛法。菩薩法。諸佛法。皆悉流入毘盧遮那智藏海中。汝等今受諸佛戒品。自然流入毘盧遮那大智藏海。從今以後。不可流入生死海中。一體法身。猶獨作此言。彼（某甲）等。本來是我法身。我此法身。本來（某甲）等身。即此法身。流轉五道。說名衆生。即此法身。修行戒法。說名菩薩。即此法身。到於彼岸。說名如來。常是法身無非法身。此法本住無說無聽。遍一切法。即法身相。汝等所行事。即是法身事。汝等所說。即是法身言。若見汝等身。即見法身。若供汝等身。即是供法身。以汝等身。爲佛法身。楞伽經中明有三身說法之文。當知。三身佛土。皆現今日瑞相。三身皆說今日因緣。現相已竟
　　第十戒相。戒相有二。一七衆各別戒法。二七衆共通戒法。戒法既然。受法亦然一七衆各別戒法持地經。偏爲出家菩薩。說後四重禁。及方等經。說二十四戒。一百四戒。後四重者。梵網經十重後四是也。善生優婆塞戒經。偏爲在家菩薩。說前六重戒。及二十八輕戒。前六重戒。梵網十重前六是也。文殊問經。偏爲沙彌沙彌尼。說十善戒。十善戒者。翻十惡爲十善是也二七衆共通戒法。心地觀及本業經。通爲在家出家七衆。說三聚淨戒。一攝律儀戒。二攝善法戒。三饒益有情戒。梵網經。通爲七衆。說十重四十八輕戒。八萬威儀。三千威儀。十重者。一殺生。二偸益。三婬欲。四妄語。五沽酒。六說過。七自讃毀他。八慳貪。九嗔恚。十誹謗三寶。普賢觀經。通爲七衆。說六重法。及八重法。八重法者。一淫佚。二殺害。三偸盜。四違父母。五違師僧。六嫉妬。七嗔心。八貪利。今於受法。自有四種。一戒別人共。謂六重八重。本是在家別戒。而許七衆同共誓受。二戒共人別。謂五十八戒。或本是七衆共戒。而許七衆別時各受。三戒別人別。謂地持。善生。文殊問等。七衆別戒。別時各受。四戒共人共。謂梵網經。本業。心地觀等。七衆共戒。同時共受。今普通戒。即第四。是七衆同時。雖共受得。各隨意樂。而作一衆。故爲汝等說三聚相。一攝律儀戒。十重四十八輕戒。於中十重名爲十波羅提（別）毘木乞叉（解脱）尸羅（戒）此云別解脫戒。若能堅持。名波羅蜜此云到彼岸。生死爲此岸。涅槃爲波岸。若破住此岸。若持到披岸。若能犯失名波羅夷。此云他勝處。佛法。爲自勝。魔法爲他勝。持戒是自勝。破戒是他勝。十重者如失寶性。四十八如生瑕垢。且約十重。略說持犯。若諸菩薩。已於戒師所。三說求受菩薩戒竟。若自殺。若教人殺。若作坑穽。與人非人藥。施設方便。非眞菩薩假名菩薩。無慚無愧。犯波羅夷。汝從今身。盡未來際。於其中間不得犯。能持不答言能持。若自盜。若教人盜。盜人五錢。若過五錢。若燒若埋。若壞色。如是五大五塵。若婬人男女。諸天鬼神畜生男女。作不淨想自作不淨行。若非眞實非己有。自言得禪。得解脫。得定。得九大禪。得初信。乃至等覺妙覺。天龍鬼神來供養我。若酤諸酒若說出家在家菩薩。言犯十波羅夷中。隨犯一波羅夷若自讃己眞實所得。并毀出家在家菩薩。言犯十重中。一一重罪。四十八輕中。一一輕罪。若慳法慳財。有來求法者。不爲說一句一偈。財不施與一針一草。反生罵辱若嗔一切出家在家菩薩。若非菩薩。諸天鬼畜懺謝不解若謗三寶。若増若減。若相違若戲論。下至一句。此九如初重中。非眞菩薩以下。一一問答。此是菩薩十無盡戒藏。復有菩薩四十八輕戒。八萬威儀。三千律儀。具如心地品說。如前。汝從今身以下。問答此是菩薩攝律儀戒。復有菩薩八萬四千攝善法戒。六度四攝等饒益有情戒。具如菩薩大藏如前問答此是菩薩自行正戒。復有菩薩和光利他方便覺處。
　　所謂權乘菩薩一百四戒二十四戒聲聞二百五十戒。大尼五百戒。人天五戒十善。皆是實乘菩薩。方便儀學處。不得毀謗。如前問答戒相已竟
　　第十一奉持。略示十門持相一遍持諸戒門。如梵網云。十重四十八輕戒。不應一一犯之。故須此中隨有欲成若大比丘。若比丘尼。若優婆塞。若優婆夷。若沙彌。若沙彌尼。若式叉摩尼。皆周遍持十重四十八輕戒。又如瑜伽論云。聲聞自利。尚護他心。況諸菩薩。利他爲先。故應遍護諸譏嫌戒。故須雖非自行實乘戒法。而諸權乘小乘人天乘等。所持戒法。皆應遍持。若非遍持。令他譏嫌自闕利他行。令彼墮惡道
　　二隨心多少門如本業經云。若受一戒。名一分菩薩。乃至具受。名具分菩薩。當知。受而不持。尚勝不受不犯。有犯名菩薩。無犯名外道。況乎圓乘。隨持一戒。則攝一切。故大般若經云。一切諸法。趣等尸羅。此趣不過
　　三護性許遮門。如智度智論云。新學菩薩。不能一世一時遍行五度。如護衣戒。不能施等又攝論云。菩薩性罪不得現行故與聲聞相似。遮罪亦許現行。故與彼異。故須十善性戒一向莫犯。若有因緣。許犯遮戒
　　四方便無犯門。攝大乘論云。若見利他許行十惡。方便善巧。行殺生等十種作業。而無有罪。生無量福。速證菩提。瑜伽亦云。
　　菩薩若有勝利性罪現行故理趣分廣說。菩薩行大貪等十惡五逆。利他成佛。故須爲利衆生。許犯性戒
　　五許勝制劣門。莊嚴論云。由利群生意樂起貪。不得犯罪。嗔與彼違。恒欲損他瑜伽亦云。是諸菩薩多分應與嗔所起犯。非貪所起智度亦云。菩薩不惱衆生爲戒。不同聲聞求現涅槃。婬欲雖是不惱衆生。繋縛心故立爲大罪。菩薩不求現涅槃。往返生死。具資糧故。如說貪嗔諸戒准行。且如沽酒。快樂自他。妄語欺誑自他。一切准知
　　六隨樂無犯門。瑜伽論云。若欲斷彼生。起意樂發懃精進。煩惱熾盛弊抑其心。起嗔蓋等。無所違犯。又十住婆沙論云。慳心不解。不能施時。謂今未熟後當施故。如說慳嗔。諸戒准行。且如欲斷婬欲。勇猛精進。惑心彌增。不能正觀。爲止狂念。行放捨等。譬如釣魚魚強釣弱。能釣損失魚。緩釣緒。定得其魚。一切准知。智者犯罪。如書流上。隨犯隨滅。猶如隨書隨散。
　　七怖畏無犯門。梵網經云。如惜浮囊。及以草繋比丘。涅槃亦云。如護油鉢。雖犯小罪。生大怖畏罪垢不留。譬如牧羊常以虎見其羊。雖肥而無膩脂。
　　八隨勝無犯門。涅槃經云。於乘緩者名爲緩。於戒緩者不名緩。般若。無暇亦許不持。法華亦云。能說法華。是名持戒。雖犯律儀。能攝善法。亦利衆生。豈非持戒。雖持律儀。不攝善法。猶如木石帶持衣鉢。涅槃亦云。若尼拘陀樹持戒者。當生忉利。無智持戒之人。豈異尼拘陀樹。雖持律儀。不利衆生。猶如二乘多修自利墮二乘地。故持二戒許不持律。
　　九捨小無犯門。大般若云。若菩薩。設殑伽沙劫。受妙五欲。於授菩薩戒。猶不名犯。若起一念二乘之心。即名爲犯。鴦掘亦云。寧起野干之心。莫起二乘之心。唯制小心。餘行非犯。
　　十究竟持得門。涅槃云。菩薩設雖不交女。猶聽壁外瓔珞等聲成欲犯戒。淨戒云。若以心想女人身上瓔珞等具。是菩薩波羅夷。文殊問經云。若以心分別男女非男女相。是菩薩波羅夷罪。大般若亦云。應以不護圓滿淨戒波羅蜜多。犯不犯相。不可得故。不應分別此是能護。此是所護。此是護相。此是護果。以一切法皆眞如故。大圓覺經云。諸戒定惠。及婬怒癡。俱是梵行。當知。圓乘菩薩。一切諸法。皆眞如相。無男女想。無自他想。無持無犯。名眞持戒。
　　上來十門。唯約攝律儀戒以說。若約攝善法戒。亦有四門。謂諸菩薩。若有因緣。一切諸事。皆許可行。唯有四事。終不可行。所謂捨菩提心。遠離三寶。若有不捨大菩提心。亦不遠離。一切行相。皆是持戒。一切事中無有犯失。上來四門。唯約攝善法戒以說。若約利衆生戒。亦有一門。謂釋迦佛。初結菩薩波羅提木叉云。孝順父母師僧三寶。孝順至道之法。孝名爲戒。心地觀亦云。普爲四恩受三聚戒。所謂父母恩。衆生恩。國王恩。三寶恩。當知。報四恩名爲持戒。設使雖持律儀善法。不報四恩。名破戒。若有善男善女。觸一切事。修持恩行。擧足下足。即是戒地。語言動作。皆是戒法。此人威儀。即是諸佛威儀。此人顏貌。即是諸佛顏貌。欲見諸佛。可見此人。欲供養諸佛。可供養此人。此人處世。猶如日月。此人濟世。猶如天地。生生之處。常作大王。念念之中。即我大師。是故汝等立大誓願。持十門戒。不捨大心。不離三寶。常報四恩。在在處處。永不退轉。念念步步。早昇佛位。三業虔誠。說奉持偈。
　　奉持菩薩諸戒品一色一香不退轉
　　堅固增長菩提心終不捨離三寶海
　　孝順法界四恩德速證無上大菩提
　　奉持已竟
　　第十二廣願。夫以菩薩。初發心後。至于菩提。所有功德。若無願波羅蜜之時。中間稽留。不能速至大菩提岸。若加願波羅蜜之力。念念進趣。速得超登大涅槃岸。譬如大海浮一大船。建大雲帆。任好順風。故須於平等法界之大海。浮大菩提心之大船。載菩薩淨戒之重寶。擧願波羅蜜之廣帆。任力波羅蜜之順風。送大般涅槃之彼岸
　　弟子（某甲）等至心發大願
　　我今此大衆受得諸佛戒
　　即身已證入觀行諸佛位
　　位同大覺已已入諸佛數
　　觀行已顯得自心本三身
　　契會三世佛自他受法樂
　　亦願於即身速成相似佛
　　早成分證佛定成究竟佛
　　猶如過去世魔梵釋女等
　　更不捨受身現身成佛道
　　今日此大衆雖受持佛戒
　　若有宿世障現身不成佛
　　願臨命終時決定生極樂
　　隨願生都率聽聞正法輪
　　悟入無生忍具足大神通
　　隨意遍遊化十方諸佛淨土
　　歴事諸佛界福智得具足
　　自行及化他常無間斷時
　　一切諸佛法即時得圓滿
　　又以此功德從今日以後
　　若於自行門未得無生前
　　永離三惡道永離下賤身
　　永離女人身永離繋縛身
　　常遇三寶界清淨修諸行
　　亦於利他門分身十法界
　　常爲諸衆生作大善知識
　　開示其正道皆令成佛道
　　亦願諸衆生若聞我名者
　　令發菩提心若見我身者
　　令斷惡修善若聞我說者
　　令得大智惠若知我心者
　　令入大覺位願以修懺悔
　　受戒發大願所生大功德
　　普迴施法界一切諸衆生
　　願普法界諸衆生未離苦者令離苦
　　未得樂者令得樂未發心者令發心
　　未修善者令修善未集法者令集法
　　未利生者令利生未成佛者令成佛
　　願以此功德莊嚴我本師
　　釋迦牟尼佛文殊彌勒尊
　　一切傳戒師證明及同學
　　諸佛及菩薩梵釋四天王
　　三界諸天衆閻羅王五道
　　一切冥官衆天神地祇衆
　　伽藍諸法衆八部鬼神衆
　　受戒大外護一切冥道者
　　若於此處中發大菩提心
　　同受諸佛戒一切冥得道
　　畜生鬼魅等蚊虻虱蟣等
　　各增內證樂各施利他樂
　　已成佛道者利他得自在
　　未成佛道者證果得自在
　　同心共守護現前諸大衆
　　令除消災難令增長福壽
　　現前榮華樂後世佛法樂
　　各各得增長各各得圓滿
　　亦願今日受戒衆在家出家菩薩衆
　　現前冥道得戒衆見聞信毀諸大衆
　　依此今日受戒善盡未來際爲結緣
　　生生世世爲憶念後後當當爲利益
　　未成佛者我引導已成道者引導我
　　不令一人墮惡趣不令一人受苦惱
　　若有一人受苦處互爲拔苦爲引導
　　若有一人成佛國互爲聞法爲弟子
　　如彼三劫三千佛願我大衆亦如是
　　總願初後大功德普施法界諸衆生
　　同共迴向大菩提決定證得無上道
　　元慶六年五月十五日覆檢以畢
　　草堂寺五大院桑門安然記之
　　龍樹說言。巧作名義。普施衆生。是名法施。如來說言。財施有盡。法施無盡。致菩提故
    願以解釋菩薩戒法施功德遍法界
　　普爲一切四恩海共證無上大菩提
　　普通授菩薩戒廣釋卷下
　　弘長三年五月十五日於花王房書寫之
　　靈惠（二十五）十六日校點了

　　貞治四年三月二十三日趁朱點爲墨字既畢爲勵後學也

　　願以此功德普及於一切共持三聚戒皆成等正覺   祐禪老比丘

