      《大正藏》第74卷

　　No. 2358A
　　菩薩戒問答洞義抄

　　 律宗大小通別二受不同

　　 二受通塞  通別東流  自受行別
　　 七衆成性  南北異義  通別七衆
　　 五八分受  七衆三聚  住前戒體
　　 表無表異  互爲各發  通別無表
　　 三聚十支  三聚防發  別脫名義
　　 無表名色  通別戒境  新古戒體
　　 無表引果  總別不同  轉成無漏
　　 轉成時分  無表倍增  安心持戒
　　 眞言用戒  淨土依戒  天台非義
　　 禪宗依戒 

　　夫大乘三學出過餘乘矣。菩薩八正超越邊際焉。若以管見欲悟其要。皆隨妄俗不當眞要。憖用螢情欲取其旨。俱隨塵染不知奧旨矣。爰仰見慈尊之教文。萬行非他都流入于尸羅之廣海。伏聞宗家之義林。三乘無隔同生長於毘尼之善根。然則八宗津區同沐戒水。二藏路異俱耀律燈。是以寄尸羅一門以明其義。約菩薩二受以述其由。而世漸澆漓。人稍淡薄。則毀尸羅而爲法縛。指律津而爲學小。如是邪倒不可稱計焉。悲哉希受爪上之人身而不知擣篩和合之藥。歎哉適値優曇之教文而不守好色香藥之教。哀猶有餘悲哉夫。故引用三藏之教文以破蟷蜋拒輪之智。標示數十之問端以息飛蛾赴火之能。若萬中有一理。願垂哀納矣。
　　將釋菩薩戒略有二門。第一總明菩薩戒相。第二別破諸宗邪見。第一門有三。初明別脫戒。二明總脫戒。三明總別不同。初中有四。初正明別脫戒。二兼明表無表異。三明新古戒體。四明轉成無漏義。第二門有四。初破眞言末學邪倒。二除淨土宗惡見。三遣天台宗非義。四摧惡禪邪情。
　　第一門正明別脫中問曰。律宗是三乘中何乘。毘尼是大小中何法。若云大乘。天台智者判一代教以律教爲小乘。大唐玄奘造三藏録以毘尼列小録。故知小乘。若云小乘。瑜伽論并自餘經論。菩薩則依學律部以爲尸羅波羅蜜。則涅槃經（扶律談常）勝鬘經（毘尼者卽大乘學）十輪經摩耶經大集等諸大乘經。智度論等（八十部者。卽尸羅波羅蜜）諸大乘論皆以爲大。又上古先德皆持五篇戒。五夏間以律學爲宗。彼等皆爲小耶。進退是極。爲之云何答曰。此問甚劣。不足言之。且依教文以助迷情。凡就菩薩戒有三聚。其中攝律儀者卽是聲聞藏所說戒相是也。則本論瑜伽中說菩薩戒相曰。復次當知菩薩毘奈耶略有三種。初律儀戒毘奈耶聚。如薄伽梵爲諸聲聞所化有情略說毘奈耶相。當知則此毘奈耶聚（已上）菩薩善戒經曰。在家出家戒三種。一者戒。二者受善法戒。三者爲利衆生戒。云何名戒。所謂七衆戒。比丘比丘尼式叉摩那沙彌沙彌尼優婆塞優婆夷（已上）占察經本業經等文廣故不録（如有人集一卷）如是經論指七衆戒爲攝律儀。無別立菩薩律儀。若別有菩薩律儀。何不指彼讓五部律儀。故知律教是小乘。菩薩三聚中律儀戒全與彼同。故菩薩爲護攝律儀依學彼部。則南山大師釋曰。若據大乘戒分三品。律儀一戒不異聲聞。非無一三異（已上）則不由涅槃開會直得頓悟大乘。若云教是小乘。菩薩不依行。依何護律儀。律儀若不立依何護後二。律儀戒爲本方有後二瑜伽明文。彼曰。此三聚戒由律儀戒之所攝持令其和合。若能於此精勤守護。亦能精勤守護餘二。若有於此不能守護。亦於餘二不能守護。是故若有毀律儀戒。名毀一切菩薩律儀（已上）當知智者判爲小。三藏列在小且依其教限乎。自餘經論說言大乘。依三聚之中律儀也。況唯受律儀一戒亦名別受菩薩。依受者心戒有大小。發大菩提心爲大乘戒。發小菩提心爲小乘戒。作法軌則全二乘同。依心爲大。則玄奘以前古德皆但別受菩薩。然當世律侶通受大菩薩。二乘永隔知見。云何不知此旨任舌謗大乘法。世有人毀戒云小法。若依薩遮尼經。謗三乘法俱定逆罪。定墮無間。小乘猶爾。況大乘乎。摩耶經說毀訾毘尼法滅之相。涅槃經說毀毘尼經律是魔說非佛所說。（已上略抄）經文如是。可畏可畏。不可不悲。
　　問曰。旣聞律教是頓悟大乘。未知通別二受不同。請委分之答曰。凡二受不同源出瑜伽文。慈恩承之名通受別受。義寂得之號總受別受。名言小異義意全同。寂法師梵網疏曰。授律儀戒方軌有二。一與餘二總受。二與餘二別受。總受方軌七衆無別。擧一羯磨通被七衆。至於隨相所持各異（已上）意曰。總受者菩薩之三聚總受故。別受者律儀之一戒別受故。又別受戒三乘共戒故。軌則大與聲聞同。卽大僧大尼戒白四羯磨成就。式叉沙彌等戒各有受法。通受戒不爾。大乘不共戒故。作法大與二乘不同。雖七衆別羯磨無異。但至隨相七衆差別。謂大僧持二百五十并梵網瑜伽等重輕諸戒。乃至近事女等例同爾。今約二受論通塞有七種不同。一通受是通。三聚通受故。別受是塞。律儀別受故。二通受是塞。局大乘故。別受是通。通三乘故。三通受是通。來際通受故。別受是塞。局盡壽故。四通受是塞。局加行心故。別受是通。通生得心故。五通受是通。自受從他通成故。別受是塞。局從他故（且依出家戒言唯從他也）六通受是塞。局加行心中大菩提心故。別受是通。通加行心中小菩提心故。七通受是通。十支通發故。別受是塞。七支局發故（上明多種通塞。總顯二受不同。至論得名。但由初句名通受別受）。
    問曰。通別二受差別聞之如指掌。未審出在何文答曰。其證非一。翰墨無暇。且指說所以令自尋。則瑜伽論義寂疏。表無表章其文甚繁。用者自尋。又涅槃經但說別受門戒。於菩薩戒立二種戒。一受世教戒。二得正法戒。受世教戒者。白四羯磨然後乃得（略抄）如是諸文甚多。恐繁不記。
　　問曰。通別二受不同粗以如是。未知何時始東流。請具示之答曰。別受作法則佛滅千年。至後漢明帝時騰蘭初至。人雖剃染未有歸戒。跨及曹魏將二百年。曇摩訶羅（此云法時）依四分羯磨立十人受戒爲始。六百餘歲天台智者。華嚴香象。三論嘉祥。淨土善導。律宗道雲道洪智首南山等。皆唯別受人。通受作法。大唐遍學三藏至五天。於那蘭陀寺遇戒賢論師（亦名正法藏）傳瑜伽始受此法。還震旦則授基法師。其後我朝道昭和尚入唐受此法歸朝弘之。雖然唯在家非出家法。亦不相續絕。又龍興寺大和尚渡海雖大僧受戒始而不相續。爰近來興正菩薩悲此法陵。則依瑜伽論說慈恩所釋。祈請好相。四人一時以自受羯磨自誓得戒。上人則第四也。其後漸漸入佛法人其數不可稱計。故當世受戒不共之通受爲本。兼行共門之別受。
　　問曰。通受自受從他。論文許之。自誓授人道理可爾。別受不爾。瑜伽曰。苾芻非自受。從他簡擇故（已上）又三乘共戒故軌則同于聲聞。旣不許自受。菩薩焉行。而當世常行別受戒。豈成之耶。旣佛法滅戒體成就人我朝無有一人。縱有一人。邊地五人方得行之。況一國都無。而通受自受。則行別受恐不能成。若不成爲之何爲答曰。諒如來難。但戒體不成授之無用。今旣授之知成旨故。則如來入滅之日。阿難請問四事。其中如來入滅後以誰憑師。佛曰。波羅提木叉爲師（云云）旣自誓成通受大戒故。互爲和上羯磨文牒波羅提木叉爲和上。旣三聚中攝律儀與別受戒同。而以彼戒爲和上。理有何妨（是一）又別受戒體成就種種靈相（是一）何足疑慮。須仰信之。一受旣成。後後授之理。有何失矣。
　　問曰。大乘三聚中攝律儀全是七衆戒此理難信。南北俱不許。何恣立新義。先南都古德護命勤操靈仙修圓等義。七衆性成必依律儀法則受七衆戒。七衆性成後以三聚羯磨成菩薩戒。全不爲三聚中律儀戒。次北嶺義者。昔弘仁年中。傳教大師以四箇條事奏申。其大意曰。直往菩薩最初始行不受二百五十小戒。唯受十重六八戒而成大乘比丘僧。梵網所說則此戒也。是名圓戒。此圓戒中都不交於五篇七聚。彼戒一向小乘戒也。久修菩薩爲利他故假受持之可有兼行。直往初心必不受之。我山欲須受圓戒成大乘僧（云云）兩寺旣不許。今立如是義豈非新義答曰。此條南北諍。未學焉判斷。且依相傳義以明之。旣一代決判瑜伽不說攝律儀。全讓五部律藏。修多羅帶意趣。論藏決判疑情。若別有大乘攝律儀。何論文不指彼讓五部律藏。但古德言性成。如遺疑抄比丘性作二重。一麁顯極成。謂別受戒也。十方三乘凡聖盡和合。僧義尤顯。二微細甚深。謂通受戒也。十方大乘凡聖盡和合。故雖名僧諸二乘衆不和同。其義更幽。古德且依麁顯極成性。不遮微細甚深重。若不爾通受戒現在教文。先賢何不見。次於北嶺義南都諸寺所不許之。其大旨曰。唯受十重六八戒成比丘性。釋迦法中都無此法。智論曰。釋迦法中無別菩薩僧。則律藏所制菩薩攝律儀。設雖直往爲出家戒。必受此戒成大比丘。偏小者誤之甚也（云云）最澄師救曰。瑜伽梵網受法不同。瑜伽菩薩戒藏通菩薩戒。梵網菩薩戒別圓菩薩戒。藏通菩薩猶雜小乘。以聲聞戒爲攝律儀。別圓菩薩一向大乘。唯受大戒不交小也。故戒有三。一唯小乘。謂四分等篇聚戒。二通小乘。謂瑜伽等三聚淨戒。三唯大乘。謂梵網經十重六八。法華安樂行品所明戒也。則自問曰。若以梵網等成大比丘僧。有願無願不同云何答曰。受久名比丘。新受名沙彌。行南都坐比丘末沙彌上（已上略抄）此義大誤。則天台玄義云。菩薩持性重譏謙等無差別。自求佛道性重則急。爲化衆生譏謙則急。小乘自調性重則急。不度他故譏謙則寛。菩薩具持兩種。故名大乘戒。又曰。別圓兩教專於梵網。若出家菩薩全用白四羯磨（已上）況經論十戒止觀配五篇等戒。隨天台從惠光律師受大比丘戒。宗家之智者旣以如是。末學之傳教何致妄判。依法不依人者如來教勅也。依義不依文者大乘之大綱也。何依澄師凡解難經論聖說。凡聖相望依聖不可依凡。何引彼非義難今正義。水火相違。宜棄之矣。澄師難曰。西域傳中曰。西天有三寺。一一向小乘寺。二一向大乘寺。三大小兼行寺。傳教引彼配今三戒。若不分三戒依何解三寺。故知正義（是一）又多大乘經論教初心菩薩曰。勿共二乘。不可同住。不可同食。不可同路。讀誦者讀誦大乘。若說法者演說大乘（云云）以此文證知是正義（是二）故我山不依行律不可同住等答曰。此雜非也。先西域傳旣於乘分三品。於戒不分三品。若云一向小戒寺一向大戒寺大小兼戒寺似小證文。旣文云乘。何妨戒同。次引正經文以爲引證先問曰。經說婬欲則是道。則依文應行婬耶傳教答曰。不爾。經由理門非方行之（已上般若）例難云。彼旣爾。此亦應爾。經遮小乘則遮小乘人。遮小乘心。遮小乘著。更不遮住大乘心爲三聚中攝律儀受持之。況南都僧衆與小乘人全不同住。不同食。不同路。不發小乘之心。不著小乘之學。不修小乘之因。不欣小乘之果。何違經文。經含意趣。論決意趣。何由帶意趣經文捨一代決判論。若依文取義。由無行經起三毒。由般若經起惡空。彼若依義不依文此亦應爾。一取一捨。豈非矛楯。但澄師非只人。定大權示現。弘教度人難思方便。而末學由彼不亂聖言。若約彼顯戒論以解大僧。只形同沙彌分也。南都坐沙彌上。方數俗年則可就形同中。約新舊分有願無願。甚通漫也。
　　問曰。通受七衆方如別受七衆。但於作法時限有差別。若爾出家五衆現顯。在家五八通受作法其相云何答云。依相傳義。授結緣十重時。梵網前四重上說具輕戒飮酒則爲通受五戒。則攝律儀也。次說後四重等方爲五戒攝善攝生。好相十重時。又先五上說具八齋戒後三方爲通受近住。則攝律儀也。次說後四重等方爲攝善攝生。則七衆備。
　　問曰。通受五八有分受否答曰。雖有異義。若依補行文集御註。雖爲初根引接許之。依戒體不可成。欲成戒體必具受。章文云。其菩薩戒期心廣故必須具受。亦非初位引接之故（已上）旣言其菩薩戒寛過七衆。初位者則別受五八也。故知不可通受五八有分受。本業許分受爲初根引接。若據實理依章釋（已上御注意）雖異義往往以此爲實義（私曰。爲處中應有無表。由思願有無表故）。
　　問曰。菩薩七衆俱發三聚心方發得之。旣近事近住皆以如是。若爾受近事戒應成七衆之戒。若言不成戒體則不依願。唯識論然依思願文明鏡。焉有不依願成戒體。若言成無七衆差別。若違可名犯戒。進退難判。請爲決之答曰。此難非也。依總願發十支無表七衆一同。依別願成七衆差別一切皆爾。故遣疑抄就願分二重。一廣大總願。二當分別願。二重必具足故無失矣。
　　問曰。通未入僧祇之位。以善法欲菩提心成體否。若亦局已入僧祇之位以深固大心方成無表否答曰。就是異說。寺邊學者局已入僧祇深固大心方成無表。宗要釋菩薩戒言。爾時於此解脫分心。由羯磨緣得菩薩戒（已上）解脫分者則資糧位也。故於當代機根。薄地凡夫都不可有受戒義。設雖受戒不可成戒體（已上彼義）依和上御義此義不爾。旣上卷古迹分釋言。上卷傳上賢聖内門行。下卷傳初發心外門戒行（已上）内門者已入僧祇。則十住已上菩薩也。外門者未入僧祇。則輕毛十信菩薩也。若戒法局已入僧祇。上下俱内門行都無外門行（是一）又本業經說。十重滿足方入初住（已上）滿足則輕毛。方入則已入僧祇。若戒局内門。滿足何位。登僧祇始受無戒入僧祇。若爾違滿足方入說文（是二）以此二文證。受戒通輕毛將卽明也焉。次於宗要文論藏常廢立以資糧位言解脫分。雖然雜集論中說四種順解脫分。其中依憑順解脫分者。卽善法欲菩提心位。何以解脫分言局已入僧祇。古迹宗要一師製作。豈有二文違。本業梵網一佛所說。寧爲矛楯說。故知輕毛位以善法欲菩提心得菩薩淨戒。如是得意粗無疑難。
　　第二兼明表無表異者問曰。就戒重重料簡粗以如是。未知表無表差別。請爲明之答。表無表具如表無表章。今爲新學略而引之。表者三業表。則身語意。章曰。成業論瑜伽等說。有三種思。一審慮思。將發身語先審慮故。二決定思。起決定心將欲作故。三動發勝思。正發身語動作於事（私曰。此文於意表開二種。於動發合身語。依起業次第故）唯識論曰。能動身思說名身業。能發語思說名語業。審決二思意相應故作動意故說名意業（私曰。此文於意表合二種。於動發開二種。依廢立次第故）。
　　問曰。表義曰何答。章曰。表謂表示。表自内心示於他故。成業論曰。何故名表。此能表示自發業心令他知故。爲顯此義故說頌曰。由外發身語。表内心所思。譬彼潜淵魚。鼓波而自表（已上）謂身表者。乞戒時先禮拜三返是也。語表者。三返乞戒是也。以身語禮拜乞戒表示自内受戒意令知和尚。表者則顯義也。故言表自内心示於他故也。意表者。則審決二思也。義燈曰問。表義云何。後思表前思名意表業。又思見分及自證分更互相表名爲表也（私曰。初釋以審決二思相對爲表。後釋於一思四分見分自證分相望作表義。就是有種種料簡。具如周抄）雖審決俱意表。定意表體則局決定思。十業道章曰。決定一思爲意業道。不爾意業有重發故（已上）此三種表俱取最初一念爲無表所依表戒。義燈曰。於初刹那正發身語之思。或俱時發。或前後發。俱時一一種。前後各別種。皆於初上立（章釋意同故略之。就此有重重義。如別紙抄）有義以正將動身語只前念則定表戒體。若依相傳義。取正動身語最初俱時思爲表戒體。及解燈文二義差別更尋。若此表戒時不發菩提心戒法則不成就。後進謹之。於戒有上中下。則乞戒時心有上中下也。是依相傳抄記。從他如是。若自誓受者。瑜伽曰。若自然受者唯有意表業（已上）雖章有二師義。繁故略之。次無表者。亦三業無表。則身三語四意三也。翻表戒故名無表。
　　問曰。就表無表各有三業。若爾一一配當之。身表發身三無表。乃至意表發意三無表。若又一表上各具三業無表否答曰。此條異義往往。有義三表各各配三業無表。其故身善翻身惡。乃至意善翻意惡故。身表立防身三無表。乃至意業亦爾。章文言然意無表非是色性。則明證也。若三聚各各具十支。意業無表何由所防不名色。故名各發。若依相傳義。三業表各各具十支。則三十箇無表。正如先義兼防十惡有何失。道理文證頗繁。且擧少分以破彼義。先道理者。身行禮拜時。但不思防身三計。乃至決定思時。但不念防意三計。俱發三聚心斷惡諒寛故。三業各各具十支（是一）又表無表章就意業無表發不發列三師義。其内第三師意業不發無表。若如各發義。第三師但立七支無表應不立後三無表。若爾三師俱大乘師。何防十支（是二）以此道理故知互爲發。次引文證。義燈曰。意業之中十善十惡發無表否（是一）表無表章曰。大乘唯意表發殺生無表（是二）略纂曰。若從他受。或由身發七支。如往師所等。或由語發七支。如發語請師等（是三）崆峒記曰問。初唯身業或唯語者。寧立十支答。互立無失。不爾病者應不可得戒（是四）開宗記曰。由身表業發語無表（是五）如是文證頗以繁多。何依一處文以亂多文。以是故知互爲發是正義若爾然意無表等文云何會之答曰。此義旣聞。何設重問。自元分兼正故。兼防十支。正各發。是故依正防言然意等。若不許兼防道理。已前諸文云何會之。故知互爲發道理文證諒以繁多。須棄管見方仰大虛矣（已前各發互爲發略明如是。就此有重重料簡。自門他門義理爲別如別抄）。
    問曰。就通別二受無表有差別否答曰。爾也。別受三乘共戒故。無表則七支。小乘不制意地故。章曰。其苾芻苾芻尼戒。唯有身三語四七支律儀。苾芻等心意樂普遮色性罪故（乃至）其勤策勤策女及正學近事近住皆唯四支。身三語一。謂不妄語法。令其漸學。意樂未普。更不受多。此四性戒。餘爲防此。非別有體（私云。南山大師七衆俱戒體同。慈恩大師爲分有願無願四七不同）通受大乘不共戒故無表則十支。大乘以意地爲本故。章曰。菩薩律儀制十支故。色支唯七。後三非色（私曰。就後三非色文異論往往。具如別紙記）。
　　問曰。通受防十支。就戒有三聚。若爾三聚各各具十支。將亦以十支配當三聚否。
    答曰。若依相傳義。以十支配當三聚。攝律儀則七衆戒。彼戒以七支爲無表故。以前七爲攝律儀無表。言惡時身語勝故。攝善攝生以後三爲無表。言善時意地勝故。
　　問曰。就無表有種類差別否答曰。有義俱防惡無表。攝善攝生戒以防後二障爲戒故。三聚俱防惡。若依相承義。就無表有二種。一防惡。二發善。章曰。其別解脫律儀及處中一分無表。以善思種子上。有防身語惡戒功能。及發身語善戒功能爲體（已上）故知有發善防惡二種無表。
　　問曰。就無表有二種方始知之。未知十支無表二種中何答曰。依相承義有二種不同。一義曰。十支俱防惡也。發善彼上總得之。一義曰。前七防惡。後三發善（已上二義。何俱相傳義。任情取捨。但初御義猶以甚深歟。別受通受俱亘無差別故）。
　　問曰。上具明別解脫戒。未知別解脫名言云何答曰。表無表章云。別別防非名之爲別。能防（義燈曰思種別能名爲能防）所防（七種過非名爲所防）皆得別稱。律謂法式。儀謂軌範（已上）定道二戒名總脫戒。總出非故。作法律儀名別脫。別出非故矣。
　　問曰。旣聞別解名言。何故無表名爲色。
　　答曰章文說色義言。其無表色實是無表也。無所表示故。卽體非色。亦從所發（私曰。所發者。則身語表戒依思動作。思是能發。表戒則所發也）所防（私曰。十支由前七。是則所防也）假名爲色。義燈曰。身語善惡無表。體是色性。而無變礙。不如五塵實色有質礙用。旣與色類異故。十二處中色處不攝。唯別法處中受所引色攝。
　　問曰。通別二受戒境寛狹其義云何。答曰。通受必以不可說不可說三千大千世界爲戒境。別受不定。發大菩提心受之成大乘戒。爾時戒境則寛如通受無異。若發小菩提心受之成小乘戒。爾時境則狹。但以一大三千世界爲戒境。
　　問曰。別受戒三乘共戒故。軌則作法專與彼同。故及論支類俱發七支。何至戒境有不同者答。此難不齊。十惡大小俱知。小乘意樂劣故不制意業。故戒體同七支。戒境所計不同。小乘計一大三千界外無世界。彼若知不可說。彼戒境亦不可說。寧欲知有他三千界對彼作非。若願不作。戒境豈局一大千。大乘旣知不可說故戒境寛。彼大乘若不許不可說。戒境俱狹。小乘若許不可說戒境則寛。知不知不同。何得例難矣
　　第三明戒體者問曰。戒相如是。未聞戒體何者答曰。戒體是新古諍論。今具出兩義方決疑情。先出古義則有二別。天台智者大師義記曰。不起而已。起則性無作假色（已上）彼師意以法性法身爲戒體。法性自元不起。不起性名不變眞如。故言不起而已。彼法性隨緣作動假現有爲衆相。是名隨緣眞如。譬如水波。水是濕性。濕性不隨緣。是譬不變眞如。波是擧動。擧動亦不離濕。此喩隨緣眞如。金錍曰。萬法是眞如。由不變故。眞如是萬法。由隨緣故（已上）戒是無作。無作由作。作是動用。動用名隨緣眞如。眞如雖隨緣體性是不起。水隨風濕性不隨緣。故以法性爲戒體。次南山大師業疏曰（出三宗戒體中。說圓教宗戒體文）成善種子此戒體也（已上）則以種子爲戒體。隨濟緣記釋言。結成種子自爲戒體探大師所立之旨成種子戒體之義。有義南山大師以用戒體爲所存之實義。則見大師解釋。述種由思生。要期是願。願約盡形。形終戒謝（文）必不見以種爲體。隋允堪記主釋以種之上防非爲體。加之體用兩增西天諍論。用增爲正新家所判。祖師設雖舊家。何以正義爲立義哉。故知用戒體（已上二義互引文證。雖難是非。疏文明言成善種子此戒體也。記文具結成種子自爲戒體。故知種子戒體是正義允堪釋用不隨時）次明新家戒體。是以防非止惡用爲戒體。章言。其別解脫律儀（乃至）無表。以善思種子上有防身語惡戒功能。及發身語善戒功能爲體（已上）則防非止惡功能與所熏種不卽不離。不卽故用戒體。不離邊應言種子戒體。則南山種子戒體與新家頗近。知德諒深（已前義理依相傳具記之）上來三家戒體文略如此。依相傳義以新家爲本。學者更尋。
　　問曰。戒無表旣思上假法。假法不因果。論假法如無非因緣故。經光光非因果法。故知戒法不引當果。若爾由戒引果諸教明之。二文相違其義云何答曰。無表是假法非因果法。性相所定。故無表不可引果。又雖無表當位不引果。爲思種成滿業引之。故無失矣。
　　第四明轉成無滿者問曰。古迹云。由此菩薩入初地已捨有漏戒受無漏戒（云云）宗學者以此名轉成無漏。其義云何答曰。就此學者各存一義。有義曰。菩薩入道時。有漏種上無表如本。又無漏種上生無表運運增長。故云捨有漏戒受無漏戒也。非謂以師僧緣更受。
　　問曰。入見道時初得無表十支歟。又有漏種上倍倍分歟。若云十支者。依何受緣始生無表耶。若云有漏倍倍分生無漏種上者。有漏種子尚有增長。何新無漏種上前倍倍分生耶。不許移故答曰。自本依無漏思種增明緣無漏種上生有漏倍倍分立義上者。何如是難耶。
　　又問。旣云捨有漏戒受無漏戒。何尚有漏種上無表增長耶。云捨戒故答曰。自本言捨有二義歟。一云。一向永棄捨。譬如云衣服旣破捨之。二云。取勝棄劣捨。譬如儲新衣服故衣服捨之。今捨言當後義也。有義云。菩薩入見道時。有漏種子上無表全轉移無漏種子上。故云捨有漏戒受無漏戒。雖無表體漏無漏無別。望種子爾云也。然有漏種上法皆逼迫繫縛。無漏種上法返之。故有小異耳。譬如樹葉春青秋黃其體全同。初發心發得無表直至佛果。因果大異其體全同。唯戒無表也。章曰。別受戒至佛果轉成圓滿無漏之法。則是法義（云云）。
　　前義難曰。由何捨緣捨有漏無表耶答曰。如是難者。入見道時依何受緣始生無表耶。
　　又問。全轉有漏者成無漏者。入見道時無表支分云何答曰。假令加行後念一萬支見道初念來二萬支可增長也。
　　又問。何異餘法如是。此戒法初發心法直至佛果哉答曰。如是難者。何異餘法有長能哉。此恐未辨戒法建立如是難歟。梵網經曰。衆生受佛戒則入諸佛位。青丘釋云。佛位有二。一發心滿位。二行果滿位。今入初故初發之願無不周圓。與佛無異言同大覺。如契經云發心畢竟二無別故（已上）如是文云何隔意。初發心願全期佛果故。此防非能三賢十聖之間漸漸轉劣附勝。有何失哉。
　　又問。殊餘法言增長條此亦不審。不律儀處中俱增長。望不要期布施等可云至佛果哉答曰。不爾。不律儀等皆命終捨。云何相例。
　　又問。捨有漏戒受無漏戒。言望種子爾云事。無窮會釋也答曰。汝受捨之言亦以胸憶料簡歟。
　　問曰。此二義中何正答曰。宗大義各有其謂。何輒定之。雖然若依相傳以後義可爲所存之實義。於無漏有轉滅轉齊二義。其内以轉齊爲正義。例彼思此後義頗有眉目。
　　問曰。轉成時分云何答曰。一義云。決擇抄意通別二受俱至佛果。轉成無漏得章文（依地有無中其義見）故知至佛果轉成無漏。若爾古迹言入初地已轉成無漏者。答曰。古迹出分得義故無違。一義云。不用決擇抄。章出轉成圓滿分不云初得。若依初得則以古迹爲定。古迹出通受。別受例同可得意者也。一義云。決擇抄由別受以釋。通受未分明。古迹依通受以釋。別受不分明。故知通受入見道時轉。別受至佛果轉
　　問曰。以何不同答曰。雖通別共菩提心上所作。通別相望通勝別劣。故劣至佛果。勝見道轉
　　又問。何故俱大乘戒。通勝別劣答曰。通受三業通防故。唯局大乘故。別受返上故優劣不同（乃至三義。學者各有其謂。更尋）。
　　問曰。上來具明無表倍倍增長。乃至見道轉成無漏。未知倍倍增長樣何答曰。就此有異義。一義云。初念十支。第二念二十支。第三念三十支。第四念四十支。一義云。初念十支。第二念二十支。第三念四十支。第四念八十支。如是名倍倍增長。倫記釋不律儀云。次念增成二十。第三念增至四十乃至無邊（已上）不律儀如是。律儀豈劣彼。故知第三念四十支。第四念八十支。又鹿島大明神御託宣以後義爲正。故取後義可爲所存之實義。
　　問曰。戒如是甚深無礙。如是妙戒受持之安心云何答曰。安心者則住無相智。以生法二空亡三輪相無增能持不撥無犯。離空有二邊。離有空中間以不護圓滿淨戒波羅蜜。如是安心方名持戒。若著有相持之。如澄照大師解釋。持戒返成凡福行。如元曉大師所釋。淨戒更得犯戒名。若有問者將以此義可答。具如諸師所釋。恐繁不記。新發意菩薩方住此心持菩薩戒。
　　第二門破諸宗末學邪見問曰。世有眞言末學。難破曰。四箇大乘是三妄未除事理未圓。我宗不爾。三妄永斷事理俱密。故持顯戒甚非佛意。三世諸佛心修密教速成等正覺。故須棄顯戒。如是邪道遮眼前。云何破之答曰。戒是淺法。何大日經蘇悉地經。并一行阿闍梨疏。大師御遺誡慇懃持戒。此文云何消。今具引之。大日經云。若佛子信心。生種姓清淨。恭敬於三寶。深慧以嚴身。堪忍無懈怠。尸羅淨無缺。忍辱不慳悋。勇健堅行願。如是應攝取。餘則無所觀（是一）蘇悉地經（阿闍梨相品）曰。我今當說阿闍梨相。一切眞言由是得故。其相謂（乃至）恒依法住不行非法。其大慈悲憐愍衆生（乃至）深信大乘。設犯小罪猶嫌大怖。身口意業善須調柔（是二）聖不動經云。整其三業不造衆罪。亦不親近諸餘惡人。作護摩事速得悉地（是三）尊勝陀羅尼經云。當先洗沐著新淨衣。白月圓滿十五日時。持齋誦此陀羅尼滿其千遍。短命衆生還得增壽。永離病苦。一切障悉皆消滅（是四）底哩三昧耶經曰。若修行者。菜食長齋誦滿一萬遍已（乃至）一切事法皆得成就（是五）大軌文云。常大乘法住。於菩薩戒恭敬阿闍梨。以戒常嚴身。弟子具此相。方可爲傳授（是六）大日經疏云。若眞言行人不曉如是淨戒。則口誦眞言身持密印心住本尊三昧。具修次第儀式供養諸佛（乃至）云何得名菩提薩埵耶。故經次云。是故族姓子。以受身語意戒得名菩薩（是七）又曰。汝善住戒者。如護自身命。護戒亦如是。應至誠恭敬。稽首聖尊足。所作隨教行。勿生疑慮心（是八）蘇悉地經疏曰。由破五戒三障發起也（是九）大日經供養法疏（零妙寺不可思議撰）曰。淨命者小欲知足之行相。胡語頭陀。具有十六。經論隱顯。故說十二十六。衣四食六處六（是十。私曰。有細釋十丁餘）又曰。所謂供養有三。一者外供養。謂香花飮食及燃燈莊嚴道場等也。二者行供養。謂如說奉行及禮拜持戒等也。三理供養。謂心住體無外攀緣也（是十一）又本師御遺誡云。語諸弟子等。凡出家修道。本期佛果（乃至）發心遠涉非足不能。趣向佛道非戒寧到。必須顯密二教堅固受持清淨戒莫犯。所謂顯戒者。三歸五戒及聲聞菩薩等戒。四衆各有本戒。密戒者。所謂三昧耶戒（乃至）如是諸戒十善爲本。所謂十善者。身三語四意三也（乃至）如是諸戒不具足慧眼暗冥。知此意如護眼命。寧棄身命此戒莫犯。若故犯者非佛弟子。非金剛子。非蓮華子。非菩薩子。非聲聞子。非我弟子。我亦非彼師。與彼泥團折木何異（乃至）若隨我誡。則是隨順三世諸佛誡。是則佛說不是我說（乃至）奉行此戒精修本尊三昧地。速超三妄執證三菩提（乃至）違我教則違諸佛教。是名一闡提。長流苦海何時得脫。我亦永不共住語（是十二）明文如是。何爲飾己非任舌謗法。則如御遺誡一闡提。長無出期。可畏可畏。悲哉夫。
　　問曰。以戒不爲閑務。但自持三昧耶戒上。何持顯教諸戒蓋此謂也（云云）答曰。若實持三昧耶戒。不融三業非無謗顯戒。諒如所責。但身行十惡。口言持三昧耶戒。如是之人豈名佛子。如御遺誡則是泥團折木（云云）言行相違。誠是佛法羅刹（是縱答）又縱持三昧耶戒。必可持顯戒。以何然知。大軌文云。以戒嚴身弟子方可爲傳授（略抄。具如上引）。
    旣傳授已前簡受者機。言此戒嚴身。則知顯戒當爲眞言機（是一）又大日經云。尸羅淨無缺。當應攝取（略抄。亦如上引。）當知攝取已前簡受者機。言尸羅淨無缺。則是持顯戒爲眞言機（是二）又大師御遺誡云。必須顯密二教堅固受持清淨戒莫犯（云云）必須二教之言豈只密教。則知必須具兩戒。若唯密戒。必須之言云何可得意（是三）又曰。如是諸戒不具足慧眼暗冥（云云）夫明言諸戒不具慧眼暗冥。若但密戒。何言如是諸戒。故知具兩戒當金剛佛子（是四）如是諸文甚以繁多。且引少分以爲指南。後進更尋（是奪答）。
　　第二除淨土宗惡見者問曰。世有不學愚癡淨土宗者。若人恣造衆罪。口誦名號諸惡悉除盡。故作罪都無過失。若怖罪過名疑本願。若疑本願則不得往生。故不可持戒。持戒是往生障。疑本願故。觀經下品是明證也（云云）此義云何答曰。是則謗法闡提。必墮無間罪人。何及返答。且引所依經釋當除惡邪。先觀經三福業中第一福業說慈心不殺修十善業（是一）第二福業云受持三歸具足衆戒不犯威儀（是二）又上品上生。云慈心不殺具諸戒行（是三）又大經說上品。云捨家棄欲而作沙門（是四）又觀經中品上生。云若有衆生受持五戒持八戒齋行諸戒不造五逆無衆過患（是五）又中品中生中。說言若有衆生一日一夜受持八戒齋。若一日一夜持沙彌戒。若一日一夜持具足戒威儀無缺（是六）經文出機品品。如是出機竟具說來迎儀式。委如經文。繁故略之。又善導和尚御遺誡曰。吾持諸禁戒不犯一一戒。三衣如身皮。鉢瓶如兩目。三十年不眠。專念阿彌陀毎日十萬遍。彌陀經十卷。決定順次生極樂上品上生。未來世比丘不持戒念佛。捨戒往生則難得。譬如有小船。乘於大重石。浮大浪波海。向大惡風去。雖有願力船。破戒大重石。生死大海波。著岸萬之一。守禁戒念佛。譬如一大船。乘輕小沙石。無浪海順風。安隱到彼岸。持戒念佛爾。我生涯所作。則亦復如是（私曰。以此文證上戒非往生障。破戒反往生障）言五逆十惡得往生極樂。雖有五逆等無量無數罪。若尋常之時懺悔先惡業。若臨命終時自今後不作。如是能懺悔。念佛乘願力。必得生西方極樂世界中。卽念亦所作。卽作亦卽念。無至懺悔心。萬之萬不生（乃至）吾弟及孫弟。及末代弟子。能守此遺誡。如兩眼乎命（私曰。以此文會上下三品證文）般舟讃曰。欲到彌陀安養國。念佛戒行必須迴。戒行專精諸佛讃。臨終花座自來迎（是八）又曰。上品上生凡夫等。持戒念佛誦經專。一切時中常勇猛。臨終聖衆自來迎（是九）又曰。上品中生凡夫等。讀誦念佛專持戒。一日七日俱迴向。臨終聖衆皆來現（是十）又曰。中品上生凡夫等。遍學聲聞緣覺行。戒定慈悲常勇猛。一心迴願生安樂（是十一）又曰。中品中生凡夫等。一日一夜持衆戒。迴此戒福善根力。直到彌陀安養國（是十二）又觀念法門引般舟三昧經云。佛告跋陀和。持是行法。便得三昧。現在諸佛悉在前立。其有比丘比丘尼優婆塞優婆夷。如法行持戒完具。獨一處止念西方阿彌陀佛（是十三）又曰。自行者欲生淨土。唯須持戒念佛誦彌陀經（是十四）又往生要集云。觀佛三昧云。此念佛三昧。若成就者有五因緣。一持戒不犯（乃至）以此功德念佛力故。疾疾得見無量諸佛（是十五）又云。同經云。以淨戒故見佛像面如眞金鏡了了分明（是十六）又云。大論云。佛如醫王。法如良藥。僧如瞻病人。戒如服藥禁忌（已上）故知設服法藥。不持禁戒無由除愈煩惱病患（是十七）又引般舟經云。不得破戒大如毛髮（是十八）又云問。念佛自滅罪。何必堅持戒。
    答曰。一心念誠如所責。然盡日念佛。閑檢其實。淨心是一兩。其餘皆濁亂。野鹿難繫。家狗自馴。何況自恣心其惡幾許乎。是故要當精進持淨戒猶如護明珠。後悔何及。善思之（是十九）又散善義曰（中品上生）一明寶華尋發。此由戒行精強故也（是二十）又續高僧傳曰。善導持戒纖毫不犯（是二十一）又廣懺悔文具十惡永斷相續。繁故略之。如是說文散在經釋。當以此文以驚邪情。戒是往生障以前諸文云何消之。如諸文無戒翻往生障見。爲免己非勿謗正法。如四十八願除誹謗正法之罪人。如中上中中。臨終化佛讃受持禁戒之善人。經釋俱分明。邪情宜捨矣。
　　又難曰。戒是小法。故不學之。以何知然。和尚序分義釋大王八戒言戒是小緣。以中三品定遇小凡夫。戒是大乘。此文云何答曰。汝以和尚釋爲指南方設問難。我亦如是。以善導釋爲證文則摧邪林。先大王八戒是小乘之戒。以何知然。經大王證果言增進阿那含。知是受者小乘（是一證）亦目連阿難說授八戒。則知能授亦是小乘（是二證）能所俱小乘。受戒寧大。亦經言日日如是。則知二乘共戒。通受豈如是乎（是三證）以上來三文證。小乘戒明。故言戒是小緣。次遇小釋文此亦非證。和尚釋上三品言遇大凡夫。而彼下般舟讃釋曰。持戒念佛誦經專（上品上生）讀誦念佛專持戒（上品中生）深信因果莫生非（上品下生）又大經說上三品言捨家棄欲而作沙門。戒法一切小乘何指上三品言遇大（是一難）又以遇小得戒是小法。定及慈悲亦小乘。中品上生中有戒定慈悲故。若一切定慈悲小乘。大乘中無定學慈悲。若言定慈悲通大小二。戒亦爾也。何戒定小法餘通大小（是二難）又一切戒法小乘。如御遺誡可言勸小法。如和尚行言學小人。和尚若小乘汝亦小乘（是三難）又上品上生下釋曰。言諸具行者。若約人天三乘之器卽名小戒。若約大心大行之人則名菩薩（已上）故知戒同戒依心有大小。法同法依機分大小。若一切戒小乘此文云何消（是四難）又曰。然戒卽能持五乘三佛之持（已上）則知依心通大小。若但局小此文云何消（是五難）如是道理文證諒以繁多。何依一處文當謗一代說。
　　又難曰。戒非小法而是世善。以何知然。往生十因云。一日一夜持八齋戒持沙彌戒。此等世善尚得往生（云云）戒法則世善此文將明答曰。此文無違。凡就戒有種種別。若期人天持五戒等是名世善。若願三乘聖道持之諸戒則非世善（是一重）又雖願三乘聖道。若有相受持之則名世善。若離執心則非世善（是二重）又雖離執心。大以人法二空亡三輪相。則二執俱亡故非世善。小唯以治人執法空未立。故戒罪二全是法執。故望大乘二執俱亡當名世善。例如別請。雖小教許之大乘不許。故以小乘望大乘。言別請是外道法。七佛無別請法（已上梵網經說文意）雖大小俱内教。權實相望以小爲外。此亦如是。若離執者何出世善權實相望豈無別。又六度俱非世善。若離般若智前五波羅蜜皆名世福。大乘猶以如是。小乘豈非世善（是三重）今十因以戒言世善。則當第三義。以何知然。一日一夜持戒中品中生業因。和尚釋彼言遇小凡夫。則知永觀所釋以小戒言世善。若一切戒世善何別言一日一夜。旣在此言。故知中品中生。何用世俗言寛通一切。如南山大師就戒立三門。第一凡福行。第二凡罪行。第三行聖行（云云）有相之戒名凡福。無相之戒名行聖（具列三觀略之）勝他名聞貪著利養號凡罪。故知世善言不通一切。又和尚三福業下云。第一福則是世俗善（乃至）第二福者此名戒善（云云）疏第一世善上立第二戒善。故知一切戒非世善。何由近代十因棄上古判文。十因解釋用不依時。縱不用之亦無違失。況又無違何及疑問。須知通方莫事氷消矣。
　　第三遣天台宗非義者問曰。世有天台末學立義云。戒體是法性。法性永不失。故殺一切生其戒永不失。故名一得永不失戒。本業經云。菩薩戒有受法無捨法。有犯不失盡未來際（云云）經文如是。故遂不失。此義云何破答曰。此義大誤。梵網義記（智者）曰。次論興廢者。初菩薩律儀。方便求受。其體則興。若捨菩提願增上心以犯。其體則廢（已上彼文）廢者失也。若戒永不失。義記釋文云何消之。亦止觀中犯五篇戒出破器譬。繫故略之。如本業文少似證據。而彼經亦曰。十重有犯無悔得使重受（是一）又曰。一切菩薩凡聖戒。盡心爲體。是故心盡戒亦盡。心無盡故戒亦無盡（是二）上來三文同一經文。寧有相違。至汝證文宗要（太賢）委釋。今略引之。彼曰。小乘向大有應捨法。捨菩薩戒無應爾故。亦菩薩戒無無餘犯。無有總盡故（已上）何執一處文方亂一代說（若依慈恩意。纒言不失則由中下不失。非遮上注也）纒捨戒餘文言失戒。則依上纒捨戒非遮中下不失也。次以法性戒體爲證。是亦非證。三輪已上談隨緣眞如故。有爲衆相全是眞理。離眞無法。故言起是法性起。滅是法性滅者。有爲衆相是眞理故無假生滅。戒亦應爾。彼若有生滅。無作何無生滅。故知天台得法性戒體。且隨緣以談。都不遮失戒。義記文明。不可致邪義。況亦法性戒體諸宗所不許。強立私義。不足可依用矣。
　　第四摧惡禪邪情者問曰。禪宗學者問難曰。律是小乘。亦是法縛。我宗不爾。頓悟大乘不修小乘之法。教外別傅不學文字之教。隋達磨大師血脈論曰。除此心外終無別佛可得（乃至）自心是佛。亦不得將佛禮佛。不得將心念佛。佛不誦經。佛不持戒。佛不犯戒。佛無持犯。亦不造善惡。若欲覓佛須見佛性。卽是佛。若不見性念佛誦經持齋持戒亦無益處。誦經得聰明。持戒得生天。布施得福報。生佛終不得也（已上）故知持戒以生天爲至極。終不得佛（云云）此問云何答曰。大小事如上具明之。且取要義以息邪論。先大乘以利他爲先。若缺慈悲是名小乘。汝今自讃言大乘。須尋内心。修行若爲他當名大乘。百丈禪師坐禪儀曰。夫學般若菩薩。先當起大悲心發弘誓願。精修三昧誓度衆生。不爲一身獨求解脫（已上）故知大小界畔以大悲爲界畔。未知以戒分差別。戒若小乘汝亦小乘。上古禪師誰人不受戒。汝若有兩眼開録見之。僧寶傳第一曰。撫州曹山本霽禪師。年十九棄家入福州靈石山。六年乃剃髮受具。閲世六十有二。坐三十有七。焚香安坐而化。又傳第三曰。汝洲穴禪師。從開元寺智恭律師剃髮受具。以宋開寶六年八月十五日跏趺而化。閲世七十有八。坐五十九夏。又傳第七曰。本先禪師年二十五爲沙彌。詣天台國清寺受滿分戒。祥符元年八月十五日開一目。微視而寂。閲世六十有七。坐四十有二夏。又第八曰。洞山守初禪師。十六出家。詣經州舍利律師受具足戒。住洞山四十年。道遍天下。淳化元年秋七月無疾跏趺而化。閲世八十有二。坐六十有五夏。又第九曰。智覺禪師諱延壽餘杭王氏子。年二十八棄家剃髮自受具。衣不繒纊。食無重味。持頭陀行。甞習定。以開寶八年十二月示疾。二十六日辰時焚香告衆跏趺而化。閲世七十有二。坐四十有二夏（已上）如是諸文散在傳文。且引少分以爲引證。戒若小法。上古禪師皆是小乘。彼若小乘。汝亦小乘。師資相承故。彼若大乘。戒亦大乘。上古禪師皆別受戒猶以大乘。況當時律津通受大乘。於汝所修攝善之中少分。未知律儀攝生之二戒。何不知此旨妄自立破。大㝹譬頗存此日。次不立文字者。頌曰。達磨西來。不立文字。直指人心。見性成佛（已上）此文但爲遮文字法師空讓上境滯學教執心。都不遮教文。圓悟眞要曰。思免無間業謹勿謗如來正法輪（是一證）又宗鏡録（智覺）曰。設不因教發明。亦須憑教印可。若不然者皆成自然外道闇證禪師。直饒而坐知之。亦是多生聞經熏修。或乃諸佛本願冥加。淨名經云。諸佛威神之所建立（是二證）又曰。六祖乃至洪洲馬祖大師。及南陽忠國師。鵝湖大義禪師。思空山本淨禪師等。所有示徒皆引誠證。終不出自胸臆妄有指陳。是以歷歲花眞風不墮。以聖言爲定量邪僞難移。用至教爲指南依憑有據。強誦教外別傳不立文字之宗門。猶以聖教爲定量。爰知不立文字者爲遮文字執著。都不遮教文。明文如是。誰人致疑問。次血脈論文此亦無違。自宗亦談此義。則南山大師釋（行事抄沙彌篇）執則障道是世善法。違則障道不免三途。又曰（業疏）如造世善生極有頂。娑婆三界更增苦諦。如燒金丸不可觸也（已上）世善者則有相之善。得人天之報。故言世善。血脈論亦此義。何遮大乘無相三輪清淨戒。則所依金剛經曰。須菩提白佛言。世尊。頗有衆生得聞如是言說章句生實信不。佛告須菩提。莫作是說。如來滅後後五百歲。有持戒修福者。於此章句能生信心以此爲實。當知是人不於一佛二佛三四五佛而種善根。已於無量千萬佛所種諸善根。聞是章句乃至一念生淨信者。第六祖慧能大師註曰。若復有人能持大乘無相戒。不妄取諸相。不造生死業。一切時中心常空寂。不被諸相所縛。則是無住心。於如來深法能信入。此人所有言說眞實可信等（已上）達磨寧不見經。慧能豈違達磨。故知論遮有相戒。都以戒法不爲閑。旣言生天。則同南山大師生極有頂。如太賢以二空亡三輪相。以不護圓滿淨戒波羅蜜。如是安心名持戒。如元曉著有相執心持菩薩戒。雖言能持持返犯（云云）何稀待汝言方知此義。若依執心三學俱法縛。何獨戒法。金剛經云。如筏喩者。法尚應捨何況非法（已上）三學運載行人至三佛果。故喩之如筏。執筏是渡海大用不離筏寧到彼岸。執定是渡苦要法不捨定豈非法縛。戒亦如是。執之法縛。空之非縛。則菩提心論云。諸佛慈悲從眞起用救攝衆生。應病與藥施諸法門。隨其煩惱對治迷津。祇達於彼岸法已應捨。無自性故（已上）如是諸文何只戒法。若論文遮一切戒。花嚴戒是無上菩提本。應當具足持淨戒。涅槃說欲見佛性證大涅槃。必須深心修持淨戒。如是諸文誰人不用。達磨是觀音垂迹（有說傳文殊）菩薩寧劣圓悟謗正法輪造無間業。定有所由。末學不知任舌謗法。定墮無間。可哀夫。
　　重難曰。戒法是三生怨。由現世持戒。後生種姓高貴恣行十惡。第三生當墮惡道。故三生怨也。譬如有人向天放箭勢盡墮地。此戒亦爾。戒勢盡當墮惡道（云云）此義云何答曰。此難非也。若持小乘戒。有相執心戒誠如所問。雖金是寶燒卽損手。水諒柔軟氷則失流。此戒亦爾。若住無相心持之何三生怨。若亦依執心三學俱三生怨。如欝頭監呬定學翻成三生怨。何只戒乎。若持大乘戒。則菩薩心上法。是究竟圓滿戒。乃至佛果金剛無間道運運增長至解脫道。但順舊住成佛果圓滿功德。況亦無相持之其德不可稱計。何不明此旨撥一切戒。具如表無表章。恐繁不引。
　　重難曰。若住無想持之則地上深位所行。不我等涯分。故知未斷惑我等所持諸戒不免法縛乎答曰。此難大誤。若空讓上境自初發意不學之。何時修之。若依究竟圓滿佛則持戒。道登四果尚忘珠於衣裏。位高十地猶隔月於羅穀。況縛地凡夫乎。況底下異生乎。若依分分。輕毛我等何不修之。則元曉大師持犯要記如上問竟答曰。若使彼行由未曾修難可行故今不修者。今不習故後亦不修。如是久久彌在其難。故今從初仰習其難。習行漸增轉成其果。是謂新好發趣大意（已上）爰知依分持日。初發何無。經勸空觀皆可爲地上所行乎。彼若通凡此亦爾。如南山大師誡勸初學。於有相戒出燒金譬。如青丘法師製作義疏。於初發意勸究竟戒。若通凡衆一切戒何法縛。如是邪義可畏可畏。
　　問曰。戒防身口。定治意地。三業中意地是根本也。若爾修定莫持戒（云云）此問云何。
    答曰。戒防身口何戒。若言通受。彼戒禁十業。何言別受。難防身口意在防心。則資持記（元照）曰。譬夫伐樹必刑枝。豈種果無依。抑使根株漸朽。毘尼爲教厥旨在玆。又南山處處釋言。無不殄我方藥（云云）何不思此旨妄致疑難。
　　問曰。戒元防非。若不作惡是則持戒。涅槃經若不作惡是名持戒文。此明證也。故修禪者自然持戒。何勞持戒。答曰。由不知戒宗旨此難來。別脫功能始自壇場受之終至佛果。運運增長刹那刹那十支倍倍。則古迹曰。運運增長乃至成佛。猶如河水日夜不停。運運遷流自至大海（已上）何棄如是勝功能。化暫時一旦作俱無作。況定戒得無表。伏十地惑得上界定。方始得無表。而與作俱起。作失無作俱失。何同別脫勝功能。發得猶以非他授。況全不發。校量可知問曰。不依戒得定慧否。答曰。不得也。戒定慧依因。萬行發趣。則遺教曰。若無淨戒諸善功德皆不得生。又表無表章曰。經中尸羅不清淨三昧不現前。由此故知須持淨戒。由持戒故無悔。無悔故心安。心安故得定。得定故起聖道。起聖道故依俱時思立定道。又曰。亦有初定不由戒者。如劫壞時最初一人所得禪定法爾始故（已上）旣除此一人知自餘一切依戒。
　　問。定依戒。外道亦得定。而彼無戒者答曰。依十善得定。彼不作惡故。

　　菩薩戒問答洞義抄

　　于時德治第三之曆（戊申）清和之天於越州禪興寺草畢。
　　就菩薩戒有重重料簡。委細如右。定其謬多歟。可畏可畏。雖然所傳無私。偏從他授。予侍南都律津。傳如是奧旨。遠過方路將弘北國。爰講論日淺。思之難悟。傳受年隔。憶之易忘。故梗概以託紙上。探優長以染筆端畢。庶流通永代資菩薩行矣。

　　南都西大寺末學勤策如空謹記（生年四五）
