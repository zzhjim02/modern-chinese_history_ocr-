   《大正藏》第74卷No.2364

　　No.2364


　　    長講金光明經會式
　　        參堂三禮頌
　　能禮所禮性空寂  感應道交難思議
　　我此道場如帝珠  十方諸佛影現中
　　我身影現諸佛前  頭面攝足歸命禮
　　
    一切恭敬
　　自歸依佛。當願衆生體解大道。發無上意自歸依法。當願衆生深入經藏。智慧如海自歸依僧。當願衆生統理大衆。一切無礙。
　　
    次梵音頌
　　十方所有勝妙華  普散十方諸國土
　　是以供養釋迦尊  是以供養諸如來
　　出生無量寶蓮華  其華色相皆殊妙
　  是以供養大乘經  是以供養諸菩薩

　　次如來唄
　　如來妙色身  世間無與等
　　無比不思議  是故今敬禮
　　如來色無盡  智慧亦復然
　　一切法常住  是故我歸依

　　次散華頌
　　金光明鼓出妙聲  遍至三千大千界
　　能滅三途極重罪  乃以人中諸苦厄

　　香華供養佛
　　南無遊法性土金光敎主釋迦牟尼如來
　　南無像法化主除業障藥師瑠璃光如來
　　南無東方來入護國界阿閦如來
　　南無南方來入護國界寶相如來
　　南無西方來入護國界無量壽如來
　　南無北方來入護國界天鼓音如來
　　南無一切諸佛甚深行處金光明經
　　南無二十八天威光增益金光明經
　　南無大辨吉祥威光增益金光明經
　　南無地神堅牢威光增益金光明經
　　南無散脂大將恒守護金光明經
　　南無迦利庭母恒守護金光明經
　　南無大黒天神恒守護金光明經
　　南無護國善神威光自在金光明經
　　南無對揚化主慈悲護念信相菩薩

　　勸[訁*靑]頌
　　歸命東方阿閦佛  盡窮東方一切佛
　　及金光明并菩薩  聲聞緣覺諸聖人
　　持呪仙人呪博士  二十八天八部衆
　　來入法性此道場  哀愍加護修道品（一丁禮）
　　歸命南方寶相尊  盡窮南方一切佛
　　及金光明并菩薩  聲聞緣覺諸聖人
　　持呪仙人呪博士  二十八天八部衆
　　來入法性此道場  哀愍加護修道品（一丁禮）
　　歸命西方無量壽  盡窮西方一切佛
　　及金光明并菩薩  聲聞緣覺諸聖人
　　持呪仙人呪博士  二十八天八部衆
　　來入法性此道場  哀愍加護修道品（一丁禮）
　　歸命北方天鼓音  盡窮北方一切佛
　　及金光明并菩薩  聲聞緣覺諸聖人
　　持呪仙人呪博士  二十八天八部衆
　　來入法性此道場  哀愍加護修道品（一丁禮）
　　歸命四維及上下  盡窮六方一切佛
　　及金光明并菩薩  聲聞緣覺諸聖人
　　持呪仙人呪博士  二十八天八部衆
　  來入法性此道場  哀愍加護修道品（一丁禮）
　　歸命瑠璃金仙佛  過去寶髻七如來
　　現在藥師七佛尊  八大菩薩諸使者
　　持呪仙人呪博士  二十八天八部衆
　　來入法性此道場  哀愍加護修道品（一丁禮）
　　歸命稽首釋迦尊  靈山法性清淨土
　　開演甚深佛行處  金光明經深妙法
　　乃至夢見懺悔法  及以尊幢王法輪
　　對揚化主信相等  銀相銀光樹神等
　　百億梵王帝釋衆  百億四天毘沙門
　　百億二十八天衆  大辨吉祥正了知
　　地神堅牢藥叉等  大自在天金剛衆
　　普賢大將訶利母  五百眷屬諸護法
　　百億天龍八部衆  來集普會日本國
　　叡山道場長講院  證知識誠恒法會
　  我今頂戴金光明  恒說十方令不斷
　　一切衆生悉開悟  世出世樂皆圓滿（一丁禮）

　　自懺悔頌
　　至心懺悔無量罪  我及法界諸群生
　　無明顛倒所迷惑  造作四重五逆罪 
　　乃至謗法闡提罪  自作敎他見隨喜  
　　我等今對諸佛前  發露衆多極重罪
　　至心慚愧盡懺悔  仰願十方一切佛
　　已作之罪盡消除  未來之惡更不造

　　刹利懺悔
　　我等至心代國王  五根本罪盡懺悔
　　自在力故取塔物  乃至四方僧祇物
　　或敎人取見隨喜  皆悉懺悔初根本
　　自在力故毀正法  捨三乘法及一乘
　  又制他人不令修  皆悉懺悔第二罪
　　自在力故制出家  若復有人歸佛故
　　剃除鬚髮被法服  持戒毀戒有無戒
　　脱其袈裟逼還俗  或加杖捶復繋縛
　　或截手足及斷命  自作使他造此惡
　　皆悉懺悔第三罪  已作消滅更不造
　　有自在力作五逆  殺父殺母殺羅漢
　　破合合僧出佛血  皆悉懺悔第四罪
　　有自在力不畏報  撥無因果造惡業
　　刹利所有一切罪  自作敎他見隨喜
　　我今親對諸佛像  諸菩薩像諸天衆
　　今世過世不覆藏  皆悉懺悔第五罪

　　大臣懺悔
　　我等至心代大臣  五根本罪盡懺悔
　　依倚王力取塔物  乃至四方僧祇物
　　或敎人取見隨喜  皆悉懺悔初根罪
　　統理國土依王力  破壞村邑城國主
　　或敎人破見隨喜  皆悉懺悔第二罪
　　統理國土依王力  毀謗正法捨三乘
　　亦制他人不令覺  皆悉懺悔第三罪
　　統理國土依王力  若見有人如來故
　　剃除鬚髮被法服  持戒毀戒有無戒
　　脱其袈裟逼還俗  或加杖捶復繋縛
　　或截手足及斷命  自作敎他造此惡
　　今世過世不覆藏  皆悉懺悔第四罪
　　統理國土依王力  作五逆罪無慚愧
　　殺父殺母殺羅漢  破和合僧出佛血
　　如是五逆無量罪  自作敎他見隨喜
　　我今親對百佛像  百菩薩像百羅漢
　　今世過世不覆藏  皆悉懺悔第五罪

　　他懺悔
　  至心懺悔我父母  六親眷屬所作罪
　　若我父母諸靈等  罪業未盡繋地獄
　　畜生餓鬼修羅等  晝夜不息受大苦
　　我等相代盡懺悔  父母六親所作罪
　　十惡五逆謗法罪  不信因果闡提罪
　　仰願十方一切佛  拔濟我等父母苦

　　受戒
　　我等至心受三歸  奉請諸佛爲戒師
　　自歸依佛無上尊  自歸依法離欲尊
　　自歸依僧衆中尊  如來至眞等正覺
　　歸三寶竟持十善  乃至菩薩大乘戒
　　堅持禁戒無缺犯  無量生中不捨戒
　　法界衆生同一體  戒香薫馥五分身

　　發願
　　我今歸依圓滿敎  於無作境發弘誓
　　圓融十界諸衆生  我今誓願必濟度
　　圓融五住一切惑  我今誓願必斷除
　　圓融四門諸道品  我今誓願必修習
　　圓融三徳眞佛道  我今誓願必得成
　　自度度他無間斷  盡未來際作佛事

　　神分
　　以此講經  種種功徳  回施梵釋
　　四大天王  龍神八部  伽藍護法
　　善神王等  住持佛法  利益有情 
　　般若心經  一切諷誦（般若心經竟）

　　次入經文 次結願
　　我等至心發弘誓  十方十世三界天
　　資益二十八天衆  梵王帝釋及四天
　　大辨吉祥正了知  堅牢地神藥叉衆
　　天龍八部諸鬼神  風雪雲雨各各神
　　雷電霹靂大惡龍  天神地祇靈鬼等
　　大小比叡山王等  比良三枳安山王
　　長澤河内諸天神  飯道笠扶淡海神
　　賀茂大神上下族  住吉大神諸眷屬
　　氣比大神及五子  氣多大神諸眷屬
　　伊部山王足羽神  多慶大神諸眷屬
　　名草上下溝口神  八幡大神諸眷屬
　　宗像大神諸眷屬  賀春大神諸眷屬
　　賀羅大神諸眷屬  師比御靈諸眷屬
　　山林樹下護國神  水陸原澤一切精
　　永離業道一切患  乃至煩惱及所知
　　多聞薫習念念增  威光增益恒守護
　　叡山道場正法藏  大日本國及九院
　　興隆佛法盡後際  恒說一乘利群生

　　南無阿閦佛
　　資益一切皇靈等  開闢已還諸尊靈
　　上宮太子御靈等  法師天皇御靈等
　　阿倍天皇御靈等  桓武天皇御靈等
　　吉野大后御靈等  崇道天皇御靈等
　　伊豫親王御靈等  藤原夫人御靈等
　　藤原仲成神靈等  藤原内侍神靈等
　　東夷毛人神靈等  宏勝延命僧靈等
　　結恨横死古今靈  乃至一切神靈等
　　永離八難生天上  隨意往生諸佛刹
　　聽聞妙法悟無生  得道還來日本國
　　晝夜守護恒不離  叡山道場正法藏
　　大日本國及九院  興隆佛法盡後際

　　南無阿閦佛
　　我等至心發弘誓  十方十世諸國土
　　資益現在聖皇帝  寶壽天長體地久
　　十善之化毎日新  紹隆爲務利群生
　　奉資春宮聖儲君  長壽安體固穉城
　　資益皇后及皇妃  九嬪夫人及公主
　　親王諸王及駙馬  延壽無疾得安穩
　　左右大臣及宰相  八省群僚大學等
　　四衞將督將曹府  文武百官諸吏等
　　諸國使君縣令等  普天率土緇素類
　　安身長命有道心  堅信因果無五罪
　　祿位增高足股肱  各各百年終化後
　　永離四趣生人天  倶修一乘眞妙行
　　願我等類無量生  不離一念大覺尊
　　多聞熏習念念增  解一法中無量義
　　一念遊行十方刹  傳說法界諸有情 
　　開示悟入佛知見  同證一味眞如海
　　還入大悲如夢界  隨機說法利群生
　　來集比叡法性山  晝夜恒護正法藏
　　大日本國及九院  興隆佛法盡後際

　　南無阿閦佛
　　我等至心發弘誓  十方十世我父母
　　六道衆生父母等  師僧同法善知識
　　見聞嫉妒及毀謗  多不如法違眷屬
　　見聞隨喜及讃者  同共違法順眷屬
　　藥壽藥榮藥信等  弘世令成慧仁等
　　光忠慧徳慧讃等  廣圓純徳蘭行等
　　過現未來諸同法  違順親疎同一味
　　皆悉永離八難苦  早得大覺安穩樂
　　自利利他無窮盡  盡未來際作佛事
　　來集法性比叡山  晝夜恒護正法藏
　　大日本國及九院  興隆佛法盡後際

　　南無阿閦佛
　　我等至心發弘誓  十方十世冥道官
　　閻魔法王五道神  牛頭馬頭及獄卒
　　司命曹府都尉等  婆羅門仙冥祇衆
　　永離業道一切患  威光增益有慈悲
　　晝夜加護比叡山  法性道場正法藏
　　大日本國及九院  興隆佛法盡後際

　　南無阿閦佛
　　我等至心發弘誓  十方十世大檀主
　　三千七寶無厭施  一針一草施貧乏
　　造塔造堂造諸院  造像造經奉華香
　　燃燈供具田宅園  如是種種諸功徳
　　發心修行三乘衆  及以方便七覺人
　　始出通應諸功徳  我等隨喜及勸请
　　回向發願及懺悔  開講轉經唄讃頌
　　論議決擇諸功徳  供養衆僧施貧病
　　如是功徳資檀主  大伴國道及眷屬
　　四大調適萬病消  百年安穩百福集
　　祿位增高子孫榮  臨終正念安穩故
　　如入禪定無亂想  隨意往生諸佛刹
　　見佛聞法悟無生  來集法性比叡山
　　晝夜恒護正法藏  大日本國及九院
　　興隆佛法盡後際

　　南無阿閦佛
　　我等至心發弘誓  十方十世四惡趣
　　資益地獄寒熱苦  刀山劍林苦園中
　　長夜受苦諸眾生  永離地獄罪苦宅
　　近生人天常受樂  遠證無上大菩提
　　資益餓鬼飢渇苦  早得飽滿甘露食
　　近生人天常受樂  遠證無上大菩提
　　資益畜生相噉苦  鷹犬人弓殺害苦
　　無量怖畏無安苦  永離畜生愚癡宅
　　近生人天常受樂  遠證無上大菩提
　　資益修羅鬪諍苦  乃至飢渇逃隱苦
　　永離修羅惡心宅  近生人天常受樂
　　遠證無上大菩提  如是四趣一切生
　　生天以後來集會  大日本國及叡山
　　晝夜恒護正法藏  乃至同法善知識
　　倶修圓行無妨難  早得六根清淨位
　　流入一乘大圓海  取寶施主大安樂
　　晝夜恒說眞妙法  開悟世世後生類
　　修學諸力施日本  興隆佛法盡後際

　　南無阿閦佛
　　我等至心發弘誓  佛子某甲及同法
　　此寺東西南北院  所宿所住及往來
　　苾芻沙彌近事眾  乃至童子及群生
　　伽藍護法神鬼等  蚊虻蝨蟣蚤蟻等
　　多聞熏習念念增  開悟一乘眞妙法
　　如說修行不退轉  一生修得銅輪位
　　百佛世界成佛道  百菩薩像恒圍繞
　　刹那刹那證分眞  究竟同證妙覺位

　　南無阿閦佛
　　長講金光明經會式（終）
　　弘仁四年六月  日
　　願主最澄［訁*巳］

