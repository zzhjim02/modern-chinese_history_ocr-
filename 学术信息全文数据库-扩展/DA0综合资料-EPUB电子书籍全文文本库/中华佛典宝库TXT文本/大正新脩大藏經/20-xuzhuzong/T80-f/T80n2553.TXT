　　《大正藏》第80卷No.2553


　　No. 2553

　　一山國師妙慈弘濟大師語錄卷上

　　一山國師語錄序
　　我宗無語句。亦無一法與人。若有一法與人。土亦難消。古人與麼水泄不通。不知此語此錄。何從而有解。向未啓口未落筆以前。會得方見我。
　　一山龢尚傳頑翁不傳之秘。倡道扶桑。大用峻機若震霆撃空臣黍破的。王臣師仰。學者景從。洞徹死生。了無凝滯。雖所説雲興水涌。所錄充棟汗牛。不爲剩矣。一山與余生同台嶠。夏同玉儿。講磨奮厲。道術相忘。戢化以來。嗟悼不已。延祐庚申冬。神足縁首座。携所錄七會語。爲示披覽以還。不覺拊卷而言曰。佛法東漸于以見矣。禾城本覺如芝書。

　　一山國師妙慈弘濟大師語目錄
　　上卷
　　序（芝靈石）  祖印語
　　寶陀語  建長語
　　兼住圓覺語  再住建長語
　　淨智語  南禪語
　　小參  法語
　　拈古  頌古
　　下卷
　　偈頌  佛祖賛
　　自賛  小佛事
　　行記
　　宸書國師號  宸書賛
　　宸書札  應制祭文（源有房公）
　　大師號宣命  跋（茂古林）
　　跋（明東生）  跋（本中峯）
　　目錄終


　　一山國師妙慈弘濟大師初住四明鰲峯山祖印禪寺語錄
　　侍者了眞編
　　師於至元甲申五月十八日。入院。指三門。（顧視左右云）八字打開了也。龍門客少。鬧市人多。
　　佛殿。一坐具地。人人有分。黄面老漢不知（展坐具云）今日爲伊説破。
　　據室。任公之釣。一掣六鰲。若是跛鱉盲龜。（咄）縮頭去。
　　拈疏。相濡相煦。義薄雲天。及乎話到誵譌。又却肝膽楚越。不信聽取下文。
　　法座。祖佛行不到處。道不及處。新鰲峯要擧歩踏著開口道著。何故。別有一路子。遂陞座。祝｜聖罷（問答不錄）。
　　提綱。祖師心印。古篆分明。無端後來。胡擔亂擔。失眞了也。今日在寧上座手裏。試倒用。看（拈拄杖卓一下云）錦縫全開。朱點不露。運靈樞於劫外。敷大化於寰中。直得巨鰲不動。三山常聳於太虚。萬國來賓。帝祚永隆於億載。雖然只如紋篆未形已前。又作麼生（又卓一下云）收。
　　復擧揚岐問慈明。幽鳥語喃喃公案。師拈云。是則是。猛虎不食其子。因甚慈明連喝兩喝。揚岐便禮拜。
　　解夏上堂。禁足安居。剋期取證。何異紲韓獹而責獲。我者裏。一切無拘。任其自化。且秋初夏末賞勞事作麼生。臨濟雷奔喝。徳山雨點棒。
　　開爐。遠出歸兼謝相訪上堂。住山無定力。茫茫外邊走。打失了鼻孔。拈得一張口。今日歸來。火爐頭無賓主話。試與諸人擧。看（拈拄杖卓一下云）明眼人前。漏逗不少。
　　冬至上堂。晷連推移。日南長至。三家村裏爛牛屎。動地放光。十字街頭垃圾堆。演大法義何以見得。不見道。是法住法位。
　　元宵上堂。擧教中道。見聞覺知是法公案。師拈云。恁麼説話。何異將油洗皂。只如節逢元夕。是處管絃沸月。燈火燒空。衲僧家。到眼是色。入耳成聲。畢竟是法耶。離法耶（拈拄杖卓一下云。）江南地暖。塞北天寒。
　　佛生日上堂。指天指地。露醜擧止。唯吾獨尊。傍若無人。二千年前。不可放過。二千年後。放過不可。下座。詣大佛殿。更與驗過。
　　上堂。擧翠嵒芝和尚示衆云。大家相聚。喫莖虀公案。師拈云。大衆直饒不喚作一莖虀。亦未免。入地獄如箭射。何故。武陵春色好。塵世幾人知。
　　祖印語（終）

　　住慶元府寶陀觀音禪寺語錄
　　侍者惟鳳編
　　山門。海濤澎湃。鐘鼓鏗鏘。莫是入理之門麼。（喝）
　　觀音殿。是足神通力。現身三十二。只今是什麼身（展坐具云）衆眼難瞞。
　　據室（拈拄杖云）汝等諸人。來此簇簇。立地覓箇甚麼（靠杖云）且放過一著。
　　法座。向上一路。不傳不然。幸自無事。各説異端。山僧一時坐斷去也。
　　提綱。一向與麼去。煙水連天。一向與麼來。塵埃滿面。直得。去來不以象。動靜不以心。猶是普請邊事。未出常情。山僧昨日。十字街頭。高提祖師心印。世出世間萬法一印印定。直是法法無差。今朝白花嵒前。敷揚古佛家風。從聞思修入三摩地。盡底掲翻。便見頭頭不昧。一十二面。鼻直眼横。三十二身。東倒西擂。與麼會得。皇恩佛恩一時報畢（良久云）天人群生類。皆承此恩力。
　　復擧。雲門示衆云。聞聲悟道。見色明心。觀世音菩薩。將錢買胡餅。放下手却是饅頭（竪起拂子云）者箇是色（撃拂云）者箇是聲。道作麼生悟。心作麼生明（擲拂於後云）莫教錯認定盤星。
　　當晩小參。一喝分賓主。照用一時行（喝一喝云）那箇是主。那箇是賓。作麼生照。作麼生用（拈拄杖安左邊云）者裏見得。賓則始終賓。主則始終主（拈向右邊云）者裏見得賓中有主。主中有賓（拈向中間云）者裏見得賓主混融。照用歷落（靠杖云）安舊處。著不得動著。
　　復擧。高安本仁和尚示衆云。尋常不欲向聲前句後鼓弄人家男女何故要且聲不是聲。色不是色。師頌云。聲前句後絶纖塵。莫向聲前句後論。可怪高安多事老。絲來線去弄精魂。
　　謝教僧相訪上堂（拈拄杖卓一下云）撃碎五須彌。人畜草芥向其處著（又卓一下云）攪翻四大海。魚龍蝦蟹以何爲命。山僧與麼提持。且三乘十二分教中。還有者箇消息麼（又卓一下云）座間亦有江南客。莫向樽前唱鷓鴣。
　　上堂。春意融融。春風浩浩。野外桃花。笑靈雲己眼未開。簷頭雨滴。怪鏡清逐物顛倒。阿呵呵。會也麼。十字街頭酒醉人。元是東村王大老。
　　佛涅槃上堂。摩胸告衆。鈆刀之刃豈可刜洪鐘。槨示雙趺。强弩之末不能穿魯縞。是則是。寶陀今日且作死馬醫（拈起拂子云）紫金光聚。白毫相輝。從教萬古業風吹。
　　上堂。聲色全眞。見聞不昧。便與麼去。大似未眠先魘。未飮先醉（竪起拂子云）者箇是色（撃拂云）者箇是聲（擲下云）且莫錯怪好。
　　上堂。擧。睦州示衆云。放一線道也由睦州。不放一線道也由睦州。時有僧問。如何是放一線道。州云。量才補職。如何是不放一線道。州云。萬里崖州。拈云。勇冠三軍。氣雄萬夫。不無老睦州。只是未逢勍敵。當時有箇見他與麼道。但咳嗽一聲。管取者老漢隱身無地。
　　上堂。徳山入門便棒。臨濟入門便喝（唖）六月不熱。五穀不結。
　　上堂。玉宇秋澄。金莖露冷。老胡打失鼻孔。至今收拾不上。衆中忽有箇收拾得。山僧與伊二十拄杖。何故有功者賞。
　　中秋上堂。萬里秋空淨。娟娟桂月流。寒輝沈列宿。皓魄動潜叫。因思馬師父子。玩弄神變。隨光逐影不知羞。休休。既然明似鏡。何用曲如鉤。
　　遠出歸上堂。動無作相。靜無住相。潮落滄溟。月離青嶂。忽有箇出來道動靜雙忘時如何（良久云）果然一鉤便上。
　　開爐上堂。擧趙州火爐頭無賓主話公案。拈云。趙州年老返成小兒。只要挑灰弄火。爭免傍人笑怪。雖然此曲只應天上有。人間能得幾回聞。
　　上堂。風蕭蕭木葉下。滴水成氷。飛霜遍野（拍膝云）見成行貨無人買。
　　佛成道上堂。擧。世尊云。我見一切衆生。具有如來智慧徳相。但以無明煩惱而不證得（召衆云）者老漢。有沒量罪過。山僧不欲訐露。下座詣大佛殿。同與懺悔。
　　元正上堂。新鮮語句。玄妙機關。寶陀不是全無。只是不曽拈出。今日三陽交泰。萬物咸新。未免拈出布施諸人去也（拈拄杖卓一下）下座。
    上堂。擧雪峯嵒頭欽山三人。同往河北。禮拜臨濟。路逢定上座公案。拈云。鷹搦兎。鶻捉鳩。定上座固是行家手段。只是臨濟處學得底。未能盡用。若能盡用。和者雪峯嵒頭。總須髑髏著地。

　　上堂（拈拄杖云）山僧尋常不敢孤負諸人（拈拄杖）下座。大衆一時散去。
　　上堂。擧。雪峯和尚示衆云。盡大地是解脱門。杷手拽伊不入。拈云。大小雪峯著甚死急。盡大地是解脱門。誰在門外。
　　上堂（拈拂子云）即心即佛。遼天俊鶻。非心非佛。刳皮出骨。不是心。不是佛。不是物。白日青天。神出鬼沒。畢竟如何（良久云）今朝四月一。
　　浴佛上堂。情與無情本一眞。大千何地著纖塵。朝來露濕薔薇錦。洗出毘盧清淨身。
　　寶陀語（終）


　　住日本國相模州巨福山建長興國禪寺語錄
　　侍者崇喜編
　　師於正安元年十二月七日。入院。指三門（火後無門）十方無壁落。四面亦無門（彈指一下云）者裏入得。別是乾坤。
　　據室（拈拄杖）者裏道得也打。道不得也打。百錬之金。更須入火。
　　山門疏。肘臂只可内曲。家醜何須外揚。既然遮掩不及。從教此話大行。
　　法座。頂𩕳機。最初句。立地構得。不妨峭措（指法座云）噁。須待我向上頭拖沙撒土。
　　陞座（拈香）此香。至尊至貴。爲瑞爲祥。本一眞以化育群靈。根至妙而出生萬物。恭爲祝延。
　　今上皇帝聖躬萬歳萬歳萬萬歳。恭願金輪永御掲中天日月之明。玉燭常調。同大地山河之壽。
　　次（拈香）本根秀異。枝葉繁昌。沛膏澤於天潢。布清陰於東國。奉爲吏部親王征夷大將軍泊文武官僚。同増祿算。伏願乃心王室益懋維城之功。弘護佛乘不忘靈山之記。
　　次（拈香）靈根深固。間氣清明。垂恩蔭於四方。繼芬芳於萬世。奉爲大檀越相模太守。増祿算。伏願道同佛祖。以深慈拯濟黎元。徳合乾坤。以至仁鎭隆社稷。
　　次（拈香）此香無些子氣息。且要炙地熏天供養前住大唐。慶元府。阿育王山。廣利禪寺。頑極老和尚。用醻法乳之恩。
　　提綱。建法幢（拈拄杖一下云）立宗旨（又卓一下云）法幢已建。宗旨已立。極微塵刹海。只在一毫端。盡無量億劫。悉歸彈指頃。塵塵不昧。法法全彰。如帝網珠交光相羅。如師子兒遊行無畏。豈有去來之相。曽何彼此之分。便見拈花付法。笑裏刀鎗。面壁安心。口頭人事。衣盂傳授。屈辱當仁。棒喝交馳。取笑作者。自餘張弓架箭。列主分賓。正是鑿空造端。欺胡瞞漢。畢竟太平時世。説甚干戈。所以山僧。萬里西來。只麼素面相呈。更無勞攘。然雖如是（卓一下云）將此身心奉塵刹。是則名爲報佛恩。
　　復擧。首山和尚示衆云。佛法付囑國王大臣。有力檀那。人人燈燈相續至于今日。且道續箇甚麼。須是迦葉師兄始得。拈云。首山和尚發揚靈山付囑。固是光明要且只是一期方便。爭如今日有大力量人。親承記莂向二千年後。於日本國内。續此一燈。直得輝今耀古。諸人還見麼。若也不見。山僧更爲點出。靈山佛法付王臣。今日扶桑話又新。一道恩光遍塵刹。東溟天曉涌金輪。
　　當晩小參。問答罷乃云。古今天地。古今日月。古今人倫。山是山。水是水。僧是僧。俗是俗。是法住法位。世間相常住。無端老胡西來。分疆列界。説悟説迷。引得一地裏人。喚東作西。指南爲北。殊不知。扶桑日輪依然東出。大洋海水。一日兩潮。是故。山僧未離唐土。時時與現前龍象交參。身到海東。歩歩不離圓通境界。自然東西不異。賓主歷然。便與麼會。猶是平常相見。且出格一句。作麼生道（拈拄杖卓一下云）鶴飛千尺雪。龍起一潭氷。
　　復擧。僧問永明潜禪師。祖師西來。傳箇什麼。潜云傳箇策子。僧云恁麼則心外有法。潜云心内無法。拈云。好箇策子。只是年代深遠。諸方將策子裏事錯傳了也。今夜忽有人。問和尚西來傳箇甚麼。只向他道傳箇口訣。又問和尚乍來言語不通。如何傳得口訣。瞎漢。要我鼓兩片皮。堪作什麼。
　　臘八上堂。諸佛時時出現。星河夜夜在天。剛謂雪山成道。分明誑惑之言。只如諸人晝見日。夜見星。還有悟底消息也無（拍禪床云）要得梅花香撲鼻。也須徹骨一番寒。
　　臘月半。受公帖上堂（拈拄杖云）得處分明。拈來便用（畫一畫云）斷佛祖命根（卓一下云）穿衲僧鼻孔。半合半開。全收全放。落落神珠影不留。煇煇寶劍光初動。莫便是福山爲人處麼（卓一下喝一喝）。
　　上堂。纔見正月一。又過了旬日。人事蝟毛多。光陰劈箭疾。無位眞人。在汝面門。時時出入。還曾證據也未。若未證據山僧爲汝點出（良久云）頭長頸短髮髼鬆。相對無言獨足立。
　　元宵上堂（竪拂子）只此一燈。傳來已久。融接十虚。照明九有。即今雪月交輝。星河竝耀。因甚瞎眼師僧。只向光影裏走（以拂子一吹擲下云）山僧爲伊吹滅了也（仲手云）暗中伸出毛手。還辨得麼（良久云）既辨不得（縮手云）天寒且藏懷袖。
　　謝首座上堂（號無絃）擧。黄檗在南泉作首座。一日捧鉢在南泉位坐。南泉入堂見乃云。長老甚麼年中行道。檗云。威音王已前。泉云。猶是王老師兒孫在下去。檗遂歸自位坐。頌云。互換之機不暫停。一賓一主自分明。寥寥此曲今誰繼。琴奏無絃韻更清。
　　因看經上堂。藥山不許僧看經。平白遭人檢點。福山普請僧看經。特地檢點他人。道路各別。養家一般（拈拄杖卓一下云）箇裏不開緇素眼牛皮端的也須穿。
　　因普請上堂。微笑。拈花。安心。面壁。書偈。傳衣。陞堂。卷席。擎叉。打地般土。拽石。打鼓輥毬。搖鈴。舞笏。擲金圈。抛栗棘。棒喝交馳。如電撃。山僧冷地看來。雖是普請邊事。也有些子奇特。且道有甚奇特（拈拄杖卓一下云）會麼大家著力。
　　因江湖兄弟呈頌求挂搭上堂。擧。古徳示衆云。南來者三十棒。北來者三十棒。然雖如是。不當宗乘。拈云。古徳一期。把定要津。若無後語。自無出身之路。福山放開線道。容儞轉身吐氣。汝若道得一句。倜儻分明。便明窓下安排。雖然還當得宗乘中事麼（喝）。
　　謝典座上堂。栗棘蓬。鐵餕饀。有人取巧安排。一任横呑竪咬。忽然塞斷咽喉。引得虚空失笑。且道笑箇什麼（展手云）了。
　　浴佛上堂。幸自清平世界。何用造妖捏怪。指天指地稱尊。以力假仁者覇。福山今日成褫他。香水洗來驀面唾。
　　上堂。十五日已前。外不放入。十五日已後。内不放出。正當十五日。不出不入。非内非外。釋迦彌勒惡口闡提。文殊普賢屠兒魁膾（良久云）會麼。若也不會。九十日中須子細。
　　上堂。擧。古徳示衆云。結夏已半月。水牯牛作麼生。又一古徳云。結夏已半月。寒山子作麼生。拈云。水牯牛寒山子。頭角雖殊鼻孔相似。結夏已半月。常露迥迥地。認著依然還不是。
　　上堂。不求諸聖。不重己靈。進前無路。退後無憑。臨深淵履薄氷。荼陵有箇村山主。騎驢過橋喫一攧。錯認山河作眼睛（良久云）彩奔齪家。
　　上堂。擧。應庵和尚有偈示衆云。金錫罷遊雷靠壁。草鞋乾晒。待秋風。檀那長夏深思省。看是平生有底功。眞實行藏宜保惜。虚頭伎倆疾消鎔。老僧不是多饒舌。要與諸人氣味同。師云。五湖龍象此相從。立志應須繼祖風。世事無窮宜自省。玄關未透合加功。憍慵只用精勤攝頑鈍。唯將猛烈鎔。期滿九旬。如少驗。身心險與鐵圍同。
　　太守請爲法光寺。就佛日庵。慶懺千部法華經陞座。拈香云。此香枝葉全無。唯有貞實。六銖雖尠。價直娑婆。奉爲法光寺杲公禪門資嚴覺路。伏願。悟此一乘。即受佛記。積玆餘慶。垂裕後昆。
　　提綱云。是法非思量。分別之所能解（拈拄杖卓一下云）者裏洞徹根源。便見釋迦老子。四十九年。三百餘會。説黄道黒。指東劃西。半滿偏圓性相事理。總是止啼黄葉。明眼人前。不直一笑。無端靈山會上道。箇十方佛土中。唯有一乘法。無二亦無三。提持向上一著。發明大事因緣。權實大小。悉得圓融。開示悟入佛之知見。三周授記。七喩明玄。乃至造逆調達亦證菩提。五障龍女。即得成佛。事無不妙。理無不圓。檢點將來衲僧門下。略較些子。故我法光寺。親於此時聞玆妙義。乘大願力。示現人間。窮至妙於一心。了十如於當念。以珍好大車等賜諸子。以化城寶所。誘進群迷。弘持大法。如藥上藥王。精進明達。如淨藏淨眼。所以深仁厚澤。沾洽黎元。盛徳豐功。照耀今古。化緣既畢。出沒自由。故今孝子順孫嗣昌鴻業。亦仗妙圓之法。用伸追遠之情。命僧誦閲此經。圓滿千部。以玆上善。助證圓常。雖然諸人還知法光寺。只今行履處麼。不見道。是法住法位。世間相常住（卓一下）。
　　復擧。天台智者大師於大蘇山。誦法華經。至藥王本事品。是眞精進。是名眞法供養如來。豁然大悟。見靈山一會。儼然未散。今日太守命僧披誦此經千部。爲法光寺。資嚴冥福。宿熏不忘。一聞千悟。且道與天台是同是別。輒成山偈。擧似大衆。靈山一會未曾散。落落玄音演妙蓮。已眼豁開親見了。青山緑水自依然。了無回互。迥絶正偏。今古分明在目前。瑞鹿峯頭良夜月。清光長照性天圓。
　　上堂。擧。黄檗示衆云。汝等諸人。盡是噇酒糟漢。與麼行脚。何處有今日。還知大唐國裏無禪師麼。時有僧出問云。只如諸方匡徒領衆又作麼生。檗云。不道無禪。只是無師。拈云。黄檗老漢龍韜豹略。宴坐油幢。暗嗚叱吒。萬人氣索。因甚被者僧輕輕一拶。便見手忙脚亂且道利害在什麼處。
　　謝典座上堂。有漏笊篱。無漏木杓。小乘錢貫。大乘井索。雖然閑家具應用有處著。且道誰是善用者（良久云）潙山趯淨瓶。普化搖鈴鐸。
　　上堂（拈拄杖卓一下云）徳山拈不出（喝一喝云）臨濟用不得。福山不勞餘力。且要中機中的（卓一下。喝一喝云）擲地金聲如瓦礫。
　　上堂。今朝七月五。一雨洗袢暑。蝉聲古樹頭蛩韻青莎下。達磨只道箇不識。老盧只道箇不會。是汝諸人聚頭商量。恣意妄想（拍膝云）且莫認驢作馬。
　　上堂。一葉落天下秋。一塵起大地收。釋迦老子。不曉事。只管説黄道黒。達磨大師。不安分。來遊赤縣神州（良久）將軍射得藍田虎。細看元來是石頭。
　　閏七月旦。謝檀那増給莊田。并祈雨上堂。者片田地人人有分。須得契券分明。方可下無明種結三毒果。更得慈雲密布。甘澤普洽。根莖大小。悉得蒙潤。然後成熟。可以濟彼飢虚。咸令飽足。所以古者道。心地含諸種普雨悉皆萌。頓悟花情已。菩提果自成。福山與麼道。莫有知慚識愧者麼。如無（拈拄杖卓一下云）三年一閏。五年再閏。
　　謝副寺上堂。一見便見。不勞思算。兩箇五百。元是一貫（良久）秋風秋雨滿長空。落葉階前紅片片。
　　謝相訪上堂。擧。慈明和尚示衆云。颯颯涼風景。同人訪寂寥。煮茶山上水。燒鼎洞中樵。拈云。大小慈明將常住物。作私己人情。福山即不然。颯颯涼風景。同人訪寂寥。相看兩無語。唯有道情高。
　　前住癡鈍和尚訃音至上堂。昔年山中來。滿面是塵埃。去年山中去。不曾移跬歩。去去實不去。來來實不來。萬里一天雲翳開（辭世偈云。雲翳都卷。萬里一天）諸人向者裏。見癡鈍和尚。直是未在要見麼（竪拂子云）些子無明火。分光遍九垓。
　　上堂。雨蕭蕭紅葉下。雁叫長空。蟲吟永夜。觀音大士。賣却渾身。因甚少人醻價。福山也似無端今日貴買賤賣（卓拄杖下座）。
　　中秋謝都寺上堂。月朔月旦。月圓月半。因甚今宵人爭賞翫。光境未曾忘。眞月何由見。要見麼（以拂子打圓相云）不是寒山一片心。便是石窓漏燈盞。
　　重陽謝書記上堂。欣逢佳節是重陽。籬落西風菊又黄。因惜陶濳千載後。半和煙草老秋光。山僧與麼道。忽有箇出來道和尚不説禪道佛法。却説四六文章。瞎漢。儞豈不見道。詩向會人吟。
　　謝書記。藏主。上堂。一字不著畫。八字無兩ノ。大藏與小藏。從者裏流出。明眼衲僧難辨別。會麼。大唐國裏打鼓。日本國裏展鉢（藏主唐人）。
　　開爐上堂。雪嶺六年。少林九年。死柴無焔。冷灰不燃。建長今日。別作方便（拈拄杖撥一撥。吹一吹云）汝等諸人。照顧爍破面門（一卓）下座。
　　太守請。慶讃地藏寶殿。供養五部大乘經。提綱。正眼洞明。十虚無間。大機圓應。萬象倶融。妙超聲色之先。迥出思議之表。即心即佛。塵塵刹刹。絶名模。非心非佛。煒煒煌煌非向背。以此建立諸法。以此開悟群迷。如金剛王劍。揮之則魔外濳踪。如獅子筋琴。撫之則群音頓絶。所以道。大人具大見。大智得大用。於一毫端現寶王刹。坐微塵裏。轉大法輪。物物全彰。頭頭不昧。眷玆名刹。雄冠東州。始自最明寺創基。大覺師開法。竺嶺眞風再振。少林五葉重榮。曩因劫燒之餘。未復宏規之舊。大檀那太守。不忘佛囑。益運願輪。紺殿崇成。像設嚴備。金碧焜燿。棟宇翬飛。高脊横空。璇題納月。延奉地藏千身妙相。供養五部大乘眞詮。賢聖交參。神龍翊衞。固皇圖於有永。敷至化於無窮。四生九有。咸脱苦輪。萬姓六軍。同躋壽域。笑長者布金。未爲奇特。況賢于挿草豈是作家。直教見者聞者。悉悟圓常。此生他生。長臻福報。然雖如是。只如功不自功。道非常道。全超數量。不落見聞。畢竟如何話會。妙徳空生齊稽首。千萬億載仰恩光。復説偈曰。偉哉世有過量人。乃能成就過量事。是於積劫事諸佛。親承諸佛授記來。以大願力生世間。示現威徳大人相。究明佛祖向上事。大心弘護諸佛乘。於無爲中示有爲。建立無邊勝妙事。幻成寶殿極嚴麗。璀璨光明耀心目。地藏大士恒端居。金錫靈珠度群品。於一身中現千身。千身還於一身攝。非色非相非虚空。非大非小非差別。光如帝網相交羅。重重渉入無迥互。亦知五部大乘典。無説無聞無所證。而於無聞無證中。顯示無作功徳力。普令正法常流衍。救世護國悉安寧。名門福慶陪綿綿。徳澤滂流遍區宇。壽岳穹崇福海深。永固拜基茂勳業以此升濟先世魂。勝樂土中登佛位。世出世間倶了了。無缺無餘亦無盡。只此無盡亦無盡。彌綸三際亙十方。東大海水常渺瀰。扶桑日輪恒烜爀。我今讃揚亦如是。百千萬劫無終極。
　　謝頭首秉拂上堂。廣庭風月夜遲遲。韶濩雲英迭奏時。萬象森羅齊側耳。至音端的許誰知。
　　佛涅槃上堂。雙林樹下手摩胸。死眼瞠開又脱空。生滅有無何用説。年年二月是春中。
　　上堂。乍暖乍寒。一晴一雨。花落空庭。鶯吟緣樹。毘盧師。法身主。知他是眞是假。貶得眼來。劍去久矣。
　　謝頭首秉拂上堂。説時默默時説。掣電轟雷飄風灑雪。舜若多神笑點頭。憍梵鉢提驚吐舌。
　　謝禪興無及和尚上堂。擧。趙州訪茱萸携拄杖。於法堂從東過西。萸云做甚麼。州云探水。萸云。我者裏一滴也無。探箇甚麼。州靠拄杖便出。師云一人奮武攻城。一人開關延敵。雖則勝敗不分。未免刀鎗遍地。今日無及和尚到來。福山只是尋常笑語。更無餘事。何故。元是屋裏人。
　　謝新命淨妙高峯和尚上堂（拈拄杖云）有巴鼻。沒巴鼻。不是尋常。亦非差異。金烏夜半上高峯。驚起泥牛畊大地。只今向淨妙國中。深種蒺䔧去也。諸人後五日。東行西行。大須子細（卓拄杖）下座。
　　解夏上堂。蠟人氷。鵝護雪。竺嶺二千年。建長九十日。還有誵譌處。也無（良久）瞿曇面皮黄。歸宗眼睛赤。
　　開爐上堂。二千年前火種多是胡桃亂弄。福山香匙火筯。諸人切忌妄動。何故。忽若撥著冷灰豆爆。照顧打失眼睛鼻孔。
　　正旦上堂。一年三百六十日。今朝正是正月一。一生二。二生三。三生萬物。萬物既生時和歳成。蒲團靜依無餘事。永日寥寥謝太平。
　　上堂潑目韶華是二旬。梅顋柳眼鬪芳新。勸君莫負光陰好。畢竟光陰不負人。
　　上堂。冉冉春光暮。茫茫煙草綠。各人水牯牛。溪山隨處牧。收放要時宜。水草要飽足。蹄角要分明性氣要純熟。莫令犯苗稼。莫令亂棖觸。一朝鞭索忘。更不勞驅逐。露地臥月明。請續末後句。
　　因雨上堂。纔見結制。又過五日。修證即不無。染汚即不得。何也。簷頭滴滴。分明歷歷。
　　方丈得月樓成上堂。毘耶杜詞。風光輕漏泄。彌勒彈指。門戸缺關防。福山勞我諸人。成玆丈室。六窓玲瓏。一室虚白。簷楹近水。良宵偏得月先臨。欄檻連雲。青漢自疑星可摘。總是現成門戸。無非本地風光。直教見者聞者。心開目明。只是別有一關。却要諸人向玄微及盡處。拶教透脱拶得透。福山却與汝棒喫。既拶得透。因甚却又喫棒。豈不見道。老僧笑指猿啼處。更有靈踪在上方（有玄關上方二篇）。
　　東福山叟和尚。訃音到上堂。慧日峯前露一機。翻身拶到五須彌。照天夜月光輝滿。廓爾無依又獨歸。此猶是東福山叟和尚。當面謾人底一著。若是末後全提。下座同詣靈前。分明聽取（辭世偈。有照天夜月。無依獨歸語）。
　　謝新舊直歳上堂。古者道。終日茫茫那事無妨。古人與麼道。也是掩耳偸鈴。山僧三日過圓覺。兩日來建長。毎日茫茫。東奔西走。眼睛鼻孔。一時打失了也。如何説箇無妨底道理。雖然拆東籬補西壁。前後各有其人。若是那事。自然總不妨得。
　　住圓覺退建長上堂。五載住山無所補。孤踪可奈似閑雲。一家桃李同春色。畢竟元無彼此分。
　　建長語（終）

　　兼住相模州瑞鹿山圓覺興聖禪寺語錄
　　侍者仁恭編
　　師。於正安四年十月十一日。入院指山門。盡大地是圓覺伽藍（顧視左右云）儞既入作無門。今日爲通線路（喝）。
　　佛殿。光明藏中。眼眼厮覷。坐立儼然。彼我無異（展坐具云）何妨自倒自起。
　　據室。放汝命通汝氣（拈拄杖云）且道者箇是甚麼擬議不來（以拄杖過左邊云）且過一壁。
　　拈帖。把住放行（呈起帖云）只者一著。正眼看來兩重公案不信聽取下文。
　　指法座。從上若佛若祖。到者裏無進歩處。無啓口分。山僧又作麼生。遂驟歩登座。祝。
　　聖拈香云。此一瓣香。恭爲祝延今上皇帝聖躬萬歳萬歳萬萬歳。陛下恭願。一人端拱。四海隆平。壽考萬年。子孫千億。
　　又拈香云。此香奉爲征夷大將軍。伏願宷増祿算。益懋功勳。沛雨露於蒼生。固藩垣於東國。
　　又拈香云。此香奉爲本寺大檀那。伏願壽山福海増固増深。徳本道芽。愈堅愈茂。佐皇猷於有永。隆佛法於無窮。
　　提綱。微笑傳心。夢中説夢。三拜得髓頭。上安頭雖則千載一時。其奈隻身兩役。山僧粗識羞恥無端。知而故犯。今日只得權時施設去也（驀拈杖云）無上法王。有大陀羅尼門。名爲圓覺流出一切清淨。眞如菩提。涅槃及波羅蜜（一畫云）住住道泰不傳天子令。時清休唱太平歌。
　　擧。乾峯和尚云。擧一不得擧二。放過一著。落在第二。雲門出衆云。昨日有人。從天台來。却往徑山去。乾峯云。典座來日不得普請。師云一人癡頑。一人姦黠。驀剳相逢。弄巧成拙。山僧或時擧一。或時擧二。總不妨事。何也。自有主人翁在。
　　當晩小參。正令全提。荒却大地。垢衣權拄。曲爲今時（拈拄杖云）列五位君臣。展三玄戈甲。權實兼擧。照用同時。便見賓中有主。主中有賓。賓主混融。賓主歷然（卓一下云）纖塵元不動。佛日正高懸。
　　爲法光寺上堂。大道無門。三世十方常廓徹。大方無外。色空明暗本全眞。直下一念虚融。自然塵塵超越（拈拄杖卓一下云）擘碎重關（畫一畫云）截斷路布。靈機妙轉。大用全彰。懸日月於胸中。運乾坤於掌上。群生以玆而化育。海宇以此而清寧。著著通途頭頭合轍。故我法光寺杲公禪門。乘願力來。全提此令直得名喧四裔。威震八紘。了達佛祖淵源。洞明向上一著。至於出生入死焜燿光輝。雖然此猶是杲公禪門。功勳邊事。且道不墮功勳一句作麼生道（良久云）巨闢十三華藏界。藏身無跡海騰波。復説偈云。至化功成不自知。翻身拶倒五須彌。紫檀樓閣黄金闕。坐見龍華記莂時。
　　大檀那入山請上堂。黄檗打臨濟三頓。如蒿枝拂。窮坑難滿。徳山打雪峯一棒。如桶底脱。小器易盈（拈拄杖云）此棒令在鹿峯手裏。大似土曠人稀。今日幸遇衡鑑在前。未免拈出。略展威光去也（卓一下喝一喝）。
　　上堂。丹楓葉墮。紫菊香殘。老胡明不破。獨自返西乾。是汝諸人。取次搏量。聚頭妄想（良久云）驢年。
　　謝東堂西澗和尚上堂。諸佛强出頭。諸祖妄生事。病痛雖一般。脈息亦有異。逗倒瑞鹿峯前。自然別有道理。任是佛病祖病。一切衆生。心病毛病。萬病總教脱然同到大安樂地。見麼。緑水青山自在身。菩薩神通暫遊戲。
　　謝四頭首秉拂上堂。昔日臨濟韶陽汾陽大陽各有三句。發明宗要。瑞鹿却有四句。今日擧似諸人（拈拄杖卓一下云）第一句（又卓云）第二句（又卓云）第三句（又卓云）第四句。一句具四句。四句只一句。不是唐言。亦非梵語。自然句句朝宗。機機相赴石火光中定主賓。百戰場中有文武（擲下云）發機須是千鈞弩。
　　臘八上堂。六年冷坐荒草。受飢受凍不少。夜半夢驚魔倒。强謂見星悟道。二千餘載至今。寐語惑人未了。鹿峯今日喚醒者老子看（拈拄杖卓一下云）瞿曇。瞿曇。金烏拍趐。耀扶桑。那箇不知天大曉。
　　上堂。向上一機。言前薦得得已落第二。頂門一竅機先拶透。腦後猶缺一椎。與麼不與麼（拈拄杖云）直下七花八裂。東大海輥底紅塵。富士山連天白雪（卓拄杖）下座。
　　元旦上堂。有爲雖僞。棄之則道業不成。無爲雖眞著之則慧性不明。灼然一出一入。半合半開。但願春風齊著力。一時吹入我門來（卓拄杖）下座。
　　上堂。梅腮散玉。柳眼垂青。春光漸姸媚。物理自分明。諸人東行西行。左覷右覷。照顧打失鼻孔眼睛（顧視左右云）且喜無事。
　　謝新舊首座上堂。提綱則網正。振領則衣端。所以叢林綱領貴在得人。得人則宗風振正令行。只如黄檗坐南泉鉢位睦州賺臨濟喫棒。是提綱耶振領耶（良久云）三尺吹毛光照膽。萬人叢裏奪高標。
　　上堂識得心。山岳沈。水不洗水。金不博金。端的一回曾與麼。從教大地絶知音（卓拄杖）下座。
　　謝知客上堂。賓中主。虚空拍手須彌舞。主中賓。桃紅李白共芳春。主中主。堯風舜日清寰宇。賓中賓。紅塵世路少間人（驀拈拄杖云）者箇是圓覺拄杖子。且如何是主。如何是賓（擲下云）龍蛇易辨。衲子難謾。
　　臘八上堂。晝見日夜見星。雪山成道。口説無憑。半夜三更困未醒。打失娘生雙眼睛。
　　臘月望上堂。風頭稍硬煖處商量。平地無端掘陷坑。天寒人寒大家在者裏。自家骨肉尚如此。古人家私。圓覺已與揣刮了也。圓覺家私。又作麼生。局局促促大寒酸。慚愧無人著眼看。
　　元正上堂。新年頭舊年尾。四序已更端。三陽猶未啓。不是佛法。亦非世諦。不是因緣。亦非自爾（竪拂子云）會得遍地祥風。普天和氣。
　　上堂。景入新春。萬物欣欣。野梅飄玉。庭草鋪茵。風光無限好。白日少間人。
　　上堂。諸佛出世。擔水河頭賣。祖師西來。土上加泥。諸人軒昻氣宇。特達胸懷。第一不用疑猜（驀拈拄杖卓一下云）但得雪消去。自然春到來雪後上堂。一回粉碎虚空了。大地明明絶點埃。獨有峨眉山上客。無人携手上高臺。
　　上堂。睦州擔板漢。趙州喫茶去。口如崕蜜甜心似黄連苦。所以圓覺尋常於諸人不敢絲毫錯誤（良久云）射虎不眞徒勞沒羽。
　　上堂。擾擾勿勿晨雞暮鐘。水流滄海。月上高峯。憶得瑞嵒老凍膿。時時只喚主人翁。
　　上堂。一笑付法。傾城傾國之妖。三拜得髓。破業破家之嗣。此妖未息。此恨難窮。今日何人能雪屈。臨風幾度蹙眉峯。
　　中夏上堂。世事勿勿過。今朝又中夏。衲僧本參事。大蟲看水磨有誵譌無縫罅。嵩山有箇破竈墮（卓拄杖）下座。
　　上堂。索索秋聲墜碧桐蕭蕭涼氣入簾櫳。擬明體露金風句。又墮韶陽網子中。中秋上堂。仲秋三五。桂影婆裟。人間天上競賞光華。可憐老長沙。踏倒小釋迦。蒼龍折角虎無牙。笑倒東村李大哥（拍禪床）下座。
　　上堂。和氏之璧無瑕。隋侯之珠絶纇。雖然稀世之珍。得者更須撲碎。何故如斯。不見道。匹夫無罪。懷璧其罪。
　　謝清西堂受東光寺請。瓊首座自博多來。上堂。擧。三聖示衆云。我逢人即不出。出則便爲人。興化云。我逢人即出。出即不爲人。頌云。兄携鈍钁東邊去。弟放生鋤西畔來。兄弟各人成活計。相逢一笑兩眉開。
　　重陽上堂。九日今朝是東籬媆菊黄。因思陶靖節。寂寞待壼觴殊不知。露凝幽艶。風拂清香。醉人無限意。何必泛瓊漿（拍膝云）茫茫多是負秋光。
　　謝長樂月船和尚并請知客（小師）上堂。百丈遭喝耳聾。怨憎會苦。臨濟蒿枝三頓。冷債難還。趙州探水平地風波。南泉撫背徒成多事。雖則啐啄同時箭鋒相拄。要且主賓禮缺。父子情乖。圓覺只據見定。且要恰恰相宜（拈拄杖卓一下云）客來無茶喫。蒿湯備禮儀。
　　至日上堂。葭管飛灰。新陽應候。觀臺書雲。以卜休咎。圓覺順俗也要書看（以拂子作寫字勢云）東西南北赤白青黄。已書了也。衆中莫有識氣候。別休咎底麼。縱有也須勘過了打。忽若箇出來道即今萬里無雲。又書箇甚麼。拈拄杖臂脊與一頓。何故。豈不見道。青天也須喫棒。
　　謝明因西堂無絃和尚上堂。一曲無絃古調清。十三徽外韻冷冷。塵中可是知音少。時和松風倚石屛。
　　上堂擧。佛眼遠和尚頌云。一日日一時時。龍門老心自知。拈云。龍門和尚。譃偈雖則甚美。鹿山看來。坐在情識裏。鹿山亦有頌云。一日日一時時。鹿山老衆中。若有箇向者裏道得一句。倜儻分明。山僧分半院與伊圓覺語（終）。

　　再住巨福山建長興國禪寺語錄
　　侍者聰一編
　　謝兩班耆舊上堂。普化成褫臨濟。珍重下去。楊岐補佐慈明。時出憃語。是皆碔砆之質。豈爲瑚璉之材。福山者裏。左眄則氷清玉潔。右顧則虎驟龍馳。機鋒閃星電。號令鼓風雷。山僧羸得。放憨癡。間看峯雲自去來。雖然莫便是福山爲人處麼（良久云）妙舞莫誇迴雪手三臺須是大家催。
　　鏡堂和尚遺書至。上堂甲子六十三。森羅萬象本同參。無法與人説。打刀須邠州鐵任運自去來。南天台與北五臺天上只一月。夜夜清光常皎潔大衆。鏡堂老子。末後全提。建長已與解注了也。只如涅槃後有大人相。諸人還見麼。若也未見。未免更指出（卓拄杖一下云）打破鏡來親見了。團團依舊輝乾坤。
　　元宵上堂。花柳媚春陰。歌管鬧衢市（召大衆云）會麼。我見燈明佛。本光瑞如此（卓拄杖一下）下座謝新舊維那上堂。克賓爲興化拈香。田夫論國政。法昌還北禪帽子。癡客勸主人冷地看來總堪一笑。福山者裏。進以禮。退以義。清機歷掌。風凛凛地。
　　上堂百丈於馬師喝下耳聾三日。臨濟自高安回來攔腮一掌。盡謂是師資契合。不知是寃債相求。諸人要知百丈臨濟二大老立地處麼（良久）一從事却潘郎後。便解人前不識羞。
　　上堂。桃花紅李花白。色不是色。燕子語黄鶯鳴聲不是聲。不是色。不是聲。是甚麼。靈雲打失雙眼睛。笑倒嵩山破竈墮。
　　桃溪和尚遺書至。上堂。鹿峯??擧三玄要。東漸歸去間吟嘯。忽然一轉入無生。引得虚空開口笑。見徹芭蕉虚幻體。返本歸根自得妙。此意只今誰共論。海天目斷千峯曉（辭世頌。有芭蕉虚幻體語）。
　　上堂（拈拄杖云）選佛場開（一卓云）以此爲題。儞若道得出格句。許儞心空及第（靠杖）下座。
　　上堂。結制已過五日。修證事須猛烈。騰身驀過太虚。不妨迥然獨脱。若只逐隊隨群。更又違時失節。噇眠噇飯肆無明。坐熱鐵床呑熱鐵。
    解夏上堂。剋期取證。鬼窟裏作活計。休夏自陳。且莫夢中説夢。當此秋初夏末。兄弟東去西去。前途忽有人問本分事。未審如何祇對（良久云）有馬騎馬。無馬歩行。
　　再住建長語（終）

　　住相模州金寶山淨智禪寺語錄
　　侍者居中編
　　上堂。狗子有佛性。當堂挂起秦時鏡。狗子無佛性。利劍拂開天地靜。有佛性（摘下拂子云）急急如律令。
　　至日上堂。晷運推移。日南長至。焔起氷河。花生碓嘴。不是因緣。亦非法爾。且道是何道理（拈拄杖云）我今分明説向儞（卓一下）下座。
　　望日謝頭首秉拂。新舊兩斑。并白雲東明和尚上堂。冬至前後。沙飛石走。三世諸佛不知有。狸奴白牯却知有。象王回旋師子哮吼。提箇折脚鐺子。且要大家出手。推不進前。約不退後。因思東土小釋迦。天宮説夢自呈醜。引得白雲開笑口（卓拄杖）下座。
　　臘八上堂。岸容待臘將舒柳。山意衝寒欲放梅。盡謂雪山成覺道。誰知瞌睡眼方開。
　　上堂。今朝七月。秋意凄切。露草蛩吟。風林葉脱。如來禪祖師意。直下分明。一時漏泄。是汝諸人還覺神清氣爽麼。其或未然（以手搖曳云）不説不説。
　　上堂。禪非意想。道絶功勳。路頭極處要急翻身。高安灘頭尿床鬼。龍潭室裏點燈人。
　　上堂百丈再參馬師。臨濟回看黄檗。飢鷹脱韝縧。猛虎挿翅角。慥暴生獰無處著。諸人飢喫飯。困噇眠。熱乘涼。寒向火。輒莫隨邪逐惡。雖然作者好求無病藥。
　　上堂。臘月二十五。競唱雲門曲。寶山格調新翻。且不隨時習俗（拈拄杖卓一下云）白雪陽春和者稀。斷絃須是鸞膠續。
　　謝新舊維那。擧。興化打克賓維那公案。頌云。令全賞罰情忘恩怨。透頭徹尾。一刀兩段。梭飛陶壁夜雷奔。魚躍禹門春浪暖。利害只今誰共明。出群須是英靈漢。
　　結夏上堂。一切處是圓覺伽藍。一切心是平等性智。一切處不留。一切心無住。飢即飡困即睡（拍禪牀云）瞎驢不受靈山記。
　　元宵上堂（竪拂子云）此燈鷲嶺首傳迦葉。少林謾付神光。燈燈相傳至于今日。檢點將來。一箇箇總是弄光影底。以致天下師僧盡向光影裏。頭出頭沒。若是光未發時消息。未有一人會得。只今要會麼（撃拂子云）正月十五是元夕。
　　解夏上堂。有修有證。埋沒己靈。無修無證。屈辱先覺。寶山期已滿。衆中莫有超宗越格底麼（顧視左右云）異獸藏頭角。靈禽惜羽毛淨智語（終）。

　　住在城瑞龍山太平興國南禪禪寺語錄
　　侍者志諲編
　　師於正和二年八月一日。入院。指三門云。重關巨闢作者同歸。莫有未歸底麼（彈指一下云）者裏進一歩。
　　佛殿（金剛王寶殿）敷座而坐。幸自端嚴具足。無端被箇漢道箇希有。便見七花八裂（敷坐具云）山僧今日爲伊蓋覆著。
　　土地堂。那一通（以香扣爐云）只者箇。顯正摧邪。風凛凛地。
　　祖師堂。佛是假名。祖云何有。面面面厮覷。泥猪疥狗。
　　據室。（拈拄杖竪云）盡從上若佛若祖天下師僧性命。今日落在山僧手裏。放行把住。一切臨時。莫有不甘底麼。（靠云）吽吽。
　　拈勅黄。者一著子。殊勝中殊勝。奇特中奇特。且道是箇甚麼。見麼。法皇大寶。降自九重。
　　山門疏。鍋子大小。杓柄短長。山僧未入門時。已一一見了也。今日因甚鉢盂漆柄。渾沌鑿耳。不信聽取。
　　諸山疏。壁炬分輝。隣好之義。稍渉誵噅。肝膽即異。相罵饒儞接觜相唾。饒儞潑水。不見道。出乎爾返乎爾。指法座。向上一路滑。壁立萬仭險。山僧今日。滑險要一時坐斷去也。
　　陞座（問答不錄）提綱云。幸是太平世界。安然無事。無端雪嶺六年之後。少林九載之餘。自爾互出頭來。拈出草本。亂呈懵袋。迷昧陰陽。呼晝作夜。將六十甲子打亂了也。山僧久負不平今日出來。要略爲整頓。要使人人知道。三百六旬。及閏餘成歳。四時平分一陰一陽。分晝分夜。不得違時失候。雖然猶是世俗邊事。只如不傷物義。一句又作麼生（良久云）但見皇風成一片。不知何處是封疆。
　　當晩小參。入寺之始。今夜與諸人聚集片時。既彼彼心眼相照。事同一家。更不敢將佛法玄妙機關事理濟北三玄。洞山五位。觸忤諸人。又況衆中三人兩人乃是舊時道伴。所以山僧此來。一切但要仍舊。若能仍舊則不妨。我更證得般若三昧。内空外空一切皆空。二十空門。悉皆證得。不妨超諸三昧。迥然獨脱與麼道。衆中忽有箇出來道善學柳下惠終不師其跡。又且如何。只向他道。低聲低聲。淨地上不可狼狼藉藉。
　　復擧。僧問六祖。黄梅衣鉢甚麼人得公案。拈云。大小祖師。摟出心肝五臟了也。只是罕逢識者。山僧輒成偈曰。一曲陽春奏玉徽。夜堂風細月華遲。調高絃絶知音少。誰擬黄金鑄子期。
　　次日爲龜山聖廟上堂。大人具大見。大智得大用。於一毫端。現寶王刹。坐微塵裏。轉大法輪。卷舒立方外乾坤。縱横挂域中日月。乃至建造伽藍悟明己事猶是先皇自己運用底事。只如末後大事光明煒燁。且道只今在甚麼處行履。諸人還會麼（良久云）巨闢十三華藏界。藏身無跡海騰波。
　　中秋謝藏主并維那上堂。月月月半月圓明。唯有今宵陪圓潔。世上人人爭賞翫。盡道圓明又還別。只如別處又作麼生。不見馬簸箕。父子賞翫時。末後却道。經歸藏禪歸海。唯有普願獨超象外（良久云）明明此意知誰會。法戰場中作者知。
　　頑極和尚忌拈香曰。者箇老凍膿。素來情義薄。一味不睹是。恣肆頑與惡。年老變成魔。我被魔力攝開眼落陷穽。有屈無處雪。如今已喜兩分張。年年西望恨尤切。今日燒香供養伊。且道是醻恩邪雪屈邪（燒香云）不見道。記劍刻舟。掉棒打月。
　　上堂。一喝得三日耳聾。廚乏聚蠅之??三頓喫六十拄杖。囊無繋蟻之絲。直得戸破家殘懷寃負屈。祖禰不了。殃及兒孫。帶累南禪。今日窮厮煎餓厮炒。有屈無處分雪。雖然如是心不負人。面無慚色。短長自有間人説。
    重陽上堂。今朝九月九。空山無所有。不帶紫萸囊。不飮黄花酒。因憶陶淵明。悠然見南山。萬象森羅齊出醜。何似攅眉便回首。
　　謝大衆看藏經上堂。三秋景殘。千林蕭瑟。回雁嗈嗈。吟蟲嘖嘖。的的諸佛玄言。明明西祖消息。直下會得正是認落葉作黄金。離此別求。又成棄珠珍而尋沙礫。者裏兩重鐵壁相似。須是一一拶透始得。且道拶透後如何（卓拈拄杖云）鐵壁鐵壁。
　　上堂。仲冬嚴寒。凍破泥團。滴水滴凍。言端語端。黄面老漢。拈弄不出。被金色頭陀當面冷笑。二祖大師。落陷不知遭缺齒老胡一時熱瞞。與麼與麼。大難大難。南禪與麼道莫別有見處麼（驀拈拄杖卓一下云）水落露幽石。雲開列遠山。
　　至日上堂。晷運推移日南長至。共惟首座大衆。各各膺時納祐。慶無不宜。惟有南禪拄杖子。依舊𥻘皴刺竭節。笑看花綻不萠枝（卓拄杖一下。便喝一喝）下座。
　　上堂。擧僧問雲門如何是雲門一曲。門答云。臘月二十五。僧云。唱者如何。門云且緩緩。拈云。者僧有攻城摲邑之心。雲門文韜武略倶備。者僧未免。才交鋒便見退衂。山僧今日。要奪他一機。攙先一歩去也。復頌云雲門一曲超今古。道箇臘月二十五。南禪今日要攙先。且趁月圓正當戸。
　　謝新舊兩班上堂。擧祖師偈云。心隨萬境轉。轉處實能幽。隨流認得性無喜亦無憂。與麼則莫從他覓。但向己求。如是則一進一退。一去一留。有左有右有放有收。妙用縱横得自由（良久云）大抵還他肌骨好。不搽紅粉也風流。
　　佛涅槃上堂（召衆云）無憂樹下。指天指地稱尊。娑羅樹間。以手摩胸示衆。三百會欺賢罔聖。八十年鎖夢關空。南禪今日效慇懃。雖是死蛇。要活弄。
　　謝首座上堂（値雪）召衆云。賺臨濟喫棒。坐南泉鉢位。一種風流。十分標致。他家曾踏上頭關。不是當陽誇意氣。帝城梅柳正喧姸。添得六花呈異瑞。
　　上堂。三月皇都浩蕩春。桃花爛熳笑靈雲。眼睛打失無人會。暢殺釣魚船上人。
　　閏三月旦上堂。三月又三月。光景暗相催。相催箇甚麼催人老死來。古者道。衲僧家高高峯頂立。深深海底行。且道妙高峯頂高多少。東大海水深多少。諸人若也到頂到底來。不妨一切處可以自由自在。若也未然。十二時中也須著些精彩。更若瞎驢趁大隊。閻老子未放儞在（卓拄杖）下座。
　　上堂（召大衆云）三春已去。九夏斯臨。園林花事退。庭樹緣陰森。梁間燕語。枝上蝉吟。隴麥翻黄雲。田秧長緑針。祖師意諸佛心。目前明歷歷。何得自沈吟（撃拂子）下座。
　　結制上堂。十方同聚會。凡聖同居。龍蛇混雜。箇箇學無爲。白日青天。開眼作夢。此是選佛場。甚處得者消息。心空及第歸。也是鬼家活計。然雖如是。南禪更有一句子。爲諸人説破。一不得進前。二不得落後。三不得坐在無事甲裏。若依吾所言。則一切處得大自在。其或未然切忌撞牆撞壁。

　　謝頭首秉拂上堂（召衆云）諸佛説不到處説一句。奔忙日月。祖師行不到處行一歩。翻到山河説不到行不到。未免特地波吒。只如行到説到。又作麼生（良久云）少年曾決龍蛇陣。老倒還聽稚子歌。
　　上堂。一夏已過半。那事辨未辨。男兒大丈夫。一刀須兩段。若未辨。光陰急如箭。若已辨。十影神駒立海涯五色祥麟歩天岸。欲辨未辨時如何。歷歷分明君自看。
　　謝新舊兩班上堂。石藏玉則山潤。水藏珠則川媚。叢林得正人則振興綱紀。自然雲合響應。至於遊刄事海。靡不中機中的。乃至左右逢其原。進退合其宜。雖然諸人要見其人麼（乃顧視右左云）見麼。眼生三角。頭峭五岳。
　　中秋上堂河漢秋中月正輝。十分圓潔更無虧。南泉拂袖機尤峻。藥嶠披雲嘯自怡。光境倶忘復何物。吐呑七八。更誰疑。此宵大地人皆望。誰薦清光未發時。
　　正和乙卯四月十三日。再住拈勅黄云。此是上皇於一毫端。拈出傳持正法眼藏底一著子。諸人若也未會更煩維那。爲衆重演。
　　上堂。領破蹄穿一老牛。已甘間散臥林丘。無端更使牽犁杷。引得傍觀笑不休。
　　上堂。一夏恰過半。本參事何慢。懞懂癡禪和。向外覓方便。殊不知大事本來成現（撃拂子云）在耳曰聞（竪起云）在眼曰見。聞見歷然。了了無間（良久云）聲前色後新羅箭。
　　上堂。擧。古者道。萬法是心光。諸縁唯性曉。本無迷悟人。只要今日了。師（召衆云）古人與麼道。大似靈龜曳尾。山僧今日。直截擧示時人去也（良久云）煆玉要經三日火。探珠須下九重淵。
　　二月旦上堂。二月仲春漸暖。處處花明柳媆梁間紫燕呢喃。枝上黄鸝睍睆。觀世音菩薩。爲諸人説普門法。諸人還見麼聞麼。歷歷不妨。同證金剛三昧。若也不見不聞（良久云）山轉疑無路。溪斜別有村。
　　因夜遁回上堂。自劾云。求間宵遁詔追回。的的要津把斷來。滿面塵埃眞可笑。誰憐百念已全灰。
　　南禪語（終）

　　小參
　　結夏。無門可入。目前徑透重霄。得路便行。脚下泥深三尺。所以鰲峯者裏安居結制。只要諸人隨分度時。忽有一箇脚蹉手跌。便如雲龍出水。金鳳搏空。不住圓覺伽藍。毀罵平等性智。山僧只低聲向伊道未在。何故。大海若知足。百川應倒流。
　　冬至。一法不有。天何高地何厚。萬法不無。白是鵠玄是烏。寶陀與麼告報。有箇出來道。當此一陽來復。萬彙發生。石笋抽條。氷河起焔。畢竟是有是無（良久云）到岸休尋筏。歸家罷問途。
　　除夜。今日明日。新年舊年。四時密運。萬化迭遷。西舍東隣。送窮待富。張公李老。祭鬼燒錢。唯有禪和家。鬧蕩蕩地。逢緣遇境。如眼見鼻孔一般。雖然因甚十箇指頭。有長有短。寶陀有箇道處。只恐無人點首（良久云）大盡三十日。小盡二十九。
　　結夏。禁足護生。胡孫繋露柱。剋期取證。盲鶴下清池。衲僧家一切處破除。一切處成就。鬧市裏放憨賣峭。孤峯頭嘯月眠雲。若是二千年前舊路。終不肯容易下脚。然雖如是開眼也著。合眼也著（卓拄杖一下）。
　　解夏。晝飡夜寢。潙山薄處先穿。種粟開畬。大仰姦中放黠。福山一夏空過不空過。不曾謾汝諸人一夏空過不空過。也鶴長鳧短。棘曲松直。物是定價錢是足陌。雖然明日布袋頭開。諸人東去西去。前途忽有人問本分事。未審如何露箇消息（撃拂云）牛角長二寸兎角長三尺。
　　除夜（因雪）把定要津。凛凛千峯聳寒玉。放開線路。融融萬國動祥光。儞若向放開把定處搏量。粉飛裏輥。無出身路。不向放開把定處領會。冷地上臥有甚了時。直饒虚空粉碎。大地氷稜。迥絶纖塵。洞然明白（拈拄杖云）福山拄杖子。也未肯放儞過在。何故。一年三百六十日。今宵正是結交頭（卓拄杖一下）。
　　結夏。向上一路。千聖不傳（拈拄杖卓一下云）者裏得箇入頭。三世諸佛。只在脚跟下。十方世界。只在一針鋒。説甚禁足護生。説甚剋期取證。與麼與麼。退水藏鱗。不然不然。望雲上樹（卓一下云）三世諸佛絶影迹（卓一下云）十方世界百雜碎。七縱八横。東倒西擂。笑倒明州憨布袋。
　　冬至。全無巴鼻。死水躍獰龍。別有生涯。虚空開孔竅。等是通天活路。多少人。脚高脚低。雖則自己家鄕。也要儞親行親到。是則固是。其奈我此一衆。總具軒昻氣宇。洒落風標。妙契環中。智遊象外。終不墮此機境。雖然。冬至寒食一百五。前頭大有雪在。
　　結夏。直下承當鐵圍非是險。別求解會。弱水未爲遙。若也眼不挂戸。意不停玄。影響之流。又難持論。所以福山。尋常不敢錯誤諸人一絲毫許。蓋爲冬寒夏熱東土一同。夜暗晝明。西天不異。是則是。只如那蘭陀寺。明日有幾人結制（拈拄杖。卓一下。喝一喝）。
　　冬至。徳山棒。皮下無血底不痛。臨濟喝。耳根無聰底不聞。若也知得痛聰得聞正是沙尾曝顋。蘆根鎩翮。衲僧家。上無攀仰。下絶己躬。戢玄機於未兆。藏冥運於即化。騰騰任運。蕩蕩無拘。豈屬寒暑變遷。管甚陰陽消長。饒伊如是。福山也未許儞在。何故。一冬二冬。叉手當胸。
　　解夏。僧問。棒頭薦得未是作家。喝下承當猶爲鈍漢。去此二途。乞師方便。師云。退後退後。僧云。可謂是蘆花兩岸雪。江水一天秋。師云。聽事不眞。喚鐘作甕。僧云。記得僧問古徳正恁麼來時如何。云。金剛鑄鐵券意旨如何。師云。買帽相頭。僧云。一向恁麼去時如何。云。道士倒騎驢又作麼生。師云。像席打令。僧云。恁麼。不恁麼時如何。師云。甜瓜徹帶甜。僧云。恁麼却恁麼時如何。師云。苦瓠連根苦。僧云。總不恁麼時如何。師云。百雜碎。僧云。只如一夏已過布袋頭開。親切一句如何垂示。師云。不勞懸石鏡。天曉自雞鳴。僧云。與麼則[木*卽]標横擔不顧人。直入千峯萬峯去。師云。脚跟下好與三十。乃云。三世諸佛不知有。眞不掩僞。狸奴白牯却知有。曲不藏直。有來由。無準的。恁麼也得。不恁麼也得。恁麼不恁麼總不得。和座盤一掲掲翻。便見地絶八維。天無四壁。拄杖頭邊。此土西天。草鞋跟底閻浮檀特。雖然此猶是衲僧尋常遊戲。只如九十日内。諸人所修所證。親切底事作麼生（喝一喝）我行荒草裏。汝又入深村。
　　除夜。臘逐更籌盡。春隨斗柄回。寒暄一夜隔。客鬢兩年催。與麼與麼。滴水滴凍。徹骨寒威。不與麼不與麼。春回幽谷。和氣熙熙。與麼不與麼（拈拄杖云）大哉乾元新歳暦。天然奇格去年梅（卓一下）。
　　冬至。畫榜堂前。篩灰厭鬼。掇退菓卓。突陣爭旗。豈知朕兆未分已前。一毫了無差互。衲僧家。智游象外妙契環中。隨時寒暑任運。西東驀到渾無伎倆。窮則變變則通如水入水。似空藏空（拈拄杖云）從前汗馬無人識。却要重論蓋代功。
　　解夏。擧。僧問趙州。承聞和尚。親見南泉是否。州云鎭州出大蘿蔔頭。師云蘿蔔親曾出鎭州。門前千古路悠悠。朝朝暮暮人來去。幾箇親曾到地頭。
　　小參（終）

　　法語
　　上龜山法皇
　　佛祖大事。明白徑截。離相離名。唯貴大智願。大力量人。於纖塵未動已前。猛著精彩。一提提得。便見輝赫古今。照耀天地。大而梯杭九有津濟四生。小而語默。動靜。俯仰。折旋。靡不左右逢原遠近中的。所謂大人具大見。大智得大用是也。若也智願微。力量小。循情塵纒世網。不能勇自決裂。與夫務探集衒見知逞詞辯弄精魂。不能頓自休歇。皆當面蹉過者也。故達磨大師。對梁皇只道箇不識。無業唯云。莫妄想。後來或擎叉。打地。竪指竪拂。行棒。行喝。種種垂慈。無非覿面提持要人直下便領。豈肯落二落三耶。仰惟陛下。受記靈山統御海宇。累劫熏習。篤信宗乘。玆蒙賜問。誠愧菲薄。謾以管見概陳如右。天縱之聖。悟不由師。正眼豁開。全機獨脱。則一切處一切時。至於導養聖子光宅天下。日應萬機。開物成務。莫非本有光明之妙用。佛祖向上一著也。外此別求。則非所謂道矣。
　　示相州太守
　　即心即佛一轉語。眞是渾鋼鑄就。如今欲明此旨。但存正信。心具決定。志於應醻事物。折旋俯仰。行住坐臥。飮食起居。一切處。一切時。常常提撕。反覆究觀。常令身心虚豁。正念現前。久久之間。必然心體廓然。如雲開日朗。塵盡鏡明。直下可無疑滯矣。況此心本來明妙。蓋由無始無明。妄想執著。所以昏蔽。若一旦洞徹則與諸佛無二無別矣。從上佛祖。出興于世。種種化誘不過令衆生明了此心而已。但學道之人。根有利鈍。縁有淺深。若上根利智。一聞千悟。穩鎭家堂更有何事。若中下之機。當勉自修習。仰山和尚。所謂若不安禪靜慮到者裏總須茫然是也。然安禪之時必有二障。一謂昏沈睡眠。二謂雜想變亂。此障起時。只提箇即心即佛。便可一截截斷又不可將心湊泊。不可用意搏量。不可緩不可急。又不可自生疑慮。我塵俗身心。如何便言是佛又不可預憂此心如何便得明了。才有此念。便成障道矣。但請如此用功。忽然築著磕著。直下如桶子底脱。一番不妨是箇了事大丈夫也。古人云。但辨肯心。必不相賺。
　　示雲州禪門慧遍
　　一心無事。萬境不生。心境虚融。聖凡何有。聖凡情盡體露眞常。體若虚空。眞常本寂。無三界可出。無菩提可求。一道空平。迥然獨説。謂之寶王三昧。亦名大總持門。祖師門下謂之金剛王寶劍。得之者其善護持。喝。      
    示義則侍者。
　　則侍者。以母訃至。言別還里。袖紙覓語。余曰汝居侍司一年。旦暮相從豈不知。山僧元無語句。今乃求之。是不知我也。扣之愈力。因借虚空爲口。以問之。汝曾聞漸源爲道吾侍者。因同往弔慰。擧生死話。道吾用拳頭底消息否。則云某甲粗知。只是不敢造次。余曰大丈夫捋虎鬚。也是尋常。今既未能且去見得北堂元不曾死底面目分曉。不妨再來使慥暴一著。山僧那時又別作區處。
　　示良眞首座
　　絲毫係念。三塗業因。瞥爾情生。萬劫覊鎖。直得絲毫淨盡。一念不生。未是衲僧行履處。衲僧家。不取一法不捨一法。眼裏見。耳裏聞。若智眼不明墮在區宇。者裏能向無道理處。放身捨命。一回再甦。起來心眼清寒。隨處自在。若也稍渉遲回。便向石火中參取（咄）。
　　法語（終）

　　拈古
　　梁武帝問達磨大師。如何是聖諦第一義。磨云廓然無聖。帝云對朕者誰。磨云不識。
　　大小祖師。盡力道不得。未免麻纒紙裹。僧問谷隱慈照禪師。如何是道。照云。臘月三十日。
　　是則是王言如絲。其出如綸。若以不言而化無爲而治。輥之即遠矣。
　　僧問雲門大師。如何是諸佛出身處。門云。東山水上行。圓悟拈云。天寧即不然。有問如何是諸佛出身處。只向他道。薫風自南來。殿閣生微涼。大慧聞得。豁然而悟。
　　掣電機懸河辯還他跛脚阿師。包齒老漢。
    若是諸佛出身處。直是天地遼遠只如大慧。因甚悟去。不見道。物見主眼卓竪。
　　藥山和尚同雲嵒道吾遊山次。見樹二株。一枯。一榮。山遂問榮者是枯者是。雲嵒云榮者是山云灼然一切處。光明燦爛去也。又問道吾。吾云枯者是。山云一切處。枯淡去也。高沙彌忽到。遂問高。高云榮者從他自榮枯者從他自枯。山云不是不是。
　　樂其可知也。始作翕如也。縱之純如也。繳如也繹如也。以成。
　　僧問風穴和尚。語默渉離微。如何通不犯。穴云常憶江南三月裏。鷓鴣啼處百花香。雪竇和尚云。曾有人問雪竇。只對他道。劈腹剜心。又作麼生。復云因風吹火。別是一家。傷鼈恕龜。必應有主。
　　勇如賁育。智若良平。二大老固是作家手段。若要不犯離微也恐末在。且作麼生得不犯。明日來向汝道。
　　臨濟侍立徳山次。山云老僧今日困。濟云老漢寐語作麼生。山擬拈棒。濟便掀倒禪床。
    諸人會麼。二老漢。爭小失大。
　　僧問投子和尚。如何是十身調御。投子下禪床立。
　　投子老人被僧一問。直得起身立地。若是十身調御大似持蠡酌海。折草量空文殊三處度夏。迦葉白椎欲擯出文殊。方拈椎次。乃見百千文殊。椎不能擧。世尊云。迦葉汝擬擯那箇文殊。迦葉無對。
　　一朝權在手。看取令行時。迦葉未曾擧椎。黄面老漢。文殊大士已倶遭擯出了。也説甚麼擬擯那箇。然雖如是。盡法無民。且放過一著。
　　拈古（終）

　　頌古
　　洞山麻三斤
　　鐵蒺䔧槌當面擲。忽忙回首已遲遲。春光滿眼花含笑。問著東君總不知。
　　瑞嵒主人翁
　　自呼自應有來由。引得傍觀笑不休。盡謂莊周夢胡蝶。誰知胡蝶夢莊周。
　　心不是佛。智不是道
　　年去年來舊又新。雪消風暖自回春。蓬頭垢面隨時過。佛祖從來不度人。
　　日面佛月面佛
　　羞對菱花整鬒雲。玉顏二八正嬌春。傷風咳嗽尋常事。却作虚勞説向人。
　　國師三喚侍者
　　門外羊腸世路危。綢繆寧免話家私。雖然毫髮無留隱肝膽難防楚越時。
　　玄紹二上座參烏臼
　　電光裏白刃縱横。石火中紅旗閃爍。令人長憶李將軍。一箭雙鵰隨手落。
　　不與萬法侶是何物
　　一口吸盡西江水。四海五湖皇化裏。喫官酒了臥官街。起來唱箇邏邏哩。
　　大家相聚喫莖虀
　　大家相聚喫莖虀。路在門前莫自迷。臺榭緑陰人寂寂。風光元是武陵溪。
　　萬里無寸草。出門便是草
　　孤鶴冷翹松頂風。片雲忽過太虚空。衲僧動止渾無礙。肯落他家荒草中。
　　風頭稍硬。且歸暖處商量
　　玉帳沈沈巧運籌。安南塞北要全收。當時若有英雄漢。奪鼓爭旗未肯休。
　　居一切時。不起妄念
　　千峯雨過瞻寒翠。萬木霜餘看落紅。飮啄隨縁過時節。誰知身在太平中。
　　婆子偸趙州笋
　　蒼龍頭上拶折角。猛虎口中拔得牙。不是渠儂張意氣。相逢正遇惡寃家。
　　京師出大黄
　　古本方書行世。醫慣將臭腐作神奇。回生起死些兒妙。盧扁耆婆未得知。
　　頌古（終）

　　一山國師妙慈弘濟大師語錄卷
　　下

　　偈頌
　　古源
　　一川虚漾淥粼粼。流注知經幾劫塵。桃破小紅春著岸。可曾無路接秦人。
　　送儉上人還鄕
　　特地今朝又問程。扶桑未必在東溟。南朝四百八十寺。那處春山草不青。
　　梅峯
　　大庾嶺頭根種別。氷肌玉骨自天眞。曉來孤頂雪深處。五葉一花天地春。
　　畢世面壁（扁）
　　蒙頭一衲送餘年。百煉精金色轉鮮。却是老胡元不會。誤人雙臂弗完全。
　　夢庵
　　一枕蘿窓萬境間。槐宮元不異人寰。若於門壁書心字。又在黄梁未熟間。
　　雪中送均侍者歸京
　　漫空袞袞六花新。短策横肩遠問津。一色明邊移得歩。東風桃李洛城春。
　　險崖
　　峭峻一方窺不得。紛紛斫額但空回。上頭更有孤危處。撒手要渠親到來。
　　送準侍者
　　眼光遙映海色碧。短策陵秋又向東。若對諸方話來歷。莫言相見在途中。
　　送師齊禪人省師
　　見與師齊減師徳。紛紛佛祖是何人。行行高踏毘盧頂花柳洛陽三月春。
　　密室
　　六窓深閉豈容開。佛眼未窺亦自迷。既是不曾通水泄。曾郎謾道爛如泥。
　　寒潭
　　直下窺時深萬丈。冷氷氷地不生瀾。霜天夜迥月沈璧。未許蒼龍此屈蟠。
　　南山
　　碧聳羅浮更那邊。倚空孤峻絶躋攀。霏霏密霧隱玄豹。著眼誰曾見一斑。
　　雪心
　　紛飛盡處自明白。内外中間莫謾求。夜半齊腰人不見。三星聯照月如鉤。
　　字堂
　　濃硏香墨蘸霜毫。揮洒當軒意氣豪。一點空中誇八法。睦州門戸未爲高。
　　古樵
　　斧鈍柯消不記春。一肩枯燥重千鈞。笑他當日嶺南獠。低價沿門椏與人。
　　鐵船
　　收拾六州頑與鈍。潑天爐鞴巧鎔成。乘時運濟含靈去。不似華亭載月明。
　　無相
　　九十七種元非有。誰言千百億分身。更於色後聲前覓。舜若多神笑轉新。
　　石門
　　嵒崖險處立重關。碓實須知入作難。一拶東西成兩扇。莓苔路滑雨初乾。
　　少林
　　面壁人歸歳月移。叢叢寒樹半無枝。霜凋萬葉紅於血。又是魂驚斷臂時。
　　雨夜作
　　一秋長是雨淋零。點滴空階夜夜聲。三十餘年江海夢。博山煙斷一燈明。
　　雪夜作
　　寒添少宮齊腰恨。凍結鰲山客路情。一夜打窓聲淅瀝。又因間事長無明。
　　紅白梅（和然翁禾上韻）
　　花開五葉媚韶光。艶質雖同却異粧。可是枝分南北。後搽坯抹粉鬪馨香。
　　四時般若
　　品物陽和
　　暖風晴日山川媚。細雨輕煙草木薫。活意明明如不委。桃花羞見老靈雲。
　　園林清暑
　　殿閣薫風日正長。緑槐紅藕遍林塘。莫言人世炎蒸甚。歇得馳求心自涼。
　　萬里清光
　　爽籟蕭蕭玉宇寛。桂花芬馥月輪圓。韶陽體露金風句。知是何人擧得全。
　　千峯寒色
　　雪霽層巒爭聳玉。曉風高拂凍雲開。瑤英滿樹天香遠。一夜清寒徹骨來。
　　獨脱無依
　　萬物既唯我。翛然只自由。宗乘竟何有。佛祖是怨讐。天闊孤雲晩。風高一鶚秋。寥寥間送目。新月又懸鉤。
　　隨流得妙
　　信手拈來用。當機著著親。烏藤驅夜鼠。白拂掃窓塵。池靜知魚樂。松疎見鶴身。絲毫曾不間。開眼有迷人。

　　正和丙辰立春日太上皇幸慈濟菴謾成野語上奏云。
　　結庵聊爲養衰殘。敢望皇明顧野菅。陋巷士民瞻寶仗。近隣兒女覿堯顏。和融陽煦生寒谷。赫奕衣冠耀掩關。感荷睿恩三祝願。福同東海壽南山。
　　御製和（即席）
　　瞻覲河東到此庵。載陽雪盡路邊菅。參禪向夜訪間坐。慈濟迎春謁老顏。花色水聲通意地。臘梅寒樹悉機關。靈光今照從天外。新月始昇牆上山。
　　陽明里前博陸甲第
　　異邦珍玩妙莊嚴。花柳逢春滿院芳。法法元來非内外。更於何處覓西方。
　　銀青光祿太夫有忠卿立春韻
　　堆盤青菜酬佳節。漸見南枝拆小梅。坐對名卿兩無語。唯將華髮伴高才。
　　和十牛圖（并序）
　　十牛圖古宿無途轍中途轍也。若論此事眨上眉毛。早已蹉過。況有淺深次第之異乎。然去聖逾遠。法當危末。根性多優劣。機用有遲速。又不可一概定之。故未免曲設多方以誘掖之。此圖之作是耶。究此微旨。各各至於安樂休歇之地。可以自利利人也。此圖後來布世。諸老頌者和者頗多。今山僧不揣。續貂於諸老之後。覽者謾發一笑云耳。
　　尋牛
　　本無形跡可求尋。雲樹蒼蒼煙草深。脚下雖然岐路別。嵒前枯木自龍吟。
　　見跡
　　草窠裏走路何多。只此蹄??莫是麼。脚力窮邊重進歩。昂昻頭角要逢他。
　　見牛
　　風暖幽禽枝上聲。雨餘原草色尤青。者回已覩渠頭面。戴氏毫端寫弗成。
　　得牛
　　鼻孔遼天拽轉渠。從今狂逸性須除。雪山香草和煙細。且要驅來向此居。
　　牧牛
　　隨時水草活渠身。純淨何曾染一塵。苗稼自然混不犯。收來放去却由人。
　　騎牛還家
　　羸牛已純却回家。樹下柴門啓暮霞。放教齁齁欄裏臥。靜看新月挂簷牙。
　　忘牛存人
　　簔笠從玆不入山。鞭繩抛却一身間。更無觳觫勞牽拽。贏得謳歌翠靄間。
　　人牛倶忘
　　一念空時萬境空。重重關隔豁然通。東西南北了無跡。只此虚玄合正宗。
　　返本還源
　　既然無作有何功。眼見如盲聽似聾澗水湛如藍色碧。山花開似錦機紅。
　　入廛垂手
　　換却皮毛轉歩來。依稀鳥嘴與魚腮。通身固是混泥水。我此宗門要大開。
　　山中四威儀（和大休和尚韻）
　　山中行。草鞋跟斷脚頭輕。縱間情。眼裏風光耳裏聲。悠然心跡既雙清。歩歩無非是證明。
　　山中住。間踪只似孤雲寓。門前路。草沒苔荒渾不顧。客到撥灰分半芋。懶殘特地傷鹽醋。
　　山中坐。六門不用重關鎖。誰似我。獨對雲峯千葉朶。雪夜若無人臂墮。面壁胡僧成懡㦬。
　　山中臥。松根石榻平如座。非造作。黒甜境裏乾坤大。只有奯公知者箇。鰲店當年曾説破。
　　偈頌（終）

　　賛佛祖
　　出山相
　　門裏出身易。身裏出門難。六年無折合。北斗面南看。
　　頭陀相
　　持錫擎盂去分衞。七佛儀式豈如是。増金面皮特地黄。瞞人手脚全敗露。
　　觀音大士
　　立大圓鏡。空如來藏。動靜相不生。音聞性倶淨。斷崖流水低頭聽。
　　海上踏蓮舟。俯視水中月。一滴楊枝雨。清涼遍塵刹。莫是普門境麼（咄）。
　　補陀嵒上人。現身三十二。同我渉東溟。不離三摩地。
　　文殊大士
　　出女子定。對維摩默。吒愬金毛。更須返擲。
    普賢大士
　　轉如是經。開五濁迷。截流香象。猶溺淤泥。
    達磨大師
　　風飄飄兮吹衣。航一葦兮安之。教外別傳兮無法。游染歷魏兮奚爲。
　　十萬迢迢渡遼漠。却對梁皇呈醜惡。既從平地起波瀾。不知打濕袈裟角。
　　西來行路錯。對御開口錯。長江風浪麁。少林花木落。更言傳法救迷情錯錯。
　　彤墀出語忤天聽。去國身如一葉輕。楊子大江東去水。至今風激怒濤聲。
　　布袋和尚
　　露胸坦腹。弄醜擧止。一般雖是小兒戲。打失兜率陀天底。
　　滯貨貨不售。等人人不來。憨坐靠布袋。笑口爲誰開。
　　寶誌和尚
　　杖挑刀尺塵中走。善竊如何露脚手。良哉十二面觀音。生在鷹巣葬龍阜。
　　魚籃
　　以色誑盲聾。誰知伎已窮。籃中無活底。遍界扇腥風。
　　馬郎婦
　　雲鬢亂縱横。悲深一寸情。金沙灘上月。長照請經聲。
　　寒拾
　　澗泉硏墨汚苔石。斷壁題詩雜蘚紋。好句依然顯不得。峩眉山月五臺雲。
　　舡子和尚
　　數曲漁歌和者稀。華亭江上自逶迤。艤舟袖手風林下。伶俐闍梨未到時。
　　玄沙和尚
　　雨笠煙蓑一釣蓬。蘆花深處得從容。螺臺江景無窮樂。錯路如何上雪峯。
　　猪頭和尚
　　古佛雖應現。敗缺殊不少。滋味苦無多。粗飡易得飽引得時人開口笑。
　　蜆子和尚
　　三文撈波。東撈西摝。咄者窮鬼。以蝦爲目。
　　政黄牛
　　午夜頻呼熟炙時。可人風味許誰知。朝來牛背得新句。驚起溪頭白鷺鶿。
　　郁山主
　　溪橋一??兩眉横瓦礫拈來作夜光。脚下至今浮逼逼。蹇驢間跨踏斜陽。
　　朝陽
　　間處著些工夫。急時須得受用。將敗壞補敗壞。金烏曉從東涌。
　　對月
　　言言標月之指。句句止啼黄葉。了義與不了義。玉兎夜從西沒。
　　亮座主
　　聞虚空講經。入西山冷坐。回首苔石空。疑殺熊措大。
　　智覺禪師
　　大法盟主。衆生導師。以向上事起法眼宗派。以無礙智。發佛祖玄微。落落慈舟横苦海。輝輝宗鏡爍群迷。定身歸淨域。冥帝禮慈儀。光明千古西湖水。宗旨發揮無盡時。
　　密庵和尚
　　行脚錯逢人。投機語未親。却將正法眼。喚作破砂盆。轟雷掣電。旋乾轉坤。大東山正續之統。空濟北瞎驢之群。箇箇無巴鼻。只爲渠儂無腦門。
　　癡絶祖翁
　　離蜀已領列祖業。到南深中曹源毒。但餘窮相一雙手。慣向諸方妙搜抉。法性海寛波瀾闊。一生妙轉風雷舌。始自秀水至陵霄。五十餘年興巨孽。當機妙用翳晴法。觸破砂盆恣除滅。行嬰兒行無少缺。一片身心堅似鐵。王臣多居弟子列。老去爲人尤直截。我慚庸昧嗣餘烈。西望玉山心屡折。
　　頑極先師
　　憶昔逢伊鄮嶺頭。無端與我結寃讐。今朝海上重相見。彼此難遮滿面羞。
　　蘭溪和尚（英長老請）
　　南詢離西蜀。傳法來東國。鼓濟北濤瀾。肆無明惡毒。龜毛在握兮。佛祖畏避。頂門四照兮。人天悦服。是謂此土禪宗之初祖。故勅旨諡之曰大覺。宗風自有英賢續。
　　千光法師
　　氣貌清靜。徳行虚奇。西游得黄龍下尊宿。老虚室之旨。東歸爲扶桑盛時兩代。帝者之師。宏開三處道場。遠貽千古清規。其平生潜行密行。眞末世光明之勝幢。其融通祖意教意。乃東方法道之蓍龜。
　　無學和尚
　　風神清峻。氣宇宏豁。跳出北磵波瀾。奮迅龍淵鱗鬣四十年。宋土放憨七八載。扶桑肆黠提出格機用鎖口訣佛眼欲覷無門。衲子有恨難雪。龜毛拂子信手揮。海岳掀翻雷電掣。臨濟一宗。楊岐正續。被渠陵滅。別別耿光千古照塵刹。
　　虚舟和尚
　　矍鑠精神。沈深器量。錯路入青山。得無得之得。袒肩荷祖道。行難行之行。冷泉水輥底翻瀾。古龍淵滔天起浪。四十年令行呉越。數萬里名飛海上。夫是謂楊岐直下。松源的孫虚舟和尚。
　　大休和尚
　　心直如絃。性急於火。以天池滴水。助翻東海濤瀾。守楞嚴三昧。勤修平時功課。三四處爲人全提。一平生清坐不臥。雖微佛法身心。大作師僧殃禍。末後瑞鹿峯前。煒然收因結果。本無形相可描貌。今把虚空强彩畫龜谷山前藏六處。傳芳續有英賢者。
　　西澗和尚（小師正開請）
　　高明氣節。清朗容儀。太白的嗣。冷泉孫枝。在唐土已兩開鋪席。來扶桑則重運爐鎚。大用處不存佛祖。妙唱時不犯離微。謂此大通之眞。是錯認渠。謂非大通之眞。是蹉過伊。竹箆横揮處。又見花開五葉時。
　　鏡堂和尚
　　壯年離蜀走游唐。藤杖芒鞋遍四方。太白峯前逢聵老。却傳毒氣向扶桑。
　　無關和尚
　　矯矯龍驤。耽耽虎視。聖一師窮活計。蕩盡無餘。徐師叔無口刀。用得正快。三尺竹箆横揮。大地風飛雷厲。是謂陵霄的孫。南屏家嗣。巍巍王臣之師。的的衲僧殃害。慧日峯前。清風未已。
　　葦航和尚
　　法中之傑。僧中之英。得大覺之妙用。立濟北之法城。東州名山廣作佛事。巨福瑞鹿大振嘉聲。檀那之所欽徳。衲子之所傾誠。又其妙圓之智。耆頤之齡。又不可備於丹青者也。
　　藏山和尚
　　雲心玉格實瑰奇。披削先依聖一師。年少游方參大覺。福山多衆振綱維。十載遍參於唐土。勘破徑塢與思溪。一帆晩歳回鄕國。宗風四處力提持。王臣悉生欽敬。緇素無不依歸。七十六年末後句。八海枯九山崩。無生曲調少人知。
　　桃溪和尚（小師則都寺請）
　　英明氣字。清朗眉目。大覺的生。無明餘毒。西游問道遇知識而名高位高。東歸住山。播玄風於西國東國。檀信歸崇。禪徒悦服。至於小隱杉田兩尸瑞鹿末後游戲去來。直是光明照燭。只箇描貌將來。永爲人天軌則。
　　覺心和尚
　　無門喝下落便宜。蕩盡生涯不自知。赤手歸來成活業。東山五葉盛横枝。對御時天顏喜悦。全提處衲子攅眉。九十二年游戲耳。鷲峯千古碧巍巍。
　　高峯和尚
　　圓照叟之孫。無學翁之嗣。以本色住山。以眞慈應世。文武火再輝東方。鎖口訣。重挫此地。話行巨福峯前。老憩金寶山内。更有東山暗號人爭擧揚。又提中峯沙盆信手撲碎。夫是謂眞濟北直下子孫扶桑國大振別傳宗旨者也。
　　規庵和尚
　　春空之雲。秋水之月。舒卷高間。光明澄潔。法道之龜鑑。僧中之奇傑。早依龍江老子。契鏟草機便具超方之志。後侍佛光佛心。棒喝下妙稱鎖口之訣。以妙密鉗鎚。鍛煉諸方衲子。以眞實道福。契合龜山上皇。二十餘年。大其設施。化荒棘之林爲一方巨刹。功成不居。時至便行。末後全提。尤爲奇絶。些子徑山文武火。今日扶桑焔冞烈。
　　孔子
　　學爲萬世所師。道由一貫而傳。也知三千高弟。尚泥六籍陳言。
　　老子
　　先天地而有生。極玄妙而莫傳。不遇得關尹喜。誰可授五千言。
　　巣父洗耳
　　萬乘於君一羽輕。可憐逃利不逃名。崖泉自洗是非耳。千古潺湲瀉恨聲。
　　仲父飮牛
　　義讓清逃各有涯。徒將聞見汚天和。松根石上一回首。觳觫朝來渇正多。
　　和靖先生
　　古壺夜凍苔枝痩。童子寒飢鶴夢長。句在目前吟不到。凝愁擁鼻隱匡床。
　　樂天居士
　　鳥窠已往韜光老。平世功名一夢非。八節清灘新鑿了。吟看懸瀑坐苔礒。
　　本朝名徳賛
　　上宮太子
　　漢地南嶽。累世修持善道。扶桑東宮。乘願弘通正教。前身後身。一夢兩覺。救世悲心似滄海。萬古慈光滿蓬島。
　　上宮太子見病達磨。
　　不來相而來。不見相而見。臥底立底。覿體對現既已知得儞病痛。何必更出手露面。更言傳法救迷情。如何瞞得英靈漢。
　　弘法大師
　　游普賢願海。傳佛祖印明。五筆謾遊戲。一法度群情。飛杵高峯松翠老。定身遺化儼如生。
　　最明寺
　　以英明盛徳。丕賛皇猷以菩提大心。興隆佛法。世間出世間。一一倶超越。靈機密運妙無窮。千古恩光照塵刹。
　　最勝園寺
　　天生英明東國主。四十年間民父母。威惠兼行六十州功成還向率陀去。
　　賛（終）

　　自讃
　　慧日諲長老請
　　心如止水貌若枯松。佛法不會。宗説豈通。懷藏短拙。賣弄赤窮。合死唐土。錯來海東。踞曲彔揮塵尾。衒知見誑盲聾。謾敢呵風罵雨。不能打鳳羅龍。會有作家不放過。却將五彩繪眞容。
　　保福猷長老請
　　踞坐高座。揮白塵尾。無佛法可傳持。世事不能料理。必有惡業縁。遠來扶桑地。四五處住山。無一些能事。一處不通方。鼻孔能出氣。汝今强要貌吾眞。萬古徽猷只箇是。
　　良眞首座請
　　眼耽耽似鼓槌。頭兀兀如木杓。既是無禪無道。何用逾海越漠。良哉眞正爲人。三尺龜毛信手揮。烏藤冷靠禪床角。
　　良舜維那請
　　傳持無佛法。應用沒意智。但能飢喫飯。渇飮水。無端名徹元君賜金襴。官職號妙慈弘濟。迢迢送過東大海。年來老病百無堪。人前不欲露全體（半身）。
　　性淳道人請
　　木石體質。雲水精神。陵辱佛祖。屈抑平人。不解説心談性。要渠返朴還淳。得龜毛在手。方能識得他眞。
　　禪人請
　　西來無法可傳持。合向深雲遁過時。强據胡床掃禪病。累他佛祖暗攅眉。
　　尼明宗請
　　有而本空。動而常靜。江南水上間雲。滄海東邊布影。有時格外明宗。只要聲前喚領。龜毛在握兮任縱横。勘破末山不露頂。
　　尼明皓請
　　唐土不終老。海東被驅到。貌陋意氣高。年多福徳少。嫌釋迦嘍囉。笑達磨潦倒。爲人一句子。目前明皓皓。
　　又
　　貌枯如柴。心頑似鐵。明明無法教人。只有嗔拳熱喝。石上要栽花。火中偏釣鱉。只此付玄機不得輕漏泄。
　　雲巖居士請
　　據藤床揮塵尾。無禪可談。無法可示。一味放憨癡。剛道唐土五嶽非山。扶桑大海非水。似此無意智老僧。雲嵒要描貌。他不知何意。
　　自賛（終）

　　小佛事
　　葦航和尚秉炬（臘八）
　　雪嶺今朝成道。葦航此日荼毘。今古了無二致。信知達者同歸（某人）東國間生。大覺嫡嗣一生尚義。以忠孝志節補賛師門。數處住山。以本色鉗鎚鍛煉學者。王侯之所敬慕。士庶之所歸依。年逾八十有三。老景庵居自佚。時節既至。撒手便行。全超色象先。誰謂空花亂墜（辭世偈）驀過生死海。何妨一葦航波。雖然諸人若向者裏。要見此老子。直是未在。且道向甚處。見得（提起火把云）饒伊急著機先眼。疾焔過風第二籌。
　　壑典座火
　　有漏笊篱。無漏木杓。用過了也。向甚處著。雲歸山。水歸壑（擲火把云）烈焔不容蚊蚋泊。
　　合首座入骨（値雪中送）
　　香煙起處。便與麼去。大地氷稜合。千山飛雪絮。便與麼去。太無本據（撫骨云）蒼龍蛻骨時。不在澄潭裏。
　　癡鈍和尚入祖堂
　　動靜不以心。去來都絶跡。如斯癡鈍者。佛祖亦不識（某人）半世水雲身。一生氷蘖質。誤沾蘭溪滴水。喪盡生涯。再續無明一燈。光揚四極。兩處提持正令。一毫不肯顧惜。直得淨裸裸。赤洒洒。清寥寥。白的的。興來歸隱雲山。佛眼也窺不得。時來得路便行。萬里一天秋色。既無位次可安排。到此不知誰委悉（某人）水牯從來共一攔。鼻繩拽斷東西觸。
　　西澗和尚入祖堂
　　去年元不去。今年亦無來。不來與不去。南岳與天台。故我前住當山大通禪師西澗和尚。松源直下。石帆嫡生在唐土則天台南岳。妙提玄要。來日東則瑞鹿巨福。大振宗綱翻轉面皮處。佛祖驚避。提起機鋒時。衲子奔忙。功成不居。翻身便行。直得聖君欽風。賜諡號曰大通。本無位次。豈可遮藏。即今要見此老蹲坐處麼（呈起牌云）鐵眼銅睛窺不得。瞎驢隊裏共徜徉。
　　則首座受請。住淨居授衣
　　雞足峯前。黄梅夜半。寸絲不挂。一場熱亂。要與人天爲軌則。作家還我堂中簡。
　　尾藤金吾授衣（名性常）
　　此事本來無授受。莫言授受本來無。鷲峯昔日傳迦葉。梅嶺當年付老盧。一片做成宜自看。袒肩擔負要相孚。更知法性常清淨。世上堂堂大丈夫。
　　小佛事（終）

　　行記
　　師諱一寧。號一山。大宋國。台州臨海縣。胡氏子也。齠齔入村塾。吾伊琅琅。鄕先生稱其敏悟。無等融禪師。住郡之浮山鴻福寺。主藏之者月靈江。師之俗叔也。怙恃察其無塵累之姿。介月而投等。等加撫念三年。而月在四明太白山。遣使取師。與普光寺處謙。習法華等諸經。踰二歳得度。間如城中應眞律寺。聽開遮。延慶教寺。學天台教觀。聞杭州集慶院文節法師有台譽。繭足依之。已而嫌義學之支離。棄而歸。就月質所疑。時月爲天童板首。堂頭簡翁敬也。月讓于主者。師便謁之。翁知師之粹台教。問曰。一心三觀。以何爲體。師即一笑。翁許參堂。坐究二朞月。瑞世定海之資聖寺。師講道義隨往。越年月移靈峯。又從之不久辭上鄮山。依珍藏叟。叟應淨慈之詔。交代愷東叟也。愷見師妙英。侍主客。愷罷。照寂窓繼。朞年寺火。窓又遷南屛。頑極彌來據主位。受窓之燼餘。早復輪奐。師以爲。一居四主。我無分。今此老和尚。不靳化權。又我之幸也。傾意親炙。從容酬醋。至我無一法與人。忽然冥契。翌歳授以大藏之關鑰。解印。拉友人明自誠。雲游天台雁蕩之間。肩錫而來歸。適一環溪踞天童。衲子輻湊。法社甚盛。師求挂錫。溪不拒。不幾寺奪祝融。因是又回育王。附珙横川。川逝。祥巧菴來。菴逝。沅清溪來。皆居座下。師已參覲諸老。淵默雷轟。逮太元革命。闡法昌國之祖印寺。至元甲申。仲夏中八也。據室曰。任公之釣。一掣六鰲。若是跛鱉盲龜（咄）縮頭去。衲子抵掌稱善。瓣香供頑極識所得也。一住十載。新佛殿外門。又捨衣資。買湖田圃地。添寺産。寶陀智愚溪有維桑舊。往來款密。一日語曰。我老倦于領衆也。煩我兄可乎。師掩耳焉。智潜馳使於僧官。道讓賢之志。府帖遽至。不得已而遷。補陀之地。海岸靈區。師之道價。與勝域竝騰。六更歳序。一日謂嵒洞。忽現圓光。聖像隱映光中。師感喜作禮。須臾即沒。大徳二年夏。我商舶薄明州。大元國主。初有狙窺我之心。故辛巳戰艦數盈十萬。然風濤一夕破蕩狼狽。是以恐我國之神靈。嬴志未歇。屡畫奇籌。爲此方傾鄕佛乘。欲聘有道衲子。勸誘以爲附庸。愚溪既當其任。然老病未遑發。偶聞商舡至。欲成先策。遴選俊髦。臺評湊師。即勅宣慰使阿答剌相公。遣一省郎。及慶元府判官。僧錄司知書。昌國州知州。僧正司知書等。五十餘人入寺。出宣慰使手書。及僧錄司官書曰。皇帝聖旨。下省府賜師金襴衣。及妙慈弘濟大師號。泛溟波到日本。通二國之好。乃以衣帖付師。軟語慰勞。師思不可逭受之。明日一行官將師到府。府官僧官皆在焉。細説通好之事。而付元朝信書一通。又差官吏五人侍衞。蓋備師之逃匿也。尋燕參政公來。持國主詔旨。及省部文書。宣讀了。急請登舟。歸寶陀。宿一日。行官吏。差三船劇送附日本舶。於是乎風浪鼓蕩。檣折柁摧。修補僅成。進馳三四日。到高麗絶徼。又速奔一日。出沒濤山浪嶽間。飄簸而著于博多。本朝正安元年也。舶主以書白元帥府。府議曰。敵國命使命不活矣。或曰。使命不活。然奈僧儀何。先編置豆州修禪寺。或曰。宋僧之入我土。多挾道術也。傳聞。寧公元國望士。其受重寄又可知矣。而又出于抑逼也。且夫沙門者福田也。有道之士。無心於萬物也。在元國元之福也。在我邦我之福也。豈必區區慕子卿之節哉。若長朽于窮裔。非吾土鄕比丘之素也。因玆追赴相陽。而猶居僻處。未入府寺。東方緇白。初聞師錮居大盡焉。及其來。奔波禮謁只恐後。山内寓舍門外如市。十二月七日。主福山大道場。叢規肅如。萬衲鑚仰。府主耳其提唱。悔中塗稽滯矣。會曇西澗謝鹿山事。府命令師權之。兩山一矩衆望翼如也。已而辭建長。獨正圓覺席。又四歳。偶以昏眩疾。退居壽藏。府帖再領建長。病魔荐孽。退休保養。府命以鹿峯壽塔其地狹隘。移于巨福右掖杉谷。菴成名玉雲。蓋癡絶祖其塔菴號玉山。頑極考雲西。竝取扁焉。不忘本也。老拳長杓翛然自怡。然旦望禮賓邁福鹿主人也。無何又起領淨智寺者四涼燠矣。正和二年。圓規菴寂龍山。龍山宮寺望高輦轂。初建治太上皇。聞師徳譽。覬見未由也。於是乎勅元帥府。召師補南禪之缺。師老艱于覊旅。而詔旨府命。逼而不容辭。來領山務。太上皇。洊入山問道。搢紳之儔。蹙頞戸外。輦下道俗。喜叢社之有人。然老病侵尋。懶於搥拂。數上表解院事。太上皇。眷遇復渥不允。以故一再潜去其遁越州也。宸書慰諭促回。文保元年秋。恙瘵彌留十月益革太上皇幸寺蹕龜山廟塔。時時問疾。二十四曉。手染遺表曰（某）頓首。法皇陛下。聖駕幸本山。寔緇門觀光也（某）不幸臥疾數日。百體擧而不仁。不能再瞻望龍顏。大變時至。幻質將摧。僣攄忠情。入無生三昧耳。年月日臣僧（某）頓首。表獻于廟塔。又書偈曰。横行一世。佛祖飮氣。箭既離弦。虚空落地。置筆而化。壽七十一。太上皇得表。蒼皇幸寢室。趺坐儼然。宛如生也。君臣嗟悼太上皇。便賜宸奎贈國師之號。有報老師直示之的旨之句。又宣僕射源有房公（時門下侍郎）作文祭之。又勅龜廟側。削一塔。書法雨額。賜之。又賛其像曰。宋地萬人傑。本朝一國師。其爲人主。被崇如此。門弟子分塔于玉雲。師性慈和無涯岸。近世執道柄者嚴莊威重。以爲法助。且杷鞭也。師孤坐一榻。不須通謁。新到遠來。出入無間。人便於參請。禪策中無索隱。僅事苑而已。往往漫下雌黄者多。江湖患之。及師至理闕疑。然言語不通。乃課觚牘隻字片句。朝諮暮詢。師道韻柔婉。執翰酬之。教乘諸部。儒道百家。稗官。小説。鄕談。俚語。出入泛濫。輒累數幅。是以學者。推博古。又善魯公屋漏之法。携紙帛乞掃寫者。鐵閫或可折矣。其七會語。充棟汗牛。未亡之前。手加修删。今只數十紙。其徒跨海者。齎入元土。彼地衲子。玩味嗟服。故芝靈石。茂古林。本中峯。一時名宿。各證跋尾。不容議焉。余游師門十數祀。所請之益不鮮矣。覃在龍阜。又境於密邇。故知師之事熟矣。諸孤抱師自書行錄。來曰。宋地之事見於此。入朝以來皆略焉。況末後榮遇。非師當言。公之親見者乞足焉。余曰竊聞元遊之士索師行實於彼地大手筆。盍需焉。對曰遠聞而文略。曷若近見而質備。余不能辭也。元亨元年。雲節日。濟北庵居沙門虎關（師錬）謹記。


　　（此錄舊版燬於明徳癸西重募縁入梓永留大雲精舍印行       應永丁亥四月日    幹縁比丘    彦裁謹白）

　　朕曾聞師道風。思欲一覿徳儀。頃年下詔請來。補先皇聖跡南禪。遂獲酬夙志。神交道契。頓増法味。有得於中矣。師告以衰暮。屡乞歸休。朕嘆祖道微運。固留止焉。五載于今玆。法體違和。疾至彌留。臨期告別。唱寂於本山。末後全提。靈明天眞。所謂無心道人。大法主盟者也。稱以國師。欲報老師直示之的旨。旌鷲嶺付屬之金言云爾。
　　文保元年十月二十五日
　　一山國師門徒等
　　内充而爲道機。外發而爲徳儀。竹箆横揮兮威風動沙界。金襴斜搭兮慈雲覆坤維。拓開人天區域。培破佛祖藩籬。宋地萬人傑。本朝一國師。
　　元應元年（初冬）二十五日
　　芝山老叟書

　　親書特告南禪長老一山禪師。朕聞師之道價久矣。所以下詔關東。以官差請來也。一得會唔。宛如獲司南之車也。慕徳欽風。三閲青黄。而聞有心退席。而數數理行裝也。去年親詣寶刹爲勾之也。近者亦聽打拼行李。書以慰諭。公乃屈蒲輪。來諾許朕意。不料暗裏出城遠渉山川矣。若得回來再相見。必許隨自便養病庵中。追於懷璉之古風也。何須更歸東關矣。直饒燕居南禪東堂。使小師等如元安著。有何不可。寧又有魔賊之擾乎。大都公長化此方。廣結四衆之縁。則朕所願者也。宜快歸來也。千萬切要面話。不備。
　　五月六日
　　洞中隱叟書
　　一山禪師

　　維大日本國。文保改元十月二十七旦。勅特進前御史大夫源有房。昭告于一山國師大和尚之尊靈曰。摩騰來漢顯宗致欽。初祖入梁。武帝紆襟。増崇至道。稽古乃今。先皇梵刹。揀託保任。靈山附屬。眷命弗僣。克明克哲。問法問心。麟鳳爾徳。金玉爾音。光輝祖域。榮敷緇林。千載迥期。功與化參。倏矣歸眞。不留幻質。隕玆偉人。若亡良弼。思慕罔罄。死生如一。賜諡國師。以名副實。聖衷孔昭。青天白日。賻令奠香。靈饗可必。
　　尚享
　　中書左丞行浙東道宣慰使記事。寶陀堂上一山總統大師。今奉省剳有燕右丞齎擎宣命。寧一山授妙慈弘濟大師江浙釋教總統。又賜錦襴袈裟鈔一百疋。隨行伴當五名。段子表（并）齎擎詔書。前來慶元。起發倭船。今令東路（并）僧錄司。委官詣請如達。一山總統。就將行。隨行伴當五名。即便到城。欽受宣命。賞賜理會。倭船好當。更不別來附此。致意愚溪長老。爲祷。併希法照。不備。
　　五月二十有一日修
　　寶陀堂上一山總統大師

　　中峯破砂盆。三傳而至癡絶。更二傳而至一山。其金聲玉振。若黄鐘大呂之音。能起人於瘖欝聾瞶多矣。故外國王臣。尊禮師之。此豈操朽索。馭奔輪者。同日而語哉。予識師於至元戊寅。掌藏鑰于玉几時。今四十二年矣。縁首座。持此錄爲示。觀其顯發呈露。開東山法門。見之即心死路絶。使人降嘆不已。因題其後云。
　　延祐七年夏五二十日
　　鄱陽永福住山（清茂）書

　　慶元路育王弟（徳明）拜觀一山法兄禪錄。道無南北人有古今。大唐日本七坐勝棲。提唱語意。出人意表。走龍象得翳睛之妙。端可尊爲一國之師。予與同條生。不與同條死。要覓末後句。分明只者是。
　　歳次庚申三月望日
    無異堂書

　　去年儞鄕裏有一兄弟。曾將一山和尚臨終事實到此。并國王親望。賜國師號之詔章來。我曾見了。他也要求悟錄跋。我生平不與跋語錄萃錄字。他玄年亦老。大都主不知儞曾相見他也不。曾一山和尚。道眼精明。學問深遠。況身爲一國之師。合朝敬仰。他之語要。不必別求跋序。既有一兩處了玆。亦不多求。幻者一例不曾與人題跋。是心何用安名。至寶不容酬價。西庭柏侍者。出乃師一山和尚垂示語要。求跋語。予於禪道佛法。素所未解。以故生平不敢妄加一字於尊宿語中。恐貽酬價之誚公大方也。柏頷首而掩卷焉幻住擧。


