　　《大正藏》第80卷No.2554


　　No. 2554

竺僊和尚語錄卷上

　　竺僊和尚語錄目錄卷上
　　序
　　淨妙寺語錄
　　南禪寺語錄
　　眞如寺語錄

　　卷中
　　建長寺語錄
　　法語
　　偈頌
　　賛語
　　行道記
　　塔銘
　　跋

　　卷下之上
　　淨智寺語錄
    無量壽寺語錄（附問答）
    
    卷下之下
　　天柱集
　　法語
　　前偈頌
　　後偈頌
　　自讃
　　雜著

　　目錄（終）

竺僊和尚語錄序

　　至正二十四年冬十月辛卯。日本比丘海壽。以其先師建長住持竺僊禪師五會語錄。再拜請序。其所以惠學者。古有之曰。一死一生乃見交情。昔泰定乙丑。予授教西林。而竺僊得心印于古林茂禪師所。來敖廬山。一見驩如宿契。時東林古智哲公。西林嘯雲悅公。皆遇以上賓之禮。而樹石瓊。龍巖眞。別傳怤。松壑椿。尤敦忘年之好。明年予登徑山。是時四明明極俊公。以雙林長老爲首坐。而竺僊以明極鄕人留焉。已而日本遣使來聘。明極竺僊。旣至其國。道契其王臣。度人不可勝紀。𧪘乎予旣會竺僊于匡廬。又見于雙徑。相知爲最深。玆壽之請。其可默默乎。惟古林諸子多賢。而嶄然絕出者二人。其一南堂欲公。道嗚中國。其一竺僊。化徹異邦。可謂二甘露門矣。是錄稱性而譚。妙得家法。縱橫迅捷。雲興泉涌。示用應機。如矢中的。宜乎東人感化而得度者夥也。或曰。文殊有云（無有）文字語言。是眞人不二法明。達磨之來。不假文字。而直指之妙以傳。若是則錄是豈不爲附贅歟。予曰。不然。心法之妙。固離文字。然非文字。無以發揮心法之妙。所謂總持無文字。文字顯總持也。惟在得兎而忘蹄。見月而忘指耳。況此方眞教。在乎音聞。大道眞體。不離言語。顗公之於法華。安公之於楞嚴。能公於金剛。般若古公於雲門語錄。莫不由玆而證入。然則是錄。他日豈不爲學者之指南哉。或者韙予言。遂書以爲序。禪師名梵僊。竺僊其字也自號來來禪子。又號思歸叟云。

大元紹興路崇報禪寺住持傳法沙門番陽至仁序


四明竺仙和尚初住相模州稻荷山淨妙禪寺語錄
　　                    侍者裔堯裔綱等編

　　師於壬申歲二月初三日。於建長興國禪寺受淨妙禪寺請。十四日入寺。指山門云。清淨妙門無障礙。見聞覺知常三昧。顧視左右云。九野縱步兮汀草如茵。八絃極目兮春山若黛。彈指一下。
　　祖堂。一二三四五六七。鼻孔相拄眉厮結。西天此土沒誵訛。七六五四三二一。
　　據室。此室廣大。譬如虛空具含衆象。於諸境界無所分別。又如虛空普遍一切。於諸國土平等隨入。有時與麼。有時不與麼。儞等諸人合作麼生。拈拄杖云。來來與儞瓢苗石山栽。
　　拈御教書。佛法付囑國王大臣有力檀那。穿却衲僧鼻孔。點出佛祖眼睛。度書云。符到奉。
　　拈山門疏。是屋裏人。說屋裏話。雖然也要大家知。
　　指法座。向上一路。不涉階梯。紅霞穿碧落。白日遶須彌。陞座拈香。祝聖幷官員檀那等香畢（乃拈香云）此香只是鳳凰池上。風吹不入。水洒不濕底草。旣已戶曉家知。更不囊藏被蓋。熱向爐中。奉爲前住金陵鳳臺山保寧禪寺扶宗佛性大和尚。用酬法乳之恩。遂就座云。白槌已竟。早是第二義。更若說七道八。轉見卽當不少。雖然譬如鼓鐘非扣擊而不鳴。放一總道。還有共相激揚者麼。僧問。古釋迦不先。彌勒不後。正當恁麼時。如何是和尚出世因緣。答云。優曇花正開。嗅著無香氣。進云。只如世尊出世。帝釋前引。梵王後隨。今日和尚開堂。有何祥瑞。答云。白日麗天。清風匝地。進云。記得。擧上座見琅邪。邪問云。近離甚處。擧云。兩淅。邪云。船來陸來。擧云。船來。邪云。船在甚處。擧云。船在步下。意旨如何。答云。更嫌何處不分明。進云。邪云。不涉程途一句作麼生道。如何是不涉程途一句。答云。開口便作屎臭氣。進云。擧上座以坐具槭云。杜撰長老。如麻似粟。又作麼生。答云。道人不得道著。進云。琅邪問侍者云。此是甚麼人。者云。擧上座。琅邪遂親下旦過。問云。莫是擧上座麼。莫怪適來相觸忤。如何是觸忤處。答云。舌頭不出口。進云。擧上座喝云。長老何年到汾陽。我在淅中。早聞儞名。見解如此。何得名喧宇宙。又且如何。答云。是他不合名喧宇宙。進云。琅邪遂作禮云。某甲罪過聻。答云。前箭猶輕後箭深。進云。只如大惠和尚道。二大士相見。如日月麗天。龍象蹴踏。此意又且如何。答云。却被他者一杓惡水。進云。琅邪後遇慈明擧此話。慈明云。擧見處纔能自了。是儞負墮。意在於何。答云。分身兩處看。進云。此事且止。只如學人同船來同寺住。日日相見時如何。答云。我若坐儞須立。進云。一來此土又是三年。萬里鄕關如何通信。答云。自是不歸歸便得。進云。九萬里鵬纔展翼。一千年鶴便翱翔。答云。且緩緩。僧禮拜。師乃云。分開華岳。黃河走萬里之波。坐斷彌盧。白日運無邊之景。漁歌樵唱。花笑鳥啼。一切智智清淨。無二無二分。無別無斷故。古寺閑房。寒灰枯木。紅塵鬧巿。撤土抛沙。有佛處不得住。無佛處急走過。三千里外摘楊花。一句如何提唱。擊拂子云。家家門前赫日月。太平不用將軍威  復擧。僧問曹山。佛未出世時如何。山云。曹山不如。僧云。出世後如何。山云。不如曹山。拈云。恁麼答話。大好曹山。雖然點檢將來。也是駟不及舌。乃擊拂子一下。
　　當晚小參。僧問。鐘聲未絕鼓聲催。那箇聞聲不上來。四衆臨筵願聞法要。答云。鐘聲說了也。鼓聲說了也。進云。記得。僧問百丈云。如何是奇特事。丈云。獨坐大雄峯。如何是淨妙奇特事。答云。終不隨他脚跟轉。進云。如何是百丈意旨。答云。背負須彌。肩橫日月。進云。只如者僧禮拜。百丈便打。又且如何。答云。儞喫得棒也未。師乃云。一句當天。十方普暢。一機坐斷。千眼頓開。擲金鐘輥鐵鼓。孰是知音。羅獰龍釣巨鼇。難爲作者。𣸩𣸩淈淈時。孤峯頂上聳壑昻霄。惺惺歴歴處。十字街頭和泥合水。若作佛法商量。入地獄如箭。不作佛法商量。入地獄如箭。一抽三二添四。有利無利。不離行巿。刮龜毛於鐵牛背上。截兎角於石女腰邊。三世諸佛不知有。狸奴白牯却知有復擧。達磨大師偈云。吾本來玆土。傳法救迷情。一華開五葉。結果自然成。五祖演和尚云。達磨大師信脚來信口道。後代兒孫多成計較。要會開花結果處麼。鄭州梨靑州棗。萬物無過出處好。新淨妙則不然。達磨大師特地來特地道。後代兒孫全無計較。要會開花結果處麼。鐵蒺蔾。
　　佛涅槃上堂。涅槃心易曉。差別智難明。拈須彌山秤作十二兩。拽占波國與新羅國鬪額。且道。明什麼邊事。春色無高下。花枝自短長。
　　進退兩班上堂。春泥滑滑。春鳥嚶嚶進一步直得須彌岌嶪。退一步便乃海水騰波。掀翻地軸。踏破天關。超出法報化。坐斷毘盧頂。喝一喝云。始從芳草去。又逐落花回。
　　上堂。一卽三三卽一。跳金圈呑栗棘。昨夜三更月到窓。摩訶般若波羅蜜。
　　上堂。一百五日又欲來。梨花李花參差開。拈拄杖劃一劃云。人從東土來。接得西天信。報道釋迦老子。打失天靈蓋。阿逸多呵呵大笑。是儞等諸人還知麼。擲下拈杖下座。
　　上已上堂。少處減多處添。春心已是退九分九。天氣又新三月三。正與麼時。如何是佛。山花開似錦。澗水湛如藍。
    上堂。擧一不得擧二。放過一著落在第二百草頭上罷却干戈。萬仭峯前縱橫遊戲。是第二句。還我一句來。良久云。朝廷有道靑春好。門館無私白日閑。復擧。雲門云。盡乾坤大地。無纖毫過患。猶是轉句。不見一色。始是半提。更須知有全提時節。且道。如何是全提時節。無孔鐵鎚。
　　請直歲淨頭上堂。佛法無人說。雖慧莫能了。爲他閑事長無明。衲僧家二六時中受用處急切底事。田頭地尾無人不得。浣濯洒掃無人不得。懷州牛喫禾。益州馬腹脹。天下覓醫人。灸猪左膊上。
　　上堂。十五日已前。落花有意隨流水。十五日已後。流水無情戀落花。正當十五日。三文錢買箇黑老婆。頭不梳面不洗。知他是凡是聖。
　　上堂。師顧視座下。有客方至。遂擧。泉大道訪慈明。明云。片雲橫谷口。遊人何處來。泉左右顧視云。夜來何處火。燒出古人墳。明云。未在更道。泉遂作虎聲。明以坐具打一下。泉遂推慈明就座。明却作虎聲。泉云。某甲參八十餘員善知識。今日始遇作家。後來應菴和尚云。二老漢當時若踏著臨濟向上底。我等今日飯也無喫。還知薦福處麼。驀拈拄杖。卓一卓。喝一喝。便下座。二大士好兩頭虎。惜乎蛇尾結果了。應菴老漢不妨爲虎挿翼。只是不合爲蛇畫足。淨妙今日好客未到方丈。無此對機。免被後人撿責。雖然還知淨妙落處麼。良久云。但願春風齊著力。一時吹入我門來。
　　上堂。擧。陸亙大夫見南泉說話次。亙云。肇法師道。天地與我同根。萬物與我一體。也甚奇怪。南泉乃指庭前花召大夫云。時人見此一株花。如夢相似。殺人刀活人劍。乃上古之風規。亦今時之樞要。雖然靈龜曳尾。拂跡跡生。
　　一日有數客至問云。箇一段事離却見聞覺知。如何可明。師云。箇一段事離却見聞覺知。自然明也。更無如何。進云。如何離却。師云。有箇方便。只恐儞不肯信。同到客曰。見聞覺知。便是箇一段事。何須離却。師乃顧前問客曰。儞且看他。進云。如虛空無一點相貌。師曰。此是儞所見耶。進云。拈起虛空置掌中。師曰。妄想亂走作麼。又一同到曰。一心不生萬法俱休。妄想自何而起。師曰。是儞合知。進云。不除妄想不求覺悟。師曰。是甚麼。客無語。又一同到曰。妄想是一心。一心是妄想。師曰。阿誰恁麼向儞道。進云。掀翻大海躍倒須彌時如何。師曰。太殺無端生。要作箇甚麼。客無語。又一同到曰。言語道斷心行處滅時如何。師曰。鞏縣茶瓶多此一問。少頃客作別云。臨別一句願求指示。師曰。途中善爲客。欽伏致敬而去。
　　又一日有客問。某甲看一心起處無起處。名不得狀不得。只向不得之處看。好也不好。師曰。看箇甚麼。客云。只看無字。師乃大笑云。話作兩橛。又云。儞看他作甚麼。客云。不滯無字。只看無字。師云。胡孫繫露柱。客云。百尺竿頭進步去。萬仭懸崖撒手歸。師云。儞眞箇到箇境界却好也。客云。曾到箇境界。扇子是扇子。衣裳是衣裳眼是眼。鼻是鼻。師云。箇般境界不說扇子衣裳眼鼻等。是儞未曾到。客云。說箇樣事。說處與不說處。是同是別。師云。我不管儞說與不說。我但見儞未到箇境界。客云。那裏箇境界好。萬望和尚垂慈。師云。百尺竿頭進步好。萬仭懸崖撒手好。
　　上堂。金剛脚踏地。黃牛角指天。若不同床睡。焉知被底穿。
　　浴佛上堂。三十二相好不足。四十九年非有餘。撤去毘藍園裏水。重傾東海浴金軀。
　　結夏小參。來朝結制。今夕小參。夫小參謂之家教。幸與現前清衆。同居淨妙國土。著清淨衣。說法身佛。頭頭物物。無非淨妙。不涉證修。是爲家教。乃至又入無差別國土中。著無差別衣。說報身佛。復入解脫國土中。著光明衣。說化身佛。於是中間。圓滿十方。變化千億。長期短期。更沒周遮。護生殺生無可不可。未曾不是家教。是儞諸人。向者裡還聞也未。驀拈拈杖云。臨濟大師來也。直得釋迦老子回避無門。乃卓一下云。薩怛阿竭二千年。摩醯首羅三隻眼。卓一下。
　　復擧。五祖演和尚云。結夏無可供養大衆。作一家燕。管顧諸人遂擡手云。囉邏招囉邏搖邏囉送。莫怪空疎。伏惟珍重。先保寧和尚云。義出豐年輒成一頌。東山家燕不空疎。義出豐年樂有餘。抖擻屎腸乾淨了。却來當面受塗糊。
　　結夏上堂。以大圓覺。爲我伽藍。身心安居。平等性智。釋迦老子於二千年前。無端向黑山下鬼窟裏作活計。將頭不猛累及三軍。以致盡大地人。依草附木。直至如今。少有一箇半箇。獨脫超群。所以道。一犬吠虛。千猱啀實。拈拄杖云。儞有拄杖子。我與儞拄杖子。儞無拄杖子。我奪却儞拄杖子。南山起雲北山下雨。卓一下。喝一喝  復擧。龎居士云。十方同聚會。商量箇甚麼。箇箇學無爲。無端無端。此是選佛場。咄。心空及第歸。咄咄。拈拄杖云。拄杖子穿燈籠入露柱去也。咄咄咄。
　　謝秉拂上堂。大凡入一叢林。出一保社。權衡佛祖。號令人天。提持衲僧向上巴鼻。展拓祖宗門下家私。須是其人始得。看他首座書記藏主。提綱問答。機機相應。句句相投。百步穿楊。由基未爲中的。擘開太華。巨靈謾騁其威。到者裏。一大藏教。是非時語。諸子百家。是非時語。直得眉間掛劍。血濺梵天。是非時語。好大衆。竚看汗血八駿駒。奚啻日馳三萬里。
　　上堂。僧問。記得。僧問雲門。如何是諸佛出身處。雲門云。東山水上行。此意如何。答云。舌拄上齶。進云。後來圓悟和尚云。天寧則不然。忽有人問。只向他道。薰風自南來。殿閣生微涼。又作麼生。答云。蝦跳不出斗。進云。如何是淨妙諸佛出身處。師乃垂下一足。乃云。一二三四五。五四三二一。打破虛空卽不問。燈籠露柱裏。道將一句來。
　　上堂。記得。僧問古德。西天以蠟人氷爲驗。未審。此土以何爲驗。德云。鐵彈子。蠟人氷鐵彈子。此土西天十萬里。還會麼。以兩手掩耳下座。
　　端午上堂。僧問。文殊令善財採藥。意旨如何。答云。鬼搗穀。進云。只如今日。端午令節。是處採藥。不審。淨妙如何。答云。亦有些子。進云。如何是淨妙藥。師乃竪起拂子。乃云。五月五日端午節。特地陞堂無可說。乃扣齒三下云。慚愧慚愧。下座。
　　上堂。廓諸佛之妙明。顯人天之幽跡。緣樹陰陰。薰風弗弗。若如是。又何用鼓兩片皮。
　　上堂。驀拈拄杖云。入荒田不揀。信手拈來草。乃擲下云。東海鯉魚打一棒。雨似盆傾。
　　上堂。流光如電。時節易過。始見結夏。又逢中夏。固喜安居無難。孰知些子誵訛。輒成一偈。無地無錐未是窮。食輪不轉法輪空。口呑佛祖渾閑事。鉢化膺門孰解通。
　　上堂。演說是大過患。單提是大過患。總不與麼是大過患。拈拄杖卓一下云。箚。
　　一日。有眞吉居士問云。譬如咬鐵橛子人。咽喉唇吻。牙齒口舌。自然脫落。只有一箇鐵橛子時作麼生。師云。未免被鐵橛子礙。士云。然後虛空爲口。大海爲肚。呑吐一切。不干咽喉。分別百味。不干舌頭。咬破銀山鐵壁。不干牙齒。又作麼生。師云。總是礙。
　　上堂。僧問。達磨不來東土。二祖不往西天時如何。答云。好箇天下太平。進云。清淨行者。不入涅槃。破戒比丘。不入地獄。又作麼生。答云。理合如斯。進云。只如清淨行者。爲甚麼不入涅槃。破戒比丘爲甚麼不入地獄。答云。臘八喫雞羹。進云。如何是清淨法身。答云。泥猪疥狗。進云。如何是透法身句。答云。泥猪牽疥狗。疥狗拽泥猪。進云。只如古人道。北斗裏藏身。意旨如何。答云。鰕跳不出斗。進云。記得。僧問趙州。道人相見時如何。州云。呈漆器。道人相見則且置。如何是學人漆器。請師鑑。答云。椀脫篐。僧歸衆。師乃竪起拂子云。天上天下。便下座。
　　祈禱。看金剛般若經上堂。今朝七月初一。九夏相將告畢。衣單下事如何。莫怪嘮嘮徵詰大衆。揑定拳頭。咬定牙關。認箇昭昭靈靈底。不是衣單下事。擧古明今。目機銖兩。會禪道佛法。不是衣單下事。拄杖橫分世界。草鞋踏斷乾坤。羅籠不住。呼喚不得。不是衣單下事。到者裏。只貴天清地寧。共樂無爲。日往月來。咸居有道。若也會得。揑定拳頭。咬定牙關。認箇昭昭靈靈底。卽是衣單下事。擧古明今。目機銖兩。會禪道佛法底。卽是衣單下事。拄杖橫分世界。草鞋踏斷乾坤。羅籠不住。呼喚不得。卽是衣單下事。所以道。一切諸佛。及諸佛阿耨多羅三藐三菩提法。皆從此經出。信受奉行。吾禱久矣。雖然。只如此經。又從甚麼處出。良久云。夜來明月照松蘿。今日清風滿寰宇。
　　上堂。正說知見時。知見俱是心。當心卽知見。知見卽于今。拈拄杖畫一畫云。併却六用門頭。道將一句來。
　　上堂。從上佛祖盡力道不得底句。今日爲汝諸人道去也。各宜諦聽良久云。今日稍熱。且待他時。便下座。
　　上堂。前日有一則未了公案。諸人作麼生斷。衆乃默然。師云。面赤不如語直。下座。
　　解夏小參。僧問。只如布袋頭開。還有買賣也無。答云有。進云。不作貴不作賤。作麼生買賣。師咄云。利家漢。縮頭去。乃云。剋期取證。畢在今宵。九十光陰。必無虛棄。有爲雖僞。棄之則道業不成。無爲雖眞。執之則慧性不朗。慧性若明。道業成矣。道業旣成。會有爲歸於無爲。無爲卽是有爲。識有爲之僞。無爲之眞亦僞。至於眞僞等空。有無俱寂。從八萬四千毛竅中。放出八萬四千咬人獅子。吒沙奮迅。作大哮吼。逢佛咬佛。逢祖咬祖。逢自己咬自己。使彼聞者見者。悉得如是三昧。悉得如是神通。東涌西沒。西涌東沒。而我本際。寂然不動。到得恁麼。便見二千年前。黃面老子。一場敗闕。擊拂子云。選佛若無如是眼。宗風那得到如今。
　　復擧。古人道。九旬禁足魚投網。三月安居鳥入籠。生殺盡時蠶作繭。如何透得者三重。師乃拈拄杖卓一下云。南無薩怛多鉢怛羅。
　　解夏上堂。拈拄杖云。盡無邊界。是箇布袋子。總在山僧拄杖頭。上自四月十五日。一結結定。直得過現未來。一切無邊諸聖。無出頭分。乃卓一下云。卽今解也。看看。如上一切無邊諸聖。卽今盡在汝等諸人脚跟下。橫三竪四。說七道八。乃云。過去諸如來。斯門已成就。現在諸菩薩。今各入圓明。未來修學人。當依如是住。喝一喝云。被山僧一喝。卽今又乃悉皆橫趨而過。汝等諸人因甚踏不著。復喝一喝。復擧。昔有一老宿。一夏不與師僧說話。有僧自歎云。我只恁麼空過一夏。不敢望和尚說佛法。得聞正因兩字也得。老宿聞云。闍梨莫𧬊速。若論正因一字也無。恁麼道了。扣齒云。適來無端恁麼道。隣壁有老宿聞云。好一釜羹。被兩顆鼠糞汚却。後來雪竇云。誰家鍋釜。無一兩顆。拈云。兩箇老宿。總缺定力。上人勾線以致雪竇不能無言。淨妙又作麼生。良久云。啞。座中盡是江南客。何必樽前唱鷓鴣。
　　進退兩班幷謝客上堂。一大藏教。只說者箇。諸子百家。理事不二。然則會則便會。若乃進退遲疑。白雲萬里。高亭訪德山。橫趨而過。興化見同參。打下法堂。象王行處象子相隨。獅子咆哮。狐狼膽裂。只如一大藏教。諸子百家。還有者箇消息也麼。拈拄杖畫一畫云。七棒對十三。復擧。五祖演和尚云。某十有餘年。海上參尋。見數人尊宿。自謂了當。及到浮山圓鑑會下。直是開口不得。後到白雲門下。咬破一箇鐵酸。豏直得百味具足。且道。豏子一句作麼生道。花發雞冠媚早秋。誰人能染紫絲頭。有時風動頻相倚。似向階前鬪不休。拈云。五祖老人用白拈手段。當面換人眼睛。然空壁飯囊。不勞懸掛。致有命根不能斷者。昨日維那侍者。方丈看花次。因曾徵詰。今日乘時擧似大衆。山僧於豏子一句。作麼生道處。亦有一轉語。今玆有客。不欲多談。若要知之。待無人時。問取維那侍者好。下座。
　　上堂。動絃別曲。落葉知秋。便向威音王已前。認得自己靈光。已是二首三頭。有甚好衲僧。世尊拈花。迦葉微笑。喝。自餘是甚麼碗。乃竪起拂子。顧視大衆云。還會麼。良久云。子期去不返。萬古良可悲。擲下拂子。下座。
　　中秋上堂。幾許貪觀天上月。多緣忘却室中燈。天公有意爲霖雨到此中秋不放晴。盤山道。心月孤圓。光呑萬象。光非照境。境亦不存。光境俱忘。復是何物。若向者裏著得一隻眼。便見九霄絕翳。何用穿通。一道神光。未嘗昏昧。雖然。也是紙撚無油。
　　上堂。西風一陣來。落葉兩三片。拈拄杖卓一下云。釋迦老子走入露柱裏去也。直得迦葉擎拳。阿難合掌。文殊。普賢。呵呵大笑。且道。笑箇甚麼。寒山拾得。
　　足利殿觀心公周年忌日。請陞座。僧問。記得。昔日漸源隨侍道吾。至一家弔慰。源乃拊棺云。生耶死耶。吾云。生也不道。死也不道。此意如何。答云。坐斷生死關。超出毘盧頂。進云。源云。爲甚麼不道。吾云。不道不道。又作麼生。答云。三級浪高魚化龍。進云。洎回至中路。源云。和尚快與某甲道。若不道打和尚去也。吾云。打卽任打。道卽不道。畢竟意在於何。答云。一曲兩曲。雨過夜塘。進云。只如漸源。爲復知而故問。爲復不會。答云。恰如今日。進云。此事且止。只如物故讃州太守源公小祥之辰。作諸功德。復請和尚。陞此寶座。未審。說甚麼法。答云。三點如流水。曲似刈禾鎌。師乃云。生耶死耶。不道不道。擘開生鐵面具。突出無位眞人。處處眞處處眞。塵塵盡是本來人。日面佛月面佛。五帝三皇是何物。若向者裡薦得。便見讃州太守心公。面目儼然。與諸大衆兩得相見。巍巍堂堂。煒煒煌煌。坐斷去來今。超出法報化。其或未然。別聽處分。復云。偉哉此讃州太守。名曰觀心。所云心者彌綸三界。囊括大千。在聖非增。處凡靡減。佛佛授手。授此心宗。祖祖相傳。傳此心印。實群靈之元祖。爲一字之寶王。諸佛體之。號三菩提。菩薩修之。稱六度行。緣覺悟之。爲十二緣起。聲聞證之。爲四諦人空。天女散之。爲無著花。善友求之爲如意寶海慧變之爲水。龍女獻之爲珠。外道取之爲邪見河。異生執之作生死海。所以道。若人欲了知三世一切佛。應觀法界性。一切唯心造。得此心法。去來無礙。以此心法。救世度生。至於一切世界普現色身。隱顯逆順。教化無量者。其惟祖佛菩薩。所以。世尊示以成等正覺轉大法輪。入般涅槃。乃至告大迦葉言。吾以清淨法眼。涅槃妙心。實相無相。微妙正法。今付於汝。汝當護持。幷勅阿難。副貳傳化。以故至於二十八世達磨大士。東來震旦。不涉支離。直指人心。見性成佛。乃曰。卽心無心。是爲通達佛道。又曰。若見法界性。卽涅槃性。無憶想分別。卽是法界性。心非色故非有。用而不廢故非無。又用而常空故非有。空而常用故非無。是實語者。如語者。不誑語者。不異語者。自玆而來。承其玄化。不可勝數。皆能卷舒自在。轉變無方。寶公和尚曰。此是觀音大士。傳佛心印。豈虛也哉。故經云。應以此身得度者。卽現此身而爲說法。惟是一心。初無二致。是故善惠大士云。觀心空王。玄妙難測。無形無相。有大神力能滅千災。成就萬德者是也。今者物故讃州太守心公。乘此空王大神力故。於閻浮界。現長者居士宰官身。五十三載。其猶善財五十三參大善知識。能事旣畢。乃顯眞歸。所以當於今年今月今日。是其去世周年大諱之辰。故其孝子。與鈞眷等。就于本山卜此靈地。揮金僦工。鑿石治基。開雲瘞玉。建率覩波。上覆精廬。前列供具。晨香夕燈。殊勝莊嚴。以表時思之敬。高居梵苑。親狎玄流。演說諷唄。法喜禪悅。以賛冥道之超。仍於此際。預命本寺淨妙清衆。連日二時。看轉五部大乘妙典。及陀羅尼。又復二時遶旋行道。同音誦持祕密伽陀。幷其頓書漸書妙法華經。圖繪聖像。及以種種供養。種種齋法。種種布施。作諸勝事。功圓德滿。乃命山僧陞于此座。擧揚宗旨。以昭勝果。乃竪起拂子云。大衆見麼。此讃州太守。已證法身。入如來地。卽今與三世如來在山僧拂子頭上。把手共行。同出舌相。發妙音聲。而說偈曰。淨極光通達。寂照含虛空。却來觀世間。猶如夢中事。說此偈已。乃見汝等諸人。不知覺故。復倩山僧拂子。重說偈云。只此心心心是佛。十方世界最靈物。出沒人間及天上。去來生死等無礙。如是了知心佛法。一切含靈悉具足。作是觀者名正觀。若他觀者名邪觀。亦復了知邪正因。一切含靈悉可度。況於人品利根者。長者居士宰官身。又入此大禪定門。住淨妙剎率覩波。親近佛子諸比丘。豈復不知此三昧。種種莊嚴勝妙具種種讀誦大乘典。種種供養設盛饌。種種布施作佛事。功圓德備演說法。一切人天悉忻悅。乘玆妙善大神力。一超直入如來地。
　　上堂。處處眞處處眞。塵塵盡是本來人恁麼會。又爭得。日面佛月面佛。五帝三皇是何物。恁麼擧豈不是良久云。空將未歸意。說與欲行人。
　　上堂。四十九年。說之不到。彈指一下。四七二三。傳之不及。彈指一下。且道。今日因甚杓柄在淨妙手裏。靑靑翠竹盡是法身。欝欝黃花無非般若。彈指一下。有者道。此是文殊普賢大人境界。非諸凡小而能信受。有者道。黃花若是般若。般若卽同無情。翠竹若是法身。翠竹還能應用。功德天黑暗女。以拂子畫云。老鼠滿地走。抱取猫兒來。
　　開爐上堂。世界闊一丈。古鏡闊一丈。火爐闊一丈。三十三天撲帝鐘。拈拄杖云。拈來却是山形杖。召大衆云。是汝等諸人還得者箇入手也未。若也得入手了。二六時中。橫三竪四。總由得伊。其或未然。拄杖子呑却世界去也。古鏡與火爐則不問。是汝等諸人。向甚麼處立地。正當恁麼時。忽有箇漢出來。打一箇問訊云。珍重。山僧拄杖兩手分付。別有日在。卓拄杖下座。
　　退院上堂。從來佛法何曾有且喜人情畢竟無。長嘯一聲天地闊。門前大道本通衢。
　　再入寺上堂。法隨法行。法幢隨處建立。處處山靑水綠。在在月白風清。把住則恍恍惚惚。放開則精精靈靈。拈拄杖云。直得山河大地。草木叢林。或作獅子吼野干鳴。或作野干鳴獅子吼。現無量神通顯百千三昧。究竟歸源不離本際。何故。靠拄杖云。是法住法位。世間相常住。
　　上堂。喝。大衆還聞麼。若也聞。便請歸堂穩坐。若云不聞。又爭謾得山僧。雖然且道聞底事作麼生。莫是一塵纔起。大地全收。諸人耳在一聲中。一聲遍在諸人耳底。是麼。若與麼會。何異緣木求魚。守株待兎。何故。神光不昧。萬古徽猷。入此門來。莫存知解。若是摩霄俊鶻。便合乘時。止濼困魚。徒勞激浪。還有道得接手底句麼。喝。復擧。米胡問僧。近離甚處。僧云藥山。米云。藥山老子近日如何。僧云。大似頑石一般。米云。得與麼鄭重。僧云。也無提掇處。米云。非但藥山。米胡亦恁麼。僧近前顧視而立。米云。看看頑石動也。其僧便出。拈云。者箇公案。有者便道。米胡縱奪可觀。者僧同時啐啄。檢點將來。二俱蹉過。米云。非但藥山。米胡亦恁麼。就窠打劫。固亦不妨。却被者僧顧視而立不能折合得。乃云。看看。頑石動也便休。者僧當時亦不能。便與一踏踏倒。看他如何。雖則便出。爛泥裏有刺。濟得何事。山僧若作米胡。見其便出。喚轉來了打。何故。客來無茶點。蒿湯當禮儀。
　　上堂。良久咄云。錯。便不座。
　　師一日垂語云。未有世界已前。是儞向甚麼處安身立命。一僧云。安。師云。者無地頭漢。又曰。旣有世界之後。是儞卽今本命元辰。在甚麼處。僧無語。師自代云。請師鑒。
　　師又云。打破虛空底人。作何面目。一僧云。具打破虛空底面目。又僧云。日面月面。又僧云。三十二相。又僧云。頭頂天脚踏地。又僧云。眉毛在眼睫上。師云。總不識。僧云。請師代。師云。近前來。向儞道。僧乃近前。師便打。
　　師又云。南山起雲北山下雨。儞道。龍王在甚麼處。一僧云。尾巴已露。師云。在南在北。僧無語。又僧云。遍界不曾藏。師云。是汝因甚不知他下落處。僧無語。又僧云。處處眞處處眞。師云。同坑無異土。又僧云。急須著眼始得。師云。儞眼向甚麼處去耶。
　　師又云。禪道佛法則且置。洗面摸著鼻孔時如何。一僧云摸著鼻孔。師云。若如是何似莫問儞。又僧云。暗裏一笑。師云。笑作甚麼。其僧下三轉語。皆不契。師乃與僧代云。何不道七凹八凸。師又自代前語云。解出氣。
　　上堂。山僧前日垂數轉語。已被衆人一時註破了也。今日陞堂。無可說者。下座。
　　師一日云。空中一片石。有僧擬進語。師便喝」
　　上堂。少室。無門廓太虛。千差何處不通途。兩輪日月運昏曉。照徹古今天地初。
　　佛性和尚忌拈香。者老漢多莽鹵。賺我到扶桑。全無出氣處。自非揭太陽於中天。揚大明於萬里。則何以昭師之眉宇。今朝諱日斯臨。此恨如何消得。所以燒一炷香。點一甌茶。寫此抑欝。何抑欝。伯牙與子期不是閑相識。
　　冬至小參。天寒人寒。滴水滴凍。陰極陽生。慶無不利。桶裏水鉢裏飯。可以止渴療飢。晝見日夜見星。無不知昏識曉。學禪道佛法底雜用心。暫且颺向他方世界。灼然各人本分上事。合作麼生。向紫羅帳裏。撒下眞珠底。靑灰滿面。從黃塵堆中。抛出瓦礫者。光焰燭天。諸人還信得及麼。倒一說對一說。從朝至暮。胡張三黑李四。是有是無。撞著露柱底。則且從爾等諸人。眼蓋乾坤。氣呑日月。向者裏作麼生理會。良久云。風頭稍硬  復擧。德山示衆云。今夜不答話。問話者三十棒。時有僧出禮拜。山便打僧云。某甲話也未問。山云。儞是甚處人。僧云。新羅人。山云。未跨船舷。好與三十棒。法眼云。大小德山。話作兩橛。圓明云。大小德山。龍頭蛇尾。雪竇云。二老宿。雖善裁長補短。捨重從輕。要見德山亦未可在。何故。德山大似握閫外威權。有當斷不斷。不招其亂底劍。要識者僧麼。只是撞著露柱底瞎漢。拈云。者僧出禮拜。不妨令人疑著。及乎開口。不覺露出心肝。德山雖則一期拍盲。已有兩負門至云。儞是甚處人。云。新羅人。到者裏。所謂千鈞之弩。不欲爲鼷鼠而發機。法眼圓明只見錐頭利。不見鑿頭方。雪竇雖與德山作主。爭奈詞强而不力。淨妙道。要見德山更未可說甚二老宿。諸人還要見麼。請首座書記藏主。來夜爲衆拈出。
　　冬至上堂。僧問。群陰欲剝未剝。一陽欲生未生時如何。答云。點。進云。少室巖上。風吹石裂。大徹堂前。冷灰豆爆。答云。交。進云。記得。百丈云。汝開田了。我與汝說大義。意旨如何。答云。垂鉤四海。進云。僧云。開田了。請和尚說大義。百丈乃展兩手。又作麼生。答云。如蟲御木。進云。百丈展兩手。有者道。卽是大義。還端的也無。答云。瞎。進云。只如者僧道開田了。爲復是掠虛。復誠言爲答云。蘇州人道底。乃云。晷運推移。日南長至。坐折柴床。一味瞌睡。有一件事。諸人還知麼。於瞌睡中夢見釋迦老子。將一條斷貫索。穿却天下人鼻孔。復到山僧面前。却被山僧一掣掣得。不覺驚覺及乎看來。擧拂子云。元來只是者箇。是儞諸人。不得懡㦬好。喝一喝。
　　謝秉拂上堂。竪起拂子云。只者箇。輕絕毫毛。重過山岳。然能秉其柄者。須是腕頭有力底始得。淨妙者裏是事不如看他。前日數頭首。拈起也天回地轉。放下也草偃風行。不拈不放。東海鯉魚打一棒。雨似盆傾。直得三草二木一切霑潤。所以道。裂開也在我。揑聚也在我。僧問睦州。如何是裂開。州云。三九二十七。菩提涅槃。眞如解脫。卽心卽佛。我且恁麼道。儞又作麼生。僧云。某甲不恁麼道。州云。盞子撲落地。楪子成七片。好大衆。鶴有九皐難翥翼。馬無千里謾追風。
　　佛成道上堂。犀因翫月紋生角。象被雷驚花入牙。釋迦老子。見明星悟道。且道。是一是二。乃竪起拂子云。戒香。定香。慧香。解脫香。解脫知見香。蝦蟇𨁝跳上天。蚯蚓抹過東海。
　　上堂。召大衆云。向水稜上走馬。向劍刃上翻身。分開太華。裂破黃河。固是無儞覰捕分。只如總不恁麼又作麼生。良久云。枯桑知天風。海水知天寒。下座。
　　除夜小參。僧問。舊歲今宵去。新年明日來。佛法還有變易也無。答云。但向今宵看。更從明日觀。進云。德山小參不答話。趙州小參要答話。畢竟如何。答云。一人頭白。一人頭黑。進云。一句定乾坤。一劍平天下。答云。是。進云。只如和尚今夜答話。與二大老相去多少。答云。我不不答話。我不要答話。進云。萬山不隔今宵月。一片清光分外明。答云。干他甚麼事。乃云。一年將盡夜。正是此時。萬里未歸人。誰在門外。雪峯云。盡大地是解脫門。把手拽不入。雲門云。盡大地是解脫門。枉作佛法會。却驀拈拄杖畫一畫云。無彼無此。非古非今。拽占波國與新羅國鬪額。山鬼把住麒麟兒。拈須彌山秤作十二兩。泥牛觸倒珊瑚棚。正當與麼時如何。靠拄杖云。來年更有新條在。惱亂春風卒未休  復擧。五祖演和尚云。太平不會禪。一向外邊走。臘月三十日。贏得一張口。且道。那筒是太平口。自云。兩片皮也不識。拈云。淨妙則不然。淨妙不會禪。一向只胡亂。臘月二十九夜。無頭亦無面。擲下拂子云。打鼓普請看。
　　歲旦上堂。僧問。新年頭佛法。鏡清道有。智門道無。此意如何。答云。無須鎖子兩頭搖。進云。如是則有無俱坐斷。消息許誰知。答云。切忌坐在者裏。進云。如何是淨妙新年頭佛法。答云。殿前宿草萠芽屋頭鴟吻發笑。師乃拈拄杖云。新年頭佛法。鏡清道底。以杖指左邊云。過者邊著。智門道底。以杖指右邊云。過者邊著。且道。淨妙作麼生。靠拄杖云。元正啓祚。萬物咸新。恭惟現前大衆。起居多福。五祖演和尚云。蘇武牧羊海畔。累日忻然。李陵望漢臺邊。終朝發笑。落在甚麼處。乃云。仁義盡從貧處斷。世情偏向富門多。淨妙則不然。雲靜日月正。雪晴天地春。
　　上元節上堂。十五日已前。無彼無此。十五日已後。可貴可賤。正當十五日。天高群象正。海闊百川朝。者箇總是諸人共知底。只如東家點燈西家暗坐作麼生。驀拈拄杖擊香臺云。嶺梅殘雪後雲鬢未梳時。喝。
　　上堂。擧。僧問法眼。如何是曹源一滴水。眼云。是曹源一滴水。古人恁麼答話。節文在甚麼處。淨妙却有箇提掇處。切忌穿却鼻孔。下座。
　　謝職事上堂。月色和雲白。松聲帶露寒。向者裏垛根底。十萬八千。且道。爲衆竭力一句。作麼生道。金剛合掌念摩訶。狗子尾巴書卍字。
　　上堂。擧。眞淨示衆云。師子不食鵰殘。快鷹那打臥兎。放出臨濟大龍。抽却雲門一顧。乃拈拄杖云。龍行雨至。三草二木。拈云。囌嚧囌嚧。
　　上堂。人人鼻孔遼天。箇箇脚跟著地。因甚昨夜子時下雨。十箇有九箇不知。須彌頂上卽不問。大洋海底。道將一句來。良久云。上下三指。彼此七馬。
　　上堂。擧。德山有僧纔相看。便近前作相撲勢。山云。儞恁麼無禮。合喫山僧手中棒。僧拂袖出去。山云。饒儞恁麼。也祗得一半。僧轉身便喝。山便打云。須我打儞始得。僧云。諸方有明眼人在。山云。儞天然有眼。僧以手擘開眼云。猫。山云。黃河三千年一度清。拈云。大衆會麼。者僧如阿修羅王。㧌動三有大城。諸煩惱海。若不是德山。也難爲相見。只如者僧擘開眼云。猫。山云。黃河三千年一度清。又作麼生。不因紫陌花開早。爭見黃鸎下柳條。
　　佛涅槃上堂。釋迦老子。入般涅槃。蒼天蒼天。便下座。
　　上堂。春寒不覺曉。處處聞啼鳥。文殊普賢起佛見法見。貶向二鐵圍山。五祖老人道。今後更敢也無。又云。一度被蛇傷。怕見斷井索。畢竟汝等諸人作麼生見。良久云。夜來風雨深。花落知多少。
　　因事上堂。擧。五祖演和尚云。人之性命事。第一須是□。欲得成此□。先須防於□。若是眞□人□□。拈云。五祖老人恁麼不是飽食弄筋。大似癡兒索飯。
    上堂。一人發眞歸源。十方虛空。悉皆消殞。淨妙則不然。一人發眞歸源。釋迦老子。無著身處。一拳拳倒黃鶴樓。一躍躍翻鸚鵡洲。有意氣時添意氣。不風流處也風流。還會麼。摘楊花摘楊花。
　　上堂。不著佛求。不著法求。不著僧求。金剛與泥神。揩背一拶骨出。
　　師一日云。雲門云。聞聲悟道。見色明心。觀世音菩薩。將錢買胡餅。放下手。元來却是饅頭。山僧二十年前間。有一老宿。教下一轉語看。山僧卽應聲云。將謂有甚奇特。老宿然之。今日思量不覺發笑。
　　上堂。擧。雲門云。聞聲悟道。見色明心。觀世音菩薩。將錢買胡餅。放下手。元來却是饅頭。五祖演和尚云。雲門好則甚好。奇則甚奇。要且只說得老婆禪。若是白雲則不然。作麼生是。聞聲悟道。見色明心。遂作打杖鼓勢云。堋八囉札。拈云。一人釘釘膠粘。一人碓搗磨磨。且道。淨妙還有道處也無。良久云。金剛腦後。下座。
　　佛誕生上堂。悉達太子生也。諸人還見麼。竪起拂子云。卽今在山僧拂子頭上。一手指天。一手指地云。天上天下唯我獨尊。諸人還聞麼。乃以目顧視大衆。喝一喝。
　　結夏小參。僧問。荷葉團團團似鏡。菱角尖尖尖似錐。風吹柳絮毛毬走。雨打梨花蛺蝶飛。公案現成。願聞法要。師云。儞却出場便錯。進云。可謂是稻荷山頂峭巍巍。淨妙國中深杳杳。答云。儞向甚麼處著眼。進云。九旬禁足魚投網。三月安居鳥入籠。總不消得。學人却要朝遊東土。暮往西天。還許也無。答云。走殺闍梨。進云。坐斷十方時如何。答云。對一說。進云。記得。百丈侍馬祖遊山歸。忽然哭。此意如何。答云。不是爺死。便是母亡。進云。同事。問云。憶父母耶。丈云。無。又作麼生。答云。却是山僧猜不著。進云。同事。云。被人罵耶。丈又云。無。爲復是謾他同事。爲復是事難出口。答云。疑殺天下人。進云。同事。云。哭作什麼。丈云。問取和尚。莫是要鈍置他馬祖麼。答云。加誣惹頼橫註鉤牽。進云。同事。問馬祖。祖云。儞去問取他。又且如何。答云。泥裏洗土塊。進云。同事。回到寮中見百丈。呵呵大笑。畢竟如何。答云。乞兒伎倆。進云。同事。云。適來爲甚麼哭。而今爲甚麼笑。只如同事恁麼道。還具眼也無。答云。何曾不具。進云。丈云。適來哭而今笑。如何是百丈哭與笑。答云。爛泥裏有刺。乃云。三月安居明日起。一言今夕爲叮嚀。從來諸佛性平等。那箇衆生骨缺靈。好看金烏追玉兎。莫隨螺蠃祝螟蛉。當年圓覺伽藍話。塞却耳根誰解聽。
　　結夏上堂。僧問。節屆朱明。時當初夏。薰風南至。畏日東昇。時節因緣。願聞法要。答云。逢人不得錯擧。進云。記得。僧問古德。九旬禁足意旨如何。德云。理長卽就。意在那裏。答云。夜叉屈膝眼睛黑。進云。僧云。只如六根不具底人還禁得也無。德云。穿過髑髏又作麼生。答云。金剛杵打鐵山摧。乃云。今朝結制。諸方體例。檢點將來。有甚巴鼻。靑蘿夤緣。直上寒松之頂。白雲淡泞。出沒太虛之中」
　　上堂。擧。念法華。與眞園頭。侍立風穴次。穴問。眞云。作麼生是世尊不說說。迦葉不聞聞。眞云。鵓鳩樹上啼。意在麻畬裏。穴云。儞作許多癡福作甚麼。何不體究言句。又問。念云。儞作麼生。念云。動容揚古路。不墮悄然機。穴云。儞何不看念法華下語。後來大惠云。山僧當時若見者老漢恁麼道。深掘一坑。一時埋却。更牽牛從上踏過。却須放眞公出一頭始得。山僧恁麼道。且不是抑强扶弱。亦不是杜撰差排。儞若識得鵓鳩樹上啼意在麻畬裏。便識得動容揚古路。不墮悄然機。者兩轉語。畢竟是一耶是二耶。若道是一。爲甚風穴只肯念法華。却不肯眞園頭。若道是二。爭奈落霞與孤鶩齊飛。秋水共長天一色。拈云。大惠恁麼氣概。殺人則不無。要見他古人。直是未在。淨妙當時若見。却用掘一坑。一時與伊埋却。牽牛從上踏過。却請者二三人出頭證明。淨妙恁麼亦不是抑强扶弱。亦不是杜撰差排。何故如斯。但免被他教壞人家男女。
　　上堂。良久云。是甚麼。謂作佛法商量。謂作世諦流布。應菴和尚云。作世諦流布也得。作佛法商量也得。渾崙呑却。三十年後。有人索飯錢在。直饒爛嚼白湯嚥下。未免粘牙帶齒。應菴老人一期逞快。未免拈頭作尾。淨妙道。世諦佛法。渾崙爛嚼。總不與麼。有人索飯錢在。便領得去也。是胡孫帶硏槌作麼生。耳朶兩片皮。下座。
　　擧。慧明道人者知見甚高。下視諸方。初菴於大梅山。有禪者來遊。明問曰。近離何處。對云。城都。曰。上座離城都到此山。則城都少上座。此山剩上座。剩則心外有法。少則心法不周。說得道理卽住。不會卽去。禪者莫能對。又遷止天台山。有彥明道人者。俊辯自負。來謁明。明問曰。從上先德。有悟者否。對曰。有之。曰一人發眞歸源。十方虛空。悉皆消殞。擧手指云。只今天台山巍然。如來得消殞去。明張目直視遁去。又問。諸老宿曰。雪峯塔銘曰。夫從緣而有者。始終而成壞。非從緣而有者。歴劫而長堅。堅之與壞卽且止。雪峯只今在什麼處。師代前語云。道人曾到城都否。若言曾到。則此處少道人。城都剩道人。若言不到其義一也。不特此處城都。一切處皆然。此是道人所問義。我則不然。先請道人說。代天台語云。多少人恁麼疑著。又云。得於發眞歸源時看。代雪峯。在麼處。語云。從來知己少。
　　上堂。千人萬人中。一人兩人知。知卽不問。且道。知底是甚麼人。復擧。興化謂克賓維那曰。汝不久當爲唱導之師。也是好心。克賓曰。我不入者保社。不得好報。化曰。儞會了不入。不會了不入。多此一問。克賓曰。總不與麼。果然。興化乃打。復罰錢趁出院。早遲八刻。雖然若無擧鼎拔山力。千里烏騅不易騎。
　　上堂。擧。耽源問麻谷。十二面觀音。是凡是聖。谷云。是聖。源乃打谷一摑。谷云。知儞不到者箇境界。拈云。只者一摑。麻谷不知落處。却倒一說。耽源便好再打一摑。若不然。便禮拜。救得一半。山僧恁麼道。且道。是扶耽源扶麻谷。
　　圓光三枝公大祥諱日。拈香。此香圓同太虛。無缺無餘。光明處處透。彼彼無隔礙。是光卽釋迦文及無量壽。玉毫相光。卽藥師瑠璃光。卽普賢變現金色光。卽地藏王寶珠勝光。卽無量義光。所謂一切諸法。自本來今。性相空寂。無大無小。無生無滅。非住非動。不進不退。猶如虛空。無有二相。而諸衆生。妄自橫計。流轉五道。莫知其本。是故。修之爲戒。爲定。爲惠。爲解脫。爲解脫知見。由是知見。開佛知見。示佛知見。悟佛知見。入佛知見。悉由於是。無有自他。爰玆正慶二年五月十七日。善女三枝氏。祖父法名圓光。大祥之辰。預於今十二日。抽施淨財。就于淨妙禪寺作諸善果。乃至圖繪藥師瑠璃光如來尊像。雕造地藏王菩薩聖儀。及書寫經典。種種功勳。仍命山僧。虔爇此香。供養十方佛陀耶衆云云。願回勝利。悉資覺路。伏惟。亡者在世七十六年。精修念佛三昧。棄捐四大。已及三期。想見神儀樂遊清泰。卽七十六年前。念念之心。念無所念。無所念心。是爲淨土。悟七十六年後。念念之性。念無所念。無所念性。是爲彌陀。所謂圓同於太虛。光明處處透。非去亦非住。無生亦無滅。其或於斯未然。更聽重爲指註。乃挿香云。看看。靈鳥不萠枝上夢。覺花無影樹頭春。
　　上堂。說禪說道易。成佛作祖難。成佛作祖易。說禪說道難。拈拄杖畫一畫云。東涌西沒。南涌北沒。
　　上堂。明覺示衆云。乾坤把定則不無。爾作麼生是手擎日月底句。朝看東南暮觀西北。手擎日月底句道了也。還有道得定乾坤句底麼。良久拈拄杖卓一下云。翡翠踏翻荷葉雨。鷺鶿衝破竹林煙。
　　亂後上堂。僧問。天得一以清。地得一以寧。君王得一天下和平。正恁麼時如何提唱。師云。斬新日月。特地乾坤。進云。記得。汾陽示衆云。夫說法者。須具十智同眞。如何是十智同眞。答云。牙根不瀝水。進云。如何是一同一質。答云。天上天下。進云。如何是二同大事。答云。將蔑縛虛空。打鼓普請看。進云。如何是三總同參。答云。儞我不相識。進云。如何是四同眞智。答云。石從空裏立。火向水中焚。進云。如何是五同遍普。答云。松風水月。進云。如何是六同具足。答云。闍梨無分。進云。如何是七同得失。答云。狸奴白牯念摩訶。進云。如何是八同生殺。答云。佛祖乞命。草木放光。進云。如何是九同音吼。答云。聽不出聲進云。如何是十同得入。答云。彌勒彈指。進云。與甚麼人同得入。答云。三尺一丈六。進云。與阿誰同音吼。答云。墻壁瓦礫。進云。作麼生同生殺。答云。有時爲儞說。有時答儞話。進云。甚麼物同得失。答云。蒲團禪版。進云。阿那箇同具足。答云。儞者一問甚處得來。進云。甚麼同遍普。答云。水月松風。進云。何人同眞智。答云。十字街頭石敢當。進云。執能總同參。答云。草鞋拄杖。進云。那箇同大事。答云。鉢囊鞋袋。進云。何物同一質。答云。東西南北。進云。十智同眞蒙指示。共賀昇平在此時。答云。阿誰不知。乃云殺人刀活人劍。乃上古之風規。亦今時之樞要。善用則當機著著。不善則敗闕重重。其實於人阿誰無分。大衆還識劍麼。高著眼  復云。乾坤若定。日月乃明。只如箭鋒相直底時節。諸人還知落處也無。良久云。兩箇孩兒抱花鼓。者邊動著那邊舞。好大哥莫來攔我毬門路。
　　上堂垂語云。寒時寒殺闍梨。熱時熱殺闍梨。若也知得寒時熱時。決定不負闍梨。山僧恁麼道。還有忍俊不禁底麼。乃云。萬法本閑。而人自閙。須菩提岩中宴坐。天帝釋空中雨花。陜府鐵牛。呑却嘉州大象。日本國裏。水長船高。拈拄杖云。國師來也。卽今在拄杖頭上。說七道八。卓一下  復擧。歸宗云。歸宗事理絕。日輪正當午。自在如師子。不與物依怙。拈云。歸宗恁麼自在。在甚麼處。淨妙試和一首。淨妙沒事理。自在若可比依怙不依怙。清風動天地。
　　上堂垂語云。今日熱如作日。昨日熱如今日。且道。甚麼處誵訛。還有辨得底麼。乃云。卽者是卽者是。且道。是箇甚麼。張公喫酒李公醉  復擧。龐居士訪洛浦。士拜起云。季夏極熱。孟冬薄寒。浦云。莫錯。士云。龐公年老。浦云。何不熱時道熱。寒時道寒。士云。患聾作麼浦云。放儞三十棒。士云。啞却我口。瞎却儞眼。拈云。龐公恁麼道。甚麼處是錯處。莫是洛浦倚勢欺人麼。雖然檢點將來果然錯。且道。龐公錯。洛浦錯。
　　上堂。一二三四五六七。七六五四三二一。因七見一。見一忘七。出門撞著須菩提。無言勘破維摩詰。鐘樓上念賛。床脚下種菜。勝首座道。猛虎當路坐。喝復擧。大潙行禪師云。不是心。不是佛。不是物。且道。是箇甚麼。不在內。不在外。不在中間。畢竟在甚麼處。苦苦。有口說不得。無家何處歸。拈云。古人但欲逼犬跳墻。殊不知見機者少。淨妙開却通天大路。與一切人共行。是蛇入草。是龍上天。不是心。不是佛。不是物。不在內。不在外。不在中間。是山皆有寺。何處不爲家。
　　一日師垂語云。人人鼻孔遼天。因甚不知香臭僧云。是甚麼香臭。師云。我道。儞不知。進云。道不屬知。不屬不知。師云。者念言語漢。誰問。儞張道李道出去僧又云。不知處最親。師乃打云打儞箇最親僧云。却問和尚。作麼生是香臭。師復打云。分明識取。僧乃喝。師又打云。猶嫌少那僧又喝。師又打云。直是難識那。僧低頭良久云。和尚打得我痛師云。儞活耶。其僧又一次云。我與和尚鼻孔不同。師云。不消說得。僧云。因甚麼不消說得。師云。知之久矣。又僧云。知甚麼香臭。師云。灼然儞不知。又僧云。待有香臭時祗對。師云。者無鼻孔漢。進云。謝師證明。師乃打一下云。分明記取。又僧云。醉後添杯不似無。師云。若恁麼則儞知耶。進云。迅雷吼破澄潭月。師打云。念語言漢。又僧云。猶有者箇在。師云。儞無者箇那。進云。何有者箇。師云。儞灼然無。進云。切忌道著。師云。儞旣無道著箇甚麼。進云。誰知遠煙浪。別有好思量。師云。正好喫棒。便打。
　　師又云。者一段事。只在脚跟下。因甚踏不著。僧云。何處踏不著。師云。何似生。進云。看脚下。師云果然踏不著。出去。又僧云。識法者懼師云。不識者聻。進云。隨分納些些。師乃打一下叱云。者牛漢。其僧又云。恐汚却脚。師云。適間有恁麼道喫棒去了。進云。和尚棒教誰喫。師乃打一下云。有者般漢喫。進云。某甲有甚過。師云。若恁麼。儞棒也喫未得在。出去。其僧復云。當甚破草鞋。師云。若是破草鞋。儞卽踏著也。進云。本來無一物。師云。閑言語。僧又云。是甚麼乾屎橛。師云。閑言語。又僧云。只爲太近。師云。何不退步著。進云。退身無路。師云。甚麼礙著儞。進云。唯恐踏不著。師云。自生退屈。
　　師又云。天晴日頭出。雨下地皮爛。於自己分上作麼生。僧云。自己。師云。作麼生。進云。旣知自己。又作麼生。師云。是甚麼語話。進云。天地同根。萬物一體。師云。若不勘儞幾被儞謾。便打。其僧又云。天晴日頭出。雨下地皮爛。師云。自己聻。進云。還我話頭來。師云。倒教誰還話頭。僧乃擧坐具云。者箇聻。師云。轉沒交涉。出去。又僧云。寒時向火。熱時秉涼。師云。且喜儞不異常流。便打。進云。和尚慈悲容。某甲恁麼去。師云。好麼。再打一下云。去。其僧又云。睡美不知山雨過覺來殿閣生微涼。師云。莫便是儞自己麼。進云。是。又云。且喜沒交涉。師乃連打兩下云。一棒打儞是。一棒打儞沒交涉。又僧云。淨妙寺裏。喫粥喫飯。師云。者喫粥喫飯漢。
　　上堂。口是禍門。只堪喫飯。雖然。幾箇知道。飯是米做。
　　解夏小參。僧問。長期告滿時如何。答云。長期告滿。進云。今夜小參時如何。答云。今夜小參。進云。記得。僧問雲門。秋初夏末。前程忽有人問如何祗對。門云。大衆退後。意旨如何。答云。鐵蒺䔧椎當面擲。進云。僧云。未審。過在甚麼處。門云。還我九十日飯錢來。又作麼生。答云。喪車後藥囊。乃云。金色頭陀門下。豈有如許般事。長期短期。期箇甚麼。大參小參。令人發笑在。今諸方遞相㳂襲。應作故事。大衆始見清和。又聞蕭瑟光陰。如是寧可棄捐。法歲告終。安居無難。輒成一頌。擧似諸人。九夏今朝盡。陞堂作小參。始終無可說。下座一和南。
　　解夏上堂。僧問。解開布袋時如何。答云。東去西去。進云。如何是超佛越祖之談。答云。十字街頭石幢子。乃云。結制解制。小參大參。便恁麼去。十萬八千復擧。僧問雲門。樹凋葉落時如何。門云。體露金風。拈云。雲門恁麼答話。大似弄精魂。淨妙則不然。樹凋葉落時如何。春來依舊靑。
　　上堂。江上已秋色。火雲終不移。西風五更雨。平地一聲雷。拈拄杖卓一下  復云。昨日說定法。今日說不定法。何故。昨日晴今日雨。雲門大師道。若說菩提涅槃。眞如解脫。是燒楓香供養汝。若說佛說祖。是燒黃熟香供養儞。若說超佛越祖之談。是燒餅香供養儞。歸依佛法僧下去。應菴和尚云。三百六十骨節。八萬四千毛竅。被雲門一棒打開了也。還有爲衆竭力者麼。出來爲雲門作主。與歸宗相見。淨妙到者裏却不然。仰面不見天。低頭不見地。
　　中秋上堂。靈山指月。曹溪話月。淨妙者裏只要見月。只如卽今雨下。作麼生見得。大衆還要見月麼。以拂子作圓相云。莫從今夜看。好向此時觀。擊拂子一下  復擧。應菴和尚云。十五日已前。半暗半明。師云。過去莫思重。十五日已後。半月半暗。師云。未來休指望。正當十五日。面如滿月目如蓮。天上人間咸恭敬。師咄云。縮頭去。桑樹著箭。柳樹汁出。師云。此是我語。若論佛法二字。謝三娘賣金。師云。此地無金二兩。俗人沽酒三升。且道。淨妙又作麼生。十五日已前。天晴日頭出。十五日已後。陰晴未可期。正當十五日。普覆大雲。等澍甘雨。桑樹著箭。柳樹汁出。喝。
　　上堂。顧視大衆云。有麼有麼。便下座。
　　上堂。淨妙一句。如風過樹。急著眼聽。落葉無數。淨妙一決。何人不瞥。指出目前。清風明月。淨妙一機。瞬目揚眉。便恁麼會。伏惟伏惟。
　　上堂。祖師有意無意。諸佛是心非心。有無是非俱遣。籬邊菊綻黃金。還會麼。鎌倉縣裏。虎咬大蟲。八幡廟排門汗出。喝。
　　故大檀那三周諱日。孝嗣二伯仲正以平天下有功  皇帝賜尊氏。以旌其德。但尚處京師。未獲旋歸。忽牋函遠至。請爲陞座。垂語云。十方薄伽梵。一路涅槃門。乾峯以拄杖畫一畫云。路頭在者裏。淨妙則不然。乃以拂子畫一畫云。路頭在者裏。還有見機者麼。僧問。樹凋葉落露金風。說法還如山答鐘。罔極深恩斯可報。願聞一句振綱宗。學人上來。請師指示。答云。十方薄伽梵。一路涅槃門。進云。哇地一聲時。衆緣皆已具。未審。生從何來。答云。生從哇地一聲來。好從哇地聲中薦。進云。葉落歸根。來時無口。畢竟死從何去。答云。死從落葉歸根去。落葉歸根非死語。進云。只如今日。乃是大檀那讃州太守源公大祥之辰。未審。神儀居於何處。答云。虛空包不過。佛眼覷不著。進云。此事且止。記得。梁武帝請傅大士。講經。大士乃於座上。揮案一下。便下座。意旨如何。答云。摩訶般若波羅蜜。甚深般若波羅蜜。進云。武帝當時愕然。可謂是聞所未聞。見所未見耶。答云。眼色見不及。耳聲那得聞。進云。志公問。陸下還會麼。帝云。不會。志公云。大士講經竟。畢竟節文在甚麼處。答云。山僧亦恁麼疑著。進云。且如卽今。大檀那。虔命清衆。七日看閱大經。復請和尚。一期陞座說法。問答縱橫。辯才無礙。可謂功超先哲。德賛冥途。答云。也謾闍梨一點不得。進云。如是則二儀不能蓋載。萬象無以覆藏。答云。逢人且說三分話。未可全抛一片心。進云。可謂今古應無墜。分明在目前。答云。知是般事便休。乃云。一卽三三卽一。推倒銀山。拶開鐵壁。全體與麼來。全體與麼去。坐斷去來。堂堂獨露。雖然如是。欲擬認之。已無交涉。何故。譬如鸞風冲霄。不留其跡。羚羊掛角。那覓其蹤。金龍不守於寒潭。玉兎豈栖於丹影。擬欲擡眸。已隔大千。以無蹤跡故以絕栖守。故充遍法界。無處不是。無處不眞。非大非小。非長非短。燦群昏而獨朗。歴萬劫以長存。不爲一切之所建立。而能建立一切。是故前年事去年事今年事。事事無別。一生二。二生三。三生萬法。法法無差。目前無法萬法樅然。意在目前。理不可分。體合眞常。靈明妙運。不動本際全彰奇特。所以覆陰子孫。能使子孫恢張祖業。佐興王道如其淨名。在於長者長者中尊。在於居士居士中尊。在於大臣大臣中尊。乃至教以正法。安國治邦。世出世間。無不合轍。至於回天關轉地軸。猶屈伸臂不假他力。何以如斯。所謂住不可思議解脫。取飯香積。借座燈王。斷大千世界。如陶家輪。以四大海水入一毛孔。納須彌於芥中。吸劫火於腹內。使彼一切本相。如故無有防閡。悉是當人本有德性。權智變化。顯之於跡。特餘事耳。謂其智也。無幽不燭。謂其權也。無德不修。無幽不燭故。理無不極。無德不修故。功無不就。功就在于不就。故一以成之。理極存于不極。故虛以通之。所以智周萬物而無照。權積衆德而無功。冥寞無爲。而無所不爲。此不思議之極也。然其所謂勿過功德邊事。且道。轉位回機。極則一句。作麼生道。擊拂子云。畢竟水須朝海去。到頭雲定覓山歸。
　　上堂。恁麼恁麼。不恁麼不恁麼。恁麼則易。不恁麼則難。恁麼則難。不恁麼則易。者裏是甚麼所在。喝復擧。西蜀有一座主。擧。華嚴問白馬。一塵含法界無邊時如何。馬云。如車二輪。如鳥兩翼。主云。將謂禪門別有奇特。元來不出教乘。乃回本地。後聞夾山會禪師盛化。遣小師。持前話。問會。會云。雕沙無鏤玉之談。結草乖道人之思。小師回擧似其師。其師讃云。將謂禪門與教意不殊。元來有奇特事。拈云。近來有一等。巍巍堂堂。稱禪師做長老者。每恐教家問難。乃先對人。預打箇腹藁云。我當以禪門中某事。可以配他教門裏何處。更以禪門裏何處可以合他教門中某事。使其教家可無言也。令人聞得不覺叫屈。因思。古人不是擧爲作證。亦豈知古人。已是錯認橘皮作火。若論奇特事。夾山亦何曾夢見。淨妙恁麼說話。且道。意在於何。不是山僧逞人我。修行恐落斷常坑。
　　師問僧云。屛風雖破。骨子猶存。向骨子上。道將一句來。僧云。骨子骨子。師云。恰似。僧請師自道。師云。莊嚴不得。師又云。胡蘆棚上掛冬瓜。作麼生。衆下語皆不契。師復代云。今古罕聞。師又云。旛竿頭上鐵龍頭。恁麼生。僧云。鐵龍頭。僧云。兩箇。師自代云。風吹日炙。首座云。白日鬼迷人。師云。只儞一箇不惺惺。
　　開爐上堂。紅爐焰上雪花飛。三世如來眼似眉。拈拄杖云。拈起死柴頭上話。不知誰解逆風吹。
　　上堂。拈拄杖左邊卓云。若向者裏會得。一生參學事畢。又於右邊卓云。若向者裏會取。便見超佛越祖。復於中間卓云。拽占波國與新羅國鬪額。拈須彌山秤作十二兩。乃畫一畫云。入海拔鯨牙。
　　師因麟首座請賛千手大悲次。乃云。通身是遍身是（云云）賛畢。座乃問。通身是遍身是。此外還更有也無。師云。今朝日頭出。座再以一本請賛。賛畢。座又云。大悲千手阿那箇是正手。師云。首座尋常用那箇手。座乃微笑。師咄之。
　　上堂。胡馬嘶北風。越鳥巢南枝。須菩提岩中宴坐。天帝釋空中讃嘆。一二三四。更添一箇喝。
　　上堂。聞聲悟道。見色明心。猛虎豈看几上肉。洪爐不鑄囊中針。
　　上堂。良久云。也是鞏縣茶缾。便下座。
　　上堂。前朝廓下拂黃葉。昨日階前收菊花。佛法竟成狼藉了。更將何物鼓唇牙。下座。
　　上堂。會便不如家富貴。風流不在著衣多。展兩手下座。
　　師因數僧到方丈說話次。言及上堂掃葉收菊之語。師乃云。前日因掃黃葉收菊花。所有佛法。竟脫落了。汝等阿誰拾得。衆下語。皆不契。中有客僧云。冬節在近。師云。冬節在近。有何所思。有甚交涉客云。願賜掛塔。惟此最切。師云。語雖未到。賞儞膽大。且許儞掛搭。此是叢林模樣。然我更問儞。掛搭後所圖何事。客云。粥罷問訊。齋後喫茶。師云。好箇流俗阿師。參堂去。師乃以前語。令衆下語。一僧云。大丈夫兒。阿誰無分。師云。儞還有也無。進云。生涯三事衲。故舊一枝藤。師云。儞又道有。因甚外邊走。進云。若論戰也箇箇力在轉處。師乃當胸扭住云。我今與儞戰。儞試轉看。僧擬議。師便拓開云。立地死漢有分在那裏。又一僧云。有手不取。有口不說。師云。雖然儞曾見也無。進云。認著還不是。師云。嗄。元來儞尚認未著在。又僧云。金剛腦後三斤鐵。師云。作麼生。進云。逞神通。師云。將謂將謂。便打。其僧又云。於自己根源因甚麼打失了也。師云。儞底還在也無。進云。好手不拈出。師乃打一下云。賞儞不拈出。又一僧展開兩手。師乃打一下云。却是儞拾得。又僧云。突出難辨。師云。畢竟儞不曾拾得。又僧云。天寒不出手。師乃打云。當面諱却又惜。云路不拾遺。師打云。謝儞依本分。又僧云。人人具足箇箇圓成。師云。頼得儞如斯耶。又僧云。三世諸佛不知有。師云。如此則怪儞不得。又僧云。直饒拾得又須放下。師云。儞者賊漢。元來小膽。又僧云。手把夜明符。幾箇知天曉。師云。拾得不得。師復以謂僧曰。好箇流俗阿師語令衆代語。首座云。海口難宣。師云。若不是首座。阿誰知有。又僧云。棒頭眼正。有功者賞。師乃打一下云。我適間不將者箇與他。又僧云。作麼生。師乃指其僧謂旁僧云。儞看他。又僧云。別是一家風。師云。試說儞底家風看。其僧正値出門幹事。乃云。轉來却說。須臾僧轉。師徵云。卽今轉來了儞便說。僧云無甚麼事。師云。儞又道。別有一家風。便打。又僧云。禮三拜。師云。正是流俗阿師。又僧云。和尚莫倚勢欺人。師打云。儞更不如他。其僧又云。誰是出頭人。師云。儞爭識得渠。其僧又云。幸是流俗阿師。師乃擧起竹箆云。可知也。若不是別有湯水與伊。又僧云。齋之以禮。師云。儞但恁麼受用。進云。唯。師云且喜承當得好。又僧云。和尚滿口含霜。師云。却被儞曉得。又僧云。逢人且說三分話。未可全抛一片心。師云。却是我不是。又僧云。客聽主裁。師云。山僧罪過。進云。師有陷虎之機。師云。儞者兎子。來作甚麼。又僧云。若不同床睡焉知被底穿。師云。我不如儞。又僧云。一箭中紅心。師云。誰知正抓著儞痒處。進云。朱紫誰爲號。丘山絕點埃。師云。元來亂統。便打。又僧云。慈悲忒殺。師云。未是慈悲處。我有慈悲處。儞知麼。進云。不知。師乃打云。教儞曉得。又僧云。從生至死。只是者箇。師云。夏蟲不可語井氷。其僧又云。正是流俗漢。師云。一狀領過。又僧云。被師勘破。師云。且喜招伏。又僧云。仁者見之謂之仁。智者見之謂之智。師乃擧手中禪板云。儞喚者箇作甚麼。其僧不答。師云。不答。卽且從。乃重打一下云。儞喚者箇作甚麼。僧作忍痛聲。師云。仁者見之謂之仁。智者見之謂之智僧乃笑。師云。又欠一下。又僧云。和尚是甚麼心行。師云。儞作麼生見。其僧又云。和尚莫謾人好。師云。却是儞謾我。進云。觸忤和尚。師打云。儞却知而故犯。又僧云。愁人莫向愁人說。師云。儞是他同參。又僧云。不搽紅紛也風流。師云。同坑無異土。又僧云。爭奈爛泥裏有刺。師云。尼寺裏覓胎髮。其掛搭僧亦自進語云。龍蛇易辨。衲子難謾師云。伏禮人難得。其僧於後又云。鐵牛耕破扶桑國。抛出金烏照海門。師云。劍去久矣。
　　師一日曰。菊花不曾結子。因甚得種。衆下語。皆不契。師自代云。未出土時看。又云。待出土時看。
　　冬至小參。僧問。群陰剝盡。一陽復生。則不問。如何是不遷底。師乃默然良久云。會麼。進云。直得氷河發焰。石笋抽條。答云。猶是遷底。進云。慈明掲牓堂前。意旨如何。答云。弄巧成拙。進云。只如首座云。和尚今夜放參。還端的也無。答云。將頭不猛累及三軍。進云。此事且止。和尚者裏以何示衆。師咄云。 [感*鳥] [感*鳥]鳥守空。池魚從却下過。 [感*鳥] [感*鳥]總不知。乃云。趙州云。今夜答話去也。有會問者出來。垂鉤四海。尺釣獰龍。古人則且置。山僧道。今夜答話了也。簷頭滴滴。耳根歴歴。且道。落在甚處。天寒人寒。大家在者裏。坐地立地。句句無前後。山僧恁麼攤向諸人面前。諸人亦豈昧於卽今。雖然。百不思時。乃爲正句。曷知。山僧未出方丈門。諸人未到法堂上。早落邪解了也。何況。驚天動地。擊鼓鳴鍾。進退威儀縱橫問答。絲來線去。撒土抛沙。欲明箇事。白雲萬里。如是施爲。欲圖何事。好大衆。長話不如短說。多議不如一決。拈拄杖畫一畫云。莫待曉風吹。花須連夜發。卓一下。復擧。僧問。慈照禪師云。摩騰入漢。已涉繁詞。達磨西來。請師直指。聰云。冬不寒臘後看。拈云。且道。是直指。且道。是繁詞。若也會得。冬不寒臘後看。若也不會。摩騰入漢。達磨西來。總不恁麼時如何。卓拄杖云。那吒撲帝鐘。
　　冬至上堂。僧問云。晷運推移。日南長至。未審佛法長多少。答云。一二三四五六七。進云。只如潙山問仰山。仲冬嚴寒年年事。晷運推移事若何。仰山進前。叉手而立。意旨如何。答云。海底卓須彌。進云。只如香嚴叉手進前立。又作麼生。答云。虛空栽鐵樹。進云。卽今問和尚。仲冬嚴寒年年事。晷運推移事若何。答云。門外案山靑。乃云。黃昏凍雨簷前斷。清曉和風天外來。昨夜葮灰應已動。今朝梅萼已全開。
　　師誕生日上堂。召大衆。以拂子向空中點云。人人父母未生已前底本來面目。還認得也無。父母未生已前則且置。乃以拂子大作圓相云。卽今也還見麼。若也見。十六十五。月圓當戶。其或未然。須彌頂上說禪。四大部洲同參復擧。世尊初生下。一手指天一手指地。目顧四方云。天上天下唯我獨尊。後來雲門云。我當時若見。一棒打殺與狗子喫却。貴圖天下太平。拈云。雲門恁麼。古古今今。莫不以爲絕唱奇特。不知失却一隻眼。淨妙當時若見。但云。如是如是。無能尊者。久住世間。廣度群品。山僧恁麼道。諸人作麼生會。不得道能殺能活。能縱能奪。以拂子畫一畫云。向者裏試著一轉語看。下座。衆皆著語。或曰。鉤在不疑之地。或曰。相識滿天下。知心能幾人。或曰。停囚長智。或曰。善賈之家不停死貨。或曰。家醜不外揚。或曰。棒折不死。或曰。果然能殺能活。師皆不然。衆請師自著語。師乃曰。能殺能活。能縱能奪。以手畫一畫云。著語了也。何不恁地」
　　佛性和尚忌日拈香。淨妙固無巴陵三轉語。亦不解作楊岐女人拜。但有心一寸。鐵石可轉。此心不可轉。虛空可磨。此心不可磨。日可冷月可熱。此心不可變。遂挿香云。相識滿天下。知心能幾人。
　　一日有客云。古人云。未得時節。銀山鐵壁。得了銀山鐵壁。他道。未得時節可知也。如何得了銀山鐵壁。於此疑之甚久。後來忽然曉得箇得了銀山銀壁處。師云。我常於此曉不得。今始見儞說。道曉得乃喜。儞試說箇道理看。師於是時。方以印本千手觀音二幅施與其。卽擧起云。今日得千手觀音二幅。師云。不當者箇道理。若恁地我則不消問儞。儞試端的道看。客云。總不知。師云。却較些子。雖然。儞道曉得。因甚不知。客云。住。師乃微笑云。雖然儞何不道。正是銀山鐵壁。
　　上堂。僧問。一句截流。萬機寢削。覿面相見。不涉關津。向上一路。請師直指。答云。無儞行履處。進云。記得僧問香林。如何是衲衣下事。林云。臘月火燒山。意作麼生。答云。長劍倚天寒。進云。古人則且置。請問和尚如何是衲衣下事。答云。須彌脚下烏龜走。乃云。時節嚴凝。河水凍合。蝦蟆呑却猛虎。蚯蚓咬殺麒麟。喝。
　　上堂拈拄杖云。長慶道。識得者箇。一生參學事畢。雲門道。識得者箇。爲甚麼。不肯住。若據淨妙則不然。識得者箇。有甚共語處。雖然。也不得埋沒古人。又豈肯教諸人受屈。今日要與諸人商量一上。乃携拄杖下座云。還有當面不諱者麼。出來道看。衆皆點然。卽以拄杖一時趁打云。儞也識得。儞也識得。衆皆走散。乃打靈柱一下云儞却不走。便歸方丈。
　　佛成道上堂。垂語云。釋迦老子。正當今日。打失眼睛。還有拾得底麼。問話者不出。又云。釋迦老子。正當今日。打失鼻孔。還有爲他出氣底麼。又不出。復云。釋迦老子。正當今日。和眼睛鼻孔。一時打失了也。汝等諸人。盡是他底兒孫。無有一人出來。與他出氣。要作甚麼。僧乃出問云。大覺世尊。在雪山六年端坐。成得什麼邊事。答云。向儞道打失眼睛鼻孔。進云。只如道臘月初八。午夜見明星悟道。還端的也無。答云。莫把封皮作信看。乃云。麻麥無功。欲覓轉身一路。日月雖明。何如者一星子。是他見得徹。所以下山來。雖然。且道。是那一星。良久云。共君今夜不須睡。宴坐岩間子細看。
　　上堂。三千里外側足。威音那畔搖頭。三乘十二分教。橫說竪說。達磨大師。一箇不識。識不識。石擊赤赤土畫簸箕。相見不揚眉。彈指一下。復擧。僧問趙州云。如何是妙峯頂。州云。我不答儞者話。僧云。爲甚麼不答。州云。我若答。落在平地。拈云。淨妙當時若作者僧。見他恁麼。但向面前一躍便行。
　　除夜小參。垂語云。今歲今宵去。明年明日來。還有識箇時節底麼。僧問。若謂今歲今宵去。去向甚麼處去。答云。者箇去處儞不曾到。進云。更謂。明年明日來。來從甚麼處來。答云。伸脚只在縮脚裏。進云。只如去時已去。來時未來。又作麼生。答云。三面狸奴脚踏月。進云。記得僧問古德。年窮歲盡時如何。德云。東村王老夜燒錢。意旨如何。答云。儞莫隨邪逐惡。進云。今夜若問和尚。年窮歲盡時如何。答云。明朝又是春。乃云。一年三百六十日。日日是好日。一月三百六十時。時時是好時。自從空劫。直至于今。知是遷變。幾番陰陽昏曉不識。歴涉多少風雨晦明。一年又盡。尚餘二時。大衆駢臻。聊爲商略。過去已過去。未來還未來。正當如今。堂上燈光晃耀。門前爆竹喧轟。橺間細雨如花。座下高人似鴈。作麼生向好字上。道得一句良久云。姹女已歸霄漢去。獃郎猶向火邊蹲復擧。明覺示衆云。日日日東上。日日日西沒。循環三百六十。幾箇解知窠窟。放開精精冥冥。把定恍恍惚惚。吾不見。毘耶離城彼上人。一室寥寥是何物。拈云。淨妙則不然。日日日東上。日日日西沒。循環三百六十。幾箇解離窠窟。放開精精冥冥。咄。把定恍恍惚惚。咄。君不見。毘耶離城彼上人。一室寥寥是何物。是何物。咄。
　　元旦上堂。僧問。舊歲昨宵去。新年今日來。舊底則不問。如何是新年頭佛法。答云。萬人遐仰處。紅日到天心。乃云。元正啓祚。萬物咸新。鹽開戶牖。堂堂獨露。好大衆。且道。露箇甚麼。月兎走入海。日烏飛上天 復擧。南嶽讓和尚令僧問馬祖云。作麼生。祖云。自從胡亂後三十年。不少鹽醬。答云。古人固是義出豐年。淨妙則不然。作麼生。鉢盂一日兩度濕。有者便道。亦是義出豐年。喝一喝。
　　上堂。僧問。如來說諸心。皆爲非心。是名爲心。意作麼生。答云。如來無異語。進云。如何是過去心不可得。答云。與未來心等。進云。如何是未來心不可得。答云。與過去心等。進云。如何是現在心不可得。答云。與過去未來心等。進云。如是則三世不可得。何處有其心。答云。正要闍梨知。乃云。釋迦老子道。如百千燈光照一室。其光遍滿。無壞無雜。大衆。釋迦老子。元來在光影裏走。下座。
　　上堂。古人道。若得一回汗出便解。向一莖草上。現瓊樓玉殿。山僧數日不快。知是幾回汗出。莫說一莖草上瓊樓玉殿。雖平地上箇茅菴草舍思欲現之。亦不能得。若也如是。莫是古人虛語麼。而又古人安得虛語。若也如是。莫是不是者箇汗出麼。不是者箇汗出。又是甚麼箇汗出。雖然。山僧亦未曾作箇伎倆。卽今試作一作看乃竪起拂子云。好好來來。乃彈指一下云。從者裏入。一切不可說。微塵佛刹。諸妙莊嚴。如寶絲網。交光相羅。重重無盡。及諸如來。各顯神變。坐寶華座。各各說諸三昧。作師子吼音。而爾諸人。亦復各各遍至是諸佛刹。諸如來前。各各聽受諸妙三昧。悉在者裏。乃召大衆云。還見麼。復彈指一下。喝一喝云。路逢死蛇莫打殺。無底藍子盛將歸。下座。
　　上堂。古德云。佛法也大有。只是舌頭短。山僧道。佛法也大有。只是舌頭長。下座。
　　上堂。東風本吹桃李。誰知。鐵樹花開。眼頭不覩靑紅。直得黃金失色。山蒼蒼水蒼蒼。鳴鳩乳燕聲韻長。花簇簇錦簇簇。斷絃誰把鸞膠續。大衆。三乘十二分教。菩提涅槃。眞如解脫。驀拈拄杖卓一下。乃問侍者云。夜來何處火。燒出古人墳。便下座。
　　因豐州萬壽專使有請。本寺壇那苦留。上堂。桃華紅李華白。春深何處無顏色。不應尚有一枝梅。可是東君苦留客。記得。明覺和尚在翠峯日。洞庭檀越。與明州專使。相爭紜紜不已。明覺乃陞座。叙其來歴。普告大衆云。住翠峯好。往雪竇好。當時衆云。往雪竇好。淨妙者裏。不料亦有此事。其叙來歴。前日已告。檀那然於彼此。無可不可。雖然物宜求新。人宜求舊。隨分納些些。更有甚麼事。珍重。
　　浴佛上堂。僧問。師子兒衆隨後。世尊生下便英雄。不須三歲能哮吼。四衆臨筵。請師直示。師乃喝。進云。承古有言。未離兜率已降王宮。未出母胎度人已畢。此意如何。答云。棒打石人頭。進云。只如四十九年橫說竪說。未審說甚麼法。答云。只是者箇法。進云。如何是最初一句。答云。天上天下。進云。如何是末後一機。答云。傍觀者哂。乃云。未離兜率已降王宮。好一杓惡水。未出母胎度人已畢。好一杓惡水。雖然若欲一一枚擧。窮劫不盡。且作麼生斷。下座佛殿裏商量。
　　結制。因檀那新捨田地小參。僧問。記得。芭蕉因僧問。如何是透法身句。蕉云。一不得問。二不得休。意旨如何。答云。打破兩重關。放出關中主。進云。僧云。不會。蕉云。第二度來與汝相見。爲復是把住。爲復是放行。答云。隔窓看馬騎。乃云。結制斯臨。無可言者。聊有一事。普告衆知。人人有片常住田地。四至界畔。歴歴分明。於其中間。靡所不有。于今得之。昔未甞無。向者曰缺。玆匪云剩。好大衆。若能得少爲足底。向一針鋒上恢而廓之。盡其虛空。包之不過。何況田地。如是廣闊。儻或從微致大底。於纖芥子中收而歛之。盡其大地載之不起。何況物色。如是繁多。卽此物非他物。言之莫及。擬之奚堪。三千大喩。八百小喩。爭似一觜盧都。百二十長期。八十短期。何如四大安樂。護生須是殺。誰有閑心情。殺盡始安居。費力更不少。會得箇中意。咄。鐵船水上浮。收復擧。僧問百丈。如何是奇特事。丈云。獨坐大雄峯。僧禮拜。丈便打。輒成一偈。獰龍無事躍重淵。大膽漁翁把鉤竿。閃電未收飛霹靂。不知誰在髑髏前。
　　結夏上堂。僧問。記得。圓悟和尚云。今夏無可與諸人供養。收得一串金剛圈。拾得一籮栗棘蓬。與諸人切𠞊。切𠞊則不問。如何是金剛圈栗棘蓬。師以拂子左旋作圓相。復右旋作圓相。進云。只如金剛圈栗棘蓬。呑便呑却。透便透過。又作麼生切𠞊。答云。須是上座卽得。進云。古人且止。不審。淨妙。今夏以箇甚麼供養諸人。答云。太無厭生。復有小童問云。若人生百歲。不善諸佛機。不如生一日而得決了之。山童上來。請師一決。師乃喝。進云。今日結夏則未問。如何是佛法大意。答云。重疊關山路。進云。如何是祖師西來意。答云。烏龜入海。進云。只如長期短期。又作麼生。答云。黑蟻旋磨。進云。此事且止。首夏安居名爲結制。和尚陞堂。山童問話。如何是時節因緣一句。答云。脫穎龍孫頭角長。學飛燕子羽毛新。乃云。結却布袋頭。大地一時收。更無漏網者。何處不風流。良久云。雖然。且道。還有不在裏許者麼。擊拂子一下。
　　上堂。擧。秀禪師偈云。身似菩提樹。心如明鏡臺。時時勤拂拭。莫遣惹塵埃。六祖云。菩提本無樹。明鏡亦非臺。本來無一物。何處惹塵埃。淨妙亦有一偈。擧似大衆。菩提本無樹。明鏡亦非臺。本來無一物。卽此是塵埃。
　　師一日畫頂相次。侍者云。某甲畫得一本。逼似和尚。安在寮中未將來。師次日索之。者乃作一圓相呈之。師云。不相似。者云。謝讃嘆。又一日師乃謂之云。儞前日者一轉語不好。試再道一句看。者云。某甲今日病。師云。恁麼卽得。師復自代云。某甲與和尚有緣。
　　上堂。一百八句世間解。三十六對曹溪流。爭如臨濟德山門下。靑天轟霹靂。陸地起波濤。到者裏不說。靑出於藍。氷生於水。古往今來。天下宗師。大機大用。捷疾者有之。句義名數。劈折者有之。還曾夢見也無。淨妙今日不是罔聖欺賢。亦非壓良爲賤。直要與他佛祖雪屈。驀拈拄杖橫按云。儞有拄杖子。我與儞拄杖子。儞無拄杖子。我奪却儞拄杖子。拈燈籠向佛殿裏。將三門來燈籠上。喝。
　　上堂。擧。僧問馬祖。離四句絕百非。請師直指西來意。祖云。我今日勞倦。不能爲汝說得。問取。智藏。僧問智藏。藏云。我今日頭痛。問取海兄。僧問海。海云我到者裏却不會。僧擧似馬祖。祖云。藏頭白海頭黑。師頌曰。藏頭白海頭黑。雪中之紛煤中墨。馬駒踏殺天下人。師子教兒只一擲。百非絕四句離。曲中曲直中直。
　　上堂。乾坤窄乾坤窄。日月星辰一時黑。紫羅帳裏撒眞珠。黃金殿上生荆棘。咄咄咄沒處去。
　　上堂。擧。歸宗有僧辭云。諸方學五味禪去。宗曰。諸方有五味禪。我者裏只有一味禪。云如何是一味禪。宗便打。僧云。會也會也。宗曰。道道。僧擬開口。宗又打。黃檗聞云。馬大師出八十四人善知識。問著箇箇屙漉漉地。祗有歸宗較些子。拈云。黃檗只見錐頭利。不見鑿頭方。
　　上堂。三頭六臂。覷不著捺不著。萬劫千生。是者箇非者箇。以拂子劃一劃云。從人至佛是聖情執。從人至地獄是凡情執。橫川師祖云。凡聖淨盡。人卽是佛。佛卽是人。有情無佛性。無情有佛性。總是妄見。雖然也是徐六擔板。
　　上堂。擧。法昌遇和尚云。我要一箇不會禪底作國師。妙喜云。且道。是醍醐句。且道。是毒藥句。拈云。此是師子一滴乳。
　　上堂。一葉落天下秋。阿誰不知。一塵起大地收。或恐有人未信。乃竪起拂子云。者箇豈不是一塵。喝復云。今朝七月初一。昨夜恰好立秋。僧問雲門。樹凋葉落時如何。門云。體露金風。雲門好語。不知者僧作麼生會。淨妙則不然。聽取一頌。樹凋葉落事何如。昨夜金風動井梧。貼體汗衫俱脫却。更教著得一絲無。
　　解夏小參。僧問。九旬今夜滿。自恣在明朝。學人上來。請師指示。答云。天寬地闊。進云。與麼則脚跟纔點地。有路便通天。答云。阿那箇不點地。進云。記得。古德云。莫守寒岩異草靑。坐却白雲宗不妙。此意如何。答云。事因可囑起。進云。只如古人道直須揮劍。若不揮劍。漁父栖巢。又作麼生。答云。黐膠洗土塊。乃云。坐一走七。折半列三。當軒有直道。無人肯措足。殺竿頭上入定。大洋海底翻身。自是不歸歸便得。五湖煙景有誰爭。此事且置。只如道九旬今夜滿。自恣在明朝。作麼生是自恣一句。良久。家家觀世音。
　　復擧。僧問雲門。古人面壁意旨如何。此是一卷經。門云。念七卽是此經陀羅尼。山僧今日。一時與古人夾註了也。更聽重說偈言。若人解受持。能除一切苦。我作如是說。眞實亦不虛。其或未然。向下文長。付在來日。下座。
　　上堂。僧問。記得。金牛和尚云。菩薩子喫飯來。此意如何。答云。只要人人飽便休。進云。淨妙門下又作麼生。答云。闍梨大似不曾齋。乃云。一夏九十日。今日結交頭。解開布袋口。四溟東海流。諸禪德會麼。一切龍魚鰕蠏。蝦蟇蚯蚓。普請教伊。向者裏證自恣三昧去。擊拂子一下。復擧。仰山辭。石室送出門。乃召曰。闍梨。山應諾。室云。莫一向去。却回者邊來。拈云。石室固是赤心片片。其奈大缺通方。何故。一向在者裏又爭得。
　　上堂。謝客幷進退兩班。古人道。開却門達磨來也。還會麼。若也會便見古人一場漏逗。復拈拄杖云。諸人還識者箇也無。欲左左。欲右右。欲東東。欲西西。乃至一切行履。俯仰進退。無此不得。且道。奇特在甚麼處。乃起身倚杖。東西顧視云。善哉善哉。如是如是。
　　上堂。八月秋何處熱。三日雨果然涼。此乃人人共知。且不是山僧相謾底話。雖然。且道。因甚如此。良久云。時節不相饒。幾番春復秋。咄。又是相謾去也。
　　上堂。事存函蓋合。理應箭鋒拄。天高地厚。水遠山長。驀拈拄杖劃一劃云。與我拈佛殿來。乃卓一卓。喝一喝。下座。
　　爲堯侍者下火。國師三喚侍者。堯仁如天。侍者三應國師。太平無象。雖然如是。猶是生死岸頭邊事。所以道。生生死死。死死生生。猶旋火輪。無有休息。堯侍者會麼。擲下火。箇中有箇眞消息。
　　中秋謝檀那奏凱榮歸。施雜珍物。移總門開正路。及使者新至。上堂。卯生日。戌生月。日日如斯。今朝還別。然則山僧每日十二時中。莫不悉爲諸人。開總持門。闢大智道。控之以入無盡藏。示之以識無價珍。山僧若也揚眉瞬目。諸人便乃符到奉行。如珠走盤。無過如是。作麼生是今朝還別。拈拄杖云。因未曾拈出者箇。所以人人懷寶迷邦。總向偏門出入。未免觸途成滯。諸人要知今日事麼。卓拄杖云。東行西行。全憑渠力復擧。宏智和尚云。眞空不空。妙有不有。是萬化生成之根。卽一儀造化之母。方隅不可定其居。劫數不可窮其壽。門庭廓淨也。風色如秋。田地虛明也。月華如晝。達一念之未萠。在大功而莫守。五路頭木馬嘶鳴。四衢內石牛奔走。到處相逢。到處渠。通身是眼。通身手。拈云。宏智和尚。如衣錦佩玉。規行矩步。於廟廊之上以談政事。無過明那一色邊。行者一路子耳。若是箭鋒相直。向閃電光裏轉凡成聖。驃騎宛轉。於刹竿頭上坐致太平。然後吐呑日月。播弄乾坤直是未在。雖然且淨妙又作麼生。眞空不空。妙有不有。豁開戶牖。萬里只在目前。坐斷千差。左右頭頭合轍。有時靑天皎皎。團團白月當軒。有時陰雨霏霏。匝匝風雲滿座。來底來。三脚蝦蟇著錦襠。去底去。八角磨盤空裏走。且道。總不恁麼時如何。大道透長安。
　　爲讃州太守源公遠忌拈香。此香玲瓏絕妙。混沌無形。滋雨露於十方虛空。植本根於實際理地。鬻之無價。得之匪輕。不假雕鎪。天然奇特。不可以智知。不可以識識。欲觀之者無以視其色。欲聽之者無以聞其聲。嗅之無以得其氣。嘗之無以沾其味。辨之無以措其言。觸之無以合其覺。像之無以似其儀。別之無以辨其法。思之無以寄其想。若能以無觀觀之。則能直入維摩丈室。住金色光明中。見十方世界。四聖六凡。了了分明。如觀掌中菴摩勒果。能以無聽聽之。則能直入觀音普門境界。於十方諸國土中。無刹不現其身。能以無嗅嗅之。則能直入香積世界居。處衆香樓閣。經行香地。飯食香飯。身毛孔中。悉出妙香。以其香氣熏天炙地。以爲佛事。能以無味味之。則能以醍醐爲毒藥。毒藥爲醍醐。又能以無言言之。則能深入經藏。智惠如海。出廣長舌。遍覆三千大千世界。能以無觸觸之。則能以諸佛法身入我性體。我性同共諸如來合。又能以無像像之。則能示現如須彌盧。如紫金山。放玉毫相光。遍照八萬四千恒沙國土。能以無別別之。無思思之則能頓入不可思議境界。或一彈指頃。或三七日。或無量劫。延促爲長。促長爲短。以善爲惡。以惡爲善。乃至非善非惡。非非善非惡。至於非非善非惡亦非。轉入無量三昧無量法門。使彼一切觀者。聽者。嗅者。嘗者。辨者。觸者。像者。別者。思者。一一皆證如上三昧。一一皆得如上法門。展轉度脫。無有窮盡。如是功德。若以廣說。窮劫不已。然以窮劫所說不已之義。悉在於此。謹以此香奉爲某人某年月日遠忌之辰。專伸供養。盡虛空遍法界佛陀耶衆云云。伏願。亡者某人。仗此供養悉得如是三昧。悉證如是法門。再現身來作大饒益」
　　上堂。謝哲首座幷侍者。夢中說摩訶衍法。白日聽雞唱闌干。等是一般時節。誰知兩段因緣。好大衆。今日不曰。土曠人稀。相逢者少。時節因緣則且置。某中事作麼生。還有商略者麼。試道看。如無。山僧代汝諸人。入拔舌地獄去也。良久云。三年逢一閏。九日是重陽 復擧。眞淨和尚云。九日無濁醪。飽飡黃栗餻。者裏亦無醪亦無餻。却有龍門上客。乃是二十年前同參。慧理底故舊。將何以待之耶。試說一頌。以作供養。菡萏峯前日。扶桑國裏時。二十年一息過。萬事幾人知。三世如來使。全威師子兒。未應嫌冷淡。籬菊正花披。
　　上堂。拈拄杖橫按云。明頭來明頭打。暗頭來暗頭打。盡大地是箇荒岺。明頭來明頭合。暗頭來暗頭合。盡十方皆吾檀越。正當恁麼時。還有蹋步向前者麼。良久。靠拄杖云。到卽不點。
　　上堂。擧。僧問趙州云。如何是道。州云牆外底。僧云。不問者箇。如何是大道。州云。大道透長安。拈云。趙州直處成迂。若問山僧卽向他道。儞從何處來。又云。不問者箇。如何是大道。卽向伊道。甚麼礙著。儞且道。與趙州相去多少良久云。行到水窮處。坐看雲起時。
　　開爐上堂。謝文藏主。淨妙今日有客。誰知客是屋裏人。況値天寒。正好乘時。說些火爐頭話。作箇暖熱。普同供養。諦聽諦聽。昨朝今朝霜花繁。前山後山木葉丹。好大衆。一大藏教詮註不及底。山僧今日盡誠詮註了也。還會麼。良久云。不然則更聽下箇旁訓。遠也近也無兩般。者邊那邊誰共看。今日不比昨日爭恁麼道看。則異見還難。咄。孟八郎漢。又恁麼去。
　　復云。十月朝寒氣饒。直下會十萬里。卽者是一堆火。儞若近之則燒殺儞。儞若遠之則凍殺儞。儞若不近不遠正是立地死漢。有甚麼數。直饒儞立地構得。未免旁觀者哂。且道。哂箇甚麼。參。
　　達磨忌拈香。當年遺下一隻履。盡大地人提不起。盡大地人提不起。拈起香云。因甚今日在者裏在者裏。作麼生。大衆證明。禮拜燒香。
　　師一日垂語云。出門便是大道。因甚人人只在者裏。一僧云。和尚莫向平地上立門限。師曰。我不立門限時。因甚儞更沒出身之路。僧云。大道透長安。師曰。閑言語引不著。僧乃再曰。出門便是草。師曰。若無古人鉗殺儞口。僧云。古今無異路。師曰。蝦跳不出斗。其僧又云。大千都是一禪床。師曰。如此則儞不曾出門耶。僧云。被和尚籠罩。師曰。莫謗他。又一僧云。月落不離天。師曰。我誠知儞在者裏。僧云。一任和尚證明。師曰。者不識羞恥漢。僧云。慚愧慚愧。師便休。
　　師次垂語云。玄沙躍破脚指頭。便不出嶺。且道。明得什麼邊事。衆下語。皆不契。後因僧請益。師乃曰。何不道。皮裏元來有血。一僧云。人人分上誰不有。師曰。儞若有因甚道不得。
　　師復次垂語曰。魚行水濁。鳥飛落毛。如何是衲僧行履。一僧云。朝往西天。暮歸東土師曰。所圖何事。僧云。遊山翫水。師曰。著甚死急。又一僧云。杖頭挑日月。師曰。未是衲僧行履處。作麼生是衲僧行履處。僧云。萬仭峯頭獨足立。師曰。者漢一著不如一著。僧云。主山高案山低。師曰。山僧罪過。其僧又云。處處是道場。師曰。阿誰道不是。僧云。不是不是。師曰。較些子。僧云。和尚深慈痛悲。師曰。我不識儞。僧云。今日始知到者般田地。師乃以手斫額熟視。其僧笑。師亦笑。時有一沙彌在傍。師問沙彌曰。儞曉得麼。沙彌云。些少曉得。師曰儞曉得椀飯。其僧乃代沙彌云。和尚莫謾人好。師曰。儞却好箇沙彌。其僧復笑。師亦笑。時有行者忽至。師遂問儞。還曉得麼。者云。曉不得。師曰。儞却依本分。
　　上堂。休休諸仁者。如汝所爲皆不然也。若恁麼去。一塊土亦消不得。何故。淨妙不解教伊擔帶荷負。只貴教伊無爲無事。設使儞頭頭得妙。在在逢玄。正是貼肉汗衫炙脂帽子。如到者裏。我則未免拈出箇無柄刀子。與儞從頭裂破通體剝下。然後教儞不掛一絲毫頭。單單赤條條地。更用懸向太虛空裏。傾田河水。再二淋過。始得莫道皮膚上底直骨髓。亦須洗却。
　　上堂。好好諸仁者。如汝所爲無不是者。但恁麼去。萬兩黃金亦消得。何故。淨妙不解與汝解粘去縛。唯要與儞添繩加索。直饒儞赤洒洒淨裸裸。呼喚不回頭。羅籠不肯住底。如到者裏我則未免放出箇漫天網子。與汝罩却。項上著枷。脚下著杻。千重百匝。縛向萬丈深坑。狼牙鐵樹上。莫道儞要轉動。教儞伸縮也不得。雖然知恩能幾人」
　　因武藤蘊親居士夢見師通身是手。上堂。一箇箇通身是手。因甚捉摸不著。一箇箇通身是眼。因甚窺覷不見。我今日爲儞點出。靑蘿夤緣。直上寒松之頂。白雲淡泞。出沒太虛之中。
　　因飯田蘊寶居士捨施田產。上堂。菩薩子菩薩子。喫飯來喫飯來。石田芽屋門常開。者箇不是閉門欲造車。出門要合轍。此是不可思議。大解脫境界。非諸凡小。而能信入。若也及到者般田地。便見毘耶離城居士。取香積滿鉢飯。無二無別。何故。豈不聞。是飯香氣。普熏此城及三千大千世界。其甘露味亦復如是。四海有竭。此飯無盡。
　　上堂。天上雷公擊天鼓。布慈雲兮洒甘露。淨妙長老據猊床說法。亦復如雲雨。前面三句。莫不一箇箇皆已曉了。作麼是說如雲雨底法。普。復公。仲冬一日甚希奇。電影朝連昨夜雷。莫謂乾坤乖大信。要教枯木放花開。
　　聖旨遷師主淨智。辭衆上堂。彩鳳銜書出五雲。銀鉤初識紫泥新。不辭擧定乾坤句。遙祝五雲天上人。良久云。去去門前久闢通天路。大衆雖然如是。莫謂三年聚首。一日分襟。千里同風。何曾間闊。便下座。


四明竺仙和尚住御前瑞龍山太平興國南禪禪寺語錄
　　        侍者裔澤海壽等編
　　師於曆應四年辛巳三月二十日。自關東淨智楞伽院受請。左武衞將軍奉詔迎至京師。四日初六日以 太上天皇所降院宣。選十三日入寺。先一夕大雷雨。詰旦晴霽。師至山門云。一聲雷震萬重雲。日照長天雨倒盆。洗出靑山無限好。倒騎鐵馬上龍門。
　　佛殿。狸奴白牯。盲龜跛鼈。禮拜燒香。君子可八。
　　據室欲深入重淵之底。須向天外出頭。欲向天外出頭。須深入重淵之底。拈燈籠向佛殿裏。將山門來燈籠上。喝。
　　拈院宣先天而天弗違。後天而奉天時。向下文長。對衆宣讀。
　　陞座拈香云 此香根蟠佛地。葉覆祖天。曆應四年四月十三日。欽奉。
　　聖旨住持御前瑞龍山太平興國南禪禪寺開堂。傳法僧梵僊虔爇寶爐。端爲祝延。
　　今上皇帝大功德主。聖躬萬歲萬歲萬萬歲。陛下。恭願。堯風與祖風竝扇。舜日與佛日長明。蕩蕩無爲。元元自化。
　　再拈香云。此香。惟聖惟仁。蓋天蓋地。奉爲太上天皇聖壽無疆。伏願。常居至尊之上。高步毘盧之頂。
　　征夷大將軍香。伏願。東征西怨。南征北怨。不動干戈。坐致太平。
　　左武衞將軍香。伏願。左右逢原。高低合轍。量周沙界。作佛祖之檀那。德合乾坤。爲蒼生之父母。
　　合朝文武官僚香。伏願。永佐邦家。常居祿位。
　　又拈香云。此香無可說者。奉爲扶宗普覺佛性禪師古林大和尚。用酬法乳之恩。遂就座。東福和尚白槌云。法筵龍象衆。當觀第一義。師云。東福和尚敗闕了也。還有辨白者麼。問答罷。乃云。一句不相到。乾坤日月高。隨情强酬酢。陸地滾波濤。雖然如此。堪報不報之恩。可助無爲之化。復擧。唐代宗皇帝詔徑山國一禪師云。弟子不計多少聽。其隨行所到。州縣一切官吏不得問道。疲師心力。拈云。看。他萬乘之君。乃會。衲僧家意思。然則彼一時也。且道。卽今又作麼生。良久。天何言哉。
　　當晚小參。一句橫該萬象。四海風清。八字分開碧落。三山月皎。築黃金臺於妙高山頂。闢無礙門於四大部洲。開我萬古襟懷。延彼天然儔侶。傾東海取龍筋。貴續欲斷之絃。跨層霄擊天鼓。期廓希聲之韻。使被盡大地人。舞者舞。拍者拍。歌者歌。笑者笑。雲月溪山。同聲相應。森羅萬象。同氣相求。且道。因甚如此。良久。國泰民安復擧。法眼云。昇元閣爲御街裏人說法。拈云。昇元閣說法則且置。還見五鳳樓唱歌麼。元首明哉。股肱良哉。庶事康哉。久立珍重。
　　結夏小參。來朝結制。今夜小參。道箇甚麼則得。若曰三乘十二分教。菩提涅槃。眞如解脫。諸代祖師。天下老和尚。橫說竪說底。總是祭鬼祀神底。殘羹餿飯。百千萬億無數番。倒吐出來底。鏖糟泱灢。除非餓狗匝啖而已。人當掩鼻。何況食之。又謂之非時語。又謂之沒交涉。又謂之種種毒。若信得及。便可向十二時中。逢佛殺佛逢祖殺祖。逢自己殺自己。然後竪臥橫眠。總由得儞。所謂護生須是殺。殺盡始安居。其或未然。寸步移未得。莖草不可動。滴水也難消。三條椽下脊梁骨。未宜放倒於一切處。動靜施爲。未宜自逸作。者般說。乃是誘儞初機。譬如嚼飯餧嬰兒相似。不覺面皮厚三寸。若論本分。虛空也用裂作八片。更有客儞立地分。何況與儞說長道短。敲東擊西。貴要儞認得箇本命元辰。向鬼窟裏作活計。有何奇特。玆旣忝承。大檀那不忘靈山之意。慇懃爲大法故。上奏。
　　太上天皇。不遠千里宣召來。此不爲別事。盡底傾出。共相結緣。昨日方始入院。卽今便逢結夏。人事匆匆。蹉過時節。觀此一衆。盡是龍門上客。是以我達磨。遙觀震旦有大乘器。得得而來。旣已各各皆抱是器。而又豈肯反以小知小見。纒裹却伊。大惠曰。諸方說螺螄禪。曲曲折折地。我者裏是蚌蛤禪。開口便見心肝。山僧則不然。者裏也無螺螄禪。也無蚌蛤禪。百二十日內。飮水自知源。復擧。僧問趙州。如何是祖師西來意。州云。庭前柏樹子。拈云。趙州拏空塞空。直得天下人無出氣處。莫有爲衆竭力者麼。來夜問取五頭首。珍重。
　　結夏上堂。以大圓覺爲我伽藍。身心安居。平等性智。釋迦老子可謂局天脊地。乃以拂子向空畫箇十字却呼云。釋迦老子復自應云。諾。乃召大衆云。作麼生復擧。僧問洞山。如何是佛。山云麻三斤。頌云。如何是佛麻三斤。眼中瞳子面前人。隨人上下轉轆轆。忽看岩上雲相逐。
　　謝轉東藏主上堂。摩尼珠人不識。如來藏裏親收得。昨夜從西擲向東。無端打著蒼龍脊。尾搖風角挿戟。興雲吐霧。爲雨爲霖。遍南北遍南北。管取今年田稻熟。
　　上堂。僧問。打動法鼓。微塵諸佛。列在面前。異口同音。請師提唱。答云。山僧今日懶。進云。何故如斯。答云。只爲儞患聾故。進云。從上來事。非從佛得。不向祖求。學人還有參學分也無。答云。有。進云。記得。僧問洞山。世界恁麼熱。向甚麼處回避。山云。鑊湯鑪炭裏回避。此意如何。答云。熱殺天下人。進云。今日有問和尚世界恁麼熱。向甚麼處回避。如何對他。答云。但向陰涼樹下坐。進云。恁麼指示還契他洞山也無。答云。一任卜度。進云。將謂炎熱苦且喜夏日長。學人禮謝。答云。錯。乃云。奇特甚奇特。黃牛肚下三點白。金剛努力展神通。胡孫推落懸崖石。差異甚差異。雨落元是水添得。將軍池裏滿飯罷。扁舟恣遊戲。好大衆。魚躍于淵。鳶飛麗天。誰知。丘乙巳。依舊化三千。下座。
　　上堂。今日上堂無可言者。有則古語擧似。大衆諦聽諦聽。便下座。
　　上堂。夜來白鱟出。可惜無人見。只有天上星。和雨通一線。滿空飛銀絲。橫海張素練。五更鐘未鳴。光明爛臺殿。照見靑山頭。月裏仙人現。及乎到天明。依然沒方便。
　　征夷大將軍。左武衞將軍。二大檀那至。上堂。欲識佛性義。當觀時節因緣。今正是時。有疑請問。僧出衆曰。道泰不傳天子令。將軍塞外絕煙塵。學人上來請師祝賛。答云。四海浪平龍睡穩。九天雲靜鶴飛高。進云。承聞。靈山會上佛法付囑國王大臣有力檀那。是否。答云。是。進云。如此則西天付囑。東土流通。答云。大千沙界內。何處不承恩。進云。只如今日二殿臨筵。萬人仰德。靈山一會。儼然未散。如何是儼然底事。答云。儞道。者裏是甚麼所在。進云。可謂是千江有水千江月。萬里無雲萬里天。學人禮謝。答云。更上一層樓。又僧出云。學人不遠千里從師而來。意在究明此段大事。一夏將畢。更無所得。檀那證明。願垂方便。答云。是儞更無所得那。進云。記得。昔日裴相國請黃檗禪師至郡。呈似所解一編。檗接置座隅。略不披覽。良久云。會麼。相國曰。未測此意。檗曰。便恁麼會得。猶較些子。若也形於紙墨。何有吾宗。相國禮謝。乃獻詩云。自從大士傳心印。額有圓珠七尺身。掛錫十年棲蜀水。浮杯今日渡漳濱。一千龍象隨高步。萬里香花結勝因。擬欲事師爲弟子。不知將法付何人。還端的也無。答云。一箭中紅心。進云。玆者伏承。我大檀那請師至此京師。奉詔住山。今日入山。親覲師顏。裴相黃檗是同是別。答云。大唐日本。進云。奇特在什麼處。答云。龍吟霧起。虎嘯風生。師乃云。日月天人兩弟兄。堂堂古佛放光明。九霄絕翳同時現。三界無雲共路行。彼彼山河無隔礙。迢迢今古任縱橫。分身解照河沙國。照徹河沙一道平。復云。今日幸過大檀那入山。非惟泉石增輝。抑亦人天欣悅。者箇法會實謂千古罕逢。山僧有箇因緣。擧似大衆。記得。先師佛性和尚示衆云。心心不相知。法法不相到。一句定乾坤。千差俱坐斷。豈不見。龐居士云。本自無心於萬物。何妨萬物常圍繞。鉄牛不怕師子吼。恰似本人見花鳥。木人體本是無情。花鳥逢人亦不驚。心境如如卽者是。何慮菩提道不成。雖然如是撿點將來。猶缺悟在。山僧道於一切處常用心。目前萬像盡平沈。當門師子正哮吼。達磨面皮三寸厚。手携隻履西天去。軒知無著渾身處。葱嶺那畔逢宋雲。唵摩尼達哩吽鉢吒。好大衆者兩箇老漢。一人如龍跳天門。一人如虎臥鳳閣。山僧提掇將來要與今日二位檀那兩得相見。且作麼生是相見底事。九萬里鵬纔展翮。一千年鶴便翱翔。
　　進退兩班上堂。車兩輪鳥雙翼。任重致遠。高飛遠擧。東山頭西嶺尾。夜來明月照高臺。無限清風從地起。拈拄杖卓一下。
　　上堂。僧問。打破多年業識團。大千俱現一毫端。學人上來請師法要。師竪起拂子云。百億世界無量日月。盡在山僧拂子頭上。進云。一言道得天平地平。如何是衲僧行履處。答云。無儞著脚分。師乃云。今朝八月初一。拈拄杖云。山僧全憑渠力。乃問侍者云。大衆還有者箇麼。侍者默然。師曰。須是侍者始得。
　　中秋謝象先居士至上堂。一月在天。影含衆水。十方虛空。乃至山河大地。萬象森羅。人畜品類。是影一切生植動靜。去來運用。見聞覺知。及於有情無情。千變萬化是影月在甚麼處。還有識月者麼。識得識不得。總謾不得象先居士。
　　後醍醐天皇三周忌日。陞座拈香云。此香至尊至貴不可得。而名言唯靈唯通。是故託爲賢聖。今年今月今日。南禪禪寺住持沙門（某）恭遇。
　　後醍醐天皇登假三周諱辰。爇向寶爐奉爲神儀供養娑婆教主大覺世尊本師釋迦如來。及盡虛空遍法界十方一切佛陀耶衆。供養盡虛空遍法界十方一切達磨耶衆。供養盡虛空遍法界十方一切僧伽耶衆。萃此勝勳。上資神儀。增崇聖果。伏願。與彼覺皇携手高超實際理地。遂就座問答罷。乃云。今月十六日。伏値。
　　後醍醐天皇大祥之辰。本寺預於十五日。營設祭筵諸香花等。謹集合山大衆。繞旋行道。同音作唄。諷演祕章。以爲供養。復於今晨。普集選佛場內。看誦五部大乘梵典。作諸功德。今當滿散。住持沙門（某）恭對御靈陞于此座。擧揚涅槃妙心菩提宗旨。上資冥德。所冀。穩駕願輪。遊菩提路。十方無礙。隨意生身者。復云。大衆。只此心。心心是佛。十方世界最靈物。今年前年一卽三。前年今年三卽一。譬如圓∴三點。非縱非橫。無背無面。無去無來。不生不滅。是以聖人於無去無來不生不滅之中。現種種形。作種種事。建德施仁。統御四海。垂範設教。普化兆民。聖烈如天。神功超世。山林草野。孰不承恩。日月乾坤。同歸有道。豈不見。善慧大士曰。有物先天地。無形本寂寥。能爲萬象主。不逐四時凋。卽此物非他物。平常爲心。證之名佛。亦曰法身。亦名聖諦第一義。唯此一實餘悉非眞。一切無礙人。一道出生死。一切諸佛身。唯是一法身。一切諸佛是爲法王。旣爲法王。於法自在統御三千大千百億世界。其猶十方太虛空中。吹一微塵。隨風上下。倐消忽滅。不可把玩。此固睿聖。生前妙悟。深明通達。雖已登假及今三載。尚於人間現諸靈夢。使彼世人知世間相。如夢中事。夢時非無。及至於醒了不可得。乃竪起拂子云。大衆。卽今過去。
　　後醍醐天皇在山僧拂子頭上。於無相三昧中現三十二相。於無聲三昧中。出大音聲。還見麼還聞麼。乃擊拂子一下云。好大衆。萬代金輪聖王子。只者眞如靈覺是。眉間毫相焰光身。龍樓鳳闕祥雲起。
　　安明長老至上堂。一句道得佛法。心法。衆生法。法法圓明。山門有路人皆到。昨日霶𩃱今日晴。阿波州安明寺裏有三丈來許瀑布常流不盡。南禪院內未到九月。楓葉爛如錦屛。
　　重陽謝志首座爲淨頭上堂。盡十方虛空。是箇厠坑孔。三世諸佛。諸代祖師。頭出頭沒。盡十方大地。是箇拉𢶍堆。三世諸佛。諸代祖師。十字縱橫。坐斷去來今。不落第二見。超出法報化。分開三八九。僧問雲門。如何是佛門云。乾屎橛。南禪則不然。如何是佛。不昧主人翁。不昧主人翁。眉間劍化龍。笑他陶靖節。醉倒菊華叢。
　　朝延昇本寺爲天下第一刹上堂。南禪無意上諸方。院宰朝臣力主張。合把虛空爲法座。宜將大地作禪床。寶書曆應年中際。檀越毘盧頂上行。孰解出頭天外看。霜鐘金鼓振高堂。
　　爲先功德主龜山上皇遠忌。看閱藏經滿散拈香云。此香一大藏教。詮註不及。五分法身振本。由玆曆應四年九月十五日。伏値先功德主龜山上皇遠忌之辰。本寺自初一日。至于今日。每日輪集清衆。看閱大藏尊經。追崇功德。今當滿散住持沙門（某）恭拈此香。供養十方三世一切三寶果海聖賢。所萃鴻因。奉爲神儀莊嚴報地。恭惟。神儀應帝王身行菩薩行高居北闕。鼎建南禪。落落斯文。不違佛祖。昭昭皇極充塞乾坤。剏自永仁昇于曆應。高而無上。廣不可量。卽是聖躬無窮常住。
　　開爐上堂。問侍者云。今日有甚麼事。侍者云。今日開爐。師云。大衆普請。歸堂向火。便下座。
　　東福莊嚴藏院南山和尚。忌辰請普說。無去來相。無生滅相。南山和尚面目現在。還有相見者麼。僧問。處處莊嚴藏。頭頭無價珍。塵塵幷刹刹。盡是本來人。今日恭遇南山和尚遠忌之辰。學人上來。請師指示。答云日面佛月面佛。進云。記得南泉爲馬祖忌日設齋云。未審馬祖還來應供否。洞山出衆云。待有伴卽來。南泉云。此子雖是後生。却堪雕琢意旨如何。答云。深掘陷人坑。進云。洞山云。且莫壓良爲賤。又作麼生。答云。盡力跳不出。進云。南堂靜和尚頌云。千尺絲綸直下垂。一波纔動萬波隨。江上晚來堪畫處。漁人披得一簑歸。如何是南堂此頌。答云。張三頭李四尾。進云。千尺絲綸則且置。如何是一波纔動萬波隨。答云。頭上漫漫脚下漫漫。進云。如何是江上晚來堪盡處。漁人披得一簑歸。答云。認著依然還不是。進云。只如今日。南山和尚還來也無。答云。高著眼。進云。恁麼則來來實不來。去去實不去。答云。儞向甚處見南山和尚。進云。可謂淨法界身無出沒。七年前事卽如今。大衆證明。學人禮謝。師乃云。一二三四五六七。七六五四三二一。因一見七。見七忘一。豁開莊嚴藏。顯出天人師。釋迦彌勒是他奴。覿面相呈他是誰。乃置拂子云。卽日恭惟。南山和尚一別七載。重覩眞慈。不可言不可說。不可量不可思。萬像之中獨現身。海底露出珊瑚枝。
　　曆應四年十月初七日。東福禪寺莊嚴藏院。伏値南山和尚七周忌辰。諸大弟子營作種種功勳乃至慶讃雕刻一十一面觀音菩薩聖像。書寫五部大乘尊經幷兼讀誦。一七日內勤修五種妙行。復於一日之內頓書妙法華經。今辰滿散。乃命南禪禪寺比丘某陞于此座。擧唱宗乘。所鳩殊利。奉爲眞慈增崇品位者。復云。此是今日爲東福禪寺莊嚴藏院請。爲南山和尚七周年忌辰。陞座普說底意旨。此大和尚平生福足慧足。世出世間。能事了了底大宗師。非同尋常之人。到者裏道箇甚麼。則得談玄說妙。向他面前用不著。何故山僧初來此國。親見此老人。其時已謝事於諸大刹。乃居崇壽。每每辱靑盼。見其言談製作。大有過人之處。能事旣畢。於是眞歸。轉眼不覺又是七載。臨行說偈曰。了達三世。撥轉一機。佛也不會。祖也不知。所以參禪學道之者。唯要了達者一著子。者一著子。不了達則頭頭窒塞。者一著子了達則處處開通。所以一處通千處萬處一時通。一處塞千處萬處一時塞。若是通者塞亦是通。若是塞者通亦是塞。日用現行。是則頭頭皆是。不是則頭頭不是。如人飮水冷暖自知。教中道。一念普觀無量劫。無去無來亦無住。如是了知三世因。超諸方便成十力。且如卽今說底。是現在世說了底。是過去世欲說者是未來世。於過去世中又有過去世現在世未來世。於現在世中。有過去世現在世未來世。於未來世中。有過去世現在世未來世。通爲九世。以我一念貫穿九世卽成十。故曰十世。古今始終。不離於當念。無邊刹境自他不隔於毫端。法界觀云。祇用一念。觀一境一切諸境同時會。於一境中一切智。一切智中諸法界。又曰。一念照入於多劫。一一念劫收一切時處。帝網現重重。一切智通無障礙。到者裏言語道斷心行處滅現出三頭六臂。東涌西沒。多處添少處減。抛三放兩。於無方便中作大方便。使彼有情乘時變化。豈不偉哉。豈不見。雲門趙州臨濟德山之徒。如龍相似。但得一滴之水。便能向虛空裏興雲致雨。作無量變化。豈肯死在者裏。看。他雲門道。扇子𨁝跳上三十三天。築著帝釋鼻孔。東海鯉魚打一棒。雨似盆傾。山僧少年參禪之時。看古人語錄。但說心說性說道理處。皆可曉之。而此語竟無入處。乃問。一箇名德尊宿思量。者箇尊宿忒殺慈悲。古人謂。只因慈悲之故。乃有落草之談。信然說不得處但莫說。便了被我苦問。乃强穿鑿一箇理路。解說向我及乎後來。我眼自開却。思說底一場好笑。若總如此。達磨一宗何有今日。只如達磨。是何作略。看他答。如何是聖諦第一義。廓然無聖。對朕者誰。不識。到箇境界時得眼來。鷂子又去在那裏了也。明教嵩禪師。見他達磨道無聖。便著聖諦無聖論。觀其以文章三昧。說得。深入如理。誠可使魔外一時悅服。不知事在那裏。而圓悟碧巖集打初一篇。亦卽說者箇却方見其有些子宗師手段。此事本是梁武帝拈出一顆無價寶珠。欲呈似人看。被他達磨但只輕輕抛下一箇無孔鐵鎚。不覺無價寶珠。百雜紛碎。武帝猶自不知。達磨收之渡江。後來被箇無手人。於深雪中拾得。遞代相傳至於後世浮海而來。卽今化爲百寶莊嚴藏。且道。作麼生是百寶莊嚴藏。佛亦不知。祖亦不會。金錠玉片。泥團土塊。取之無盡。用之無遺。滿眼滿耳。遍天遍地。子子孫孫受用莫旣。久立珍重。
　　冬至小參。時序推遷。流光如電。始觀結夏。又逢冬至。寒時寒殺。熱時熱殺。盡大地人於時節推遷寒熱之中。會禪道佛法底。如麻似粟。所謂鶻臭布衫膩脂帽子。脫不得耳。所以山僧。二六時中向眉毛上。現八大金剛。四大菩薩乃至八萬四千無量無邊金剛菩薩。或慈或威。或定或慧。及於無量神變乃至無作。遍虛空界。但欲爲人脫却。不可得也。是故雲門云。眼睫橫亙十方眉毛上透乾坤。下透黃泉。須彌山寒却汝咽喉。還有人會得麼。若有人會得。拽取占波與新羅鬪額。大惠曰。是大神呪是大明呪。是無上呪。是無等等呪。能除一切苦。眞實不虛。又云。諸人要見雲門麼。三臺須是大家催。旣是如此。山僧到者裏。更不可便恁麼休去。拈拄杖卓一下。喝一喝。
　　佛成道上堂。僧問。釋迦老子。今日成道。有何祥瑞。答云。夜來好雪。進云。他云。我觀一切衆生。具有如來智慧德相。還端的也無。答云。儞幾時見他恁麼道。禪客提起坐具云者箇還有如來智慧德相也無。答云。禪客自定當看。進云。古今無異路。達者共同歸。答云。料掉沒交涉。回向罷乃云。我觀一切衆生具有如來智慧德相。只爲妄相執著。不能證得。且作麼生說箇證底道理。會麼黃昏初作蕭蕭雨。夜半俄成浩浩風。天曉起來開眼看。靑山變作白頭翁。
　　歲旦上堂。正月一萬事吉。釋迦孫彌勒姪。相呼相喚入門來。惠我千年袖中物。三千世界裏頭藏。明眼衲僧辨不出。擊拂子一下。
　　上元値雪。謝兩班上堂。有人會得一色明邊事。東弗于逮點燈。西瞿耶尼暗坐。有人一色明邊底事會得。帝釋宮中進退。裟竭殿上排班。少林幾坐花木落。廋嶺獨行天地寬。喝一喝下座。巡堂喫茶去。
　　因有火事。佛前金剛自然飛下地上。其火乃滅上堂。金剛自佛前飛下地上。欒巴於帝側噀酒成都。是法非思量分別之所能解。何以故。泥多佛大。水長船高。
　　上堂。綠水紅桃花。片片隱流急。可憐三月春。往往空狼藉。
　　上堂。今朝結制。試聽拄杖子說安居法門。拈拄杖卓一下云。箚爲見首座下火。摩訶衍法離四句絕百非。因甚麼平地上死人無數。見首座家家門前火把子。
　　退院上堂。雲門云。平地上死人無數。透過荆棘林是好手。拈拄杖下座。與大衆作禮便行。
　　再入院。拈宣。者箇是九天降下。穿山僧鼻孔底索子。被渠拽轉頭來。分付維那試看長短。
　　陞座問答罷乃云。盡乾坤大地。撮來如粟米粒大。山僧於粟米粒內走遍四天下。擬向他方世界而去。乃有左武衞將軍奏聞太上天皇降下宣制。必欲山僧再歸於此。重尋絲線。復整威儀。更打場中鼓笛。再弄棚頭傀儡。雖是舊時人。要見新樣舞。拈拄杖卓一下云。著鼕鼕低都低。進低進退底退。東底東西底西。井井有條。拍拍是令。大家唱起萬年歡。和成千歲樂。一以賛上帝。一以祝大臣。眼睛鼻孔一齊動。阿誰不知誰不覺。此事且止。敢問拄杖子。只如道大地如粟米粒大。因甚出不得。再卓一下云。難逃至化。復擧。普化每於闤闠中振鈴云。覓箇去處不可得。輒成一頌。覓箇去處不可得。十方世界皆充塞。鎭州城裏掣風顛。不離河南與河北。爭似扶桑日本東。倒騎鐵馬追飛龍。奪兩空拳打日月。信脚踏倒須彌峯。普化普化。搖鐸振鈴。千古萬古。地駭天驚。普化普化。搖鈴振鐸。千古萬古。風清寥廓。
　　上堂。拈拄杖云。南禪拈起拄杖。團團圍繞萬象。以拄杖擊兩邊闌干云。未免敲東擊西。與他做箇榜樣。靠拄杖云。南禪靠却拄杖。好箇太平無象。更不敲東擊西。試看目前模樣。
　　上堂。若欲拔得生死根株淨盡。乃擊拂子一下云。直須恁麼。再擊云。復恁麼。又擊云。更恁麼。旣至恁麼。乃以拂子作此●云。者箇。聻。
　　解夏小參。擧。雪峯晚參次。却向中庭臥。太原孚上座云。五州管內只有者老和尚較些子。峯便起去。拈云。雪峯恁麼。若無孚上座。幾乎睡著。南禪則不然。晚參聞得鼓鳴。便乃出來。說七道八。誰管張上座李上座。五州十州。六十六州。四大部州。管內管外較不較。幸有大衆在者裏。便下座。
　　解夏上堂。拈拄杖云。今晨解制。試聽拄杖子說自恣法門。乃卓一下云。東西南北。
　　上堂。今朝八月初一。竪起拂子云。山僧全憑渠力。拂開天外幕放出井中蛙。三頭四耳朶。七脚兩尾巴。渠憑我我憑他。爲雲爲雨遍天涯。且道。因甚如此。豈不見道。打鼓弄琵琶。相逢兩會家。君行楊柳岸我宿渡頭沙。
　　九月旦上堂。俱胝只誦三行呪。佛陀常稱三種名。仙上座則不然。呑却乾坤不用手。打破虛空不用口。放開日月兩輪明。日日離亭折楊柳還會麼。豈不見道。二由一有。三三如九。夫子抱麒麟。太功牛馬走。
　　重陽上堂。籬畔黃花未吐香令人擊鼓做重陽。與君一盞清茶喫。誰把黃金鑄肺腸。
　　上堂。一夜思量千樣事。早朝起來皆失記。但憶得王婆八十嫁張郎。養得男兒無性字。雨落不上天。水流滿平地。無端漲起。東西南北。四三一二。乃至七六八九數不洎。
　　少林院明極和尚七周忌辰。請普說。僧問。少林有妙訣。談玄口不開。西風黃葉墮。一片忽飛來。學人上來。請師指示。答云。少林無妙訣。識取目前機。進云。一句已蒙端的意。別有因緣事若何。答云。一一問將來。進云。記得。楊岐爲慈明忌辰設齋。至眞前以兩手揑拳安頭上。以坐具畫一畫打一圓相便燒香。退身三步。作女人拜。此意如何。答云。揑怪不少。進云。首座云。休揑怪。岐云。首座作麼生。座。又云。休揑怪。又作麼生。答云。兩重公案。進云。岐云。兎子喫牛嬭。此復如何。答云。兎子喫牛嬭。進云。第二座近前。亦打一圓相便燒香。亦退身三步。作女人拜。爲復楊岐同調。爲復別有生機。答云。金香爐下鐵崑崙。進云。楊岐近前作聽勢。意在於何。答云。疑殺人。進云。第二座卽擬議。爲復是伎倆已盡。爲復是放憨賣峭。答云。鼎折足。進云。楊岐遂打一掌云。者漆桶也亂做。賞耶罸耶。願師批判。答云。覆公餗。進云。今日少林院主爲明極和尚忌辰設齋。未審。有何施設。答云。卽今儞在甚處。進云。只如楊岐揑拳安頭上。少林合掌當胸前因甚一般是手用處不同。答云。誰曰不同。進云。又如退身三步。作女人拜。與夫五體投地。作丈夫禮。楊岐少林孰者爲勝。答云。禪客速禮三拜始得。進云。提岐打首座一掌。少林請和尚說法。一等報德酬恩因何彼此各別。答云。凡夫見水是水。進云。然則畢竟明極和尚今日還來也無。答云。儞如何得與麼健忘。進云。可謂少林千載後花開。無影樹頭春。大衆證明。學人禮謝。師乃云。一句該通堂堂獨露。坐斷去來十方齊應。昔日向大唐國裏打鼓。今朝於日本國裏說禪。直得草河提畔花開鐵樹。雙桂堂前果結金桃。有鼻孔底教他聽取馨香。無舌頭底與我細嘗滋味。人人向懷袖裏放開佛日。各各從頂門上輝大寶光。且道。正恁麼時如何。餘塵尚諸學。明極卽如來。復云。少林院爲明極和尚七周忌辰。請陞座普說。對此禪師面前。又如何開口。此禪師宗通說通最明。祖師關鍵他說底禪。且不是孟八郎說。皆有宗旨。而亦最喜橫川老人語錄。每謂學者曰。向時橫川住育王。我在天童。却常在育王聽其說法。亦每謂。橫川宗旨人不可及。衆中聞此。便謂。橫川喜雲門語。而師亦喜之。若如此議論。於師及橫川老人。大似以管窺豹。只見一班。譬如時人說臨濟德山。便云。他是棒唱而已。此又何曾夢見臨濟德山。試說臨濟用處。他分明道。參學人。大須子細。如主客相見。便有言論往來。或應物現影。或全體作用。或把機權喜怒。或現半身。或乘獅子。或乘象王。又云。山僧用處眞正。成壞玩弄神變。入一切境。隨處無事。境不能換。但有來者。我卽便出看渠。渠不識我。我便著數般衣。又云。無眼人把我著底衣。認靑黃赤白。我脫却入清淨境中。學人一見便生忻欲。我又脫脚。學人失心忙然。狂走言我無衣。我卽向渠道。儞識我著衣底人否。忽爾回頭。認我了也。又云。大德儞莫認衣。衣不能動人能著衣。又云。有箇清淨衣。有箇無生衣。菩提衣。涅槃衣。有祖衣。有佛衣。但有聲名文句。皆悉是衣。如今所謂此大禪師語。如橫川此只能認此禪師一種衣耳。又何識其人。若據本分何處有儞立地分。何處有儞著眼處。而謂臨濟爲人止於喝耳。觀其出入教典曲盡精微。卷舒出沒。縱橫變化。亦猶世言趙州禪。只在口皮邊。殊不知正是趙太祖所謂唯有劍耳。如僧問狗子還有佛性也無。無。豈不是劍。如何是祖師西來意。庭前柏樹子。豈不是劍。如何是佛殿裏底。如何是道牆外底。豈不是劍。趙州長用者。劍斷人命根。五祖演和尚云。趙州露刄劍。寒霜光焰焰。更擬問。如何分身作兩段。且如古人也說劍。只今山僧也說劍。箇箇知得劍。能斷人命根。而解有人肯將命就死者。又有誰能向劍刃下翻身。有但坐禪提公案做工夫。當提時正是劍在儞手裏。而不能自殺。但閉却眼作泥團弄。今日也說坐禪。明日也說坐禪。今年也說做工夫。明年也說做工夫。日日年年只說生禪做工夫。朝坐暮坐不放倒。謂之奇特。只如深山裏石頭。也日日年年不動不倒。竪在那裏。豈不奇特。者箇便是鈍漢。無入頭分了也。只是癡坐。口裏念公案。何能做工夫。直到驢年。何日是了。否則便以意識捉摸。解註分疎。且如分身作兩段。命根斷時。還用意識捉摸。解註分疎得也無。若是眞實要參禪辨道。兄弟須向者裏著眼始得。否則蹉過。須是自看得透方是。若是講明請益得來底。口頭傳授底。都不是。聞得隣國遠方有一等口傳心受之作。謂之談義。寂爲大謬。祖宗門下。無有是作。以是之故。其所用處便卽都是古人痰唾往往湊不著也。亦有湊得著底。亦是死語。皆無自得自用出人之處。杜撰鄙俚草野却返。使下根顛倒聚頭而笑。昔李提刑見龍門云。某素留心祖道。每看語錄。多有不會處。望一一開示。門云。此事不如是理會。須有悟入始得。若有悟入無有不會者。亦自不消問人。若無悟入祇那會處亦未在。龍門之語。切中古今病。學者。當自諦觀。殊不知。不會處正是好處。不解不會之人但要解會。殊不知解會得來。轉不是也。昔者又有一俗人云。徑山長老說禪。我都會得了也。何故。他說無便是有說有便是無。更是可笑。明極大禪師與山僧共明州。師乃昌國黃姓。師厭塵俗超然物外。先是昌國出一明德宗師。曰。大圓智禪師甚爲明眼。當時大慧道行當世。氣蓋天下。住杭州徑山。有千七百衆。大圓住湖南潭州大潙徑山。取潭州自有數千里之隔。一日大圓偶問僧。近離何處。曰。徑山。圓曰。徑山有何言句。僧曰。近有頌。趙州打。文遠曰。文遠修行不落空。二時瞻禮紫金容。趙州拄杖雖然短。腦後圓光又一重。圓曰。老漢脚跟下。紅絲線子未斷在。僧駭然曰。然則請爲別之。圓曰。如我則曰。趙州拄杖雖然短。分破華山千萬重。僧復徑山擧似大惠。惠曰。元來湖南有古佛出現。老師偶拾得一圖書印子。其文曰。大員二世師以爲已印用。人問其故。師曰。我昌國州。向者有大圓。次卽到我。則是大圓二世。而此印子。豈神明授與。相隨以東。如今有在。山僧嘗記此印東時。己巳年間。師在徑山爲首座。山僧亦有彼。忽日本文侍者至。言鄕船在福州。以師有夙昔之約。特來取之。師力挽山僧爲伴。山僧不從。而文與廣首座諸公等力相從臾。是時山僧唯以謂不得回而不從。而文等則曰。此船一去。明年便又再來必然也。就回亦可。山僧曰。船固再來。我恐不得來耳。文又曰。在昔兀菴亦回。西澗回。而復往。但自貪戀我國之好者。自不回耳。廣公曰。我觀此土皆無叢林。唯日本尚有公。若不信。則同往一觀而回。老師則曰。汝於此但此國之人識汝。有何利益。而又戲曰。儞底佛法也。去外國行些子也。好我旣老大。恐得不回。汝之後生往返幾回。亦得我亦望託汝可寄鄕書也。於是同載而來。轉眼又是十四年。老師至此七載遷化。遷化之後不覺又七載。山僧將謂獨得回去。至今看看秤錘落井也。但喜老師福緣在此。得諸好弟子作成。得此作塔。昔曰勝林。今曰少林。少林乃達磨所居之處。以師居之非爲忝也。因緣會遇當此七周大忌辰。恰値山僧住此本山。又値上足志首座爲塔主。種種施設慇懃設齋。請山僧陞座普說。與彼兄弟結般若緣。迫不得已。對尊像打鄕談。一上虛勞大衆。諸山及諸西堂和尚。在此證明。昔南泉爲馬祖忌日設齋云。未審。馬祖還來應供否。洞山出衆云。待有伴卽來。六祖示寂時衆曰。師從此去早晚却回。祖曰。落葉歸根。來時無口。是皆少林眞風播揚千古。正當今日秋風落葉。且道。明極和尚還來也無。聽取一偈。少林喬木正當秋。葉落歸根不可留。有伴卽來無伴去。碧天無降思悠悠。
　　上堂。釋迦彌勒交橫走。撞著露柱不見首。轉身問訊須彌山。象牙拔出老鼠口。
　　師一日向火次。以火筋於灰上作圓相。問侍僧。此是甚字。曰圓相。師曰。却是儞識。乃於圓相上橫劃一劃。再問云。此是甚字。曰圓相上加一畫也。師復作方相。問。此是甚字。曰口字。師乃以火筋於灰上縱橫亂攪。以抹却其相云。此是甚字。曰此乃不識。師曰苦哉佛陀耶。
　　冬至小參。日本國康永元年十一月十七日。節屆冬至。南禪長老。預於十六日夜擊鼓小參。汝等諸人。各宜諦聽。二六時中。寒則著衣。冷還向火。睡到卽眠。醒來乃起。渴宜飮水。飢當喫飯。麁飱易飽細嚼難飢。
　　謝秉拂上堂。一句二句三四句。撼動乾坤出大音。百萬劫前諸佛意。二千年後祖師心」
　　上堂。日月若合璧。星辰如貫珠。黃金鋪滿地。箇箇足次旦。
　　除夜小參。從年頭至年尾。總是總非。總非總是。龍濟云。是非已去了。是非裏薦取。南禪不恁麼。夜明簾外排班立。臨濟當年喝似雷。
　　歲旦上堂。大家普請賀新年。和氣氤氳漲八埏。佛法有無吾不會。從教今古錯流傳。
　　元宵上堂。竪起拂子云。卽今釋迦老子在山僧拂子頭上。受然燈如來記別。通身放大光明。照徹河沙世界。與河沙諸佛說七道八。乃擊一下云。古佛已過去竟。還有與山僧相見底麼。僧云。有。師便下座。
　　左武衞將軍源公爲乃母二品太夫人請普說。五七三十五。未語先分付。靠倒涅槃城。指出菩提路。萬象何縱橫。法身常獨露。生來如著衫。死去猶脫袴。正當與麼時。要道無生句。還有激揚者麼。僧問。見身無實是佛見了。心如幻是佛了。了得身心本性空。斯人與佛何殊別。學人上來。請師指示。師竪起拂子云。卽今拘留孫佛。在山僧拂子頭上。呵呵大笑。進云。一句已蒙端的意。別有因緣事若何。答云。旣知端的意。何有別因緣。進云。記得。文殊問菴提遮女云。生以何爲義。女云。生以不生生爲生義。意旨如何。答云。春山疊亂靑。春水漾虛碧。進云。文殊又問。死以何爲義。女云。死以不死死爲死義。又復如何。答云。寥寥天地間。獨立望何極。進云。如是則生生不曾生。死死不曾死。答云。禪客見解。進云。文殊是七佛之師。女人天地懸隔。如何文殊以生死義而問之。答云。儞道。此女人是誰之師。進云。此事且止。今日乃是左武衞將軍爲故二品太夫人五七之辰。作諸殊勝之事。乃請和尚說法。生耶死耶則不問。如何是諸殊勝因緣之事。答云。虛空可量風可繫。莫能盡說此功德。進云。只如今晨座中言說。夜來有人。夢見此太夫人。面前有法華經事。曾聞。佛說法華之時。有一龍女成佛。未審。此太夫人有此法華經時。又復如何。答云。卽今成佛。進云。可謂是十方薄伽梵。一路涅槃門。答云。蠧魚爲脈望。小麥化胡蝶。進云。然雖如是。畢竟生從何來。死從何去。答云。打破虛空背面看。進云。如是則生死無跡。去來無相耶。答云。盞子撲落地楪子成七片。進云。涅槃妙理事復云何。答云。虛空開口笑。三日齒牙寒。進云。可謂生滅滅已。寂滅爲樂。檀越證明。學人禮謝。答云。道得一半。乃云生本非生。死本非死。生死去來。漚滅漚起。所以道。一切有爲法。如夢幻泡影。如露亦如電。應作如是觀。作是觀者。名爲正觀若他觀者。名爲邪觀。只如不落邪正一句。又作麼生道。擊拂子云。野色更無山隔斷。天光直與水相通。回向罷復云。左武衞將軍。爲二品太夫人眞歸。以來不知已作多少功德了也。今當五七之辰。只於昨日一日之間。命諸山僧衆。同時看誦妙法蓮華經一千部。又於日前書寫大方廣佛華嚴經。至於圖繪聖像等事。其爲功德不可思議。經云。一稱南無佛。皆已成佛道。夫復何疑。以故夜來大膳太夫形於夢寐見此太夫人。坐於高座。寶函在前。等持長老點茶。大夫斟湯。遂問函中何物。夫人曰。法華經。且此官人平生又未曾與此太夫人。見面而有此夢。尤爲希有。當知諸佛世尊唯以一大事因緣故出現於世。欲令衆生開佛知見。悟佛知見。入佛知見。如日當午。光明普照。高下均平。無幽不燭。不令有人獨得滅度。皆以如來滅度而滅度之。正直捨方便。但說無上道。種種譬喩無量宣說。只要一切衆生開示悟入佛之知見。進修不退。自利利他。作法檀度。司馬溫公曰。道德修一身。功德被萬物。爲賢爲大聖。是名佛菩薩。可謂達人之論。返視吾門。氷炭有不可曉者。且如法華華嚴二宗弘其教者。莫非賢聖再來大龍象也。而亦各不相肯。法華以三周七喩發明妙旨。固無以尚之。然華嚴之說。又何可當。在昔棗柏大士及清涼國師深明其旨。廣造疏論。清涼標其題曰。極虛空之可度。體無邊涯。大也。竭滄溟之可飮。法門無盡。方也。碎塵刹而可數。用無能測。廣也。離覺所覺。朗萬法之幽邃。佛也。芬敷萬行。榮耀衆德。華也。圓玆行德。飾彼十身。嚴也。貫攝玄微。以成眞光之彩。經也。總斯七字爲一部之宏綱。至云無礙融通。現前受用誠是也。然則此經大旨。蓋以現量境界。理事全眞。初無假法。卽一而萬。了萬爲一。一復一萬復萬。浩然莫窮。心佛衆生。三無差別。卷舒自在。無礙圓融。李長者曰。卽以此經名根本佛乘爲宗。又以因圓果滿。法界理事自在。緣起無礙爲宗。又以初發心時便成正覺。又以經有十種。甚深廣大無比。與諸經別。一是一切諸佛。自體根本理智大悲。法界圓滿。無限之乘。非是三乘權施設。故甚深廣大無比。二佛身卽是法根本身。無量相海之所莊嚴。一一毛孔。含容法界。一一境界。重重無盡。甚深廣大無比。云云。此經前爲十信。後爲等覺而教中却曰。前無十信。後無等覺。大似衲僧家說話。然則他教家亦自別有說焉。又如釋迦老子四十九年。三百餘會。說許多法了。乃曰。始從鹿野苑終至跋提河。於是二中間。未嘗談一字。且道。釋迦老子舌頭落在甚麼處。他教家乃曰。蓋佛所說。悉是過去諸佛。已說之經故也。其穿鑿牽强類如此明華嚴者最先是杜順和尚。本名法順。生於杜氏。故人稱之。此誠佛菩薩再來也。實非尋常文字法師可比。所謂得之者何分禪教。嘗有頌曰。懷州牛喫禾。益州馬腹脹。天下覓醫人。灸猪左膊上。宗門中人人知之。但可惜立箇名字。喚作法身頌。被箇法身二字一障障住人之道眼。人但喚作法身頌而已。不見其光明烜赫之處。不求妙悟。不見自己光明可惜也。雲門云。光不透脫。有兩般病。一切處不明。面前有物是一。又透得一切法空。隱隱地似有箇物相似。亦是光不透脫。且道。雲門所說之光。與山僧所說之光是同是別。此乃因前說箇光字幷法身字。說到者裏。又云。法身亦有兩般病。得到法身爲法執不忘。己見猶存。坐在法身邊。是一。直饒透得法身去。放過卽不可。子細點檢來。有甚麼氣息。亦是病。大惠曰。不用作禪會。不用作道會不用作向上商量。此是雲門老漢。據實而論。我恁麼道。有沒量罪過。汝若點檢得出。許儞具擇法眼。若點檢不出。且向雲門葛藤裏參。山僧謂雲門言。光不透兩般病。大似讀上大人丘乙巳。法身兩般病。至有甚氣息。亦是病較些子。大惠一絡索。總是閑言語。教中專論法身。以爲極則。殊不知。衲僧家正謂之貼體衣。教中道。佛眞法身猶若虛空。應物現形。如水中月。此則雖言法身。但只是箇影響之說。如用拳頭隔靴抓痒。有甚交涉。太原孚上座。本爲講師。一日講云。法身之理。猶若虛空。竪窮三際。橫亙十方。彌綸八極。包括二儀。隨緣赴感。靡不周遍。有一禪者聞之失笑。孚下座云。某講說。有甚短處。願聞其說。禪者云。不道座主說不是。只說得法身量邊事。不見法身。孚云。畢竟如何卽得。禪者云。可暫罷講。於靜中坐。必得自見。孚如教一夜靜坐。忽聞五更鼓角之聲。乃始開悟。從是罷講。遍歴諸方。名聞宇宙。後見雪峯。乃蒙印可。師資道契。共相酬酢。與雲門爲法眷。又僧問雲門。如何是法身。門云。六不收。雲門此語本亦只是上大人。本裏出來。不知不覺。變作一道陀羅尼。然此陀羅尼。若人解受持。能除一切苦。山僧當時。若見雲門如此答者僧。但隨口與他道箇收字。聽他一場懡㦬。後來雪竇頌云。一二三四五六。碧眼胡僧數不足。少林謾道付神光。卷衣又說歸天竺。天竺茫茫何處尋。夜來却對乳峯宿。看他雪竇要與雲門出氣。爭奈太遲生。又問。如何是透法身句。門云。北斗裏藏身。此方做得半箇雲門。然則北斗裏藏身則不無。而不知露出七手八脚。至今收不得。雲門旣道箇北斗裏藏身。後來楊文公。道眼旣開。徹見雲門手脚。乃作頌曰。八角磨盤空裏走。金毛師子變作狗。擬欲將身北斗藏。應須合掌南辰後。尋常此等官人。旣聰明靈利。博極群書。多是只在世智辯聰。情解上走。參得禪者甚難得。如柳子厚陳瑩中輩。莫不痛心歸依佛法。但能以文義。深通教理而已。要到他八角磨盤空裏走。則未得在。四五日前有一上座。來方丈參禪曰。某爲生死事大。大事因緣之故坐禪。被昏散二病惱亂。如何可以驅逐。山僧曰。昏散從甚處起。何處來。僧曰。不知。山僧曰。是儞自己分上事。卽今又是儞親口對我說。因甚又言不知。旣不知。但究之。僧曰。請師別示正路一句。山僧曰。此非正路耶。我今又是就儞路上最容易處。教儞究之。若知此昏散起處來處。則生死大事因緣。皆可知其著落。一大藏教總在裏許。顛倒別求一句。向外邊打之遶。使我別示一句。非但一句。百千萬句亦有。恐汝轉加迷惑耳。若向儞道扇子𨁝跳上三十三天。築著帝釋鼻孔。東海鯉魚打一棒。雨似盆傾。儞作麼生。又向儞道八角磨盤空裏走。儞作麼生。我卽今道了。儞固不會。儞若會我此話。便識昏散起處來處。儞若識昏散起處來處。便會我此悟。若也會我此語。則儞生死根株。一時拔却也。生死根株。尚乃拔却。說甚昏散要驅逐哉。僧乃默然而退。因說法身頌。傅大士曰。空手把鉏頭。步行騎水牛。人從橋上過。橋流水不流。又洞山曰。五臺山頂雲蒸飯。佛殿階前狗尿天。刹竿頭上煎鎚子。三箇胡孫夜簸錢。玉泉皓禪師謂張無盡曰。此二頌只頌得法身邊事。不頌得法身向上事。無盡曰。請和尚爲頌。皓曰。作夜雨霶澎。打倒蒲萄棚。知事普請。行者人力。拄底拄撐底撐。撐撐拄拄到天明。依舊可憐生。灼然其非古佛。曷能至此。又嘗製犢鼻裩。乃書歴代佛祖名字於其上以服之。且曰。文殊普賢較些子。書於帶上。叢林因是稱爲皓布裩。又於玉泉開堂之日。乃是張無盡特主其事。衆官畢集。皓陞座。顧視大衆曰。君不見。良久又云。君不見。別無他語。無盡以其爲有道之士。特主張之。至是而不見其奇言妙語。所出乃兩言。君不見。已是目瞪口呿。且尚無如何施設。意其疎脫不少。無盡不覺氣下失色。乃曰。和尚見皓。則應聲曰。且得相公見便了。卽下座。吁其非徹證向上心髓。得其自在奇特三昧。疇能爾哉。是又豈可與念語錄習答問。製造提綱。對以四六。藻繪文詞。以悅時流者。可同日語哉。譬如山僧今日蒙大檀那左武衞將軍寵召。至此俾陞座說法。山僧旣素無能。若是適間但走上法座上來。坐一坐笑一聲。便下座去。多少是好。看來也是多事了。更不然。便道。中間立底是地藏。那邊坐底也是地藏。中間底是木雕底。那邊底是絹畫底。又兩邊十王。亦是畫底。珍重便下座也得。然則未免遭人怪笑。迫不得已。亦未免向針筒線袋底抖擻。收拾些子陳絹片舊布條。竹針麻線。骨董零碎。將出來左牽右拽。東抛西擲。作箇鬧熱。可悲可笑。又記得。昔日法雲杲禪師因讀祖偈大悟。後謂人曰。我於紹聖三年十一月二十日。悟得方寸禪。又每示衆云。老僧熙寧八年。文帳在鳳翔府供申。當年崩了。華山四十里。壓倒八十村人家。汝輩後生。茄子瓠子。幾時知得。或問。寶華王座上。因甚一向說世諦。杲曰。癡人佛性豈有二種耶。看其前面。但說世諦。甚生意氣。及乎被人一問。露出尾巴來。又大似一粒鼠糞。汚却一釜好羹。者箇尊宿最是自負欺人底。覺範洪禪師也只可與之編語錄。然則山僧子細看之。也更多有未平處在。僧問雲居簡和尚。孤峯獨宿時如何。簡云。閑却七間僧堂不宿。誰教儞向孤峯獨宿。又問。路逢猛虎時如何。簡云。千人萬人不逢。偏是儞逢。又問。如何是朱頂王菩薩。簡云。儞問者赤頭漢作甚麼。大惠曰。若是入得者般法門。方始脚踏實地。拔得生死根株盡。山僧亦每如此說。人皆不聽。今日二位大將軍及衆官幷諸鈞眷。在此還信得及否。灼然箇般說話。只要爲人拔却生死根株。而人自乃根深蔕固。於生死之內。卒莫能拔。且道。拔却後如何。置其於無爲解脫之鄕。然後聽其夢醒起來□出三頭六臂向紅爐焰裏拾出海月。須彌頂上抛下金圈。使其人人眼目定動知道飯是米做到者裏佛亦不奈□何說甚閻羅老子。山僧舊歲在寺裏。一日上堂云。若欲拔得生死根株淨盡。乃擊拂子一下云。直須恁麼。再擊云。復恁麼。又擊云。更恁麼。旣至恁麼。乃以拂子作此●云。者箇聻。如此而已。山僧思量。未免笑破露柱鼻孔。常記得。大寧寬和尚有語。莫不每自三復其言。曰。少林妙訣。古佛家風。應用隨機。卷舒自在。如拳作掌。開合有時。似水成漚。起滅無定。動靜俱顯。語默全彰。萬用自然。不勞心力。到者裏喚作順水放船。是人去得。且道。逆風擧棹誰是知音。良久云。弄潮須是弄潮人。今日山僧雖非弄潮之人。而左武衞將軍眞知音也。不知前報世中有何因緣。十二三年。相知如同一日。中間五六年。間濶不得相見。而檀那未嘗有一日不爲我。念玆在玆。雖隔千里。同一肺腑。山僧如此之言。人則曰。彼此言語又不通。何能知其愛念。汝平當知心通不在言也。相顧之間。彼此心肝五藏。皆可洞曉。又何在多言。若夫世之面交巧言令色。以相和悅。而心不然。故曰。雖笑未必和。雖哭未必慼。總謾人不得。當知心法最不可欺。前年特蒙自關東千里之外召。至於此俾主名山。自愧乏德。何可當也。又而種種篤愛於我。種種煩於鈞慮。此番太夫人。棄世五七之辰。以非尋常節次。特令陞座如此。且檀那幷諸尊官在此。又等持和尚。常在光和尚在此。又本寺諸大龍象在此。是則潮頭亦太高矣。而又等持和尚。不昧首座。高張尊耳。爲作證明。是又風色亦甚緊矣。山僧於順水中尚去未得在。何況於此又如何出得手脚來。然幸喜箇箇是慣弄潮底。則皆爲屋裏人。正好說屋裏話。所冀或有一毫一髮。契佛契祖之善。悉用以資二品太夫人雪庭藤原氏。超昇覺路。在昔佛說法華經時有一龍女。年始八歲。獻佛寶珠。便於南方無垢世界。坐寶蓮華。成等正覺。說華嚴經時。善財童子不越一念。成等正覺。且道。今日山僧。說此經時如何。乃竪起拂子云。等持院殿二品太夫人雪庭藤原氏。卽今在拂子頭上。坐寶蓮華。不越一念。成等正覺。乃擊拂子。一下。
　　佛涅槃上堂。今日佛誕生。乃問侍者云。今日是幾。侍者云。今日十五。乃云。今日佛涅槃。下座。
　　一日刑部少輔藤原氏問曰。混沌未分時如何。師曰。不喫飯。又問。分後如何。師曰。十字街頭舞柘枝。問。分與未分又作麼生。師曰。兩箇孩兒抱花鼓。一雙紅杏換消梨。又同來藏人問曰。如何是和尚爲人一句。師曰。有時開笑口。萬象盡攅眉。曰。謹謝答話。師曰。儞者賊。曰。莫妄下針錐。師曰。爭奈病何。曰。兩重公案。師曰。儞合喫六十棒。曰。爭奈錯會某話。師卽作此錯示之。
　　新得拄杖上堂。拈拄杖云。者箇是黃檗打臨濟底。卽今在山僧手裏。還有相見者麼。良久云。無。復云。和根拔得扶桑樹。日月星辰在上頭。拈作山僧拄杖子。乃以手指其枝云。最好是者一枝。又指其枝上別生小枝云。枝上又生枝。乃携拄杖下座。指以示首座云。者一枝又者一枝。復指首座皆後云。首座試看那邊。首座回首。師乃卓一下云。來年更有新條在。惱亂春風卒未休。乃携拄杖歸方丈。
　　爲許首座下火。四十二年俱大夢。百非四句總空聲。昨朝死却今朝活。無位眞人火裏行」
　　四月旦上堂始見百卉含蘤。又覩千林敷綠。拈拄杖云。文殊普賢有沒量罪過。燈籠露柱。有沒量罪過。拄杖子有沒量罪過。乃擊香臺一下云。香臺子有沒量罪過。上中下二三四。下座。
　　爲實相寺象先大居士四十九日追薦普說。十方無影象。三界絕行蹤。堂堂本來人。露出眞實相。正與麼時。還有與象先居士相見者麼。僧問。普光門殿在人間。凡聖交羅絕往還。見說象先眞面目。時時日日與人看。學人未會。請師指示。答云。通塞虛空見也麼。進云。如是則可謂。是妙姓圓明。離諸名相。答云。描也描不成。畫也畫不就。進云。只如道本來無有世界衆生。因妄有生。因生有滅。生滅名妄。滅妄名眞。眞則且置。不審。妄從何有。答云。識得眞便知妄。進云。如何是眞。答云。識得妄也未。進云。又聞一靈眞性。不假胞胎。其事云何。答云。不知明鏡裏。何處得秋霜。進云。記得昔有七賢女遊屍陀林。一女云。屍在者裏。人向甚處去。其云人者。莫卽是一靈眞性也無。答云。一任卜度。進云。時有一女見其問之。卽云。作麼作麼意旨如何。答云。東家索猫。西家贈犬。進云。於是當時齊悟無生法忍。未審。得箇甚麼道理。答云。甚麼道理。進云。只如象先居士脫却殼漏子已四十九日。一靈眞性在於何處。答云。昨朝言造藥師佛。今日供養阿彌陀。進云。水流元在海。月落不離天。檀那證明。學人禮謝。答云。處處綠楊堪繫馬。主人不在畫樓中。師乃云。出生入死。獨露眞機。顯有示。無渾彰影響。所以道。來來實不來。去去實不去。坐斷去來。不住中間。身心寂滅。平等本際。圓滿十方。遍周沙界。當知住無所住。具淨法身。以如幻業。而現化身。乃至住於三世。無變異身。非身心身。猶如虛空。所行無礙。超諸世眼。好大衆向者裏還見象先居士麼。看看卽今眼睫橫亙十方。眉毛上透乾坤。下透黃泉。不離當處常湛然。覓卽知君不可見回向罷。復云。如上所作種種功德。所謂。雕造阿彌陀佛轉讀書寫諸大經呪等事。竝諸山僧陞座普說。此乃象先生居士。孝子順孫。竝合府鉤眷。特爲七七四十九日追薦冥福之故。然如上種種功德。佛口親宣。經論廣說不待山僧言也。而此大居士。與山僧十二三年相識。唯是孜孜以此一段大事爲德。眞實參究。自非他人可以比況。且蒙不棄數以法語見乞。迫不得已亦數寫與之。而其自是深會底人。自乃不肯放過。故故如此。生旣如此。死亦如是。而今日又特爲陞座。又說甚麼則得。後來天下大亂。居士爲朝廷大事之故。分離上京。五六年不得相見。然不遠千里。每年必寄兩三封書。下關東來。但以此事。數數見問。未曾言及一毫世間之事。嘗記一番書中乃曰。此一段事。向以未徹爲愁。又云。只恐到老。逢境遇緣。不得胸中廓然。又云。以多度獲示誨。有個省力處。復自著語云。如何是省力處。本來無一物。山僧見他如此吐露。當時便回他一封書。遙爲之賀。後來且知刊之于版。今已九年。及山僧前年亦上京來。相見一笑如舊。每蒙召飯於府中。乃出山僧印本閑言長語。必以微細徵詰。一字也不放過。看其如此。可謂留心之極。豈尋常苟且者。可同日語哉。是謂世出世間了事底大丈夫也。天地雖闊。能有幾人。於昨初棄也。時有一善知識。與山僧說話次。乃云。此乃本朝之國老。山僧曰。原其所履。殊不知正亦是吾禪家之禪老。看其昔日吐露如此。當年六祖亦只道。到者裏。至今我輩兒孫。繩繩不絕。掀天撲地。衝樓跨竈者。又何加哉。然此之一言。無過只一無字而已。然人但知無字。而鮮知所謂無也。嘗記。漢朝佛法。初到中國。袁宏漢紀有曰沙門。漢言息心。蓋息意去欲。而歸於無爲也。又曰。貴行善修道。以鍊精神不已。以至無爲。而得爲佛也。又曰。以虛無爲宗。包羅精麁。無所不統。又曰。歸於玄微深遠。難得而測。嘗亦論之。在於是時。唯小乘經教初至。未滿四五百卷。至於深妙大乘諸經。及頓機禪法皆未來。而其便能大概言之。佛法大義莫不俱已含畜在其中矣。東坡曰。此殆中國始知有佛時語也。雖淺近大略具足矣。野人得鹿正爾煮食之耳。其後賣與巿人。遂入公庖中饌之百方。然鹿之所以美。未有絲毫加於煮食時也。山僧謂。六祖之言猶若此歟。觀其於後變而通之。浩渺無邊。不可得而思議。明教嵩禪師。嘗賛其壇經。有曰。浩然沛乎若大川之注也。若虛空之通也。若日月之明也。若影響之無礙也。若鴻漸之有序也。其猶饌之百方乎。從是而下五家派出。千波競起。東湧西沒。超越格量。不可勝數其。百方又百方。乃至不可說不可說方乎。至於趙州亦道箇無字。且道。與六祖底是同是別。者箇不可作道理會。不可知解通。亦非祕密不傳。正自明逾日月。了了然絕無隱蔽之相。人自不悟。蓋掩於情識耳。未悟之人。唯以情識而分析之。所謂陰界黑山下鬼窟中事。是爲生死根本。欲脫生死。其可得乎。若以情識。直饒見徹一切。玄微博通。十世古今。善能解說心識妙義去。道轉遠。了無交涉。昔神鼎早歲便知此事。一日與耆宿數人遊湘中。一僧擧論宗乘頗博敏。會。野飯山店供辦。而僧論說不已。鼎曰。上人言。三界唯心。萬法唯識。唯識唯心。眼聲耳色。何人之語。僧曰。法眼大師偈也。鼎曰。其義如何。僧曰。唯心故根境不相到。唯識故聲色樅然。鼎曰。舌味是根境否。僧曰。是。鼎以箸挾菜置口中。含胡而言曰。何謂相入耶。坐者相顧莫能加答。鼎曰。路途之樂。終未到家。見解入微。不名見道。山僧謂。若是趙州無字。猶可窺覷。眼中有筋者一見便見。神鼎之言。雖千眼大悲。若頂門一著子不透。未可窺其彷彿。此乃謂之佛法。學佛不至於此。縱積三祇大劫。勤苦修行。何用之有。所以道。不省者箇意。修行徒苦辛。須是其人始得。若是其人。譬如虎子墮地。便有食牛之氣。眞淨文禪師初在潙山。夜聞僧誦。雲門語曰。佛法如水中月。是否。門曰。清波無透路。忽有省。虎子墮地也。自此所至。辯論傾座。下視諸方。食牛之氣也。黃龍南禪師在黃檗爲東堂。乃往依之。未幾下山。至香城見順和尚。順曰。在黃檗未多時。起離何速。曰。他只是個修行僧。曉不得某說話。且道。渠有甚麼說話。人曉不得。莫是關西鄕談。信州人不會麼。順便知他未識。黃龍又且不甘其輒。發言以輕之。乃生一箇計較方便軟頑弄他。因夜話。乃問。眞淨曰。老和尚安樂。曰然。又問。新黃檗住得如何曰。甚好。蓋先是南禪師。垂語問學者。鐘樓上念讃。床脚下種菜時如何。衆下語。皆不契。唯勝首座云。猛虎當路坐。南深肯之。命次補住黃檗也。順乃曰。他只下得一轉語好。便得院住。佛法未夢見在。眞淨先謂。只是一箇修行僧。至此不覺面頸發赤。方始見得黃龍用處便欲回去。値雪未晴。因他僧告行。乃作頌送之曰。卷舒逆順皆方便。咄。縮頭去。往往宗師昧者多。以己度人。若欲決明心地印。猶有者個在。鷲峯問取老禪和。是誰待山僧勘過了打。且道。打那一個。此頌黃龍見之。謂左右曰。文關西徹也。大慧曰。者箇方便。驗人眼目。破人生死窠窟宗旨。如何說玄說妙說祕密。謂之宗旨。豈不誤人。說玄說妙則且置。豈知更有一種弄小伎倆。自納敗闕者。昔九峯虔禪師在石霜爲侍者。石霜遷化。衆擧首座住持。虔云。須明得先師意始可往。遂問先師道。如古廟香爐去。冷湫湫地去。如一條白練去口邊生醭去。首座作麼生會。座云。明一色邊事。敗闕不少。虔云。未會先師意在。座云。裝香來。我若不會先師意。香煙起時脫去不得。不勞拈出。乃至香煙纔起。首座脫去小伎倆自納敗闕。虔乃於背上撫云。坐脫立亡卽不無。首座先師意未夢見在。太殺沒人情。吁今之人。閉眉合眼。朝三暮三。坐禪辨道者。莫不箇箇貴圖坐脫立亡。以爲奇特。尀耐九峯。壓良爲賤。然審如是。則大似鄭州出曹門。直爾未在。是又如之何則可。然此等及說玄說妙者。雖不知此事。亦是步步在佛法上走。豈知亦有玄亦不知。妙亦不會。但拆解字義者。如所謂黃絹幼婦外孫虀舊。拆解爲絕妙辭等義相似。昔雪峯嘗作塔銘。首初二句曰。兄弟添十字。同心著一儀。穿鑿之流。解拆者不一。或謂十字加二儀。王字也。或謂兄弟成二人。添十爲卒字也。紛紛然。豈知宗師家爲人提唱。向千聖頂𩕳上。下此一著。直下欲與人人脫却生死。豈是陰界之中。所可卜度底事。妄自千思萬想。固相囚執。誠可惜哉。又其結句云。薪盡火滅後密室爛如泥。而此又如何卜度。而解拆之耶。好大衆。適間已說。須是其人始得。方可共語。且道。卽今其人是誰。象先居士是也。生前如是。死後亦然。所以山僧生前也對他說者般話。死後也對他說者般話。然渠固已脫生死。且道。薪盡火滅後。已成四十九日。正當此時畢竟居於何處。作何相狀。大衆會麼。聽取一偈。薪盡火滅後。七七四十九密室爛如泥。法身藏北斗。竪起拂子云。急著眼。斗柄垂。玉毫光燦爛。寶月淨瑠璃。黃金作面雲作衣。相對無言知是誰。
　　佛誕生上堂。山僧於二月十五日。錯道一句語。直至如今。慚惶無地。今日不可更錯。侍者今日是幾。侍者云。初八。大衆今日佛誕生結夏小參。日日安居。時時禁足。何於九夏。豈限三期。山僧與諸人未嘗出入。赤烏共白兎自相往來。良久。如此則全無事也。咄咄咄力□希。雲門老子落却眉。竺僊上座眼兜眵。綠水靑山誰共看。夜深北斗長欄干。圓覺伽藍道甚麼平等性智。喝云。又恁麼去。
　　端午上堂。以拂子擊禪床云。卽者箇是競渡龍舟。竪起拂子云。錦標在山僧手裏。看看。乃擲起拂子。復自接之云。歸去來。
　　上堂。如風入風。如水入水。有上有下。無表無裏。噫嘘嘻。釣魚船上贈三椎。
　　太上天皇臨幸。對聖陞座。拈香云。此香。根蟠厚土。葉覆上蒼。娑婆世界。百億四天下。一四天下。南閻浮提洲大日本國太平興國南禪禪寺住持沙門梵僊。虔爇寶爐。端爲祝延太上天皇聖躬萬歲萬歲萬萬歲。陛下恭願。常居一人之上。統御四海之中。德邁犧軒。道侔佛祖。遂就座。以拂子指云。好大衆。香煙起處。子細觀瞻。卽今無量百千萬億不可說不可說。四天下諸佛祖師列在面前。異口同音而說頌曰。雲從龍風從虎。聖人作萬物覩。說此頌已。各入不可思議三昧。猶如無量百千萬億不可說不可說大圓明鏡。各於彼彼明鏡之中。各現如上不可說。不可說。四天下。諸佛祖師。及諸無量世界。彼彼相照。彼彼相入。各不相借。各不相礙。所謂虛而靈。寂而妙。無住無依。而無所不依。頴脫一切而不離一切。大衆還見麼。乃以拂子大作圓相云。卽今總云者裏。時節難遇。聖人難逢宜乘此時有疑請問。爾時僧出衆云。聖朝天子坐明堂。體一乾元統四方。今日祇園迎寶輦。禪林花木喜恩光。學人上來請師祝聖。答云。常將日月爲天眼但把須彌作壽山。進云。如是則皇風永扇。佛日增輝。答云。灼然灼然。如是如是。進云。祝聖已蒙親指示。別有因緣事若何。答云。盡乾坤大地。只是一句。別有何事。進云。嘗聞。如來大法付囑國王大臣有力檀那。如來之意果實如何。答云。日照天臨。山長水遠。進云。爲復。以是大法付囑國王大臣。受用耶。護持耶。學人未委。請師明誨。答云。一點水墨兩處成龍。進云。可謂一彩兩賽。著著皆親。答云。憑陵大叫呼五白。雲在靑天水在缾。進云。又記得。東漢顯宗皇帝。嘗幸白馬寺。此乃帝王幸於佛寺之初。乃至於今日本太上天皇而幸玆寺。古之與今是同是別。答云。一合乾坤上下齊。去來日月東西照。進云。審如是則古乃上古之風規。今乃今時之樞要。答云。賺却上座。進云。古來之事則且置。只如今日太上天皇入山。與師相見。如何是相見底事。答云。輥芥過須彌。投針下滄海。進云。尊貴得恁麼尊貴。綿密得恁麼綿密。答云。黃閤簾垂風莫度。何人得見繡鴛鴦。進云。林下道人補報乾坤。還有加於此者也無。師召云。上座乃彈指一下。進云。可謂是天人群生類皆承此恩力。師復彈指一下。進云。雲從龍風從虎。聖人作萬物覩。大衆證明。學人禮謝。答云。讃嘆也讃嘆。不及師乃云。今日。
　　太上天皇臨幸本寺。乃俾山僧陞于此座。此座旣陞。合談何事。若夫顯佛祖之妙靈。廓人天之幽跡。則玆太上天皇與今上皇帝與天地合其德。日月合其明。含吐陰陽。亭毒黎庶。以此一德統彼萬機。乃至爲此寶坊作功德主。飛樓湧殿。嵯峨碧雲紫霧之中。梵侶玄徒。優遊玉燭金輪之下。鎖春亭畔。千年翠柳常榮。愈好階前。萬歲靑松不老。堯風與祖風幷扇。舜日與佛日長明。自於往昔。至於卽今主伴同參。人天交涉恢恢焉晃晃焉。常在見聞之中。迴出思議之表。是爲殊勝中之殊勝。奇特中之奇特。到者裏。須知。衲僧門下。有不卽奇特而見殊勝。不離殊勝而見奇特。正恁麼時。截斷群機。如何話會。竪起拂子云。天高群象正。海闊百川朝。乃叙謝云。山僧梵僊。恭惟太上天皇陛下。聖極眞諦。廣闢度門。宅性元機。頤神禪奧。乃爲本寺檀那大功德主。由是。昨奉宣制。俾董玆山。無所取材。不勝惶愧。玆又伏承。鑾輿幸顧。泉石光輝。顧此輕微。將何補報。躋陞此座。擧唱宗乘。所萃鴻因。祝延睿筭。第愧語乏文藻。塵瀆聖聽。下情不勝惶恐屛營之至。伏惟天鑒。
　　復擧。宋孝宗皇帝。駕幸靈隱寺御方丈見其主僧佛海慧遠禪師畫像。問曰。是誰。遠曰。山僧陋質。學者寫以求賛。上曰。此是畫底。那個是眞底。遠鞠躬曰。春氣和融。恭惟。聖躬萬福。上大笑。拈云。天子爲法求人。禪師忘軀爲國。若非告往知來。未免轉南作北。古旣如此。今豈不然。畢竟如何。遊乎聖人之門者難爲言。
　　上堂。大衆。昨日。豈不是。
　　太上天皇。臨幸玆山。撾鼓陞堂。悚動一切所有。禪道佛法。悉已罄盡。至於今日。復何言哉。下座。
　　上堂。晝昇兜率。夜降閻浮。是人知有。作麼生是手擎日月底句。良久云。晒䀶皮草。
　　上堂。出家何所圖。欲取菩提道。菩提樹本高。摧作滋蔓草。滋蔓不可圖。菩提成煩惱。拈拄杖卓一下喝一喝。
　　上堂。松源和尚云。敗壞多年苕帚椿。等閑拈起定宗綱。者般標格天然別。不比諸方孟八郎。南禪則不然。敗壞多年莒帚柄。等閑拈起綱宗定。觸著南辰北斗翻。一二三四沒遮欄。
    上堂。山僧思量幾件事。鉏麑觸槐迷封。豫讓漆身呑炭。陳榑枉臥華山。范蠡徒泛五湖。乃至壺公日日裏閙巿中走却向人道。蟻子不食鐵。冬瓜直儱侗。
　　上堂。阿難雙足越坑。迦葉聆箏起舞。以拄杖卓一下。牛羊無角。兎馬有角。喝。
　　謝首座上堂。拈拄杖卓一下云。較些子較些子。且道。較箇甚麼。五蘊身田主祕密。金剛體相共唱謳歌。盞子撲落地。喜美低頭。拾得陳蒲鞋。却是靈樹香奩子。聽取一頌。行盡江南數百州。鐵鞋無底賦歸休。西風一夜吹人冷。夢見黃河徹底流。
　　上堂。心隨萬境轉。轉處實能幽。乞兒遇餿飯。百鳥相喧啾。一二三三二一。雨落不上天。日輪海中出。
　　一日師乘轎從廊下過。有一人似僧非僧。於書記寮揭簾曲躬而出。向師拍手。口作㘞聲。師急回首。一顧卽歸方丈。以紙作藥帖。拾生臺上飯數顆。置其內。於帖上作此●●。令行者送與之。
    開爐謝都寺上堂。今日開爐諸方便道火爐闊多少。古鏡又如何。世界又怎底。南禪則不然。晨朝庫司都寺報道。僧堂冷灰裏撥出黃金。直得人人額頭汗出灼然。汝等諸人是作麼生受用。擊拂子下座。
　　達磨祖忌拈香自從五葉一花開。橫出孫枝遍九垓。無地卓錐。仙上座。靈苗拈向火中栽。
　　洞首座出世龍門上堂。二千年後佛兒孫。箇箇搖乾復蕩坤。畢竟爲霖爲雨去。最初一步上龍門。
　　上堂。萬象之中獨露身。黃金作面眼如鈴。三街六巿長招手。盡力高聲喚不譍。喚得譍。諾。作麼作麼。喫茶。
　　上堂。正當今日。虛空降生。直得頷下眉毛。日長八尺。額上毫光。夜舒千丈。竪起拂子云還見麼喝。
　　歸雲院。南院國師三十三年忌辰。請普說。拈香云。此香得金剛堅固之力。植梵苑結花果之繁昌。具虛空廣大之心。化帝居成叢林之欝密。康永四年四月初二日。恭値前住當山第二代。鼎建玆寺勅諡南院國師。入般涅槃三十三年遠忌之辰。爇向爐中。奉爲眞慈增崇品位者。伏願。再現人間之瑞。重回劫外之春。遂就座云。十方薄伽梵。一路涅槃門。乾峯路頭則且置。雲門扇子𨁝跳上天。築著釋迦老子鼻孔。卽今化作拂子却在者裏。直得南院國師呵呵大笑。正與麼時。還有相見者麼。僧問。三十三年瞬息過。無人說法利裟婆。國師入滅何嘗滅。明月清風有許多。學人上來。乞師指示。答云。大衆見儞問。進云。一句了然超百億。學人未會請重分。答云。明月卽非明月。清風但是清風。進云。此事且止。記得。昔日大唐有南院和尚。今此日本有南院國師。大唐日本是同是別。答云。天高東南地傾西北。進云。承聞。大唐南院和尚曾有言曰。赤肉團上。壁立千仭。如何是壁立千仭。答云。斫額望不及。進云。時有僧問。赤肉團上壁立千仭。豈不是。和尚道。院曰。是。僧便掀倒禪床。此意如何。答云。嚇殺人。進云。院云。者瞎驢亂做。僧擬議。南院便打又作麼生。答云。彼此得人憎。進云。此事復且止。又記得。僧問。如何是無相涅槃。院云。前三點後三點。如何是前三點。後三點。答云。鐵圍山上泥牛孔。明月堂前舞柘枝。進云。僧云。無相涅槃。請師證照。未審。者僧見箇甚麼便請證照。答云。狗咬蚤。進云。院云。三點前三點後。又且如何。答云。傾盡此時心。進云。若據學人見處。正是前箭輕後箭深。未審。師意如何。答云。半是半不是。進云。只如今日忽有問。和尚如何是南院國師無相涅槃。未審。如何祇對。答云。前三三後三三。進云。承古有言。有伴則來。只如今日。南院國師十方諸佛諸代祖師。皆是其伴。未審。還來也無。答云。兄弟添十字。進云。不因今日節他日定難逢。大衆證明。學人禮謝。答云。且莫草草。乃云。前三三後三三。兄弟添十字。二儀同一龕。如是見徹。如是了知。黃金作骨。白玉爲衣。清風浩浩兮北往南來。白雲片片兮朝出暮歸。是謂南院國師入般涅槃。三十三年以後。正當今日。重爲一切有情無情。人天弟子。祖佛賢聖之故。向拂子頭上現大人相。宣示正法。開闡宗乘底時節。直得三光電卷。六合雷奔。於是如上諸聖諸賢。祖佛弟子。人天有情無情。悉獲無量不可思議三昧。卽今坐立儼然。各各放無量不可思議光明。遞相交貫。如帝網珠。各相照耀。各不自知。以其不自知故。於三昧不滯三昧。於宗乘超越宗乘。於正法穿道正法。千眼頓開。九霄絕翳。大乘旣見如是。於此光明之中。還見國師也無。竪起拂子云。面如滿月目如蓮。天上人間咸恭敬。復云。南院國師遷化三十三年。諸大弟子。以命山僧陞座。發揚其無量劫來。乃至三十三年潜德幽光。所謂看讀五部大乘經。諸經已是具陳。首曰華嚴。卽如釋迦老子。在摩竭提國阿蘭若法菩提場中。始成正覺。智入三世悉皆平等。其身充滿一切世間。其音普順十方國土。譬如虛空具含衆像。於諸境界無所分別。又如虛空普遍一切於諸國土平等隨入。豈不是當仁潜德幽光至於不離一切。菩提樹下向普光明殿上昇須彌頂。於忉利天宮。自於首說世主妙嚴。至十住。不離一切菩提樹下。及須彌頂。而向夜摩天宮。自說十住。至說十行。不離一切菩提樹下。及須彌頂。夜摩天宮。而往兜率陀天。自十行至說十回向。不離兜率陀天。而詣他化自在天宮。說十地。不離他化自在天宮。乃復於摩竭提國普光明殿。自十地至說如來出現。及離世間。不離摩竭。而向室羅筏國逝多林給孤獨園大莊嚴重閣。入不可說佛刹微塵數神變海。及種種三昧。乃至說入法界。豈不是當仁潜德幽光。然若乃廣說又及諸部。則窮劫不盡。不如略說。乃至靈山拈一枝花。迦葉爲之破顏。達磨道箇不識。二祖禮三拜。依位而立。六祖菩提無樹明鏡非臺。臨濟喫六十拄杖如蒿枝拂相似。於是而下三傳。乃有與國師同號之者。譬如上古威音王佛滅盡之後。復有佛出。亦號威音王。如是有二萬億佛皆同一號。乃至三十億佛同名釋迦。八億同名然燈。三億同名弗沙。九億同名迦葉。六萬同名燈明。一萬八千同名娑羅王。一萬七千同名度彼岸。一萬五千同名日佛。二千同名憍陳如。六千同名龍佛。一千同名紫幢。五百同名蓮華上。六十四同名螺髻。如是同名同號。不可勝數。彼卽此也。此卽彼也。豈有二人。所謂與師同號者。卽適間禪客所謂大唐南院和尚是也。此所謂前佛後佛。同一號耳。適間禪客以其兩則因緣設問。亦是應時應節。問得甚好。大凡參禪古德所謂如雞抱卵暖氣相接。時節到來。至於宗師與之提撕決擇。啐啄同時。霍然悟去耳。然雖如是。又不如是。不如是中却如是。却如是中鷂子已過西天。是故南院和尚復有示衆云。諸方只具啐啄同時眼。不具啐啄同時用。看他無風起浪。有僧便問。如何是晬啄同時用。蚊子上鐵牛。院云。作家不啐啄。啐啄同時失。是甚麼心行。前言何在三頭兩面。何不便用。且道。用箇甚麼。僧云。未是學人問處。且看。院云。儞問處作麼生來也。僧云。失。也使拍盲。院便打。定業難逃。僧不肯。爭奈何。正當恁麼時。且道。鷂子又在甚麼處。其僧後到雲門會下聞。有二僧。擧此話。一人云。當時南院棒折那。其僧忽然契悟。遂回省覲。院已圓寂。乃謁風穴。穴一見便認得。乃問。上座莫是。當時先師會中問啐啄同時話底僧麼。云是。穴云。儞當時作麼生會。云。某當時如在燈影裏行相似。穴云。儞會也。翠岩眞出風穴語云。當時待他擬祗對。坐具劈口槭。天封成云。風穴當時待他祗對便與本分草料會麼。眞金曾百煉。入火轉鮮明。山僧謂。當時風穴正是將者僧碓搗磨。磨又復挽遶須彌山百匝。然後置之鐵床。令其蘇醒眼開底時節。翠岩天封雖則赤心片片。大似但見錐頭利不見鑿頭方。未免傍觀者哂。且道。哂箇甚麼。哂道後五百世。被仙上座檢點。然則也是山僧罪過。更後五百世有仙上座出。亦須具眼始得。所以參禪須具參禪眼。豈似尋常瞎鼓椎撞者。嵩山破竈墮。雨打梨花蛺蝶飛。然則下坡不走。快便難逢。旣是堂頭和尚及天龍眞如。與諸西堂和尚幷本寺諸方諸大龍象。非常大衆在此。各有超佛越祖之作。悉具透關眼者。不謂土曠人稀。相逢者少。復有一段因緣。亦是參禪者之大節。乃是諸大禪師。熟識者試擧之。然後學亦便至者。亦有未者。未者宜當諦審。至者共爲明證。張無盡一生參禪。東林總禪師以其類已。乃印可之。洎被兜率悅禪師拶之去不得。問。其於佛祖言教有少疑者否。曰有疑。香嚴獨脚頌。及德山托鉢話。頌曰。子啐母啄。子覺無殼。子母俱亡。應緣不錯。同道唱和。妙云獨脚。且道。與前因緣是同是別。蓋尋常謂此事如雞抱卵相似。前已略言。恰恰當其時節。子啐一聲。母啄一下。卽時透出其殼。子母相見。前呼後應。飛行自在。無往不至也。以此譬喩說與初心之人。莫不悉皆點頭嚥唾。以謂無出於此。而香嚴却反箇舌頭轉來。乃曰。子母俱亡。應緣不錯。此乃正是前南院示衆之註疏耳。旣云子母俱亡。却言應緣不錯。是何謂耶。張無盡於此疑之。總禪師一時道重當世。以符遠法師七百年前讖記。爲肉身菩薩。以革東林爲禪。住後衆盈七百。每方丈夜有白光。天香郁然。其祥瑞又如此。非肉身菩薩。道德所致。豈有是也。然其禪亦只在子覺無殼之上。與張無盡未見兜率時類乎。其別有方便乎。當知至人出興。乃至佯聾詐啞。百千方便。而又豈知其非方便也。唐宣宗問京兆薦福弘辯禪師。何名方便。對曰方便者隱實覆相權巧之門也。以接中下。曲施誘迪。謂之方便。設爲上根捨方便。但說無上道者。斯亦方便之談。以至祖師玄言忘功絕謂無出方便之跡。山僧每以此言爲當。是故南院香嚴亦無過一方便耳。又豈特東林而已。然頌謂。子母俱亡。應緣不錯。同道唱和。妙云。獨脚。亦是忒殺慈悲之故。遂成落草之談。亦未甚稱山僧意在。何故爲其但是爲人註解。引人情解。牽人入草耳。抑且一覽之間。其意已盡。別無涵畜蘊藉。張公於此雖疑。而悟終不入深。當時以托鉢話作頌呈兜率。兜率謂其深悟。說偈證之也。是隨樓搜。然山僧嘗觀古今在家之流。入吾家閫域。得吾家滋味。有所述作以護法。者漢牟子理惑論。及宋此公護法論。嘗亦自品量之。理惑則文精而理至。莫出其右。護法論則差有衲僧氣息矣。然當牟子時。大教始來。未甚顯發。梵僧初至。纔十數輩。梵典唯小乘教。僅五百餘卷耳。大乘諸經皆所未到。而況禪乎。而牟子精至切當若是。豈古佛化身也歟。又獨脚頌。若據愚意。於俱亡字下。略去十一字。唯用一箇錯字。豈不妙哉。然若但用一箇錯字。見者又便謂因錯。乃子母俱亡耳。若此見之。又是苦哉。佛陀耶。然則靈利漢。終不如是。一見便見。未必不眼睛卓竪。然彼也方便。此也方便。古亦方便。今亦方便。威音王佛。一方便也。釋迦老子一方便也。西天四七東土二三。乃至前南院和尚。至今南院國師。始以母氏夢雪頂老僧持金字般若心經與之卽娠。至於誕生。住世五十三年。役土木成叢林。一坐道場二十四載。晨昏與龜山上皇酬酢。臨終之際。翠竹變白及辭世乃說偈曰。一躍躍翻黃鶴樓。一拳拳倒鸚鵡洲。臨行一著元無別。黃鶴樓前鸚鵡洲。又後二十餘載。後醍醐天皇親染宸翰。勅諡南院國師。乃至今日諸大弟子命山僧陞于此座。以發國師潜德幽光。皆方便也。更聽一頌。三十三年無量劫。威音王佛釋迦文。古南院也今南院。總是渠儂後世孫。
　　南禪禪寺語錄（終）

智者禪寺首座比丘正忠助鈔拾兩
西齋楚石和尚助河西段子二丈四尺小麥二石
千佛慈雲師姪比丘祖灊助銅錢二十五貫
　　
四明竺仙和尚住眞如禪寺語錄
　　      侍者裔印海壽等編

　　師。於貞和二年丙戌二月。自南禪東堂受請。初六日入寺。指山門云。眞如界內。地闊天高。佛事門中。雲行雨施。
　　祖堂。赤縣神州。有大乘器。十萬流沙。一滴海水。
　　據室。拈拄杖云。一抹紅霞。千重錦障。萬里無雲。當軒者誰。須彌山向者裏倒卓。帝釋殿上則且置。海龍宮內道將一句來。指法座。向上一路。不在此上。且道。在甚處。便登。祝」聖畢。次拈大檀那二位將軍香。伏願。同氣連枝。開優曇華於棣蕚。如手若足。發般若智於天倫。蔕固根深。天長地久。
　　次拈本寺檀那香。高德如山。深心似海。側布黃金於大地。遍敷碧瓦於虛空。悟上乘禪見十方佛。
　　又拈香云。此香奉爲古林大和尚。且道。還有事也無。有金陵巿上相逢。扶桑國裏說話。白槌罷云。新長老到者裏却不會。還有會底麼。出來相見。僧問。萬國煙花二月春。忻逢說法利生因。人人相見同歡笑。願乞垂慈爲指陳。學人上來。請師祝賛。答云。一團紅日上中天。鎔盡萬年山頂雪。進云。記得世尊陞座。大衆纔集。文殊白槌云。諦觀法王法。法王法如是。此意如何。答云。郭象註莊子。進云。又記得。馬祖陞堂。百丈卷却拜席。又作麼生。答云。莊子註郭象。進云。世尊馬祖則且置。文殊百丈是一是二。答云。西天此土。進云。向上一竅則不問。如何是眞如家風。答云。七珍八寶莊巖。萬戶千門通透。進云。如此則大開門戶耶。答云。玉殿半收金鎖澁。幾人能見紫微君進云。天高群象正。海闊百川朝。大衆證明。學人禮謝。答云。許儞道得十成。乃至。問答旣固一期事畢更欲展拓。何太勞煩。設使有能左手作方。右手作圓。眼數飛鳥。耳節鳴鼓。然於箇事。何由提振。譬如一尺之鏡能容萬里之天。維摩搏妙喜世界。慈氏開遮那樓閣。直饒如是。向衲僧門下。但喚作非時語。且作麼生。於本分上。通箇消息。良久云。王令已行天下遍。將軍塞外絕煙塵復擧。南泉云。喚作如如。早是變了。拈云。南泉但見錐頭利。不見鑿頭方。且道。作麼生是變通底句。柳色黃金嫩。梨花白雪香。玉樓巢翡翠。金殿鎖鴛鴦。
　　當晚小參。鐘聲未鳴。鼓聲已響。正與麼時。有何所作。僧問。靑靑翠竹是眞如。今古相傳滿道途。學人上來。請師指示。答云。新長老聞所未聞。進云。此事且置。向一毫端上現寶王刹。坐微塵裏轉大法輪。是何人境界。答云。山僧。進云。如何是一毫端寶王刹。師以拂子示之云。看看。進云。如何是微塵裏大法輪。師乃以拂子大作圓相云。還會麼。進云。有水皆含月。無山不帶雲。答云。好箇禪客。乃云。晨朝相見又黃昏。目擊之間道已存。有甚家私更堪說。再煩槌鼓坐當軒。雖然寧可長時立法。未宜一旦忘緣。相逢盡是親朋。與我通其消息。擊拂子。只今又是春將半。開遍東風幾樹花。
　　佛涅槃上堂。菩提涅槃。眞如解脫。竪起拂子云。總在山僧拂子頭上。三世諸佛被山僧拂子呑却。花作花紅柳爲柳綠。諸人還會麼。擊拂子一下。
　　謝燒香侍者上堂。問訊燒香禮意勤。千言萬語若爲陳。因思昔日靈山上。迦葉頭陀笑又新
　　謝兩班上堂。僧問。如何是祖師西來意。答云。致得上座問。進云。祖師未來時如何。答云。致得上座不問。進云。來與未來時又作麼生。答云。瞎。乃云小釋迦向天宮說法。大似一片文章。然者文章雖一大藏教如何詮註。正恁麼時。直得楊岐和尚抛下栗棘蓬。擲出金剛圈云。若也呑得一蓬百千萬億蓬皆可呑下。透得一圈百千萬億圈皆可透過。這箇作麼生註。不然山僧有箇道處。良久下座。
 　四月八上堂。今日佛誕生。竪起拂子云。卽今在拂子頭。一手指天一手指地云。天上天下唯我獨尊。擊拂子云。佛殿潑惡水去。
　　小參。來朝結夏。今夜小參。千言萬語。不如自力。盡大地是箇圓覺伽藍。結箇甚麼無一毫非平等性智。參箇甚麼。人人頂天立地。箇箇超佛越祖譬如水行於地。靡所不在。及其發露爲池井江河。奔迸涌躍。沃日滔天。無有一物不承其利。至於決之東方則東流。決之西方則西流。亦皆在我。然則無巨靈之力。莫能擘於太華。非大禹之功。莫能疏於九河。與麼說話也是頭上安頭。且道。是作麼生。擊拂子。
　　爲征夷大將軍仁山大居士。預修拈香。欲知前世因。今生受者是。欲知後世因今生作者是。一念旣興。三世平等。功延浩劫。至盡未來。從於今身至於佛身不離是念。故曰。一念普觀無量劫。無去無來亦無住。如是了知三世因。超諸方便成十方。奉佛弟子征夷大將軍。乙巳本命。當於今歲。謹發善念。預修功課。於昨三月二十七日以爲初七。至於七七已過。百日復滿。當於今月初六日爲一周忌。乃倩畫工圖繪大勢至菩薩聖像一尊。命僧頓書妙法華經一部及仁山大居士親手躬書。特命比丘某拈此信香。供養盡虛空界一切三寶。所冀如經所說現世安穩。後生善處。以道受樂。亦得聞法。旣聞法已。離諸障礙。於諸法中任力所能。佛說如是。是決定事自於今者。至盡未來。任力隨意。成就無礙。
　　謝保寧首座上堂。僧問。記得。睦州以臨濟謂黃檗曰。此子雖後生向後作一株陰涼大樹。蓋覆天下人去在。未審。睦州具何眼目。便恁麼道。答云。左半斤右八兩。進云。只如臨濟在黃檗處。喫六十拄杖不悟。到大愚處方悟誵訛在甚麼處。答云。彼短此長。進云。雲門被睦州拶折其足。便能指出雪峯頂上鐵枷。此又如何。答云。前七尺後三寸。進云。從上自古無量因緣。今日一一欲乞指示。和尚還肯垂慈也無。答云。不肯。進云。大衆證明。學人禮謝。答云。恰似。乃云。相逢不拈。出擧意便知有。且道。知有箇甚麼。十成好箇金剛鑚。攤向門前賣與誰。
　　六月旦上堂。僧問。記得僧問智門。蓮花未出水時如何。門云。荷葉。此意如何。答云。荷葉。進云。僧曰。蓮花已出水時如何。門云。蓮花。又作麼生。答云。山僧却不恁麼道。進云。今日問和尚。蓮華未出水時如何。答云。適問道了也。進云。出水後如何。答云。重言不當吃。進云。恁麼則昔日智門。今日和尚。答云。且莫埋沒他。進云。此是時節因緣。如何是向上底事。答云。依俙似曲纔堪聽。又被風吹別調中。乃云。一二三四五六。拈拄杖卓云。何不道七。纔道七便有八。古人道。一任添取。且道。添箇甚麼。復擧。六祖謂明上座云。不思善不思惡。正當與麼時。如何是上座父母未生已前本來面目。明便悟云。上來密語密意此外還更有也無。祖云。我爲儞說底。卽非密也。儞若反觀自己密在汝邊。拈云。六祖向太虛空裏。開却兩扇大門。教明上座入。明上座一見便入。歸到家裏。却見家中。有如許寬廣。不可思議。故曰密語密意。此門自古開至于今。而如今之人。十箇有九人。却擔却此兩扇門。一地裏走向此門上坐臥。及向外邊走不肯入。爭奈何。下座。
　　上堂。三千威儀。八萬細行。竪起拂子云。此是第一儀。拈拄杖卓一下云。此是第一行。行者行也。儀者宜也所以道。行而宜之之謂義。且道。如何是第一義。擊拂子云。向南看北斗。
　　解夏上堂。善玖侍者出問。參侍巾瓶九十日。西來祖意不可得。快便難逢。請師端的。答云。須彌頂上擊金鐘。進云。眞如解脫神通遊戲。本自具足。何故有迷有悟。答云。盞子撲落地楪子成七片。進云。與麼則人人解却布袋頭。箇箇證自恣三昧去耶。答云。飛龍在天。進云。秋初夏末。東去西去。萬里無寸草處去。此意如何。答云。絆殺人。進云。如是則出門便是草。擬向甚麼處去。答云。兩頭俱坐斷。進云。不去不來時又作麼生。答云。看脚下。乃云。將此深心奉塵刹。是則名爲報佛恩。此是九旬聖制。剋期取證底。若夫衲僧家隨分所有者。卽今不暇拈出。何故一葉落天下秋。
　　上堂。卵有毛。雞三足。龜長於蛇。鉢盂無柄。乃竪起拂子云。拂子聻。下座。
　　上堂。飛廉善走惡來多力。一日到眞如。打倒籬兼壁。東西成一統。更無南與北。潑頼家私幾箇知。庭下寒花蝶也迷。
　　上堂垂語云。藥因救病出金瓶。正恁麼時有不病者。請來相見。山僧與儞診候臨時。良久云。依舊不沾唇。乃云。作麼生自從胡亂後三十年。不少鹽醬。也大奇也大奇。眞如者裏。不如斯清水白米。本來有喫。則任君喫。不喫也由伊。何故如此。三年一閏。五年再閏。地久天長。麻姑無信。忒尀耐忒尀耐。蓬萊水淺方平。不會。翠竹黃花又過秋。知他幾箇生慚愧。
　　一日本覺居士問。臨濟德山。以棒喝開示學者。未審。和尚用箇甚麼。師云。我用劍耳。覺云。此是第二頭。師云。我不管儞。第二頭第三頭。第一頭但是一切都斬。良久。師再問云。正恁麼時儞命何在。覺云。不通風。師云。因甚麼儞頭落也不知。覺乃喝。師云。正是第二頭。
　　因註楞伽經上堂。五法三自性識。二種無我。乃至一百八句。且道。是甚麼義。拈拄杖卓一下云。是此義其或未然後五日看。
　　復擧。紫璘供奉欲註經。忠國師曰。凡註經須會佛意始得。璘云。若不會佛意。爭解註得經。國師令侍者盛一椀水。著米七粒在水中。椀面安筋一隻。乃問此是甚麼義。璘無語。國師云。老僧意尚不會。況佛意。爭能註得經。拈云。若是眞如當時。只道。此是忠國師因紫璘供奉欲註經。令侍者盛水一椀。著米七粒於水中。椀面安筋一隻。乃問。是甚麼義義。又曰。是國師意。又曰。實非佛意。當時若也如此對答。未必國師不向明窓下安排。且道。卽今還有向明窓下安排也無。下座。
　　上堂。以拂子作圓相云。大衆會麼。今日開爐。下座。
　　達磨祖忌拈香。少林花木正凋霜。天老誰知地亦荒。結果自然成更好。慇懃炷此一爐香」。
　　上堂。有意氣時添意氣。黃牛八脚垂過鼻。風流不在著衣多。會使不如家富貴。
　　赴建長請退院上堂。眞如界內。本無許事。且道。因甚麼進一步。直得天高東南。退一步。直得地傾西北。良久云。豈不見道。伸脚唯在縮脚裏。卽下座。　　
　　眞如禪寺語錄（終）

竺僊和上語錄卷中

　　                四明竺仙和尚
  住相模州巨福山建長興國禪寺語錄
　　    侍者景忍裔翔宗訥契鈞等編


　　師。丙戌十一月二十九日。於京師眞如禪寺方丈受左武衞將軍請。明年丁亥正月二十日入寺。指山門云。門內有君子。門外君子至。白日照古今。清風動天地。
　　佛殿。渠卽是我。我卽是渠。燒香禮拜。無缺無餘。
　　土地。祠山張大帝。天下鬼神爺。誰知鄕曲裡。由來共一家。便燒香。
　　祖堂。西天無折合。東土錯流傳。鼻孔皆相似。頭顱亦復然。便禮拜。
　　據室。道得也是。道不得也是。會得也好。會不得也好。黃念臺上妙舞三千。白玉樓前高歌八百。是汝等諸人。向無量劫前親曾應拍。卽今事作麼生。喝一喝。
　　拈御教書。當知者個是大神呪。是大明呪。是無上呪。是無等等呪。功德難量。諦聽諦聽。
　　指法座云。僊上座。常時以盡虛空界爲座。以盡虛空界爲身。以盡虛空界爲口。塵說刹說。三世一切說。無間歇而又何用特地。今時重登此個小木棚子。如何若何。乃驟步云。看看。有何異處。遂陞座。祝。
　　聖罷。次拈征夷大將軍幷左武衞將軍香云。〔義〕-？伏願。如我本尊地藏王菩薩兩手。一持金錫。一掌寶珠。寶珠可以照曜世界。金錫可以彈壓乾坤。
　　又次拈關東主典厩將軍香云。伏願。如我土地昌福崇仁。鎭此山河。神和道合。深明佛法。洞徹見元。
　　復次於懷中拈出香。乃呵呵笑云。此香奉爲先師扶宗普覺佛性禪師古林大和尚。用酬法乳之恩。復笑云。釋子嗣法。不如俗人結交。擬向黃金鑛裡。鑄出相思淚。而向白木片上。拈出呵呵笑。又笑云。遍法界不見其人。盡大地是儞自己。踏不著。謝證明。三十年後。百千劫外。不識最親。忍笑不已。靑天之高有頂。滄海之深無底。乃就座。上首白槌云。法筵龍象衆。當觀第一義。師云。早是第八義。旣然如是。豈無方便。拈拄杖畫云。還有相見者麼。僧問。人天普集。選佛場開。四衆咸臻。萬靈畢萃。學人上來。請師祝聖。答云。雲靜日月正。雪晴天地春。進云。祝聖已蒙師指示。向上宗乘事若何。答云。天河橫北斗。日月轉金輪。進云。與麼則千枝少室花方盛。一派曹源水更清。答云。自古自今。進云。記得。肅宗皇帝問忠國師。如何是十身調御。國師云。檀越踏毘盧頂上行意旨如何。答云。須彌山走馬。大洋海橫身。進云。恁麼則頂門具眼照天地。肘後懸符亙古今。答云。恰是。進云。如此則昔日靈山。今日靈山。當時世尊。今朝和尚。答云。兩個。進云。覓火和煙得。擔泉帶月歸。大衆證明。學人禮謝。答云。座中盡是江南客。正好樽前唱鷓鴣。乃云。毘盧頂上分開一合乾坤。赤肉團邊坐斷三祇今古。直得普遍普。現遍普。動遍動。震遍震。吼遍吼。靈臺萬疊。寶網千重。交貫焜煌。彌羅照曜。正與麼時。折蒿枝以攪滄溟。鑄金剛而成鐵券。然後折半列三。唱六點五。撒眞珠於紫羅帳裡。橫錦線於白雲天外。令其聖性人天水命魚龍毛凡道衆。各各歴然。個個廓爾。至於家納百福戶入千祥。朝野歌謠。君臣歡慶。何莫由於斯也。然則且道。斯之一字。何以申明。竪起拂子云。一毫穿衆穴。八表賀昇平。復擧。臨濟云。有一人。論劫在途中不離家舍。有一人離家舍。不在途中。那個合受人天供養。新建長則不然。昨自京師來入玆寺。向者實在途中。于今唯居家舍。臨濟卽是山僧。山僧卽非臨濟。豈不見。一雙孤雁撲地高飛。兩隻鴛鴦池中獨宿。若也見得。近水樓臺先得月。若也不見向陽花木易逢春。直下會去。變大地作黃金。以施仁者未爲分外。直下不會。攪長河爲酥酪。以享仁者未爲分外。何故。如今四海清如鏡。行人不以路爲讐」。
　　當晚小參。龍吟雲起。虎嘯風生。卽且置。竪起拂子云。者箇是三世諸佛。一手共握底柄子還有向七縱八橫處相見底麼。僧問。坐斷毘盧頂。宏開解脫門。聖凡同得入。一一面慈尊。學人上來乞師指示。答云。滿眼光明燭。鐘中無鼓聲。進云。記得。教中所說佛具三身。爲法報化。其理如何。答云。握手舞三臺。笑倒黃番綽。進云。如何是法身。答云。覷不著。進云。如何是報身。答云。儞還識我也無。進云。作麼生是化身。師乃垂下一足。進云。如此則自性具三身。三身唯一體。答云。甚會得好。進云。不因今夕節。他日定難逢。大衆證明。學人禮謝。答云。伏惟。可喜。乃云。一別靈山再會同。儼然昔日舊家風。愧無佛法慇懃語。幸有心情彼此通。高擧旣登天鳳穴。入深須到海龍宮。更宜共把黃金錫。重擊須彌頂上鐘。復云。記得。初在京師受大檀那左武衞將軍玆山之命。復召飯以錢。旣而就爲告別。檀那卽贈以偈云。西都東海際。相見幾般回。來往本無隔。毛頭沙界開。山野當時和韻以謝云。不忍別千里。相看腸九回。贈言多慰意。茅塞一時開。諦觀檀那志誠殷勤如此。而宗通句到。又若是蓋佛祖菩薩阿羅漢化身而來也。昭回斯道。闡發宗乘不在玆乎。再和一首云。宗乘當闡發。斯道見昭回。萬朶優曇蘂。春風一夜開」。
　　謝兩班及龍首座上堂。靑帝掣開金殿鎖。山鬼把住麒麟兒。與麼與麼。三千諸佛點首。不與麼不與麼。六代聖人却步。擊拂子云。南山起雲。北山下雨。建長寺裡。五百高流。東序西向。西序東向。是法住法位。世間相常住。乃問侍者。今日是幾。者擬祇對。卽喝便下座。
　　上堂。一卽一切。一切卽一。竪起拂子云。釋迦老子卽今化作拂子。却在山僧手裡。乃擊一下云。卽今又穿燈籠入露柱。倒騎佛殿。直出山門去也。直得春風兮𩖼𩖼。春日兮暉暉。春水兮涓涓。春泥兮滑滑。再竪云。卽今又在者裏。大衆見麼。容顏甚奇妙。光明照十方。我昔曾供養。今復還親覲。又擊云。下座巡堂喫茶。
　　佛涅槃上堂。僧問。胸字香分無量義。頂珠常照百由旬。雙林孰謂歸圓寂。坐斷乾坤日見眞。學人上來乞師指示。答云。大衆見儞恁麼問。進云。教中道無有涅槃佛。無有佛涅槃。還端的也無。答云。甚麼教中恁麼道。進云。唯如道今日卽有。明日卽無。又見如何。答云。錯。進云。如此則佛身充滿於法界。普現一切群生前。答云。也是第二頭。進云。記得。前日和尚上堂云。容顏甚奇妙。光明照十方。我昔曾供養。今復還親覲。卽今在那裏答云。儞困耶。進云。可謂經行及坐臥。常在於其中。答云。儞醒耶。進云。不因今日快便難逢。大衆證明。學人禮謝。答云。喫茶。乃云。無有涅槃佛。無有佛涅槃。且道。今日底事又作麼生。良久云。君不見。梨花藞苴桃花笑。無限遊人醉似泥。
　　上堂。本地風光相應。肘後靈符烜赫。發一句於千聖頂門。抽一機於無盡寶藏。直得花開世界起。花落實相成。今朝三月一。前日是清明。且道。卽今事作麼生。無限風光好。山河一道平。
　　報國寺休耕菴請爲開山。佛乘禪師一十三年忌辰陞座。乃竪起拂子云。拂子能生一切法。拂子能滅一切法。能使一切法不生。能使一切法不滅。正與麼時。還有激揚者麼。僧問。一切諸佛乘。願力遊人世。本來無去住。出沒隨人意。今日佛乘禪師忌辰。還來也無。請師指示。答云。高著眼。進云。可謂處處眞處處眞。塵塵盡是本來人。答云。覰著則瞎。進云。此事且止。記得教中云。十方薄伽梵。一路涅槃門。未審。門在何處。答云。儞適間從甚麼處來。進云。只如僧問乾峯路頭。峯以拄杖畫一畫云。在者裏。意旨如何。答云。險。進云。雲門聞得云。雲門扇子𨁝跳上三十三天。𡎺著帝釋鼻孔。東海鯉魚打一棒。雨似盆傾。又作麼生。答云。七顛八倒隨樓搜。進云。雲門與乾峯則且止。唯如者僧還識路頭也無。答云。不殊今日。進云。旣識路頭門。聻。答云。今日不殊。進云。又記得。教中云。唯有一乘法。無二亦無三。未審。是甚麼一乘法。答。背後看。進云。若但讃佛乘。衆生沒在苦。答云。將此深心奉塵刹。進云。可謂奇特中奇特。殊勝中殊勝。大衆證明。學人禮謝。答云。許儞知。乃云。卽者是卽者是。一是一切無不是。卽者非卽者非。一非一切無不非。一切非。一十三年電影飛。一切是。今日重來相汝爾。擊拂子云。非不非。是不是。是非已去了。是非裡薦取。取不得捨不得。還見佛乘禪師麼。上下四維無等匹。回向罷。復云。此是報國寺休耕菴爲本寺開山佛乘禪師一十三年忌辰。請陞座底意旨。且道。說箇甚麼則得。若夫所看五部大乘妙典經。內皆已說盡。若重說之。正是頭上安頭。又且達磨西來。不立文字。直指人心。見性成佛。若言有可說者。則是違背祖宗。自爲訕謗。若謂無可說者。爭柰卽今何。當此之時。還有定當得底也無。若有便可與佛乘禪師共相握手。直向千聖頂𩕳上行。一期事畢。更不用。如何若何。若無却請佛乘禪師證明。於是乎仙上座敲空取響。供養諸人去也。所謂不立文字之說。非所謂一切語言。不當言說。非所謂一切文字。皆用併蕩却之。唯如者一句不立文字之說。明如日月。聲似雷霆。流傳今古。又是何物。此蓋但以恐人墮於文字上不見文字。所指文字外之意耳。所謂獅子咬人。狂狗趁塊者是也。當觀第一義諦於文字外云爾。豈不見。佛於楞伽因大慧問。三藐三佛陀。無風起浪。佛曰。悉離一切量一釣便上於下。又曰。離一切量則無言說。抱贓叫屈。又曰。無言說則無生。無生則無滅。無滅則寂滅。寂滅則自性涅槃。自性涅槃則無事無因。無事無因則無攀緣。無攀緣則出過一切虛僞。出過一切虛僞則是如來。如來則是三藐三佛陀。敗闕不少。始佛曰。悉離一切量。只此一言。已早是慈悲忒殺。而乃又曰。則無言說。只此無言說之言。豈不是言說耶。而又乃至向下。云云不已。又是甚麼。當知不卽言說。不離言說。不在言說上。然則佛乃老婆如是。著甚麼急。豈當時佛世。最上大乘根器鮮少無如之。何故乃忉忉曲盡其心。導人如此。至於靈山拈花。百萬人天。悉皆罔措。是時諸大菩薩。大阿羅漢證果位。獲神通底聖賢。不可勝數。第迦葉一人而已。蓋可見耶。孰知此一點子唯悟方知不可企及。當此之時或有箇漢出來道。汝是何人。乃敢罔聖欺賢至於如是。仙上座未免起身禮他三拜但惜無之。又所謂此經四卷者。此乃全是文字而已。今乃以不立文字引之爲證。余果欺人乎。余豈欺人哉。達磨乃是不立文字之師。蓋其得於是也。而謂二祖曰。吾觀震旦所有經教。唯楞伽四卷可以印心。切忌錯認定盤星。此亦是第二箇老婆耳。而其又曰。吾觀赤縣神州有大乘器。者老子眼橫二寸。舌長三寸。洎接得箇第子。但能禮三拜。依位而立。便謂。汝得吾髓。無孔鐵鎚三箇竅。等閑挿翼向天飛。世間畢竟無人識。只有當年達磨知。然其豈知厥後子孫繁衍鼎盛。衝樓跨竈。而不少耶。所謂三藐三佛陀。若據其義翻爲東土之言。三者正也。藐者遍也。等也。佛陀又曰菩提。知也。覺也。總曰正遍知覺。是佛之德也。如曰。惟願爲說三藐三佛陀。卽是所謂如何是佛法的的大意耳。是故。臨濟以問。黃檗但以烏藤用事。臨濟承之。至於或未入門。卽熱喝出去。乃至其他。或曰。如何是佛。乾屎橛。麻三斤。殿裡底。狗子還有佛性也無。無。上至諸佛。下至螻蟻。皆有佛性。爲甚狗子却無。爲伊有業識性。在一等亦是老婆。但不爲汝解注。一例用本分草料。使儞自悟耳。較些子昧者。以心意識量思惟計較。此是外道也。其可得哉。又大慧曰。如世尊說修多羅。攝受不生不滅。又世尊說不生不滅。是如來異名。乃難之曰。云何世尊爲無性故。不生不滅。爲是如來異名耶。佛乃廣爲分別解說。乃至曰。我於此娑呵世界有三阿僧祇百千名號。各說我名。而不解我異名。師乃擧拂子云。仙上座拂子但喚作拂子。又指香爐云。香爐但喚作香爐。於是佛又自說一絡索。名而曰。彼諸愚夫不能知我。而計著言說種種章句。於不生不滅作無性想。不解自通會歸終極。止止不須說。又曰。彼諸癡人作如是言義。如言說義說無異。謂義無身故。言說之外更無餘義。惟止言說。不知言說自性。不知言說生滅。義不生滅。一切言說。墮於文字義。則不墮離性非性故。法離文字故。是故我等諸佛及諸菩薩。不說一字。不答一字。咄。漏逗不少。釋迦老子寐語作麼。釋迦老子寐語則且置。設使盡大地人。開得眼來覩見靑天白日。元來始知不立文字。直指人心。見性成佛。乃是佛佛祖祖。及一切當人之事。蓋非達磨始立爲宗。非是自爲一家之說。達磨乃傳佛心宗。以救迷情而已。箇事唯證。乃知。豈文字之師同日可語。有祖以來。得這些子入手底。握定佛祖命門。撥轉向上機關。千變萬化。開合臨時。卷舒自在。更不由人。何其盛哉。唯如佛曰。不說一字。不答一字。忽若當時。有人問曰。一大藏教何處得來。畢竟佛又如何支遣。佛則未必不重謂之。曰法離文字故。若是仙上座則不然。但曰。是我罪過便了。再問如何。且待我上山斫棒來。常愛妙喜老人。庶幾有些子衲僧氣息。嘗擧。菴提遮女問文殊曰。明知生是不生之法。爲甚麼被生死之所流。乃著語曰。也好與一問。於是復解之曰。大意道明知本來不生不滅。因甚被生死流將去。昧却本來面目。文殊答曰。其力未充。舊時有一僧持此語。問一老宿。適値面前有一枝笋。宿乃謂其僧曰。如今將來作竹用得麼。此明其力未充。謂修行未有力在此是教中所說。却到祖師門下。非離眞而立處。立處卽眞要會麼。明知生是不生之法。爲甚麼被生死之所流。其力未充。狗子還有佛性也無。無。喚作竹箆卽觸。不喚作竹箆則背。無非是這箇道理。宗眼卽教眼。祖意卽教意。此是妙喜老人如此。若是仙上座則又不然。明知。生是不生之法。爲甚麼被生死之所流。其力未充。狗子還有佛性也無。有。狗子還有佛性也無。無。畢竟如何。七畫對十二。若也會。十方國土中。莫作一乘法。若也不會。無二亦有三。萬里一條鐵。且道是宗眼。且道是教眼。且道是祖意。且道是教意。此則且置。常記與佛乘禪師相見。已是二十四五年事。某丙寅間遊江西至洪州翠岩。忽見此和尚。丰釆卓異。而趨前曰。昨受鳳臺和尚所囑曰。我有一𠠢利僧。遊江西去。汝可覓之。故此尋訪而至。吁余非曾打破人家事。鳳臺老人何爲而言。余爲𠠢利僧。大似可笑。由此一見如故。後回鳳臺。又同住凰臺。老人甚器重之。而此禪師。謹於持律。每午後水亦不飮。勤於制作。琢成言句。清新可愛。出人意表。時山僧嘗與衲子言曰。日本廣首座。二六時中。除坐禪。作言句外。別無他想。可謂佳衲子也。洎爲客於浙間。與夫徑山南北山往往共處。一日在徑山。忽日本文侍者至。言。鄕船在福州。以明極和尚有宿昔之約欲取之時。明極欲挽山僧偕行不可。乃謂文曰。若能化仙公共住行矣。否則不然。且又自謂山僧曰。汝於此但此國人識汝耳。有何利益。亦可去彼。行汝古林和尚。一枝佛法於外國也好。此乃佛天在上。余不誑言。又曰。我之老大昏耄。尚且欲去。況汝後生。精明百倍。而又事事敏妙。且聞。彼之船不一二年間。必又來此。就回亦可。亦望托汝寄附鄕書也。時日本亦有數人在彼。余乃問文等曰。可得回否。文曰。此船一去明年卽便又來。但隨意耳。昔兀菴亦回。西澗回而復往。但自貪我國之好者。自不回耳云云。佛乘禪師曰。我觀此土。皆無叢林。看不上眼。今唯我鄕間。尚有不異百丈在世時也。如或不信。則同往一觀而回。又曰。西堂和尚之言是也。當去行佛法。而今佛法流東。凡我鄕間無不敬信者。順緣而行。今正是時。大丈夫何自凝滯。而不決耶。先是昔在保寧爲侍者時。寮賓兩浙鄕曲外有日本三十二人鳳臺老人。每見則戲之曰。此日本國師也。又曰。汝若誠能一往。則大化於彼。余曰。去則不辭。慮不得返。曰。出家兒遇緣卽宗。何且慮此。於是感其先言固戲之耳。而又誠也。但一行之遂至於此。迨今不覺十九年矣。禪師化去又十三載。而諸賢弟子。乃命於今日諱辰對靈陞座。獲叙緒餘。愧無佛法可行。有負禪師之命。而且冐據第一名藍。何以當哉。禪師以道德自重。雖帝王招之不赴。後開法淨妙。旣而勇退菴居。自號休耕。尋開山玆寺而終。諡佛乘禪師。記得。禪師遷化示衆曰。末後一句。佛祖不知。揭翻大海。躍倒須彌。大衆還會麼。請爲從頭註出。末後一句。不墮諸數。佛祖不知。今古希奇。揭翻大海縱橫自在。躍倒須彌不動毫釐。且道。卽今事作麼生。一十三重華藏海。重重無盡現全身。黃金面具無人識。化作東風滿眼春。
　　上堂。雨落不上天。日輪海中出。照見須彌山。問訊定光佛。拈拄杖云。卽今向甚處去也。香臺下。復云。桃華落盡杏花開。狼藉王孫飮酒杯。誰在遠村煙外立。頭長三尺笑咍咍。
　　佛生日上堂。卽今釋迦老子化作悉達太子。在此喃喃獨語。還有與他相見者麼。僧問。記得。藥山見遵布衲洗佛便問。這箇從汝洗。汝還洗得那箇麼。未審。那箇是甚麼。答云。乾屎橛。進云。遵曰。把將那箇來。山便休。又作麼生。答云。涴却手。進云。和尚今日與遵布衲是同是別。答云。兩箇黃鸝鳴翠柳。一行白鷺上靑天。乃云。正當今日盡大地草木叢林。悉皆一手指天。一手指地。作大獅子吼。卽今屋後風聲。簷前雨滴。悉皆一手指天。一手指地。作大獅子吼。唯有山僧拂子不然。何故。乃以拂子向空。點一點畫一畫。
　　結夏小參。鐘未鳴鼓先響。抑逼山僧出來。畢竟爲甚麼事。衆中還有道得底麼僧問。千說萬說。不若親見。明鏡當臺。胡來漢現。學人上來。便請開示。師竪起拂子云。儞喚這箇作甚麼。進云。明朝結制。今夜小參。剋期取證。畢竟如何。答云。咬定牙關。進云。與麼則十方同聚會。箇箇學無爲去也。答云。儞向甚處見龐居士來。進云。記得。藥山小參不點燈。乃曰。我有一句子。待特牛生兒卽向儞道。此意如何。答云。牙齒不關風。進云。時有僧曰。特牛生兒也何以不道。山曰。把燈來把燈來。又作麼生。答云。如般大子。進云。僧退入衆。還有承當分也無。答云。面皮厚三寸。進云。卽今有問。和尚特牛生兒。如何祇對。答云。面皮厚多少。乃云。來日結制。今夜小參。旣登此座。無可言者。幸有禪客。爲我發機。一問一答。無少無剩。如禪客問。藥山小參不點燈。乃曰。我有一句。待特牛生兒卽向儞道。山僧答。牙齒不關風。乃至曰。特牛生兒也。把燈來。答謂。如般大子。極過去劫盡未來際。有何問哉。其或未然。九十日內。一刹那間。幸冀同人毋貴尺璧。宜惜分陰。勿謂。俗談眞有可取。切當自力。復擧。百丈曰。汝等與我開田了。我爲儞說大義。僧開田了。請說大義。丈乃展開兩手。拈云。大好大義。虛空包不過。大地載不起。乃在百丈手裏。然乃建長則不然。但謂須待秋成。來夜更請四頭首。下箇註脚。
　　結夏上堂。今日結却布袋頭。還有向布眼裏出觜。道得一句底也無。僧問。薰風自南來。殿閣生微涼。正恁麼時願聞法要。答云。簷前滴滴耳根歴歴。進云。莫便是諸佛出身處。答云。東山水上行。進云。古人曰。東山水上行。且道。是同是別。答云。卽今是山僧道底說甚古人。進云。佛向上事又作麼生。答云。頂𩕳上覷。進云。只如結制。西天以蠟人水爲驗。東土以鐵彈子爲驗。和尚者。裡以何爲驗。師乃擊拂子云。以此爲驗。乃云。結結八萬四千岐路絕。釋迦老子沒處去。句引兒孫弄明月。清波無透路。碧落有人家。雁飛煙塞外。魚觸渡頭沙。咄咄咄力圍希。楪子下贈三槌。復擧。芭蕉云。儞有拄杖子。我與儞拄杖子。儞無拄杖子。我奪却儞拄杖子。拈云。芭蕉恁麼可謂奇特。自古自今。拈擧者亦不少。山僧者裡則不然。乃拈拄杖云。者箇豈不是拄杖子。遂放於脚踏前。卽說行禮之事一遍。起身跨拄杖而過。下座。
　　謝秉拂上堂。當軒答問。據令提綱。閃電未收。僻歴隨至。當此之時。山僧立地有分。誰敢覷著。及乎雲收雨霽。乃見天垂寶蓋。地湧金蓮。中有化佛。手秉白拂。安詳而坐。不動舌頭作獅子吼。問之何以如此。遂擧拂曰。自從釋迦去後彌勒未來。唯者箇子無人提掇。親承付囑山僧報曰。奇哉希有。一二三又添一。珊瑚枝上月重輪。看來盡是黃金色。
　　請首座上堂。僧問記得。臨濟問黃檗西來的的意。黃檗便打。此意如何。答云。莫謗他。進云。曾聞。三問三被其打。答云。却是。進云。然而臨濟始終不悟。又作麼生。答云。用力太過。進云。唯如道重賞之下必有勇夫。答云。是他無勇也。進云。又如睦州云。此子向後作一株陰涼大樹。蓋覆天下人去在。未審。睦州具何眼目。答云。具陰涼大樹眼目。乃云。人天眼目旣正叢林號令當行好大衆試看。龍吟霧起。虎嘯風生。只如此別有事耶。有。拈拄杖云。豈不見禪客問底。六十蒿枝憶古人。五百年來少人喫。只此還更有耶有後五日。下座。
　　上堂。僧問記得。僧問趙州。萬法歸一。一歸何處。灼然一歸何處。答云。歸山僧拂子頭上。進云。州云。我在靑州作一領布衫。重七斤。又作麼生。答云。一領布衫重七斤。進云。今日和尚。昔日趙州。是同是別。答云。拂子布衫。乃云。雨落不上天。已是七八日。以拂子向空畫之。復作圓相云。畫開天外雲。放教日頭出。好大衆赤赫焰沒邊表。
　　上堂。心爲工伎兒。意如和伎者。五識爲伴侶。妄想觀衆伎。好大衆。竿木隨身則且置。且道。還有不入這箇場子裡底也無。下座」。
　　上堂。僧問。承聞。古德有言。欲識佛性義當觀時節因緣。如何是時節因緣。答云。五月山房冷似氷。進云。佛性義又且如何。答云。含元殿裡定覓長安。進云。又古德云。日日是好日。時時是好時。明甚麼邊事。答云。明這日日是好日。時時是好時。乃云。從上以來。千人萬人。多得其體。少得其用。得其體者成佛作祖。得其用者鍛聖鎔凡。良久云。乾坤一合地胡餅。日月兩輪天氣毬。
　　上堂。僧問。智門因僧問。蓮華未出水時如何。門云。蓮華意在那裡。答云。水上。進云。僧又問。出水後如何。門云。荷葉。又作麼生。答云。泥裡。進云。卽今問和尚。蓮華未出水時如何。答云。重言不當吃。進云。出水後聻。答云。再犯不容。進云。和尚卽今與智門是同是別。答云。也不同也不別。進云。畢竟出與未出相去多少。答云。百來丈。進云。學人今日小出大遇。答云。識取蓮華。乃云。記得羅山問。明招虎生七子。第幾箇無尾巴。招云。第七箇無尾巴。輒成一頌。虎第七子無尾巴。咆哮一嘯風生牙。空谷傳聲答其響。百獸震恐如稻麻。看他露出底。誰能著脚履。自是不咥人。教君休擬議。不入其穴。安得其子。要其終原其始。沒去處在者裡。噫噓𡃰憑婦不來斐旻已矣。古之今之。孰其知已。南山雲引北山雲。子細看來。良有以萬里無蹤兮忽生碧落之邊。千尋有影兮映入滄溟之底。拈來七棒對十三。正好與君相共呵呵。重探原委。
　　上堂。僧問。聲前薦得。未是作家。喝下承當。
    猶爲鈍漢。學人上來。請師相見。答云。風來樹動搖。日出海波赤。進云。相見旣蒙師指示。衲衣下事竟如何。答云。切宜檢點。進云。人人有箇水牯牛。唯要識取這一頭。如何是這一頭。答云。無鼻孔。進云。恁麼則箇箇鼻吼遼天去也。答云。適間向儞道。甚麼。進云。記得僧問。洞山。如何是佛。山云麻三斤。意旨如何。答云。也無。意旨也無如何。進云。又有僧問雲門。門云。乾屎橛。又作麼生。答云。却較些子。進云。恁麼則洞山與雲門是一親是一疎耶。答云。都不是。進云。卽今請問和尚。如何是佛。師乃竪起拂子云。看。進云。和尚恁麼祗對。與他洞山雲門還有優劣也無。答云。料掉沒交涉。乃云。如何是佛。適來因禪客問已道了也。且道。如何是諸佛出身處。東山水上行。圓悟曰。天寧則不然。薰風自南來。殿閣生微涼。老妙喜向者裡悟去。直得笑倒唐文宗。愁殺柳公權。建長今日要教大衆一齊悟去。且不令人笑。亦無人解愁。如何是諸佛出身處。便下座。
　　告香普說。大衆堅請告香普說。足見各欲延洪佛祖慧命。樹立宗門軌則。自他竝度。物我同參。利益無窮。垂範千古。衆請已勤。實非細事。況値少病未能全損。實豈能爲然。又眷此乃是海內第一名藍。而我不德居之。何以塞責。迫不獲已。力疾而作。豈能深談廣說。然據迦葉門下達磨正宗一字也無。又何可說。所以道。我宗無語句。亦無一法與人。故長沙曰。我若一向擧揚宗旨。法堂前草深一丈。蓋迫不得已而有言也。且盡法無民。豈無方便。放一線道。使其登於天。吾與之俱入于淵。吾與之俱與其同事化令成佛。吾豈不爾。然據首座禀曰。生死事大。無常迅速。最先一著。無過此耶。然此乃清規之說。汲引初心。何莫由之。於是山僧應時垂語。首座下語。人人已見。人人已聞。人人已會。然固一期如此。萬別千差盡在是矣。然於英靈上士。未言先領。未擧先知。其如晚進小生鈍根者。何是又上大人丘一已。不得不再一誦也。佛曰。畏生死苦而求涅槃不知生死涅槃了無差別。又爲何哉。當知欲脫生死而證涅槃其欲一也。所墮無別。涅槃二字據翻譯者有種種義。玆不暇言。以所修所證。教家之說。乃有四種。一者本來自性清淨涅槃。謂一切法。皆眞如理。雖有客塵所染而本性清淨。具無數量微妙功德。無生無滅。湛若虛空。一切有情平等共有。與一切法不一不異。離一切相。一切分別。尋思路絕。名言道斷。內自所證。其性本寂。二者有餘依涅槃。謂卽眞如出煩惱障。雖有微苦所依未滅。而障永寂。三者無餘依涅槃。謂卽眞如出生死苦。煩惱旣盡。餘依亦滅。衆苦永寂。四者無住處大涅槃。謂卽眞如出所知障。大悲般若。常所輔翼。由斯不住生死涅槃。利樂有情。窮未來際。用而常寂。一切有情皆有初一。二乘無學有其前三。唯佛可言具四。然教家之說。未可信也。何故。誰不是佛。而又外道邪見。妄想自謂涅槃。亦有四種。一謂自性無性。蓋以計諸法。體性是有。名自性。後除之爲無。名無性。二謂。種種相性無性。以計諸法相。名種種相性。後復觀爲無。名無性。三謂自相自性非性覺。又以通計性相是有。名自相自性。亦觀爲無名無性。自謂其覺。四謂諸陰自共相續流注斷。以斷五陰六道中。相續流注也。又非止此四端而已。又有或有見法無常。諸受陰盡。如燈火滅。如種子壞。妄想不生作涅槃想。或以從方至方。以從方生。人人生天地間。滅後還入於方。謂方是常住解脫涅槃。或計風能生殺萬物。風性亦是常住涅槃。或以覺所覺。見壞爲是。或以常無常爲是。或以怖畏於相而見無相。深生愛樂。作涅槃想。或以四大三世之性不壞想爲是。或計我及諸法更無壞滅想爲是。或以依於功能轉變。以所依作一切物是。或以罪福俱盡是。或謂諸煩惱盡是。或謂智慧是。或計自在是。或計展轉相生是。或言得眞諦道是。或見功能所起和合是。或以自然是。或以爲王者。能安萬姓。卽是涅槃。或計時節爲因。能生世間諸法。卽是涅槃。或謂性是。或謂非性是。或謂知性非性是。或謂萬物是喧動。涅槃是寂靜。雖是差別。俱是涅槃。如上諸外道。作涅槃妄想。楞伽力呵之。蓋佛眞涅槃。不著外性妄想識滅。離於四句耳。四句者。乃是一異俱不俱。有無。非有非無。常無常也。仰山夢說。卽此旨耳。潙山因仰山擧。乃云。子已登聖位。看他父子之間。便乃干戈相待。天童覺和尚擧。登聖位了。頌曰。玉女依俙夜動機。錦絲歴歴吐梭臍。仙上座曰。却是天童。脚跟紅線子。第三句曰。水天湛碧全功墮。仙上座曰。天童窠窟。第四句曰。雪月寒清一色迷。較些子。復曰。諸禪德。全功負墮。一色猶迷。作麼生體悉得相應去。仙上座曰。饒解註。其又曰。權掛垢衣云。是佛却裝珍御。復名誰。仙上座曰。全是全不是。先謂四句者。蓋四句俱墮二邊。不能離心意識。乃是妄想分別。豈成涅槃。佛眞涅槃。德無不具。障無不盡。可思議哉。然而豈知。此亦特爲怖畏生死惡道。是謂志樂小法者。以喩所設化城耳。未至於佛。然又豈知。直饒到得寶所得其一乘。猶在佛地。未爲究竟。若夫宗門向上事。又在何處。況外道邪見哉。西天外道蓋有三種。以今觀之。東土悉如之也。一。佛法外之外道。乃計執四句者。及六師。卽達磨所破者。此一種內有九十六種。二。依附佛法外道。讀佛經書自恃聰明。而不明正見。別生妄解。譬如牛之飮水成乳蛇之飮水成毒。而其諸師皆推不受。三。志學佛法行成外道。執佛教門而生煩惱不得悟入。或執墮有中。或執墮無中。或執墮亦有亦無中。或執墮非有非無中。倒執正法。還成邪見。是故所謂多食甘露。傷命早夭。失方便門。墮於邪執。若也悟而達之。千差萬別。左右逢原。迷而執之。毫釐有礙。如四句義。通塞懸殊。在法名四句。悟入名四門。妄計名四執。非毀名四謗。四句不動。得失自生。概而言之。一有依著。所貴所重。立知立解。見處不忘。皆爲外道。又所謂生死涅槃者。諸佛出世。不爲令衆生出生死入涅槃。但是度生死涅槃之二見而已。佛說一切法爲度一切心。我無一切心。何用一切法。佛祖已來千變萬化。倒行逆施。直說曲談。無有他事。牛頭曰。曲談名相勞。直說母繁重。至哉言也。牛頭誠是善於談說者。但惜。其莫逃黃檗之直言耳。且道。此箇直言與先云直說是同是別。此則且止。唯如一大藏教。豈非曲談。拈花微笑。卽是直說。所以正法眼藏。涅槃妙心實相無相。微妙法門。不立文字。教外別傳。窮天地亙萬古。盡塵沙劫。承其玄化。紹續無窮。莫過此也。原其所自。乃是釋迦老子於無量劫所收拾得底。滯貨賣之不行。直至靈山耳。看這老子。也是箇忍性底人。何故先是於初生下時。早已拈出。一手指天。一手指地。周行七步。目顧四方。作大獅子吼云。天上天下唯我獨尊。貨則奇矣。爭柰不遇人何。仙上座當時若見。但謂之曰。且緩緩免見浪自狼藉。已後零零碎碎。往往數數。拈出總是徒然。洎得迦葉大商一笑領之。通於天下。其利博矣。至於後代。乃有雲門善能別物。爲之酬價曰。我當時若見。一棒打殺。與狗子喫。貴圖天下太平。雲門是好貨殖者耶。爭柰盡力。只道。得一半而事亦去之久矣。自此便有許多瞎眼。波斯却來雲門家裡。展展轉轉作短販。明覺曰。便與掀倒禪床。仙上座曰。瞎。法眼曰。雲門氣勢甚大。要且無佛法道理。仙上座曰。許儞會時有老宿。代云。將謂無人證明。雪竇云。鉤在不疑之地。仙上座曰。一箭落雙鵰。又有曰。將此深心奉塵刹。是則名爲報佛恩。仙上座曰。且喜依本分。有曰。雖有定亂之謀。且無出身之路者。有曰。好一棒大遲生者。看來是皆知其本末。識得根源之者。然後各擅己權輕提重按。一期可觀。在於當時亦乃莫不大開門戶。使彼四海有本之者以赴其席。又或有不爾之者。必乃閉門成巿。有遊巿者。坐巿者。行巿者。其局不一。其事無二。然子細撿點將來。大似各競錐刀之末。無有大度。亦可惜哉。或曰。仙上座又作麼生。豈不聞乎。先所謂佛且緩緩。於此亦然。但教雲門亦且緩緩。或又曰。亦是錐刀之末。仙上座曰。被汝勘破。且勿擧似於人我。此別有大度底。和聲便與一掌曰。卽此是也。一任擧似於人。問答且止。只此且緩緩畢竟作麼生會。豈不見臨濟云。一句語須具三玄門。一玄門須具三要。有權有用。山僧只道。箇且緩緩事作麼生。又臨濟有三句。因僧問。如何是眞佛眞法眞道險不知。臨濟當時爲甚不用本分草料。却云。佛者心清淨是。法者心光明是。道者處處無礙淨光是。喝。大衆會麼。所謂路逢劍客須呈劍。不是詩人不獻詩。而臨濟和尚於大寂定中。未必不掀眉而笑曰。不料。末世續我後代爲子孫者有斯人耶。此事且止。又說者老子將謂臨濟。甚生意氣。元來也只是箇三家村裡底老婆相似。好大衆非老婆也。乃是渠所著底靑黃等衣。又且莫說其衣。山僧且亦作箇老婆據理而言。唯除妄想。妄想一生。垢其心矣。何有清淨。妄想一生。暗其心矣。何有光明。妄想一生。其心窒塞。兼之垢暗。何有無礙清淨光。雖曰其衣。衣內有人衣乎衣乎。他家富貴百種千般。也有看他。別換一套。出來曰。若第一句中薦得。堪與佛祖爲師。此是靑底。第二句中薦得。堪與人天爲師。此是黃底。第三句下薦得。自救不了。此是白底。看這老子放憨賣峭。誰不識儞。仙上座則不然。第一句薦得。分開碧落。第二句薦得。裂破黃河。第三句薦得。白日下崑崙。長戈舂猛虎。仙上座自來貧窮。無許多衣亦無錢買脂紛得搽。但是淨洗却面。與天下人鬪白。拈拄杖畫一畫云。此事且止。參禪無他。誠是貴脫生死。欲脫生死須是者一著子透。者一著子透。則七縱八橫。縱奪卷舒。乃至拈頭作尾。翻背作面。改禾莖爲粟柄。換菡萏作荷花。當頭觸諱。向背摩挲。是其是非其非。非其是是其非。三千里外教伊看箭。擬欲擡眸。我方瞌睡。不是法爾。如然。亦非神通妙用。假竊不得。倣効不得。百煉靑銅照見鬼膽。明眼人前未作先敗。除非知有。孰擬驂乘。若實未透。又復耳裡聽得來。眼裡看得來。邪師過謬得來。心思意想。擣量卜度。安排裝裡將來。古人謂之野狐禪。子細思量喩得。恰似打初妝著。出來與人無異。且復聰明辯博。一似眞底。是所謂妖怪也。但是轉身不得。便見露出尾巴。頭頭有礙去不得。忌諱猶多。自在不得。未說獅子咆哮。且怕狗嗥。若遇子胡狗趙州狗。不特尾巴骨髓出矣。僧問。趙州狗子還有佛性也無。州云。無。只這一字。卽是斷生死根株底利刀。何不參之。然此一字。妄想不得。摶量不得。分別不得。註解不得。承當不得。不承當不得。作道理會不得。不可作非道理會。非有無之無。非虛無之無。非實無之無。非眞無之無。非假無之無。非無無之無。若能向者裏透脫得去。不妨歸家穩坐。然後出來向儞說細大法門。握定權衡。稱量佛祖。宏開爐鞴。鍛聖鎔凡。一一與其置之一處。以備指呼。然後却向生死海裏出頭。反轉面皮。橫吹鐵笛。却喚大歌。儞還識我也無。然大病莫過妄想。自家見地不破。不知妄想爲非。乃恣生妄想。反乃自是非他。妄想旣行。便成妄解。妄解旣成。則妄指註。或是或非。總成死語。瞢瞢之者。本望以開其眼。洎聞其說。雖惺惺者反被一障障却。十之八九。乃至遞相聾瞽。不期妙悟。不知實有自證自覺底道理。宗門寂寥。亦可痛哉。此乃自古有之。於册子上皆可見也。於今元朝乃是山僧生長之地。親自見之。至於自家。亦乃幾被其惑。山僧自少志存正法。凡世間人。正大之者。於世間事尚乃不肯屑就。況我出家。圖何事耶。若夫前前之事。不如意者。至於或見或聞。正是爲他閑事長無明。於我有何交涉。只宜置之於三千大千世界之外。自眠自嬉。多少是好不肯。放下自要閑管。此亦正是一種習氣。因記得。近來正月間初入寺。時有人讀入寺佛事。因言參學之者。有一等不求悟入。多把祖師機緣語句。妄想解說有解不得者。本非方語。亦非故事。亦無出處。乃曰。此是方語。或曰。是有故事出處。又或曰。此事漢書中不曾有。某人傳中不載。又或曰。此公案其句如此其事如何。答者曰。儞自參。便又曰。我不問其理。畢竟其事如何。東問西問。倒以自己管見。處處印正。宗師若見。眼目稍大者。出言不與己合。倒心非之。先言註解者非特今時。古來有者。宋朝有一官人。曰。陳了翁酷愛黃龍南禪師語錄。詮註殆盡。唯金剛與泥人揩背註解不行。嘗語人曰。此必有出處。但未知有之者。大慧曰。諺曰。大智慧人面前有三尺暗果不誣也。山僧曰。陳了翁雖是在家之流。實乃佛法中人。凡爲僧據師位者。能有幾人及之。尚乃如此三尺之暗。實不可逃也。何況他人。吁山僧面前百尺也有。亦可憐耶。然且金剛與泥人揩背倒是易可解者。自古以來更是有多少不可解者。只如興化道。紫羅帳裏撒眞珠又如何解。畢竟亦有解者耶。我不會也。其人曰。有遂問。何謂曰謂之盡情指示。山僧曰。如此則此是方語耶。其人不答。山僧爲之隩帳移時。又謂之曰。此亦是曉得底人如此解也。其人又曰。可知都是曉得底說。山僧曰。彼旣如此解之。此當於語上參究使徹乃可。我今再與解之。指示者如以手指指物。欲人見其物也。不可認指便以爲物。却將盡情指示四字死語來。口裏作方語念。肚裏依舊黑漆漆地。又非陀羅尼。念取功驗感應。其人休去。然自來念言語者有之。豈至如此。此乃未入門來尾巴已出。何待如何。近來數十日已前。上堂時。因頌虎生七子機緣。蓋偶因看大惠錄。至曰趙州勘婆。玄沙未徹。香嚴上樹。深山巖崖佛法。羅山問。明招虎生七子。第幾箇無尾巴。招云。第七箇無尾巴。此箇說話。眼若未開。一似說夢。要敵他生死。因此有感。欲冀兄弟有所舊發而作。也非是虛。欲自逞才。能作爲遊戲耳。又記。大惠武庫載兜率三關。一曰撥草參玄。只圖見性。卽今上人。性在甚處。二曰。識得自性方脫生死。眼光落地。作麼生脫。三曰。脫得生死便知去處。四大分離。向甚麼處去。張無盡有三頌。一曰。陰森夏木杜鵑鳴。日破浮雲宇宙清。莫對曾參問曾晢。從來孝子諱爺名。二曰。人間鬼使符來取。天上華冠色正萎。好箇轉身時節子。莫教閻老等閑知。三曰。鼓合東村李大妻。西風曠野淚沾衣。碧蘆紅蓼江南岸。却作張三坐釣磯。觀兜率設三關。當時素首座爲其點破者。向甚處去耶。然又不知。如何爲其點而破之。又乃畢竟人徒點之。自未破耶。抑又文和尚處所得者。亦不止此耳。而又素公先謂之曰。可以入佛。不能入魔。亦是死語。往往時人。見有先輩如此之言。便乃拈在口中。亦對人念之。其本固是死語。可笑。時人開得口來。見其死語上復成死語。其人肺腑洞然可見。山僧少年時參禪。曾親近一尊宿。卽前所謂幾被其惑者。以此三關三頌擧之。復吟之。乃點頭微笑。再三意以示其深妙。如此汝後生者豈能至此。是時山僧也不知。如何及乎後來己眼自開。兜率三關未爲之深。三問只是一意。重疊無緒。誨導初機。無乃不可乎。無盡三頌。未爲之妙。但是小乘皮膚見解。不足觀光。若夫是其設陷虎機以待英雄。及以體時人意。用鉤凡小則無可不可。豈有是哉。山僧道德不及古人。誤承大衆堅請。告香普說。以首座所稟之詞爲首。垂三轉語。起倒連類。頗似兜率。若其宗眼山僧自亦不知。觀此大衆。皆非小知小見之者。宜各以自頂門正眼。照天照地。照古照今。辨緇別素。洞徹自己見。元用作毛道梯航。直饒佛祖亦宜歛衽。使彼虛空。當爲震裂。說甚生死事大。無常迅速。旣乃兄弟。有志於日用工夫。所行所到所見如何。於所垂之語。不妨隨意下語。適間所擧。特對首座。今爲大衆。再擧一遍。一曰。生死事大。無常迅速。畢竟生從何來。死從何去。二曰。旣知去來。必須識路。五七縱橫。何者爲是。三曰。旣識其路。必善行履。天高地低。如何措足。久立珍重。
　　上堂。僧問。和尚前日爲衆普說垂三轉語。學人不會。乞師指示。答云。明明向汝道。儞自不會。進云。生死事大。無常迅速。畢竟生從何來。死從何去。答云。伸脚只在縮脚裏。進云。旣知去來。必須識路。五七縱橫。何者爲是。答云。蹋著卽是。進云。旣識其路必善行履。天高地低。如何措足。答云。達者共同途。乃云。大衆天高地低。下座。
　　上堂。僧問。記得。僧問天衣。古鏡未磨時如何。衣云。撐天拄地。意旨如何。答云。好箇意旨更無如何。進云。僧云。磨後如何。衣云。夕陽影裏快藏身。又作麼生。答云。也無。作麼生。進云。古人則且置。磨與未磨亦不問。打破來時如何相見。答云。仰面看靑山。進云。恁麼則胡來漢現。漢來胡現。答云。滿口道著。乃云。三九二十七。菩提涅槃眞如解脫。拈拄杖卓一下云。咄咄咄一抽三。
　　上堂。僧問。拈起也天回地轉。放下也草偃風行。去此二途。請師開示。答云。江上已秋色。火雲終未移。進云。德山見僧入門便棒。此意如何。答云。儞還知痛痒麼。進云。臨濟見僧入門便喝。又作麼生。答云。儞患聾。進云。和尚見僧入門如何施設。答云。儞向甚麼處去來。乃云。德山見僧入門便棒。臨濟見僧入門便喝。拈拄杖云。直得拄杖子喃喃地道。且道。道箇甚麼。通身是木。枝上生枝。所以道。知之者謂我心憂。不知之者謂我何求。好大歌莫來攔我毬門路。遂以足躍出一隻鞋。乃指脚蹋云。侍者因甚這裏不見一隻鞋。侍者乃拾鞋至。卽打一拂子云。却是儞拾在那裏。下座問訊大衆罷。乃謂首座曰。適間失禮休怪。
　　上堂。僧問。時當晚夏。節屆新秋。學人上來。請師指示。答云。三更三點鐵牛吼。驚起南辰犯北斗。進云。僧問趙州。如何是祖師西來意。庭前柏樹子。意旨如何。答云。莫謗趙州好。進云。後來覺鐵嘴云。先師無此語。莫謗先師好。又作麼生。答云。却是山僧道。進云。卽今請問和尚。如何是祖師西來意。師便喝。乃云。若論此事。譬如者箇拂子。拈起也天回地轉。放下也嶽立波騰。然則且道。作麼生是者箇時節。水底火石上藕。明月清風本是閑。堪笑時人貸升斗。貸升斗可療飢。可療飢。道傍之子誰家兒。下座。
　　解夏小參。僧問。記得。首山道。第一句下薦得。堪與佛祖爲師意旨如何。答云。堪與佛祖爲師。進云。又曰。第二句下薦得。堪與人天爲師。又作麼生。答云。却不如是。進云。只如道第三句下薦得自救。不了還端的也無。答云。長劍倚天寒。又僧問。記得。洞山云。秋初夏末。東去西去。直須向萬里無寸草處去。且道。那裏是無寸草處。答云。出門便是草。進云。只如萬里無寸草處作麼生去。答云。蹋不著。進云。瀏陽云。出門便是草。又且如何。答云。山僧卽今道。說甚瀏陽。進云。等是出世爲人。因甚一人道。萬里無寸草。一人道。出門便是草。答云。山僧也如此疑著。進云。鷺鶿立雪非同色。明月蘆華不似他。答云。禪客見解。進云。卽今秋初夏末。東去西去。畢竟向甚麼處去始得。答云。莫動著。進云。爭柰枯木巖前差路多。答云。教儞莫動著。乃云。一句不相到。萬劫須彌山。自從迦葉笑。千古開天關。一問訊二叉手。左之右之。脚前脚後。禪床角畔定乾坤。拂子頭邊開鎖紐。喚起主人翁與君談。自恣教伊明朝後日不妨自由自在。東去西去。復云。記得。藥山問石頭云。三乘十二分教。某甲粗知。嘗聞南方直指人心。見性成佛。實未明了。伏望。慈悲指示。頭曰。與麼也不得。不與麼也不得。與麼不與麼。總不得。汝作麼生。山佇思。頭云。子因緣不在此。江西有馬大師子。往彼去應爲汝說。山至彼準前請問。馬師云。我有時教伊揚眉瞬目。有時不教伊揚眉瞬目。有時教伊揚眉瞬目者是。有時教伊揚眉瞬目者不是。山於是有省。便作禮。馬師云。子見箇甚麼道理。山云。某甲在石頭時。如蚊子上鐵牛。馬師云。汝旣如是。宜善護持。拈云。者箇公案。乃是宗門中之關鍵。豈無因緣在此在彼之者。來朝解制。今夕試爲開之。在石頭時。如蚊子上鐵牛。在馬師時。如鐵牛上蚊子。
　　解夏上堂。僧問。記得。風穴因僧問。夏終今日師意如何。穴云。不憐鵝護雪。且喜蠟人氷。意旨作麼生。答云。閑言語。進云。夏終今日師意如何。答云。不憐鵝護雪。且喜蠟人氷。進云。學人聞所未聞。謝師答話。答云。是儞早記得熟。乃云。九旬中禁足。三月內安居。掘得一寶藏。純是水精珠。昔有寒山子。爲我作先驅。于今久不見。令人思有餘。復云。記得。趙州因僧辭云。甚處去。僧云。諸方學佛法去。州竪起拂子云。有佛處不得住。無佛處急走過。三千里外逢人不得錯擧。僧云。與麼則不去也。州云。摘楊花摘楊花。此是一卷祕密心經。前面長行不須再擧。其陀羅尼曰。摘楊花。摘楊花。蓋趙州是東土人。用東土語。山僧是西天人。未免用西天語。重擧。一遍揭諦揭諦波羅揭諦。波羅僧揭諦。菩提娑婆訶。然則逢人不得錯擧」。
　　落成相模州利生塔。佛事拈香云。此香在天同天。在地同地。在人同人。在法同法。在一切同一切。爇向爐中奉爲兵部卿親王一十三年忌辰。供養盡十方常住三寶云云。所冀。乘此勝重隨意生方現殊勝身。受最妙樂。深入緣起。斷諸邪見。得甘露滅成大覺道。遂就座竪起拂子云。此箇拂子。有時點鐵成金。佛祖同歸爐鞴。有時指地爲天。萬物齊彰。有道不動目前機分明目前路。正恁麼時還有相見者麼。有疑請問。僧問。關閉一切諸惡道。開啓無量功德門。一切惡道悉殄除。無量功德皆成就。正當此時請師開示。答云。黃金地上草不生。進云。承聞。今日因値兵部卿親王一十三回忌辰。本國造立此友寶塔。請師供養。未審。有何祥瑞。答云。秀支替戾岡僕谷劬禿當。進云。昔者阿育王所造八萬四千。與玆六十八所餘則置之。唯此一所功德如何。答云。天高東南地傾西北。進云。如此則天高高莫極。地厚厚無窮。答云。思量難得。進云。只如兵部卿親王定生何處。答云。佛眼覰不著。進云。如此則卽今現前一衆。若僧若俗。聞者見者。或大開悟。或微入妙理。皆承此恩力。答云。須信衣中珠本自人人有。進云。唯是學人雖未明了。未免因齋慶賛大衆證明。卽今禮謝。答云。因齋慶賛。因齋慶賛。乃云。關閉一切諸惡道。開啓無量功德門。一切惡道悉殄除。無量功德皆成就。觀此巍巍大寶塔。無量因緣實如是。昔時凛凛干戈場。今日化爲功德林。善惡二緣無本根。悉在衆生心地現。參天荆棘旣剗除。菩提妙花開滿樹。諸佛法身亦復然。只於幻化空身證。妙入無生無不生。妙絕無形無不形。高超三界無有方。備應萬有更無比。土木金碧成寶塔。彩畫衆象欲飛動。土木金碧本無神。以莊嚴故駭人目。以故成玆大寶塔。乃是無量功德聚。衆生能見此寶塔。是人於眼證菩提。以菩提眼視一切。使彼一切皆蒙益。衆生能聞此寶塔。是人於耳得解脫。以解脫耳聞衆聲。無不演說妙章句。衆生能嗅此寶塔。是人於鼻獲常樂。以常樂鼻嗅衆香。光明雲臺遍法界。衆生能談此寶塔。是人舌根證般若。以般若舌爲語言。一切字義皆實相。衆生能觸此寶塔。是人已得金剛體。以金剛體及一切。一切得大堅固力。衆生能想此寶塔。是人意根成眞如。以眞如意分別法。一切皆成大寶藏。由欲利於衆生故。是以號曰利生塔。極未來際勝功德。不可言宣及譬喩。日月下照金露盤。天風時動金琅璫。古佛熾然演說法。萬象寂聽皆超越。寶篋印光燭天地。日月交輝映塵刹。乾坤法界同證明。永劫如如鎭世界。乃回向云。貞和三年七月二十三日。日本國相模州鎌倉縣東光禪寺住持比丘友桂。謹爲國朝建立寶塔。當此圓成。乃是天清地寧之時。歸馬休牛之日。爰値故兵部卿親王一十三回諱辰。承奉大檀那左武衞將軍鈞命。用崇追薦之情。以資德義之報。作諸種種佛事。乃俾沙門某處玆寶塔陞于此座。擧揚宗旨虔誠供養以爲落成。鳩玆善利。祈祝皇風永扇。佛日長明。風雨順時。黎元樂業。征夷大將軍左武衞將軍。如日如月。雖乃遠在天都。不妨擧首卽見。照臨此塔常無晻曖。關東主人左典厩將軍。卽如此塔非動非搖。鎭此世界。萬人歸仰。本寺住持。道臘雙高。修持不倦。以斯功德。專用追崇。兵部卿親王。面奉覺皇。悟無生法。復云。昔日世尊。因清淨惠菩薩白言。若佛在世。親近供養。及滅度後供養舍利。此二種人功德等不。世尊答曰。佛清淨身。能以香花幡蓋。香水沐浴飮食。鼓樂歌詠。如來以此功德回向一切種智。所得功德。無量無邊。乃至成就菩提。滅度之後。造佛形像。如大麥等造塔如菴羅果。表刹如針。蓋如浮萍。持佛舍利如芥子大。安置其中。所得功德。如我在世。等無差別。得十五種功德。一。得清淨念心。二。得順法心。三。得慚愧心。四。得見如來。五。發淨信心。六。能持正法。七。如說修行。八。得親諸佛。九。諸佛國土隨喜受用。十。生大姓家。人所敬重。十一。纔生人中。得念佛心。十二。魔不能亂。十三。能護正法。十四。諸佛覆護。十五。成就法身。佛說此已逾越二千二百餘載。赤縣神州比丘梵僊。寓日本國。因以落成利生寶塔。而說頌曰。造佛建塔作供養。無量無邊妙功德。乃至成就菩提道。與佛在世無差別。十有五種殊勝事。成就如來佛法身。如來金口所宣說。衆生有情悉敬信。我今落成此寶塔。演暢如來第一義。況此高顯量無比。巍巍不動如須彌。
　　兩序進退上堂。左靑龍右白虎。左右進退。前後合武。所謂無邊刹境。自他不隔於毫端。十世古今。始終不離於當念。非剩語也。然則其如念何。乃拈拄杖卓一下。問侍者云。還會麼。者拄杖子安放汝邊。不時再用。乃付拄杖與侍者。下座。
　　上堂。溪月照屋壁。山風吹桂花。祖師無鼻孔。萬里度流沙。
　　上堂。翠崖丹壑。滿貯乾坤之秀氣。紅樹白雲。大張錦繡於天機。古往今來猶如反掌。於其中間釣魚船上謝三郎。不識東京凌九嫂。畢竟誵訛在於何處。日暉暉兮淨明。風飄飄兮蕭瑟。鯤將化兮海運。天欲旦兮風生。
　　上堂。僧問。教中道。如我按指海印發光。此意如何。答云。如我按指。海印發光。進云。只如祖師門下又且如何。答云。汝暫擧。心塵勞先起。進云。畢竟祖意教意是同是別。答云。祖意教意非同非別。乃云。盡大地是盡大地是。拈拄杖云。拄杖子豈不是。且道。是箇甚麼。卓一下云。十成好箇金剛鑚攤向門前賣菜家。喝一喝。下座。
　　開爐上堂。僧問。承聞。古人有言。南方火爐頭有無賓主話。作麼生是無賓主話。答云。不開口。進云。南方如是。北方還有也無。答云。山僧不曾到北方。進云。只如丹霞燒木佛。院主眉須墮落。又作麼生。答云。合如是。進云。可謂張公喫酒李公醉。答云。禪客見解。乃云。火爐頭話無人擧。冷却人間五百年。盡力與他提起看。謝郎收在釣魚船。
　　達磨忌拈香。九年面壁少神通。隻履西歸太脫空。莫怪證羊。仙上座。由來直更在其中」。
　　上堂。僧問。如何是向上宗乘底事。答云。冬至前後砂飛石走。乃云。碑文刊白字信然。當道。種靑松又爲何也。拈拄杖云。拄杖子還會麼。試出來道。看。良久云。咄。縮頭去。冬至小參。僧問。記得法昌冬夜與感首座喫果子次。拈起橘子云。這箇滋味何似黃龍。此意如何。答云。舌頭不出口。進云。座曰。更須嘗過始得。又作麼生。答云。牙齒不關風。進云。昌云。驗人端的處開口便知音。聻。答云。彼半靑此半黃。進云。座云。末代禪師多虛少實。又爲何也。答云。只管喫果子。莫管樹曲彔。乃云。大衆來朝冬至。今夜合喫果子。果子旣無。山僧欲作箇口潑茶。說些佛法供養諸人。無端却被禪客出來。恰問喫果子。問東問西。惱亂一場。山僧聞說果子。直得口裏嚥唾。又要支遣他去。與其酬應。一轉兩轉。正値口滑氣揚。但欲答話。譬如魯陽戰酣。揮戈落日與之從事。始欲分開太華。裂破黃河。未稱不腆之作。更乃捩轉虛空。高懸金鏡。徒費道人之機。然則其來旣豐。所往何吝。正欲交馳。已聞退陣。致使山僧。喪氣不暇佛法二字。不知落於何處。莫怪空疎。伏惟珍重。復擧。文殊起佛見法見。被世尊攝。向二鐵圍山。拈云。世尊大似少慈悲。其事旣久。當與解免。乃拈拄杖卓一下云。解也解也。免之免之。來夜有煩。回頭首與我慇懃致意。彼二大士。當此今辰一陽來復。慈悲堪忍。兩得相見。深心企仰。伏惟。歡慶」。
　　冬至上堂。僧問。群陰剝盡。一陽復生。未審。剝向何處去。生從何處來。答云。山僧睡著竟爾不知。進云。嘗聞。陰剝陽生。小人道消。君子道長。還端的也無。答云。山僧不是。小人亦非君子。進云。此事且止。記得和尚於金寶山示衆云。乾坤之內宇宙之間。中有一寶。展兩手下座。意在何處。答云。長安巿上。進云。只如今日乃在巨福山中如何指示。答云。含元殿裏。進云。可謂前後合轍左右逢原。大衆證明。學人禮謝。答云。失却黃金。乃至。節屆冬至。慶無不利。碧落生根。虛空結蒂了也。與我拈將冬至來。喝。靑天復靑天。打失髑髏前。始隨流水去。又在白雲邊」。
　　謝秉拂上堂。僧問。日可冷月可熱。衆魔不能壞。眞說學人上來。請師開示。答云。儞者一問是假底。進云。此事且止。記得僧問巴陵。祖意教意是同是別。陵云。鷄寒上樹。鴨寒下水。此意如何。答云。山僧不恁麼。進云。請問和尚。祖意教意是同是別。答云。鴨寒下水鷄寒不熱。進云。如是則與巴陵相去多少。答云。三十來丈。師乃堅起拂子云。者箇拂子。二日已前𨁝跳上須彌山頂作大獅子吼。直得塵說刹說。三世一切說無間歇。卽今又在者裏解道。一毛頭獅子。百億毛頭獅子現。百億毛頭獅子一毛畢。且道。以何爲驗。擊拂子云。海水知天寒。白日照地底。千劫佛摩耶。產下般大子。　
　　本寺檀那遠忌。拈香云。卽此物非他物。此是最明公始興一念。創立建長禪寺。深植巨福。心地中心樹子。覆蔭六十六州。芬芳三千界內。苾芻之草依是而豐茂。菩提之果頼是而圓成。與夫挿草以建精藍布金而成梵刹。功德難量。因緣有在。靡間西天東土。可驗千古于今。時歴九十六年。主當二十八世主。雖不肖寺當中興。虔爇信香。追崇諱日。當以不忘開基之初志觀此大成之勝業。今月今日云云。所冀與此三千佛菩薩衆同遊覺苑。幷玆五百大比丘僧。共透玄關。挿香云。卽此物非他物。一縷輕煙千年常住。
　　爲令都管秉炬。三百六十骨節。八萬四千毛竅。總是常住底物。生前屬汝都管。死後我當行令。只如臨行索筆畫佛落紙書偈是何道理。令都管偈則且置。卽今與汝畫佛點眼去。擲火云。不得喚作火。
　　除夜小參。僧問今歲今宵盡。明年明日來。還有不爾者否。答云。有。進云。此則且置。記得。北禪云。年窮歲盡。無可與諸人分歲。且烹箇露地白牛。大家喫了。唱村田樂。此意如何。答云。山僧不喫冷肉。進云。只如和尚今夜分歲有何施設。答云。靑原白家三盞酒。喫了猶道未沾唇。乃拈拄杖云。年盡月盡日盡時盡。拄杖子盡也無。乃卓之云。拄杖子道。來年更有新條在。若如是則年何嘗盡。年無盡則月無盡。月無盡則日無盡。日無盡則時無盡。且道。年月日時與拄杖子還有交涉也無。衲僧家鼻孔遼天。向者裡嗅著則枯眼光如電。覰著則瞎。不嗅不覰。在爛泥裏。爛泥裏蝦蟇𨁝跳上天。蚯蚓抹過東海。然則此語是禪苑中多年熱語。往往古今作禪機會。却又如只今。或者便曰。因道爛泥。卽言蟇蚓。若也如斯見解。更是苦哉。所以。心眼不開。不知落處。徒勞話會。曲盡丹心。猶如戲論。旣然如是。參學何益。又不然者。便道。一切聲是佛聲。一切色是佛色。麁言及細語。皆歸第一義。若也如是之談。山僧乃得與汝相見。然則爭奈猶欲趨東而西走。遠之遠矣。且道。遠在何處。鼻尖頭上。山僧與大衆相聚。又是一年。大衆皆是英靈之士。未擧先知過。如山僧萬倍。山僧旣乃備員於此。以長老之職在身。別無他說。譬如增金以黃。有何不可。伏惟。珍重。復擧。投子因僧問。一切聲是佛聲。是否。投便打。僧云。和尚莫𡱰沸碗鳴聲。投便打。僧又問。麁言及細語。皆歸第一義是否。投云是。僧云。喚和尚作一頭驢得麼。投便打。拈云。登彌天釋之門。須是其人。否則雲泥有異。其僧已非其人。爭敢如是。接待高賓。應有孟嘗君之度量。否則主賓不合。投子已非其量。徒誇好手。其僧且置。若是山僧作投子於二打處。但垂頭則已。何須費力。且道。投子底是。山僧底是。良久云。春夏秋冬。
　　歲旦上堂。僧問。元正啓祚。萬物咸新。學人上來。請師祝賛。答云。昨夜靈樹枝。新長三千尺。進云。如此則君王長壽。衲僧多福。答云。一點水墨兩處成龍。進云。此事且止。僧問鏡清。新年頭佛法還有也無。清云。有。意旨如何。答云。萬人遐仰處。紅日上天心。進云。僧問智門。新年頭佛法還有也無。門云。無。又作麼生。答云。千峯朝華岳。萬派肅滄溟。進云。此是古人底。已蒙指示。請問和尚。如何是新年頭佛法。答云。須彌山。乃云。今朝正月初一。漸見和風弗弗。暗吹本豔花根。萬物皆同一質。所以道。質直無僞。道人之心。心同道同。古同今同。天下同。千峯到岳。萬派朝宗。
　　復擧。僧問雲門。如何是超佛越祖之談。門云。胡餅。拈云。大衆今日新正。絕勝王膳試嘗管別下座。
　　上元節。進退兩班上堂。僧問。正當今日然燈佳節。如何是燈。請師開示。答云。光明寂照遍河沙。師乃竪起拂子云。拂子頭上有無量大衆。進退揖讓。兩班而立。然後各各歡顏相慶謂曰。今日天官賜福。此諸大衆無不得者。得此福者。可以開佛祖之光明。點人天之眼目。然則三五十五。三九二十七。一大藏教。菩提涅槃。眞如解脫。乃以拂子摵之云。盞子撲地。楪子成七片。還見天官也無。有者便道。頭長三尺知是誰。相對無言獨足立。乃以拂子再摵一下云。侍者但試以此拂子再三慇懃。呈似大衆。遂付拂子與侍者。下座。
　　佛涅槃上堂。僧問。人天交接兩得相見。學人上來願聞法要。答云。春日晴鸎鳴。進云。承聞。古佛有言。十方薄伽梵。一路涅槃門。未審。路頭在甚麼處。答云。看脚下。進云。又聞。釋迦老子正當今日入般涅槃。還端的也無。答云。也端的也不端的。乃云。無有佛涅槃。無有涅槃佛。因甚又道。今日佛涅槃。仙上座要斷者公案去。乃以拂子敲禪床。下座。
　　謝都寺書記上堂。僧問。一毛頭上通消息。遍界明明不覆藏。雖然如是。學人未會。乞師指示。答云。一毛頭獅子百億毛頭獅子現。進云。嘗聞。雲門有三句。還許學人咨參也無。答云。不許。進云。如何是函蓋乾坤句。答云。向儞道。不許。進云。如何是截斷衆流句。答云。第二句。進云。如何是隨波逐浪句。答云。閑言語。進云。伏望。和尚別示一句。答云。塞斷耳根。分明聽取。乃云。石窓燈盞。永夜長明。黃龍頭角。撐天拄地。古之今之。非同非別。且道。因甚如此。花作花紅。柳爲柳綠。
　　四月旦退院上堂。僧問心外無法。萬法唯心。心卽不生。法從何立。學人上來。請師開示。答云。將謂是箇禪客。元來却是箇座主。進云。記得僧問。長沙如何轉得山河大地。爲自己去。沙云。如何轉得自己。爲山河大地去。此意如何。師以拂子作圓相云看。進云。只如僧云不會。沙云。湖南城裏好養民。米賤柴多足四隣。又作麼生。答云。滿口道著。進云。卽今請問和尚灼然。是如何轉得山河大地。爲自己。轉得自己。歸山河大地去。答云。天上天下。師乃召大衆云。邇來且喜。天下太平。山僧多病。久占名藍。今正是時。此日退去。且道。退向甚處去。只在者裡。乃付拂子與侍者收之。拄杖自携下座。付與請客侍者。乃與大衆作禮而出法堂。
　　建長語錄（終）

四明竺仙和尚法語

　　侍者裔竺裔嚴偕彥等編
　　          示象先居士

　　此一段大事因緣。至微至密。極淵極奧。沒形體絕名字。除宿有靈骨者。餘雖影響。莫能知聞。古人强而名之曰心。復有曰。卽心卽佛者愈之矣。因此之謂。而知聞者。何其衆多歟。至於㳂襲口耳。乃至婦人孺子。亦莫不能談之者。以實扣之。則罔然矣。何故。皆鮮智願乏力量。不能參究。以爲戲耳。所謂敗善根非器衆生也。惜哉。若果能眞參實究。時節因緣。其自脫然。於其脫然之處。固亦無他。只是歴劫至今。萬有同歸不昧。乃從前自昧底。本有一段光明。大事因緣也。然是光明錯認者多。或認見聞覺知爲是者。或認非見聞覺知爲是者。或認所謂卽心卽佛爲是者。或認非心非佛爲是者。或認不是心不是佛不是物爲是者。乃至或認離言說絕情解無所得爲是者。或認無所得亦無無所得爲是者。若是認爲是者。皆不是也。是皆未識其光影。而欲透其光。其可得耶。譬如蒸沙欲其成飯。縱經多劫。無有是處。雲門云。光不透脫有兩般。一切處不明。面前有物是一。又透得一切法空。隱隱地似有物相似。亦是光不透脫。山僧道。旣是透得一切法空。更隱隱地。似有箇甚麼物。又云。法身亦有兩般病。得到法身。爲法執不忘。己見猶存。坐在法身邊是一。直饒透得法身去。放過卽不可。子細點檢來。有什麼氣息。亦是病。雲門固是病多諳藥性。道到者裏較些子。妙喜曰。不用作道會。不用作向上商量。此是雲門據實而論。山僧謂。妙喜者數句。斷却雲門實。亦據實而論也。豈今學禪學道。說向上向下者。可同日而語。嘗謂。古之在家菩薩如龐居士。早見石頭。大有所發。已不尋常。至於問馬祖不與萬法爲侶者是甚麼人。只此一問。可殺驚人。祖云。待汝一只吸盡西江水。卽向汝道。方始當下脫却貼肉汗衫。是其從是超越格量。去來自在。流芳百世。雖據大床座握塵尾爲人師者。有所不及者。信知透頂透底。非小知小覺。便以爲得。信知時節因緣到箇境界。自然水到渠成。風行草偃。然冷暖自知。不可語人。爲人提掇之敲磕之。眼觀東南。意在西北。石火電光不容擬議。早欲擡眸已沒交涉。維有智願有力量。善能參究者。孜孜地不捨時刻。向一切處揣察。不隨逐一切處。撩著便擲。把著便撲。轉轆轆活鱍鱍。便能變現神通。作爲三昧。回天關轉地軸。總由自己。不干他力。更有何事不辨。古德云。却物爲上。逐物爲下。若論戰也。箇箇力在轉處。又云。若能轉物。卽同如來。竊觀閤下有智願有力量。其於參也。固亦誠諦誠審。與諸掠虛者可謂宵壤矣。斯其菩薩羅漢。應此宰官居士之身歟。所謂妙轉當機。自然合轍。勿愁無時。因緣到來。不消彈指。且道。是甚麼因緣。咄。

示音侍者

　　出格過量。逸群大機之作。須是出格過量。逸郡大機之人。非其人無其作者。其作維其人。從上來事。阿誰無分。欲其作者須是其人。圓悟聞五祖擧小艶詩云。此兩句亦能發機乎。祖應聲曰。麻三斤。纔道及麻字。圓悟爲之豁然。時有雞正啼。乃斥之曰。汝亦會禪耶。是他始謂此兩句。亦能發機乎。已自如龍得水矣。至於道及麻字正似推門入臼。乃知。有箇一片非常天地。洎見雞啼。便如著鬼相似。不覺對之。狂燒讝話。然則以是謂之出格過量逸群大機耶。又大惠爲衆入室罷。問侍者云。許多人入室。幾人道得著。幾人道不著。侍者云。某甲只管看。大惠展手云。我手何似佛手。侍者云。天寒且請和尚通袖便行。大惠隨後打一下云。且道。是賞儞是罰儞。看他箇等人不。曰。有其父而有其子。可謂法海龍象宗門主人乎。豈作賤人衒小知小見。說著宗門中事便做盡伎倆。粘作一團。否則掉頭謂只如此。颺向無事甲中。從上事果如是耶。誠如蚯蚓之舞。欲昇煙雲無有是處。有志氣靈利衲子。纖毫勿使放過。一一鍛煉得。如繞指柔金相似了。然後放出自己胸中。咬人獅子直須呑却古人百千萬箇。却屙出來。化其爲魍魎精靈。使之放大光明。變現神通。不妨當軒大坐。呼來喚去。役爲走使。與之托上三十三天也得。溺下金剛水際也得。方有小分相應。然則復以是謂之出格過量逸群大機耶。三生六十劫。侍者幸是靈利人。山中相聚。已曾煩歸侍司。見其剋志於事業中。時有日進之功。實與泛泛者不同。甚可起敬。更冀。進之又進。回光返照。別立生涯。則遠者大者。必可期至。切勿隨逐時習。却成埋沒。又且。雖復已得十成。猶未爲是。況未然耶。古人曰。百尺竿頭坐底人。雖然得入未爲眞。百尺竿頭須進步。十方世界現全身。山僧道。直饒恁麼也是非時語。侍者審之。

示妙音聞道人

　　此方眞教體。清淨在音聞。塞却耳根。分明聽取。塵說。刹說。衆生說。三世一時說。熾然說無間歇。至聞寂默。非眼耳意識之能彰。大音匉訇。豈雷霆鼓鐘之能發。善現之宴坐岩裏。天帝之散花空中。其無說眞說。無聞眞聞之謂歟。咄。

示承侍者

　　頂𩕳上一著。蓋覆乾坤底事。風柯月渚。未嘗不與人發機。雲島煙林。未嘗不與人發機。不在起模畫樣。爰自鷲嶺笑花之始。始知有也。敷至少林聯芳馥郁。各有所發。而親相承嗣者。蓋得箇一著子。根其深蔕其固。少林六葉至曹溪。其風大振。被於天下。而傑人特士克紹荷負。猶天葩英發奇芬異吐。豈有他哉。是皆知有箇一著子。直截根源。深培厚壅。有所自而然也。豈比虛妄承接。以焦敗之姿。根浮力淺。倚傍㳂襲。而滅佛種者耶。從上大徹諸聖師。乘重願輪。出興世間。但以直截提持。而囚於知解。囿於見聞。局於偏僻者。不可得而窺其藩垣耳。能忘知解絕見聞去偏僻而步趍覺苑。不用拈杖摘葉。直向根本。一逴便行。然後發所蘊奧。卷舒出沒。從奪翕張。始知花根本艶。虎體元斑。庶不負出家之志也。承固英士。克宜自勉。

示妙擇上人

　　欲入此宗妙在決擇。洞明大事。非小因緣。古人云。此宗難得其妙。切須子細用心。然且如何是此宗。又作箇如何用心。若能揭却腦蓋。截斷咽喉。不用如之若何。便見水底火發。然正與麼時。儻有一箇半箇。聊聞擧著。便向威音王已前坐斷瞿曇舌頭。裂破達磨鼻孔。向虛空中現無量神通。作百千三昧。檢點將來。向衲僧門下。正好。朝三千暮八百。未爲分外。且道。誵訛在甚麼處。然則若也一向恁麼。不啻法堂前草深一丈不。曰。土曠人稀。相逢者少。眞是著著當機。阿誰缺少。只爲昧者無知。自作障難。設或有知。轉加懸遠。恁麼也不得。不恁麼也不得。以是不得。不權施假設。以接來機。線去絲來。共相入草。如汝問古佛因緣爲汝剖釋也。洎爾至曰。知與不知是有何別。觀爾此問。亦不妨無頭面。不知爾知而問。不知而問。繼卽驀直應汝云。儞若眞欲知之。知與不知。二俱不是。爾乃頷之。而爾以爲然耶。途路之中。誠非家舍。儻或一息知歸。切忌坐在者裏。被其籠罩。遂成耽滯。極爲利害。到者裏更不可不決擇也。飢來喫飯困卽噇眠。有甚難事。

示小師裔綱藏主

　　立綱宗建法幢。須是其人。非同小可。二祖以博學宏識盡情颺却。立雪斷臂求示於達磨。不知說箇甚麼向渠。及其後來只禮三拜。乃曰。汝得吾髓。曹溪目不識丁。但謂。明鏡菩提。非臺無樹。遂得東山夜半之傳。及其開闡啓迪。浩然沛乎。若川谷之注。不知何從而來。由是而流派蕃衍。象龍蹴踏。顯大機明大用。日照天臨。風飛雷厲。濟北奮金剛王。西河弄獅子。楊岐跨三脚驢。雲門擧函蓋乾坤。洞山設君臣五位。潙山暗機義海。清涼三異唯心。萬法唯識。乃至其他百端施爲。結角羅紋縱橫盤錯。悉皆如金翅擘海。香象渡河。視鴟鳶啄腐。狐狸聽氷。蚊虻弄風。蚍蜉撼木。誠可慚也。自唐宋全盛之往。斯道不振。宋之景定咸淳間。其風大澆。而雕蟲篆刻。鏤氷劃脂者。競作於其中間。雖有一二尚古不變者。猶披縷褐處羅綺之場。置明水於珍饈之席。趣向鮮矣。旣有少聰利處。當立大志明大事。緬慕師古。勿効今時。雖力未至而心存之。居其居服其服飯其飯。庶少毋愧耳。

示春禪人

　　神鼎諲和尚有言曰。見解入微。不名見道。誠言也。又曰。參須實參。悟須實悟。只知開口易。不覺舌頭長。此乃野飯山店中。一期屈伏路僧之語也。往往至今相隨擧者。不可勝數覓其解與坐却舌頭底不可得也。有般隨樓搜漢。見恁麼道。便曰。是旣言見解入微。不名見道。又說參須實參。悟須實悟。非話墮而何。本無迷悟。參箇甚麼。若此隨樓搜者。正是依草附木。坐在第八阿頼耶識中。恣縱摶量底。無主孤魂魍魎也。豈堪持論。到者裏直須參須實參。悟須實悟始得。且道。參箇甚麼。悟箇甚麼咄。

示證上人

　　修無修修。證無證證。釋迦老子早已和拌托出了也。至於說三乘十二分教。菩提涅槃。眞如解脫。却又蓋覆將去。及乎賣弄不行。計較盡伎倆窮。如蟲御木。偶爾成文。信手拈一枝花以示大衆。便有瞎眼波斯。將謂至寶。爲之破顏微笑。被其乘時賣上。遞相誑嚇。直至于今受屈辱者。不可勝數。且道。其中是甚麼物。若能向未露已前。與之一揭揭翻。便見狼藉滿地。歴歴分明。元來總是自家底。若解與麼可謂作家。其或未然。著賊不少。且道。賊是阿誰。切不得謗他釋迦老子。

示翔維那

　　衲僧家。只貴脫洒無事。然道箇脫洒無事。早是頂上著枷。脚下著杻了也。何況其餘。但有所得。皆成桎梏。季運下衰。此固不可言也。謾云有所得無所得。往往求其不認藥汞銀。爲九轉丹砂者。爲邪魔外道之所轉。而爲幸者亦希矣。黃龍南禪師始以怒枕投悅和尚。洎猛省見慈明。心眼旣開。始覺知非。甞謂是三人者。若悅公是一等諛佞者。取其懽顏。人情之美。以順摩捋之。又慈明無此眞正鉗鎚。更黃龍亦自執迷封滯。豈復能至於是哉。抑且泐潭有時譽而位高。法侶猶衆。乃能出其羅網。猶火中之蓮華。可謂智矣。不知黃龍其人而後復其誰與嗟哉。然斯亦與夫前所謂脫洒無事。頂上脚下枷杻之說。亦霄壤矣。而今之世。或有無知之者。欲以權勢臨於人。使人欲苟榮貴於一時。臭肉之軀。以奪其大節可乎。此固余心事也。不覺言及。然可與智者道。難與俗人言。翔維那智者也與之言。非失言也。仍請書。不辭乃書之。
　　俱胝和尚云。我得天龍一指頭禪。一生受用不盡。誠然也。然豈止一生受用不盡而已哉。直是虛空界盡。亦不盡也。然豈止俱胝爲然而已哉。釋迦老人。只見得一星子便乃狼藉不可說不可說。直至于今遍致天上人間。龍宮海藏。逼塞虛空。盡未來際。無有盡時。臨濟喫六十拄杖。如蒿枝拂相似。德山被人吹滅紙燭。不知向黑地裏拾得箇甚麼。而其用也。是何天崩地裂耶。自餘知是多少。但拈得箇苕帚樁子便解脫空作劍用。亦能殺人。亦能活人。乃至一切卷舒大小延促。莫不由其人也。曷有盡不盡之謂乎。原其一指頭與夫釋迦老子臨濟德山底。無過亦只是箇苕帚樁子耳。凡斯用者。極過去劫盡未來際。亦無過只是箇脫空耳。且道。卽今凡斯脫空底漢。在甚麼處。聽取一頌。天堂收不得。地獄攝無門。華岳連天秀。黃河徹底渾。

示葩侍者

　　祖師門下。無一毫之事可言。然擬欲道箇無字。早已事生。爭得無事。事不得已。未免捋下面皮。且從無事事上說箇無事底事。者箇無事之事。不是今日之事。自從無量空劫已前。至於今也。盡大地人與彼昆蟲草木之類莫不承恩力。而說之者。不在搖唇鼓舌。方爲之說。所謂盡大地。十方三世。一切水鳥樹林。墻塵瓦礫。靡不熾然演說。無有間歇。而昧之者。無知覺耳。所以煩他上祖。離兜率降閻浮。出母胎處王宮。逾禁城入雪山。起道樹詣鹿苑。如是特地。已成幾許節文了也。復於鷺池。鷲嶺。海甸。菴園。三百餘會。觀機垂教。口嘮嘮地。說之不少。亦不知是幾許科斷了也。於其中間亦靡不間以示之機關。而及擧金色波羅華。以迦葉破顏。乃成付授。一掃四十九年。特地周遮。從是而下。遞代相承。不涉廉纎。單單直面提持。投機透關。堪任其事者。然後付囑。謂之教外別傳。不立文字。直指人心。見性成佛。大化將東。乃有香至國王季子。微自辨珠。至破六宗。如轉圓石於千仭之岡。洎來震旦道箇不識。直得乾坤黯黑江漢波乾。見者聞者。未曾有也。亦不知是何言句。次第歴涉。乃有奇人。承其玄猷。至曹溪從平地上湧出濤瀾。漲滿天下。可謂東土大乘根機。在於玆乎。遂出南岳。靑原。石頭。馬祖。百丈。黃檗。洎諸大宗師。具大眼目者。皆奮發大機。恢張大用。傳佛心宗。以接來者。非性○名相言說。科斷擬議思量之可及也。誠所謂譬如一滴獅子之乳。迸散六斛驢乳又自是而下。分流四海。各擅門風。而變通逸格。衝樓跨竈。回天轉地。換斗移星。雷厲風飛。龍馳虎驟者。何其盛歟。而其用處。各各不同。驗其旨歸。一一無異。掬其源流探其端緒。皆得從上所謂教外別傳。不立文字。直指人心。見性成佛。箇一著子入手而能變化不測之若是也。只箇一著子匪從人得。於己成見。在其闡發善與不善之耳。謂其善者。惟在俊流。不論懵底。象季漸微。人心淡薄。俊流難得。宗門寂寥。觀之先哲何其衰颯一至於是耶。當此之時欲求其人。儻非宿有靈骨。禀大願力。乘大行輪。行玆大道。得無顛覆。何故。丁玆運澆世途轉見迂曲。世相分外囂薄世利旣已濃厚世故故乃熏人。儻其根浮力淺。行願不深。於方寸中稍不端正。不被其欺而奪之者未之有也。旣被其奪乃成封滯。不能瞥脫矣。但區區孜孜。不肖之心無他謀。惟利己自養。榮遷勝人而已矣。與其伍者遂成魔黨。以此而出家身心。果安在哉。旣成其魔。凡有言說及其行事悉是魔事。況其言說從本不正。及其行事從本不中者耶。儻墮於此雖有智惠果何用哉。儻不墮此而堅剛之志存。端直之心不屈。雖今生現世福力不迨。未能整其頽綱。而亦於後來世斷斷不入於邪魔外道之類。隨其所墮受三塗苦。正念不忘。善根不敗。一出頭來。必爲端人正士也。維侍者俊敏。學問過人。豈一世二世。刮垢磨光。能至是耶。更須照帶。勿流於世智辯聰。無益妨道。冀以念於祖門頽圯。當力辨扶樹之心。一歸於道可也。而佛祖天龍亦豈不爲之賛助哉。且道。是甚麼道。牆外底。
　　箇事奇特叵測。解之者胡亂擧覺。無有不是。無有不中。直是天回地轉。水湧雲興。不同小小。所謂入荒田不揀。信手拈來草也。若更全體作用。直饒虛空亦須迸裂。豈有近傍處。若未解者。任爾差排。搜索求奇。拈出人前。悉皆不是。更有者見人容易。便乃亂統。正所謂醜婦効顰也。達磨曰。迷時人逐法。解時法逐人。解時識攝色。迷時色攝識。此謂歟。然若據本分。饒爾達磨到者裏。亦未能放過在。今夫臨濟德山用底。靡不知爲棒喝也。然只知其爲棒喝而不知其爲棒喝也。然使其知曷有其人哉。且此家常茶飯耳。若其大開東閤羅列明窓。事果孰能向之。在智者不可不審。
　　今之參學者。不肯信有教外別傳底奇特事。但得少爲足。不窮其大。謂止如是。却多錯會却好事。如宗師家拈槌竪拂。或指箇目前境界以示學者。而不知其落處。於是或錯會之者。便謂此是附物顯理。卽色明心。理事融通。色空無礙。擧一塵毛全體發露。無不是也。屈哉。審如是則無過教乘中所顯說明文。而又教外別傳。果奚爲耶。而況教亦謂理事皆障也。石頭云。執事元是迷契理亦非悟。此蓋就其下者而言之。若論其至。直饒契理契事至於理事不涉。脫體無依。赤洒洒淨裸裸。出沒自由。變化無方。亦只是箇飯瓮裏老鼠。未知有向上一竅在。而其執理以爲極則可乎。據實而論。誠爲大病。況其於理。而未能契。於其學者置之勿言。豈知有巍巍而堂堂底漢。公然據其師位者。亦如是歟。抑且誇誕自負。以盜其名位。正如白晝攫金。不見其人而不知其有且評者也。是固夏虫不可語井氷。烏足爲言之。然達磨一宗。欲墮地矣。將若之何。在於英傑切宜深究。究而得之却曰。果然多少人。錯會却好事。而我卽向伊道。好事不如無。

答書示象先居士

　　自舊年二三度。不遠千里。蒙惠書問。且未曾言及一毫世間之相。但孜孜以此一段大事咨決。此非從多生。承事諸佛菩薩。承事大善知識。宿植善本。深固不忘。曷能如是。旣能如是。而諸佛菩薩。及一切賢聖。豈不爲之加被。而諸佛菩薩及其賢聖。旣爲加被。則可無障難矣。卽無障難。則能於做工夫處。得純熟矣。工夫旣乃純熟。則自然有廓然處。不言可知也。新歲又辱書。且曰。此一段事。向以未徹爲愁。又言。只恐到老體逢境遇緣不得胸中廓然。又謂。以多度獲示誨。有箇省力處。如何是省力處。本來無一物。使人見此不勝喜躍。乃引領千里遙爲之賀。此乃六祖於碓坊中。奪却黃梅七百高僧衣鉢。作禪狀元底消息。只今我等兒孫。承其恩力。皆此消息也。而此消息。是其從金剛般若。應無所住而生其心已前便乃一念脫然。廓徹自己本源。及與諸佛祖師絕其異同。知其一切萬法不離自性。知其自性本然清淨。知其自性本不生滅。知其自性本自具足。知其自性本無動搖能生萬法見到而說到也。閤下旣以得之。則知彼此無二無別。而佛祖菩薩。及其一切聖賢。洎諸有情。同一性體。清淨具足。不生不滅。出生萬法。不離當體。而能超越無量阿僧祇劫。阿僧祇世界。阿僧祇諸有大城。阿僧祇諸煩惱海。無第二人也。然則更當捩轉返覆觀看。擲去抛來。捏聚劈破。得其自在。使無纎毫滲漏可也。亦切不可坐在者裏。亦切不可便恁麼倚靠。亦切不可便與麼會。亦切不可謂坐非坐。倚靠非倚靠。會不會。總是總不是。龐居士云。但願。空諸所有。切勿實諸所無。龍濟云。具足凡夫法凡夫不知。具足聖人法聖人不會。聖人若會卽是凡夫。凡夫若知卽是聖人。此語具一理二義。若人辯得。不妨於佛法有箇入處。龍濟之說其理甚至。然亦但是釘樁搖櫓之義。於中較些子。又云。是柱不見柱。非柱不見柱。是非已去了。是非裏薦取。大惠云。點石化爲金玉易。勸人除却是非難。大惠固是輕輕道出一句。其中有糝然。檢點將來。也是徐六擔板。雖然且道。淨妙恁麼舌頭。又長多少。可發殿下一笑。

示照菴主

　　六祖。以非臺明鏡。照徹大千。乃至一草木。微塵許物。亦乃莫能逃其影質。所以東山衣鉢夜半負之而趨。無他。以其如鏡照鏡照破之也。旣曰明鏡非臺。作麼生照。龍山住菴時。僧問。見箇甚麼道理。便住此山。山云。我見兩箇泥牛鬪入海。直至如今無消息。菴主以爲如何。

示小師裔賢都寺

　　三賢十聖。不解斯義。狸奴白牯。却較些子。雖然且道。楊岐三脚驢。石窓漏燈盞。於前二者何同何別。賢者試下一轉語。看。

示小師裔澤知客

　　僧問趙州。如何是祖師西來意。州云。庭前柏樹子。信手入荒田。僧曰。莫將境示人。州曰。不將境示人。僧曰。如何是祖師西來意。州曰。庭前柏樹子。雙劍倚空飛。覺鐵觜對法眼曰。先師無此語。莫謗先師好。不翅子證父羊。明覺典客於大陽時。與客論之。被韓大伯一笑。直得乾坤失色日月無光。是其於後法道大行。主翠峯雪竇。天下馳驟。象龍以爭趨之曰。雲門中興。其以妙語法句闡發宗趣。遍致叢林。照映今古。凡今參學。未有不覩之者。是其從初於酬對間。雖曰未至。已非泛泛。且被其匿哂之者。固非巍巍而堂堂炫燿聲色之流。乃能心異之。遂結爲友。厥後逢場爲之激揚。莫不使人驚且訝矣。所以雷霆百世。見其初步。猶墮地駒。已有萬里汗血之氣也。汝今之職不異前修。而實所爲果如何也。此事且止。只如趙州柏樹子話作麼生會。塞爾聰掩爾明蕩爾意志絕爾思惟。試端的道一句。看。吾當爲汝證明。

示祥戒大師

　　祥戒大師號定山。求言。示誨爾。名曰戒。復以定號。大哉爾名爾號。一切菩提涅槃。解脫知見。悉從是生。戒能生定。定能生惠。有其惠卽能解脫。解脫知見而通達佛道也。行通佛道。亦有諸乘大小不等。曰小曰大。曰上曰最上。復於諸乘各有理事。然萬別千差。無過見性。頓漸異軌。但欲明心。試略其廣。但從三學。聊擧一二。北宗曰漸。則曰。諸惡不作名爲戒。諸善奉行名爲惠。自淨其意名爲定。六祖曰。此實不可思□以接大乘之人。戒定惠也。吾此又別。乃接最上乘人。曰。心地無非自性戒。心地無癡自性惠。心地無亂自性定。智人若悟自性。亦不立菩提涅槃。亦不立解脫知見。無一法可得。方能建立萬法。是眞見性。若解此意亦名佛身。亦名菩提涅槃。亦名解脫知見。亦名十方國土。亦名恒河沙數。亦名三千大千。亦名大藏小藏十二部經。能至於斯莫不由戒定而始。今且復略其定惠。姑言其戒。凡曰戒者。必堅持勿輕犯。乃可步趨佛道。又或曰。戒特易事。但防其非耳。試探其奧持犯茫然。豈易哉。如世五無間業。犯一莫能懺。佛則曰。若男子女人。行五無間業不入無擇地獄。臨濟曰。造五無間業方得解脫。何謂五無間業。所謂殺父母。害羅漢。焚燒經像。破壞和合衆僧。惡心出佛身血。以是五者靡不知爲大惡業也。其可輕犯而返言耶。不然豈知貪愛爲母。一念心入欲界中。求其貪愛。唯見諸法空相。處處無著。名爲殺母。無明爲父。一念心求起滅處不得。如響應空。隨處無事。名爲殺父。覺境識爲佛。向清淨法界中無一念心生解。便處處黑暗。是出佛身血。諸使爲羅漢。經像。見因緣空心空法空。一念決定斷。迥然無事。便是焚燒經像。害阿羅漢。陰集爲和合衆僧。一念心正達煩惱結使。如空無所依。是破和合僧。所謂男子女人行此五者。無間則不入地獄。方得解脫。此從實說。非爲曲論。因爾名故。聊語至此。非孤起也。戒其勉之。

示正吉菴主

　　道之一字。也大難言。然則三百餘會。其所謂何不曰其道之不可言。非求道者難與言。非知道者難爲言也。是故靈山豈無退席。雖在佛世亦有啞羊。然又道之與言相預耶。不相預乎。斯則勿論。姑近言之。蒙不遠千里特賜書教。所云求一語。爲進道之媒。卽是可知爲道而知道者矣。抑且自昔數嘗對機徵詰。箭鋒相直。彼此深知。嘗亦莫不爲之授記焉。得不爲言哉。然道固何在。而欲進之。固何不在而欲進之。又曰。胸次積襞。崇如山岳。日居月諸。何勝馳慕。此亦果何物而積襞。日居月諸及其馳慕與積襞者。爲同爲異。然我以是謂母。以卽此輒作道會。亦莫復以是謂。輒作非道會。是則去道轉遠。不能岐及矣。宗門未當寂寥。喜聞圓頂緇衣。蓋乘願力而所致。而亦宿有般若種智。超然卓絕如此。豈易哉。旣至於是更當使其心。如大海無有邊際。不宿死尸。一切根塵。學識知見。切莫錯認。以爲究竟。毋以一法不違以爲精進。毋以纖毫不立。以爲脫洒。儻或有之。悉爲黏縛。儻或無之。尤黏縛也。去此二邊。黑山下漢總不恁麼。無孔鐵鎚。有甚麼用。我作是語不能爲汝進道之媒。但能奪汝道也無誚。

示衣鉢侍者

　　達磨西來。至六葉。置東山衣鉢於曹溪。如盤石之固不動。惟傳其法。猶障山川而東之。所以其源脈混混而不絕。滔滔而無窮。至於分其宗列其派者。汪洋浩渺。瀰漫穹宇。衮衮而至於今日。皆由是也。若其不然。則佛祖惠命不啻懸絲矣。今而壽於久遠。被於天壤者。則靡不悉其衣鉢也。得不偉乎。而亦所以我等所有一針一線。亦莫不由是而來歟。審哉。爾侍於我。乃掌其事。其不少致思乎。勉之。
　　
示禪人

　　香嚴獨脚頌曰。子啐母啄。子覺母殼。子母俱亡。應緣不錯。同道唱和。妙云獨脚。若曉得者一頌便可做得半箇禪和。張無盡被兜率悅和尚拶之云。於佛祖言教有少疑否。曰有。疑此頌幷德山托鉢話。是其不遇此拶。亦未免麻纒紙裹也。觀今之未證謂證之者。莫不只在子啐母啄子覺無殼八字。境界裏作活計。或遇拶之。亦只自若。不肯知非尋常。或見宗師就人初心說箇小道理。便乃歡喜賛嘆。及乎少擧本分話。卽爲茫然。旣乃茫然。便當起疑究之可也。却心裏倒謂宗師。不合他底。不可其意。只如香嚴頌。雖有無殼八字。以後之語。往往亦不覰著。亦不究之。如張無盡俗士也。可謂奇人。是其儻不究之。安有疑哉。五祖演祖云。而今切恐佛滅去。正知正見者。竝無一人。其餘盡是傳授來。是時佛鑑圜悟亦未知非其大徹後方知也。

示燒香侍者

　　世有善描畫者。無能描畫虛空。莫不描畫之而轉不似也。水墨唯是水墨。丹靑唯是丹靑色耳。但加以障於虛空也。奚虛空哉。然水墨丹靑之內。悉是虛空。幷水墨丹靑卽是虛空。而人因其水墨丹靑之故。但覩水墨丹靑云爲虛空而正返。不識水墨丹靑內之虛空。幷卽水墨丹靑之虛空也。且虛空非唯在於水墨丹靑。幷卽水墨丹靑。是虛空而已矣。何所而非虛空哉。海印提藏主。爲吾侍者。數以左手代爲大衆燒香。請吾說法。於是莫不卽爲。或拈拂子或拄杖等。幷口嘮舌沸。無量作用。其猶描畫虛空也。而不知費我多少水墨。狼藉幾許。丹靑固亦充塞十方矣。正慮其人。或是唯翫我之水墨丹靑。不覩虛空爲患。玆又特以此紙爲請。若之何而可也。且余水墨丹靑。狼藉亦殆盡矣。不他言唯書此。且道。是描畫耶。非描畫耶。是水墨丹靑耶。非水墨丹靑耶。似耶不似耶。見虛空耶不見虛空耶。其或未然。如我按指。咄。

示蘊堅居士

　　爾之法名曰蘊堅。世間一切萬物。悉是虛僞不實之物。何爲堅耶。只者目前虛空。無形無跡。水火莫能壞之。尚非堅者。何故。佛曰。一人發眞歸源。此十方空。悉皆消殞。當知汝之眞性。逾於虛空斯爲堅也。又曰。竪密之身所謂發眞歸源。能見此耳。

示道威菴主

　　道威菴主。昔嘗求警策於清拙老人。遂選擇其一絡索古德語。但謂無可用心。休去歇去不可得。不可得者。寫與之。於後復書云。此皆古德語言。多去道轉遠。不如且止。清拙去世三四年。後乃携其所書。復求於餘。且余乏多聞。性不能記憶。而又於自胸中了無文墨。將何以示子乎。又觀彼之所書盡之矣。又何加哉。然若夫實要參禪學道。此乃實在自己分上。譬如飢之欲食。而食不至則外求之。在吾前則自餐之矣。不應更他求而重問。何以爲餐也。今之目前。及於自己何所缺少哉。古德及清拙。但欲教伊休去歇去。今我不然。唯思之。

示妙珍菴主

　　佛法無人說。雖惠莫能了。然則森羅萬象。未嘗無說也。且道。是了不了。如此之說。若也一見便見。則通身是佛。通身是法。無不已了。則八萬四千波羅蜜門。皆在我身中流出演一句。經無數劫。使彼有情無情同證佛身。亦無男女等相。所謂人人本具。各各圓成。以我是說。試於八識田中諦審返觀。以爲如何。
　　達磨一宗。不立文字。直指人心。見性成佛。如今動是文字曲說。意識轉心成魔。何則豈不見教中道。佛眞法身猶若虛空。況吾宗耶。然本固如是。若也一向以直則。又何由能化凡小哉。是故。教中亦謂。與其同事化令成佛。是則固是。餘又不然。儞若野干鳴我便獅子吼。爾若獅子吼我便野干鳴。儞若獅子吼我亦獅子吼。又作麼生。參。

示小師冑惠

　　佛以一大事因緣出現於世。所以四十九年三百餘會。乃至半滿遍圓。不爲他事也。然衆生根器不等。言空卽著空。言有卽著有。故永嘉云。棄有著空病亦然。還如避溺而投火。今則不言其餘。只天台止觀定惠。其三觀之法具之矣。故曰。只一具字。彌顯今宗。然文字之流。唯逐其文。不審其旨。不得其心。不得其心。則迷其性。隨業生死流浪散失。雖下愚人。不得爲也。況其賢乎。聖乎。況其佛乎。祖乎。是故。至人哀之。不立文字。直指人心。見性成佛。是所謂教外別傳也。而教之內未嘗不指之。人自不覺也。胄惠上人素稟聰惠。而天台止觀。乃是其家常茶飯。莫不餧飽矣而求余語。余禀達磨。皆自佛世豈有二哉。然固有繁簡耳。惠言。於時匇匇擾擾無暇。以究其繁。遂問之曰。今年年幾。曰三十四。曰三十五年已前。爾在何處。曰。不知也。汝但自今毋問匇匇擾擾。一切時中以是參之。若也知得。佛祖卽汝。汝卽佛祖。

示蘊規居士

　　史大夫槻氏碩儒也。慕佛出世之道。爲□□□家弟子。遂以蘊規爲法名。別去逾歲。乃以胄龍書記來求法語。欲參禪也。然若夫性命之說。而中庸大學之書。蓋具之矣。唯是無聲無嗅一言可盡也。復何謂哉。然此乃指其徑路是矣。當由其徑入其門。陞其堂。造其室見其人。然後賓主互換。渠卽是我。我卽是渠。可也。斯唯自得不由人也。今夫人之小見淺識之者。或謂。天地萬物與我同體。以爲極則。故陸亙大夫謂南泉曰。肇法師也大奇怪。解道天地與我同根。萬物與我一體。泉遂指其庭前一株花云。人人見此一株花。如夢相似。此蓋南泉見陸亙之迷滯。當頭揮以金剛寶劍。欲脫其覊鎖耳。若夫迷中倍人。則曰。泉指花以證。肇及陸若欲知出世之道。則猶趨越而首燕也。但以是參之。
　　
示小師裔象

　　汝名裔象。所謂龍象蹴踏。非驢所堪。爾旣得是美名。乃當成就美德。第一是明心見性。次有無量三昧。旣能自利。乃利於人。斯爲德也。若也悠悠白日。荒之於嬉。唯虛名微利是競。非特孤爾名。而無所利三塗之報。誠豈誣哉。但當痛思自强。乃男兒志耳。勉之。

示訥侍者

　　自達磨來東傳持此道。古古今今。相承宣化。豈爲鮮哉。然名實二字。難爲言論。而有志之士。韜光藏器。必待其宜。終不輕忽。妄爲造次。於是源遠流長。根深幹茂。至於時至。澤霈天下。蔭涼大地。綽綽有餘裕矣。如彼千歲蟠桃。非是褪花杏子。無底溟壑豈同暴流洿瀆。訥侍者久處衆中。抱其才德以閱其事。不爲不多也。洎不腆來董玆山。煩爲侍者。樂然而從也。顧余何以相待耶。無過勉之自强。日以繼夕。以所蘊所抱。而重如之。力扶此道。以振此宗。余所望也。出紙求語。不他書。唯囑此耳。

竺仙和尚法語終

四明竺仙和尚偈頌

　　侍者  裔雲  裔蓀  等編

送鳳禪者南遊

　　我憶南方舊知識。夢寐只今忘不得。幾宵携手入無何。白日堂堂覩顏色。黏空碧海連三山。春猋吹暖晴波翻。我有懷思不解寄。無能爲駕飛雲軒。鳳兮鳳兮向南去。自與群飛不同趣。一鳴一止知幾秋。爲吾寄此無言語。

閑一軒

　　人生世間閑第一。揭以閑一無等匹。閑人不是等閑人。不是閑人閑不得。白日正靜春未央。心緒已及遊絲長。筆梭織句彩緯動。神機截錦天葩芳。有時閑閑閑且喜。閑閑無事閑無爲。閑一平呑萬法閙。本來閑處人何知。

贈友藏主

　　如來藏教無可說。掉棒遼空打明月。四十九年神力疲。明月墮地何人知。金色波羅花一擧。金色頭陀眼卓竪。三乘寥寥孰解言。萬衆茫茫皆罔措。宛轉少林深雪中。五葉結果分西東。天下孫枝從此多。綠陰滿地靑婆娑。

送承待者之京

　　捩轉天關幷地軸。刹海周旋不干足。途中家舍未能知。鐵鞋無底空馳逐。俊哉跳波赤捎鯉。一躍風雷起平地。眇視滄溟井底天。肯墮他家𦼩瓮裏。梧桐落葉秋風長。一息萬里趨帝鄕。八萬四千岐路絕。目前大道何堂堂。

送智藏主南遊

　　智不到處道不得。十方世界皆充塞。去去南詢知識門。勿用需言贈行色。智不到處無不通。十方世界皆虛空。曾經打破復揑聚。至今無別還無同。佛祖衆生共行履。得路解知無彼此。明朝發足濯滄溟。蛟龍豈臥澄潭水。

送麟知客南遊

　　衆角雖多一麟足。異類奚堪竝高躅。像法聲沈不可聞。如絃欲斷需膠續。玻瓈盞傾東海枯。春風煮茗成雲腴。啜盡門前不來客。復施東海蘇龍魚。龍魚頭角競雲雨。萬里滂沱會時注。木落秋高天正空。乘風又見圖南去。

金船

　　百鍊純精作舟楫。萬斛龍驤輕一葉。高掛雲帆濟巨川。滿載乾坤悉容納。何如脚踏海月高。性波無風自湧非。狂濤六合茫茫混。泥雜沙隨流忘返。不知數往往漂沈。乾沒莫能度箇箇。教他洗脚上載來。令其如意所適遊戲如浮杯。固勝長風破巨浪。千鈞錙銖浮沈得失勢相尚。孰知陸地虛空總可行。回檣轉柁鳴錚錚。

送已上人旋京師

　　長篇久不作。若可爲詞端。秉筆絕搜索。捻碎靑琅玕。天風忽然至。激籟如驚湍。使我側耳聽。一一如謂言。特云己躬事。被及天地間。己躬匪所窄。天地奚爲寬。嘗笑日與月。局促相循環。流光爍下土。未能窺覆盆。何如瞑目坐。照徹天地元。森羅萬象類。與己同其根。不來亦不去。非往還非還。上人治行履。諦作如是觀。

送小師裔正知客

　　火傘張汗流雨。別我迢迢往何所。途中家舍事尋常。亦須要辨賓中主。清風一點呼不來。渴心自欲生塵埃。臨濟大師的的意。當初曾到高安回。汝今此去亦復爾。佛法到頭無彼此。他日歸來捋虎鬚。六十痛棒蒿枝似。

送信藏主歸西府

　　一大藏教五千軸。撥轉玄關機轆轆。趙州當日遶禪床。煩他婆子來推轂。倒一說對一說。韶陽老漢得一橛。何似西州信義堂。千里萬里一條鐵。別別手披雲漢。杖挑日月。歸去都府樓前。不審誰能甄別。

絕照

　　打破大圓鏡。吹滅無盡燈。㪬瞎摩醯眼。槭碎夜明符。日月星宿及珠火。一一滅却光明無儱侗。乾坤黑如漆。盡大地人覷不出。靡見長短纎洪。奚爲是非得失。靡見姸醜靑黃。曷可異同等匹。無用神而明。不以默爲鑑。纎粟毫釐淨不存。奚啻眼前三尺暗。從教撞著露柱。一任墮坑落塹。待他氣息全無。然後再蘇自起來。却教他作光明臺。

送音侍者歸里省師幷父

　　侍者參得禪。口裏說不得。鷄啼白晝明。犬吠黃昏黑。父母師長俱不知。迢迢歸省將何爲。春風弗弗吹花柳。春色醉人濃似酒。幾許長途遊冶郎。盡力呼之不回首。勿用古靈一機。謾學洞山一著。但把家醜外揚。箇事何曾踏著。豈知汝父汝師。箇事未擧先知。颺却從前伎倆。到家愼勿施爲。待他問著何似。近前展手向伊。更若如何若何。不用哆哆和和。便與欄腮贈掌。作箇當今榜樣。不謂子生五逆。管取有功者賞。

送元侍者省母

　　侍者出門何處去。正此春風及春雨。忽然門外大王來。左右無人若爲語。前村後村泥沒膝。村泥入膝拔不出。黃金鞍馬不可騎。空鞭擊折珊瑚枝。時聞點滴欄聲響。門草只應長一丈。免將萬福對伊稱。愛他門草時時長。阿母在家成倚閭。昨宵接得天邊書。重言此事實不虛。好歸問信今何如。

贈澤禪友（甲州人）

　　櫻花如雪還如雲。東風墮片成紛紛。分明熾然說實相。大音塞耳誰能聞。甲天下士澤禪友。雲夢豈止呑八九。三世如來只一口。只今箇事誰解知。笑指花樹君掀眉。

送通禪人之京

　　袖中出紙欲覓語。我語本來無覓處。天風忽起鏘有聲。挼落庭花亂無數。耳底眼底著不得。何況皇州滿春色。廣長舌語何其多。一一語謂通玄客。

送澤侍者

　　門前大道長安路。千人萬人行不住。我自從來不出門。奚堪贈子京師去。堦前灼灼黃金花。夜霜已著紅粉加。盡日相看笑復語。能回冷臉生丹霞。昨宵語我君應至。遲君共說參同契。出紙胡爲索贈言。來因少詰天淵異。去去去無奈何。爲君一曲風前歌。

送簡侍者之京省師省母

　　簡徑三昧無一字。胡爲覓我長長篇。況我胸中本空洞。欲覓一字應無緣。我作是語已繁冗。要把死蛇成活弄。拈頭作尾幾人知。知者除非滅胡種。君有五彩筆。吐氣如長虹。文華耀日月。不與尋常同。我語澹無味。奚敢欺盲聾。汝師知識我知者。眼光爍破四天下。汝母夫人摩耶身。清淨不比塵埃人。千里京師遠相覲。爲吾通此無言信。

因熱戲成示葩侍者

　　不知今日如何熱。呼著南薰不肯來。幸然座中有好客。解衣携手登高臺。東溟在眼南嶽遠。蒼波有路靑天開。只消坐地遊八極。一塵不動心悠哉。春屋聞此亦撫掌。颼飂萬木聲喧豗。

送專禪者之京師二首

　　天寒晷運短。白日如飛梭。道路阻且長。毋使成蹉跎。我有臨岐贈君句。口瀉懸河無一語。漲入滄溟海底天。驚起驪龍頭角露。頭角露生雲煙。憐君歲晚苦途路。爲君乘足參皇天。
　　我無一說爲法語。纔有一說成露布。譬若清明萬里空。無端雷電生雲雨。雷電收雲雨休。山悠悠水悠悠。幾許騎牛還覓牛。
　　
贈定山禪首座

　　迦葉抱衣入雞足。以地爲床天作屋。身心不動長如如。一任天翻幷地覆。慈氏老人來不來。天門地戶無時開。幾度清風振綠野。長年白日明瑤臺。

贈碩藏主

　　一大藏教無所說。赤手要釘虛空橛。四十九年釘不成。徒使虛空成百裂。百萬人天不能補。拈起枝花教人覩。迦葉頭陀笑展眸。百萬人天皆罔措。只今已是三千年。孰傳消息來南禪。老仙從來不解事。碩人自合知其緣。我問碩人但一笑。乘時筆底生雲煙。筆底雲煙無盡意。說過四十九年事。不知此外還有無。筆不能道觜盧都。

送源侍者

　　慧日峯頭日卓午。日裏金鷄啼不住。報道侍者參得禪。曉來飛上扶桑樹。放大光明照天下。更無一箇昏昏者。佛祖從來眼搭眵。至今不識如何也。我有金錍能抉膜。賢聖劫來久不作。所以法界毘盧師。箇箇渾無頂門著。秋初夏末諸方去。向道南禪作斯語。逢著今人莫與言。但可聊談佛與祖。

送明侍者

　　者些道理。佛亦不會子旣明之。佛宜倒退。正恁麼時須見人。切忌不動在者裏。秋風吹凉天正清。鐵作拄杖秋毫輕。百億世界一抹過。黃頭老子空復情。

送汕侍者

　　一夏爲吾侍湯藥。十九靑春洞肝膈。佛病祖病誰不然。世上無人解方脈。我有膏盲上幷下。雖然有之不可把。此意從來侍者知。此去途中好善爲。

送碩藏主之九州

　　秋初夏末時。正是今日節。別我出門去。使我腸內熱。東去西去如有神。千里萬里作一歇。不用拄杖橫分世界。何須草鞋踏斷乾坤。奴兒婢子佛與祖。驅來喚去吐復呑。大藏教中說不及。萬象森森目前立。一宵肥雨漲前溪。山中木葉琉璃濕。九州四海聞不聞。行脚衲子何紛紛。向道南禪傳語伊。從來此事知不知。

送言禪人

　　利於言者熾然說。開口何嘗在於舌。維摩一默如雷霆。空生宴坐崖石裂。如我筆端剉萬物。萬物從吾筆端出。三世如來亦復然。縱口呑吐無中邊。從頭子細撿點看。都盧不直半分錢。

送小師裔全侍者

　　秋風正生涼。衲僧兩脚活。要知瓮外天。彼有多少濶。我有一尋杖。贈子橫該抹。不學芭蕉老。空言與幷奪。或挑須彌山。或擔日與月。籬根破草鞋。亦與撥一撥。

寄訴藏主

　　如來藏裏珠。得之誠大喜。照古復照今。光明絕方比。當年達磨三弟昆。各以所見相共論。照今照古絕方比。達磨乃作如來孫。今人古人唯一揆。如來藏實無表裡。一合乾坤八面開。清風颯颯中間來。

示小師裔巖侍者

　　深山巖崖中佛法。大小石頭活鱍鱍。空生宴坐天帝癡。解將惡水當空潑。巖也于今在吾側。我欲問巖巖豈識。點頭一笑生春風。已如動地花狼藉。優曇吐香天上來。人間桃李毋須開。柔紅軟白恣輕薄。寧知巖宇高崔嵬。君不見。獅子一擲萬仭險。掛枝抱樹胡孫哀。

示小師海壽侍者

　　旣爲丈夫兒。須作丈夫事。欲作丈夫事。須發丈夫志。譬如欲到家。豈肯半途廢。旣獲到家已。尤須極玄祕。上可極高天。下可窮厚地。大可包虛空。細可入一切。到家事如此。未及這箇意。除是佛與祖。千聖亦不會。
　　壬午秋。海舶旣發。春夏間欲南遊者。競乞贈行。師乃信筆應之。若干首。今以一類錄之。

泉侍者

　　要見南方善知識。具金剛眼方見得。低頭問訊阿逸多。擡頭俄然覩彌勒。我衲僧家不恁麼。釋迦出頭亦合打。三尺炊巾七尺藤。將報不平遶天下。龍泉太阿還沒用。拈取死蛇須活弄。南禪亦是南方人。却非知識聊能頌。

關禪人

　　透得祖師關。十方恣來去。佛亦不奈何。覓甚閑言句。富士山頭雪千尺。蘇公堤畔柳搖碧。閱盡中間來去人。不爲滄波限南北。作字送君行。問君作麼生。春光正明媚。窓外啼黃鸎。

頓侍者

　　丈夫事遠遊。不求名與利。掛席浮靑天。鋪心藉平地。無言乃可知。欲寫不及意。君不見。若木樹頭花正吐。五色輝光遍寰宇。絕塵天鑑燭無方。古往今來誰不覩。無用頂門眼。及與肘後符。全身彼及此。悉是我與吾。不知天地內。更有誰可俱。

小師裔節書記

　　三界無有法。大地俱是心。無法不用覓。是心何用尋。豈不見道。達磨不來東土。二祖不往西天。此乃玄沙躍破脚指頭。不過飛鳶嶺。便解如是吐露良獨深。然則彼爲彼此爲此。我爲我爾爲爾。要行便行。要止便止。橫擔拄杖定乾坤。此事不拘師弟子。行矣母留急急去。表義贈伊一則語。八萬四千岐路多。一一路岐誰是主。驀然撞著須問伊。㪬却眼燒却眉。然後化其爲罔兩精靈。或現三頭六臂之忿怒。或現千手千眼之慈悲。三界大地置掌上。四生九有同推移。莫管達磨。休問玄沙。我有先師未了底。欲說向儞早歸家。

洲侍者

　　明明是儞會。却又隨他去。累他崑崙兒。夜半遭指註。天門起來一何有。笑看白雲變蒼狗。紅霞靄靄碧落空。白日自遶須彌峯。照見四大洲。斷岸隨波流。東西總不定。俱入南閻浮。閻浮之地如盞大。只我一身無處坐。幾多蚊蚋閙啾啾。不知白鶴天邊過。君去幾時回。勿使成徘徊。君看滄海水。倐忽生塵埃。

瑞侍者（明極和尚小師）

　　建仁寺裏瑞侍者。分明參得禪丁也。東山報衆古猶今。堪笑時人多錯解。扶桑樹頂金鷄啼。大唐國裏日轉西。眨得眼來一萬里。與誰携手登天梯。明極眼爍四天下。萬物由來同一馬。三世如來不會禪。一例呼來面前打。大唐國裏人未知。侍者此去擧似伊。向道南禪長老說。大家釘取虛空橛。

宗侍者

　　發大道心去行脚。未出門時先踏著。寶街三道接遙天。日月兩輪光赫赫。盡塵沙界無禪師。大唐國裏欲見誰。刹竿頭上進一步。金剛腦後加三錐。當年黃檗打臨濟。瞎棒至今扶不起。高安灘上築拳頭。方覺蒿枝拂相似。我憶鳳凰臺上遊。宗師示我六指頭。有時無事抱膝坐。令人思量笑不休。
　　小師裔訓侍者欲南遊需贈言。遂問欲何所爲。答云。無人知此意。教我如何說。旣續之以贈云。
　　無人知此意。教我如何說。吾意政若斯。吾常於此切。吾子旣已然。吾子何不瞥。乃需作贈言。必欲鼓唇舌。況爾解酬對。忍向此時別。從爾所須酬爾願。不得不發弦上箭。一鏃遼空不可追。遶我心胸幾千轉。滿貫我弧放吾手。要射南辰中北斗。子細看來是簸箕。米跳不出獅子吼。訓爾訓爾。良弓之子。去兮去兮。不勝思爾。學得佛法參得禪。何如日日在我邊。鷄啼白晝海水湧。不是父子相熬煎。訓伊訓伊。良冶之兒。去矣去矣。不勝思伊。業旣成行挽不住。不如索性教伊去。仍須急急早歸來。我欲分付末後句。

策侍者

　　我有鄕人無限數。莫把吾言向伊擧。不辭言鄙羞似人。笑裂鼻孔如何補。當年達磨從西來。道箇不識如奔雷。直得梁王眼睛突。黃金殿上生塵埃。竺土大仙豈有語。迢迢特來向人吐。日往月來幾出沒。地厚天高自今古。古人自西來向東。今人與古還不同。亦莫對人道不識。乃令平地生荆棘。當年與我爲侍者。此意如何向人寫。臨風作句送君行。有意不盡如天長。

雲禪人

　　雲行雨施禾稻熟。幸是家山無不足。旣有尋常地與天。豈沒長行飯幷粥。喫則任君喫。不喫任東西。丈夫有志出天外。豈肯舞瓮如醯雞。君不見。大鵬一擧九萬里。我觀亦止醯雞耳。祖宗門下闊於天。入得箇中無表裏。去去不須□□□□□□□□□折。

小師裔澤藏主

　　必去必去。不住不住。萬里相別。一言送路。四大有限衆生軀。百億無邊諸佛土。必欲一一觀國光。未易區區事芒屨。遙遙僧祇大劫海。蕩蕩不盡天人波。浮萍雲水偶相値。聊期百歲相諧和。今旣不然。固宜善寶。擧足下足。毋自草草。莫揠爾苗。宜培爾䆃。男兒奮負丈夫氣。肯與人間論瑣碎。曷把黃金鑄此心。金可滅磨心莫替。期子宴坐超八荒。然後衣錦歸故鄕。依然如舊在我傍。追逐佛祖參翱翔。
　　
淨智璵侍者

　　行脚毋須渡海。此事何所不在。脚頭躍著便知。縱見佛祖奚爲。君不見。玄沙不出飛鳶嶺。不妨透底復透頂。謂言達磨不來東土。二祖不往西天。乃能自肯。況子親曾見達磨。淨智妙圓自唯我。不比尋常小艶詩。小玉檀郎空話墮。然則旣知地闊天高。切忌當處生苗。拔脫拄杖倚天外。笑看世界如牛毛。然後歸來再相見。與伊笑開日月面。

小師裔翔侍者

　　只一心是甚麼。固可賞還可打。把得定降得下。堪橫行遍天下。何況區區尺寸間。等閑步履如天難。赤縣神州君子國。統彼河沙接無極。子今欲行一步初。無極河沙在門隙。人生天地間。猶若白駒過。不省者箇意。空踏草鞋破。東南自高西北傾。龜毛兎角何崢嶸。智過於師如子少。威音已前傳授了。再向南方走一遭。歸來重看扶桑曉。

苗禪人

　　無若宋人然。急心助苗長。欲得此道成。先須滅萬想。大唐國裏無禪師。領徒行脚不是伊。寶華王座坐說法。象龍蹴踏千人圍。耳聽不出眼可觀。碧潭死水無龍蟠。擧首天邊白日墮。照見萬峯靑朶朶。

楚侍者

　　男兒四方志。不肯屋下坐。崢嶸要出頭。掣斷黃金鎖。驢脚馬脚必欲行。猫兒狗兒難爲情。天涯地角只一路。瞻風撥草多留程。行不到處重進步。刻船守株失劍免。百尺竿頭上拄天。萬仭崖前足難措。師子一擲何人知。千猱啀實爭朶頥。吾儂不肯孤負汝。去去去也歸何時。

椿侍者參南堂和尚

　　大唐國裏去行脚。未擧步前先踏著。不料黃金爛似泥。黑漆崑崙雪花白。靑天復靑天。不方復不圓。澄澄湛湛一池水。在我頭上知幾年。佛祖不作喚不應。可怪後人無聖性。逆順縱橫方便多。非去非來無少剩。此事子已知。再欲尋明師。了菴我法兄。何人說向伊。聲名道德塞天地。子乃欲見斯人斯。就煩爲寄百千意。天地闊遠長噓嚱。

慧日喜侍者

　　妙喜世界無彼此。豈用迢迢涉行履。堪笑維摩臂屈信。消得吾儂一彈指。人有慧日爭得無。令人長憶錢塘湖。雞啼闌干水倒湧。葉殞若木扶桑枯。孰謂眞如淨境界。於中或現小與大。呑却乾坤拄杖頭。一坐小劫浮提洲。君今又復向南去。我此拄杖堪付汝。不識南方事若何。到時一卓還一拄。

小師裔翰侍者

　　前度去復回。今番再欲去。一片堅固心。已把生鐵鑄。不知爲何事。若此苦專注。雲從頭上飛。龍向脚下過。走遍四天下。不知蟻旋磨。萬里海浪吹天風。手援眞珠撒龍宮。蚩尤幡旗女媧舞。氷夷擊鼓聲隆隆。聽不徹喜自如。看不足歡有餘。居常何曾有此事。懊恨百劫徒守株。船到岸萬人著。歴遍南方知識門。歸來與汝重相見。

柔侍者

　　我初入南禪。君爲作內記。轉眼過六載。觀變知幾幾。丘陵或爲谷。君心若平地。曠哉常坦如。不妨人踐履。此地何處無。只隔一間耳。若人踏得著。元來在脚底。當年達磨從西來。一華五葉因玆開。自從葱嶺去不返。千年古路生蒼苔。送君此去覓其迹。豈比徒勞事行役。不出門時撞見渠。爲吾一喝通消息。

次韻送充書記參了菴和尚

　　禪悅法喜靑蘿筵。請君觀我心內天。金烏飛兮玉兎走。空劫後也威音前。兩輪明鏡照今古。六合世界浮輕煙。我無筆底一元字。君有胸中書五千。百煉黃金色不變。久別不殊初對面。惠我伽陀席上珍。落落珠回幷玉轉。覺城東際行脚初。乃欲南詢急如箭。南方知識多賢豪。見得了菴方始高。

廣侍者

　　廣大門風包法界。左出右入非內外。踏著玄機八字開。天旋地轉無人會。大唐國裏禪。來向日本說。慚愧百世身。孤負三寸舌。滿空颯颯天花飛。阿難耄矣徒見譏。袂屬肩摩水潦鶴。與誰可語諸佛機。大唐國裏禪。只今應有在。宜向那邊去。徹證此三昧。廣大門風貴力扶。天關地軸同一樞。

恢知客

　　恢張宇宙。展拓乾坤。迎賓肅客。主此宗門。三界一家。千里同轍。孰爲去來。何云興歇。大唐日本一粟裏。有句無句八萬義。轉得傍邊到者邊。海印發光天在水。不用擧心。毋勞按指。却笑迦文作意多。只今如我兒孫何。分明擧似或不信。不妨隨處薩婆訶。

古知客

　　自古南詢訪知識。不憚迢迢去遊歴。孰謂普賢毛孔間。不涉當人心意識。巍巍大坐毘盧師。分明認著不是伊。玻𠼝盞底厭茶苦。孰知一滴甜如飴。賓中之賓主中主。翻手爲雲覆手雨。不是當年杜甫詩。直下宜觀箭鋒拄。寄語南方善知識。爲吾試下一轉語。

小師裔龍知客

　　潜龍勿爲用。宜爾今朝起。觀彼方外天。出此坎井底。奈何千尺身。處此一滴水。我爲爾師爾爲資。於斯寧忍言別離。濡毫作句贈行色。心緒擾擾如亂絲。風吹客衣日欲落。雪飄去思誰先覺。因憶南方舊日遊。古鳳臺高屹寥廓。子行宜去觀遺蹤。觀罷展翅歸向東。

忠藏主

　　侍者參禪悟眞智。大藏教中空本義。有時演出復演入。元是西來祖師意。我曾有句說向儞。不道庭前柏樹子。坐斷南禪最上頭。孰謂東山左邊底。大唐國裏無人知。燒香寫字窮毫釐。照天照地五色日。曉來掛在扶桑枝。扶桑枝折作杖。五色日光耿耿。東湧西沒兮北去南來。寂寂無言兮淵默雷響。

送貞禪者之補陀

　　補陀有觀音。內院無彌勒。日日長相逢。但是聲與色。不與眼作對。耳根亦無識。六處共相似。諸塵竟何覓。乃見無上覺。應念化已悉。是謂如來禪。未可言宗極。欲入祖師門。上下皆充塞。若能不動步。天地自開闢。彌勒與觀音。何翅千百億。

寄聖興秀崖禪師

　　每恨不會顏。時愛常覿面。譬如今年來。未及正月半。臘雪未盡消。春風已吹遍。雪消覓不得。風吹看不見。庭上乃有梅。飄墮白玉片。溪邊豈無柳。裊舞黃金線。覿面復會顏。對此長欣抃。

送閑侍者歸大龍省師

　　大龍菴裏省師去。瑞龍山中求法句。大龍旣已興法雲。好向瑞龍爲法雨。之子此意良已閑。是故歸省瞻慈顏。百花正發錦步障。一笻乃起高安灘。石崇富貴臨濟道。兩箇看來都不好。莫學當年捋虎鬚。金谷園中亦無寶。去去去復回。試問渠是誰。一句道得出。空中日月頽。

送爲知客往南都禮大佛

　　南都佛高十六丈。頂相已出靑天上。覩人在地如蟻子。雄雄之尊難近傍。我雖未相見。已是長相識。大兄是釋迦。小弟爲彌勒。中間一箇字。至竟道不得。知客若相逢。與我罵作賊。

示光侍者

　　侍者參得禪。一句如何說。報道大王來。使我喜不徹。萬福萬福誰知音。山之高兮海之深。窮其頂也極其底。昨宵風雨如龍吟。與君携手同上下。拾得眞珠握成把。撒向龍王宮殿中。嚇倒東村王大姐。南禪長老忽發笑。一雙鼻孔三箇竅。侍者參禪會也無。大王來時更相報。

示宗侍者

　　宗門下事不可說。筆頭有嘴元無舌。昨夜前村新雨過。溪聲迸似黃河裂。觀音菩薩不奈何。從教漲作滄溟波。魚龍蝦蠏演說法。夜半擊鼓聞鳴鼉。須彌山上天花落。颯颯清風滿寥廓。宗門下事不可言。萬象森羅鳴剝剝。

送素藏主歸天龍省師

　　眞規素範久不復。佛祖玄風孰能續。一氣轉一大藏教。森羅萬象爭推轂。金剛鐵橛居中心。轉時但覺風吟吟。三世如來聽不足。祖肩跣足相追尋。只今已是三萬劫。叉手叮嚀問迦葉。曾擊須彌頂上鐘。結集將來不相合。此事只有天龍知。此行歸省母遲遲。昨夜霜風刮地去。勸子出門宜善爲。

送小師裔雲侍者建海門菴

　　能開大海門。手控諸有入。法界在屋底。大千俯可拾。石頭老人徒結草。玉殿珠樓何足道。要見玲瓏八面時。坐看陰陽割昏曉。教他古佛來泊船。不須竪指幷竪拳。龍王宮裏說法竟。然後爲道楞伽禪。

送園首座住鷲頭靈昌寺問其境前水後山

　　前是水後是山。靈昌蘭若山水間。靈昌主人今日發。後山前水遙懽顏。鷲頭消息東來後。千載忽爲獅子吼。一旦人天眼目開。野干魑魅皆狂走。南禪豢龍陂水淺。我欲致龍轉遼遠。然豈欲龍長在陂。但願。飛天興雲致雨。頃刻澤大千星馳電卷。

贈伊禪者（幷序）

　　伊禪者。自相陽。聞關西乃父訃音。不遠千里奔其喪。然自起相陽歴筥根。至伊豆州之非常艱難。乃屬以詞。有類杜子北征行。余曰。此可爲西征行也。就爲說偈。以祖之云。
　　壬午臘月二十二日。伊子東來復西去。爲聞父訃奔其喪。以所歷作西征句。相陽筥根伊豆州。我昔兩度曾經由。萬仭巉巖百里險。一朝勞攘千日愁。邇來不知幾億劫。但覺崑崙與須彌。在我眼底長悠悠。固我從來自無父。彼此更沒生死苦。不知因底乃如斯。手足胼胝竟何補。伊子自是吾家人。心懷至孝常思親。豈知汝父亦不死。徒懷罔極如靑旻。天高地厚虛空闊。汝父不死常時活。日面月面同時明。千里萬里橫該抹。

送小師裔達之九州

　　春日晴黃鸎鳴。脚頭步步清風生。九州四海方寸裏。萬年一念無留情。我有一句佛不會。未曾出口遍天地。夜來却被黃鸎知。聲聲鳴在靑山外。子欲去九州。不復相覊留。卽以此贈子。問取眼及耳。

送小師裔全侍者

　　白日何處去。昏黑來請假。且求送行篇。畢竟如何寫。因憶忠國師。三度呼侍者。後人批判之。如暗書字也。正是此時節。是汝豈不解。汝爲我侍書。文章固潚洒。豈知胸中錦。不用著錢買。贈行媿無文。昏黑益草野。

送在書記住九州圓通

　　圓通境界頭頭是。擬議便成千萬里。直下承當歸去來。六用門中無彼此。九州道路何迢迢。我愛此山干靑霄。拄杖拂子淨名室。鉢囊鞋袋壺公瓢。日往月來兮天高地厚。神通妙用兮驢脚佛手。他日再相蓬兮一二三四五六七八。南辰北斗。

送小師裔雲侍者之九州

　　懶來一字何曾有。豈能對子虛開口。忽然一句道得出。白日已落靑山後。靑山白日不同調。靑山不動白日跳。悠悠閑雲渾不管。忽被風吹連復斷。白日靑山總莫論。好去爲霖爲雨。使彼九州四海俱充滿。

天地謠

　　吾觀覆載內。萬有迭化生。乘彼陰陽機。天合三緣成。孰知積緣氣。中與四大幷四大本無主。緣氣豈有靈。旁羅互轇轕。鼓激成無明。虛妄乃如此。何處是其情。
　　太極誰云主。陰合與陽變。以至天地交。水火互相戰。成玆要鼓顙。宅玆幽室見。孰謂空王佛。處此無爲殿。靈通本自然。神聖非所倩。常輝大寶光。亹亹而不倦。
　　誰植溟涬鴻濛苗。發生天地厚且高。却笑空花不結果。春風鳴我窓前條。

送師姪紹意藏主

　　祖師意要人紹。九年面壁沒人知。雪晴月霽千峯曉。庭前有箇齊腰人。隻手挽回天地春。一華五葉世界起。馨香遍地光無垠。誰知根入東海底。昨夜扶桑初著蘂。天明起看日輪高。六龍下曳黃金尾。

送輝藏主

　　如來大藏教。演出復演入。光明一照中。眨眼覷不及。手操烏號弓。射落日與月。拾得兎角杖。撥出火中雪。由是與我左手燒香轉身問訊。八萬高人似鵠立。三千刹界如雷震。相別如九州。寫作贈行句。他日再相逢。清風動寰宇。

示統禪人

　　大統綱宗渾無可說。直饒有也。掉棒打月。我作是言。如何分別。縛取龜毛。火中掃雪。

聞鐘鼓示璵侍者

　　鐘聲鼓聲說法了。十聖三賢俱不曉。只有觀音一箇知。更有些兒未能道。範圍法界誰不然。見思未斷誠堪憐。水底火發石人語。相招共賦歸來篇。

寄大友式部丞獨峯居士
　　
    鯤鵬變化時。水擊三千里。一擧或小歇。再擧動天地。無物堪効芹。聊有屠龍器。清水與越砥。鋒鍔久歛淬。匣中收不得。時常倚天外。願奉終佩之。無適不如意。

送從師姪歸省大梅禪師

　　從朝至暮。卽是者箇。不審者箇。復是甚麼。一合乾坤上下開。三千刹界清風播。山中梅子熟。屋下兒孫大。歸來捋虎鬚。掣却黃金鎖。一掴欄腮看始終。乃知饒舌還非我。

示訄侍者
　　
    別段別段。有甚公案。四十九年不說。一千七百成現。開一花五葉之陽春。存萬億無窮之機變。閃電未收。霹靂已至。有語有言。何說何示。但識本命元辰。此外別無道理。

送方藏主歸省乃師

　　大方無外。大圓無內。絕去絕來。非向非背。春波湛湛兮碧㵎挼藍。春山疊疊兮靑峯列翠。聽不出聲。見不超色。黃鸎紫燕兮睍睆呢喃。紅尾金鱗兮鼓躍跳擲。正當今日龍門開。百川水接天上來。性海無風或自湧。現出百寶黃金臺黃金臺古佛堂。歸去問師是甚麼。二六時中長放光。

贈馴侍者

　　侍者參得禪。頓捨文字學。雞啼海水湧。犬吠虛空落。虛空本無語。萬象鳴剝剝。報道大王來。開却普明閣。善財合掌觀音笑。一雙鼻孔元無竅。刹刹塵塵本現成。黃金鑄出鑚天鷂。
　　
贈規書記
　　
    大方無外。大圓無內。一統乾坤。絕向絕背。毘盧之師法身主。在我目前橫復竪。信手拈來揑作團。來者教渠看規短。昔日黃龍精。今日頭角生。觸倒須彌山。大地如掌平。留得南洲一泓水。日日無風浪花起。漲入吾家鐵硯中。蘸筆書成祖師意。

贈旻藏主
　　
    藏海語言何限數。子細看來無一句。金波自湧不因風。好似扶桑日出處。泥牛吼罷金雞鳴。天影照水玻[王*梨]明。對一說兮倒一說。玄機落落無留停。盤珠絕纇。日轉靑冥。
　　
示提藏主
　　
    一句不相到。萬事悉差忒。世無鍾子期。空言竟何益。緬彼最勝子。未甞談一字。怪與趙州無。因緣略相似。千人萬人提。萬人千人擧。人皆共點首。思歸未相許。寶劍擲虛空。虛空沒痕跡。千人與萬人。聚頭空喞喞。

示英禪人

　　短短復短短。百年苦易滿。一坐十小劫。終始席未暖。明日復向東。短蓬隨長風。緬彼四天下。有若一芥同。

示萬侍者

　　一復萬萬復一。數目分明。數之不出。金雞拍翅闌干鳴。紅日團團海波溢。須彌不動何其高。上有天樂聲嘈嘈。寶絲網振迦葉舞。金剛座動虛空搖。正與麼時會不會。庭前柏樹西來意。

示一侍者

　　識得一萬事畢。半夜子黃昏戌。面西方看日出。雄雞忽上闌干啼。海水漲滿靑天低。觀音菩薩耳根塞。鳳凰不向梧桐栖。東山昔報衆。思歸因作頌。今昔兩相同。始終無缺空。二由一有。一亦莫守。祖祖相傳。佛佛授手。直下會取獅子吼。

次南堂和尚送徹藏主韻

　　一大藏教何所言。四七二三何所得。四七二三有若無。一大藏教說而默。君不見。清廟朱絃實非樂。擊石撫石舞而諾。百蚿不如夔一足。群鹿何如鱗一角。天生丈夫出英偉。一言解廓佛祖閟。當年萬里越滄溟。水底魚龍亦驚畏。欄遊携李春風閑。袖中擲出須彌山。彈指聲中三萬日。撒手懸崖獨足立。

送明侍者之京

　　侍者參得禪。一夏相隨逐。忽見秋風生。欲趁南飛鵠。丈夫志千里。不肯自局促。大王在京師。爲我稱萬福。子亦宜自觀。畢竟甚面目。非謂峩其冠。非謂偉其服。見說鼻孔麁。不妨與一𡎺。

送甲侍者

　　日輪卓午雄雞啼。眨眼已在靑山西。黃河倒流海水湧。扶桑葉長靑天低。東山翠壓闌干曲。一衆傳呼喜不足。遺音餘響幾千年。斷絃孰謂無膠續。我有琴一具。不絲還不木。能使虛空笑。不特鬼神哭。甲侍者會也麼。譬如靑天萬里。有雲有霧。或開或遮。

贈瞿藏主

　　一大藏教瞿曇說。見說當年不搖舌。不識如今何處來。人人共釘虛空橛。直得金烏飛玉兎走。萬象森羅獅子吼。空生逃跡入深岩。大似無端肘生柳。天花亂墜如絮飛。天人無跡高巍巍。無說無聞眞般若。近一指兮遠一馬。遍問人間無箇知。但覺千年萬歲乃至盡塵沙劫。浩浩春風吹。
　　
送琛禪人南遊
　　
    南閻浮洲一何窄。坐看日月窓前落。不騎駿馬走須彌。拄杖橫擔去行脚。金莖露滴秋氣清。萬里灼爍雙瞳明。三事畦衣卷雲葉。凉風吹入天冥冥。

贈旦書記

　　發明大事非小小。百千日月同一照。無明長夜暗昏昏。幾箇衆生得分曉。筆觜吐花煇長虹。衆生攝入光明中。教他箇箇得途路。還令透出光明去。

送仙知客省母

　　仙知客卽仙陀客。比渠更自高一著。無言曾勘不來人。奉馬奉鹽皆點額。阿母故家非瑤池。春風歸去來何時。庭前蟠桃萱草碧。花香吹入優曇枝。
　　西光寺主既沒。碩藏主携其金花故紙來請說。

偈云

　　黃金花開白玉地。銀雲拽風香撲鼻。西方寶殿回日光。中有眞人金玉相。十萬億土在方寸。百千法門唯本分。譬我庭前白桂花。香開一粟浮天涯。

次韻趙州十二時歌（幷引）

　　乙酉臘二日。與小師壽同見一所屛風。書趙州十二時歌。歸出紙仍俾書。復請和之。然趙州以自在遊戲三昧。提持向上眞機。古今作者莫有出其右者。余又何敢擬哉。然不違所請。第以現前境界。假其聲韻。賡之云爾。
　　鷄鳴丑。欲起下床還少逗。直裰袈裟在眼前。從頭檢點般般有。貧一身富千口。羞向時人貸升斗。從來開口告人難。直饒開得不順溜。
　　平旦寅。日日朝朝不用論。米多作飯少煮粥。却笑古人甑生塵。無外客總是親。葉落花開莫厭頻。憎愛生兼憎愛斷。何曾離得這衣巾。
　　日出卯。清淨本然休懊惱。山河大地沒纎埃。未容閉門專却掃。閑時多忙處少。誰似退居僊長老。祖翁田地不須耕。但教拔却無明草。
　　食時辰。有鹽無醋乞諸隣。失處不言愁寂寂。得時呼喚喜津津。稱意少逆志頻。世間多是一般人。昨日街頭張上座。相逢也使笑中嗔。
　　禺中巳。平生所料豈及此。布袋中間置老鴉。雖然得活猶如死。七十三八十四。總稱如來法王子。道高可擬釋迦文。一片心情薄如紙。
　　日南午。自笑平生無調度。只求一飯塞飢坑。此外有何堪解註。乞得鹽又無醋。明年不必栽苦苣。口腹無厭幾日休。隨分些些納無固。
　　日昳未。莫負檀那金布地。釋迦老子住祇園。子細看來誰不是。論高低說理義。我方困到垂頭睡。晴簷日暖樂無窮。只缺麻姑爲爬背。
　　晡時申。看却人間多少人。亦有深居面如玉。更多奔走脚皮皴。但有錢席上珍。不須東海取龍筋。說向自家無盡藏。都盧不直半分文。
　　日入酉。獨向蒲團宜默守。千般造作總徒然。一毫功德何曾有。無益言休出口。自看身前與身後。莫誚卑微過此生。天地由來一芻狗。
　　黃昏戌。也有學人來入室。去粘解縛一無功。顛倒膠盆更添漆。悟眞機在何日。四壁但聞蟲𪡝𪡝。善柔便侫豈能爲。口頭言語甜如蜜。
　　人定亥。靜定安詳絕憎愛。怱思明月落波心。一片晴湖本無蓋。少沙彌大新戒。勞伊給侍休相怪。提缾挈水點茶湯。與君共結龍華會。
　　半夜子。一切足時當自止。灼然求足足何時。知止之人世能幾。龍須席蘆竹䉬。紅錦繡衾黑紙被。眠熟來時無兩般。有鼻孔人俱出氣。

答靈江徹侍者（幷序）

　　辛巳十一月二十日。靈江徹侍者。乃吾法兄也。自南詢歸來。未嘗相見。今此特携先鳳臺老人頂相見惠。仍賜以偈。因次韻云。
　　無位眞人白玉肌。相看不減昔年姿。我何流落狗失主。公乃來歸鳳有兒。浩劫有緣能再遇。大方無外果何之。我諸弟子君知否。悉是從前七佛師。

次韻送觀知客

　　鵬程一擧向南遊。使我凄然意似秋。大道接天行卽到。寸心如水了方休。莫於塵芥裏藏跡。宜向虛空外出頭。對子有懷千百億。可能說似我同流。

寄迪上人

　　多載相知迪上人。每於今古得同論。堪師後學垂千載。可起先賢向九原。莫把叢林將眼看。但宜德行以心存。天關合啓教人入。何事靑山却閉門。

寄碩書記

　　大機碩公余故人也。近於九州輔大友公。同載欲至京師。一夕海宿。舟爲風濤所損不復至。提藏主作偈以寄。余亦次韻寄之。兼簡大友公也。
　　已將春色滿皇州。何日來同上苑遊。風伯暮號雲接水。天吳夜負壑藏舟。萬般施設至方是。千種因緣了卽休。莫怕龍門千尺浪。怒雷聲裏跨鼇頭。

送淳首座住景陽山安國寺

　　優曇花現景陽春。匝地人觀出世人。應以片言傳萬古。不妨一髮引千鈞。拈來鈯斧堪安國。未必龍泉可護身。遙望彩霞封岳頂。乃知翊賛有明神。

次韻答第一座柏西堂

　　不入千峯與萬峯。强顏來作住山翁。堪愁墜地迦文業。復愧彌天達磨宗。相馬遺形眞可笑。畫蛇添足實非工。堂中幸有人天眼。正令當行草偃風。

次韻答訥藏主

　　自來成佛亦無心。愧出頭來是卽今。謝子有文能達道。使人點首爲披襟。眞珠撒下誰知寶。黃葉拈來不是金。行盡天南幷地北。掀翻海岳覓知音。

次韻答琛書記

　　地戶天門一道開。十方三世去還來。黃龍頭角衝雲起。黑蟻程途遶磨回。霹靂轉空爲語話。陽春著物作情懷。緬思去聖渾如電。畢竟于今安在哉。

次韻悼徑山南楚和尚

　　徑山老子沒處去。應將大地作禪床。遙聞道振餘杭上。憶別言辭楚水陽。玉兎金烏雙影轉。珊瑚碧樹滿林芳。龍王殿上水倒湧。我向海東猶宿桑。

次韻答文藏主

　　相見又相別。浮雲共合離。好語爲我吐。此意何人知。後恐有楊子。今歎無鐘期。報瓊慚句惡。庭葉正飄時。

送禪居和尚赴東山建仁（二首）

　　身在四禪居正樂。詔飛九野趣非閑。莫言瑣屑人間事。一擔橫肩重似山。
　　幸有東山消息在。倚天拔地不尋常。當年七百高流外。接得曹溪漲八荒。

次韻答明首座

　　惠來佳句驚人眼。捧出仙人玉露盤。五色雲霞同燦爛。不知身在寂寥間。

送齊藏主南遊

　　南方去復幾時回。高駕征帆破浪堆。知識門頭生鐵鑄。不妨彈指一齊開。
　　
賀建長圓首座秉拂

　　天宮說法闡雄機。白日堂堂豈夢時。想五百僧齊側耳。與三千佛共掀眉。

次韻美明首座閱藏教二首

　　五千餘卷舊公案。結集多年孰解翻。首座爲渠重閱實。老胡伏罪合無言。
　　照人心眼一何明。照見扶桑水淺清。信手取來龍藏教。喃喃讀對篆煙橫。
　　
示禪人（二首）

　　門前鼓聲笛聲急。獅子舞兮鬼神入。憶著當年有道吾。對人戴出蓮華笠。
　　空手滿握摩尼珠。就地打落天邊日。夜半拈來白晝看。五色光明黑如漆。

賀常牧山元公自菴居出世

　　桃花浪暖正當時。兼此靑靑溪草肥。牧得泥牛純熟了。倒騎入海趁龍歸。

悼淨光明寺仙律師（著心源論）

　　憶師疇昔論心源。日照扶桑海外天。漚滅淨光元不昧。是心無著復無緣。

禪居集賛性仙道空律師

　　一片心源若湛淵。袈裟日夜不離肩。觀經已入東吳去。管鈔同將浙水傳。大覺網疎遺跳竈。終南流遠見耆年。淨光明寺山頭月。長照寥寥永夜禪。

寄題宇中菴

　　卜築乾坤法界基。東西南北不相依。柴門固是無花鳥。笑看躔空日月飛。

示小師裔曉値禱雨作

　　性天長明無昏時。勿使虛空或生翳。聖師噓吸風雨隨。欲爲群靈澤心地。
寄明首座

    聞說蒙山去獨居。我方逐隊竟何如。乾坤只作一間屋。那得誅茅別置廬。
　　
送澤上人之京省師

　　洛陽城裡已新秋。去覲師顏向御樓。好把古靈揩背手。擘開雲霧見龍頭。

謝禪居和尚遣才侍者見訪

　　未獲禪居覲釋尊。先迎神足枉寒門。何堪梵苑如來使。見此蕭蕭黃葉村。
　　
送班藏主

　　聖明天子聖明時。路上行人只似碑。一默酬僧無會者。玉樓金殿有人知。

寄西禪雪村禪師

　　兩載無由一寄箋。但聞槌拂過西禪。好開雲路撾天鼓。却使聲來到耳邊。

示拾侍者

　　佛法兩字是甚麼。鳥窠曾把布毛吹。若人千載不復返。笑看庭前黃葉飛。
　　打失鼻孔拾得口。口堪喫飯復何爲。謾須罵佛幷訶祖。與我長吟小艶詩。

送僧之京

　　去去京師道路長。草鞋脫取掛龍床。三千諸佛在脚底乘此教渠識上皇。

次韻答天岸禪師

　　身外萬般惟困懶。人間五月已炎蒸。因看變化纖洪事。夢駕飛鵬羽翼輕。

偶成

　　昨日風起今日陰。天時不測誰知心。山中寂寂行復坐。老松偃壑如龍吟。

贈建長澤侍者

　　常憶南陽呼侍者。暗中文彩未全彰。好拈五色金膏筆。點出三千古佛光。

示禪者

　　海寶千般覓如意。得來只在斯須間。授受相傳佛與祖。擬議已隔須彌山。
　　虛空無翳絕朕跡。莫將五彩徒自描。當軒大坐寂不動。海日輥出須彌高。

次韻題旨首座縱性窩

　　縱性窩中豈有涯。四無壁立可爲家。不知更有何窓戶。睡醒云看月照紗。
　　地獄門前滑似油。古今失脚競喧啾。修行肯學驢拽磨。愛死但教狐首丘。
　　舜若多神展笑容。靑天霹靂打雷公。只因錯喚鐘爲瓮。我教今呼瓮作鐘。
　　口宣妙偈若懸河。八萬四千今更多。須彌筆禿我亦寫。滄海硯氷誰解呵。
　　緒草從渠滿法堂。更深一丈未爲長。爲人不是無情緒。開口教他見肚腸。
　　渾崙擘破復完全。便是虛空一塊綿。是我不妨會得好。更知薄處必先穿。
　　昔年獵縣復遊州。獵得看看雪上頭。一步誰知闊一步。不能歸隱舊林丘。
　　我有窓前枯木巖。天然奇特匪莊嚴。昇天夢與佛說法。坐地試同渠對談。
　　人不知君我乃知。知君安樂樂還疲。如何安樂還疲處。得句無心力寫時。
　　十恒河水筆頭翻。發自心淵出口門。散作人間甘雨好。幾多花木得春暄。

送哲首座（幷序）

　　哲明叟與余昔爲冷泉共住故舊也。昨自京之東山來。未數月。以母故又欲返之。唱六偈見示。中間不無感時傷教之意。且言且別。就倚韻以祖其行云。
　　東山石女夜生兒。不忘三更囑付時。好似力樵因母故。擔頭增重沒閑枝。
　　從空累卵未爲危。大法千鈞力要持。猛虎何曾看凡肉。洪鑪終不鑄囊錐。
　　教外無宗作麼傳。元無一法謗云禪。云禪千載返不得。脫口猶如箭離弦。
　　誰復于今話道情。不堪相送出門行。斷腸過似聞猿日。墮淚無因霜夜聲。
　　祖綱力重不能提。況我從來無矩規。勉强撒沙兼撒土。自慚奚可作人師。
　　佛去千年日會顏。眼頭綠水與靑山。驢前馬後君知否。只在當仁左右間。

鎖春亭


　　玉鑰扃雲鎭劫壺。堯風舜日藹天和。禪林不用司歌鼓。五葉一花開更多。

擊蒙軒爲掌國左武衞將軍古山居士題

　　打疊塵昏淨盡時。放開日月檻前飛。乾坤上下及萬象。匍匐相從聽指揮。

寄大龍雪村禪師

　　見說大龍行雨罷。更無心去作雲雷。暫將橫海身千尺。來臥坳堂水一杯。

題竹林院大納言自作山水

　　萬里山川在目前。與他魚雁樂無邊。主人欲放乾坤闊。旋復移添石數擧。

遊善峯往生院

　　步入靑林最上巓。手捫蘿罷欲捫天。下方世界人如蟻。不識靑山路可緣。

寄月山桂首座

　　別後頻頻會寄書。慇懃不遣雁和魚。山雲海月知多少。傾盡家私曾看無。

閱大梅皎首座拈古頌古寄之

　　已聞梅子熟多時。無數黃金綴滿枝。可惜無人能下口。大堪止渴與充飢。

示小師海邑

　　得得相看千里來。相看旣罷復空回。從前佛祖皆如此。極到空空眼自開。

次韻答橫洲別傳禪師

　　一舸迢迢絕巨溟。西來不解救迷情。待時吾必還歸也。回首扶桑千歲榮。
　　賓中主也主中賓。日日思歸念念新。自是故鄕田地闊。豈應無處著閑人。
　　優鉢羅花不妄開。老天於此豈無懷。南禪欲借維摩手。斷取橫洲入座來。

示提藏主

　　盡大地是如來藏。演出何如演入時。最喜摩尼歸掌上。時時一覩笑掀眉。

次韻答聖福蒙山禪師

　　一牋寄我萬金重。千里看君雙眼靑。堪羨筆端能說法。玄沙白紙太無靈。

山水圖

　　長松古蘽標天出。深洞流泉滾地來。白石可眠還可坐。燕昭徒事築金臺。

示鏡禪人

　　正月十七雨初晴。又見庭前百草生。不是祖師心地印。鵓鳩飛上樹頭鳴。
　　正月十七雨初歇。日脚曈曨下林樾。翠羽無人自在飛。觸翻梅蕚紅香雪。

月眼軒

　　萬里明蟾作兩眸。著書不用皺眉頭。靑天在我晴簷下。察及秋毫鬼亦愁。

次夢窓國師題三塔韻

　　生生死死本同風。積骨如山絕簣功。入得國師●字塔。死生不在死生中。

寄慧日無德禪師

　　一自豢龍陂水湧。曾觀雲路出身時。口談安國無爲法。慧日回光天下知。

寄南禪乾峯禪師

　　菩提樹下十小劫。薝蔔林中幾度春。一日花開世界起。法筵龍象競推輪。

示大友式部丞獨峯居士二首

　　我有一句語。未吐人已會。問伊作麼生。依然沒碑記。
　　開口卽已錯。何況落筆書。相見不相識。試問誰似渠。
　　
次韻無德西堂偶成五首

　　萬事不如閑。一身天地間。豈能如磨蟻。擾擾自循環。
　　昨夜五更時。誰將玉管吹。萬般嘉韻發。如各有攸司。
　　海變幾千回。須彌土一堆。偶來同寄跡。吾豈有心哉。
　　彈鋏嘆無魚。山僧竟不須。何當逢道者。可以付衣盂。
　　一冬還二冬。轉見曉霜濃。往往寒侵骨。何人到妙峯。
　　
竺仙和尚偈頌（終）

四明竺仙和尚賛語
　　
            侍者等編
　　
釋迦佛出山相

　　六載坐消太古雪。一夜挽回空劫春。從此嘮嘮四十九。大師子吼斯其人。
　　
千佛名經塔

　　千尺浮圖千佛名。直從平地到靑冥。孰知一字不著畫。子細看來是此經。

觀音大士十首

　　耳聽衆妙色。眼觀諸音聲。十方諸國土。無刹不現身。乃至具一切不可思議功德菩薩自在之業。然豈止是而已矣。諦審諦觀窮諸玄辯。竭世樞機欲賛萬一不可得也。飛瀑飄飄。懸崖嶷嶷。是聲非聲。是色非色。聲色俱非。觀聽悉泯。演說熾然。談舌無盡。缾柳垂海波沸。不動舌頭眞實義。如是則十方諸國土。無刹不現身。又胡爲從聞思修。入三摩地。若然者而擘開面門。現八萬四千爍迦羅首。乃至不可說首未爲之多。奚止數至一十二面而已矣。
　　千手異執。千眼各視。事有衆多。理無二致。然於理事。廣不可旣。隨衆生心。聊復爾耳。若其菩薩。全體作用。運大悲智。則盡虛空界極微塵刹。不可得而思議。作爲賛言。濡毫染紙。夫何蚍蜉撼鐵樹。稽首聖慈。使人拳拳不勝自愧者也。
　　以大悲心出千手眼。所施隨意。所作隨辨。而衆生以爲其多而希有者也。豈知其母陀羅爍迦羅。照用同時。同時變現。未之辦歟。我欲有情咸歸其大。勿泥於小。故作是賛。
　　千手異執。千眼同視。執體有殊。視性無二。譬如乾坤與夫物色。本乎一氣。滋於衆德。乾坤物色。浩浩森森。大慈悲相。諸衆生心。千隻眼千隻手。人人分上誰不有。通身是遍身是。奚止千千而已矣。覷不見用不著。天旋地轉。日閃月爍。風前颯颯天花落。
　　通身遍身。是眼是手。光照大千。力控萬有。春山峙靑。春波搖碧。願海何深。悲智莫極。
　　稽首白衣圓通仙。普應一切寂不動。譬若覩此飛瀑流。如雷霆震無音聲。
　　千眼千手。人人本有。觀照執捉。非前非後。稽首大悲。特現斯醜。以大悲智。現千手眼。隨意運用。隨心顧盻。物物頭頭有何限。

地藏菩薩（幷序）

　　貞和二年丙戌仲夏。楞伽院主裔湛來言。人有託湛。地藏菩薩希有之事。願垂慈聽。卽出所錄言曰。康永二年癸未九月二十四日夜。僧義慶夢唐僧竺仙和尚乃地藏菩薩化身。於此。卽見和尚。左手持樒葉甚繁多。尋又其樒化爲錫杖。其數有五。頃刻變現無窮之相。莫能畢錄。以知。和尚卽此菩薩。深加敬信。欲求和尚親手自畫此菩薩像幷以賛詞。賜與供養。爲此末世奇特之事。不致泯昧。湛又言曰。玆事已逾三載。而義慶與師未嘗相識。遠在他州。今居伊豆。非旬日莫能到。彼獲瑞夢久有以達於師。展轉委託。近以至湛。或賜慈悲。不違其願。幸莫大矣。余曰。噫。佛與菩薩化身蓋常事也。非爲希奇。第余非是。況余不善繪事。然其所求誠至若是。强塞其命。當以求此菩薩本相。左手持錫者。酬其所請。期而得之。名曰延命地像菩薩。臨之以付義慶賛以頌。曰。
　　內祕菩薩行。外現是比丘。分明相好具。乃非夢中事。於夢中所見。是夢亦非夢。樒葉與錫杖。非一還非二。衆多及五數。聊示世間相。譬如總一身。別相有五體。又如人一手。五指出其掌。身相與手體。非一亦非二。復如彼一切。總備我一身。變化隱與顯。在我掌握中。卽如此妙相。我以五彩畫。於是此菩薩。從我指掌出。當於未盡時。此相竟安在。諦審復諦觀。乃見眞菩薩。而此彩畫者。非眞非非眞。諦觀復諦審。了了當自見。

羅漢圖掌國古山居士請賛

　　佛世比丘。天然尚有。古貌奇心。顯妍示醜。或面如月。或頭似臼。或拍其肩或拱其手。或指點其文字。或談論其可否。或坐高而立低。或來前而去後。天神仙鬼導驅侍從。節鉞缾盂。參錯左右。眷此會同。非常交友。是謂偕彼天高。同此地厚。天高且長。地厚且久。象龍蹴踏。師子哮吼。

初祖達磨大師

　　眼睛大鼻孔麁。肚腸直牙齒疎。曾對蕭梁。說道理。何殊鐘鼓祀鷄鶋。怒濤千里。康壯一蘆。少林鐵樹花開初。
　　梁王殿上道不識。楊子江中波卓立。脚踏莖蘆去似飛。闔國人追追不及。

靈照女

　　熏天富貴作貧窮。莫是爹爹累汝儂。賤賣笊篱人不要。携將歸去漉春風。

一山國師

　　披精進鎧耀金光。鼻孔遼天須鬢蒼。一國之師千載士。開雲種玉接扶桑。

佛性和尚

　　千古鳳臺。一代龍門。或吐一語。或發一言。四海水湧。六合雷奔。魚魚雅雅。來學雲屯。一聞謦咳。千里鵬鯤。回狂瀾起旣倒。興滅宗繼絕世。非夫手探月窟。足躡天根。但以直指極徹宗原。仰瞻頂相。譬若崑崙。洪造大撰。詎容撫捫。所可見者。日月乾坤。愧斯作賛。金注者殙。
　　
自賛

　　黑漆禪板金剛劍。黃錦袈裟弊垢衣。面前指出大寶藏。虛空產下崑崙兒。
　　海底拈來鐵彈子。袖裏擲出金剛圈。密密堂堂祖師意。西天此土俱不然。
　　九苞鳳產破鏡子。三脚驢生獅子兒。金陵巿上打折本。却來東海討便宜。
　　迦葉頭陀一破顏。虛空突出須彌山。二千二百餘年後。馬頷驢腮知幾般。裔澤藏主請。
　　或嗔或喜或平和。一種風吹萬種波。却笑古人無伎倆。九年面壁喫茶多。裔孚首座請誰將五彩畫虛空。八字眉靑兩瞼紅。珍重天邊雙日月。劫初先已點重瞳。蘊程居士請。
　　巨靈擡手擘泰華。帝禹奮力疏九州。從此百川東到海。沒來現也有來由蘊泰居士請。
　　鳳臺壓地梧桐老。鯨海飜空若木高。一片老婆心不歇。六時行道說兒曹。衆徒弟請。
　　無量劫來金剛身。子細看來卽者是。不因眼高鼻孔深。世上有誰能識儞。蘊剛居士請」。
　　天晴海晏日無雲。描畫將來轉失眞。鼻孔裏頭藏世界。從教笑倒世間人。海晏侍者請。
　　遍周沙界卽者是。此外何須求別理。隨順人情亦不妨。一筆春風滿容喜。海周都寺請。
　　摩訶衍法古今傳。不若毫端廓性天。揑聚放開還在我。不須膠柱更調絃。裔衍侍者請」。
　　大莊嚴事唯質素。無有言說及字句。撥動乾坤向上關。塵塵刹刹河沙數。裔嚴侍者請。
　　載重行遠在爾躬。不在頂相幷喜容。春風筆陣祖師關。天地有盡無終窮。裔載侍者請」。
　　金鐙晃煜佛祖壽。海慧照徹天地心。迦葉當年一微笑。千古萬古傳至今。海壽侍者請。　
　　萬福大王由昔日。流傳今古亦悠哉。師資心膽卽者是。何用丹靑生面開。裔蓀侍者請。
　　看山看水無一事。談空談有何其多。侍者參禪無第二。却笑東山太老婆。偕彥侍者請。
　　法法本來無一法。一法不有何其多。夜來睡起推窓看。松月當軒照薜蘿。裔法監寺請。
　　口裏說話曉不得。意外識情難可測。拂子呑却須彌山。撒下黃金教人覓。寶善請。
　　賛語（終）。

建長禪寺竺仙和尚行道記
　　慈雲普濟禪師前平江路
　　靈巖禪寺住持清欲撰

　　昔我佛釋迦文世尊。以正法眼藏。涅槃妙心。實相無相。微妙法門。付屬摩訶迦葉。二十八傳而至菩提達磨。入此土爲初祖。又五傳而至曹溪大鑑。是爲唐土六祖。道滿天下。而衣止不傳。於是南北分宗五家列派。魁壘逸群。星分碁布。而其法化無往不至。若我臨濟大師秀拔五家。而其子孫逮今特盛。前保寧佛性禪師古林茂和尚。望臨濟爲一十八世。望達磨則亦二十八世焉。日本國建長禪寺竺仙禪師。實自保寧出。諱梵僊字竺仙。雅稱來來禪子。居楞伽。因號寂勝幢。莫年懷土。故曰思歸叟。中華古明州象山縣徐氏子。祖某本州儒學學正。父應。字景陽。隱德不仕。母歐陽氏。生三子。師其季也。以至元二十九年壬辰十一月十五日生。六歲入鄕校。不一年而韻書切紐之法若素習。聞人誦般若心經輒能記。臞不勝衣。而惡葷血。父母視其無適俗韻。逾十歲舍之出家。從湖之資福別派源公作驅烏。誦經如流。源甚器之。年十八。依杭之靈山瑞雲隱公試所習爲安名。給公符。禮其師虎岩和尚塔削髮。預僧數具戒遊方。首謁淨慈晦機。次依天童雲外。聞開壽商隱。親見此菴。渴思一見。旣至。薄暮。陞堂。作咳嗽聲。隱隔壁聞曰。誰。師曰。行脚僧。隱曰。爾何僧。不知時節。師曰。預晚通謁。來早相看。隱異之。出而問曰。作麼生是行脚切要事。師曰。非時要見主人翁。隱云。作麼生是儞主人翁。師曰。今日相見太晚。隱曰。且坐喫茶。留數日。還浙西。依靈隱元叟。淨慈東嶼。見止岩成公於虎跑。示以鎭海明珠話。徵詰無滯。岸肯之。師自以爲未穩。祈觀音覬早遇明師。決了大事。登天目見中峯。峯曰。奇道人也。作竺仙說以贈。偶僧自建康來。能言保寧鉗鎚妙天下。卽宵征。適寧過萬壽。衆請陞座。一聞擧唱。心地豁然。下座進拜。問鄕里。師曰。明州。寧曰。明州。有布袋和尚是否。師曰。是。卽今又不在那裏。寧曰。他說等個人。聻。師曰。卽今來也。寧曰。作何面目。師曰。且請趺坐容。梵仙禮拜。寧欣然許就弟子列。一日齋次。寧曰。菩薩子喫飯來。師曰。來也來也。寧曰。是什麼物恁麼來。師曰。和尚喚底。寧曰。喚卽不無。來底不是。師曰。和尚年尊。認他不著。寧喝曰。喫飯去。入室次。寧曰。一字不著畫。是什麼字。師曰。金剛鑄鐵券。寧曰。一字也不識。師曰。不識最親。寧便喝。師機鋒穎脫。英氣逼人。故寧甞示以卍菴在佛果處雜妄想之語。不覺汗流浹背。遊湯泉閱大慧廣錄。所重脫然。洎歸寧問曰。儞前日因甚納敗闕。師曰。不敢。寧曰。放儞三十棒。自此師資相契。洎典藏清涼。道聲藉甚。俄有江陰白龍之招。師曰。吾方問道。其可爲人。還東浙遊荆楚。一錫去留。爲時所慕。登徑山。會明極赴日本之聘。挽師偕行。師追念保寧異時當大化日本之記。因從之。己巳五月離福建度海。六月至本國關西。掌國諸官。迎勞勤至。館於大慶宅。江守大江氏直菴。卽欲以豐州萬壽處師。僧意曰。大名已達京師。未可也。庚午屆京。二月至關東。舘於建長。相模州大守平氏高時。一見如平生懽。明極住建長。師爲第一座。別駕藤氏之子高景。爲極弟子。以御前南禪禪寺。奏師瑞世。意在嗣極。師笑而却之。大江氏知師不赴南禪。復以萬壽聘。師亦不赴。壬申。平氏。以淨妙起師。高景峻阻。平氏曰。惟我命。開堂日瓣香。爲保寧拈出。直菴欣然致賀。洎平氏亡。源氏當政。兄尊氏仁山。弟直義古山。尤篤於師。爲其母夫人延之私第。兄弟侍焉。供饋無虛時。寺之前迫於官舍。一夕兵燹。夷爲廣墟。古山盡請以屬寺。開拓門徑。爲一方偉觀。甲戌直菴亡。遺命復以萬壽延師。源氏固留。而廷論起師。主淨智。入寺賜官幣三萬。地三千畝。乙亥。賜天柱峯下故址爲壽塔。其山下瞰大海。絕類楞伽山。師樂其勝。作楞伽院。榜曰。心地要門。燕居之所。曰一粟乾坤。曰語心堂。曰含暉室。曰最勝岩。絕頂作亭曰妙高。日以楞伽爲事。戊寅。吏部侍郎大江氏泰。故直菴之子。承先志。以關東三浦無量壽禪寺命師開山。己卯退淨智。稱疾居東堂。辛巳奉旨。仍住御前瑞龍山南禪禪寺。以四月十三日開堂演法。中使繕錄以進。昇本寺于五山之上。七月二日。大納言兼征夷大將軍仁山。偕左武衞將軍古山入寺飯僧。請陞座開室。加嘆而去。逾年遠別。重請入寺。由是相寺之宜。鑿陂瀦水。輦土爲山。左環右抱。路經其中。山曰瑞龍。陂曰豢龍。亭曰鎖春。寺以日裕。境以日勝焉。癸未五月太上天皇臨幸。對御談玄。龍顏大悅。賜饌曰。師其加餐。毋視朕也。海內榮之。師固自若耳。未幾勇退。被旨。於本寺建壽塔。亦稱楞伽院。乙酉。仁山施田資香鎧。丙戌春。受眞如命。冬住建長。丁亥入寺。凡禪林典禮悉行之。俾後昆見古道顏色。戊子四月。以疾謝事。居布金舘七月回淨智楞伽院。問疾者至。酬應如常。初八日。戶部侍郎憲顯藤氏來訊。歸告仁山公長子左典廐將軍義詮君。翌日捨安房州正木鄕田莊若干。以贍其塔。弟子輩悲泣。競求眞賛。師隨手應之。旣而治命畢。大書祇夜。泊然而逝。卽戊子七月十六日。歸全身于最勝塔。世壽五十七。僧臘三十九。度弟子若干人。示滅十二年。其徒海壽。以其師與予同參。携行述來求予記。義不得辭。爲之記。

　　日本建長寺竺仙和尚塔銘
　　翰林學士承旨榮祿大夫知
　　制誥兼修國史臨川危素撰
　　資善大夫江淛等處行中
　　書省左丞番易周伯琦篆

　　禪師諱梵僊。字竺仙。族徐氏。世居慶元之象山縣。大父某爲校官。父應。母歐陽氏。生三子。師其季也。生至元二十九年十一月。六歲就學。逾年通韻書飜切。能誦心經。體清臞而絕葷腥。十歲親命從別流源公於吳興資福寺。十有八依杭之靈山瑞雲隱公受公牒。禮其師虎巖伏禪師塔落髮具戒。首見（原本頭註曰越後守高景）晦機熙禪師於淨慈寺。復從天童山雲外岫禪師。時景元端禪師在靈隱寺。東嶼海禪師在淨慈寺。止巖成禪師在虎跑。師皆造焉。至金陵保寧寺以古林茂禪師。爲之依歸。古林呼爲日本國師。宅日留徑山。會日本聘明極俊禪師。挽師偕行。歲己巳夏。繇閩至日本。掌國諸官迎勞勤至。授舘大慶宅。江守江氏直菴。卽欲以豐州萬壽寺處師。僧意曰。師名已達國中。未可也。明年入國。舘於建長寺。相州守平氏高時。一見如平生驩。明極住建長。師爲第一坐。別駕藤高景爲極弟子。請于國主。以師主南禪。欲其嗣明極。咲而却之。大江氏復以萬壽聘。皆不起。歲壬申。平氏以淨妙寺起師。高景峻阻。平氏曰。惟我命。開堂然古林香。直菴甚喜。平氏亡。源氏當政。兄尊氏仁山。弟直義古山。爲其母夫人延致私第。敬禮尤篤。寺前迫官舍。一夕兵燹。古山請以畀寺。開拓門徑。爲一方偉觀。歲甲戌。直菴亡。遺命仍以萬壽聘。源氏固留。而延論起師。主淨智寺。賜金三萬地三千畝。及天柱峯下故阯。爲壽塔。下瞰大海。絕類楞伽山。作楞伽院構亭。絕頂。曰妙高。燕居曰一粟乾坤。曰語心堂。曰含暉室。曰最勝巖。歲戊寅。直菴之子。吏部郎中大江氏泰。承先志。以關東三浦無量壽寺請師開山。明年辭淨智。歲辛已。住瑞龍山南禪寺。中使錄所說法。命升其寺五山上。大納言兼征夷大將軍仁山。偕左武衞將軍古山入寺。飯僧。請升坐說法。嘉歎而去。退處逾月復主寺事。相其形勢。鑿陂瀦水。曰豢龍陂。作鎖春亭其上。歲癸未五月。太上皇。咨叩法要。大悅賜饌。且曰。師其加餐。國中榮之。未幾勇退。被命建壽塔。亦曰楞伽院。歲乙酉仁山施田資香燈。明年受眞如寺命。又明年主建長。擧行禪林典禮。歲戊子四月。以疾謝事。七月還淨智。戶部侍郎藤氏憲顯來訊。言於仁山長子左典廐將軍義詮君。施房州正木鄕田若干畝。澹其塔。將終。門人悲泣。競求眞賛。援筆應之。大書遺偈。泊然而逝。七月十六日。歸全身于最勝塔。世壽五十有七。僧臘三十有九。度弟子若干人。後十有七年。門人海壽。致師同門了菴欲禪師所記求銘其塔。且謂。師初聞開壽寺商隱予公。親見此菴珙公。商隱隔壁聞咳嗽。問何人。師曰。行脚僧。曰爾胡不知時。師曰。豫晚通報。來早相看。商隱異之。出問。行脚切要事。師曰。非時要見主人翁。曰。若何是汝主人翁。師曰。今日相見太晚。曰。且坐喫茶。甞宵征造保寧。適姑蘇萬壽寺。衆請古林陞坐。一聞擧唱。心地豁然。及下坐進拜。問鄕里。師曰。明州。曰。有布袋和上否。師曰。今不在彼。曰。他說等箇人。聻。師曰。卽今來也。曰。作何面目。師曰。且請趺坐。容某禮拜。古林欣然。許就弟子列。仍侍香保寧。他日方饌。古林曰。菩薩子喫飯來。師曰。來也來也。曰是何物來。師曰。和上喚（底曰喚卽不無）來底不是。師曰。和上年尊。認他不著。古林喝曰。喫飯去。他日入室。古林曰。一字不著畫是何字。師曰。金剛鑄鐵券。曰一字也不識。師曰。不識最親。古林便喝。師機鋒頴脫。英氣逼人。故古林示以卍菴在佛果處雜妄想之語。不覺流汗浹背。閱大慧廣錄於湯泉。所重脫然。古林問曰。前日因何納敗闕。師曰。不敢。自此無所滯礙。則其所承傳者。宜載諸此。師有六會語錄。行於世。可觀其所造矣。銘曰。

　　大洋海上爲榑桑  土俗柔仁性則良
　　身毒之法其源長  相承篤信久益昌
　　禪師蚤歲流聲光  漫駕大舶天吳藏
　　稻荷之山瑞龍陽  眞如建長法雨滂
　　機鋒迅疾莫敢當  楞伽蘭若生清涼
　　臨行偈賛何浪浪  曾臺林古棲鳳皇
　　衆雛蜚徠五釆彰  和鳴邕邕應宮商
　　紛敷寶塔功德香  弟子雪涕俱旁徨
　　史家述銘示無畺  行業終古傳東方

　　竺仙和尚。與余同禀休居先師。甞記其爲日本國師。旣而化行於彼。
　　王臣欽敬。龍象交參。知子莫若父也。神足天寧壽藏主。錄其三會語求校正。稱性而說。千變萬化。如天馬駒不受鞚勒。造次顛沛。不失吾家宗旨。節爲二卷。凡若干葉。葉若干行行若干字。夫其歸而刻之。以惠後學。其間有一句半句。大段誵訛。能開天下衲僧眼目。亦能瞎天下衲僧眼目。若也檢點得出。方知日本國裏。有禪師耳。

皇元至正十八年八月十九日
　　南堂遺老（清欲）題

　　達磨西來。不立文字。直指人心。見性成佛。直下無性可見。無佛可成。坐斷古今。壁立千仭。方堪爲少室兒孫。才有所重便成窠臼。要如金翅擘海。直取龍呑。香象渡河截流而過。豈不俊哉。竺仙禪師遠涉鯨波三萬餘里。唱鳳臺無說之說。度日本無生之生。屢董名藍。爲彼國王臣之所歸敬。所謂良玉必生崑阜。大材皆出鄧林也。徒弟壽首座於師示滅之後。以筆端三昧編而刻之。先布大唐。却留日本。用心可謂勤矣。余甚嘉尚。題于卷末云。

至正二十五年秋九月甲子
　　四明比丘（梵琦）

竺僊和尚語錄卷下

　　竺仙和尚住金寶山淨智禪寺語錄上
　　侍者裔澤妙葩等編


　　師於建武元年甲戌十一月初八日。於淨妙禪寺方丈。奉十月二十日所降綸旨。遷主本寺。初九日受請。當月十五日入寺。詣佛殿燒香云。道箇佛字。嗽口三年。是則固是。者裡不然。展坐具云。稽首西方大哉聖人。不治而不亂。不化而自行。蕩蕩乎民無能名焉。
　　土地。我以無邊刹境爲一伽藍。爾以歴劫神明守玆土地。維爾與我非中非外。毋忘昔日靈山記。
　　陞座拈香祝聖云。此香。葉覆上蒼。根蟠厚土。建武元年十一月十五日。欽奉綸旨住持金寶山淨智禪寺開堂。傳法僧梵僊。虔爇寶爐。端爲祝延今上皇帝聖躬萬歲萬歲萬萬歲。陛下恭願。金輪聖御。睿澤霶流。統六十六國山河作四天下。攝三千大千世界爲一提封。壽等金剛不壞之山。福竝香水無邊之海。
　　本寺大檀那左馬頭殿。伏願。現居士身。手摶妙喜世界。行菩薩行。身嚴淨智光明。壽岳唯高。福源無盡。
　　復拈香云。此香無可比喩。不通商量。有錢過北斗買不得。貧窮無卓錐不肯賣。一番拈起一番新。他家自有通人愛。爇尚爐中奉爲扶宗普覺佛性古林大和尚用酬法乳之恩。
　　就座。建長和尚白槌云。法筵龍象衆。當觀第一義。
　　師曰。作麼作麼。良久。大衆默然。乃曰。早似如今。却較些子。雖然若也一向恁麼管取瞎。若也一向不恁麼直須聾。恁麼不恁麼。以拂子劃一劃云。別有靈犀一點通。還有相見者麼。
　　僧問。一幅綸言下九天。森羅萬像亦忻然。寶峯特地增光彩。願祝吾皇億萬年。學人上來。請師祝聖。師曰。昨夜妙高峯頂望。扶桑枝上又添長。進云。祝聖已蒙師指示。向上宗乘事若何。師曰。黃河輥底流。日輪海中出。進云。可謂優曇華易見。知識實難逢。大衆證明。謝師答話。師曰。阿誰信儞。
　　師復云。更有問話者麼。良久云。觀此大衆善通方語。上士尤多當此勝集。何不激揚。復良久云。有則固美。無則亦佳。何故。適間白槌云。當觀第一義。而第一義中亦無是說。豈況展演言鋒。交馳唇吻。直饒盡此大衆一一如普慧雲興二百問。者裡亦復一一如普賢缾潟二十酬。亦無交涉。勿謂如二大士。縱使河沙菩薩。及河沙諸佛。而一一河沙菩薩。一一河沙諸佛。有一一河沙大衆。總以虛空爲口。以一一無量河沙差別極則難義。或一時出大音聲。如百千萬億世界。一一世界百千萬億雷霆霹靂。同時普震。及於中間。或以默然不語。如萬象森羅處虛空中。各各放無數種種差別光明。如帝絲網珠遞相交貫。至於總不如是。以爲問端。不消山僧一箇搖頭。又於中間所有。譬如仁者謂仁。智者謂智。各各咸逗其機。悉皆各自謂言。如是微妙特爲於我。亦復各各乘時不動本際。作大佛事。能使一切有情無情。悉得一切禪定解脫神通妙用。至一切世界。普現色身。或示成等正覺轉大法輪。入般涅槃。使無量入毛孔演一句。經無量劫。其義不盡。教化無量。億千衆生得無生法忍。可謂至矣。然尚喚作所知愚。極微細所知愚驢唇馬觜。取次交鋒其可得乎。覺皇釋尊歴塵沙劫。至於四十九年中間橫說竪說外。坐獅子床回紫金山。湛靑蓮海。以瞬大衆底時節。是何消息。於是而下。乃有西來道箇不識。天高無極。地厚無垠。至於今日豈通容易。雖然且道。今日事作麼生。呈起拂子云。從前汗馬無人識。只要重論蓋代功。
　　復擧。趙州和尚因侍者報云。大王來。趙州起身鞠躬云。萬福大王。侍者云。未到在。趙州云。又道來也。黃龍南禪師云。頭頭漏泄。罕遇仙陀。侍者只解報客。不知身在帝鄕。趙州入草求人。不覺渾身泥水。
　　新淨智道。趙州古佛。與其國王把手共行。未嘗有間。黃龍因他侍者。方始覰見一班。是其見趙州則易。要見侍者則難。若曰見王。直是遠在新淨智者裡。更與他古趙州不同。何故。適間披宣綸旨作大佛事之時。豈不是人人親見王來。且道。卽今在甚麼處。遂起身鞠躬云。皇帝萬福。乃下座。
　　當晚小參。垂語云。小參不答話。小參要答話。總是除六擔板。山僧與他坐却了也。還有道得底麼。
　　僧出問云。欲識佛性義。當觀時節因緣。時節旣至。其理自彰時如何。答曰。日日日東上西落。時時時花開豆爆。問云。德山小參不答話。趙州小參要答話。爲復各展門風。爲復同途異轍。答曰。擬之則差。進云。不擬時如何。答曰。半夜放烏鷄。進云。只如和尚云總是徐六擔板。與他坐却了也。因甚卽今却在和尚眉毛眼睫上𨁝跳。答曰。山僧方始困。進云。此事且止。只如和尚小參與他德山趙州相去多少。答曰。教與山僧洗脚。僧云。萬山不隔今宵月。一片清光分外明。師曰。慚愧慚愧。
　　乃擧。南泉和尚云。王老師自小養一頭水牯牛擬向溪東牧。不免食他國王水草。擬向溪西牧。不免食他國王水草。不如隨分納些些。總不見得。
　　拈云。者水牯牛也甚奇特。不止南泉者一頭。在今天下不知幾頭。食他國王水草。但鼻孔在別人手裏。解能作水牯牛事。山僧今日旣亦入者箇群隊。未免代他償債去也。乃以拂子置肩。以兩手捏拳安頭上云。叱叱㘞。
　　上堂。一句橫空白雲自異。百匝千重阿誰知有。直鉤釣鯨鰲。曲鉤釣魚鼈。只如道。今日所有無非鯨鰲。因甚如此。誰知遠烟浪。別有好思量。
　　上堂。謝靈山和尚神足自南國回。人從南土來。接得北海信。報道。西天老比丘。靈山一會儼然未散。山僧聞得。便問果然。卽今在甚麼處。他便指云。東方日出卯。山僧乃點頭云。將謂無人。元來有在。侍者明窓下安排著。
　　佛成道上堂。明星夜出如撤沙。撒著瞿曇兩眼花。盡大地人從此瞎。不知明月落誰家。
　　師一日執禪板在手。問侍者。臨濟金剛劍。淨智木禪版。相去多少。者云。日熱月冷。師曰。我問儞。金剛劍木禪板。于他日月甚麼事。者云。一有多種二無兩般。師曰。卽今是一是二。者擬議良久復欲進語。師曰。韓信臨朝地。者云。此意如何。師曰頭落也不知。者云。虛空有落不落。師曰。儞是虛空是人。者云。請和尚看。師驀以禪板重打一下。者驚作忍痛聲。師笑曰。敲空作響。者亦笑曰。正是敲空作響。
　　師一日向火次。指火幷炭問侍者。火性熱炭性如何。者不答。次日喫茶次。者云。昨日和尚曰。火性熱炭性如何。下得語了。師曰。說看。者云。觀世音菩薩將錢買胡餅。放下手元來却是饅頭。師不語。者云。和尚如何。師乃側首。者云。請和尚代。師遂指茶盞云。者箇是炭。者云。諾。師遂拈茶盞吹一吹。
　　除夜小參。謝檀那施入門前屋地三千間幷展闢門前大路。垂語云。適間出方丈門時問侍者云。卽今年窮歲盡。佛法亦盡了。說甚麼法好。侍者云。卽今鼓響好。諸禪德審如是。則又何用山僧開口。山僧恁麼道。莫有不甘者麼。良久。衆默然。師乃云。無則山僧說去也。一年今夜盡。明日又重新。今夜底今夜商量。明日底明日理會。年盡月盡日盡時盡。以拂子劃一劃云。山僧向者裏開却門前大路了也。不許過界。不許𨁝跳。不許坐在者裏。若也踏著。便見三千世界總在門內。是自家底。東涌西沒。左出右入。不由他人。其或未然。一年今夜盡。明日又重新。復擧。五祖和尚云。山前一片閑田地。叉手叮嚀問祖翁。幾度買來還自賣。爲憐松竹引清風。
　　山僧亦和一首。山前一片閑田地。幾度圖謀事未諧。一旦箇人分付了。百千億劫屬吾家。
　　歲旦上堂。垂語云。適間鼓響時。室中亦問侍者云。昨夜說昨夜底法。今日更說甚麼。侍者云。元正開旦。萬物昇平。山僧云。好箇消息。衆中還有共相慶賀者麼。僧云。元正啓祚。請師祝聖。師曰。家家人唱萬年歡。問。古德云。乾坤之內宇宙之間。中有一寶祕在形山。如何是形山之寶。師曰。是甚麼乾屎橛進云。白雲端和尚云。大衆眼在鼻上脚在肚下。且道。寶在甚麼處。又作麼生。師曰。黃金自有黃金價。堪笑和沙賣與人。
　　乃云。今朝正月初一。普請從玆證入。何故不見道。識得一萬事畢。擊拂子一下。
    復擧。金牛和尚。凡喫飯時。舁飯桶向堂前作舞云。菩薩子喫飯來。遂撫掌呵呵大笑。淨智謂。金牛大似暴富兒。謾將七珍八寶呈似人看。爭奈開眼者少。山僧當時若見。但向道。常住底物。人人有分。何用如斯。良久云。雖然常住若無箇漢又爭得金牛。旣已收鋪金峯。正當開張却不似他暴富伎倆。要與諸人慶賀新年。各宜飽取。遂以兩手作舁飯桶舞勢云。菩薩子喫飯來。（乃撫掌呵呵大笑。下座）
　　上堂。僧問記得僧問香林云。如何是室內一盞燈。林云。三人證龜成鱉。意旨如何。師云。一箇乞兒拾得錫。一箇貧人遇餿飯。
　　乃云。今日元宵無可供養諸人。試聽說頌。我有無盡燈。只是日與月。能照大地人。光明長不滅。雖然更有一首。我有無盡燈。却非日與月。能照大地人。光明常寂滅。不然復聽一首。我有無盡燈。是非俱不說。能照大地人。萬里一條鐵。乃喝一喝下座。
　　涅槃上堂。釋迦老子四十九年。只供一箇死欵。無人解與結案。所以及至靈山會上。又拈一枝花。無端金色頭陀。破顏微笑。被他一飜飜却。便云。吾有正法眼藏涅槃妙心。引得後代兒孫盡解捏怪。乃至西天此土。或把明鑑執赤幡。鉢水投針。示圓光相。棒底喝底。似者般凍膿。知是多少。所以淨智今日直是忍俊不禁。乃起身下座。顧侍者云。侍者把將坐具來。
　　上堂。黃金未爲貴。安樂直錢多。珍重。便下座。
　　上堂。一二三四五竿竹。六七八九十枝花。路逢酒店須入去。不醉不倒不歸家。喝。寐語作麼。
　　一日僧問。十二時中如何可做工夫好。師曰。十二時中不爲底工夫好。進云。十二時中不爲底工夫如何。師曰。十二時中不爲更有甚麼如何。僧以紙寫云。離却所作所爲卽乞提唱。師閱罷徐颺其所書紙於地。但相顧而已。僧乃起身禮拜云。某甲今日得法師亦不釆。
　　上堂。謝萬壽勝榮和尚幷諸江南故舊至云。古佛家風逢古佛。方堪拈出。衲僧巴鼻遇衲僧。乃可施呈。看看。山僧今日大作佛事去也。良久云。休休何故更有一說。不見道。座中盡是江南客。何必樽前唱鷓鴣。
　　復擧。金牛和尚因臨濟來。金牛橫按拄杖坐方丈前。臨濟遂拊掌三下歸堂。金牛却下去。人事了。便問。賓主相見。各有軌儀。上座何得無禮。臨濟曰。道甚麼。金牛擬開口。濟便打一坐具。金牛作倒勢。濟又打。金牛曰。今日不著便。乃歸方丈。
　　師曰。二尊宿相識猶如不相識。古人且置。只如淨智。今日人來。是作麼生。良久云。將謂春歸無覓處。元來却在此山中。
　　僧問。生死一大事因緣如何。師云。此一大事虛空包不過。乾坤載不起。無有生死。僧云。無生死處如何理會。師云。纔理會便有生死。僧云。本自無生死處。卽是佛也無。師云。認道是佛。卽有生死。僧云。若然某甲放手虛空。心不掛生死一大事好否。師云。卽今儞手把著甚麼物。心掛在何處。僧云。生死無身體無處。則是向虛空裡放手處也。師云。誰教儞將手執著不放耶。僧云。某甲不知。故問。師云。執著也是儞。要放也是儞。因甚儞却不知。僧云。請師指示一句。師云。我說許多了。又計一句。
　　一日師請謝掛搭人點心喫茶次。是晨大雨。天氣欝蒸倏爾開霽。天清日明。頓覺清凉。師曰天陰雨下時。爲其麼顛倒熱。天晴日出時爲甚麼顛倒涼。衆皆無對。時首座分手光伴。乃曰。陰陽不相離。天之自然理也。師曰。此是日本樣天理耶。座曰。普天匝地皆然。遂擧手中茶盞云。豈不見。者箇若近火則汗下却不乾。何也。卽是陰陽不離。而地水火風等一大各具四大故也。師曰。此是陰陽相卽底道理。還有不相卽底也無。座云。當明中有暗。當暗中有明。師曰。者箇卽是屬陰陽底。不涉陰陽底。聻。座。搖扇云。靑絹扇子足風凉。師曰。猶是叢林之說。更別道一句看。座。乃近前問訊。師乃謂衆曰。今日點心麁惡。所以首座作法供相助。今日檀那卽是首座。不可不知。座云。爲法檀度愚所願也。然但恐美食不中飽人。師曰。醉後添杯禮更長。座。乃與師。一衆俱皆歡笑而起。
　　佛誕上堂。雲門和尚四月八日示衆云。十五日已前則不問。十五日已後道將一句來。有商量。者曰。謂八在中也。雲門復自代云。日日是好日。商量者曰。謂何日不是。佛降生時節也。好。大衆。有意氣時添意氣。不風流處也風流。（參）
　　結夏上堂。遍塵沙界衆生佛。盡在吾儂布袋中。今日與君聊一結大家相聚話西東。
　　謝秉拂上堂。諸供養中法供養爲最。所以。世尊四十九年三百六十餘會。乃至從古至今。出廣長舌相。遍覆三千大千世界。爲一切有情作此供養。然而未嘗一句一字而能說著者箇。孰知我此四員頭首。只向一刹那間莫不遠印塵劫。亦復出廣長舌相。遍覆三千大千世界。而句句字字。未嘗不說著者箇。於是釋迦老子在大寂定中。聞之廓然。爲之掀眉聳身。安祥而起。從空而下。竪起拂子云。卽今在山僧拂子頭上。現三十二相八十種好。亦復出廣長舌相。遍覆三千大千世界。乃作聽勢云。而出諸種種音聲乃至風聲水聲。金銀瑠璃聲。象馬聲。獅子吼聲。及諸一切不可說聲云。善哉善哉。希有希有。是我誠以一切譬喩。說種種法。無有譬喩。能說此法。豈料二千年後。有此衝樓跨竈子孫。乃能說之。又云。雖然且畢竟如何是者箇法。山僧被其一問。直得無言可對。無理可伸。但發一笑。其却將錯就錯。便乃點頭三下云。如是如是。作是語竟。卽今又作師子奮迅三昧去也。諸人還會麼。看看。乃擲下拂子。
　　上堂。如我按指。海印發光。釋迦老子好勞攘。汝暫擧心。塵勞先起。果然。
　　上堂。乾坤之內。宇宙之間。中有一寶。展兩手下座。
　　上堂。橫身當宇宙。一句定綱宗。以手撥一撥云。佛殿從者裡過去則且置。遂指云。還見空中一片石麼。
　　上堂。處處壁立萬仭。歴歴常光現前。山河大地有甚過。若也會得。狂歌於碧洞之前。大醉向玉壼之裏。拍手一下云。昨夜山前虎咬大蟲下座。
　　爲先相模太守鑒公大禪定門拈香。生以不生生爲生義。死以不死死爲死義。生生死死不相干。大圓鑑內無來去。雖然纔有內便有外。旣有內外卽有去來。去來之相卽是生死。然此生死非浪生死。於生死中現種種事。如佛所謂我滅度後。勅諸菩薩及阿羅漢應身。生彼末法之中。作種種形。度諸輪轉。或作沙門。白衣。居士。人王。宰官。童男童女。如是乃至婬女。寡婦。奸偸屠販。與其同事。稱讃佛乘。令其身心入三摩地。終不自言我眞菩薩。眞阿羅漢。泄佛密因。輕言末學唯除命終。陰有遺付。大衆此鑑公大禪定門。承佛教勅。現宰官形。稱讃佛乘。至於命終已及三期。且作麼生是陰有遺付底還會麼。挿香云。一炷清香滿石棲。今日分明爲君擧。
　　爲清公禪定門拈香。夢幻空華百世身。縱經千劫亦如是。好參實際毘盧師。本然清淨無塵滓。恭惟。某人。淨智妙圓功德之主。氷壺玉鑒行世其人。旣悟關空鎖夢不可依憑。由是截鐵斬釘。竟成長往。時猶一瞬。歲已三周。於是本寺集諸清衆。看閱五部大乘妙典書寫率堵婆妙法華經作諸功果。今玆滿散。爲拈此香。奉爲神儀供養。云云。仗此良因。悉資超越諸佛有言有爲之法。其性無常。生已不住。寂滅爲樂。
　　上堂。無問則休。有問則答。有則鯤鯨浪裏出作清游。無則龍象窟中歸來穩坐。所以道。孤峯頂上十字街頭。十字街頭孤峯頂上。驀拈拄杖劃一劃。喝一喝。下座。
　　半夏祈禱安堵田地上堂。六月不熱五穀不結。人心不精道業不成。且道。是甚麼道業。人人有箇自家常住田地。却被他人管領。豈肯如斯。南泉和尚云。盡大地皆吾檀越。此乃一切田地皆我之物。當作如是。所謂若能轉物卽如來。且道。淨智門下又作麼生。唵悉乾度謾陀羅娑婆訶。
　　上堂。得我之小者。散而爲草木。得我之大者聚而爲山川。山川草木則且置。作麼生是我之一字。道將一句來。
　　師一日。手執禪版與麟首座說話次。座。伸手云。試借一觀。師不與。乃振威以禪板。
    作打勢。座曰。已在某甲手裏。師乃以禪板置膝上。以袖掩而據之云。在甚處。座。竪起拳頭。師乃坐却禪板。呵呵大笑。
　　解夏上堂。今朝七月十五日。那箇師僧心未明。鼓擊三通聊聚集。事無一句可論評。天邊若木金雞語。野外髑髏獅子鳴。撞著前村黑黃老。問渠消息若爲生。
　　進退兩班兼謝圓覺別源首座上堂。是日隣邦有亂事。軍官入寺。諸寮檢點方退。師垂語曰。他邦甚閙。我國宴然。然則復恐有人。向黑山鬼窟裡坐。未免向諸人衣單下。一一搜過。正當恁麼時。還有道得無私句底麼。
　　乃云。進一步超越無數河沙諸佛國土。退一步蹋斷八萬四千三有大城。此乃衲僧尋常行履。未是奇特事。且如何是奇特事。人從圓覺來。却在寶峯住。報道一時婆伽婆。上無腦蓋。下沒脚版。昔日大光明藏今爲聚墨。
　　退院上堂。人人脚跟下。一段大事蹋不著。者病在於何。只貴退步便乃蹋著。大衆若也不信。山僧作箇樣子。行者打鼓著。便下座。
　　再住上堂。垂語。雪峯道。備頭陀再來人也。山僧道。阿那箇不是再來。山僧恁麼道。莫有傍不甘底麼。
　　乃云。人人脚跟下。一段大事因緣。山僧前日曾對大衆道。直得聲聞于天。元來却是山僧錯。何故。夜來天帝釋。遣箇直符使者報道。萬古碧潭空界月。再三撈摝始應知。
　　復云。百草頭上罷却干戈。萬仭崖前地平如掌。正當與麼時。且道。退步卽是。進步卽是。不進不退卽是。總不與麼卽是。良人。清平世界切忌訛言。（中先代亂後也。後作亦因是矣）
　　上堂。法不孤起。仗境方生。又曰。說法不應機。總是非時語。山僧試說箇時節因緣底話。供養大衆。盡十方世界。是一口利劍。不待有罪者斬。一斬一切斬。盡十方世界是一顆明珠。不待有功者賞。一賞一切賞。正與麼時忽有箇漢道。人人是劍是珠。又作麼生。師乃噓一聲。下座。
　　上堂。長慶和尚云。撞著道伴交肩過。一生參學事畢。古人恁麼道。山僧大未肯在。何故。屠兒魁膾。不是道伴。指露柱云。露柱不是道伴。是卽是。只緣太殺撞著。雖然儞喚那箇作露柱。喝一喝云畢。
　　上堂。九九九。不折黃花懶開口。聽教風雨自商量。吹折門前一株柳。啞。可惜許。下座。
　　上堂。擧。趙州因僧問。狗子還有佛性也無。趙州云無。趙州似箇殺人不眨眼底大將軍。不施弓矢但持白刃。直往而前。天下誰能當者。旣無當者。則盡十方世界。若佛若祖。若凡若聖。悉皆乞命。雖然卽今却在山僧手裡。且聽分付一句。何故。若也盡法則無民矣。山僧恁麼道。趙州必則又云。重賞之下必有勇夫。然則汝等諸人。阿那箇是棄身命底。
　　開爐上堂。謝書記。藏主。浴主。淨頭。典座。都寺。衣鉢侍者。聖僧侍者云。三通鼓罷。大衆咸臻。閑却僧堂一爐新生好火。火且莫管。還知一件事麼。釋迦老子見汝諸人出來。便乃入在爐頭。傍若無人。與聖僧喃喃。共語云。如今少有一箇半箇知觸淨者。難爲共語。又云。然則譬如暗中書字。字雖不眞文彩已彰。使其演出一大藏教。亦只是者箇。演入一大藏教。亦只是者箇。妙觸宣明。成佛子住。亦只是者箇。變生爲熟。調和衆口。亦只是者箇。正此語時。被山僧聞得咄云。有許多者箇。離却者箇。只如都寺房中。上下安兩箇燈盞。衣鉢閤內。新舊有三頂衲衣。又作麼生。其便以手招云。元來有人來。來共儞暖處商量。大衆下座。向暖處商量」達磨祖師忌拈香。對梁王不識。也合燒者一卽+(同)？炷香。謂。神光得髓。也合燒者一炷香。乃至遺雙履西歸。也合燒者一炷香。此三炷香。一賞二罰。半合全張。若人辨得出。日午打三更。
　　上堂。謝後堂首座。山河大地。草木叢林。盡是恒沙劫千佛。當仁自己。豈外於此。若也一時會得。不妨如白衣拜相。平地昇天。白衣拜相卽且置。且平地昇天一句。作麼生道。乃以拂子擊禪床作白槌勢云。摩訶衍法。離四句絕百非。咄。大似寐語。
　　上堂。叙謝次。說細大法門竟。於結座乃云。口嘮舌沸一何功。霜後千山萬樹紅。細聽是渠言最直。良久間。乃有一葉。於堂前舞空而下。遂以拂子指云。大衆。又看一葉舞晴空。
　　上堂。卽心卽佛。白鶴㘅苦花。非心非佛。波斯入閙巿。不是心不是佛不是物。獼猴弄黐膠。以拄杖劃一劃云。總不恁麼時如何。三年一閏。
　　上堂。擧。投子和尚。一日送茶與嵇山章禪師云。萬像森羅總在裡許。嵇山遂潑却茶云。萬像森羅在甚麼處。投子云。可惜一椀茶。明招謙禪師云。嵇山未潑茶前。合下得甚麼語。免他投子云可惜一椀茶。山僧代云。可惜一椀茶。此是古人有恁麼機緣。山僧代語如此。只如在今東邊寮舍裡。西邊寮舍裡。每日喫茶。知是可惜了多多少少。然則若也倘或一箇半箇。有何閑言長語者。則固是若但只恁麼地。因甚也道可惜。良久云。可惜可惜。下座。
　　啓建聖節上堂。僧問福海旣深。壽山還聳。學人上來。請師祝聖。師竪起拂子云。天柱峯高高更高。
　　師乃云。黃河三千年一清。聖人五百世間出。天柱峯高高更高。摩訶般若波羅蜜。
　　因事上堂。欲得不招無間業。莫謗如來正法輪。謗佛謗法謗僧。教有明文。不復重擧。只如道禪以何爲義。以謗爲義。若如教說。何得故爲。所以。山僧二六時中未嘗敢道一字。是渠鴉鳴鵲噪。合入無間地獄。山僧旣爲大善知識。且作麼生爲伊懺悔。良久云。鴉鴉鵲鵲。歸依佛法僧。
　　上堂。擧。洞山和尚云。貪嗔癡太無知。頼我今朝識得伊。行便打坐便槌。分付心王仔細推。無量劫來不解脫。問汝三人知不知。神鼎和尚云。貪嗔癡實不知。十二時中任從伊。行卽往坐卽隨。分付心王擬何爲。無量劫來元解脫。何須更問知不知。
　　淨智則不然。貪嗔癡知不知。渠正是我我非伊。行亦妙。坐尤奇。分付心王正是誰。不解脫。幷無解脫。風前一曲囉囉哩。
　　冬至小參。僧問。洞山問泰首座底一物。未審。是甚麼物。師云。儞要俾販他古人那。
　　乃云。日月如流。不覺明朝又是冬至。日就月將。若論佛法二字。阿那箇不會。遂召侍者。侍者乃動目趨聽。師云。豈是不會。復召大衆。大衆默然。師云。豈是不會。所以山僧者裡覓一箇不會底。直是難得此事。非特今時者裡。古亦如之。僧問。六祖黃梅意旨甚麼人得。祖云。會佛法人得。僧云。和尚得否。祖云。不得。僧云。和尚爲甚麼不得。祖云我不會佛法。可謂尺璧千丈石。寸金萬里沙。而東山衣鉢。夜半負之而趨。非其而誰。在今妄想沿襲。不圖見性。多知多會。欲冀眞乘。譬猶趨越而首燕也。嗟哉。又憶。風穴和尚一日見念法華立次。垂涕曰。不幸臨濟之道。至吾將墜地矣。念法華曰。觀此一衆。豈無其人。風穴云。雖敏者多見性者少。念法華曰。如其者如何。風穴云。吾雖望子之久。猶恐耽著此經。不能放捨。念法華曰。此亦可事。願聞其要。風穴上堂。擧。世尊以靑蓮目觀大衆。正當恁麼時。且道。說箇甚麼。若道不說而說。又是埋沒先聖。且道。說箇甚麼。念法華拂袖而退。侍者隨後請益。風穴云。會也。且道。者箇會與適間不會是同是別。雖然道到者裏。山僧亦自分疎不下。卽者分疎不不。亦切忌錯會。喝。
　　冬至上堂。僧問。昔日外道問世尊。昨日說何法。佛曰。說定法。今日說何法。佛曰。說不定法。如何是世尊定不定法。師云。搖搖海波浪。岌岌須彌山。進云。外道云。昨日說定法。今日因何說不定法。佛曰。昨日定今日不定未審。世尊舌頭落在甚麼處。師云。不在海波間。便在須彌頂。進云。如此則可謂是法無定相耶。師云。闍黎恁麼見那。進云。只如和尚。今日昨日說法是定不定。師云。兩頭俱坐斷。無汝著渾身。乃云。古云。冬至月頭。賣被買牛。者裏則不然。冬至初一。賣刀買筆。何故如斯。天下太平應在今日。所以偃武修文去也。且道。正恁麼時如何。紅霞穿碧落。白雁下滄洲。
　　復擧。夾山和尚云。百草頭上。薦取老僧。閙巿裡識取天子。淨智却不恁麼。百草頭上賞遍春風。閙巿裡高騎駿馬。
　　上堂。擧。夾山和尚云。百草頭上薦取老僧。閙巿裏識取天子。日面佛月面佛。
　　謝秉拂上堂。威音那畔。有祖師句。能放能收。能殺能活。然而垂二千年似乎蔑聞。爲之太息。豈料目前分開泰華。裂破黃河。若總如斯。老胡有望。且道。望箇甚麼。春色漸隨人意好。寒梅昨夜一枝開。
　　復擧。藥山和尚。久不陞堂。院主云。大衆久思示誨。山云。教打鐘著。衆集。山下座。便歸方丈。院主續問云。和尚旣許爲衆說法。爲甚一言不施。山云。經有經師。論有論師。又爭怪得老僧。
　　藥山不施一言太殺饒舌。淨智欲說兩句無處啓口。何故豈不見道。儞若獅子吼。我便野干鳴。儞若野干鳴。我便獅子吼。儞若獅子吼。我亦獅子吼。又且如何。擊拂子下座」。
　　因觀時事上堂。地味不生田主之所由。立中心樹子則未問。因甚各各本有基業。四至界分多是不定。良久云。且道。淨智長老恁麼道。又有甚麼長處。拈拄杖卓一下云。還會麼。有者便道。此乃劍爲不平離寶匣。藥因救病出金瓶。果然果然。
　　復云。蝸牛角上展拓世界三千。藕絲竅內隱伏修羅百萬。百不思時是汝本心。又云。正句曷有許般消息。心王一變便見東湧西沒。且道。與正句是同是別。
　　佛成道上堂。是時數日間晝見三光。師云。晝見日夜見星。泗州人見大聖。釋迦老子大似眼方始開。霍然悟去。是他更未曾見。晝見日晝見星。與夫三光竝現底時節。汝等諸人卽今見了也。可謂奇特。然則見徹則瞎。不見乃盲。盲乃手擎日月。瞎則背負乾坤若辨得兎角長八尺。辨不得牛角長三寸。
　　聞筥根山大戰上堂。擧。雲門大師云。天帝釋與釋迦老子。在中庭裡。相爭。佛法甚閙。雲門只知彼一時。大似脫空。豈知此一時。事存誠實。何故。卽今在筥根山下兩陣交鋒。直得劍氣凌空。風飛雲起。昨夜富土山頭雪消一半。
　　除夜小參。僧問。三百六十日。循環不已。七十二氣候去却還來。正當結交頭如何趣向。師云。恰恰用心時。恰恰無心用。問云。記得。僧問香林。萬頃荒田是誰爲主。林云。看看臘月盡。意旨如何。師云。當言不避截舌。叙謝告示罷。復云。歲寒煩久立。聽我語諄諄。番憶毘耶老。由來難重陳。
　　歲旦上堂。竪起拂子云。新歲君。卽今在拂子頭上。告報諸人。一年三百六十日。始從此日。總是自家工夫。盡十方無邊世界。不逾脚跟下。無非自家田地。田地穩密工夫相到。鼓腹唱謳歌。任從昏復曉。却番思。昔日世尊拈花。迦葉微笑叢林商略古猶今。引得兒孫閙浩浩。
　　復擧。灌溪見臨濟。濟扭住良久放之。溪曰。領。住後謂衆曰。我見臨濟無言語。直至如今飽不休。
　　拈云。臨濟當時只以草飯相待。因甚便乃如此。若也拈出百味珍羞。又作麼生耶。大衆會麼。不見道。人情若好喫水也肥。
　　上元節謝諸執事上堂。然一燈解破千年之暗。出一手可扶已墜之綱。何況神光照徹。大千燈燈相續不斷。萬有全歸掌握。人人戮力賛成旣已如斯。便見得男子身中入定時。女子身中從定出。驀回顧問侍者。香爐內有火否。侍者云。有。遂合掌云。戒香定香慧香。便下座。
　　師一日向火次。指湯瓶蓋上獅子問侍者云。旣是獅子兒。因甚不會咬人。侍者下十數轉語。師不允。者請代。師云。何不道。親遭一口。師又云。汝若不信。試教獅子說向儞。遂撥火令湯瓶出聲。乃云。諦聽諦聽。良久復云。卽今是湯瓶鳴獅子鳴。者云。獅子鳴。師云。獅子鳴時狐狼野干悉皆屛迹。儞因甚却在者裡。者云。某甲是獅子子與其同類。何故不在。師云。旣是獅子子。因甚不解獅子吼。者便喝。師指云。野干鳴。
　　一日僧問。喚作一物則不中。正當恁麼時如何。師云。儞喚甚麼作一物。僧便喝。師云。者箇是一物耶。僧乃打版頭。一下。師云。雪上加霜。
　　佛涅槃因事上堂。涅槃心易曉。差別智難明。花作花紅。柳爲柳綠。葵隨日轉。犀翫月紋。香楓化老人。螟蠕成螺蠃。阿修羅王無事發嗔。大悲菩薩一心救苦。此事且止。且道。釋迦老子肚裏又作麼生。
　　上堂。錯錯落花滿地春風惡。惡惡。不得春風花不開。花開又被風吹落。也不錯。也不惡。潘閬倒騎驢攧殺黃番綽。
　　上堂。拈拄杖復靠云。旣已天下太平。何用更動干戈。下座。
　　謝副寺維那上堂。綠陰滿地。黃鳥喧空。總是常住底物。分付副寺著。且與大衆商量一則公案。克賓承嗣興化。爲復是以德報恩。爲復是以德報怨。又且古之與今是同是別。先請新維那下一轉語。然後與大衆斟酌。
　　佛誕上堂。召大衆。衆擧首。乃以手指空中云。悉達太子今日下生。
　　結夏上堂。以大圓覺爲我伽藍。身心安居。平等性智。者箇便是結却布袋頭底語話。結則不無。釋迦老子不知自家露出尾巴。然則儞諸人還見麼。若也見不妨。便乃譬如蠅附於驥。其或未然。九十日內試覷捕看。
　　謝秉拂上堂。大智圓明。大機普應。如洪鐘待扣聲應長空。寶鑑當軒。影臨萬像。竪起拂子云。皆由得者箇入手。雖然到者裏須是寒却耳根分明聽取。打破鏡來。與汝相見。若以師曠之聰。離婁之明。欲希聞見。總沒交涉。除此之外有麼有麼。良久以手斫額作望勢。召侍者云。頭長三尺知是誰。相對無言獨足立。
　　爲通上座秉炬。涅槃城裏路頭通。聖制難拘鳥出籠。借問靈蹤何處去。炎炎火聚亙天紅。
　　上堂。東家有佛。不解說法。西家無佛。動地放光。趙州和尚云。有佛處不得住。無佛處急走過。又作麼生。摘楊花摘楊花。
　　六月旦上堂。僧問。鳳棲嶺遠蟠空窅。天柱峯高挿漢低。如何是稜伽境。師云。十方無壁落。四面亦無門。進云。如何是境中人。師云頂天立地沒人情。靜坐有時長發笑。進云。頑石點頭還有意。靑山撫掌賞音多。如何是語心臺。師云。一句不相倒。滿目靑山靑。
　　師乃云。楊岐和尚云。景色乍晴。物情舒暢。擧步也千身彌勒。動用也隨處釋迦。文殊普賢總在者裏。楊岐不特和麩糶麵。大似指鹿爲馬。要且空簁意氣。阿誰相信。淨智門下終不如是。月兎走入海。日烏飛上天。若不同床睡。焉知被底穿。
　　叙謝罷。復竪起拂子云。拂子爲諸草木。故自從五月已來化爲娑竭龍王。廣澍甘雨。辛勤不少。又復念諸衆生。無處晒䀶皮草。再竪云。卽今又化爲大日如來。放大光明。照耀一切諸人。乘時不妨晒䀶。雖然且道。於中還有佛法道理也無。良久。顧謂侍者云。且收取拂子。何故。六月賣松風。人間恐無價。下座。
　　爲楞嚴頭運上座火。擧起火云。者箇卽是世尊。從肉髻中湧出底。百寶光明中有化佛。爲汝說法。九旬禁足大似死魚投網。俊哉衲僧。終不如是。譬如遊鯤獨運凌摩絳霄。地水火風。管汝不得。如來聖制拘汝不得。
　　爲妙義上座秉炬。會得百千三昧無量妙義。總是死法。若也不會。正是死法。非死法。火裏烏龜頭戴雪。
　　上堂。三通鼓罷。合談何事。還有證明者麼。乃以拂子向空中書七字下座。
　　解夏小參。一夏工夫不做已徹。萬里前程未行先到。明日東去西去。拈拄杖云。畢竟無者箇不得。只如者箇是山僧底。作麼生是諸人底。良久云。始看楊柳垂隄綠。又見梧桐墜井黃。
　　復擧。僧問。風穴云。夏終今日。師意如何。風穴云。不憐鵝護雪。且喜蠟人氷。風穴拈出綿裏秤鎚。往往知音者少。淨智與他頌出。
　　不憐鵝護雪。且喜蠟人氷。截下兎頭角。挑來水底燈。龍門留宿客。鯨海看飛鵬。更問西天事。迢迢十萬程。
　　上堂。大衆各各所證自恣三昧。直須如師子返躑。南北東西無有定止。上下四維不失其儀。然後敢稱衲僧。其或顧佇停機卽是野狐戀窟更若點著不來還同死漢。驀擧拂子指屋梁勵聲云。直上覷衆方擧首。卽擲下。下座。
　　請燒香侍者上堂。拈拄杖橫按云。直饒侍者未燒香已前會得。早是落落八。更向山僧鼓兩片皮處。摸𢱢何啻鄭州出曹門。鄭州出曹門。燈籠穿露柱。燈籠穿露柱鷂子過新羅。正與麼時。芒芒之者匝地普天。良久云。當日世尊拈華。唯有迦葉微笑。又爭怪得。今日遂度。拄杖與侍者。下座。
　　達磨忌拈香。深心珍重赤鬚胡。回首重觀震旦無。五葉一花開遍地。豈知滋蔓轉難圖」。
　　上堂。十月中喫了舂。眨眼看他金烏西墜。玉兎東生。急急復急急。行行重行行。且道。行箇甚麼。相逢不下馬。各自奔前程。下座。
　　明極和尚訃至上堂。前月二十七日明極和尚與三世如來。把手共行。轉化他國而去。汝等諸人還知落處麼。良久云。苦屈。三千刹海夜沈沈。八萬四千岐路絕。須彌南畔海龍吟。井底蝦蟆呑却月。拈拄杖云。卽今復來也。下座。詣靈前諷經。
　　上堂。路遙知馬力。日久見人心。何似生。七凹八凸。
　　冬至小參。垂語。古德云。風頭稍硬。暖處商量。淨智則不然。風頭稍硬。正好就者裡商量。還有商量者麼。禪客不出。乃云。滴水滴凍。天寒人寒。大家在者裏。禪客不問。山僧無答。石牛攔古路。一馬生三寅。
　　復擧。趙州和尚因僧問。如何是祖師西來意。州云。庭前柏樹子。僧曰。和尚莫將境示人。州云。我不將境示人。僧云。如何是祖師西來意。州云。庭前柏樹子。
　　趙州始仗龍泉後飛太阿。但欲斷人命根。雖然且道。斷後又作麼生。來夜問取四頭首。
　　冬至上堂。是夜大雷雨。清曉晴明。師云。至節人人慶履長。不須葭管驗回陽。夜雷喜送千山雨。曉日忻開萬像光。
　　謝秉拂上堂。肆口而說。作獅子哮吼。驚倒狐狼野干。全機而用爲人天牓樣。嚇殺諸魔外道。乃至拈一拄杖擧一拂子。直得須彌岌嶪海水騰波。開覺花於無影樹頭。結勝果於不萠枝上。唯我頭首乃能爾也。然則此其遊戲邊事。若其正令全提孰能觀聽。拈拄杖卓一下云。三九二十七。睦州道底。
　　謝藏主知客上堂。吾有一言匝地普天。覓卽不得。有時自然。且道是甚麼一言。三藏絕詮。吾有一句。爲君直擧口說得。著眼聽取。且道。聽取後如何。可使與賓客言語。
　　除夜小參。好好。自年頭到年尾。著衣也好。喫飯也好。好好從寅旦直至暮坐禪也好。行道也好。驀擊拂子云。上來講賛無限良因。蝦蟇𧋢跳上天。蚯蚓抹過東海。
　　復擧。僧問鹿苑和尚云。如何是實際理地。苑云。南瞻部洲。北鬱單越。僧云。恁麼則事同一家。苑云。猶隔須彌山在。拈云。實際理地不受一塵。若是蹋不著者。爭能如是。然雖淨智則不然。僧云。恁麼則事同一家。事同一家。
　　浴佛上堂。如來今日降王宮。紫磨金軀被垢蒙。作麼雪渠千古屈。好將惡水潑虛空。
　　謝秉拂上堂。竪起拂子云。大衆者箇拂子。居常在山僧手裏。只是一箇拂子。觀我頭首。擧起也天迴地轉。放下也草偃風行。又如一尺之鏡照千里之像。重重無盡。無有出入去來之相。而瞭然見其出入去來也。乃至百千萬變。無有盡極。當是時也。不妨於出入息中。供養恒沙諸佛。雖然。乃再竪起云。卽今復在山僧手裏。且道。還有奇特也無。良久。擊一下云。又是一番疎雨過。枝頭梅杏半傳黃。
　　上堂。大衆。從朝至暮。千思萬想。爲甚麼。從朝至暮。口嘮舌沸。道甚麼。從朝至暮。擾擾忽忽。幹甚麼。乃叩齒三下。下座。
　　爲悅侍者火。是身是病。是身是藥。病去藥除。禪悅爲樂。雖然。切忌死在者裡。悅侍者諾。迴程堪作火中牛。未了因緣重了却。
　　進退兩班上堂。虛空無內外。萬像絕去來。人事有進退。大道沒行踪。乃問侍者燒香了耶燒香了。兩班問訊了耶問訊了。乃云。過去諸如來。斯門已成就。現在諸菩薩。今各入圓明。未來修學人。當依如是法。
　　復擧。潙山問仰山云。卽今事且置。自古事作麼生。仰山叉手進前。潙山云。猶是卽今事。自古事作麼生。仰山叉手退後。潙山云。汝屈我我屈汝。
　　拈云。淨智者裏更不問人。古今自然一箇箇。進退可觀。且道。有相屈底道理也無。良久云。三十年後。
　　常住產業安堵歸上堂。自家田地加安堵。穩密無過者一回。萬頃黃雲秋正熟。不妨喫飯喚人來。(不)+得？
　　上堂。趙州狗子無佛性。開口直下取人命。妖狐夜戴髑髏行。借問相逢作麼生。
　　達磨忌拈香。自携隻履去不返。幾度嵩山合暮雲。萬想千思無可奈。爲澆茗椀炷爐熏。
　　上堂。昨夜一夜。千思萬量。向佛祖說不到處。如花似錦。做成一片言語。用在斯時。供養諸人。今當宣說。諦聽諦聽。良久云。不期於斯。恰爾忘却。莫怪空疎。伏惟珍重。下座」。
　　上堂。師乃如常祝香畢。不據座。遂分手指上下。召大衆云。天上天下唯我獨尊。便下座。
　　觀音大士點眼執筆云。八萬四千清淨寶目。盡在此筆頭上。乃回顧問旨首座云。爾還信得及否。旨□□曰。照天照地。師云。旣是如斯。分明點出。遂點之。
　　謝秉拂上堂。抱猛虎乳邊之子。抉蒼龍頷下之珠。不爲難事。擧起拂子云。唯秉者箇誠過於是。昨觀四頭首。縱橫妙用。不假纖毫之力。而且中間節角宛轉之處。一一不同。一一不異。卽如夜來下雪相似。繽繽紛紛。縱橫飛舞。千山萬壑。風凛凛地。將謂今日遍滿世界。白皚皚地。洎至此時依舊天清日明。山川溪谷。了然如昨。更無一點夜來之狀。與人覷著。大衆還知麼。更有一事。卽今露柱聞得。便謂燈籠曰。長老者般說話。卽是將盡大地人。從空放下底時節。山僧聞得。不覺吐舌。何故。元來座下有人。
　　除夜謝首座小參。迎新送舊。此夕明朝。自古自今。無增無減。乃至天回地轉。嶽立波騰。在在逢原。頭頭合轍。豈不見前日關東大戰。炎炎火聚。凛凛刀叢。彼或作魯陽揮戈。此卽爲眉間掛劍。挽回佛日。只在須臾。血濺梵天。不勞餘力。抑且箇箇立在轉處。人人坐致太平。心王不動。家國晏然。便可向者裏。指揮佛祖。眼目人天。然後向手袖裏擲出金圈。從虛空中分開泰華。却問時人會麼。豈不偉哉。然雖如是。箇般說話。切忌浪傳。何故。不是知音者。徒勞話歲寒。
　　復擧。達觀頴禪師云。平生好相撲。只是無搭對。今日共首座搭對。遂卷却袈裟下座。索首座相撲。首座纔出。觀云。平地喫交。便歸方丈。
　　淨智平生好說話。只是無答對。今夜共首座答對。乃下座。問首座云。首座說得是麼。首座卽含笑云。說得是和尚。師卽召大衆。云。寒却耳根分明聽取。遂招首座同歸方丈。
　　上堂。擧。僧問本仁和尚云。文殊與普賢萬法悉同源。文殊與普賢卽不問。如何是同源底法。仁云。却問取。文殊與普賢。僧云。如何是文殊與普賢。仁云。一鉤便上。師云。嘗問任公子之鉤。以五十犗爲餌而得若魚。本仁却以文殊普賢爲餌而得者僧。皆是無用。淨智不欲許多勞費。雖有箇臭猫兒頭。亦自不須拈出。何故有鼻孔者自解來。
　　上元節進退兩班上堂。諦觀四大部洲。不如燈盞來。大一切草木叢林。魚龍蝦蠏。佛祖賢聖。悉在裏許。放光動地。無端引得衲僧家。成群作隊。向百尺竿頭進底進。退底退。問他作麼。乃曰。爲觀燈明如來。山僧不覺一笑。及乎仔細看之。元來只是我自家兩班知事頭首。雖然且道。正當恁麼時。山僧在甚麼處。
　　因事上堂。一句無私天合識。三巿有虎神亦迷。令人長憶江南景。無限靑山叫子規」。
　　一日僧問。南泉到莊上。莊主云。土地預報。南泉云。土地前更下一分飯。爲復是賞是罰。師云。南泉事一任卜度。若是山僧。當時但到土地前。燒一炷香。師遂以兩手捏拳作交加云。復如是向之。首座云。若是某甲則燒香一炷。作女人拜。復扣齒三下云。又如是向之。師云。蝦跳不出斗。
　　
三月旦上堂（幷引）

　　前日謝栽松上堂。意欲略去前面散說。令侍者不必收。首座請曰。此誠普說也。中間之事不問。西班東班。在家爲僧。修身學道。行聖賢事業。代佛祖宣化皆可也。願幷錄出。愚以一時之說。無甚好處。又說則易錄甚難。且首座一人高見如此。他人見之。未必不哂罵我也。首座曰。旣已對人天大衆前說出。而又曷懼人哂罵耶。力以再請勉强思之。筆以揭於堂前云。
　　近來相勞大衆栽松。辛苦不易。因這栽松。乃見大衆有好處。何故山僧出令。但令後生結緣。少者一株。多者三五株而已。大名字老成者竝免。豈期老僧大耆舊。各各樂然。爭要去種。或十本二十本。乃至四五十本者有之。此不是種松。乃是諸人種德耳。所以佛經常說。植種德本此之謂也。此亦是將樹木之有根本。種植培養。然後漸見拂雲參天。覆蔭於人。鬱然可愛。衆人愛敬之義也。有者便道。好笑明明是種松。却言種德。德底種是何模樣。願賜見教。我亦要覓些子。將來種看。不然兄弟我便教儞。只是儞心也。不用外求。但發一點好心。便是儞德本也。旣已發心。則每常間但有利益人者。可隨力作之。反此者勿作。久久自然積德。永明壽禪師。每日行一百八事。山僧日逐看來。亦無許多得行。不知如何行這等事。譬如路上。或有一塊土。或有一根刺。稍似礙人。勿以自胡亂過了。便休。卽念他人捨將棄於空閑之處。也是一事。或到後架東司。忽見有觸穢不淨。狼藉之事。卽便出手打併。心中恐汚他人也。又譬如洗面。合用一杓湯。心裏思量。但用半杓亦可。一者免折自福。二恐後來者。或有缺少也。儞如今不然。但要恣意受用。唯恨不足。或見狼藉。却顛倒生煩惱。嗔罵他直歲。修造司。淨頭人工不了事。如是則德從何來。福從何生。儞却都不知用一點好心。便能立地轉禍爲祥。轉災成福。古有一人曰。孫叔敖爲小兒時出遊。俄見兩頭蛇乃打殺埋之歸。大泣向母。母問其故。曰。兒聞。人見兩頭蛇者必死。適見之。復恐後人見。兒乃穴土已埋蓋之。然兒必死。母曰。勿哭。爾有陰德。必有陽報。德勝不祥。仁除百禍。汝無憂矣。後敖果爲相而壽。古人者般事甚多。聊擧其一。又山僧少年時。每見人誦祖英集。自亦觀其語句。雄偉超拔。亦慕敬之。乃想其人物必英姿氣慨。方頤大耳。巍巍不可近者。及遊雪竇。觀衆寮前石碑。所鐫頂相大不相似心中所想者。如絕無福之人。而有大福。大慧和尚。自以禪道行世。驚天動地。眇視古今甚生意氣。乃作一篇長賛在其上。看他欽仰明覺之德。自謙自嘆。於己說得非常。首句云。太湖三萬六千頃之渺茫。卽師之口也云云。卽今大慧錄中有儞道。其大福從何而來。他昔在靈隱做淨頭。今靈隱淨頭寮名曰雪隱。卽今圓覺淨頭寮二草字卽是。不知何人好事者摸來。他做淨頭時。將衆人用過籌子。雖把水浸漬洗滌。其上有乾垽之物不去者。躬以指甲剔洗。又恐不光滑。或少傷儞所用處身體。乃於自面上盪試之。如此。若看其頂相。窮寒寂寞。而其語言道德。如此之行。人之敬慕。在今禪和子。稍有智識者。那箇不看祖英集凡做長老說禪者。若曰不識雪竇語。亦是好笑。雖然我也不會說禪。亦不識雪竇語。也做了長老。又昔黃梅會下有南能北秀。秀禪師爲七百高僧教授師。道譽聞於天子。詔入內宮供養。秀乃奏。六祖道德尤重。可詔之問道。乃詔之。至於秀自修書。勉其赴詔。而六祖堅不赴。儞道六祖口裏說甚麼。說道我形貌醜陋。彼見之。或不敬吾法。彼不敬則折彼之福。故吾不去也。看他六祖非德人之心耶。若是如今之人。心裏便曰快哉。我有道德。國王詔我。便去討箇國師做。正自要作方便去朝見。何況彼詔自來。更有重虛名者。無端使人去。託相識人討師號。若生前不得見帝無師號。死後弟子必去討。此等而他以爲榮。我以爲醜。當初六祖。一向不去見帝。也沒師號。也做了六祖。不曾見有一人。說他做六祖不得。更看他有箇弟子。叫做南陽忠國師。先與懶瓚居山坐禪。値寒以手擁落黃暖膝。被懶瓚呵。曰。汝猶有嬌奢之心。欲如此受用。他日對俗人喫飯去在。後帝聞忠之道。召爲國師。賜御膳。忠乃不覺淚墮。帝問。忠曰。我居山時。被懶瓚授記。對俗人喫飯去在。今日對陛下喫飯卽此是也。儞看他忠國師。擁黃葉便被罰對人主喫飯。我今身上。搭著金襴袈裟坐寶華王座。呵佛罵祖。他時後日復是如何耶。敢是被罰。對三十三天主喫飯去耶。不然便敢是被罰。對釋迦老子。喫飯去在。帝復詔。徑山欽禪師至。謂忠曰。朕欲賜欽師一名。忠欣然奉詔遂賜國一禪師。此皆誠有道德。感於君王。召賜如此。而本無道德。而求討一箇虛號。不知何用。後來爾祖也不討。不知何人也諡他爲大鑒禪師。達磨也有人諡他曰圓覺大師。如今方諷經回向時。便口裏念。我道也不消得。他達磨六祖心裏也不以爲榮。也沒甚麼懽喜。者般說話。若如今人。本師已死。有師號者必定怪殺我。其師未死無號者未定。我死後必定小師也。者般弄我必在陰空裏打。莫言不道。又有好笑底事。儞道。是甚麼事。釋迦老子却沒人諡他。不知如何畢竟無道德耶。又說者箇老子。他是從無量劫修來。末後燒出八萬四千顆舍利後來人也修。也有有底。也有無底。有則固佳。沒亦不惡。便休。有甚要緊。更後來中間不依本分者。有萬千不可說底事。豈知。直饒儞有八斛四斗。更多似他釋迦老子也得。儞且還我生前一轉語來。不然則只是一堆膿血。有者便道。儞怕自沒舍利。作者般說耶。我却有。如今便說向儞。我底舍利。又大又多。又光明照天照地。卽今便教儞識些子。第一便是兩箇日月。其餘便是許多星辰。又不特只是。儞如今所見底。一天地間。日月星辰而已。乃至四天下。及百億四天下。無數四天下底。無數日月星辰。皆是我底舍利。舍利名堅固。而日月星辰也無甚麼堅固。須知別有堅固底。不向儞說。我有號。便是無數四天下底。一切萬像森羅。乃至驢馬畜生名字。皆是我號。我作者般說。儞心中却道。好人如何却道。驢馬畜生是自名。可厭可厭。又儞見說得忒殺怕人。又不信。不是又不信。明明是不信。然則我不免略略地者般說。儞信也好。不信也好。適來說甚麼說到者裹。良久云。因說種松乃是植德。不覺便牽枝引蔓。說到者裡我看大慧普說。也只如此。若是有人能記憶。三四箇。十來箇。共相搸挿。編寫出來。亦有可觀處。儞道。只是大慧便能。山僧亦能。始初只要謝種松。又說向別處去。且住且住。試擧箇種松因緣。供養大衆。
　　記得。臨濟在黃檗栽松次。檗云。深山中栽許多松作甚麼。濟云。一與山門作境致二與後人作標榜。道了以钁钁地三下。檗云。雖然如是。子已喫吾三十棒了也。濟又钁地三下。作噓噓聲。檗云。吾宗到汝大興于世。潙山問仰山云。黃檗當時祇囑臨濟一人。別更有在。仰云。有。祇是年代深遠。不欲擧似和尚。潙云。雖然如是。我也要知。汝但擧看。仰云。有一人指南。吳越令行。遇大風卽止。此段因緣。每見佛性。先師云。多有人謂是讖語。直是好笑。獨有應菴老人較些子。先師乃有上堂。擧臨濟事至大風卽止。乃曰。後來諸方咸謂。讖風穴和尚大行臨濟之道於江南兩浙之間。是皆已見不明。妄生穿鑿。應庵和尚云。當時何止。遇大風則止。直得虛空界盡。此語方始大行。先師乃喝一喝云。聽事不眞。喚鐘作瓮。淨智謂。當初臨濟只是與黃檗栽松。父子間且钁且語而已。誰知。向平地上生出許多葛藤。直得絆殺天下人。拈拄杖云。山僧今日與伊一時剪却。教他一箇箇赤洒洒淨潔潔地。自由自在去。豈不快哉。良久云。休休。盡法則無民。乃靠拄杖云。不若以毒攻毒。更與葛些子。何故。若據山僧所見從人謂是讖語也得。何用別白。卽今淨智者裡亦栽松。山僧也曾看來。但不曾與伊說話。任他胡钁亂钁。不是不與他說話。但他不解聽耳。如今自家也。要說箇讖語。不用借他人之口。會麼。一株株。他時後日。覆蔭天下人去在。且道。以何爲驗。東山西嶺靑。下座。
　　爲眞淨頭秉矩。眞元不立妄還空。非死非生絕異同。眞上座。者裏若能分觸淨。南山燒火北山紅。
　　上堂。山僧人微言輕不能自道。試擧一兩句古話。供養大衆。臨濟和尚云。儞欲識祖佛麼。秖儞面前聽法底是。良久云。休休。下面底莫念。何故。子期一去不復返。千古萬古良可悲。下座。
　　上堂。盡十方世界。莫不悉皆共向今朝浴佛。泥裏洗土塊。夜來檐間滴滴。耳根歴歴。泥裏洗土塊。卽今雲開見天色。風生滿衣裓。泥裏洗土塊。若也不信。下座普請。向佛殿裡。泥裡洗土塊。
　　上堂。九旬聖制又從初。雲水高流知也無。欲識祖宗家活業。須爲自己底工夫。擘開混沌窺三際。握定權衡覈萬殊。減少添多。隨手面與君。然後說安居。
　　謝秉拂上堂。大智洞明。大機圓應。水到渠成。風行草偃。是則固是。竪起拂子云。只如者箇阿誰無分。唯在松源老人手裏。竪則山河大地一時竪。橫則山河大地一時橫。前前後後。雖諸方提綱擧令。氣呑佛祖。此箇消息。居常未聞。今觀淨智門下。驀再竪起云。山僧言未竟。拂子忽然踊躍出來云。作麼作麼。山僧被其一惑。忘却前話。但合掌向道。摩訶般若波羅蜜。甚深般若波羅蜜。拂子乃懽顏微笑曰。如是如是。孰是知音。大衆還聞麼。乃擊一下。
　　上堂。眼睛在面上。鼻孔在面上。看不見。牙齒在口裏。舌頭在口裏。咬不著。且道。誵訛在甚麼處。昨夜鎌倉縣裡。虎咬大蟲。長勝寺前石塔汗出。
　　上堂。釋迦師兄去不返。彌勒老弟猶未來。終日與誰開口笑。幾回獨上妙高臺。
　　六月旦。種竹値雨上堂夏過一半了也。其中事作麼生。好大衆。譬如種竹。若能暗地著鞭。自然稚筍抽莖。豈不見僧問多福。如何是多福一叢竹。多福云。一莖兩莖斜。三莖四莖曲。多福恁麼答話。不妨數目分明。檢點將來。大似空腹高心。若有人。問如何是淨智一叢竹。但只向他道。一節高一節。一根長一根。畢竟如何。六月三時雨。蕭蕭爽氣多。
　　上堂。垂語云。山僧今日不答話。還有不問話者麼。壽侍者出云。有。師云。向儞道。不答話。問云。人人有一段大光明。因甚麼看不見。師云。只爲瞎。進云。如何是學人光明。師云。儞脚跟下黑洞洞地者是。壽乃指云。者箇是燭臺。那箇是香几。動人春色不消多。禮拜而退。師云。杲日當天。盲人模地。
　　師再垂語云。壽侍者適間違條犯令了也。不恁麼底。更有問話者麼壽再出云。達磨西來。言語不通。已曾傳法。學人上來。和尚如何。師云。汝還得法也未。是時壽却轉其舌音。作日本鄕談云。如何是祖師西來意。師答。亦操日本音云。庭前柏樹子。進云。此是古人底。如何是和尚底。師云。旣是古人底。因甚却在山僧口裏出。壽乃禮拜。
　　乃云。洪鐘待扣聲應長空。寶鑑當軒影臨萬像。禪客唐樣問禪。山僧唐樣答話。禪客日本樣問禪。山僧日本樣答話。此事且置。一拽石二搬土。喝。孟八郎漢又恁麼去。下座。
　　請知客上堂。開却心地要門。普請大地人入。入則不無。裏許事作麼生。有者便道。自從斷臂師僧後。直至如今識者多。如是如是。乃召知客云。南來者也。明窓下安排。北來者也明窓下安排。下座。
　　一日師在稜伽菴。有數衲子。備珍果之類。共師喫茶次。遠覩一僧自庭外而入。師云。入者何人。左右云。僧。師曰。是何僧。請來同喫茶。左右曰。外方僧也。師曰。若是外僧則休。良久間師乃曰。旣是外僧。因甚却在裏面。衆人隨意下一轉語。衆下語。皆不契師意。乃請師代之。師曰。雖在裏面不得裡面物事喫。
　　解夏小參。迦葉老人一微笑。隨後嵩山不同調。久久逗到天柱峯。土上加泥又一重。驀拈拄杖劃一劃云。此是屋裡底事則且置。明日秋初夏末。汝等諸人東去西去。撞著烏張。三黑李四。忽然伸出雙手。向儞面前橫兩橫。作麼生道。良久。若也道得。渠卽是汝同參。脫或未然。汝卽與渠同老。以拄杖卓一下。
　　復擧。僧問。投子和尚。如何是十身調御。投子下繩床立。又問。凡聖相去多少。投子亦下繩床立。
　　拈云。投子放兩下彈丸。打落三箇鵓鳩。可謂好手。淨智今夕效顰去也。然但只看抛些子瓦礫。却要打他一群。遂下禪床云。大衆一時拾取。
　　上堂。翠岩和尚云。一夏已來。東語西話。看眉毛在麼。翠岩恁麼著甚來由。淨智則不然。一夏已來。不說較子。試看舌頭在麼。自答云。在。好大衆在明年更有新條在。惱亂春風卒未休。
　　復擧。雲門和尚云。直得觸目無滯。達得名身句身。一切法空。山河大地是名。名亦不可得。喚作三昧性海俱備。猶是無風匝匝之波。直得亡知於覺。覺卽佛性矣。喚作無事人更須知有向上一竅在。師云。嘗聞雲門之名及其說話。是何龍象。騰天蹴地。誰敢近傍。及乎看到者裡。元來只是箇飯瓮裡底老鼠精。
　　進退兩序上堂。顧視左右云。東邊底西邊底。進退俯仰。如風吹水。百千三昧門。百千神通門。喝。雖然如是。白雲西去。紅日東昇。古佛堂前。如何下語。良久目侍者云。侍者碑記著。
　　侍者錄上堂語呈師次。師問云。上堂時我賛嘆儞。還曾聞否。侍者但酬以笑。時正喫茶。師問云。我問。儞聞。不聞而不答。乃笑而如何。侍者復笑而已。師令沙彌點茶與侍者喫。喫罷師復問云。且道。此茶是賞儞是罰儞。侍者度茶盞云。再乞一盞。師令再與之喫罷。復問。如今一盞何似前底。侍者云。寮中偶有客。珍重。師微笑而已。
　　上堂。夜夢黃金吐花。晝對靑山發笑。如來說一合相。則非一合相。是名一合相。驀竪起拂子云。風之來兮天之庭。過岩谷兮韻秋聲。遂起身云。有美人兮路修絕。隔秋水兮共明月。乃長噓。下座。
　　八月旦上堂。一二三四五六。何不道七。纔有七便有。乃喝一喝云。幾乎道著。下座。
　　上堂。山僧有箇眞實底話。擧似諸人。日本國伊豆州。海中有一座山。名曰大島。每年三百六十日。日日火出自燃。聲如雷迸。煙焰張天。近日以來。又復灰飛數百里。夜間掃却。天明復積雨如霜雪。汝等諸人長連床上。飽粥飽飯。但只朝思夕忖。禪道佛法。知得甚麼茄子落蘇。汝今聞之。便謂前面底是。後面底非。却是山僧罪過。
　　上堂。陀那微細識。習氣成暴流推倒須彌山去。也眞非眞。恐迷我常不開演。大似抱贓叫屈。且卽今事又作麼生。喝。
　　達磨忌拈香。當年遺下一隻履。無有後跟兼沒底看來不値半文錢。直至于今動天地。好笑好笑。趫氣趫氣。年年此日爲燒香。愁見千山萬木黃。
　　上堂。淨智不會說禪。長時口掛壁上。忽然有一句子。突出森羅萬像。且道。是作麼生響。
　　因觀時事上堂。冬至前後。砂飛石走。直得地不動虛空搖。窮大千亙萬古。未曾有。雖然如此。乃竪起拂子云。且道。與仙上座拂子是同是別。良久云。南閻浮提。下座。
　　謝秉拂上堂。一句子出於千聖頂門。一妙機發於無盡寶藏。始如輝大寶光。忽若當空霹靂。或則一亙晴空。或則千波競起。所以令彼見者聞者。或曰此是文殊普賢大人境界。或曰此是衲僧門下。縱橫妙用。山僧聞得。不覺點頭三下云。當初達磨大師。盡力只道得箇不識。豈知有今日事。今日底明日底後日底。又後日底。後後日底。匝地清風來未已。
　　請維那侍者上堂。侍者參得禪。維那悟得道。門前石點頭。屋後靑山笑。且道。笑箇甚麼。華表柱頭木鶴飛。日面佛月千古奇。直得玉兎搗金雞啼。且道。正恁麼時如何。大家相聚喫莖虀。喝。
　　上堂。竪起拂子云。拂子頭上底事。直是難得。非通容易。是故。古人曰。在所遊方。勿妄宣傳。譬如一隻船相似。山僧三十年來。自把梢自搖櫓。任是八風橫斜倒逆。我但一往直前。主人翁子旣已正定。而乃自然到岸。於其中間。黃金白銀眞珠玫瑰。米麥絲麻燈心皂角。乃至猫兒狗犬。靡所不有。所以向者裏開箇鋪子。正當恁麼時。還有交易者麼。顧視大衆。良久云。交。下座。
　　上堂。元正新旦。無可供養諸人。聽說箇謎子。上不在上。下不在下。而不在上。豈宜在下。若人識得。萬事皆畢。雖然三祖道底。
　　人日進退兩班上堂。一二三四五六七。與其進也不與其退也。七六五四三二一。與其退也不與其進也。拈拄杖橫按云。且道。正恁麼時又作麼生。此日此時人共得。等閑不是俗相看。令人却憶岩頭老。日日江邊打渡船。乃回問侍者云。儞還要過那邊去麼擲下拄杖。下座。

竺仙和尚淨智語錄（終）
　　兼住三浦無量壽寺錄附此紙後


　　竺仙和尚現住金寶山淨智禪寺兼開山三浦長坂山革律爲禪金剛無量壽禪寺語錄
　　侍者小師裔澤等編
　　師於建武五年歲在戊寅十月初三日。寅旦未明。自淨智方丈起程。至已時入寺。
　　擔室云。者箇所在。豈是[广@央]庠底漢所居之處。我者裏。有時生抽虎尾。擲作飛蛇。有時抛出金圈。教伊看箭。此亦迫不得已。爲爾中下之流和泥合水。若據本分如何近傍。汝等諸人隊隊上來。汝等諸人排頭側立。喝。
　　陞座。僧問。建法幢立宗旨。明明佛勅曹溪是。源遠流長知幾多。滔滔漲起滄溟水。正與麼時。請師提唱師曰。大海若知足。百川應倒流問。海寶千般。先求如意。學人欲得如意之寶有何方便。師云。離婁不如罔象。
　　師乃拈拄杖卓一下云。一句定網宗。千差俱合轍。直得門前海闊。屋後山高。野老謳歌。漁人舞棹。也有權也有實。也有照也有用。堪報不報之恩。共樂無爲之化。再卓一下。
　　上堂。鵠白烏玄。松直棘曲。六六元來三十六牛角長三寸。兎角長八尺。十方世界目前觀。一百五十是寒食。
　　上堂。屋後山光。門前水色。良哉觀世音。被人喚作賊。大衆。我不敢輕於汝等。汝等皆當作賊。
　　上堂。良久云。弄巧成拙。弄巧成拙。下座。
　　上堂。向上一機。兎走烏飛。向上一路。飛烏走兎。一見便見。別無方便。直下來也。笑殺東村王大姐。上堂。雀噪鴉鳴柏樹間。喝。駟不及舌。
　　上堂。無風浪起。平地雷轟。是人知有。因甚脚下龍過。十箇有五雙。不覺良久。只緣太近。
　　上堂。佛祖爲一大事因緣出現於世。山僧不恁麼。且道。不恁麼又作麼生。山中秋雨過。樹上晚蟬鳴。乃擊拂子一下。

問答（附）

　　一日小師裔翔侍者問。大凡作詩及文章。何者宜爲僧家本宗之事。師曰。僧者。先宜學道爲本也。文章次之然但能會道。而文不能。亦不妨也。翔曰。多見日本僧。以文爲本。學道次之。翔見杜子美曰。文章一小技。於道未足尊。以此觀之。況緇流乎。故竊以爲恨。然如何學道可也。師曰。汝能知此猶可敬也。我國之僧。有但能文。而宗門下事絕不知者。人乃誚之。呼其爲百姓僧。若僧爲文不失宗教。乃可重也。翔曰。翔於幼年。雖知此非。猶髣髴耳。殊於今年眞實知之。乃單於學道之志有之。如何可學道去。師曰。觀汝今之問答筆寫之語。亦乃一一可觀。此乃文也。知其事之非。此乃道之心也。以此二般之事皆不在人之下。但以道爲大事。以文助之。乃可發揚。凡世間一切不可嗜。而執著之。道法雖大事。然若嗜而執著。成偏僻爲法塵。況文章乎。然譬如人食。有飯乃主也。若復有羹方爲全食。無羹之時。未免咽滯而少滋味。以道之飯得文之羹。百家技能爲菜爲饌。斯爲妙也翔曰。六祖不識字。何用文章。翔不求菜羹。只得一飯爲足。師曰。此但隨其根器不可强爲。若乃固有天姿。亦不可自捨自棄之。無學則不可大發揚也。是故釋迦名文佛。無所不通。方能降伏外道。制諸魔軍。又六祖不識字。非不識。示不識耳。試觀其後來說法之時。沛然浩乎如江如海。汝能及之否。翔曰。達磨云。不立文字。翔但欲學道。譬如造屋。不得棟梁不成也。不須多語。但以慈悲願聞學道一句。師曰。達磨不立文字之語。人皆隨其語而不得其意也。是他何曾教人。燒毀却文字歟。若欲學道。但會得達磨者一句道得之矣。何用他求。又據汝云。譬如造屋不得棟梁不成。然唯得棟梁。而不用椽柱門窓之類。便成屋耶。翔曰。達磨不立文字。而於文字中不立文字歟。如是則學道不離文字。若於不識文字人。豈不得學道歟。師曰。汝言而於文字中不立文字。幷學道不離文字。是測度語。道與文字沒交涉。若心不得道。世間萬事。頭頭是礙。文字亦是礙。若得其道世間萬事頭頭是道。非礙也。文字亦然。識與不識非礙道也。翔曰。如何是心得道。喚甚麼爲心得道。師曰。汝若一心不退。自然得道。又無心是道。翔曰。尋常人人知無心是道。如何猶有立無心。師曰。此乃偸心也翔曰。罪過在於何處。師曰。在其心上。翔曰。心上無一事。如何無事生事。師曰。儞若知卽得。翔曰。若說知之。猶有一物。如何心上立一物。師曰。儞者一問。甚處得來。翔曰。和尚處得來。然則。如此問答不休。無用端的。一句如何道。師曰。今日已晚明日來。與儞三十棒喫翔曰雖死於棒下。亦不辭也。然刑依罪有。如何喫棒。師曰。儞今日來此。無風起浪。罪猶少歟。翔曰。翔不會。明日來可謝不過之罪。珍重。師曰。這不知痛痒漢。我早是打儞百棒了也。爾不能死。明日堪作何用。

竺仙和尚淨智幷無量壽寺錄（上下卷卽天柱集是也）

竺仙和上天柱集(法語)

　　小師裔淑等編

示裔震

　　達磨遙觀震旦有大乘根器。得得而來。直指人心。見性成佛。此其早已曲曲折折了也。何直之有。然今欲扶之。未免從曲折中又生曲折。和泥合水。作死馬醫。恐有少分相應。否則盡大地。是箇荒岑草。亦無有說甚大乘根器。直指見性耶。然而豈知其後而有衝樓跨竈之者。紹其玄猷。如臨濟問黃檗佛法的的大意。三問而三以烏藤。用事斯其庶幾爲直指歟。一至於此。其唱旣高其和愈峻。由是有臨濟之作。握金剛王寶劍。驚雷掣電。爆火飛星。殺活自在。縱奪臨時從是而下。嗣續相承。變通逸格。歴數百年。乃有圓悟猶張武庫。靡所不備。猶大雲雨。靡所不洽。以是遂有虎丘。應菴。密菴。松源天目。各各妙用。各各玄用。各各機宜。各各不同。天目之下得橫川師祖。出古道顏色於宋末雕虫篆刻之秋。猶中流砥柱。以障百川。視其頽波狂瀾。浮靡細瑣。一時擾擾相襲肆其澆漓。而屹然不動者。特橫川師祖也。其後佛性先師之作天縱玄機與師迥異。動而雲興泉涌。不涉忖思。隨其所需。流演法句。心淵莫測。口海無窮。至於秉向上鉗鎚煆煉佛祖。與夫提綱振領。開發人天。非所謂集其大成。則卷舒回合。猶天垂地湧。新出勝概。令人竦觀。歎未曾有。且道。此箇道理。自何而得。此乃卽達磨遙觀震旦底消息也。且道。此箇消息。達磨未來已前在甚麼處。又我作是說。直耶曲耶。裔震求法語。且欲咨之。圓悟而下至此宗派之事故云。

示中岩月首座

　　迦文老人。向空劫已前。便將一把沙。撒却大地人眼。至今無人開得及其降王宮出母胎。至於四十九年。亦只用者箇子。胡撒亂撒。狼藉不少。末後甚者以迦葉微笑而著之。所以迦葉便以倒刹竿撒。阿難遞代相承。至於碧眼西來而降派列五家。枝分四海。各各顯大機明大用。逆行順施。單提演說。隱顯殊途。如大雲雨。如百千雷。普洽迅奔。而甲折勾萠潜伏困蟄之者靡不被其渥澤。警省悉由此也。然此非上乘大達利根明敏之士。不可共語。且今盡虛空遍大地。至於自己。無不是者。不知何以無有一人能少拈撮之。縱有欲者猶奔陽焰如捉空花。徒益疲勞。無有是處。而迦文一宗。將爲掃土果。將掃土。則所謂上乘大達。利根明敏之士亦不生矣。然而如中岩者。學通內外。乃至諸子百家。天文地理。陰陽之說。一以貫之。發而爲文則郁郁乎其盛也。是則上士。天然有在如迦文者。莫不始學書而異於人也。年且少而詰其師曰。書有幾種。師不能對而返謂之曰。或有梵書。（波羅門書也）或佉婁書有之（驢唇仙人書也）有如是六十四書。中有提婆書（天也）那伽書（龍也）支那國書（大唐國也）而下具有天地八部四洲鳥獸等音聲諸書。是其空劫已前識之乎。所謂識得一萬事畢歟。一處通千處萬處一時通歟。所以出廣長舌。演說無礙。文彩粲然。故有牟尼之稱。此云文也。所謂文者誠不易得也。至於一切技能。悉自然解其百千法門無量妙義悉畢之矣。故謂之無盡藏三昧。又謂之虛空正體。又謂之常住不滅。其可誣哉。以此觀之。其上乘大達利根明敏之所謂歟。佛卽人也。其誰無之然則到衲僧家說無爲有指東話西。改禾莖爲粟柄。將南辰作北斗。又不在於玆也。末世寂寥無人共語。常謂。首座其庶幾也。不期言別有居山之行。區區不能抑留。令人爲愁。不知忉忉。雖則雲月是同。其奈溪山各異。言至於是。使人又憶。夾山以爭教。無舌人解語之。沙折合洛浦。而洛浦大開却眼而受其撒。然且未能卽瞎。直至龍銜寶珠游魚不顧而後已。此則且置。旣曰居山。又記。洞山問龍山云。和尚見箇甚麼道理。便住此山。龍云。我見兩箇泥牛鬪入海。直至如今沒消息。此又何哉。首座此去萬冀入海鞭起泥牛。欲以問之。果爲可否。其或不然。明眼人前。不敢撒沙。勿以胡亂爲誚。

示裔春知客

　　參禪。禪甚易參。只是難會。不是難會。會卽不堪。會之一字。堪與不堪。姑且置之。試言。其病夫爲參禪。必欲見性。欲見其性。先能掃除內外空蕩蕩地。纖塵不立。空亦不可得。不可得亦不可得。然亦未出於教乘而宗門下事。未堪持論。有者不欲見性。專逐妄塵。或以見聞覺知。色聲香味等目作眞性。談爲大法。如釘釘膠粘自成桎梏。不肯解脫。勿說不出教乘而一籌不及教乘也。維摩云。法離見聞覺知。若行見聞覺知。是則見聞覺知非求法也。維摩所說。如法而說。非誑說也。然則尚有法塵。佛云。法尚應捨。何況非法。又云。無法可說。是名說法。此乃佛之如法而說也。出金剛般若人所誦者爛熟明文。然爛熟有之於其中間而孰少致思乎。且凡今古之人。莫不皆欲至於佛。能至於佛何極則哉。豈知。正是時人窠窟。以此論之則與前所謂逐妄者。可得同日語乎。然同不可譬。猶病者所感旣重欲爲瘳之而不丞攻其所感。無有是處。況今之人。稟受素薄。猶害時氣。易地皆然。不得不爲攻也。勿言今時在古亦然。但醫鮮良者。或返以病病人而曰治人者誤之甚矣。忠國師問禪客。南方知識如何示人。曰。彼方知識直下示人卽心卽佛。佛是覺義。汝今悉具。見聞覺知之性。此性善能揚眉瞬目。去來運用。遍於身中。挃頭頭知。挃脚脚知。故名正遍知。離此外更無別佛。此身卽有生滅心性。無始以來未曾生滅。身生滅者如龍換骨。蛇脫皮。人出故宅。卽身是無常。其性常也。南方所說大約如此。國師曰。若然者與彼先尼外道。無有差別。國師亦醫者也。南方知識亦醫者也。奚擇之耶。然在今之人。聞人能言。南方知識之言。莫不點頭嚥唾聚而聞之。以其病相類而毒入深也。苟以眞正應之。則目瞪口呿。無如之何。小師裔春知客欲參禪。書以令參。

示裔竺侍者

　　據爾上言曰。於此大事。留心一十餘年。不敢輒懈。又云。奈何祖道愈見陵遲。深以爲歎。又云。今居侍司恐冐其名失其職。寧無媿心。只此三段之語。在於今時誠爲罕也又云。於此大事。切希慈悲教導。使有悟處。審爾數言。果若心口如之。可爲末流狂瀾之砥柱也。然此事不可教。使教而能復。豈云悟譬如大鵬非教而能成也。然而我此未嘗不教。而汝亦未嘗不會。汝問訊時。我則合掌。我呼汝時。汝乃應諾。若此之類。其猶螟蛉祝之。螺蠃亦不啻也。然以是教而能者不過。類我減我半德。又復獅子教子但欲迷子。唯眞獅子子而自然會。然我此法門。會則不堪。況欲教乎。且道。會箇甚麼。鷂子過新羅。

示照體大師

　　照體大師會盡禪道佛法。再求我語。果何用哉。所以不愁儞不會。但愁儞會耳。是故又不得不語之也。然語則不辭而語何可耶。道箇禪字。滿面慚惶。說箇道字。沒溺深坑。更復曰佛曰法。不止用漱口三十年。且作麼通箇消息。消息則且止。而我已是知而故犯。將奚爲乎。然箇消息。更沒甚麼消息。不待通而已自通矣。譬如明鏡當臺非有心。以分其姸醜。而姸醜自分。鏌鎁在手。其妙用則在於殺活。而殺活臨時。因思。昔日劉鐵磨到潙山。山云。老牸牛汝來也。磨云。來日臺山大會齋。和尚還去麼。僞山便放身臥。磨卽出去。且道。又是箇甚麼消息。山僧與汝相見。前後對機。千言萬語。悉皆不錄。只如昨日汝來報云。照體相看。山僧云。恰値長老不在。汝曰。正要不在。山僧云。如此則汝便回去可也。汝乃笑而拶入卽而作禮。且道。與劉到潙山是同是別。道得同別兩字分曉。然後許儞箇不會。

示蘊心

　　在家弟子蘊心欲決大事因緣。故求法語。爲參禪之要。此乃吾所望也。豈吝狼藉。然則此事本來無事。亦無用工處。譬如虛空不假造作。雖有造作空本如如。猶若卽今山川日月。乃至風雨晦明。或寒或熱。皆依於空。然彼空體曷變異耶。又復譬如有人欲以手掌取撮虛空。置几席間。貴圖把玩而豈知彼不由人取。又几席間何嘗無之。於其眼耳靡不充滿。然亦覩之無形。攬之絕迹。而彼人者徒爾作勞。實斯虛空不由取撮。然則知是般事。乃可無爲。其或未然。於一切時。眼之所見。耳之所聞。鼻之所嗅。舌之所嘗。身之所觸。意之所思。直須一一微細揣摩。一一微細觀察。然於揣摩觀察得之。亦非是也。揣摩觀察不得亦非是也。得與不得。總沒交涉。譬向百尺竿頭走馬相似。只可自知。難語於人。至是時也吾則與汝別言。

示海晏二首

　　小師海晏。求法語。不辭爲子書。然三思之。不若無言。此之無言。非所謂叮嚀損君德。無言眞有功之謂也。蓋觀從上諸聖。迨及後作者。不啻充棟汗牛。而人鮮爲著目。甫有之而多不解擧。皆錯會。況我淺薄。雖書奚益。然再思之。政由是故不得無言也。天賦我質爲大丈夫。固當成就大丈夫事。是宜將彼世間一切好惡長短是非。一截截斷。深諦觀察。是爲何物。當此之時。倘或覰著便擊。把著便撲。撩著便擲。旣能若是。而彼諸聖。雖爲奴兒婢子。猶不足用。亦奚以其名字掛吾之唇齒哉。然彼所有供下案欵不可放過。直須一一搜索按過。覈其是非。或與抑之。或與揚之。臨時在我。然後轉向那邊。擘破面門。雖草亦斬爲三段。使其再蘇。一一卷舒。自在悉解。東湧西沒。向衲僧門下。猶是死水中事。況復莫然而不爲虛消信施仰媿龍天。否則錯解謬會。猶折釘入木。固不可拔。誠可憐憫。鵝王擇乳素非鴨類。爾旣有志。力宜自勉。
　　海晏求法語。遂詰之。欲語何事曰。但欲發明大事。以此觀之爾有志矣。而我昌得不爲語哉。古今大宗師莫不共以生死二字爲大事。謂生不知來處。死不知去處也。誠哉若是以是則當推窮原。究洞徹源底而後可也。旣已徹之。則視生死其猶夜且果何大哉。復有以生死爲大事者。乃示以坐脫立亡行化倒蛻。以顯去住自由。非不奇特。然皆小伎。聊以誘愚者耳。而人不識其大者矣。且夫不生不死。謂之涅槃。能證是者。其不極則哉。豈知。是猶客作。賤人求一日除糞之價也。寧知佛大寶藏不可思議乎。佛固莫大矣。而又豈知猶在佛地。然則且道。畢竟以何爲大事歟。咄。

示先覺居士

　　宗門下事。非智者不可與語。何故。彼則往往被名言轉却。不可勝數。何益之有。稍蘊識見者。又必泥於玄微之徑。不能臻於大道。大法不明徒自包於小見。譬猶黠鼠夜行。唯恃三寸之光跳梁上下。以爲能事。燭龍吐火。以照天門。赫赫大明。萬里同晷。頓失其威。如此之者比比是也。然此事不揀僧俗。唯得之耳。得之淺深隨其機器。猶酌海然。持盃盂者得之升合。携瓮盎者得之斗斛。是皆得之。非不得也。然若其能負如海之器者。則乃可盡傾而取之。得其全潮。始能潜藏魚龍變化不測。所謂天機深者得之深。天機淺者得之淺。倘能乘其機器。加以行願悠久所得可勝言哉。吾沙門輩置之勿論。如在家者流常思漢有牟子。抑是時佛法初至。唯是小乘。而其所得契佛心宗。飮法勝味。崇德辨惑。發輝大教。可謂深矣。此微宿昔乘大願輪。而再來者曷有是哉。洎唐全盛。乃有龐公。至於其室家男女。而悉得之。直如獅子之王。嚬呻返擲。縱橫遊戲。於其父子之間。亦乃自相酬酢。得大自在。可謂深之又深者矣。自後聖賢迭出。或應身帝王。宰官大臣。靡不洞徹源底及其發揚。各各不同。各各不異。是皆禀此箇消息而已矣。深歎。近來禪者根力微劣。欲冀眞乘。萬中難得一二。宗師垂慈。百種千般。改頭換面。與之解黏去縛。或有語言而其返貪其語滋於心腑。溢於見聞。以爲究竟。否則豁達空虛。昧於淵奧。以爲超越。悉如蚯蚓之舞欲昇雲煙。無有是處。視彼牟龐等作何必著佛袈娑。始稱釋子。於今之世。易地寂寥可與語者誠亦稀矣。乃有先覺居士。妙智高識。卓絕過人。豈非再來人也。其所得者。想亦深矣。且其令聞久著。前年乃去年。徒弟澤藏主自京師歸。每道其事。謂以愚之虛名在耳。亦甚慕之。而余亦聞其名。以來獲荆識爲恨。今年澤復書報。以千里之隔不得卒爾參謁。倘得法語。示之則使千里對面。豈不偉哉。愚自媿。空洞何可爲語。所謂法語者則說法也。佛云。無法可說。是名說法。吾何語哉。冀先覺居士一笑。
　　
示延首座

　　法延首座道念根於心地。確不可拔。余住淨妙時。數蒙訪及悉以此事而諮詢之。洎余董玆山如有緣契諮之益。密往往徵詰難問。使其下語吐露於心性之理。不無所入。不無所得。而余亦不無爲之點首。而若此者不知其幾。然雖若是。於我宗門。猶有逕庭。今年十一月十五日。余爲衆上堂。有天上天下唯我獨尊之語。有未解者議之曰。此四月八日語也。何故說之。首座卽謂之曰。今日堂上誕生辰也。人始稱奇。余旣聞之。多識兄弟有未至者。遂於冬至小參。覶縷引言。痛爲箴誨。乃及舜老。夫答古鏡因緣。首座一歴耳根。走謁丈室。忻然呈露請益。余卽爲之對機提撕。再三勘辨。見其始有超脫誠於在昔大段不同卽許可之。於後亦復數數相見。見其開言。尤爲逈異。首座乃曰。從上佛祖。皆以此事時節因緣如此契合。方乃承嗣。爲師弟子。我今思之。欲効先哲竟以所自願爲弟子。嗣續宗風。余以福薄德淺。爲不可謝之。首座旣以此事。根之於心。連旬累日。投誠是請迫。不得已使其焚香。恭請三寶證明。順而受之。仍書此爲證云。

示蘊成

　　祖師西來。直指人心。見性成佛。此是第一箇題目也。然到我兒孫。吾則謂之惡口然若夫一向又安能隨宜導引。幷復豈肯自局之諱而不言哉。且汝特以是請當。爲言之。如汝來前動汝足目擧體。乃至足司行履。目職瞻視。司職攸分。惟在一心。擧體若是悉無他物。又若擧體無足與目其何能至。亦猶是矣。能識此心。當見本性。見本性已與佛何殊。或曰。心之與性孰不識哉。卽如所謂瞻視者。莫不昭昭然。所謂行履者莫不堂堂然至於擧體云者一也。余曰。非是乃心之所使爲識也。如世下愚。認奴作郎斯害也矣。又復有者勞身苦體。百種千般。爲之馳求。求之至急。或至狂失。而其人也不知最親而最近。因以求之。乃轉疎而轉遠也。譬如有人怖自影跡。馳於日下。而欲逃之。而影愈疾跡愈多也。就陰而息。其理如何思之。

示蘊晃

　　如汝所問一大事因緣。幷出離生死之事。求以指示。冀得其道。奇哉丈夫。天然有在能問是事。然則據如所問。余合無言。何故言多。去道轉遠。雖則三百餘會。浩浩宣揚。亦非少也。今旣有請。豈能默哉。所謂出離生死者。卽是大事因緣。大事因緣卽是道也。然其道甚近以求之故如前所謂轉遠之矣。然已知之者乃可耳。倘或未能。而無師自悟之者。幾何人哉。求亦宜矣。所求之法。乃當如失重寶恒作是念。毋令間斷。所有世間一切善惡之境。爲緣爲對之者卽就剖析而諦觀之。有耶無歟。如是而求。求之不得。是爲得也。如復未然。則當返覓所求之心。從何而起。極其根源。不見其相。處所亦無。所求忘心。卽當寂滅。一切境界。同時消殞。所謂道者。斯現前矣。倘能至此。則如魚飮水。冷暖自知。不可以告於人也。然後至於咳唾掉臂無不是道。然不可以爲有所得有所趣。向爲勝爲妙。如一有其纖毫可當情者。卽是生死根本。無有出離解脫之分。又復若乃旣得解說。而復忌坐於解脫之處。是謂解脫深坑一墮。於是而無轉身之路。猶水浸頑石不能變化。一無所用。古德云。百尺竿頭坐底人。雖然得入未爲眞。百尺竿頭須進步。十方世界現全身。僧問五祖演和尚。百尺竿頭如何進步。祖云。快走始得。此乃三百餘會之所。未嘗談者思之。

示聰大師

　　聰明怜利。乃是入道之媒。又是障道之賊。其爲媒者。能以善巧妙慧。如覓所失之物。固知。不遠不動聲色。運籌而已。一擧而獲。一見便見。一得永得也。其爲賊者。唯縱奸黠種種狂妄。雖欲求之。計校過之。差之毫釐。失之千里。聰明怜利者。人之使也。唯在主人翁。任用如何耳。主人翁者。心也。一切善惡莫不由心。然道之一字。亦無所謂善惡也。參。

示禪賢居士（竹菴）

　　據如所謂信向此道。孜孜不倦。而朝夕披尋經教幷古人語錄。匪遑寧居。卽此是無量劫來。八識田中。菩提種子發生如是也。更非他物。又云。未蒙激發蒙滯。願以不涉他塗。徑直開示本分一路。此卽含元殿裏更覓長安。作如是說可謂直否。然世間人多是錯會。便曰。一切動靜。施爲是皆自己如來藏海一切山河大地。無非自己妙明眞心。若如是會則是無量劫來。八識田中。無明荒草。參天荆棘。根深而蔕固。未能剗除。說甚菩薩種子而發生耶。然直菩提種子亦須剗却。其庶幾也。其況他乎。然居士已自實會。豈須忉怛。有此忉怛悉是無故橫入他途。皆非直也。又奚能開示本分一路。然則直中曲。曲中直。剗却菩提種荆棘。看他結箇大葫蘆。掛向趙州東院壁。

示蘊昇

　　百千三昧。河沙妙德。總在心源。悟之則頭頭是物物是。百千億劫。盡未來際。受用無盡。出沒自由。其或不然。流浪散失。墮入諸趣。雖或乘少勝因。偶得人身。愚癡頑鈍鮮於智慧。倘乃誦持經典。稱念佛名。自謂道心。人無能及。乃至妬忌諂曲。是自非他。無明猶甚。而其雖能稱誦。不異禽蟲鼓舞嗚噪。風氣所使初何謂哉。若能徹見自性與佛無殊。乃知。所念者是自佛名。無別身心。所持誦者是自經典。無別文字。是故達磨。不立文字。直指人心。見性成佛。唯是一心。初無別法。今欲明心見性。其亦易甚何哉。不假用力。向他求覓。但於二六時中。一切所爲是非善惡境界之內求之也。求之而得。乃知一切所爲善惡境界。皆非善惡境界也。且道。不是善惡境界。又是箇甚麼。參。

竺仙和尚天柱集偈頌
自題妙高亭三首

　　到此虛空最上巓。却於足下看靑天。德雲行處日卓午。照見別峯橫翠煙。
    有生處世如括囊。恨不以手下取將。因思善財七日事。語之來者成慨慷。
    旣乃擧足到此地。無妨決眥觀別峯。倚欄噫氣生天風。吹開朶朶靑芙蓉。
　　
寄禪林禪居和尚二首

　　禪居大士主禪林。樹樹能爲大地陰。然則不妨開線道。要看白日照天心。
    至人一別三千年。又隔弱水三萬里。豈能緬慕鑄黃金。不若寄音封白紙。說向時人轉莫知。使我愁膓海相似。

示禪人二首

　　佛法兩字道甚易。只恐無人著意聽。留取耳根聞夜雨。莫教和我不惺惺。佛法兩字道不得。莫怪山僧口懶開。留取舌頭呑飯顆。等閑焉肯謗如來。

送葩侍者之京省師

　　古今道不得底句。道得不在多言語。不見靈山會上人。一笑迦文便分付。我玆欲寫長長篇。檢點將來何錯誤。只麼相看無一詞。已成狼藉河沙數。然而放去收來。何似舒開捏聚。或曰一向不住。何似一向不去。汝師宗門主中主。之子遊行應絕侶。汝師有道塞穹宇。之子毋辭振今古。曰佛曰祖古是人。爲聖爲賢無異路。汚衫脫去清風生。紙襖著來淋墨汚。何如倒掛百衲衣。等閑笑作三臺舞。靑山拍手爲和歌。響遏行雲動天府。天府開擊天鼓就。跨行雲作霖雨。霖雨施洽下土。無不普。然後正。好移腔換調入巿鄽。聽教千人萬人覩。我亦有一曲。十成無律呂。唱起贈君行。囑君著眼覰。不曰折柳枝。豈云離別苦。綠陰遍地何處無。架滿薔薇泣香露。此曲人間天上無。去覲師顏爲師擧。

次韻答別源首座盆石（石卽師乞與者）

　　訪仙不用蓬萊山。際天海路何漫漫。飛車固是不憚遠。蓬萊今只居人間。語君豈不歎喞喞。免人遠涉勞拍拍。世言弱水三萬里。若果止此胡爲艱。是路不可以程限。是山亦非㠝與屼。我以是說嘗自樂。高歌獨步清溪灣。溪闊遊魚亂無數。似聽我歌趍作團。我歌復拍魚再躍。我嗟魚慧人何頑。我歌魚遊誠一揆。魚心我意非兩端。魚能聽歌復聽語。語以咄出千萬般。或謂蝸居坎井窄。或言龍出滄海寬。或謂塵世鬧而擾。或言仙境清且閑。我今有語或時默。魚斯出游何當還。魚聽語竟去不聽。我觀魚已空無觀。涉波探淵覓無跡。但見怪石如峯巒。狀勢拳奇勝蓬島。巉巖屹立清溪湍。從玆懷袖有滄海。便知此地非人寰。上苑名園種桃李。長條小朶爭折攀。紅白芬芳一時好。艶陽寧耐天風寒。十洲春色頗爲勝。數盡亦見花凋殘。何如得此一拳石。凛然相對長怡顏。蓬莢只今在人世。我先有語非相謾。我昔憐君乏盛饌。以此作供希忘飡。不知邇來解飽否。氷盆酌水莓苔斑。

寄白雲庵主（幷引）

　　昨者辱訪。共遊視所磨礱崖石上。欲作語心二字。今已成之。因便成四句。願發一笑。復料中巖見此。其忍俊亦豈能禁耶默共虛空閑語心。分明入石已三分。世間無一匪側耳。未審白雲聞不聞。
    擬古三首。次中巖首座韻
　　何處來飃風。萬事如轉蓬。乾坤亦不定。道路成汗隆。盡願作輪轂。不聞彈絲桐。南北阻且遠。推入羊膓中。飛廉撼海嶽。抉雲開穹蒼。欲我覩白日。令人依重光。兩眸正睇望。六合忽開張。照見萬種類。汰淘或播揚。粃糠及砂礫。重輕各有常。如何此大明。不燭錦綉膓。問天騎六龍。回遊白雲鄕。
    常思謝靈運。掛席拾海月。匪從滄溟遊。却作塵埃沒。每愛李太白。天然有仙骨。縱不騎鯨魚。高飛跨鵰鶻。

贈愚藏主

　　道貴如愚非智巧。墻壁其心方合道。如來寶藏玉鑰開。海口至今談未了。況吾無舌將奚言。涼飈吹我靑蘿軒。大坐當堂笑不語。時聞落葉聲敲門。道人扣別適相似。袖紙需言作雲水。堪持剝啄琅然音。就作慇懃贈行季。不須此音寫我詞。等閑落筆何人知。大書特書沒一字。變宮變徵多流離。流離絕情理。無疑掩人耳。道人入細聽。點頭笑而喜。天機錦段金鳳花。玉絲寶緯人爭誇。道人擲地不肯取。願持此紙遊天涯。」
　　
悼明極和尚

　　少林葉落夜飛霜。達磨孫枝掃地亡。不識歸根何似樣。海雲千里暗扶桑。

維摩賛

　　法身大士無不身。彌天相好何其眞。氷相玉質服寶飾。重入塵勞此垂迹。嘗聞彈偏擊小。賛大褒圓靡不爲。然後一床方丈。獨臥毘耶離。迦文致訊遣人至。虎鳳蚊龍無不備。試令各說不二門。三十二人金玉粹。及其返詰默而已。三十二人俱墮地。我觀亦復不墮地。是默聲震如雷霆。同時證彼三十二。又復以須彌盧之高廣。四大海之浩渺。置諸纎芥及毛孔。無所減增非大小。乃至斷彼大千。猶若陶家輪。或如針鋒持棗葉。洎內劫火於腹內。吸猛風於口中。促一劫爲七日。延七日爲一劫。其略說也如此與。夫室包九百三萬之座兼人天。請彼香積一鉢飯。飽此無量幷無邊。手接無動妙喜國。如握華鬘不煩力。我觀大士不思識。刻鏤虛空謾碑記。九牛一毛傳作經。豈知大士皆餘事。我欲賛之賛不得。聊假容儀寫胸臆。然而縱使以虛空。爲口。萬像爲舌。乾坤擺雷硠。遺響飛靑天。窮大千而不渝。亙萬古而匪忒。虛空可磨說莫窮。何如大士當時默。我觀是默猶支離。妙德不作還可悲。我今非默非亦非。斯人旣往誰同歸。五天慘淡生蒼烟。只今已是三千年。手援日月出八埏。再瞻顏色萬像前。

對花送小師裔楚侍者

　　我有一句語。未吐汝已會。不似十九年。抄向紙衣內。別我事遠遊。壯志不可留。安將六州鐵。打作萬里鉤。烏騅之馬不可駐。象龍蹴蹋奚肯住。到頭浩蕩蒼海波。何如闊遠靑天路。何日重來歸。與子語細微。不堪今日別。對此花芳菲。

次禪林和尚韻悼融書記

　　應是天台五百牛。相招歸去看飛流。斯文不作渾閑事。失我同遊可奈愁。

寄澤侍者（幷序）

　　天源澤公侍者遣中書君六輩見訪。甚稱人意。可以任用者也。於是就呼其說頌。使之傳以謝云。
　　久不接天源。使人心爲渴。忽然飛遠音。頓爾解焦熱。且沐管城翁。與我寫書札。六人成大器。勸請爲說法。因使參墨卿。然後爲提掇。不用動我口。渠固勝吾舌。瀾翻千萬言。縱橫默時說。晴窓著眼聽。風雨龍蛇活。兼補造化功。何事不包括。審此一毫端。勝彼大千闊。誠以利如錐。固非堅似鐵。時時聽指揮。一一受曲折。常思澤天源。寸心終不竭。　
　　
示裔生三首

　　昨朝旣解制。今日宜自恣。白紙在我前。引筆書黑字。書中意若何。必竟沒滋味。滋味少沒人知。樹頭索索西風吹。飄來落葉一兩箇。拾之欲止傷啼兒。兒旣不傷啼乃止。柏手笑歌囉囉哩。
　　一紙旣已滿。再請第二幅。不媿字脚長。豈憚筆頭禿。言旣無文華。語固絕珠玉。人見必笑我亦哂。怪底春蛇絡秋蚓。何如一字不著畫。與世無窮作標格。
　　二紙與子書。不期再三索。走筆合乘興。到頭不推却。著墨龍蛇飛。振毫風雨作。可憐能大師。不會者一著。口占和偈倩人寫。欺殺黃梅僧七百。裔生裔生知也未。千古清風動天地。

次韻別源首座五首

　　欲勸飛光酒一杯。莫將年矢向人催。多應白髮三千丈。竟到吾儂頭上來。
　　世間未有楊州鶴。海內多無葉縣龍。日暮亂鴉啼散後。夜深窓下泣寒蟲。
　　鐵甲將軍非劍客。錦袍公子豈詩人。獻詩呈劍吾無用。畢竟孰於詩劍親。
　　常教惺惺莫使迷。瓮天寧學舞醯雞。直饒作佛無須羡。何況爲人已自低。著句但愁驚鬼泣。出頭非願與天齊。有時獨宿千峯頂。夢遶崑崙萬國西。
    大道如天謾陸沈。笑將分寸校千尋。虎頭燕頷未足齒。蟲臂鼠肝奚掛心。萬古乾坤渾似舊。一期人事任如今。西風陣陣吹黃葉。拾得瑤花喜自吟。

贈足庵麟首座

　　無言可說爲法語。纔有一句皆不是。何況濡毫染墨花。雪月煙雲書上紙。無過對面瞞却君。勸君自合加精神。筆下龍蛇電光走。不啻獨掃千人軍。達磨西來乃不識。黃金殿上生荆棘。直入嵩山坐九年。從玆遍地成狼藉。人間頭角其多。麟其足矣唯一隻。邇來斯道如斷絃。貴續餘響寧無緣。我作是語君謂何。爲君一曲風前歌。

示裔龍侍者

　　今日不勝風雨作。獨坐自覺情懷惡。出紙求吾肆意書。好句忽從天外落。座客戲云無乃雨。正値蕭蕭洒窓戶。執筆搘頥著眼聽。點點何曾落別處。不是櫚外聲。亦匪空中色。衲帔蒙頭坐石床。一事不干心意識。正此時無人知。掇筆以是書示伊。

訪別源

　　一年不到此。快我今日來。見說縱性窩。不爲他人開。長松老翠葉。石壁堆蒼苔。幽窓面林隙。幾見白日頽。有時發妙語。肆意無敲推。不覺爲撫几。四座驚奔雷。

示森禪人

　　森森之木皆良材。當仁性地宜栽培。先要清陰覆天下。後爲梁棟支傾頽。君不見。當年臨濟稱後生。大樹蔭芘人間涼。祖師門戶旣高廣。果然爲棟還爲梁。我觀人根豈差別。杞梓楩楠逈殊絕。幸有上條猶可攀。須教此心堅似鐵。

示僧二首

　　春風及春雨。飄洒何太急。吹來櫚外花。打我窓前濕。灼灼缾中花。蕭蕭檻前草。得意當靑春。相看轉新好。

題別源首座建長秉拂佛事

　　想像當陽秉拂時。三千開士合低眉。如何却把金剛眼。拈向空中打雀兒。

示海鑒二首

　　我有一句語。遍在天地間。天地亦不會。化爲水與山。日月亦復爾。四序相循環。人居天地裏。譬如魚在水。欲識水與魚。由來只一揆。我作是說句非句。東風吹我庭前樹。千尺遊絲墮碧空。依然捲入靑冥去。
　　我有沒毫筆。能寫無字言。不須紙與墨。落處皆可原。是牋於吾竟何用。況子持來求法頌。八萬四千塵刹說。河沙諸佛皆如夢。卽今開眼爲爾書。與彼作者相何如。能向此處道一句。三十烏藤贈君去。

代簡先覺居士

　　新春竟何如。納福想倍萬。我欲貢尺書。爲祝加飡飯。見說禪悅食。六時無少間。東風浩蕩吹煙花。千林萬壑生光華。朝廷有道門舘靜。飽嚼吐出虛空査。我身忽染維摩疾。休退不能居丈室。不識此疾起何許。不熱不寒非痛楚。願咨居士必我知。慇懃寄此一則語。

送璵侍者

　　下山欲學佛法去。肯似鵲巢吹布毛。門外燒痕春正好。舞風碧草映行袍。

送定侍者

　　定侍者來作別。値我匇匇沒言說。沒時亦有信筆書。欲覓其意水中月。水中月定有無。獼猴欲探長區區。侍者旣定豈復爾。一念萬年無可比。安詳而起仔細看。怪我松煤汙檀紙。

送小師淑侍者

　　請假二十日。覓我贈行偈。筆口當爲言。請君聽仔細。古人一步不妄行。今人擧足胡爲生。門前大道透南北。翠螺萬疊靑山橫。去兮住兮非去住。往兮來兮不同趣。往來去住知幾多。坐斷兩頭誰是主。之子此行誠若何。窓前白日如電過。者些影子踏得著。往來去住還無他。不然且去學佛法。歸日應將虎鬚捋。如今不把布毛吹。千里萬里阿刺刺。

送足菴鱗首座出世

　　佛祖爲大事因緣故出世。至於吾儕之輩豈容易。陶汰鍊磨知幾多。善必先當利其器。吾觀足菴公。眉間寶劍光射天。鸊鵜淬雪威音前。是我前來舊禪將。曾經敵勝諸方傳。于今置劍提鈯斧。要把不平酬佛祖。因思昔日三聖興化逢人卽出。出則不爲人。逢人卽不出。出則便爲人。不審此行與誰相接武。又思德山臨濟及彼諸師。與夫棒喝交馳千般作用。於其一期以時發之。足可觀光。若乃於事檢點將來。何異密雲不雨。我作是語足菴笑。天外清風號萬竅。大事因緣不暇論。笑看飛花如雨填衡門。

泊船菴作（幷引）

　　橫洲泊船菴久聞其勝。未由獲寓目耳。迨別傳和尚尸之。始爲一造菴之前。復有曰拈華山指月峯者尤絕。乃悟。前人立名識在斯主。豈偶然哉。因作三偈以識歲月。用博一笑。時已卯三月十五日也門前有路透波心。誰敢來言水淺深。菴主一心過似海。幾人側耳聽潮音。
　　夕陽紫翠照餘春。金色波羅正吐芬。自喜別傳消息在。破顏微笑豈無人。
　　如掌摽空境致殊。幾多延首望雲衢。主人笑擧盤山話。却問時人會也無。

示禪者二首

　　新語我本無。舊言何處討。幸有天然資。不如逐旋造。若是那一事。語言不可到。
　　一笑清風生。林木出音響。譚說浩劫事。不覺撫吾掌。風休響復銷。是事奚可尚。

送榮侍者

　　只將華偈當人情。別後迷人鬼眼睛。一句到家方可歇。不須長宿旅邊亭。

別流歌

　　百川競注皆同波。滔滔天下何其多。中有一水異於是。進行不待盈其科。是水非濕亦非燥。來源不涉崑崙竅。五蘊山頭脈路通。八識田中深莫料。洋洋乎兮美哉。浩浩乎兮無盡。敎海之外何沛然。當日濫觴唯一哂。

送仁藏主省母

　　父母未生前底事。大藏已曾言仔細。萬端曲折何其多。乃有胡僧來直示。是時錯奉梁王昭。光統流支足微妙。廓然無聖復不識。忽爾風吹成別調。此風是謂仁風兮。不知何處來。可能吹我庭花開。當年一朶五葉者。只今千載唯根荄。此調是謂清商兮。我恐世應少言之。使我傷懷抱續絃誰解合靈膠。蕭蕭大地多秋草。父母未生前底意。未出母胎君已會。今日歸寧說似伊。足報劬勞返恩惠。蕭蕭大地秋草多。何由拔置靑天外。願言爲出織蒲手。與我一拈生掃帚。
　　送禪林序知客歸京東山幷再求二首。
　　接盡門前不來客。不啻三千幷八百。無邊刹海諸聖賢。一一望風皆點額。玻[王*梨]醆酌飛瀑花。醆底不著黃金芽。禪林本自沒枝葉。恐人認作杯中蛇。伊余有口本無舌。此味居常曾一啜。從此無邊刹海枯。一一聖賢蹤跡絕。爾今別我歸京城。我有小語君爲聽。三世如來不是佛。好看東山水上行。
　　送行之外別作偈。信筆一啜無所貴。筆端颯颯清風生。舌頭衮衮波濤沸。非禪非道非佛法。但貴當陽活潑潑。亦造亦作亦天然。能卷能舒能縱奪。直饒臨濟德山著眼不及。任是雲門趙州擡首猶迷。不知此外知者其誰。試問閙巿中間天子。此意胡爲。

送裔楚侍者

　　侍者參得禪了也。此語相傳遍天下。當日東山口未開。不知孰是知音者。圓悟一染惡聲後。便乃隨他脚跟走。雞啼狗吠知幾多。變作當陽獅子吼。楚也參禪不須說。終始從伊嚼生鐵。三年別去今再來。已自解釘虛空橛。重覓吾言出門去。滿紙書成無一句。此意分明楚合知。莽鹵莽鹵河沙數。

送觀侍者之京

　　侍者參禪貴人識。九萬風斯駕鵬翼。東山報衆後至今。不啻一擧六月息。得月樓前池水深。闌干鷄唱誰知音。掉頭別我京城去。乞我一曲風前吟。長安雖好不如在家。脚頭脚尾地角天涯。十字街頭見天子。何如笑折窓外寒梅花。

送建長湯藥崇侍者之京

　　佛法不須學自會。有幾人知此三昧。尋師擇友苦勞神。見說諸方如鼎沸。君不見昔日會通侍鳥窠。師無所示不奈何。一朝欲別下山去。八萬四千岐路多。吹起布毛聊一塞。翳却靑天日月黑。己眼從玆始自開。方能了了分南北。此乃譬如藥不瞑眩厥疾弗瘳。一著不著徒悠悠。又不見更有三登投子九上洞山。幸是有例可把有條可攀。子今發足京師去。豈是區區徒往還。

送裔巖之長門州香積寺

　　巖也卽是化菩薩。金粟如來欲使伊。滿鉢好盛香飯至。娑婆界上有人飢。

送裔澤藤主省母

　　一大藏教對一說。拔出如來口中舌。三千刹海血淋淋。白似炎炎火中雪。如今此舌還復生。化爲萬像空中橫。但貴時人著眼聽。大音入耳何匉訇。中有八萬四千義。一一義中宣祖意。邇來斯意無人知。散作春風塞天地。只將此箇獻尊堂。全勝黃金白銀諸寶貝。

贈璵侍者

　　春雨初晴山出色。紅紫交加間靑碧。畫就多年古佛心。幾許相逢不相識。侍者與我相聚久。佛也心也皆知有。此事分明在目前。究竟何須重開口。開得口來無乃錯。是錯看來還不惡。侍者點首我撫髀。散作和風滿寥廓。

示蘊守

　　日月兩輪如箭急。人生百歲似風過。放教八識須臾靜。選佛場中取上科。

送容侍者歸京建仁

　　千里迢迢來復去。去來知是幾時休。大王不到建仁寺。三世如來笑點頭。

畫竹四首
春景晴竹

　　東風正吹暖。麗日方融融。名園鬪花卉。刺眼爭白紅。何人種綠玉。挻挻森作叢。寒梢滴煙露。高節凌雲空。豈無靑鸞紫鳳。時來集其上。使我側耳細聽。引頸長相望。人間久絕簫韶音。燕語鶯吟雜歌唱。又復野草芳菲連天蜂蝶知幾何。厥性不與綠玉和。瞻彼淇奧念君子。風前彷徘聞鳴珂。下有龍孫露頭角。𧤏𧤏滿林人未覺。豈是人間桃李蹊。風吹未斷花先落。

夏景雨竹

　　萬本脩篁綠參錯。太半長梢解新籜。三時甘澤飛清涼。千畝渭川滋廣莫。涳濛遠色天外來。壓林雲影空中頽。但見植物霡霂。不聞流水聲喧豗。葉葉枝枝翠藍滴。娟娟濯濯琅玕碧。蕭騷渾似作龍吟。便恐拏雲去無迹。却愁七賢六逸無所居。又愁世沒虛心抱節之者將何如。忍見人間惡草木。彌道周途滿山谷。不可一日無此君。自欲擧手披靑雲。

秋景風竹

　　商飈起玉宇。爽籟無等倫。況以君子德。被及君子身。豈歌婕妤扇。不思張翰蒪。恩怨及治亂。終始非吾人。白帝勅飛廉。發足來靑蘋。不駐松柏下。竟此舞翠筠。婆娑應節拍。裊[女*耶]合屈伸。脩枝似長袖。翩翻一何頻。回鸞展綠羽。宛轉多逡巡。飄忽聞歌聲。戞玉含清新。能振萬林木。豈唯動梁塵。怪底再四聽。耳與聲非親。自疑崑崙曲。得非湘水濱。復想土囊口。否則蘭臺闉。豈是太山阿。無乃北海津。胡爲十萬夫。與我爲比隣。願乘萬里浪。宗慤迹已陳。悲哉宋玉辯。詞賦徒酸辛。有斐此君子。文質何彬彬。金戈映翠葆。活動如有神。何須爲管城。以語書諸紳。昔人作汗簡。訓誨猶諄諄。炙削失故節。殺靑滅天眞。猗猗此叢綠。大化同陶鈞。清聲滿天地。豈唯席上珍。但恐搏扶搖。變化騰靑旻。

冬景雪竹

　　江雲不動風蕭蕭。貞節丈夫寒氣饒。萬里靑天不可覩。何人撒下瑛瓊瑤。可是玉龍初戰罷。滿天鱗甲隨風飄。氛氳散漫旣交錯。藹藹奕奕何瀌瀌。崩騰排拶至委積。壇欒蕭瑟如聞韶。貞節丈夫轉嚴毅。甲刃摐摐如櫛比。不騎鐵馬突重成。橫驅玉鳳森張翅。瑤池玉妃爭好醜。不住瑤池事王母。千乘萬騎駕玉龍。却呼玉鳳參前後。誰識嬋娟歲寒事。子猷去後空臞瘁。虛白存心自凛然。本枝固有氷霜志。琉璃剪花雲母英。頼有姑射仙人情。密密疎疎點寒翠。隨風結綴欹不傾。百萬兒孫臥寒土。正此駢頭飮雲乳。密滋壯氣鞭玉虯。更拂雲霄戰風雨。

示裔雲

　　裔雲誤聞虛名。不遠千里。自九州得得而來。願爲弟子。値余休退東堂。不能爲之安置。厥志旣堅。乃居旅次。時以見參。諦審其誠。當此末世。風澆俗薄。不可勝言。而亦有是者歟。然苟能固此大心。久遠不退。不被其風俗所回。而能回其風俗。不唯自度。兼度他人。是則誠猶火中之芙蕖也。其罕矣。夫孰不欽哉。一日求法語。且曰。欲明大事因緣。固已雖甞終日孜孜用工。然而未得入頭之處。今幸獲爲弟子。如有宿緣。望垂慈誨。委曲開示。倘得通達。則不負長途遠來之志。又云。正當發足欲來之時。夜夢巿以草㞜。及見之卽圓覺經也。始意以爲希有而尊重之。不敢著於脚。尋亦自謂。旣是特爲行脚不著。奚用卽著之。及其出門。乃見蛇子多橫道路。卽超過之。復思濟度而履之云云。吁爾有此志。有此休徵也。爾固不能委曲開示。所謂大心不退。異日未易量也。乃爲說偈。偈曰。
　　大事因緣非小可。遠自九州來訪我。歴涉艱辛知幾多。不翅肩擔幷背荷。我慚無德爲爾師。負汝有志空孜孜。丈夫行脚必具眼。豈如落葉隨風吹。大光明藏草鞋底。說似時人夢相似。得來不用半文錢。但覺點頭而已矣。盡大地人欲行脚。盡大地人著得著。無大無小非短長。維聖維賢共回薄。汝未出門時。我已先分付。一句遍天涯。鐵蛇橫古路。合眼跳得過。通身汗如雨。正當此時。不妨六月一息。千里一步。大事因緣是何物。幾許乎人剛受屈。吾家行處異於人。不似常人求作佛。往往人間不同調。幾向風前自歌嘯。祖宗不作知音稀。幾欲大呼幷絕叫。此事由來難委曲。委曲中間轉踡跼。欲得通達無有由。無乃無端自拘束。我今說偈葉止啼。啼若止也兒自嬉。旣不啼能自嬉。不日當成沒量漢。我有鉢袋欲付伊。

雪鷺二首

　　誰家作洲渚。疊石池塘坳。古梅拆紅蘂。孤竹搖靑梢。天公見梅缺清絕。一夜蕭蕭落寒雪。梅紅變白竹減靑。塘坳疊石如瑤玦。有客有客名屬玉。時時來此池塘宿。通身潔白雪不如。愛向雪中翹乃足。滄波之侶何其多。目前相伴唯五六。一者擧首欲振飛。客乎戾止還思歸。彼兮此兮無惡斁。萬里靑天在目擊。
　　雪磯有高柳。萬縷銀作條。一一各有態。絕者爲枯梢。枯梢古怪如折戟。倔强扠枒照空碧。雪磯有柳復有石。磊磊落落如圭璧。千形萬狀知幾多。突兀屈曲橫溏渦潜波掩岸不可數。一拳突起高嵯峨。乃有舂鋤八兄弟。以雪爲衣俱一體。選住枯梢最絕枝。幷此嵯峩映清泚。見說西雝奇。未必奇若斯。前山無雲更同色。又欲共整高飛翼。

送裔舜

　　一句道不得。縱橫何限數。譬如天與地。何曾有言語。四時及萬物。總是天地句。會得此句者。卽是佛與祖。所以道舜何人哉。余何人哉。佛亦人也。祖亦人也。於我自己。豈在其下。舜乎舜乎將出遊。於此意也曾知否。
　　小師裔竺侍者聞思歸之意作二偈見留次其韻以酬之。
　　堂堂大道接天平。要住卽住行卽行。行住難忘師子義。堂堂大道本無情。
　　達磨當年亦只閑。何如今日得生還。神光一臂君全在。可擧鼎兮堪拔山。

示裔翔侍者

　　可惜此大紙。値我懶而拙。翔子覓手書。我欲珍重歇。翔乃不肯去。必欲得一語。我指虛空中。我語何限數。翔固解點頭。覓之不肯住。捉筆爲一揮。要使龍蛇飛。落紙不如意。但覺蚯蚓肥。措意超佛祖。興言出今古。一一與願違。自慚何所補。翔子當勉之。何妨過於師。

次韻懷淨土詩（幷跋）

　　落日明邊羃彩霞。妙蓮香吐碧池花。無端別作風塵客。日日思歸興可涯。
　　淨土無埃念是塵。有懷畢竟到無因。我今何事情如海。欲踐花池足屢伸。
　　人間有客類仙陀。豈在空王憶念多。唯佛是人稱佛佛。借婆衫子拜婆婆。
　　欲趨寶地瞻毫相。不用金橋駕碧空。一念不生全一念。橫河跨海與天通。
　　七珍池畔沒凡夫。勢至觀音數召呼。欲見彌陀眞面目。別無毫相及金軀。
　　導師垂手接吾曹。我亦胡爲乃自逃。本性唯心皆具足。不曾缺少一絲毫。
　　天雨寶花敷玉地。風吹仙樂度金池。眞人日日遙招手。顧我自如牛著縻。
　　人人盡是丈夫兒。我與如來願不違。作佛固非奇特事。却慚掛在口唇皮。
　　欲歸清泰舊家邦。豈用壼公縮地方。路在自家心性上。眼開眼合不曾忘。
　　佛去我兮還不遠。我懷佛也且宜寬。寶蓮華捧黃金足。十二時中在鼻端。
　　客携子昻趙公所書幻住老人懷淨土詩墨本十首見示。而正中余之心事也。抑宇妙詩奇。而尤令人忍儁不禁。然其題雖曰懷。而語多勸意。夫是老人以佛菩薩特欲爲人之心。而隨宜若是乎。余因倚其韻以和。然不敢以勸人。但自懷之也。又佛方便多門。歸源一致。所謂從是西方益過十萬億佛土而有彌陀者。由迦文所指也。而且唯言其彼彼互相稱讃而無他說。何今之有人共於一佛門內。或宗一經一論一教一法者。則各如氷炭水火怨對仇讐也。吁其亦佛之心乎。余固莫能知也。余與幻住。所宗皆禪而作是詩。人必以余二者。不知其宗。或將欲以擯之。然亦奈何哉。

古林和尚賛

　　玉儿峯頭一鶚飛。鳳皇臺上鳳來儀。巨元六合簫韶作。景定餘音無孑遺。

送森侍者南詢

　　君欲學佛法。發足南方去。將錯以就錯。爲君書法句。覺城東際稜伽頂。一言未吐君先領。根本旣深花果繁。大樹陰涼布清影。善財一童子。臨濟小厮兒。閉門不造車。出門俱合轍。轆轆轉過百千城。或若見人誰一喝。我續孫枝十九葉。苗裔知來幾千劫。欲接若木最上巓。光曜祖宗恢大業。南方知識一一知。南方知識天人師。踞空王座握塵尾。指揮佛祖如嬰兒。就中佛法不可學。學之得者誠大錯。不學不得亦是錯。學之得之亦不惡。學與不學俱休論。彈指可開知識門。聽彼爲伊說甚麼。重歸共看扶桑暾。

賡休居老人韻寄物外首座（幷引）

　　偶閱休居老人語。有寄淨慈斷江首座偈者。因思。建長第一座物外什公年高德邵。而久不肯爲今方一出。群衲喜之。於是敬賡其韻。以助其喜。幷爲叢林得人之賀。仍用其起結二句幷書是老人舊作於其首云。（當時之序如此今開版則不書休居所作者）
　　巨福山中第一座。昔曾萬里遊南方。每念雲門睦州死。痛嗟法海頽其綱。何況耆年壓黃檗。行道已先威音王。與夫一時坐鉢位。何如大地爲禪床。佛祖固無立地分。聊以道術能相忘。隨其波也逐其浪。同其塵也和其光。否則人應無處避。北斗南辰俱易位。此事如今且莫論。不如下地巡堂去。

再賡寄別源首座（幷引）

　　建長第一座物外公旣解職。別源兄乃再出。叢林之興其在玆乎。因以昨所賡先師老人韻賀物外者。復以其法重和之。用寄別源云。
　　巨福山中第一座。圓機宛轉無定方。愁見恢恢法網裂。再尋墜緒重提綱。前年說法似雷震。如㧌大地脩羅王。去載安眠默不語。眇視刹海如臥床。高枕無憂萬想滅。先師公案猶難忘。動靜出處只者是。可摧宇宙凋三光。擔得版行人自避。者一路子無地位。莫教瞌睡被人嗤。不如下地巡堂去。

退院寄左武衞將軍

　　鐵枷雖重擔亦好。擔久無端病氣生。珍重檀那聊一脫。待身强健又商量。

南海歌（幷引）

　　凡吾大雄氏之言夫天下者必曰。海所謂浮幢王刹海。無邊世界海也。如卽此之地曰南閻浮提洲者。實須彌盧山以南之海洲也。於是洲以南海字之宜矣。故余已嘗爲說偈以證。而今又請別作語。余不肯。至再而三。抑不得已。而謂之曰。爾能道得一句則從命。不則不然。洲乃應聲曰。盡浮幢王刹無邊世界海。悉在師之胸次毛孔間矣。唯願傾以一滴之水。向一毫端上。以資南海耳。洲復何言。余乃喜援毫爲之歌曰。
　　閻浮提洲佛刹土。衆流所歸百川注。是中含靈固非一。逐浪隨波何限數。迦文橫身作船筏。一越三千濟窮髮。吐呑日月戰雷霆。溟漲全潮涌還沒。人言江漢皆朝宗。不知誰到龍王宮。爲問當年善財子。百城煙水寧相似。

隨隱（幷引）

　　弟子某以雪岩老人偈。有曰隨隱者。以愜其懷俾書以授之。餘因吁曰。天地閉。賢人隱。吾道亦猶是歟。然古之言夫隱者亦多矣。而隨之一字猶罕且至也。又吾所謂隱者。豈世間退遯其身。不事王侯高尚其事。可同語哉。乃從其請幷和其韻。以寫其意云。
　　潜藏之道無所拘。天地閉作吾幽居。天高地厚同爾汝。天翻地覆長如如。在一切處誰解見。但覺眼隨天地轉。卷而懷之亦在我。一切攝歸成一片。或時遊賞吟且哦。或時宴坐還婆娑。縱橫出沒絕踪跡。天地萬物如吾何。

送小師裔澤藏主之九州

　　行行重行行。作言爲相送。不辭爲子書。未解硯池凍。再三呵得開。涓滴猶堪用。非特送爾行。豈獨寫吾頌。可以澤大地。與彼一切共。昆蟲與草木。龍象及虎鳳。十方佛刹土。百億河沙衆。皆我涓滴間。豈若呑雲夢。作詩贈君行。鄙拙無變弄。行行宜自觀。勿對高人誦。然於四海內。豈以皆空洞。尚想九州外。必有吾伯仲。何妨天地間。臨風恣高諷。

正月十六日大風雨積雪頓消以示禪者

　　東風吹暖和雨來。頓消積雪嚴凝開。豈知硯池一酌水。昨宵凍解雲作堆。捉筆寫偈堆雲走。門外風聲萬竅吼。忽然吹倒須彌山。四大部洲同往還。

禮僧來一首示裔亮

　　禮僧來禮僧來。舊年禮僧來。新年禮僧來。昨日禮僧來。今日禮僧來。年年禮僧來。日日禮僧來。禮僧來有禮。不誠徒往回。我身臨大難。背面笑咍咍。我足臨懸崖。背面手欲推。非唯手欲推。旣墮以石槌。亦有憫我者。有口不能開。相見復相別。彼此心空哀。鳴呼禮僧來。見義其誰哉。

酬無用首座幷序（先附其所投者）

　　細讀禮僧篇。感人亦感天。再讀復再玩。不覺淚漣漣。吁嗟人眼淺。相見少眞見。宗匠實難逢。不肯受熏煉。人我山嶮巇。是非海渺瀰。憂自不榮達。喜他在明夷。燕翼鳳翔多自誇。羊質虎文數如麻。奇祥異瑞。麟龍頭角。竟埋沒天蟇怪蚓。吐氣如雲遮。師乘悲願力。得得來異域。嘆世少汲引。袖手且緘默。獨足卓立萬仭崖。從教背面以手推。一心充滿虛空界。不管背面笑咍咍。豈不見黃檗値公美。曇花重現瑞。颯颯清風生。兒孫遍天地。日者作禮僧來示裔亮固適然爾。乃蒙讀之屬成奇句。見惠如此。何可當哉。伏誦不已。敬倚韻嚴重祈一笑。
　　愚我作是篇。如撈水中天。豈獨撈不得。徒碎清漪漣。無分水深淺。天形皆可見。寧似金與玉。鑛璞藏精煉。崑崗嶮且巇。麗水渺復瀰。渺瀰與巇險。可竭還可夷。可夷可竭誠堪誇。得金得玉如稻麻。嗟我水中撈天非唯不可得。奈何清明反被渾水遮。從來命與力。各如守區域。顧我唯信命。有言不如默。觀公險語如巖崖。萬立萬仭不可推。誦之可以破鬼膽。豈是等閑相啁咍。君不見自古忌材美。麟鳳不爲瑞。公何作此言。勢欲壓厚地。

送小師裔厚奔兄喪

　　弟兄之義。如足如手。師子之道。天高地厚。兄之喪也其情哀。別師覓偈心欲摧。執筆欲書憐子情。天高地厚誠非輕。誠非輕不可寫。忽聽屋角松濤潟。

送胡書記

　　夫子不識字。老胡不會禪。迢迢十萬里。此土幷西天。道人分上一著子。由來不在禪與字。一寸龜毛重九斤。黃牛八脚垂過鼻。或時去不去。有時來不來。門前大道絕行路。當軒寶鑑生塵埃。塵埃生光影滅。正恁麼時。夫子識字。老胡會禪。到頭此事如何說。

天柱集前偈頌終（又天柱後偈頌接此紙後三十五葉）

　　竺仙和尚天柱集後偈頌

　　辛巳歲三月二十日。師居相陽淨智稜伽菴。俄詔下有南禪之命。且喩之以結制宜卽日起程。於是遠近曾識未識者。競乞法句。窓紙未明。扣門而入。挨拶堂上。雖日入而不去者日八九。師以先後入門。次第䟎近座側者。次第走筆應之。以當時匇冗缺人失抄錄外。據裔淑在側所見。現錄八十首云。

周禪人

　　一周遮二徑直。七尺烏藤挿雙翼。八表無雲自在飛。渾不教君勞脚力。靑天高黃地厚。幾許禪和外邊走。好把吾言說向伊。昨夜法身藏北斗。周禪周禪知不知。曉來合掌南辰後。

熹侍者

　　慧日峯前雞一唱。萬里江山春駘蕩。大王不出九重城。忽然報道來相訪。趙州當日無分曉。此事如今向誰道。楞伽山下水潺潺。妙高峯頂日杲杲。來者去者人幾多。觀者聽者知誰何。打落峯頂日。截斷山下水。要行便行。毋勞議擬。只將此意持贈君。孰云刹海秦無人。

傑禪人二首

　　千人爲英。萬人爲傑。我於此事。如何不說。說說。不在口不在舌。毛錐頭上定乾坤。八字分明無兩丿。別別。憶得古人有言兮。擾擾匇匇水底月。
　　渾無一字卽法語。好紙如何求墨汚。我見佛祖如寃家。開著嗅口驀面唾。如今釋迦不作。達磨不來。羸得笑口長咍咍。莫參禪林問道。問道參禪俱不好。君今幸是英傑人。莫棄家珍外邊討。

遠侍者二首

　　問伊覓一句。答我以微笑。誰知正此時。千差俱一照。每思昔日靈山時。一花拈出無人知。迦葉老子去不返。二千年後非君誰。我有正法眼。勸君休滅却。堂堂臨濟兒。千古爲標格。
　　十萬八千不爲遠頃刻去來三百轉。伊余睡著不曾知。愁殺當人足生趼。我有拄杖子。擬欲將贈君。去來不用足。可以飛靑雲。無邊法界消一突。東邊涌也西邊沒。摩挲睡眼起來相看話因緣。不覺窓外春風顛。

隱首座

　　人天眼目。堂中上座。隱顯不殊。何須者箇。桃花開遍三月春。文殊懽喜觀音嗔。靈雲一見拍手笑。眼如明鏡生埃塵。此事如今不可雪。大家釘取虛空橛。脚踏毘盧頂上行。趙李張王謾甄別。人天眼目久已知。偈言重說將何爲。八萬四千外底句。從頭寫出無一語。

全提書記

　　一句不相到。十方皆坐斷。抛下鐵蒺䔧。拾得金剛鑚。盡大地人俱不識。白雪雪兮如漆黑。半夜拈來白晝看。嚇得波斯眼睛赤。有時西天出現。忽在東土遊嬉。北俱盧洲打瓦鼓。閻浮界上歌竹枝。少復少。稀復稀。左出右沒無人知。忽然變作黃龍角。觸倒三山幷五岳。地神惡發打虛空。萬像森羅鳴剝剝。日飛月走東又西。玉兎哮吼金雞啼。長說短說。全提半提。白紙寫盡靑天低。

靈悟侍者

　　參禪貴靈悟。不爾皆徒然。不在行脚遠。多費草鞋錢。君不見。玄沙不出嶺。保壽不渡河。颯颯清風滿天地。百千佛祖如吾何。
　　
襟禪人

　　胸襟流出。蓋天蓋地。不在苦思。著心用意。佛祖之道皆如斯。後生末學多未知。區區不用習言句。卓卓但與胸襟期。擘開雲霧。放出日月。萬像森羅有許多。照古照今俱照徹。

碩侍者

　　佛祖道不得底句。遺落人間何限數。拾來滿把握珠璣。放去九天飛玉唾。或出或沒或卷舒。縱橫在我何所拘。脚蹋金船唱桃李。信手一摑須彌廬。來無所從去無所至。不四不三非一非二。昔日鳥窠吹布毛。何殊璧海搏金翅。

宰侍者

　　草草復草草。匇匇何匇匇。匇匇草草句贈子應不中。匇匇草草不可敵。放出妙智無窮力。佛祖從來未得知。豈應十聖三賢識。知不知。識不識。黑漆崑崙半夜飛。衝開碧落黃金色。

遇侍者

　　圓覺寺裡遇侍者。袖出白紙求吾寫。我有長河不盡波。何妨傾向靑天瀉。漲入妙香池內水。掣轉魚頭化龍尾。黃金挿角玉作腮。赤爪斑鬚跨雲起。跨雲起作霖雨。茫茫大地正焦枯。八表流酥有多許。

能首座

　　達磨不來東土。二祖不往西天。此是玄沙底語。非說禪也。首座固已知之。豈他人可同語哉。然則達磨一宗至於今日欲將墜地。唯仗上智之士扶之。首座得無思乎。出紙求語。若夫佛祖一切深密。差別異智。不傳之祕。固已悉自精到。不書唯以是爲囑云。

浩首座

　　浩首座出紙求語曰。若夫如大慧等法語我皆不曉。乞求易曉者。易曉者首座已曉。何用語哉。然且於我所見未嘗有易幷不易者。且如著衣喫飯。屙屎放溺。此是最易者。若也不知落處。其曰易者。吾未之信。此事且止。自古以來。一切佛祖。但要人人直下明心見性。唯指以易事也。而人不悟。反以爲不易。乃人自不易。古今佛祖尊宿。何嘗有不易事哉。其餘且置。只如趙州道箇無字。此是極易者也。而人不悟。自作障難。覩之如銀山鐵壁相似。豈趙州意耶。首座欲知易事。但看。趙州底千差萬別。俱在是也。不易易乎。

小師胄雄

　　覓手本吾不會。胡亂塗猶可貴。信口說得三昧。獅子吼實無畏。但恁麼吾何愧。

柏侍者

　　如今無長篇。但只有短句。昔日百千丈。今無分寸許。收來納在微塵中。於微塵內猶覺空。轉向普賢毛孔裡。無邊刹境何重重。眼觀不及。耳聽不到。桃花李花參差開。日暖風和籬雀噪。

淵知客

　　長篇無賞音。顧我何能爲。不如袖手坐。目送靑天涯。當此之時。似淵之深如天之高。大筆如椽寫不得。通身是口徒叨叨。迫不得已通一線。濃醮墨花揮閃電。不知鷂子過新羅。競向火中尋雪片。不知雪片有與無。樹頭驚起雙雙魚。淵知客會也無。

敏侍者

　　最初一句如何說。問取清風幷白月。三脚蝦蟆著錦襠。嬌梵鉢提驚吐舌。巽二下喝飛廉走。拈得鼻孔失却口。三世如來總不知。大坐喃喃說空有。忽然撞著臨濟師。當陽怒發轟晴雷。三世如來不見跡。裂開碧落虛空頽。白月清風拍手笑。無孔鐵鎚千箇竅。

丘禪人

　　一丘天地寬。沙界藩籬窄。笑他佛與祖。箇箇皆點額。衲僧門下轉身句。誰知別有通天路。著靴水上踏雲頭。虛空拍手須彌舞。丘禪人見也麼。摘楊花摘楊花。

雅侍者

　　佛祖之道無可說。譬如棒打遼空月。月不受打徒自勞。腕頭力盡靑天高。靑天高兮月不遠。大地渾如廣寒殿。不審清光何處無。或有人兮看不見。所以道心月孤圓。光呑萬象。光境俱忘。復是何物。是何物咄咄咄。

次韻送宗蘊道人隱居

　　寓迹人間年又年。欲求一日靜無緣。夜來紫詔從天下。爭得隨君枕石眠。

西庭柏侍者

　　祖師西來意。庭前柏樹子。達磨老臊胡。口門無版齒。幾人覓之排靑天。却在趙州口皮邊。柏師走問仙上座。値我從來無者箇。堪笑人間幾許人。執法修行牛拽磨。

臨禪人

　　臨濟德山久不作。宗門千載成寥寞。茫茫宇宙豈無人。正法瞎驢邊滅却。如今盡是天馬駒。臨濟德山皆不如。橫呑佛祖不用口。笑他先覺徒區區。臨禪卽今稱後生。與他臨濟無多爭。蔭涼大樹覆天下。要見末世千人英。

瞿侍者

　　瞿曇老人不著便。曾向靈山通一線。引得兒孫箇箇癡。日日上頭幷上面。一花拈起迦葉笑。四十九年聊一掃。誰知惹起一塵飛。東土西天力排寡。如今張天幷張地。何人不在風塵裏。皆是瞿雲致得來。瞿渠合有彌天罪。

小師裔衍

　　摩訶衍法說不說。十聖三賢俱結舌。仰山夢上兜率天。竟打話頭作兩橛。累我徹夜煎鸞膠。天曉起來續不徹續不徹空中飛。赤烏白兎爭光輝。衍子衍子見也否。與彼天長幷地久。我有鸞膠盡付伊。續摩訶衍於吾後。

誾禪人

　　門內有言。戶外無語。孰知無語有言之祖。言兮語兮乃其人。有兮無兮卽門戶。門戶開人往來。彌勒彈指接善財。是中世界有多許。不涉有言及無語。卽今把定欲問伊。畢竟中間誰是主。咄咄咄。出門去。

貞禪人

　　今日風起天說法。虛空作口萬象舌。三世如來立地聽。驚起海底黃龍精。

裔楚侍者歸家省母

　　裔楚侍者歸家省母。不知塗路幾番奔走。娑婆世界寒暑多。皮囊產下無奈何。豈知乘本悲願力。與他佛祖皆同波。始向九州來。又從九州去。視彼二千里。猶如一兩步。一兩步無彼此。塵沙界外目前耳。阿母在堂多苦思。豈識男兒有如是。

雪舟猷首座

　　三年求一語。我懶不肯書。今日若抑逼。固我無何如。佛祖大猷非小事。灼然是豈宜造次。君不見二祖當年見老胡。雪中斷却娘生臂。垂頭涕泣求安心。推窮三際無處尋。老胡當時只一句。譬如撮土成黃金。若是頑銅幷鈍鐵。到此如何解甄別。世上龍泉與刀斧。利鈍由來不可伍。卽是如今世上人。爲衆生兮爲佛祖。虛空橐鑰天地鑪。煆聖鎔凡知幾許。

志雲禪人

　　雲師我舊識。今日來覓句。不比尋常人。點頭便相許。急呼管城子。幷召中書君。我有無限事。試請君子聞。我口無舌不能語。願寄一毫頭上吐。三千刹海在一毫。中攝無邊莫能數。無邊刹海有如斯。安得雲興作霖雨。

曹侍者

　　今之禪宗。悉自曹溪而下。枝分派別。漲滿八荒。曹溪得法之初。一聞千悟。深徹佛祖心髓。而示以不識字。至於後來垂示開發。則如百川之湧。沃日滔天。於是魚龍爲之變化。至於今日。所謂南宗也。然而彼秀上座未嘗無道。但以未至訓人進修而已。是故不可紹祖正位。而今之天下多爲南宗之裔。乃行秀道然。且不及於秀。吾恐曹溪之源將塞。侍者名曹。願望決之可也。

大喜忻藏主

　　古人云。大事未明。如喪考妣。大事已明。如喪考妣。忻藏主今號大喜何也。我作是問。忻乃揭天一笑。呼是爲大喜也。唯忻與我乃能知之。復何言哉。就筆是以與之。

大喜

　　天高難蓋此懽懷。悅樂於心豈有涯。盡十方空包不過。同時拍手舞三臺。

照禪人二首

　　照天照地卽者箇。照古照今俱照破。森森列宿徒光大。或爲腦後圓光。或爲頂門正眼三世如來一點無。自牯狸奴有何限。如今却在楞伽菴。從他濟濟人來參。撞著楞伽老人瞎。不能用此唯和南。
　　一紙已寫滿。再求一紙對。豈是天地間。別無堪比配。惜哉白日晚。不解作細書。此事道不出。但覺筆劃麁。

雅侍者

　　大雅久不作。祖意亦以淪。空王去不返。碧眼來無因。昔日拈花旨。今日爲荆榛。少林委蔓草。往往隨風塵。旣沒微笑者。孰是斷臂人。吁嗟二千載。吾衰竟誰陳。欲折扶桑樹。涉此滄海津。深期續斷絃。豈沒天麒麟。

無用大有首座

　　大有已無用。長篇竟奚爲。佛祖亦不會。此意知誰知。濡我毫兮運吾肘。眼底縱橫電光走。烏風黑雨暗長空。萬象森羅獅子吼。捉住臨濟大師。放却德山老子。當陽卽欲贈蒿枝。仔細看來元不是。有時咬去咬住。有時不來不去。東村王老打張三。笑共虛空栽鐵樹。夜來結箇團圞果。摘下變成三萬顆。笑他達磨一花開。逗到如今何似我。祖翁田地猶更多。如今正値春風和。願言植此大有物。褪花桃李非同科。

小師裔旃

　　豈不見道。如拆旃檀片片皆香。於汝己躬何曾有一他事來。試就儞三百六十骨節。八萬四千毛竅內。仔細揣察。畢竟是箇甚麼。臨濟大師云。有一無位眞人。在儞面門出入。臨濟雖是一期弄小精魂。而其有收有放縱奪可觀。汝若能入其小。便知其大。悉在汝躬。無須他覓。

小師裔岩

　　空生晏坐岩崖裡。惹得天花來動地。避喧求靜世無方。昨夜天書方下墜。書中有言吾不知。但教吾來見天帝。足下雲未生。天上如何行。豈可挿吾翼。萬里作一息。

洲侍者

　　四大部洲無彼此。只隔一座須彌耳。何當躍倒填滄溟。看他世界平和砥。衆生心地皆如斯。內有突兀千須彌。八萬四千毛竅裡。一一須彌亦如是。諸佛菩薩還復然。豈特衆生而已矣。
　　
生禪人

　　生佛已前一句。生佛已後無數。一句無數後先。切忌便恁麼去。毘盧師法身主。檢點將來。無有是處。有是處。昨夜春風撼庭樹。

小師偕仁

　　我有一句不用寫。人間誰是知音者。暗室茫茫按劍多。空將萬斛眞珠潟。人間誰有如子仁。仁者可是眼有筋。從門入者不是寶。於汝自有家中珍。何當一日發所祕。爲我布施天下人。

船侍者

　　大地一隻船。載彼萬像類。浮在虛空中。往來無所滯。釋迦把其梢。彌勒鼓其拽。千聖與萬聖。相共探源委。然後不動口。共說第一義。

學拙習藏主

　　君欲學拙我習愚。我愚君拙人不如。我不用習愚自有。君欲學拙能得否。君解奉鹽進其馬。我愧誦茗忘却帚。我只兩字無記憶。君於藏教俱已得。俱已得。十方世界皆充塞。

諾禪人

　　主人翁諾。惺惺著諾。瑞岩昔日弄精魂。仔細看來還不惡。中間有箇誵訛處。我要與君重指註。可惜古人呼不應。只今但聽吾言語。吾言語無本據。有時赤手捉清風。喝教明月空中住。明月清風無適莫。瑞岩老人還應諾。還應諾。明月清風俱不覺。

直指端侍者

　　端人正士。直指單傳。仙人達磨。此土西天。從來料掉沒交涉。驢兒耳似枇杷葉。枇杷葉馬家親。何妨蹋殺天下人。
　　
印侍者

　　祖師心印無文字。篆刻將來不相似。轉向威音那畔看。曾見毘盧親按指。衲僧門下俱無用。擘破虛空開錦鋒。三千刹海悉同文。逼塞虛空無闕空。如今在我毛錐頭。三千刹海同時收。印定虛空不敢動。但見萬象風颼颼。

僧侍者

　　伶利衲僧。一撥便轉。岳立波騰。星馳電卷。筆底從來一字無。雨散雲收海天遠。三點兩點海舟來。蒲帆片片當空開。伶利衲僧坐其首。於中滿載無何有。那邊招手人無數。只隔目前三五步。盡力高聲喚不應。豈是舟人默無語。我笑岩頭癡。問人那邊去。把他無限平地人。搦向深波無出處。

諲侍者

　　一笑之外有何事。直至如今傳不已。迦葉頭陀但一時。世尊豈有深深意。正法眼藏吾不識。堪笑迦文自殘賊。累及兒孫暗裏行。箇箇扶籬幷摸壁。常思密菴老。拈出破沙盆。有如黑月夜。放出扶桑暾。千古萬古由一笑。千差萬別俱一照。迦文迦葉猶可尊。豈知後有今兒孫。
　　
澤禪人（始師云。與儞天地玄黃。要否。云不要。遂掇筆云）

　　天地玄黃還不要。畢竟何物君所好。若欲拈出那一著。早已飛過新羅鷂。新羅鷂不曾過。不曾過是甚麼。是甚麼。勘破嵩山破竈墮。

貢士侍中直公

　　直說無一句。曲言有千萬。當時曾子唯。聖人一以貫。豈知迦文師。口海無畔岸。東湧復西沒。往往多神變。四十九年能事畢。以一枝花重拈出。乃知千萬皆等閑。無二無三唯此實。百萬人天皆罔措。金色頭陀眼卓竪。從玆此土及西天。普覆慈雲洒甘雨。少林花開還結果。遍布神州知幾顆。濟北孫枝大樹陰。敗種焦芽到於我。夫子沒微言絕。爲君曲說幷直說。

嵩侍者

　　嵩山少林傳來底。一華五葉良有以。豈知滋蔓轉難圖。碧眼胡僧呼不起。嵩山高。嵩山高。使人仰望天遙遙。

皓侍者

　　袖出檀紙百摺皺。旣皺且薄墨花透。顧我語言不足取。下得筆來成漏逗。知君不貴紙墨好。不在語言唯在道。豈不見香林十八年。細字縱橫抄紙襖。是渠洒墨汚雲門。後世看來日杲杲。

椿侍者

　　禀操如椿松。萬年不改色。笑彼朝菌花。離離雜荆棘。菌花不足云。荆棘欲刺人。菌花固無事。荆棘不可親。心地一何廣。草木日日長。椿松無一尺。荆棘有千丈。願言植椿松。勿使隨草莽。

無住本侍者

　　從無住本。立一切法。維摩居士。可賞可罰。妙德當年沒分曉。直至如今成不了。敢使平人萬萬千。忍俊不禁多懊惱。休懊惱爲渠決。分付清風幷白月。彼上人兮酬對難。莫學文殊鼓唇舌。左邊照兮右畔吹。把我無言爲渠說。

門藏主

　　盡虛空界爲一門。無開無合無朝昏。古皇先生一彈指。分成兩扇爲乾坤。豈知乾坤亦無數。有如細雨幷密霧。一一皆有無邊空。與此一門同非同。

曹侍者

　　曹溪之水漲天地。莫把尋常溝瀆比。只將一滴向毫端。能使千尋波浪起。波浪起。我欲活彼龍魚。蘇彼草木。無不普沾。無不普沐。沾兮沐兮。千足萬足。

國恩長老仁大師

　　國恩長老如末山。不露其頂難躋攀。萬仭孤危若平地。如今在我毛錐間。左轉右轉悉在我。不是當年劉鐵磨。中間樹子幾許長。我要拽來重勘過。見說受國恩。是豈尋常人。師姑不是女人做。四海九州能幾箇。

小師胄易書記

　　紙不美無好句。欲贈烏藤與伊去。痛施六十似蒿枝。教伊作箇陰涼樹。

歸元上人

　　歸元一句。作麼生道。十聖三賢。一時靠倒。何況無口仙禪人。是渠不會君莫嗔。君莫嗔我乃喜。拍手笑歌囉囉哩。

心上人

　　心可尊。難爲言。大不可見。小包乾坤。二祖覓不得。失却臂一隻。雪中折得少林花。仔細看來沒顏色。沒顏色。匝地香風有何極。

意上人因大風雨忽作轉驟而作

　　風作雨作有何意。好把吾言問天地。天地就以風雨答。是則名爲第一義。伊余舍笑殊不然。笑彼地兮還笑天。天爲點首地頓足。轉覺雨大幷風顛。余乃囑之曰。天乎地乎。雨不必大。風不必顛。汝之爲天與爲地。風宜輕兮雨宜細。我今處爾天地間。不欲鳴條幷破塊。願言非特此一時。以此行之及萬世。

世上人因風雨二首

　　筆端說法風雨快。風雨說法筆端疾。筆端風雨無兩般。風雨筆端元是一。識得一萬事畢。風兮雨兮在吾筆。
　　竹枝搖搖拂空翠。清風戞擊琅玕碎。竹枝搖搖在吾牖。清風戞擊來天外。竹枝清風兩相得。清風竹枝參同契。

慶上人

　　一句無可說。不若置筆休。而彼墨上座。立地橫點頭。筆乃不置清興發。攝彼乾坤在毫末。等閑吐氣如崩雲。千里萬里橫該抹。雲中乃有仙人現。眼爍乾坤。如閃電。或出或入或上下。盡大地人看不見。看不見。大火聚中飛雪片。

珍禪人

　　諸佛法藏內。乃有大珍寶。或作清風飛。或爲日杲杲。衆生亦復然。一一無缺少。能放光明照天地。光明中有佛出世。光明佛身毛竅間。一一光明亦如是。光明佛說光明法。爲彼迷流作船筏。使彼悉得大寶歸。諸佛法寶悉付伊。

小師海文

　　海上印文誰可擬。分明不在清波裏。或起或滅不暫停。見說清波元是水。中有屹屹須彌山。照人日月長循環。今古猶如蟻旋磨。孜孜汲汲無時間。躍到山蹋翻海。日月不敢明。印文何所在。

秀禪人

　　今日寫字多。到此十分懶。何況雲覆陰。又兼天色晚。吹開雲兮挽回日。努吾力兮走吾筆。不妨衲子如堵牆。看我一掃如風疾。倒騎八駿駒。驟彼崑崙隅。造父捉不住。忽爾來庭除。

清禪人

　　輕清爲天濁爲地。天地之間人所位天清高兮地濁下。人賢愚兮禀其氣。顧我不愚還不賢。何關彼地及與天。我作是說天地笑。電光飛遶靑蘿嶠。靑蘿道人竺仙子。不覺酬天三扣齒。融融麗日照高堂。乳燕鳴鳩亦懽喜。

聰上人

　　聰利之人誠可喜。我未開言先會意。當時達磨從西來。遙觀斯爲大乘器。所以神光立雪中。願乞安心斷其臂。聰利之人今古有。上人宜續神光後。不須斷臂立雪中。但覓長篇詩一首。

彬藏主

　　一大藏教。文質彬彬。點撿將來。是錯指陳。衲僧門下。無言可伸。有時相見。或喜或嗔。或喜嗔。鐵牛攔古路。一馬生三寅。

古帆舟侍者

　　古帆未掛時。後園驢喫草。抹過新羅東。却在長安道。長安道上張大翁。赤脚走覓新羅東。躍破錦靴西畔坐。拾得乖龍雙耳朶。於是分作二分。一分奉釋迦。一分奉於我。釋迦不受我乃喜。得此世間無可比。我復以此奉舟師。持去掀天幷撲地。

易書記

　　書記有文章。顧我不識字。況兼筆已禿。何能寫此意。不如信手拈來草。舌頭無骨胡亂道。等閑懸掛向虛空。未必不解生清風。

貞禪人

　　元亨利貞。乾之德也。一字亦無。是箇甚麼。西天達磨乃不識。九年幾乎覷破壁。壁覷不破還西歸。手携隻履如風飛。是箇甚麼元不識。只有宋雲知脚跡。

滿侍者

　　五須彌山高不高。四大海滿不滿。五須彌山無半斤。四大海水有一碗。江西馬祖知不知。與他龐老酬對時。一句問來答不得。意謂口吸西江奇。古人卽今在何處。我要代他一轉語。古人不來我道了。者一轉語好不好。更有一句非等閑。四大海水須彌山。

瓊侍者

　　不管日落我但書。吹開碧落觀天衢。羲和鞭龍沒西海。氷夷捧出金蟾蜍。坐我水晶宮。敷我瓊瑤席。揮我白銀管。撫我白玉尺。寫我白雪詞。吹我白玉笛。海神掣斷夜明簾。教人明白裏頭參。

萬里禪人

　　今日雖陰天乃好。來日行程必須早。雨師風伯清路塵。不時便到長安道。長安道上人看多。看我拍手高唱歌。一聲振動九重城。四方八表清風生。

應禪人

　　最初一句誰不會。口未開前動天地。威音王佛固不知。釋迦老人頭縮退。禪人應諾不待呼。以末後底合最初。於我兩頭都不會。覓中間底從來無。

歸元上人

　　歸元一句。本無可說。才形語言。百醜千拙。古人道箇性無二。我笑古人沒意智。如何今日復累吾。使把松煤汚白紙。非唯汚白紙。對面分明瞞却儞。

聖上人（唯此一首。在他處作。然以來入南禪幷錄於此）

　　袖出檀紙倩我書。爲伊落筆無何如。點劃屈曲非草聖。反笑前古鍾王愚。我生所事非筆硯。胸中所有無一線。被人拶著沒柰何。覿面相呈百千變。

自賛

　　延首慇懃聽語心。森羅萬像笑唫唫。莫教傳向人間去。寫作高山流水音。（此乃延首座。繪。作回鸞峯下流泉）（之側。坐語心臺石上。與其共語之状）
　　妙高峯頂經行處。最勝岩前靜坐時。喚醒蓬萊張八伯。笑將鐵笛順風吹。（楞伽菴常住）
　　雨足犁鉏闢飯田。東西阡陌廣相連。秋成萬斛眞珠在。爲囑兒孫痛著鞭。（飯田蘊寶）
　　天邊金鳳語如簧。五彩雲衣錦繡光。乘風萬舞下大荒。觀者謂其求其凰。（裔印首座）
　　橫操朽索御奔輪。笑倒長安巿上人。縮手袖間知幾幾。可憐之子徒勞神（裔了藏主）徒。（平聲）
　　夜來石女產嬰孩。黃金作骨白玉胎。手把西天鐵彈子。打落白日聲如雷。（蘊澤）
　　氷蠶作繭絲五色。蟠桃結子核千年。積岳堆山求壟斷。都盧不値半文錢。（裔雲）
　　白馬尾拂鐵𣠽柄。向風敲打金琅玕。勾引東村黑黃老。拍手笑舞三千年。（蘊豊）
　　日日思歸未得歸。誰云四十九年非。夜來夢見迦文老。把手風前歌式微。（裔芝時師四十九歲也）
    三百瓮虀喫未喫。四十九年非更非。生鐵面皮擘不破。逢人又且和羅推。（裔孚維那）
　　盤陀石上藕生芽。黑漆崑崙夜放花。水底張羅駈白雀。火中釣出玉蝦蟇。（裔福）
　　長松樹下坐來時。覿面相看者是誰。未擧烏藤先覺痛。人間有此寧馨兒。（握烏藤坐松下。裔楚侍者於）（前瞻望顔容。欲聞誨語之状）
　　已是言端語亦端。何須描貌與人看。是伊獨立雲霞外。不向滄溟把釣竿。（此作半身出於雲表者爲裔）（端）
　　頭長面狹汝爲誰。是我來未識伊。見說膽如天樣大。更兼雙眼似雙眉。（如圓）
　　通身一片心脾骨。描不成兮畫不成。窓前白日幾番過。天外靑山萬疊橫。（裔竺侍者）
　　握開山斧據猊床。有此僧中孟八郎。口裏不知道甚麼。從教笑倒海龍王。（因開山三浦無量壽寺管寺僧）（請爲常住交割）
　　何年何月何日生。怪怪奇奇滅胡種。有時叉手向人前。拽下虛空安鼻孔。（薀晃）
　　萬仭峯頭摝蝦蜆。誰管是非長與短。等閑抛下竹撈波。火中拾得金虯卵。（蘊海）
　　問伊一句作麼生。毒藥醍醐一道行。霹靂火星通得氣。西天鷂子已回程。（胄易藏主入室状）
    不解栽桐棲鸑鷟。豈能鑿沼養蛟龍。三千刹海如盃大。蠛蠓醯雞視祖宗。
　　竹箆弗肯打閑人。打著閑人決定嗔。是我好兒能痛喫。不嫌滋味太酸辛。（蘊寶）
　　等閑擘海似金翅。又復截流如象王。馳驟飛騰渾若是。何如疊足坐繩床。（裔龍侍者）
　　
竺仙和尚天柱集後偈頌
　　又天柱集著屬此紙後

　　竺仙和尚天柱集雜著
　　          含暉室記

　　丁丑歲臈。余以含暉二字扁。玆以備退居之室。弟子請問。乃謂之曰。此地旣高而南面。行天日月迭相繼。以往來於牖頰窓齒之間。內入其景。充滿四壁。常喣乎而晃然。又於修營之始。障隔皆以楮素。工人愛美加飾雲母。是故雖雲霧晦昧之宵。天地萬像。莫不皆如聚墨而此不變。溢滋虛白。因覩是勝。乃思。人含德輝。猶若是歟。眷代無之。不勝慕尚。旣慕尚之。欲時內照。洎訓爾曹。蓄玆光大。由是而立。弟子曰唯。揭是扁之未數日。余於寺方丈夜夢。偕數士有分韻之作。然當夢時。未始有記所謂扁事。俄而先成第二句曰。照世不滅千年光。覺亦哦之自喜。然亦不知何也。復數日。乃欲記其所扁之事。輒憶是句而深省之。何其祥耶。抑是扁之休徵乎。然我無德。曷有是哉。或吾後世有進修者而能致歟。不可無聞。竟續其句。幷刻以示將來云。
　　夢中得句何吉祥。照世不滅千年光。顧我暗短豈足發。宜爾子孫當自强。

與南禪夢窓和尚書

　　卽日仲春漸暄。恭惟。高揖龍顏。大居猊座。權衡佛祖。啓迪人天。尊候萬福。某藉庇所及冐據名藍。乏德無擾愧感何勝。舊歲因入寺。嘗進謝表幷拜草字。辱賜回示。焚香披誦。如聆塵談。開發多矣。抑且中間。倒翻梁武達磨公案一節。見喩不忘。宗師拈提。手段活弄如此。令人不覺撫掌擊節。然斯乃今之寶公和尚。神通差勝而能致之若是。又復緬思。昔之所謂寶公者。無過一應化聖賢而已。且今和尚正續正統。傳佛心宗。當玆法海波頽。雖百川萬派混混朝宗。莫能自振而作大砥柱。屹立中間。如須彌盧王激其末流。倒上靑天誠有之也。其不勝乎。但某跛鱉之屬。奚敢仰望龍門雲雨。以特承吹噓之故。得爲隨波逐浪耳。若曰逆瀾泝源令事其事。萬一何能。初受綸旨。誠爲畏愛兼抱。然而人所不知。但以賀之曰喜。嘗憶昔之所有曰舒王者。正當大拜賀客填門。而輒起書壁曰。霜筠雪竹鍾山寺。投老歸歟過此生之語。於此莫不自以爲況然。復自笑云。志固可似而我何歸。旣叨恩渥。但可隨緣。於是坐此。不覺又更歲華。將數閱月矣。但以愚拙勉强酬應。豈料薄福一丁。此時常住所有。皆非昔比。但得一堂兄弟。箇箇律行抱道者多。法力遞相資持。內外安和。無事爲喜。然此乃和尚所化遺風而致然也。欽羨欽羨。所有寺產曰遠江者之失。惟大所憂之甚。知事等謂。於京師須得雜掌僧事爲可。所以委令知副寺。當其職。又謂必求得掛搭。座下隨衆入室聽法外。可幹所委。庶獲指教無失。所以恃愛就遣走。拜望賜收錄。想不見外否。因是復獲布此。不覺覶縷。然一切世出世間大小諸務。悉莫能委。倘遇便郵毋吝遠誨。是爲多幸。臨紙草草。伏乞尊亮。

與伯耆殿書

　　雖未奉顏。久聞英譽。縱隔千里。誠猶晤對。然居常無益。不獲通及片言隻字之耗。猶爲恨也。玆者輒因常住有小瑣之事。欲干聽司。特貢此紙。萬冀高明勿以見譴。倘賜領覽。何其幸歟。其事無他。所謂寺之所居。莫非其僧。僧者佛之徒。空門乞士也。以其苦空之道。無所依倚。而求乞以養也。且夫乞者至卑至賤。人極所厭。愧不爲者也。然於僧爲之不爲厭愧也。其故何哉。欲折自之貢高驕慢之幢。開彼之大施喜捨之門。使彼爲檀波羅蜜。獲勝福也。彼旣獲福。則萬事隨其心如其意。凡所作爲悉能超越六道惡趣。不復淪墮。三寶勝階漸爾躋昇。由能昇故。展轉利益。無有窮盡。故名檀越。如佛世尊於給孤長者。施者受者。有自來矣。某粗忝空門。愧乏空德。來自遠方。一無所知。去載皇帝不以卑鄙見棄。令主玆寺。寺有供佛贍僧之產曰遠江州飯淵鄕內泉村者。久爲常住舊有一衆所頼。皇帝亦念苦空僧物。乃賜綸旨。俾仍舊爲常住。然復賜之於殿下。一衆爲之凄然失所。其猶嬰兒失其母乳。但欲啼且號耳。某旣爲其主。寧忍見其衆欲啼而且號耶。由是深想。殿下南畝萬頃。豈乏此耶。抑且空門乞士之物。空門之義。姑且置之。試獨喩之乞者何哉。凡乞丐者所拾糞掃繿縷。及其骨滓臭腐之物。固亦不足以適其口體。而高上之士。輒目之但有憫之之心。欲益以美者與之。而其豈忍掇之。且掇之則惟不淨非美之物。抑將奚用。今且嘗聞人之稱歎。殿下寬仁大度。博施濟衆。爾則但以山野之情不能上達。而上不通於下耳。所以弊寺內外。一心翹首向空。禱於佛天。願乞殿下作寺檀那。樂以慨然。轉用見施復寺舊業。使衆安心易成道果。專爲殿下祈福。又復譬以廚閤之中殘餿。擲之乞者。而乞之者獲其飽滿。則爲得百味珍羞矣。其意可量。倘荷笑諾。則天龍三寶。共相合掌頂戴。同感恩德。亦莫大矣。何勝幸甚。作字不謹。切祈恕察。不宣。

跋古德偈頌集

　　菩薩蠻三字。自是古詞曲調之名。不知何人以名諸師偈頌之集。直是可笑。余在鄕國時。亦嘗見別有一種江湖集。晚生年少。欲從事小巧言句者悅之。與此同案。今觀此土。則老少皆然。朝暮講究以當本參。且其本十字九錯。竟不知其爲何也。抑當製作之時。而十無一二能肖其大概者。又知其爲何也。悲夫。禪人携求筆其題。就跋之。

跋不知名戲成語錄

　　宗師應世。所有語錄。是皆佛祖遺意。爲大事因緣。故迫不得已乃有言句。抑揚褒貶。出沒自在。非戲論也。然且悉是煆過底精金美玉。一無瑕纇。不知此者。託爲鼠名而作語錄。斯何人斯。且其學語。尚未能全而爲若是戲乎。若斯人者。或是諸佛菩薩阿羅漢等化身故。故爲此隨宜導物。吾弗知也。其或不然。則因地不眞。果招迂曲。然迂曲則現生現世事。不如意而已。惟恐其死入冥途。業識受報。墮無間獄無有出期。倘得出之。復當爲鼠。悔莫能及。奉勸後生凡曰聖賢事業。乃當盡力志心參學。雖已能窮究而常懷未至。是爲可也。而此薄福闡提。戲論無益之事。況其未得謂得。未證謂證。忍勿爲也。忍勿爲也。切宜戒之。切宜戒之。

與飯尾殿先覺居士書

　　澤藏主歸辱書教。甚荷道義。遂幷詢及行履仔細之事。乃知。眞吾宗門中能事了了大丈夫也。能於浩浩塵中而作主宰誠爲奇人。孰能及之。若曰吾之被緇食素之流。閑靜中閉眉合眼而言禪者。是謂嬰兒乳哺之學。奚足言哉。倘學而能。譬如順水流舟。非爲奇特。況此事而不在緇素閑靜間。而靡所不被也。唯見徹而已矣。如其不會。徒事拘拘。力盡艱辛。轉覓愈遠。猶如眼根。不自見眼。見彼一切。無非是眼。佛之與祖。同一人體。唯見性耳。當見性時。亦無所見。欲得見無所見。惟在先從信入。所謂信是道源。功德母。信之而後居一切時。能覷捕也。昨觀夏中書教。做工夫事有如此者。豈他人根微力淺之者。可同語哉。顧惟。何時會顏一笑。道話終日耶。玆因寶覺寺。欲乞御教書事。乘便復得貢此如。達則望賜曲成。中間委細。去人必能禀及。玆不多贅。幸乞照察。

與武藤殿書

　　轉眼又是數載隔絕。不及相見。雖乃常得音耗。千里同心。爭如時獲見面爲美。澤藏主歸言。乃知在京艱辛不少。此亦人之時也運也。通塞有命。其如之何。然其塞已過。大通在近。不可不知。令弟掃部助殿起寺事。聞之喜甚。有此難兄難弟同心共腹。作此好事。是皆曩世於靈山會上。曾同約會而來。(不)+知？斷非容易。喩使安名。乃以寶覺名之。其義吉祥之兆。於令弟書中已言之。更冀道心堅固。成就願力是祷。區區不悉。

與掃部助殿書

　　澤藏主歸。得令兄書。又藏主委細言說。有起寺之事。此乃莫大功德之事。大凡雖人身有何重罪厚障之事。能作此則亦悉如以湯沃雪矣。其況無之。是則積爲福德。展轉利益。無窮無極。可勝言哉。喩使安名。遂曰寶覺禪寺。寶覺二字。偶然取之。緩詳其議。卽福慧二字之義也。此亦瑞讖吉兆。成千年常住。豈容易哉。而我與子及令兄等。同心共腹之者。皆是有宿昔之約如是也。令兄書中已言之。萬望更加堅固道心。弘深願力。無不可者。至禱至禱。

賛觀音六首

　　悲願一興。千手千眼。頓然發現嗟哉衆生。其誰無之。心靈感吉夢。大悲現其相。我以娘生手。印出虛空像。二手四手千萬手。前佛後佛內外佛。本來衆生心地如。寄語衆生莫輕忽。
　　大悲千手眼。由來只一句。神通變現時。森森有多許。　
　　千手千眼大菩薩。一身多身現塵刹。風花雪月無不彰。受想行識誰覺察。誰覺察是爲。虛空包不過。大地載不起。又奚止手眼千數而已矣。我爲菩薩寫吾意。直得大地起舞虛空作禮。刹刹塵塵亦如是。
　　柳缾說法海潮音。天未高兮海未深。無限衆生成正覺。不勞大士老婆心。

三浦金剛王無量壽禪寺化疏

　　右伏以。以一切爲我伽藍。何處不堪作主。盡大地皆吾檀越。若箇非是知音。化在有緣。居宜得地。潮回江島。看順風送三浦歸帆。路轉鎌倉。聽大半引千車同軌。於斯開場選佛。利玆合國奇人。卽此便是赴擧之先。何必外問登科之第。掄材要爲梁棟。落紙別是文章。人人合作。萬中靑錢。箇箇豈止一枝丹桂。操數寸管題取芳名錦字。仁者傾心。向一莖草。現出玉殿瓊樓。覺皇點首。勿教蹉過。願見相成。力在今時。功延浩劫。

天源菴記

　　先王所尊莫大於孝。大雄氏殊尊而尤大也。然生事死葬。其致唯一。相陽巨福山建長禪寺者。爲海內第一蘭若。其十二世圓通大應國師。號南浦。諱紹明。示寂當山。闍維之後。越二十餘載。雖徒衆之多。莫能卜其宅兆而安措其靈骨焉。非不爲也。力不及也。徒之內有曰宗意字柏菴者。爲寺之大耆舊。且掌都聞之職莫不念玆在玆。故嘗塔於寺之他處。然地窄而不美。與夫出入徑路。不便行履。內外彼我。不堪其憂。以其事聞於朝廷。建武初。詔賜玆地幷天源禪菴之額。自寺之北隅。循蘸碧池渡截流橋。傍山縈迴數百步。流泉暗注。空翠含風。雲夢寒木。欝蔽巖戶。則乃鑿崖開道。邃入幽谷。崗巒映帶。左右委蛇。故知。勝道場地。實在於玆。於是。刊木伐石精構堂室。床座臥具靡所不備。尊嚴像設。生以事之。至於獲爲蒸嘗之禮。其猶先王之制。而有宗廟焉也。抑玆異境絕致。不假修飾。出自天然。亦爲奇矣。且其左臂東峯之頂。有大浮圖。崢嶸丹級。掩映山錄。猶天垂地湧。巋然翼然。如呈如獻。至於碧沼靑林。皆非常態。悉與門牆戶牖。相佐相承。如揖如遜。斯卽嘗所作於他處。不堪其憂者。遷於是也。吁彼何其鄙而斯何其優哉。抑有數乎。抑有時乎。然而土木之工。所費其資。亦萬有餘緡矣。是皆一出於意公也。先是意公有居俗之弟。於師無恙之時。嘗共承事之。且復禮意公爲義師。訓其名曰宗明。爲在家出家弟子也。觀之意公爲二重昆仲。又爲師焉。且明公尊師之志。猶不爲之可可。而懼其兄之力乏。恐其事之不贍。故傾其家廩。相爲勠力。無幾衆制畢就。同門之士。喜而聚爲議曰。維是菴也。開基創業。一出於二公之已有。師門所藉亦莫大矣。其可蔑聞於將來。且我等不能一木一石之助。然而豈無知耶。宜植生祠以旌其德。抑爲世之勸也。二公聊聞而不許。然衆議不可沮遂作之。內置二公壽像。幷凡有功於斯者。各以名銜位其牌。旣沒之後。必於諱曰營供。以享之歲定其規。雲仍是守毋爽。苟或世代深遠。有不肖者出。忘其本而自擅。至於凌滅改作。衆攻而擯之。鬼誅而報之可也。議定。有物外首座什公。飽參而博識。把其道而恬乎淡然。不與物競。一紃乎理者也。自昔南遊與余爲舊識。以其事命爲之記。且余固不知文章之所爲也。然以什公之志。且欲爲後世之章程。而海內未始有也。而又强之。免不可獲。因爲之書。而復爲詞曰。
　　人倫之道。孝爲至要。異德殊尊。塔宇宗廟。相陽福山。深入幽谷。乃有厥人。創玆華屋。天源派遠。終歸於海。餘波末流。遵行毋改。作此記詞。用傳不朽。子子孫孫。繩繩是守。

跋頂相朝向所宜

　　凡盡宗師頂相。宜面西向。或謂生前作者則東。此言勿聽。若作執竹箆爲學者入室之狀。學者從右而入。是尤不可背之。其或陞堂小參之時。雖四衆滿前。顧視不拘定力。然龍象多衆。皆居於右而亦偏多右眄。抑東面者賓也。是主人者將爲賓乎。若夫遊山行道等相。或回頭轉腦。臨時出格。則無固必。傳神寫照之士宜知之。

海印說

　　首楞嚴經曰。如我按指。海印發光。汝暫擧心。塵勞先起。此乃釋迦老人老婆心。故有如是多事之語。意謂如我按指之時。無邊廣大。甚深不可思議。性海皆發光明。然而衆生擧心思議。卽昧之也。當昧之時。唯是塵勞。光明不現云也。釋者以大集經云。閻浮所有色像。大海皆有印文。以喩之。是亦迂之也。何則唯此事。莫能譬喩。故佛不得已。以海之一字言之。如前所謂無邊廣大云耳。豈復以海有印文而喩之耶。吁局哉鄙乎。又教中以大栂指點中指中節。謂之海印三昧。此卽所謂今之雕塑盧舍那像。分手兩邊。以其指所點之狀也。然此特教家管見之定旨耳。若夫不可思議之事。而佛妙用。豈止於是乎哉。提公書記以海印爲號。蓋由是也。請說其事。故云。

東明和尚塔銘

　　佛祖之道。固不可得而名言。强論其迹。亦猶水歟。週法界何無水哉。然言其近。莫不西而東也。是故吾家者流。皆源於西。亦猶是耳。自達磨至曹溪派而爲二。後又離爲五焉。今爲其一。不欲盡書。其二者。一爲南岳。一爲靑原。靑原二世復離。一爲天皇。一爲藥山。藥山三世而起洞山。洞山出曹山雲居。其道大振。別有體裁。號曹洞宗。然曹山之下。其人鮮繼。唯雲居之裔。繩繩而下。不絕如縷。至第八代曰丹霞。乃有眞歇宏智。而眞歇數傳。而後亦罕聞其人。於宏智第五葉。曰直翁擧和尚者。乃接東明禪師焉。自洞山至師爲一十有三世也。師諱慧日。明州定海沈氏子。生於趙宋咸淳壬申歲。九歲於奉化大同寺出家。十三剃髮。十七受具戒。乃參擧和尚於郡城之天寧。一日擧以空劫已前自己話。返覆徵之。語未竟而棒出。翌日再造。反以擧話逆詰之。擧索蒲團纔接。復卽就打。於是契悟。尋爲侍香。久而辭遊諸方。首卽其里之天童。西渡錢塘至靈隱。及吳門萬壽。江東蔣山。一時長老皆器重之。後旋姑蘇。掌藏鑰於承天。東歸開法於明堂白雲禪寺。一香爲直翁之嗣。閱六載。屬日本馳書禮請。乃登其舶。逾年而至。卽己酉歲。爲日本延慶二年也。明年最勝園寺平氏演公。以師主禪興。又明年移圓覺。未幾就玆地。卽圓覺之隴西也。作菴爲休藏之所。卽以白雲名之。以示不忘其舊之本。菴成。或暫休退。而屢被遷易。相陽諸刹。寄迹殆盡。莫能久臥。所謂建長壽福及玆山者。爲五山之列。莫不再三以至四五。曆應庚辰。於建長爲五登焉。至六月。疾退處玆菴。問疾者填門。酬酢迎送。如平居無恙弟子求眞賛法語者。無不應之。十月疾病。親製檀那故舊遺書者數。越明日夜漏欲盡。問侍僧以卵塔已成否。曰。已成。師曰。畢竟事作麼生。侍僧莫能復對。乃與小師圓旨首座答問罷。卽欲脫去。侍僧展紙請遺偈。師揮手却之不從。請弗止。不得已而書曰。六十九年。有生有死。古渡雲收。靑天在水。擲筆而化。卽是月初四日卯時也。世壽如偈。僧臘五十有三。葬全身于本菴大明之塔。先是師始作菴時。塔與之俱。師以期於法道光明盛大之故。乃安是名。而亦嘗自爲銘焉。葬之明年。其弟子前建長首座契聞公狀其行。重謁余爲銘。且余不善文。豈解爲銘。抑師之道。不可得而名言。然師爲鄕尊也。且辱臨化之日。親染遺教。囑以久住世間之語。未能忘也。而又聞。公之節義兼以才德。往往出人意表。余固敬之久矣。於是不得辭。强爲銘曰。
　　曹溪之波。拆爲二派。派別其宗。五家澎湃。洞水逆流。瀵蹴天浮。東漸于海。沛然下投。曲折溶滴。十有三世。溟漲道源。波騰法裔。六十九秋。古渡雲收。靑天在水。魚慘龍愁。大明翔陽。金樞扶桑。㩠轡逸駭。祖室光揚。靈龕率覩。像儀眉宇。丹粉睟然。藹如春煦。我作銘言。昭示子孫。庶幾百世。可覓宗原。

竺仙和尚天柱集（終）
