　　《大正藏》第80卷No.2557
鐵舟和尚閻浮集
     

道號
碧潭

　　平若鏡兮青似藍。澄然不許老龍蟠。波心夜夜一輪月。誰肯再三撈摝看。
遠浦
　　此處無由問謝郎。蘆花兩岸水微茫。西山去入騰王閣。一幅歸帆帶夕陽。
古巖
　　混沌未分先一著。嶮如峭壁滑如苔。空生猶墮色塵境。狼籍天華雪作堆。
陋巷
　　黃金富貴賤如土。蓽戶蓬門樂未窮。浮世是非都不管。乾坤掛在一瓢中。
絕照
　　東平打破潙山鐘。猶墮色空明暗中。見見見時見離見。大洋海底日方紅。
惠林
　　般若根從心地哉。六塵蕩盡覺花開。森森凉蔭三千界。不許尋枝摘葉來。
廓然
　　分明相對言無聖。不契梁王事可怜。一句寥寥超百億。恰如開戶覩青天。
勇翁
　　一片義情鐵石堅。雄兵百萬敵他難。雖然到老無筋力。千古功名重似山。
牧牛
　　耕盡田園獨自行。綠楊陰裡角崢嶸。待他忽地生兒去。手把金鞭賀太平。
破暗
　　手擎日月運神通。猶墮黑山鬼窟中。開得頂門些子眼。等閑照徹太虛空。
絕學（二首）
　　截斷平生閑路布。更無一字入思量。禪道文章元不會。寥寥終日座柴床。
　　禪不參兮書不讀。從來任運貴天眞。一靈心性是非外。誰識無爲閑道人。
玉眞
　　一片崑崗絕玷瑕。分明疑著太誵訛。連城高價天然在。不許時人謾琢磨。
月村
　　靈山話與曹溪指。問著分明隔水涯。非境非光人不會。一聲款乃起誰家。
悟菴
　　一從打破自家底。驚得虛空笑滿腮。寂寞門庭春已老。銜花百鳥不曾來。
大道
　　直如絃又平如砥。疑著分明轉步難。己眼豁開天地濶。一條活路透長安。
蘭谷
　　九畹幽芳不帶塵。白雲影裡幾回春。花開洞洞年年在。還憶湘江千古人。
孝外
　　脫出千生愛欲塵。更無一物惱精神。長空萬古風和月。父母元來非我親。
石橋
　　一自橫身萬仞崕。最堅頑處滑如苔。度驢度馬尋常事。那箇衆生喫攧來。
無印
　　二三四七相傳底。猶墮語言文字間。昨夜虛空落大地。難將蹤跡與人看。
無功
　　曾把白銀成屋壁。名高蓋代不須論。空床夢斷天方曉。自覺平生錯用勳。
獨峯
　　巍然突出衆山外。萬丈嵐光潑月濃。絕頂由來難進步。不知跳入藕絲中。
湛然
　　性天空濶清如水。心月孤圓內外明。緣去緣來諸佛祖。無風起浪可憐生。
無談
　　千言萬語不能說。有口從來只可緘。若問工夫綿密處。目前露柱是同參。
鐵門
　　規模鑄就潑天戶。八字打開須好看。饒有邠州那畔客。當頭透得一關難。
了菴
　　放下身心忘萬緣。工夫猶墮斷常邊。一從打破自家底。壁倒籬坍也可憐。
無等
　　把斷玄關絕主賓。覺場花綻不于春。三賢十聖共空盡。閙巿何須待箇人。
絕愚
　　一生擔板最癡頑。禪道文章共不干。幾度喚驢成馬去。佛來也是救他難。
孤峯
　　一葦橫空勢不群。等閑折額嶮奇分。盡情座斷通玄頂。從此無由見徳雲。
浦山
　　高攀萬岳未爲奇。獨步十洲猶是癡。蘆葉一莖吹到岸。等閑戴得五須彌。
天關
　　烏兎曾爲兩扇功。等閑鎖斷大虛空。直饒窮得上忉利。要路玄關又一重。
自得
　　任性逍遙最合懷。纔存毫髮隔天涯。山河大地百千法。盡在胸襟流出來。
古澗
　　冷然一派從何起。淪著分明自劫初。怪得雪峯瞪目後。千尋瀑沫洒青虛。
絕岩
　　萬仞斷崕雲半籠。風磨雨洗自玲瓏。色塵都盡空生老。異草靈花路不通。
明室
　　古菱高掛座當軒。智解相忘眞入門。一點清光如白日。幾人吹角作黃昏。
廓然
　　胡僧相對梁王問。呼聖爲凡數若麻。萬里無雲天喫棒。如何著得眼中花。
芳巖
　　拶得拈花微笑處。逐香認色謾相求。一從撮手懸崕後。洗蕩春風吹未休。
雪窓
　　風攪玉塵未放晴。普通年遠事重生。庭前不見齊腰客。只得空床一夜明。
蘭室
　　一叢不作百花隣。滿屋光風雪後春。偏愛國香來不絕。靈均已往有誰紉。
古心
　　日用堂堂無向背。略論自性不相同。須知七佛已前事。一任三星遶月宮。
不疑
　　蕩盡生涯氣似王。知君識浪未曾忘。忽然開豁頂門眼。見得桃花也斷腸。
月山
　　光呑萬象絕多程。論著依然大嶮生。識取通霄那一路。古今孤影亦孤明。
璣叟
　　百斛摩尼光爛璨。鯨呑海水露珊瑚。一槌擊碎不相覓。更有如來藏裡珠。
傑叟
　  歷盡玄微得旨歸。等閑注破未爲奇。不須白髮逞豪氣。端的還他英特兒。
白巖
　　飛泉脈脈落蒼崖。八面玲瓏雪作堆。全無定力空生老。引得天花滿地來。
一宗
　　教外別傳消息子。差之毫末涉離微。神光當日禮三拜。猶落吾家第二機。
雪菴
　　風攪長空糝玉塵。開窓大地一堆銀。庭前不見齊腰客。憶得少林千載人。
花巖
　　座斷懸崖氣似王。何妨五葉又聯芳。單傳直指輝今古。百鳥不來春晝長。
海珠
　　一顆摩尼人不識。及於尋覓起波瀾。長鯨呑盡滄溟水。露出十三花藏寒。
斧山
　　快刄全提渾不顧。躋攀嶮路幾多難。等閑斫倒一株樹。撼動須彌百億寒。
獨山
　　奇分嶮布千峯外。突出依前挿太虛。盡送絕巓攀不得。藕絲竅裡納無餘。
遠山
　　嵐光洒黛碧㠝岏。多少行人到頂難。將謂雲程千萬里。等閑收在一眸間。
太山
　　雲遮霧擁挿青空。五岳七金盡讓雄。形勢彌天無可極。不知納在寸毫中。
月巖
　　玲瓏推出光明藏。認著依前墮嶮崖。座立高起千百仞。從教兎子夜懷胎。
言外
　　旣是我宗無語句。百千三昧一時休。從來不連娘生舌。坐看山高水自流。
松皋
　　蛟虯影動雪霜枝。正是登臨舒嘯時。一道清涼人不薦。爲怜老鶴共相隨。
雲章
　　空中一片釘釘著。開得眼來文彩生。出沒卷舒難寫處。風吹古篆影縱橫。
古禪
　　盡情參取劫空事。水綠山青不覆藏。繅絕平生閑露布。蕭然獨座一藜床。
的傳
　　啐喙相投尚滯殼。單提獨弄又迷封。更知棒下無生忍。臨濟正宗從此通。
澤菴
　　一雨新生霶霈聲。簷頭滴滴又分明。大家從此霑恩去。特地思量到鏡清。
瑞珠
　　一顆圓光非內外。璨然耀古亦輝今。等閑收在如來藏。莫向驪龍頷下尋。
徹翁
　　一見桃花曾未悟。豁開己眼始承當。老來不說者般事。付與兒孫作商量。
秋溪
　　西風颯颯水聲急。劈箭機中曾不迷。日夜滔滔宣此義。豈將黃葉止兒啼。
不傳
　　四七二三紹續底。及於擧著沒來由。豁開一隻頂門眼。始識從前向外求。
玉林
　　崑山種子冷氷雪。一樹婆娑幾度秋。葉底枝頭和氏璧。連城之價有誰酬。
大功
　　白刄曾從挨赤身。更無小見惱精神。國清只唱太平曲。奏凱須還得勝人。
道菴
　　從來此事屬無心。日用何曾向外尋。絕學須憑眞實處。簷頭雨滴價千金。
遁菴
　　萬法從來盡底休。藏身無跡也風流。包含天地一茆屋。直到如今不出頭。
義山
　　忠信難忘泰岳橫。疑情一片太高生。等閑踏斷通玄路。百億須彌如砥平。
梅林
　　聯芳五葉幾多難。樹樹春風霜雪寒。抖擻肝腸曾止渴。至今三十六牙酸。
實菴
　　脫盡皮腐始見眞。十方世界露全身。寂寥門戶今猶古。未以虛頭說與人。
石心
　　雨洗風磨似等閑。彫成佛也自相謾。直饒說得到玄妙。肯不點頭方是頑。
實翁
　　聞見俱忘尚是塵。皮腐脫盡亦非眞。諄還朴返廓蘊老。不說虛頭誤却人。
雲山
　　初從膚寸露全威。折額分明勢嶮巇。莫謂脚跟浮逼逼。等閑呑却五須彌。
願海
　　無量劫發大悲心。清淨瀰漫著力深。只爲衆生難度盡。隨波逐浪古來今。
朴菴
　　淨盡絲毫乾剝剝。從來論實不論虛。自家只得淳風大。一任時人與我疎。
竹屋
　　斜曲森森玉立時。南陽用處使人疑。誰知壁倒籬坍後。一節分明不得欺。
雲叟
　　出沒卷舒膚寸中。爲霖爲雨覓無蹤。老來不得從龍意。座斷千峯與萬峯。
天香
　　空中花是月中桂。風送清芬遍九垓。憶得黔南黃太史。晦堂門裏脫身來。
閑室
　　埋沒生涯獨掩關。天回地轉不相干。靜中消息無人問。應與白雲分半間。
日休
　　寸隂過隙急於箭。幾度紛然逐妄塵。罷却胸中閑骨董。今年貧勝昔年貧。
翠巖
　　蒼崖萬仞高寒處。聚碧堆青黛色新。只覺清風生八面。天花動地是何人。
竹屋
　　一[/卽]從來無可移。此心只有此君知。清風撼動茆簷外。何異香嚴大徹時。
雷谷
　　一聲鐵皷乾坤外。裂破千山與萬山。呼得應時消息別。電光影裡轉頭看。
如菴
　　萬法都盧歸一法。本來面目露堂堂。還怜千古牛頭老。百鳥不含花自香。
不傳
　　靈山密印少林訣。掘地分明一處埋。己眼豁開頂門上。豈從千聖付將來。
大意
　　西來一句古猶今。趙老舌頭古佛心。我也不知端的處。庭前柏樹綠森森。
東航
　　運出神通震旦人。釘樁搖櫓沒疎親。胡僧踏著一莖葦。直到而今迷要津。
菊隱
　　透得三玄三要句。年年籬下見黃花。淵明去後無消息。門掩西風秋日斜。
少林
　　一樹旃檀種不多。森沈欝密影娑婆。胡僧面壁九年後。爭奈參天荆棘何。
日菴
　　憶得當年眼未開。孤燈影裡立生涯。金烏飛上欄干外。頽座柴床笑滿腮。
大機（二首）
　　一從透得祖師關。捩轉面皮彈指間。只覺清風生八極。尺長寸短不相干。
　　眼蓋乾坤氣如電。那吒八臂奈他何。有時拈得德山棒。千里聞風也倒戈。
龍溪
　　崢嶸頭角逞全威。通變無非劈箭機。蟠處不知深與淺。是誰頷下抉珠歸。
大方
　　打破虛空無向背。東西南北路縱橫。一條[木*卽]標乾坤闊。只覺清風脚下生。
立菴
　　萬論窮盡到幽微。妙處由來知者稀。撒手獨行千聖外。從教明月照巖扉。
月菴
　　青天無滓地無埃。千里清光入箔來。冷淡家風今又古。自知兎子夜懷胎。
立翁
　　叉手當胸會也麼。轉身依位事如何。未移一步知端的。佛法元來亦不多。
翠菴
　　綠竹遶簷松當關。把茆蓋却屋三間。丈夫不厭東西客。送往迎來幾歲寒。
無外
　　脚底掀翻四大海。眼光爍破十方空。休言此土西天遠。李白桃紅一樣風。
慈翁
　　情義俱忘願心堅。精進爲幢般若船。業海茫茫難度盡。老來無力曲肱眠。
孤月
　　桂影婆娑輝古今。光呑萬象碧沈沈。瞥然鑑覺相忘處。吐出寒山一片心。
芝岩
　　一種靈苗世所稀。凡花野草不曾知。天生萬仞懸崖上。作瑞爲祥自在時。
無義
　　禮本相存似不存。早知曾喫阿爺拳。胡僧當日錯開口。聖諦從來豈廓然。
玉岩
　　不須乞價到連城。萬仞懸崖渾是瓊。三獻何人遭刖足。雨餘只看線苔生。
卽菴
　　非心非佛無味談。一回猛省亦何參。座來只覺青春永。花落巖前鳥不含。
指菴
　　要路玄關到不難。善財錯走百城間。機前一著無人問。門掩青蘿白日閑。
松菴
　　千年操守歲寒心。蜜葉繁枝古又今。昨夜屋頭風激浪。肅然听作老龍吟。
無畏
　　精進爲幢智慧鎧。施門廣大越尋常。豁開雙眼光如電。不怕諸方孟八卽。
松隱
　　衝開碧落綠森森。只覺雲深少賞音。入海泥牛無處問。向誰說與歲寒心。
月海
　　萬里水天明皎皎。一輪玉兎浴波瀾。夜深拂盡珊瑚樹。照徹十三花藏寒。
象初
　　廓徹森蘿獨露身。纔論卦子亦非眞。要知太極未兆事。南斗依然對北辰。
佐夫
　　運籌帷幄事如何。輔國忠心不可磨。四海如今歸正化。從教唱起太平歌。
月溪
　　氷輪如鏡天如水。千浪萬波光影中。杓柄短長人不識。夜深舀出廣寒宮。
孤舟
　　雪覆千山月半規。一篙撐破碧琉璃。乾坤猶在簑衣上。獨釣寒江人未知。
雲岫
　　卷舒出沒太虛間。逐雨從龍不得閑。特地清風輕一拂。千山潑黛烏知還。
古範
　　不論先哲舊風規。困則眠兮寒則衣。妙用神通如此耳。難將樣子示來機。
南嶺
　　直自閻浮樹下看。巍巍高挿太虛間。老盧當日擔柴後。多少行人攀嶮難。
魯峯
　　一簣功從洙泗高。上頭有路自嶢崤。仲尼只解泰山大。那識須彌在寸毫。
桂輪
　　一種元從月窟分。黃金遍界落紛紛。欲圓山谷當年話。留得清香特地聞。
自天
　　萬法由來歸一法。如如何敢隔絲毫。乾坤日月胸襟裏。三十三重不在高。
海元
　　一滴本從何處起。滔天萬丈激波瀾。長鯨呑却珊瑚樹。露出十三花藏寒。
月潭
　　剔起眉毛好正觀。秋天無滓水無瀾。銀蟾影落碧波底。特地何妨撈摝看。
竺菴
　　一回傳得佛心宗。更與西天事一同。休道胡言都不會。松濤激起小扃風。
東雲
　　悠然一片自扶桑。出沒從來不可量。昨夜三更行雨去。大千沙界轉清涼。
溪翁
　　妙用無窮劈箭機。不須開口說玄微。起波平地南泉老。放出牯牛曾未歸。
瑞菴（三首）
　　握土成金未爲奇。破家散宅丈夫兒。見渠竪起拳頭處。却勝麒麟生角時。
　　把茆盤結大如斗。衆角雖多足一麟。此外別無奇特事。庭前落花欲回春。
　　古人德化及今人。猶若太平產鳳麟。諸葛子雲皆屬袂。異禽靈草四簷春。
天中
　　偉哉正位無偏處。纔定封疆三十三。萬里無雲須喫棒。虛空因甚口喃喃。
陽谷
　　一夜東風特地吹。蒲團曲几暖回遲。日輪當午睡方起。黃鳥啼遷喬木枝。
太虛
　　含容法界百千匝。正體圓明說向誰。古往今來空豁豁。座看日月遶須彌。
鐵樹
　　一種誰言得自邠。渾綱打就重千鈞。工夫不借陽和力。五葉花開劫外春。
中和
　　禮樂怡怡化萬民。也知夷夏不相親。爭如上國惠風裏。花柳依前二月春。
立菴
　　象骨低頭豈作勞。從來搆屋不須高。看他隨處建宗底。盡十方空一把茆。
一關
　　抹過玄路百千匝。還墜吾家第二門。擊碎上頭金鎖子。不妨特地立乾坤。
中心
　　不在西兮不在東。寥寥只若太虛空。須知座斷乾坤處。一任三星遶月宮。
[/卽]菴
　　大丈夫兒趣不群。義高何必策功勳。家貧猶見歲寒事。松有貞心竹有文。
天位
　　當機不讓空爲座。日月照臨何足論。喝散白雲眼如電。三賢十聖入無門。
天心
　　自性廓然絕點瑕。分明疑著被雲遮。棒頭敲落一輪月。盡十方空眼裡花。
方外
　　一微塵裡無邊剎。擬欲參尋路轉賒。擲大千於他國土。不移寸步早還家。
龍淵
　　無塵滓處見全威。纔觸波瀾星電飛。蟠屈不知深與淺。是誰頷下得珠歸。
玉洲
　　四面湛然曾不動。氷壺萬丈發光輝。夜深誰入蒼龍窟。抉得驪珠一顆歸。
丹山
　　掩奇潜勝聳青空。休問靈砂九轉功。到頂更知天地闊。鳳栖何必碧梧桐。
恕菴
　　唯之一字使人鈍。及累孔門語路生。此道迥存忠義外。爲怜松竹遶簷楹。
菊溪
　　籬落黃花吹晩香。秋深無奈祖庭荒。晋人往矣如流水。至竟難論杓柄長。
藏巖
　　玲瓏八面削如玉。雨洗莓苔自作文。還怪空生蹲座後。天花狼藉亂紛紛。
益山
　　誰知爲道到無損。一簣功成萬仞高。於此不妨利人去。認危踏嶮莫徒勞。
玉田
　　鐵牛耕破崑崗後。大地分明掌樣平。者裡全無閑種草。白圭寸寸價連城。
無材
　　滿肚文章盡底休。更將樗散不爲羞。高談雄辯非吾事。自閱寥寥天地秋。
花翁
　　鷲嶺分來只一枝。傳芳誰識在當時。而今老倒還癡鈍。狼藉春風幾度吹。
玉巖
　　萬仞崑崗鎖綠苔。玲瓏八面座堆堆。彫文加玷空生老。狼藉天花遍九垓。
松屋
　　虯動龍蟠千萬枝。爲怜臨濟手栽時。雪霜中有歲寒操。入我門來自可知。
海翁
　　到著一漚未發前。從教白浪拍青天。老來不受魚龍變。自靠珊瑚看月圓。
偈頌
天龍寺十境韻
普明閣
　　四面欄干萬壑間。圓通門戶本無關。思惟若入三摩地。救苦度生似等閑。
絕唱溪
　　只因妙語不干舌。流水聲聲落耳邊。劈箭機中能薦取。黃函赤軸不須宣。
靈庇廟
　　至化千年護釋宮。兆民承慶仰威風。爲言我沒伏神術。還愧杖藜投此中。
曹源池
　　山帶夕陽天倒沈。龍噓潭底一泓深。追思法眼接人處。萬丈風波一寸心。
拈花嶺
　　群芳朶朶萬林紅。一會何曾異鷲峯。今代更無微笑客。大家烈座詠春風。
度月橋
　　山挾溪流聲湱湱。一條略杓臥平波。氷輪影落曉霜上。人自廣寒宮裡過。
萬松洞
　　虛籟聲寒霜雪𠏉。虯枝錯落緣垂門。日長不見爛柯客。牧笛聲中憶李源。
三級岩
　　蒼崖嶮與禹門同。路在洪波深處通。雲鎖龍門魚不化。盲龜跛鼈舞秋風。
龍門亭
　　雲嶂嵐山似烈拳。灘頭流水激長川。蒼龍不現清波上。赤葉紛紛落日前。
龜頂塔
　　山號靈龜千載吉。河名大井萬年祥。浮圖百尺絕巓上。一望都城象氣彰。
山翁首座韻（四首）
　　破蒲團上結跏趺。萬岳松風夜閴閴。一個無爲閑道人。逃禪韜光十載識。
　　斬却妄塵三尺劍。頂門有眼今古明。若知佛法無多子。堪向山中樂道情。
　　窹寐誰言元恒一。等閑開口知端的。爭似同行木上人。靠著壁邊長七尺。
　　非心非佛守如城。捱得通身到五更。憶著祖翁千古意。又因閑事長無明。
凞藏主立春韻
　　臘月正當二十八。靄然和氣一時新。黃牛背上牧童笛。吹起人間萬古春。
送具維那
　　袖裡金槌振價聲。何須特地向人呈。山河大地一團鐵。休說善財奔百城。
試筆韻
　　開窓新賀太平年。滿目春風叉靄然。門外紅塵千百萬。更無一事到林邊。
自嘆
　　埜僧白髮不知季。那識區區日月遷。名利是非忘却了。荷衣松食只隨緣。
瓶梅
　　昨夜春風特地斜。一枝初放兩三花。等閑挿在古銅裡。緬憶孤山處士家。
假山水韻（二首）
　　從來不掛買山錢。誰信壺中別有天。滿目囂塵非我事。松根石上看雲眠。
　　嶺上松從岩畔秀。竹邊泉自石間流。目前恰是蓬萊境。六月山中冷似秋。
寄三首座種蘭
　　蘭蕙同芳映竹楹。團蒲靜座石根清。黃金富貴尋常事。一種風光異世情。
偶作寄春屋首座
　　欲居岩谷送殘年。世事紛紛在目前。爭似靈龜峯下寺。看山看水看雲眠。
徹首座韻
　　一曲調高彈者寡。等閑下指沒來由。清風鼓動三千里。獨許知音自點頭。
東澗橋
　　颺下斧斤功已成。玉虹橫處要人行。脚頭更有東西路。莫陷虛空萬丈坑。
挽淡路太守雪林居士
　　治國曾揚四海聲。城中活捉幾雄兵。等閑唱起太平曲。直入無生國裡行。
題玉磵西堂行卷
　　百匝千重佛祖關。等閑打透幾多難。是他三寸舌頭上。激起滔天萬丈瀾。
次韻贈峯禪人（二首）
　　風前話別共清寥。且喜高誼越物標。千高故人若相問。老來無計赤條條。
　　望斷故鄕天一涯。夷猶湖海鬢如絲。憑君緬憶曾遊處。荒草深埋舊宅基。
依韻贈麟上人
　　擇友尋師用處親。草鞋踏破幾多人。碁山老子腕頭惡。三十烏藤打鳳麟。
順首座省母韻（二首）
　　娑婆世界幾回還。萬劫無明一寸肝。裂破多生煩惱縛。凜然長劍倚空寒。
　　纔出頭來有許多。因何不脫舊時窠。若隨憎愛攀塵境。豈異長松帶碧蘿。
重陽韻
　　黃花有意兩番香。白首自羞居洛陽。籬落晩風秋已老。對山無語座柴床。
峯堂韻
　　攀盡畸嶇上半天。洛陽城在脚頭邊。故人已去騎仙鶴。且有青山似昔年。
清溪首座開爐韻
　　不學諸方浩浩禪。新開爐鞴擁寒煙。千斤麻衲渾身煖。安樂窩中伸脚眠。
悼學禪人韻
　　生死還同六月霜。悲風吹雨滿茅堂。須知脫却臭皮處。劍樹刀山正覺場。
悼雪村和尚
　　毘嵐吹倒法幢摧。萬象森羅盡擧哀。遍界不藏身後相。前村梅白雪中開。
謝扇子
　　熱殺闍梨時[/卽]子。使人墮在火坑中。今朝偶得雲門扇。動著分明萬里風。
悼馴侍者
　　侍者早知生滅迷。涅槃城裡路頭齊。今朝我也不須哭。水落層崖雪漲溪。
寄光書記
　　風雨蕭蕭易得愁。滿林黃葉祖庭秋。夢魂飛入故人榻。默座團蒲無恙不。
寄侍者韻（五首）
　　萬里鯨波一念間。故人又向故鄕還。他時若又化龍去。只在國師門裡看。
　　輕袍短策久遊唐。今日難尋舊日郎。白髮老僧禪榻下。天寒誰補破衣裳。
　　盡情參得大唐禪。一法何曾有兩邊。七尺烏藤輕靠壁。分明楚地又吳天。
　　自知萬法本來空。那管人情各不同。從此臨川川上客。眼高不怕見蒼龍。
　　昔年掛錫鷲峯下。何日扁舟別海南。回望中華千萬里。與誰此地打鄕談。
寄乾峯和尚
　　一別尊顏三四歲。更無塞鴈渡青空。高談在耳難忘却。隨處何妨仰道風。
一上人燈籠韻
　　從空放下一條繩。眼徹雲山千萬層。光未發前如薦取。何妨特地見燃燈。
敗蕉韻
　　新開一袟語音同。恨切蘿窓雨滴中。吹散客鄕十年夢。秋風影裡又成空。
題大瀧寺
　　大師當日捨身處。絕頂高寒聳半空。脚下滄波千萬里。座看東畔日東紅。
顯首座韻
　　獨向爐邊看妙偈。山中寂寞埜僧家。誰知天老地荒處。現出優曇一朶花。
雪韻（二首）
　　風糝玉塵天地冬。白乾坤外更無峯。普通年事今猶在。誰識頭陀座老松。
　　萬里東風糝玉塵。是誰隱几唱陽春。山僧不座冷氷境。緬憶普通年遠人。
寒夜寄適菴首座
　　月照千峯明似晝。金聲落枕故人吟。衲衣不怕霜威重。起捲踈簾座夜深。
冬日寄三首座
　　寒威凜凜衲衣薄。枯木堂中端座時。欲問道人眞寂寞。更無一物可相持。
听松
　　毘嵐吹動歲寒橾。激起海濤千尺聲。一曲調高塵境外。心聞不似耳聞清。
畫猿（二首）
　　一別冷泉情未忘。幾回叫落五更霜。今宵還憶曾游地。鐵打心肝又斷腸。
　　攀蘿捫嶮尋常事。撒手嶮崖也是閑。抱子不歸青嶂裡。夾山千古被他瞞。
訪顯首座不遇
　　行盡平原三四里。攜笻來訪故人居。禪餘無事游何處。歲晩天寒體健無。
影現池
　　清如碧玉平如鏡。寂靜湛然萬丈深。誰識圓通眞面目。從教月影落波心。
富士圖
　　絕巓六月雪漫漫。勢壓南閻浮界山。逼塞虛空無第二。因何寫在一毫端。
勝菴藏司韻（二首）
　　十年不見異鄕秋。夢到江南第幾州。鞋杖未忘吳楚路。懶將白髮老山丘。
　　閱盡家山四載秋。歸心多在古杭州。天荒地老無人識。西子湖邊一比丘。
寄淨居寺長老（二首）
　　諸方門戶寂寥甚。常憶淨居一味禪。契闊在心深似海。不將鴆羽落魚淵。
　　彼此本無千里隔。黃金鑄就故人心。雖然不踏淨居地。日夜何妨聞法音。
賀東福請客（周悆）
　　憶昔三平侍大顛。客來惱得主人眠。秋風吹轉千年夢。慧日峯頭八月天。
園西堂述懷韻
　　一剎那間夢幻身。青山相對臥雲根。聰明智慧非吾事。白晝何妨閉却門。
嚼菊
　　霜後黃花送斷秋。自甘臭味可消愁。淵明若解餓夫意。千載風流一代休。
西山見紅葉
　　昨夜乾坤霜已下。萬林錦曬夕陽紅。秋光滿目元無隔。誰厭東山嶺上松。
病菊
　　殘菊愁眠敗砌間。不堪惆悵見南山。如何寂寂東籬下。消得松窓白日閑。
達磨忌韻
　　座久成勞少室冬。寒猿叫落最高峯。神光若是斷腸客。三拜未施呈笑容。
十月雪
　　雪打寒窓天已冬。一爐黃葉滿林楓。嵩山千古齊腰恨。擧著分明絕異同。
枯禪首座病人送藥韻
　　幻身幻病若何治。錯在母胎未出時。不得菩提樹上藥。茫茫業識竟難醫。
寄梅韻
　　怪得孤根暖獨回。一枝的皪爲誰排。不須折寄隴頭客。白首道人歸去來。
移梅韻（四首）
　　萬木凋零春意少。歲寒心事不如梅。今宵和月移來也。踈影橫窓知幾回。
　　一樹梅隣安樂窩。小窓日夜著愁多。夢寒不到孤山寺。無柰暗香浮動何。
　　獨座無人雪屋傍。誰家朋友似參商。五更月冷小窓枕。添得梅花一段香。
　　書斷江南無鴈雛。誰隣雲外道人孤。梅花不擇清貧地。玉骨氷肌與我臞。
水中鹽味
　　水中鹽味色膠青。一顆摩尼今古明。擧首向南看北斗。營營生死幾時惺。
飮惺味
　　陽關調入肺肝清。醉倒瞿曇呼不醒。只有趙州柏樹子。枝枝葉葉古今青。
山居（六首）
　　昨夜虛空落大地。鯨呑滄海露珊瑚。此身不墮龍蛇窟。莫把閑名上祖圖。
　　古今只有葛藤禪。絆倒平人知幾千。若是少林眞的子。揮空血刄髑髏前。
　　有口不呑三世佛。任他日月自消磨。單傳直指無人問。世上浮華知幾多。
　　門掩西風不許開。更無俗客踏蒼苔。破窓殘月毳袍上。照見寒爐一夜灰。
　　彤雲吹雪白皚皚。暖氣新回三個柴。誰道神光依位立。胡僧千古不西來。
　　熱則乘凉寒向火。不將一事汚心田。惜哉好個吹毛劍。不遇知音三十年。
靈江山居韻（十首）
　　萬錢難買沃州山。埋却一生方是閑。歎息楚吳氷蘖事。沈升多在愛憎間。
　　分袂天涯不可尋。餘生寥落恨難禁。蒼顏白髮愧相會。枯木寒灰一寸心。
　　前峯吐月可中庭。雪意侵衣鴈影橫。湖上故人皆俊逸。相逢誰是說無生。
　　動靜還收一理中。塵情不似道情濃。紙衾捱到五更刻。柘葉桑枝舞北風。
　　浮世豪華懶作隣。碧芙蓉下有誰親。眼中不上野狐輩。池上鳳毛能幾人。
　　招隱年深少見君。半窓分與嶺頭雲。山中寂歴無人問。不忍松濤午夜聞。
　　雨餘西崦翠成堆。困枕高眠絕點埃。黃鳥喚驚南國夢。一雙睡眼對山開。
　　蒲龕靜座不攀緣。素髮蕭蕭氣似天。佛法未曾怕爛却。吾宗已滅瞎驢邊。
　　人物煎熬自晋唐。可怜逝水去忙忙。狼煙遮日少青眼。千載門風誰肯當。
　　自笑一生眞旅泊。還知世外有斯僧。金剛幢下寂寥甚。何日高挑照世燈。
山居（十首）
　　抖擻人間名利埃。禪袍靜衲座青苔。西窓落日秋將晩。墜葉紛紛下石臺。
　　松根閑倚听飛泉。撩亂伽梨搭瘦肩。樵徑雲埋千仞嶮。更無俗客到林邊。
　　老杉古檜策紅霞。盤石垂蘿小徑斜。猿鶴不來山寂寞。風吹桂子滿茆家。
　　翠竇無人快道情。燒柴爐上穗煙生。世間饒有連城璧。難換山中松石清。
　　藤床蕙帳靜無塵。松食草廬容此身。貝葉翻來春日永。寥寥祖道有誰親。
　　滿目嵐光薄霧中。千尋瀑沫界遙空。靈禽啼破午窓夢。一鼎松濤萬壑風。
　　千里春光入座時。高低樹色映霜眉。蘿龕閑座無餘事。又引煙鋤畊緣歸。
　　萬法由來只一源。更將何事入吟魂。挈衣欲濯小溪上。山帶斜陽岳影昏。
　　床頭短葛作眠少。日點半簷初見勳。埋沒此生閑便得。百年富貴是浮雲。
　　那伽座久日當午。開得眼來山已青。少室門風人不會。白頭道士讀黃庭。
寒夜卽事春屋首座韻（四首）
　　半窓明月掛松蘿。案上楞伽讀數科。靜衲禪袍知足矣。道人用處不消多。
　　魔强法弱竟難扶。一榻蕭然只自吁。換骨靈方今古在。目前誰識現成鋪。
　　典几蒲團眠未就。夜深老鼠踏翻油。紅塵不涴道人耳。泉自千岩萬壑流。
　　十載江山眼底明。寒燈對到五更清。頻頻休擧同參句。落葉敲扃作雨聲。
與歡貞上人
　　超方行脚要貞實。須透祖師那一關。此語分明好記取。少年不學受人瞞。
與歡珠侍者
　　無心相見無心別。未要天涯尋我來。鎭海明珠元屬汝。等閑收得補陀回。
寄東陵和上（四首）
　　一別六朝城畔寺。十年不見帶書鴻。慈航初到扶桑國。多謝西南萬里風。
　　新豐古曲絕消息。千古賞音招不來。斷絃猶有鸞膠續。須向天龍震法雷。
　　把茅深住亂雲間。茗鼎竹床終日閑。地老天荒青眼少。開窓遙禮瑞龍山。
　　一別秋風已白頭。九重城裡再難游。近來無計訪尊宿。獨向青山死便休。
賀典座韻（二首）
　　典得衣盂供養他。滿堂禪衲莫相誇。家風若似寒山子。不擇殘羹與菜滓。
　　淡飯踈茶與道親。雪山肥膩未爲珍。天龍今打者般供。放筋忘恩有幾人。
和侍者雕印
　　璧山篆出太虛空。點劃分明字字紅。錦上添花何不可。毘盧正印在其中。
庭梅（二首）
　　清格相隣僧舍傍。幾回吹恨笛聲長。一從凍損吟身後。不向風前逐色香。
　　庭梅一樹影橫斜。況是深山道者家。積雪千尋埋不死。枝頭新見兩三花。
愿上人韻
　　是非名利樹頭風。慕道遙思少室峯。佛法何曾有彼我。胸中山岳許多重。
首座韻
　　脫口伽陀越梵唐。眉間白刄冷如霜。山中莫怪寂寥甚。彼此須薰定慧香。
羅漢樹韻
　　一種靈根空劫外。阿那含也不須通。百千萬億閑枝葉。盡在聲聞掌握中。
晏書記韻（三首）
　　古寺秋深無一事。樂閑共座白雲間。聯聯華偈金難換。吟到目前千萬山。
　　收得大川歸一筆。心空及第未爲難。國師更有醫睛法。知是何時吟得安。
　　震起叢林千古聲。黃龍舊話最關情。今朝頭肉重生也。日入扶桑夜半明。
芭蕉韻
　　雨打芭蕉葉上聲。聲聲滴盡道人情。雖然暗座集雲下。眼照吳山楚水明。
麟侍者
　　特來訪我屋三間。踏嶮攀高似等閑。走向諸方成甚事。煆金冶有集雲山。
次此山和尚韻送輪上人
　　又從舊路過關津。幾日更離生死輪。是處青山皆可住。閑花如錦草爲茵。
送一菴維那之京
　　樹樹西風秋正中。俄然猶下集雲峯。等閑抛却金鎚處。夢破九重城裏鐘。
和中秋韻（二首）
　　渾是尋常三五月。不須回首望雲端。頂門眼活乾坤外。莫把清光一樣看。
　　誰言光境相忘去。不覺眼中一翳生。我也更無如是見。從教月影入簾明。
送海翁書記行（二首）
　　鳳凰無是不栖榛。來宿山中知幾晨。一翼遠飛帝鄕外。青松修竹爲誰新。
　　曉携金錫又何知。千里秋風木葉辭。未下集雲前一句。不須提起扣宗師。
和黃梅遠方外韻
　　音書欲問故人家。客路如天雁著沙。慚愧我居千載後。黃梅枝上又生花。
和道聖喝食韻
　　梅窓話別座宵分。月照龜峯雁逐群。老我還怜年少客。山中見玉不如君。
送獨翁書記行（二首）
　　拄杖斜懸一綵毫。吟游東海路迢迢。不如歸座五峯頂。衲被蒙頭獨听潮。
　　恩波如海幾時乾。錯在胞胎未具前。五逆兒無消罪念。惡因緣是好因緣。
送茶石室和尚
　　掘指金剛幢下客。擧楊大法只斯人。相逢未話當年事。先送江南第一春。
石耳峯
　　勢壓扶桑千萬峯。一雙耳朶白雲中。虛空開口與伊說。听得分明不著聾。
寄璋維那
　　青山疊疊水重重。有客來從石室中。伶利衲僧機似電。金鎚拈向集雲峯。
瑞光新建衆寮號絕學
　　接得集雲多少衆。三間茆屋暖如春。看經不在明窓下。開眼更須絕學人。
和夜座韻
　　座也禪兮行也禪。寒時向火困時眠。家山有路無人薦。月落松窓半夜天。
和山居韻
　　道人用處不如閑。豈入是非名利間。莫愛目前機境好。青青突出萬重山。
佛成道（三首）
　　子夜逾城何所成。六年癡座禍重生。我今不學瞿曇老。一見明星同昔平。
　　一見明星成大事。瞿曇今日出巖間。瑞光還喜無長處。六載耕閑不下山。
　　魚在淵兮鳥在窠。六年癡座事如何。自知一見明星後。眼裡生花有許多。
寄石室和尚（二首）
　　靠杖龍門萬仭嶮。雷音何日又重新。雖然未上五峯頂。天下誰欺明眼人。
　　吳山楚水再難遊。兩地更無渡海舟。寄語鳳凰臺上客。天寒歲晩有愁不。
雪（二首）
　　虛空撲落白漫漫。銕樹花開頃刻間。大地撮來無寸土。幾人忘却屋頭山。
　　瑞雪紛紛正月晨。太平氣象一時新。思量少室安心處。徹骨寒來徹骨貧。
和勳上人韻（二首）
　　輕袍短策好參禪。莫向荒村度歲華。臨濟三遭黃檗棒。聲名籍籍至今傳。
　　特來何敢立孤笻。歸去再參萬壽翁。山淺難藏龍象客。須知灌口沒洋銅。
碧玉池
　　鞋杖不游南北岐。袈裟斜掛照清池。山中自有拾枯友。煮煙松風也太奇。
牡丹
　　元是洛陽城裡花。可怜綻向野僧家。空庭不見猫兒睡。蝶戲蜂遊山日斜。
下床打臂（二首）
　　欲下禪床便喫交。方知平地若山高。等閑㰜折虛空臂。死活都來只一毫。
　　[匹*寸]耐大悲千手多。山僧一臂不如他。雖然托鉢渾無力。爭奈飢來喫飯何。
重押韻送首座
　　眉間掛劍斗牛交。自讓人天眼目高。座穩海珠堂裏夜。胸中何有一絲毫。
酧藏主
　　龍蛇混雜不論交。是處何分低與高。更有掌中珠一顆。大輝天地細纖毫。
酧維那
　　來作集雲峯下交。清松修竹與秋高。桶篐聲響三千界。驚起須彌入寸毫。
同韻送愿無畏
　　絕學都無浮世交。團蒲獨座脊梁高。頂門自豁摩醯眼。千里何須察兎毫。
和愿上人韻
　　山中九夏已過半。一道神光今古周。出格伽陀空佛祖。使人特地也低頭。
謝惠拂子（二首）
　　多謝龜毛杷柄長。等閑拈起掛禪床。看他大用現前處。三世如來自放光。
　　拈得龜毛寄我來。雄峯機用又奇哉。諸方漆桶千百個。今日無由震法雷。
送幸侍者之臨川
　　遠來訪我病中禪。共話國師三會緣。今日重尋行履處。月明誰上合同船。
寄臨川玉峯和尚（二首）
　　古佛放光千載後。五湖衲子競紛紛。利生接物普賢境。情與無情聞未聞。
　　矍鑠高凌七十秋。機呑佛祖勢何休。近來見說門風嶮。一喝臨川水逆流。
和雨夜韻
　　雨滴簷頭熟睡無。無涯病客一身孤。相逢欲話少林旨。又恐虛名上祖圖。
和移草花韻
　　閑花埜草滿庭秋。移向籬邊獨自愁。林下更無微笑客。逐香認色未曾休。
和分清亭韻（二首）
　　樹影分清萬境閑。一池水迸自巖間。祖庭秋老看無厭。黃葉青苔盡滿山。
　　翠蘿深鎖一亭閑。碧樹千章四顧間。瀹有茗兮㪺有水。道人活計不如山。
和清溪和上韻
　　一掩蘿龕萬事饒。青山白髮自寥寥。千金難買故人語。竹机焚香搭七條。
和雪韻
　　六花飛舞眼難磨。無奈神光斷臂何。後代兒孫機活脫。竹爐添炭喫茶多。
因雪
　　薄衲蒙頭眼似眉。長空風雪正披披。掩扉向火人無數。誰到庭前立片時。
送了上人禮五臺
　　生銕鑄成三轉語。集雲關裏撥難開。赤身挨刄知何日。自把烏藤上五臺。
荅持知客韻（二首）
　　尋常一笑慣逢場。何日相離枯木堂。欲擧文殊無著問。人人腦後有靈光。
　　煮爛臨川暖似春。風前驗盡幾家人。相逢只喜喫茶去。莫把醍醐惱客神。
送榮上人之相陽
　　老來不得故鄕愁。臥在煙蘿萬事休。林下道人若相問。煩君須是一低頭。
送愿上人之圓應
　　晝明夜暗共相知。彼此從來無合離。携杖清游圓應寺。海珠堂裡夢歸時。
初秋偶作
　　暑氣炎炎曾未退。枕頭早听碧梧聲。目前正是清涼界。知有幾人離火坑。
和臨川清溪和上韻
　　出世如今那劫佛。轉凡爲聖計何深。普賢合掌證明去。須是一音千萬金。
遊生石廟
　　巨靈不下斧斤手。劈破雲根作殿臺。我見喚醒慈氏夢。開門何必待當來。
禮雪村和上塔
　　舊盟如銕未曾灰。恨不將身一處埋。何事金華溪畔水。長年更作哭聲來。
寄崇福在此山（二首）
　　昔日紛紛滿袖塵。一回抖擻更無痕。雖然倒枕钁頭臥。夢裏獨敲如是軒。
　　飛鉢巖中一道人。別來忘却帝都春。遙知木隱老和尚。再見難期抱病身。
因西芳水獺事
　　西芳水獺如牛大。大小鯉魚遭活呑。欲見傾湫倒嶽勢。更無一個上龍門。
送密上人之大元
　　自己明明無可加。船舷未跨路千差。游州獵縣了何日。那處春山不帶花。
送易惠二侍者入宋（二首）
　　人離鄕賤物離貴。途路何如穩在家。玉殿金門吳楚境。眼中添得幾重花。
　　大唐日本元無二。只在當人一念間。不言須行萬里外。淛西是水淛東山。
芍藥
　　朶朶紅苞映夕陽。牡丹與汝是同芳。庭前不見笑花客。一任時人逐色香。
寄桐谷愚仲書記（二首）
　　山中十月北風吹。火冷灰寒彼此知。特送芋頭三十個。爲看紫詔入雲時。
　　桐谷高居在咫尺。幾回携錫欲移鞋。黃沙瓶下燒紅葉。要與故人同茗杯。
寄杖林靈江長老
　　山山黃落知情少。萬仭河原再難登。今日草鞋輕不著。怕驚獅子定中僧。
次天龍放牛韻送泰侍者行
　　一片旃檀輕似毛。登山渡水不相勞。清香遍滿三千界。盡在靈龜手段高。
贈黃獨靈江長老（二首）
　　病骨支離難動步。上方去此路迢迢。只將黃獨兩三個。贈向山中謝寂寥。
　　地僻曾無緇素交。柴門偶喜故人敲。病身何日歸平愈。更入犬山同把茅。
酧印昌桂岩西堂韻
　　吳楚同游此一翁。三千里外又相逢。山中寂寞獻無物。惟有庭前竹與松。
中秋寄松山長老
　　獨有師兄超物外。機鋒不減老南泉。而今座斷松山頂。行道更須七佛前。
送白免皮與杖林長老（三首）
　　白似雪兮軟似綿。平生搗藥結誰緣。山深只怕多寒氣。送與師兄一覺眠。
　　煮爛春風獨自喫。不知幾日話綢繆。一間茅屋乾坤濶。象駕何妨免徑遊。
　　前輩凋零不可尋。同參遺老貴於金。山中夜半關門座。多謝夢魂游杖林。
池邊種柏
　　千載靈根霜雪幹。趙州狗子又重生。月明夜半卷簾座。翠影橫波水一泓。
溫泉卽事（二首）
　　滿眼黃塵病客愁。碧梧葉落不堪秋。溫泉浴罷渾無事。獨惡青蠅來上頭。
　　荆扉半掩覺凄涼。六甲山頭秋日黃。倚杖㳂門多是躄。還怜千里不齎糧。
悼鷺
　　雪爲羽翼玉爲叢。幾度窺魚藕沼中。今日鷗盟何處理。慘雲漠漠滿青空。
訪靈江宿法常住院
　　野僧來宿法常住。月照靈江禪榻明。曉磬喚醒隣寺夢。一窓推向九重城。
和籬菊韻（二首）
　　三徑就荒重九後。東籬猶見傲霜英。庭前若許白衣客。恐使清香解世情。
　　秋風籬落曉霜重。向晩有誰飡落英。從一盤桓彭澤下。閑花野草不關情。
送小師易禪人
　　當頭一著須參徹。飢飯困眠何日聊。放下多年閑骨董。通身更要赤條條。
次拆心宗國師移竹韻成四首榮枯木用韻（四首）
　　僻地移來數十竿。漪漪淇澳座中看。不知當日漫天網。幾度羅籠五色鸞。
　　引風篩月送窓間。應與梅兄開笑顏。曲曲斜斜霜雪自幹。知多福古猷還。
　　香嚴倘識有今日。節目分明與誰決。一曲調高和者稀。惟有庭前風與月。
　　一擊忘知也是閑。幾人到此隔重關。葛坡杖子多通變。攪得臨川浪似山。
種蘆
　　池邊新挿數莖蘆。汀渚縱橫入一壺。葉葉戰風和萬里。不知身在洞庭湖。
和及書記惠團扇韻
　　空巖清座藤蘿下。五月山房有恙無。雨後溪雲欲作蓋。應携寶扇到靈區。
病起
　　病入膏肓幾日休。朝朝暮暮只增愁。倒腸一吐死中活。直得通身白汗流。
新架竹橋。
　　此君自發度生心。高[/卽]橫身斷岸濱。南北往來驢也馬。脚頭開眼幾多人。
木鷺
　　玉爲嘴也雪成衣。月下風前映碧池。爭識魚從脚頭過。見人終日不曾飛。
悼琳上人
　　不哭君亡哭我在。山中松月與誰論。可怜盡障一叢竹。朝暮令人添泪痕。
瓶梧桐
　　嶧陽一樹也奇哉。不用作雕爨下材。折向海珠堂裏佛。夜深恐引鳳凰來。
寄禪光及書記
　　一菴高枕隣桐谷。煮水衣雲欲樂閑。楚花吳雪未談盡。又逐業風歸舊山。
和素中侍者韻
　　龜阜道人來扣扉。滿天柳絮散漫飛。色空忘了無能境。彼此相逢機合機。
悼宰上人
　　自性本無生滅遮。棣吟入耳卽生嗟。百骸潰散空床在。只見香風吹萎花。
寄三會龍湫和上
　　癡拙從來絕舊交。白雲共座半間茅。世情不異行碁法。輸與師兄一著高。
謝惠筆
　　百億須彌元不動。是誰殺免到中山。若將一字爲君寫。大海還須徹底乾。
寄遠友
　　多福深居千里雲。十年蹤跡不相聞。當初同步一條路。把手何曾胡亂分。
賛水牛
　　前村一抹淡烟外。有個龍鍾水牯牛。三尺兒童騎得穩。不知月在柳梢頭。
挽小師昌紋禪人（臘五逝）
　　雙履西歸蹤跡空。今朝誰信事相同。聯芳五葉依然在。狼藉梅花綻雪中。
挽鴨韻
　　浮沈池上一雙鴨。歸隱如人與我狎。飛入黃泉難返魂。死生何異雲開合。
和東陵和尚韻
　　片言寄我重如山。老病何期呼吸間。契闊未忘三十歲。莫將一事等閑看。
不傳首座梅韻
　　最喜元正在帝鄕。寒梅可改去年香。破顏不異人天眼。五葉聯芳自是長。
寄永源寂室和尚
　　地祕天慳得主人。斷橋流水渺無塵。閑收雙脚不隨勅。眠向青山又一伸。
紀春夢寄默菴
　　同隨巾屨入西山。還愧得閑末得閑。滿樹櫻桃花糝雪。覺來午夢片時間。
寄悆藏主
　　大法而今懸一髮。師門無計照昏衢。天龍昨夜忽開口。吐出如來藏裡珠。
和瑞巖寺瀑布韻
　　穿過千山萬嶽中。紛紛飛雪洒長空。岩間宴座無炎暑。要向青天駕玉龍。
濃州明白菴五境
照碧軒
　　一榻蕭然何所照。目前綠水與青山。茆簷不著塵埃客。留得白雲分半間。
蟠龍池
　　老本怪巖抱梵宮。一泓水自嶮崖通。高談恐觸清波上。驚起碧潭深處龍。
座禪岩
　　百尺盤陀拔地危。座來嶮處自平夷。山中露下千松曉。濕却伽梨曾不知。
來雨瀑
　　風卷溪雲度翠微。幽崖邃竇雨霏霏。豁開戶牖無人到。座見岩流作雪飛。
望月亭
　　臥對前峯拳作枕。婆娑桂影入窓來。松風吹破半宵夢。人自廣寒宮裡回。
廣紹寺結夏因病堂中免座
　　安居禁足有何功。自慣諸方大脫空。雖我與君無作息。不將鴆羽亂魚龍。
賀瑞光衆寮新造觀音像
　　琱琢功成菩薩形。悲心一點度人情。思惟更入三摩地。月在集雲峯頂明。
豫之溫泉離垢菴
　　溫水古今門戶開。淘淘澡得幾人來。法身若是本清淨。不去一塵功大哉。
和等持寺
　　帝土風光貴久榮。別來千里不聞名。片言寄我多懷抱。收作黃金落地聲。
和挽馬韻
　　欲執征鞍巡九天。老來悔不著金鞭。此生何及支公去。自對營司泪若泉。
顯首座送冬瓜種
　　今朝喜見故人書。聞道冬瓜一點無。他日知音相見處。趙州東壁掛葫蘆。
挽兎子
　　投入籠中與我期。平生三窟不曾知。幽魂今夜去何處。月裏嫦娥皺斷眉。
七言八句
偶題天龍寺
　　龜背千年負梵宮。嵯峨樓殿勢凌空。天兼月影落潭底。風帶鐘聲過嶺東。山鹿听經眠徑草。野僧觀瀑倚庭松。長橋西去人如織。幽谷禪房有路通。
題西芳寺
　　逍遙物外見逢萊。此地更無半點埃。橋下移舟驚鳥去。水中抛飯養魚來。嶂巒疊疊籠煙霧。花木森森圍殿臺。韋偃王維難下筆。分明圖畫是天開。
峯堂韻
　　杖錫重登萬仭巓。老杉古柏翠參天。白雲擁嶺山愈靜。黃葉滿庭秋又遷。蓬戶蓽門僧舍下。金車玉馬帝城邊。一聲戎笛人何在。拂壁新題古殿前。
秋日游高尾韻
　　遠入深山不憚疲。秋風落葉滿庭時。百年末朽仙童志。此地新添野客悲。樵斧聲驚孤鶴去。竹籬影倒一溪危。何時重座僧床樹。長與浮雲流水期。
謝具維那訪
　　塵外人稀喜會君。微風一曲人南薰。囊中錦繡潔於玉。座上談論淡似雲。島影有無當檻見。磬聲寂歴倚欄聞。拾枯多瀹建溪茗細雨濛濛日又曛。
侍者省師韻
　　會却布毛吹起旨。天源正脈錯流傳。百年難得過師智。千里還怜養子緣。翫水游山非學道。瞻風撥草再參禪。遙知物外爲人處。打破虛空只一拳。
送悅堂首座住補陀韻
　　寶陀一路最難尋。踏著依前荆棘林。千里電雷今日事。十年氷蘖半生心。作家爐鞴如天闊。乃祖門風豈陸沈。已是覺翁眞的子。不妨隨處闡玄旨。
鏡中像笑而不笑
　　幾回死又幾回生。生死悠悠如敵城。更到法身無變易。方知心月自圓明。維摩室內誰能辨。鶖子神通未是靈。可惜座禪木佛者。磨磚作鏡竟難成。
枯禪首座夜座韻
　　天涯孤客共誰隣。獨座蒲輪絕點塵。排闥觀山眞有樂。卓錐無地未愁貧。臘梅影動羅浮月。夜雪聲寒少室春。家國興亡非我事。一尋枯木道人身。
病起
　　老病由來不用醫。更無良藥可相携。擬時已是墮生死。覺了何曾有悟迷。木馬嘶風芳草渡。泥牛吼月緣楊堤。眞如法界非他自。日出東方夜落西。
悅堂首座韻
　　百萬魔軍鬪自疲。當年血濺梵天時。象王蹴蹋狐蹤絕。獅子嚬呻百獸悲。且喜叢林千載後。誰知祖道一絲危。擊金鐘又撾塗毒。開發群蒙可有期。
寄此山和尚住眞如
　　三十年來游大唐。歸爲日本法中王。訶梨勒果得時熟。優鉢羅花遍界香。鷲嶺宗風方漏泄。少林密印自敷楊。雖然未入眞如境。藉藉佳聲滿洛陽。
因亂韻
　　上世淳風未易通。是非鋒起幾朝空。百年富貴有時盡。萬里江山依舊雄。國破吳王千古戰。道存顏子一瓢中。人間盡是塞翁馬。臥看金烏又出東。
送雲侍者歸洛
　　襟懷磊落凛如氷。方識殊方有此僧。渡水登山千里路。尋禪訪道一條藤。昏衢去作光明種。逆境高輝無盡燈。金鳳不栖枳棘裏。須歸故國起宗乘。
謝記室冬至秉拂
　　拈起黃龍千載旨。崢嶸頭角更憑誰。奇哉玉轉珠回句。正是陽長陰剝時。捏聚氷河當發焰。放開石笋又抽枝。座中機辯渾無滯。截斷群生萬古疑。
圓西堂韻
　　話別春風歲月深。吳天楚地竟難尋。一宵相見理前事。千里方知有賞音。建立法幢全超古。擧楊宗旨豈嫌今。欲將孤夢到京洛。雪打寒窓不得禁。
秋日寄勝菴藏主
　　滿目秋風落葉多。山中寂寞竟如何。一軒松結歲寒友。千里月明安樂窩。向日未融頭上雪。烹茶頻退睡中魔。當年慣踏六橋路。獨對嵐山笑又歌。
春屋首座韻（二首）
　　林下相逢話十年。驚人咳唾響琅然。秋風鴈叫碧雲晩。夜雨龍噓翠竇天。衲摺煙痕眠未就。爐燒山色興無邊。肩輿明日凌雲去。爭奈山中一宿緣。
　　話別龜峯不記年。和人風度尚依然。戒珠獨耀照千里。名翼座飛遍九天。滿肚文章仁義表。一襟英氣斗牛邊。片言寄我斧頭重。多謝法門千載緣。
示參禪者
　　參禪何用走諸方。正好山中竪脊梁。若解虛空談實相。直饒瓦礫放毫光。功名未遂頭先白。日月難留鬢已黃。此道元來無貴賤。不妨紹續少林芳。
秋日懔古韻
　　道人用處自風流。釣月耕雲護一丘。冷座松根空翠濕。清游巖下暮鐘幽。滿階黃葉已無夢。幾夜青燈自照愁。去此西芳精舍遠。白頭遙憶舊時秋。
持藏主韻
　　掌內摩尼光璨爛。靈龜山裏早驚群。只將寂寞堪論道。別去寒溫不可聞。伏櫪駑駘全在我。遼天俊鶻自憑君。青嵐碧靄集雲下。喜見京城一片雲。
古岩藏主韻
　　一顆摩尼非內外。叢林千載見芳猷。詞源倒瀉龍門水。心月高懸龜阜秋。誰騎驊騮游淨域。我燒榾柮抱沙甌。老來不得酬佳句。听雪軒中聳玉樓。
倪書記韻
　　山中偶見風流客。相對不談今古非。戒月無雲元闃寂。惠燈照世自清輝。不傳嵩嶺千年旨。豈見黃梅半夜衣。久病渾忘湖海事。回岩枯木掩柴扉。
挽圭知客韻
　　泣向黃昏三喚名。寂而不答夜燈明。欲傳少室荒涼道。豈料九原窀穸盟。雲錫皂衣誰顧我。雪顱青眼獨呑聲。結交最是臨川友。一曲哀歌動挽情。
送仁地侍者歸東關
　　千里獨行湖海身。紙衾藜杖豈勞神。囊中文字明如日。掌內乾坤清絕塵。岸浪夢回關島曉。岳雲吟極筥根春。同君欲訪舊交友。老向天涯懶問津。
持上人韻
　　古人千載有遺音。破竹新看貞操心。萬里風煙湖上恨。數篇錦繡囊中吟。花埋門外行樵徑。雲穩溪邊啼鳥林。佳客又歸師子窟。春風臺樹綠陰深。
次格侍者韻兼呈默菴和尚
　　恨我獻無鸚鵡賦。知君筆下玉生光。梅花吹入胡笳曲。棣樹應同伐木章。[木*韭]案置經妨世味。瓦瓶湘茗酌天漿。笑談幸是金剛窟。浩渺江湖不可航。
盆蘆
　　誰道山中無好韻。一盆蘆葦慰凄涼。秋風吹老叢叢折。春水回時寸寸長。漁父放船迷七澤。雁皺叫月誤三湘。惜之久矣愛爲寶。不許胡僧獨自航。
送偆侍者之太元
　　撩起烏藤問要津。通方禪者貴天眞。梅花隔岸孤山寺。柳色藏舟霅水春。莫向江涯尋祖塔。更登衡嶽展炊巾。支那興盡歸來日。說法須驚闔國人。
送濟知客游宋
　　此處叢林不肯住。翩然無奈別離何。策遊身毒神州寺。杯泛扶桑滄海波。去國心堅猶卓犖。參方眼正豈消磨。他時須了南詢事。𣇄內春風價幾多。
送安侍者之東關
　　路入東關任意游。近江遠浦一扁舟。駑駘伏櫪千年恨。香象截流萬古猷。富岳雪消非故國。巨巖春暖訪良儔。相陽叢席我無分。送別幾回搔白頭。
麟侍者還鄕韻
　　龍象交馳尚是囂。超方逸士貴英髦。竹園夜座多標格。松露晩征滴毳袍。日落西山鄕國遠。風生南島客帆高。圓通門戶無今古。海岸依前萬丈濤。
吳中與靈江別
　　漂泊吳中話別離。水雲投合定何時。昔年不具頂門眼。今日新座頷下眉。三十烏藤便領去。萬千諸佛豈相欺。盡情紹續鳳臺旨。且喜扶桑出一枝。
病中書懷
　　山擁寒雲屋絕隣。北風浙浙病增頻。眼看兵革嘆危世。夢入鴻濛共付身。竹不禁持猶直[/卽]。梅無次第自知春。我長儞短各奔逐。機事相忘有幾人。
送惠侍者之甲州
　　犀牛看破欲何之。八月西風落葉時。千里布巾多訪祖。十年草履秖隨師。士峯入眼雪盤錯。遠水染衣濤陸離。躝轢諸方回首日。老僧白髮不應期。
送輔侍者之大元
　　晩木蕭蕭辭竹扉。秋風輕卷一麻衣。只知佛法無南北。誰管人情有是非。鯨海饒爲千里隔。雲濤不礙片帆飛。吾宗近日陵遲甚。獵縣游洲便早歸。
送處侍者還鄕省親
　　蘆洲南去鴈咬咬。露滴庭梧玉宇高。逆旅異鄕愁浩渺。回頭故國路嶢崤。一天風月入詩卷。萬里江山落紙袍。秖學洞山須脫却。莫隨憎愛逐塵勞。
送揮侍者歸丹後
　　風入庭梧秋索索。行人南北亂離多。須知陳跡皇都在。無奈浮萍身世何。丹嶺崎嶇過鳥道。天橋縹緲渡鯨波。只將紙襖抄來底。說向鄕人子細歌。
寄中巖和尚再住建仁
　　欲听提激伴清標。無奈山中竟寂寥。十地上人留不住。千光古佛復相招。寶坊何異給孤獨。玉輦多過第五橋。法雨普甦諸草木。再教妙喜在元朝。
送建侍者
　　談論且喜道情長。風骨照人玉有光。獵縣游洲三事衲。登山臨水一詩囊。曾將明月來巖寺。又伴浮雲入帝鄕。他日化龍焦尾去。我宗何肯到荒涼。
悼鴈
　　開池種葦養之久。豈料狐狸咬殺渠。怨在平生難避繳。別於今日不銜書。鶢鶋爲友間暇少。鸚鵡有言容止疎。願作西方池上鳥。綠衣習羽可迎余。
月夜訪大幢菴次韻
　　月照太湖星下機。煙江疊嶂憶玄暉。獨敵竹戶魂將斷。人臥藜床夢未飛。自慣吳兒歌白苧。豈同湓客濕青衣。是誰巧奪玉堂手。矯矯龍蛇紙上揮。
雪中夜座
　　六出聲中瑞氣佳。座來冷落埜僧家。只聞裂竹獨懸燭。懶折枯松自煮茶。夜色侵衣肌起粟。曉光入幌目生花。吟魂不入玉掌手。夢斷海南鰲店賒。
送惠觀侍者
　　憶君清廟朱弦器。何事今朝欲遠離。雖著木綿歸故國。曾觀玉佩照京師。雪消北嶽春來早。雲掃東山日出遲。誰道太平不見象。鳳鸞猶慕碧梧枝。
題指月菴
　　海山孤僻見人稀。爲有舊交來扣扉。一榻高眠諸島列。雙瞳遠送片帆飛。獸爐煙絕僧猶定。鷺渚潮生漁獨歸。千里封疆難畫出。風前長憶謝玄暉。
清溪首座韻
　　江湖歲晩知音少。雲外常懷僧一尊。難把杖鞋游帝域。還怜鴈字落煙村。法雷只要開蒙昧。惠劍何妨破敵軍。雪後千山無恙否。滿爐黃葉渾身溫。
無垢菴雪村和尚韻
　　無垢千年筆跡新。近來誰此續芳塵。菴中自駐緇衣客。山下未容白馬人。百沸湯泉能愈病。九還煉藥竟非眞。醫王不厭登山屐。再浴長期二月春。
廣上人歸鄕
　　天涯還喜故鄕人。況是溫泉寂寞濱。一笑談論都似舊。十年契闊未爲親。浮雲流水別離客。落葉秋風老病身。遠望東關千萬里。津山高處獨霑巾。
送春侍者行
　　千里參方未倒戈。犀牛扇破事如何。龍盂帶雨誰家宿。虎策隨風何處過。滄海茫茫連白鳥。遠山矗矗擁青螺。集雲惟有一輪月。擔入臨川照薜蘿。
送陵上人之東關
　　古寺秋深岩桂飄。出門海國路迢迢。輕舟晩渡遠江浪。積雪寒衝富岳朝。撥草瞻風雖得志。䁥交擇友要全超。此行不具脚頭眼。他日歸來打儞腰。
送遠上人之四州
　　萬木亂零秋氣肅。莫愁古寺雨聯綿。一尋杖是天涯伴。百衲衣爲到處禪。寒月叫殘千里鴈。曉波輾出四州船。此行自謂省親去。何日相忘憎愛緣。
送歡登侍者
　　學道參禪要丈夫。貪觀何事自區區。光陰如箭實堪惜。大法懸𢇇誰肯扶。萬里風高持虎策。千巖水冷洗龍盂。他時若約集雲下。東挈西提莫負吾。
送芝岩之新山
　　遠別眞如來訪我。萬年風景又重生。千山落葉座中色。一磵寒泉夢裡聲。竹榻茗杯松井寺。龍簫鳳管洛陽城。此行又向新山去。爲問西湖舊日盟。
重寄月海居士
　　老去莫愁雙鬢斑。猛精直透祖師關。結巾成馬理元在。驅石化羊術豈難。獨許淨名曾杜口。恐知王母作何顏。相逢不擧西來意。庭上櫧根千載盤。
送昌伊禪者之四州
　　八月秋風鴈背寒。遊方莫苦衲衣單。肩頭雖好擔藤杖。脚下何曾透祖關。千里若能開已眼。四州未必在家山。工夫教儞要眞實。百載光陰指一彈。
送懽壽禪者行
　　雪後千峯怯曉寒。參禪有法不須歎。蒲花當座眠能熟。松葉無糧飢可飡。鐵錫春游官路遠。布巾曉展祖燈殘。師資義重歸來日。白髮頭陀見儞難。
石室和尚送條知客韻
　　玻璃何日驗人去。只有隨身杖一條。集阜獨游春寂寂。田齋曾座夜寥寥。電飛雷厲禪居句。月白風清石室謠。六翮凌雲留不得。越山迢遞海天遙。
璞侍者韻
　　山深地僻少囂塵。莫咲野窓猿鶴隣。帝土游車芳草上。巖中古寺落梅春。白雲無定猶過岫。黃鳥有心似駐人。游子欲行偏惜別。後期難計病中身。
格侍者韻
　　逍遙物外道林師。瀹茗燒枯趣最奇。花落空山春已暮。鳥啼幽谷更留誰。傳芳只恨野狐類。烈焰還他獅子兒。塊座松窓我老矣。不知後會是何時。
向侍者韻
　　別來常憶二尊師。偶爾敲門頗自奇。寂寂荆扉都在我。聯聯花偈更憑誰。相逢不擧同風句。妙用何妨跨竈兒。紙襖千斤禪是寶。要看瞥轉一機時。
春屋首座寄中巖西堂韻
　　突屹青龍大有祥。龜峯自是映春光。彈觀塵土眼猶白。開發人天鬢已黃。法席十年居帝域。詞源萬丈激相陽。更知妙喜兒孫在。且得水雲過上方。
歲暮病中書懷
　　夜雪蕭蕭欲沒菴。梅花隔岸不堪探。夢殘故國膓回九。病臥空山牙落三。與道有隣貧最好。傳宗無友老還慚。雖然天地多治亂。祖席千年暮嶺南。
暮年嘆世
　　山頭暮雪已埋林。兀座稜稜到夜深。補衲燈前鶉影連。燒柴爐底蚓聲沈。藜床不換黃金榻。錦襖何如白紙衾。苦矣世間歸濁惡。我無閑口說安心。
春屋首座寄此山和尚韻
　　正宗振起八紘廣。怪得天龍法窟開。一劫灰隨殘臘盡。千年寺逐古風回。神靈奏樂珊瑚殿。仙女獻花瑪瑙臺。四海文明春萬國。不妨更祝聖人來。
送明倡禪人別
　　孤笻尋入集雲深。鷗鷺盟殘理斷金。寺靜渾稀塵俗至。君來偶慰道人心。半宵明月松無籟。一曲高歌淚沾襟。又抱琵琶相別去。不知何處扣知音。
送儀禪人赴太元
　　烏兎奔馳急似流。靈區勝境更須游。泛杯越漠三千里。飛錫穿雲四百州。吳苑春來同故國。楚山雪霽上高樓。巍巍萬仭龍門在。興盡天涯歸卽休。
送游山僧
　　病身未得遣幽懷。老朽難期逐杖鞋。更入深雲攀嶮否。還疑微雨濕衣來。嶽靈捧足蒼崖際。海若負囊白浪堆。一日盤桓唯寂寞。山中何處有三盃。
題菅生寺（二首）
　　古王去此見遺蹤。梵宇仙壺一洞中。更避暑岩藏壑雪。絕無人屋有松風。藕函傳世經猶在。鐵錫歴年僧已空。拊髀欲歌招隱意。債誰呼起採芝翁。
　　圓通應現有靈蹤。檜柏松杉指點中。泉下千峯岩背雨。霜寒六月屋頭風。金文未絕呪聲在。玉輦已歸王氣空。回首偶然看白髮。更疑有個煉丹翁。
題岩屋寺（二首）
　　白雲深鎖梵王城。日暮唯聽吹貝聲。佛立巖間經路嶮。龍噓潭底使人驚。十年貪勝多惆悵。千里探奇有此行。老去已消閑妄想。重來何日送殘生。
　　攀盡崎嶇入化城。雲深猶听法螺聲。心游洞裏仙房潔。眼見空中聖形驚。林鳥朝啼知客至。山夔夜吼絕人行。他時來此渾無事。松食荷衣過一生。
春日病中舘於元勝寺
　　樵斧丁丁午夢驚。三春欲暮病差生。雲將山色入眸遠。風捲溪聲洗耳清。紫陌紅塵非我宅。蔦蘿消壁勝皇城。老來還覺光陰少。豈向人間貪利名。
訪行禪人山居
　　截斷利名三尺繩。何年來此寄烏藤。浮嵐積翠半間屋。枯木寒灰一個僧。野狖晝臨岩罅水。山精夜點壁巴燈。如斯座到無心地。菩薩聲聞是汝朋。
分清亭秋晩
　　白髮野僧忘所思。小亭獨倚與誰期。蛩鳴莎砌知秋老。人絕巖房覺地卑。風卷浮雲過遠嶂。天兼明月落清池。茗杯香閤東林寺。座對爐峯政此時。
初秋述懷
　　柴床獨座寺深幽。孤陋生涯一夏休。白髮欺人非昔日。碧梧墜砌亦新秋。雲埋苔徑少僧過。月照松蘿有鶴留。夢到吳中心未老。看山高臥洞庭舟。
五言八句
登飛鉢巖
　　絕頂嶮如棧。捫蘿終日登。昔時飛鉢客。今日把茅僧。眼底水千里。脚頭山萬層。嗒然盤礴晩。猿子掛垂藤。
題石耳峯
　　石耳最高寒。峩峩路幾盤。林凌飛鳥外。雲聚亂山間。矯首覺天近凝眸知海寬。老來脚無力。此地亦難攀。
題明白菴
　　幽哉明白境。地僻啓仙居。山帶頻伽鳥。池藏摩竭魚。童敲巖罅磬。僧誦佛前書。三月溫水後。重來訪竹廬。
題石巖寺琳公房
　　杖蔾是我儔。此日作同游。萬木葉零亂。千岩水逆流。鶴歸松塢晩。僧座竹房秋。興盡便歸去。溪雲凝遠眸。
倪書記韻
　　屋掛蒼崖腹。獨來百念輕。嵐雲如海遠。松籟似濤聲。竹影與僧伴。月痕入幌清。携杖又分去。山前雨欲晴。
古巖侍者新年立春遇雪韻
　　又見元正[/卽]。打牛人賀辰。雪晴龜阜曉。日暖鳳城春。松秀與梅聳。僧臞共鶴親。如何名利境。不縛一禪身。
題依阿彌陀佛菴
　　一菴如斗大。寥落易忘懷。荷葉蛙跳上。藤花猿戲來。雲歸籠碧岫。泉細迸青苔。隣寺鐘聲動。夢從淨土回。
送光侍者之洛
　　振錫下南明。旣知世太平。我居深草裏。君向洛陽城。眉宇觀山碧。布帆渡海輕。龍門重上日。千里怒雷轟。
歌
瑞光安樂歌
　　一住瑞光四五歲。動靜隨分得自在。菩提煩惱本來空。對境何曾生憎愛。行時閑住時閑。息妄求眞誰捏怪。潜形幽谷死卽休。有何習定與禁戒。六年癡座花空落。九年面壁雪盈尺。蘆芽穿膝似等閑。游梁歷魏何標格。道人生涯無此事。觀水觀山爲眞樂。困則眠饑則飡。那管歲月堂堂迫。煮有鶴蔾飮有泉。刀耕火種未寂寞。腰帶黃金不爲奇。眼看白雲只可懌。是非不到薛蘿下。柴門獨掩絕親戚。也不語也不默。終日闃然無所作。盤桓溪上水冷冷。逍遙松下風索索。末法比丘不知羞。求名求利奪禪席。龍象交馳數如麻。世間誰肯辨眞璧。伯逃叔隱不可厭。周爭漢戰有何益。我此岩栖匪待時。林深不受人輕薄。吳越一去今不游。老來千里難迴策。故人不見滄海遙。凝眸呻吟天地窄。玉殿珠樓何處無。不如瑞光安樂宅。
牧石歌
　　老夫勝游赤松間。嵐氣靄然皆是山。地拆天分路百轉。溪水索絡響潺湲。老樹倒生猿猱叫。顛崖崩豁毛髮寒。稍拂煙霏渡雙澗。陰岳有雪夕陽殘。海上九華曾不見。還疑行到武陵關。黃昏听鐘知有寺。朱甍隱映雲盤盤。逢僧教我見太守。忱忱廣廈多衣冠。太守立言包元化。胸呑八極宇宙寬。平生所藏好奇古。蜀士墨竹劍池蘭。庭柯滿眼石如玉。拔俗千丈誰可攀。親戚在傍來穰穰。箎兮塤兮詠鳳鸞。誰謂太守憂國者。擁護宗乘志無端。太守生活如僧舍。寅起焚香禮佛顏。禪悅爲食法爲性。五鼎之昧豈可飡。此地若是白蓮社。十八高賢當作觀。我也久結方外友。杖履年年不相慳。如今天道明如鏡。爲問祿位長平安。
    鐵舟濟公禪師。有集曰閻浮。久聞其名。未閱其書。幸藏于洛北興聖禪寺。借之於伯英長老。令祖會待者寫抄之。自力校讐。以爲我家之珍。又怕有烏焉馬之誤。庶後之覽者。訂正焉。
    寶永五年龍舍己丑臘月二十四日。
　　寶陀嵓主祖緣謹記
