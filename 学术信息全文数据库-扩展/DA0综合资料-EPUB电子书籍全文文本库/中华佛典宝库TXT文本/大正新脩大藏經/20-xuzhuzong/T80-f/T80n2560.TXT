《大正藏》第80卷No.2560

智覺普明國師語錄卷第一

　　後圓融院宸翰。
　　天下太平興國南禪禪寺住持春屋和尚。乃爲正覺國師之上足也。親受國師付屬。深明心法根源。道著一代。德被萬邦。所謂僧中之龍。法中之王者也。朕辱迎內殿。受付衣之儀而執弟子之禮。聞法恩大皇天罔極。爰加智覺普明國師之號。用旌皇天之下一人之上之尊云。
　　康曆元年十二月二十八日。

　　大丈夫秉慧劍。般若鋒兮金剛焰。非但能摧外道心。早曾落却天魔膽。
　　日本智覺普明國師。握吹毛劍。三住名藍。爲一切人全生全殺。外道天魔奔走乞命。可謂出世之大丈夫也哉。其門人（芳通某甲）來中國持師語錄。過余請題。遂焚香再四展玩。愛其斬釘截鐵語不留礙。不能無擊節歎賞。而書以歸諸。
　　永樂二年歲在甲申冬十月二十又六日。
　　資善大夫太子少師兼提調僧錄司事姚廣孝書。

　　智覺普明國師語錄目次。
　　第一卷。
　　  國師號宸翰。
　　  住靈龜山天龍資聖禪寺語錄。
　　  住瑞龍山太平興國南禪禪寺語錄。
　　  再住天龍禪寺語錄。
　　  住靈龜山臨川禪寺語錄。
　　  南禪藏主寮秉拂。
　　  天龍後堂寮秉拂。
　　第二卷。
　　  陞座上。
　　第三卷。
　　  陞座下。
　　第四卷。
　　  拈香。
　　  小佛事。
　　第五卷。
　　  佛祖讃。
　　  自讃。
　　  頌古。
　　第六卷。
　　  偈頌。
　　第七卷。
　　  偈頌。
　　第八卷。
　　  行業實錄
　　  拾遺。
　　  附錄。
　　智覺普明國師語錄目次（終）。

　　智覺普明國師春屋和尚住山城州靈龜山天龍資聖禪寺語錄。
　　侍者周佐編。
　　師就雲居庵受請。於貞治二年十一月初八日入寺。
　　指山門云嵯峨萬仭龍門大開。一步纔進四海風雷。
　　佛殿。佛身無爲不墮諸數。且作甚麽形容（揷香云）。露（乃禮拜）。
　　土地。靈山付囑總在今日。神也神兮。切忌以訐爲直。
　　祖師。單傳直指全沒巴鼻。此土西天百花富貴據室（橫按拄杖）。開爐烹金非無古德。若論漆桶生光。試看爲蛇添足（靠文）。
　　勅黃。寶鑑當臺。明如千日（擧起云）。看看萬象。不能逃影質。
　　拈帖。兵隨印轉。將逐符行。山僧聻維那對衆宣明。山門疏全賓全主換步轉身。說屋裏語還屋裏人。諸山疏錦上鋪花之乎者也。鴆盃澆腸。逆耳成我。江湖疏絲不如竹。竹不如肉。曲傳陽春。湖南江北法眷疏。少林皮髓南嶽眼耳。棣蕚聯輝。春風匝地。拈衣寸絲不掛。有分擔荷。纔露針鋒。空也包裹。指法座云。此座無高下。亦非平等中。須彌燈王佛何因立下風。
　　此一瓣香爇向寶鑪。端爲祝延。
　　今上皇帝聖躬萬歲萬歲萬萬歲。陛下恭願睿算齊天。乘乾至健而正位。鴻恩浹物。法離大明以莅民。
　　此香爇向爐中。奉爲征夷大將軍亞相資陪祿算。伏願。衙門之政永佐聖化朝廷。帷幄之籌遠被武德邊塞。
　　此香埋之而不腐。燒之而不燼底業種今日拈出。爇向爐中。供養本寺開山五代帝師夢窓正覺心宗普濟國師大和尚。非是酧法乳之恩。只爲償未了之債。
　　遂趺座。南禪此山和尚白槌云。法筵龍象衆當觀第一義諦。云若是第一義諦。南禪和尚一槌下。百雜碎了也。不可更向諸人面前撒土撒沙。若也恁麽休去。法堂前草深一丈。須知開口元不在舌頭上。可中莫有共相激揚底麽（問答不錄）。廼云。我本無心有所希求。今此寶藏自然而至。我大覺世尊爲利益衆生故出現於世。四十九年三百餘會。大小權實。半滿偏圓。橫說竪說。東倒西擂。未嘗不以此藏開示。隨機所化得解雖異。檢點將來總不出此藏。便見施張萬行於毫端。印定群有於一印。塵塵含攝法界。法法發揚正宗。所以道釋迦不出世。四十九年說達磨不西來。少林有妙訣敢問大衆。前是佛殿山門。後是寢室方丈。畢竟寶藏在何處。若能於此薦得。不歷化城徑登寶所。無勞彈指樓閣開開。其或未然。重爲開示（以拂子擊禪床）。還入作麽（又一拂）。無私皇化裡。依舊好山青。復擧世尊與衆行。次以手指地云。此地宜建梵刹。時天帝釋將一竿竹揷地上云。建梵刹竟。世尊微笑。山僧試呈一偈。應此時節去。帝釋當年成梵刹。如何今上建吾宮。祇林春動劫壼外。覩史天開彈指中。雨露恩光周道日。山河秀色漢時風。太平應是將軍致。撞動須彌頂上鐘。
　　當晚小參。垂語。本無一法與人。旣是兩手分付。若有帶耳朶底。不妨意外提句（問答不錄）。廼云。萬法根源千聖窟宅。在眼曰見。在耳曰聞。在脚運奔。在手執捉。晃晃於色塵之內。而理不可分。昭昭於心目之間。而相不可覩。無向背處輝古騰今。絕朕迹時填溝塞壑。雖然如是。恁麽會去有何交涉（驀拈拄杖云）。喚作拄杖。則觸不喚作拄杖。則背者箇喚作什麽。向不背不觸處道取。則且致枉爲今時。一句又作麽生（靠杖）。來年更有新條在。惱亂春風卒未休。
　　復擧。馮侍郎問大惠禪師云。和尚曾道不做這蟲豸。今日因甚住山。大惠曰。盡大地是一箇杲上座。儞向何處見我。拈云。侍郎向懸崖萬仭處。著力一拶大惠。若不解翻身。性命洎乎歸他手裏。今夜或有人致恁麽問。只對他道。野色更無山隔斷。天光直與水相連。次日就多寶院拈香。一念圓成。大梵宮金輪元。在願輪中。今朝長者門前駕。昔日五雲天上龍。冬夜小參垂語。祖師心印金剛眼睛。動則影現。覺則氷生。莫有出手那邊底麽（問答不錄）。
　　廼（拈拄杖云）。欲知佛性義。當觀時節因緣。時節若至。其理自彰。暑往寒來。陰消陽長。莫是這時節麽。鼓罷鐘鳴。四衆上來。莫是這時節麽。雲門大師曰。世界恁麽廣闊。爲什麽。聞鐘聲被加沙。與麽垂示。便是爲諸人入泥入水。指示這箇時節。雖然知慚識愧。能有幾箇（卓杖）。
　　復擧。僧問古德。如何是冬來事。德曰。京師出大黃。天龍則不然。試呈一頌。有問冬來事。西山出美玉。更問作麽生。籬頭吹篳篥。請來夜四頭首對衆唱和看。冬節上堂。滴水滴凍。天寒人寒。現成公案不易不難。會則脚下通玄路。不會面前生鐵團。
　　謝四頭首秉拂上堂。無法可說。是名說法。我此四頭首。一人出乎威音前。一人下喝兩堂外。一人露頭角藏蹤跡。一人藏爪牙露全斑。正與麽時。如何緇素（良久）。珠穿九曲無螘不得（以拂擊禪床）。下座。
　　因雪謝新舊首座都寺監寺維那上堂。虛空消殞。山河改觀。人天眼目。法社紀綱。以機奪機。以楔拔楔。有時借功明位。水長船高。有時借位明功。泥多佛大。就中有百味具足句。不是東山鐵酸鎌。亦非楊岐栗棘蓬。山僧不惜眉毛。爲諸人說破去（拈拄杖卓一下）。洞中果熟。碧桃樹將謂。人間無此枝。
　　上堂事不過三。月不過五。謹白參玄人。光陰莫虛度（卓拄杖一下）。
　　佛成道上堂。六載寒酸徹骨時。三更月上雪巢枝。天明又蹈曾行路。腦後圓光自不知（因修佛光相）。
　　歲旦上堂（拈拄杖云）。元亨利貞福壽康寧。乾坤應瑞。草木春驚。物物堯代淳風漏泄。頭頭祖師公案現成。張三李四叫快活。寒山拾得賀太平。因甚如此。龜山祝聖。鳳曆開正（靠拄杖）。下座。
　　元宵謝新舊兩斑兼獨芳首座上堂。千差齊照。一句無私。東西合轍。進退適宜。古佛光明呈瑞。宗社輔弼得時（拈杖卓一下）。迦文不受燃燈記。未必仰山見潙山。
　　二月旦上堂（拈杖云）。唯此一事實。餘二則非眞。釋迦老子盡力。把三百六十骨節八萬四千毛竅。作一句說向諸人了。將謂。多少奇特子細檢點。將來不直半文錢何也。二由一有。一亦莫守（卓杖一下）。
　　佛涅槃上堂。村村柳色籠烟暗。處處桃顏泣露紅。一路涅槃門大啓。死屍狼籍。幾春風。幾春風（驀拈拄杖卓一下云）。春風不在百花叢。
　　三月旦上堂。萬仭禹門無鎖鑰。桃花吹浪潑天端。金鱗一躍化龍去。世上徒言行路難（喝一喝）。下座。
　　謝容西堂登首座慶藏主上堂（拈拄杖云）。住山鈯斧。藏裡摩尼。有時人天衆前竪揮橫撒。有時稠人叢底袖之掌之。一出一沒在觀時宜。或說或默無不爲機。大衆摩訶衍法只者。是不用率陀下一槌（卓杖一下）。
　　上堂擧。雲門因僧問。如何是清淨法身。門云。花藥欄僧云便恁麽去時如何。門云。金毛師子。師云。山僧試爲混沌盡眉去。清淨法身花藥欄雲門傾倒惡心肝。無星秤子定斤兩。趁得鮎魚上竹竿（以拂子擊禪床）。下座。
　　浴佛上堂。未降兜率。度人已畢。才及生下。早是受屈。屈屈一杓香水。隨例灌雲門棒頭。揭千日結夏小參（拈拄杖卓一下云）。心不是佛。智不是道。夜半扶桑白日杲杲。二乘人藏身於三界。不能藏於菩提。祖師藏身處無踪跡。無踪跡處不藏身。拄杖頭邊豁開戶牖。要住卽住。要行卽行。說甚居菩薩乘修寂滅行。雖然。若是鳳凰兒。不向那邊討（靠杖）。
　　復擧。雲門曰。今月十五入夏也。寒山子作麽生。自代云。和尚問寒山。學人對拾得（拈云）雲門大師雖句裡藏鋒。未免有話墮處。且道那裏是他話墮處。待來夜四頭首爲衆點示。
　　結夏上堂。聖制令節布袋頭結。上下四維一團生鐵。達磨不會轉身。衲僧有分休歇（以拂擊禪床）。下座。
　　謝四頭首秉拂上堂。一喝同時無孔鐵鎚。四賓主句。鳳林吒枝。提持無文印子。撒出隨色摩尼。收來放去。電卷星飛。橫說竪說。不涉離微。天龍與麽讃嘆莫是栽樹以錐麽（拈拄杖卓一下）。青霄無間路。到者不迷機。
　　謝新舊兩班上堂。輔弼宗社。似論此事。住則印破。去則印住。謂之傳箭令。亦名暗號子。天龍則不然。只得溫故知新攀條隨例。何故鳳凰只宿梧桐。蛟龍寧怕活水（卓拄杖）。下座。
　　上堂。梅雨乍收。麥浪吹秋。拄杖子報道。管取水牯牛。
　　仲秋經散上堂（拈拄杖云）吾心似秋月。正好供養。碧潭清皎潔正好。修行無物堪比倫。令我如何說（卓一下）。
　　謝首座上堂。山自海中湧。月從缺處圓。我首座已分座行道。是威音先。威音先。無人會此意。令我憶南泉。
　　開爐上堂。烏薪深撥冷灰心。上面春風不自禁。靜坐爐邊敲火筋。滿堂枯木作龍吟。
　　上堂。涅槃煩惱是何形容。竪四橫三急著眼看。西天人不會唐言。世事但將公道斷。
　　上堂。東門南門西門北門。趙州設此四大門。諸人擬向那一門入作（以拂擊禪床云）下坡不走快便難逢。冬夜小參。索話云。商古確今。海底摸針。有答。無答。離器求金。脫却者般死模。致將一問來。有麽時有僧。出問。兩重明燭下。一片祖師心。渾崙劈不破。生鐵鑄黃金。學人上來請。師指示。師曰。行千里者一步爲貴。進云。朔風卷地遍界飛沙。不假陽和力。安開雪裡梅。師曰。花開不借春力。進云。如何百草上强有未明人。師曰。如何百草上强有未明人。進云。與麽則朗月當空掛。氷霜不自寒。師曰。猶有者箇在。進云。記得圓悟禪師。因小參曰。直待明年三月盡。莫言冬後雪霜寒。意在那裏。師曰。冬至寒食一百五。進云。卽今咨參和尚。今年雲物果如何。師曰。冬若不寒臘後看。進云。只如無陰陽地如何通信。師曰。卽今是什麽時節。進云。岸容待臘將舒柳。山意衝寒欲放梅。師曰。保任此事。進云。直得四方交泰。萬彙昭蘇。師曰。終不虛也。僧禮拜。師乃曰。天寒結海水。天風攪枯桑。參禪學道士。只要髑髏喪逗到冷灰豆爆。拄杖骨也難藏。說甚千林凍合。且看孤根傳香。土圭轉一天景。葭琯吹萬國陽。無位眞人汗滴滴。嘉州大像面又光（拈拄杖卓一下）。世間若有崑崙眼。未必荆山問卞和。
　　復擧。僧問雲門。如何是透法身句。門曰。北斗裡藏身。師拈曰。者僧運籌帷幄。雲門折衝樽俎。可謂。多少奇特。天龍則不然。若有人致恁麽問。劈口便摵。何故元來禍起自蕭牆。
　　至節上堂（拈拄杖云）。雪壑氷崖。鐵樹花開。無陰陽地。不吹死灰（卓杖一下）。
　　謝乘拂上堂。猫兒刀下機。驢脚生緣路。鴨寒下水。鷄寒上樹。龜毛打𨁝跳。兎角翻筋斗。祖園春又回。少林花幾吐（拈拄杖）。一二三四五。從頭爲君擧（卓一下）。
　　謝頭首維那上堂。百千諸佛居何土。月白風清。黃鶴樓張拙不知。崔顥後乘間題取一篇不。大衆更有一句子。分付東邊西邊。且待桶箍爆綻看。
　　臘八上堂。一覩明星。喪盡生計。金屑雖貴。落眼成翳。
　　上堂。三九二十七。籬頭吹篳篥。會則摩訶般若波羅蜜。不會甚深般若波羅蜜。
　　上堂。擧。僧問雲門。樹凋葉落時如何。門云。體露金風。師頌云。樹凋葉落。甚時節體露金風。作者知匣裏吹毛元不動。珊瑚撐月一枝枝。
　　除夜小參。一年三百六十日。今夜正是結交頭。往者不咎。過去心不可得。來者可追。未來心不可得。今亦無住。現在心不可得。阿呵呵借問。五湖雲水客。白雲因甚見驅儺。
　　復擧。僧問趙州。學人乍入叢林。請師方便。州曰。喫粥了也未。僧云。喫粥了。州曰洗鉢盂去。師曰。者僧問打初方便。趙州與以本分草料。雖然說法不應機。總是非時語。爭奈黎[羔/羊]藿飯。決非尊貴所珍。鳳髓龍肝不是樵夫之食。畢竟如何應時機去（以拂擊禪床）。今夜參了。寢堂點湯。
　　元正上堂。三陽交泰逢啓祚辰。不假嵩呼萬歲祝。再回大椿八千春。草木山河改觀。鳥獸魚鼈恩均。以何爲驗（驀拈拄杖）。吾家拄杖起龍鱗（卓一下）。下座。
　　元宵謝新舊兩班上堂。燈火明空。古佛場乾坤。無處不祥光。新年柳動黃金色。舊歲梅收白玉香（顧視左右召大衆云）左之右之好商量。
　　上堂（拈拄杖云）。雲門大師拈起拄杖。示衆云。凡夫實謂之有。二乘折謂之無。緣覺謂之幻有。菩薩當體卽空。衲僧喚作甚麽。但喚作拄杖。師云。啞好大衆識得拄杖子。一生參學事畢（卓一下）。
　　佛涅槃上堂。二千年前瞿曇唱滅。秋生雙林人天哽咽。二千年後有屈堪雪。春入百花杜鵑啼血。就中誵訛誰敢甄別。別不別唯有波旬笑不徹。
　　謝首座維那上堂。正中來兼中至。翠巖成褫雪峯。睦州賺殺臨濟。
　　上堂。擧。長沙一日遊山。歸至門首。首座問。和尚什麽處去來。沙云。遊山來。座云。到什麽處來。○云。始隨芳草去。又逐落花回。座云。大似春意。沙云。也勝秋露滴芙蕖。師曰。山僧昨遊山。無人問來去。却爲長沙出氣去。芳草落花遊戲場。春風步步得相忘。長沙無限深深意。又逐流鶯過短牆。
　　佛誕生上堂（拈拄杖云）。唯一堅密身。一切塵中現。谿水灌冷冷山雲飛片片。悉達太子生。也不知喚甚作他面（卓丈一下）。下座（大衆詣大佛殿灌佛）。
　　結夏小參。垂語。直鉤釣鯤鯨。曲鉤釣蝦蟇。離鉤三寸。莫有道得底麽（問答不錄）。師乃曰。古今日月。古今山河。一東二冬。張三李四。馬糞茶脚。魚目明珠。寒山題詩。拾得磨墨。師子哮吼。象王回旋。長中下期。一二八九（驀拈拄杖劃一劃云）。若一劃不劃住。洎乎念至明朝。
　　上堂（拈拄杖云）。匝地普天。布袋一結。敢問諸人。是甚時節（喝一喝卓一下）。
　　謝頭首秉拂上堂。止止不須說。我法妙難思。釋迦老子恁麽說話。大似坐飯籮邊叫飢。殊不知我諸頭首。說不到處便道一句。行不到時更行一步。爲汝諸人提持諸佛命脈。敲出列祖骨髓。天龍與麽告報。莫是叮嚀喪君德麽（良久）。龜毛已是長三尺。兎角從教短一尋。
　　上堂。擧。雲門因僧問。久雨不。晴時如何。門云。剳師曰。山僧有一頌。呈諸人去。六月十五久雨忽晴。不消一箚。海晏河清。
　　解夏小參。法無固必。道絕方隅。山僧今夏。有時普請京北。有時遊山城南。或赴齊聚落。或禪坐山中。敢問諸人。與文殊三所度夏。是同是別。若喚作同瞎却衲僧眼。若喚作別誵訛在何處。別不別。雲有出山勢。水無投澗聲。
    復擧。翠巖參禪師。夏末示衆云。翠巖一夏與諸人東說西話。看翠岩眉毛在麽。師云。翠巖探頭太過。却遭傍人是非。何故。心不負人面無慚色。仲秋因轉大藏。兼謝機外記室上堂。擧。教中云。文殊大士云。破戒比丘不墮地獄。清淨行者不入涅槃。師云。奇哉此語。恰似衲僧說話相似。大惠頌曰。壁上安燈盞。堂前置酒臺。悶來喫三盞。何處得愁。來看經眼到這箇田地。方知大藏不留元字脚。且道。如何是看經眼。一念不生全體現。六根纔動被雲遮（喝一喝）。
　　謝藏海書記竺心用章二藏主上堂。竺土心印藏海驪珠。當機誰撤出。觸目未曾無。有時用作錦花章。有時喚爲切脚字。因甚如此（拈拄杖卓一下云）。虎嘯風生。龍吟霧起。
　　開爐上堂。昨夜西風轉北風。階前落葉掃霜紅。死灰重發小春暖。古佛依前面也融。
　　因開選佛場上堂。物理自彰。時節因場開選佛喜回春。頭陀漏泄拈花旨。誰是心空及第人。
　　上堂（拈拄杖云）。世尊有密語。雙眼橫眉下。迦葉不覆藏。指鹿幾爲馬（卓一下）。
　　冬夜小參（拈拄杖云）。神僊祕訣。父子不傳。機具啐啄。早隔天淵。何況立得立失。論妙論玄。無途轍中却成途轍。無蹄筌處强存蹄筌。劃定陰陽消長。卜度復剝變遷。道分君子小人。象見天泰地否。直饒見一瓶之水。卽知海嶽之寒。吹六管之灰。便量氣候之天。未免依模畫樣。膠柱調絃。天龍向朕兆未判清濁未分先。下箇註脚去（卓一下）。
　　復擧。趙州因僧問。狗子還有佛性。也無。州云。無。師云。者箇一字不作玄妙會。却作無味談。殊不知趙州還云有。畢竟舌頭端的落在何處。請來夜四頭首對衆批判。看。
　　至節上堂。普天匝地氣回一氣。凍破泥團。花開碓觜。浩浩叢林各鬪機智。賣牛底賣牛。賣被底賣被。山僧未肯効他閙熱（驀拈拄杖云）。祖師門下客。只貴知慚媿（卓杖一下）。
　　謝四頭首秉拂上堂（卓拄杖云）。師子吼無畏說。天龍寂聽生忻悅。一箇箇開虛空口。一人人演萬象舌。或輪金剛劍。或施甘露滅。佛祖惠命是以傳持。叢林眞風致不斷絕。何以爲驗。諸人要會麽（又卓一下云）。百獸聽之皆腦裂。
　　上堂。擧。龐居士問馬大師。不與萬法爲侶者是何人。祖曰。待汝一口吸盡西江水。便向汝道。拈云。居士問頭氣呑佛祖。眼蓋乾坤。大師答處虛空奔馬。陸地行船。山僧當年若見祇對他道。賴遇居士致此問。便見吹毛不動。坐致太平（因官人入山）。
　　除夜小參。舊歲去年新。新歲明年舊。一來一去。一舊一新。如空古今。似環終始。窮之無先後。窺之絕邊方。直得過去劫安置現在未來。未來世回置過去現在。消十世於當念。融萬象於目前。非促非延。非長非短。到這裡依前爆竹送殘臘。是處寒梅又報春。張公喫酒東村。李公醉倒西舍。堂前露柱起舞。門外二天浩歌。雖然不得動著。動著三十棒。
　　復擧。仰山參石頭。頭竪起拂子。仰山展坐具。頭拈起拂子置背後。仰山將坐具。搭肩上而行。頭云。我不肯汝放。只肯汝收。師云。一人在途中不離家舍。一人在家舍不離途中。且道那箇賓。那箇主（良久）。梅須讓雪三分白。雪又輸梅一段香。結制小參卽心卽佛。刺腦入膠盆。非心非佛。空拳幾誑兒。不是心不是佛不是物。靈龜拽尾撥跡跡生。所以直饒有一法過涅槃。我亦說如夢幻。三世諸佛是以轉夢中法輪。度夢中衆生。從上列祖是以尋夢中機根。傳夢中法印。山僧是以夢中立期論限。諸人是以夢中力修取證。且道卽今與覺時是同是別。觀音菩薩以錢買胡餅。放下手却是饅頭（拈拄杖卓一下）。
　　復擧。芭蕉因僧問。不落諸緣。請師直指。蕉曰。有問有答。拈云。劍刄上設一問。不無者僧。爭奈芭蕉爛泥裡栽蒺蔾。雖然若是直指。早迂曲了。也若有人致恁麽問。只對他道。問者不親。親者不問。
　　結制上堂。十五日已前折拄杖頭挑日月。十五日已後破蒲團上定乾坤。正當十五日又且如何。拂子𨁝跳。拄杖倒卓。
　　端午上堂。今朝端午辰。赢得家風清。曾無蒲酒留客醉。不須艾虎當門靈。何也家無白澤圖。全家吉慶。國無定亂劍。國家安寧。
　　上堂（拈拄杖云）。易易直下是難難也大難。梅林落黃金彈。荷沼擎碧玉盤。祖師直示只者是。面前推出幾重山（喝一喝卓一下）。
　　謝首座上堂（拈拄杖云）。也太奇。也太奇。黃蘖爭鉢位。南泉斬猫兒（卓一下）。
　　七月旦御忌啓建上堂（拈拄杖云）。一葉落天下秋。一塵起大地收。毘盧法寶轉全藏。特地教人疑趙州（卓一下）。
　　天龍禪寺語錄（終）。

　　住山城州瑞龍山太平興國南禪禪寺語錄。
　　侍者昌秀編。
　　康曆元年六月初二日入寺。
　　山門。盡大地。是箇龍門。門門無不解脫門。大衆路頭在何處。黃河九曲出崑崙。
　　佛殿。過去佛過去。未來佛未來。要知現在佛。麽瞿曇蹉口嘆奇哉。
　　土地堂。古鏡臺前。靈鑑正圓。當日一分飯。早知孤負老南泉。
　　祖師堂。鄕談不同。頭顱相似。若論直指底。此去西天十萬里。
　　據室（橫按竹箆云）。這裡開張烹佛爐鞴。提持煆祖鉗鎚吾師再據此室。全機雷卷星飛。山僧別不勞施設。何也自有庭梧儀鳳兒。
　　勅黃。人間甘澤霖。天上紫泥雲。龍添意氣全憑此。平地雷霆又動群。
　　拈帖（捧帖云）。者箇皇家柱礎。釋門金湯。印文才露。四海觀光。
　　山門疏。錢貫井索。笟籬木杓。屋裡楊州家宴開唱歌須是帝京客。
　　諸山疏。五嶽鍾秀。干木登場。燈籠袖短。露柱臂長。
　　江湖疏。送人上樹。拔梯問安。可想喫霜雪苦。楊花落膽也寒。
　　法眷疏。蕙弟蘭兄。惟德孔馨。錯問曾游山下路。無端猿叫斷腸聲。
　　法座（拈云）。大空王座。立處卽眞當陽。坐斷十方全身。
　　拈香云。此一瓣香。爇向爐中。共爲祝延。
　　今上皇帝聖躬萬歲萬歲萬萬歲。陛下共願永膺九五寶圖。擧皇極以化成天下。大保八千椿壽。推洪範而字育蒼生。
　　次拈香云。此一瓣香。爇向爐中。奉爲右幕府征夷大將軍。伏願撥亂乾坤。致君於堯舜之上。坐鎭海嶽。回民於淳素之風。
　　次拈香云。此香本來無缺。今也無餘。爇向爐中。供養前住當山五代帝師特賜夢窓正覺心宗普濟玄猷國師大和尚。用酧法乳之恩。
　　遂趺坐。天龍性海和尚白槌云。法筵龍象衆當觀第一義。索話掣斷千尺綸。須是橫海鱗。風雲際會在今日。要見天門一躍人。有麽問答罷。廼云。以大圓覺爲我伽藍。天際烏飛兎走。身心安居平等性智。屋後水急山高。好箇無爲道場。取證不在期限。昨日嘯丹山天橋月。今朝伴白河瑞龍雲。微風吹幽松。日日是好日。近聽聲愈好。時時是好時。直得。萬象交參互爲賓主。山河改觀。高演法音。會十方目前。融三世當念。便見。箇箇傳天子不言令。人人歌將軍太平功。是以佛日增輝。覺天明朗。祖風遠播。性地長春。新南禪以此上祝一人。不安萬民。更有向上一著子。諸人還會麽（驀拈拄杖卓一下云）。千峯勢到岳邊止。萬派聲歸海上消（又卓一下）。叙謝不錄。
　　記得。阿難尊者問迦葉師兄。世尊傳金襴外別傳箇什麽。迦葉召阿難。阿難應諾。迦葉曰。倒却門前刹竿著。拈曰。阿難問端鉤頭有餌。迦葉答處秤尾無星。新瑞龍試呈一頌。金襴守鎭在鷄峯。迦葉門前赫日紅。後二千年翻案去。爲憐松竹引清風。
　　當晚小參。索話。一挨一拶。斬釘截鐵。只圖踢倒銀山擊碎鬼窟。可中莫有那吒頂上輪鎚鐵牛皮下吮血底。麽問答罷乃（拈拄杖云）聲前一句。格外玄機。歷落古今。不涉遷變。亙橫窮竪。絕毫絕釐。離相泯名。如山如嶽。所以道眞如淨境界。一泯未嘗存。能隨染淨緣遂成十法界。只今如山河大地情與無情。若喚作有。因甚曰一泯未嘗存。若也曰無。爭奈遂成十法界。若能於此薦得。堪報不報之恩以助無爲之化。其或未然（卓一下云）。百丈耳聾。黃蘖吐舌。
　　記得。洞山因僧問。寒暑到來如何回避。山曰。何不向無寒暑處去。僧云。如何是無寒暑處。山曰。寒時寒殺闍梨。熱時熱殺闍梨。拈云。洞山垂手然雖寒時不見寒熱時不見熱。未免李向赤邊咬。忽有人問山僧寒暑到來如何回避。祇對他道。不許夜行。投明須到。
　　六月望謝首座都寺維那上堂。火雲燒空。六月下雪。雲門靈樹放花新。洞裏碧桃磨玉潔。更有百味酸𨃰句。未曾容易對人說（拈拄杖卓一下）。
　　康曆巳未六月二十三日。右幕府兼征夷大將軍。入山燒香。鳴諸法器。掛接官牌。先就大佛殿燒香禮拜。住持燒香。鳴磬表白。大衆普同唱和了。祝聖回向。次就方丈點心報衆。鳴鼓上堂。索話曰。祖師暗號子。將軍傳箭令大悲千眼也眯麻當臺。誰是磨古鏡。有麽問答罷乃（拈杖云）。獅子奮迅野干絕跡。鳳凰翱翔衆鳥相隨。鎖春亭龜龍灑瑞雨。獨秀峯草木發光輝。五百尊者叫慚愧。半千清衆歎希奇。旃檀紫竹黃金殿。翡翠白沙碧玉池。天降祥兮地開祕。大人境界大人知。
　　復擧。適來禪客問。韓相公到淨因。楷禪師出接。韓曰。禁足不出。因甚却出。楷曰。官不容針。私通車馬。拈云。相公有明修棧道暗度陳倉作略。爭奈楷禪師天津橋上晝打官更。今日相公若問禁足不出因甚却出。祇對曰。今年桃李貴。一顆價千金（拈杖卓一下）。
　　七月旦上堂。秋入谿山灝氣清。曉來白露滴金莖。現成公案誰回避。一陣秋風樹樹聲。樹樹聲。喚不回頭大俊生（擊拂）。
　　解夏小參。靈山密付。迦葉破顏。引得東西承虛接響。少林妙訣神光暗傳。灼然兒孫勞形捉影。自爾天下老和尚。擔水賣河頭。看。他釋迦未出世前。那裡指天作地。達磨旣西來後。那裡呼北爲南。好箇現成受用。更缺少箇什麽。人人要行卽行。箇箇要座卽坐。所以道。釋迦不出世。四十九年說。達磨不西來。少林有妙訣。忽有箇漢出來道。汝只見面前驢脚。不知背後龍鱗。何也見山山不是山。見水水不是水。直饒棒頭取證喝下承當。未免尚坐在窠窟裏。格外一句作麽生道。太湖三萬六千項。月在波心說向誰。
　　復擧。古德云。識得拄杖子。一生參學事畢。山僧則不然。識得拄杖子。須向萬里無寸草處去始得。
　　謝新舊兩序上堂。住山如修屋。只要人相撐。今日吾老朽。最喜有人撐。東邊也拄。西邊也拄。舊底拄撐了。新底又拄撐。拄底拄。撐底撐。拄拄拄。撐撐撐。依舊好商量。
　　八月旦奉爲後醍醐天皇開啓藏經上堂。塵中百億大千經。翻得金文貝葉輕。滴滴醍醐仙掌露。滿天秋氣灑凉清。
　　中秋上堂。尋常月是今夜月。今夜月非尋常月。只是尋常一樣月。因甚今夜有差別。別別不知中秋何處熱參。
　　後醍醐御忌。經散拈香。那伽在定蟄門深。祇樹貝多吹夢頻。泣露秋蟲千品草。篩金夜月幾叢筠。當初阿難耳無竅。今日誰人眼著塵吾佛未嘗談一字。大哉萬象轉其輪。
　　九月旦因龜山御忌。藏經啓建。東司落成。謝修造司上堂。修造旣得人。東司又落成。古德曰。一大藏教是拭不淨故紙。山僧曰。糞壤推頭拾得一顆明珠始得。諸人若能於此辨別去。皇恩佛恩一時報足。其或未然閻羅老子。他時後日責飯錢在。切須記取。
　　重陽上堂。龍峯高處寺。天地一東籬。縱是風流士。攅眉何處歸。
　　九月望上堂。擧。僧問雲門。樹凋葉落時如何。門云。體露金風。山僧有一頌。布施大衆去。驗人端的鏡當臺。不易絲毫一照來。出匣霜鋩纔射斗。劍津早有鼓波雷。
　　龜山聖廟御忌。經散拈香。五雲天上修仙駕。一炷爐中爇妙香。當念熏成圓種智。眞空不暗廓靈光。貝多葉葉黃金貴。優鉢枝枝白玉芳。昔日鼎湖千歲夢。含元殿外半炊梁。
　　開爐上堂。今朝隨例撥爐深。落葉霜寒布地金。鐵打筋頭吹火種。滿堂枯木發龍吟。
    上堂（拈拄杖云）。千山木落。水肅霜飛。現成視聽誰是誰非（卓一下）。只爲分明極。翻令所得遲。
　　上堂。百煉鐵牛無骨。千年桃核有仁。若人會得此中意。空走磨盤八角輪。
　　冬夜小參。至節轉律。氣候觀祥。觀音耳門吹篳篥。文殊眼裏飛嚴霜。瓶水鎖千谿凍。葮灰吹一天陽。陜府鐵牛氷骨暖。嘉州大像寒顏光。死灰重發焰。枯木再開芳。雖然無陰陽地。別知有箇條章麽（拈杖卓一下云）。刺繡線從明日長。
　　復擧。僧問古德。如何是冬來事。德云。京師出大黃。拈云。者僧設平地陷虎機。古德有暗裡抽橫骨手。子細撿點將來。有得有失。無背無面。至竟如何緇素去。請四頭首來夜爲衆批判。看。
　　至節上堂。也太奇。直下是凍破泥團。花開碓觜謝四頭首秉拂。兼大震西堂上堂（拈杖云）。一喝有主有賓三關無古無今。大藏卽波明水。小藏拈葉作金。人人盤珠圓轉。箇箇囊錐不禁倒用。橫拈雲行雨施。密說顯示。虎嘯龍吟。非大震雷霆舌。安得露古佛心。偉矣吾四頭首。成就般若叢林（卓杖一下）。
　　謝新舊兩班上堂。傳持眞諦也得人。商確俗諦也得人。舊底曲調新底唱和。新底才恁麽舊底不恁麽。同中異異中同。千車難合轍。萬派自朝宗（擊拂下座）。
　　臘月旦謝大中西堂上堂。臘月初一天寒人寒。皇極大中道不易又不難。者裏有人提掇。諸人請著眼看。
　　臘八上堂。六歲寒酸徹骨清。出山依舊眼睛青。膽驚畫角一聲曉。鐵意梅花又吐星。
　　臘月望謝兩堂首座上堂。金剛腦後添鐵。鐵牛皮下滴血。雖是衲僧用心處。認著却是繫驢橛。大衆要知機奪機毒攻毒。兜率天上待小釋迦。黃蘖會中推陳尊宿。
　　臘月十九日開堂。聖僧安座場開。選佛菩提座師子嚬呻。列聖叢惠劍光寒。三昧力也知大坐擇圓通。共惟大聖文殊師利菩薩摩訶薩埵。指其體則群生本有大智。語其理則諸法無著眞宗。歷劫師非唯師佛佛。萬象之中獨雄雄。玻璃茶塞斷無著口。般若鋒打發新學聾。瓦礫推頭開驀直路。金剛窟下接尊勝翁。五眼神光照燭十界。一座臺雲包含太空。看看。昔日萬菩薩經行未嘗離此中。
　　康曆二年正月二十六日。接智覺普明國師之號上堂。僧問德以位叙。位以德興。至哉德焉榮膺皇天優遇之命。大哉位也高居宗門極品之尊。師曰。天無私蓋。地無私載。進云。天頒勅黃彩。鳳來翔。好箇時節願祝睿算無疆。師曰。只有天堪並。更無山可齊。進云。與麽則金輪統御。三千界玉曆延洪億萬春。師曰。日月添光天不老。山川長煖地無秋。進云。記得。圓照師翁宋嘉熈三年正月二十五日。理宗皇帝有旨特賜佛鑑禪師之號。圓照鳴鼓陞堂。示衆曰。臨風何以祝君壽。遙指南山千萬層。還端的也無。師曰。鐵牛通身無骨。進云。共惟今年正月二十六日。聖天子特遣使臣。賜和尚以智覺普明國師之寶號。未審說什麽法。仰答聖恩。師曰。千峯勢到嶽邊止。萬派聲歸海上消。進云。可謂盛德之後必保寶位。有道之邦篤生聖人。師曰。向陽花木易逢春。進云。只如法華云。常說無上道。故號爲普明。莫是大覺世尊預爲和尚授記麽。師曰。山僧若得授記。一切衆生亦得。進云。直得。皇恩佛恩一時報畢。師曰。應時納祐無慶不宜。進云。天子萬年和尚萬福。禮拜而退。師廼曰。山門正月二十六日吉旦。共惟天使入山。傳以特賜。祥雲瑞霧忽發山林光輝。翔鳳飛龍大增宗社壯觀。只荷聖恩之至重不知材器之所輕。
　　靈山之囑彌遠彌新。照世之燈益盛益大。四海讓仁澤之洽五嶽推天德之高。其爭奈羊蒙虎皮。固非群狐之所避。木刻鷄子。寧免衆鳥之見欺。名實不相當。愧感云交至。且忘一身卑拙。永播萬代光風者也。復說偈曰。五鳳樓前玉闕僊。紫泥恩降九重天。如何得奉身塵刹。永祝吾皇億萬年。
　　二月旦退院上堂。二月春風吹上杖。鬢邊花在鏡中開。青山有路白雲約。捲雨辭龍歸去來。
　　南禪禪寺語錄（終）。

　　再住天龍資聖禪寺語錄。
　　侍者周祐編。
　　師永德二年二月晦日。陞座拈香畢。趺座問答罷。乃云。聲前一句。天子萬年臨機。與奪格外威權。直得輝古騰今佛日赫赫。移風易俗王道平平。便見鳳闕翔雲。九重城春期芥劫。龍門有路。三級巖瀑掛層天。古聖道場色色仍舊。滿山草木物物示禪。供衆底金圈栗棘。擊節底古曲沒絃（驀終拄杖云）。柱杖子出來不免。見義勇爲（卓一下云）。臥龍纔奮迅雲雨又三千。
　　復擧。先師開山國師擧法燈和尚先師未了話拈云。法燈將謂。千年滯貨販賣得時。可笑累世家私自揚向外。石上座谿山藏醜拙。雲月入膏盲。只爲無先師未了因緣。所以出來爲他謝恩。山僧卽不然。以一偈下注脚去。鷲嶺拈華少室春。傳芳的的憶古人。西歸三十有餘載。丁囑半千諸應身。寶塔湧空支落月。水磨無日不推輪。山僧袖短難藏臂。慚愧先師未了因（擊拂下座）。
　　三月旦上堂。擧。三聖云。我逢人則出。出則不爲人。興化云。我逢人則不出。出則便爲人。二大老與麽垂示。一人在家舍不離途中。一人在途中不離家舍。且道那箇賓那箇主。諸人各請靜處娑婆訶參。
　　就後醍醐聖廟多寶院拈香。二十年來再領徒。山川增秀鎭皇圖。那伽定遠慈尊會。何必僊蹤慕鼎湖。
　　上堂（拈拄杖云）。香嚴聽擊竹忘知。靈雲見桃花不疑。等是恁麽時節子。諸人因甚眼如眉（良久云）。只爲分明極。翻令所得遲。
　　上堂（拈拄杖云）。光陰迅速。劈箭離弦。纔消一瞬。海變桑田。就中有物不遷義。會則萬年一念。不會一念萬年（卓一下）。下座。
　　佛誕生上堂。垂語云。諸佛出身處。東山水上行。洗盡魔塵翳。乾坤一雨晴。好箇清平世界。誰人相共證明。有麽僧問。崑崙一句超佛越祖。林送槐陰凉。風潟荷葉露。師曰。已自知時節。我今不再三。進云。悉達降生日。法雷重震時。願演一音說。普應四來機。師曰。普天匝地四月八日。進云。與麽則前佛與後佛同一廣長舌。師曰。去却一拈得七。進云。記得。僧問應庵。旣是清淨法身。本無出沒。因甚年年將惡水潑他。庵曰。要他知痛痒。還端的也。師曰。露進云。敢咨問和尚。旣是清淨法身。本無出沒。因甚年年將惡水潑他。師曰。知恩必要報恩。進云。滿院薔薇雨。洗出架頭錦。師曰。佛身無爲不墮諸數。進云。泥牛對對黃金角。木馬雙雙白玉蹄。師曰。怪力亂神不可語。進云。優曇現希有瑞聖人爲百世師。師曰。鳳栖不在梧桐樹。僧禮拜。乃曰。謾稱獨尊開大口。周行七步絕郎當。雲門拄杖猶嫌短。莫怪添薪燒鑊湯。何也年年灌沐。菩提垢未必增金更以黃。結制小參。垂語曰。楊岐栗棘。東山鐵酸。百味雖具足。只是下口難。今宵家燕設。誰管待賓柈。有麽僧問。掣開金殿鎖。撞動玉樓鐘。鑚仰不及處龍門高萬重。師曰。若有路可上。更高人也行。進云。法筵會四海衆。安居修千佛規。學人初機後學伏願慈悲法施。師曰。頭戴天脚蹈地。進云。與麽則蟭螟眼裡放夜巿。大蟲舌上打秋千。師曰。會則途中受用。進云。記得。德山曰。今夜小參不答話。問話者三十棒。未審意在那裡。師曰。親者不問。進云。時有僧。出禮拜。山便打。還的當也無。師曰。獨掌不浪鳴。進云。和尚今夜小參。有問有答。與德山是一是二。師曰。喫得棒也未。進云。坐斷上頭關。千花生碓觜。師曰。少林無孔笛吹起萬年歡。進云。盡大地人齊讃歎。迷途推出指南車。師曰。蹈著秤槌硬似鐵。僧禮拜。乃曰。以大圓覺爲伽藍。日出東方夜落西。身心安居平等智。主山倒卓。案山低。若能於此薦得。西天蠟人困魚止濼。東土鐵彈蚯蚓入泥。衲僧家護生殺盡進步十方刹。禁網脫得撒手萬仭崖。三昧定中念念取證。四天下外日日邏齋。管甚不哭子甘爲大闡提。山僧與麽告報。還知有不破如來聖制一著子麽（以拂擊禪床）。金毛不臥野狐窟。大象何曾遊兎蹊。
　　復擧。僧問圓悟。如何是佛。悟曰。口是禍門。大惠頌曰。口是禍門。電激雷奔。沙竭出海。振動乾坤。師曰。圓悟答處如撾塗毒鼓。聞者皆腦裂。大惠提持似醍醐上味。飮者悉清凉。天龍亦爲蛇添足去。口是禍門。嫌佛不呑。天上天下唯我獨尊。試問四頭首。與麽批判有爲他二大老人出氣分麽。請來夜對衆定當。看。
　　次日上堂。無語曰。一結一切結。烏龜咬生鐵。會得箇中意。開口不干舌。不涉咽喉唇吻。道將一句來。僧問。南薰入奏舜絃解慍。殿閣凉起法席增光。現成公案願聞擧揚。師曰。簷頭滴滴。分明歷歷。進云。一句當機親指示。玲瓏八面絕遮欄。師曰。鐵鎚無孔。進云。閃電光中驗賓主。虛空背上立綱宗。師曰。無孔鐵鎚。進云。記得。僧問萬杉。朱明啓候衲子又安居。未審九旬之內如何履踐。杉云。松筠有高節。意在那裏。師曰。鵓鳩啼樹上。意在黍麻中。進云。卽今敢白和尚。天龍門下未審九旬之內如何履踐。師曰。一日鉢盂兩度濕。進云。覿面全彰解脫門。一擊牢關百雜碎。師曰。更進一步。進云。古今無異路。達者共同歸。師曰。水不借路。僧禮拜。乃（拈拄杖卓一下云）。結也藉者箇力。解也藉者箇力。若人會得者箇。一生參學事畢（又卓一下）。
　　謝秉拂上堂（拈拄杖云）。法不孤起。必依人傳。我山中四頭首。說法聳動人天。黃檗仰山全機不讓。黃龍睡虎無所間然。般若叢林是以改觀。佛祖惠命爲之延年。言言不留盤珠跡。著著下得快馬鞭（卓杖一下）。師子窟中無異獸。栴檀葉葉古風還
　　上堂。僧問。蟠桃三千年一結實。黃河三千年一度清。師曰。佛性之義時節因緣。進云。薰風長養瑞氣致祥。時節已不虛棄。願聞眞正擧揚。師曰。要荒却法堂那。進云。黃鶴樓中吹玉笛。江城五月落梅花。師曰。又被風吹別調中。進云。少室峯前鐵馬駒。三更喫盡無根草。師曰。無舌人能解語。進云。記得。洛浦安禪師因龐居士來拜云。仲夏毒熱。孟冬薄寒。安曰。莫錯。如何理會。師曰。錯錯。進云。士又云。龐公年老。安曰。何不寒時道寒熱時道熱。還的當也否。師曰。雪上加霜。進云。卽今咨和尚。若有人道仲夏毒熱孟冬薄寒如何祗對。師曰。切忌隨他去。進云。氷生於水。青出於藍。師曰。增金以黃。謗沈無香。進云。畢竟如何是佛祖頂𩕳一著子。師曰。土塊泥團。進云。青山不鎖長飛勢。滄海合知來處高。師曰。開口不在舌頭上。僧禮拜。乃曰。記得。玄沙示衆云。諸方尊宿盡道。接物利生忽遇三種病人來。如何接。患盲者拈鎚竪佛它又不見。患聾者語言三昧它又不聞。患啞者教伊說又說不得。且作麽生接。若接此人不得。佛法無靈驗（驀拈拄杖云）。山僧有箇方便。盲者耳又聰。聾者眼又明。啞者意又通。旣接三種病人了。關甚佛法事（卓杖一下）。
　　端午上堂。垂語曰。善財採底藥。觸目未曾無。諸人認取得。何用白澤圖。無有臨機道得底麽。僧問。今佛現瑞鼓覺海之風雷。古佛放光揭釋天之日月。學人乍入叢林。不吝慈悲垂示。師曰。喫粥了也未。進云。慈雲普覆潤及三千。師曰。天垂雨露。不擇榮枯。進云。寶印當空妙重重錦縫開。師曰。明鏡當臺。擧無遺照。進云。記得。佛鑑禪師住雪竇時。上堂云。今朝五月端午收得一服藥。不是耆婆留下。亦非扁鵲傳來。未審從何處得來。師曰。從此問處得來。進云。又云。雖然不直分文。要且無病不治。還端的麽。師曰。天何言哉。四時行百物生。進云。卽今咨參和尚。今朝五月端午。以何妙藥施與人。師曰。金剛圈栗棘蓬。進云。還滅除得佛病祖病也麽。師曰。百雜碎。進云。與麽則鎔缾盤釵釧爲一金。攪酥酪醍醐爲一味。師曰。金屑雖貴。落眼成翳。進云。雲中木馬嘶風。海底泥牛吼月。師曰。衲僧家眞箇有恁麽事。僧禮拜。乃曰。適來禪客擧佛鑑禪師住雪竇時上堂曰。今朝五月端午收得一服藥。不是耆婆留下。亦非扁鵲傳來。只在當人信及斷除衆生無明增長祖師命脈。但有衲僧飯病卒難翳。何也美食不中飽人喫（擊拂）。下座。
　　上堂（拈拄杖云）。拄杖子呑却乾坤了。也汝等諸人向何處安身立命（卓一下云）。汝有拄杖子與汝拄杖子。汝無拄杖子奪汝拄杖子（靠杖）。下座。
　　半夏上堂。炎炎六月紛紛下雪。諸人因甚熱時不見寒。寒時不見熱。若能於此薦得去。蹈著秤鎚硬似鐵。其或未然。八字元來無兩人。
　　上堂（竪起拂子云）。見麽（又擊禪床云）。聞麽（驀拈拄杖卓一下云）。止止須不說。我法妙難思。
　　七月旦啓御忌經筵日。兼謝官人入山上堂。垂語曰。大火云。推移風從蘋末吹。物不遷之義商量方得時。無有無孔笛撞著氈拍板底麽。僧問。一塵入正受。乾坤寂爾。諸塵三昧起。世界崢嶸。師曰。好箇曲調。進云。孟秋初一剋期將終。修證無功。入海算沙。不惜慈悲。乞師方便。師曰。已自能知非。我今不再三。進云。玉殿霧開光燦爛。木鷄啼後祖燈輝。師曰。纔有所重便成窠臼。進云。山門自今日打開毘盧藏。翻轉修多羅。一會清衆勤而弗怠。喚爲九夏賞勞事得也否。師曰。會則途中受用。進云。依經解義三世佛寃。衲僧家當甚破木杓。師曰。不會世諦流布。進云。寸絲不掛。法網無邊天外出頭。孰是箇人。師曰。出頭天外看。進云。一句全提超佛祖。滿筵緇素聞未聞。師曰。水不借路。僧禮拜。乃曰。記得。臨濟因王常侍入山問。此一堂僧看經否。濟曰。不看經。又問。習禪否。濟曰。不習禪。常侍曰。經也不看。禪也不習。作甚麽。濟曰。總教成佛作祖去。常侍曰。金屑雖貴落眼成翳。又作麽生。濟曰。將謂。汝是箇俗漢。拈曰。臨濟雖是誇國手。爭奈碁逢敵手難藏行。王常侍著著有出身一路。不墮尋常機關中。只如賀州太守入山不問看經。不問習禪。直與山僧相見莫是黑白未分先一著子麽（以拂子擊床云）。傾蓋相逢元故舊。何妨來喫趙州茶。解夏小參。垂語曰。問在答處。誰是作家。答在問處。要見仙陀。有麽僧問。蠟人𨁝跳。九旬禁網應時開。鐵彈走過。八極清風忽地來。師曰。大抵還他肌骨好。進云。壯觀梵宮宛爾。祇園精舍現前海衆儼然。一會靈山正當休夏自恣。開示向上玄關。師曰。經行及坐臥常在於其中。進云。行到水窮處。坐看雲起時。師曰。船上無散工。進云。記得。僧問九峯。西天夏末多得道果者。未審此間有也無。峯云。有。意旨作麽生。師曰。鉤在不疑地。進云。僧云。是什麽人。峯云。頭戴午夜月。脚蹈黃金地。又如何領略。師曰。仰面不見天。低頭不見地。進云。天龍夏末能有幾人得道果。師曰。美食不中飽人喫。進云。非但三世諸佛去粘去縛。大地衆生脫鎖脫枷。師曰。冬瓜直龐伺。瓠子曲彎彎。進云。一言爲天下法。萬世知師道尊。師曰。大悲不展手。通身是眼睛。僧禮拜。乃曰。法歲云告周畢。此事正好。商量山僧打動鹽官虛空鼓。磨礱臨濟吹毛霜。有時騎賊馬趁賊隊。有時斫佛朴坐佛床。雲門扇子𡎺著天帝鼻孔。德山棒頭觸著東海龍王。嚇殺臘人無端。忍痛引得鐵彈忽地著忙。試問諸人。如是戲場還有九夏賞勞分麽（良久）。德雲終不下孤頂。童子南詢岐路長。
　　復擧。趙州小參。要答話。親者不問。德山小參。不答話。問者不親。子細點檢將來。一人來不入戶。一人去不出門。且道那箇賓那箇主。有水皆含月。無山不帶雲。
　　次日因官人入山上堂。垂語曰。現成公案易易難難。難也屋後山嶮檻前水寒。易也放開鐵壁踢倒銀山。可中若有箇漢。向不難不易處。致將一問來。有麽僧問。西天制也東土規。從始結兮從始解。善財脚頭無寸草。蟭螟眼裡有世界。師曰。一字不著畫。進云。金飈退暑。玉宇進凉。好箇時節願聞擧揚。師曰。只辨肯心。必不相賺。進云。與麽則大千轉法輪。四時調玉燭。師曰。雨從何來。風作何色。進云。記得。佛日禪師一夏以來擧竹箆子打發一十三人。未審功勛多少。師曰。大海不讓小流。進云。和尚今夏於室中擧揚佛日禪師普說。以爲後學警發。莫是其揆一麽。師曰。同途不同轍。進云。只如竹箆之背觸。如何爲古人出氣去也。師曰。竹箆長三尺。進云。奇哉宗主漚和力。一衆親明今古機。師曰。水上浮漚呈五色。進云。釋天日月照金襴。曼陀華雨揮玉塵。師曰天然無相子。不掛出塵衣。僧禮拜。乃曰。記得。南泉因陸亙大夫云肇法師奇怪。解道。天地同根萬物一體。今日源相公百執事。若致恁麽問。祗對他道。譬如相公輔弼天下於掌上撫育百姓於胸中。諸人若會得。萬里無寸草。其或未然。出門卽是草（擊拂）。下座。
　　謝頭首秉拂上堂。衲僧活機關盤珠無影迹。明鏡掛當臺。萬象悉涉入。下喝轟百里雷。拈杖挑半夜日。或露頭角龍門。或弄爪牙虎穴。大衆還知山中恁麽事麽（拈杖卓一下云）。云昨夜四頭首爲衆秉拂。
　　臘八上堂。三祇功滿唱成佛。百鍊黃金鑄面圓。大地衆生齊待價。定盤星在五更天。
　　元正上堂。三陽交泰。萬國春回。有無佛法八字打開。物不遷兮鎖口訣。日邊玉曆鳳銜來。
　　永德三年癸亥九月二十七日。重開法雷堂。上堂。甘露門開改觀時吾師語暖大雄規。旃檀叢裡旃檀樹。獅子窟中獅子兒。古佛家風今日瑞。劫壼春色萬年枝。萬年枝。優鉢華香日夜吹。
　　十月旦開爐退院上堂。業債已償來。鼓鳴三下雷。且歸巖下隱。又撥舊時灰。
　　再住天龍禪寺語錄（終）。

　　住靈龜山臨川禪寺語錄。
　　侍者編。
　　康安元年辛丑十一月三十日也。是歲十月二十九日表再興之儀。十一月十八日佛殿山門立柱。同二十六日上梁。因方丈畢功同三十日入院。
　　山門。大解脫門不勞彈指。一谿吹雪（於時雪下）。千山潑翠。入得入不得。有利無利三十里。
　　佛殿。黃金地上一掃劫灰。白銀世界湧出樓臺。但緣大士威神力。引得山僧展拜來。乃禮拜。
　　土地。佛法冥資靈鑑無差。我今囑汝。莫向一分飯上見王老師（冥資額）。
　　祖師一塵起大地收。一花開天下春（咦）。東西密付底。鼻孔搭上唇（密付額）。
　　拈衣。佛祖契券衆生福田（提起云）。看看。片雲覆大千。
　　拈帖。人天寶鑑叢林典刑。寰中依此勅重。塞外依此令行。維那分明宣讀。
　　此一瓣香爇向爐中。奉爲今上皇帝聖躬萬歲萬歲萬萬歲。陛下恭願仁風大播。統十華藏而作封疆。皇道長行。積大椿年以爲壽算。
　　此香奉爲征夷大將軍羽林相公。伏願武德掃盡狼烟。致聖明於堯舜之上。願輪推破魔壘。回佛運於正像之時。
　　此香深祕形山不欲衒賣。其奈餘債在今日。不免對衆拈出。供養本寺開山五代帝師夢窓正覺心宗普濟玄猷國師。用酧法乳之恩。
　　臨川禪寺語錄（終）。

　　南禪藏主寮結制。秉拂。垂語云。覆盆之下迅雷無聲。如能解打布鼓也鳴。問答罷廼曰。海水不大豈能藏魚龍於九重之淵。山嶽不高曷敢棲虎兒於萬仭之頂。南禪門下獨秀峯嶮勢揷太虛。㪺碧泉深流洽刹界。巍巍峭峭。汪汪洋洋。好是廣博道場。安居不假聖制。逈出偏小區域。取證不在剋期。便見閑荒草裡。白額戴角而振威風于坤維。逆浪堆中。錦鱗燒尾而轟霹靂于天外。蝦蟇蚯蚓發露眞機。跛鼈盲龜添得意氣（以拂子拍禪床右邊云）。與麽與麽。睡美不知山雨過（又拍左邊云）。不與麽不與麽。覺來殿閣生微凉。與麽不與麽。總不相干時。又且如何（竪起拂子云）。只見皇風成一片。不知何處是封疆。
　　天龍後堂寮冬至。秉拂。垂語云。千尺絲綸鉤頭。萬鉤離鉤三寸。要見鰲身。莫有起風濤底麽。問答罷廼曰。天寒人寒。家家籬頭吹觱篥。一九二九箇箇相逢袖手頭。達磨不會轉身。衲僧無分出氣。窮則變。壁邊拄杖暗抽枝。變則通。陽氣發時無硬地。玉堂苑舍展開鏡清臥單。寶樹刀林擎出洞山菓子。無邊氣候當頭現前。一日風雲不勞注目。直得千否不將而去。萬泰不迎而來。自東自西無思不服。忽有箇漢。出來道。會中悉是龍門客。莫向雷門懸布鼓（以拄杖畫一畫云）。前人腰帶後人收。更有收人在後頭。
　　夜來堂上。大和尚擧僧問佛日如何是毘盧印。日云。草鞋蹈雪。僧云。學人不會。日云。步步成蹤古則。拈云。可惜者僧好心不得好報。當時若也待他道草鞋蹈雪。欄腮與一摑令者老漢知草窠裡也有大蟲。上方與麽批判。手把白玉鞭。驪珠盡擊碎（秉拂上座）也要拾其零碎底重細抹去。佛日和尚當時待他問如何是毘盧印。欄腮與一摑。千戴之下免遭人檢責。何故當斷。不斷返招其亂
　　知覺普明國師春屋和尚三會語錄。其徒（芳通某甲）航海持示。拜而求跋。余懸燈而讀之。譬若轉圜石於千仭之坂。了無阻滯。亦猶春行大地。那有痕跡。吁誠所謂善說法要者也觀者當具眼。切不可作文字會。
　　永樂三年倉龍集旃蒙作噩正月二十又五日。太白名山天童禪寺惷叟希顏。

智覺普明國師春屋和尚語錄。
卷第二。

　　陞座上。小師。

　　貞治二年二月二十日。阿州南明山補陀禪寺光勝院寶殿。慶賛本尊圓通大士勝軍地藏。
　　拈香云。此一瓣香根苗承大中之氣。枝葉長劫壼之春。爇向爐中。恭爲祝延今上皇帝聖壽無彊。洎文武官僚資倍祿位。次拈香曰。此香大悲方便作因。利生接物爲果。爇向寶爐。
　　供養十方三世一切諸如來現座道場大慈大悲觀自在菩薩地藏願王軍大士等諸薩埵天龍八部大小神祇。遂趺座。垂語曰。東弗于逮打鼓。西瞿耶尼陞堂。南瞻部洲法筵嚴設。北欝單越齊以讃揚。可中若有箇漢。試自非非想天。問將一句來。有麽有麽時有僧。出問云。浮幢刹海一塵不飛。十方國土一齊俱到。學人上來。願聞法要。答曰。欲識佛性之義。當觀時節因緣。進云。檀越經始此院。奉請和尚開堂。好箇時節請師祝聖。答曰。道泰不傳天子令。行人盡唱太平歌。進曰。處處圓通。塵塵普門。更向何處立封疆。答曰。南天台。北五臺。進云。春行萬國。月照千江。答曰。須知遠烟浪別有好思量。進云。莊嚴佛土。大作種種佛事。不墮功勳。如何慶賛。答曰。雪山步步無閑草。進云。恁麽則九曲黃河徹底清。答曰。只見錐頭利不知鑿頭方。進云。裴休建龍興寺殿。應彥師三百年讖。莫是希夷事麽。答曰。掬水月在手。弄花香滿衣。進云。今日勝會是爲契夙志亦記來因耶。答曰。是夙志是來因。進云。直得。十世古今始終不離當念。答曰。斧頭元是鐵。進云。靈山付囑只這。是衞護吾宗永不止。答曰。來年更有新條在。惱亂春風卒未休。進云。學人今日小出大遇。答曰。若到諸方只與麽擧。又僧問。春到嶺南還嶺北。日長花笑。又鶯啼。答曰。山花不費栽培力。自有春風管帶伊。進云。明府恭遇先公一十三回遠忌。開設此會。報劬勞句不悋慈悲。請師更示。答曰。猶有嫌少那。進云。未審孝義還成就多少功德。答曰。萬里一條鐵。進云。直得。天上玉樓落成人間寶刹崢嶸。答曰。處處綠楊堪繫馬。家家門首透長安。進云。承聞。先公親參國師是否。答曰。是。進云。以何爲驗。答曰。手臂終不向外曲。進云。海國雲林天不老。年年花發滿孫枝。答曰。道得一半。進云。記得。世尊於天鼓聲中。爲諸天子說法曰。汝等當知恩報恩。莫是苦口叮嚀麽。答曰。海口難宣。進云。天人群生類皆承此恩力。答曰。人平不語。僧禮拜。師乃曰。諸佛解脫妙門。衆生平等本際。歷歷通貫三世。恢恢包含十方。在聖不增。在凡不減。能大能小。離相絕名。過去諸如來已依斯門圓成佛事。現在諸菩薩今依斯門轉大法輪。未來修學人當依斯門自利利他。偉哉斯門。世界建立亦依之。日月照臨亦依之。君臣治道從此出生。忠孝至德隨他成就。所以圓通大士曾入斯門。從三摩地卽現三十二應入國土身。隨類說法令其解脫。爲得解脫火不能燒。水不能溺。乃至刀杖呪詛不能加害。到這裡不見魔外作障難。有甚怨親爲對待。是名施無畏者。亦名勝軍大士。如是神通妙用亦非從外而得。只在當人一念正信（拈拄杖畫一畫云）衲僧家管甚茄子瓠子。只要依斯門入。依斯門行。依斯門住。應當將此深心報國土恩。報佛祖恩。報檀越恩。報罔極恩。大衆且喚什麽作斯門（卓一下云）。平蕪盡處是青山。行人更在青山外。復曰。大檀那典廐眞智冥熏。靈機自發。深信有諸佛無上妙道。游心眞空性海中。不知幾生結得般若緣。來令菩提種子生長。如此而不住性海眞空中。却入如幻三昧現作種種佛事。數年之間建造此伽藍。奉安如來眞身舍利補陀大士佉羅薩埵四大天王尊像。又効阿育王大願。印造八萬四千寶塔。表衆生本有體。造立大率堵婆。又印造書寫妙法蓮華經若干部。復讀誦一千一百餘部。印造地藏本願經四部。復讀誦三十七部梵網經一卷。加之勤修法華三昧二十一日。理趣三昧三個日。念佛三昧三日三夜。又啓祕密會場普教四衆預諸佛內證境界。又就于本院。自於初一日至于二十日。看閱五部大經。遂日三時諷誦經呪。晝夜輪番光明眞言。凡一日之內令國中固禁殺生靈。及施乞者不知其數。又一日與令弟共親行施一千五百餘人。又自書寫圓覺修多羅了義經·金剛般若經·隨求陀羅尼等。又布施國中及往來禪侶。奉請十員諸大和尚。證明佛事兼建轉經之會。特請長興堂上和尚。勝軍大士安座開光明佛事前席慧林大虛和尚奉爲光勝院殿。入牌法語一會法儀。此周備焉。今日開堂。延請十方常住諸佛菩薩賢聖僧衆護法天龍大小神祇入此道場。廣設無遮會。普納四部衆。仍命山僧擧揚宗乘。仰賛諸佛菩薩賢聖僧衆。種種功德種種佛事。上答洪造以祝嚴聖躬萬安。保持國土運祚者也。夫說法須是應機。若機感不相應。直饒釋迦達磨出興無益於世必矣。何謂機感相應。靈雲見桃花。香嚴聞擊竹。黃庭堅聞木犀香得旨。張九成聞蛙鳴打破業識團。不是機感相應底樣子麽。佛光師祖圓覺開堂普說略云。大唐王節使建寺名圓覺。請淨慈慈受深禪師開山不赴。王節使同眷屬入山哀請。受亦不赴。王公云。和尚有所需當依慈命。受曰。與我建十三層塔。塔成復懇請。受又不赴。王公曰。更有何所需。受曰。與我刊大藏經板一副。今大唐所流通之本是也。經板成。王公精力用盡老病不能自詣淨慈請。乃囑其子曰。汝能請得受和尚。開山圓覺一日瞑目亦無憾矣。慈受方受其子請與開山。吁導尊德備取重王臣如此。今日太守建造圓覺。請老僧開山。正與王節使事體相類。且道受和尚不肯赴王節使請意在於何。只欲王公成就廣大福力耳矣。吁古今無異路。是皆機感相應所以使然者也。山僧自不揆鄙野。叨應嚴命。來陞此座。胡說亂道亦無他。只欲增長檀那廣大信心。成就廣大福壽海廣大功德海耳。佛言奇哉。一切衆生具有如來智慧德相。但以妄想執著不得證。佛是眞語者實語者。豈欺人哉。旣曰具如來智慧德相。不可自甘爲迷人。迷悟只在信與不信而已。好大衆世尊。當初將三祇億劫所修事。促在三百餘會說盡。後來將四十九年所說事。促在一日受持書寫畢無有遺餘。若也將一日所修廣大功德事。促在一念行取。不妨延一刹那爲恒沙劫。促恒河沙劫爲一刹那。這裡說甚六十小劫謂如食頃。於一毫端現寶王刹。坐微塵裡轉大法輪亦不出者箇時節。佛又言。一切諸佛及諸佛阿耨菩提法皆從此經出。若能會得斯經。則手不執卷而常如是持。如是轉。到恁麽田地方知。道人人受持讀誦處成大佛事。解說書寫處成大佛事。燒香禮拜處成大佛事。諸佛常於汝眼處出世成道。於汝耳處降魔說法。乃至一一六根門含容法界無壊無雜。若凡若聖。情與無情互爲主伴光嚴住持。無非讃揚斯經時節。如此勝妙境界唯證乃知難可測。所以道世尊有密語。迦葉不覆藏。當不覆藏。卽密當密卽不覆藏。觀音大士證得者箇道理。應以佛身得度者。卽現佛身而爲說法。應以菩薩身得度者。卽現菩薩身而爲說法。應以宰官身得度者。卽現宰官身而爲說法。乃至應以比丘比丘尼優婆塞優婆夷人非人等身得度者。卽皆現其身而爲說法。善哉大士三昧恰似衲僧用處。且道。現佛身現菩薩身底。畢竟是何物。若於此著得一隻眼。堪報不報之恩以助無爲之化。熟思今日佛事因由。偏出於孝心至誠。以謂。身世如夢幻。光陰不待人。身已非私身。命亦爲君命。今日若不報劬勞莫大之恩。更待何時。由此預於今年今月二十日。奉爲光勝院殿十三回忌辰。上來所讃揚功德。集以追薦冥福。以之推之。台靈超昇無可疑焉。何止一人超昇而已哉。法界含生亦應以脫苦趣。恭惟。故讃州太守光勝院殿寶洲繁公大居士。武德治邦。恭謙行己。內祕菩薩行無善不成之。外現宰官身有寃皆降伏。奉命君將則決大策於一言。救危國家則垂鴻名於百世。歸泉以降一十二年。賢嗣相承起箕裘業。爲國致忠。忠以通天地。爲親竭孝。孝以貫古今。吁是父而有是子。譬如鳳凰生鸑鷟。師子產麒麟。其威其德惟忠惟孝。天下所耳目也。抑亦報師恩則崇山大海不足以比。且援事於近。諭理於遠。性劫有人。施一文金以粧佛面。以故多劫得金色嚴身。卽今紫金光比丘尼大迦葉尊者是也。佛在世又有一貧。路逢迦葉行乞。無物可供養。只把一器瀋汁施之。現身卽感生天報。況乎大力量人成大力量事。其功廣博不可測焉。天龍寺是天下大刹。臨川寺亦洛之名藍。五年之間速成之者。蓋我檀越擁護力之所及耳。此恩此德。一飯豈敢前云自不揆鄙野。叨應嚴命來之謂是也。況復建立此伽藍及洛之景德禪寺。廣置莊產以圖使千百萬年佛種子不斷矣。意在於何。只爲痛念靈山付囑欲報祖師恩也。適來禪客問中。佛告諸天子言。汝等當知恩報恩。只此一句通佛通祖。通鬼通神亦通人。一切無不通。兄弟家莫作等閑看。努力念之。更願壇越推原釋尊所以隨機廣設教慈意。如今日大會平等。力以扶起之。可謂。盡善矣。亦盡美矣。履玆以來所祈四海干戈永息。三邊狼烟不興。棣蕚聯輝。椿齡益茂。身宮康泰。家世榮昌。子子孫孫長爲法城外護。繩繩繼繼永作皇家藩幹。次祈。寺門如覩史宮。大法似盤石固。一瞻一禮同證入圓通門。或見或聞。咸豁開心地藏。怨親平等。凡聖圓融。法界含靈均蒙利益。上來講讃無限勝因。虛空證明萬象信受。復說偈曰。一念誠心天地同。若凡若聖證圓通。大人境界大人現。華藏重重願海中。
　　貞治二年七月二十二日。欽奉聖旨就于梵王山大光明禪寺。恭爲國母光儀門院（後號大光明院）七周御忌之辰。
　　拈香曰。元是輪王髺中物。大光明藏久祕之。今日拈出。爇向寶爐。供養現坐道場本師釋迦牟尼大覺世尊。及十方三世一切諸如來。文珠·普賢·觀音·地藏等諸大薩埵。華·阿含·方等·般若·法華·涅槃等諸修多羅藏。鶖子·滿慈·迦葉·迦旃延等諸賢聖衆。及塵數刹海一切三寶。奉爲尊儀嚴修寂場。恭願。一炷妙香開覺花三千佛土。五雲寶蓋薦仙御十二天山。趺座垂語曰。靈山密傳少林直指貶上眉毛千里萬里。若有言前定旨底。出來相見。時有僧出衆云。一葉落天下秋。一塵起大地收。學人上來請師直指。答曰。靈山步步無閑草。進云。山門伏値大光明院七周御忌之辰。聖駕入山。會開無遮。報恩一句願聞擧揚。答曰。只有天堪。並更無山可齊。進云。只如今日莊嚴盡善供養盡美未審。仙御還光降否。答曰。鏡分金殿燭。山答月樓鐘。進云。與麽則日月添光天不老。山川長暖地無秋。答曰。一句了然超百億。進云。記得。僧問靈雲云。混沌未分時如何。雲曰。露拄懷胎。意旨如何。答曰。鐵牛無骨。進云。僧云。分後如何。雲曰。猶如片雲點大清。又且作麽生。答曰。開口不在舌頭上。進云。僧云。大清還受點否。雲不答。如何理會去。答曰。無孔鐵鎚當面擲。進云。僧云。恁麽則含生不來。雲又不答。節文在何處。答曰。兩箇無孔鐵鎚。進云。卽今諮參和尚。混沌未分時如何。答曰。東山水上行。進云。分後如何。答曰。黃鶴樓前鸚鵡洲。進云。與古人答處是同是別。答曰。擘破混沌看。進云。擘開華岳連天翠。放出黃河到海聲。答曰。苦瓠連根苦。甜瓜徹蔕甜。進云。秖憑此箇眞消息。上薦仙游化樂天。答曰。大海不讓小流。進云。天人群生類皆承此恩力。答曰。天津橋上晝打官更。僧禮拜。師乃曰。祖令當行千聖結舌。全機大用軌則不存。盡大地是解脫門。天上有星皆拱北。遍十方爲條活路。人間無水不朝東。雙放雙收。全殺全活。眞機撥轉。千聖同途。至鑑洞明。萬象齊照。直得凡聖同會。含攝法界一塵。光嚴住持。延促日劫當念。所以道我爲法王於法自在。有時高高峯頂立。有時深深海底行。觸處現成時不與萬法爲侶。不墮諸數處總作四生依怙。若能於此覷得透。堪報不報之恩以助無爲之花。諸人還委悉麽（以拂擊禪床云）。鵰弓已掛狼烟息。萬里歌謠賀太平。復曰。山門今月今日伏値光儀門院七周御忌之辰（云云）。天皇親行香致敬於尊儀几前之。次恭降嚴命小比丘妙葩。陞于此座擧揚正法眼藏涅槃妙心。上嚴仙御頓超三界。下濟苦海流轉迷情。恭惟。太上天皇希世龍章。受天鳳質。仁心有慧。如春雷啓蟄門。至化無私。似甘澤蘇枯槁。爰爲尊儀冥福。預自撰取國母平生手書假名字者。續次以作法花如來壽量品偈。蓋欲教人人知國母壽量與如來同等無異耳。經曰。但以假名字引導於衆生。豈不然乎。敢問大衆。此經爲是國母御書。亦爲天皇御書。若謂天皇御書。正是國母御書。若爲國母御書。旣藉天皇力成之。當知一切法非一非異。非同非別。非離非合。非斷非常。非去非來。非生非滅。非自非他。法界一相一味平等解脫法。奇哉。此箇一卷喚作佛母心。也得一切諸佛及諸佛阿耨菩提法皆從此出生。喚作無上法王大陀羅尼門。也得六萬餘言妙法。乃至百千法門。無量三昧及與世間麁言細語。亦皆從此假字出生。且道。此假字從何出生。若能窮得生處。天皇殿前有分謝恩。佛言。信爲道源功德母。出生一切諸善法。所以佛法雖多途。信爲初入門。信之一字又通上通下。教自有文。我宗只信而已。信者無許多撈攘。黃金殿上脫蘘衣。不妨快活時節。不信者開眼作夢。含元殿裡終日覓長安。終勞他古德不得已云。無求是佛。無著是佛。無爲是佛。無心是佛。不信無求佛故。動向外馳求。不離當處。常湛然覓則知君不可見。不信無著是佛故。不著有還著無。不著教內亦著教外。猶如靈龜曳尾。放下便安樂。只是不肯放下。不信無爲是佛故。多期積功累德以求作佛。大似待空花結空果。喚取機關木人。問求佛施功早晚成。不信無心是佛故。見有上諸佛可成下衆生可度。甘作迷人。枉受輪轉。此箇事人人具足。箇箇圓成。汝缺少箇什麽。不見大梅常禪師問馬祖曰。如何是佛。祖曰。卽心是佛。常言下領旨。徑入大梅山隱。後來馬祖聞得乃令一僧去問。曰。和尚見馬祖得箇什麽便住此山。常曰。馬師向我道卽心是佛。我便向遮裡住。僧曰。馬師近日佛法又別。常曰。作麽生別。僧曰。近日又道非心非佛。常曰。這老漢惑亂人有甚了期。一任汝非心非佛。我只管卽心卽佛。僧回擧示馬祖。祖曰。大衆梅子熟也。看他信得底人。佛祖亦未如之何也已矣。何故以美食不中飽人喫也。非獨祖師家作此說話。法花會上龍女獻寶珠世尊。便唱正覺南方無垢世界。又涅槃會上廣額屠兒放下屠刀。云我是千佛一數。不妨性燥漢。參禪若不負如是志氣。成佛做祖遠又遠矣。恭惟。廣儀門院千佛會中曾植德本。五濁世裡現國母身。關睢化行四十餘載。金枝玉葉遠敷億萬之春。鳳子龍孫長保九五之祚。是亦出於螽斯之德者乎。一日因看金剛經。宿薰忽發。方信有教外之宗。自爾每請正覺國師於內道場諮詢法要。又誘獎皇太后皇后宮妃及宮女等。同受衣盂法名。執弟子禮。實觀應庚寅仲春也。由是去服飾歸空門者亦不爲少。淨名所謂一燈分燈燈燈無盡者也。廷文丁酉之夏。親脫細軟珍御之服。更以無相福田之衣。七月之中微示違和。二十二日夜半俄使左右傳報光嚴光明兩院。相對披衣。燒香遺囑畢怡然坐化。嗚乎三五十年在叢林飽參老衲也不能及焉。疇昔檀林皇后無師智自發。勅遣沙門慧蕚。特請唐鹽官女安國師法嗣義空和尚。爲取證明。由是剏建檀林精舍一十二院。將興吾教外之宗。然弘傳未得時。遂止於此矣。嵯峨聖代以後垂于五百載。曆應年中今廣儀門院長子。太上天皇特爲後醍醐聖廟。革故龜山行宮。鼎新金仙淨刹。屢詔正覺國師爲開山。不數年間速成焉。實天下偉觀也。此知皇后當初植德于此地以待今日矣。又文化年中廣儀門院宣於伏見行宮傍。建造此精藍。專安修禪徒。而自稱大光明院者。蓋以追慕橘太后遐蹤兼別世號也。熟惟。原禪宗流行之因由特興盛伏見嵯峨之兩地。孰知非兩太后曾乘願力而前身後身互相扶竪者乎。不是强差排。倘能察吾法之所以係者。必驗愚之言不誣爾。伏惟。光嚴院光明院十善宿因萬乘現果。楚王弓賤未忘天下。香至珠貴早辨世明。深信無上覺王乃至有法寶能濟困窮。終致脫屣國位同稱釋氏現世希有。澗飮野處固表出塵之風。枯淡清寥以資養道之味。昨是天上棠棣。海內蒼生無不仰恩光。今爲法中連枝。方外緇流亦咸託尊庇。是以天下靡然皆嚮化。如來以佛法付囑金言終不虛矣。夫如斯之事。釋尊說中因地雖間見之。震旦扶桑開國以來正爲人主而如斯者。諸典籍中所未曾記也。西天無畏三藏一人而已。猗嗟火中蓮可見。今日事難逢。兄弟家伏感荷所以叡願建寺度僧又自作高貴者歸道千歲榜樣之聖恩。內懷慚愧。外肅威儀念念在般若中者。非啻不負國土恩。亦堪令佛壽命久住於世。如偈所謂。常在此不滅者也。佛言。僧有三種。道尊德備化被人天者國師也。禪定攝念戒行護身者國僧也。徒爾拱手放逸過時者國賊也。兄弟家切須念之。復說偈曰。當初大聖昇忉利。象駕今朝又入山。阿閣一聲鐘報曉。睡仙驚起紫雲端。
　　貞治三年正月十九日。爲荻野尾州太守同叟居士宗珠七周忌請。
　　拈香曰。此香以塵勞類爲因。根苗生長。以菩提道作果。枝葉榮昌。爇向爐中。供養微塵刹土諸佛菩薩諸修多羅藏賢聖僧衆一切三寶。以嚴淨同叟居士報地。伏願。無始業海云枯云空。本有覺花以光以茂。遂趺坐垂語曰。東山水上行。脚跟不點地。若是通方作者。何論有智無智。莫有三千里外定諸訛底麽。時有僧。出問云。眞淨界中無異無同。堂堂正體臂破虛空。學人上來講師法要。答曰。擧頭天外看。進云。今日正當同叟居士七周忌辰。拜請和尚陞座說法。畢竟功歸何處。答曰。露拄臂長燈籠袖短。進云。百戰功成機離位。涅槃城裡奏凱歌。答曰。好箇曲調。進云。記得。廣慧璉禪師因楊億侍郎諱日設位供養之次。有僧問云。從來弟子供養師。今日爲甚麽師供養弟子云。璉云。恩來義往。意旨作麽生。答曰。暗裡抽橫骨。進云。僧又曰。恁麽則令人轉憶龐居士。璉云。兩彩一賽又且如何。答曰。明中坐舌頭。進云。只如今日爲同叟居士張設位次嚴備法筵。與古人供養是同是別。答曰。幸無驢漢鈍置老僧。進云。直得。一句脫三界之苦輪。一言開四生之玄路。答曰。雨過浮雲散。明月又依然。進云。不得春風花不開。花開不藉春風力。答曰。雪山步步無閑草。僧禮拜。師乃曰。乾坤之內宇宙之間。中有一寶。祕在形山。偉哉此一寶。在天同天。在地同地。在聖同聖。在凡同凡。所以生育聖凡。不見生育之相。蓋載天地而泯蓋載之功。得之於心。法王大寶自然而至。失之於旨。衣裡明珠長不覺知。凡夫用而不知。二乘空而不用。鐵牛通身無骨。盲人端的有眼。見而不明菩薩。明而不見如來。富嫌千口少。貧恨一身多。衲僧家不打這般樣子。有時拈作兜樓婆爲國祝壽。有時揷作一莖草圓成梵宮。摧人我山。破生死窟。是名金剛王劍。傳祖父契券。開衆生福田。喚爲無文印子。只如今日孝男某等爲同叟居士供佛齋僧。至竟承誰恩力（卓杖一下云）。罔象到時光燦爛。離婁行處浪滔天（又卓一下）。復曰。山僧與同叟居士素昧平生。夙有何因緣晚相識亦深矣。居士武略起家。忠心報國。外或示威怒相。內常存撫民計。當却夫國敵。則殺人不貶眼底烈漢也。但以未緣遇善知識。斷不信有佛法爾。近來因違和止宿寺門外半年餘矣。病中不寐。無日無夜耳熟更點·曉鐘·粥魚·齋鼓·坐禪四時打版。誦呪三時梵音·井井然不間斷。問人云。如此勤行期限幾月。答曰。是叢林尋常規範日用行事。無有退轉焉。於此大生慚愧。深發懺悔心。便請山僧受三歸五戒。以降歸佛亦爲不惜身命財底丈夫。可謂涅槃會上放下屠刀底性燥漢也。當寺再興之初居士在丹州臥病。聞得大歡喜云。是亦諸佛菩薩大悲方便。爲欲令一切人普結勝緣耳。便割捨莊田。以充土地祖師兩堂修營之功。賢子等相繼成焉。凡當寺田產雖多。而如本豐登者只丹州而已。由此殿堂不日而興。叢規頓復舊觀。亦是二賢子擁護力之所助也。一衆歡喜不待諭而可知乎。山僧在等持寺聞知。居士臨啓手足之際。呼左右囑云。命終急報等持和尚。差定後事。往後五六日可以待命也。切莫違我願。乃使人炷香。口念卽心卽佛十餘聲而逝矣。看他當初不語徹底故。今日信亦徹底。想見末後正念現前而去。受生善處無疑矣。豈不是學佛之効乎。山僧獲信便遣數僧。其言果不虛也。面目儼然如生。所謂學道須是鐵漢。著手心頭便判。直趣無上菩提。一切是非莫管。此公是也。所以學道人不論久參晚學。只貴一言之下正信眞實去。何謂正信。有亦不管。無亦不管。佛亦不管。祖亦不管。生亦不管。死亦不管。天堂亦不管。地獄亦不管。如此一生百不知百不會去。憂甚大事不了畢。三世諸佛接物利生亦只如是。歷代祖師單傳直指亦只如是。今日孝男尾州太守某。左金吾某在丹州舊宅。勤修種種妙行。書寫讀誦一乘妙典。又就于本寺廣設齋會。以報同叟罔極恩亦只如是。山僧承命陞于此座。擧揚宗乘。上答洪造。下及冥界亦只如是。隣峯諸大和尚同此作證明。現前清衆拱點肅聽亦只如是。上來講讃無限勝因。萬象側耳。大虛點額亦只如是。畢竟如何如是如是。復擧。適來禪客問。廣慧璉禪師因楊億侍郎諱日設位供養之次。有僧問曰。從來弟子供養師。今日因甚師供養弟子。璉云。恩來義往。僧云。恁麽則令人轉憶龐居士。璉云。兩彩一賽。僧噓一聲。璉奠茶。顧僧云。此驢漢鈍置老僧。拈曰。暗裡抽橫骨。明中坐舌頭還他廣慧。爭奈此驢漢·古鏡裡藏身。明鏡外出手。若不得今日這一剳。千載之下爭見恩來義往。然雖恁麽。諸人還辨取諸訛處麽（良久擊拂曰）。只得雪消去。自然春到來。
　　貞治三年二月二十日。爲細川讃州太守寶洲繁公居士一十三回忌辰。西山景德禪寺開堂佛殿慶賛。
　　法無定相。逢緣卽宗。今日去年赴阿之光勝請。今年今日開洛之景德場。全是兩段因緣不出者箇時節。故李長者云。無邊刹境自他不隔於毫端。十世古今始終不離於當念。好箇大解脫門。刀山劍樹。遊戲道場。情依如斯門說如斯法。手中利劍本有智體現成。般若慧燈一段靈光不昧。便見金毛頭上入正定。須彌頂上從定起。須彌頂上入正定。景福寺裡從定起。乃至南明山中入正受。諸人面門三昧起。諸人面門入正受（驀拈拄杖）。拄杖頭上三昧起。所以從文殊門入者。牆壁瓦礫爲汝發機。從觀音門入者。蝦蟇蚯蚓爲汝發機。從衲僧門入者。龜毛兎角爲汝發機。敢問大衆。且擬向那箇門進步（良久）。四海而今清似鏡。行人莫與道爲讐（卓上一下）。復曰。今日佛事細川典廐爲先考讃州太守修冥福底意旨。山僧去年赴他請在補陀之日。語余云。某甲欲報罔極恩久矣。只爲身不私身因受朝命却國敵。于今不能果焉。偶逢今年世波少間。喜不自勝。預伸一十三年忌追薦之儀。云云。嗚呼人生在世間。不知父母恩者有何限哉。是故先佛以天堂地獄因果報應之說而化導之。釋迦老子於天鼓聲中爲諸天子說法。告言。汝等應當知恩報恩。若知恩不報必遭橫死。往往世間遭橫死者又幾何。凡不終天命而天亡者。皆是橫死也。爰典廐爲邊將領軍事垂乎一十餘年矣。其免難虎口又幾回。豈不是知恩報恩之所感乎。今年又遠遣使來云。某甲舊冬在軍。幸而脫生死地。先考正諱云。臨是亦吾之大幸。然而國久擾亂。民力亦竭。由是事與願相違者。不足以爲恨。志之所之。只就于本寺天龍臨川西芳并慧林尼寺等。聊設齋僧會而已。因玆就天龍寺建轉經會。一日於本寺書寫妙法蓮華經看閱五部大乘經。三時誦呪一七日。今當周備之辰。莊嚴道場。嚴備香花等。奉安大聖文殊師利菩薩尊像之次。拜請諸大和尚爲之法語。又命住持小比丘某。開堂慶賛。顧此不當恩遇不知有何因緣者也。夫一念信心功德。以刹寶施福比之。百分不及一。千分不及一。乃至算數譬喩所不能及。況乎菩薩乘大願力現宰官身。外忠於君。孝於親。仁義以待人。恭謙以修己。是以治國國歸。莅民民懷。內擁護佛法忘軀命。施財產建寺安僧。以圖佛種不斷。一念功德猶以超利寶施福。何況念念在般若中。卽事卽理。一念嚴淨一念淨土。念念成就念念衆生。以此上善。近則資嚴七代先靈。遠則回施歷代父母及與法界含情。其功其德海口何宣。亦復摘取楞嚴經中文分爲題。遍請東西禪刹諸大尊宿諸大名勝頌之。裏面書同經。以祈尊儀超脫。兼亦令見者聞者齊證入首楞嚴三昧爾。夫首楞嚴者梵語。此翻云一切事究竟堅固。乃從此三昧觀見。諸佛凡夫同是究竟堅固。淨邦穢界亦是究竟堅固。以至生死去來菩提涅槃。咸皆無不究竟堅固法。故經曰。當知靈空生汝心內。猶如片雲點太清裡。況諸世界在虛空。耶。祖師家於此不可不與一箚。故趙州曰。未有世界早有此性。世界壊時此性不壊。猶恐人不會曰。自從一見老僧後更不是別人。只是一箇主人公。趙州老婆心切如是。切忌動著。動著禍事中下流不能直下休歇。清淨本然。云何忽生山河大地。問難從此而起。所謂自心取自心非幻成幻法。長水亦至此不能註解。却較些子。便參瑯瑘覺禪師。且次之。覺曰。座主疑處擧將來。長水問。清淨本然。云何忽生山河大地。覺勵聲曰。清淨本然。云何忽生山河大地。不妨騎賊馬趁賊。長水於言下頓契離文字旨。方始得下筆。將謂。多少奇特。所以世尊大慈普爲令未來末世衆生修此三昧者。上中下機通而易入。勅文殊選擇二十五圓通方便門。果不謬爲七佛師。二十五者。眼耳鼻舌身意六根。色聲香味觸法六境。眼識耳識等六根識。地水火風空識根七大。總指三科七大所入門。一根返源六處解脫。六解一亦亡。明極卽如來彈指超無學。方始可說三科七大本如來藏。今日大功德主用心於此可見。雖然如是。知恩。報恩能有幾箇。且置此事。文殊是七佛師。爲甚麽。卽今等持和尚爲之開光明。臨川和尚爲之安此座。前席萬壽和尚爲之拈此香。山僧亦爲之成褫之。啞好大衆若識得文殊師。何啻七佛師。三世諸佛依之成等正覺。歷代祖師依之傳心聯芳。天下老和尚依之接物刹生。故我讃州太守依之超昇淨界。苦海衆生依之脫離流轉。諸人要見他師麽。直饒見得。衲僧門下未相許在。何故。如我按指海印發光。汝纔擧心塵勞先起（擊拂一下）。復擧。仰山湧禪師僧問。文殊是七佛師。文珠有師不。湧云。遇緣卽有。僧云。如何是文珠師。湧竪起拂子。僧云。莫者箇是麽。湧放下拂子。師曰。今日若有人。致恁麽問。只向他道。還家元是兒孫事。祖父從來不出門。
　　貞治三年六月十五日。就于西山本光院。爲開山無說長老小祥忌請。
　　垂語曰。事存函蓋。理拄箭鋒。若有活漢贈以之中。時有僧。出問曰。蟬鳴木葉動。日色弄微明。正與麽時願聞法要。答曰。露柱臂長。燈籠袖短。進云。今月十五日本院伏値開山無說和尚一周之忌辰。啓玆法筵。拜請和尚陞座說法。未審功勳歸何處。答曰。大地不載起。進云。堪報不報之恩以賛無爲之化。答曰。雪山步步無閑草。進云。記得。僧問雲門大師。如何是諸佛出身處。門曰。東山水上行。意旨作麽生。答曰。百鍊黃金鑄鐵牛。進云。後來圓悟禪師別曰。薰風自南來。殿閣生微涼。畢竟那裡是諸訛處。答曰。就地拾得麗水金。放下却是新羅鐵。進云。卽今咨參和尚。作麽生是諸佛出身處。答曰。家家門首透長安。進云。一句迥超千聖外。松蘿不與月輪齊。答曰。乘風不如步月。種竹不如栽松。進云。我見燈明。佛本光瑞如此。答曰。山僧罪過。僧禮拜。師廼曰。清淨心源圓明覺體。融接三世。該括十方。塵塵不昧本光。物物全彰法印。在上爲乾德。在下成坤儀。恒沙妙門隨緣建立。無邊德用應物現成。所以道靈光不昧。萬古徽猷入此門來莫存知解。將謂。黃連甜如蜜。誰知蜜苦似黃連。無古無今。無來無去。有慈有悲。有因有果。諸人恁麽見得。靈山一會儼然存。若更遲擬。直待當來問彌勒（以拂擊禪床一下）。復曰。斯辰本院守塔比丘尼某。京師居住奉菩薩戒相國大夫人源氏女等。伏値本院開山無說和尚小祥忌辰。修設底意旨（作善品目不錄）。命天龍住持比丘某。陞于此座。擧揚正法眼藏涅槃妙心。奉爲尊靈增崇品位。餘薰均蒙法界含識。恭惟。開山無說長老。外現婦女身。內具男兒氣。雖混塵勞。心常清淨猶如蓮花不染淤泥。身生富貴家。終不爲富貴所拘繫。軀命人之所惜。視之如浮雲。名利世之所貴。觀之如毒蛇。是以雖有田產及異珍奇寶。不以爲我有。悉割分捨之佛陀。以期結當當來世般若緣。兼圖令三寶慧命久住於世。夫言行相應如斯。晚年深嗟嘆浮世虛幻。自斷髮去飾。入空門以來。不於苦樂順境而動其念。雖云久參老衲不可多讓焉。推之原之。自非夙承事善知識植德本之深。安能如此乎。經曰。欲知過去因見其現在果。欲知未來果見其現在因。豈不然乎。山僧去年今月今日在持地院。遣僧問疾。他召僧寢室。面話遺囑非一。又付以後事。僧回報之頃。乃來告曰已逝矣。臨于脫殼漏子。了了分明可知也。敢問諸人。因甚麽如此。經曰。凡人當收因結果時。驗生處有五所。夫暖氣在脚心死入地獄。在心終生人道。在頂逝生天證候也。至于長老說其驗證候。觀生死猶如園觀。他生歸向三寶。亦知有本來不生不滅一段殊勝境界。不被眼前些子利養所使。如前所說。況復中年以來。知先師能破人生死底宗師。討以生死事大。先師爲與卽心卽佛公案看。又問所以提撕。先師曰。者箇公案是斷生死命根。摧無明窟宅。底器杖子切莫作奇特玄妙會。莫作佛法至要會。莫作平常無事會。莫作道理會。莫作鐵橛子會。莫作有無會。莫思量計較。莫颺在無事甲裡。莫向擧起處承當。僧問古德。如何是佛。德曰。卽心卽佛。只如是提撕。喜時也卽心卽佛。怒時也卽心卽佛。行住坐臥見聞覺知時也卽心卽佛。父母未生前四大離散後也卽心卽佛。迷也卽心卽佛。悟也卽心卽佛。褒也卽心卽佛。貶也卽心卽佛。三世諸佛歷代祖師天下老和尚。以至蠢動含靈也卽心卽佛。但如是二六時中與一則卽心卽佛厮崖將去。久久必有者箇道理現前。當現前時不得問人。長老一受誨勵。從生至死。念念與卽心卽佛做頭抵去。此故於生死得自在。來生出頭來。一聞千悟無可疑焉。此箇話頭諸佛諸祖諸大宗師。自利利他終不竭底。也諸人若能如是提撕。如是受用。如是布施。長老於大圓鏡裡必感應納受。諸供養之中法供養爲最。諸布施之中法布施爲上。故說先師施與長老底。以布施諸人。莫怪空疎。
　　復擧。適來禪客問。僧問雲門。如何是諸佛出身處。門曰。東山水上行。後來圓悟拈曰。天寧則不然。如何是諸佛出身處。薰風自南來。殿閣生微涼。師曰。山頭行船不無雲門大師。海底挑燈須還圓悟老師。雖然若是諸佛出身處未夢見在。何故芭蕉葉上無愁雨自是離人聞斷腸。
　　貞治甲辰九月十二日。就于總持塔前。爲前住檀林尼寺滿庵長老大祥忌請。
    垂語曰。是柱不見柱。非柱不見柱。運斤要就質人。發機須是千鈞弩。可中莫有眼不掛戶意不停玄底麽。時有僧。出問云。黑螘旋磨千里錯。巴蛇呑象三千覺。海壇馬子如驢大。潘郎倒騎趺折角。答曰。何處得箇消息來。進云。豁關大總持門。搆張法華王座。應機一言願爲說破。答曰。天晴日頭出。進云。和尚今日赴本院請。奉爲滿庵長老大祥忌辰。陞座說法超脫一路。更乞指陳。答曰。猶嫌少那。進云。非唯尊靈得玆善利。直得。法界群生同滋法味。答曰。大海不禁杓子舀。進云。記得。達磨大師命門人各說所得。時尼總持曰。如我所解如慶喜見阿閦佛國。一見不再見。師曰。汝得吾肉。意旨如何。答曰。火裡烏龜頭戴雪。進云。只如滿庵長老。得天龍一指平生用不盡。未審與總持是同是別。答曰。珊瑚枝枝撐著月。進云。將此深心奉塵刹。是則名爲報佛恩。答曰。但恐不恁麽。僧禮拜。師乃（拈拄杖云）塵劫來事只在如今。今之古之眼裡耳裡。耳裏不著水。眼裏不著沙。寂兮寥兮。本無形。寬兮廓兮。包有象。顢々頇々。儱々侗々。便見緣會卽彰。露柱生兒萬象賀。緣離則滅。舜若驚奔十虛消。一去一來不借他力。一出一沒總在此中。明鏡當臺擧無遺照。十方薄伽梵一路涅槃門。釋迦不先。彌勒不後。正與麽時誰生誰死。誰悟誰迷（卓杖一下）。丈頭築著活衲僧。正法眼藏增高價。
　　復曰。今日法會無他。本院守塔比丘尼某。伏値滿庵長老大祥忌辰。修設底意旨（作善品目不錄）佛言。從無住本流出一切。敢問大衆。如前所擧許多經卷陀羅尼。未書寫讀誦一字一句。先收在何處。卽今書寫得讀誦得底許多經呪。又從何得來。明知人人方寸內。本有如此奇特靈妙難測難量。廣大殊勝境界。一切陀羅尼門。一切解脫門。無量福智海。無邊三昧海。皆從這裡出生。所以古德云。達磨西來別無一法與人。只指出人人具足箇箇圓成而已。是乃指者箇大智。此智能出生一切諸佛。而諸佛不能出生此智。譬如清淨摩尼寶珠。雖隨方能現青黃赤白等色。而諸色象不能現此珠。青黃赤白黑是珠。珠非青黃赤白等相。當知紙墨文字是經。經非紙墨文字相。故曰。若見諸相非相卽見如來。若如是見得則一一紙墨一一文字一一音聲。咸皆圓成不思議微妙廣大佛事門。念念無有退轉矣。般若經曰。何故一切世間恭敬尊重舍利。佛言。從般若出生故。親近般若故。譬如負債人親近國王。以尊重王故亦尊重此人。尊重舍利亦復如是。尊重般若故。此是如來誠諦之言。誰不肯信受哉。莫怪一切天人阿修羅等尊重此紙墨文字。是皆以從吾般若出生也。經說五十展轉功德實不誣耳。趙州曰。諸人被十二時辰使。老僧使得十二時辰。是乃手不執卷常讀斯經樣子也。破一微塵出大經卷。坐微塵裡轉大法輪。蓋各各當人日用三昧耳。眞淨老師不道。具足圓覺而住持圓覺者凡夫也。到這裡方知。佛言。一切衆我皆令入無餘涅槃。而滅度之。如是滅度無量無數無邊衆生。實無衆生得滅度者。何以故。彼非衆生非不衆生衆生。衆生者說非衆生是名衆生。大衆只見白雲飛散盡。不知明月落誰家。恭惟。滿庵長老宿善所熏。生而信向佛乘。況此一段事非小智小根之所能堪也。是以法花會上唯有龍女頓唱正覺。是其證也。佛言。豪貴學道難。貧窮布施難。布施難者。只臨世俗見且言財施難行爾。夫財施起於心。心施起於無相。無相布施經曰。應無所住行於布施。其福德不可思量。以喩四維上下虛空。不見佛在世紫金光比丘尼。於過去久遠劫施一文金錢以粧佛面。其報見多劫感紫金光聚身。以之推之。心施實易行而功德不可測焉。財施卒難行而福德難及。非河沙數之所比而已。豪貴學道難。固爲難也。蓋貴人眼前以無事而不如意之所欲故。不知有生從何來死向何去一段大事。却被些子如意之境牽將去。空過一生了。故曰。順境界難打。逆境界易打。若是逆意之境。但消得一忍字便無事。如滿庵長老。生豪貴家而不昧却正念。又不被眼前之境所奪。遂祝髮做僧。非唯規行矩步省己。兼致教徒衆相効焉。參扣國師禪洎乎三十年矣。固執長遠志以參到無參地爲期。故不求速効。不生退心。是宗師絕所貴也。慈愍一切出於天性。此故衆自服。人亦懷焉。臨其收因結果之際明白如常。但以先師十三年忌辰在近不待而逝爲深恨耳。是亦報恩深志之切見於此者乎。長老旣能打難打境界。學難學無上乘。一生行好事。末後正念現前。不道女人丈夫得麽。爰昌裕大師受其付囑。以繼其席。然雖年少深知劬勞之恩難報。力修如上諸善。奉爲尊靈增崇品位。是亦希有事也。是以見聞者無不隨喜。見聞隨喜故。龍天八部亦隨喜。諸佛菩薩亦隨喜。諸聖龍天隨喜故。滿庵長老於大寂場中必當隨喜。將此深心奉塵刹。是則名爲報佛恩。
　　復擧。文珠大士問庵提遮女云。生以何爲義。女云。生以不生生爲生義。問曰。如何是生。以不生生爲生義。女云。若能明知地水火風四緣未曾自得有所和合。而能隨其所宜。是爲生義。又曰。死以何爲義。女云。死以不死死爲死義。問曰。如何是死。以不死死爲死義。女云。若能明知地水火風四緣未曾自得有所離散。而能隨其所宜。是爲死義。拈曰。兩鏡相照。箭鋒相拄。覿面當機全無回互。繰成白雪。桑重綠輸與文珠作略。割盡黃雲。稻正青還他提遮始得。死不死生不生（擊拂曰）。驚起莫天沙上鴈。海門斜去兩三行。
　　貞治三年八月十二日。恭爲光嚴院五七日御諱。
　　天人群生類皆承此恩力。如天普蓋。似地普擎。佛佛承此恩力。接物利生。祖祖承此恩力。聯芳續焰。聖明依此興隆三寶。撫育萬民。文武依此輔弼朝廷。坐鎭邊塞。無固無必。無黨無偏。聖也不增。凡也不減。謂之大光明藏妙莊嚴王。乃是萬法根源千聖窟宅。便見從無住本流出萬端。興慈運悲饒益一切。月降衆水。春入百花。大用現前不存軌則。放開捏聚無不由他。敢曰大衆。至竟他是阿誰（良久）。無量劫來賃屋住。到頭不知主人翁（擊拂一下）。復曰。山門今月十二日。伏値光嚴院五七聖忌之辰。住持傳法沙門（妙葩）欽承太上天皇聖旨。陞于此座擧揚宗乘。上答洪麻。共惟。太上天皇仁風遠播。德包二儀。聖化無私。明並兩曜。云逢諒闇歎。深盡孝道誠。特瀝丹心力修白善。手書法華四要品。以奉爲尊儀將報旻天罔極之恩。夫以法華四要品天台釋云。方便安樂壽量普門本迹根源一經樞楗。方便亦有法要能通祕妙三種。法用權實各別。能通爲實施權。實是所通。權是能通。祕妙者。萬法是祕妙。諸法實相故。此經方便乃是祕妙也。釋太意云。衣裏明珠不異髻中寶珠。客作人卽是長者子也。安樂經者。安樂涅槃異名。此行速到涅槃故。又云。安安住不動義。樂者無受。所謂無世間出世五受。名爲樂。世間五受苦受·樂受·憂受·喜受·捨受是也。
　　出世五受行亦不受·不行亦不受·亦行亦不行亦不受·非行亦非不行亦不受·不受亦不受。夫菩薩若有一法可領受則不名樂。譬如金屑落眼成翳。行者。無行經曰。不行上中下法有爲無爲實不實法。不分別是男是女。若能如是。則於身口意誓願悉成就安樂行。謂之四安樂行。壽量者。經大意曰。五百塵點劫久遠實成佛。偈又曰。爲度衆生故方便現涅槃。而實不滅度。常住此說法。佛是實語者。豈欺人哉。觀世音普門者。觀世音大悲拔苦義。衆苦除滅故。普門大慈與樂義。一切衆善滿足故。入文具判教自有釋。若依吾門。世尊四十九年三百餘會。東說西話唯爲一大事因緣。或說大小權實。或說半滿偏圓。或說玄說妙。說教內說教外。皆是方便門。世尊末後言。始從鹿野苑終至跋提河。未嘗談一字。向這裡著得一隻眼。山河大地若聖若凡。草木昆蟲情與無情。悉皆無不安住大涅槃。古德云。諸法從本來常自寂滅相。春到百花開黃鶯囀枝上。切忌認著。認著却不是。永嘉大師見得者箇道理方解道。行亦禪坐亦禪。語默動靜體安然。又云。大千沙界海中漚。一切聖賢如電拂。道火不燒口。便是安住大涅槃。爲人胡說亂道底樣子也。刹那無生相。刹那無滅相。更說甚五百塵點久遠實成。黃檗禪師曰。學道人若欲得成佛。一切佛法總不用學。唯學無求無著。無求卽心不生。無著卽心不滅。不生不滅卽是佛。八萬四千法門對八萬四千煩惱。只是教化接引門。又云。學道人若不直下無心。累切修行終不成道。夫有聞法一念乃得無心者。有至十信十住十行十回向等覺乃得無心者。長短得無心乃住。夫一念而得與十地而得者更無淺深。十地而得者歷劫枉受辛勤耳。所以古德云。無求是佛。無著是佛。無爲是佛。無心是佛。一到得無心田地却來這邊。說有也不妨。說無也不妨。眼聲耳色家常三昧。塵塵普門利利圓通。無苦可除。無樂可與。謂之大悲拔苦大慈與樂。經曰。念念勿生疑只恐不肯信及焉。太上天皇宿善所熏。信解有者箇境界。下筆處成大佛事。受持讀誦處成大佛事。燒香展拜處成大佛事。念念成就念念佛事。不是開方便門。不是修安樂行。不是如來壽命。不是大悲普門。經不道。應以佛身得度者。卽現佛身而爲說法。應以國王身得度者。卽現國王身而爲說法。乃至應以種類身得度者。卽皆現其身而爲說法。且置箇事。共惟。光嚴院早踐輪王位。晚入選佛場。嘆有爲報不常。貴無漏法牢固。料知自非賢劫千佛聖衆。安現濁世一枝優曇。忽脫塵緣。永歸寂滅。雲霧鎖慘愁色。緇素揚慟哭聲。山僧四月初因有可辨來當寺。不期逢龍錫欲歸山之日。聞山僧來。悅豫甚。乃駐錫召山僧。終日閑話及世出世事。其言多遺囑。又言。彼山中非止境界幽深林泉淨潔。村夫野老淳朴恐堯舜民不如之乎。是老懷所慰也。以故我終焉在于玆。云云。愚也因寺務拜辭歸西山。翌日遣僧賜御書。其略云。老病相逼難期旦暮。隨思量得聊記之。云云。入山不久。果傳玉體不安。六月末雖違和。賜御書云。竊以夫達磨一宗只在修禪定。禪定若不修。教外之宗掃地而盡矣。是以曾發小願。滅後將平生一鉢資緣。永代用充專好坐禪者粥飯。切莫違我願爲幸。嗚呼爲人主爲法捨軀命。除世尊因地說之外未嘗有焉。熟思此恩。爲佛子者粉骨碎身未足酧。切囑兄弟家。知慚識愧。自生至死。與一則公案做頭抵去。是則報恩德者也。又惟天皇收光嚴院曾所剃除鬚髮。令工繡出釋迦·普賢·文殊三聖種子。釋迦種子·普賢·文殊。又鉢卽釋迦三摩耶形。五鈷卽普賢。劍卽文殊。文殊印曰智劍。普賢印曰五鈷。釋迦印曰寶鉢。夫字印形三者。名異體同。非唯三聖然。一切有情皆然。只如卽今稱呼光嚴院。巍巍堂堂面目現在諸人眼裡耳裡。是生耶是死耶。是種子耶是尊形耶。衲僧家拈一莖髮。作三聖尊容也得。拈三聖尊容作一莖髮也得。且如古德云。有時拈一莖草作丈六金身。有時拈丈六金身作一莖草。用還有諸訛也無。若曰有佛法不至今日。若曰無行脚眼在何處。上來講讃無限勝因。奉爲尊儀嚴飾寂場增崇品位。更祈。龍子龍孫統三千御。金枝玉葉領億萬春。餘熏被含生。眞風扇實際。復說偈曰。位捨金輪如弊履衣披無相入無爲。降生滅度度人畢。如去如來千佛儀（自賛曰。經行坐臥千佛威儀）。
　　同盡七日御忌。
　　垂語曰。帝者仁孝治。佛祖所傳心。太平無象不無象。誰把黃金爲鑄金。時有僧出問云。鼎湖秋未老。瞻望已悠哉。佛地三千金世界。仙家十二玉樓臺。學人上來請。師法要。答曰。龍樓吹鳳笛。不示刈茆童。進云。龍馭登遐。簫韶聲闋。不知何處更得觀光。答曰。何處不稱尊。進云。一音纔剖露。萬法自齊彰。答曰。矢上不加尖。進云。和尚今晨承勅。爲光嚴院陞座說法。報恩一句作麽生擧揚。答曰。星河秋一鴈。砧杵夜千家。進云。兎角點開千聖眼。龜毛拂盡九衢塵。答曰。目前無異草。進云。只如昔年波斯匿王爲其父王諱日齋佛宮掖。莫是與今日不殊麽。答曰。如天普蓋。似地普擎。進云。玉樹菓香千載瑞。金輪光燭萬年輝。答曰。總似今日。老胡有望。進云。不翅尊儀莊嚴覺位。法界含靈同受此熏。答曰。皇天無親。惟德惟輔。僧禮拜。師乃曰。我爲法王於法自在。摩竭掩室處轉法輪於大千。毘耶杜口時振雷聲於沙界。更說甚理爲神御。辯不能言（竪起拂子）。看看。山僧拂子卽今在諸人眼睛裡。各入三昧深談不二。彈小讃大。度衆無央。諸人眼睛又在山僧拂子頭上。主伴同會大開施門。無此無彼。無壊無雜。如寶珠網交光相羅。直得。山河大地草木昆蟲情與非情。同此證明。不見道。淨法界身本無出沒。大悲願力示現去來。若能於此薦得。便知光嚴院本不生相而來。今不滅相而去。一動一靜非古非今。一念萬年萬年一念。依怙一切正體凝然。正當恁麽時旦謝無私。一句作麽生道。只見皇風成一片。不知何處是封疆。復曰。山門七月七日當于本寺大功德主先皇光嚴院登遐。謹承聖旨開啓中陰資福之場。仍命合山比丘衆。逐日看經誦呪。書寫經典。今月二十六日恭迎盡七之辰。內使傳勅入山。設供佛齋僧之會。嚴備香華妙供。以伸修善滿散之儀。云同證明佛事。特命臨川住持龍湫和尚。拈香法語。又降嚴命住持小比丘（妙葩）。陞于此座擧唱宗乘（妙葩）省躬無有。聞命若驚。當于至化難逃。力以牙根瀝水者也。下情無任激切屏營之至。伏乞恕容。恭惟皇帝陛下受天授圖。膺神符籙。萬機獨斷。施中庸正和之仁。四海子歸見一氣不言之化。痛念鷲嶺遺囑。永失佛法金湯。不知幾生親近般若。來此劫末亂濁之中。應同薄福衆生。能忍難忍。能化難化。不是菩薩爲現其身而然安能然哉。然而先皇光嚴院猶以陛下後時正法値遇緣少而爲念久矣。一日話曰。夫爲人主踐萬乘位者。必資十善宿熏者。回又不依仗三寶。安保聖祚萬代。況復當當來世之報乎。種荳不得穀。是故我聖德太子治國家之法。以歸敬三寶爲先。云云。山僧竊汲量叡志之所之。屢勸同門諸老欲其應勅。皆辭以老病。叡襟果不禁。乃賜御書勸之。紙盡又續之十片。大意曰。今上聖明雖天資。受生叔末不逢正師正法。特爲陛下所惜也。恐宿障之所感乎。如是說話不是我執。一人歸正兆民効焉。因不直果招迂曲。古今通理也。云云。於戲當知世間恩愛佛果慈悲。此故佛爲一切衆生大慈父言。諸佛思衆生猶如羅睺羅。又曰。諸佛念衆生衆生不念佛。父母常念子子不念父母。若復有人如佛念衆生衆生亦念佛。如父母念子子亦念父母。謂之世出世間第一希有。夫是見之於今日者也。然而一人動止不易。先皇亦稱方外者。不遂尊顏之奉。睿恨深亦在于此。睿願切亦在於玆矣。豈料。仙駕忽作天山十二之隔。御香傳設報地盡七之齋。伏承。陛下從檀特登仙之日深咽亮陰之嘆。慟聲出睿襟。悲風鼓萬國草木。淚㾗濺龍袖。愁雲鎖一天關河。緬凝弗及之望。只增羹牆之慕而已。由是齋戒以倚偏廬。日讀誦法華一部般若一卷。以遣難消之日居爾。其數積各至五十。又書寫般若圓覺法華藥王品以講說讃經。併此鴻因回向尊儀冥福圓成覺果矣。嗟乎如其日課庸人之所不能也。矧孝通天地感神明乎。是以天下與善。民心知孝。未有。孝順於父母而不忠於君上者。忠於君上而不信於朋友者。信於朋友而不惠於民者。今此教化已見周寰區。宋文帝所謂若使普天之下率土之濱皆感此佛化。朕則垂拱坐致大平者也。亦先皇所諭終不虛也。夫金剛般若波羅蜜經天武天皇十四年大唐沙門齎入吾朝。始於清涼殿講之。甚有靈異。方今陛下特書寫讀誦斯經。寔有所由者乎。經題曰金剛。取堅固義。般若梵語。此翻智慧。波羅蜜又翻到彼岸。經者經也成佛道路也。人人本有此經。若夙植深厚者一聞直把金剛堅固般若利劍。一刀截斷無始生死根株。便到大安樂地也。所以六祖大師聞人誦應無所住而生其心文立發明心地。乃曰。此經無相爲宗。無住爲體。妙有爲用。若悟此經不在文字。方信一切諸佛及阿耨菩提法皆從此經出。此箇境界如人飮水冷暖自知。夏虫不可以與語水。法華曰。是法非思量分別之所能解。釋迦老子蹉口道著。形不得。名不得。故或曰般若。曰圓覺。曰妙法。其名雖異體卽無二。不見法華會上大迦葉及領解。乃曰。我本無心有所希求。今此法王大寶自然而至。元來求箇無求人難得。圓覺曰。無上法王有大陀羅尼門。名爲圓覺。流出一切眞如菩提教授菩薩。果見三界大導師。若能轉得如是經。卽一念轉得百千萬億經卷。故六祖曰。心悟轉法華。心迷法華轉。圭峯禪師於圓覺有所證。方始有一言之下心地開通之語。裴相國是具大眼目底官人。序其卷首云。終日圓覺而未嘗圓覺者凡夫也。欲證圓覺而未極圓覺者菩薩也。具足圓覺而住持圓覺者如來也。眞海和尚亦具大手脚底作家宗師。後來作序曰。終日圓覺而未嘗圓覺者如來也。欲證圓覺而未極圓覺者菩薩也。具足圓覺而住持圓覺者凡夫也。敢問諸人。果有者箇道理麽。若有裴公成大妄語。千佛出世不通懺悔。若無眞淨又入地獄如箭射。此是難信法。唯證乃知。難可測。若人於此不驚不怖不動。佛說是人千萬佛所種諸善根如來悉知悉見。是以一念淨信勝河沙小乘。半偈解說超刹寶施福。何況陛下如是信解。如是受持。如是讀誦。如是書寫乎。其福其德非譬諭言辭之所諭耳。譬如藥王菩薩。千二百歲燒臂以供養如來。其光明所照八十億恒沙世界諸佛同時讃言。善哉善哉。善男子。是眞精進。是名眞法供養如來。於吾聖天子不爲分外耳。山僧於此經不能無疑問。佛正說此經著衣持鉢入舍衞城。飯食乞已收衣鉢。洗足已敷座而坐。時須菩提讃曰。希有世尊。佛未說一字。不知尊者讃歎此什麽。莫是著衣持鉢處麽。莫是還至本處處麽。莫是洗足而坐處麽。諸人若會得尊者賛歎。各各十二時中。折旋俯仰。見聞覺知。行住坐臥處。悉受尊者賛難。不見。維摩大士見文珠入來。賛曰。善來文殊。當年靈山會上許多大弟子。皆遭大士呵責。爲甚文殊獨猶受賛歎。大士隨後便曰。不來相而來。不見相而見。惜哉大士著此語。多少人錯會了也。山僧亦有賛歎處。經曰。不取於相如如不動。只箇不動便是大人作略處。衲僧用心處莫動著。動著則有王令在。
　　復擧。東印土國王請般若多羅尊者齋次。王問。諸人盡轉經。唯師爲甚不轉。尊者曰。貧道出息不涉衆緣。入息不居陰界。常轉如是經。百千萬億卷。師曰。國王問頭解使元因家富貴。尊者答處風流不在著衣多。雖然珠穿九曲易。玉解連環難。今日陛下若有問諸人不轉經唯師爲甚轉。如何奏對（叉手低頭）。月籠丹桂遠。星拱北辰高。
　　爲登眞院禪定尼月忌初辰請。
　　垂語曰。欲識佛性之義。當觀時節之因。今日施門大啓資薦仙駕登眞。莫有相共證據底麽。時有僧出門云。江山潑碧。草木吹涼。現成公案願聞闡揚。答曰。人天交接兩得相見。進云。今朝樞府相公伏値登眞院殿月尼初辰。拜請和尚陞座說法。報罔極一句作麽生道。答曰。天不能蓋。地不能載。進云。萬邦齊化字育德。千載敷榮棠棣春。答曰。鐵鋸舞三臺。進云。記得。舍利弗問天女。汝何不轉女身。天女云。我從來求女人相了不可得。還端的麽。答曰。親言出親口。進云。只如大禪定尼直登眞位。爲是轉女身。將又不轉耶。答曰。鐵牛通身無骨。進云。便見定海波瀾。穩覺天日月明。答曰。道得八成。進云。非啻尊靈資冥福。也知群生霑恩力答曰。雪山步步無閑草。僧禮拜。師乃曰。混沌未分先。上是天。下是地。混沌已分後。水歸海。日上東。便見是法住法位。世間相常住。若能於此薦得。靈柱未嘗懷胎。太清何更受點。直得。一段常光耀古騰今。本來妙體超佛越祖。無作而作。不然而然。有時統三界以爲家作四生依怙。有時把大空以爲座作萬法歸處。雖然若是向上一著子。打破鏡來相見（擊拂）。復曰。今日大檀那樞府相公伏値登眞院殿二品大禪定尼月忌初辰。預修善盡品。所謂諸大經并神呪受持讀誦解說書寫諷誦等。今當周備辰開啓大法筵。以伸供養之次。特命天龍比丘某陞于此座。擧揚正法眼藏涅槃妙心。嚴飾尊儀寂場底意旨。共惟尊靈受生貴家。爲人所敬。福足慧備。德望自高。雖在女流中然具丈夫氣。自少至長。自長至老。能以三從美而盡始終節者古今罕聞。況坤儀云。見字育生靈亦天下所推焉。夫豪貴學道者金言之所難也。是亦行之己不敢怠矣。孰知非世世於諸佛深植德本然乎。故長壽寺捐舘之刻。山僧承相公命。爲尊堂落飾授戒。去月今日之夜應命又謁府中。相公喜延近病席。左右報之。乃視山僧斯須如睡逝矣。先是念佛名號三百餘聲云。秉火佛事不料及山僧。熟思此三件事。不約而同。在般若會中結緣定非一生二生耶。教中說。凡人當風火離散之際。隨平生所作所爲善惡業因之所纒牽。驗知生處證候有五處。謂頂暖生天。心暖人道。腹暖入鬼趣。膝暖墮畜生中。脚心暖入地獄。尊靈捨識之刻。於生死不動。如前所說生善界必矣。尊靈去年仲夏。以表違和。由是相公無日無夜深竭孝道。仰乞佛力法力護助。亦禱上下神祇舊冬病旣人膏肓。世醫皆拱手。然而孝誠內激。佛力冥加終得無事。新年大禮以悉遂行焉。不是孝通天地乎。昔孟宗泣笋。王祥臥氷。彼以世禮竭孝。所感猶然。何況爲天下百執事。依止清淨伽籃。與禪侶共追薦冥福。事死如事生乎。夫一念誠心猶以通佛通祖。通鬼通神通人倫。況念念誠心念念功德乎。一日語山僧云。若不因今日事安得身心齋戒精修梵行晝夜奉香火供。是亦尊堂莫大恩也。又曰。長壽寺殿有事時。猶托尊堂庇慰懷。今日情懷賴誰慰哉。嗚呼其追慕之心報恩之志。無時而不見面矣。密教曰。成就道業乃至所禱追善感應必資三力和合。三力者。以成功德力如來加持力及以法界力。譬如栽樹。有能栽培人如來加持力。有樹可活之根以我功德力。雖有此二力。若不得陰陽化育力不能生長及以法界力。今日佛事見三力已成就。一尊靈平生善根力。二相公今日勤修力。三本有靈妙眞薰力。相公修善所感卽是如來加持力。此三力已圓成。尊儀超脫無可疑焉。爰惟相公將將氣宇。賢賢令名。非力可爭。實天所授果見。忠以致君於堯舜。仁以濟民於塗炭。孝以竭道於死生。夫孝者天下達道也。仁者君臣大本也。忠者人倫大義也。相公已以此三者化成天下。宜乎萬邦日嚮化。百姓日歸德。夫是謂坐致太平者也。古詩云。太平元是將軍致。不許將軍見太平。意諭太平實是將軍所致。然却不許將軍見太平者。居安不可忘危耳。夫爲國主及執權士。居安不忘危。處樂思民憂。餘祐何止千百載而已哉。擧世說道。人要作善事時便生魔障。若要作無事時擧意便成。云云。蓋人生在欲界中。以故與欲界天魔同行同住同見同聞耳。彼等天魔以衆生爲田疇。以衆生爲資糧。以衆生爲眷屬。是故若有衆生一念歸向佛乘。便出生死界外。衆生界便空。衆生界空彼等天魔田疇不熟。資糧匱乏。眷屬減少。無故又致魔宮振裂崩倒。所以人擧意作善。便魔來作障難。若宿植深厚人便知是魔境。於一切逆順事不驚不怖。信心不動則魔事自消。經曰。一人發眞歸元十方虛空悉皆消殞。虛空猶然。魔宮如何不震裂乎。又曰。當知虛空在汝心內。猶如片雲點太清裡。況諸世界在虛空耶。是以若人一念發菩提心。則十方諸佛悉知悉見。一切天魔亦悉知悉見。何故如此。蓋佛界魔界悉皆以我妙明眞心內物耳。一波纔動萬波隨。又人拔一毛擧體便覺者。無他皮肉筋骨乃至八萬四千毛髮一一皆以我全體內物也。所以教中道。眞如淨境界一泯未嘗存。能隨染淨緣遂成十法界。夫混沌未分先無佛。亦無衆生消息。故喚作眞如淨境界。混沌已分後。上有諸佛可成。下有衆生可度。只爲眞如不守自性。能隨染淨緣遂成十方界。想澄成國土。智覺乃衆生。如是十界實無有體。猶如翳眼人清淨虛空妄見亂起亂滅花。所以道。妙性圓明離諸名相。本來無有世界衆生。若但恁麽念過去。吾家謂之畫餅不充飢。若能於此著得頂門一隻眼。生死去來彼此得失。向何處安頓。古德曰。於佛法上情生則世法。於世法上情忘則佛法。到者箇田地始可謂是法住法位世間相常住。以此推此。尊靈昔不曾生。今亦不滅。是謂不生不滅大涅槃樂耳。久立珍重。
　　復擧。僧問雲門。如何是諸佛出身處。門曰。東山水上行。後來圓悟禪師拈曰。天寧卽不然。如何是諸佛出身處。薰風自南來。殿閣生微凉。師曰。山僧試相席打令去。諸佛出身處。東山水上行。要會此中意殿閣生微凉。
　　爲佐佐木大振綱公居士盡七忌辰請。
    （橫按拄杖曰）若論此事如金剛劍。擬則犯鋒傷手。似塗毒鼓。聞者腦門裂破。所以世尊三七思惟。達磨九年面壁。事不獲已。教設頓漸。禪分皮髓。子細檢點將來。大似隔靴抓痒將鹽止渴。山僧當爐不避火。今日向諸人面前略通箇消息去（卓一下曰）。大盡三十日。小盡二十九日。不妨不壊有爲而示無爲。不動佛界而入魔界。現種類身應無邊利。正與麽時大振居士一十六年先未嘗生。一十六年後未嘗滅。便見大寂現前不存軌則。與他千聖把手爲吾君父報恩。諸人若能信取。塵塵盡是本來面。其或未然。今日依前盡七辰（又卓一下）。復曰。共惟大檀那江州太守。傳家武略。奉國忠心。名喧古今。德感天地。游刄象外。氣以養浩然冥智眞空。談以入不二而不住眞空中。還起如幻智作種種佛事。立寺安僧。不問禪教律。只圖使三寶慧命久住於世耳。不知幾生在般若會中植德本如是乎。淨名所謂種族豪善離過清淨也。至夫治國莅民。苟不以私喜怒而行差別行。是亦中道而行之所致也。非如他人或過或不及。爰去月八日令嗣大振綱公居士。以疾不起。擧世無不歎惜焉。況爲一子乎。然不以世情動其念。固是學道驗乎。居士生而有伏人之威。博愛自禀性武德文名與年共長。人咸謂。朝獲良才。然而太守終不管他。蓋爲使自有所成立耳。譬如師子養子。是眞大慈悲也。夫父子恩愛非止一世。百劫千生習來而熟。天忽奪所愛。當于此時豈無平生不管顧之恨乎。由是身心齋戒。與禪侶同看經誦呪禪坐習定日夜不懈。亦復每七日拜請大小諸山諸大尊宿。平等伸供佛齋僧之誠。五旬之頃所修白善書寫某經。云云。今當盡七之辰。新開淨名丈室。嚴設妙莊嚴具。拜請某和尚。拈香佛事復以山僧有因緣。特命陞于此座。擧唱宗乘。讃揚功德。夫五部大乘經者。華嚴·大集·大品·法華·涅槃是也。釋尊一代說教中。指此五部稱大乘者。元出天台大師。曰。究竟大乘無過華嚴大集大品法華涅槃。大師看過一代說教一十五遍。看取釋迦老子舌頭落處。始解恁麽開口。夫華嚴者。世尊成道後最初說。唯大乘菩薩獲其益。二乘等雖在其座。如聾如啞。故有日照高山諭。大集者。佛於欲色二界中間化成大寶坊。勅十方來佛菩薩賢聖僧衆及天龍八部鬼神夜叉衆等。未來末世囑護此法。故曰大集。般若者無相。以無相智破凡夫二乘實有實空之惑向大乘道。故謂之彈呵教。法華者。一實中道妙理。諸佛出興唯爲此一大事因緣。文云。唯此一事實。餘二卽非眞。吾祖佛光只以四字判此經。曰純圓獨妙。物初觀禪師嘆曰。我不能及。古今注釋雖多不出此四字。云涅槃者安樂也。佛四十九年三百餘會。東說西話只爲令衆生證涅槃妙理耳。故云。法華涅槃爲同醍醐味。蓋以悟入純圓一實理則大涅槃現前也。如是靈妙境界不從人得。便是各各本有具德。在凡謂之心地伏藏。地藏薩埵曾證之乃得其名。在聖號之大光明藏。只隔信與不信一念而已。經曰。一切諸佛及諸佛阿耨菩提法。皆從此經出。云此經者指人人本有一卷經。一切陀羅尼門。一切三昧門。一切解脫門。一切功德海。一切智慧海。一切福壽海。一切信心海。亦皆從此經出若人受持得此經。手不把卷念念轉得百千萬億經卷復不爲分外。不見華嚴會上善財童子。於彌勒彈指處。頓忘從前所證所得得斯經入手。大集會上唯有魔王親受付囑。般若會上淨名獨入不二門。得談不二之法。法華會上龍女獻珠處。世尊一印印定。涅槃會上廣額屠兒當放下屠刀卽見其證。是皆示自在三昧爾。嘆惜之餘一念發心剃除鬚髮者亦許多。夫功德最大無如般若。然經曰。是經所在之處卽爲是塔。皆應恭敬作禮圍遶以諸華香而散其處。塔婆功德最大以此可知也。經曰。一念發起菩提心勝於造立百千塔。可知取塔婆最大功德。比一念發心功德。實非算數譬喩之所及爾。推原此事。孰知非菩薩大悲假現此事而度乎。因記得。唐文宗皇帝好嗜蛤蜊沿海。官吏遞進之。民亦有勞。一日御厨中有擘不開者。帝以爲異。燒香禱之。乃開卽現菩薩。梵相具足。帝遂貯以金粟檀香合。覆以美錦。賜興善寺。衆僧瞻禮。乃問群臣。此何祥瑞。有奏云。終南山有惟政禪師。深明佛理。博聞强識必知焉。帝召至問其事。師云。臣聞。物無虛應。此乃啓陛下信心耳。帝曰。豈有說乎。師云。不見契經云。應以此身得度者。卽現此身而爲說法。帝曰。菩薩身已現。且未聞說法。師云。陛下覩此事爲常耶非常耶。信耶不信耶。帝曰。希有之事。朕深信焉。師云。陛下已聞說法竟。帝大悅勅天下寺院立觀音像。而今禪院佛殿後壁繪大士像蓋始於此。云云。誠哉物無虛應。吾佛以佛法付囑國王大臣有力檀那。有所以哉。帝因絕嗜蛤蜊。菩薩現希有之事。而乘皇化廣大。卽令人知佛化不思議廣大。此地是圓通大士應現靈境。是故聊引大士因緣。普布施會中比丘比丘尼優婆塞優婆夷等。同結當當來世佛果因。所以文殊白佛言。此方眞教體清淨在音聞聞復覺圓明。明極則如來。此是三世佛。一路涅槃門。經曰。念念勿生疑。大衆但恐生疑。上來所將功德併以回向眞如實際。追薦覺靈冥福。伏願。天下清平。萬民和樂。檀門榮昌。子孫繼業。法界幽冥均被餘照。
　　復擧。馮濟川一日看壁上繪死屍題云。屍在這裡。其人何在。乃知一靈不居皮袋。大慧禪師以偈答曰。卽此形骸卽是其人。一靈皮袋。皮袋一靈。濟川偈實易見。大慧意何在。山僧亦以一偈注之去。鬼道猛火人間水。魚龍窟宅天瑠璃。諸見無時見不見。見猶離見復是誰（擊拂一下）。
　　釋迦·文珠·普賢開光明。
　　一莖草上寶刹現成。十花藏開凡聖同會。便見理事雙照。心境一如。二諦圓融。萬象昭著。所以一法若有毘盧墮在凡夫。萬法若無普賢失其境界。到者裡釋迦掩空摩竭。二乘聾啞漏全機。淨名杜詞毘耶。四八大士具隻眼。直得。五臺倒跨象王背上。峨嵋走入師子眼中。若喚作法爾如然。孤負他千聖。若喚作神通妙用。亦埋沒己靈不涉二途。如何通箇消息去（驀拈拄杖卓一下）。三要印開朱點窄。未容擬議主賓分（意旨不錄）。
　　復擧。來山僧問。如何是佛。山云。此位無賓主。僧云。尋常與甚人對談。山云。文殊與吾携水去。普賢猶未折花來。疎山如頌曰。大方獨立峭巍巍。八面玲瓏萬象圍。正坐當軒無位位。圓通無礙應群機。師曰。山僧亦有一頌。試呈諸人去。菩提樹下法中王。普觀群機坐道場。消得當人誠至念。塵塵放出白毫光。
　　行濟庵主預修初七忌請。
　　一句無私。千車合轍。全機超脫。遍界不藏。動靜寧以心。天與白雲曉。去來不以象。水和明月流。當生不生。鏡裡空日中斗。無滅可滅。電追風漚呑海。便見火鼠氷蠶同居。紙馬泥牛俱浴。到者裡無得無失。有甚禍福相傾。非聖非凡。乃知縛脫無二。所以道。懷州牛喫禾益州馬腹脹。天下求醫人灸猪左膊上。實哉瘥病不假驢馱藥。黃蓮依舊甜如蜜。是謂病卽消滅不老不死。亦名衲僧家傳安樂田地。只如今日行濟力瀝懺罪保安丹忠預修滅後初七白善。至竟功歸何處。犀因翫月紋生角。象被雷驚花入牙（意旨不錄）。
　　復擧。廣德義禪師。僧問。時人有病醫王醫。醫王有病甚人醫。師乃展手曰。與我診候。拈曰。廣德好語。爭奈病旣入膏盲。當年待問醫王有病甚人醫。劈口與一摵。便見佛病祖病。一時瓦解氷消。
　　同一十三年忌請。
　　有物。先天地。無形包橫竪。諸佛出興不添一絲毫。諸佛滅度不減一絲毫。群有以之作大本。萬法以之爲洪基。常在諸人面門。動用暫不休息。應眼時圓成八百功德。應耳時恢開千二百門。一一根門一一皆爾。門門根根塵塵刹刹非一非異。非自非他。觸處圓成應物作形。雖然大悲千眼無路窺覷。八臂那吒不能捉摸。捉摸不得時築著磕著。窺覷無路果果當空。敢問諸人。因甚如此。不見道。不離當處常坦然。覓乃知君不可見（擊拂）。復曰。教中說。有情皆依食住故。無貴賤一生營營無不求名貪利。然只管求來。只管貪去。積至許多底。不知眼光落地時。持將去得麽。非止不能持將些子去。由是爲昧却一生。不知本命元辰落著處。恰如螃蟹落湯手忙脚亂。那時始悔可及乎。是人人決定底事。爰有濟道人。臥病有日矣。一念知非。卽轉世間一切恩愛。以爲諸佛大悲因。又捨一切結業貪財。以爲無漏法財施。乃見始從初七日之辰。乃至盡七卒哭。小祥大祥七年諸忌日。逐一作大佛事。其中間布施一千僧衆兩回。今日正當一十三年忌辰。精修諸善。嚴設法筵。特請大照西堂和尚。拈香法語。仍命天龍比丘某。陞座說法。山僧別無法可說。只讃嘆所作善。聊供養大衆而已。佛言。凡人臨命終時。最後一刹那頃。諸根悉皆散壊。平日威勢悉皆退失。一切恩愛悉皆捨離。一切財寶皆不隨身。唯有願王不相捨離。願王能歸天堂能歸佛國土。只箇願王成就一切。過去諸佛依之一切智智圓成。現在諸菩薩依之今各接物利生。未來修學人亦當依之入圓財。今日功德主某依之必當知有自家本命元辰下落處。且道。納僧依之成此什麽。山僧今日因齋慶賛亦不爲分外。伏惟久立珍重。
　　復擧。教中道。一念普觀無量劫。無去無來亦無住。如是了知三世事。超諸方便成十力。師曰。山僧則不然。一念消得。無量劫去如來亦如住。如是了達三世空。不超方便成十力。
　　同滅後初七忌辰請。
　　（拈拄杖召大衆曰）會麽。唯此一事實。餘二卽非眞。大覺世尊爲此一大事故出現於世。四十九年三百餘會。橫說竪說。大喩小喩。只爲令衆生開示此事悟入此事。一音所演隨機得解。一雨所潤應根成異。至夫末後拈一枝花示百萬衆。唯有迦葉破顏微笑。此事方有分付處解道。始從鹿野苑終至跋提河。未嘗談一字。若向者裡見得釋迦老子舌頭落處。靈山一會儼然未散。其或未然重爲下注脚去（卓一下靠杖。意旨不錄）。
　　復擧。永嘉道。了了見無一物。亦無人。亦無佛。大千沙界海中漚。一切聖賢如電拂。有老宿。拈云。旣無一物。了了見底是箇甚麽。大慧禪師云。且道。這老宿恁麽道還具眼也無。師曰。前人腰帶後人收。更有收人在後頭。
　　天龍第二世佛慈禪師七周忌請就慈濟院。
　　垂語曰。塵利沙界物物舒光。若進一步十方覺場格外一句。誰敢咨參。有麽（問答不錄）乃曰。十虛消殞心花發明。體露眞常迥然獨耀。全機超脫坐斷報化佛頭。神用無方不墮古來今相。昭昭廓周三際。晃晃洞徹八荒。所以有一句。謂之函蓋乾坤。晴川歷歷漢陽樹。有一句。謂之隨波逐浪。芳草萋萋鸚鵡洲。有一句。謂之截斷衆流。蟭螟眼裏放夜巿。有一句。謂之百味具足。大蟲舌上打鞦韆。山僧當場拈出布施諸人。若也領略春色無高下。其或未然花枝自短長。
　　復曰。大日本國山城州西山慈濟禪院守塔比丘（某等）今月十六日伏値前席天龍勅諡佛慈禪師無極大和尚七周忌辰。預看閱五部大乘經。書寫一乘妙典。今當周備之辰開啓玆會場。供養清淨禪衆之次。拜請臨川和尚拈香法語。又命山僧陞于此座擧揚宗乘。所裒殊勛奉爲佛慈禪師增崇品位。共惟眞慈禪苑寶鑑。迷津慈舟。戒潔於滄海之珠。性朗於碧天之月。行解相應取重王臣。宗說兼通秉權佛祖。語其慧則雖三藏十二部無不暗。論其學則至百家異道書亦博達。莅事無偏無黨。故不令而行。爲物有慈有悲。故不言而化。辭重命於北闕。拒再請於南禪。不是不出爲高。只圖退藏佚老。明教尊僧篇所稱蓋於師不爲恭竊耳。俗姓是順德天皇第四代聖裔。我傅爲達磨大師三十世法孫。是以先師門下齊仰老師。猶如靈山會上獨推迦葉。爰化緣已畢。一朝西歸。夫當于釋尊滅度。諸賢聖僧衆恭受佛勅不取涅槃。各作世間慧眼。群生不可謂失所依也。況當此末運。先師滅後幸得老師作大厦棟梁。後昆無不托庇庥。老師滅後吾徒何所賴乎。若頻教泪下。滄海也須乾。雖然眞淨界內豈有去來。大圓鏡中幸垂慈蔭。夫五部大經者。天台大師看過釋尊一代說教一十五遍。旣而戲透黃面老子舌頭落處云。究竟大乘無過華嚴大集大品法華涅槃。從爾諸家同奉行此說。謂之五部大乘。入文解說教自有明文。山僧當爐不避火。且試於一塵上講說五部大經。應箇時節去。而今此會中若有人。於一塵乃見得理亦法界事亦法界理事亦無礙法界事事亦無礙法界重重無盡無盡重重塵接入物物融通。則是謂之高識善根菩薩。然雖此一塵有如是廣大不思議境界。終日相對不曾聞見。則名謂如聾如啞之機。經曰。塵說刹說衆生說三世一時說只在肯不肯爾。何時何處不華嚴會上。觀音菩薩將錢買胡餅。爲甚放下手却是饅頭。若復有人。明破此一塵上恒沙刹土諸佛菩薩賢聖僧衆互爲主伴演說大法。一切天龍八部夜叉鬼神衆。恭敬圍繞作大集會面受佛勅。卽是手不執卷讀斯經人也。何必當初於欲色二界間。化大寶坊而已哉。佛不道。於一毫端現法王刹。坐微塵裡轉大法輪。有水皆含月。無山不帶雲。若復有人解了此一塵本來清淨二十空亦清淨不可得。則是於諸塵入三昧。念念轉般若也。未必般若十六會中指第二會說爲大品般若。野橋無限。春消息不在梅梢與柳條。若復有人悟了此一塵體亦如是相亦如是。卽此十如互具十界則成百界。百界互具十如又成千如。千如各具空假中三諦則成三千。此三千法但於一念建立。故曰。一念三千三千一念。當知此一塵卽是三千。三千卽是一塵。故謂妙法。妙者不可思議言也。法者十界十如權實法也。直指諸法實相。一塵旣爾諸塵亦爾。此知見聞發則十方佛土中唯有一乘法。是以五逆調達受記莂。八歲龍女唱正覺。是其證也。曹谿祖師曰。心悟轉法華。心迷法華轉。曙色未分。人盡望。及乎天曉也尋常。若復有人領解此一塵本元不生不滅常住相。則謂之寂滅現前。我佛始降兜率終至跋提河。無非示者箇之時節。諸佛出世唯爲以此大安樂法與未安樂衆生耳。諸人若於此一塵上識得萬法根源。不妨與他千聖携手同行。不見廣額屠兒放下屠刀。云我是千佛一數。彼旣丈夫我亦爾。誰使他春我不春。上來講讃無限勝因。萬象證明。太虛保任。
　　復擧。耽源和尚設忠國師忌齋。有僧問。國師還來不。源云。未具他心。僧云。又用設齋作麽。源云。不斷世諦。師曰。者僧不道不具探竿影草手。耽源自有踞地師子威近傍不得。雖然山僧未點頭在。只如今日奉爲佛慈禪師門下高弟設慈忌齋。又且如何。山僧試呈一頌去。六出千山圖畫開。春風樹樹著花。時人不會神仙境。只謂桃源天一涯（是日雪下）。
　　陞座上（終）。

　　智覺普明國師春屋和尚語錄。
　　卷第三。

　　陞座下。小師編。

　　爲土岐智山性慧禪尼五七忌辰圖畫地藏菩薩尊像一軀。頓寫妙法蓮華經一部。印造父母恩重經請。
　　垂語曰。智鑑洞明不著纖塵。格外相見誰是其人。有麽問答罷。乃曰。有物。先二儀。無形主萬有。蕩蕩該括橫竪。照照輝騰古今。三世如來呼之智母。從上知識指名祖宗。應物現形。如水隨衆器。用處獨露。似空無所依。百姓托庇庥而不知。千聖受覆蔭以常用。用故作四生依怙。昧者見永劫沈淪所以道大道只在目前。要亦目前難覩。欲識大道眞體。不離聲色言語。眞如淨境界一泯未嘗存。能隨染淨緣遂成十法界。只如眞如淨境界。諸人如何進步。只爲分明極翻令所得遲。復曰。今日法會無他。孝子濃州太守前光祿大夫某。今月十九日伏値先妣智山性惠禪尼五七之辰。圖繪地藏菩薩尊像。頓寫妙法蓮華經一部。漸寫一部·印造一部·看讀一部·父母恩重經一部。今當周備之辰。莊嚴盡善。供養盡美。特命山僧陛于此座。擧揚正法眼藏涅槃妙心。所褒善利奉爲淑魂。莊嚴覺果。超昇佛界底意旨。佛告諸天言。汝等當知恩報恩。知恩不報必遭橫死。所謂知父母恩不報。知朋友恩不報。知國土恩不報。云云。夫人受生父母。不知父母恩者有何限乎。佛又言。諸佛念衆生。衆生不念佛。父母常念子。子不念父母。佛大智擧此二。互相爲喩以試之。實知。子念父母衆生念佛大爲難事。爰承太守平生尊堂若有病我亦煩惱不安。尊堂若樂則我亦隨而樂。如此用心今古罕聞。淨名所謂衆生病則菩薩亦隨而病者也。不知。有甚因緣差別。尊堂收因結果時親不得盡孝順之道。料想滄海有竭日。此恨無消時。由是與令弟豫州太守共身心齋戒。依止清淨伽藍。特命禪侶同修白善。力事禪定。寔是希有事。月藏經明。諸行中一日一夜修之。分得度一切衆生之功德者。只禪定一門而已。黃檗禪師曰。學道人若不直下無心。歷劫修行終不成佛。夫有一念乃得無心者。至于十地等覺有得無心者。長短一得無心乃住。更無可修。更無可證。實無所得眞實不虛。夫一念而得與十地而得者。更無深淺。十地而得者歷劫枉受辛苦耳。云云。經曰。供養百千諸佛。不如供養一契到無心者。非禪定不能契到無心。故知。修禪定功德最大。是以山僧以爲。尊堂末後因緣不差別。那知諸佛大悲方便爲使孝順心徹頂徹底爾。不見經曰。過去久遠劫前覺華定自在王如來滅後。於像法中有一長者女。名曰聖女。此女欲知母生處。涕泪悲泣。於如來像前。恭敬供養。端坐思惟。感此孝心母得生天。於此立大誓願云。盡未來劫罪苦衆生廣設方便悉令解脫。爾時聖女者地藏是也。此菩薩最初開悟衆生心地元有祕密藏。隨其所證得名。今時人十之八九緣契此菩薩。以故少讃揚芳德。應增長各各信根。密教曰。三十七尊住心城。三十七尊者。四方四佛中臺大日合謂之五佛。又每一佛各有四親近菩薩。四四合謂之十六大菩薩。中臺大日亦有四菩薩。金寶法羯也。喜鬘歌舞四菩薩謂之內供養。香華燈塗四菩薩謂之外供養。鉤索鎖鈴四攝菩薩四四復合之三十二菩薩。加本五佛成三十七尊。譬如春夏秋冬成一歲。如是三十七尊各各三昧元表一心上具德。故曰住心城。發心修行菩提涅槃大圓鏡智平等性智妙觀察智成所作智。加中央法界體性智謂之五智。夫初發心菩薩大圓鏡智眼開。則必居平等性智菩提果滿。諸佛內證智德極於此。智德圓滿必赴西方化他行。化他行畢又必赴北方涅槃。試問。因甚南方曰寶部。佛曰寶生。四菩薩曰寶光幢笑。密教必有重重祕密義。且可讃揚幢菩薩一德。夫衆生一心指爲寶所。此寶洗却煩惱妄染塵泥則寶體云現前。故表此德。南方東菩薩曰虛空寶菩薩。虛空藏是。此寶遠離塵泥則光明發越。故表此德南菩薩曰虛空光菩薩。此寶雖光明發越。不安置十丈幢上則不能雨諸寶。爲表此德西菩薩曰虛空幢菩薩。地藏菩薩是。故把此一心寶。安置精進幢上。而不見上代末代有佛無佛地獄天堂淨邦穢界差別。日日夜夜分身遍滿百千萬億恒河沙世界。每一世界現百千萬億身。每一身度百千萬億人。於佛法中所爲善根雖毫髮許。使其成就無他。只爲居平等性智長在化他方行化他行耳。此故非唯釋尊一代。萬萬出世佛欲赴涅槃。必付囑此菩薩濟度一切衆生。若人依此菩薩教依止一實境界。則成佛可計日待矣。一實境者。上無諸佛可成。下無衆生可度。便從這裏興慈運悲觀見一切。則物物頭頭法法塵塵。一一皆無不如。故曰妙法。妙者不可思議之言。法者十界十如權實法。便指萬法。衆生一心元具地獄餓鬼畜生修羅人天聲聞緣覺菩薩佛十界。此十界每一界互具九界。則成百界。譬如把十鏡掛十方。互相涉入。重重無盡。無盡重重。又此百界每一界具體相用因果等十如。則成千如。又此千如每一如具五陰世間衆生世間器世間三種。則成三千。此三千法只於一念建立。故曰一念三千三千一念。這裡曰諸佛衆生差別得乎。曰有地獄有天堂得乎。宜乎八歲龍女成正覺。五逆調達受記莂。所以道。一佛成道觀見法界。草木國土悉皆成佛。此大智眼開則非止一生父母。百劫千生父母及六道四生一時成佛。夫佛子報父母恩如是。故曰。棄恩入無爲。眞實報恩者。諸人若能信得及。是則名爲讀父母恩重經。亦謂手不執卷常轉妙法。前所擧聖女一念誠至之心猶能脫母惡趣。況太守念念在般若中修他冥福乎。淑靈超脫無可疑焉。因記得。玄沙本是箇漁者。喚作謝三郎。每日隨其父採魚爲活。他心中固所不願。一日父失脚溺水死。他乃發願出家學道。將救拔父。果如其願。後來有人。死入冥間。見一大獄。其上榜曰玄沙之獄。因問獄主。云何是獄名玄沙。對云。南閻浮提福州有謝三郎。以父被溺不能救故有不孝之罪。特設此獄以待其來。又問。彼來受罪何時可釋。云一佛出世復移一獄無有盡期。又問。我聞玄沙去世久矣云何未至。獄主云。不知此人在生曾爲何業。云某先祖識之。他悟出世法度人無數。獄主聞如是言。以手加額須臾一陣風吹所謂地獄者忽然不見。信知學般若功德如是殊勝之事。驪珠不是驪龍惜。只是時人不解求。共惟。濃州太守希世猛將。蓋代功名。忠孝之誠感通天地。箭弓之業興起家門。是以救天下於危急之際者數矣。否則民盡做鬼矣。故大樹長壽寺殿捐館之後。天下釋子亦失所賴。當于此時。太守力以扶之。是亦衆人所知也。然而知恩報恩能有幾箇。夫處樂忘恩則易。居安思危固難。若人居安不忘危。處樂思報恩。無眞無俗。餘祐綿綿及千萬載修行亦如是。若因定力聖境現時。作聖解則墮魔境。不作聖解則是善境界。首楞嚴所明五十魔境皆是此用心。若能於此得大自在。不妨世恩法恩一時酧畢。珍重。
　　復擧。古德有一問。那吒太子析骨還父。析肉還母。然後成佛。如何是那吒身。大慧禪師拈曰。一毛頭上翻身轉。一一毛頭渾不差。師曰。山僧亦有一問。骨得父肉得母。如何是當人各各本身（卓杖曰）。野色更無山隔斷。天光直與水相連。
　　從一品左丞相征夷大將軍寶篋院殿瑞山懽公大居士月忌初辰請（正月七日）。
　　七葉蓂新木德驚人。答在問處。問者不親。可中莫有通而不犯底麽。時有僧。出問云。八荒開壽域。一氣轉洪鈞。陽和無偏黨。花開萬國春。學人上來。請師指陳答曰。少林無孔笛。一曲萬年歡。進云。今日正當寶篋院殿月忌初辰。啓大法場作大佛事。作麽生是最初追薦一句。答曰。風不鳴條。雨不破塊。進云。只如臨行請和尚酧對分明述永訣懷。卽今莫有來受伊蒲饌分麽。答曰。開池不待月。池成月自來。進云。直得此道相契此心相知。答曰。苦瓠連根苦。甜瓜徹蔕甜。進云。記得。教中道若有一人發眞歸源。十方虛空悉皆消殞。未審意在那裏。答曰。打破虛空來。與子相見。進云。相公旣發眞歸源。虛空還消殞也無。答曰。向什麽處見相公。進云。與麽則性海無風金波自湧。心靈絕兆萬象齊照。答曰。道得八成。進云。可謂光前絕後耀古騰今去也。答曰。閙巿颺碌甎。僧禮拜。師乃曰。靈山的旨目擊道存。毘耶玄談淵默雷震。便見百草叢上漏泄淨名家風。一花枝頭拈出古佛密語。皎如千日。廓同太虛。全水是波當不覆藏則密。全波是水當密則不覆藏。諸人若能於此薦得。生死去來游戲三昧折旋俯仰妙用神通。是以樞府相公現處塵勞。心常清淨示歸大寂。體自圓明無古無今。無此無彼。一味平等平等亦無。正與麽時且爲今時一句如何道。不知將謂吹噓力。元是東君信息通（卓杖一下）。復曰。淨名曰。法不可見聞覺知。若行見聞覺知。只是見聞覺知非求法也。衆生無始自來輪轉諸趣。只因此六根作咎。所謂眼見色。耳聞聲。鼻嗅香。舌了味。身覺觸。心分別善惡法。無有少休息。其無厭足如風火。躁動如猿猴。樂不淨如飛蠅。衆生如是心識熠熠。所起之念一日夜頃有八億四千。念念所作皆是三塗業因。世尊大悲憐愍衆生迷眞從冥入於冥。四十九年三百餘會。東說西話。大喩三千小喩八百。究其所趣但不過破衆生有相執著。故稱破有法王。世尊雪山六載。明星現時忽然悟道。便言。奇哉一切衆生具有如來智慧德相。但以妄想執著而不得證。若伶利底。聊聞擧著便把涉諸緣底一念子。直下一刀截斷。則回無明爲大智。回三毒爲三聚淨戒。轉六識爲六神通。日夜於六根門成大佛事。不是强差排。元來以凡聖同源縛脫無二。淨名又曰。夫求法者下著佛求。不著法求。不著僧求。譬如太末虫處處能泊而不能泊於火焰之上。衆生心處處能緣。而不能緣於般若之上。蓋般若不是心識可緣境界爾。又如人畫虛空。纔下筆便錯。無他虛空不是可畫境界也。然不下筆處全是虛空。僧問南泉。如何是道。泉曰。平常心是道。恁麽答話太似容易。汝纔擧心動念早是不是。所以道毫釐繫念三塗業因。瞥爾情生萬劫覊鎖。又曰。佛說一切法爲生一切心。若無一切心何說一切法。此是古人不得已。爲人指示平常心底樣子也。若識得平常心是道。則識得淨名直心是道場。若識得直心是道場。則識得人人箇箇著衣喫飯語言問答擧足下足皆是道場。到者裏方可說行亦禪坐亦禪語默動靜體安然。共惟贈從一品左大臣征夷大將軍寶篋院殿。執世務權以來二十餘年。未嘗見有喜慍色。只以直心應一切而已。是以終無怨敵作對待。遠近皆化風歸降。古云。坐致太平之謂驗之今日者也。又生而具不逆人之德。此故善人近之必得福。不善人近之終被譴。只以其崇敬與欺罔爾。古人銘鏡曰。物以萬來。我以一視。言我虛心視之萬別千差無不一照焉。以喩聖人虛己應物。昔有饋生魚於鄭子產。子產使校人畜之池。校人烹之。反命曰。始舍之圉圉焉。圉圉困而未舒貌。少則洋洋焉。攸然而逝。子產曰。得其所哉得其所哉。不疑焉。校人出曰。孰謂子產智。予旣烹而食之。曰得其所哉得其所哉。孟子引此事曰。君子可欺以其方難罔以非其道。朱熹注大意曰。以理之所有誑之。是曰欺。以理之所無昧之。是曰罔。言君子聞理之所當則不疑。故可欺之。其理之所乖不肯。故難罔之。若也抑而罔者必壊。欺而不休者獲罪於天。也夫以孟子所諭想見古今窮達變通事。諸公以爲如何。且置此事。大論曰。凡人收因結果時。命根不得斷諸愛之所致也。謂住所愛境界愛自體愛。相公平生隆樓傑閣風亭月榭。起念乃如涌出。四夷八蠻異珍奇寶。無不以莊嚴。當于此時豈得無住所愛乎。方今四海清平萬民樂業。各懷其德猶如父母。當于此時亦得無眷屬愛乎。令嗣將軍左馬頭殿。年纔十歲。容貌端嚴。有慈有威。恰如鳳凰兒方整羽儀獅子兒將欲哮吼。人咸謂。加之數年有所成立。則致君於堯舜之上。復民於淳素之風。當于此時孰無父子之情。如此之類謂之境界愛也。抑思此諸愛皆爲有一身也。當脫箇殼漏子。豈可無自體愛乎。然病中終無一言及世俗事。去月六日醫師白言。病旣得除。爭奈有邪氣橫入。請禱之。相公大誡曰。有甚魔魅窺我。切莫於府中作祈禱事。是不謂大丈夫烈漢得麽。因記得。孔子有病。子路請禱。子曰。有諸。子路曰。有之。誄曰。禱爾于上下神祇。子曰。丘之禱久矣。言祈禱者。悔過遷善以求神之祐也。聖人未嘗有過。無可遷善。其行素合神明。故曰。丘之禱久矣。相公曰。有甚魔魅窺我。切莫祈禱。若使董狐筆記之。不在孔子曰禱久之下。況相公用心在吾家衲僧行履處十聖三賢窺無路魔外潜覷不見一著子乎。去月今日夜亥時請山僧於病室。合掌表禮曰。氣急言語有難可更醫療。山僧唯唯而退。乃使人問長老道什麽。山僧不知所以。只道。相公明白如是。有甚所憂。又報以卽心卽佛話不忘。相公於是轉一機。便囑將軍左馬頭殿以天下所宜有事。遺囑了。請等持和尚相見。意告別也。等持又報以平生工夫不忘。相公微笑曰。長老莫以爲念。言其不間斷。又教侍人椅子敷設袈裟把來安之身邊。須臾又請山僧等持。山僧先欲入室。相公擧手作拒勢。便召彈正大內二人。更褻衣著新淨衣并道服。乞湯洗手。披袈裟了把椅子坐氈來坐其上。急呼長老長老。山僧等持同近前而坐。相公以目伸永訣之儀。怡然逝矣。此時隨山僧後諸大官人僧俗男女。無老少作群瞻之。恰如八達衢頭打雜劇。不聞哀慟聲。只聞讃歎聲。人人箇箇隨喜激于中。感淚溢于外。由是見者聞者無不增長佛法信根。嗚呼山林丘壑一生咬菜根甘枯淡之士。猶以風火離散時節爲大事。不知相公幾生般若緣熟來。於生死自在如是乎。夫爲釋門釋氏者。無慚于內乎。且擧一兩條因緣。爲會中後生晚進用心。諸經要集曰。彌蘭王問那先羅漢曰。人生世間作惡百歲。臨終一念歸佛死後生天。我實不信。復言。人一生中殺一生命死墮泥犁。我亦不信。那先問王曰。如人持一小石置在水上。浮耶沒耶。王曰。其石沒。也復問。如人持百枚大石置在船上。其船沒不。王曰。不沒。那先曰。雖人造大惡罪業深重如百枚大石。一念歸佛乘般若船。不沒苦海便生善處。何不信耶。復雖人作小罪如小石。不知歸佛法僧。因無船之力終沒惡趣。亦何不信耶。王大歡喜信受。雜譬喩經曰。昔有沙門。行草萊間見一大蛇。言和尚聞阿耆達王否。沙門答曰。承聞。蛇曰。我身是也。沙門曰。阿耆達王歸佛敬法。建寺度僧。功德巍巍。當生天上。何緣乃爾。蛇曰。我臨終時邊人持扇墮我面上。令我生瞋恚。由是死受蛇身。沙門卽爲說法要。蛇一心樂聽。不食七日。命終生天。却後數月持華散佛及僧。衆人怪之。虛空有聲。曰我阿耆達王。蒙沙門恩聞法生天。今來謝耳。臨終前人不可不護病者之心也。佛在世時無聞比丘得四禪定。錯謂證第四果。報命盡時見天中有現。曰佛說羅漢無後有妄乎。因起謗佛念。天中有滅便入無間獄。龍女靈山會上現身成佛。不知。前報世中有甚一念差別。墮畜生道受女人身乎。明知。先因末後一念牽善惡後有。有一喩子。譬如有人立六道岐。東去也不知。西去也不知。若打初一步差之。則欲去東可向西去。末後一念亦如是。若住十善心者則去天道。持五戒心者則去人道。起瞋恚者去修羅道。住愚癡者去畜生道。懷慳貪及飢渴者去餓鬼道發惡逆心者去地獄道。若復有人觀此一念刹那無常。而滯空寂入二乘地。若復了知此一念如幻不思議則登菩薩地。若復見得此一念無前際無後際無中際當體畢竟寂滅相。則不起于座直入如來地。然則離一心無六道。泯一心無四聖。所以道。眞如淨境界一泯未甞存。能隨染淨緣遂成十法界。是以首楞嚴說。想澄成國土。知覺乃衆生。明知。一心上元具動靜二德。此二相起妄用。則別國土與衆生。圓覺曰。衆生國土同一法性。有性無性齊成佛道。何足怪哉。此是教家所談。若約衲僧分上。又作麽生我王庫內無如是刀。今日是寶篋院殿月忌初辰。將軍孝男左馬頭殿預勤修種種白善。供佛齋僧。奉請本寺堂頭和尚。拈香法語。又命天龍住持比丘某。陞座說法。所鳩勝因奉爲尊靈莊嚴報地。山僧別無法可說。只擧相公曠劫以來以直心改頭換面底。聊應此時節而已此直心通貫古今。包括天地。通世間。通出世。日來鎭護皇家。平定四海。成就佛道。興隆佛門。亦依此直心。却後覆蔭兒孫濟度衆生。亦依此直心。山僧與麽說話且道。有證據麽。如何無。趙州古佛曰。未有世界早有此性。世界壊時此性不壊。自從一見面目後更不是別人。只是一箇主人翁。諸人要諦當會麽。不離當處常湛然。覓則知君不可見。復說偈曰。摩詰誰知。金粟佛閻浮借路且逍遙。野橋無限春消息。不在梅梢與柳條。
　　同小祥忌請。
　　大道本體非識智可思量。一段靈光豈見聞所照了。照了不及處明鏡當臺。思量路絕時神珠在掌。廓爾如一氣含有象。煥乎侶二儀育群萠。聖也得之於心。愚也失之於旨。生死從此而始。涅槃對他以談。岸實不移。覺亦非拒。佛佛授手同授此道。祖祖相傳唯傳此心。明主依之鎭海嶽正人倫。賢臣依之賛皇化教忠孝。所以道入得世間出世無餘。只如生佛未分時。樞府相公向何處安心立命（良久曰）。葉從霜後落。花向雪中開。復曰。今日是贈從一品左丞相征夷大將軍寶篋院殿瑞山懽公大居士小祥忌辰。預於日外精修顯密大法事一十日。又勤修法華懺摩法。加之書寫讀誦諸大乘經。諷誦祕密神呪等不遑枚擧。今當滿散特就于塔下。於凡筵前拜請萬壽堂上和尚。開光明佛事拜請東福堂上和尚。安座法語拜請前席建仁龍湫和尚拈香。又命天龍住持比丘某甲陞座說法。所裒殊勛奉爲尊靈嚴淨報地追薦冥福底意旨。於法華會上大迦葉曰。我本無心有所希求。今此法王大寶自然而至。夫法王大寶者何也。所謂衆生一心寶體。衆生從無始以來雖藏此大寶。爲無明煩惱塵泥而被埋沒不能顯現。世尊怜愍此輩。東說西話。只爲洗滌凡夫二乘等顛倒妄想垢濁爾。故說四十二年未顯眞實。宜乎逗到法華會上。法王大寶自然而現。譬如演若達多妄謂頭失。達多狂性歇。卽菩提不從人得。所以龍女獻寶珠世尊卽唱正覺。以心印心時節子。寶塔涌出品說。多寶如來證明。不知證明箇什麽。若就文釋多寶如來者。領解此大寶已成正覺久遠劫先。衆生寶塔直表衆生心體。從地涌出則示人人心地本來具足。於虛空會上說爲明此塔婆法界塔婆。然龍女獻珠。多寶證明法華深旨蓋在此。山僧如是說話。不是杜撰差排不見。密教祖師曰。制底叱多體同名異。此宗祕密謂心爲佛塔。制底梵語又曰塔婆。叱多亦梵語翻云心。心與塔梵語異名爾。般若經曰。此經所在卽爲是塔。皆應恭敬作禮圍遶以諸華香而散其處。又般若經問曰。何故一切世間尊重恭敬舍利。佛言。以從般若出生。般若者各各本有大智。試問。般若但說一切皆空。何故或讃揚塔婆功德。或說舍利最勝乎。可知或說塔婆。或說舍利。曰大寶。曰明鏡。曰般若。曰妙法。曰涅槃。皆是一心異名耳。以之推之。始從鹿野苑終至跋提河。無不直示此大寶。說什麽未顯眞實。世尊一日示隨色摩尼珠。問五方天王。此珠作何色。天王隨其所見各說異色。世尊藏珠袖中。却擡手言。此珠作何色。此珠作何色。天王言。佛手中無珠。何處有色。世尊嘆言。汝何迷倒之甚。吾將世珠示。則强說有青黃赤白色。吾將眞珠示之。則總不知。時五方天王悉皆悟道。佛不言乎。佛以一音演說法。衆生隨類各得解。猶如珠說青黃赤白色。雖然非珠體。離此亦無有珠。我家謂之全是全不是。然此大寶在凡不減。在聖不增。離一切相無相不具。以故在貧人名衣裏珠。在輪王號髻中寶。在將軍名定亂劍。所謂金剛堅固般若智劍也。故寶篋院殿得之長壽寺殿。致四海清平。助君王治道。一生受用不盡。今日大壇越征夷大將軍左典廐。又得之寶篋院殿。撫育萬民。興隆三寶。作國家柱礎亦籍之。百執事武州大守。又受付囑護惜之如護眼睛。寐寤無念玆不在玆亦依此思力。諸大官人及至林下之徒。一心合力慕其遺風。思報其德亦依之。所以在世間治世間。在出世治出世。咸是斯大寶作用耳。古人曰。乾坤之內宇宙之間。中有一寶。祕在形山。所謂此大寶。已曰。祕在人人形山。何不求自家家寶。向外馳求。動逐輪轉永劫不肯復。偶雖入佛門。不以生死事大爲念。只爲勝他以經論爲于戈。互相矛楯以致破滅本師釋迦大法。佛喩之獅子身中蟲食獅子肉。可不悲乎。吾佛以三祇百大劫難行苦行積功累德裒得大法寶。於靈山會上爲一切衆生。開張三乘五乘教內教外大法網。將欲羅取三界流轉有情悉入無餘涅槃。爲佛子者何不思之甚。夫獲鳥者實羅之一目也。然以一目爲網可乎。是以宋朝始。永明智覺禪師不忍看天下文字之徒誹謗教外宗。作宗鏡一百卷以救此弊。爾來教禪之徒止諍。自非大權菩薩安能如是乎。因記得。唐五代末智覺禪師大檀越吳越忠懿王錢俶。屬宋朝太祖大孝皇帝啓運時。提吳越十三州之地獻帝到都朝見。今淅東淅西是也。群臣數欲留之不歸。帝遂不聽。封一函與之曰。切莫於途中開之。云云。歸國披閱。則群臣諫帝將欲伐俶之書也。忠懿王不勝感激。欲報其恩。便率吳越十三州兵馬。合力以討江南李后主。由是天下大歸宋。得四海一統。帝亦賜以天下兵馬大元帥。譬如日本總追輔使。忠懿王天性好佛法。於吾所轄境內建禪教寺院不知其數。方今江南天下五山禪刹位次王所定。永明寺今淨慈。廣撰採經律論文大乘了義說。作宗鏡錄以奏帝。帝有旨賜入藏。從此教禪之徒止諍。忠懿王一日讀禪宗永嘉集。至于同除四住此處爲。齊不解其義。問韶國師。國師非不知之。欲救教廢曰。是天台教中義。可問其宗主螺谿義寂法師。王乃迎請設法座。講說其義大悅。一日義寂白詔國師云。吾教遭安祿山史思明二代亂。又武宗廢教之時典籍多散失。傳聞。日本高麗斯書具存矣。願師方便藉大王力。令求之必得焉。王聞之。差十人使者。持五十種寶物。遙來本朝獻上皇帝。具奏達所求志趣。帝有勅許之。天台一宗聖教悉得之歸。嗟乎天台教再興。以流行中土。而不斷絕者併詔國師力也。本朝亦有記錄。忠懿王父文穆王時與本朝通信。答書載在吾國文粹。原夫定天下五山則吳越王力也。宋太祖皇帝亦不改之。大元老皇帝亦從而行之。不然天下一變之時。禪侶位次竟如何。吾徒雖不必以位可爭。若不得其位法道亦不可得行之。吳越王不忘靈山付囑之大願力。壽禪師扶宗樹教之功。不可不教人而知之。又王效阿育王八萬四千塔婆。以精銅鑄八萬四千基塔。處處安置之。至于今存。云云。本朝亦如此。昔大師先德皆雖相承佛心宗。本朝以禪機未熟。而待後之賢達流布者也。於玆鎌倉最明寺殿平公宿習開發。得旨於兀庵和尚。爾來大闢禪苑定天下五山。去元弘以來天下大亂。累年遭主代世變之際。佛法大陵遲。王法亦隨之。其勢不可回恰如百川奔流裂崖岸沒丘陵。當于此時吾大將軍。承勅濟民塗炭。致君堯舜。平定四海之日不改舊軌。重於東西定天下五山十刹以降。吾道得大行者無他。蓋以兩將軍與先師國師因緣會遇故爾。故云。法不孤起。必依人傳。夫論佛法大外護。兩相公之功不可在吳越王之下。凡寶篋院所以作者。相公亦以造八萬四千基塔婆奉安當院。至于未來際爲萬民福田也。隨而此事亦相似。故及于此。今日胡說亂道。及于玆者奉爲寶篋院殿。頓寫妙法蓮華經。特命山僧讃揚功德之次。以大唐日本以天台教或廢或興因緣。吾禪宗大唐依武大興本朝亦依武盛行。師檀緣遇一一始合符契。爲使未聞者聞未知者知。人人箇箇頭出頭沒此廣大恩德海中耳。只圖知恩報恩。如上所擧宗鏡者。以心爲宗。以悟爲鏡。則諸佛凡夫萬象森羅無不攝宗鏡中。若一悟入宗鏡。則不可有於教性相顯密爭。教內教外異論譬如百千江河未流入海先有大小清濁差別。一歸大海唯一鹹味更無異味。是故祖師曰。十方知者皆入此宗。卽謂入此宗鏡。古人曰。經是佛語。禪是佛心。豈有佛心口不相應乎。黃梅五祖會下出南北二宗。北宗秀禪師頌曰。身是菩提樹。心如明鏡臺。時時勤拂拭。莫使惹塵埃。南宗能大師曰。菩提本無樹。明鏡亦非臺。本來無一物。何處惹塵埃。此兩頌各出一隻手可知也。又後來僧問靈雲。混沌未分時如何。雲曰。露柱懷胎。僧云。分後如何。雲曰。如片雲點太清。僧云。太清還受點也無。雲不答。僧云。恁麽則不有含生來。雲又不答。僧云。直得純清絕點時如何。雲曰。猶是眞淨流注。僧云。如何是眞淨流注。雲曰。如鏡長明。僧云。向上還有事也無。雲曰。有。僧云。如何是向上事。雲曰。打破鏡來。與汝相見。大慧曰。此是明眼與明眼問答縱奪可見。諸人若不能如是。只管泥在紙上死語中。一生作活計者。古人謂之刻舟記劍破珠求影。一要悟入宗鏡。直須打破鏡來始得。法王大寶自然而現。久立。復擧。雪峯一日與玄沙行次。峯指面前地曰。者片田地好造無縫塔。沙曰。高多少。峯以目上下顧視。沙曰。人天福報不無和尚。靈山授記未曾夢見在。峯曰。汝作麽生。沙曰。七尺八尺。師曰。雪峯相子不如父。玄沙果有跨竈之機。雖然若是無縫塔未曾夢見在。山僧當爐不避火。爲他剖判去。玄沙當年當雪峯問汝作麽生。還他以團團無縫罅落落鎭乾坤。百千載之下覆蔭兒孫何限。
　　爲土岐霜臺祥雲孝公居士三十三回忌請。
　　（拈香曰）得種塵勞裏。托根菩提場。統衆德爲花果。把五分作馨香。爇向爐中供養。云云。遂趺座垂語曰。十方無影像。覿面露堂堂。今日明府入寺。大開齋僧會場。時節因緣不回避。黃金色上誰添黃。有麽（問答罷）。師廼曰。堪報不報之恩以助無爲之化。不是目前法。亦非心外機。一句截流千差路絕。當陽揭示全無遮藏。所以文殊不二玄談。淨名只消一點。諸佛出身處。東山水上行。西江吸盡底人。不與萬法爲侶。凛如倚天長劍皎似杲日當空。直饒大悲千眼亦當頭難覷著。若也放開一線路。吸劫火於腹內。擲大千於方外。掌上擎妙喜界。毫端開寶王刹。若凡若聖。情與無情日夜轉大法輪成大佛事。且道。是什麽境界佛也不知。祖也不會。復曰。今日法會旨趣無他。光祿大夫某甲令弟前羽州太守前豫州大守等。今月晦日伏値先考霜臺祥雲孝公居士三十三年遠忌之辰。預於日外身心齋戒。勤修種種白善。又命大衆看閱毘盧法寶大藏經文。又依法華懺摩法。精修五種妙行。特爲台靈懺悔無始廣大劫來六根罪障。又就于南禪建仁東福等大刹。平等設供佛齋僧會場。陞座諷經。又於濃州諸刹修善不遑枚擧。今日特就本寺設玆會場。嚴備香華燈燭等妙供。伸供養之次。命山僧陞座說法。所集善利奉爲台靈嚴淨報地追修冥福者。如是妙行妙善讃揚當在正日具陳。只爲增長見聞隨喜功德略擧大綱爾。普賢菩薩十大願以超越諸佛願名曰願王。隨喜功德其一也。熟案此十大願。諸願之中可撰取景勝最大者。然亦大似沒緊要。人所作功德爲其一者。隨喜是何謂哉。夫凡夫之性見人作好事。妬忌之心動于中。誹謗必發干外不休。則中下之機中道而止矣。由玆不能成立世出世事。若得人隨喜賛嘆則必成焉。世間例說道。人要作善事時必障難出來。若惡事擧意便成。是亦無他。今此欲界乃魔王所領。其中衆生亦日夜與彼等同住同行同見同聞。起善念亦知。起惡念亦知。彼天魔以衆生爲田疇。以衆生爲資糧。以衆生爲眷屬。是以若有衆生一念歸向佛乘則出生死界外衆生界便空。衆生界空則彼等天魔田疇不熟。資糧匱乏眷屬亦減少。無故魔宮振裂崩倒。經曰。若有一人發眞歸源。十方虛空悉皆消殞。以之觀之。如何魔宮不振裂崩倒乎。宜乎擧意作善時。魔便來作障難。非是人爲性好作障難。障難心起可知皆魔心生而有魔心之人當有其所成立必有因果相酧。是皆古聖所定。非一己之私言。請各著意看。是故普賢菩薩觀見一切衆生於所作善多諸障礙。不問大小隨喜其功德。教其增進成就。此願可謂。最大最勝至要至切。是以少讃揚今日功德布施諸人者也。世間之人無貴賤養育子孫者。意在送終成家傳業也。然先父母死者亦有何限乎。是皆不孝之所致也。爰今日功德主光祿大夫諸昆季。禀父母遺體之日。身體髮膚不敢毀傷者。是孝之始也。捐館之後卒哭。小祥大祥至于今日三十三年追修。深瀝丹衷。力竭孝道猶如事生。中間許多大善事終不爲魔難所擾。以盡終始美。不是大丈夫能事末世希有事乎。以之推原。孝公居士平生秉心無二。忠於君上。孝於父母。武以安國。信以懷民之所感也。夫至內有陰德外見光榮千金之嗣人之所不測也。譬如源深則派流益遠益激。根深則枝葉彌盛彌大。固毋可疑焉。若猶養之功至無功。前程不可測焉。古云。只行好事莫問前程是也。良以一大藏教五千四十八卷。釋尊四十九年三百餘會說。然光祿縮於一念之頃轉得無有遺餘。試問。此經未轉先收在何處。今日轉至百千萬卷又從何得來。須知人人方寸中。本有如是無盡藏陀羅尼門無盡藏三昧解脫門一切智慧福德海。自威音以前直至于今全不缺少。佛言。一切諸佛及諸佛阿耨菩提法皆從此經出。此經者何也。所謂人人本有一卷經也。此經在凡不減。在聖不增。流出一切父母。一切鴉鳴鵲噪。晝明夜暗。春生夏長。法法塵塵皆無不演此經義。華嚴曰。塵說刹說衆生說三世一時說。何怪之乎。諸人只要常轉此一卷經。六祖大師云。心迷法華轉心悟轉法華者箇道理。昧之者坐飯籮邊終日叫飢。明之者衣裡珠不從人得。久立珍重
　　復擧。百丈大智禪師一日在方丈坐。急有一僧。哭入云。父母俱喪。請師擇日。丈曰。來日爲汝一時埋却。大慧禪師曰。者箇因緣如何提持。如何下語。又曰。父母俱喪。請師擇日。來日爲汝一時埋却。提持亦提持了。下語亦下語了。切忌作禪在口唇皮觜上會（拈曰）。父母俱喪。請師擇日。來日爲汝一時埋却。者箇因緣爲者僧提持也得。爲古人出氣也得。就中有諸訛處。若人檢默得出。今日供養功不浪施（一拂）。
　　勝光寶殿開堂慶讃地藏菩薩（檀越源氏）。江月道人。
　　拈香祝聖畢。趺坐垂語曰。如我按指。海印發光。當場大寶誰肯商量。有麽問答罷。乃曰。諸佛妙道列祖機關。險如懸崖。平似鏡面。蹈不著處脚下卽是通玄峯。透不過時全身坐在含元殿。今日有女丈夫。了取之一念頃。便見佛事門中建立萬端法。心地藏上開示無價寶。我本無心有所希求。今此大法自然而至。偉哉此一寶包天地不以爲至大。入無間亦不爲微少。在聖同聖。在凡同凡。聲前非聲。色後非色。觸目未嘗無。塵塵爾。物物爾。信手拈來用著著眞。念念眞。菩薩持之救迷情。龍女得之唱正覺。不可以有心求。不可以無心得。只從當人一念信得來。敢問諸人。一念未起前此大寶著在何處。若能見得落處。菩薩濟度也恁麽時節。龍女成佛也恁麽時節。檀那信心成就也恁麽時節。山僧說法諸人聽法也恁麽時節。所以道。欲知佛性義。當觀時節因緣。時節若至其理自彰。且作麽生是彰底理（拈拄杖卓一下曰）。此法住法位。世間相常住。復曰。今日法會旨趣無他。檀越源氏女切念有無始罪性可懺悔。力修當當來世佛果正因。因玆建造此勝光寶殿。奉安地藏大薩埵尊像。嚴備種種妙供。以伸供養。仍命山僧開堂演法。賛揚薩埵功德。伏以地藏大薩埵親受靈山付囑。德越恒沙菩薩。濁惡末劫方便日新。無佛世界化尊彌力。此菩薩曾欲來佛會。預現希有事。在會四衆各各見自手中持寶珠。寶珠中雨種種寶放種種光。光所照觸者。皆獲勝妙樂離苦怖事。世尊知衆所疑告曰。有菩薩名地藏。過去塵沙久遠劫先。已入如來境界。成一切智。於諸佛法得大自在。能入種種方便智海。度苦惱有情。以本願力故誓不取正覺。恰似衲僧氣概相似。長在塵勞海中。於一一晨朝正入不可說不可說諸佛妙定。現身恒河沙不可計數國土。於不可思不可議衆生前。與其同事爲得解脫。亦復忉利天上說法會中。十方恒沙十惡業道化導。分身地藏菩薩來集佛所。共復一形受佛付囑。山僧有一問。而今此會中比丘比丘尼善男子善女人等來集者。是爲菩薩分身耶。將復非分身耶。若曰非分身。各各心地藏。豈無此一寶乎。若曰分身。爲什麽受用不得。佛言。信爲道源功德母。出生一切諸善法。是豈得非菩薩示人人手持寶珠之證據乎。只隔信不信一念而已。是以一念歸之。永不墮惡趣。若復依教修行。不起于座便證無生忍。
　　復擧。世尊一日指一片地曰。此地宜建梵刹。于時賢于長者揷一莖草曰。建梵刹畢。世尊曰。庶子有大智。拈曰。大覺世尊擇八吉祥地。巨闢鴻基萬代。賢于長者向一莖草上圓成梵刹彈指。雖然於理上會則易。在事上見甚難。山僧今日當陽重爲點發去（竪起拂子曰）。今日應無墜。分明在目前。
　　善入默菴和尚七周忌請（香詞不錄）。
　　（拈拄杖曰）十方薄伽梵。一路涅槃門。過去諸如來依此一路入泥洹。現在諸菩薩依此一路成正覺。從上列祖依此一路行棒下喝。天下衲僧依此一路超佛越祖。拄杖子依此一路出來云。我世尊曰。若謂吾滅度非吾弟子。言不滅度亦非吾弟子。畢竟意在那裡。畫一畫云。若不得流水定應過別山。默菴老師聽得忍俊不禁。喝一喝。直得。海嶽忽昏。看看（擲杖）。又把拄杖子。擲向他方世界去。也欲求蹤跡。日月倒奔。
　　復擧。耽源爲忠國師設忌齋。因僧問。未審國師應供否。源曰。未具他心。僧云。恁麽用設齋作麽。源曰。不斷世諦。拈曰。耽源平地起波瀾。此僧無端遭陸沈。今日忽有人致恁麽問。只對他道。汝等諸人喫箇什麽。當年若以此語還他。免使後語拖泥帶水（拄杖以下默菴末後示徒語也。海嶽以下三句著語辭世頌）。
　　爲先考了性先妣圓和三十三年忌請。
    群靈一源假名爲佛。根塵迥脫體露眞常。超古超今。覆天載地。如空含諸相。似海納衆流。去來不以形。動靜寧有意。未有世界。早有此性。世界壊時此性不壊。只如僧問大隋。劫火洞然大千俱壊。未審者箇還壊也無。隋曰。壊。僧又持此語問修山主劫火洞然大千俱壊。未審者箇還壊也無。主曰。不壊。僧曰。爲什麽不壊。主曰。爲如同大千。曰壊也無孔鐵鎚。曰不壊也鐵鎚無孔。若人咬破兩箇鐵鎚。無生死可脫。無菩提可求。其或不然。雲在嶺頭閑不徹。水流澗下大忙生（卓杖一下。意旨不錄）。
　　復擧。百丈大智禪師一日在方丈裡坐。有僧忽哭入曰。父母俱喪。請師擇日。丈曰。明日爲汝一時埋却。大慧禪師拈曰。者箇因緣如何提持。如何下語。曰父母俱喪。請師擇日。明日爲汝一時埋却。曰提持也提持了。下語也下語了。切忌作禪在口唇皮子上會。今日有人致恁麽問。對他道。明日爲汝一時埋却。者箇因緣爲此僧拈掇也得。爲古人出氣也得。就中有諸訛處。若人檢點得出。今日供養功不浪施（卓杖一下）。
　　北山圓應開山大朴和尚三十三回忌請（大元賜號眞覺廣慧禪師）。
　　大朴未散先將謂。黃連甜若蜜。大朴已散後誰知。蜜若似黃連。是以來無所從。千江有水。千江月去無所至。萬里無雲。萬里天衲僧家。說甚融三世當念會十方目前。拈拄杖挑起三千日月。放鉢囊抖擻百城風烟。有時倒吹少林無孔笛。有時高奏僞山太古絃。有時握金剛劍。有時執鐵牛鞭。況復臘雪呈瑞應此法筵（時雪下）。祖風蕩蕩。王道平平。無固無必。無黨無偏。諸人若能於此薦得。北山山上月。夜夜照無邊。其或未然隻履西歸去三十又三年（意旨不錄）。
　　復擧。適來禪客。擧南泉因爲馬大師設忌齋古則。山僧別無家常可拈出。更提掇一遍供養大衆去。若能咬破必知百味具足。卽今有人。問大中和尚爲先師設忌齋未審先師來否。祗對他道。胡亂以來三十年。未曾缺鹽醬。
　　康曆二年四月八日江州景瑞山金剛禪寺佛殿慶讃。
　　我本無心有所希求。今此法王大寶自然而現。佛佛喚作金剛正覺。祖祖指名如意寶人。仰彌高鑚彌堅。在前忽焉在後。轉轆轆活鱍鱍。流出萬端範模一切。千聖窟宅。群有本源。脫體圓明。全絕名相。天地蓋載也。籍此。日月運轉也從他。聖主依之回風羲皇。宰臣得之安民淳素。此化行則風調雨順。此道正則子孝父慈。是以度關不費鷄鳴。賓鎭塞寧用狼烟火。好筒清平世界何往不樂無爲。便見三十二國土身無刹不現。一十六阿羅漢有禱必通。八大金剛爲之擁護。二九天主爲之降臨。奇哉入此場者點開圓通慈眼。洞見金剛正體。同處空王菩提座。長祝吾皇無量壽。山僧與麽告報。猶是功勛邊事。更有佛祖頂𩕳一著子。試向諸人面前說破去（卓上一下）。天上天下四月八日（意旨不錄）。
　　復擧。雲門大師四月八日垂語曰。十五日以前不問汝。十五日以後道將一句來。自代曰。日日是好日。山僧有一偈。應此時節布施諸人去。古佛出興稱獨尊。法幢隨處大悲門。重重性海一樓閣。五五圓通六用根。只此孤明含萬象。無邊三昧破群昏。虛空開得賛嘆口。枯渴蒼生雨露恩。
　　北山靈鷲寺第二世佛通禪師三十三回忌請。
　　靈山一會儼然未散。人人脚蹈黃金地。箇箇頭戴午夜天。一念萬年今古應無墜。萬年一念分明在目前。所以道祖師心印。似鐵牛機去則印住。住則印破。衲僧家向不去不住處。直下一印印定。不妨卷舒立方外乾坤。縱橫掛域中日月。有時高高峯頂行鐵船。有時深深海底鞭鐵牛。捏聚放開全由我。抗行回互不讓他。奴呼釋迦彌勒。婢視菩薩聲聞。到者裡縱似寒潬月影靜夜鐘聲應扣擊。以無虧觸波瀾而不散。猶是生死岸頭事。何況眷錮鏴著生鐵。把方木逗圓孔。只如生佛未分先一著子。落在何處（驀拈拄杖。卓一下曰）。看看。山僧眉毛有幾莖（又卓一下）。
　　復擧。洞山因爲雲巖設忌齋。僧問。和尚肯先師否。山曰。半肯半不肯。僧云。因甚全不肯。山曰。若全肯孤負先師。卽今若有人問爲先師設忌齋未審肯也無。山僧代他道。全不肯。又問因甚全不肯。代他道。若全肯衷我兒孫去。若向洞山語下會取。堪爲佛祖作師。若向山僧代語下了得。兒孫如稻麻竹葦。至竟是一是二（以拂擊禪床曰）。鶴飛千尺雪。龍起一潬氷。
　　土岐豫州太守雲岫慶公居士斷七請。
　　群靈一源假名爲佛。未有世界早有此性。便從者裡流出一切波羅蜜。建立無邊三昧門。去來不以形。動靜寧有意。釋迦彌勒呼作他奴。菩薩聲聞不足婢視。上無攀仰。孤迥迥峭巍巍。下絕己躬。淨裸裸赤洒洒。所以道。我爲法王於法自在。得失是非安有罣礙。若能恁麽見得。雲岫居士昔不曾生。今亦無滅。其或未然。葉從霜後落。花向雪中開（卓杖一下）。
　　復擧。龐居士末後枕于迪相公膝囑曰。但願空諸所有。愼莫實諸所無。拈曰。龐居士平生氣呑佛祖。爭奈臨行手脚俱露。只如道愼莫實諸所無。如何辨拆去（擊拂曰）。二十空門元不著。一性如來體皆同。
　　施主請預修大祥忌辰。
　　諸佛妙門衆生心源。蕩蕩乎該橫窮竪恢恢焉蓋乾載坤。便見獨脫無依而如同一切。孤明自照以爍破群昏。譬如空隨方圓器。又似春長草木根。泯其所以豈以言宣。所以道。有物先天地。無形本寂寥。能爲萬象主不逐四時凋。是以一人發眞十虛消殞。六塵迥脫萬法歸元。生耶死耶。無可道。左之右之逢其源。到者裡百草頭上薦取活祖。閙巿門頭識得至尊。猶是功勛邊事。不涉離微一句。作麽生道（卓杖一下）。自携瓶去買村酒。却著衫來作主人（意旨不錄）。
　　復擧。世尊曰。一念普觀。無量劫無去無來。亦無住。如是了知三世事。超諸方便成十力。此是釋迦老子誘獎孩提底。山僧又有一偈。布施大衆去。一念頓超塵點劫。全非聖解與凡情。誰知佛祖那邊路。直蹈毘盧頂上行。
　　永德二年七月十九日。承大丞相命就于等持禪院。爲大聖寺殿從一品無相圓公大禪定尼盡七忌辰。丞相自書金剛經。
　　垂語曰。登山不避虎豹樵夫之勇也。入海不怕蛟龍漁夫之勇也。法戰當場不顧危亡衲僧之勇也。大坐當軒決勝千里上將之威也。今朝台旆列砌。日月照臨法筵。驚群作略要見其人。有麽（問答罷）。廼曰。寶劍出匣四海清平。明鏡當臺萬象影現。迦葉靈山微笑。達磨小林安心。西天四七葉葉聯芳。東土二三燈燈分焰。祖師吐露一句。截斷生死魔軍。知識直示一機。照破黑山鬼窟。自爾說法攪長河作蘇酪。手段變大地成黃金。黃梅七百叢中飛出嶺南瑞鳳。黃檗六十棒下敲出濟北麒麟。是以大樹風標蔭涼遍布天下。曹源正脈支派暗注東西。皇道不言化藉之遠傳。祖苑教化春爲之改觀。是名淨名掌上妙喜世界。亦謂法王毫端浮幢刹海。如是難測難量希有事。諸人還信得及麽。其或未然。試向相公一念誠實筆頭看（驀拈拄杖。卓一下曰）。一切諸佛及諸佛阿耨菩提法。皆從此流出（又卓一下。意旨不錄）。
　　復擧。雲門因僧問。如何是諸佛出身處。門曰。東山水上行。後來圓悟。拈曰。天寧卽不然。如何是諸佛出身處。薰風自南來。殿閣生微涼。今日若有人問如何是諸佛出身處。祗對他道。平岡松樹千年翠。覆蔭兒孫百世春。
　　同二十九日就于大聖寺。一家相率設盡七之齋會請。
　　世尊受珠龍女。百福相莊嚴。達磨付肉總持。萬里一條鐵。衲僧家有時拈一莖草作丈六金身。有時拈丈六金身作一莖草。放開捏聚全由我。殺活檎縱不讓他。所以芭蕉和尚曰。汝有拄杖子。我與汝拄杖子。汝無拄杖子。我奪汝拄杖子。若能於此著得頂門一隻眼。不斷煩惱證菩提。不出生死入涅槃。到者裡說甚露柱懷胎太清受點純清絕點眞常流注。雖然向上更有事在。諸人還會麽（卓拄杖一下）。靈雲打破長生鏡。依舊山河皇化中（意旨不錄）。
　　復擧。馮濟川見壁上繪死屍題曰。屍在者裡。其人何在。方知一靈不居皮袋。大慧禪師乃和曰。卽此形體卽是其人一靈皮袋。皮袋一靈濟川問頭。泥多佛大。大慧答處水長船高。今日若有人致者箇問。祇對他道。水底金烏天上日。眼中瞳子面前人。
　　山名大盛興公居士七周忌請。
　　（拈拄杖曰）塵劫來事總在于今。全藉者箇不假他術。古今天地古今日月。古今山河古今人倫。人倫自不人倫。承他恩力國泰民安。天地自不天地。得他蓋載春生夏長。生也非生。依他以生。滅也非滅。依他而滅。生滅滅已始爲安樂。只如生佛未興先一句子。作麽生道。夾路桃花風雨後。馬蹄何處避殘紅（卓一下）。
　　復擧。馮濟川題死屍因緣并大惠頌。拈曰。濟川以管窺豹。大惠和麩糶麵。子細檢點將來。行到水窺所。坐看雲起時。今日若有問屍在者裏其人何在。祗對他道。常憶江南三月裡。鷓鴣啼處百花香。

　　細川讃州太守寶洲繁公居士三十三回忌請就景德寺。
　　大道只在目前。見聲覺知是道。玄機迥越物外。道非見聞覺知。淨名開不二門。四八大士俱話墮。文殊示不來相。百萬人天不能窺。雖然近則眼睫眉毛。遠則天涯地角。若能於此薦得。淨邦穢界解脫道場。地獄天宮遊戲園觀。所以道靈光不昧萬古徽猷。入此門來莫存知解。正與麽時覺靈超脫一句。作麽生道（卓杖一下曰）。野橋無限春消息。不在梅梢與柳條。
　　復擧。古聖云。佛子住此地。卽是佛受用經行及坐臥常在於其中。古聖恁麽說話喚甚麽作此地。莫是實際理地麽。若恁麽會也爭得。莫是衆生心地麽。若恁麽會也爭得。畢竟如何是此地。平蕪盡處是青山。行人更在青山外。
　　中條秋峯威公居士斷七請。
　　聲前一句。佛也不知格外玄機。祖也不會放開鐵壁不住無爲。坐斷毘盧寧墮尊貴。直得。百草叢裡著著喚起阿爺。閙巿門頭頭頭推出天子。若能於此薦得。高高峯頂把纜立。深深海底點燈行。檎縱與奪不讓他。收來放去全由我到者裡。不妨截生死海古帆便揚。開寂滅場業鏡高掛。正與麽時不涉古今一句。作麽生道（擊拂曰）。水晶簾動微風起。滿架薔薇一院香。
　　復擧。僧問大龍。色身敗壊。如何是堅固法身。龍曰。山花開似錦。澗水湛如藍。此僧問頭兎頭覓角。大龍答處鐵牛鑄骨。子細檢點將來。君向潚湘我向秦。卽今若有人問色身敗壊如何是堅固法身。只對他道。谿聲長在耳。山色不離門。
　　至德元年甲子十一月二十八日。欽奉太上天皇睿命。就于大光明寺。恭爲國母陽祿門院三十三回忌御忌。
　　（拈香曰）此香菩提樹結菩提果。解脫香開解脫花。十劫道場熏力氣拈來。馥郁遍河沙。爇向寶爐供養。云云。恭願。前陽祿門院尊儀。千佛衆中爲智度母。三禪天上作玉仙尊。遂趺坐垂語曰。大光明藏開示。得時。龍象同會光嚴住持。山川圍遶改觀。草木敷榮發輝。誰把少林無孔笛。等閑橫向玉臺吹。有麽時有僧。出衆云。仙洞雲興。視飛龍於九五。梵王德大。統刹界於三千。答曰。黃河九曲出崑崙。進云。太上皇盡哀示恩波之罔極。准三宮資禮嘉孝道之有終。伎樂響天法鼓震地。好箇時節願聽擧揚。答曰。千江有水千江月。萬里無雲萬里天。進云。與麽則兎角點開千聖眼。龜毛拂盡九衢塵。答曰。大地一團鐵。進云。正當今日陽祿門院三十三回之御忌。大藏五千軸轉塵塵不退願輪。六和若干衆薦生生無垢仙駕。莫是答劬勞分麽。答曰。獅子出窟。象王截流。進云。將此深心奉塵刹。是則名爲報佛恩。答曰。水到渠成。進云。承聞昨者光嚴院奉爲國母大光明院詔和尚陞座。因僧問。混沌未分時如何。答曰。東山水上行。分後如何。黃鶴樓前鸚鵡洲。意旨作麽生。答曰。珊瑚枝枝撐著月。進云。今日陛堂重應勅命。未審與昔日是同是別。答曰。黃金不鑄黃金像。進云。只有天堪並。更無山可齊。答曰。雪山步步無閑草。進云。上來一一講讃還契當向上那一著麽。答曰。以我爲隱乎。吾無隱乎爾。進云。九夏寒巖雪。三冬枯木花。答曰。天降祥。地呈瑞。進云。上皇萬歲准后萬福大衆證明學人禮謝。答曰。若到諸方只與麽擧。僧禮拜。師廼曰。生佛未分光風作何色。生佛已分後雨從何來。去來不以形。動靜寧有意。達磨不來東土。人人常光現前。二祖不往西天。箇箇壁立萬仞。好箇清平世界。何處不解脫場。要行卽行。移步毘盧頂。要住卽住。敷座畢竟空。著底本來無相衣。喫底福田無米飯。常轉塵中大千經卷。長念無字大陀羅尼。以此報答四恩。萬國齊樂無爲化。以此濟度三有。十界全融當念中。雖然猶是功勛邊事。更有居頂一句子。諸人還會麽（驀拈拄杖卓一下曰）。來年更有新條在。惱亂春風卒未休（御願文宣讀畢）。復曰。淨名曰。直心是道場。無虛假故。過去諸佛以直心成正覺。現在諸菩薩以直心接物利生。未來修學人以直心斷除無明。從上列祖行棒行喝也以直心。天下老和尚傳燈聯芳也以直心。偉哉直心。聖主依之移風易俗。賢臣依之輔政安民。只箇直心一切無不成辨。且道。喚什麽作直心。千峯勢到嶽邊止。萬派聲歸海上消。夫一代藏教者。世尊將過去三祇百大劫積功累德自行化他事。促在靈山會上四十九年三百餘會說焉。太上天皇復將世尊一代說教。促於一日之頃卽轉之。非止親轉之。教人人悉知一念之上具有如是無量三昧解脫智慧門。若能於此得旨。延一日爲百劫。促百劫爲一日。一爲無量。無量爲一。小中現大。大中現小。於一毫端現寶王刹。坐微塵裏轉大法輪實不爲分外。因記得。昔日世尊勅文珠問維摩詰。在會百萬人天隨文殊後。入毘耶離城長者維摩詰室。舍利弗以小智小見意謂。許多人天衆當坐何處。長者知其意曰。舍利弗爲法來耶。爲床座來耶。咄敗闕不少。長者卽遣燈王三萬二千師子座來入室。丈室也不迫迮。舍利弗又謂。食時將至。此衆於何處食。長者又曰。仁者爲食來耶。爲法來耶。若是德山臨濟。三十棒用事。長者又曰。且待須臾。卽遣化菩薩。過上方四十二恒河沙佛土到衆香世界。稽首禮香積如來足。致敬無量白言。維摩詰曰。願得世尊所食之餘。當於娑婆世界施作佛事。使樂小法者得弘大道。亦使如來名聲普聞。如來乃盛滿鉢香飯與化菩薩。此時彼會九百萬菩薩。與化菩薩俱承佛威神力。須臾之間至維摩詰舍。長者棒此一鉢飯曰。此一鉢飯無量功德。智慧者所食之餘。莫以限量心食之。是以施百千無量人天衆飯猶如故。明知衆生因有限心不能發無限德。時彼菩薩問維摩詰。今此世尊釋迦牟尼佛以何說法。維摩詰曰。此土衆生剛强難化。故佛爲說剛强之語以調伏之。言是地獄是畜生。一一說十惡五逆之法。乃得入律行。維摩詰又曰。此土菩薩大悲堅固誠如所言。然其一世饒益衆生多於彼國百千劫行。所以者何。此娑婆世界有十事善法。諸餘淨土之所無有。何等爲十以布施攝貧窮。以淨戒攝毀禁。以忍辱攝瞋恚。以精進攝懈怠。以禪定攝亂意。以智慧攝愚癡。說除難法度八難者。以大乘法度樂小乘者。以諸善根濟無德者。常以四攝成就衆生。是爲十。蓋諸餘淨土功德成就。菩薩皆受生故。不聞聲聞辟支名。況復有十惡五逆等事乎。說此法時。百千天人皆得無生法忍。若人於此不生疑惑。昔日一會卽今日一會卽今日一會卽昔日一會。何以爲驗。一月普現一切水一切水月一月攝。恭惟。太上天皇今月二十八日。恭値國母陽祿門院三十三回御忌之辰。幸大光明寺。設大法筵。營作種種白善。叨命相國住持小比丘某陞座說法。諸大尊宿共同證明。大建轉經之會。堂上堂下奏微妙伎樂之音。左之右之飄霓裳羽衣之袖。供養十方三寶。廼請三界諸天。准三宮光降法筵。驚四衆百萬觀聽。諸尊官俯臨座側。傳一會萬代美談。昔宋文帝謂其臣何尚之曰。適見顏延之著論發明佛法。甚爲名理。並是開獎人意。若使率土之濱皆感此化。朕則垂拱坐致大平矣。尚之因進曰。夫百家之鄕十人持五戒卽十人淳謹。千室之邑百人修十善則百人和睦。持此風教以周寰區。編戶億千則仁人百萬。夫能行一善則去一惡。去一惡則息一刑。一刑息於家萬刑息於國。則陛下之坐致太平是也。當于此後五百歲末運之秋。四海清平萬民歸德。不言而化。不令而行。自非是菩薩乘大願力作聖主賢臣。內護眞諦外現俗諦。互相扶持孰能致然。恭惟。陽祿門院尊儀。關睢化行有年。螽斯德具見今。不知往年有甚因緣差別。忽被愛別離苦雲隔。徒赴幻妄流轉迷途。由是睿襟特瀝丹衷。盡孝道作此大法事。以之思之。因緣不差別。定知明見法性眞空之月。高登無垢正覺之場。然則衆生貪愛菩薩大悲也。否則何以成今日希有大法筵。寔是三寶證明諸天感應之所致也。若一一讃揚其功其德。海口也難宣。伏乞。尊恕上來講讃無限勝因。神靈峯稽首。梵王山點頭。
　　復擧。僧問雲門。如何是諸佛出身處。門曰。東山水上行。此僧問頭見義勇爲雲門答處鐵蛇橫古路。山僧則不然。若有人問如何是諸佛出身處。祗對他道。一條綠水接天遠。萬朶青山向殿朝。
　　陞座終。

智覺普明國師語錄卷第四。

　　拈香。

　　逹磨忌。
　　少林冷坐而壁九年。灼然春信從雪裡傳。隻履瘞在熊耳下。不知祖芳敷大千。
　　天龍多寶院御忌經散。
　　夢破鈞天知幾年。者回不願上昇僊。幢王刹界微塵裡。須轉法輪於大千。
　　臨川晦谷和尚忌。
　　此香諸佛不傳妙香。列祖無文印子。拈出輝古騰今。燒著熏天炙地。恭惟。前住臨川晦谷和尚雷霆辯河雲夢胸次。眼空四海之齒。氣呑彌天之安。多子塔前錯分半座。先師室內果添一籌。喫嗔拳生前。露全機滅後。一瓣海岸恩怨難分。兩處住山與奪不讓。摧邪露刄用了急磨。拂塵靈臺打破重照。將謂。千鈞强弩發有日。那料。百尺竿頭急翻身。喜在同氣得相求。恨結同聲不相應。祖門零落實堪嗟吁。鰲山舊因與誰相理。他藏身處沒蹤跡。三脚蝦蟇跳上天。無蹤跡處不歲身。無角鐵牛眠橫海。只如今日門下高弟借手山僧伸供養。未審他還來也無（揷香云）。荷花清曉露。何處不吹香。
　　就等持寺恭爲光嚴院。
　　此香群有太祖。萬物根源。金枝玉葉覆蔭乾坤。恭惟尊儀天地之量日月之明。處清淨無爲之宗。行皇極大中之道。濟世塗炭立傳萬國之歡聲。施惠溫良常恐一夫之不獲。仁心推在民腹。睿智元禀天資。海內仰何言之行。天上沐無私之化。萬機之暇古誥照心。一指之禪言外領意。受勅護法則不忘如來金言。建寺度僧則敲出達磨骨髓。一朝脫屣寶位遂見易服桑門。出爲世間最尊。退現法中希有。大人具大見。大智發大機。云呼虎錫入深。以甘龍盂汲澗。率身示四姓同稱釋氏。立志在三世了達導師。豈料仙夢回鈞天。忽使蒼生哭諒闇。只如今日共爲尊儀作大佛事。且淨智莊嚴一句。作麽生道（揷香云）。栴檀葉葉古風清。吹落人間香馥郁。
　　承勅爲光嚴院一百箇日。
　　破有法王乘願力。佛心天子比丘身。萬年佳運龜山寺。一念追回鷲嶺春。汲澗銅瓶應寶器。飛空瓦鉢是金輪。桑門聲價從玆重。教外流通更復新。大寂雲深檀特定。升遐幾日鼎湖因。睿襟猶見羹墻慕。送御香來卒哭辰。
　　共遇光嚴院小祥御忌。大光明寺佛殿開堂奉安三聖。
　　者箇如輪王鐵。無明窟宅悉皆摧破。如將軍令。煩惱魔軍無不降伏。如獅子絃。衆聲永絕和。如龍王雨。一味普隨根。如千鈞弩。不爲鼷鼠發機。如三摩定。無心善應無方。如苦海船筏。能度生死流轉。如寶幢摩尼。施與涅槃安樂。大日本國山城州梵王山大光明寺住持傳法沙門某。恭遇本寺大功德主先皇光嚴院小祥御忌。伏承聖命新造立聖廟。落成大佛寶殿。奉安本師釋迦如來文殊大士普賢菩薩。自於今月初一日。仍命合山清衆看閱某經。今當滿散謹爇此香供養云。恭惟。尊儀曾在靈山受佛勅。示生澆世力治國。萬乘至尊仰北辰。十善所熏見宿殖。果教百姓嚮淳風。亦化天下以皇極。海內烟塵不待掃。龍襟恩渥難可測。民免塗炭歡聲傳。人學忠孝恐不得。于玆脫屣寶位榮。永爲提獎迷倒惑。却嫌梁武學有爲。只貴達磨無功德。肩上雲披無相衣。鉢中香盛禪悅食。愍念三界枉輪廻。嗟嘆六道徒匍匐。去年忽躡西歸蹤。今日寂場空嚴飾。是權是實。天不知示來示去。三昧力寶殿新成。都史宮萬行圓備出自剋。但願諸佛諸菩薩龍天八部同賛翊。塵塵刹刹建法幢。長豁開妙莊嚴域。衞護龍子并龍孫。棠棣萬歲聯春色。
　　光嚴院大祥御忌。
　　調轉清商金氣秋。蓂開七葉越三周。神遊夢冷鈞天月。何事羹墻慕未休。共惟。尊儀德包二儀明壓兩曜。示尊國位居清淨無爲之宗。借路閻浮行皇極大中之道。實是佛心天子得非菩薩意生。救像季鬪諍之時則蒼生忽含昭蘇氣。降甘澤枯渴之日則緇林亦逢萠動春。一入空門永貴無相。瓦鉢底開香積。玉體上覆片雪。不効梁武遐蹤。直追世尊高躅。靈山付囑聲價彌重世間。少室單傳眞風遠振日域。爰遇大祥御忌。大開甘露施門。非只尊儀莊嚴寂場。亦得幽冥頓出牢獄。以何爲驗。御爐一炷香烟影。作雨爲霖覆大千。
　　大光明院五七日忌辰。
　　追薦尊儀冥福時。乾坤無物不傷悲。龍樓月冷鳳臺曉。子育蒼生更仰誰。共惟。尊儀乘大願力現作摩耶寶軀。位忍辱心賛佐刹利聖主。關睢化行于古。螽斯德見于今。仁惠配萬乘至尊。信根表諸佛智母。眞機內發如器中鍠。至鑑外明似臺上鏡。不拘五障纒縛。寧溺三從愛河。示世榮虛奢忽脫瓔珞細軟服。崇法寶最重長披無相福田衣。處世六十六年。雲駛月運。舟行岸移。歸眞三十五日。幻滅滅盡。非幻不滅。咸謂分仙袂北闕。那知唱成道南方。是故一界清淨十方清淨。一人成佛一切成佛（擧香云）。看看。尊儀現在者箇片木頭上。開示法皇無上陀羅尼門。悟入自己神通大光明藏。主伴同會。光嚴住持是名眞法供養如來。亦爲法界無量回向。更知有衲僧相見句子麽（鞠躬云）。金枝覆蔭三千界。玉葉騰芳億萬年。
　　施主請逆修。
　　從來共住不知名。換面改頭知幾生。心月高懸煩惱海。慈雲長覆涅槃城。只因一妄塵眞淨。終致千花翳太清。空實無花何結果。妄元非暗本來明。種因今日人修善。祈果當來力竭誠。施達三空功德大。香焚五分怨親平。信心才立泯迷悟。妄執何因別性情。所冀眞熏遍法界。如來智德悉圓成。
　　施主請。
　　靈光獨耀脫根塵。體露眞淨絕比倫。不見是男并是女。當知非鬼亦非神。尊堂面目只如此。孝子追攀不用頻。忌遇七周云設供。經書五部卽宣眞。末山機轉蓋纒夢。龍女全空垢障身。惠日光明般若海。妙香花放鷲峯春。涅槃臺上洒甘露。大集會中飛願輪。一念誠心通佛祖。三空淨施沒疎親。莊嚴報地見今日。寂滅道場開豁辰。更有衲僧分付處。孫枝子葉萬年新。
　　又。
　　三十三周一瞬中。行蹤難逐樹頭風。無功汗馬生前恨。不朽聲名身後雄。爰有孝尼修白善。力資冥福瀝丹忠。毫芒演出廣長相。智照除身惑障蒙。諸聖垂慈云可見。幽靈得益有何窮。鑊湯爐炭清涼地。劍樹刀山法界宮。七枝菡萏花吹露。五分妙香雲布空。消得當人誠至念。涅槃一路十方通。
　　承征夷大將軍鈞命。爲本光院無說大師。
　　海嶽難酧深重恩。相公一念徹眞源。供香諸聖資冥福。借手山僧薦淑魂。三世熾然無說說。幾人忘所不聞聞。脫離塵網心如月。覆蔭蒼生德配坤。露柱懷胎知幾許。虛空消殞見歸元。珠明滄海誰揮淚。日照藍田氣尚溫。法法轉成甘露味。塵塵不鎖涅槃門。大祥修設云圓滿。萬世光榮付子孫。
　　登眞院大禪定尼小祥忌請。
　　去歲今朝雨送梅。一天雲霧鎖愁來。珠簾繡帳猶仍舊。望在仙車去未回。共惟。某人累代積善家。一朝榮遇慶終始盡三從美。柔順性如水兼健剛。昇沈厭五障纒。貞潔心似玉含溫潤。化生品物氣應坤儀。字育黎元風協后德。雖處富貴樂心清淨無爲。無染塵勞。搜旨虛玄大道。非執龍女無垢界相。却分淨名無盡燈光。臨行果見正念現前。平生可知工夫著實。於玆相公深瀝丹衷而竭孝道。力修白善以報劬勞。寶殿新成。伏祈諸聖證明功德。方丈爲施立圖尊靈宴坐寂場。孝旣及民。民不與暴戾惡。善以奉國。國永息干戈災。推原四海清平偏出一心忠孝。誠哉。孝也通天地。至矣。德兮感鬼神。不是母德慈仁以致子道正大。小祥忌辰在近。無遮大會云開。且報資恩有。覆蔭兒孫一句。作麽生道（良久）。薰風自南來。殿閣生微涼。
　　施主請。
　　無始迷雲忽散。涅槃山高推性天月。本有慈風遠扇煩惱海。長揚惠日光。塵塵轉得末山眞機。世世傳持佛母心印。微塵數劫提獎含識。億千萬歲覆蔭兒孫。今日在家菩薩書寫父母恩重經。報答劬勞莫大之恩。還有諸聖證明龍天感應分麽（揷香云）。荷花何處不香風。
　　一色古峯道猷禪定門大祥忌請。
　　在家菩薩宰官身。賛佐朝廷三十春。武略起家勛業大。忠心奉國德行新。顧民塗炭運奇策。護法金湯飛願輪。四塞從玆傳聖化。三邊乃見絕烟塵。功成名遂退藏密。恬淡無爲以谷神。不二玄談誰敵手。無言說語未爲親。世間相上觀常住。俗諦門中示卽眞。逝水忽嘆何有後。忌齋云遇大祥辰。三年孝道感天地。七日勤修轉果因。公驗分明藏不得。一瓣海岸重千鈞。
　　性觀禪定尼七周忌（印造五部大經）。
　　此香華嚴界內深託本根。大集會中光茂枝葉。涅槃岸上開敷妙華。般若海中圓成覺果（云云）。共惟。某人貞潔身心玉蓮出水。柔和胸次春風入花。惟德養于中。其化見于外。產得千金子保持百世榮。棠棣連枝箎塤合調。一朝脫得塵網永劫遊戲無何。於玆賢子等迎七周忌辰盡無二孝道。眞諦俗諦並護。財施法施兼行。一念誠心諸佛出世。五部大教甘露門開。所冀某人無始蓋纒塵塵解脫。本有知德念念現前。覆蔭令子令孫。提獎或聞或見。
　　雙峯國師三十三回忌辰請。
　　處處眞兮處處眞。無蹤跡處不藏身。要知端的國師面。夜半扶桑掛日輪。共惟。眞慈一代龍門國師。千載祖苑龜鑑。智辯博達。定惠圓明。六處住山。五緣具足。慈雲遍布長洒苦海清涼。心月高懸頓滌塵勞惱熱。與奪拄杖不容人情。背觸竹箆寧打死漢。越格手段佛見法見俱摧。當機玄談禪病教病力遣。是以王臣嚮化。佛祖讓權。住世七十二年。不動佛界而應魔界。滅後三十三載。無壊無爲以歸無爲。去來只隨緣隱顯。是時也諸人還委悉麽。不是曉來寒徹骨。梅花爭得雪中香。
　　御忌經散。
　　今日年年延聖御。寂場推轉法王輪。谿聲有舌廣長相。山色當門清淨身。眞智普熏千億刹。大經元出一微塵。偉哉五分香雲供。遍界洒成甘露春。
　　登眞院大禪定尼大祥忌辰請。
　　三年孝道云將終。傾盡丹誠達聖聰。精進幢下忍辱鎧。方便門頭般若鋒。尊靈報地力嚴淨。累生迷妄蓋消融。王祥臥氷焉拔苦。丁蘭刻木未爲功。這回踏斷三車道。一超直入大寂空。五障雲開推惠日。十纒縛脫御眞風。聖賢是以垂昭鑑。龍天爲之賜感通。誠乎信謂功德母。出生諸善無有窮。一念穿過無量劫。十方接在寸心中。海內便見干戈息。天下應無姦凶雄。仁化德賓高麗國。法寶船載沙竭宮。白雉應瑞太平象。紫芝開祥甘露叢。惟孝所感物皆爾。卽眞卽俗絕異同。更願餘祐及萬世。壽山不動福海瀜。
　　慶賛書寫法華。
　　片雲捲影青山露。葉落歸根霜肅天。古不來兮今不去。環中一十又三年。伏惟。某人父母未生前面目。佛佛祖祖共交肩。寂兮寥兮該橫竪。寬也廓也絕表邊。迷雲忽翳昧性海。妙明眞照解倒懸。太虛消處狂花歇。幻夢空時心月圓。如是有人修冥福。何妨立地脫蓋纒。方便三車門外道。純圓一實火中蓮。心心佛土誰嚴淨。念念靈山自儼然。諸聖同證此功德。含識也須結善緣。衣珠露洒白毫筆。瑤臺光湧紫檀烟。良哉法財無價施。分明字字超三千。
　　爲等持院殿仁山大居士七周忌辰請。
    去來不動一眞空。誰把三車輪異同。大樹蔭涼千百載。孫枝子葉起清風。大日本國山城州京師居住奉三寶弟子。征夷大將軍亞相源朝臣某甲。今月二十九日伏値故大樹贈一品等持院殿仁山大居士七周忌辰。自於今月二十一日依止等持禪寺。齋戒十日自書寫法華。看經誦呪燒香展拜日夜無懈。又且敦請南北二京名師碩德。講經論義五日。勤修五種妙行七日。以伸十種供養。修念佛三昧行一夜。啓祕密灌頂會一日。造立塔婆八萬四千基。以至行大赦施貧乏。凡作善品目不遑枚擧。今日當周備之辰。平等捨財。入于五山禪刹。設供佛齋僧拈香諷經會之次。就于本寺特命清衆。書寫大乘妙法蓮華經。又借山僧手爇此寶香。供養周遍法界摩訶毘盧遮那如來千百億化身釋迦牟尼大覺世尊文殊普賢等諸大薩埵及微塵刹界一切三寶。所褒善利併周回施尊儀冥福。餘熏被法界含情。共惟。台靈乘大願力來歸一實際。去去無所至。月落不離天。來來無所從。水流元在海。其輔君也煉五色以補天漏。其降敵也提三尺以致太平。握斷乾坤三十年。終無喜慍之色。掃蕩烟塵六十國。遠播忠孝之風。建造塔婆表示衆生本有。書寫大藏點開諸佛妙門。日繪地藏尊容。念念濟度諸趣。曾參達磨玄旨。步步踏斷毘盧。是實是權不可得測。內祕外現誰敢窺之。今當七周忌辰。特書大乘妙典。一字猶超三千價直。七喩況宣六萬微言。賢嗣孝心應以貫古今通天地。台靈報地當知融淨穢空怨親。更有難思句。諸人還會麽（擧香云）。看看。遍界香飄菡萏風。
　　爲相州太守天臺鑑公禪定門三十三周忌辰請（平氏高時）。
　　此香諸佛道樹列祖傳芳。生長怨親平等區域。敷榮物我一如覺場。大日本國山城州京師居住奉三寶弟子。征夷大將軍亞相源某甲。今月二十二日伏値前朝相州太守天臺鑑公禪定門及戰陣亡歿諸位覺靈三十三周遠忌之辰。特盡家財開法場。嚴備香華燈燭等妙供。拜請本寺堂上和尚。陞座說法。亦復奉請名刹諸大尊宿。此同證明之次。借手天龍住持比丘某甲。爇此寶香供養（云云）。恭惟。覺靈躡右幕下蹤第八葉。效周亞夫治三十霜。物理終始非凡庸可測。世道通塞實曆數所當。遂見陵移成谷。何怪海枯變桑。此時相公甫四歲。不令武威振八荒。天授人與回風淳素。時至德建佐政君王。仁化能救塗炭。利濟無有限量。爰當三十三周遠忌。書寫六萬餘言金章。供佛齋僧資冥福。陞座說法提宗綱。果知令眞熏徹實際。更有何妄業成夢鄕。今日修善巾解結。積劫無明雪投湯。著著無不轉身一路。塵塵助發本有靈光。且何以爲驗。水晶簾動微風起。滿架薔薇一院香。
　　一色古峯道猷禪定門七周忌辰請。
　　倏忽光陰急似弦。青春不再嘆流年。七周云到一彈指。寒鎖千山。氷鎖川。恭惟。某人一代英雄蓋世忠義。謙讓在內韜略兼全。可謂皇家藩屏。實是衙門輔弼。是以三邊令行。風行草偃。千里威加電卷星飛。宜乎緇素之徒望風景仰。姦凶之黨倒戈歸降。致敬釋門欣求無上妙道。秉志祖域搜索教外玄宗。不壊俗諦示眞。深入不二談實。自非是種夙因深正。曷能得感現果純誠。所謂了過去因依現在果。鑑未來果以現在因。住世七十有餘年。到處隨緣增長佛種。歸眞二千三百日。那知乘願建立法幢。今日孝男瀝盡無二丹誠。勤修諸品白業。仰凝昊天罔極望。以報劬勞莫大恩。所冀本有惠日現前。無始迷雲消散。不假三車誘引。直登一實覺場。客作夢鄕忽脫離。長者家業永領受。塵塵賑濟貧乏。念念覆蔭兒孫。更有轉身一句子。看看。七枝菡萏火中花。
　　前住檀林尼寺東海觀長老盡七忌辰請。
    處處眞兮處處眞。無蹤跡處不藏身。莫言夜壑舟移去。若木花開東海春。共惟。前住檀林東海長老男兒志氣女子丈夫。假示有三從而無拘五障。了知苦樂道所在。明破罪福本來空。曾入國師門參扣玄中意旨。晚主檀林席。提持向上機關。嘆總持强分皮。貴末山不露頂。不見男女相三十餘年。踏斷生死場四十九日。不住涅槃眞樂。寧滯無爲化城。非鬼非神正體露。堂堂左轉右轉。盤珠轉轆轆。山僧深欲問長老末後一句。長老却窺得山僧不在此間。大圓鏡裡無路藏身。無垢界內宜唱正覺。諸人今日瀝盡丹悃增崇品位。還有爲他出氣分麽。一夜落花雨。滿城流水香。
　　靈江徹和尚大祥忌辰請。
　　此香祖師心印衲僧訣。涅不緇兮磨不磷。今日爲他伸供養。一回拈出一回新。共惟。前住瑞光靈江和尚。生而信有此事。夙曾爲具正因。尋師參禪問道。甘自喫苦嘗辛。南遊萬里不怕鯨波嶮。支那四百圖探驪窟珍。一挨一拶捉敗鐵牛骨。三喚三應嚇殺舜若神。當初長枝葉鳳臺雨。歸來深本根龜山春。闢寶光洪基。莖草上現梵王刹。居瑞光丈室。拂子頭轉大法輪。金剛腦後露影。那吒面前藏身。此是末後一著。喝下雷動刹塵。門下高弟設大祥齋會。諸人還知尊靈應此辰麽（揷香云）。良哉解脫知見力。覆蔭兒孫鎭長熏（辭世頌。欲知居處不隣神仙。金剛腦後那吒面前。喝一喝）。
　　有僧命大衆書蓮經懺罪請。
　　善果元生於善因。方袍圓頂揖天人。有爲康樂百年夢。無相福田多劫春。非取涅槃登覺岸。安成三昧度迷津。白牛鞭起三乘外。寶所莊嚴一念眞。步步香吹紅菡萏。時時瑞布白毫雲。人人衣裡得如意。箇箇毫端轉法輪。五逆頓空調達記。十方唯妙法王身。斯經功德絕思議。六趣四生蒙益均。
　　山名中書了山道義居士卒哭請（書蓮經）。
　　卒哭時來情未終。南柯夢冷大槐宮。杜鵑又惜春歸去。啼斷陰森夏木中。共惟。台靈昧却本光。知幾塵點。深正宿熏云顯發。豪善種族託幻身。謙讓推人如水就下。柔和化物似陽融寒。奉君忠心自見國家安靜。事親孝道長春父母襟懷。咸謂得朝廷賛政臣。何料遭逝波不返嘆。雖然彩雲易收影。當知性海本湛然。昔日生而不生鏡裡空。今日滅而不滅日中斗。廣大佛事念念開無遮會場。七軸妙文字字超刹寶施福。塵塵寶所何適不可。物物衣珠信手堪拈。早須鞭起露地白牛。却來誘引火宅諸子。衆善莊嚴盡美。金言所演不虛（擧香云）。看看。春香吹上百花枝。
    爲芝田瑞監寺小祥忌（慶賛書寫蓮經）。
　　去年七夕又今年。人去時來嘆逝川。三脚驢兒無影迹。背風蹈斷瑞芝田（擧香云）。者箇從來無向背。何更有正偏。難見如日中斗。希有同火裏蓮。果熟非雨露力。生長在天地先。昧之爲愚爲陋。了之至聖至賢。雪峯把作無柄杓舀來佛祖。楊岐拈爲栗棘蓬供養人天。瑞監寺承此熏力立至寶所。乘彼願輪普化有緣。諸人試向毫端看。靈山一會猶儼然。
　　明秀禪尼三十三回忌請。
　　此香無枝葉。離相亦絕名。然流出一切。無事不圓成（云云）。眞淨界中無一翳。不知何處著死生。鑿開混沌呈面目。露柱懷胎木人驚。遂使業風動性海。於中相奪又相傾。了則空性無變易。不會月輪見虧盈。慈母遺愛隨逝水。孝男扣頭資幽冥。三十三回如彈指。一色一香伸至誠。齋供千口比丘衆。同揚萬行神呪聲。無邊刹土應赴感。諸聖龍天咸證明。毫端唱道娑竭女。塵中轉法利群萠。頭頭指出衣裡寶。物物莊嚴涅槃城。皇天無親惟德輔。兒孫忠孝有誰爭。有誰爭（揷香）。火裡蓮華吹雪馨（雪降）。
　　淨美禪尼十三年忌請。
　　幻夢推移夜壑舟。擡眸一十有三周。了知來去無前後。廣劫愛河當下休（擧香云）。者箇一念信心下種。無相眞修固根。生長全藉衆生心地。圓成寧離菩提道場。陰陽不能遷。劫火亦何壊。失之於旨面隔五分身香。得之於心立開六趣迷暗。爰孝子某深憑者箇熏力。專致先妣追修。生死本空。摩尼非五色。迷悟無異。衆器歸一金。以此眞熏嚴淨慈母報地。托彼餘蔭。保任兒孫榮昌。者是本地風光喚作未生面目。且何以爲驗。火中生蓮終不壊。
　　青龍弘誓開山鉤叟和尚三十三回忌請。
    恭惟。眞慈汲龍淵流。分大明焰。早辭父母。高揖君臣。緇衣終不拂紅塵。青鞋何敢履紫陌。戒珠光透濁劫波清。心月影圓覺天雲卷。破蒲團上推出一座覩史宮。折拄杖頭攪動四海遠烟浪。常在家舍探過知識門庭。不涉途程。看盡江山風月。禪心山不動。弘誓海缺深。空花結果八十八秋。以幻法成就幻衆。水月掩光三十三歲。出眞際又入眞空。一炷兜樓燒不灰。歷山瀝盡牙根水。
　　放牛和尚七周忌請。
　　青山不動率都面。碧玉巍巍拔厚坤。稽首如如眞正體。當來彌勒會中尊。共惟。前住南禪放牛和尚大禪師。希世優曇。苦海船筏。聲馳四遠化被兩朝。王臣景仰嚮風。天龍擁護推轂。一代法匠佛祖讓權。五處住山魔外潜迹。白拈手段吹毛急磨。黃龍威風蟄雷大震。銅瓶雲澍九霄雨。鉢囊花放百城春。將謂當年携隻履歸。那知他刹取法幢立。一來一去太虛片雲。全死全生摩尼隨色。涅槃後有大人相。蛇呑鼈鼻虎咬大蟲。那伽定開三昧門。焰發氷河龍吟枯木。只如今日門下高弟盡誠伸法供。至竟功歸何處（揷香云）。五分香雲當當世。千光餘烈刹刹塵（辭世頌曰。一去一來全生全死。虎咬大虫蛇呑鼈鼻）。
　　默翁和尚七年忌請。
　　望入鴒原已七年。逝波不返急於弦。虛空開得來時口。葉落千山骨露天。共惟。某戒行珠潔定惠月圓。曾扣知識門。活手死伎親驗盡。深入先師室熱喝嗔拳甘受過。剛毅性如松柏耐歲寒。慈悲化似蕙蘭薰幽谷。一朝空手携隻履。無蹤跡處不藏身。今日高弟設忌齋。花根自有春風約。山僧眉毛厮結五十歲。老兄因緣差別七八霜。卽今抹拶相逢。如何爲安慰去（揷香）。好箇莊嚴華藏界。重重湧出妙高臺。
　　爲赤松則祐自天請。
　　鐵打身心見孝誠。梅花吹雪暗香清。年年此日伊蒲供。引得龍天爲證明。伏惟。某武略拔群。文道正名。撫民治國以易化。折衝威世無不驚。外現聲聞形。彈呵二乘滯寂。內祕菩薩行。大張六度門庭。竹椅蒲團坐斷佛祖。金鎚寶劍摧伏魔兵。法雲甘露長消熱惱。寶林春色轉觀光榮。去來無象飛鳥迹。生滅徒傳空谷聲。刹刹靈山眞寶所。塵塵覺路非化城。覆蔭兒孫幾千載。餘熏也須蒙蒼生。看看。爐中一炷栴檀木。遍界飄香優鉢英。
　　開山大歡喜寺廣照禪師七周忌請。
　　共惟。前住眞如開山本寺廣照禪師。智才淵愽行學該通。入意翁室扣靈巖宗。親提祖師印子。高掛佛光神銅。遊刄眞如。握斷無柄寶劍。開刹金地現出一座雄峯。手段捧青天撒白雨。機鋒叱死蛇作活龍。七周忌齋力盡善美。一生德業猶動王公。何以爲驗。一笑和氣歡喜面。百花萠動仲春風（此日賜號）。
    爲寶積寺仙臺禪定尼請。
　　這箇南方覺地菩提果。沙竭龍宮無價珠。信手拈來伸供養。吹雲甘露博山爐。共惟。某男兒志氣女人丈夫。不拘五障纒縛。脫離三從規模。探教外宗了西來曾無祖意。問無味話笑東山不知他奴。希有火中優鉢。貞潔淤泥芙蕖。臨行蹈斷末山頂。改轍莫隨鐵磨途。解脫服預期當來授記。寶積號已自今日稱呼。至竟成得什麽邊事。大哉者箇眞熏力。恰似逢春枯槁蘇。
　　飯尾先覺民公居士三十三回忌。
　　三十三秋槐下夢。覺來非假亦非眞。白雲兒訪青山父。將謂當年曾避秦。共惟。某人囊錐穎脫。國家器刀筆終歸。删定人禀性溫良民化篤。養懷虛白道情純。禪參南院啐遭喙。口吸西江主驗賓。孝子有忠兼有信。深心通佛又通神。云迎遠忌瀝丹悃。想見當時永訣辰。五分寶香嚴報地。七枝甘露滌根塵。施從無相福田大。惠至洪慈德化均。因感乃誠知乃父。宜將斯道覺斯民。奉師力破無明窟。捨地永充香火因。書寫毫移靈鷲會。受持舌吐妙蓮春。人人不昧華嚴境。箇箇悟來衣裡珍。般若海風帆到岸。涅槃山月玉推輪。奇哉古佛廣長說。全在英檀一念新。
　　明秀禪尼三十三回忌請。
　　一段信香通古今。熏成五分法王身。非男非女離諸相。覺樹花開性地春。共惟。某人無明推窮全波是水。幻身照破千花卽空。一靈不昧如月在天。五障清淨似蓮出濁。現婦女相全育養功。得孝子賢盡追修善。伯瑜泣杖未爲眞實。目連救親是名報恩。華嚴法界彰目前。化城寶所非心外。如是持斯經。也如是轉。謂之不生不滅大涅槃。慈風保任兒孫。餘熏提獎含識（擧香云）。看看。栴檀葉葉古風清。便見人間香馥郁。
　　施主請。
　　此香群有心源諸佛智母。從無住本流出萬端。猶膚寸雲施大千雨。三草二木靡不受潤。百界千如至竟歸空。拔却生死根株名般若利劍。照破無明黑暗號金剛寶焰。今日有人嚴備一色一香妙供。力爲亡母追修三十三年寂場。所冀一念解脫香塵塵熏徹。本有光明藏刹刹打開。濟度歷劫怨親。供養恒沙賢聖。
　　中周都聞預修。
　　此香指其體則佛寶法寶僧寶。語其用則戒香定香惠香。諸聖得熏圖開花結實。列祖傳信貴奕葉聯芳。信手拈來作微妙供。隨處不妨開寂滅場。三十三年只消當念。一出一沒無可商量。夜壑舟移人未去。半炊梁熟夢猶長。周也周也。起金沙池上微風起。菡萏吹香水殿凉。
　　上椙霜臺實相眞公居士盡七請。
　　秋風蕭索滿空霜。節後黃花空晚芳。七七流光嘆逝水。身前身後事茫茫。共惟。某人夙因深正。現果觀光。起家武略拔其萃。治國文化又無雙。孝情竭誠一飯不忘父母。忠心守節斯須無負君將。搜教外旨信萬般此道所在。參國師禪了一事無可思量。左之右之打開淨名丈室。擧足下足遊戲古佛道場。三際覓心終不可得。一朝翻身歸何有鄕。追修白善如春行大地。無相布施似日上扶桑。也知今日謝塵骨肉。乘願他利爲法金湯。何以爲驗。火裡妙華轉馨香。
　　四州總轄常久居士爲景德開山正覺國師三十三回忌請。
　　德化春行大地。三草二木無不沐恩。道眼月懸中天。千江萬水悉皆影現。提智慧劍摧破鬼窟邪徒。據法空床濟度苦海迷倒。住世七十七歲。擧王臣執弟子之儀。滅後三十三年。雖農商生渴仰之信。寔是龍吟雲起。虎嘯風生。自然而然。泯其所以。爰弟子優婆塞身爲國雖運決勝籌。心爲法力設伊蒲供。奇哉一鉢神通飯。熏得四衆毛孔香。
　　靈峯開山寶洲珍長老盡七請。
　　浮世八十有餘霜。夜壑舟移夢一場。眞淨界中無起滅。包含萬象燭靈光。共惟。某人陰德柔順坤儀禀天。以信爲諸善源。運慈爲生長母。現女人相同賛毘耶室中化儀。參祖師禪不屑無垢世界成佛。混塵勞不染。如玉出泥中。處富貴無心。似春在花上。令孫令子皆爲國家雄材。惟孝惟忠偏行人倫大本。是以棣蕚聯輝無高下。椿葉奕世益榮昌。所謂現婦女身施其功。作比丘尼度其衆。一期了寂滅爲樂。永劫示那伽徹眞。孝男扣首瀝丹衷。清衆竭誠修白業。人人筆下嚴報地。箇箇舌頭吐妙蓮。五分寶香飾法身瓔珞。三昧智水濯煩惱垢塵。十方佛土遊戲場鞭起白牛。是今日更有不露頂一句。末山突兀在雲中。何以爲驗。栴檀葉葉古風清。吹落人間香馥郁。
　　至德甲子臘月三日。就佛心寺爲大林和尚十三回忌請。
　　一十三年大寂中。眞風自振佛心宗。當臺明鏡無遺照。萬丈深淵有臥龍。共惟。前住南禪僧海禪師大林大和尚。天下龐眉一代翁。津梁迷渡見其功。佛海僧海圓明月。戒香定香薝蔔風。熏徹塵沙成道果。包含萬象。照眞空。誰知祖父不傳訣別有靈犀一點通。當機妙用丈挑日。隨處玄談山答鐘。安衆恢開瑞巖寺。激徒每呼主人公。云攝化權携隻履。不知何處追行蹤。內院曉深慈氏夢。龍華春遠率陀宮。七日莊嚴修白善。百味珍饈瀝丹衷。元無聖地可超越。寧有品位更增崇。伸屈龍鱗猶在蟄。整儀鳳羽覽成叢。英檀竭誠伸供養。山僧助喜禮慈容。一爐沈水九重上。靉靆瑞雲擎日紅。
　　同臘月初七爲寶篋院殿請。
　　古鏡臺前無間隔。年年此日笑顏新。兒孫餘祐八千歲。奕葉大椿知幾春。共惟。尊儀握斷乾坤二十載。一劍霜清七十州。終無喜怒行差別行。一切但以公道斷之。蘇枯槁則旱天霖雨。濟沈溺則迷渡津梁。皇天無親惟德必輔。王春有序不令化周。賛佐一人鹽梅調鼎。外護三寶金城湯池。歸眞幾乎二十年。攀慕恰如二三月。修善通佛。目連度迷界親。惟孝感天。孟宗抽雪中笋。五日講說敲出諸宗骨髓妙心。七軸金文開示諸佛出興大事。唯此一事實。不妨頓超化城。餘二則非眞。直下坐斷寶所。何以爲證。曉來一朶寒梅玉。漏泄春香臘八先。

　　小佛事。

　　天寧寺三聖安座開光明。
　　萬德莊嚴兩足尊。堂堂妙相照群昏。雖然此座不曾動。隨處法幢開化門。共惟。摩訶毘盧舍那無上世尊三曼跋陀大士文殊師利菩薩塵塵三聖物物十身。量包太虛寧墮諸數。其相從無相中示相。譬如三春在百花。其慈至大慈無緣慈。恰同一月降萬水。毛孔刹土消當念。心聞洞十方。般若靈鋒摧群邪。眞智絕對待。主伴同會爲現諸威儀。事理圓融常演廣長相。祖師承此恩力傳心印無窮。神靈籍他威光護人法永劫。更有行說不到處。山僧爲諸人點發去也（以筆點三聖眼）。毫頭點出金剛眼。箇箇頂門千日明。
　　樞府新建寶閣。奉安圓通大士安座。
　　一念莊嚴水月場。吉祥爲座寶光雲。奇哉自在神通力。楊柳洒春甘露香。共惟。觀世音菩薩誓願海深妙相月朗。已唱正覺過去。復受記莂當來。爲度苦海流轉生。却作諸佛法王子。我此堪忍世界大士緣不可量。佛身與將軍身天龍及夜叉衆。應現曾無前後。隨方知幾劫波。其慈也上合諸佛妙心。秋光一樣家家月。其悲也下應衆生渴仰。春色千般樹樹花。三摩定中自發無作妙用。十四無畏開示本有圓通。宜乎六十二億薩埵不如三十二應功德。所以大悲如大地載物。無邊善根籍之出生。大悲如杲日麗天。無始暗冥當頭消滅。大悲爲壽山福海。一切人民無不仰望。大悲爲金城湯池。一切怨賊近傍不得。是以我大檀越治國先菩薩慈。慈悲卽是觀音。觀音別無有體。生日亦同生日。明知歷劫結緣。有祈應念圓成。譬如空谷答響。爲報此廣大恩力。新開寶閣延尊容。今請天龍比丘。對衆安座說法。虛空可有盡日。賛嘆終無窮時。莫謂山僧窄口門。千佛讃之不可及。稽首我大慈悲父。不動此座應十方。
　　檀林寺釋迦安座開光明。
　　（以筆點云）正眼點開堅密身。河沙福聚一齊新。菩提座上拈花手。放出靈山萬古春。共惟。大覺世尊五百塵劫先唱無上道。千百億國外轉不退輪。其輪清淨常騰惠光沙界。其道廣大長澍甘露刹塵。萬德妙相千眼不能窺覷。一點悲心海口也難指陳。衆流歸海同味。所演唯一乘道。諸法以空爲座。所示是大事因。只如今日大覺世尊坐一毫頭上揭示正法眼。迦葉微笑阿難合掌。畢竟功歸何處（良久）。有水皆含月。無山不帶雲。
　　等持寺地藏安座。
　　佉山移在一莖草。八萬妙門彈指成。只爲英檀心地穩。十方應念致清平。共惟。佉羅陀山主地藏願王大菩薩。不動一實境常示十輪因。發越本有光明滅除無始癡闇。寶珠在掌。無不賑濟衆生困窮。金錫隨身。到處擊碎諸趣牢獄。坐鎭平等性地則稱之金剛幢尊。降伏煩惱魔軍則名之勝軍大士。是以親受靈山付囑長求苦海沈淪。一身普現塵數身。千江有水千江月。一地具足無量地。萬里無雲萬里天。只如今日開此道場奉安十萬尊像。至竟功歸何處。塵塵擎出菩提座。刹刹恢開大施門。
　　天寧寺聖僧文殊大士安座開光明。
　　塵沙數劫法王子。赴感隨緣不宰功。坐斷菩提師子座。頂門千日點雙瞳。共惟。大聖曼殊室利大薩埵。七佛規範萬德寶躬。破無明則開示本有智火。裂愛網則磨礱般若靈鋒。致問圓覺場中窮諸佛本起。承勅楞嚴會上撰衆聖圓通。攝最上根內祕菩薩行。摧增上慢外現比丘容。野干掃除吼師子。死蛇拈起走活龍。常住眞際成就諸有。長在刹土利濟無窮。門門行布千江有水千江月。念念那伽萬里無雲萬里空。偉哉大士惠眼力。法法曾不礙圓融。諸人還知妙德三昧麽。凡聖從來同斯地。經行坐臥在其中。
　　建福寺千手安座開光明。
　　久遠劫先已唱道。不取正覺却同塵。此方教體在音聞。蝦蟇蚯蚓開普門。楞嚴會上圓通撰。文殊大智讃其德。上合諸佛同慈力。下與衆生有悲仰。大哉自在神通力。救苦尋聲靡不周。八萬四千清淨因。三十二應國土身。無邊刹海布慈雲。塵沙國土澍甘露。沾一滴者消熱惱。大火坑內獲清涼。我此伽藍亦如是。一椽一柱含法界。法界涉入鏡照鏡。帝網重重光交光。若聖若凡同受庇。自利利他應無窮。願以此大功德聚。生生嚴淨正覺場。長同菩薩種類身。以此深心報四恩。稽首千手大悲願。菩提座上開千眼。
　　掛龍華殿額。
　　毫光杲杲帶重輪。都史天宮應念新。補處慈尊成道瑞。龍華三會正斯辰。共惟。高揭示此扁額。永賑濟彼迷津。願力之所成就功德亦見純眞。一毛巨海包含三千刹土。一月衆水何止百億分身。種種妙莊嚴不出當念。重重寶樓閣全現一塵。佛佛據此場受記。祖祖居此地接人。天子標之爲民父母。賢良依之作國藩鎭。炳兮煥兮福被一切。瞻之仰之齊結良因。便見風調雨順國泰俗淳。且以何爲驗（指額云）。龍翔鳳舞玉芳春。
　　韋馱天開光明。
　　誓爲如來衞法城。手持寶杵碎魔兵。山僧亦借纖毫力。點出金剛活眼睛。共惟。三洲護法韋馱尊天多聞天子天衆奇英。不忘靈山付囑。力救澆世衆生。曾缺天供打破小乘管見。遠掃番冦立旌聖主至誠。有禱速應。無願不成。護惜千年常住。管顧三寶康寧。善哉本具淨天眼。洞視三千掌上明。
　　大幢庵山門掛額。
　　兩輪日月推門扇。八字豁開標大幢。運出吾家心地藏。實堪法寶施無方。無字字義不著畫。眞印印子轉觀光。當陽掛起文彩全彰。直得。山川改觀鳳翥鸞翔。草木鍾秀玉振金相。此是諸佛出身一路。好箇廣大門戶。無不迷情入作。出入無不道場。只如今日不消彈指入門一句。如何商量（指額云）。瑞氣騰空甘露雨。春風正續萬年芳。
　　平田和尚入塔（大明國師嗣。辭世偈。有明月行空清風匝地之語）。
　　惠日聖主菩提樹王。覆蔭含生照破幽暗。戒行俱潔。其質也如隨色珠。宗說兼通。其量也似呑川海。德重當代。化被異朝。高據名藍則王臣景仰。深入禪寂則佛魔無窺。挑燈大明之室。龍吟枯木。分甘天授之地。雲興大虛。雖然聲價壓齒安（習鑿齒字彥威。少有材氣。云晋永和中人也。桑門道安與之相見曰。彌天釋道安。習曰。四海習鑿齒時以爲佳對）。爭奈壽算異趙安（傳燈錄第四卷趙州觀音院。又曰東院。從諗禪師。姓郝氏。南泉嗣。壽一百二十。後謚眞際禪師。嵩嶽慧安國師。姓衞氏。五祖弘忍大師嗣。壽一百二十八。隋開皇二年壬寅生。唐景龍三年己酉滅。時稱老安國師）。百尺竿頭翻筋斗。便見明月行空。十方世界爲戲場。引得清風匝地。出生入死馬頷驢腮。玉轉珠回日面月面。此是老師遊戲三昧。諸人還知卽今大坐處麽（指塔曰）。落落團團無縫罅。門風永扇劫壼天（龍吟·雲興·天授共菴號）。
　　鎖龕。
　　翻身蹈斷死生關。不管人間行路難。寂滅道場天地闊。暮雲重疊鎖春山。共惟（某人）。天姿拔萃。風度毅然。武門輔弼文士。祖室修鍊英賢。聲價喧國。德馨熏天。一朝打翻鏡像。永劫不拘幻緣。直饒恁麽去猶是走外邊。且道。畢竟如何是居士眞實行履處（撫龕云）。金鎖玄關能掣斷。春雲收盡月嬋娟。
　　妙卸上座起骨。
　　當頭脫卸本來衣。正是虛空骨露時。百尺竿頭須進步（見于傳燈第十卷長沙岑禪師傳。百丈竿頭不動人。雖然得入未爲眞。百丈竿頭須進步。十方世界是全身。僧問。只如百丈竿頭。如何進步。師云。朗州山澧州水）。心心心莫住希夷。且百尺竿頭作麽生進步。有佛處不得住。無佛處急走過。
　　良察上座起龕。
　　蹈翻圓覺伽藍了。寂滅場中氣更豪。好箇衲僧行脚眼。不妨千里察秋毫。且道。作麽生是行脚眼（良久）。丈夫自有衝天氣。不向如來行處行。
　　登眞院禪定尼火。
　　等閑蹈斷涅槃門。拂雨南風樹樹昏。將謂春歸無覓處。聯輝棣蕚照乾坤。共惟。尊靈宿善所熏現果。可見生具丈夫氣。且示婦女身。溫和被物春在花。貞潔守節蓮出水。柔順之行推及天下。三從之美終化海寰。是實無忝關睢德。可謂能効螽斯風。爰解三界無安。乃知一實可向。遊心密嚴妙境則無事不眞。搜旨教外玄門則無相可見。不羨南方成佛。能躡西歸遐蹤。寂滅云現前。幻緣永脫離。生死視園觀。去來付岸舟。畢竟那裡是他眞歸處（打圓相）火裏優曇遍界香。
　　鐵船濟公庵主起骨。
　　百煉黃金鑄骨頭。趙州勘破有來由。快哉清濟一條水。截過黃河九曲流。蹈斷鐵船重轉步。也知騎鶴下楊州。
　　東陵和尚入祖堂。
　　涅槃後有大人相。面目堂堂不露蹤。更看洞然明白處。鷺鶿立雪不相同。共惟。前住天龍東陵大和尚。道濟末運。量包虛空。定惠並照。宗說兼通。高唱新豐古曲。再振曹山眞風。曾換步夜明簾外。乃回機雲外室中。宜乎千鈞之道。憑於一臂而東。去來以時有異。利濟應處何窮。只如眞淨界中無位次。且向何處見慈容（捧牌云）。隱顯不曾離此座。扶桑夜半日輪紅。
　　周持書記火。
　　生涯喪盡無可保持。三關打破佛也不知。蠟人跳入洪波裡。鼓動乾坤橐鑰吹。正當與麽時。那裏是他安身立命處（擧火把云）烈焰堆中片雪飛。
　　常圓菴主火。
　　圓明了智不緣心念。出生入死得無罣礙。劫火洞然大千俱壊。未審者箇還壊也無。若下得一轉語。不妨火裏得路行。
　　敦都寺火。
　　敦厚一片身心護惜千年常住。拈却楊岐栗棘蓬。咨決吾宗跨竈句。頂上三百斤鐵枷。一朝放得下便去。更管甚有漏無漏笟籬木杓大乘小乘錢索井索。轉身一路烈焰中。莫惜乎面門燎却。
　　鐵舟和尚雲居菴入祖堂。
　　場開大寂盡三千。莫謂西歸攝化權。是法由來住法位。青山緣水共依然。共惟。前住萬壽鐵舟和尚。機用穎脫。定惠兼圓。曾凌鯨波嶮。不誇蛙井天。短杖探過支那法窟。芒鞋蹈斷百城風烟。法無異味宗非促延。參透諸方差別句。領略天龍一指禪。匡徒補陀小刹。不欺力遊刄象外。開室萬壽名藍。隨流妙垂手巿廛。聲名道德今烏頭子。文章事業古老風顛。逆順之行難得而測。大人之相云見現前。如子歸就父一句。又作麽生鐵舟。撞著合同船。
　　天龍蒙山和尚入祖堂。
　　塵塵總是此座。物物無不眞容。隱顯如鏡臨像。去來終不露蹤。共惟。前住當山蒙山大和尚。德充霄壊。名重西東。應機手段盤珠圓轉。解環妙智湯雪相融。慈悲喝下摧伏魔外。殺活杖頭打發盲聾。端居丈室掣開金殿鎖。高據名藍撞動玉樓鍾。佛光餘照廣被。龍淵正派遠通。壽山可比泰岳。胸次知幾雲夢。度生緣畢化儀云終。打筋斗梵天上。振眞風大寂中。諸人還知眞歸處麽。虎豹不棲城巿。鳳凰只宿梧桐。
　　仁木玉林璟公居士點眼安座入塔。
　　眞諦不離成俗諦。無生滅處轉身來。當軒大坐是今日。覆蔭兒孫活眼開。共惟（某人）。宿善內熏。現報外應。忠孝以行己。文武以興家。奉君裨將上和下順。傳勅布令國泰民安。言不妄發。發則必行。籌不輒運。運則決勝。是以姦凶徒望風而退。廉明士不招而來。風度可謂古楊大年作略。實是今諸葛亮。歷扣祖室問道參禪。外護佛門供僧建寺。莫謂去年今月永謝浮世。須知今月今日大開寂場。只如今日奉菩薩戒尼性照布施一千僧衆營作廣大佛事。至竟功勳歸何處。是法由來住法位。爍迦羅眼絕纖埃。
　　周尊侍者火。
　　周尊侍者投跡緇林向一紀。五雲天上鳳凰兒。南柯夢冷翻身去。玉轉珠回自不知。周尊侍者將謂。侍者孤負我。元來我孤負侍者。諸人還知孤負處麽。花從空裡發。火向水中燒。
　　無外察首座火。
　　人天眼目佛祖骨髓了玄旨一枝。察秋毫千里。蹈翻圓覺伽藍不居平等性智。生死去來園觀游戲。至竟那裡是他安身立命處（擧火把云）。火裏優曇吹雪披。
　　佐佐木崇綱居士火。
　　十方薄伽梵。一路涅槃門。大寂現前句。西江一口呑。共惟（某人）。面顏春暖志氣霜嚴。其武也足以指揮三軍。其仁也可以安撫百姓。姓是宇多聖裔。家爲江左的傳。咸謂可出坐而決勝之良。豈料忽作秀而不實之嘆。宿熏所發。親曾受三歸衣盂。當果難量。誰同入不二境界。奄然當啓手足。自若不異平生。那知穢界謝塵緣。轉生淨刹植德本。此是居士借路經過底。更知有本命元辰下落處麽（擲火把）。歷劫不壊火中蓮。
　　起龕。
　　機猷敏達神姿粹溫。觀妙道樞。遊心聖域。生而具鹽梅手。不肯競干戈雄。時到羽翼國家則帷幄籌決勝千里。令降坐鎭邊塞則不言德布化九州。韜略安民以感鬼神。忠誠貫日而通天地。和氣春融愜一時望。大節山立致萬世功。晚年歸來授將相以一卷書。昔日曾見參國師以單傳旨。一朝令啓手足。長往而如坐忘。洪業雲綿延。賢裔星繁布。實是在家菩薩。可謂了事丈夫。雖然更有轉身一路在（指門外云）。看看。山河變作玻璃地。門外車鞭大白牛（撫龕）。
　　仁木天壽持公居士火。
　　保持天壽忽歸元。幻滅滅時非幻存。掃雨南薰吹入奏。月明一路涅槃門。共惟（某人）。積代簮纓。萬人英傑。天姿高邁。風度軒昻。韜略兼全安民。文武相濟治國。是實朝延良器。豈非國家雄材。爰謝夢幻塵緣。永歸何有妙域。咸謂尺頭短折。那知寂滅現前。正與麽時那裏是他安身立命處（擲下火把云）。花從空裡發。火向水中燒（于時雨晴月出）。
　　勝光院殿江月照公禪定尼火。
　　靈臺照破乾城夢。逝水難留夜壑舟。一路涅槃門大啓。更深月在柳梢頭。共惟（某人）。假緣合時空華結果。幻塵謝處水鏡掩光。五障靈機江月轉空。三毒妙性淨蓮出水。平生無善不追薦。末後有路歸無何。心地藏本來豁開。龍女成佛不消當念。衣裡珠何曾失却。達多狂性歇卽菩提。諸人還知江月別有轉身句麽（擧火把云）。野火不燒盡。春風吹又生。
　　士岐豫州太守雲岫慶公居士火。
　　如如妙體非今古。皮袋元來是一靈。了却濟川無限意。鐵船火裏逐風行。共惟（某人）。風度軒昻。志氣超邁。驚群作略遠揚父祖聲名。貫日忠心高見兄弟德化。箕裘業是以彌盛大。棠棣春爲之益聯輝。坐斷不二門頭卽眞示俗。全提無功德話建寺度僧。四大性空本無可脫。三際夢斷更超何生。左之右之一步活一步。眼裏耳裏滴水便滴凍。好箇時節火焰爲居士說法。三世諸佛立地聽。莫是他安身立命處麽（擲火把云）。紅爐爆出鐵烏龜。
　　中周都聞逆修火。
　　四大非有主。三界本無家菩提及煩惱。陽焰與空花眞性非生亦非滅。元來全水是全波。不顧楊岐蹇驢子。管甚象骨鼈鼻蛇。罷却從前提點他閑事。且喜卽今喪盡破生涯（以火把指云）。直向無生國裡去。火中推出白牛車。
　　安威月海道清居士火。
　　谿山蕭瑟氣悲哉。白露秋清信鴈來。報道人歸歸大寂。塵塵擎出涅槃臺。共惟（某人）。一身類槁木。百念付死灰。早辭國家俸祿。永忺出世法財。聚頭說無生話作家宴。問禪味鐵橛子養聖胎。生前預修身後冥福。心田深種道芽根栽。可謂當年龐大老。豈非今日張秀才。臨行別有付囑一句子。諸人還知麽（擧火把云）。千足萬足。猛火一堆。
　　仁木左京兆春山永公居士持地院入壽牌。
　　名詮自性性何所詮。春山不動雲寂月圓。共惟（某人）。精神如岳意氣衝天。國家雄將朝延英賢。忽了浮世虛幻。知有物義不遷。累代欲留名身後。今日預安牌生前。生而不生坤六斷。滅而不滅乾三連。乾三連坤六斷。鵠自白烏元玄。更有物我一如句。虛空齊壽福無邊（安牌云）。巍巍坐斷金剛座。覆蔭兒孫千萬年。
　　惠林喜叟慶公大姊入祖堂（栗棘菴門下）。
　　共惟。前住當山喜叟慶公長老。男兒氣宇。淑人好述。心厭塵染。相慕比丘。貞潔蓮出水。戒行珠處流。靈臺翳盡掛梵光月。栗棘時至熟惠林秋。活脫機不在鐵磨下。向上路行末山頭。諸人還知眞落處麽（擧牌云）。長居祖位護宗猷。
　　大聖寺殿從一品無相圓公禪定尼火。
　　逝波弦急去悠悠。鐵索難欄夜壑舟。古鏡臺前藏影質。不知何處覓蹤由。共惟（某人）。青雲天上貴裔。丹闕樓中仙儔。承柔坤儀而具丈夫志氣。齊剛乾德能爲師傳好述。早扣意翁室參決祖意。晚升金潭場同氣相求。信取虛玄道立處非外。了知無著宗轉處卽幽。規矩今日秦國太。俊機昔年凌行流。只如寂滅現前脫殼漏子。那裡是他安身立命處（擧起火把云）。火雲朶朶燒空處。月上天心分外秋。
　　仁木春山居士掩土（全身收在壼中）。
　　左京兆春山永公居士。眞空性水性地眞源。運轉壼中日月。開張方外乾坤。頭頭無生活路。步步何有歸元。萬緣頓脫却。一靈鎭長存。寂滅爲我常樂。福壽併付兒孫。善矣功成名遂處。塵塵開豁涅槃門。
　　淨居開山春巖常公大師火。
　　浮世夢破六十八年。末山倒卓火裡擎蓮。共惟（某人）。曾示五障相不染塵垢緣。一入三寶數力修最上禪。心拂拭非臺鏡。慈期度利濟船。觀浮榮不異水泡。念無常如救頭燃。且以幻藥治幻病。却把眞術學眞仙。生來死去。空花起滅。左轉右轉盤珠影圓。一靈眞性該今古。萬劫輪迴非促延。只如卽今春巖別有轉身一路。諸人還知麽（以火把打圓相云）。愛道丹心誰瀝盡。千山楓葉火燒天。
　　惠忍上座火。
　　（學火把云）惠忍上座忍辱禪定波羅蜜只在當人一眞實。八十八年幻夢驚。火裏蝍蟟飛呑日。飛呑日（擲下火把云）。十月寒風吹篳篥。
　　三秀院不遷和尚小祥忌。創建卵塔奉安慈像。安座開光明（辭世偈云。生也恁麽。死也恁麽。不死不生。恁麽恁麽）。
　　（以筆點兩眼云）恁麽去兮恁麽來。去來玉轉又珠回。去年今日轉身眼。今日今年爲點開。共惟。前住南禪勅謚佛照慈明禪師大和尚。一代聲名。同門法將。氣空諸有。明破群昏。惠劍高提掃除魔雲重翳。慈風遠播發越佛日光明。寔是末運導師。可謂苦海船筏。試刄六處小刹緇素雲集嚮風。發弩兩山名藍。龍象圍遶乞命。住世七十一歲。化緣如火在薪。入滅三十六旬。隱顯同雲運月。莫謂西歸遺隻履。那知他刹建法幢。道合相公門開無縫寶塔。德驚天聽號謚佛照慈明。我本無所希求。自然得此大寶。諸人要知此大寶麽。以一偈下注脚去也。落落團團含法界。風清月白雪梅春。菩提座上巍然面。便是金剛不壊身。

智覺普明國師語錄卷第五。

　　佛祖讃。

　　釋迦。
　　塵點劫前曾唱道。閻浮借路且經過。靈山四十九年說。一朶春風不較多。
　　藥師。
　　信手拈來無可捨。頭頭收在藥壼中。塵勞八萬四千病。須與醫王大願空。
　　彌陀。
　　十萬億西安樂土。山河推出箇彌陀。樹林水鳥廣長舌。莫觸是吾雄猛麽。
　　不生不滅本來面。是謂之無量壽尊。十萬億西清泰土。一毫頭上化開門。
　　彌勒。
　　花笑鳥啼春正中。龍華報曉率陀鐘。灼然天上無彌勒。睡足方知茶味濃。
　　文殊。
　　三尺提來般若鋒。狻猊吼處絕狐蹤。吉祥步步黃金土。八字門開瓦礫叢。
　　普賢。
　　手執斯經轉法輪。峨嵋擎出一微塵。千江有水千江月。稽首衆生恒順身。
　　觀音。
　　一瓶菡萏劫壼風。定起三摩月上空。稽首此方眞教主。圓通終不證圓通。
　　達磨。
　　廓然無聖陽春曲。楊子風寒白雪歌。重把少林無孔笛。夜深吹徹盡山河。
　　維摩。
　　掌上陶家輪世界。鉢中香積飯人天。衆生病眼空何日。珍重毘耶金粟仙。
　　待問世尊毘舍離。不知此病起於癡。各談三十二醫藥。可惜當年缺一錐。
　　燈王三萬二千座。眩惑凡愚丈室中。用盡規模無可用。耳聾口啞病元空。
　　須菩提。
　　華嚴會上全藏跡。般若鋒前獨露身。只箇金剛無把柄。提持須是解空人。
　　解空第一老尊慈。因甚天花動地吹。百鳥不來春睡足。甚深般若絕希奇。
　　慣曾對佛嘆希有。摩詰門頭受屈深。般若元空無所畏。云何不動伏其心。
　　佛圖澄。
　　迷津船筏釋門樞。意出塵勞無所娛。身內有光常照室。滿懷須是夜明珠。
　　無心常轉意中輪。役鬼呵神化日新。掌上磨成千里鏡。佛魔何處得藏身。
　　四攝見宜柯伐柯。塔鈴相語救時多。靈山春色千年後。放在一盂優鉢羅。
　　傳大士。
　　衣鉢依前在率陀。松山抱佛臥烟蘿。不除煩惱不修定。稽首當來阿逸多。
　　春入雙林睡正濃。子規啼遍百花風。塵塵彌勒眞彌勒。內院幾聲三會鐘。
　　空手看樓解打樓。只圖甘露布金秋。度生爲急忘知足。脚下橋流水不流。
　　誌公和尚。
　　戲劇場中昨夢回。借他面具面門開。梁朝祚與塔婆等。彈指纔消應手來。
　　寶刀皇尺龜毛拂。併把三朝付一枝。十二面中那箇正。毘婆尸佛不曾知。
　　面門擘破誑梁王。寧怪鷹巢示此生。可惜西來活祖意。一齊埋沒作同坑。
　　明教大師。
　　翳翳釋天將末光。惟師願力復回陽。書成春布祇園樹。遠近只聞薝蔔香。
　　佛運陵遲類斷絃。鸞膠筆力續來全。鐔津一柱撐天下。屹立如山障百川。
　　輔教高騰佛日明。筆鋒三寸掃魔兵。火中蓮吐是非舌。罵得圓通十萬聲。
　　端師子。
　　看破毛頭百億獅。一毛頭上脫筌蹄。翠峯夢冷洞庭月。款乃自東還自西。
　　金毛跳入野狐群。眞假爭來勢十分。皮下雖然知有血。奈何眼裡又無筋。
　　筋斗翻來勢未窮。讀書山上振威風。廣長無畏紅蓮舌。不與西河弄底同。
　　泉大道。
　　到處叢林橫逆多。大機不讓攪西河。風雷忽地傾湫手。嚇得慈明入草窠。
　　一條腰帶縛長松。應手觸翻湫下龍。只箇掣風吾大道。更嫌何物不眞宗。
　　七十餘員知識門。慈明獨許白拈孫。杖頭豁却趙州眼。掛起胡蘆作酒樽。
　　破竈墮。
　　泥瓦合成三尺丈。竈神因甚得生天。髑髏裡底如無眼。誰肯庵前磨碌塼。
　　嵩岳珪。
　　無心是戒復何防。爭奈家私向外揚。東嶺移來春萬木。風呵雨罵不曾藏。
　　太原孚上座。
　　讃揚三德演三因。笑裏之刀是殺人。畫角一聲霜月曉。五更吹轉落梅春。
　　正覺國師夢中拜瞻像（圓相中坐）。
　　圓陀陀地現慈容。擘不開兮混不同。非假非眞非寤寐。靈光爍破十虛空。
　　同坐禪像。
　　坐斷乾坤。一默雷奔。佛祖命脈。水出崑崙。
    佛德禪師玉林璇長老請。
　　入作佛國室。逍遙正覺場。戒珠清撤澄五濁海。心月高懸圓三昧光。人天推轂。王臣歸德。慈悲化物。花木向陽。不受瞎驢直裰。痛罵普化風狂。更有箇賛不及處。夜半紅日上扶桑。
　　蒙山和尚長安太初長老請。
　　握斷南院密印。振起正續宗風。慈悲喝下摧伏魔外。殺活杖頭打發盲聾。手段掣開金殿鎖。說法撞動玉樓鐘。佛光餘照普被。龍淵正派遠通。夫是之謂一國之師四海之翁者也。
　　實田和尚元會首座請。
　　舌上四河博辯。胸次八九雲夢。親續佛燈光焰。遠振大覺遺風。妙密鉗鎚烹鍜佛祖。背觸竹箆敲打鳳龍。欲隱彌露底事。日日日出於東。
　　傑翁和尚是頓侍者請。
　　三尺龜毛挑白日。一尋兎角攪黃河。住山六處五緣具。是謂火中優鉢羅。
　　北翁塞和尚。
　　濟北瞎驢種草。東山瓜瓞寧馨。面目霜嚴氷冽。道化雨施雲行。偉矣乃翁鎖口訣。扶桑樹上祝螟𧖜。
　　覺元庵主（近江長福寺開山）。
　　師夫南院。祖是佛光。揮龜毛拂。據曲椽床。開山長福。選佛覺場。要知端的。生緣洛陽。
　　太虛和尚。
　　聲名籍甚量包太虛。靈龜殼中藏六。天龍頷下抉珠。一指禪用不盡。三昧力推有餘。七尺柱杖揭示隻眼。四處爐鞴煆煉玄徒。透過平地荆棘了。黃梅春色別一壼。
　　晦谷和尚。
　　祖廣濟。父心宗。辯河懸舌。學海湛胸。臨物如明鏡。應扣似洪鐘。德化無隱顯。不信看眞容。
　　方外和尚周一藏主請。
　　入佛國鄕。升正覺場。秉無柄拂。據曲椽床胸無城巿。口有雌黃參徒如水赴壑。叢規似網振綱。夫是之謂能破的中的。立方外方者也。
　　常喜山菩提院開山圓明律師。
　　智慧淵博。道眼徹眞。戒德磨珠潔。行業積雪新。利濟如一雨潤。慈忍似百花春。興律南山再世。弘密龍樹分身。夫是之謂度生橋畔菩提主常喜山頭日月輪者也。
　　威德院法印權大僧都行源（天滿天神宮）。
　　傳教燈燈令子。智者的的遠孫。三千界如假立一念。八百功德互用諸根。空假修證靡不中道。安樂妙行何讓獨尊。神靈垂迹護法八吉祥地。帝御飛鸞駐蹕大威德門。駕鞭白牛七十六歲。舌吐紅蓮六萬餘言。實是法中教主。可謂徹萬行源。
　　日照山高山寺開山默室久禪師（大覺門下嗣仙碁山。塔號大岡）。
　　汲蘭谿派流。提碁山鈯斧。室開久默三昧門。日照高山五緣土。七十一年攝化權。大用現前涅槃路。
　　萬松山慧日寺開山特峯奇禪師。
　　父佛國。祖佛光。杖頭挑日域。鉢囊盛大唐。萬松山上宗主。惠日寺裡法王。
　　建福尼寺中興開山花林嚴長老。
　　行積氷雪。戒潔海珠。離男女相。撥轉圓機。加沙拖地。不掛寸絲。帶心宗印。呼佛爲兒。
　　欽奉聖命賛光嚴院御眞。
　　人中至尊。法中希有。瞻之仰之。泰山北斗。
　　龐居士。
　　喪盡生涯赤骨窮。搬柴運水是神通。男兒自有娘生口。要見西江一吸空。
　　龐婆龐女又龐翁。活說無生火宅中。門外三車非我道。鉢花春入鐵叉叢。
　　活計沈湘幾萬錢。心空登第選場禪。江西探得水筋骨。却向湘南打鐵船。
　　呂洞賓。
　　一喝當機伎便休。蓬瀛水淺懶回頭。玄玄不踐曾行路。匣裡霜寒五岳秋。
　　蓬萊日上弱瀛紅。藥袋春風萬里空。豈料吹毛三尺劍。黃龍喝下便成龍。
　　驗過黃龍遭毒拳。飛空利劍不如鈆胡蘆傾盡山川老。眼冷蓬萊島外天。
　　喪却三千好日辰。一枝待放碧桃春。這回捉敗守屍鬼。蹈斷六鰲歸去人。
　　等持院殿征夷大將軍仁山大居士。
　　掃洗煙塵大樹風。皇家柱礎佛梁棟。三尺劍坐乾坤鎭。一卷書與鬼神通。致君堯舜上。濟民塗炭中。賢賢志氣。將將威雄。
　　寶篋院殿征夷大將軍瑞山大居士。
　　致君帝堯。回風淳素。武門棟梁。法城外護。
　　仁木京兆玉林居士。
　　本來無相相。非俗亦非眞。正令全提處。玉林千歲春。
　　源氏江月道人。
　　具男兒氣。參最上禪。其性希有。如出水蓮。
　　安威雄峯居士。
　　卽眞而俗。卽俗以眞。眞俗不二國家良臣。
　　佐佐木雪江居士。
　　清和直下源流。聲名振六十州。歷代武門猛將。奕世君子好述。修己追風淳素代。爲君輕身危難秋。玄談深入淨名室。鞱略全運留侯籌。大建禪教律精舍。齊安戒定惠比丘。菩薩宰官應現。如來付囑端由。吾師啐啄應不謬。法城金湯世焉廋。孫枝子葉百千載。無限清風吹未休。
　　赤松實翁世貞居士壽像。
　　起家武略。驚世聲名。扣禪焰惠室。護法覺雄城。內祕外現融眞俗。勇決靖退見壽康。丹山春日貞松翠。覆蔭兒孫千歲榮。
　　播州法幢寺檀越超公物外居士眞相孝子永摸庵主請賛。
　　聰明禀性。謀略超倫。武以服敵。慈以養民。參禪扣正覺室。修行忘幻化身。捨宅立開金地。安僧永轉法輪。竹椅蒲團作伴。柱杖拂子爲隣。夫是之謂世間計便宜底人。
　　筆匠淨藝。
　　氣衝斗九天。眼察毫千里。不屑蒙恬築長城五字。歷扣祖門搜眞俗不二。掇轉摩尼何椀鳴。三世諸佛掌握裏。

　　自讃。

　　樞府太夫人請（如光號瑤池）。
　　古鏡掛起當臺。管甚漢現胡來。佛祖逃迹無路。魔外爲之膽摧。拈得龜毛輕一拂。塵塵刹刹鼓風雷。
　　法雲佐長老謂（號汝霖）。
　　竪起拂子清風八極。擲下柱杖雲雨三千。不是神通妙用。亦非法爾如然世尊掩室有日。祖師面壁九年。汝霖汝霖還知落處。麽急須拈起鐵牛鞭。
　　周祐藏主請。
　　不肯祖師禪。神仙有甚傳。倒騎虎丘虎。高把鐵牛鞭。擊碎珊瑚月。蹈翻鏡裡天。祐藏主一國黃金無縫塔。風清月白合同船（咦）。
　　周高侍者請。
　　撾鹽官鼓據空王床。徒聚萬象舌演廣長。高侍者信不信。犀牛扇破還牛日。八極清風吹起涼。
　　中鈞侍者請。
　　露地白牛無可追求。犀扇已破汝何不休。
　　周芳侍者請。
　　周芳侍者請讃。惟愚如何得賛。爲汝說老婆禪。他時莫勞三喚。
　　梵玉侍者請。
　　非眞非假。是何形容。紙襖字字。敗闕重重。
    周慶侍者請。
　　殺活柱杖。妙密鉗鎚。諸聖命脈。列祖眞機（咦）。南陽呼侍者。鹽官索牛兒。
　　百執事左金吾雪谿光公居士請。
　　柱杖頭挑日月。竹箆下定龍蛇。若問承誰恩力。淨名杜詞毘耶。
　　源匠作高節護公居士請。
　　氷霜面目。生鐵身心。寒巖虎嘯。枯木龍吟。高節高節。更有西江吸盡句。黃金終不愽黃金。
　　如芳春洞禪定尼請。
　　古鏡掛當臺。菱花遍界開。佛祖窺不得。魔外潜迹來。竹箆歸握處。刹刹起風雷。
　　禪人請。
　　這骨律錐。老益無狀。露影藏身。揚聲止響。據曲椽床。何所提唱。恣癡放頑。無人抵掌。只箇不傳傳。分付殺活杖。
　　這箇無面目漢。只解獵縣遊州。有時破珠求影。有時拈金作鍮。佛界接他不住。魔宮何復能收。而今四海平如鏡。依舊春風百草頭。
　　杖頭挑日月。拂下鎭坤維。歡喜普天和氣。發惡遍地蒺蔾。八臂那吒無處摸索。千眼大悲何敢得窺。知道承他恩力。至竟他是阿誰（咦）。
　　通身無影像。脫體露堂堂。若能恁麽覷得破。冷處元來在鑊湯。
　　這箇癡圍子。元來無面觜。露影明鏡外。藏身古鏡裏。物以萬來。我以一視。此一何攸歸（咦）。吾無隱乎爾。
　　咄箇驢漢。眼裡無睛。雷門懸布鼓。牛跡內滄溟。碌甎把磨鏡。鈆刀淬發硎。他不慕聖。已不重靈。畫也畫不就。描也描不成。昨夜磨盤生八角。舌頭當的帝都丁。頭顱禿盡。痩骨崚嶒。不止波底撈月。又解日裡藏氷。逗到一物無爲。驘得百事不能。欲知端的處。座上無老僧。
　　竹箆胡揮亂打。拂子竪抹橫該。指呼佛祖伴魔外。直得虛空笑口開。
　　竹箆敲打佛祖。曲椽坐斷乾坤。眞實直指處。千江月一痕。
　　這無面目漢。全無德可賛。汝若信不及。擘破虛空看。
　　毀我太妍。賛我太醜。只有誑兒拳。更無含血口。
　　脫白露淨。無可形模。分明下筆。一場糢糊頂門無眼。頷下有眉。全是不是。鳳林吒之。
　　形質魯愚。全無規模。父母不傳訣。以吾爲隱乎（咦）。
　　飢鷹爪下奪肉。猛虎口裏分飡。竹箆不背觸。胡揮亂打看看。
　　棒頭敲出龍鳳。喝下振起風雷。此是家傳祕訣。今日八字打開。
　　古鏡外出手。明鏡裡藏身。構得構不得。花開碓觜春。
　　南辰後打睡。北斗裏藏身。更問行李處。布衫重七斤。
　　眼張三角。頭峭五嶽。更問如何。竹箆在握。
　　渠非我我似渠。眞面目狀難如。
　　卽心卽佛鐵牛骨。非心非佛龜毛拂。今日分明說與他。覓珠須是驪龍窟。
　　半身
　　脚跟下事絕商量。面目堂堂不覆藏。呼應機先如得路。春風繫在百花場（周鳳侍者請）。
　　脚跟下事絕商量。竪四橫三不覆藏。無位眞人撫掌笑。眉毛頷下尺餘長。
　　枯木形骸生鐵心。不將和氣上青春。從空放下從空立。萬象之中獨露身。
　　萬仭崖頭潜通迹時。脚跟下事沒人知。神光立雪渾相似。不問安心煩祖師。
　　頭峭五嶽。眼張三角。娘生面具分明。元來毋勞彫琢。若論脚跟下事。子不啐母不啄。
　　頭髮髼鬆。叉手當胸。脚跟下事。百匝千重。
　　脚跟下事。不曾覆藏。眼張三角。口缺四方。
    圓相中。
　　人人具足箇箇圓。三世諸佛同一舌。這箇若似打殺老僧。不似也是一團生鐵。別別閉門造車。出門合轍。
　　昌樹書記繪夢中所見之像請。
　　夢中說夢。俱入南華。扶桑借路。大唐經過。寤寐非一。眞假如何。玉几瑞阜。鬪額叫多。六十九歲。彼此㦬懡。妙喜界中錯逢著。寒山拾得笑呵呵。
　　梵興侍者臨行持白絹請。
　　咄這無面目漢。拽下虛空爲床。汝若具古靈手。可謂不謬參方。

　　頌古。

　　世尊拈花。
　　當年百萬靈山衆。迦葉面前無覺雄。大梵手中花一朶。更嫌何處不春風。
　　迦葉刹竿。
　　迦葉刹竿親倒卓。金襴衣上五雲鮮。等閑蓋却千江口。直得銀河下九天。
　　達磨見梁武帝。
　　海印光中鼓沒絃。風波不動臥龍眠。玉簫吹徹凌霄曉。撥動陽春白雪天。
　　二祖安心。
　　萬層嵩嶽雪連天。可祖疑團透頂堅。三拜起來無所得。大唐人眼一時穿。
　　世尊曰。初自鹿野苑終至跋提河未嘗說一字。
　　鹿苑跋提三百會。爲他吹網滿風多。淵龍元不陶家物。一夜雷轟壁上梭。
　　外道問佛。不問有言。不問無言。
　　三寸舌頭藏陷穽。却遭千里折衝機。俊蹄終不勞鞭影。百戰場中得路歸。
　　毘耶杜口。
　　大悲香積所薰飯。甘露春回列聖叢。室利舌頭師子吼。毘耶贏得放盲聾。
　　女子出定。
　　文殊待要罔明機。女子身中入定時。一隻破鞋綿密補。也知利劍不如錐。
　　提婆赤幡。
　　百尺樓鐘擊一聲。五天應手掃魔兵。輪飛白日三千界。北地黃河徹底清。
　　師子尊者。
　　爲他懺罪首嬰鋒。一點悲心貫日紅。染得桃花千尺浪。至今三月起潜龍。
　　央崛產難。
　　賢聖劫中羅刹種。身心殺盡得康安。瞿曇一道大神呪。妄語無根救產難。
　　廣額屠兒成佛。
　　廣額屠兒眞烈漢。屠刀放下越三祇。元來恁麽地麁糙。千佛數中無此機。
　　經曰先世罪業應墮惡道。以今世人輕賤故。先世罪業卽爲消滅。
　　戲場矮子隨人轉。浩浩塵中一箇僧。木杓頭邊鎌切菜。蒲萄棚上月爲燈。
　　馬祖陞堂百丈卷席。
　　傾蓋相逢猶是鈍。眉毛才貶箭離弦。仙家一著死生訣。樵子人間七百年。
　　臨濟三頓棒。
　　六十烏藤徹骨慈。起家何似破家時。打爺拳向大愚振。天下聞雷五逆兒。
　　卽心卽佛。
　　佛卽心兮心卽佛。太阿利劍擲揮空。無端截斷馬師舌。火裡蝍蟟呑大虫。
　　非心非佛。
　　非佛非心事若何。擡眸鷄子過新羅。金毛不顧鵰殘肉。渴鹿空追陽焰波。
　　不是心不是佛不是物。
　　不是心兮不是物。誰家竈裡火無烟。鐵蛇驚起路傍草。不借風雷直上天。
　　雲門胡餅。
　　機鋒滿肚問禪人。越格超宗請指陳。甘露元爲天上味。蝦蟇終是海龍珍。
　　僧問巴陵。祖意教意是同是別。
　　珠穿九曲玄中妙。玉解連環格外機。挨落天邊雙日月。搏桑鬪額弗波提。
　　趙州狗子無佛性。
　　塗毒當軒掛起時。十方諸佛眼如眉。望風遠近膽先喪。劈面一槌知屬誰。
　　龍牙參翠微臨濟。
　　蒲團禪板重如山。拈掇纔行便不堪。霹靂一聲雷已過。蒼龍猶自在澄潭。
　　僧問大龍。色身敗壊。如何是堅固法身。曰。山花開似錦。澗水湛如藍。
　　師子捉兎自不欺。威風振地三千里。作家鑑在來問先。春至山花映澗水。
　　僧問雲門。樹凋葉落時如何。曰。體露金風。
　　樹凋葉落甚時節。體露金風作者知。匣裏吹毛元不動。珊瑚撐月一枝枝。
　　僧問香林。如何是衲衣下事。曰。臘月火燒山。
　　衲衣下事不知穿。臘月燒山火亙天。路上行人休轉腦。此船過後更無船。
　　僧問智門。般若體用。
　　蚌含明月兎懷胎。一合乾坤玉匣開。不有空生談般若。釋天正好雨花來。
　　南泉斬猫兒。
　　南泉空手把鋤頭。趙老步行跨水牛。人從橋上依前過。便見橋流水不流。
　　臨濟遷化囑三聖。
　　吾家法眼矩投規。萬鍛爐中不鑄錐。一喝送行超刹寶。瞎驢蹈倒五須彌。
　　保福長慶遊山。
　　妙高孤頂白雲中。只是礙人荆棘叢。不得二師俱惜許。爭知一路向玄通。
　　僧問大隋。劫火洞然大千俱壊。未審者箇壊不壊。
　　洞然劫火至天時。刹土三千付一吹。翳盡空消他亦壊。鐵牛無骨又無皮。
　　枯樁犬吠暗中鬼。斷索人驚月中蛇。劫火壊時他亦壊。春風桃李幾回花。
　　趙州蘿蔔。
　　深錐一問難回避。蘿蔔發來强弩機。擊碎黑山閑鬼窟。那吒頂上火星飛。
　　麻谷持錫。到章敬南泉。
　　丹竈氣秋雲已開。一天風露漫山來。上昇人只貪明月。吹徹玉簫過鳳臺。
　　無著見文殊。
　　滿目文殊隨指迷。金毛吼處白雲低。玻璃錯中眯麻毒。可惜當初缺粥箆。
　　無著後來以攪粥箆打文殊。
　　憶昔山中喫賺多。粥箆拈起便還他。修行三大劫菩薩。不奈鉢盂無柄何。
　　佛眼禪師示衆曰。有一人。失路宿空屋中。夜有一鬼。負一死屍至。續有一鬼。來云。是我屍。後鬼强力。前鬼求客子。客依實證之。後鬼大怒。拔客四肢等。後鬼一一將屍補之。二鬼皆去。客思惟。今之我身復是何物。是我耶非我耶。
　　二鬼爭來絕是非。一言爲證捨吾屍。不知彼我較多少。得喪所依渠是誰。
　　別峯印禪師示衆云。荔子因甚赤。
　　宗師手裡甘香荔。咬著通紅鐵一團。吐不出兮呑不下。却教桃李貴人間。
　　三聖道我逢人則出。出則不爲人。
　　曾從志學事文章。意在邦家不在場。胸次五千餘卷玉。無錢難作好兒郎。
　　興化曰。我逢人則不出。出則便爲人。
　　窈窕佳人錦繡帷。淡紅粧就掃蛾眉。洞房深處非無意。一段風流只自知。
　　大梅卽心卽佛。
　　身心放得一團頑。鍛佛鉗鎚也不閑。八十四人爐鞴鐵。透缾九轉火中看。
　　香巖擊竹。
　　誓做長行粥飯僧。雪叢深鎖大疑氷。箒頭掃著無明窟。瓦解潙山千萬層。
　　靈雲見桃花。
　　悟徹如何未悟時。桃花又發去年枝。若將非指見非指。謝老還須讓一機。
　　五祖會中三佛下語。
　　東山家宴散場前。三箇胡孫夜簸錢。相席還他催鼓笛。竿頭一步屬誰邊。
　　圓悟小玉話。
　　東海可量山可拔。愁腸一段寫難投。頻呼小玉吾何隱。語不驚人死不休。
　　僧問洞山。寒暑到來。
　　相傾相奪燠涼天。漏桶如何異漏船。若爲人時氷亦暖。高原不見淨花蓮。
　　異僧參仰山。
　　甘露門開優鉢花。宜乎金錫響天涯。神通不是無尊者。見客須還小釋迦。
　　僧問法眼。如何是曹源一滴水。曰。是曹源一滴水。
　　孤兒逃逝幾星霜。不覺投他蠱毒鄕。一滴元來是一滴。爛燒父母所生腸。
　　國師無縫塔。
　　無影樹頭春色融。黃金世界一花中。層層落落該橫竪。擬向烟霞千萬重。
　　芭蕉與奪拄杖。
　　雪上加霜猶訝少。針頭削鐵更求尖。轉身路在難回避。羅漢不曾知赤鹽。
　　妙喜背觸竹箆。
　　雲門鼈鼻橫當路。毒氣逼人機奪機。急拔蛇頭遲了也。羅睺入命已多時。
　　庭前柏樹子。
　　西來祖意庭前柏。一犬吠虛群犬傳。覺鐵打成三尺觜。大唐依舊化三千。
　　僧問雲門。如何是諸佛出身處。曰。東山水上行。
　　拔却斗門千尺閘。百川放使向西朝。當初禹力歸何處。只見漁人弄海潮。
　　達磨隻履。
　　皮髓分張無一物。怱怱歸計蕩家財。五天風月隻鞋底。留與兒孫掘地埋。
　　臨濟無位眞人。
　　曠劫以來曾有物。分明體露肉團頭。是他屎橛如知臭。九曲黃河混底流。
　　趙州勘婆子。
　　老婆當路種荆棘。多少師僧惹著衣。有箇趙州親勘破。猫兒日下眼無光。
　　洞山麻三斤。
　　當機答佛洞山麻。應手開敷簇簇花。試向吾家秤上看。驚人春色不消多。
　　洞山三頓棒。
　　椰子身中膽如天。早知脚底草鞋穿。慈悲棒下有恩怨。接待往來三十年。
　　祕魔叉。
　　道得不得叉下死。逡巡多進泥中履。當機倒轉槍頭看。祕魔眞箇是魔魅。
　　無業莫妄想。
　　無業只言莫妄想。啞子口中無片舌。脚跟郎當若隨他。分明萬里一條鐵。
　　龐居士參馬祖。一口吸盡西江水。
　　不與萬法爲侶物。物也見主眼卓竪。利劍斬空萬象鳴。發機須是千鉤弩。
　　大悲千手眼那箇是正眼。
　　重重手眼總無差。㯼[木*韲]堆頭破草鞋。任手拈來光燦爛。入門須看子胡牌。
　　多福一叢竹。
　　君子從來不拾遺。任他斜曲長閑枝。當年多福拏雲手。應是龍孫罵雨時。
　　青原廬陵米價。
　　廬陵之米什麽價。惹動江南萬斛船。不作高低酧得過。何妨屋裏販楊州。
　　石窓恭禪師誦蓮經。至父母所生眼悉見三千界。聞風刺椶櫚葉聲得旨。
　　風刺椶櫚鼻孔穿。娘生肉眼見三千。通身一片瞿曇舌。吐出火中清淨蓮。
　　山谷參晦堂。聞巖柱香有省。
　　視聽與之夫子道。聰明終不及回愚。天香滿院吹巖柱。是汝以吾爲隱乎。
　　僧問九峯和尚。親見延壽。是也無。曰。山前麥熟也未。
　　救病應須諳藥者。烏玄鵠白甚元由。孝兒終不觸爺諱。延壽山前又麥秋。
　　德山得旨燒疏鈔。
　　南方魔子誓將掃。此漢還堪報佛恩。吹滅紙燈無伎倆。金剛騰焰盡乾坤。
　　雪峯鰲山成道。
　　客店無眼老凍儂。灼然消殞十虛空。七村土地叫成道。大地擎來箇雪峯。
　　眞點胸參慈明。問云。汝以何爲佛法要功。眞曰。無雲生嶺上。有月落波心。明詬曰。面皺齒豁猶作此見解。眞曰。願爲決之。曰。無雲生嶺上。有月落波心。眞契悟。
　　湘波江上湘妃瑟。鼓起悲風入杳冥。一種是聲無限意。有堪聽有不堪聽。
　　則監院丙丁童子來求火。
　　錦花三月洛陽城。途路不如家舍貧。昨日春風枝上面。今朝飛逐馬蹄塵。
　　德山入門便棒。
　　據關一將敵千軍。辟易龍蛇陣上兵。百戰場中眞烈漢。十分死地振聲名。
　　臨濟入門便喝。
　　鑑在機先正令行。烟塵不動致昇平。望風四塞偸心死。禍起防胡萬里城。
　　楊岐三脚驢。
　　楊岐三脚弄蹄驢。踞地金毛也避途。一日追風三萬里。看來怪事不如無。
    潙山與仰山遊山。忽鴉銜紅杮落。
　　紅杮烏銜希世珍。尊慈所感價千斤。師資兩口一無舌。誰使道香千載薰。
　　僧問大潙。有句無句如藤倚樹。是和尚語否。潙曰。是。便問。忽遇樹倒藤枯時如何。潙呵呵大笑。
　　俗薄風移周化起。夷齊楫粟未爲高。明招添得潙山笑。王庫元無如是刀。
　　趙州洗鉢盂。
　　國設干戈何所圖。推民塗炭覺非無。其將萬物爲芻狗。惟道則天唯聖乎。
　　趙州喫茶去
　　衆生過咎藉師邪。知識元來不撒沙。上味醍醐成毒藥。須知更有趙州茶。
　　長拙秀才問長沙和尚。百千諸佛但見其名。未審居何國土。還化物也無。曰。黃鶴樓崔顥題後。秀才還曾題也未。云未曾。曰得間題取一篇好。
　　百千諸佛居何土。崔顥名飛鸚鵡洲。萬古一輪黃鶴月。幾人歡喜幾人愁。
　　陸亙大夫問南泉。古人缾中養一鵝。鵝漸長大出缾不得。如何不得毀缾損鵝和尚如何出得。泉召大夫。陸應諾。泉曰。出也陸。從此開解。
　　笙歌宴罷畫樓風。客散燭殘眠正濃。落月一聲鐘報曉。朝天人在白雲中。
　　甘贄行者入寺施財。
　　首座施財他不肯。南泉爲代念摩訶。凡情聖解百千鍛。打就粥鍋成太阿。
　　僧問靈雲。混沌未分時如何。曰。露柱懷胎。
　　唱道泥人坐寶蓮。懷胎露柱壽椿年。殺人見血靈雲老。業鏡高懸混沌前。
　　丹霞燒木佛。
　　格外機鋒天不測。高燒木佛禦寒來。試看院主眉鬚上。玉轉珠回八斛灰。
　　仰山鎭海明珠。
　　鼓槌相拄商量極。甘舌如雷酧答聲。此是十方常住物。仰山未必向人傾。
　　趙州布衫。
　　問者不親親不問。青州布衫爲誰裁。鐵牛皮下全無血。蚊子從他揷觜來。
　　經曰。吾不見時何不見吾不見之處。
　　獨把琵琶弄漢音。胡天月白杳無隣。四絃裂帛流泉急。虜酒千鍾不醉人。
　　雲門拄杖化龍話。
　　生殺同條那一機。如山如嶽絕毫釐。何消特地化龍去。萬象之中更有誰。
　　蚯蚓化爲百合。
　　微吟一發幾春風。遍在諸人耳竅中。滯水梔泥無了日。出圓通又入圓通。
　　小麥化爲胡蝶。
　　夢入南華栩栩飛。傍花穿柳不曾知。晴春睡足日猶永。凭几喪吾復是誰。
　　道宣知藏聞巡更鈴聲得旨。後學者凡有所問只以拂子作搖鈴勢（天衣嗣）。
　　巡人警夜火鈴聲。歷劫無明當下明。日午郎忙搖拂子。十方諸佛打三更。

智覺普明國師語錄卷第六。

　　偈頌。

　　奉次正覺國師因亂書懷韻。
　　小欲纔生失大通。觸蠻戰陣兩俱空。强兵猶困有爲夢。猛將未知無上雄。但以猿心懸樹杪。終教蛇影在杯中。保安消息無囊蓋。日域元來震旦東。
　　謝故舊惠鐺兒楮皮。
　　鐺內山川喜沐芳。書封花錦遠傳香。忽驚相別歲光轉。白雪繰成又綠桑。
　　和韻天龍再鑄大鐘。
　　百鍊精金再出爐。金剛正體大悲模。通身是口一音說。小大隨他扣擊殊。
　　嚴侍者別稱竹隱。和元朝老宿月江師翁舊韻作證。
　　一擊機先跡脫塵。大梅移舍未爲隣。壼中鳳舞湘天月。物外龍潜渭水身。幽夢枕流貞有節。清標如玉見其人。那知此地成林日。氷雪相看別是春。
　　和韻兜率和尚扇面畫竹戲題三首。
　　心手相忘竹化龍。滿空珠霧一揮中。夜深掃落天邊月。把作人間濯熱風。
　　筆攪湘江雲起龍。吟成唱和鳳群中。遙知多福一叢地。露滴禪袍月拂風。
　　朗吟驚起葛陂龍。四座雲烟呼筆中。問著西來祖師意。數竿敲玉短長風。
　　大綱。
　　龜毛整頓定吾宗。量度元非小紀中。看看恢張衆目日。羅龍打鳳有何窮。
　　不琢。
　　天產至珍希世祥。瑩然自有破昏光。全眞詎肯勞雕琢。定價須還他大商。
　　大歇。
　　聖解凡情盡底休。終無一法上心頭。洪鐘應扣元非意。白髮青山幾度秋。
　　天鑑。
　　混沌分開掛碧銅。純清絕點自含空。靈雲相見德山令。不出機先一照中。
　　祖芳。
　　四七二三傳至今。靈山會上一枝春。花開五葉敷天下。錯在破顏微笑人。
　　東宗。
　　五十餘傳西祖旨。春風面在百花枝。元來佛法新羅耳。萬派日朝知不知。
　　海門。
　　遠烟浪外立家風。把斷關津迥不同。一路指南端的句。兩三行鴈夕陽中。
　　梅隱。
　　常老家風尚帶酸。工夫著實獨耕間。黃金彈破非心佛。不識馨香滿世間。
　　愚隱。
　　灰頭土面絕癡癡。藏拙巿中人不知。唯有南泉求箇漢。終無一解露風規。
　　肯翁。
　　慚愧平生向外求。千般伎倆不如休。老來冷暖自知處。咬破虛空在點頭。
　　海印。
　　金波長湧納衆流。萬里搭空群象浮。按指光中端的別。夜深明月上潮頭。
　　月洲。
　　湧出氷輪島外秋。清光迥與海瀛流。好攀仙桂一枝玉。更爲珊瑚問渚頭。
　　文谿。
　　印破懸河無礙說。一毫頭上定來源。便從這裏入作看。八萬伽陀日夜翻。
　　悅巖。
　　一喝機先展笑容。玲瓏八面正春風。烟霞喜氣氷崖嶮。不著雨花驚解空。
　　仲立。
　　昆呼季應見其人。卓地全無獨露身。應是法幢隨處立。胡家曲子萬年春。
　　鐘山。
　　通身開得虛空口。一擊當機摧鐵圍。忘所入流平處嶮。觀音耳裏著須彌。
　　雲峯。
　　千仞勢從膚寸擎。通玄有路絕纖塵。峭巍巍處爲霖手。染出虛空背上春。
　　太初。
　　自從露柱叫懷胎。劫外春風鐵樹開。凝始玄冥拍手笑。威音王佛舞三臺。
　　秀山。
　　潤氣層層玉蘊祥。含春草木也非常。潑雲蒼翠挺然立。不逐衆峯競歲光。
　　息隱軒。
　　當年濟北一株陰。覆蔭蒼生雨露深。似此軒開來憩者。至今麟鳳競成林。
　　塑師子。
　　驀地翻身塵聚堆。西河弄得咬人來。試從百億毛頭看。一一毛頭一五臺。
　　德叟。
　　道韻充然自有隣。皇天未必黨其親。潙山昔日單丁住。麟鳳成林千載春。
　　龍湫和尚見惠大谿硯形如風字亦似門字故。取名龍門風月。紋有月有星。雲霧露華珊瑚寶物山川形勢等。昭著可觀焉二首致謝。
　　開鑿龍門觀禹力。天河脈脈暗通時。光搖金氣潮來急。清挾霜華斗轉遲。碧落欲風雲葉葉。珊瑚吹露月枝枝。奇哉不借搏他手。投我以之阿耨池。
　　毛頭星現衲僧機。領略劫壼風月時。一片恩光含秀潤。千年文質未陵遲。持來袖海如承露。妙見挾山同折枝。喚作神通無不得。鵬飛鯤化此天池。
　　華林。
　　春風樹樹無高下。被物馨香取次吹。昔日靈山微笑旨。至今爛爛一枝枝。
　　密傳。
　　此事明明在汝邊。門竿倒却話方圓。灼然一字不曾說。佛法二千三百年。
　　道隱。
　　由來萬法唯歸一。此一不知何所歸。昨夜法身藏北斗。大悲菩薩眼如眉。
　　雪谿。
　　氷花相映浪花清。徹底寒光片片明。一色那邊人不薦。如何演出廣長聲。
　　無畏。
　　狗兒打就萬黃金。照見趙州古佛心。師子不曾求伴侶。大悲菩薩是觀音。
　　心田。
　　斷臂機先立處眞。道香元不在秋成。誰知搏飯底禪味。粒粒皆從者裏生。
　　竺芳。
　　一花漏泄五天春。微笑和風葉葉新。那識少林深雪夜。馨香已屬沒腰人。
　　的傳。
　　祖父田園知幾秋。自家契券有來由。老來更見怜兒意。賜與門前太白牛。
　　答虔九峯三首（于時居巨福前板）。
　　猥承公命主天龍。且把平生付塞翁。性野不曾鞭怠惰。力微何敢振綱宗。薰人蘭氣春生室。驚膽楊花雪後風。應是一封高友信。投來擊我累年蒙。
　　義念報投云有年。臨書只覺卒難宣。聲名今日陳尊宿。問訊當時杲罵天。聞道機鋒賓辨主。好扶宗教正兼偏。願言何日因緣會。商確雲中咄咄禪。
　　海東風月上眉稜。分座巨山任不輕。猶整羽儀依鳳穴。會看雲翼擧鵬程。忠言可作逆愚耳。巧詐寧如投拙誠。吾道陵遲誰切齒。九峯千古太高生。
　　又一首酧三章來意。
　　松門剝喙送佳音。午睡驚人擲地金。一幅寫成青眼顧。三章歌徹白頭吟。不知何物酧深意。但覺微言豁欝襟。强步韻嚴君莫訝。古來爲好出難禁。
　　次韻獨芳問東陵和尚。
　　稽首西雲堂上翁。尊年八十振宗風。羞成對面山川隔。喜借獨芳言語通。天外珠璣咳唾落。江南風月朗吟中。灼然不負參方眼。若木花開在日東。
　　次韻贈南禪首座歸越州省親（東陵門弟）。
　　薝蔔叢中尊宿陳。孝心全見老萊倫。白雲天遠太行望。黃橘霜香前越親。愛結層氷元水性。道推大輅自椎輪。夜明簾外新豐曲。唱作胡家萬戶春。
　　悼東山侍者。
　　坐脫立亡還侍者。乃師佛法竟如何。金雞一拍東山曉。曲唱還鄕哩哩囉。
　　天山。
　　大地擎來總不同。巍巍勢壓半空雄。脚跟自有通霄路。百億須彌是下風。
　　次韻。
　　江梅欲放海東春。也有關山衝雪人。欲此不成鰲店夢。寃家何似昔年因。
　　次韻賀。恩賜舍利。
　　玉粒鏘然出寶瓶。寒泉激齒呪聲新。天恩感動四花瑞。一念圓成一佛身。
　　化佛像光相。
　　如來萬德紫金容。各各圓成當念中。腦後一槌重下手。放光何止八千東。
　　次韻贈恬書記歸東關。
　　鎭海明珠競解求。黃龍頷下見親收。相逢不說錦旋事。又問雲山主丈頭。
　　火後重移二親墓（自東關移京師）。
　　劫灰吹轉雙親夢。無縫移來話正圓。一夜泪乾東海水。孝心重見火中蓮。
　　綠橘歎一首聊誡同門小生。
　　庭前綠橘足觀光。望在秋風果熟霜。稚子摘來藏叟顆。孝兒空惜獻親香。先時酸味還兼苦。期節金顏亦未黃。汝也汝兮癡也絕。何知冬夜始堪嘗。
　　覺山。
　　自從了取通玄路。擧眼無非清淨身。癡霧迷雲遮不斷。菩提樹放劫壼春。
　　次韻寄南禪侍者掛錫天龍。
　　一段風流情未了。頻呼小玉幾朝昏。吟高獨秀峯頭月。夢鎖萬株松下門。
　　夜靜更深獨掩門。商量極處一燈昏。客窓夢破西山曉。雪攪長空萬馬奔。
　　龍峯高處可齊天。却訝龜山不露巓。侍者國師眞跨竈。三呼掩耳老婆禪。
　　孤汝負吾圖立宗。不論殿後與先鋒。者回暗度陳倉了。三級雲籠又幾重。
　　質中華侍者爲前淨智通叟師來京抗狀乞塔所。官也察其懿志之至乃賜以公文。臨行求偈借韻二首贈之。兼簡方外義堂二師。
　　貴爲先翁苦役神。世間誰復似之人。夢寒西洛多風雪。望遠鄕關幾夕晨。行矣莫愁相別早。歸歟須領滿懷春。遙思淨智莊嚴地。日映黃金山骨新。
　　又因華姪暗驚神。蘊玉寶山思故人。負汝負吾三喚夢。相逢相別半炊晨。楊花白髮吹初雪。楓葉朱顏領小春。方外義堂應念我。何時濃煮井花新。
　　謝玉泉傳賣墨（桂山產）。
　　千金難贖柱山璋。美硯磨來始見光。多謝玉泉投此物。萬松吹露碧雲香。
　　次韻臨川龍湫法兄赴千重山頭陀寺。
    寫句千重雲落筆。從他使我入吟鄕。道聲揚遠鵬張翼。德化熏時麝自香。不怪八祥生寶地。元來無禍起蕭牆。頭陀寺古得新主。選佛也知開試場。
　　次韻淳古年篤孝夢亡母紀之加以哭師（物外者南泉老人軒扁）。
　　抑非刻木最傳名。也勝空桑亦寄生。自泣沾衣愁未解。但陪隨坐語猶明。影留物外泉終夜。夢覺海東霞接城。一箇男兒云決志。世間何異幻皆成。
　　次韻早梅奉供楞伽庚兄（同年云云）就塞煮雪賢弟請命。
　　上林先合一枝粲。誰弄月殘和曉粧。湘筦此時新見德。剡藤何處遠封香。續成大雅嫌雕鏤。領得陽春敢失忘。共試無非清且暖。遙知煮雪沃枯膓。
　　次韻偶作酧靈江師二首。
　　有鐵牛兮無鐵鞭。爲憐荒却祖翁田。蓑衣夢熟黃金殿。一枕清風四十年。
　　衆器由來金玉做。金光非器器非瑚。參禪行脚超方眼。畫得虛空便作圖。
　　次韻靈江師山居。
　　歲晚天寒雪正皚。瓊枝無價擔頭柴。不知爐底回和氣。也有砂瓶雷動來。
　　次韻廓首座感瑞華（于時司紀綱）。
　　枕頭推出率陀宮。洞裏春光迥不同。昨夜眼中藏北斗。遺身舍利滿虛空。
　　留別韻。
　　夜明南浦上。拾月勿辭勞。壯氣應磨劍。佳懷只付毫。匇匇云隔地。望望或驚濤。遊子待何晚。開春鴈影高。
　　次韻靈廟晚望。
　　鑑在機先威力多。宜乎護正亦摧邪。靈山付囑只者是。秪樹晚風吹雨斜。
　　白蓮社韻。
　　爲報山中十八賢。蓮開一念未生前。直饒念得彌陀現。方木從來不逗圓。
　　次韻題常在光院。
　　吟入風松龍在淵。定餘茶鼎月分泉。塵寰咫尺金僊地。上界亦應無此天。
　　留題方廣寺三首。
　　雲頂山頭方廣寺。扶桑此日遠聞聲。誰人一嘯禪餘月。四十里天風露清。
　　倚空新寺夕陽多。履嶮人從龍背過。萬疊青山遮不斷。白雲何處接滄波。
　　大願老禪吾法弟。钁頭開發祖翁田。餘生得遂歸休志。瓶錫此來分澗泉。
　　次韻賀峨古巖再司南禪表率三首。
　　睦州一代老陳尊。現在龍峯面目存。薝蔔叢風薰淨地。優曇花瑞照桑門。吹雲長蜺蟠胸臥。捲海寒潮鼓舌奔。天下兩翁稱賞偈。郁乎錦上簇花言。
　　主得人時道必尊。宜乎大法不孤存。繩床雷振梵天雨。蜜荔春回兜率門。迦葉袈裟傳信遠。韶陽主杖脫鱗奔。東山擊節西山舞。海口難宣助喜言。
　　七百叢中秀老尊。抑揚扶竪我宗存。兩山唱和東西寺。一樹春風南北門。菓熟已知時也至。道香堪使世傾奔。黃梅盛事正今日。壁偈聯芳幾首言。
　　天龍退後贈首座及大衆。
　　療病歸來天上寺。擡眸樹樹百花風。住山鈯斧五緣外。聚首寃家一笑中。喬木那堪樓倦翼。九淵應是起潜龍。威音行道付黃檗。翻思煨香芋火紅。
　　先覺老師出入同門幾乎四十載矣。爰乙已之冬榮膺公選。兼應檀越請開堂濃之天福。丙午之春不忘舊因問寂山中。喜不自勝。拜請表率於衆。一日出示。先師和章。拜讀則三十年前。著一鞭作也猶如今日。敬倚尊韻。
    受師庭訓似公稀。果見一鞭千里飛。今夜相逢燈下夢。山風吹雨入希微。
　　送貫書記西游。
　　一錫西遊海宇寬。不妨隨處立三關。那知千古慈明下。也有黃龍出世間。
　　送大義藏主歸鄕省親。
　　遠駕鯨濤去問親。白雲飛斷孝情深。看他隨色掌中物。抵得秋香幾樹金。
　　送俊英侍者爲親行西州。
　　侍者參得禪了也。鐵船打就下西州。者回端的報親句。十里松聲都府樓。
　　再住天龍示衆（謝大衆懇請兼大同西堂時辭南禪請前途債是也）。
　　擧世相爭是變通。誰人解捕樹頭風。浮生樂在罷休地。百歲易過彈指中。只爲寃家添業繫。又匡清衆領天龍。前途有債償憑此。自覺蒼顏喜氣紅。
　　次韻寄清見九峯師二首（山號巨鰲）。
　　寄來佳偈濯塵蒙。祖苑重回全盛風。今日金鰲遊刄手。多時福頂視雲翁。
　　力整頽綱更是誰。安師意氣與天彌。珠明南海清商夜。一座臣峯推月時。
　　送模堂藏主東行。
　　菸菟睡起出深林。無意驚人人自驚。好去海東一萬里。鯉魚一棒要親行。
　　送小師中現侍者游方。
　　百事無能鬢作霜。少年憐汝告參方。行行晝錦歸來日。爲我須煨蘆菔香。
　　勸相侍者行脚。
　　趙州八十尚行脚。三拜欽師義不輕。況復春秋當鼎盛。蒼龍可怕碧潭清。
　　送圭侍者行脚。
　　一千七百則公案。一一看來只一疑。若向布毛頭上會。參禪未必涉多岐。
　　送機侍者行脚。
　　似負泰山行脚債。迢迢一策問相陽。那時若展揩磨手。古佛何妨也放光。
　　送棠禪人行脚。
　　十七參方老罵天。薰風話下破無禪。一鞭須使轅駒起。千里毋勞螘磨旋。
　　送凌雪雲松藏主行。
　　臨行一句太無端。迦葉門前倒刹竿。大藏五千何所說。從教海水結天寒。
　　送光侍者行。
　　俊矣東山光侍者。生來自有衲僧機。鐵船打就去浮海。載得謝郎何日歸。
　　次韻送善福義堂老師行。
　　鰲山客夜古風回。話到當年一百梅。詩句有神驚海岳。笑談令我坐春臺。遙思征駕雲相逐。臨別欝襟塵不開。傳語東關諸道友。何當扣寂又云來。
　　示珠侍者行。
　　更深夜靜一燈孤。爾也以吾爲隱乎。雪後千山春又動。還令征鴈念相呼。
　　借韻贈常宗侍者行。
　　日月蹉跎蟻磨旋。春來又見蕨生拳。征鴻翼接五雲外。夢蝶魂驚二月天。尋友道懷溫白玉熏人世故苦黃連。來時可記南陽路。佛寺金銀北闕前。
　　無垢。
　　家風非學毘耶老。只見鬢絲吹雪明。聖解凡情俱蕩盡。不知何以爲安名。
　　明室。
　　日月兩宮開戶牖。肯將虛白當家風。誰知三萬燈王座。只在方方一丈中。
　　送從書記歸高麗（高麗生緣）。
　　黃龍關子無人透。把斷要津三百年。今日海東開一路。逢人解問我生緣。
　　送使禪人送高麗人。
　　相送使臣逾漠時。片帆衝浪去如飛。和風吹到雞林月。帶得幾分春色歸。
　　送高麗使萬戶金龍歸。
　　君恩山重一身輕。萬里波濤跨怒鯨。信物通風來日下。地天交泰見時平。泰童昔採長生藥。漢使中尋弱水程。爭似今臨艱嶮際。經民濟國悅皇情。
　　送同使撿校中郎將歸。
　　干戈不動將軍雄。汗馬何論蓋代功。詔命重承傳信遠。聖聰終達沐恩同。兆民和樂有爲外。萬國春風一笑中。歸去麒麟應敝閣。扶桑暾映瑞霞紅。
　　海浦。
　　萬里雲天接一漚。珠還紅蓼白蘋秋。遠烟浪外商量處。多少歸帆來不休。
　　次韻謝東關元帥贈無準無學墨蹟。
　　誰謂我宗無語句。墨㾗狼藉兩翁書。公家送作儂家寶。白璧黃金也不如。
　　送月山書記行。
　　天龍產下此黃龍。頭角崢嶸向海東。不識禹門三級外。挐雲何日起腥風。
　　和韻瀨戶神廟（清拙和尚作）。
　　吾神誓在護生靈。潮汐氣昏鱗甲腥。果有老禪來說戒。臥龍長鎭海東青。
　　次拜片岡山達磨塔韻。
　　江頭一葦揖梁王。又問蓬瀛陟彼岡。緣了三生思大老。御衣春暖夢魂香。
　　童相文殊開光明。
　　金毛百億頭童子。一一毛頭闢化門。大智圓成師七佛。通身是眼照群昏。
　　次韻謝人惠群玉韻。
　　賢賢道契無霄壊。足見吾人游刄心。睡起開書匳有鏡。興來搜句物皆金。飛鱗儀羽緒餘語。使鬼嚇神嚴嶮吟。只爲友于深汲古。陰君肉暖尚存今。
　　賀石室和尚赴建長（請）。
　　幢建金剛知幾尋。風回千載巨叢林。雲衣縹緲天飛蓋。花雨繽紛地湧金。塵拂翻身師子吼。龍盂開口海潮音。讃揚聳動三千佛。般若波羅蜜甚深。
　　用前韻送悅巖藏主受龍華囑得勝興公文歸。
　　受囑勝興來訪尋。公文喜氣滿山林。碧梧秋轉吟邊月。白露天高脚底金。五百衆中留不住。三千里外有知音。龍華葉葉春風信。藏海重重印得深。
　　玄峯。
　　身外由來無別法。青山滿目太高寒。通霄路在脚跟下。莫作尋常鳥道看。
　　才知客出示海東諸大老偈。且又求途 中語乃次其韻爲贈鹿峯韻。
　　庭柏何唯重似山。擔來見子未曾安。行行行到瑞峯日。古佛也須牙齒寒。
　　正傳明巖韻。
　　無賓主話見重行。萬竅齊揚稱讃聲。把作鐵鞭又還汝。何妨打破聖凡情。
　　金龍大喜韻。
　　見說東瀛翫夜明。也知風月不相爭。秋光萬里天如水。鴈信猶驚舊日盟。
　　瑞泉義堂韻。
　　義翁餘力多。銅鐵把心磨。咳唾驚天上。信傳從弗波。六環金錫杖。八句妙伽陀。持又問歸路。奈關山月何。
　　芳侍者參方求偈。南泉刀下猫兒活。趙老言前狗子知句。續之爲贈。
　　芳也生而好坐禪。相隨左右十餘年。犀牛誰復應吾索。野鴨難令把鼻牽。狗子言前知趙老。猫兒刀下咬南泉。三千里外誵訛處。洗脚怱怱在上船。
　　應安四年辛亥之冬客中偶作。
　　背負龜峯二十年。頭然努不忍安眠。鐘聲吼破清涼曉。一咲掀翻螘穴天。
　　一鉢生涯天地寬。滿身風雪幾雪山。多年苦屈今方述。鐵樹也須春上顏。
　　放捨萬緣唯得間。乾坤把作一蒲團。旣無餘債可消遣。主交臥雲何處山。
　　幾向大槐爭變通。楚人那得楚王弓。到忘天下無天下。却把須彌納芥中。
　　陵谷相移幾度春。和盲著得眼中塵。白雲流水千山外。榔栗橫擔不顧人。
　　無資不得千金病。有智能來萬里憂。若使帝堯忘一已。巢牛何渴穎川流。
　　游實際寺二首。
　　遊山時得丹山雪。大地撮來無點塵。可惜妙高孤頂路。離離荒草沒平人。
　　黃粱夢熟午炊中。併取平生付塞翁。門外東西南北客。天涯日夜海濤風。
　　雲門寺偶作。
　　丹陽山下雲門寺。白髮倚窓江雪深。水鳥浮沈雲斷續。漁舟載得一閑心。
　　三山相接白雲橫。古殿院深鐘梵清。可想老禪禪寂夜。寒潮月上海珠明。
　　此去洛陽三日程。痩藤衝雪撥層雲。死柴也解吹和氣。海岸枯椿春幾分。
　　海島風輕釣艇橫。枯叢岸岸月華明。十年京紅洛塵夢。一夜寒潮拍拍聲。
　　茆堂竹戶生柴火。雨雪山風滿室烟。茶煮谿氷春味淡。蒲團推出一枯禪。
　　千山雪擁玉峻嶒。萬籟聲沈暈一燈。冷火枯柴長夜客。因嗟鰲店不眠僧。
　　隨身覩史把茆草。應念莊嚴萬玉叢。一道神光三際外。蓮從火裏放花紅。
　　因病二首得橘一枚發汗。
　　客中兼病歲云深。風雪滿床寒不禁。取汗有方還乏藥。但燒松火擁爐心。
　　三旬絕粒待呼吸。拄杖皮穿骨節寒。耆伯手中無一物。黃柑把作大還丹。
　　踊躍地藏。
　　踊躍何因三七日。山川搖動讃揚聲。當年叮囑不虛受。心地平時世界平。
　　八旛靈廟。
　　誓在金湯護法城。直心明鑑應群心。今朝爲謝威神力。透過參天荆棘林。
　　稻荷神社。
　　靈感無虛地稻荷。衆生正命住依他。千鈞大法今將委。莫記靈山付囑麽。
　　守歲。
　　浮囊行業古人遙。獨倚寒窓四顧寥。赴壑脩鱗知幾幾。明朝又是大年朝。
　　壬子初正試筆二首（江中有抽筆峰）。
　　海岸潮來客夢驚。今朝說道又回春。前峯點染凌雲筆。掃破虛空五字新。
　　雲外一聲清曉鐘。千山撞動正春風。太平天子嵩呼日。野老門前見變通。
　　守歲韻酬無外首座見和。
　　丹丘守歲洞天遙。句嚼氷霜坐寂寥。喜有同人雙隻影。鬢華相照到連朝。
　　試筆韻同前。
　　一曲胡家無孔笛。誰人把奏少林春。神光千古照天雪。吹作楊花唱日新。
　　不上須彌撞帝鐘。威音行道賛皇風。天門應是開春日。枯木龍吟信暗通。
　　守歲韻酬勝侍者和。
　　貴君相侍共逍遙。氷蘖分甘斗室寥。村落驅儺消一咲。白雲歸岳水東朝。
　　試筆韻同前。
　　衲帔蒙頭積雪深。寒巖枯木不知春。黃梅爭自破顏信。莫說一枝花又新。
　　因緣時節一撞鐘。萬國驚回化育風。百草叢中須認取。牛兒鼻孔與天通。
　　又守歲試筆韻酬龍江浩藏主見和三首。
　　雲凝大野夜情遙。禪坐客孤天籟寥。百歲光陰過一鳥。不知何暇賀春朝。
　　將謂已價行脚債。鉢囊花綻客中春。塵埃不掩曹谿鏡。無位眞人白髮新。
　　動靜俱空耳處鐘。是非已過樹頭風。春來猶有噇眠客。十劫思惟付大通。
　　又前韻酬旒首座和。
　　氷雪相看事已遙。嗟將鬧熱易清寥。丹丘客寄間分歲。梅雪爭春在早朝。
　　洋嶼雲門天下驚。道風千載百花春。是誰追得先賢跡。背觸機先句獻新。
　　鑪開大冶鑄洪鐘。橐鑰應須大塊風。四碧眼胡經百鍊。聲香千古十方通。
　　又前韻酬榦書記和。
　　仙凡一路不曾遙。副墨是誰推至寥。爆竹聲隨殘臘盡。山呼萬歲鼎新朝。
　　鼠咬井藤人不驚。大家相競喜迎春。山中唱和煙霞外。筆下龍蛇吹雨新。
　　圓通門啓曉天鐘。振起蟄虫談笑風。錦上花鋪文字印。明珠九曲嵦絲通。
　　送僧之天橋禮文殊大士。
　　六環古錫天橋月。萬里長江夜渡風。驀直路頭如蹈著。文殊不在海龍宮。
　　次韻寄題天橋文殊堂。
　　金毛吼處海濤驚。十里天橋夜月明。無著不知今日事。玻璃吹浪雪花清。
　　送榦書記之藝之嚴島。
　　去買藝州嚴島船。春風二月百花天。領徒行脚好時節。莫看百城烟水懸。
　　三春花柳生緣句。萬疊雲山驢脚關。更有海神相見處。團團珠遶玉珊珊。
　　送僧之嚴島。
　　藝之嚴島衆神聰。受記靈山護我宗。百八十廊潮逆順。人探海寶問龍宮。
　　佛涅槃。
　　鶯啼燕語廣長舌。柳暗花明妙色身。靠倒靈山百萬衆。春風舞袖有波旬。
　　送帆首座之九州。
　　萬里關山拄杖頭。平分風月適清游。藝之嚴島探珠去。更爲飛梅問九州。
　　送旒首座之九州謁志賀靈神。
　　內院夢回涼意浮。眉間劍氣火星流。三千里外諸訛眼。帆影風高鹿島秋。
　　謝月山書記遠來。
　　袈裟空裹野盤僧。贏得生來無一能。至老身心都放下。齊眉頭髮亂鬅鬠。同人問寂三千里。高誼凌雲百萬層。火不熱兮水不冷。却將往事照匳菱。
　　故人冐暑遠尋盟。錯在雪鰲眠不成。一語灼然無合殺。又呼歸杖月餘程。
　　圓鑑。
　　曹谿古鏡本非臺。拂拭何勞著力來。試看靈雲下手處。百千諸佛是塵埃。
　　玉林。
　　琪樹叢叢挺秀時。瑤花瓊葉最珍奇。交光布蔭十洲外。不比珊瑚撐月枝。
　　大正。
　　至道元非偏小窺。才求趣向墮狐疑。頂門一隻金剛眼。爍破群邪自不知。
　　德海。
　　至矣皇天輔弼功。金波長湧浩無窮。重重百億浮幢刹。只在當人一念中。
　　大幢。
　　吾道千鈞化向東。何妨隨處立宗風。魔塵不到網珠下。寶刹重重佛日中。
　　虎林。
　　養得大雄山下機。巨叢深處恣全威。不勞老覺頻呼喚。一嘯驚人自有時。
　　大濟。
　　吾法流通在後生。只圖苦海度迷情。看他箇箇圓成記。那處秋光不月明。
　　玉江。
　　萬頃全無瑕纇塵。清光徹底潔氷輪。驗過招扇橫趨漢。要見連城酬價人。
　　嫩桂。
　　領取少林千載春。昌昌茂蔭綠新新。風前無限祖師意。天外香飄月一輪。
　　南明。
　　嶺外春回話正圓。祖師端的不傳傳。百城烟水杖頭眼。九萬鵬程脚下天。
　　文谿。
　　劈箭機先字義全。好從者裏便流傳。甚深微妙廣長相。八萬伽陀日夜宣。
　　釣谿。
　　幾把絲綸抛玉餌。澄潭照影鏡匳開。離鉤三寸如道得。自有金鱗負命來。
　　古傳。
　　吾家一著劫空先。器器相承話正圓。盡却今時如領取。春風依舊百花天。
　　一關。
　　韶陽箇字當機立。早是吾家第二門。更有上頭金鎖在。何妨透過獨稱尊。
　　無位。
　　只箇眞人獨露身。階差不立未爲親。却居賢聖叢中在。賢聖叢中勿等倫。
　　先宗。
　　無形有物鎭長存。標格超然覺後昆。推至最初端的祖。威音王佛是兒孫。
　　剛中。
　　至柔之性養成時。果決當機不失宜。一片頑心生鐵鑄。諸方巧施奈何伊。
　　雪屏。
　　瓊花影潔倚氷崖。一片虛凝絕點埃。照破盧公千載面。寒光不借玉匳開。
　　竹隱。
　　藏節烟雲倚邃幽。風標玉潔出常流。氷霜難與夏虫語。驚世金聲片瓦頭。
　　無見。
　　安師讀破楞嚴句。一處纔明六處然。果是髑髏乾不盡。阿那律眼照三千。
　　大省。
　　黃葉止啼誑小兒。誰知四十九年非。一枝笑破頭陀面。萬象森羅齊發機。
　　覺山。
　　人我摧來泯是非。當機推出箇須彌。從前正遍知諸聖。列在下風知不知。
　　梅巖。
　　直向懸崖放下時。驚人春色一枝枝。工夫養到圓成實。勘破空生更是誰。
　　芝田。
　　三秀祥凝萬頃烟。九枝春暖一犁天。收來粒粒皆金玉。便是吾家大義禪。
　　明浦。
　　月滿汀洲水接天。蘆花相映夜光圓。遠烟浪外歸帆客。到此方知有者邊。
　　至清。
　　夷齊不食干戈粟。未免是非塵耳根。大德養來愚到底。玲瓏天質玉含溫。
　　無參。
　　因甚趙州言箇字。看來眼裏著埃塵。諸方浩浩說禪也。美食何曾中飽人。
　　玉叢。
　　藍田靈種簇春風。日暖瑤花佳氣葱。葉葉聯輝無異草。栴檀薝蔔不相同。
　　大方
　　參禪逗到不疑地。古策風高遊戲場。南北東西無等匹。更於何處定封疆。
　　重玄。
　　了了了時了最難。却將三要使人看。直饒體妙明宗旨。鳥道那邊更有關。
　　直心。
　　纔說單傳迂曲了。何勞七處强推窮。淨名道此無虛假。依舊三星遶月宮。
　　古潭。
　　鴻濛分破發源頭。湛見純清絕點流。佛也不窮來處遠。碧波澄徹月明秋。
　　龍江。
　　頭角養來橫海身。湘波深處暫潜鱗。疾雷吹浪五千里。應是風雲際會辰。
　　端谿。
　　徹底清嚴鑑物時。廣長纔演涉離微。正傳窮到無涓滴。利濟還他劈箭機。
　　藏海。
　　毘盧法寶等空圓。求者徒勞向九淵。按指機先開示旨。寒潮日夜熾然宣。
　　先鑑。
　　有物色空明暗前。雲門抽顧未爲圓。須知從上間諸佛。悉在靈臺一照邊。
　　金谿。
　　麗水源清氣應秋。寒聲激出廣長流。就中無限深深意。月擲澄潭萬丈鉤。
　　南堂。
　　明正爲方戶牖開。此中終不著炎埃。莫言冷淡家風別。自有薰絃入奏來。
　　玉谿。
　　源出崑崙兩岸流。琮琤絕唱發天球。磨光照影無塵點。不著南泉來牧牛。
　　無畏。
　　空盡衆生唯一點。有何諸佛可平呑。好參師子嚬呻句。直向虛空急打翻。
　　大茂。
　　性地叢叢一兩春。可知養得本根深。此中不見小枝葉。佳氣集成祥瑞林。
　　無等。
　　如同聲色却非同。獨運堂堂萬象中。端的若將倫匹見。春風不在百花叢。
　　虛中。
　　當人心內見空生。恰似孤雲點太清。不信出頭天外看。重離何必在文明。
　　大愚。
　　只箇頑心似鐵牛。南泉求底是同流。看他七佛聖師智。不及毘耶默一籌。
　　奇巖。
　　玲瓏八面一機新。異秀希芬別占春。喝起空生三昧定。不妨花雨也驚人。
　　性空。
　　看得趙州無字破。誰能火裡起清波。縱誇善現泯諸相。爭奈天花亂墜何。
　　康叟。
　　萬緣休罷得安寧。只麽騰騰度此生。徒覺春風吹上面。鬢邊霜雪幾千莖。
　　次韻示祐小生四首。
　　在初千里步。發足固爲佳。驚世摘星手。繼明光雪紗。衣珠從指得。寶所隔情賒。桃李成蹊日。寸陰應惜斜。
　　青芻如束玉。貴爲若人佳。風雨霜毫筆。江山扇面紗。詩成教鬼哭。道直與時賒。應是蘭兄信。一封三道斜。
　　爲貴久長志。晚成思器佳。九重涓滴水。千尺寸絲紗。填海勤其至。移山智未賒。止乎吾聖遠。中激泪痕斜。
　　一飯緣云熟。泉甘覺地佳。凱風吹彼棘。涼意足吾紗。半榻閑雲宿。四隣良夜賒。薔薇清曉露。月掛架頭斜。
　　用前韻自遣十二首。
　　倦翼投林暮。地偏山氣佳。紅霞鮮截錦。碧霧薄籠紗。沙際鷗相近。滄波夢不賒。忘吾何夕坐。花月影傾斜。
　　空江終日對。人境共如佳。穿地蘆錐鐵。弄風波縠紗。道情山霧淡。世路海波賒。因憶南臺坐。香烟裊裊斜。
　　噓吹同是氣。纔轉烈成佳。一縷危懸道。千鈞表信紗。翳花紛不止。空覺忽而賒。直指曹谿路。如何迂且斜。
　　身其爲道器。傳賴後昆佳。焰續蘇香火。烟熏栗色紗。水波雖易轉。濕性不曾賒。爲問西來意。短長叢竹斜。
　　山中今日友。作社話傳佳。護在鵝珠命。會期雞足紗。同心胡越絕。對面智愚賒。一嘯推窓坐。風牽雨脚斜。
　　求伸伸作咎。甘屈屈還佳。奔渴陽搖焰。凝心雲擁紗。山中蛇虎忘。原上鶺鴒賒。春意都無事。遊絲百尺斜。
　　茆廬容膝坐。磨鏡碌甎佳。古曲幽松榻。細香風竹紗。忘流聞性復。涉境見心賒。六合誰知已。江波弄夕斜。
　　汲古嘗枯淡。稍諳風味佳。魚叢依臭水。蛾聚撲燈紗。三四爭無幾。喜嗔何太賒。移蘭堪養性。陶器口喎斜。
　　但使心隨境。何知轉處佳。三千莖草上。一頂福田紗。貝葉未嘗散。龍華再會賒。斫開人我手。利劍擲空斜。
　　神器公明器。當虛輻湊佳。吹陽葭管律。測景繡紋紗。麟趾詠詩遠。鼠皮相義賒。月將從缺滿。日必至中斜。
　　物外逍遙客。隨緣步步佳。茆敷先聖座。葉擁隱人紗。鎖寂松門小。通幽竹徑賒。寒梅爲我主。撐月影橫斜。
　　順時溫定性。自養道情佳。百歲半炊夢。三年一拂紗。海潮何所去。水月在空賒。彼汎誰家子。推篷燈火斜。
　　又酬無外首座見寄六首。
　　風月諸空座。平分未是佳。定深安堵雨。機峭裹鞋紗。筆下詩千首。山高海又賒。不知緣遇地。何日揷竿斜。
　　諳藥因多病。病除除藥佳。龍眠塵匣劍。雷怒餓蚊紗。芥接山何小。毛呑海幾賒。疾風狼藉至。勁草不曾斜。
　　眉間藏劍手。作略起家佳。爭奈金襴服。翻成飯袋紗。器同氷炭異。風一馬牛賒。吾道終無墜。誰回咎運斜。
　　蒲團猶有地。伴我暮年佳。鏡裡菱鑑水。霧中花翳紗。路迷桃洞遠。人去竹林賒。松下移時立。袈裟滴露斜。
　　蒲鞋名達遠。深晦德彌佳。龍鉢雲生座。燕梁泥點紗。寸釘牛力抵。尺磨螘旋賒。九萬扶搖上。誰知羊角斜。
　　杜宇村村雨。似催歸隱佳。薪燒雲乳鼎。藥扶玉塵紗。氣浩丹田暖。夢清黃土賒。時哉農事動。萬柳弄春斜。
　　祐也又和八篇。與元二首共一十首。別次之以當小跋。
　　乳虎飡牛氣。爪牙天產佳。五言春草句。十樣墨梅紗。傳世風流妙。入神雅趣賒。禪餘嘗味坐。不覺斗杓斜。
　　又和十首蓋爲祝其高飛遠擧耳。
　　酬酢心降嶮。重吟步韻佳。貌端連有壁。齡妙不勝紗。句嚼氷霜潔。唾吹珠霧賒。龍孫三尺竹。掛壁爲誰斜。
　　境接五臺遐。山川護聖佳。花粧三昧酒。草結七零紗。夢熟龍宮靜。仙昇兎窟賒。萬松師子吼。跨海一橋斜。
　　蘊玉山光秀。發英群卉佳。高吟儀鳳竹。禪寂護龍紗。天爲井蛙小。風隨海翼賒。奇哉童子握。焰焰劍鋩斜。
　　通塞誠天矣。行藏履道佳。宗高盛嶺鉢。刹闢蓋山紗。頭角叢生密。光輝連理賒。新條知幾許。春色倚欄斜。
　　鐄鎖金遶指。至妙德惟佳。雞犬飛騰竈。獼猴入定紗。靈機元易轉。智焰不爲賒。紫竹白沙路。珊瑚樹樹斜。
　　性地無人管。萬金供日佳。針投摸海線。山重裹身紗。一念閻浮錯。八千眞淨賒。貴元非尺壁。莫使土圭斜。
　　孤策浮雲影。東西白蹋佳。青眸方外客。紫賜日邊紗。有道粃糠重。無心物累賒。却思鰲店夜。危坐脊梁斜。
　　含齒非無性。應時知愧佳。禪那空萬境。忍辱著方紗。鹿夢無明熟。鷂睛旋火賒。悠哉烟水渡。千古一橈斜。
　　滿山吹寶花。薝蔔作林佳。扶腋天風錫。飄雲歌詠紗。銀河清可揭。玉宇豁非賒。想見傳三世。郡伽香火斜。
　　物物醫王願。藥壼傾出佳。客尋瑤草地。僧倚翠屏紗。鶴塔千年老。飛樓百尺賒。依然西下日。夜夜照東斜。
　　祐也偶作諸公唱和一百八章。跋之又以四十字。
　　篇章幾簇花。百八轉輪佳。投報皆珠貝。剪裁唯錦紗。針鋒親箚處。線路密通賒。藥語千年下。應回旣倒斜。
　　秋月。
　　指話機先絕比倫。寒山一語翳還生。看看萬里無雲夜。白露吹空群象明。
　　追悼。
　　黃泉何永阿爺夢。空也難容罔極恩。一夜泪乾東海水。三千雲雨爲誰昏。
　　秀林。
　　新抽春色幾千枝。佳氣怱怱世最稀。此地可知曾蘊玉。作叢群木悉光輝。
　　東禪。
　　西來祖意絕言詮。莫謂單傳到日邊。三拜起來無一事。滿庭積雪又依然。
　　越山。
　　面目超然雲霧中。倚天蒼翠潑空來。更從吳地盡頭看。削玉芙蓉知幾重。
　　天助。
　　履道端時德祐之。蒼蒼終不與其私。明明百草祖師意。且藉春風爲發揮。
　　天山。
　　高倚層霄雲霧上。領春蒼翠潑長空。須彌八萬由旬勢。至竟看來立下風。
　　機外。
　　不撥轉來非俊流。言前有鑑合相投。三千里遠千鈞弩。一發何妨打鐵牛。
　　大壑。
　　摩訶般若甚深海。一滴從他小見投。百谷赴來終不讓。汪洋何止特藏舟。
　　南谿。
　　王老東西牧拈牛。奈何白日昧源頭。定宗若謂在河北。依舊胡人不夢舟。
　　復古。
　　纔說還源非本有。不如當下盡今時。直饒露柱交參佛。猶墮他家第八機。
　　雪舟。
　　歲晚推篷六出飛。四溟寒入一身衣。探竿不犯波瀾手。萬斛明珠載得歸。
　　某甲申復報恩堂上義翁禪師。某不通書門久矣。懸想與日俱積。忽獲手柬代以隹篇三章。慰喜何量。又見惠太祖師翁寶翰。流行坎止風波靜心保養之語。將以垂慈蔭于千載者也。雖一字句非三千世珍之所比。況一軸乎。感激于中不勝蹈舞。依押謝來意云。
　　尺素披緘見面門。春風座上聽談論。況吾太祖無文印。義負山兮軸載坤。
　　幸得作隣猿鶴棲。愧煩惠念問樵蹊。千鈞一臂今誰任。大道東兮不在西。
　　風波忽作靜心待（祖語）。照燭昏衢此巨燃。況復三篇來意遠。光風霽月洞中天。
　　前韻代柬。
　　曾在錦屏深杜門。豈將不出爲高論。因思濟北蔭涼樹。钁下龍鱗盤厚坤。
　　當門松竹可幽栖。積雪從他埋小蹊。一夜鯉魚驚蟄至。海東盆雨暗關西。
　　鐵樹花開時節緣。逢人不出又徒然。報恩堂上消淵默。那識雷聲震五天。
　　又。
　　三昧定中遊戲門。詞鋒貫挫奪朱論。咄嗟開口有人辨。腸胃搖乾又蕩坤。
　　栴檀叢裡異蹤栖。大象經行非兎蹊。盧老碓坊篩米子。簸箕唇外出江西。
　　山形主丈解隨緣。穎脫生機選佛然。自有南溟搏擊翼。積風何日大鵬天。
　　又拜寶墨。
　　一自泥牛入海門。更無消息與人論。火星迸散新羅外（祖語）。老祖生緣元在坤。
　　種梧不爲鳳凰棲。大道由來絕徑蹊。揭示扶桑東畔日。又携隻履海門西。
　　流行坎止任前緣（祖語）。此語千年印定然。圓覺海中分一滴。長鯨吹月浪滔天。
　　又自遣。
　　夢裡佳音扣蓽門。高談不到世間論。祖師省得一毫力（祖語）。三畫連乾六斷坤。
　　雲外最適晚年栖。是處有山歸隱蹊。爲我憂非知我者（祖語）。擧頭殘照住居西。
　　大聖不知曾有緣。三三前後衆如然。一條脚下臺山路。萬古長橋跨海天（天橋文殊近當境）。
　　人造梅花獻佛求偈。
　　冷處工夫打徹時。商量全在鷲峯枝。花開五葉三冬雪。不是春風著意吹。
　　鑑在機先施設時。無限樹上得玆枝。一花九夏寒巖雪。放與火中優鉢吹。
　　次韻酬無外首座見和。
　　遊戲場中弄物時。平分風月報春枝。也知二十四番信。三寸舌頭消一吹。
　　次韻酬諸兄造雜花樹。
　　妙唱珠回玉轉時。珊瑚壓倒百花枝。剪刀磨在裁春舌。香氣熏人取次吹。
　　天造之工抗力時。勒回生意上凍枝。風流不在孤山月。閬圃春從手面吹。
　　次韻造梅花。
　　破顏消息甕中天。淹殺靈山百萬仙。絕後爲他重出氣。一枝拈起世尊前。
　　空手把來天下天。翳晴花見藐姑仙。疑團忽地氷消了。一段精神造化前。
　　花開冷焰刮霜天。應手春風驚睡仙。吹轉羅浮千載夢。雲門一曲月明前。
　　花中聲價釋彌天。物外春秋橘皓僊。映奪驚人希世白。光華吹雪夜禪前。
　　生成後地氣先天。只尺千春花隔僊。誰把玉簫吹徹曉。夜明簾外古菱前。
　　工到梅邊別有天。弄珠吟聽步虛仙。元來的皪氷霜面。指示夏虫炎熱前。
　　次韻謝沈香木造雜華樹。
　　子葉孫枝貞實心。未曾容易發龍吟。碧桃春入砂盆手。推出曇華瑞世林。
　　逍遙遊手化成心。裁剪風光費幾吟。功至無功銷寸鐵。牯牛便放向桃林。
　　批玉聯輝古佛心。伽陀唱作貫花吟。莊嚴淨地消彈指。甘露春回荆棘林（把荊棘等作枝）。
　　枯木寒巖鐵作心。春風座地劫壼吟。幻花枝上入三昧。芥室放開香積林（芥室室扁）。
　　覺樹著花工伎心。香熏定惠入微吟。春風藏得春風面。座上買山支道林。
　　馨香吹露度琴心。曲碎鳳聲丹穴吟。秦外洞天三十六。大成風物一叢林（酬諸公）。
　　辛亥之冬教二三子印寫文殊五字祕呪。五十洛叉遍記之。以五言八句伽陀五首。
　　七佛師尊呪。威神不可加。金毛獅子吼。火裡鉢羅華。海印發三昧。指端光萬邪。洛叉輪五五。願轉化河沙。
　　聖獅無畏說。利刃把尖加。影印千江月。春行萬國花。機輪如是轉。種性悉摧邪。功德願增進。度生空海沙。
　　是龍應有足。莫訝爲蛇加。祕呪三千萬。羅光百億花。無明元大智。印破竟非邪。稽首法王子。塵塵金布沙。
　　信是金剛窟。均提無復加。慧光該十世。忍辱備衆花。月上眞空面。輪驅鬼窟邪。時乎甘露雨。春色遍塵沙。
　　印得無師智。從他紙墨加。蒺藜平地種。栗棘滿空花。利劍揮追佛。信香熏辟邪。清源茆草露。不覺滴加沙。
　　次韻贈小師周梵侍者告辭。兼簡蒼龍大建藏主（大建東山放牛老師之資。黃龍宗之孫。梵春宮苗裔）。
　　京城呼錫問村師。寺枕江流老翠微。雪壑風融泉釀綠。氷崖梅放暖吹衣。緬思天闕開春日。至祝御香熏禁闈。去復有心探海藏。行行楷背莫相違。
　　割愛降尊已訪師。參禪切忌住希微。宜將虛白用爲座。莫使風塵熏染衣。七百年來翔鳳地。三千春色啓皇闈。范詩曾勸勤巴子。追躅高蹤不可違。
　　東山霧海指南師。隻臂力興吾法微。知足包空應量器。福田無相本來衣。生緣佛手三關鐵。魏闕祖庭千載闈。毫末吹雲頭角在。昭蘇莫與渴望違。
　　賀防州明府大內前別駕征伐功成歸國。
　　千里折衝胸有城。機謀內發幾神兵。望風奸賊膽先落。奉國忠誠功已成。凍意春融民草動。渴心雷振蟄虫驚。況聞閤下館旄節。惟德當傳播大明。
　　積善之家奕世英。湯池吾法護金城。恩波福海天無際。標柱勝幢山弗傾。丈六身從拈草手。一香祝答布金誠。遙知禪悅長爲樂。不二門中老淨名。
　　又慶戰功在一身。
　　氣挾山川秀且華。名飛日下未爲奢。忠心磨劍義餘祐。孝道通神業克家。背水雄機先屈敵。火牛奇策不推爺。更憑追念金言囑。永轉願輪摧萬邪。
　　寄大明天使趙別駕（王孫趙子昂之孫諱可庸號齧雪子）。
　　世路悠悠動易遷。心於無事日如年。春生秋實何言地。鴻去燕來齊物天。採藥蓬宮何所用。問僊方丈又徒然。負山國命爲含齒。一葉身輕鯨海船（藥山秦唐故事）。
　　吳興學士嚮風賒。不二玄談聲振遐。翰苑文章天上錦。人間春色筆頭花。賢孫節操知誰賞。齧雪襟懷可自嗟。義感山林千里外。詩兼騷雅思無邪（吳興子昂居號松雪）。
　　寄大明天寧和尚來朝。
　　百世聖明臣亦賢。非虞姦起梗山川。陣雲橫海三千里。殺氣吹天五十年。痛念烝黎多作鬼。不知邊塞幾回烟。林泉老朽非無意。喜見太平消息傳。
　　修盟溫故爲通津。兩國生靈受貺新。雨露乾坤齊育物。東西日月互推輪。賜衣香暖瑤花雪。禪舘定深蓬島春。盛化何妨今視古。吾門宗祖大唐人。
　　寄大明瓦官講師來朝。
　　吾朝擧國知歸法。聖祚綿綿民所憑。三百尺金南寺佛（像在南京東大寺又七大寺一也）。十千餘錫北山僧（乃睿山也傳教大師開基有三千院）。當初睿願堅磨鐵。近世危機薄履氷。否泰時乎耆老去。眞風誰復勉旃興。
　　爲法忘軀來此土。披雲蚤晚見佳期。世塗通塞非今日。教道流行況有時。袍裛天香辭北闕。針浮霧海指南師。人生叔末感緣遇。藏裏摩尼開示誰。
　　次韻金龍石室和上。贈中心樹書記問丹丘隱兼見簡。
　　頭角深藏幾度春。驚雷須慰渴望人。宗師藥語不虛發。千載松根有伏神。
　　義解氷顏笑語春。相看果不舊時人。朽殘愧累金龍問。四海雲生筆見神。
　　次韻淨妙德翁和尚問隱。
　　良工功就九年弓。讖現祝香金合封。聞說塵中輪轉法。毫端寶刹幾重重（前年寄偈。有金華合子封何事中有南山祝壽香之句）。
　　幾箇呑蛇盃底弓。披雲覩日尺書封。叢林凋弊回春手。錦上鋪花又一重。
　　宗海。
　　一念萬年非促延。正流別派又徒然。汪洋胸次無涯涘。日夜從他朝百川。
　　道果。
　　菩提樹子本圓常。五蘊山中久昧藏。只使心花開發去。馨香何必待秋霜。
　　次韻示雍禪人。兼謝安國老師見簡。
    古者修身不怨天。蒼龍猶怖臥深淵。虧盈白日示時蝕。持實黃楊縮閏年。陰壑藏春三月雪。海潮捲雨萬松烟。千差搭在毘盧印。幾世香燈祖塔前。
　　惟德養深聞達天。驪珠璨爛九重淵。一聲雷轂推何晚。千尺龍鱗蟄有年。北闕傳宣恩詔日。南山應祝御爐烟。禪餘妙唱貫華偈。祖苑春回浩劫前。
　　玉畹。
　　滿目清和九畝春。壟頭高下總藍瑛。國香收拾登場日。寸土增光十五城。
　　竺傳。
　　靈山當日破顏旨。遞代相承要在人。十萬里來何所付。一花袖得五天春。
　　次韻謝趙別駕可庸繕寫國師塔銘。兼謝惠墨梅二幅紈扇一柄。
　　閶闔雲開春意濃。人忘道術遠相容。清風動靜月團轉。淡墨橫斜花影重。塔下光明驚寂定。毫端勝會現天龍。雲門果是長生域。入海泥牛不露蹤（第七趙公句）。詩篇寫就道情濃。一幅投來見德容。客舍春城唯寂寂。吟遊華果幾重重。五湖風月胸中物。萬丈光雲泓下龍。朔漠雪寒南雁外。不知何日問行蹤。
　　次韻謝朱本書塔銘篆額。
　　惟德聞馨惠與齊。清和如璧十城低。同風千里是蓮社。大隱一身非竹谿。投棹銀河探月窟。問仙方丈拂雲梯。靈槎若過丹丘下。采有芝兮煮有藜。
　　謝旒首座贈王元章墨梅一軸。
　　睡足午窓茶味濃。住音何處暗驚神。寄來天外一枝玉。便是江南萬斛春。墨客題篇爭拾月。水雲清白好爲隣。王郎風韻何其遠。粲爾相迎姑射眞。
　　次韻答趙別駕謝贈龜石玄雲。
　　玄雲引得層雲誼。絕勝人間使鬼錢。粲粲金星花上露。霏霏珠霧月升天。奇珍得主發光祕。佳句驚神與世傳。袖裏方壼東海水。披仙應是感前緣。
　　次韻霖子寄趙別駕。
　　清談一夜入玄微。風雨竹房吹客衣。葉落千山僧北去。秋高八月雁南歸。牽船白日梢頭轉。放纜錦鯨雲背飛。寄語趙公重復命。尋盟蓮社莫相違。
　　次韻酧本中掌書。
　　圖南年老雪吹頭。已矣百城烟水遊。雁外一緘披尺帛。客中三歲咏千秋。每承誨答爲銘感。徒恨病緣成繫留。幸得東風便我信。爲君先問四明舟。
　　和祐子冬夜書懷九首。
　　冬來林下寺。隔屋喜隣梅。淡泊何人耐。嗟呼縮頭來。珍珠千里雪。天地一壜灰。無味驗眞味。楊岐栗棘懷。
　　月魄氷魂夢。西湖處士梅。三冬俱雪下。千澗鎖寒來。天籟平沈夜。虛明一色灰。全提猶有句。淵嶮老眞懷。
　　立雪挽春回。寒侵徹骨梅。旣明如此在。不負問安來。大地一團鐵。通身五斗灰。見聞元是道。只貴守平懷。
　　的的懸崖句。春風特放梅。暗香從絕後。冷蘂再蘇來。清煆太虛骨。細吹何有灰。全無錐地處。萬象一吟懷。
　　少室雙株桂。東山獨樹梅。枝通南北信。蔭覆古今來。分歲烹牛宴。撥春燒佛灰。家傳鎖口訣。作者不迷懷。
　　分得東君化。菩薩花獨養梅。壼中和氣溢。物表壯觀來。墨試萬年翠。春嘗百草灰。頭頭游刃術。收在自如懷。
　　黃搖茶褐柳。花點鹿胎梅。律入陽春轉。時融白雪來。幾蘇枯槁綠。吹盡燒痕灰。布穀知何日。歡傳村野懷。
　　了法無孤起。知春必藉梅。金人通夢後。白馬載經來。火試貝多葉。烟空槁木灰。雖云三足鼎。一實在虛懷。
　　風月平分手。何如破臘梅。一瓢跳地處。萬象發眞來。神助幾章句。驚人十首灰。是誰堪上筆。空佛古菱懷。
　　遣懷四首。
　　悠悠壬子秋。隻影倚丹丘。波湧珊瑚月。江分白鷺洲。松寒霜鶴老。島古玉鰲浮。得失知多少。凭欄見一漚。
　　乾坤青眼老。痩骨杖皮穿。萬事風過耳。一身雲伴眠。秋高烏鵲夜。月滿白鷗前。他日浮萍迹。是山埋骨緣。
　　忘身事亦休。轉處自隨流。皎皎長天月。蕭蕭落木秋。小兒隣造化。大道固深幽。白髮殘生夢。青山一枕頭。
　　力弱患多風。忘前類瞽聾。洞深難避濕。茆古只生蟲。幻藥搜烏有。醫方體本空。周年不出戶。自作懶禪翁。
　　又用前韻。
　　葉落始驚秋。桑門老比丘。幢王空裡電。花界泡中洲。胡漢非珠有。陽波逐渴浮。虛無無極訣。撥火幾求漚。
　　此生休復休。去止似萍流。葉落山中雨。霜清林外秋。垂藤猿影掛。殘月磬聲幽。刹土微塵佛。不消拈箒頭。
　　玉江瑫公新開實際精舍。追蹈大潙楊岐應菴高躅。爲衆竭力賛佐叢林。果見功不虛矣。依韻祝之。
　　眞空不見妄緣塵。但恐高推聖境人。衣覆曹豁八十里。地開南岳一炊巾。淨瓶波瀾湧無極。生鐵身心磨曷磷。憶昔應庵稱跨竈。桃花永蔭祖庭春。
　　題長江千手堂壁。
　　鐘梵曉清聲徹雲。精修僧在竹房深。三摩地月凉如水。畢竟空花春入林。夜浪急回千岸雪。朝暾淘汰一江金。賛揚可盡芥城芥。手眼重重接物心。
　　癸丑夏六遊天台寺。借榻山中感興有作。
　　手捫星斗倚危層。御墨榜門龍欲騰。香火年深三世佛。殿堂苔老半千僧。巖間雲宿夜將半。木末天高月未升。世上炎塵吹正盛。山中風露潔如氷。
　　題池陽寺千手堂壁。
　　聞說天仙開此地。洞門巖古白花新。通身手眼栴檀像。滿面慈悲楊柳春。海月高標山上寺。谿聲長洗世間塵。我來三拜無餘事。嘆息當時雕造人。
　　次韻酧趙別駕。
　　喜聞漢使旣回旄。又想詩成奪錦袍。香墨未乾松雪澤。希聲古調碧雲高。分來吳水半江綠。不假并州快剪刀。道契初無胡越隔。蘇僊何必問參寥。
　　次韻酬朱本。
　　豈謂扶桑儀鳳毛。烟塵阻絕因空蒿。博望萬里仙槎遠。屬國千年漢節高。䮽馬風和嘶紫塞。烏臺春色上青袍。詩篇驚見回朝信。雲雁數行江水皋。
　　鐵心。
　　渾鋼打就脊梁時。非佛還他老馬師。一道神光三際外。不萠花發蒺藜枝。
　　無文。
　　分明一畫未分先。印破虛空字義圓。海藏龍宮收不得。吾家把作祖師傳。
　　寒巖。
　　氷霜面目自玲瓏。不許空生坐此中。枯木龍吟花雨日。何妨冷地領春風。
　　天香。
　　丹桂露華飄碧空。那知金粟漏家風。誰將一鉢上方飯。百萬熏開毛孔中。
　　鼎山。
　　面目堂堂三足分。巍然推出鐵崑崙。當機不讓鹽梅手。爛煮須彌驀口呑。
　　次告別韻遠酧趙別駕二首
　　不憂愚魯識荆遲。錦段作堆投我詩。蓬島風高回棹日。銀河秋肅揖星時。德彰麟閣三朝節。喜動天顏萬國知。恨在桑楡餘景近。難期南雁寄相思（宋元明三朝也）。
　　西憶美人淇水濱。引望儀貌覩朝暾。發吟雄氣蟄虫振。呼筆彩雲儀鳳屯。朔雪寒威蘇子面。陽和春意漢家恩。三年逆浪仙槎月。應向吳江照夢魂。
　　次韻寄可庸別駕。聊伸不忘之思。
　　歌宴皇華酒幾添。三年守節未爲淹。雄才經世見蘇子。交態愧今非道潜。破浪風帆牽錦纜。披雲天闕捲珠簾。蟠桃新獻瑤池壽。一笑春光長翠髯。
　　次寄祐小子韻酬趙別駕。
　　王孫齧雪在西方。幾度相望倚客床。夢裡黃梁經歲熟。吟中白髮爲憂長。誠明感動靈神鑑。恩化心熏祝御香。莫訝萑巢生鳳羽。陶梭不借禹門陽（祐子昨有養仁雀詩）。
　　次夏日書懷韻寄趙朱二君子。
　　海氣天低日夜蒸。士峯六月削寒氷。骨毛風冷三千里。面目霜嚴一百層。驗取吾家鵝護雪。標爲幢刹夜明燈。山中禪寂有餘味。細讀來篇齧玉僧。
　　一甑乾坤酷毒蒸。二君情味滿懷氷。文才波湧水隨地。仁性山安雲益層。竹院無時風掃榻。茆簷何夕雨侵燈。攅眉莫掩淵明耳。恐有過橋取笑僧。
　　小師梵允禪人告辭去。見大明天寧和上瓦官講師。且求途中語書之爲囑。
　　知識難逢火裏蓮。吾尊曾說大因緣。行行時至百花路。步步風輕二月天。有法可求非學道。無心所得始參禪。聊聞擧著便回首。未免墮他光影邊。
　　次留別韻寄趙君相公。
　　山山嵐氣海天低。綠暗紅稀百鳥啼。留別中懷形健筆。溫存高義及幽栖。流傳相思夜還夜。雲引瞻望西又西。千古風流彭澤在。今朝只缺送過谿。
　　次韻酬朱君掌書。
　　開國中年嚮聖丘。治民風教有來由。天仙降拂蓬萊露。海日初生若木洲。文武承神同所守。君臣奉佛未曾休。他時追躅乘桴迹。游刃何妨解鐵牛。
　　寄趙別駕夢飛梅有作。
　　菅家產出玉麒麟。時遇聖明能鑄人。千載騰輝西府月。一天推白北山春。名飛雲海世無敵。足濯滄浪楚有臣。齧雪梅清安樂夢。方知忠義感通神。
　　示圭侍者南遊。
　　三喚機先便下山。男兒打就鐵心肝。大圭元繫衣中在。知識門頭試獻看。
　　示禪人南遊。
　　雪後千峯春又回。南遊興入嶺南梅。祖師在汝脚跟下。百草頭邊薦取來。
　　參禪撥草又瞻風。途路百城烟水中。不見洞山初瞎禿。慈悲棒下認爺翁。
　　懷抱孤寒要汝溫。何堪告別苦丁寧。臨行記取祖翁囑。三百年前有古靈。
　　小師梵利禪人告辭南遊求途中語。兼要別稱。字之曰鐵心。作偈爲囑。
　　過水提缾未敢遮。區區辭我道何賒。扶搖已跨圖南翼。叮囑不勞添足蛇。海日扶桑金錫影。春風梅嶺鉢囊花。作家槌下翻身著。只箇鐵心應莫耶。
　　寄四明天寧仲猷和尚。
　　□□□□桃洞春。甲寅芳訊感情深。玄□□□□親勘。此地何藏二兩金。
　　寄大明瓦官無逸講師。
　　癸丑緘書達甲寅。報章千里謝𢗡𢗡。慈航東棹三韓月。雲蓋西回萬國春。遙想雨花飛寶所。應吹甘露滌炎塵。南遊諸子嚮風化。一會靈山儼若人。
　　寄要關津藏主。
　　一別回頭海作桑。摩尼投處足觀光。近來龜鹿藏靈瑞。可想祖庭黃落霜。
　　小師周梵侍者來省。大建知藏長吟以送之。雷□谷知藏又和焉。倚韻以爲梵子途中警策。兼柬建谷難弟兄。
　　吾家一著論俊流。隔江橫趨第二頭。看他本色行脚士。未嘗曹門問鄭州。爲子撥漚覓火種。拈起興化椀脫丘。香林十□□□□□然舌頭咬著骨。老我負得□□□□□□成奉魏闕。不見昔日楷□□□□□受龍腦鉢。兼葭蒼蒼露爲□□□須□邠州鐵。枯木龍吟猶帶喜。喜識消盡道始是。東山二難吾心知。黃龍親孫的骨髓。三寸快利磨吹毛。山摧海枯無不擬。若問雲壑朽癡禪。浮生穿鑿風過耳。

智覺普明國師語錄卷第七。

　　東林。
　　春入扶桑萬國陽。群叢萌動競芬芳。就中會取無情說。甲乙依然屬震方。
　　和中。
　　一氣冲融應萬端。物情舒暢盡開顏。不知將謂吹噓力。造化淵源方寸間。
　　高節。
　　面目凛然生鐵機。風標拔俗世尤稀。胸中自有彌天氣。無意折衝千里威。
　　寄呈定福象先和尚懷古三首。
　　金峯分手各天涯。見說歸來問故家。陵谷相移青眼老。光陰如待白頭嗟。吟中清興廬山月。筆下春風楚地花。應是谿深龍出晚。雲霓望在轉雷車。
　　曾買江南渡頭船。丈夫雄氣自衝天。鯨波夢遠八千里。雁外信驚五十年。素蘊無心沽櫃玉。紫泥何日起林泉。嗟呼叢社秋云晚。應手春風思老禪。
　　德不孤兮必有隣。砂盆聲價憶先人。相忘樂在同風社。際會難猶隔海津。大法惟時將一掃。全機誰復發千鈞。古今天地古今是。日月無私雨露春。
　　竺華。
　　西乾優鉢一朝開。五葉傳芳入漢來。試看少林深雪夜。不萌枝上放春回。
　　祥山。
　　慶雲吹雨翠蒼蒼。瑞氣含春草木光。試向頂頭移步看。通玄一路不曾藏。
　　雙竹一竿竹箆。
　　三尺黑玄分背觸。一同一質曲兼斜。通霄路在興雲手。洋嶼江頭鼈鼻蛇。
　　雙放雙收毒手中。同條生殺不通風。佛來也打祖來打。擬議死蛇呑活龍。
　　示小師梵超禪人南遊。
　　去扣百城知識門。通方眼在草鞋跟。他時蹈著來時路。徹底知吾不說恩。
　　送珠侍者南遊。
　　三喚聲中已脫麟。圖南志氣自超群。行行記取榮旋路。跨海天橋日下雲。
　　桂月。
　　金粟香飄天外風。婆娑清影露華濃。何妨坐斷寒山舌。撞動一聲樓上鐘。
　　拜十六羅漢像。
　　一十六人三昧起。塵塵妙用化隨方。惠燈無盡從何有。我此深心尊者場。
　　心田。
　　一月三星卽處明。德馨元不在秋成。若知摶飯底禪味。萬寶咸從此地生。
　　天助。
　　化育無親雨露恩。德之所輔復何言。春行大地陽和力。應是雷車啓蟄門。
　　筆者附舶渡唐求偈。
　　最喜蒙恬手段神。鋒鋩三寸掃千軍。墨池自有圖南翼。好起垂天九萬雲。
　　古田。
　　契券傳來自劫初。纔論界畔墮今時。先天消息一犁雨。萬頃秋香應手吹。
　　無業。
　　生涯喪盡起家風。不履當年莫妄蹤。迦葉門前通一路。德雲元在妙高峯。
　　靜山知藏來日本已有年矣。如吾鄕國之語無不通也。一日記鄕尊西雲老師訓誨。綴成八句以自警策。意在諭醉心於虛文者耳。予不勝感激。謾依韻末嘆其所得。兼祝中途而不止云爾。
　　伽陀唱出西乾語。貝葉翻成東魯文。聞盡聞聞聞自洞。見空見見見何昏。趙州柏樹元無意。黃檗烏藤大有恩。不信請君重問取。西雲堂上老鄕尊。
　　讀傳燈錄六首。
　　字字裁成無縫衣。暗中文彩放教知。刹竿倒却繫驢橛。小玉頻呼蜜螘絲。琴瑟適和清怨指。春風高下短長枝。一千七百則公案。大地打成生鐵鎚。
　　合水和泥露布規。婆心却許逆兒知。藏機持滿千鈞弩。據要密張衆目絲。過去劫灰吹發焰。未來鐵橛養抽枝。面皮將下堪承受。知識門門惡辣鎚。
　　七佛定場諸祖拍。竿頭筋斗翳睛知。人天回日揮戈手。覺海揚波按指絲。不應谷中瓶瀉偈。無根樹上蔭涼枝。千金一笑寒灰豆。爆出師僧劈面鎚。
　　父母未生肩上衣。看他風雨穴巢知。三祇有路一彈指。丈六無餘千尺絲。獅子群遊檀樹地。迦樓鳥宿鐵圍枝。宗師爐鞴機關作。儡傀棚頭弄箇鎚。
　　東西密付命根衣。寸寸恩波未易知。照夜連城仙圃月。遊春百尺祖園絲。吹吹靈焰丹田火。採採閻浮金滴枝。各自夢長千七百。龍團雷動瓦盆鎚。
　　水逆千差海又騰。魯般斤斧不抨繩。蒺蔾荆棘栴檀露。鐵壁銀山火裏氷。印印當空空搭印。燈燈是鏡鏡非燈。祖師瓦子敲門處。端的無枝七尺藤。
　　丹丘冬日偶作二首示二三子。
　　朔北天稀半日晴。攪空風雪打窓頻。瓦瓶凍破寒谿月。榾柮暖回氷壑春。投枕有床周子夢。卓錐無地老間貧。水清也恐游魚少。撒出楊岐席上珍。
　　老去無心逐世波。殘生寄拙此山阿。單丁清白猶嫌少。一大風流不較多。病骨五驚江上雪。詩情獨載暮天簑。冷氷氷地夜禪月。誰把工夫細切瑳。
　　再用前韻二首。
　　十日關山六合雲。嚴霜刮面朔風頻。牛皮鞔柱苦寒夜。鐵橛燒爐特地春。豆爆死灰三世覺。詩哦白雪一生貧。更論海印發光句。土塊泥團也是珍。
　　補陀此去幾烟波。爲法忘軀思覺阿。少室寒叢經雪後。霜華枯木放春多。雲籠龐老孤峯頂。月冷巖頭古渡簑。幸有知心同社友。風前咳唾玉瑳瑳。
　　謝林泉庵主節後寄唐種菊花二首。
　　節後林泉白露吹。南陽移向我東籬。趣高晋士歸歟興。清挾楚臣寒苦飢。風味堪甘言逆耳。晚香無意醉吟眉。青芻一束人如玉。萬兩黃金錯落枝。
　　座上春風寂寞鄕。談中臭味放教長。南華夢熟蝶何在。北地書來雁作行。林下幽香分晚景。山中此日又重陽。化工轉處見誠意。未到寒花露結霜。
　　冬日示二三子二首。
　　窮寒拄杖共生涯。寧願重抽節外枝。納月有餘纖芥室。摸深不下寸針絲。一天春信瓶中動。萬壑松聲鼎內吹。風穴單丁住山老。子孫猶坐飯籮兒。
　　洪爐生鐵一團疑。九轉宜求妙密鎚。鈌齒鑄光人帶印。馬駒磨瓦物皆輝。遂教天下嶺南信。吹上陰涼寒北枝。雪冷霜寒無淡淡。家風却許夏虫知。
　　江南張子旅食此方三年。遠來山寺乞偈示之。
　　節至書雲望海涯。傷心幾度叫爺爺。夢長客路三千日。身獨皇城十萬家。念動死灰偏爲汝。梅驚鐵意又開花。人生否泰有陰隲。邂逅相逢因不差。
　　次有所思韻示祐禪人。
　　拈花春屬鬻薪徒。天下秋驚一葉梧。梁土二三獅子子。江西八十馬駒駒。機機發弩鐵山碎。焰焰分燈祖教扶。是水朝東千萬派。竿頭絲線意何殊。
　　西湖圖。
　　三竺靈區曾所鎭。中興皇祚藉之來。家家絃管日還夜。處處樓臺月又梅。僧坐白雲鐘出寺。山臨湖水鏡當臺。平生清賞南遊夢。眞箇眼從毫末開。
　　冬夜示衆三首。
　　梅花漏泄春風信。時節也知迴避難。線見繡紋添日脚。瓶諳滴水結天寒。黃龍當日甚滋味。金菓至今猶帶酸。獨掌不鳴寃聚處。說他閑事太無端。
　　平白地頭條活路。時人何事向前難。鏡清單暖誰能穩。皓老棍穿佛也寒。元是一盂甘露味。分成衆口酒糟酸。當陽若使家私盡。有甚蕭牆起禍端。
　　透網金鱗猶滯水。可知身裏出門難。心灰不發新陽暖。鬢雪還添照日寒。感子心頭日菓爽。厖翁牙頰熟梅酸。吾家無味超談句。拈起何妨驗舌端。
　　因雪三首。
　　千林凍合夜禪幽。鐵意梅花香暗浮。少室春風吹不起。普通年遠恨難休。因懷藥嶠指空谷。無復山陰轉棹舟。爲報平安庭下竹。漏聲移到五更籌。
　　九年推出箇孤峯。二祖沈埋百草叢。玉象露身明鏡外。金毛藏跡古菱中。家家門戶梨花月。處處樓臺柳絮風。一步普賢毛孔刹。善財行遍覺城東。
　　曉灑寒光玉匣明。塵沙海口正呑聲。草鞋痕斷元無印。拄杖條抽自不萌。赤肉團頭氷骨露。虛空背上白毛生。衲僧恰好著精彩。大地都盧隻眼睛。
　　雲門殿前有花寡色也。記以八句。
　　雨露恩深獨樹春。睡仙初醒氣猶醺。葉裁蟬翼淺黃濕。花綴蝶翎光粉薰。日上却添三月雪。風來不掃一庭雲。二千年遠破顏旨。古佛堂前坐夕曛。
　　次韻春寺偶作爲祐子日新之策。
　　胸中刀尺剪春容。蜀段金文花又重。翠色老年庭下柏。蔭涼何日钁頭松。出谿深蟄應雷雨。投遠倦飛驚暮鐘。時習道成知損益。蕢功須至九層峯。
　　題大義庵示瑞監寺三首（號芝田）。
　　大義庵前祖父田。春光藹藹綠耕烟。栗蓬花發在今日。粳粒珠收不記年。丹竈分香甘露飯。天橋延御紫金仙。護山自有老龍臥。普請莫教驚懶眠。
　　爲衆用心如爲身。要收斯果種斯因。信根不擇膏腴地。枯槁復芽甘澤春。松阜最高推兎魄。金江無底豢龍鱗。門深松竹桑麻徑。三脚驢兒拂曉人。
　　江外睛春向闥排。金鰲背上碧蓬萊。雲含海氣舒還卷。風駕潮頭去又來。層翠千年圖畫裡。澄清萬頃玉匳開。雲門添得把竿手。月擲銀鉤下釣臺。
　　山中四景。
　　春來物色華。開遍欲燃花。雨露桑麻徑。晴烟竹浦沙。舟搖天上棹。履踏樹頭霞。不是有仙骨。家風與世賒。
　　松杉護寺森。月上竹篩金。茶澹貢餘雪。泉清爨下琴。隣雲嫌變態。分榻共虛心。禪界忘禪味。露吹瞻蔔林。
　　秋風老碧梧。灝氣溢平蕪。鶴宿松巢雪。人探驪頷珠。曉堂千里客。寒雁一聲孤。且繫雲中影。獨聞香火爐。
　　丹雪洞門深。冬來夜色明。怕寒垂白髮。暖胃餌黃精。空谷呼相應。逝波去有盟。陰陽不到地。枯木使花生。
　　再韻四首。
　　芳草鬪韶華。歸笻又落花。山遊思保福。春意問長沙。周岱清無粟。梅壇暖有霞。天涯流水路。一步一谿賒。
　　作叢頭角森。涼意抵無金。龍管風前竹。猊絃海印琴。榴明千點火。蕉展一封心。造物從怜我。枝安倦翼林。
　　丹陽幾樹梧。鳳去草菜蕪。斗射埋塵劍。水清投濁珠。愛山情味淡。忘世道人孤。一點中心暖。十年古廟爐。
　　寒月上江城。玻璃布地明。曾無孤魅惑。誰中鬼家精。霜柏爲吾伴。雲山是主盟。自怜三宿夢。桑下幾回生。
　　因病二首。
　　六賊動心王。妄塵張戰場。衆魔雖作黨。三毒是爲將。蛇吼活人劍。鴆嘗奪命湯。快哉毛孔刹。爐炭卽清涼。
　　縛脫法成殃。通身得汗良。休言無忌口。任性且搜方。智火調禪味。忍花和戒香。下之以定水。諸佛在吾光。
　　書懷五首。
　　投老坐茆庵。窓燈月自含。碌甎磨匪鏡。松柄折無談。反耳藥言苦。燒腸蠱酒甘。千差消一默。萬象是同參。
　　昔人猶執鞭。勸志至賢賢。微著俱知命。行藏不怨天。況承空寂旨。所貴離文傳。常憶寒山語。碧潭孤月圓。
　　柴門長不關。無事厭塵寰。情盡是非海。解摧人我山。韶沈丹鳳遠。漁去白漚閑。縱有雨花動。爭如辨八還。
　　一鋤披棘榛。步步地非秦。忍辱雪山草。吉祥金界春。道情堪淨潔。世味絕酸辛。坐鎭邦家者。那知火在薪。
　　高天象極難。只恐井中觀。楚主輕荆璧。周愚貴鼠肝。思群嘶困驥。顧影舞鳴鸞。孰掣三山斷。爲投東海竿。
　　前韻二十五首。
　　芥室以扁庵。諸塵相攝含。虛玄無著道。有口不須談。咸謂生薑辣。因何荔子甘。若能親嚼破。璨可日交參。
　　讐多自鐵鞭。學就在希賢。水凍瓶知海。灰飛管測天。覓心終不得。微笑有何傳。祖豈果欺我。明言箇箇圓。
　　初志咬牙關。古賢空海寰。庸流徒厭妄。愚子力移山。憶忘恒在此。坐臥不曾間。看他折骨肉。那吒爲親還。
　　周道本無榛。人情豈効秦。只因勞眼翳。妄見亂花春。混沌分清濁。玄冥定甲辛。如何巾解結。應是斧斯薪。
　　易易也難難。春從百草觀。俊機敲鳳髓。妙術割龍肝。辣手不燒佛。斷絃安煮鸞。祖宗言外旨。著屐上旛竿。
　　無住是吾庵。論何含不含。虛空開得口。萬象熾然談。冷暖自知旨。分明誰肯甘。要會諸訛處。曾晳諱曾參。
　　問佛竹筋鞭。非凡非聖賢。青黃隨色物。明珠覆盆天。舜若無身覺。頭陀滅意傳。一機投合處。規矩缺方圓。
　　迷悟兩岐關。癡雲翳鎖寰。三千毫末刹。百億芥中山。風鼓不相擊。火燒常自間。孤兒逃逝夢。一覺向何還。
　　衣絮入蕪榛。長城禍起秦。有求戰爭地。無事太平春。火鼠無知熱。蓼蟲猶念辛。下愚移不得。救火潑油薪。
　　鶺鴒歌急難。秋色冷原觀。霜露摧仙草。寒風攪客肝。冲雲靈羽鶴。藏彩德輝鸞。一笑付烏有。鮎魚萬里竿。
　　莖草古名庵。歌之法界含。無形常有主。不語鎭長談。裛露黃花潔。經霜綠橘甘。妙高孤頂路。把手與誰參。
　　外伏世尊鞭。質疑阿難賢。珠懸衣裏月。月上頂頭天。器器百千煆。燈燈六十傳。老胡歸去後。露柱拄梁園。
　　聖箭破三關。飛輪定帝寰。照臨期日月。帶礪誓河山。化育應無象。耕桑也不間。東山家宴令。拍拍古風還。
　　藏拙寄幽榛。不知雲外秦。魏天雙桂月。洞裡嫩桃春。明養二儀火。收成萬寶辛。奇哉時節理。默坐守烏薪。
　　保養不曾難。眞空在我觀。男兒生鐵面。爛衲煉銅肝。輪轉騰輝兎。文明應瑞鸞。若言無密語。日上又三竿。
　　𦏰羊掛角庵。微笑有花含。一芥諸空座。十玄無味談。黃金鎚捏汁。生鐵撅咬甘。塞斷衲僧口。任他天下參。
　　牛純不用鞭。德足自忘賢。窮道終無外。擧高上有天。洪鉤何所轉。一氣又云傳。至矣大中化。頭頭應物圓。
　　疑作面前關。乾坤不隔寰。狂歌思拾得。野語擬寒山。掃榻松風落。捲簾雲雨閑。客來應眼飽。幾箇腹飢還。
　　卜地一牛榛。誰降性地秦。花明黃鳥日。水綠白漚春。不羡囊錐穎。寧懷虀臼辛。飯餘無一事。時采洞中薪。
　　擧世遣情難。有身喪火觀。烟霞林客服。風月野僧肝。蛇臥盃中影。群驚鏡裡鸞。蜀蠻爭幾幾。范把五湖竿。
　　金江江上菴。朝日海光含。僧寂唯禪誦。客來多世談。連環槌可解。利刄蜜非甘。棒下無生忍。何人立地參。
　　信爲調御鞭。與進可追賢。鷲嶺聳千古。鷄峯壓五天。一輪高揭示。萬水不期傳。叱起三車夢。火中大白圓。
　　鷄鳴暗度關。一步隔秦寰。鱗臥蹄涔水。誰憑蟻蛭山。多年槐國夢。半日竹房閑。雲月無人競。百憂生不還。
　　來隈山塢榛。避得虎狼秦。千里瀛壼月。四時蓬島春。紫芝應以采。葷草不生辛。想見鮫人室。珊瑚把作薪。
　　世波涉險難。雙鼠不曾觀。促壽鬼傷命。厄民蝗食肝。虧盈初半月。隱見五雲鸞。一擧通霄路。風車轉刹竿。
　　海棠花圖有鳥。
　　楊妃睡足一枝春。引得幽禽亦近人。千載芳聲如有蘊。風前不逐馬蹄塵。
　　次韻酬月心和尚見寄。
　　一信寄來驚孄翁。披緘只覺領春風。至哉百萬層雲誼不在微言逆耳中。
　　宗社龐眉老月翁。珠璣咳唾落天風。驗過當日玄沙白。海印重重按指中。
　　次韻酬心初西堂見寄。
　　香巖曾誓在南陽。照破山河片瓦光。拶到無錐無地處。乾坤便是一禪堂。
　　次韻酬正續少室和上見寄。
　　萬木摧殘霜後枝。窮通有變不堪悲。忽驚春意一封信。應是東君化動時。
　　春回祖室萬年枝。魔外知他暗地悲。好把少林無孔笛。等間吹起向明時。
　　送僧禮補陀。
　　大士生緣是補陀。浮盃截海幾烟波。寒潮鼓蕩圓通夢。杜宇鳴時雨正多。
　　謝故舊至。
　　故舊問幽巖下阿。相迎一笑發春和。雲排菓卓霖林玉。月酌金樽醴壑波。天上甘香知幾許。山中飣鬪不消多。甞過風味共無飽。入奏松聲鳥助歌。
　　雨中對花。
　　佛滅二千三百年。諸天泣洎正潜然。時人最賞芳春雨。濺向花枝古殿前。
　　移蘭。
　　室養芝蘭慕好仇。深林日永共清幽。遺音在耳孔丘嘆。最愛國香吹未休。
　　瓶珊瑚樹。
　　頻伽銜得轉風流。鐵打中心不受秋。裂破巴陵三寸舌。一天星斗遶枝頭。
　　三級圖。
　　掣電藏機氣自臊。毫芒纔露便風濤。目前若也隔雲霧。來處可知三級高。
　　龍蓋香爐。
　　博山雲起世尊前。脫蓋纒來現蓋纒。心火從他熏定惠。是誰念念撥頭燃。
　　青磁鳳凰水滴二首。
　　背負磁州任不輕。丹雲投翼也驚人。心空及第試場選。呑却曹谿月一輪。
　　泥水通身脫欝攸。文明名翼照千秋。玉簫聲遠人何去。有口不鳴唯漱流。
　　虎斑硯。
　　一片頑然似待時。吹雲佇看起風威。海龍藏腹端谿舌。只恐全斑以管窺。
　　筆匠請。
　　爲賀先生三寸利。光芒直射斗牛高。點開大藏無文印。便見毛端放月毫。
　　蠟燭。
　　燒却全身古佛風。只圖當下寸心空。直饒頂帶圓光去。未出虛凝寂照中。
　　燭剪。
　　發焰凝氷恣放收。暗頭交刄打明頭。當機不昧翳睛手。解徹無心我也休。
　　燈盞日月爲鈕。
　　把住兩輪還放行。可知日月藉他明。靈臺一點無今古。此室不曾推淨名。
　　種蓮。
　　分種金沙阿耨池。向根濁世爛泥移。火中花也清凉露。出水何如未出時。
　　倒懸花蘿蔔瓶牡丹。
　　蘿蔔拈來穿鑿時。無根花發倒懸枝。南泉直指却迂曲。國色粧成混沌眉。
　　讀碧巖。
　　乳峯飛瀑夾山頭。電激雷馳水逆流。百則穿來無一字。灼然大藏不能收。
　　次韻酬江之金田元章師見簡（小師於彼會下侍賓）。
　　一曲希聲太古音。音音不落子期聞。舟橫野渡水千頃。寺湧金田月十分。哦句瓊瑤吳地雪。呼毫風雨楚天雲。山翁潦倒無堪抃。借汝牛兒出氣云。
　　次韻酬相之報恩義堂師見簡。
　　季世頽波力激揚。靈峯不向袖頭藏。會看夜半扶桑日。法戰場中有魯陽。
　　次韻酬甲之惠林月舟師見寄。
　　振起彌高向上宗。百花萠動惠林風。深嗟汝缺三拳築。惱殺洞中雲臥翁。
　　謝故舊書。
　　泰山義重故人書。滿幅驪珠照我居。遙憶鷓鵠啼斷雨。夜塘飛出幾金魚。
　　次韻示僧。
　　雲門爛却東山禪。鐵打身心果不堅。莫怪者回無一語。烏藤放在離東先。
　　悅巖。
　　面目玲瓏喜氣新。忻忻草木解顏春。空生不把眉稜展。狼藉尺天花雨塵。
　　繁桂。
　　垂蔭雙株昌且滋。花披金粟露香吹。心空須是登科手。天外秋高月窟枝。
　　南薰。
　　綠樹陰森奏入絃。凉生殿閣凱風天。試看諸佛出身處。水上東山話又圓。
　　德光。
　　履道行藏必有隣。天無私照輔其親。驪珠投濁波皆月。花木向陽先放春。
　　月舟。
　　玉兎高推短棹秋。海潮遙接廣寒流。清波有路直鉤上。載得乾坤一葉浮。
　　大愚。
　　只箇頑心似鐵牛。南泉求底是同流。看他七佛聖師智。不及毘耶默一籌。
　　天吉。
　　大化無私仰彼蒼。但應惟德降休祥。河沙福聚何言地。不在靈龜卦卜場。
　　瓢子韻。
　　洞仙之器以成形。虛白又知顏子情。傾出烟霞春上筆。物歸有主德惟明。
　　光勝寺南公老師來問寂之次題花有雅咏。和之以偈。
　　金錫凌空降海涯。洞天和氣幾烟霞。高歌一曲蟄虫振。開遍山中樹樹花。
　　佛成道。
　　清寒徹骨飮惺惺。枯木龍吟遍界腥。大地衆生齊受記。秤鎚掛在定盤星。
　　送中端侍者東行（榮枯木小師）。
　　壯年行脚古皆然。知識門頭順逆緣。金錫風輕投虎穴。瓦孟雲冷下龍淵。三千丈雪片帆月。一十州秋孤鴈天。記取犀牛還債日。泰山恩重老婆禪。
　　次韻謝清谿和尚惠手栽蜜柑。
　　黃金三百顆霜柑。連理枝頭摘最難。慚愧老兄來意遠。秋香輕劈洞庭酸。
　　謝月山書記惠祖庭金橘。
　　收拾祖庭風味新。一封情義見吾人。光羅席上半千顆。咸是黃龍頷下珍。
　　春山。
　　八面玲峨遠潑青。倚天拔地勢崢嶸。香雲珠霧不吹斷。草木長承雨露榮。
　　血書父母恩重經。
　　刺得鐵牛皮下血。恩波滴盡十恒河。所生父母都紅爛。荆棘放開優鉢羅。
　　栽柏樹。
　　庭前柏樹力栽培。便是萬牛回首材。只爲趙州無此語。枝枝葉葉說西來。
　　種竹。
　　凛凛琅玕不受埃。和風和雨活埋來。是龍龍自有龍句。頭角年年侍震雷。
　　雪松。
　　瑞啓蟄門千尺龍。銀鬚玉甲勢飛空。曲終未散遏雲影。調轉誰聞入奏風。不是上天薝蔔樹。定知希世鉢羅叢。呼毫聊記丙辰歲。古佛堂前老病翁。
　　雪竹。
　　凛然高節爲誰貞。想見庭前立五更。葉葉聯輝風自定。枝枝無影夜還明。四簷白鳳將群集。一榻瓊花灑夢輕。萬籟深沈千澗絕。氷崖忽裂折腰聲。
　　雪梅。
　　凍鎖明明百草叢。東君消息未曾通。孤根暖意三春信。一笑氷顏六出中。月窟香浮藏跡麝。谿邊玉痩挐雲龍。江城何處黃昏角。吹起落花枝上風。
　　雪松。
　　大地全無一點塵。相逢咸是月宮人。推輪兎子知何處。驚看蒼官鞭玉麟。
　　雪竹。
　　渭水蒼龍換骨時。玉鱗銀甲逐風飛。鐵鞭擊碎珊瑚月。惹著鳳凰窺德輝。
　　雪梅。
　　凍徹渾身鐵意寒。十虛消殞太無端。古菱臺上春風面。吐出前村玉一團。
　　鐵釘。
　　一機瞥轉火星飛。鋒利何如鐵橛時。縱向上頭誇獨脚。作家未放頂門鎚。
　　風鈴。
　　敲空唱和月明前。古曲風高調也圓。相鼓通身生鐵舌。觀音耳裡打秋千。
　　瑠璃風。
　　映奪須彌南畔光。圓通教體不曾藏。虛空是口八風舌。般若玄談日夜揚。
　　瑠璃簾二首。
　　挽下天河星斗驚。銀蟾光透碧波清。莖莖秋水條筋骨。掛向吾家作夜明。
　　氷骨橫陳碧剪藍。滿簷風露玉珊珊。更深誰下蒼龍窟。不動清波意自間。
　　古鏡二首。
　　日午昏昏夜半圓。照觀父母未生前。迷頭若也認光影。此去漢陽萬八千。
　　歷劫當臺十日輪。無蹤跡處不藏身。胡來漢現微塵佛。拂拭還他非物人。
　　蒲團。
　　谿山舊是我青氈。坐斷方知鏡缺圓。箇箇安身非別處。黃龍因甚問生緣。
　　茶磨。
　　兩輪推轉不相遷。自有中心樹子堅。漏泄建谿春萬斛。趙州禪在口皮邊。
　　風車子。
　　百尺竿頭筋斗手。定輪回轉一機全。看渠受過八風力。約不退兮推不前。
　　簾鉤。
　　尖尖初月曲彎彎。挑上風鎌向玉欄。大藏不留元字脚。珠簾捲起與人看。
　　長明燈。
　　靈臺信炷劫壼前。定水爲油智火圓。無始點來無盡夜。然燈古佛自他傳。
　　無盡燈。
　　一燈點破十匳開。光境重重涉入來。法界海中塵數佛。同起三昧箇靈臺。
　　藏經舍利。
　　倒語顛言古佛心。時人多向外邊尋。因風吹起無明火。鍛出五千黃葉金。
　　賀第五橋落成。
　　道接長安見大成。度驢度馬不消爭。玉蝀橫跨三千尺。截斷東山水上行。
　　雲門寺十境。
　　鎭海軒。
　　白月當軒忽現時。海神知有眼如眉。仰山不得老師叔。栲栳之珍傾向誰。
　　撥深閣。
　　霜風四壁一爐深。聚首無賓主話人。撥得冷灰聞豆爆。潙山萠動百花春。
　　滋福水。
　　遠發清流源脈深。雷車白日阿香霖。春風原野灌甘露。四十里園雲布金。
　　大義田。
　　一片閑田從祖翁。深深耕墾幾春風。婆心全在展開手。顆顆圓成栗棘蓬。
　　金鰲島。
　　載起三山浮浪堆。青春論劫玉崔嵬。鉤頭縱有萬鈞餌。不上任他抛擲來。
　　白鷺洲。
　　人倚樓頭月正秋。蘆花分碧大江流。今朝崔顥如題取。翡翠巖前白鷺洲。
　　菖蒲磵。
　　三千年遠不曾霜。葉葉春含堯代光。只尺一谿天上月。染雲仙髮沐流香。
　　翡翠巖。
　　俯海蒼崖千尺空。將雛翠雀倚其中。就身打劫兒孫礫。擊鳳巢翻便化龍。
　　抽筆峯。
　　月毫高拔碧瑠璃。倒弄波瀾揷太虛。只箇是非磨不盡。吾家密語使誰書。
　　出經岸。
　　娑竭宮中傳不到。一塵擎出大千經。甚深般若波羅蜜。海岸風濤日夜聲。
　　丹陽十題。
　　雲門推月。
　　寺接海門波湧金。珊瑚岸岸玉琳琳。氷輪推出九衢上。白雪鋪成大壑陰。雲表風牽巢鸐夢。洞中霜入野僧襟。沈沈遙夜滿山露。松竹凝輝瞻蔔林。
　　天橋跨海。
　　萬丈飛梁拄落霞。虹霓飮海跨晴波。神僊衣裓拂雲降。日月燈毬借路過。寶劍磨從沙竭出。網珠張與蜃樓羅。長松脩竹金沙寺。拍岸寒潮奈夢何。
　　成相積雪。
　　寺倚青冥尺五天。三冬積雪玉崚嶒。鹿流鮮血救飢火。人瀝丹衷禮夜燈。蚌殼劈開千刹月。魔宮粉碎十虛氷。悲心埋沒補陀境。小白花開似不曾。
　　普甲晴嵐（棄師開山棄世也）。
　　棄師行業德聞馨。普甲春風潑黛青。山帶晴嵐含瑞氣。天開地祕出人靈。檀門植福朝飛鉢。手面生光夜誦經。揭得岷峨千載燭。前峯月上定僧櫺。
　　神府畫屏。
　　五雲天府玉屏圍。十里滄波湛鳳池。淡墨烟橫明白鷺。黃昏月上洗玻璃。春秋染在丹青色。草木長含雨露輝。障却紅塵無路到。可知仙聚會琴碁。
　　鮫宮玉箱。
　　脫死風波鼇得延。重重宮殿水晶天。黃梁玉匣春秋富。弱海蓬壼只尺懸。消得三周間白日。歸來七百有餘年。我來欲問當初事。唯有桃花不見仙。
　　千歲龍松。
　　鐵甲龍鱗裂白崖。千年鎭國蟄門開。雪添春色獻君壽。月捧夜明勸玉杯。入奏南風長解慍。捲潮寒籟忽驚雷。何當作雨作霖去。慰望來蘇澤九垓。
　　九世聖燈。
　　化被吾朝九世尊。滌塵智水湛天源。燈明補處率陀火。寺鎭龍宮海藏門。星斗粲然開玉軸。波瀾浩蕩湧紅暾。願言呼得均提子。分彼餘光普破昏。
　　金島雪浪。
　　障得崩奔旣倒瀾。金崎突出海津關。鯨音大震噴銀浪。鼇背急回翻雪山。白雨撒沙風捲斷。蒼崖承雹鳥飛還。青霄千古一輪月。影在波間暫不間。
　　福島白沙。
　　先生采藥得僊靈。奉使秦皇爲避秦。不向桃源徒問路。遠探蓬島此頥神。白沙猶照鬢絲雪。丹竈未寒和氣春。緬想天山樓上月。夜深呼夢鶴聲頻。
　　次韻酬及書記。
　　老臥烟蘿忘歲月。慚無梅子罵非心。三生引望西方美。一息殘□朔漠陰。白雪遏雲驚夢破。金芽浥露領春深。枯腸吟徹茆堂曉。萬壑松風吹月沈。
　　前作二首附錄。
　　百城煙水在眉稜。餘得吟心對碧層。明月清風間不日。加沙禪榻冷如氷。三千里外雲遊夢。一十七年林下僧。遙念山中枯木衆。香銷古篆坐殘燈。
　　拄杖皮穿痩骨稜。螺青疊嶂擁門層。春來鬢髮猶留雪。老去情懷淡嚼氷。隻影有隣虛白室。是山皆主水雲僧。相忘樂在千金諾。風雨短簷何夕燈。
　　次韻答及書記（及愚中）。
　　古錫凌空問朽年。青芻一束王堪延。金山一面秦方鏡。鑑在機先不用宣。
　　寄眞如椿庭和尚。
　　錦旋傳喜過三霜。會面猶如隔異方。龍阜雷曾從震旦。鳳臺春乃復扶桑。萬年椿壽兜樓祝。五葉松花甘露場。想見金剛幢子上。長標不夜若英光。
　　題松岡觀音堂。
　　脚底層層蒼翠寒。銀河可濯碧雲端。妙顏尊浴馬蹄水。渴仰人開鳥道關。今日凌霄儀鳳竹。當初橫海釣魚竿。松岡山上圓通月。幾處鐘聲吼夜瀾。
　　紺髮梳風絕頂雲。綴星冠蓋照天新。梵音雷震廣長舌。悲體山開隨類身。滄海誓深桑又綠。塵沙劫遠柳長春。威神有意圖清泰。一馬見留奔逸塵。
　　丹丘卽景韻。
　　老去無心逐景光。方知日爲野人長。鵑呼望帝迷身世。蝶引莊周入夢鄕。濁水投珠波悉月。深叢有麝草皆香。賢賢莫患器成晚。爲道不休終至忘。
　　春夜泛月韻。
　　落霞孤鶩海涯天。寺倚青冥漁浦前。河漢月隨春水棹。丹雲鐘到野僧船。子規啼得裂山竹。白鷺于飛抹曉烟。境也待人如此在。古來徒說鶴成仙。
　　松崗大士韻酬及書記見和。
　　音聲得度大悲尊。混迹勞生幾解煩。五濁淤泥蓮出水。三摩淨地月光昏。衝濤奔馬上香餌。破柱疾雷驚蟄門。喜見網珠垂範偈。重重涉入一塵根。
　　老懷一首寄及書記。
　　釣寂丹江已七年。再逢高友問枯禪。清談不換楊州鶴。佳會却思桃洞仙。孤鴈秋深良夜月。殘燈漏永落梧天。人生幾幾解顏日。多是故交嘆逝川。
　　愚翁老師酬以一偈依韻爲謝。
　　滿頭吳雪老山稜。昔日南遊似不曾。物外賞心秋蚌月。眼中知已夏蟲氷。深藏希世麟龍角。甘做長行粥飯僧。迦葉門風窮至變。刹竿誰點五天燈。
　　送小師祐禪人東行。
　　告辭壯志在參玄。白露秋高八月天。諦審先翁鎖口訣。男兒不缺打爺拳。
　　讃木做文殊謝雕刻人。
　　心手相忘下手時。木頭也是振全威。神龍歸握衆生智。般若無知七佛師。五五圓通鵝擇乳。三三多少蟻穿絲。翻身更有懸崖句。百億毛頭獅子兒。
　　讀傳燈錄。
　　風鼓須彌相擊頻。轉眸海水又揚塵。兎棲蟾窟秋生桂。龍宿鳳巢雲鎖春。半日爛柯松下局。千年佳實橘中人。釣絲不到禹門浪。推轂雷車燒尾鱗。
　　拜十六羅漢。
　　佛勅明明住世來。袈裟抖擻裹天台。燈然蘇髓薰蘭室。乳吐花心浮茗盃。香熟臥龍離午鉢。定深飢鳥下生臺。群萠渴仰齊如斗。一十六人春蟄雷。
　　讀金剛經。
　　諸佛出世從此經。解空空海問南津。龜毛結網無爲法。兎角報春三世心。爆竹青燈連夜雨。和風啼鳥百花林。如如不動眞持誦。念念波羅蜜甚深。
　　讀圓覺經。
　　藏啓光明吾本源。無方清淨六塵根。鑛華離幻摩尼現。相病共空唯覺存。二十五輪標月指。上中下限入圓門。堯風舜日流通普。誰向庵前問世尊。
　　因看楞嚴經試筆。
　　性色眞空啓祚陽。毫端寶刹網珠光。塵塵齊起從三昧。草木吹春祝壽香。
　　明浦。
　　水接汀沙白鷺行。珊瑚相射鬪清光。者回天外歸帆月。不向蘆花舊處藏。
　　有人題煩惱家狗打不離門以請偈。
    一顆摩尼清淨光。不知五色各隨方。若能開豁耳根見。未必空花逐翳狂。
　　次韻。
　　寒巖枯木秀三冬。眨眼依前賊後弓。曉月叫霜猿掛樹。朔雲衝雪鴈過空。帝珠寶刹纖毫上。祖印山河按指中。一步灼然三十棒。龜毛任網太虛風。
　　鐵意梅花吹雪香。冒寒憐汝問丹陽。無毛金鴨飛何去。缺鼻犀牛頑且强。娑竭求珠探弱海。天橋攀月扣清涼。嶽雲不吝慈悲句。春草青青雨後塘。
　　又簡雲翁。
　　故人書信德惟香。懷抱春融正坐陽。情淡氷霜應讓潔。心灰筋骨也知强。相望千里幾雲水。屈指九回移燠涼。想見孤禪岑寂夜。寒潮拍夢到錢塘。
　　袈裟。
　　衲僧命脈一絲存。掛起直超千佛尊。百福莊嚴無相相。片雲蓋覆盡乾坤。
　　佛祖傳來無縫衣。針鋒全露破顏時。衆生托庇不曾識。喚作是龍懸命絲。
　　霧露衣珠不外求。生成萬寶福田秋。是誰搭在如來界。麟鳳龜龍一網收。
　　鷄足山中把定先。早知生佛共齊傳。賣來買去忘家業。痛惜翁翁箇片田。
　　鉢盂。
　　應得人天多少量。黑漫漫地轉光輝。鐵釘別甑炊香處。一飽能消萬劫飢。
　　脫體圓或養聖胎。一生是口向天開。驀然呑却衆香界。便見吹雲上五臺。
　　佛佛常持功德聚。不知那箇不承恩。老盧空手全提去。玉轉珠回甘露門。
　　龜毛拂。
　　無角鐵牛睡未穩。河沙諸佛聚蚊雷。衲僧幸有龜毛柄。空手何妨一拂來。
　　了角童兒白首絲。藏身露影應群機。華王座上纔行令。萬象來賓聽指揮。
　　竪指橫揮化日新。纔求杷柄便乖眞。看他從上佛并祖。悉借威光轉法輪。
　　兎角杖。
　　五嶽全無非月生。龜毛拂子是同行。按過三世十方佛。與奪機先斷不平。
　　元是月中烏有玉。一尋價直重娑婆。古今未見全提得。且喜東山探水過。
　　呑却乾坤兎角龍。兼身在內老眞翁。男兒不墮舊途轍。劃破衆流放使東。
　　無底船。
　　兎角撐來孤月櫂。龜毛編作八風帆。茫茫霧海截流者。一念針盤喝指南。
　　不觸波瀾載月之。古帆張起又隨吹。華亭客去江山老。滿眼風烟說向誰。
　　憂苦海中無底船。探珠幾下九重淵。有時輕把空鉤擲。萬丈鯨波怒拍天。
　　沒絃琴。
　　靈山膠柱不知轉。少室止聲徒解張。清濁未分先一曲。終無音韻落宮商。
　　太古希聲格調高。子期側耳又徒勞。山河不吝婆王手。風攪寒潮鼓夜濤。
　　金魚板。
　　作家鎚下沒頑銅。飛出金鱗烈焰中。古佛令行輕一擊。半千尊者坐春風。
　　火星迸散起風雷。不問禹門燒尾來。打發玄關重鼓腹。趙州茶椀舞三臺。
　　鐵角銅頭異類來。叢林推出箇雄材。不煩方丈老人說。三下破山驚衆雷。
　　塗毒鼓。
　　坐鎭法城行令時。一槌電掣與星飛。望風中毒三千里。百萬魔兵命似絲。
　　一擊風雷海嶽寒。腦門著地鐵心肝。龍蛇陣上當軒掛。棒喝交馳也是間。
　　寸釘牛力疾雷威。弄死皮來見活機。劈面一槌吾掌握。何妨萬里便橫屍。
　　快剪刀。
　　兩刄見機齊轉回。收來放出不相推。滿堂露柱叫寒夜。誰把牛皮爲我裁。
　　渾鋼百鍊刄交輝。好手手中機奪機。試看仙家輕霧縠。裁成天上六銖衣。
　　秋水光搖兩首蛇。鋒交鐵觜咬霜牙。當機截斷玄沙白。不爲禪徒著眼花。
　　濾水囊。
　　裁縫波縠秋江綠。不露針鋒線路通。一口吸乾香水海。河沙諸佛腹中蟲。
　　波瀾胸次不曾誇。嬴得虛心飮月華。滲漏猶留羅縠見。保持生命有何涯。
　　開張大口不含糊。羅縠精光見也無。和月清呑秋水骨。漱烟細嚼夜明珠。
　　師子峯。
　　一座臺山背上擎。眼中空盡野狐精。威風不問三千里。萬竅齊揚哮吼聲。
　　八面威風不自誇。地擎天擁更何加。巍然迥出千峯上。下視時流露爪牙。
　　獼猴塔。
　　定力巍然聳率都。秋香菓熟不如無。袈裟月冷巴山夢。歷劫攀緣付一呼。
　　千山月落斷腸聲。空被栗蓬瞞一生。無影樹頭藏迹得。壼天日午打三更。
　　攀緣歇得入那伽。爭奈山山落木何。天詠挽詞呼曉夢。終南雲鎖率都婆。
　　張騫乘槎。
　　遠問河源離海津。珊瑚戛月入冥冥。鳳梭咿軋仙機曉。應是君手驚客星。
　　千載漂槎喜得入。張生一棹浪吹雲。天上借路豈容易。蓋挽河源洗世紛。
　　雪浪寒吹沂漢河。鱗鱗蛻骨老龍梭。張騫如具杜陵手。玉斧高提斫桂花。
　　伯夷采薇。
　　名與首陽曾未磷。巍巍面目見其人。干戈四百餘州粟。不抵薇拳一握春。
　　紫玉拳頭擎首陽。二君風味潔氷霜。珠之徑寸九淵水。八百大周春日長。
　　秀色年年帶雨新。烟霞蘊玉首陽春。鳳麟爲瑞猶常事。千古名高采蕨人。
　　淵明愛菊。
　　世途高揖入桃源。稚子候門鷄犬村。籬菊吹香醪又熟。乾坤更有一乾坤。
　　歸詞千載尚騰輝。晋代風流菊一籬。聞說淨邦無酒話。直饒蓮社亦攅眉。
　　鋤有田園菊有芳。釀春甕熟紫霞香。投林倦翼日將夕。誰把琴書與世忘。
　　三徑就荒松菊存。南山在眼掩柴門。秋香不易晋天下。一曲無絃酒滿樽。
　　周處磨劍。
　　入山獲虎水蛟龍。智勇驚人烈士風。一寸劍心終敵萬。猛將不肯死家中。
　　朝聞夕改聖攸難。峭也鋼刀打暴還。果見忠心高貫日。聲名不杇重如山。
　　猛虎摶來蛟亦誅。灼然怪力不如無。忠心孝義雖傾國。千古空留磨劍圖。
　　到天亭。
　　攀嶮蹈危休歇時。軒窓虛豁月相隨。朗吟一發千山應。八極清風筆下吹。
　　鳥道捫空進步難。乾坤接在一欄干。軒知世界而今別。手掬銀河煮月團。
　　一層層上一層層。坐斷白雲無可登。星斗遶欄風在下。如何說與夏虫氷。
　　呑海軒。
　　一座軒窓呑海時。光含寶月碧瑠璃。虛明徹底無涓滴。却笑龐翁煩馬師。
　　重重海印一簾櫳。大坐寥寥物我融。水在天兮天在水。滿身風露廣寒宮。
　　窓含溟渤月推輪。萬象磨光鎭夜明。昔日仰山來此坐。寧誇栲栳爲人傾。
　　金翅鳥。
　　飛九天兮宿鐵圍。黃金羽翮祕摩尼。是他因甚取龍力。不奈伽梨一縷絲。
　　兩腋猛風雲翼輕。取龍天眼羽中神。縱當宇宙空諸有。長得無明殼裏身。
　　神機恰似衲僧雄。鼓動三千一拂風。海水沸騰枯到底。看看直下取獰龍。
　　鷦鷯鳥。
　　翱翔自在羽毛輕。宿食隨時適性情。物至相忘無小大。一枝枝上是鵬程。
　　網羅恐在稻梁秋。投宿蒿萊得自由。是已不求無待外。籬邊終日語啾啾。
　　摶風九萬鵬程窄。知足一枝天地寬。不待莊周齊物辯。生生之理自安間。
　　死蛇驚出草。
　　身心死却已多時。忽有腥風起動伊。撥草一朝無處討。雪峯山上現全威。
　　普門品大士相。
　　字字全含法界身。身身隨類現其身。入流忘所知何日。眼裏空花又逢春。
　　上已。
　　天地開通修禊雨。丹江驚見起風雷。桃花三月雲門浪。幾箇躍鱗燒尾來。
　　芳首座雕造藥師一會尊像以報親需偈。
　　荆棘叢回優鉢春。報親端的見其人。髑髏一笑藥壼盡。日月騰輝大法輪。
　　和韻一峯師寄視篆百執事。
　　胡家唱和拍惟氈。一曲風高入沒絃。不二戲場門大啓。賞音撞動五臺仙。
　　贈揚侍者歸省祖母
　　侍者參禪參得了。草鞋緊峭下西州。髑髏裏面祖娘眼。萬里關山拄杖頭。
    次韻寄武林石室和尚。
    天下今無第二翁。王臣遠嚮武林風。德音驚座相思外。寶誨披雲渴仰中。護法海龍銜月至。伺神天女散花崇。蟄門猶待電車轂。望入冥冥故塞鴻。
    青磁獅子香爐。
    通身是土通身玉。出火坑來設火坑。哮吼一聲無畏氣。三千里外野干驚。
    寄香積石屏和尚勸天龍請。
    知識探過百十城。安眠聞道待餘生。莫忘當日靈山囑。寧忍回瀾砥柱傾。詔命投誠千里重。烏藤爲祝一身輕。中懷欲寫筆無舌。風攪長林雨也驚。
    五雲齎彩入防城。天下禪林光賁生。蓮眼未舒皆鶴望。葵情可想向陽傾。唯玆祖道千鈞重。應是鴻毛萬事輕。世上愧無排闥手。汾陽閑夢使誰驚。
    法輪寺虛空藏堂化緣。
    一念三千無價珍。施心纔動百花春。虛空寶藏圓成日。隨處何妨轉法輪。
    金園老師以豐之涼箔投百執事。報以三十一字詠。京城諸老有偈和之。
    涼動夜明簾。暑天秋意傳。湘波輕弄月。渭水薄籠烟。節節霜皮瘦。莖莖氷骨堅。移風君子詠。掛在玉堂前。
    次韻謝圓覺鈍夫和尚見寄偈兼惠香合。
    由來大法水朝東。喜得宗門哲匠工。八句伽陀聯璧月。一封書信裏春風。德儀瑞鳳琅玕竹。化集祥麟薝蔔叢。禪榻定回花雨曉。吟驚天上五雲中。
    次龍湫和尚常在光寺韻。
    萬法生從一字阿。驚時句出感神多。寺開金地人移梵。雲接畫橋虹飮河。非指難論非指指。伐柯取則伐柯柯。瓦爐灰冷空三際。巖戶禪深伏四魔。天下甘香飛鉢供。風前咳唾弄珠歌。菩提樹下華王境。暮鼓晨鐘更是何。
    寄掛角庵主。
    古人得旨入山深。天下何移此寸心。流水松風絃外趣。悠哉咄咄白雲吟。
    謝瑞光長老惠白紙。
    投來書信封何事。好爲玄沙理舊因。飛鉢巖前風拂月。山中一夜布霜新。
    畫馬。
    一驥空群氣俊哉。硯池流自渥洼來。纖毫不費拔山力。千里追風追得回。
    圓相。
    混沌之先全體露。釋迦彌勒是他奴。包含萬象機輪轉。莫學耽源認死模。
    天山（准三宫）。
    面目巍然不受塵。從空屹立勢嶙峋。高哉罔極蒼蒼翠。潑作須彌百億春。
    萬宗。
    頭頭物物收歸一。歸處分明無不通。勘破趙州衫子話。衆星拱北水朝東。
    文殊問維摩疾圖。
    三萬二千師子座。方方丈室接人天。當機一默雷驚蟄。大地衆生眼始穿。
    看大慧廣錄普說。
    坐斷千差口罵天。雷霆舌上放西川。無端沒溺平人了。覆水難收海蚌禪。
    佛祖宗派圖。
    脚下紅絲繫鐵牛。繩繩繼繼惡蹤由。衲僧作業絕相似。不是寃家不聚頭。
    雲門須彌山話。
    一念不生從問處。須彌突出面前峯。當機若也解居頂。靠倒雲門立下風。
    刈麥。
    登熟麥場滿隴秋。黃金有價卒難酬。觀音菩薩將錢買。餬餅拈來却饅頭。
    送賣扇人。
    寶月團團玉斧修。犀牛扇破使誰修。當年補得鹽官索。無限清風吹未休。
    動靜隨時話正圓。風流猶憶五臺仙。惜乎天上好風月。却抵養家三五錢。
    臨濟再參黃檗。
    六十烏藤有甚過。三拳相報不爭多。歸來摩捋虎鬚手。其奈活埋黃檗何。
    青磁羅漢。
    蒼生有望臥龍雲。一鉢離台幾度春。肩上袈裟塵不染。看來當日火坑人。
    陶家借路出塵身。解脫坑中定惠熏。火冷灰寒僧也寂。袈裟露濕鴈山雲。
    金剛眼睛。
    大地撮來如粟粒。曾郎塗毒腦門摧。一千七百衲僧訣。當甚籬根破草鞋。
    如來頂骨祖師髓。匣裏青蛇袖裏鎚。照顧眉毛能幾箇。等間觸著火星飛。
    鰲背觀音。
    把竿鰲背應無方。苦海如空願海空。六十恒沙菩薩度。衆星推月一圓通。
    冬瓜印。
    世尊密付涉離微。萬象森羅共發揮。後代無筋朱紫眼。冬瓜印破鐵牛機。
    竹杖。
    西來祖意翠微旨。全屬吾家拄杖邊。昔日雲門輕觸著。鐵蛇當路雪峯前。
    渭川龍子衲僧杖。蛻骨巴蛇戴角來。拈起單單呑佛祖。終無枝葉鼓風雷。
    裴公留笏圖。
    霜·華枯木發龍吟。淵默雷轟劫外春。輸與一機留笏去。騰輝千載玉毫新。
    八角磨盤空裡走。
    八角磨盤空裡走。瓦瓶煮海點茶來。木人睡起啜三斗。嚇殺飢腸十日雷。
    萬象之中獨露身。
    萬象之中獨露身。春風面在百花明。撥并不撥有何限。怪得兎頭牛角生。
    白澤香爐。
    金獅面目額頭角。頷下龍鱗脚蹈蛇。神物果知王者瑞。胸中香火辟群邪。
    瓶珠藤。
    天台春色萬年枝。千尺凌霄雨露餘。昨夜海龍持獻佛。滿瓶傾出夜明珠。
    瓶金燈花。
    瑠璃瓶裏九枝頭。花點金燈水作油。祖室光輝希有瑞。傳芳三世有來由。
    羅漢樹。
    春風吹轉道香熟。定惠根深果正圓。縱汝無心修寂滅。若論成佛更驢年。
    明室。
    日月爲燈光祖宗。吾家密付不通風。他時正令當行日。百萬人天方丈中。
    次韻悼不遷和尚（全身收在壼中）。
    恁麽來兮恁麽去。終無形迹可留模。活開钁下通天路。穿鑿虛空埋劫壼。
    古寺看花。
    世尊滅後二千春。古寺看花濺泪頻。痛惜風前狼籍雪。至今猶待破顏人。
    謝人惠金字法華經。
    七枝菡萏鷲峯春。六萬餘言古佛心。恩義難酧塵點劫。衣珠露滴碎黃金。
    重刊劉虬集解法華經。
    虬翁筆下七枝蓮。一會靈山尚儼然。今日有人重指示。妙華全在未開先。
    賀大丞相以金襴袈裟贈南禪太清和尚。
    刹竿倒却定宗風。法囑大臣威力雄。試向瑞龍肩上看。金衣光染五雲紅。
    次韻謝淨智天鑑和尚見寄。
    萬象入封吟几邊。天花定寂曉堂筵。南山春應優曇瑞。北闕雲熏祝壽烟。三世傳燈迦葉後。一尊成道逸多前。緬思無孔戲場笛。吹到天津知幾年。
    場開金寶海瀛邊。淨智莊嚴微妙筵。應是人天推象駕。料知法雨洗狼烟。夢引瓜瓞未來世。寺讖國清三島前。一偈暗投光照夜。隋珠何必記當年。
    次韻賀正續院佛牙塔再興。
    斧斤在手住山翁。制底圓成便見功。烈火光晶燒不壊。金瓶聲□感而通。分身百億網珠月。刹土三千鈴鐸風。無縫塔兮層落落。遙知天女散花紅。
    次遊廣隆寺韻。寄桂宮院皎禪律師二首。
    西乾大法向東隆。便是吾朝聖德功。鷲嶺春回荷沼雨。祗國秋肅桂林風。牛鞭寶駕一垂土。人出火坑三有籠。七百年來行業月。清光永照梵王宮。
    古佛靈場釋種隆。積年香火見修功。瓶含淨刹瑠璃月。鈴語虛空寶塔風。畫壁瑤階苔綠上。霜松雪竹淡烟籠。通方眼在杖頭掛。照見重重法界宮。
    送季成長老再赴信之安國寺。
    再問信陽城裏寺。千山蹈雪玉崔嵬。鉢囊花綻放春日。盛取鏡湖三萬來。
    甲子歲且經散試筆。
    門從甲子啓眞空。道履清寧行大中。五日焚修功應手。百花何處不春風。
    秀巖。
    不借雲擎自拔群。玲瓏八面雨花春。空生若到無心地。天帝何妨讃歎頻。
    花林。
　　惟德熏來覺樹風。栴檀薝蔔不相同。他時春色驚人目。瑞世優曇在此中。
　　大年。
　　天上仙齡不是儔。人間誰敢較春秋。眞如界裡本來主。只有虛空與壽侔。
　　古鑑。
　　歷劫菱匳鏡面秋。機先一照有來由。漢陽不遠靈臺眼。黃鶴樓前鸚鵡洲。
　　春林。
　　萬里韶光和氣融。東君信息見潜通。奇哉惟德日新化。吹遍百花枝上風。
　　送上乘院化主。
　　一念圓成衆妙門。頭頭左右取逢原。上乘眼在時人肯。化則家家多寶尊。
　　化法金剛院舍利塔婆寶輿。
　　信心一發福如海。稽首金剛不壊尊。願獲莊嚴功德聚。同開法界塔婆門。
　　試筆韻。
　　一瓣兜樓祝壽辰。八荒啓祚物咸新。祖師命脈有無法。枯木龍吟教外春。
　　供五百羅漢。
　　轉身路在筆鋒通。定起天台方廣鐘。供得清茶花一盞。半千尊者飽春風。
　　且容小小現神通。佛勅明明五濁中。此去西天何日返。金剛不厭會齋鐘。
　　源匠作呈以雅咏二首。以二偈答之。
    吾心指月時。萬象悉含輝。光境俱忘處。寒山也不知。露柱叫懷胎。燈籠致賀來。純清元絕點。明鏡亦非臺。
　　題東福通天橋。
　　揮却風斤支落霞。虹霓千尺截奔波。通霄一路脚跟下。來往人從鳥道過。

智覺普明國師語錄卷第八。

　　寶幢開山智覺普明國師行業實錄。
　　門人撰。

　　師諱妙葩號春屋。扁居曰芥室。又自稱不輕子。甲州人也。俗姓平氏。母源氏。嘗禱觀音大士。一夕夢呑雷而孕焉。相者之老媼聞之曰。斯兒必有名大震天下。以萩原天皇應長元年辛亥十二月二十二日方誕。母無所惱。實夢窓正覺國師之甥也。
　　正和二年癸丑師甫三歲。母抱謁正覺師祖于淨居曰。此兒頴異非常。不可處塵穢。宜投師爲弟子。祖試口誦心經授之。師隨而學之。祖歎曰。三歲兒尚如此。後不可測。能保養焉。
　　文保元年師方七歲。正覺師祖時隱于濃之虎谿。父母送師爲童。祖授以蓮經。日課一軸。師受了輒誦。人謂之神童。
　　後醍醐天皇元應元年己未。師年九歲。正覺師祖居三浦泊船庵。師復往而從焉。
　　元亨二年壬戌。歸甲州依道滿翁。翁痛激發。師由是勉强讀書。拾枯當油孜孜不懈。
　　正中二年乙丑秋八月。師祖奉。勅赴京。路經甲州至濃之虎谿。暫滯留焉。師逐之而至。遂做大僧。
　　嘉曆元年丙寅。師與誡默翁偕上京。謁祖于南禪。乃掛錫而留。是歲登壇具戒夏罷祖檛退。留師依元元翁。翁亦繼席。師侍于湯藥。時時研究宗教語脈。而多獲其言論風旨。
　　二年丁卯。祖退淨智移居瑞泉。師亦往而侍焉。
　　後醍醐天皇再祚建武元年甲戌秋。正覺師祖奉勅再董南禪。冬十一月。竺僊禪師視篆於淨智。師爲書狀侍者。開堂日問禪缺人。師離位操元音以問話。一衆驚歎。
　　乙亥夏。師特往京師參省正覺師祖。竺仙爲偈送之。
　　丙子歲。後伏見第二皇子踐祚。命清拙和尚。領南禪席。拙請師充典藏。結制爲衆秉拂。又請爲悅衆。故拙有一篇謝語。其略曰。煩歸藏主寮。秉拂超拔。再命主綱維。衆心悅可云云。師音聲和雅。嘗學音節於胤別傳元古先。曲盡其妙故。叢林稱之。
　　曆應元年。戊寅冬。師繪正覺師祖壽相需讃。讃曰。咄箇沒刀刀漢。禀賦性於愚魯。擧措信彩不拘規矩。坐曲椂床無所成。强道。巿中田貔虎。只將此破生涯。扶起潑天門戶。
　　康永元年壬午。師年三十二歲秋七月。正覺師祖謝眞如𠏉事。武州太守高師直。將使師補處住持。師誓而不肯。祖亦以師富春秋不令應命。竺僊和尚住天龍。請師充後堂首座。因秉拂。僧問。山是第一爲甚麽位居第二。師曰。二由一有。一亦莫守時以爲名對。師游竺仙之門日久矣。故謝詞曰。春屋旣貞。非常德業與余道契久矣。抑且屢承賛佐。或侍書侍香。或紀綱衆僧。煩其首衆。而不就亦數矣。今乃就之行。當見其以摩訶衍布施於人也。
　　甲申歲。寓于西芳精舍而過一冬。唯紙被一張而已。
　　貞和元年乙酉歲。天龍寺將有開堂慶賛之勝會。師祖命師爲紀綱。一日祖爲衆入室。祖問師曰。興化因甚麽打克賓。師曰。五逆聞雷。祖然之。由此嘉譽勃焉。秋九月紀綱職滿。命師主雲居庵。自是親炙師祖左右。晨昏參扣。祖每以古德機緣詰之。師應答如響。師屢呈見解屢遭呵斥。且曰。汝趣向無差。只爲知解所障耳。由此不事文筆。但隨祖一向打坐脇不沾席。一日因看圓覺經。至居一切時不起忘念忽然有得。作二偈呈祖。祖頷之。因書居一切時等八句文付師。頌春屋號付之曰。百花本是一枝花。遂見衆芳聯我家。驀地開門出和氣。韶光從此遍河沙。又付以衣（天龍新開法堂日說法之衣也）。師後來每告人曰。我不證悟卽先師洪恩也。若不遇眞正善知識洎乎。爲邪師所惑。一生自欺人去在。
　　貞和二年丙戌。無極和尚。奉旨補天龍席爲第二世。特請名勝耆衲充兩班。濟鐵舟居板首。師爲後堂。序不遷記室諭默庵藏主冬節。秉拂亦一時勝集也。己丑歲。大元國育王雪窓光公本覺了菴欲公作師道號頌寄焉。南堂又爲芥室歌。琦楚石金西白之輩。元朝名師咸以詩文相通甚夥矣。
　　觀應元年庚寅春正月。師製願文數十件。加以誓言而錄呈正覺師祖。祖嘉嘆久矣。粗加筆削。焚香供養而還焉。
　　辛卯秋。無極謝天龍事。開山師祖復據丈室。祖春秋已高。頗倦應接。故寺務施爲。凡有以咨詢師祖者。咸曰。去問葩首座。所以事無細大。皆由師成敗。
　　文和癸巳。師親具師祖行實撰年譜一卷。又請塔銘於前南禪東陵璵禪師。刻於雲居塔之後壁。又嘗所親聞於師祖者。編之曰西山夜話。見行于世。
　　延文二年丁酉九月。値先國師七年忌。法儀盡善。觀者倍信。是歲大將軍源公。延師住京師等持寺。
　　戊戌正月。天龍寺罹欝攸之厄。於此師領幹事。自執土木役。喜法社再興。而捨田施園者。倍於昔也。未幾寺宇崇成飛樓湧殿盡復舊貫。
　　康安元年辛丑冬十月。臨川寺爲丙丁所崇。於是同門耆宿咸謂。非師領寺務。難得興復。便自公府起師于雲居。師素不要出世。以故固辭再四而不允。鈞帖荐至竟不可逭。十一月遂領住持事。十八日佛殿山門立柱。二十六日上梁又方丈畢功。三十日入寺。未周歲殿堂樓觀凡所宜有者悉備。
　　貞治元年壬寅。蒙山和尚董天龍日。請師分座。是歲天子景慕先國師風儀。特召師受衣盂。旣而將賜國號。師奏曰。先師道合三朝特賜徽號數矣。然而先祖佛光佛國二師未有國師之號。願追謚二師以旌盛德之尊。上善其言。乃謚佛光曰圓滿常照。佛國號應供廣濟。
　　癸卯。細河左典廐源賴之。於阿之補陀寺之側創建光勝院。旣而寶殿落成。請師慶讃。故二月赴阿州。先於補陀寺表開堂之儀。二十日就光勝院慶讃普說。于時國中大饑。塗多餓莩。師備饘粥施貧人乞者連日矣。太守以下官吏隨喜而效之。依此蘇息不寡。秋七月奉太上天皇聖旨住梵王山大光明寺。二十二日承旨。恭爲國母光儀門院陞座。上皇臨筵而聽。
　　九月。營天龍開山十三年忌佛事。十一月天龍寺虛席。時鶚薦爭聘。於是山中老宿竊議曰。吾山將爲妄庸所敓。不如奏於官府使雲居塔主補處。乃差英衲五六輩。往詣官府請之。遂齎鈞帖來起師。師雖以靖退爲事。終不獲已領之。一日上堂。自叙出世始末略曰。予三十有二居南禪後板。適自思惟。光陰欻忽。不覺到今日。予自妙年入明眼宗師室。不專究明此事。虛過此生。可不惜乎。痛生感激。職滿往寓西芳寺。先師亦有喜色。僅經一冬。于時將有天龍寺慶讃勝會。先師命予就于紀綱職。玆會乃朝廷睿額。文武官僚相共經營。次年九月事畢矣。旣而復有雲居洒掃之命。予心甚悅。謂幸而見許同住一房。今若不究決。更待何日。封彼不臥。朝請暮參。每有諄諄提耳之訓。纔呈見解。面目嚴冷。威風不可觸。如是經兩三月。偶閱圓覺經至居一切時八句文。忽然有得。乃作二偈相呈。先師細看。卷而還之。藉此知予見解不錯。以何知之。先玆擧佛光師祖行。致問曰。一夜三更聽得首座寮前板響。本來面目現前。作頌子與先師無準老和尚。見了亦不道好。亦不道不好。但撆掉在地上。我自收了歸僧堂。但知法身廣大。亦不領老和尚鉤頭意也。我疑。宗師安接人之際。須縱奪分曉。爲什麽不道好不道不好。先師曰。見地已到故不道不好。大機未明故不道好。汝豈不知佛鑑禪師滅後七年。在大慈持淨。登井樓打水。牽動轆轤。不覺百千三昧皆在我手頭之事乎。當此時明得佛鑑平生所垂手。予別先師已十餘年。雖未明識得先師垂手之處。年來掌寺門營造。萬事紛擾。而不被紛擾所轉。又迫不獲已出來胡說亂道。是則親炙先師之力也。大元前靈巖恕中慍公有寄師偈。序曰。宗社寥落天下一律。竊聞和尚慨然有振興之志。深有喜焉。云云。
　　甲辰春二月。西山景德寺成矣。細川源公請師開室慶讃。夏四月師到大光明寺。于時光嚴法皇聞師來大悅對語終日遺囑甚多。六月賜御書曰。竊以達磨一宗只在修禪定。禪定若不修。教外之宗掃地而盡矣。是以曾發小願。滅後將平生一鉢資緣。永代用充專好坐禪者粥飯。切莫違我願爲幸。依此天龍別置常牧寮安十六員僧。至今不絕。諸方亦多効之。又建上皇壽塔于寺東扁金剛院。上皇喜其勛續有旨。永使師門派主焉。秋七月。光嚴法皇登霞。五七盡七御諱。皆奉勅陞座。
　　丁未春。高麗國特遣朝臣來請通好。公府舘之於西山。師憐其遠來待遇甚厚。千戶金龍等二十五員。仰師仁慈皆受衣盂執弟子禮。三月天龍寺復燬。公府請師再住。師重執寺務百廢具擧。防之不動山有佛國禪師開山之古寺曰永興。僅丈室一宇而已。太守玄峯居士欽師道望。廣其基趾新彼殿堂。而使師之徒甲乙住持今列甲刹。
　　備後州尾路縣萬代氏道圓居士。鼎新海雲山天寧寺。請師爲開山。遂白公府齒位於諸山。永爲門葉繼踵之場。豫州安國羽州崇禪。皆以師爲開山始祖。
　　應安二年己酉。南禪寺新建山門。頗犯延曆教寺之故地。延曆僧侶詣公府請毀之。師因語百執事源賴之曰。南禪乃皇家重崇之場。而禪林第一伽藍也。且大將軍世秉國鈞。素歸仰宗門。然聽教寺之逆訴。非唯吾宗陵替。抑亦皇家武門俱失威福之權必矣。公深思之。百執事許諾。然而延曆之徒嗷嗷不已。百執事不克欄止之。故南禪一衆拂衣散去。由是師與百執事有間。潜居勝光庵。自稱西河潜子。
　　辛亥歲。公府將復南禪舊規。特令百執事親齎公帖來扣師室再三。師堅閉不出。百執事含憤而歸。冬十月。師以屢拒官命隱于丹丘。途中有偈曰。一鉢生涯天地寬。滿身風雪幾雲山。多年苦屈今方述。鐵樹也須春上顏。又曰。放捨萬緣唯得閑。乾坤把作一蒲團。旣無餘債可消遣。拄杖臥雲何處山。師所寓之寺改號雲門。蓋慕妙喜遺風也。有偈曰。丹陽山下雲門寺。白髮倚窓江雪深。水鳥浮沈雲斷續。漁舟載得一間心。又曰。海島風輕釣艇橫。枯叢岸岸月華明。十年京洛紅塵夢。一夜寒潮拍拍聲。其間首尾九白。四方學徒趍風來參。又先國師會下飽參宿衲。咸喜師處間靜。而幢幢來訪。師唯通夕地爐燒葉。商確古今鞭勵後學。靡有一語以及世相。貼膀曰。曹谿門下不容俗談。爾來代別拈語往來酬酢頗多矣。門人編曰雲門一曲。大明國使趙秋可庸朱本本中題其序跋。時趙朱二公舘防之大內。與丹陽相去十數日程。雖然修途艱嶮。書問來往六七回。又天寧闡仲猷。瓦官勤無逸。奉使同來僑于博多。因託壽椿庭書曰。雖未及見已聞大名。乃以杬扇石印印篆聊表信意。椿庭亦寄以周伯溫楊彥常所書春屋芥室篆字琦楚石所題師壽像之讃。丙辰歲大明慍恕中。聞師居天龍東席。寄書曰。神足禀禪人至。就問起居。乃知撾退養閑。以古道自處。良可敬也。謾成山偈爲寄。兼簡古劍賢友共發一笑耳。天龍初散席。高臥世無雙。和氣熏春屋。天光徹夢窓。住聲傳異域。美行播鄕邦。古劍難爲弟。機鋒兩未降蓋禀往江南時。師猶在雲居
　　康曆元年己未。公府遣使召師。師辭以老病。使堅請。不獲已而起。閏四月至京師復主雲居。六月有旨住南禪寺。師一住未終歲。僧堂庫院東司易地新之。冬皇帝請師於道場。親受衣盂戒法。明年正月二十六日。中使齎詔入山。特贈國號。聖旨曰。天下太平興國南禪禪寺住持春屋和尚。乃爲正覺國師之上足也。親受國師付囑。深明心法根源。道著一代。德被萬邦。所謂僧中之龍。法中之王者也。朕辱迎內殿。受付衣之儀。而執弟子之禮。聞法恩大皇天罔極。爰加智覺普明國師之號。以旌皇天之下一人上之尊云。大丞相奉旨命師任天下僧錄。本朝僧錄之職。蓋始于師也。從師居僧錄。凡主法社者。戒行道德有一乎斯莫不登庸。雖山林巖穴。皆搜求不遺。諸方叢社咸起廢救弊。而規制一新。且如東福寺者。其邊地嘗爲豪貴所據有年矣。師自奏官而復焉。寺後谿澗深邃。而與開山祖塔阻絕。衆病之久矣。師親相攸芟榛除荒。新開徑直大路。而架橋梁于其上。扁曰通天。作偈賀之曰。揮却風斤支落霞。虹霓千尺截奔波。通霄一路脚跟下。來往人從鳥道過。衆咸和之。又升普門寺列于十刹。於是惠峯一衆議曰。當山乃雖曰一泒相繼而不容餘流。國師大勛無地謝之。且夫同漱龍淵之正泒。謂之異流不可也。不如以主席而延之。卽奏官而來請。師辭而不就。再三而後止矣。今玆大丞相一夕夢。有異人告曰。相公今年必有大患。公若興建伽藍名大福田。奉安寶幢菩薩觀音大士多聞天王。則延命增福。由此創寺於城西。名曰覺雄山大福田寶幢寺。命師爲開山。旣而寶殿落成。相公入山。請師開堂演法。有雨花之瑞。相公增倍信心。寺後剏一小院。爲開山塔所。扁曰鹿王。蓋緣彼莊田有白鹿現之。
　　永德元年辛酉。鎌倉都元帥。以建長請師。公府旣賜釣帖。師行有日。於是大丞相謂師曰。先正覺國師三十三白遠忌在近。宜辭建長而主天龍。師不果行。
　　壬戌二月。師復住天龍。
　　癸亥秋九月。預命禪教律大小寺院。爲正覺師祖營辨法事。二十八日大丞相官旆入山。是日轉經伶倫奏樂。自雲居庵至藏殿。次第轉送經函。罷至大殿前。公卿咸操樂器祕舞奇曲。盡一時壯觀。感二星下降。一會法儀不遑枚擧。冬十月旦。退居金剛院。大丞相語師曰。吾發誓願。將建大伽藍。便請和尚爲開山。而成就吾願。師辭曰。向者使老拙領寶幢事。以鈞命之厚不克逃之。猶以過當。況其洪其乎。因擧當代尊宿顯著者兩三輩讓之。相公不允。師曰。然則追請正覺先師以爲開山始祖。而予領住持事。相公曰。宜任師意。廼創寺於京北。十二月師徙而居焉。相公自般土築基。諸州大守以下咸莫不服役者。
　　至德元年甲子。大佛殿成。山名萬年。寺曰相國承天。冬十月奉太上天皇聖旨。就大光明寺。恭爲國母陽祿門院三十三白。陞座轉經舞樂。其儀孔盛。普說上皇甚嘆其博辯。
　　乙丑春二月。相公升寶幢寺。位齒于刹。
　　三年丙寅春二月。命嗣子佐汝霖補寶幢席。入寺之日。官旆入山作證。玆日相公長子方誕。相公以爲嘉兆。
　　嘉慶元年丁卯秋九月。師有病移居鹿王院。冬十二月十二日。請龍湫和尚。爲本尊釋迦彌勒安座點眼。齋罷與師共話先國師在世舊因。且論今時法道盛衰。聞者感嘆流涕。
　　戊辰秋八月十二日暮夜。師語侍僧曰。吾世緣已盡。與若等永別。黎明怡然而逝。世壽七十八。僧臘六十四。卽日午時奉全身窆于鹿王之塔。萬衆慟哭如喪考妣。分平生所剪爪髮。塔于南禪之龍華相國之大智建長之龍興。師天資純粹而襟度豁如也。望之儼然。近則和氣薰人。道德高一代。故王臣庶士靡不欽仰者。師神異甚多。嘗誦虛空藏求聞持呪時。舍利如雨。又一晝夜之間。持曼殊五字洛叉。米粒盈壇。于時碧潭和尚證之爲勝相。師不屑之。掃而投池中。如此之類不可枚擧。門人不欲流布焉。師平日所爲。身行口言意思。其事殊別。而一次辨之。人以爲異焉。所度四部弟子。籍其名者凡八千五百餘員也。
　　智覺普明國師行業實錄（終）。

日本國智覺普明國師塔銘并序。

　　永樂元年冬十有二月。日本使天龍住山沙門堅中密公。奉皇帝命還國。訪予南屏山中。款洽信宿。避席而請曰。吾鄕邦普明國師。道契王臣具大福德。唱滅之後窣都波未有銘。其嗣子中淵等慕中國文且知師名。具狀託（某）來乞銘。歸勒諸堅珉。以示子孫傳之無窮。幸勿靳焉。予辭不可。遂摭其梗概以復之。師諱妙葩。字春屋。甲州平氏子。母源氏夢呑雷而孕。曁生師而體無惱。甫七歲輒不茹葷血。父母知其無處俗意。送往依正覺國師夢窓石公學出世法。石乃師之從祖也。時隱居濃州古谿。一見而器之。授以法華。日誦一軸。人謂之神童。得度後。一日看圓覺經至居一切時不起妄念。忽然有省。偈呈夢窓。夢窓聞而益喜之。年二十四侍竺僊仙公香於淨智。二十六典清拙澄公藏於南禪。三十二竺僊繼南禪席復歸後板。蓋南禪爲日本國第一禪林也。秉拂次僧問。此是第一山。因甚位居第二。師答曰。二由一有。一亦莫守。衆駭異。由是名播諸方。又三歲夢窓建天龍寺成。設慶讃會。因師有音聲。屈爲堂司表宣佛事。復問。興化打克賓意旨如何。師曰。五逆聞雷。夢窓點首。後每以古德機緣詰之。隨問而答。無所凝滯。遂目衣鉢傳之。臨川寺災。寺僧知師能起廢。請出世補席。不數月而還舊觀。國主大喜。特賜僧伽黎衣。欲併賜國師號以寵異之。師辭曰。先師正覺道契三朝。蒙賜徽號宜矣。先祖佛光佛國。其功行與某日劫相去。尚未蒙賜號。而（某）何敢當之。國主嘉其言。遂先賜二國師號。其佛光曰常照。佛國曰廣濟云。時年五十一也。越二年遷主天龍。化風益盛。大明國恕中慍公。聞師名寄以偈文。高麗國王遣使。贈以金縷大衣。仍命繪像。歸國瞻禮。是歲國主命總僧錄司事。久之又命主南禪寺事。一日延入內道場。說法稱旨。乃賜智覺普明國師之號。相公一夕夢。異人告曰。今歲國有難。宜建伽藍乞福禳之。廼出內帑。卜覺雄山勝地剏寺。曰大福田。迎師爲開山第一祖。別剏一院爲開山塔所。名鹿王。蓋其地有白鹿現也。若京師之相國。備州之天寧。豫州之安國。羽州之崇禪。亦皆師爲剏業初祖。足見其道化之盛。而本國異邦之君。交相傾嚮之至焉。師性行慈忍。不面折人。故所至之學者如巿。又自號不輕子。而禪燕之室曰芥室。某年八月十二日夜。語侍僧曰。吾世緣已盡。不可無語。與若永別。乃索筆疾書云。幻生七十有餘年。了却先師未了緣。一國黃金收拾去。古帆高掛合同船。天明怡然而逝世壽七十八。僧臘六十四。門人奉全身窆于鹿王院。分平生所剪爪髮。塔於南禪之龍華相國之大智建長之龍興。化四部弟子八千五百餘人。其得法上足。前相國萬宗。諱中淵。前建仁祥庵。諱梵雲。前寶幢圓鑑。諱梵相。未出世若干人。皆卓然有所成立者。是可銘已。銘曰。
　　拈華得旨  始自飮光。
　　接大乘器  達磨來梁。
　　洪惟聖教  此翕彼張。
　　後五百載  盛于搏桑。
　　天生異材  匪一而足。
　　究徹心宗  是爲春屋。
　　提破沙盆  傳持正續。
　　爲王者師  善彼東國。
　　空室貺偈  新羅贈衣。
　　名揚四海  學者如歸。
　　騰波出日  大用生機。
　　欽于世世  資以發揮。
　　大明永樂元年歲次癸未冬十二月旣望。武林南山淨慈禪寺住持沙門釋四明道聯撰。

智覺普明國師語錄拾遺。

　　願文。

　　日本國山城州靈龜山雲居庵寄住小比丘（妙葩）。謹焚妙香九拜奉請。南無十方常住佛陀耶。南無十方常住達磨耶。南無十方常住僧伽耶。本師釋迦牟尼世尊。當來導師彌勒尊。及盡虛空界十方三世一切諸佛。兩部界會諸尊聖衆。大慈悲父圓通大士。大聖文殊師利菩薩。大行普賢菩薩。虛空藏菩薩。地藏菩薩摩訶薩等。盡虛空界一切諸大薩埵。已說今說當說包虛空界大毘盧法寶一切諸修多羅藏。回心向大五百應眞。西天東土諸大祖師。及盡十方諸賢聖僧。伏願影現道場。證明妙葩所發願。復次焚香至心奉請。兩部界會諸大明王諸大天童。金剛會上八大金剛。護法摧邪諸大金剛。浮幢刹海功德尊天。辯才尊天。帝釋尊天。四大天王等。護法一十八尊天。天界列位一切仙衆。地界無量諸大神祗。水界無數諸大龍王。三界應禱聖聰十方無極玄造。
　　日本國伊勢大神宮。八幡大菩薩。賀茂大明神。松尾大明神。平野大明神。稻荷大明神。春日大明神。北野天滿。大自在天神等。六十六州諸大權現諸大明神。伏願光降道場。洞鑑（某甲）所發誓願。於是恭聞。佛慈廣大法力宏深。天道昭昭神功浩浩。願應我請俯鑒卑情（妙葩）。錯出覺城長困迷域。惟夫根緒不自外來。但依一迷妄想相續。以相續故妄見自他。執取計名業果相報。猶油救火無有休期。內因增長無明煩惱三毒四相。外感致於妬忌怨害惡罵捶打。由是人間八苦天上五衰。畜生修羅地獄餓鬼。但時現起依正區分。出沒四生自見昇墜。流浪三界無解脫時（妙葩）。偶得人身幸値正法。無始幻妄此生不除。幻業相持復歷多劫。今日作誓願語仰乞三寶證明。惟願上所奉請道場成就我願。明王金剛天龍神祗。同加覆護無諸魔事。
　　我見慳貪。當願衆生速得成就檀波羅蜜。
　　我見毀禁。當願衆生速得成就戒波羅蜜。
　　我見嗔恚。當願衆生速得成就忍波羅蜜。
　　我見懈怠。當願衆生速得成就進波羅蜜。
　　我見散亂。當願衆生速得成就禪波羅蜜。
　　我見愚癡。當願衆生速得成就慧波羅蜜。
　　依般若力。當願衆生地獄天宮化成佛道。
　　依禪定力。當願衆生降伏魔外常轉法輪。
　　依清進力。當願衆生攝化闡提歸依三寶。
　　依忍辱力。當願衆生令嗔恚者入無諍域。
　　依淨戒力。當願衆生令毀禁者轉惡趣果。
　　依布施力。當願衆生令飢渴者與法食樂。
　　然以觀音大悲爲利生之因。以文殊大智爲方便之門。以普賢大願爲助道之品。常游戲自他平等眞如境。亦復（妙葩）。未悟以前寧行大乘法永劫受輪迴。不肯求出離墮二乘地。寧在佛法中蒙昧經劫數。不肯樂生天人外道種。寧在佛法中不虞失身命。不可以世情離善知識。寧在佛法中却作愚癡者。不可貪世智學內外書。寧在佛法中自受諸厄難。不可順人情黨破法徒。寧在佛法中應受寒餓苦。不可爲利養受檀越供。寧在佛法中長作孤陋身。不可以諂佞媚權勢人。寧在佛法中被人所讒害。不可生嗔恨報他寃讐。寧在佛法中長作貧病身。不可貪身命破清淨戒。寧在正法中受萬人非謗。不可貪世褒作不義事。寧在正法中逢衆口罵詈。不可徇世情棄公道言。寧在佛法中長作貧踐者。不可違佛制貯畜長物。寧在佛法中長作粥飯僧。不肯耽名利作法社主。夫偸盜妄語世禮尚以堅禁遏之。況爲釋氏亂行殺淫等。酒是發狂。若人狂亂。何重不犯。過莫大焉。肉斷慈悲。葷發婬嗔。爲療幻病。寧死不犯金言。長病時節除非時食。總別誓願非唯今生。盡未來際不可毀犯。三千威儀八萬細行。譬如網目隨大綱擧。根本深固花菓自成。願我念念住在般若。總別誓願皆悉圓滿。生生世世乘戒俱急。以此深心將報佛恩。若有違逆所發誓願（妙葩）。現身乃被上所奉請三寶諸天幽譴冥罰。今生乃作白癩黑癩。在在處處被人唾罵。違斯願故獲罪如是。或復卽作卑人乞者。當乏衣食受飢寒苦厄。犯斯願故獲罪如是。我見諸佛異口同說一乘結緣如食金剛。縱犯斯願現身獲罪。依斯願故轉重受輕。當來必須成今日願。
　　上來誓願功德。併用回向十方盡虛空遍法界六道四生一切有情。平等懺悔。無始以來諸業障海。當念清淨見性成佛。專願（妙葩）及與法界衆生。行願堅固如金剛山。智慧宏深似香水海。塵塵刹刹建立法幢。世世生生紹隆佛種（妙葩）。縱未開悟遭諸魔難。以大願心當下泯絕。彼如黑闇亦如猛風。我願如空亦如赫日。彼如片雪亦如堅氷。我願如湯如大火聚。如火聚故片雪不留。歸大熱湯堅氷卽泮。赫日現處黑闇全無。空性無爲猛風不動。虛空有盡。我願無窮。法性有邊。我願無際。四恩三有平等報資。普度迷流到涅槃岸。
　　貞和六禩歲次庚寅春二月改且啓祚令辰。
　　（妙葩）九拜謹書斯文。

　　秉拂警策。
　　法道醇漓。弘之實在吾宗識見高明之士而致然也。秉拂小佛事之類。略爲疏陳其說。知我罪我。其惟春秋乎。秉拂提綱不必押韻。但據平生參學所見。滔滔地說將去。所貴宗眼正手段高。如臨濟德山趙州雲門。可以爲法則。若能如是。古風可復。古來但云說禪不言做禪。叙謝住持。多則八字。少則四字。務簡要。前輩云。頭首叙謝住持。謝辭繁雜乃反辱住持。此最沒道理。化皆無宗門高見之流。籍叙謝言多爲長。敗壊宗教無甚於此。久立厭聽。自今叙謝住持兩班耆舊。不許多談。小佛事不須押韻。但要正有收有放。除疑破執。解粘去縛。七通八達得大自在。自然縱放可觀。切勿以難學爲辭。習熟自不難也。清拙曰。秉拂叙謝不必多矣。多則非禮。古來傳曰。能置謝詞不過八字。凡除首尾禮話之外。二句四以至六句也得。今時間有以詞少謂無才者。實是好笑夫。上人叙謝下則以多爲禮。具盡其德也。下之讃歎上則以少爲禮者。蓋管見不可窺蒼蒼之義耳。且復彼此久立之勞。豈不慮之乎。近代如趙子昻序韻府。天下美其十六字盡焉曰。上涉群經。下苞諸子。賢於回谿史韻多矣。如序之文。猶以簡爲得。其簡最爲難能焉。亦祭無準和尚之文。復用七字曰。嗚呼嗚呼又嗚呼。美以大文而能盡哀。天下判曰。古來哀詞無出之者。飾詞作文非眞實之哀矣。大禮如此。敢煩首座。報諸頭首以爲向後法矣。
　　住山比丘（妙葩）拜白。

　　佛牙舍利緣起。
　　涅槃經云。佛告帝釋。我今與汝牙舍利。於天上起寶塔可供養。令福德無盡。帝釋至荼毘處受佛牙。是時二捷疾羅刹。隨帝釋後往取一牙。衆皆不見之。太平廣記云。道宣律師問北天王太子張瓊曰。我聞捷迅思於涅槃會上拔佛牙走。北天王追落之。此事實歟。答曰。實也。其佛牙今何在。答曰。我持之。宣求瞻禮。瓊便獻牙舍利。北天王名是毘沙門。領捷疾羅刹。佛祖統記云。唐代宗問綱律師曰。先師所祕之佛牙今何在乎。綱曰。我傳之。卽迎朝拜瞻。歷代會要志云。仁宗迎禁中拜瞻。得分舍利製讃籠塔中。佛海禪師住靈隱寺。宋孝宗正月八日。幸靈隱燒香。親持舍利捧額敬之。召對佛海禪師問舍利因緣。師演說曰。漢朝已前不知佛。東漢孝明帝永平七甲子年。帝夢。金人身長丈六。項佩日輪。飛至殿庭。於是召群臣令占夢。通人傳毅奏曰。臣按。周書昭王二十四年甲寅四月八日。西域有聖人生。暴風起宮殿舍宅悉震動。夜有五色光。爾來今至一千一十年也。今所夢是乎。西域聖人年長謂之佛。佛長丈六。帝聞之信。卽遣王遵秦憬等十有八人於月氏國求佛末孫。遂遇迦葉摩騰竺法蘭。携之歸洛陽。馱經白馬來。所以建寺號白馬。與騰蘭居是。帝乃幸其寺。騰蘭問曰。此寺東何館。帝曰。夜有光。民呼爲聖冢。摩騰曰。阿育王分如來舍利八斛四斗藏天下。凡八萬四千處。於支那震且十有九處。是其一也。帝大驚卽幸拜之。忽圓光現冢上。呼侍衞萬藏。帝喜甚。壬申正月朔日。道士一千三百餘人。上表誹謗釋門。於是騰蘭曰。佛經與餘經燒之要見火驗。卽正月十五日。集餘經凡七百四十餘卷。白馬寺築壇置之。褚善信費叔才之徒。焚香持呪。火之則悉成灰。見之褚費自害而死。次積釋門經。火之則曾不燒。神變希有。自是佛法猶流布天下。于此日本相州鎌倉都督右府將軍源實朝夢。度大宋國到一寺。則長老陞座說法。實朝向僧問此寺號。答曰。能仁寺。又問長老名。答曰。道宣律師。又問。律師入滅年久。何得現在。答曰。聖者生死無差別。今有律師再誕。汝知之乎。答曰。不知。僧曰。日本鎌倉實朝將軍也。又問。左邊侍者是誰。僧曰。鎌倉良眞僧都。實朝夢覺成奇異想處。良眞夢此趣。壽福寺開山千光和尚亦夢之。三夢依相同。實朝信之。爾來希拜瞻張瓊所獻道宣律師之牙舍利。乃作大船。積美木金銀貨財等。度十二人於大明國。到京師能仁寺。則衆皆問曰。因何到此哉。使者竊說夢。由是來獻此美木金銀貨財。願一年可借賜佛牙。明年復積美木金銀貨財來獻。應返謝舍利。一衆議而以借與使者。傳受之歸朝。乃立飛脚報實朝。實朝甚歡。出舘待小田原。奉載舍利於神輿歸鎌倉。便建寺名大慈安舍利。每歲以十月十有五日爲會。萩原天皇後醍醐天皇。雖有可進上旨。依爲鎌倉鎭守不獻之。圓覺寺建舍利殿。遷大慈寺舍利以禱國家安寧。
　　然處。後光嚴院法皇。佛牙舍利事。勅夢窓國師有拜瞻求。國師達勅命旨於圓覺寺。重而被成下綸旨。是時竟奉獻斯舍利。
　　應安七年甲寅正月十七日。法皇詔對拙叟直賜此牙舍利。何賜如之。因以貽之後代兒孫妙葩。

　　鹿王院遺誡。
　　本寺住持請所以。辱承源相公祖禰三代顧問。其位昇五山之最。其號加一國之師。豈非恩渥之至者哉。況亦本寺開基之兆。出嘗感瑞夢。此則伏三寶覆護之力者也。然則凡在本寺僧衆。外嚴戒律內修禪定專能精進勿致怠慢。特祈國家安泰而增檀越之福壽。此則報恩之至者也。是以凡請住持時。先本院主與門中老宿相議以撰其人。而後可承大檀越尊意矣。
　　本院塔主宜小師之中請以道爲念以戒修身以公道辨事者。塔主進退宜以三十六之月爲限。若也衆緣不合。須信其意。
　　守塔侍者并免僧。宜於常住小師之中請之。莫以客僧充之。免僧宜乎隨從院主以管領院中事。不得信意漫遊。如有別事可辨請暇。則可請餘人也。
　　每日晨昏常住諷經之次。院中僧衆詣釋迦窟前。誦大悲呪一遍。以表報師恩及資小師僧尼亡魂之儀。又誦大悲呪一遍。以奉資大檀越諸位尊靈及信男信女幽魂。日中之時。院中僧衆可就院主客堂讀誦金剛經一卷·心經五卷·大悲呪·消災呪奉祈佛法繁昌國家安穩。
　　院中事無大小。院主與主事僧和合而行焉。若有大事難辨。則本寺長老與門徒老宿相俱評議而斷之。庄園管領亦不可自專焉。
　　院中人數莫過七員（中塔院主。侍者。免僧一人。行者一人。人力二人。常住打給錢）。此外不費常住。別養四五人。以充院中禪誦之衆。佛前每日（行者捧來侍者獻之）兩塔日日靈供并同前（行者二人。人力三人。以院中常住養之）。
　　常住臨時打嚫（佛前中塔院主。侍者。免僧）。共五錢可請之。每日佛供臨時嚫物兩塔供具等。二人行者爲承仕而受用之（兩行者雖爲承仕。亦宜奉事院主。院主錢行者一人。人工一人免之）。院主得錢宜參拾六貫。主事僧拾貳貫。守塔侍者參貫六百。此外塔主主事侍者等。諸寮炭油及院中細細資具并修理等。宜用當院公物也。當院資緣若有闕乏時。須係常住辨焉。資緣若有餘剩。亦宜資常住。莫效尋常以論本寺塔頭之異（本寺在園等一千餘貫錢。以山僧管領地所寄附也。院中僧外若有公界耆舊老宿寄栖。則其寮炭油自常住可送之。但如而今常住土貢寺家受用不足安衆。況有餘剩乎。然而各別檀那寄附田地多矣。若獲入手。豐足有日。思之）。
    佛光國師年忌（九月初三）佛國國師年忌（十月二十日）如祖師忌院中辨之植兒孫福。
　　正覺國師年忌（九月三十日）如祖師忌常住可辨之。月忌靈供就院中可辨之。
　　大檀那百年後年忌月忌等。須如法精修。若別有田園。宜月月書寫法華以嚴飾仙駕結清衆緣。切莫怠慢（此事係常住）。
　　尋常塔頭守塔侍者。於影像前晨昏表奉事之儀。其理宜然。古者云。事死當如事生矣。雖然先師平生尚不要煩人。滅後亦略之。矧於老拙乎。東西兩塔年忌月忌及旦望諷經之時。兩序宜在佛前中央立班。佛國先國師忌辰諷經時。須掛其頂相於中塔內老僧影像前而立班其前。諸忌佛事並不得莊嚴堂內圓寂瀟洒是眞佛事也。
　　老拙滅後中陰百日小祥大祥等諸忌。只要隨家豐儉做之。不須僧俗小師各出資財役役營爲。每月忌齋亦不許遺弟輪番以作之。一切須以先師遺誡爲本。別莫立規繩。
　　老拙影像左右各掛一枚大牌。小師之中不問存亡。書其名字以資亡歿諸靈。兼祈存者福壽。旨趣載前。若有檀那爲大牌所載亡魂作佛事。則假書其位牌安卵塔階。或爲本院有大功者。於大小刹作長老者。或尊貴異常之人。別安其牌。其餘切莫安之。恐牌上迫窄。後者無所容焉。大牌（右比丘信男。左比丘尼信女）。
　　本寺并末寺契券等正文。宜收院中。院主能護持勿令散失。
　　守口攝意勿致鬪諍。旣是以道聚頭。縱是法談。如及諍論則不可。矧爲閑事長無明乎。然彼此同是凡夫。瞥喜瞥瞋難得而禁。如有小紛爭。則勸令和合。及于相罵相打。則不論理非兩俱出。若復有不好者構虛言煩清衆。結徒作黨損人以圖己利者。事旣露脫。則永擯出門徒。若有與他者。罪以同前。固可守之。
　　本寺規矩須取要而行之。不必傚大叢林。只須省萬事而專道行矣。愚拙見先師滅後後生晚進。以先師云看經誦呪猶閑事而爲證。飽食安眠徒過日者。往往有焉。爭奈先師謂之衣架飯囊。愚拙愍斯輩。每月以初四十八兩日。看讀大般若經一部·普門品一卷·大悲呪一遍·消災呪三遍。專祈伽藍鎭靜。火盜潜消。僧衆安寧。道業圓就。又初五十九兩日。如前看誦經呪。以祈天下太平。國土豐稔。檀那福壽。與道俱長。用報答四恩。拔濟三有。至于未來際莫令退轉。若有懈怠者。須除本院衆數。院主固可制之。回向語別不可製之。
　　常牧寮僧衆。以道行爲本。亦不廢看經。其旨趣別記之。二時粥飯。直饒及本院闕乏。切莫缺之。諸莊園結算。宜以前勘爲本。若興隆地產增土貢莊主。雖五年法復須再任。若檀那始寄附田地。則擇耐煩廉直之仁。可以檢點下地調進目錄。蓋以最初之帳爲未來法耳。切須愼焉。若莊主姦曲事露現。則不問年紀不論前功。急須改替焉。
　　老僧滅後忌齋。載前段制之。雖然遺弟不問耆舊老幼。一年一度月月排之。輪以充之。否則必有未來忘父祖恩者。念之（其資二斤四斤六斤。東關小師於龍興院辨之。關西徒弟於南禪龍華辨之。嵯峨小師聚會鹿王院辨之）。凡諸餘科條具見臨川家訓三會遺誡。故不敢重疊也。
　　至德二年十一月二十日。
　　春屋老叟梵相揭。

附錄。

　　夢中像記。
    昌樹書記。
　　林泉野釋子弱歲時。父教兄諭。儞長必行唐土。自受其訓。區區不忘。雖然夙緣不到耳。數載夷洛之間。卒未曾夢見已久矣。然而今丹丘寓居。正當大明洪武十六年。始夢入其國。此何徵也。不審不審。
　　予住庵餘十年。歲已耳順也。永德壬戌正月十七日夜。五鼓之後恍然入瞌睡三昧。忽夢至一蕭寺。荒寒索寞。廊卷風葉。仰觀廢額。四祖大醫禪師道場也。予欣然而徐步入雲堂。有僧出迎莞爾云。何來暮耶。相語移刻。予問其人者。昨朝赴五祖之請云云。
　　次至一所。有白衣先生。撫几朗吟。予請送行之偈。先生泚毫卽作長篇語。書尾空楮。某也假其筆以書八分字二三行。先生氷哂頷之而已矣。又至一所遇悟庵南堂。手展八幀子。俾予覩之。悟菴所畫山水甚絕妙也。堂云。我將持之歸本國矣。
　　又至一所。樓閣崢嶸殿宇肅嚴。而不見人。自念言。是妙喜世界。予凝遠熟視。中巖和尚堆堊榻。而爲衆談大慧普說。時衆未集。某近前。巖以手指中央一幅畫像。予就其指看却曰。阿誰。巖且頷。引聲哢云。彼者言大慧之人也。予云。不然。巖矍然曰誰。予曰。是吾國師。巖詰其故。予見大智普明四箇字在其上方。而指以爲證之。頃忽開靜板鳴。驚覺撫枕正堊追繹焉。
　　昔大惠禪師。紹興辛酉之夏。貶衡移梅。凡十七年矣。乙亥冬蒙恩北還。明年春復僧。謝恩云。青氈本是吾家物。今日重還舊日僧。珍重聖恩何以報。萬年松上一枝藤。同六月却饒州薦福之命。以偈云。萬死一生離瘴網。前程來日苦無多。收拾骨頭林下去。誰能爲衆更波波。尋領朝命住四明育王山。問道者萬二千指。百廢並擧。寔六十九歲也。
　　老師應安辛亥之冬。謝事寓于丹之海嶼古雲門寺。凡九年矣。康曆改元之孟夏。俄得鈞翰上洛。尋被旨。同六月初二日。特奉勅住南禪第一山。王公貴人緇素爭競瞻禮。咸謂一佛出世。開堂後百廢具擧。師年亦六十九歲也。噫昔祖今師進退住院。年方同一而殆冥合者何也。又次年庚申正月二十六日。特賜智覺普明國師。兼大僧錄。寵榮至矣。盛矣哉。
　　禪師七十歲。正月初十日。被旨遷住徑山。
　　國師七十歲。退歸未幾而有旨再住龜山。
　　禪師七十三歲。四月謝事徑山。五月初一日。遂所請知省。李公伯和施錢重建明月堂。爲師佚老之居云云。
　　國師七十三歲。九月三十日。奉爲先師開山國師三十三回之忌辰。大作佛事。至晚退居于金剛院云云。
　　門人（昌樹）。董以紀夢。并裝池緗縹之軸。如所夢像自寫照。焚薌拜呈。就需著語。輒賜采覽。而爲予讃。賛曰（賛詞見于本錄）。小師道隱書記。記夢中夢請讃。特賜智覺普明國師兼僧錄（妙葩）。
　　樹子携此軸拜辭而去。仲冬初吉也。同五日齎洛之冷泉信先居士宅。玆木皇元諸大老宿之墨蹟普應國師萬一山訴笑隱月斷二江古林了庵無際八員也。居士又啓一匳子出一書。俾余觀之。卽玉几奚翁手澤也。謹薰讀其帖云。宗杲比者得得入城見廟堂求退。未啓口間。左相先以不得言退院之語爲言。遂不敢再三。又且㦬懡而歸云云。右此賛中㦬懡二字甚恰好了也。又楚石琦和尚跋其帖。又書㦬懡云云。蓋大智普明四箇字者。所夢之方寸墨字也。而今以金泥書于黑椅子上。別有意趣歟。同八日遂卷而懷之。以歸丹丘林泉舊隱矣（昌樹）。焚薌拜書于其眞裏耳。如今新裱之。時丙子應永三龍集春三月二十五日。年七十三歲。重志之（樹）。傾背之後必可收於京師西山鹿王院庫藏者也。

　　普明國師讃。
    祖芳禪師。
　　道重丘山。行昭日月。以大海爲境界者七十八年。將萬像作辯舌兮熾然演說。黑竹箆不立聖解凡情。烹金爐鍛盡頑銅鈍鐵。千載振其高風。四衆仰其芳烈。磊磊落落作師日本天王。巍巍堂堂飛聲大明天闕。正所謂天柱中立狂瀾障回。象王行處狐踪屏絕者是矣。
　　智覺普明國師春屋和尚遺像。其徒弟昌繕請賛。
　　永樂二年歲在甲申春正月初八日。武林淨慈住山拙逸叟道聯書。

　　同。
    大通禪師。
　　頷下眉兮頂門眼。大日月輪破群昏。全是不是猶難測。鳳林吒之那堪論。幸希延禪延命去。待得再興於世乞一言。祝。
　　靈山而則笑花。少林而能分髓。王者軌範超古人。唯我金剛大士耳。

　　同。
    絕海國師。
　　國師之德不可得讃。國師之道不可得窮。據萬乘師表之極位。恢三代祖父之家風。瞻彼龜山龍阜法席。巋然覩史夜摩天宮。覆一簣以壯萬年之基業。揷莖草以建寶幢於覺雄。福慧兼備宗說共通。若非古佛降跡來致宗教尊崇。則奚以如是之隆耶。森森喬木西山麓。潭北湘南氣象同。

　　雲門一曲軸跋。
    大通禪師。
　　且夫某何者。也遇而尤野。埋沒而隨百草者。不在辯矣。然得之之可貴者。某唯斯一軸乎。所以留在山中。則使來者咸知絕唱之高妙慈育之不棄物也。不知則已。知則予願足矣。頌曰。
　　靈根同氣不同條。每恨身因何所招。一曲頓令忘彼我。德音豈假九成韶。

　　示葩侍者。
    竺仙和尚。
　　祖師門下無一毫之事可言。然擬欲道箇無字。早已事生。爭得無事。事不得已。未免捋下面皮且從無事事上說箇無事底事。者箇無事之事不是今日之事。自從無量空劫已前至於今也。盡大地人與彼昆蟲草木之類莫不承恩力。而說之者不在搖唇鼓舌方爲之說。所謂盡大地十方三世一切水鳥樹林墻塵瓦礫。靡不熾然演說。無有間歇。而昧之者無知覺耳。所以煩他上祖。離兜率降閻浮。出母胎處王宮。逾禁城入雲山。起道樹詣鹿苑。如是特地已成幾許節文了也。復於鷺池鷲嶺甸菴園。三百餘會觀機垂教。口嘮嘮地說之不少。亦不知是幾許科斷了也。於其中間亦靡不間以示之機關。而及擧金色波羅華。以迦葉破顏乃成付授。一掃四十九年特地周遮。從是而下遞代相承不涉廉纖。單單直面提持。投機透關堪任其事者。然後付囑。謂之教外別傳不立文字直指人心見性成佛。大化將東。乃有香至國王季子。微自辨珠。至破六宗。如轉圓石於千仭之岡。洎來震旦。道箇不識。直得乾坤黯黑江漢波乾。見者聞者未曾有也。亦不知是何言句。次第歷涉。乃有奇人承其玄猷。至曹谿從平地上湧出濤瀾漲滿天下。可謂東土大乘根機在於玆乎。遂出南嶽青原石頭馬祖百丈黃檗洎諸大宗師具大眼目者。皆奮發大機恢張大用。傳佛心宗以接來者。非性□名相言說科斷擬議思量之可及也。誠所謂譬如一滴師子之乳迸散六斛驢乳。又自是而下分流四海。各擅門風。而變通逸格衝樓跨竈。回天轉地換斗移星。雷厲風飛龍馳虎驟者。何其盛歟。而其用處各各不同。驗其旨歸一一無異。掬其源流探其端緒。皆得從上所謂教外別傳不立文字直指人心見性成佛。箇一著子入手而能變化不測。之若是也。只箇一著子匪從人得。於己成見。在其闡發善與不善之耳。謂其善者。惟在俊流。不論懵底。象季漸微人心淡薄。俊流難得宗門寂寥。觀之先哲。何其哀颯一至於是耶。當此之時欲求其人。儻非宿有靈骨禀大願力乘大行輪。行玆大道得無顛覆。何故丁玆運澆世途轉見迂曲世相。方外囂薄世利旣已濃厚。世故故乃熏人。儻其根浮力淺行願不深。於方寸中稍不端正。不被其欺而奪之者未之有也。旣被其奪。乃成封滯不能瞥脫矣。但區區孜孜不肖之心。無他謀惟利已自養榮遷勝人而已矣。與其伍者遂成魔黨。以此而出家身心果安在哉。旣成其魔。凡有言說及其行事悉是魔事。況其言說從本不正。及其行事從本不中者耶。儻墮於此。雖有智惠。果何用哉。儻不墮此。而堅剛之志存。端直之心不屈。雖今生現世福力不迨未能整其頽綱。而亦於後來世斷斷不入於邪魔外道之類。隨其所墮受三塗苦。正念不忘善根不敗。一出頭來。必爲端人正士也。維侍者俊敏學問過人。豈一世二世刮垢磨光能至是耶。更須照帶。勿流於世智辯聰。無益妨道。冀以念於祖門頽圯。當力辨扶樹之心。一歸於道可也。而佛祖天龍亦豈不爲之讃助哉。且道是甚麽道墻外底。箇事奇特叵測。解之者胡亂擧覺。無有不是。無有不中。直是天回地轉水湧雲興。不同小小。所謂入荒田不揀。信手拈來草也。若更全體作用。直饒虛空亦須迸裂。豈有近傍處。若未解者。任爾差排搜索求奇拈出人前。悉皆不是更有者。見人容易便乃亂統。正所謂醜婦効顰也。達磨曰。迷時人逐法。解時法逐人。解時識攝色。迷時色攝識。此謂歟。然若據本分。饒爾達磨到者裏。亦未能放過在。今夫臨濟德山用底。靡不知爲棒喝也。然只知其爲棒喝。而不知其爲棒喝也。然使其知。曷有其人哉。且此家常茶飯耳。若其大開東閤羅列明窓事。果孰能向之。在智者不可不審。今之參學者不肯信有教外別傳底奇特事。但得少爲足。不窮其大。謂止如是。却多錯會却好事。如宗師家拈槌竪拂。或指箇目前境界以示學者。而不知其落處。於是或錯會之者。便謂此是附物顯理。卽色明心。理事融通色空無礙。擧一塵毛全體發露。無不是也。屈哉。審如是則無過教乘中所顯說明文。而又教外別傳果奚爲耶。而況教亦謂理事皆障也。石頭云。執事元是迷。契理亦非悟。此蓋就其下者而言之。若論其至。直饒契理契事。至於理事不涉脫體無依。赤洒洒淨裸裸出沒自由變化無方。亦只是箇飯盆裏老鼠。未知有向上一竅在。而其執理以爲極則可乎。據實而論。誠爲大病。況其於理而未能契。於其學者置之勿言。豈知有巍巍而堂堂底漢。公然據其師位者。亦如是歟。抑且誇誕自負以盜其名位。正如白晝攫金不見其人。而不知其有且評者也。是固夏蟲不可語井氷。烏足爲言之。然達磨一宗欲墮地矣。將若之何。在於英傑切宜深究究而得之。却曰。果然多少人錯會却好事。而我卽向伊道。好事不如無。

　　因熱戲成示葩侍者。
　　不知今日如何熱。呼著南薰不肯來。幸然座中有好客。解衣携手登高臺。東溟在眼南嶽遠。蒼波有路青天開。只消坐地遊八極。一塵不動心悠哉。春屋聞此亦撫掌。颼飂萬木聲喧豗。

　　送葩侍者之京省師。
　　古今道不得底句。道得不在多言語。不見靈山會上人。一笑迦文便分付。我玆欲寫長長篇。檢點將來何錯誤。只麽相看無一詞。已成狼藉河沙數。然而放去收來。何似舒開捏聚。或曰一向不住。何似一向不去。汝師宗門主中主。之子遊行應絕侶。汝師有道塞穹宇。之子毋辭振今古。曰佛曰祖只是人。爲聖爲賢無異路。汗衫脫去清風生。紙襖著來淋墨汗。何如倒掛百衲衣。等閑笑作三臺舞。青山拍手爲和歌。響遏行雲動天府。天府開擊天鼓。就跨行雲作霖雨。霖雨施洽下土無不普。然後正好。移腔換調入巿廛。聽教千人萬人覩。我亦有一曲。十成無律呂。唱起贈君行。囑君著眼覷。不曰折柳枝。豈云離別苦。綠陰遍地何處無。架滿薔薇泣香露。此曲人間天上無。去覲師顏爲師擧。

　　貞和之秋。春屋座元示以看圓覺經十頌。披而讀之。其文彩粲然珠玉奪目。意致深宏溟海難測。可謂至矣。余欲謾依高韻。以免於見義不爲之刺。而沈吟累日。唯得其初首之一篇耳。又沈吟數日。或得句而不得意。或得意而不得句。終不能成章。余之知幾乎。蓋是師曠之枝策。惠子之據梧。之謂耶。然而不得巳錄呈一首。亦是有臆無心之語也。伏乞照恕。
    龍湫和尚。
　　看經曾未解條時。放大光明兩眼皮。爲報文殊師利等。密王三昧密王知。

　　和春屋首座溫泉詩。
　　師兄近自湯山返。示我佳篇意甚深。句句納新而吐故。言言擧古以明今。才聲共備唐靈徹。道德雙全宋死心。密語就中藏不得。滿籝傾出四知金。

　　和春屋首座早春上普明閣。
　　義堂和尚。
　　禪翁也解以詩鳴。新句時聞大雅聲。筆底錦文翻蜀水。眉間劍氣出豐城。逢春喜見棣華秀。瑞世竚看曇蕚生。清興偶然吟上閣。落霞孤鶩眼增明。

　　次韻春屋首座（本四十首。今取其六）。
　　辛卯春。吾兄春屋首座有病中作。同病諸公遞相賡和。或五首十首乃至二三十首。愈出愈奇。一時之盛作也。周信亦効其顰。凡四十首。此內或贈答或時事或題詠或紀行。余時有溫泉之行。遂及之云。奉酬春屋葩公法兄首座。
　　迦葉師兄相弗窮。有時微笑臉生紅。春風棣蕚群芳上。臘月蓮華五濁中。淵默未容金粟佛。語言還許雪峯空。吾皇爲法求人切。佇聽雲雷起蟄蟲。

　　再酬春屋首座。
　　賡酬未覺語言窮。疊疊裁成錦段紅。忽見眞珠生掌內。也應美玉入懷中。鷹鸇奮擊百禽盡。騏驥嘶鳴凡馬空。無奈詞鋒來逼我。傷人毒氣甚沙蟲。

　　三酬春屋首座。
　　詩壘戰酣籌已窮。詞鋒重淬迸殷紅。解牛已試庖丁手。飛鳥安逃羿彀中。七子文章應蓋世。一人聲價欲遼空。涪翁不解杜陵句。夜宿招提見羽蟲。

　　四酬春屋首座。
　　炙轂才饒語莫窮。歌詞或擬滿江紅。寶珠光透蚌胎外。明月暈生犀角中。筆捲波瀾呑巨海。氣衝星斗薄曾空。追攀顧我豈無分。愚暗從教比裸蟲。

　　赴溫泉途中作。寄天龍春屋首座。
　　回望西山縹緲處。落霞映日暮天紅。不知一別來天外。尚覺相陪在座中。詩誦鶺鴒金擲地。賦吟鸚鵡筆摩空。何當借得陽和力。腐草生輝化作蟲。

　　遊法泉寺讀春屋首座舊題採其詞成章云。
　　想見吾兄逸群態。渥洼聲氣珠汗紅。高名已出青霄上。妙偈仍留白社中。古殿一燈明照夜。幽庭老樹翠參空。漫將蕪語押高韻。計拙輸他撼柱蟲。

　　追和雲居春屋師韻（本十一首。今取其一）。
　　火後修造。
　　勤掃劫灰無幾年。願心堅似鐵山然。蒺蔾園作優曇國。瓦礫場開覩史天。龍獻寶珠來座側。鳥銜花片落禪邊。慚吾百計皆成拙。白蹈東西缺助緣。

　　次韻奉寄天龍春屋。
　　蔽障魔高萬萬尋。如何隻手護禪林。將慈作甲非關鐵。以法爲城不用金。潜子上書成賸語。韓公排佛却知音。遙知獨坐雲居頂。下視重重業海深。

　　用韻上雲居春屋和尚。
　　北斗低邊天上寺。禪翁定起出禪扉。魔雲掃盡天如洗。佛日回光不待揮。

　　上春屋和尚隱居侑以光祖帖。
　　纔入丹山深處栖。便應李下已成蹊。比來西望長安眼。今日長安西更西。
　　法幢到處道惟尊。蹤跡休將隱顯論。八萬四千毛孔裏。一毛孔裏一乾坤。
　　流行缺止任前緣。鼻祖銀鉤尚宛然。送上丹山供一覽。三千里外笑掀天。

　　寄春屋和尚大通禪師。
　　自雲居下主臨川。便撥劫灰開法筵。百萬衆前承密付。二十年後顯單傳。速追舊觀黃金殿。平布元基白玉甎。不費腕頭些子力。變災却作好因緣。

　　近體一首奉寄前天龍芥室禪師。
　　金衣昔厭緇塵染。無乃如今慰此心。芥室奇營呑朔漠。雲門幽築挹山陰。參玄諸子鳳儀集。四海一翁龍蟄深。但願沛然甘露再。祖宗薄蝕在平沈。

　　次丹丘芥室和尚述懷韻。
　　老禪方丈日如年。落得細論文字禪。刮膜須還金色佛。鍊丹豈若地行仙。夢中榮辱有何命。毫末功名未必天。風月打開無盡藏。破沙盆內煮山川。

　　和普明國師雪韻。
    圓智禪師（觀中）。
　　雲間朱袖帝鄕聲。喚起胡僧耳朶生。解釋春愁三萬斛。不知庭雪與腰平。

　　智覺普明國師讃。
    常光國師（空谷）。
　　芥室三千界。雲居四十年。擧念現樓臺於平地。開眼興雲雨於晴天。始道不爲虫豸。防關太過。後却看弄胡孫。放行何偏。扶桑國內戴髮含齒之類。爭入我正覺羅網。但師驅逐之鞭撻之所使然。從此破沙盆價直不半文錢。

　　普明國師大祥忌大智院請。
　　此香尋之佛國土。得之正覺山。拈向瑞龍發祥光。裨皇家蘿圖。灼就靈龜現神兆。斷衲子性命。仙境藏千歲之嘉運。帝城起五色之非煙。七十有八來年已是過去。五十六億萬載猶是未來。滅後三周八月十三日正是現在。今當此時大智禪院守塔比丘中淵。燒此寶香供養前住南禪後住當山特賜智覺普明國師。直得融三際於一念接十虛於毫端（揷香）。試於香烟起處見。國師分身百億。入百億國土。說三世平等法門。度脫無量無邊不可說不可說。算數譬喩所不能及諸衆生衆。而無量無邊算數譬喩所不能及諸佛菩薩諸賢聖衆。同此證明。諸人還信得及見得徹麽。若能信得及見得徹。桂子月中落。其或未然。天香雲外飄。

　　題通天橋和偈十九首。
　　康曆庚申八月初吉。謹和高韻奉賀常樂新作亭橋。
　　新作亭橋高且大。任他谿澗起風波。路穿螮蝀腰間去。人履虛空背上過。
　　龍湫周澤。
　　萬丈彩虹橫玉澗。千年神物臥蒼波。滿身風露青冥外。蹈斷天關掉臂過。
    性海靈見。
　　半千衲子躡烟霞。步步由來不犯波。三道寶階非別路。地居宮殿盡穿過。
    日田利涉。
　　虹影遠橫天末霞。不同略彴臥谿波。脚頭脚尾通霄路。這畔人從那畔過。
    瑞巖義麟。
　　堪笑步虛仙飮霞。龍淵龍子渡鯨波。天台五百諸尊者。借路凌霄峯頂過。
　　日峯士東。
　　界破碧雲兼赤霞。大梁高架拍空波。脚頭路斷四天下。步步元從這裏過。
　　起山師振。
　　行雁斜橫松嶺霞。飢虹偃飮水天波。迷流度盡歸常樂。超得非非想定過。
    大方源用。
　　雌蜺橫空飮彩霞。巨鯨截海跨洪波。一條活路須彌頂。日月遠從脚下過。
　　大仲禮制。
　　長虹貫日徹雲霞。截斷銀河萬丈波。天上人間無別路。聖凡高自這邊過。
　　菊莊有恒。
　　彩虹一抹出紅霞。高起龍淵萬仭波。要向凌霄峯坐斷。先須從者裏難過。
　　直心是一。
　　天然架漢似丹霞。步步登高平地波。一顆明珠在驢脚。行人容易莫蹉過。
　　南堂處薰。
　　高聳雲端凌曉霞。斜橫谿上唾澄波。忽然架起通天路。忉利夜摩親歷過。
    無塵至清。
　　石梁斜映赤城霞。台嶺迢迢隔海波。今日凌霄通一路。人天交接截流過。
    竺芳超曇。
　　萬丈晴虹截斷霞。千尋玉澗激揚波。喚他下界衆生起。俱自通天一路過。
　　東輝祖旭。
　　國師題品句干霞。諸老繼聲揚楚波。從此通天祖道大。幾孫可折桂枝過。
　　長安演大。
　　臥雲影映十靈霞。偃月光涵萬壁波。中有通天廣大路。往還人自普門過。
    天裕利聞。
　　夾截赤城映日霞。穿開銀漢浸星波。自從透出兩頭路。三十三天拂袖過。
    萬峯祖燈。
　　度生未了那伽定。永作津梁歷烟波。獨步丹霄條活路。直從這裏截流過。
　　則川玄三
　　那伽定久千松塔。恰似雞峯迦葉波。橋號通天良有以。時時梵釋共來過。
    振巖芝玉。

　　此錄未曾鋟梓。大行于世已久矣。恐其漫滅。玆命工爲活板以廣流通。惜乎年代遼遠。或蠹損或舛訛。而今且據舊本不敢訂正。復編拾遺曁附錄一卷併刊。以輝遺德於無窮。是乃隨得輯錄。而未悉其次第。庶後之覽者補焉。伏願佛種不斷。世世建金剛幢。祖印親傳人人開大智藏。
　　寶永乙酉仲夏。
　　相國東堂小比丘祖緣謹題。
　　相國東堂南禪前住比丘  顯靈。
　　相國東堂南禪前住比丘  集仗。
　　相國東堂比丘  祖桂。
　　相國住持比丘  梵竺。
　　等持前住比丘  承頥。
　　眞如前住比丘  乾祐等校讐。
                  宗言。
　　              中珣。
　　              周留。
                  紹永等參閱。