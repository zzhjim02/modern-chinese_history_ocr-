　　《大正藏》第80卷No.2546


　　No. 2546

　　佛照禪師住慧日山東福禪寺
　　語錄（上卷）

　　嗣法比丘希白輯
　　山門。山青水錄惠日當空。現成門戶橫開竪通（蹈門限名大衆云）從這裡入。
　　佛殿。趙州聞名不喜。雲門見儞要打。曉上座宿怨解。難解狹路逢化。不如燒香禮拜。何故。輸機算人之本。
　　祖堂。牛欄無外馬厩無内。三頭四脚𩥌驢𤙤牛。我無生草供他口。只要燒朽木充鼻孔。
　　土地據室拈衣（這般語端不遺一字泯滅矣）
　　祝香□□□□□恩謝。一霄一霎庇庥德（作圈者泯）（減矣）。
　　又拈香云。此一瓣香天地非所生造物非所化。靈根盤屈威音劫前。郁芳杳靄浮幢界外。昔年行脚時踢出芒鞋跟下。直至而今窖在衲衣裡。未曾輕拈弄。今日方部露爇向爐中。恭爲當寺開山聖一禪師大和尚以酬法乳之恩。
　　趺座（拈拄杖云）三十餘年行脚眼。等閑抛在白雲間。成龍不妨興風雨。抹過重重海國山。途路事且置。到頭一句還有問話禪客麼（問答不錄）乃云。髣髴塢竹陰鋪曉光。依稀岸柳翠浮朝陽。量外宗旨物皆擧揚。機先的意人本承當。所以如靈山拈華叮囑迦葉少室面壁付授可祖。多少誵訛重重敗闕（以拄杖劃一劃云）一狀領過一道行遣了也。若據衲僧家（卓一下云）只箇拄杖子活鱍〃烏律律阿剌剌粦皴皴。我不知他他不知我。雖然如是。報不報之恩助無爲之化。一句子又作麼生道。一氣含有象。萬靈何處謝無私（謝詞不錄）不言。
　　復擧。三聖云。我逢人即出。出即不爲人。興化云。我即不然。逢人則不出。出即便爲人拈云。二尊宿倶是臨濟下的嗣。竊得他家些子光各交出一隻手。一人先縱後奪。一人先奪後縱。更莫有縱奪光後底麼（卓拄杖一下云）薰風自南來。殿閣生微涼。
　　當晩小參云。千鈞弩浪不發機。一發則無不中的。今夜調箭架弦中的。一句子還莫有進問底麼（問答不錄）乃云。蹤跡埋巖靄。松門鎖不開。業債猶難免。孤帆截海來。水極舟停程窮步歇。直入金輪天子寶城。還見故山舊時幽致。喬松脩竹高超離微外。行人歸客儘透不犯關。正當與麼時。君臣道合賓主交參。乾坤歸仁林泉復古。這般様子則是建化門中功勳邊事。且道向上宗風如何擧唱（卓主丈一下云）月似彎弓少雨多風（謝詞不錄）。
　　復擧。寶公令人傳語思大云何不下山教化衆生。一向目視雲霄。作什麼。思大云。三世諸佛被我一口呑盡。更有衆生可度。拈云。大小思大寶公往古大權一世高僧。雖然不是善竊草賊大敗（以拂子撃禪床云）這箇一著未夢見在。
　　結夏小參。微塵刹海因人果人。十世古今依報正報（驀拈拄杖卓一下云）今夜總在這裡。一時結制安居了也。眼不掛戶意不停玄。只據自家隨分納些些。東廊吟月西廊嘯風。松根經行石上宴坐。九十日之内無空度光陰。十二時之中無虛棄工夫。山僧與麼告報未免。無端教人鈍置去。阿呵呵。畢竟如何（卓拄杖良久云）趙州東壁掛葫蘆。
　　復擧。德山示衆云。今夜小參不答話。向話者三十棒。時有僧出禮拜。山便打僧云。話也未向。因甚便打某甲。山云。汝是甚處人。僧云。新羅人。山云。未跨船舷。好與三十棒。拈云。大小德山老人手。拈白棒驀脊騎虎。呵佛罵祖天下橫行。雖然爲奈收虎頭不收虎尾。者僧曾來海外。只知滄溟之廣不諳水脈之深。山僧試開條路通筒消息去（以拂子打禪床云）非但收虎尾又教水脈轉分明。何故（良久打禪床下座）。
　　結夏上堂。朝遊西天暮歸東土。禁足安居各護生。護生還在殺生地。殺盡無餘禁足成。且道禁足成底事作麼生（驀拈拄杖靠禪床云）昨夜三更月到窓。
　　端午上堂。不懸肘後符。何貼白澤圖。衲僧門下無妖怪。和茶只喫石菖蒲。石菖蒲喫了。佛病祖病禪病見病。八萬四千毛孔病。三百六十骨節病。今晨端午節一時盡殄滅盡殄滅（卓拄杖云）西川李道士撃碎藥葫蘆。
　　五月望上堂。欲知佛性義當觀時節緣。時節緣如到。佛性義便圓。梅雨釀林樾麥雲熟山前。大衆時節緣已到。佛性義畢竟如何。如得圓去。一生參學事畢。其義未然。諸人因甚見色。聞聲因甚坐臥經行。阿誰著衣喫飯。阿誰俯仰應接。山僧與麼說道洎乎顢頇佛性儱侗眞如了也。咄。
　　復擧。雪竇明覺禪師題未悟相返云。霏霏梅雨洒危層。五月山房冷似氷。莫道乾坤乖大信。未明心地是炎蒸。明覺禪師能把千丈飛瀑扶起雲門正宗。雖然子細點驗。以黄丹塗鬼面了。東福試作一偈呈大衆云。坐斷雲山千萬層。長空如水月如氷。點不到今到不點。極清涼處極炎蒸。既而依模畫樣同無異土。忽遇無迷無悟底漢出來。以什麼坑祗對（良久撃禪床云）這箇祗對。
　　上堂。擧洞山寒暑到來如何迴避公案。拈云。洞山老洞水逆流。展手句子裡君臣五位面目全具。因甚矢上加尖熱謾這僧去。而今世界與麼熱。東福會下教人如何迴避得去（卓拄杖一下云）迴避了也。其或未得迴避。更作一偈普請看。無寒暑處偏正交回。夜明簾裡玉殿封苔。
　　半夏上堂。今夏長安居一百二十日。金鳥飛玉兎走。前六十日已過了。蓂未開桂未生。後六十日未到在。正當今日中間底一句子作麼生道。陜府鐵牛通身汗流。嘉州大象瞞悶熱惱。東福爲他下一服清涼散（以弗子撃禪床）（下座）。
　　解夏小參。拈定鳥藤杖打開布袋口。大地無寸土。出門草不生。芒鞋跟尖踢出三世諸佛。頂門眼豁爍破圓覺伽藍。不守蠟人氷。何管鵝護雪。只據本分行自恣佛事。須任現量驗剋期取證。從教塞北雁啣芦來。後園驢喫草去。東福今夜與麼告報諸人且道。靈山一會是同是別。別別那裡甘桃這裡醋梨。
　　解夏上堂。擧。僧問風穴和尚。九夏賞勞請和尚言薦。風穴云。一把香芻拈未暇。六環金錫響搖空。拈云。風穴老師鼻孔徹血脈通。臨機一句子被這僧問著分明答話了也。雖然如是未當衲僧行脚之事。而今有人問東福九夏賞勞請言薦。作麼生祗對。正當衲僧行脚之事（良久云）有馬騎馬無馬步行。
　　重陽上堂。重陽黄菊綻金新。一掬秋香冷入神。雲天雁陣南山頂。誰在東籬感興人。感興且置。臨濟三玄三要還會得麼也無。若會得今晨依舊是重陽。其或未然。擧汾陽句偈注脚去也。三玄三要事難□（鐵崑崙無縫罅）得意忘言道易親（前箭輕後箭重）一句明明分該萬象（卓拄）（杖一下云）重陽九月菊花新（擲下拄杖下座）該□□□閏六月旦上堂。六月炎天江湖凍洌。大陽門前烏龜走雪。漏泄全機突出密用。瞿曇不會達磨不識。且問木上座。汝還作麼生。會不會識不識（卓拄杖云）機不到用不立。閏餘成歲。
　　上堂。奪人不奪境（井如覷驢）奪境不奪人（驢如覷井）人境兩倶奪（井驢不相覷）人境兩不奪（井驢互相覷）某甲今日敲臨濟骨出臨濟髓。等閑把來正要賣與諸人。諸人要買直須以本分錢還其價。還有本分錢也無（卓拄杖云）人人盡有此箇大光錢要還便須還。且道作麼生便還（卓拄杖云）只須與麼還。
　　開爐上堂（以弗子打一圓相云）此圈子濶一丈。火爐又濶一丈。此圈子沒涯量。火爐又沒涯量。雖然火箸香匙安排不得地。無賓主話作麼生擧著（以弗子撃禪床名大衆云）照顧燎却眉毛。
　　達磨忌拈香。孤錫投東少室峯前打面壁。隻履歸西熊耳山頭遺脚跡。志臊胡鬚克由尀耐。年年今日帶累兒孫。一縷香靄爲雲爲雨。是還他怨非報他恩。
　　十一月旦謝首座上堂。索寞虛庭落葉堆。寒風幾度帶霜來。丈室更長曉未閉。擁爐常憶此人回。此人已回古佛叢林綱紀須擧。且道綱紀作麼生擧（拈拄杖卓一下云）魯祖面壁睦州擔板冬夜小參。胡地抽石筍京師出大黄。達磨失巴鼻衲僧沒商量。吽吽當頭霜夜月任運落前溪。東福今夜與麼擧示。同趙州答話麼。同德山不答話麼（以拄杖一劃云）答話不答話一劃劃斷了也。生涯節節起春風。
　　冬至上堂。進前叉手叉手進前。非是神通妙用。又非法爾如然。仰山香嚴特地被潙山和尚拶出叙仲冬巖冬之事（卓拄杖一下云）東福今日又被柱杖子拶出剛叙書雲令節之事。且道書雲令節之事作麼生叙（靠拄杖袖手云）一九與二九相逢不出手。
　　臘八拈香。此一瓣香皮膚脱落盡不涉陰陽緣。深盤實際理地高標第一義天。燒向爐中恭充釋迦如來本師大和尚鼻孔。二十餘季後臘月初八旦遠望鷲峯頂伏報不報恩。瞿曇老子大地含靈打失巴鼻同時道成。星移斗轉犬吠雞鳴。短衣惹雪赤脚歸城。咄咄咄。翳花墮眼睛。阿呵呵。笑倒舜若神。
　　因雪上堂。剝面寒風徹夜吹。乾坤皛皛六花披。一色明來沒一色。翻看白鷺作烏龜。且問諸禪德。白鷺則從烏龜如何（卓拄杖一下云）脱㲉上天。
　　除夜小參。石鼎煮野菜團圞據坐而分歲。地爐烹白牛等閑相對而迎春。若作世諦流布之想。山前爆竹響聲徹威音那邊。若生佛法奇特之解。東村王老燒錢面孔如常。所以東福今夜不用佛法問話不作世諦答話。只得年頭歲尾回互無路結角羅紋針剳不入（卓拄杖一卓云）放開線道金鳥飛玉兎走。舊年去新歲來。盡大地衆生添一歲。且問山僧拄杖還添歲麼（良久云）吽吽。
　　復擧。僧問古德。季窮歲盡時如何。古德云。依舊孟春猶寒。拈云。這僧問話滴水滴凍。古德答話言端語端。雖然未知臨濟有喝德山有棒。今夜有人如問季窮歲盡時如何。作麼生祗對免得棒喝去（良久云）門外已吹新歲角。窓前猶點舊年燈（驀拈拄杖卓一卓又喝一喝云）不信通。
　　百丈忌拈香。當機一喝三日耳聾。髑髏無識堪續家風。活然卓犖獨坐雄峯。奇特妙用諸方不同。何故如此。江西一脈浩渺無窮。大唐日本洪波拍空。往往叢林盛如鼎沸。在在子孫宗通說通。且道是爲恩是爲怨。若恩須負。若怨須還。東福今日拈片木。爇向爐中是爲負是爲還（良久爇香云）債無頭怨無主。
　　佛涅槃上堂。世尊於涅槃會上以手摩胸云（自弄精魂耍供死款）汝等善觀吾紫磨金色之身（黄丹塗鬼面觀他作麼生）瞻仰取足。勿令後悔（臭鴉當風翥須掩）（鼻去）若謂吾滅度非吾弟子。若謂吾不滅度非吾弟子（阿誰爲師者阿誰爲弟子者喝）。時百萬億衆悉皆契悟（同坑無異土）頌曰。臨死瞿曇伎倆窮。涅槃妙性却儱侗。令人長德二三月。杜宇啼花血洒紅。雖然如是。誰知煙靄深村裡。一段春光別是濃。
　　三月旦謝書記上堂。靈雲和尚因見桃花悟道。有頌曰。三十年來尋劍客。幾回葉落又抽枝。自從一見桃花後。直到如今更不疑。有僧擧似玄沙。沙云。諦當甚諦當。敢保老兄未徹在也。靈雲眼底寛納盡大唐山。不是桃花境。漁村屋裡看。東福今日與麼擧來恁麼頌去。傍有毛錐子帶劍之士。聽得失笑。一筆勾下了也。雖然山僧拄杖猶未肯點頭。便道敢保老兄未徹在也。
　　三月望上堂。擧。陸亙大夫向南泉和尚道。肇法師也甚奇怪解道（將錯就錯擬開臭口）天地與我同根（細雨洒花千點涙）萬物與我一體（淡烟鎖竹一堆愁）南泉和尚指庭前牡丹花云（泥團就地要射死雀）時人見此一株花如夢相似（獨坐無影樹下誰夢者誰覺者咄）拈云。陸亘大夫白晝開眼入華胥國。南泉和尚深夜抽身橫行御街。東福一條拄杖子。前不構村後不造店。但倚曲木禪床閑吟一篇古詩。諸人還要聽取麼（卓拄杖一下云）松柏千年翠不入時人意。牡丹一日紅滿城公子醉。
　　四月旦上堂。聲前句量外機。三八九力圍希。寶鏡當臺不鑑。薰風來姻薔薇。諸人如會得八兩半斤。如會不得半斤八兩。且道秤槌落井時斤兩在何處（卓拄杖云）參。
　　浴佛上堂。我今灌沐諸如來（南山雲起北山雨下）淨智莊嚴功德聚（暗坐搕?堆裡）五濁衆生令離垢（切忌佛面剥金）同證如來淨法身（盡大地人一時失利）且向因甚如此。但爲他初生一手指天一手指地自稱天上天下唯我獨尊。後代兒孫正要雪此屈。季季攀例惡水澆驀頭。東福則不然。別有條路（拈拄杖卓一下云）雖然未免喪重後懸藥袋。
　　結夏小參。一拳拳倒須彌山。鍼鋒頭上結聖制。一際際斷僧祇劫。閃電光中立剋期。九十日間龍蛇共混雜。三箇月裡凡聖齊交參。現前三昧。鴉鳴鵲噪柏樹邊。受用三昧。青絹扇子足風凉。山僧今夜恁麼提示。諸人還構得麼。若構得打刀須是邠州鐵。若構不得因甚綿州出附子。構得構不得（卓拄杖云）吽吽。
　　擧。東山演和尚示衆云。結夏無可供養。作大家讌管顧諸人。遂擧云。羅邏招囉邏搖囉邏送。莫怪擡空疎。伏惟珍重。拈云。東山和尚自謂。孤貧無可供養。還作大家讌共舞三臺。此箇曲誰解唱和。東福今夜効顰去（擧拂云）囉囉哩哩囉囉（撃拂云）又被風吹別調中。
　　結夏上堂。驀拈拄杖（畫一圓相云）過去諸佛未來如來現在十方。若凡若聖。若有情若無情。盡在箇圈子裡。今朝禁足安居了。禁足已畢。且道蒲團上事如何。動用蹈規矩。朝霞不出門。見聞合古風。暮霞行千里。

　　謝兩堂首座書記藏主秉拂上堂（驀拈拄杖云）猫有歃血之功。虎有起屍之用。且問拄杖子汝有什麼功用拄杖子答云。我有四種功用。其第一。節節放大光明宣說摩訶衍法。所說法不思議離四句絶百非。其第二。節節現大神變顯示無上乘道。所示道甚深微妙逾越有無不住中道第一義諦。其第三。節節具大手段把虛空來作一幅紙寫一段文章。所寫文章雖無元字脚而文質彬彬。其第四。節節出廣長舌轉無盡藏法輪。左轉右轉橫轉竪轉。所轉自由全沒巴鼻（召大衆云）四種功用雖各不同但歸一條拄杖子。烏律律地還要識取主杖子麼（擲下云）吾無隱乎爾。
　　五月旦上堂。擧。白雲端和尚云。古人留下一言半句。未透時撞著銕壁相似。忽然一日[覤-儿+目]透後。方知自己便是鐵壁。且道如今作麼生透。乃云。鐵壁鐵壁。拈云。白雲和尚雖然撞著自己。[覤-儿+目]透自己未在。以自己還爲鐵壁無端遭點額倒退三千里外。東福今日如何[覤-儿+目]透自己免遭點額得去（以拂子撃禪床云）己靈擡手無多子。劈破華山千萬重所。

　　端午上堂（驀拈拄杖云）東山老和尚端午日示衆云。老僧收得一道神符。頗有靈驗。一願今上皇帝聖躬萬歲。二願文武百官常居祿位。三願萬民樂業。風調雨順。令鬼使往四天下一一告報。鬼使回來。已往四天下一一告報了。只有禪和子。鼻孔遼天不奈他何。東山云。莫說儞不奈何。我又不奈他何。雖然如是。澤廣藏山理能伏豹。一抽三二添四。黄牛角向天。四脚垂過鼻。急急。拈云山僧三十年前收得一件物子。不曾驅鬼使令往四天子。只靠自家壁頭無事過日。今日當端午日對衆拈來竪卓天寧地寧。橫按特靜人靜。非竪非橫該抹三際坐斷十方。雖然老東山同生殺未必同途轍。何故如此。他喚作一道神符。我呼爲一條拄杖。且道喚作神符是呼爲拄杖是（卓拄杖云）南泉斬猫兒。疎山握木蛇參。
　　五月望上堂。盤山寶積禪師示衆云。三界無法。何處求心。拈云。江西馬駒脚下踢出八十四員大善知識。盤山和尚當一員。儞雖然爭奈打失半邊其鼻孔。東福不然。三界有法非色非心與三界別。別別（拍膝云）白雲影裡枯木龍吟。
　　半夏上堂。擧。林際和尚因半夏上黄檗山問訊。見檗看經。際云。我將謂是箇人元來是淹黑豆老僧。住數日乃辭。檗云。汝破夏來。何不終夏去。際云。暫來。禮拜。檗便打令其去。際行數里疑其事。再回終夏。拈云。林際和尚則是白拈賊。正要偸盡黄檗家寶。破夏特來忽遭黄檗惡辣手。徹骨徹髓偸心死了。父子義絶互相違逆。所以林際子孫不傳父業。破家散宅行五無間道永作一闡提人。今日東福若有與麼漢破夏來。如何相看。安排明窓下燒香供養。何故。殺人刀須在黄檗手裡。活人劍還歸東福掌握。
　　解夏小參。刀林劍樹虎穴魔宮毘盧頂上普賢眼中。主伴交參一例結制。凡聖混雜一等安居。彼不合此。各住自位。比不離彼。互護己命。九十日光陰刹那無虛度。早晨喫白粥。日午打三更。風前輕行月下宴坐。法歲周圓剋期告滿。以鉄彈子驗諸人行業。把金剛圏作自恣佛事。雖然如是。若據衲僧家猶隔關山在。且道衲僧家有什麼奇特（良久云）盤山翻筋斗。踈山握木蛇。
　　解夏上堂。打開布袋口推出鐵崑崙。兩四與三五人行。明月村謹白行脚高士。正要行脚先須識取拄杖子。識取拄杖子雖在途中。受用家裡事其或未然。拗折拄杖子參蒲團上之事。
　　九月旦因事上堂。錯自居寥寥舊寺兩秋過。淡澹叢林黄葉終朝窓外落。寒蛩徹夜壁根吟。却以東邊信要助。東邊信不到。西畔音轉沈。正當與麼時拄杖子還在生涯麼（卓拄）（杖云）跳如虎跳翔似鶴翔。澤闊山深。要跳便任汝跳。要翔便任汝翔（擲下拄杖下座）。
　　重陽上堂。重陽佳節菊花開。人愛秋香浮玉盃。衲僧家裡興長別。別別（卓拄杖云）榔𣗖橫擔倒轉。千峰外歸去來。
　　除夜小參。兼謝新舊兩班及叙再歸。針頭削鐵非是非非。大智常照大用無私。法居法位迥絶離微。人住人位絲毫不移。雖然如是。花開世界起。氣動爲兩儀。百億須彌半腹玉兎走金烏飛。今夜季窮歲盡。東皇來日呈機。所以新舊交替隱顯乘時。或退或進。乍去乍歸。有準的無準的。但依限量以成。有巴鼻無巴鼻。全任性命而行。神明未彷佛。龍天焉測知。且道作麼生。是依限量而成任性命而行底事（拈拄杖卓左邊云）東山左邊安排栗棘蓬（卓右邊云）東山右邊南匾頭出世（卓面前云）東山面前賓主會合大家交參（靠拄杖云）木上座。唯吾道一以貫之。
　　擧。僧問百丈大智禪師。如何奇特事。丈云。獨坐大雄峰。僧禮拜。丈便打。師云。者僧偏問奇特事。大智唯答平常話。問不到答處。答不到問處。問答不相到處僧禮拜。大智便打。曉上座。從頭點驗來。不是奇特事。又不平常話。只作一場敗闕。所以東福門下不問奇特事。不答平常話。不拜也不打。畢竟如何商量。歸坐東山峰頂人。無端重露病勞身。羞恥殘形如槁木（卓拄杖云）從教意氣肅回春。
　　歲旦上堂。新季頭佛法行令在於誰。和風共暖日萬物笑熙熙（排拂子叉手云）東皇萬福麼。


　　元霄兼謝首座書記秉拂知事羅漢供及齋僧上堂（驀拈拄杖卓云）。我見燈明佛本光瑞如此（又卓一下）（云）肴膳飮食施佛及僧。疑問拄杖子看。汝直是阿剌剌烏律律地。因甚麼燈明如來現本光瑞釋迦世尊發實相義。如何說肴膳飮食施佛及僧。拄杖子答云底事不疑。何故。惠日峯下自有此人。已說事說著如雨下如雲興。寫得如瀾洄如流漩。又供申無滯礙無難易。所以露柱燈籠咲點頭。狸奴白牯驚吐舌。山僧聞此答話太快活生太快活生。驀地擧來重供大衆（擲下拄杖云）一任受取。
　　二月旦上堂。擧。盤山和尚示衆云。三界無法。何處求心。山僧不然。三界有法。何處無心。恁麼說道還有證據麼（以拂撃禪床擧拂云）看看更有一偈呈露大衆。一任貶剝。槎枒梅梢著玉塵。曉風吹散埜橋春。朝陽顯裡幽香動。底事。如何說示人。參。
　　百丈忌拈香。江西馬駒嫡兒。天下叢林祖師居八十四人頂。畫模樣制清規接黄檗宗教。共擧得潙山體用交馳。雖然如是。大相似截鶴膞續。鳧足未免。千古萬古被是非（擧香云）東福今日爲是他爲非他（燒香云）本分草料還他方須知。


　　謝知事重請書記藏主秉拂維那知客新歸堂僧四十九人上堂（拈拄杖卓左邊云）。叢林能事温故知新。知則知必竟知底事。如何這箇拄杖子。節節生涯依陳。儘教桶箍曝破撞著鼻孔快活（云云卓右邊云）摩訶衍法離四句絶百非。這箇拄杖子橫說竪說力圍希。雖然恁麼。趙州茶而今猶有毒氣堪驗過客。且道。驗過底客還有多少。七七元來四十九不落數量。作麼生會取（擲下拄杖云）直下會取。
　　謝首座上堂。睦州蒲鞋重七斤。通身是手手是通身。用盡神通提掇不上。只有跛脚季老把風光。買得親脚頭尖脚尾闊。蹈爛泥輥紅塵。堪笑翻作人天眼目。雖然如是多年舊曆不足讀放在一邊。只今東福門下阿那箇人天眼目（以拂指面前云）這箇聻。
　　謝首座書記藏主秉拂上堂。橫說竪說直說曲說。說不到話不及地。臨濟兩堂齊下一喝。死活同時賓主歷然。賓辨主主驗賓。死中活活中死。深深海底奪驪龍之珠。澓波洄瀾爲文爲章照今照古。高高峯頂奪睡虎之威𣢺聲吐氣。風行草偃左轉右轉。各伸手脚交施機用。畢竟是同是異（良久云）吾道一以貫之。且道喚阿那箇作一（卓拄杖一下）。
　　復擧。臨濟三頓棒拈云。只這箇公案。佛祖著眼不得。衲僧下口無分。雖然赤肉團上無位眞人出從面門而作偈。分對諸人擧示。諸人一任商量看。黄檗棒頭紅日耀。高安灘上雨傾盆。臨濟家風今不墜。扶桑國裡怒雷奔。
　　謝實相長老上堂。擧。芙蓉和尚訪實性大師。大師拈拄杖向左邊云。若不是芙蓉師兄大難委悉。拈云。實性大師一條拄杖子拈向芙蓉師兄面前。可謂展格外禮儀設奇特供養。東福師弟雖不無箇拄杖子。且靠壁角落頭。只今如師兄實相堂頭大和尚寵訪。以甚當禮節以甚擬供養。昔年共看大洋月。赤縣扶桑光影中。光影已忘無處看。難兄難弟一家風。
　　謝維那上堂。頂門撃犍槌號令佛魔時。洞裡桃花發屋頭抽此枝。
　　無準忌拈香。一滴龍淵水流沸渤海東。爲雲鋪宇宙。爲雨洒虛空。因憶季季三月天。大唐日本子孫平地喫交蒼天寃苦。獨有東福喫交也不得。寃苦也不得。只作拳橫安頂而已。底事誰證據誰貶剝（左右顧視云）左邊有沒巴鼻老漢。右邊有無頭腦老儂。證據則證據。貶剝則貶剝。且道須彌法座老和尚聻（挿香云）不是怨家不聚頭。
　　百丈忌拈香。居八十四人首爲馬駒第一兒。獨坐雄峯頂上展大用振大機。潔於玉明於鏡。外無物内無私。創叢林作規矩。撲不破故不委。因甚麼如此。須識一喝三日耳聾。黄檗聞擧無端吐舌。東福。今日要雪此屈。拈來片木爇向爐中爲委。只有辜負更無輔弼。
　　浴佛拈香。此一瓣香本根盤屈。久遠法身地枝葉欝茂。垂迹應化門色香中道自妙微。流注法界覆蔭含生。燒爐中。伏充釋迦如來本師大和尚鼻孔。奉酬滅後慈蔭。

　　十一月旦歸山謝省書記新命知客典坐上堂（驀拈拄杖云）爲龍飛復歸。風雲合匝雨隨時。乾叢枯枿倶含澤。吾道無私一貫之。天地一指萬物一馬。外絶諸訛内忘是非。因憶昔季南匾頭老。脚似驢脚蹈著此道。手如佛手提掇此機。所以東邊底人供以雪峯杓裡飯。西邊底人點以趙州盞中茶。禪床角頭拄杖子聽得恁麼擧揚歡喜之餘。笑一聲阿呵呵（卓拄杖下座）。
　　謝首座快知客上堂。霜夜曉天賓雁鳴音音相語。遠來情堂中偶有堪听漢。誤莫和松作雨聲。
　　冬夜小參。陰剝陽顯理極事圓。陰陽倶隱萬象平沈。事理雙絶群靈亡依。正當與麼地掇退菓卓。錯不曝布褌。錯說仲冬嚴寒。錯說日南長至。錯驀地劃杖云。四箇錯一劃劃斷了也。直得佛祖飮氣呑聲。天魔落魄斷魂。靠杖云放開線路。玄黄忽剖凡聖競興。寒暑交代居諸遷謝。有時有節有去有來。雖然如此。不是一番寒徹骨。爭識梅花撲鼻香擧。僧問古德。如何是冬來事。古德云。京師出大黄。拈云。古德答冬來事。知時識節言端語端。雖然爭奈墮時人功幹去也。若有人問東福如何是冬來事。和聲下一喝。見它眼孔定動重與一拄杖。且道與麼施設還當得冬來事麼（卓拄杖云）不信道。
　　冬至上堂。一九與二九相逢不出手。雖然如是。漏泄東皇化機。依稀春在池塘柳。
　　謝首座書記秉拂新舊維那兼諸禪客上堂。洞開人天眼目。揭示自己正因。一言道盡毘盧境。一句寫來華藏春有問有答。有主有賓。誰是辨別底。文殊撃槌云。法王法令。如是毘耶室内三十二菩薩各說不二義。巧弄理性言妙風。少林雪裡斷臂神光翁獨得安心去暗振直指單傳宗。惠日峯下不然。只看兩箇師子嚬呻哮吼。數箇鐵牛鼻孔出氣。且問大衆。毘耶室内少林雪裡惠日峯下相去多少。是同是別。當堂頭有撃槌行令底漢。一任辨看。
　　臘月旦上堂。擧。趙州與文遠侍者論義。鬪劣不鬪勝。勝者輸却胡餅。遠云。請和尚立義。州云。我作一頭驢。遠云。我作驢胃。州云。我作驢糞。遠云。我作糞中虫。州云。儞在裡許作甚麼。遠云。過夏度冬。州云。輸却胡餅。拈云。趙州父子論義問答無滯礙。如船子下揚州不勞篙棹。雖然只在驢胎裡未有出身一路。曉上座與木上座義論鬪劣不鬪勝。勝者擲下儞。木上座云。請立義。曉上坐云。我作一條拄杖。木上座云。我通身眼孔針剳不入。曉上座云。我騎山門穿過儞眼孔裡去。木上座云。落著在甚麼處曉上坐云。南台岳北廬峯。木上座云。中間底一句子作麼生道。曉上座云。猶握金鞭問歸客。夜深誰共御街行。吽吽（擲下拄杖下座）。
　　臘八上堂。拈却頂上雀巣而顯烏瑟之相。拔除膝下蘆芽而得輻輪之足。人天謳歌盡瞿曇臘八悟道。晝見日夜見星甘草甜黄連苦。萬物都盧依舊如此。且道瞿曇悟底在甚麼處。大衆齊赴佛殿各伸炊巾。一任勘證看。
　　歲節小參。金烏急飛玉兎速走。臘月已窮孟春忽至。舊歲君撞著新歲君。相揖相報云。太歲甲午大稔豐季。此是陰陽通信之言。造物敷榮之端。未是衲僧家分歲底事。且道如何是衲僧家分歲底事（卓拄杖云）這一著子生鐵崑崙。分開不得全無縫罅。正當恁麼地烹白牛送歲煮野菜迎歲。能送還收能迎還放。能殺便用能活便照。送迎也得。收放也得。殺活在我。照用在我。何故如此。豈不見道吹毛用了急須磨。
　　正旦謝檀那寄進中村鄕上堂。暖律回幽谷。黄鶯戲柳枝。新年頭佛法天靜日熈熈。燈籠露柱互賀歲。古佛新佛笑展眉。且道笑則是笑什麼。惠日峰前偶見一件底事。不是眞空不是妙有。畢竟是中矣。夫行中底人前不迭村後不搆鄽。只在本鄕裡打開無盡藏。運出自己珍財供養古佛供養新佛。所以笑實有由乎。不可說〃〃〃。也太奇〃〃〃（卓拄杖下座）。


　　元霄謝秉拂兼羅漢供齋上堂（驀拈拄杖云）十五日以前拄杖子出舌相放光明說難思妙法。諸佛菩薩阿羅漢僧現前大衆狸奴白牯視聽而生歡喜飮食而作經行。十五日以後拄杖子攝收舌相藏光明靠壁角落頭。諸佛菩薩阿羅漢僧現前大衆及狸奴白牯從容而還本位自若而入三昧。正當十五日拄杖子節節無盡。舌相無盡。光明無盡。說法無盡。諸佛菩薩阿羅漢僧現前大衆狸奴白牯亦復無盡飮食無盡。經行無盡。本位無盡。三昧無盡。無盡亦無盡。重重無盡。無盡重重。春回華藏刹海融融。此是甚麼境界（卓拄杖云）我見燈明佛本光瑞如此（復卓杖云）今佛於光明助發實相義。
　　二月旦謝新舊後堂謙藏主至上堂。槎枒老梅樹交分新舊枝。花須連夜發莫待曉風吹。黑漆板頭暗香浮動。正偏自在春力隨宜。只如烟雨果熟實相常圓。大藏教中有說文也無。偶有人從山陽到。還以東關音而說云。大藏教中有說文。予云。說文在甚麼處云。如是我聞。予云。信受奉行。
　　佛涅槃上堂。四十餘年納敗闕。人間天上擧虛名。泥洹一路無人處。自把花枝蓋面行。三月旦兼謝直翁座元至上堂。記得靈雲悟道頌云。三十年來尋劍客。幾回葉落又抽枝。自從一見桃花後。直至如今更不疑。一句子拾若鐵崑崙。東福兩片擘開去也。烟靄嵐暗昏潑黛中。碧桃花笑向春風。靈雲打失雙瞳後。方見枝頭萬點紅。既然。兩片劈開了底事誰若作商量。因憶當年睦州老。教臨濟喫三頓棒。
　　三月望上堂。擧長沙遊山公案。半晴半雨時春晝却遲遲。落花狼籍鋪錦。烟草離披發菲。山前山後信脚遊戲。長沙和尚健則遊山困則眠床。雖然不成蝴蝶夢。焉有莊周覺。看來只是白額焦尾虎。到山咬殺金毛師子兒。古人且置。而今若要遊山。拄杖子須著力。作麼生著力處（卓拄杖云）㘞。
　　四月旦上堂。諸佛知處諸人不知。諸人知處諸佛不知。人佛互不相知處。杜鵑啼破血染薔薇。
　　浴佛上堂。淨法界身（狸奴白牯蝦蟆蚯蚓此是什麼身）本無出沒（東湧西沒西湧東沒亦是什麼物）大悲願力（喝一喝）示現受生（刹刹塵塵異類中行）擧拂子云。悉達太子來也周行七步目視四方（好弄精魂）天上天下唯我獨尊（簸兩片皮）後來雲門行令。雖然過賊張弓。東福且存長樣。依例攀條共衆詣大殿。各舀一杓香湯灌地。驀頭要雪他觸犯天然之屈。

　　謝兩堂首座書記秉拂兼打板坐禪上堂（拈拄杖云）說法得自在漢不涉語默不犯離微。所說底法超四句絶百非。能說之人不知有所說之法。所說之法不知有能說之人。獨有山僧拄杖子還知有。因甚麼。拄杖子還知有。只爲堂中二首座無端被拈著通身節節活鱍鱍以故知有（卓拄杖云）𨁝跳直入都率内院相丁第三座說法仁。寧說摩訶衍法歸來閻浮寫呈說底法。文身句身文義句義回互羅列灼然灼然。雖然衲僧分上事也（召大衆云）要知衲僧分上事麼。向魯祖面壁處須識取。
　　結夏小參（拈拄杖云）林際祖師有三要法門。吾拄杖子也有三要法門。林際三耍且置。如何是拄杖子三要（以拄杖劃一劃云）遍法界若凡若聖。盡大地有情無情。與我現前大衆倶入此劃子裡雜居混住。脚下不蹈寸土。胸中不掛絲頭。是第一要（以拄杖作穿貫勢云）把定斷貫索子。一串穿貫人人水牯牛鼻孔。不放東西溪邊。不犯國王水草。隨力納些些。是第二要（以拄杖橫）（按膝上云）正當恁麼時。直得大陽門下日日三秋意超玄微遊戲環中之妙。明月堂前時時九夏。身非動静逍遙象外之場。所以吾拄杖子只靠黒皴皴烏律律地。不管他家鵝護雪蠟人氷。何況說殺生護生得念失念論長期短期剋期取證。是第三要更有末後一要。諸人還欲知麼（卓拄杖一卓）。
　　擧。雪峯領衆到浮江。乃問云。欲寄二百箇僧過夏。得否。浮江以柱杖劃一劃云。著不得（拈云）浮江家法大儉約。雪峯雖領衆寄衆不得卓錐地。有人東福門要寄僧得否（撃一拂云）者裡濶如虛空。要寄一任寄。
　　結夏上堂。十方同聚會箇箇學無爲。此是選佛場心空及第歸。選非眞佛學非無爲。三級浪嶮魚點額歸。所以今夏東福門下四十三箇州百六十七員雲水兄弟雖道聚。無佛可選無法可學。只要逢飯喫飯逢茶喫茶因月吟月因風嘯風。脚跟線斷眼睛皮穿方可成安居事。且道如何是線斷皮穿成安居底事（以手撫膝云）九十日日日日出東。三箇月夜夜月沒西。
　　五月旦上堂。乾峯示衆云。擧一不得擧二。放過一著落在第二。雲門出衆云。昨日有人從天台來。却往徑山去。峯云。典座來日不得普請（拈云）天地一指提聚則易。萬物一馬放開還難。雖然如是。伸脚在縮脚裏。諸人還要知縮脚麼（卓拄杖一卓）更要知伸脚麼（擲下）（拄杖下座）。
　　端午上堂。黄面老子說一道神呪。唵摩尼達哩吽㗶吒。三障四魔聽之盡潜匿。大上老君書一道神符。五月端午天中節。赤口白舌急急如律令。千妖百怪見之皆竄伏。雖然如是。更有佛祖障魔還作自己妖怪。黄面老子不奈何。大上老君不知有。幸有木上座從壁角出頭來書神符一行（以杖作書勢云）佛祖障魔忽殄滅。自已妖怪已崩裂。是則是畢竟落著事如何靠（杖云）木上座歸壁角。曉上坐下座。大衆參堂去。細切菖蒲和茶喫。苦如蘗。
　　五月望上堂。山前參熟布黄雲。佛性義圓時節臻。時節臻則人皆見佛性義。如何還見麼（良久云）八角磨柈空裏走。無端撞著舜若神。阿呵呵可笑。觸破鼻頭眼生嗔。

　　六月望上堂（卓拄杖云）夜來三箇禪客交頭眉作道話。一人曰。正當恁麼熱時青絹扇子足風凉。一人曰。熱則只任熱。說什麼青絹扇子足風涼。一人點胸曰。者裏本無熱到。何道熱。熱則只任熱。山僧傍立聽得云。諸禪客此中許交外人之語麼。禪客云。一任道。山僧云。一箇捨事就理。一箇捨理就事。一箇事理倶就。雖然六耳不同謀。三人證龜成鼈。作臨濟兒孫則夢未得在。禪客同聲云。長老臨濟兒孫有什麼長處。速道速道。山僧云。不見道吹毛用了急須磨。禪客云。如何用如何磨（應聲卓一卓喝一喝下座）。
　　中夏因事上堂。陜府鐵牛問嘉州大象云。炎炎五六月。世界熱如蒸。北地黄河因何連底氷。嘉州大象答云。情生智隔想變體異。天地無私隨緣如是。且道衲僧門下還有隨緣事麼（良久云）盡大地撮來無孔鐵鎚。更有何處隨緣事（喝一喝下座）。
　　退院上堂。青山曾不動。流水勢無窮。透網金鱗活鱍〃。迴途石馬出紗籠。衲僧行履如飛鶴。南北東西何定蹤。有時居雲樹。有時眠洞中。芒鞋跟得路而應時節緣。拄杖頭上開眼以辨去住端。收放在我與奪在我。佛手不可遮。神手不可抑。恁麼恁麼。化門中事且從之。不恁麼不恁麼。宗門向上一句作麼生（卓拄杖云）恁麼不恁麼總不得（靠拄杖云）吽吽（結座拈拄杖云）。
    吾家業在一枝藤。靜不愛兮動不憎。掛著春風生八面。收來高寄白雲嶒。
　　佛照禪師住慧日山東福禪寺語錄。
　　靈雲梅嶺西堂筆自悦和上眞蹟佛照禪
　　師語錄二卷同夢法語一册奉納栗棘祖室者也
　　文化十年酉十一月
    靈雲守選謹誌

　　佛照禪師語錄下卷

　　小佛事
　　聖僧點眼
　　三世智母往古覺雄。妙應普遍濟度無窮。開導過去燃燈佛。作釋尊九代師翁。爲善財南方知識。貫五十三人始終。位蹈列聖叢頂。崢嶸頭角露空。雖然如是點正眼未在。曉上坐今日爲他點眼去（擧手作擘眼勢云）眼睛如日出。神光閃春風。
　　布袋點眼
　　邊際智滿薩埵。一生補處大士。等閑入重玄門。無端倒修凡事。破布袋擔肩上。折拄杖握掌中。朝人問暮知足。來往未曾隔風。十字街頭戲童子。四衢道裡等箇人。睡起則青朣冷地閃。緩行則笑腮腦後新。奉化縣呼號契此老。龍華會仰崇彌勒佛。天上天下此土他方。大用現前全無軌則。雖然如是水墨浮影毛錐露身。未肯點眼在。白雲子今日爲他下一指作點眼去（驀指他云）點眼了也。諸人還看他。眼橫眉下鼻竪唇。毘盧樓閣眞境界。覩率内院妙莊嚴。總容在此箇布袋裡。立則提手行則懸肩。爲枕而眠爲几而靠。一法無餘一物無闕。體合十方虛空。用舍萬象森羅。喚名無盡寶藏。亦號性超法門。彌勒菩薩禪指而開此箇寶藏。善財童子歛念而入此箇法門矣。省然居士如要開此箇寶藏入此箇法門。放下諸緣休息萬事參見自己主人翁窮到本來田地始得。正當恁麼時。華藏重重刹土十世古今境。不離省然居士方寸之中。現成受用至于盡未來際。從上來佛祖共在一坐具地未曾隔秋毫。參禪須與麼參。參學須與麼學。若以心意識情而參向知見解路而學。關山重重天地懸隔也。省然居士袖紙請寫布袋點眼佛事。因紙餘寫此葛藤贈之。
　　東山和尚一周忌普說
　　淨法界身本無出沒。大悲願力示現去來。此是說什麼人境界也。竺乾師子尊者奪大用展大機。震旦岩頭老師分全身顯全體。本朝東山和尚現同生示同死。三箇大士應世三國各領正像末世之時代事。弘直指端的之妙道境域相隔。古往今來谿山谿異風度相聯。萬古長天雲月是同。化緣已盡報緣已也窮處。㘞地翻身放手便行。末後體裁倶仗這一著子。且道阿那箇是這一著子。天地未剖人物未生。境智未分迷悟未兆。卓然獨立廓爾妙存。三世諸佛不知有。六代祖師何得會。文殊普賢拱默休。臨濟德山點額退。從來不立名字。喚作者一著子。洎乎錯了也。雖然如是放開一線道。釋迦出世靈山拈華。金色迦葉破顏微笑。達磨西來少林面壁。斷臂神光立雪安心。自爾以降西天東土四七二三承虛接響。傳燈續焔往往建法幢。在在開門戶列列相望。龍翔虎犇者一著子天上人間弘通此界他方流傳。法法圓成眞風不墜。物物顯露靈光迥耀。世界虛空日月星辰顯現者一著子之上。若聖若凡若草若木隱沒者一著之中。顯現則全體起用。隱沒則全用歸體。體用混然無二無別。隠顯自在無斷無滅。所以十世古今諸法橫通竪徹境界只者一著而已。於斯吾師兄關山三聖前住大和尚東山禪師。去年秋八月初七日後夜。不動者一著子驀爾辭世長逝。雖然金剛正體日曝不乾雨洒不濕。天然靈骨火燒不爛槌撃不碎。面目巍巍眞儀堂堂。常居者一著而現神變。常坐者一著而轉法輪（召大衆云）得見聞麼。若能得見聞。即便見南野木馬嘶聞北郊石牛吼。其未然。曉上座借東山和尚眞靈之力對現前大衆現些些神變轉些些法輪（擧弗子云）還見神變麼（以弗撃禪床云）還聞法輪麼（收弗子拱云）不是識智之所知。何能見聞之所到。從教日日日出東嶺夜夜月落西峯。
　　復擧。教中道法身地菩薩還償生死故業。復道超登十地菩薩猶有虎狼師子怖畏。古來有疑者云。法身地菩薩能回煩惱業苦三道而成法身般若解脱三德。何有生死故業償之乎。法身地菩薩位隣大覺應遍法界。智用合如如境。慈雲覆涅槃海。豈懷虎狼師子怖畏乎。頌曰。秋雨洒霏霏。秋雲濃靄靄。只許老胡知。不許老胡會。知不知會不會（卓拄杖一下云）疑者答者倶是潙山道底也。
　　同塔分拈香
　　天地弗同其根。萬物不一其體。迥出造化之外。曾絶斤斧之痕。三昧火爇無爛。業識烟何有熏。只撥性火眞空性空眞火。爇向自家爐中。恭充開山三聖禪寺東山大和尚師兄禪師鼻孔。聊旌昔年同參之儀。雖然生鐵打肺膓（以手搥胸云）無端令我憶東山翠。嗄。
　　同入祖堂
　　夢回胥國一化緣終。雲收巨岳月照虛穹。龔惟當山東福禪寺第二世住東山和尚照公師兄禪師。殺活交馳奪機退用。賓主互換轉位亡功。水泄不著風吹不通。雖然如是。靈蹤還在何處（擧位牌云）佛祖位中留不住。東山依舊對西峯。
　　無關和尚第三年陞座
　　大人大智。大用大機。同生同死。雙放雙收。鐡牛蹈破澄潭月。兎角穿開碧落天。豁然本地風光騎色跨聲。如春行萬國。卓爾生前面目徹暗投明。似日照千峯。應緣不滯。白玉走柈。變化無窮。黄金鑄器。動靜隠顯擧格外之宗。順逆縱橫得環中之妙。一步行一步。象王回旋。一言出一言。師子哮吼。與奪臨時。棒喝交馳。擒縱隨宜。賓主互換。有時一句山崩海枯。有時一句雷激電閃。有時一句乾坤逼塞日月黯黒。有時一句燈籠說法露柱懷胎。大凡百千奇特無量殊勝流出裡許蓋天蓋地去也。此是無關和土師兄禪師平生受用底事。喚作末後一句也。未可在。何故。洛浦和上曰。末後一句始到牢關。鎖斷要津不通凡聖。尋常向諸人道。任從天下樂欣欣我獨不肯。洛浦和上不肯處。曉上座也不肯。曉上座不肯處。無關師兄和尚眞影也不肯。三世諸佛也不肯。六代祖師也不肯。且道與麼不肯底一句必竟作麼生。喝（一喝）雖然如是。禪床角頭拄杖子靠皴[夋+粦][夋+粦]地。却道我獨猶不肯在。曉上座殷勤請拄杖子云。儞道獨猶不肯。不肯底一句今日爲無關和上擧來以作眞法供養看（驀拈拄杖卓一下云）阿剌剌。
　　復擧。肅宗皇帝問南陽忠國師。百年後所須何物。師曰。檀越與貧道作箇無縫塔。帝曰。請師塔樣。師良久曰。會否。帝曰。不會。師曰。貧道有付法弟子耽源諳此事。請詔問之。師遷化後詔耽源問此意如何。源對曰。湘之南潭之北。中有黄金充一國。無影樹下合同船。瑠璃殿上無知識。頌曰。無縫塔樣無層級。大地拈來絶寸塵。花簇簇兮霞靄靄。十分春色付誰人。
　　同拈香
　　此一瓣香不從天降不從地生。自是無關和上中心樹子。唯有貞有實。更無枯無榮。觸著通身爛。嗅著鼻孔穿。受業門弟子爲報法乳恩不惜性命。赤手撮來倩山僧爇向爐中。恭充惠日山東福禪寺第三世無關和尚鼻孔。伏乞大圓鑑中洞照懇志。
　　同點眼

　　（指眞云）這老漢八十年來和泥合水拽把牽犁自償業債。一旦償了放身行。靈蹤何在陰界裡。本地風光觸處明。雖然如是。全象全牛誰摸索筆頭。但寫半邊形。驗人手段鑑機眼睛。描不就畫不成。還要就手段麼（打卓云）露還要成眼睛麼（彈指云）普手段既就。眼睛也成。諸人看取無關和上眞底。萬象不掩誰隱他。鼻孔依然搭上唇。
　　草亭禪師入塔
　　恭惟佛國寺堂頭和尚草亭禪師。青海峯下玉几亭邊。三喚三應投機契緣。惠日山頂巨福嶺前。兩處分半座。人天眼目圓。閑榻居東麓等閑度殘年。從容自若月臥雲眠。調高道古無黨無偏。一旦脱體通身化烟。金剛靈骨燒也不燃。而淨裸裸赤洒洒。根塵界之外遍埜髑髏寒拾聚入無縫塔。層落落影團團。綠暗紅稀春欲暮。林禽啁哳太無端。
　　無外禪師陞座（無邊道人請）
　　聖諦廓然無外面前。腦後現成玄風卓爾。不遠毛竅支節總生。此是先天一著。此是本來田園。眞空有神妙有無象。從上來廼佛廼祖。若聖若凡。盡大地有情非情有識無識。生也同條而生此一著上。死也同條而死此田園内。死生同條起滅不妨。前後一齊出沒無礙。靈機潜運。所以千聖不諳其去留。神光獨耀。所以衆魔無窺其行蹤。全體全收全用全放。全體全收則乾坤失色日月忘照。陜府鐵牛忽遭塗炭。嘉州大象眉毛墮落。全用全放則燈籠作舞露柱唱歌。春行萬國花開枯木雲興六合雨霪乾叢。體用合暗則非一非異非斷非常。收放歸性則無自無他無境無人。正當恁麼時北山三冬雪白皚皚。南山千株松青翠翠。景愛禪寺堂頭老人無外禪師平日接物利生用處如此。臨行翻身脱體用處也如此。沒後滅影晦迹用處也如此。善始善終用處不錯。一著明明更無回互。面目現在遍界不藏。所以無外老人與從上尼總持列鐵磨末山無著等前輩携手齊踵。遊戲逍遙同一道中。一行同一行一坐同一坐。普天匝地萬古清風。無邊道人還見得這般境界麼。若見得山門依舊相對佛殿。倜儻分明一點不瞞。若見不得白雲子爲無邊道人無端爲蛇畫足去也（卓拄杖一下云）。阿剌剌（又卓一下云）鳥律律（劃一劃云）見得見不得放在一邊也好。
　　復擧達磨大師欲歸西天命門人古則。拈云。白雲子曾聞當山堂頭無外老人擧雲門三句馳書千里呈所解咨問福山無學和尚。學翁證明無外老人所解。白雲子試問無外眞影。於學翁之處是得皮耶。是得肉耶。是得骨耶。是得髓耶。白雲子且代無外作者批判去也。學翁和尚通身是鐵牛之機。有甚皮肉骨髓之異。無外老人恰似阿魏無眞水銀無假。畢竟如何。大冶爐鞴裡。通紅鐵一團。

　　同拈杳
　　此一瓣薌不從天上降不從人間得。靈苗本在威音那邊空劫已前。根株蟠金剛輪際之下。枝葉敷浮幢王海之外。香氣靄靄覆凡聖頂。甘露霏霏洒草木林。雖然如此。香嚴童子打失巴鼻。鬻香長者不辨價直。嗅著底腦門穿。觸著底通身爛。此是無邊道人如實心。眞實心誠實心孝順心報恩心。於如是心中拈得將來。特借白雲子手燒向炉中。奉爲無外老人以酬慈蔭之恩。
　　本成大師陞座
　　生前面目末後一機。法法居位互不相知。豁然無物歷然忘緣。虛通妙明神靈不昧。照空體盡當處現成。所以生則他自生。死則他自死。同條死同條生。去來不㾗起滅無礙。大機獨發大用現前。佛眼覷不覷。魔外窺難窺。雖然威音已前如是。自從威音出世以降生佛道分迷悟岐剖。性色眞空四智圓明。名諸佛正覺。滅影澄神常樂我淨。號如來涅槃。從業發現五蘊假合。稱衆生現行。生住異滅歸變壞離散。曰人我沒亡。倶是巨岳。一聚沫太虛一翳花。見夢幻境過在眼病。翳除普回法無二法。境寂人空一道寥廓。爰本成大師去九月初三夜丁月生一大用時分辭此生赴他生。快鷂俊鷹追難及處。呼喚不回頭。羅籠不肯住。時光遷流晝夜推移五旬忌陰忽到。五旬忌陰到則且置。本成大師落著處畢竟如何（良久云）海枯終見底。人死不知心。
　　復擧。劉銕磨到潙山（不妨擧足下足）潙山云。老牸牛汝來也（戴角被毛還解啣草麼）磨云。來曰臺山大會齋。和上還去麼（語不涉舌頭）潙山放身臥。全放全收有什麼巴鼻。磨則出去（細步不假力）潙山鐵磨同途同轍。和泥合水共知鞋底穿。多年舊曆不足讀。而只要知本成大師去處。諸人還知麼。山僧試作一偈去。八角磨柈空裡走。通身多手不能遮。無端落井波瀾動。雲外誰看片月斜。
　　同秉炬
　　四眞身體本自圓成。不假修證卓然妙靈。面目現前萬象何藏。赤條條空索索。抽身獨行。雖然向上一路若爲通（擧火把云）木葉蕭蕭翻火裡。風前燒盡烈焰紅。
　　長都寺秉炬
　　長空不鎖歸雲盡髣髴。春山梅映晴三脚驢。誰云是佛。溪橋斷處弄蹄行。長公師兄都總本是大唐國裡種。日域扶桑形質成。八十四季遊湖海。遍扣諸大老禪扄。平日行業氷潔水清。而今脱然坐化去。雖然牢關猶在前程。轉身紅炉焰上方便透過此關（擧火子云）此關透過已了也。靈蹤落著甚麼處。電光春風追不及地。從教一莖茅火後生。
　　寂監寺秉炬
　　寂滅合眞空。死生倶了窮。猛火堆焔裡。還鄕路自通。且道還鄕一曲如何唱去。橫跨三脚爐背。孤吟雪後春風。
　　義上座秉炬
　　要知佛性義。須觀時節緣。時節緣投到。佛性義自圓。性義已圓。畢竟何處義上座歸著地。山花落盡三月天。火裡別開一枝蓮。
　　明上座秉炬
　　不思善兮不思惡。通身脱體絶遮欄。明上座本來面目。千峯萬峯雪光寒。正當與麼時節。騰騰獨步生前路。脚下何干凡聖關。雖然如是。前程猶有嚴凝在。且歸來。爲汝指示一條活路（擧把火云）看看臘月火燒山。
　　圓大師秉炬
　　（以火把打圓相云）來于圓陀陀地。歸空索索鄕。脚跟線斷途路亡蹤跡。全體無依遊戲寂滅場。雖然如是。不參火裡翻身句。爭識梅花撲鼻香。
　　誓阿秉炬
　　六八超世大誓願。五劫思惟功德名。内證外用窮三際。塵塵刹刹救含情。誓阿彌陀佛依佛大願而發自願。借佛功德而爲自名。此願所剋者則是本地風光。生佛一如而無去來之跡。此名所台者則是本色道人。迷悟不二而非男女之相。正當恁麼時生也不道死也不道。畢竟作麼生（擧把火云）猛焔說法聲。萬象聚頭聽。聽得分明地藕花火裡馨。
　　鏡菴主起龕
　　臨機一著子。明鏡似當臺。照體無回互。從教胡漢來。鏡公菴主禪師。伏考平昔行脚之事。一笻凌大洋海水。一衲霑赤縣風煙。迥涉江湖訪善知識。參玄累日學道積年。歸到故國扶桑月眠。盟友雲水占居林泉。力耕火種工夫綿綿。撃碎他家關捩。蹋却自己心田。霜露果熟推已之餘。閙肆頭上開皂角鋪。普爲道俗結賣卜緣。平欺佛祖說無義禪。而今七十七通身脱體行（撫龕云）天地無涯棺槨濶。清風明月滿前程。
　　辭世
　　來也如是。去也如是。更問如何。如是〃〃

　　法語
　　示觀密上人
　　山居幽棲之士。須識山居之本志。其或不識山居本志。徒爲山居昧却自己本光便入査冥鄕。作麼生是識山居本志。以三條篾束六根之亂緒。把一柄斧削八識之犯情。眼妄不見。耳妄不聽。身妄不動。意妄不思。身心既寂定。根塵不相偶。然後提撕聲前一句體究生死根元。忽然心識絶倒之地。方識山居幽栖之事耳。正當恁麼時。掬溪樵峯之作。無非自家妙機。對山倚松之興。全是本地眞風矣。古人道。山花開似錦。磵水湛如藍。切冀觀密上人。勉勵擧此話。恁麼須參究。
　　示覺禪首座
　　此箇玅道本自圓成。從曠劫已來在于當人方寸下。皎然譬如青天白日霜月自照而無一點翳障。因甚麼不得悟入。只爲見聞逐聲色錯作他奴子。若退步就己回光返照。何愁不得悟入。是故閉却六門頭不落見聞境界。直向赤肉團下。冥心體究看。乾剝剝地全沒巴鼻。勿容知見勿作解會。只要把鐵石之信存長遠之志。體究來體究去。勿生退心。日久月深工夫純熟。時節到來自然打開自己胸襟洞見本來面目。擧足下足蹋發本地風光。著衣喫飯顯揚自家玅用。千萬勉旃力行而以到與麼田地須爲期。覺禪首座趣南山住菴。因行需予語。要爲工夫辨道之助。信筆寫此葛藤送之。
　　示惠達上人
　　江西一喝深入髑髏。百丈大智三日耳聾。黄檗棒下渾身疼痛。臨濟阿師曠劫結怨。吾家父子義如此。常行無間道中事。超宗越格佛祖倒退。奪人奪境人情難親。只有不惜性命底人。棄捨全身向劍刄上。掉臂而行堪作他家子孫。所以從馬祖百丈直至黄檗臨濟。從臨濟乃及揚岐白雲歷代祖師。父子相看甚於怨家相會。截斷人情不留聖解。擬議不來擘面裂下。然格外雖續父業肯不使爺錢。何故如此。人人總是從威音那邊來。彼此倶以天然獨脱人也雖然如是一喝深入髑髏。三日不耳聾一棒徹骨髓。渾身不疼痛。臨濟家風掃地須喪。而今盛而扇寰海。其意可知。是故要作他家種草。以業識而弄佛祖機。以識情勿作玄玅解會。直須平欺佛祖擺撥聖賢胸次空落落地冥心體究到心境一如本無古來今田地始得。三祖大師曰。不二信心信心不二。言語道斷非古來今矣。小師惠達發脚東關時。袖紙來需予語。要爲行脚之助因寫此語塞其志耳。
　　示玄鏡上人
　　行脚遊方衲子。先須識自己脚跟下有通玄一路。然後拈定拄杖而向上轉身。緊著芒鞋而那頭發足。一步高一步。一著高一著。萬里纖草大地無寸土。所以涉州歷縣不觸途程。看山翫水不落機境。紅霞碧靄之中直蹋本地風光。柳街梅巷之間洞見本來面目。行脚也須與麼行脚。遊方也須與麼遊方。其或未到與麼田地。折拄杖脱芒鞋。倚三條椽下坐七尺單上。棄捨性命休息萬事。退步就己橫著眼看。晝三看夜三看。抖擻精神教志猛利。把鐵石之信志做長遠。工夫綿綿孜孜。必莫嫌遲脱。不記自有徹證之地。切冀勉勵力行矣。玄鏡上座寂寞叢林不管澹泊。與予同寒苦以過嚴凝可謂志在于道不倦。偶得暖和告行之次出紙需語。因而寫亂道不免爲人取笑。
　　示聖仁上人
　　祖師心印狀如鉄牛之機。去即印住。住即印破。祗不去不住者。印子聖搭阿誰。鉄牛𨁝跳頭角衝破無雲天。脚蹄蹋翻金輪際。正當恁麼時。空王殿無知識盡世界無寸土。向甚處發足。依那箇人參禪學道。道得便喫德山痛棒。道不得便遇林際熱喝。速道速道。吾不耐忍俊。爲他儂便出氣却道。看脚下。聖仁上人應海栖眞菴忍於飢寒。共住一回。今臨發足之時。要需拙語爲警策。因書右之語。切冀脚下一段之事勉旃力行。跟下自有通霄路在。縱雖恁麼參去。猶有未了底公案在。他日歸來。與上座做商量矣。
    示證殿主。
　　此箇一段之事。宛如劫火聚相似。猛烈熾燃。内無容毫髮之間。外無可近傍之地。佛眼難見佛手難遮。自從無始曠劫以降。歷歷虛妙光明盛大。直至于今不變不異。未曾有間斷。生佛未萠。理智未剖。天地未分父母未生以前一著子。卓然妙存豁爾獨朗者也。釋迦老子說而號正法眼藏涅槃妙心。從上宗師字而曰直指單傳教外別行。當人方寸裡圓湛虛凝。不流不溢。通身荷擔六門逆出。行住坐臥中全體受用。雖然如是。釋迦老子說而不解。從上祖師字而不知。當人終日受用而不覺。何故如是。把斷凡聖路識智倶到。壁立千仭無處摸索。以故如此。參禪須與麼參。學道須與麼學。但依現定受用更莫擬議容乎其間。直指人心宗風見性成佛要徑只在于玆而已。依而力行莫涉他程。其或浮根淺識脚跟隨他而轉。意想逐物而行不能與麼工夫。誓立鉄石之志猛著金剛眼。要須向自己未明之地冥心體究看。體究來體究去。日久月深。體究之心忽絶倒。未明之心自折斷。萬機寢削一絲不掛。洞見本來面目發顯自己靈光矣。證殿主今夏寄杖于惠日峯共衆做工夫。秋風發興告告別之柬。又袖紙需予語要爲工夫之助。因寫此箇葛藤而送行耳。
　　示寂典座
　　道在我。從他而不可問。佛即心。向外而不可求。從他而問道彌遠。向外而求佛轉疎。馬大師曰。即心是佛。老趙州云。平常心是道。但只爲見聞不所轉。爲聲色不所惑。道本現前佛自顯露。所以放下諸緣休息萬事。把鉄石之志立脊梁之骨。晝三夜三勉旃力行。切冀光陰莫虛度矣。
　　示了偉上人
　　人人脚跟下自有一口劍。不假鍛煉不用磨礱。從本已來刄如雪霜。徧界不藏萬象不掩。寒光歷歷照天照地。纔擬欲爭奈犯手傷鋒。吾爲汝與麼說道。洎乎犯手傷鋒了也。矧更說心說性說玄說妙。引古人閑機關談工夫行脚之事。一場敗闕狼籍不少。雖然如是。容情步步隨人轉有大威光不能現。所以截斷脚跟放開掌握。脚不蹈寸土手不掛一絲。棄捨全身不顧性命。直須向淨體體赤洒洒地與自己主人翁厮結眉毛。行住坐臥茶裡飯裡不生第二念。一切處所不倚不留。一切時節現成受用。參須與麼參。學須與麼學。其或未然。古人有工夫方便。依而須力行。作麼生是古人工夫方便。僧問雲門一。念不生時還有過也無。門云。須彌山。此箇話機前一著子。智識倶不到。莫商量卜度。乾剝剝地沒巴鼻沒滋味。當頭提撕猛著精彩看。看來看去不令間斷。以悟爲則。時節到來和看底心須彌山金剛際一時崩倒。三界不立。六趣何有。唯只煒煒本地風光堂堂本來面目而已。小師了偉春風捲衣。話東關發足之志。時袖紙需予語。要爲工夫之助。仍寫右葛藤以塞志。切須勉旃力行無違犯好矣。
　　示西全寺尼長老
　　佛法的的大意豈干他事。只在當人日用應緣之間。超然妙存卓爾獨立者也。昔臨濟大師擧此箇之事問黄檗和尚。一問與二十棒。二問與二十棒。三問與三十棒。痛蒙六十棒。胸中憤憤然不安全。身擔負一段疑團重於泰山嶮於懸崖。心識無所著。手脚無所措。直到高安灘頭諮問大愚和上云。某甲在黄檗和上所三問佛法的的大意。痛蒙六十棒。不知某甲過在甚麼處。大愚和上云。黄檗爲汝直徹困汝自不會。來這裡問有過無過。臨濟言下大悟。胸中疑團如粉碎了也。却道黄檗元來佛法無多子。從此佛法的的大意綿綿密密而到興化南院風穴首山矣。所以臨濟子孫不禀鑑覺偸心死了方須紹續家業。且道什麼物鑑覺如何是偸心死了底。作麼生紹續家業。高麾殺活劍。直須斬却生死煩惱境界菩提涅槃境界佛境界祖境界。換手回刄翻須活却生死煩惱境界菩提涅槃境界佛境界祖境界。然後宴坐殺活劍之上恣得把定放行縱橫自在妙用。便是不禀鑑覺偸心死了紹續家業底樣子也。臨濟臨行之時叮囑門人道。吹毛用了急還磨便此意也。後來白雲端和上頌此三棒云。一拳拳倒黄鶴樓。一躍躍翻鸚鵡洲。有意氣時添意氣。不風流處也風流。揣出臨濟骨目付在後世了矣。參學須與麼學。其餘悉是光影邊事窠臼活計。放在一邊更不管著。其或不得與麼參請。須向佛法的的大意未明未徹之地猛著眼睛冥心體究。志在長遠。勉旃力行以心識折倒而爲期。因緣純熟時節到來。未明之地。自破。未徹之關自透明。見本業面目親諳佛法的的大意。不忝末山爲衆作則。播揚底事報謝佛恩了。
  
示如如大師

    現量見聞覺知是心也。現前色香味觸是境也。心依境爲能。境依心爲所。心境相對能所互立。宛似牛角雙立。欲得心境能所一如而無二如。把心境能所作一束颺在他方界。然後就自己方寸之間須研窮參究。參而到無參。窮以透無窮。方得到心境能所一如而無二如之地。設雖得這般境界。猶有未是在。何故。古人道。喚作如如猶是變了也。更要識無變底事。日出東方夜落西。會須直會。纔涉意思也是變了也。若不能恁麼透得。須向透不得之地看此話。力行以無怠。不俟自有透得時節。切冀參矣。

示佛心大師

    要入箇道。先須參佛心。作麼生參佛心。非有非無。無名無體。超知不知。出覺不覺。行住坐臥全體佛心。而非用他力。所以欲識佛心。只向行住坐臥之地猛利著眼看。行住坐臥底是甚麼物。切忌昏蒙。惺惺而看。切忌馳散。寂寂而看。切忌生解會。壁立萬仭看。

示如實上人

    四真妙道非色非心。一著玄機離性離相。卓然面目。高露佛祖之頂。作用不測應物無言。豁爾神光迥出三際之外。照體不昧觸處獨存者也。所以先天道體真空而不有。本地機用妙有而不空。于茲如實上人或日自稱云。某甲身纏病心慘氣。身心常不快。行道是不如用方便安心行道。愚拙云。此身本自無。此心在何處。身心即無。甚麼物纏病底。阿那箇慘氣者。病是色體之勞。色體未形之前勞自亡。但只性色真空性空真色而已。氣則風力之動。風力未生之情動永寂。但只性風真空性空真風而已。雖然如是。從業發現四大假合而成身體。病生於其中。身體便爲勞。識性流動妄想攀緣而現陰心。氣行於其際。心還受動。正耍息此氣動除此病勞。休息諸緣放下身心。高臥而安支體。閑眠而接思想。胸次不掛一絲。耳目不于聲色。聲亂從鼻接。氣滯從口放。體勞調理而涵養。根塞掘伸以接摩。神昏也起而輕行。心散也坐以返照。常教身心令自在。莫刻責其心而令疲勞其身。如是方便如是安心。然後稍從緩緩地漸著惺惺眼。返照須看大法未明之地。不急。急則使氣而慘。不緩。緩則教心而沈。要得其中不失工夫之眼。荷擔大法參究主人翁。此箇段之葛藤。應病以施藥之說。且對無病作麼生道一句子。僧問趙州。萬法歸一。一歸何處。州云。我在青州做得一領布衫。重七斤。有人聽得與麼道。言下著得。剔起便行。傍人看來衫短脛露。一場敗闕。是故脫卻此布衫颺在背手底始得耳。切乞公返諸己子細商量看自家主人翁。畢竟有病底人耶。無病底人耶。此箇布衫著得之人耶。脫得之人耶。光陰莫虛度。一息出而不返便屬他生。參。
  
示了禪上人

    從上來古人。句垂言前機發意外。所以一句子出於千佛頂上。一妙機開得無盡寶藏。目前無法意在目前耳。雲門大師雲遊曾到江州陳操尚書。請齋次雲門曰。見說尚書看法華經。是否。書曰。是門曰。經中道。一切治生產業皆與實相不相違背且道非非想天有幾人退位。書無對。了禪上人擧此話來以索某甲著語。某甲從鐵輪轉頂上而被責索。肯將惡水不潑古人面。無間地獄業他日教誰受。可怕可怕雖然。休不得。聊做此商量曰。雲門大師雲遊僧在賓而作主。陳操尚書江州吏刺居主以作賓。俱透三關一旌遼空。雙雙眼目石火電光。賓主相對賓主互換。更作拙偈云。尚書無對韶陽問。把斷咽喉氣不通。凡聖都盧喪性命。梅花遮莫笑春風。透須直下透。纔擬如何。鷂子過新羅。如不得與麼透。暗向尚書無對之處磨勵牙齒咬嚼須看。

示禪人

    此事如通紅銕一團。纔近傍著則燒卻面門燎卻手足。是故妙喜老漢曰。言前薦得隔天涯。句後承當途轉賒。薦得薦不得。承當承不當。做一束颺在鐵圍界之外。胸次壁立心識不行之地。提撕比話急著眼看。如何是此話僧問雲門。一念不生還有過也無。門云。須彌山提來提去看來看去。暫時莫放過。放過則戲鬧鬧之境入冥冥之鄉。咬定牙關攝在思念。勿生異見不容他緣。只管體究此語力行不怠謾。啐他心識絕倒漆桶烈破。方始參見自家主人翁。正行一條活路耳。妙喜老漢所謂一打鐵關如粉碎水天空濶鴈行斜者便此謂也。切須記取。莫使容易矣。

雜篇

    祭無關和上文

    龍淵法孫東福嫡子。宗通說通大導師。性與德渾然而合。叔世超方善知識。機與用卓爾而齊。續師席接四來。唱宗乘亙一紀。君臣景仰其通。若望干泰山之高。雲水輻湊其門似臻乎巨海之廣。化皇居之地而作選佛之場。變鳳菀之叢而成旃檀之樹。先師在生之昔爲一世宗匠。而機關理致交馳。其家廣博而雖無涯涘。未見如此之珍事。何也。出從藍青於藍。智過於師方堪傳受之謂歟。爰弟傳而聞。辛卯䙫臘月十二夜化機已窮脫然長逝矣。八旬入滅之影隣于釋尊泥洹之春。一時荼毘之儀侔乎金軀昇霞之晚。寒木枝枯帶鶴林之色。冰谷水咽揚提河之聲。嗚呼揚袂遮日。望遠遣懷。月輪峰頂悽雲掩天而昏。惠日山前悲風生地而號。道俗心折落淚。見聞腸斷消魂。臨行一喝。雷鳴註破。盡謂。師之辭世偈。誰知正法眼藏留在石人耳底。因春風而洒香茗。瀝寸憂寫哀情。伏冀大圓鑑中垂照尚饗。

山門掛額

    慧日山麓神龜出圖。月輪峰下靈蛇翫珠。鳳翔麟跳八體現成。巖崎松偃三品顯明。鋟金凝碧毘盧樓閣。文彩金彰達神究妙。廣大門戶光明遠颺。凡聖俱出入人天齊仰望。魔軍竪降旗龍神致衛護。古佛由此門唱正覺。今佛觀此額轉法輪。奇特殊勝趣向如人間水朝東。萬行衆福肅歸似天上星拱北。竪安鎮三際橫該統十方（名大衆云）要高標如是額麼。向上須著力。要直入如是門麼。脚下須移步（進步云）向上既著力。脚下又移步了也。透過衲僧關棙穩到自家當央。大方何有外。法界便道場。此是覺皇門庭施設事。且道金輪天子皇化裡。秉鈞軸弘聖道一句子又作麼生。日月耀羲皇天。山河復堯帝地。

賀秋磵藏主頌跋

    瞿曇老師五十有年。廣長舌相布地蓋天。三百餘會橫說說不破底事。相陽諸禪德爲秋磵知藏打開胸襟。一時頌出拈起毛錐一而寫了也。言端端語端端。花簇簇錦簇簇。虛空作證明。萬象致毘贊。隱谷子燒香閱軸。歡喜合掌扣齒三下。

藝州樂音寺鍾銘并序

    伏以海隅有寺。度使開山號曰樂音。藝州靈地也。蓮池水清而浸琉璃界之月。苔徑露映以帶廣嚴城之風。十二願王分影而留聖跡。二二天主和光以垂護持。日光常明滅生死黑業。月光長照破無明暗雲。歸依渴仰之類百種病厄立地消亡。恭敬瞻禮之倫二世願望當陽成辨。然而草創漸淹年華已舊。星霜轉重𥛳鍾自沒。音聲佛事廢歸寂寥之間。耳根機緣衰失間思之益。于是當寺院主僧舜海。勸誘鄉巿庶隸而教輸囊藏之錢。通申本寺檀那比丘尼淨蓮以令入庫內之寶。所鳩錢貨壹陌貳拾萬文。開拓造化爐鞴而赴本地玄風。擊動陰陽精神以出性空眞火。鎔首山堆寶鑄鯨海洪鍾。妙矣靈哉。鍾有十二希聲以正宮商之曲。月有十二次序以合律呂之音。神有十二夜叉以護晝夜之剋。佛有十二誓願以利像末之生。鍾與月倫次算數相宜。佛與神誓護法數契當。一槌擊投聲相起性。天地齊動萬靈共聽。徹竪遍橫錚錚而絕邊表。跨境騎根鍠鍠以無礙塞。此方真教體清淨在音聞。體性自必如相用。總之一則爲銘曰。

    新出模器  流碧磨銅
    外如堅石  內納虛穹
    月回星點  表裡玲瓏
    龍翔雷吼  凌雲逐風
    音聲無滯  應谷度峯
    塵塵皆爾  法法是同
    居明者豁  在暗者聰
    旋聞復覺  聞盡覺空
    聞覺寂滅  妙性圓通
    十方聖者  三世大雄
    以此濟物  用斯立宗
    善根難測  德惠最洪
    伽藍永固  三寶常隆
    本寺檀越  副妙法功
    結緣合力  生睹史宮

    弘安十一年戊子月晦日。造工鑄師舟治是介。幹緣僧舜海。本寺檀那比丘尼淨蓮。隱谷子惠曉製書之。

　　佛祖讃
　　釋迦出山相
　　坐雪眠霜過六載。通身生粟骨毛寒。明星現處眼皮綻。塗面黄金惑人間。
　　又
　　正覺山前踏雪來。閻浮樹下動塵埃。破家散宅人無數。久遠殃門依舊開。
　　又
　　寒毛侵骨竪冷粟滿身生。差回久遠路。步步向塵情。
　　又
　　山色凝眸底。渾身泥雪霜。六歲甞寒苦。一朝入戲場。
　　又
　　衆生導師。三界垂慈。紅塵隨步動。何若在山時。
　　如來像
　　盡謂伽耶今日佛。誰知久遠劫如來。光明洞照威音外。大地群生眼目開。
　　頭陀釋迦
　　三界能化四生導師。持鉢携錫哀物垂慈。掩含久遠眞面。脚下惹塵不知。
　　觀音
　　瓶中楊柳凝春色。頂上摩尼放寶光。永劫搘頥思底事。只要迷路作津梁。本是迷路教誰度。可笑善財浪著忙。孤島峨峨天水濶。入流忘所好商量。
　　又
　　瓶水春融柳瀉青。岩雲月淡泉飛雪。妙妙聞忘聞所聞。南無觀世音菩薩。
　　又
　　瀑泉觸石碎。修竹帶煙青。圓通面目普門境描不就兮畫不成。
　　又
　　悲願深如海。利生何劫窮。聞熏三昧力。三世一念通。寶覺眞身無隔礙。松蒼岩老水溶溶。
    又
　　返聞遺聞。歸性成道。輕乘葉舟。幽出烟島。手頭摩尼箇箇圓。腦後靈光塵塵暭。無端觀世音。差步落荒草。
　　又
　　飛泉散雪。瓶柳凝青。大士圓通眞面目。春行萬國百花馨。
　　又
　　寶瓶瀉水。碧柳流青。補陀嵒眞面目。千古畫未曾成。
　　又
　　入流歸寂滅。寶覺自圓成。還見便看瓶柳色。凭嵒誰聽瀑泉聲。
　　又
　　返聞聞自空。還見見便窮。倶寂見聞倶通。塵塵三昧普門境。消得龍王多少風（便窮下脱一句）（乎。句數不足。倶寂已下六字未考）。
　　又
　　良哉觀世音菩薩。此界他方無等倫。普門門戶圓通境。斜竹凝寒柳帶春。
　　又見月像
　　孤圓眞月無影。廣大慈光遶身。娑婆救世菩薩。妙應遊戲刹塵。
　　又
　　修竹依依雲片片。瀑泉如雨洒龍頭。呼作補陀眞妙境。波瀾鎖斷海門洲。
　　又
　　寶石浮海。烟波接空。聞體入流忘所處。從教瓶柳一枝風。
　　又
　　瀑泉輥雪。瓶柳流青。普門三昧圓通力。寶覺眞身處處成。
　　又
　　聞處忘聞處。妙音觀世音。十方無隔礙。山水映天心。
　　又
　　返聞聞自性。聞性本圓通。悲智深如海。利生何有窮。
　　又
　　巖靄流水。寶瓶翠楊。圓通眞妙境。面目露堂堂。
　　又
　　堂堂面目。寂滅光中。普門境界。非有非空。瓶浪天濶。綠楊春濃。善財參不到。妙吉賛無窮。補陀嵒上士。稱自曰圓通。
　　又
　　返聞忌處。忌處聞開。圓通妙境楊柳翠堆。佛母三昧寶瓶浪洄。他方此界施無畏。太妙哉兮太偉哉。
　　又
　　寶瓶水活。碧柳春長。且喜補陀嵒上。烟波外有好思量。
　　又
　　圓通妙境。寶覺眞身。畫不成處。垂慈刹塵。
    又
　　根境不相對。入流忘所時。波瀾海濶無涯岸。遍界春風拂一枝。
　　梵篋印文殊
　　草衣跣足出人前。面目童蒙髮覆肩。此子誰言諸佛母。只持梵篋到驢年。
　　布袋
　　離知足居奉化。通身肉重千斤。徘徊自立長松下。幾度回頭等箇人。
　　魚籃 
　　沒底魚籃携隻手。紅顏翠鬢有來由。馬郎何以迷花蝶。觸著腥風穿鼻頭。
　　馬郎婦
　　金沙灘上馬郎婦。手把蓮經赤脚行。良哉本是圓通士。廣大慈容畫不成。
　　達磨 
　　梁王國不遊。蹈葦過長流。一脈分枝派。波瀾生九州。
　　又
　　不識言兮無聖句。口頭過犯已彌天。梁王殿裡抽身去。遮莫橫跨一葦船。
　　又
　　渺然南海外。十萬里航來。獨坐崧山下。一華五葉開。
　　又
　　楊江急煙波嶮。折葦爲航過流。闔國人追不及。從教五葉聯芳。
　　又
　　悽悽暗出大梁宮。惹得楊江一葦風。足下從教分水脈。千枝萬派列無窮。
　　又
　　離梁王國。居少室峯。一華五葉。萬古春風。
　　聖一國師
　　玄黄不剖乾坤濶。只在先師隻眼中。無頭腦兮無巴鼻。形儱儱兮影侗侗。欺衲僧兮謾佛祖。也打雨兮也打風。
　　東山和尚 
　　瞳人定動。眼角光生。三尺竹箆子。怒雷振一聲。
　　無關和上 
　　龍溷的孫。東福眞子。眼中星火飛。頂上奇峯峙。爲王臣作師。聲價振都鄙。指柳罵槐。全沒巴鼻。打雨打風。乍嗔乍嘻。用亡功機離位。噁。
　　又
　　末後一喝。電閃雷鳴。把定竹箆子。打開鬼眼睛。
　　偈頌
　　箇翁
　　此老何年甲子生。清臺曆日未曾明。時光虛度無碑記。把杖騰騰物外行。
　　清江
　　移舟自識越山遠。停棹誰知呉水澄。呉水越山歸一目。錢塘夜靜月如氷。
　　澤山
　　波回岸遠境依依。水浸雲根藏嶮機。淺深高下無人識。天地誰言一指歸。
　　無有
　　體用忘機交轉功。從來聖諦豁然空。不相到也不相到。霽夜清風白月中。
　　源叟 
　　滔滔一脈曹溪是。萬派千枝絶異流。濫觴悠久無人識。盧老瞞頇到白頭。
　　可翁
　　三拜起來得髓眞。知音只許老成人。眼空四海無巴鼻。遮莫笑看劫外春。
　　無限
　　直下忘機三際空。浮幢界外一家風。山青水錄重重境。不在毘盧樓閣中。
　　竺山
　　的是五天第一峯。穿空凌翠頂衝空。巍巍面目無人識。持地昻頭幾仰風。
　　南嶺 
　　一簣功成肯所爲。台温窮處峙天涯。那邊更有通霄路。絶頂穿雲到底知。
　　枯山
　　萬木忘機無影子。巍巍面目未曾藏。龍吟虎嘯人難到。雲外昻頭幾仰望。
　　鏡山
　　鎖斷岩根無路通。嵯峨面目現其中。靈雲打破沒光影。峯頂從他向上風。
　　碧潭
　　青青徹底水溶溶。半浸雲根半浸空。盡道心如秋夜月。更教誰說到其中。
　　奧堂
　　不在村家淺淺間。森嚴門戶鎖重關。孔丘弟子三千士。頭角崢嶸陞座難。
　　罷翁
　　不學道兮不問禪。逍遙無礙息諸緣。青黄幾度看交謝。老倒終朝伸脚眠。
　　海峯
　　浪鼓潮磨危不傾。半凌雲靄半滄溟。非依一簣之功立。直自金剛輪際成。
　　此山
　　自是巍然無路通。當機塞斷太虛空。仰彌高也望彌遠。面目現成恁麼中。
　　錦谷
　　天機自織古紋春。裁得風光段段新。雲霧常凝呼則應。不知誰是裡頭人。
　　空岩
　　表裡虛明寂靜窮。巍然四面路難通。無端尊者談般若。惹得天花亂墜風。
　　牛溪
　　不喫他國王水草。岩阿影裡放繩頭。令人常憶南泉老。只納些些太自由。
　　橋下
　　江回洲轉海漫漫。永夜松風入肺肝。五十三年殘夢斷。月明橋上爲誰寒。
　　應海山（觀音殿）
　　青山影裡紅塵外。古寺蕭蕭接海天。大士圓通眞面目。冷猿啼破月明前。
　　化淋汗
　　要挹香湯浣垢塵。化緣須在大家人。清涼何比浴沂子。妙觸宣明成佛身。
　　次無象和尚送張箱子韻
　　雲門函蓋一句子。天上人間爲最尊。撥却須應看裡許。等閑容在盡乾坤。

　　謹題先師提杖奉贈泉湧寺堂頭和上
　　殺人活人神杖。先師七十九年。用不窮策不禿無端今日奉傳。驚靈蛇伏猛虎。野煙分雲水連。携行靠在函丈。堪演教堪說禪。
    栗鼠
　　這箇畜生子。要呑栗棘蓬。撞著猫兒手。偸心和命窮。
　　畫龍
　　驀將滴水。作滿天霖。風雲[勹@舟][勹@市]。枯木生吟。
    畫虎 
　　爪牙如劍。眼底藏山。身斑可見。誰見心斑。
    普請種茶
　　钁頭開起玉塵風。體用交馳□仰宗。要得年年雲脚好。大家普請做雷同。
　　墨梅（爲兩軸。以四十字分之。二十字爲一首。右邊之末有隱谷子□留而在栗棘菴）

    孤根離地生。的皪影瑛瑛。畫得黄昏月。暗香寫不成。
　　一枝橫水邊。竪立又衝天。數點花如玉。娟娟五葉聯。
　　關山
　　鎖斷雲根無路通。行人不進仰望風。難鳴聲裡和曙過。絶頂便看杲日紅。
　　參學禪人玄三上座。袖紙而來要得道號。因寫關山二字及作樵語題此號以充其志。且道關山兩字是爲標顯底事。祖師一句如牢關。透過者稀。衲僧巴鼻如鐵山。登臨底難。汝作麼生透到其關域。作麼生登得其山巓。汝要懸崖放手空裡轉一步劍刄橫身不顧性命。一念不生前後塞斷。透到其關域參見關中主人。登得其山巓。蹈開向上一竅。切冀與麼力行不涉他途程也好。千萬記取千萬記取。
　　佛照禪師語錄（終）

　　元亨釋書佛照禪師傳
    濟北沙門師鍊撰
　　釋惠曉。讃州人。幼上叡山學台教。更衣聽律於泉湧。不幾謁爾公於惠日。服勤者數稔矣。又泛舶入宋周旋二淅。晩依曇希叟於瑞嵒。一日室中擧百丈撥火公案。言下有省。適附商舶而歸。痛自鞱埋。學徒從空閑寂寞之濱者多。正應五年承大丞相鉤旨主東福。一香記爾師之乳也。其冬夜小參曰。胡地抽石筍。京師出大黄。達磨失巴鼻。衲僧沒商量。吽吽。當頭霜夜月任運落前溪。謝秉拂上堂（拈拄杖云）猫有歃血之功。虎有起屍之用。且問拄杖子。有什麼功用（卓一下云）我有四種妙用。其第一。節節放大光明顯示無上道。甚深微妙超有無。不住中道第一義。其二。節節現大神變宣說摩訶衍法。離四句絶百非。言語不可思議。其第三。節節具大手段。把須彌筆劈虛空紙。寫一篇章文質彬彬。其第四。節節出廣長舌相轉無盡藏法輪。左轉右轉橫轉竪轉。自由自在全無巴鼻。便召大衆云。要識取拄杖子麼（擲下云）吾無隱于爾。初曉在杭州。北虜入境。曉罹虐焔一心念觀音。忽大悲印像在肩上曉心負焉。以故免刑携歸奉持。見今在塔所。其居東福。一冬無帽。侍僧曰。師盍買帽。曉曰。無貲。僧曰。乞報知事。曉曰。一帽幾直。僧曰。半千。曉曰。半千者可助我香積四分之一。不可。永仁五年十二月二十五日化栗棘菴。書偈別衆曰。來也如是。去也如是。更問如何。如是如是。諡佛照禪師。
　　賛曰。予讀曉師悦希叟頌軸。月坡明公書跋尾。載撥火事。署曰。己卯之歲。因此而言。曉之於希叟不爲無得也。然嗣香供惠日何哉。大抵師資之間不可容議者古多在焉。丹霞雲門之類是也。曉亦或有似乎。近世執道柄者潭居華服受譏塵寰。曉也甘枯淡。又可稱矣。其辟帽者我與漢文之露臺並按焉。
　　余侍病師兄俊公於城北聖壽寺。寺藏有佛照禪師語。因就守塔侍者勝堂選公求假之而抄寫。住持克明禪師有藝州長保寺請。時將退院。衆議使諸典籍不獲出藏。以故拒之。余又期以五日再求選公。廼許矣。余性不工書字。日期亦將滿。他時異日儻有把斯卷觀閲者。乞恕之。斜行欹字勿怪云。
　　應永辛巳夏五二十又五日
　　山陰釋妙哲誌
　　靈雲八世梅嶺西堂眞筆
　　佛照禪師語錄二册當時本菴失之故。寫別本一通留之。靈雲此舊本奉納本菴唐櫃之中。至于後代護念可爲專一者也。夢記一卷添。
　　文化十年癸酉閏十一月五日
　　三住東福靈雲比丘守選謹誌
　　不二菴看住守物修補


