　　《大正藏》第80卷No.2561

　　No. 2561

　　絶海和尚語錄卷上

　　日本國絶海津禪師語錄序
　　予早年聞明眼士論提唱宗乘。謂海外諸國之師。大率滯玄解。不能去合頭語。於臨濟德山雲門趙州開口動舌便能剿斷學者命根處。恍然有所未知。所以不及華夏。予恐此言不公。藏諸胸中而未敢輕洩於外。其餘不足論也。後獨與日本禪者游。觀其氣質多不凡。苟能盡心力於吾宗之妙。皆可隮聖階而揚神化。第惜其務外學尚吟哦。於別傳直指之說。若不經意。故其返父母之邦。得座披衣當機對境儱侗瞞盱。而抽釘拔楔解粘去縛之談。蔑聞于中國。以此知明眼所見爲不謬。且歎其國崇信吾教特隆於他邦。而大賢亞聖之資不世挺生其間。維持黼黻之也。永樂元年冬。沙門等聞偕天龍住山密堅中者。奉使來皇朝。還國過門。展禮以其師絶海禪師四會語錄求序。予以不文辭不獲。乃披讀數過掩卷而作曰。不意大法垂秋之際。正音寂寥之餘。海東有此偉人。也其呍詞也。義路全超。玄門頓廓。其應機也。電掣雷鍧。聞者不及掩耳。賭者不及瞬目。綽有抽釘拔楔解粘去縛之作。其不能穿過臨濟徳山雲門趙州鼻孔。能如是乎。是知無準以前破沙盆金聲玉振於此土。無準以後驚天動地於彼方而能東抛西擲和聲槭碎者。其在吾絶海矣。絶海無準五世的骨孫也。嘗入中國歴參季潭清遠恕中穆菴等諸大老。於内外學倶有發明。是以提唱高古圓潤不枯。迴出流輩。如前所稱。況具大福徳。爲王臣所重。所謂其國崇信吾教。特隆於他邦者。又豈非絶海有以維持黼黻之者乎。覧是錄者。當以吾言爲信。
　　    大明永樂元年歳次癸未冬十有二月既望
          武林淨慈禪寺住山四明釋道聯撰

　　絶海和尚初住甲州府乾徳山惠林禪寺語錄
                        小師俊承等編
　　師於康曆二年庚申九月初三日。就龜山雲居菴受請。十月八日入寺。指山門云。入門不動扉。入林不動草。等閑透過玄路鳥道。
　　佛殿。世尊三昧迦葉不知。迦葉三昧阿難不知。山僧三昧諸人不知。九九八十一。鳳林吒枝。
　　祠堂。聰明由儞聰明。正直由儞正直。要見新惠林。三生六十劫。
　　祖堂。鼻孔相拄西天東土。甜瓜徹蔕甜。苦瓠連根苦。
　　據室。張漫天網打鳳羅龍。臨濟徳山蝦跳不出斗。
　　拈公帖。靈山密旨臺閣文章。政化以之宣布。宗風以之擧揚。倘未信者諦聽諦聽。
　　拈江湖疏。騰波濤於口海。煥雲章於義天。此中無限意。白鳥下蒼烟。
　　拈衣。這一片牛皮。得之者披毛戴角拖犂拽杷。無有休歇期。津上座既入異類中。只得歡喜忍受之。是所謂祖禰不了殃及兒孫。殃及兒孫。寸絲何止重千鈞。
　　拈香云。虔爇寶香。端爲祝延今上皇帝聖躬。萬歳萬歳萬萬歳。陛下恭願。仁如天智如神。率土咸歸聖化。山爲礪河爲帶。萬年永固皇圖。次拈香云。此香爇向爐中。奉爲秋官相公洎闔府尊官資陪祿算。伏願乃武乃文。長居皇家之藩屏。維精維一。永作宗門之金湯。次拈香云。此香闔國咸知來由。今日不必重説。一爐爇却。奉爲先天龍開山五朝帝王之師夢窓正覺心宗普濟玄猷國師大和尚以伸供養。
　　惠林第二世滿翁和尚入祖堂。徳以稱位。位以稱徳。鐵牛擎出黄金角。禪外無教。教外無禪。正宗滅向瞎驢邊。八十九年驢揀濕處。百千萬劫牛戀舊欄。惠林無限春消息。李白桃紅共一天。共惟前住當山第二世滿翁禪師。龍躍禪河鵬騰教海。叩玉雲籌室。登正覺妙場。前後遇一國之師。規模爲百世之法。闡化本土。大扇列祖之風。補席當山。親佩眞子之印。可謂回瀾砥柱苦海慈舟者也。今月初六日。藏拙徒弟比丘某。設供本寺安位祖堂。特命山僧賛揚佛事。唯禪師高風盛徳在人耳目。小弟安敢措一辭於其間哉。雖然恁麼。牌子已歸山僧手裏。未免符到奉行去也。密付堂中依位住。西天東土妙難傳。傳不傳少室眞風正凛然。
　　爲賢首座火。賢聖位中不留蹤跡。生死海裏何渉春秋。傳肘後之靈方開豁人天正眼。掛眉間之寶劍結盡衲僧寃讐。雖然與麼。火把子未饒他在。何故坐脱立亡非無首座。且如何會先師意。劫火燒海底。遍地冷啾啾。
　　爲眞空院主法都文火。法法圓成塵塵解脱。摵碎漏燈盞子。光明照破十方刹。裂破如來禁網。脚頭趯落眞空月。乾城影裏八十二年。生本非生。滅亦非滅。欄内走却三脚驢。千里萬里阿刺刺。諸人還知法都文下落處麼。擧火把云。勝熱婆羅門爲儞饒舌
　　惠林禪寺語錄（終）

　　絶海和尚住山城州萬年山相國承天禪寺語錄
　　                      小師惠奯等編
　　師於明徳三年壬申八月晦日。就北山等持院受請。十月初三日入寺。指山門云。廣大門風威徳自在。一路通霄十方無礙。喝一喝。
　　佛殿。一佛二菩薩六耳不同謀。一等敬禮以恩報讐。便禮拜。
　　土地堂。儞捧銅綮。我執牛耳。敢忘宗盟。靈山在彼。
　　祖師堂。東西密付胡漢風殊。各自鼻孔各自頭顱。一一按過。黔之驢黔之驢。
　　據室。拈竹箆云。妙密鉗鎚鍛鍊佛祖。還他烹金爐。我這裏即不然。佛來祖來也未饒渠。何故重賞之下必有勇夫。以竹箆打卓云。參。
　　拈公帖。這箇是大人相公把盡乾坤大地。一印印定底無上大陀羅尼印。今日因甚麼付在津上座手裏。獲赤水珠者夫惟罔象乎。
　　拈山門疏。法無定相。隨處作主。從前過量孟八。今日歇後鄭五。
　　拈諸山疏。千金擇友。百萬買隣。以磨以琢。光輝日新。
　　拈道舊疏。睦州攛掇臨濟。雲峯激發老南。寥寥千歳下。道誼固難擔。
　　拈江湖疏（東西山二疏）龜嶠水淨。鴨川綠肥。交流天一碧。白鳥共忘機。
　　拈同門疏。同條一句迴隔天涯。莫擧鼇山舊話。雪後不奈楊花。
　　拈衣。吾家爛牛皮。年久成誵訛。拈來鞔露柱。露柱笑呵呵。且道。笑這甚麼。笑新相國羊質虎皮。
　　指法座云。纔作高廣想。此座不能陞。衲僧家沒規繩。只要當頭坐斷擧揚宗乘。便陞座拈香云。此一辨香爇向爐中。端爲祝延今上皇帝聖躬萬歳萬歳萬萬歳。陛下恭願。聖圖廣大𧧷浮幢王刹而無窮。皇祚綿延閱恒河沙劫而逾久。次拈香云。此香大椿八千歳春秋以比壽考。扶乘六十州疆土以連根株。爇向寶爐。奉爲本寺大檀越准三宮從一位征夷大將軍資陪祿算。伏願輔文教昭武徳。九錫册桓文之功。熙庶績新舊邦。二南歌周邵之化。又拈香云。此香一爐爇却。以奉供養本寺第一鼻祖帝王五代門師天龍開山夢窓正覺心宗普濟玄猷國師。用酬法乳之恩。斂衣就座。南禪和尚白椎云。法莚龍象衆。當觀第一義。師垂語云。第一義如何觀。佛祖無門窺覷。釋梵無分讃歎。雖然恁麼。觀水有術。必觀其瀾。頂門具眼底。相共激揚看。問答罷廼云。中原一寶耀古騰今。恢恢乎彌綸十虚。而體不可見。蕩蕩乎廓通三際。而徳不可名。多子塔前放開線路。曹溪門下漏泄眞風。聖人得之君臨四海。賢相得之子育萬邦。便見國泰民豐。風調雨順。一一無非皆承他恩力。津上座幸對龍象筵。不敢囊藏被蓋。拈來撒向諸人面前了也。拈拄杖卓一下云。諸人還識中原一寶麼。若能識得。依舊十月孟冬。其或未然。重爲指出。又卓一下云。長安是日邊。
    復擧。僧問虎丘和尚云。爲國開堂一句作麼生道。丘云。一願皇帝萬歳。二願重臣千秋。師云。一言分賓主。一句定乾坤。則非無虎丘祖師。其奈一字入公門九牛車不出。今日有僧問山僧爲國開堂一句作麼生。便對他云。千峯朝崋岳。萬派肅滄溟。
　　當晚小參。垂語云。徳山小參不要答話。盡法無民。趙州小參要答話。倚勢欺人。若是眞獅子子。不妨出衆嚬呻。問答罷廼云。道無向背理絶言詮。迥出三乘高超十地。一機一境不拘方隅。一色一香解知見縛。有時孤峯頂上坐斷閙市紅塵。有時十字街頭眼掛斷崖碧嶂。塵塵解脱法法圓融。是故昨日北山山下一向放倒。松窓雲白竹筧水清。今宵萬年峯前十分觀光。金殿燭明玉樓鐘動。地靈人傑土腴泉香。人人握滄海珠。歩歩踏雪山草。初無靜閙之想。初無去來之心。驀拈拄杖云。傍有拄杖子出來云。休休。纔恁麼便不恁麼。以言遣言。何時得了。以心用心。豈不大錯。且道。拄杖子有甚伎倆便恁麼道。卓一下云。龍得水時添意氣。虎逢山色長威獰。
　　復擧。僧問曹山云。佛未出世時如何。山云。曹山不如。僧云。出世後如何。山云。不如曹山。此一則公案。諸人作麼生商量。山僧爲諸人不惜口業。下這注脚。曹山不如佛。佛不如曹山。一擧四十九。空裏走磨盤。
　　達磨忌拈香。破南天六宗之邪。當門無齒。觀東土大乘之器。眼裏無筋。九年面壁計較不到。一身皮髓强爲人分。未上留下一隻履。赤脚踏開葱嶺雲。到今無人識蹤跡。後代鬼孫徒紛紛。隨例年年喫鎚子。一甌春茗一罏薫。
　　冬節上堂。欲識佛性義。當觀時節因縁。前釋迦不前。後彌勒不後。時節既至。其理自彰。寒時寒殺闍梨。熱時熱殺闍梨。敢問諸人。時節因縁作麼生觀。彰底是什麼理。三世諸佛愆時失候。歴代祖師迷己逐物。萬年今日亦是隨例顛倒脱殼。龜背刮毛束作一管太史筆。登觀臺書雲物去。以拂子指云。萬國山河一皇化。九重閶闔五雲深。
　　臘八上堂。透得金輪天子位。入山容易。出山難。明星横曉人皆見。只有瞿曇被眼瞞。
　　雲頂院藥師如來安座並開光明指佛云。他是瑠璃世界尊。端嚴妙相耀人天。度生悲願何時了。又向閻浮坐寶蓮。共惟東方淨琉璃世界教主。藥師琉璃光如來。開十二願門。利濟廣被。遊恒沙國土。應用無邊。其徳備哉。統群生之大本。其道至矣。盡萬法之大全。故夫稱揚讃歎者衆善來集。恭敬供養者諸惡忽蠲。寒者得衣。飢者得食。貧人得寶。病人得痊。因中本願如是故。果上化他亦復然。力救六趣之沈溺。普解三塗之倒懸。宜哉日光月光護持寶藏而照臨晝夜。大將夜叉饒益有情而圍遶後先。頭上寶冠顯頂王之三昧。掌中藥壺灑甘露於八埏。雖然如此。若約衲僧門下頂門正眼。猶隔天淵。且道。衲僧家有甚麼威權。以筆點眼云。等閑拈起須彌筆。點出光明照大千。上堂。祖師心印状似鐵牛之機。去則印住。住則印破。戢玄機於未垂。藏冥運於即化。堪笑黄面老漢。一生走上走下。多子塔前一著。至今調高和寡。堪笑碧眼胡僧。少林九年冷坐。强言分皮得髓。却被露柱覷破。相國全無伎倆。何會是個非個。尋常困眠飢飡。隨時經行坐臥。若是眞正擧揚。未開口先話墮。還有爲人處麼。叉手云。謹白參玄人。光陰莫虚過。
　　除夕小參。擧東山偈和云。新歳舊年今夜分。半千禪侶一堂群。建溪春茗煮和雪。香積明璣蒸作雲。窮豈負人。何用送。癡如可賣。肯論斤。東山夢右高風邈。一曲希聲萬古聞。
　　歳旦上堂。垂語云。三陽交泰萬象皆春。已能應時納祐。何妨温故知新。問答罷廼云。天得一以清。地得一以寧。帝王得一以民物化生。如天普蓋。似地普擎。江海依之流注。草木依之布榮。衲僧門下得一以堪爲什麼。拈拄杖云。慣從五鳳樓前過。手握金鞭賀太平。卓拄杖一下。
　　上堂。三界無法何處求心。膏雨蘇草木。芳春遍園林。一道清虚理。無古亦無今。以拂子撃禪林云。幽禽啼破曉窓夢。珍重家家觀世音。
　　佛涅槃上堂。今日有兮明日無。臨行賣弄紫金躯。未能歛化即歸滅。更自摩胸徒露趺。二月春光猶慘澹。雙林樹色半榮枯。人天百萬齊號絶。獨許波旬是丈夫。
　　慈氏義堂和尚掩土。這裏是慈氏宮殿。這裏是大寂定門。龍蟠虎踞拓至人之玄境。瑞草異花開自己之田園。恭惟某福慧兼備。徳望共尊。景星鳳凰惟師雅表也。玉佩璚琚惟師美言也。揭開釋天日月。獨歩佛國乾坤。三千刹界空華結果。六十四年葉落歸根。無量劫來成就逝多國土。今日因甚向钁頭邊垛跟。師兄師兄。聯芳續焔須付後昆。隻履空棺莫誑兒孫。
　　爲殊侍者火。凡聖雖殊號。死生理即齊。臨行那一著。只要辨端倪。蚤歳親投國師室。揚揚意氣吐虹蜺。討竺墳子究魯誥。魚忘筌兮兎忘蹄。萬年山下侍我側。南陽舊話幾品題。有時拈甎作玉。有時指東作西。破扇子拈來擲去。折脚鐺左挈右提。將謂寃家無處避。如何對面隔雲泥。不墮玄妙窠窟。不渉佛祖階梯。末後一句如何提撕。擲下火把云。大洋海底泥牛吼。烈焔堆中木馬嘶。
　　端午上堂。善財纔採一枝草。盡大地人諸病除。[匹*寸]耐文殊論殺活。使人六日捕蟾蜍。
　　雲頂太清和尚安座。六坐名藍寵命新。金襴日色照楓宸。巨鼇夜負神山去。遍界難藏尊特身。某氣呑佛祖。道契王臣。分杉谷一枝之清蔭。増玉山萬古之精神。激奔曹源一滴。便見滔天沃日。唱起雲門古曲。爭聽白雪陽春爐韛處。以天地爲橐籥。鉗鎚下驅造化入陶鈞猊絃彈兮衆音息。天瓢霔兮一雨均。是故遊夫殼中者。悉是九苞瑞鳳。無非五色祥麟。千百萬衆度人已畢。七十一年瘞履時臻。咸謂此界戢化儀。孰知他方轉法輪。大寂定門塵塵入正受。法界海會物物顯全眞。正與麼時。眞慈不起寂滅場。坐斷報化佛頭底句。且如何指陳。靈蹤元在白雲頂。問訊山中舊主人。遂問訊燒香。
　　解夏上堂。山僧九十日已前。與汝諸人同一安居。九十日已後。與汝諸人同一自恣。行住坐臥語默動靜。與諸人初無絲毫間隔。若是宗乘邊事。未嘗蹉口道著。何故相國不曾引入落草。
　　重陽上堂。老來久廢登高。興病起仍驚。重九辰髮短。懶隨吹帽客。形枯恰似解空人。籬邊黄菊金苞蘂。盃裏紫萸茶泛春。從此山中添氣象鱓鳴鯨吼一時新（時法鼓新鞔。洪鐘自南京而至）西山三秀院佛照慈明禪師塔掛額。三秀靈芝産紺園。欝葱佳氣溢乾坤。紫泥新照黄金牓。仰視祥鸞瑞鳳鶱。共惟吾法兄禪師不遷大和尚。傳正覺心宗之道。徳望重於法社。頒佛照慈明之謚。歡呼動乎天門。輝一天之星斗。而未足比其光彩。傾九霄之雨露。而未足較其殊恩。善哉佛身無爲照體獨立。慈以愍物。明以破昏。四徳兼備而知周萬物。群機普應而理歸一元。如木之有本。如水之有源。正眼·流通。則前者作後者述。教化弘被。則鄙夫寛薄夫敦。瞻彼率覩像設有儼。欝然喬木遺愛未諼。對拈華嶺也。微笑玄旨爰顯。臨絶唱溪也。廣長舌相尚存。莫言室内無傳受。留得金襴付子孫。
　　退院上堂。千鈞大法任非輕。弛擔今朝愜野情。一統乾坤大無外。雲山隨處樂昇平。
　　相國禪寺語錄（終）

　　絶海和尚再住萬年山相國承天禪寺語錄
　　                      門人慧瓘等編
　　師於應永四年丁丑二月十六日。就崇壽院。受請。二十八日入寺。
　　山門。九重春色一門光華。以手指云。看看妙莊嚴域。錦上鋪花。
　　佛殿。人間天上誰不歸仰。已説今説當説。還我廣長舌相。
　　祠堂。陰陽不測之謂神。妙於萬物以爲言。勘破了也。以香叩爐云。浣盆浣盆。
　　祖堂。西天東土遞相塗糊。將謂胡須赤。更有赤須胡。
　　據室。拈竹箆云。青蛇在握。意氣太麁。擧竹箆云。欲勇者賈予餘。喝一喝。
　　拈公帖。宗門輕重全係斯文。維那對衆宣讀。令未聞者聞。
　　拈山門疏。儷六駢四琅琅徳音。物有天幸。亨帚千金。
　　拈諸山疏。蓬生麻中不扶自直。敢惰修容。珠玉在側。
　　拈衣。寸絲不掛猶渉廉纖。此是衲僧家常所談。津上座即不然。一絲纔掛體。萬徳自莊嚴。
　　指法座云。諸法空爲座。大千一禪床。坐斷毘盧頂𩕳。珍重須彌燈王。便陞座。拈香云。此香爇向寶爐。端爲祝延今上皇帝聖躬萬歳萬歳萬萬歳。陛下恭願。龍圖鞏固八荒歸仁。鳳曆延洪四民歌化。次拈香云。此香奉爲本寺大檀越准三宮資陪祿算。恭願經文緯武壯帝網百二山河。安國利民。閱蟠桃三千歳月。遂就座垂語云。靈光不昧萬古徽猷。一語一默有放有收。定光金地招手。智者江陵點頭。衆中若有出格上流。向未招手先點頭。有麼。問答畢廼云。至聖命脈列祖大機。如天普臨。似地普載。放行把住全在臨時。動靜去來不借他力。有時拈一莖草作丈金身。有時用丈六金身作一莖草。不是神通妙用。亦非法爾如然。是名無盡藏陀羅尼門。亦名如來藏自性差別。是故金輪御而萬邦咸寧。玉燭調而四時式序。拈拄杖云。正與麼時。建法幢。兮立宗旨。興法社兮振玄綱。直得萬泒朝宗千車合轍。一毫端現寶王刹。微塵裏轉大法輪。堪報不報之恩。共助無爲之化。卓拄杖云。鳳凰不是凡間物。爲瑞爲祥自有時。
　　復擧。大覺世尊靈山會上。以佛法付屬國王大臣有力檀那。山僧有一偈擧似諸人。撥轉如來正法輪。全憑聖帝與賢臣。韙哉一道金輪勅。萬古叢林雨露春。
　　當晩小參。垂語云。發一問決衆疑。投其機乘其時。若其夙有靈骨底。未擧先知。其或未然。花須連夜發。莫待曉風吹。問答罷。師廼云。法無定相。遇縁即宗。有時閙市門頭簸土揚塵。有時孤峯頂上罵風呵雨。是故大覺圓照之盛徳。簡在帝心。法昌神鼎之高風。足勵後進。是皆傳宗爲先。任大法千鈞之重寄。度生爲急。際聖朝一代之昌期。各各靈光隨處發現。洎乎法道下衰。人心澹薄。或僥倖名位以逞志。或隱伏空閑以爲高。能望法道之振法席之隆。其豈可得乎。山僧恁麼告報。大似普州人送賊。未免兼身在裏阿呵呵堪笑。白雲無定度。被風吹去又吹來。
　　復擧。黄龍和尚偈云。去日一溪流水送。歸來滿谷白雲迎。一身去住非去住。二物無情似有情。後來佛性禪師拈云。但行平等事。何用問前程。山僧又有一偈。人來人去物無情。溪水自流雲自行。頼有舊時堂上燕。又來大厦賀新成。若有人道但行平等事。何用問前程。只對他道。謝仁者證明。
　　三月旦謝都寺首座維那上堂。睦州唆臨濟三問佛法大意。應變能出奇。楊岐嫌九峯元來不是同參。到今使人疑。萬年今日一段奇事。也要諸人共知。拈拄杖云。洞裏桃花發。人間無此枝。卓拄杖一下。
　　謝頭首秉拂上堂。多子塔前兜率天宮。一句兩句·遍界·遍空。直得龍吟金鼎之月。虎嘯丹田之風。此是大人境界。小根劣器歛衽鞠躬。何故由基面前不敢彎弓。
　　端午上堂。鳴鼓陞堂禮數新。隨家豐儉賞佳辰。今朝不作獨醒客。半琖麁茶直醉人。
　　半夏上堂。四海高賓聚首居。衣單下事果何如。現成公案猛提起。曠劫無明頓鏟除。句裏呈機須薦取。竿頭進歩莫躊躇。此中別有門庭嶮。三世如來點額魚。
　　謝新舊兩班并前眞如鏡湖西堂上堂。禮非玉帛而不表。樂非鐘鼓而不傳。大厦非衆木而不成。珍裘非群狐而不全。善哉萬年門下。一進一退如龍得水。一去一來如鳳冲天。直得地靈而人傑。事備而理圓。正與麼時。同徳同證同氣同聲。不渉異縁一句。如何道。自他不隔眞如境。若木枝頭紅日懸。
　　中秋上堂。中秋明月今宵好。忽看氷輪轉碧空。擧世盡隨光影去。無人敢到廣寒宮。
　　上堂垂語云。鎖斷六門無位眞人。赤骨立地放過一著。狸奴白牯萬里神光。若能放收并行。不妨賓主抑揚。問答畢乃云。也太奇也太奇。無情説法不思議。若將耳聽終難會。眼處聞聲方得知。暗度金針密通玉線底。非無洞山。其如黄閣簾垂紫羅帳合密室不通風。相國有一偈。聊效顰去。無情説法許誰知。跋難陀龍側耳時。十聖三賢明不得。一狐疑了一狐疑。
　　重陽上堂。今日正當重九節。籬邊黄菊自嬋娟。茶盃拈作茱萸酒。醉倒文殊與普賢。
　　爲忍副寺火。念念證得無生法忍。歩歩踏著佛祖階梯。撞破七十八年夢境。元來非生非滅。空盡八萬四千塵勞。灼然無悟無迷。昔年同入先師室。根性雖殊一雨齊。只此參禪得力句。臨行且要辨端倪。擲火把云。人間天上無蹤跡。烈焔堆中木馬嘶。
　　開爐上堂。今朝隨例火爐開。風雨正遭冬景催。頼有半千枯木衆。不同十八爛泥堆。座生春處添些力。豆爆寒灰這一回。非是承天圖閙熱。滿堂和氣自佳哉。
　　達磨忌拈香。對梁王屏有爲。金注不似瓦注巧。向上宮唱和歌。雪曲其如和者少。剡作九年弓。盃中蛇影猶存。踢脱一隻履。身後惡跡難討。年年一炷兜樓婆。無限清香吹未了。
　　冬至小參。拈拄杖劃一劃云。這一劃群陰剥盡小人道消。又一劃云。這一劃一陽來復君子道長。恁麼説話。若於祖宗門下當甚麼陳年曆日。慈明出榜堂前。洞山掇退果卓。子細點撿將來。黔之驢枝止此。正與麼時。萬年門下應節一句。作麼生道。木鷄啼子夜。蒭狗吠天明。
　　復擧。僧問首山。如何是學人親切處。山云。五九盡日又逢春。師云。這僧等閑漏私情。首山愛人以姑息。若是相國。劈口即打。何故曾爲蕩子偏憐客。
　　除夕小參垂語云。只管被十二時使底。臘月正當三十日。若能使得十二時。明朝即是大年頭。不渉去來新舊。誰是出格上流。問答叙謝畢復云。歳窮年盡只尋常。閑者自閑忙者忙。堪笑從前佛與祖。紫微失却張君房。
　　上堂。盡大地是沙門眼。遍十方是自己光。東弗于逮喫粥。西瞿耶尼洗缽。北欝單越打鼓。南閻浮提上堂。一切智智清淨無二無二分無別無斷故。正與麼時。坐斷毘盧頂𩕳。踏折釋迦背梁。人人脚跟下事。因甚不覺不知。良久云。若無擧鼎拔山力。千里烏騅不易騎。
　　佛涅槃上堂。槨示雙趺計較深。元來人死不知心。河頭買水河頭賣。無限平人遭陸沈。
　　爲龍岡筠首座火（豊後州人）輦寺曾分風月光。松筠貞節凛氷霜。眉間掛起靈鋒劍。留作豐城射斗芒。某志操謹潔氣宇軒昻。佩中峯正傳印。聯永元四世芳。善住室内眞藥現前。直得本分草料。萬年山中分座説法。大振列相玄綱。海上横行得文關西大機大用物外高蹈。慕陳睦州古寺閑房。專期光膺一鶚之公選。歴踐雄席於大方。甚哉宗門不幸。惜箇尺頭無長。唯此一靈眞性亙古今而恒耀。豈夫隨生滅而存亡。雖然恁麼。臨行一著子如何商量。擲火把云。木馬踏開雲外路。火蛇呑却獨龍岡。
　　上堂。一夜雨連明。崇朝猶未晴。殘紅洗皆盡。新綠暗増榮。易悟盛衰理。難窮造化情。明明談實相。燕語又鶯聲。
　　香嚴院從一品芳林太夫人諱日。慶讃鹿苑院三重寶塔。奉安五大虚空藏菩薩。先説安座點眼偈云。巍然坐斷寶蓮臺。體等虚空靡不該。十箇眼睛頂門上。等閑點得五雙開。便以筆點眼。次拈香云。此香衆妙香嚴栴檀寶樹千佛瑞應優鉢羅華。散眞薫於佛國三千刹土。凝瑞靄於帝居百二山河。熱向寶爐。以奉供養三重塔中成就富貴五大金剛虚空藏菩薩。鉤召五字明王。洎三世出興婆伽至尊。十方常住菩提薩埵。果海諸賢聖衆。次伸祝貢梵天帝釋四大天王護法列席諸天仙衆。此方他界大小福徳一切神祇。恭願大功徳主准三宮。信力彌堅善根増長。福海深於無邊香水。壽山高於百億迷盧。次願香嚴院從一品芳林太夫人。乘此勝力超昇淨邦。現殊勝身受最妙樂。遂就座垂語云。鹿野苑中撃甘露鼓。不妨著箇戲衫。多子塔前傳金襴衣。畢竟承誰恩力。衆中莫有識端的底麼（此日相府賜金襴袈裟）。問答畢乃云。心同虚空界。示等虚空法。證得虚空時。無是無非法。譬如虚空體非群相。而不拒彼諸相發揮。如來藏中性覺眞空性空眞覺清淨本然周遍法界。隨衆生心應所知量。於是了得三界唯一心心外無別法。縱横掛域中之日月。卷舒立方外之乾坤。正與麼時。自然國富民豐。時清道泰。説甚生善滅惡接物利生。人人樂無爲之化。個個歸有道之仁。一善生於心。而萬善隨於身。一刑息於家。而百刑息於國。以此慶賛寶塔。慶賛無不至。以此追嚴慈親。追嚴無不周。處處圓融法法無礙。雖然恁麼。若約祖宗門下。猶是功勳邊事不渉功勳一句。且如何道。驀拈拄杖云。道泰不傳天子令。時清休唱太平歌（散説不錄）。
　　復説偈曰。七寶莊嚴一靈塔。重重法界悉包容。如是莊嚴從何起。全在英檀一念中。檀施如山咄嗟辨。突兀高標跨層穹。中安五大虚空藏。身衣首冠各不同。一塔普含百千塔。廣大信心等虚空。落落露盤昇夜月。琅琅鈴鐸語天風。時時演説微妙法。眼聲耳色互相融。求富貴者與富貴。求長壽者壽無窮。伏願乘此功徳力。檀門福祿日増崇。梵釋天龍長擁護。皇運佛運倶紹隆。卓拄杖下座。
　　爲前南禪徳叟和尚火。覺天日落慧燈滅。情與無情齊斷魂。一道神光不遮掩。頂門正眼豁乾坤。某舟航苦海梁棟法門。傳三會正覺之旨。居五峯極位之尊。道合上台。搢紳望塵膜拜。徳重當世。衲子仰風駿奔。瑞龍山中起廢現出寶樓香閣。靈龜峯頂繼踵周旋王季金昆。作於無作言於不言。究大道之蘊奧。盡至徳之淵源。方喜回瀾柱障百川之既倒。其如指南車當迷塗而折轅。只這同死同生一著。亙古亙今永存。念念入三昧正受。塵塵遊自家田園。正與麼時。列祖單傳玄旨。付在的子眞孫一句。又作麼生。一點凌霄文武火。紅爐迸出北溟鯤。
　　靈禽掩土者箇靈禽誰敢識汝。但道南方朱鳥族。粲粲金華襯玉羽。舌頭當的帝都丁。不是唐言不梵語。可人態度嫌鸚鵡能言。臨機全提如鵝王擇乳。翻身掣斷黄金鎖。透脱從前樊籠苦。莫栖不萠枝。肯戀無影樹。水陸空行尋無蹤。殷勤記取舊時路。再來若問钁頭邊。萬年山下一抔土。
　　退院上堂。再居官寺百無補。萬善何如老退身。項上鐵枷纔脱却。飄然天地一閑人。
　　再住相國禪寺語錄（終）

　　絶海和尚三住萬年山相國承天禪寺語錄
　　                      門人慧奯等編
　　師於應永八年辛巳七月十六日。就鹿苑院受請。八月十一日入寺。指山門云。百千總持門。斯門爲第一。彈指云。八字打開了。也顧視左右云。瑞氣擁梵宮。祥雲連帝闕（時陞位第一山）。
　　佛殿。迦陵僊音三世平等。莫以音聲求。紫金光聚萬徳莊嚴。莫以色相觀。何故皇在秤兮不在盤。
　　祠堂。靈山佛勅末世爲切。神兮記否。今日是甚時節。
　　祖堂。一昭一穆擎頭戴角。咦亂世英雄太平奸賊。
　　據室。拈拄杖云。敲出佛祖骨髓。㪬瞎衲僧眼睛。七尺杖頭千日並明。卓拄杖一下。
　　拈公帖。政化流宣無黨無偏。推誠護教字義炳然。
　　拈山門疏。斬新家風龍象成叢。擧疏云。三代禮樂盡在斯中。
　　拈諸山疏。一疏修好恩意在顏。回天筆力立地機關。
　　拈法眷疏。伯氏吹壎仲氏吹箎。韻高調古妙絶一時。
　　拈衣。這僧迦黎衣。在釋迦丈六身不長不短。在彌勒千尺身無缺爲餘。津上座聻金縷拈來纔挂體。釋迦彌勒是他奴。
　　指法座云。坐斷報化佛頭。超越凡聖位次。干他須彌燈王甚麼事。咄。便陞座拈香。祝聖罷拈香云。此香人天衆前五番拈出。全無一點氣息。一爐爇却以奉供養本寺開山天龍剏業五朝帝王門師夢窓正覺心宗普濟玄猷國師大和尚。不是報恩酬徳。只要瞞他鼻孔。則箇遂就座。南禪一菴和尚白椎云。法筵龍象衆當觀第一義。師乃云。若論第一義。南禪和尚一椎下。發大光明呑爍十虚。衆中有個漢。直入黄龍窟收取頷下珠。有麼。問答罷廼云。虚玄大道無著眞宗。廓通十方彌綸三際。巍然不動卓爾獨存。回薄陰陽呼吸風雷。不見其朕雕刻衆形。埏埴萬化不宰其功。恢恢焉晃晃焉。迥出思議之外。所以道。天下無二道。聖人無二心。諸佛出世謂之一大事因縁。祖師西來謂之正法眼藏。臨濟謂之金剛王寶劍。曹洞謂之夜明神珠。各各門庭各各施設。廓示頂門正眼。闡揚格外眞機。一一玉轉珠回。頭頭雲行雨施。此皆莫非此心此道之所發現。若能於是薦取。皇恩佛恩一時報酬。其或未然。且聽拄杖子説似。卓拄杖云。皇基旁礴三千界。寶曆延洪億萬年。
　　復擧。莊宗皇帝問興化和尚。朕收中原獲得一寶。只是無人酬價。化云。請陛下寶看。帝遂引手舒幞頭脚化云。君王之寶誰敢酬價。師云。中原一寶猶如趙璧無瑕。興化當日似相如誑秦王。至今無人割城酬價何也。海神知貴不知價。留與人間光照夜。
　　當晚小參。垂語云。溪山不異雲月是新。誰剖蟠桃核重討舊時仁。有麼。問答罷乃云。溟鵬九萬遼鶴三千。不羡變化於天池。肯戀歸來於華表。法無定相遇縁即宗。道嫌揀擇隨處作主。所以昔日不離鹿苑席。坐作龍山主。今日不移寸歩。三住茲山。不是神通妙用。不是法爾如然。亦非夙善作得。亦非現妄所感。只是依大檀越威神力。一刹那頃轉凡成聖。人天群生類無敢違者。然則妙喜再坐凌霄。佛照五宿觀堂。豈不是遇縁即宗。隨處作主乎。坐臥高堂華屋中。經行雲臺香閣下。據大床座萬指圍遶。只是舊日津上座。更無第二人。既是舊日津上座。還有出世爲人分麼。以拂子作圓相云。一片月生海。幾家人上樓。
　　復擧。長靈卓禪師因僧問。佛未出世時如何。卓云。絶毫絶釐。僧云。出世後如何。答云。填溝塞壑。復問云。出與未出相去幾何。卓云。人平不語。水平不流。師云。這僧句裏呈機。長靈眼裏無筋。今宵有問相國。即對他道。出世未出世即且置。作麼生是佛。喝一喝云。切忌當面蹉過。下座。
　　中秋上堂。寶鏡開匳當碧天。誰知心月本來圓。目前光境倶忘却。玉兎懷胎空劫先。
　　新開寝室并謝前補陀行中西堂上堂垂語。竪拂子云一毛頭獅子百億毛頭哮吼。莫有聽得増勇健底麼。問答罷乃云。我本無心有所希求。今此寶藏自然而至。諸仁者還委悉麼。大壇越有威神力。能於一念之間。現出慈氏樓閣。豁開解脱法門。施底無心而施。受底無心而受。了知三輪體空寂。我此法門咄嗟開。況夫寢室大開家風有加。拈黒竹箆分賓主定龍蛇。擧玻璃琖呈機關驗作家。雍雍穆穆枒枒樝樝。山中更有一段奇事也。要諸人共知何也。招得補陀巖上主。大家共喫趙州茶（時大旱越捨公倉財建山門）。
　　重陽上堂。九日偏驚節序遷。已躬下事豈徒然。未明汾水三玄旨。孤負黄華又一年。
　　開爐因雪上堂擧。育王此菴和尚開爐示衆云。開爐今日無柴炭。一片情懷實不安。寒氣四山來得重。大家投足上蒲團。師云。此菴昔時門庭貧恨一身多。萬年今日家風富嫌千口少。有一偈擧示大衆去。六出瑞華俄頃開。火爐頭話正時哉。文殊堂裏萬菩薩。攛掇普賢催駕來。
 　 達磨忌拈香。震旦國有大乘器。香至王生五逆兒撥動五天日月。剖破六宗藩籬。辭異見泛重溟。早是羅睺入命。對梁王道不識。奈何駟馬難追。師之心兮甚戴。師之數兮甚奇。一葦渡江無風生浪。九年面壁有眼似眉。分皮得髓當年著甚死急。空棺隻履至今使人相疑。休相疑。伊蘭拈作栴檀樹。一炷清香遍界吹。
 　 謝五頭首秉拂上堂垂語云。見鞭影而後行。元來不是良馬。若能機前知歸。正是通方達者。問答畢乃云。眉間靈鋒攪動佛界魔界。天宮説法離絶四句百非。倒把須彌筆寫出本地風光。打開龍宮藏迸散隨色摩尼。一一以的破的。言言以機奪機。如箭鋒之相拄。似敵手之著碁。老漢恁麼褒賛。何曾一字賛著。不見道。陽春白雪唱高和稀。
 　 上堂。乾坤之内宇宙之間。中有一寶祕在形山。若欲得此一寶。先須識取形山。黄面老漢在此形山中。六歳苦行成道出世。碧眼胡僧在此形山中。九年面壁單傳心印。三賢十地在此形山中。打開寶藏現前受用。辟支聲聞在此形山中。三明六通得八解脱。天下老和尚在此形山中。以一閻浮作一戲場。翻本來衣作一領戲衫。打關南鼓唱濟北歌。祕魔一向擎叉道。吾一向舞笏。有時鐵圍山上駕船。有時大洋海裏走馬。寶蓋幢幡珠瓔華鬘。香花伎樂歌詠賛嘆。唱底唱拍底拍。見者聞者波騰岳立。正與麼時。山僧不免干木隨身逢場作戲去。也拈拄杖卓一下召大衆云。三臺須是大家催（時京城諸寺設地藏會）。
　　臘八上堂。苦行六年功不虚。精金百鍊出洪爐。覩星換却一雙眼。敢保瞿曇未丈夫。爲俊上座火（臨終改服）大丈夫鬼頗俊哉。恰如天馬驟天街。昔年親入三光室。妙密鉗鎚不自猜。閙市門頭恣遊戲。紅塵堆裏任俳佪。只將一箇無文印。百千法門悉印開。臨行脱却娘生袴。伽梨倒搭舞三臺。喚作僧也得。喚作俗也得。僧俗何曾關形骸。喚作生也得。喚作滅也得。生滅初不渉去來。六凡四生鏡中像。地獄天宮眼裏埃。正與麼時匡俊上座。不居正位不住偏位。末後全提一著。且如何差排。以火把打圓相云。槫桑夜半日頭出。菡萏新開烈火堆。
　　除夕小參。有物先天地。無形本寂寥。能爲萬象主。不逐四時凋。是故威音已前一著子。全在今時日用中。今時日用底事。不離威音已前。便看春融氷崖花發鐵樹。過去諸如來亦只恁麼。現在諸菩薩亦只恁麼。未來賢聖衆亦只恁麼。正恁麼時相國縱有伎倆。向何處呈施。畢竟作麼生。良久云。坐到五更後。身添一歳來。
　　復擧。法昌歳夜喫湯次。感首座問云。昔日北禪分歳曾烹露地白牛。和尚今夜分歳有何施設。昌曰。臘雪連天白。春風逼戶寒。感云。大衆喫個甚麼。昌曰。莫嫌冷淡無滋味。一飽能消萬劫飢。感云。未審是甚麼人置辨。昌曰。無慚愧漢來處也不知。師頌云。昔日北禪烹白牛。法昌一味飽方休。萬年分歳亦隨今。寫出從前張打油。
　　謝都寺進退上堂。諸方談玄談妙以爲宗乘。我這裏玄妙束之高閣。諸方行棒行喝以露大機。我這裏棒喝置之一壁。金穀出納自有人勾當。土木興建自有人任勞。山僧只管端居丈室現前受用耳。來者如龍得水。去者似虎靠山。快活快活總無閑事挂心頭。便是人間好時節。若也作快活會。入地獄如箭射。咄。
　　上元謝新舊兩班上堂。竺土大僊心東西密相付。燈燈續焔刹刹流輝。三世諸佛在此光影中撥轉最大法輪。歴代祖師在此光影中建法幢立宗旨。天下老和尚在此光影中開大爐韛鍊凡鍜聖。乃至人天龍鬼山河草木情與無情。莫不在此光影中而建立。正與麼時。相國門下有甚施設應節去。善哉大家出手處。相共扶起光明幢。
　　洞春菴定光之塔掛額。特來塔下拜芳塵。珍重那伽定裏身。鳳宿龍巢今幾歳。異苗蕃茂洞中春。眷茲巋然定光之塔。華扁高揭麝煤惟新。渇驥奔泉勢逼晋鋒八博。怒貌抉石力扛周鼎萬鈞。官庫出帑贍伊蒲之盛饌。台旆入山結香火之勝因。可謂山林盛事寵遇絶倫。洪惟塔中眞慈佩濕州七世之心印。爲洞上中興之偉人。豈惟眼空佛祖。抑亦道合君臣。黄閣簾垂鄕信未通。慣行尊貴路。紫羅帳合眞珠暗撒。莫非無價珍。棣棣威儀如象王回顧。落落玄辯如獅子嚬呻。三千里外南遊東歸滿船載月。五十年來青燈夜雨一語泣神。此是眞慈干木隨身底游戲三昧。即今不起寂滅場而入微塵國轉大法輪一句。且如何道。偏正不曾離本位。作祥呈瑞萬邦均。
　　爲訣侍者火。神僊眞祕訣父子得無傳。衲僧轉身處妙用在機先。所以南陽呼喚明頭暗合。直得西睦商量絶後光前。截生死流到涅槃岸。窮法性源駕般若船。若夫裂開如來禁網脱却曠劫蓋纒。如寶劍出匣。似聖箭離弦。直饒恁麼理會。猶是汚心田。畢竟超方獨脱絶情離見一句。作麼生道。擲下火把云。大洋海底火星迸。焦尾鯉魚跳上天。
　　退院上堂。三回承乏此名藍。恩大還慚力不堪。乞得老身歸有處。大千沙界一禪菴。
　　三住相國禪寺語錄（終）

　　後圓融院五七日聖忌請陞座垂語云。正法眼藏涅槃妙心。當陽顯示日照天臨。於是薦得。塵劫來事全在于今。其或未然。且向唱教門中吹無孔笛彈沒絃琴。畢竟誰是知音。問答畢乃云。法身清淨量等虚空。在聖同聖。在凡同凡。在天則天中之主。在人則人中之尊。如金鑄像全像是金。如水生波全波是水。悟此旨者。住煩惱而不亂。居禪定而不寂。法法無礙物物圓融。攝無邊刹境於毫端。融十世古今於當念。雖然恁麼。猶是暫時岐路窮家活計。若約衲僧分上。坐斷毘盧頂不受釋迦文。兎角杖挑潭底月。龜毛拂繋樹頭風。傍有拄杖子出來云。只如大壇越開大法筵慰先皇在天之靈。世法佛法並行。皇恩佛恩共報底一句。且如何道取。卓拄杖云。雲自帝鄕去。水歸江漢流。復擧。月氏國王往罽賓國。禮祇夜多尊者。修敬既畢乃請。尊者當爲開演。尊者曰。大王來時好道。今去亦如來時。王乃歎伏。後來佛果老人頌云。至簡至易最尊最貴。往還毘盧頂𩕳頭。世出世間不思議。彈指圓成八萬門。一超直入如來地。相國今日恭遇後圓融院五七日聖忌。聊擧一則因縁。以充法供養。不免以螢火擬大陽去也。至簡至易最尊最貴。曾從佛地現王宮。今從王宮歸佛地。去時好道如來時。隨身宮殿無有異。始終何曾落正偏。百二山河王化裏。
　　雲樹三光國濟國師三十三年忌請陞座。大機顯大用。大人具大見。一句一言天旋地轉。一動一靜霧卷雲收。逆順縱横殺活自在。有時孤峯頂上視雲眠月。有時古渡頭邊合水和泥。無非撥轉劫外靈樞提掇向上巴鼻。是故遇帝王則爲帝王師表。逢衲子則結衲子寃家。在國土爲國土作瑞作祥。在叢林爲叢林爲殃爲害。皎皎乎如千江之月。蕩蕩乎如萬國之春。處處眞處處眞。大寂定門古今無隔。塵塵爾刹刹爾。眞淨界中去來絶踪。拈拄杖云。看看三光國師。忽在山僧拄杖頭上轉大法輪。上合十方諸佛本妙覺心。與佛如來同一慈力。下合六趣一切衆生。與諸衆生同一悲仰。正與麼時。諸人還見三光國師無見頂相一段大光明麼。卓拄杖云。山河及大地全露法王身。
　　太清和尚大祥忌請陞座拈香云。此香欝密栴檀之大樹廣布四海之清陰。芬馥玉芝之餘香長凝五峯之瑞彩。爇向寶爐。以奉供養東方淨瑠璃世界主藥師瑠璃光如來。日光月光二大開士。洎十方三世百億分身釋迦如來大覺世尊。天上人間大小權實法寶藏海離欲尊。不可説微塵刹土菩提薩埵。四果四向縁覺聲聞。西天東土歴代祖師。專爲前住當山太清大和尚増崇品位。伏願眞慈不守自性。隨處示現法身。善入微塵國。常轉大法輪。就座垂語云。人皆苦炎熱。我愛夏日長。楊岐女人拜。脱却貼肉汗衫。巴陵三轉語。傾盡氷雪肝膓。但得一回脱洒。不妨遍界清涼。其或未明雲門宗旨。出來相共商量。問答罷乃云。唯一堅密身一切塵中現。如水投水如空合空。混融十虚統攝萬化。體盡形消而不滅。金流朴散而常存。赴感隨縁靡所不遍。是故入淨妙國土中。著清淨衣説法身佛。入無差別國土中。著無差別衣説報身佛。入解脱國土中。著光明衣説化身佛。故我太清和尚大禪師。一身普入三千國土。而不見去來動靜之跡。一念普觀三大僧祇。而無有古今延促之殊。演説八萬四千法門。而截斷憍梵鉢提舌頭。掃蕩一千七百公案。而㪬瞎摩醯首羅正眼。直饒流出胸襟蓋天蓋地去。禪師分上猶是半提。作麼生是全提底時節。卓拄杖云。大龍奮迅大雲起。直得三千海岳昏。
　　復曰。大日本國山城州萬年山相國承天禪寺雲頂禪院守塔比丘某。明徳四年六月十九日。伏値先師前住當山太清和尚大禪師大祥之忌。預於斯日就于本院營備忌齋。延請輦下大小刹諸大尊宿儼臨法會。大檀越准三宮相公台旆入山特作證明。龍象臨筵搢紳擁座。四衆觀瞻一時盛事也。嚴備香華燈燭茶果珍羞之儀。命現前一會清淨海衆。同音諷誦大佛頂萬行首楞嚴神呪。仍命本寺當代住持小比丘中津。陞于此座擧揚宗乘。所鳩殊勳專爲眞慈増崇品位者也。恭惟太清和尚福慧兼備宗説倶通。其智淵深其學浩博。肆辯縱横如懸長江注大河。汪洋乎孰敢窺夫涯涘哉。故受知我大檀越准三宮相公。機縁夙契。眞俗融會。猶如裴張二相之於圭峯妙喜。克以斯道相照。匪以形相友。玄言妙唱日遊閫奧。嗚呼相府政平化洽。國富民豐。師其有潜啓其良心。可謂眞乘法印陰翊五度者也。昔者蘇長公與佛印禪師法戰不克。仍解玉帶書數偈送之。以鎭山門。叢林至今傳以爲美談。仍記相公當日命師。就三會塔下陞座説法。仍以金縷僧伽䔧衣賜之。親書禪偈一章以寵異焉。以今方古。夫護教尊僧之意。豈可同日而語哉。小僧親甞目撃其事故。擧以示未知者。幸勿罪。忉怛惶恐。謝諸山畢。復擧。大覺世尊以正法眼藏涅槃妙心付于摩訶大迦葉偈云。法本法無法。無法法亦法。今付無法時。法法何曾法。師拈云。善哉三世諸佛只付這無法。歴代祖師只付這無法。故我太清和尚臨入般涅槃説付法偈云。無法可付。無道可傳。無傳無付瓜瓞綿綿。前者作後者述。二千年風規凛然在此。津上座敢以一偈爲蛇添足去也。無法可付是密付。無道可傳是眞傳。龜毛結作漫天網。打鳳羅龍萬萬千。雖然恁麼。誰識正法眼滅却瞎驢邊。喝一喝。
　　法燈國師百年忌請陞座垂語云。就地彈死雀底。如麻似粟。喝起向虚空裏打底。難逢作者。雖然與麼。魯多君子。秦豈無人。問答罷乃云。清淨妙法身。湛然應一切。如天普蓋。如地普擎。如日月普照臨。如江海普浸潤。廣大圓滿靈明廓通。一一天眞一一明妙。一法普含一切法。一燈普分百千燈。得斯法者。以無門爲法門。回末法作正法。傳斯燈者。本有靈光輝騰古今。可以整頓宗綱。可以流通正眼。可以權衡佛祖。可以師表帝王。一去一來天旋地轉。一機一境電卷雷轟。釋梵諸天捧花無路。三賢十聖窺覷無門。正與麼時。畢竟是甚人境界。卓拄杖云千峯勢向岳邊止。萬派聲歸海上消。
　　復曰。大日本國山城州正覺山妙光禪寺住持比丘明麟等。應永四年冬十月十三日。伏値本寺開山始祖法燈圓明國師大和尚一百年示寂之辰。先庚若干日。轉閱毘盧法寶大藏經文七藏。温尋大乘五部眞詮各十部。正當今晨就于本寺。營辨忌齋專致追慕之忱。嚴備香華燈燭茶果珍羞之儀。以伸供養。謹裒現前一會清淨海衆。同音諷演大佛頂萬行首楞嚴神呪。特承大檀越准三宮之鉤旨。命相國禪寺住持小比丘中津。陞于斯座擧揚宗乘。所鳩殊勳恭爲法燈圓明國師大和尚上酬慈蔭。伏願曇華再現。重開覺苑之春。法燈長明。永燭昏衢之夜。恭惟法燈圓明國師大和尚。知見廣大悟入靖深。大機大用顯于一時。盛徳盛業冠于百世。謹按國師行業。俗姓常澄氏。本貫信州人。吉夢兆于託胎之初。頴異見于岐嶷之際。十五投神宮寺習讀經書。十九詣東大寺登壇受具。負笈金剛之峯染指密乘。易服行勇之室冥心禪觀。扶壽福化如雲峯在大愚之會。受勝林誨如善財參初友之門。獨辭本鄕遠遊宋地。禮大士於補陀。拜應眞於石橋。登徑山謁道場。周旋癡絶荆叟二老之間。駐錫鄮峯訪劉薩訶之遺事。禮塔大梅慕常禪師之高風。兩浙名區足跡殆遍。適因同參激發。再渡淛河參見護國無門和尚。門才見問曰。我這裏無門。從何處入。師曰。從無門處入。從此機語密契針芬相投。故歸國之後。一香爲佛眼拈出。蓋不忘本也。戊辰歳。師年六十二。關東副帥以壽福之席聘師。師堅臥不起。龜山上皇三馳詔書起師。住京之勝林。屡探禪要。上皇於是始知宗門有過量事。遂改皇居爲寺。名曰禪林。將以師位于始祖。師聞而潜歸鷲峯。皇亦優詔焉。花山亞相捐北山別業。創寺曰妙光。菴曰歳寒。迎師爲開山始祖。時上皇洎後宇多帝。以師再入洛爲幸。迎就龜山離宮擧揚宗風。師對二聖縱辯横機。殆無所讓。故毎師入謁。帝躬扶輿揭簾。以罄師資之敬。爾來縉紳傾誠。緇白嚮風。天下學者翕然指鷲峯以爲一代龍門。永仁六年戊戌冬十月十三日。激厲諸徒終日問酬如常。至夜分端坐泊然而逝。停龕八日。氣貌如生。闍維獲五色舍利。世壽九十二。僧臘七十四。勅謚法燈。塔曰澄靈。滅後三十四年。後醍醐帝臨御之日。師徒孤山遠首座所供養頂相有𨁝跳之異。帝感其靈驗。加謚曰法燈圓明國師。伏以至人應世之跡。非凡情所可測度。竊覩鷲峯國師。傳佛眼盛大之業。的子眞孫蕃衍天下。逮于一百年之後。遺風餘烈凛乎猶如在世之時。倘非古佛降跡。其必四依之一乎。十地歟等妙歟。不可得而知者也。空對遺像致渇仰之忱而已。烏乎其盛矣哉。
　　復擧。肅宗皇帝問忠國師。和尚百年後所須何物。師云。檀越與貧道造箇無縫塔。帝云。請師塔樣。師良久云。會麼。帝云。不會。師云。貧道有付法弟子耽源。却諳此事。請詔問之。師遷化後。帝詔耽源問。此意如何。源對云。湘之南潭之北。中有黄金充一國。無影樹下合同船琉璃殿上無知識。師拈云。奇哉。肅宗皇帝直向千聖頂𩕳上立箇一問。國師即向輪王髻中指出一箇無縫塔。要且無斧鑿之㾗。耽源重献塔樣。未免巧盡拙出。法燈國師一百年後。有人若問如何是國師無縫塔。且如何祗對。津上座雖無耽源作略。不妨依樣畫胡蘆去也。潭北湘南無縫塔。分明指出與人看。泰平聖主眞機密。千手大悲捫著難。逼塞太虚層落落。併呑萬象影團團。法燈光照三千界。一會不移靈鷲山。
　　孤山和尚三十三年忌請陞座。鷲嶺一枝漏泄劫外之春信。東山七葉發揚祖苑之芬芳。直傳千聖不傳之妙心。大作衲僧無作之妙用。一一提掇向上巴鼻。塵塵撥轉格外靈機。妙光塔前栽參天荆棘。紀州管内激平地波瀾。護國無門關元來不通線路。法燈大人相無端呈施神通。六坐道場幻出瓊樓玉殿。一音演説發生敗種焦芽。此是眞慈住世八十九年。干木隨身逢場作戲底常行三昧。即今三千刹土建立法幢。億萬斯年紹隆佛種底一句。且作麼生道。卓拄杖云。碧落之碑無贋本。清廟之瑟有遺音。
　　道勳大徳諱日請陞座垂語云。三世諸佛明修棧道。歴代祖師暗度陳倉。我這裏即不然。明投暗合力在轉處。超佛越祖要自承當。不甘底出來商量。問答罷乃云。威音那畔空劫以前一著子。不可以知知。不可以識識。不可以言語造。不可以寂默通。孤迥迥峭巍巍。出匣寶劍誰敢嬰鋒。轉轆轆活鱍鱍。走槃明珠不留朕迹。所以道。窮諸玄辯。若一毫置於太虚。竭世樞機。似一滴投於臣壑。三賢尚未明斯旨。十聖何能達我宗。八音四辯演説不到。百界千如境觀共泯。拈拄杖云。看看道勳大徳。即今在山僧拄杖頭上。忽得旋總持。放勝光明。與現前一會清衆同住如來平等法會。諸人還證據麼。卓拄杖一下云。幸得眞人好消息。人間天上更無疑。
　　前住相國雲溪和尚七年忌請陞座拈香云。此香老幹連雲欝黛色二千尺蒼翠。盤根據地挺霜皮四十圍大材。結成光明雲臺。嚴淨諸佛妙土。打開甚深祕藏。運出自家法財。爇向寶爐。以奉供養前住當山雲溪禪師大和尚。眞慈伏願不捨悲心。再挑末運之惠炬。重乘願力大振少室之眞風。燒香畢就座。垂語云。靈鑒無私。胡漢共現。神機獨運。作者猶迷。不假修證。不渉階梯。一問一答誰辨端倪。問答罷乃云。群靈一源假名爲佛。體竭形消而不滅。金流朴散而常存。性海無風金波自湧。心靈絶兆萬象齊照。體斯理者。不言而遍歴河沙。不用而功益玄化。擧目則恒沙佛刹一時頓現。移歩則百千三昧一時齊彰。昭昭乎如月印千江。蕩蕩乎如春行萬國。這箇是無盡藏陀羅尼門。無盡藏解脱門。無盡藏智慧門。無盡藏神通門。猶如虚空無盡。此法門亦復無盡。上合諸佛本妙覺心。與佛如來同一慈力。下合六道一切衆生。與諸衆生同一悲仰。正與麼時。玉龍老人無見頂相一段靈光。重爲諸人點出去。拈拄杖卓一下云。萬人遐仰處。紅日上扶桑。
　　復擧。癡絶老人住五峯日。値曹源和尚忌日。兼爲堆雲中峯。拈香云。一九二九相逢不出手。冲上座迫不得已。出手爇此兜樓香。供養此三大老人。不圖報徳酬恩。且要遍界分身作獅子吼。未委。諸人曾聞否。萬年今日因玉龍諸弟設先師齋。擧此一則因縁。以供養諸人。且要飮水識源也。鸞膠曾續斷絃琴。一曲寥寥太古音。遍界分身獅子吼。玉淵也有老龍吟。
　　義堂和尚十三年忌請陞座拈香云。此香靈山會上一枝回劫外之春。少室峯前二桂布日下之蔭。價直重甄叔迦寶。馨香藹優鉢曇花。爇向寶爐。奉爲前住當山義堂和尚大禪師増崇品位。伏願振玄風於不墜奕葉流芳。續慧命於無窮千燈不夜。就座垂語云。祖印高提千車合轍。機輪纔發萬派朝宗。不作玄妙會。不動是非鋒。頼有本分草料。何妨敵手相逢。問答畢乃曰。唯一堅密身一切塵中現。在聖同聖。在凡同凡。如空合空。如水投水。所以道修習空華梵行。宴坐水月道場。降伏鏡象天魔。證得夢中佛果。是皆以如幻智現如幻身。説如幻法度如幻衆。譬諸時雨潤物。三草二木悉皆敷榮。同於杲日麗天。幽谷高山靡不照燭。塵塵開摩醯頂門正眼。物物放毘盧腦後神光。此是金剛心中補處妙行。亦名慈氏家風。必竟以何爲驗。拈拄杖云。是處是彌勒無門無善財。卓一下。
　　復曰。娑婆世界南贍部洲大日本國山城州瑞龍山太平興國南禪禪寺慈氏院守塔比丘周亨等。應永七年四月初四日。伏値先師前住當山義堂和尚大禪師一十三白示寂之辰。謹就本院莊嚴道場。大開無邊勝會。於是大檀越台旆入山爲法作證。鐘梵交響。龍象臨筵。蓋山林盛事法門光輝者也。虔備香花燈燭茶果珍羞之儀。以伸供養。拜請相國堂頭和尚。拈香法語大盡讃揚。謹命現前一會尊衆。同音諷演佛頂光聚悉怛多般陀羅無上神呪。嚴傳鈞旨。命鹿苑小比丘中津。陞于斯座擧揚宗乘。所鳩殊勳奉爲眞慈増崇品位者也。恭惟眞慈道合王臣氣呑佛祖。福足慧足。宗通説通。詳考其出世始末。師乃元弘乙丑降神南海。岐嶷之質見於襁褓之中。英邁之氣顯于齠齓之年。以故父母舍之肆業州之教院。魯誥竺墳週眼輒誦。進徳成業不待師長之訓。曆應辛已。師年始一十七歳。振策觀光上國。遂預先正覺國師龜山之籌室。未幾命侍湯藥於左右。叩問勤確習讀不怠。寸陰尺璧寢食倶廢。先師再董龜山日。又命侍賓客。師辭疾不就。先師戢化之後。移錫隷名東山。時知足老人端居方丈。俯視一世尤愼許可。及一見師則曰。此子後進標準。眞荷法之器也。命侍書状。老人自南禪徒天龍。師亦隨之助其化。老人遷化之後。遠游海東周旋福鹿之間。關東都元帥左武衞將軍。以法門昆仲法義甚厚。游從朝夕互忘形體。特下鈞帖延請開法州之善福。爾來四坐大道場玄風大振。所謂吸江海於硯席。肆風雲於筆端。應四方來者之求。前後四十年。殆無虚日。到今收其片言隻字如得至寶。何其盛哉。小弟兄事眞慈者四十年。詳知師之出處始末。莫如小弟。及其盛徳大業。小弟尚不能識彷彿。況其蘊奧乎。陞座之次。不覺叨怛許多。非止取哂識者。又恐兼虧損盛徳。伏乞衆慈尊恕。伏承大檀越准三宮。光賁法筵爲法作證。下情無任惶懼屏營之至。恭惟大檀越明並日月。徳等乾伸。倚長策駕御英雄。攘群匈鎭撫社稷。考之異代。齊桓晋文之致覇業。盛則盛矣。未有今日之文治。漢明梁武之崇度門。尚則尚矣。未有今日之武威。文武兼濟。儒釋倶崇。未有盛於今日者矣。伏願百億迷盧爲壽山。無邊香水爲福海。永爲王家藩屏。鎭爲法門金湯。至祷至祷。
　　復擧。道場辯禪師。因佛眼忌拈香云。龍門和尚闡提潦倒。不信佛法滅除禪道拶破毘盧向上關。猫兒洗面自道好。一炷沈香爐上燃。換手槌胸空懊惱。搖手云。休懊惱。以坐具搭肩上云。莫怪下房媳婦觸忤大人好。拈云。師恩重山岳。知恩能報恩。道場有之。只如龍門和尚闡提潦倒不信佛法滅除禪道。爲是讃歎他佛眼。爲是屈辱他佛眼。津上座有一偈。闡提潦倒一村僧。家富小兒驕且矜。莫怪頻生平地浪。龍門萬仭要人登。
　　柏庭祖首座忌日請陞座垂語云。徳山棒如雨點。臨濟喝似雷奔。直饒三賢十聖未免曝腮龍門。問答罷乃曰。有物先天地無形本寂寥。能爲萬象主。不遂四時凋。仁者見之謂之仁。智者見之謂之智。昭昭乎心目之間。晃晃乎色塵之外。喚作一物則觸十方世界築著磕著。不喚作一物則背蟭螟眼睫土曠人稀。於是薦取。江河競注而不流。旋嵐偃岳而恒靜。故我柏庭禪師。四十五年前刹那無有生想。四十五年後刹那無有滅想。一向恁麼來。木馬踏開雲外路。一向恁麼去。泥牛觸破水中天。正與麼時。爲渉去來生滅之相耶。不渉去來生滅之相耶。必竟如何定當。以拂子撃禪床云。眞淨界中纔一念。閻浮早是八千年。
　　實翁居士諱日請陞座垂語云。妙唱不干舌。萬象熾然説。有眼處聞聲底。便請相共撃節。問答畢乃云。威音那畔空劫以前一段大事因縁。人人具足各各圓成。在凡不減。在聖不増。居煩惱而不亂。處禪定而不寂。統衆徳而大備。爍群昏而獨耀。正與麼時。説甚菩提涅槃眞如佛性。説甚無明煩惱惑障業果。箇中却覓生滅去來迷悟凡聖之相。竟不可得。所以道。靈光不昧萬古徽猷入此門來莫存知解。若能於是薦得。山河大地恒宣法音。鴉鳴鵲噪發上上機。乃回三毒作三聚淨戒。回六識作六種神通。如壯士屈臂。自然不假他力。拈拄杖云。看看實翁居士。忽入不思議解脱境。與三世諸佛同一慈心。同一受用。同一廣長舌相。同一轉大法輪。諸人還信得及麼。其或未然。且听拄杖子説破。卓拄杖云。紅爐焔上雪花飛。一點清涼除熱惱。
　　復擧。妙喜老人爲方敷文陞堂。擧那吒太子析骨肉還父母因縁頌曰。骨肉都還父母畢。不知那箇是那吒。一毛頭上轉身得。一一毛頭渾不差。山僧敢將爝火擬太陽去也。那吒正體元非體。逼塞虚空還見麼。將謂到江吳地盡。元來隔岸越山多。
　　永泰院桂巖居士諱日請陞座。一念普觀無量劫。無去無來亦無住。如是了知三世事。超諸方便成十力。三世既絶去來之相。一念寧渉生滅之縁。河沙佛國不離當念。塵劫來事全在如今。所以道。儞一念清淨光。是儞屋裏法身佛。儞一念無差別光。是儞屋裏報身佛。儞一念無分別光。是儞屋裏化身佛。三身即是一念。一念即是三身。三身外無一念。一念外無三身。是故桂巖大居士。以禪定爲屋宅。不爲禪定縛。以直心爲道場。不作直心想。有時現長者居士身。一莖草上建立梵刹。有時現宰官將軍身。三千里外戰退魔軍。淘汰褊見邪執。彈呵辟支聲聞。大悲薫心故。列無厭足王之刀鋸。方便利物故。熾勝熱婆羅門之火聚。一去一來神通游戲。前後際斷不渉異縁。正與麼時。諸人還知大居士大休歇究竟安樂處麼。卓拄杖云。擔取詩書歸舊隱。野花啼鳥一般春。
　　復擧。龐居士問馬祖云。不與萬法爲侶者是什麼人。祖云。待儞一口吸盡西江水來。即向儞道。居士言下省悟。拈云。大人具大見。大機顯大用。問既光前絶後。答亦驚天動地。津上座敢將一偈光揚前烈去也。吸盡西江無點滴。老龐從此定宗猷。無端十八灘頭水。直到如今猶逆流。
　　妙觀院春林居士諱日請陞座。無上法王有大陀羅尼門。流出一切眞如菩提涅槃及波羅密教授菩薩。天地依此而建立。日月依此而照臨。草木依此而敷榮。江海依此而流注。十地三賢依此而圓滿種智。四果四向依此而策發大乘。乃至身士依正法莫不依此而成辨。故我春林大居士。入得這箇法門。成就廣大佛事。中道妙觀眞俗不二。觀色即空故。成大智不住於生死。觀空即色故。成大悲不住於涅槃。幻生妙化遊戲十方國土。而其本源未曾動搖。方便善巧調伏一切衆生。而其法性本來空寂。正與麼時。諸人還識妙觀院究竟安樂大休歇處麼。卓拄杖云。天高群象正。海闊百川朝。
　　記得李朗州問藥山曰。如何是戒定惠。山云。貧道這裏無此閑家具。李云。莫測玄旨山云。欲得保任此事。直須向高高山頂立。深深海底行。閨閤中物捨不得。便爲滲漏。津上座呈箇管見去也。戒定惠閑家具閨閤中物盡發露。堪笑復性萬言書。難注藥嶠這一句。這裏還有李朗州麼。佛法大無儞會處。大唐儒臣許公獨歩珍重。
　　友峯居士諱日請陞座。法身清淨量等虚空。如一氣之回春。萬彙自然秀發。同一月之出海。萬邦無不昭明。孤迥迥峭巍巍。清寥寥白的的。擧目恒沙佛刹上一時頓現。擡脚百千三昧門一時豁開。萬象森羅大演廣長舌相。蝦䗫蚯蚓鎭發萬里神光。法法圓融塵塵解脱。正與麼時。説甚菩提涅槃眞如佛性。更説甚無明煩惱惑障業果。地獄天宮皆爲淨土。有性無性齊成佛道。拈拄杖云。看看友峯居士。忽借山僧拄杖子神用。直入神通大光明藏。一切如來光嚴住持。諸人還信得及麼。選佛若無如是眼。直饒千劫亦何爲。卓拄杖一下。
　　猛虎勇公居士諱日請陞座垂語云。猛虎口中分餐。蒼鷹爪下奪肉。必有恁麼手脚當施恁麼作略。其或未然。建化門中不妨相共啐啄。問答畢乃曰。群靈一源假名爲佛。體盡形消不滅。金流朴散常存。眞常明妙虚徹靈通。在凡不減一絲毫。在聖不増一絲毫。在天同天。在人同人。清淨眞如界湛然應一切。雜華依之彰重重法界。方等依之盡種種莊嚴。無上甚深般若妙理。智海波瀾汪洋。純圓獨妙法華玄旨。義天星象粲若。説三種權扶一圓實。轉四顛倒成四徳波羅蜜。是即人人本有自性。非强爲也。拈拄杖云。看看猛虎大居士。即今在山僧拄杖頭上。聽恁麼説話。頓合本妙心。劍樹刀山變作功徳林。鑊湯爐炭化作清涼池。乃至回三毒作三聚淨戒。轉六識作六種神通。諸人還信得及麼。烈漢元來丈夫做。焦尾大虫本是虎。卓拄杖一下。
　　復擧。陶相公見人犯法當死。問僧云。殺則違佛戒。不殺則犯王法。未審如何即是。後來保寧勇禪師代云。筆頭在相公手裏。拈云。惻隱之心乃仁之端也。陶相公有之行而宜之謂義。見義勇爲。老保寧即是。津上座有一偈。明知佛戒同王法。生殺何曾有兩般。託老頼逢大平日。滿頭白髮對青山。高岳居士小祥忌請陞座垂語云。大智非名。眞空絶跡。鶖子滿慈結舌有分。黄頭碧眼無處湊泊。這裏還有僊陀客麼。問答畢乃云。三世諸佛無上法印。輝騰古今如十日並照。即一切相離一切相。應用無礙理事圓融。牆壁瓦礫長演法音。狸奴白牯常光現前。是名無盡藏陀羅尼。又名不可思議解脱境界。斷除凡夫二乘疑網。超越三賢十聖階梯。刹刹塵塵坐斷毘盧頂𩕳。頭頭物物遊戲普賢願海。此是高岳居士本來具足歴劫莊嚴底頂王三昧。即今於山僧拄杖頭上一時發現了也。卓拄杖云。野色更無山隔斷。天光直與水相連。
　　登眞院定海夫人忌日。就等持院請陞座垂語云。塵説刹説熾然説。三世一時説無間歇。衆中若有不肯底。出來對衆甄別。問答畢乃云。靈光獨耀迥脱根塵。體露眞常不拘文字。心性無染元自圓明。但離妄縁即如如佛。是故黄面老漢。四十九年三百餘會。未談一字。碧眼胡僧。十萬餘里東行西行。猶在半塗。爭如定海湛然死生漩澓之波不搖。覺天明朗去來升沈之蹤廓爾。非眞非俗非男女形。無我無人無衆生相。正與麼時。定海夫人不離百億佛刹光明雲臺七寶莊嚴座。直入等持王妙三摩地。爲諸人演説甚深修多羅。諸人還聽麼。卓拄杖一下。
　　復擧。寶峯照禪師頌女子出定話云。文殊托上梵天。罔明輕輕彈指。拂拭瑤琴月下彈。調高白雪和還難。五侯費盡平生志。從此詩書懶更看。津上座聊有一偈。效顰去也。托上梵天逞神力。定中日月暗消磨。罔明當日只彈指。堪笑文殊蛇足多。
　　勝曼院太夫人諱日請陞座。紫羅帳裏全無隱見。玉鏡堂前且現去來。無隱見故凡夫外道執之爲有。有去來故辟支聲聞蕩之爲空。法離空有二邊不存。人有迷悟萬縁差別。迷則萬劫閉阿嬌於金屋。悟則一念坐龍女於寶蓮。無五障可除。無六塵可惡。翻三毒作三聚淨戒。回六識作六種神通。是故勝曼院太夫人。不斷世相能修出世眞因。不轉女身頓圓先佛儀相。菩提覺岸能定邪正於自己。未後牢關不問可否於別人。一念圓明曜驪珠於滄海。六門虚寂懸桂輪於碧天。正與麼時。證果位於速疾。則非無淑靈。垂清蔭於悠久底。以何爲驗。拈拄杖云。王母僊桃倚雲種。從他舟移夜壑中。卓拄杖一下。
　　香嚴院十三年忌請陞座垂語云。一言驗作家。一喝分賓主。不用如之若何。只要眞參實悟。衆中若有口似血盆牙如劍樹。不妨狹路相遇。問答罷乃云。空劫以前事。父母未生時。人人困眠飢餐。箇箇頂天立地。恁麼也得。不恁麼也得。恁麼不恁麼總得。諸佛出世祖師西來。把斷牢關不通凡聖。恁麼也不得。不恁麼也不得。恁麼不恁麼總不得。是故是則龍女頓成佛。不是善星生陷入。毫釐繋念三塗業因。瞥爾情生萬劫覊鎖。但能無心於事無事於心。自然虚而靈寂而妙。十地三賢無可超升。六趣四生無可修證。生死涅槃猶如昨夢。始知衆生本來成佛。繩床角頭麁刺梨。聽恁麼説話。忍後不禁出來道。休休眞人面前不用胡説亂説。豈不見金輪御而玉燭調。聖人作而萬物覩。金剛寶印從天降下。器車丹甑從地涌出。殊域他方盡服化。含齒戴髮齊霑恩。以是報親。恩無不報。徳無不酬。福無不臻。罪無不滅。乃至衆生無邊無不度。煩惱無邊無不斷。法門無盡無不學。佛道無上無不成。正與麼時。作麼生是淑靈大悲薫心覆蔭兒孫底一句。卓拄杖云。三千年蟠桃熟。五百歳神山開。
　　復擧。世尊往忉利天。爲摩耶夫人。九十日説法。于闐王念佛。命匠人雕旃檀像。及世尊下來。像亦出迎。五祖演和尚拈云。下來底是。出迎底是。若人於是見得。日消萬兩黄金。津上坐有一偈。爲蛇添足去也。下來出迎無異無同。蛇呑鼈鼻虎咬大虫。若人於是見得。忉利天宮九十日中。可謂功不浪施。且道施底是甚麼功。咄。
　　惠林開基檀越道蘊居士諱日拈香。法性之理在事必融。感通之道無幽不通。琅圅玉軸披方廣之眞詮。茘丹蕉黄薦伊蒲之香潔。可以濟淪溺。可以飽飢虚。大哉包羅萬有提掣四生者。其唯能仁之攝化乎。某法門外護國家良臣。儒釋並通文武兼濟。棄簮纓而列國師之參徒。割膏腴而創惠林之寶刹。瞻茲喬木之尚在。無任甘棠之遺愛。伏願洗滌歴劫之罪垢。超升不退之覺場。十身靈相時時現前。九界結惑塵塵解脱。
　　理琛大師諱日拈香。紛華過眼若浮烟。身託空門志最堅。秦國曾承雙徑旨。總持親得少林禪。陵遷谷變前朝事。木落風高八月天。不用諸孫求備享。社中香火自年年。某圓明一性消磨六門。得劉銕磨之全機。直造列祖閫域。悟紫金光之本事。速證眞實圓通。
　　性永孺人預修拈香。毫端現刹則靈山一會坐立儼然。曾無古今大小之隔。塵裏出經則廣長舌相遍覆大千。迥離紙墨文字之見。惟當人一念深心之所感格。而諸佛祕藏莫得而思議。茲者大功徳主本府孺人野氏性永。凝神妙道投誠佛界。爲懺已往之罪愆。逆修當來之冥福。借手六和之清衆。書寫法華七部之金文。屆到終七之辰。頓寫以畢厥功矣。仍就府第延請禪侶。供佛齋僧營辨伊蒲盛饌。特使山野爇此妙香。以奉供養眞如實際常住三寶。本師釋迦牟尼世尊。西方教主無量壽如來。洎盡虚空界清淨圓滿百億分身無上尊。盡虚空界大乘法寶甚深修多羅。一切離欲尊。現坐道場觀世音菩薩。六道能化地藏。大願王等諸大薩埵。洎十方三世微塵刹土一切賢聖衆。如上一一勝事專爲性永孺人莊嚴無上佛果菩提。恭惟一乘圓頓妙典。恒沙諸佛祕要。話其妙也則深固幽遠無人能到。雖身子大智滿慈辯才。莫窺其彷彿也。歎其圓也則初善中善後善無法不具。已説今説當説無機不被。於戲克畢一代攝化之能事者。莫盛於此典矣。以此若低頭若小音。散亂者微善者。皆成佛道。況於書寫七部全文者乎。豈不見娑竭羅龍女獻珠世尊。即往南方無垢世界。坐寶蓮華成等正覺。彼既如此。我豈不然。倘能於此信得。則龍女即孺人。孺人即龍女。同得同證同一身量同一辯才。無五障可除。無萬徳可備。却來觀世間。猶如夢中事。畢竟向甚處指出眞寶所。九品蓮開安養國。萬年松在祝融峯。
　　武田刑部源公書法華經滿散拈香。此香戒定惠解脱解脱知見之所薫。結作寶絲網。散作光明雲。威力廣大徳用無邊。茲者日本國甲州城府君源公。奉菩薩戒弟子法光。以劬勞之罔極。念慈恩之難報。逆修冥福。以懺已往之罪愆。親寫法華妙文。印地藏尊像。今月二十六日。延禪侶於府第。設伊蒲淨膳。修圓通一座之妙懺。借手山野。爇此妙香。奉供養三世十方云云。恭惟法華大乘經王。顯圓頓一實之境界。統諸佛降靈之本智。以是聞五字名。踰乎刹寶施福。説半偈義。過乎河沙小乘。至哉大哉。六萬九千金言。在相公之一毫端。粲然如日星之麗天。便見靈山一會儼然未散。世尊放眉間毫光。照東方萬八千土。其中情與無情。一一皆悟實相而住本妙心。即時十方諸聖。展廣長舌相同音讃歎曰。善哉善哉善男子。是眞精進是名眞法供養。山僧覩此希有之瑞。不勝喜躍之至。如何道讃揚一句。只將文武經綸手。撥轉如來正法輪。
　　眞淨夫人卒哭拈香。眞淨界中本無去來之相。大圓鏡裏寧存男女之形。十旬流景不可繋。久露晨霜無限情。某淑徳貞良義協三從。毓諸孫襁褓之中。承一家箕裘之業。加以投誠佛門留神祖道。世間榮利棄若脱髮。是所謂處塵勞中而不被塵勞所縛。女人中大丈夫者也。於是孝孫貞泰等。念慈恩之難報。非佛力則靡由。乃命僧侶修諸善因。七軸金文下筆。則示窮子之寶藏。顯王髻之眞珠。五部經王展卷。則心地開通。義天朗耀。處處普光明殿人人。盧舍那身便見。西方無量壽佛從三昧而起。授眞淨夫人阿耨菩提之記。即時駕白牛之大車。進八正之覺路。不歴化城徑登寶座。諸人還見麼。山僧到此無法可説。無事可陳。聊對靈莚誦四句。以代一奠。焚香一到佳城地。慈竹陰疎霜雪繁。頼有本根埋不死。年年春雨起龍孫。
　　道蘊居士諱日就眞空院拈香。大道蘊奧不可得而究也。張萬行而爲眞爲俗。眞空妙理不可得而名也。即一心而亙古亙今。某早探大道之蘊奧。深究眞空之妙理。參國師而受顯訣。如裴休之遊黄蘖之門。建寶刹而祈冥福。同舒王之尊雲菴之道。當聖綱解紉逢大運否塞。李相有顧兒之歎。范曄興同日之悲。悟罪福之性空。臨生死而脱然。臻此則公才吏用亦如夢幻。歴世勳閥亦如夢幻。仁義忠孝安國撫民之術。生前身後作惡修善。總皆如夢幻。乃至菩提涅槃眞如解脱。亦復如夢幻。即今現前一會清衆。同入不可説微塵刹土靡不周遍。且道何以爲驗。挿香云。金爐香散三千界。銕樹新開臘月花。
　　佛光國師百年忌桂巖居士請拈香。百年光景去如馳。正續門風凛不移。深喜昌昌巖上桂。天香吹滿最高枝。恭惟曾祖國師大和尚。降神震旦旺化榑桑。得旨圓照室中。滅却圓照正法。受業磵陰門下。不肯磵陰文章。如出窟金獅子。似截流香象王。萬里觀大乘之器。一葦具東海之航。感靈鳩而著述鎖口眞訣。創瑞鹿而宴坐圓覺妙場。布慈雲於八表。沛法雨於萬方。迨夫直指單傳之正統。乃一傳而得應供廣濟。再傳而得先正覺國師。可謂源逾遠而流逾昌。金聲玉振虎驟龍驤。煒煒煌煌巍巍堂堂。一點凌霄文武火。人間天上發靈光。
　　景愛尼寺開基如大禪師百年忌拈香。總持曾續少林芳。無著重輝佛日光。爭似吾師遺景愛。到今草木發天香。某機辯縱横高提常照心印。知見廣大新開景愛靈場。其門庭施設峭峻。其胸次波瀾汪洋。取則雄峯而董叢席。同風徳山而置法堂。落落玄機脱略窠臼。茫茫苦海甘作舟航。用銕磨本分之草料。振末山已墜之玄綱。以言遣言。𡎺却喬梵鉢提之片舌。以毒攻毒。爛盡舜若多神肝腸。可謂行能稱解解能稱行。行解相應。心外無法。法外無心。心法雙忘。七十六季化權奄戢。三千刹界應化無方。來無所從去無跡。昔不曾生今不亡。時移物換百年後。正體堂堂不覆藏。更有摩醯頂門眼。一輪紅日上榑桑。
　　通玄尼寺曇華菴開基智泉禪師忌日拈香。此香熊耳峯前總持。得之以播祖闈千歳之芳烈。龍淵室内無著。得之以開覺苑一枝之曇華。靈根留得到今日。無限馨香屬自家。某天資純粹而精金出鑛。操履貞潔而白玉無瑕。久曾成道於無垢。何惟散華於毘耶。教外單傳只貴一念契證。向上玄旨寧同三乘階差。挿一莖草兮幻出夜摩覩史之宮殿。修八敬法兮遵敬菩薩大士之木叉。只將貝多葉而照眼。聽他黒豆子之生芽。九重天上踏開通玄一路。八達衢頭高駕白牛大車。化城既滅寶所匪賒。未後牢關忽透過。大悲千手不能遮。幻身幻塵倶滅盡。堂堂正體遍河沙。入三昧正受無諸塵可嫌。住一實境界無了知可加。正與麼時。智泉禪師無漏眞淨之體。諸人還認得麼。年年漏泄春消息。銕樹枝頭也著花。
　　前關白殿下藤公大衍居士諱日拈香。經綸社稷肅朝端。徳宇洋洋萬國歡。五十六年如昨夢。涅槃生死不相干。某相門華胄人倫楷模。仁義道徳出於其性。文行忠信具於其躯。坐廟堂而講道。則尚友周召。陳股肱而就列。則致君唐虞。萬民於是樂業。四海以之晏如。加之早奉菩薩淨戒深悟眞乘。親遊海藏閫域頓究玄樞。逮舟移於夜壑。視世猶如蘧廬。於戲眞淨界裏元泯生佛之相。必竟空中寧存去來之殊。如一漚起滅於巨海。同片雲出沒於太虚。六趣四生非他物。殊相劣形總是渠。當恁麼時莊嚴報地一句作麼生道。兜樓熱向寶爐上。靄靄祥雲遍九衢。
　　柏庭祖首座諱日拈香。此香僊李盤根非九草木。猗蘭奕葉同其芬芳。趙州指爲庭前柏樹。臨濟栽作天下蔭涼。西來祖意不遮掩。一朶曇華遍界香。某譜系出於將相之尊貴。志氣任佛祖之宗綱。造化鍾其神秀。星斗糶其文章。藏睡菸菟之威獰。大藏小藏時時撥轉。具小釋迦之機辯。横説竪説塵塵宣揚。四十五年大夢忽破。千百億身應化無方。伏願不捨悲心。再挑末運之惠炬。彌堅願力重爲苦海之慈航。
　　香嚴院從一品芳林太夫人諱日拈香。此香本是九重天上種。人間草木絶追尋。反聞自性圓通旨。獨許香嚴悟入深。某貴族徳宇深沈。肅肅坤儀霜嚴惟薄。雍雍婦道春融胸襟。徳乃顯于家人卦。行乃稱于女史箴。所見無非徳容。所聽無非徳音。鷲嶺會上夙預作佛記。龜山室内頓契本妙心。黄閣簾垂尊貴一路。不在雲階月地。紫羅帳合綿密工夫。慣用玉線金針。離欲界無禪界。如水生波全波是水。即凡心見佛心。如金鑄像全像是金。恁麼來恁麼去。總是三昧正受。不思善不思惡。管甚萬境來侵。生死岸頭急轉歩。當念超越去來今。擡脚處處菩提覺岸。擧眸塵塵般若叢林。正與麼時。太夫人却來觀世間保佑後昆於無窮一句。又如何道。金枝玉葉芳林色。添得柳營千歳陰。
　　普賢院太夫人諱日拈香。此香含育群生。乃爲三世覺母。執持萬善。是名五分法身。用此莊嚴諸佛妙土。亦能撥轉最上法輪。某吉祥尊貴出萬人之上。偉行俊徳榮九族之親。傳家有義方之訓。譽喧寰宇。教兒用忠孝之道。義動縉紳。故有金昆玉季。猶如瑞鳳祥麟。觀世幻妄。毎作空聚之想。歸志佛乘。力結香火之因。可謂能全坤徳衆美不亂媂道大倫。善哉親受天得衣。普以佛心行佛事。久侍毘耶室。猶如幻師覩幻人玉鏡臺前徹見本來面目。糞掃堆裏拾得無價家珍。繼秦國夫人芳躅。揚月上天女清塵。五蘊界中一回轉歩。十方佛土百億分身。五障淨盡六用倶泯。上無諸聖可慕。下無六趣可淪。大寂場中塵塵入正受。法界海會物物顯全眞。正與麼時。普賢院太夫人降臨道場覆蔭後昆一句。作麼生指陳。華萼樓高凝瑞氣。九州四海一家春。
　　祐尊童子諱日拈香。了角青童南去後。百城烟水望無涯。春風不改舊時面。玉洞桃花護曉霞。某華渚虹流降神於吉祥宅。斗樞電繞托形於尊貴家。風標可人碧梧翠竹鸞鵠停峙。氣韻可愛月地雲階芝蘭茁芽。同迦陵之出殼。自然音壓衆鳥。如優曇之有種。應時瑞冠百花。鯤化未到天池水。空憐汗血產渥洼。彩雲易散琉璃脆。人間短景促年華。幻質雖然隨變滅。堂堂眞容遍河沙。空三際於當念。僧祇非久。刹那非速。蕩十虚於方寸。此土非近。他方非賒。住一實之境界。無修持可假。入三昧之正受。無了知可加。如淨花出水。如明珠無瑕。伏願尊儀六門虚豁諸塵不遮。應念遍遊十方佛刹。歴劫永駕白牛寶車。
　　月峯居士諱日拈香。此香般若靈根蕃衍后土。法身正體逼塞虚空。毘毘耶丈室。則金粟古佛以此作佛事。在室羅伐城。則香嚴童子藉之證圓通。不是栴檀薝蔔類。拈來遍界起香風。某整頓國家紀綱。身當重寄。參預樞府大政志存至公。剛健純粹之徳周而不比。公平篤實之性和而不同。臨民有惠。奉主以忠。故定典章於百王之後。比禮樂於三代之隆。巋然前朝遺老。矍鑠四海一翁。加之探賾少室玄旨。投誠上乘室中。以心傳心。心外無法。以言遺言。言外明宗。撃碎生死窠窟。脱却凡聖羅籠。眞如妙性廓通十方。非來非去。常住眞心彌綸三際。無始無終。塵塵解脱法法圓融。上無攀仰。下絶已躬。正恁麼時。諸人還要見大居士不生不滅底本來眞容麼。以香打圓相云。雨歇雲開天宇淨。一輪明月上前峯。
　　賀州善東岳居士小祥忌拈香。倏忽光陰不少留。花開花落歳云周。丹青重對毘耶面。一默無言情未休。某徳行文學丕承先烈。正直剛毅足貽孫謀。味經典以爲梁肉。傳清白以爲箕裘。深愼福殛初。不敢言温室樹。審察安危機乃能參帷幄籌。雖居顯職。毎厭塵中闠鬧。遍叩門庭。要明教外宗猷。得師幸逢南院上足。大哉百川歸海。表徳恰有東岳嘉稱。巍然高標横龝。啐啄同時機感冥會。師資道合針芥相投。心不是佛。智不是道。覿面更無回互。來也非生。去也非滅。隨處得大自由。到者裏無煩惱可斷。無菩提可求。如獅子兒反擲。如香象王截流。天上人間意生妙化。此方他界靡不周游。正與麼時。父母非我親。諸佛非我道。昊天罔極之恩。且向甚麼處報酬。擧香云。看看五分法身不遮掩。香風吹滿四神洲。

　　絶海和尚語錄卷下

　　偈頌
　　    婆子請大隨和尚轉藏經
　　休論半藏與全藏。纔下禪床事已乖。畢竟難瞞婆子眼。赤洪崖打白洪崖。
　　    臨濟半夏參黄檗
　　六十烏藤不好心。如何破夏更參尋。往來揮盡遍身汗。信道恩深怨亦深。
　　    南嶽磨甎
　　默照邪禪紛塞途。幾多駿骨困鹽車。只將窮相磨甎手。迸出踏人千里駒。
　　    香嚴撃竹
　　南陽塔下颺塼時。一撃聲前忘所知。近代叢林無此作。滿山修竹碧參差。
　　    大慧竹篦
　　凌霄峯頂振宗綱。手裏黒蛇三尺長。含得梅陽瘴天霧。到今毒氣及扶桑。
　　    應無所住而生其心
　　無所住時心便生。堂堂三世爲誰名。長鯨吸盡滄溟水。月在珊瑚枝上明。
　　    防意如城
　　魔塵蔽野陣雲平。四面楚歌環一城。頼得中軍眞主將。六門日夜古風清。
　　    直心道場
　　直心廓爾道場開。刹刹塵塵無不詠。虚假衆生何得到。千山雨後碧崔嵬。
　　    祖師心印二首
　　黄金鑄出銕牛機。倒用横拈總得宜。風穴當年嚴正令。何曾一塔到盧陂。
　　西天東土錯傳持。心印何曾干祖師。古篆分明空劫外。黄金鑄出銕牛兒。
　　    無影樹
　　威音劫外託根堅。却笑耽源擧不全。無影像時眞影像。試看日月未生先。
　　    鐵牛無骨
　　鐵牛無骨通身骨。認得牛時牛也閑。借問諸方玄學士。祖師心印果何顏。
　　    無孔笛
　　把無孔笛一回横。佛祖肝腸添不平。塞斷耳根試聽取。萬年歡異世間聲。
　　    露地白牛
　　雪山香草膩如酥。露地白牛眠熟餘。縱是工夫純到角。一鞭痛著莫饒渠。
　　    圓相
　　太極未分先一相。宗師畫出絶誵訛。耽源傳底九十七。當面瞞來小釋迦。
　　    羅漢赴龍王齋
　　木盃衝破海門潮。娑竭宮中去應招。往往未忘施受者。青泥一楪也難消。
　　    呈楚石和尚
　　菩提宿將今稀有。大法全憑矍鑠翁。三尺竹箆渾鑄鐵。虚空背上血痕紅。
　　    造松
　　鐵作盤根雲作葉。蔭涼大樹巧雕鐫。便知開士談玄處。千歳蒼龍參法筵。
　　    贈磨鏡人
　　人人一面大圓鏡。垢自除時光自寒。南嶽碌塼徒費力。馬師方寸黒漫漫。
　　    嵐山雪
　　朝來賞雪對嵐峯。帝網山河光互籠。將境示人人怎薦。天邊一朶玉芙蓉。
　　    雪布袋
　　稽首當來補處尊。六花堆裏現全身。色塵歸水水歸地。七十二汀春意新。
　　    和太清和尚再住天龍韻
　　歡動天龍一會僧。攀回象駕入雲層。神戈麾日三千載。欲暫鞱光焉得能。
　　    等持義堂法兄和尚作偈答文溪侍者松子之惠。偈中有見教之語。謹和尊韻以寓所感云。
　　老松結實有從來。爭覩滿盤珠玉回。咬破一枚一惆悵。前人嘗爲後人栽。
　　    次韻答古天和尚
　　  仰中垂示寶偈一首。盥手拜讀不勝感幸。謹奉和三首。錄呈瑞泉堂上古天和尚法座前。以寓馳系之私。伏冀鴻慈教改命世宗師出不常。千年鳴鳳下朝陽。瑞泉萬斛清涼水。結作人間六月霜。
　　遣除衆説顯眞常。不屑諸方誦八陽。一覽寥寥空法界。倚欄獨立髩如霜。
　　慈音遠及問居常。不覺雲山隔相陽。珍重猊床揮玉塵。英風萬古凛秋霜。
　　    次韻三偈贈虚中座元歸相陽。兼致敬於黄梅心巖和尚
　　摩訶衍法無多子。小釋迦文百億身。大法今逢中興日。幽期休濫北山巾。
　　幾曾相會幾曾別。一夢前身與後身。自有清風動天地。臨岐何必涙沾巾。
　　問訊黄梅樹下人。傳衣端的在君身。鄕情應念天涯弟。歳暮田園車未巾。
　　    贈方侍者回相陽
　　子是黄龍幾世孫。拏雲直合羾天門。忽然化作赤梢鯉。東海無風浪自翻。
　　    永徳壬戌春清白寺賞花。謹奉追和先國師韻
　　嬾謾春心老更獃。對花且得好懷開。先師未了舊公案。剛被東君漏泄來。
　　    次韻篩月軒
　　分得篔簹谷裏竿。新梢滴露出牆間。軒中之主無今古。心與一川風月閑。
　　    拾數珠
　　偶携勝侶踏岩根。松檜森森神宇存。拾得摩尼一百八。十分光彩照乾坤。
　　    和韻木槵數珠
　　時時念佛不干珠。木槵掐來遊戲餘。若道麻三斤是佛。依前孤負洞山初。
　　    僣用義堂和尚韻。奉寄續宗密傳禪師。以致造塔之賀云
　　喚起那伽定裏翁。密傳旨在續玄宗。湘潭南北封疆闊。水色山光帝網重。
　　    賀東山建仁湯藥侍者（洞宗）
　　蜂採華滋歸蜜房。深知古佛舌頭長。東山侍者家傳藥。試用刀圭獻上方。
　　    奉賀南禪太清和尚相府賜金襴衣
　　三會塔前揮塵時。賜衣書偈表歸依。黄金萬兩人間有。四七驪珠世所稀。
　　    次韻賀季成再住信安國
　　法旆重從上國回。家山秀色益崔嵬。請看萬頃神湖水。流出天龍一派來。
　　    移木犀
　　月窟僊根分一枝。雨流天澤正茲時。即今便有秋香發。無鼻孔人那得知。
　　    和説首座韻
　　説法親昇兜率天。人天從此結寃縁。同風有句未相悉。千里迢迢一信傳。
　　    寄奧州雅堂侍者
　　東州一去信難通。數盡雲山幾萬重。打就鐵船光未返。夢迷海上十三峯。
　　    慈雲閣
　　大悲愍物卒難休。慈蔭如雲靡不周。直使群生除熱惱。西山暮雨一簾秋。
　　    祈雨
　　大旱燋山金石流。田家七月未知秋。豈無精祷感天地。一雨能消萬國憂。
　　    新塑金剛
　　摧伏魔軍報佛恩。金剛正體遍乾坤。誰知合水和泥處。生鐵三斤鑄腦門。
　　    鑄浴鍋
　　圓通十六諸開士。妙觸宣明徒自知。我欲人人證離垢。洪罐爲鑄鐵鍋兒。
　　    繍師子
　　百億毛頭師子兒。一針鋒上現身時。元來藉我工夫密。莫笑囊無繋蟻絲。
　　    法華字塔
　　毫端有口演斯經。多寶如來聽不聽。字即是經經即塔。蠅頭一點鷲峯青。
　　    荷葉坐禪蝦蟆
　　蝦蟆元解一跳禪。深入那伽泯萬縁。翡翠踏翻荷葉雨。不知坐破水中天。
　　    賓月堂
　　良宵邀月意何長。山作賓筵江作觴。只願千秋友不瀆。清光鎭滿主人堂。
　　    金字華嚴經
　　行布圓融九會經。金膏筆下自分明。文殊重按善財頂。百鍊純剛入再烹。
　　    次韻壽福東暉和尚二首
　　龜山眎篆副輿情。一雨沛然滋四生。洛下諸師競歆艷。金甌三見躍嘉名。
　　一別山川阻又修。悠悠歳月白人頭。千光法席身難到。絶境多應夢裏遊。
　　    雙竹杖
　　一雙碧玉出叢林。幾歳諸方伴訪尋。只要儂家齊著力。臨危莫作兩般心。
　　    獅子水滴
　　金色狻猊勢凛然。毛端呑盡海無邊。五臺山上翻身處。萬丈龍淵起黒烟。
　　    聽松軒
　　松下一軒幽致開。萬株爽籟夜潮回。聲聲吹徹自家底。未必風從別處來。
　　    和觀中和尚雪韻
　　迦葉師兄定眼開。度生何必待當來。攛掇普賢親助化。瑞花吹滿白銀臺。
　　    造牡丹
　　剪綵裁英工足誇。豪家春在梵王家。未明天地同根旨。淺紫深紅眼裏花。
　　    架東西廊
　　一柱分明拄一梁。東廊依舊對西廊。人人悉頼帡幪力。誰識檀門揮捨忙。
　　    龍形墨
　　神物千年形不燐。麝煤一笏製如新。宗門無復董狐筆。流落人間磨幾人。
　　    修水確
　　㳂溪分得碧潺湲。撥轉機輪不暫閑。傾出明珠何日了。大倉紅腐積如山。
　　    和相國大岳和尚中秋韻
　　往來端不爲閑遊。一月分耀萬水秋。堪笑未忘光境者。歸心長折大刀頭。
　　    和韻談空軒
　　一軒含攝十虚空。還在自家方寸中。格外玄談不干舌。檐前鐵馬吼天風。
　　    成山號（有序）
　　城平督上人清修謹愿克服師訓。寔抱道之士也。一昨胥會於高城客舍。請曰。古以字稱敬其名也。幸辱之字。予辭不獲。因進之曰。世有至徳要道。君子資焉。衆人棄焉。苟棄焉則小道蔽之敗徳隨之。所謂至者要者。於是乎替君子觀其然則痛自鞭勵督之責之。進之道徳而必至其成而止爾。今觀子之師所以命子者。其旨至矣。字之成山其可乎。山者艮也。畫也。止也。皆亦欲其有成功而止夫至善之域也。因贈禪詩一章以規以祝。
　　崇大雖關化工力。功虧一簣不完全。六年苦行得何道。雪嶺高寒壓五天。
　　    松堂
　　臨濟栽來钁頭重。徳山背却草鞋輕。看他眞正擧揚處。簷外老龍吟月明。
　　    悦巖
　　十分歡喜十分嶮。嶮處何如歡喜時。心境忽融開一笑。寒崖鐵樹也春姿。
　　    輝山
　　萬仭翠光晴掃空。分明削出玉芙蓉。試看半夜榑乘日。先照高高第一峯。
　　    悟菴
　　豁然去却礙膺物。何處烟蘿不可棲。簷外青山窓外水。見聞麼麼未嘗迷。
　　    心源
　　來脈纔通方寸裏。滔天勢自濫觴成。流傳竺土大僊旨。一派曹溪徹底清。
　　    華巖
　　千崖瑞氣藹優曇。中有空生宴坐憨。般若未曾譚一字。天香吹雨落毿毿。
　　    雲岸
　　片影何曾分彼此。從龍作雨遍天涯。一回到得無心地。不爲舟行相逐移。
　　    南英
　　不待薫風長毓深。少林春信徹花心。盧公元是新州客。五葉聯芳傳到今。
　　    東谷
　　卯地有神呼則應。靈光發越弗于提。曾從慶喜見阿閦。不許百川流向西。
　　    瑞林
　　欝欝蔥蔥喜氣新。滿園嘉樹芘陰均。試看一道祥光裏那個枝頭不帶春。
　　    退巖
　　進歩何如却歩時。懸崖撒手早須歸。一機峭峻深藏密。不許天花作雨飛。
　　    徳林
　　武田常盛居士乃甲州府君之令嗣也。肄業餘暇留神至道。從余求立雅號。因以徳林命之云。
　　忠孝傳家自有隣。蔭涼大樹轉留春。全憑夙植善根力。億萬斯年奕葉新。
　　    天用
　　陶甄萬物盡無遺。彫刻衆形非有私。徳合聖人功合道。有爲還是似無爲。
　　    龍江（奧州太守信興居士）
　　神劍躍波深處蟠。驪珠照水夜光寒。興雲須是雨天下。不許龎翁吸盡乾。
　　    芳林
　　法繁居士雖在韜鈴之家。辭翰清健尤長吏用。因此幙府嘉政玉帳奇策各獲其所矣。嘗留心於祖道。喜從方外之遊。隱然大法之扞城也。茲需別稱於余。余以芳林命焉。并以偈遺之。
　　少室峯前春意回。一華五葉自聯開。非唯繁茂多清蔭。大厦全憑梁棟材。
　　    琹江
　　嶧上貢餘誰所收。胡僧去後罕同流。向來一曲陽春調。散作蘆花兩岸秋。
　　    雲章
　　山川喜氣起氤氳。作瑞呈祥五色分。莫謂太平本無象。義天萬古煥斯文。
　　    一源
　　混成天地清寧際。流遠方知出處高。九野八紘無別派。須歸大海作波濤。
　　    壽岳
　　認得嵩呼萬歳聲。南山從此讓脩齡。只縁造化鍾神秀。勢壓千峯未了青。
　　    太初
　　生佛未分先一機。何曾造次落今時。威音箭射虚空破。劫外華開鐵樹枝。
　　    巨海
　　大千沙界一漚中。娑竭宮開幾許重。試看毛端呑盡處。滔滔萬派競朝宗。
　　    仲剛
　　一門昆季讓强健。勁氣寧容軟弱侵。遶指柔金未爲貴。渾鋼鑄就丈夫心。
　　    瑤海
　　龍宮藏裏夜明珠。窮底到時何所無。試看風休浪恬處。團團璧月上珊瑚。
　　    妙菴
　　神理精通玄又玄。幽棲占得白雲邊。圓明一性離諸相。山月松風夜夜禪。
　　    祥巖
　　慶雲瑞霧撥難開。誰敢懸崖撒手來。善現曾無般若説。天華容易積成堆。
　　    竺關
　　五天有路本縱横。防險立來添不平。碧眼胡僧難敢過。黄昏强自候鷄鳴。
　　    古芳
　　鷲嶺一枝年代懸。少林五葉蔓相牽。看來不是今時事。秀發威音曠劫前。
　　    定菴
　　靈妙如如體。三祇一念收。那伽無出入。山碧屋簷頭。
　　    題扇面龍
　　瑞龍山裏龍。頭角一何雄。欲降八荒雨。先來一霎風。
　　    題扇面鶴次先國師韻
　　伴僊蓬島游。聽法欓陰秋。粉墨尚千載。人生易白頭。
　　    鐵枴僊
　　噓雲拏鐵枴。側立海揚塵。一氣虚無裏。笑看身外身。
　　    送恭侍者
　　從師遊上國。問道出鄕關。壯業誠堪羡。此行非等閑。
　　題詩臨勝境。駐錫愛名山。頼有犀牛扇。清風天地間。
　　    送紀藏主之越
　　越兵圍未解。飛錫向何方。好把西來意。吟成北伐章。
　　一塵華藏界。五濁寶珠光。踏盡陰山雪。曇花綻鉢囊。
　　    造松次韻普明國師
　　刃下飛霜六月驚。祝融吹翠落前榮。離離嘉實三韓種。矗矗孤標五粒擎。鸐衆猶能聽法感。菟絲亦要託根貞。願言濟北蔭涼樹。僧史長留千歳聲。
　　    重陽次韻古劍和尚
　　吳地茱萸到口難。山廚煮餅勝龍肝。重陽九日菊花在。濟北三玄生鐵團。松下麻菇採香嫩。霜前橘柚帶微酸。江山縱有登高興。病骨何能禁早寒。
　　    次普明國師韻。寄新命天龍石屏和尚
    一舸東還離福城。孤峯頂上視雲生。夢魂不向塵中落。恩渥新從天上傾。句裏呈機平處險。腕頭有力泰山輕。龍天推轂在斯日。玉塵横揮四衆驚。
　　    送眞如仲華書記還越州
　　屹立三關要驗人。越州底用問重津。眞如法界廓無際。正脈心宗傳得親。北路寒梅山照雪。南池芳草水生春。待君再覲阿師日。覩史樓臺正鼎新。
　　    送大淳知客之越
　　萬松關外驗方來。勸客清茶鴆一杯。韓伯休論庭柏話。隱之元是翰林才。西山暮雨玄猿急。北路新霜白雁哀。想見乃師無縫塔。團團落落氣佳哉。
　　    次韻賀弘祥荆山長老
　　臥波老柏是何年。瑞世曇華今日縁。爲問錦衣旋里處。不知瑤鏡向誰圓。吟殘夜雨青燈句。望斷春風白雁天。更喜東山大開化。新豐洞水廣流傳。
　　    和韻相國寺鑄鐘
　　寰海今無波浪驚。鑄鐘銅若鑄山成。焔吹石炭灌金穴。勢鼓土囊融鐵城。揭示此方眞教體。足資聖代煥文明。耳聞爭似心聞好。莫認羅雲敲戛聲。
　　    次觀中和尚假山水韻。呈鹿苑常光國師
　　小開碧洛愛幽閑。近對翠巒怡老顏。法施曾從時雨望。高懷轉使古風還。誰尋勝概遊方外。須信靈源在此間。俗子那知仁智樂。胸中塵土積如山。
　　    次韻致賀永源雲谿師
　　揚廣異苗從古興。永源佳氣近來増。際空遠嶺千鬟緑。遶郭長江一練澄。毎對子韶論格物。自憑明教著尊僧。邑人聽法應欣慶。渡得舟航闇得燈。
　　    送桂侍者
　    阿城桂侍者乃我永泰法兄爪抹之兒也。丁丑春余承鈞命再濫萬年之初。命之侍于湯藥。亭亭儀刑衆皆拭目矣。今將職滿業成于以榮親。冐暑遠渉不憚厥勞。其志可尚也。謾説山偈以壯行色云爾。
　　當機三喚便相酬。鳳降朝陽鷹脱鞲。只爲慈親頻入夢。還從舊路覓歸舟。南州溽暑千峯雨。海國新涼五月秋。乞老投閑吾有日。他時依約碧山幽。
　　    次韻奉賀正續院舍利塔之成
　　百神拱護一禪翁。瑤塔重新速僝功。天上人間收不盡。湘南潭北話還通。赤烏盛事光前史。瑞鹿靈蹤復舊風。從此山中増勝氣。聖燈照夜萬毬紅。
　　    次韻建仁古劍兄席上
　　師兄説法古風還。肩上金襴映日斑。新有篇章誇老健。況遭鐘鼓樂清閑。烟光連砌牆隅竹。翠色撲簾樓外山。誰識同條那一句。面前猶隔萬重關。
　　    松月閣爲玄鑑師
　　老人宴坐松邊閣。最愛閣中風月清。靈籟有聲秋更爽。青藜無焔夜還明。六窓寂爾境倶泯。半榻蕭然心不營。珍重後身一宿覺。政堪證道舊歌賡。
　　    送就知客
　　  萬年就姪鴻臚美解。將歸雲中以榮厥親。鹿苑老癡壯其志。而餞以一偈云。
　　滿面春風驗作家。玻璃琖注雨前茶。丈夫標致有如此。故里錦旋良足誇。十柄靈鋒光宇縣。八雲神廟鎖烟霞。老來夢斷曾遊地。一偈餞行情未涯。
　　     送端侍者
　　  備城端侍者迺廣嚴室内高弟神足也。癸酉之夏道聚山中。執侍巾瓶甚勤矣。今秋職滿往覲醫王之方丈。謾説鄙偈以壯其行色云。
　　福原城外扣籌室。古路迢迢接舊京。百丈再參存世禮。馬師一喝沒人情。飛過野鴨羽毛整。抛去犀牛頭角生。輦寺歸來定何日。東籬黄菊發花明。
　　    送存中藏主
　　  惠日典藏存中上人乃傳芳門下大圓室内之高弟也。嘗從吾友三山師游者久矣。天資英邁文思愽贍。蓋後進之秀發者也。茲者大圓翁適領豐之蒋山聘。朝命既下將趨席下備于服役。而適予求贈言以行。予念翁與三山皆吾游之厚者。而上人之求亦勤矣。於其行也夫豈可無言乎。
　　而翁正赴名山聘。老矣斯文實起予。神彩驚人錦衣子。寵光照世紫泥書。龍宮祕典粲依舊。祖室傳芳宜復初。携手風前相別處。一池秋水落芙蕖。
　　    次相國觀中和尚重陽韻
　　駢闐龍象困鞭策。𡾋隗心胸未肯平。吐出貫華千偈富。氣含公鼎十分清。疎籬曉蘂催人老。短鬂秋霜吹帽生。風俗江南正相憶。栗糕交餉小爲情。
　　    送瓘書記
　　  慧瓘書記豫之產也。幼年離鄕觀光上國者二十三年矣。雙親在堂。勅歸甚嚴。理不容少留。倉卒登途。求警策之語。信筆塞其請。
　　父母非親親者誰。男兒不著老莱衣。江山萬里書頻到。二十三年方一歸。翳翳乘楡留晚景。離離寸草報春暉。莫憂囊橐乏甘旨。只恐家中有斷機。
　　    和韻謝天寧天倫禪師上竺一菴講師過訪
　　院深晝靜少人來。佳菊庭前帶露開。不有二尊枉神足。爲誰一逕掃荒苔。久欽輔教璉嵩筆。喜遇宗門遷固才。吾國山川靈異甚。好風十日送君回。
　　    送聞藏主
　　  等聞藏主謹愨通敏篤。志於道。蓋後進之中嶷然秀出者也。今春欽承國命將隨堅中禪師入朝大明國。求語。乃爲警策率述一偈。以勉其行云。
　　萬里南游隨使臣。觀光正際太平辰。石城虎踞山河壯。易水龍飛氣象新。撥草尋師先哲軌。皇華報國丈夫身。公私事辨歸須速。揩背他年切要人。
　　    奉同蕉堅大士韻。就贈龍溪知藏還日東
　　                      中印峯間叜如蘭
　　  普天率土莫非臣。仰見群星拱北辰。瘴海風濤隨處息。恩袍雨露賜來新。能持使節銜君命。暫托禪居寄客身。東國固知文物盛。大方那得謂無人。
　　    送順侍者隨兄芳藏主歸甲省母
　　春來頻夢樹萱庭。二子相將詠鶺鴒。遙念門閭偏有望。暮年菽水遠勞形。秉心莫作鎚沈井。利器當如刀發硎。不見雁門昆與季。雙飛千載動青冥。
　　    次韻答樹心翁
　　閑邊養拙臥岩扃。一語起予寛百刑。脱口玄談驚造化。盤空雄辯挾風霆。自知世味殊疇昔。老去故交如曉星。齒落臂枯頭轉雪。猶能雙眼爲君青。
　　    重用青字韻。餞心翁東歸
　　法旆來臨賁弊扃。陽和潜布釋陰刑。膏肓久念霑神劑。所聹新除聽洊霆。鵬鷃豈無同隊樂。參辰終作不比星。鹿峯層塔合尖日。六國人煙見轉青。
　　    次韻呈元章和尚
　　勝地初相招。清遊心自悅。矧茲秋節新。天朗風露潔。
　　金色老頭陀。意根久消歇。一彈獅子筋。調與衆音別。
　　斯道無疵瑕。萬古長空月。片片白衣雲。須臾即變滅。
　　    將往近縣。次韻奉別元章和尚
　　塵中心不展。物外足從容。名利是何物。醉人似酒濃。
　　古來枯槁士。甘爲臥壑松。雲山歌浩興。毫楮寫歡悰。
　　皎皎靈山旨。綿綿少室宗。飄飄素髮晚。壯業勿令慵。
　　    贈器之藏主回相陽
　　  鹿峯器之藏主蚤入東光之室。天資醇粹卓識精通。居然宗門之偉器也。今年辛酉春特自相陽來相從林寺荒寂之中。茲將言歸徵偈於余。感其道誼之篤。不敢以言語蹇澁而爲辭。遂爲書此以贈云。
　　圓覺海中月。如來藏裏珠。團團絶瑕纇。皎皎照昏衢。
　　喜君天質謝雕飾。炯若玉宇懸氷壺。封胡羯末何足比。名家自有千里駒。嚮來同守林中寂。禪榻夜雨秋燈孤。浩然又起東歸興。豈肯長繋如匏瓠。求法再入醫王室。欲攪東海爲醍醐。一喝當機[音*（巳/耳）]三日。鳳毛本是丹山雛。
　　    送乾機知客歸信陽省親
　　趙州禪在口唇皮。對客只道喫茶去。叢林浩浩爭商量。子細看來沒憑據。機也典賓居輦寺。端的不昧古人意。玻璃琖注曾阬春。能令人人知眞味。還向信陽城中行。不禁家親迫衰齡。金錫穿雲攀犖确。衲衣渡棧升青冥。千里跋渉未爲苦。落井秤錘須深懼。老我出言多傷慈。前路逢人莫輕擧。

　　眞讃
　　    釋迦出山相
　　蘆芽透膝鵲巢肩。氷雪堆中坐六年。忽暏明星下山去。果然竇八布衫穿。
　　    文殊大士
　　大智洞然。人人本有。前三後三。忒殺漏逗。描也不成。畫也不就。百億毛頭師子吼。
　　    草衣文殊
　　綠雲爲髮草爲衣。當日剛言七佛師。知是臺山采樵客。暮天風雨一簔歸。
　　    觀音大士
　　大士應身。蝶周倶眞。千江明月。萬國陽春。夜岸風生。海門潮落。盡聞不住。大用無作。
　　    徽宗觀音
　　宣和聖主即觀音。現國王身顯佛心。誓入犬羊群隊裏。黄金殿上綠苔深。
　　    魚籃觀音
　　提籃日日走紅塵。一掬腥涎六六鱗。只要時人貴酬價。不知綠髮過青春。
　　    蚌殼觀音
　　普門等現度迷頑。故落天厨御饌間。劈不開時親著眼。巍然一座寶陀山。
　　    地藏菩薩（二）
　　掌上一顆寶珠。手中六環金錫。衆生界猶未空。我願又奚所極。
　　踞菩薩乘現聲聞形。入定觀機悲智雙行。拔濟六趣提挈四生。本願力故正覺靡成。瑤珠耀子冥塗明。金錫搖子古風清。
　　    禮佛羅漢
　　能禮空時所禮忘。瞿曇只是面皮黄。好看三尺炊巾下。解脱深坑萬丈强。
　　    布袋和尚
　　榔栗横肩走市門。長汀烟水自朝昏。塵埃撲面癡憨甚。剛被人呼補處尊。
　　    栽松道者
　　栽遍青松雪滿顛。傳衣爭到杜多邊。當年曾借周家宿。一夢分成兩覺眠。
　　    牛頭融禪師
　　平生疎嬾老忘機。四祖還傳傍出衣。知道交從貧處斷。銜花百鳥背人飛。
　　    雪峯存禪師（二）
　　鰲山雪夜眼難開。蠱毒鄕添醉後盃。接得雲門跛脚子。無端勾賊破家來。
　　三登九到困途遙。夜雪鰲山魂也消。流出胸襟無一字。海潮聲撼洛陽橋。
　　    明教嵩禪師
　　上書閶闔[馬*求]宸襟。輔教言如千日臨。四百季來無此作。月明只有老龍吟。
　　    天衣懷禪師
　　高樹雲門五代幢。從他人議葛藤椿。誰知父子不傳妙。寒雁影沈秋一江。
　　    裴相國
　　傳斷際心毘聖明。施霖雨手活生靈。何須鍾鼎銘勳業。十二烟巒萬古青。
　　    先正覺國師
　　五代帝王之師表。萬古道徳之淵源。慈威兼備。福智兩尊。隨處法幢幻出覩史之宮殿。當機施設結盡衲僧之怨寃。揮慧劍子摧魔壘。懸佛日子破群昏。曠劫眞風凛然在。頂門正眼耀乾坤。
　　    南院國師
　　帝王師表。佛祖寃家。滅常照之眞燈。頓開正眼裂佛心之教網。別立生涯。獨秀峯前涌出覩史宮殿。歸雲洞裏變化大澤龍蛇。讃之不及。徳無以加。夫是之謂南院國師規菴大和尚。摧魔軍之壁壘。増祖道之光華。吁盛矣哉。
　　    智覺普明國師
　　國師之徳不可得讃。國師之道不可得窮。據萬乘師表之極位。恢三代祖父之家風。瞻彼龜山龍阜法席。巋然覩史夜摩天宮。覆一簣以壯萬年之基業。挿莖草以建寶幢於覺雄。福慧兼備宗説共通。若非古佛降跡來。致宗教尊崇。則奚以如是之隆耶。森森喬木西山麓。潭北湘南氣象同。
　　    清溪和尚（清白寺供養）
　　風骨清於寒巖古檜。襟懷芳似深谷幽蘭。正覺室中親傳心印。獨秀峯下牢立玄關。有時逞十分峭硬。有時用一味軟頑。一音演説五處住山。抛大千於方外。驅萬象於筆端。清白家風凛猶在。叢林千古與人看。
　　    南禪佛照慈明禪師爲勝古幢讃
　　萬仭龍門電激雷奔。惟師之玄言。天下禪林氣象雄深。惟師之胸襟。累頒九重綸音。據猊床而揮塵尾。丕承三會家業。指蜂桶而證羊腔。拈來乃祖鎖口訣。掃空諸方葛藤樁。回狂瀾於既倒。扇玄風於遐邦。但用軟頑一著。能使魔外歸降。天生一種滅胡族。萬古巍然最勝幢。
　　    鐵舟和尚
　　襟宇瀟洒。徳陂汪然。參遍南方知識門頓忘所證。決擇西來祖師意肯諾不全。傳心印於三會室内。振玄綱於萬壽堂前。大洋海裏走馬。鐵圍山上駕船。八博晋鋒妙難傳。龍光長射斗牛躔（塔曰龍光）。
　　　  前住臨川默翁和尚（二）
　　號令霜嚴。迅機電掣。拈本分之鉗鎚。碎玄妙之窠窟。參天龍禪。兮入室操戈。觸黒蛇毒子仰天叫屈。痛定起來展廣長舌。寶陀巖前梵音閣上。潮吼天風。默翁和尚。
　　未見正覺。關西布裙索價遼天。及見正覺川裏烏喙流毒遍地。竹篦下喪盡生涯。樺來唇動觸忌諱。揮塵對北闕之主。快哉舌本翻瀾。垂綸掣南海之鯨。從他鉤頭無餌。坐白花巖上之月明。回枯木堂中之和氣。正宗滅向瞎驢邊。方知寃家無處避（爲滅宗西堂賛）。
　　　  前天福先覺和尚爲宣首座賛
　　峻辯如甘露滅。多智似遠錄公。但知把柁逆水。不解張帆順風。恢興三會之家業。歌徹中峯之脱空。正覺山中開基眼空寰海。藏密菴内高臥氣吐長虹。頼有衝樓跳竈子。塵塵宣説佛心宗。
　　　  碧潭和尚
　　雅量海闊。襟懷春融。佩毘盧印。傳正覺宗。甚深祕處。萬象饒舌。最淺略時千聖詞窮。五瓶法水浸爛佛祖。四爐寶𤉣烹煆虚空。留得堂堂大人相。西山秀色摩蒼穹。
　　　  祖峯和尚
　　灑然風度卓爾高標。金鳳離巢翱翔乎三千佛國。溟鵬展翅變化乎九萬扶搖。豈惟眼空佛地祖位。抑亦調高咸池簫韶。屡提住山鈯斧。到處劈蔑束腰。枯木堂中回三春之和氣。白花巖上震四辯之海潮。塵塵普光明殿。刹刹物外逍遙。虚空呈露大人相。妙手僧繇也叵描。
　　　  雲溪和尚
　　唱脱空歌用翳睛法。三坐道場一雨普洽。點胸扶起弘濟之宗風。唾手恢興寶覺之家業。智海汪洋。氣宇岌崇。萬季峯前急翻身。無限清風動六合。
　　　  温中瑜和尚
　　永元喬木。禪居棟梁。超越十地階級。宴坐千光道場。勝幢所莅徳音孔揚。中峯三尺黒蛇。敲出列祖之骨髓。南閩一滴蠱毒。爛盡衲僧之肝腸。臨行連寫數萹偈。遺下叢林發耿光。
　　　  前淨妙正翁和尚
　　入淨妙國振佛心宗。一機透脱千聖避鋒。挑禪居之眞燈而燈燈無盡。傳雞足之衣法而法法圓融。畫而不似。状而不同。堂堂獨露大人相。若木枝頭海日紅。
　　　  汝霖和尚
　　提文字印轉正法輪。兩蛇一手弄。腕頭重千鈞。雙峨峯前偉哉。翻身師子鹿王門下獲個獨角麒麟。振策遊大明新朝。則一語契萬乘之主。繼踵登覺雄師席。則大縁合上宰之臣。著書可排歐陽韓子。調高如歌白雪陽春。當機擲下金膏筆。盡十方空文彩新。
　　　  前興國藏海禪師
　　法燈的裔佛慧眞孫。克傳家業如水有源。靈鷲峯前拈華之旨大顯。黄龍潭裏溜天之浪自翻。一句全提空劫外。摩醯正眼耀乾坤。
    　  大像嘉禪師
　　松筠之節氷雪之襟。探七閩勝而飮蠱家水。聚九州鐵而鑄方寸心。徹叟室中如麟如鳳。龍瑤山頂爲雨爲霖。激天源一派之流。溜天浴日。續大燈萬丈之焔。輝古騰今。嶽色横雲青未了。故家喬木正蕭森。
　　　  柏庭祖首座
　　夢熊殿裏產麒麟。小釋迦文應世身。佛國乾坤饒氣象。神州草木益精神。學優曾究天人理。語妙堪迴造化鉤。老柏不移四時節。萬年翠鎖一庭春。
　　　  光嚴鳳山和尚其小師比丘尼了春感夢求賛
　　描兮描不得。畫兮畫不成。鳳山眞面目。獨露太分明。夢中更説夢。忒殺得人憎。佛性室中龍驤虎驟。光嚴堂上電卷雷奔。潙山勘過劉鐵磨。摩醯正眼耀乾坤。
　　　  前鹿苑海印幢禪師
　　禪心月皎道貌永枯。視世如幻。爲法忘躯。明珠藏光於驪淵。必爲人所獲也。曇花現瑞於鹿苑。豈非時有遭乎。傳鎖口之眞訣。究心宗之玄樞。蓋夫碧落之碑。無贋本者也歟。
　　　  西岸開基大徹鈍和尚
　　儀形岳立辯慧雲興。打就鐵船蚤泛圓覺之海。歴遍叢席親傳祖室之燈。閎其内肆其外。青於藍冷於水。鑪韛大開。諸子如金之躍冶。度門旺化。衆材如木之就繩。剏業千年西岸上。照天金碧湧層層。
　　　  鼎巖銘書記
　　東洲跨竈之子。大應的骨之孫。觀光壯遊輦轂。衣錦蚤榮里門。掌外記於龜山。翰苑花綻振玄辯於猊座。口海瀾翻。既能妙年而聞道。孰曰半途而摧轅。海印光中全體露。叢林千古典刑存。
　　　  長興尼寺愚岳賢長老壽像
　　正偏不觸當頭諱。愚岳巍然面目彰。仁叟室中傳祖印。報恩堂上振宗綱。揭開寶鏡淨無垢。磨瑩戒珠圓有光。試向夜明簾外。看壽星長照紫微傍。
　　　  高節居士特以壽像求予著語。書以塞其請
　　據方伯位握將帥權。雄略可以折衝千里。威名足以坐鎭三邊。以是讃公公以爲不然。似僧。非僧。似俗非俗。神臂弓兮報佛祖之寃。鐵鏟禪兮鑄通身之錯。以是毀公公不以爲辱。也不毀。也不讃。菩魍薩魎何喜何嗔。毀也得。讃也得。莊周蝴蝶孰夢孰眞。峨峨越山篤生偉人。凛凛高節不緇不燐。功名萬古經綸手。助轉如來正法輪。
　　    武州太守桂巖居士
　　徳容春温。從之遊者未嘗覺其機密。正色冬凛。望之畏者未嘗覩其室虚。動而恒靜。親而若疏。樹旗𣄢以臨邊。威震夷狄。坐廟堂以論道。信及豚魚。遂能擁幼主於危疑之際。全神器於分崩之餘。彼方烏合而螘聚。吾乃霆掃而風除。人徒見成績於今日。而不知予手之拮据。迄乎大縁夙契投機雲居。弄西河獅子。躍濟北瞎驢。殺活自在縱横卷舒。宿師老衲有所不如。然則致君與利民。豈非道眞之土苴也耶。
　　    故濃州太守高岳居士
　　高標岳立。雅量海深。入普明室傳本妙心。烈烈忠義。揚揚徳音。瞻彼越上。甘棠作陰。
　　    賀州太守東岳居士
　　瞻彼東岳。屹然高標。天鍾神秀。特立聖朝。忠謇諒直。氣摩雲霄。究上乘旨。玄悟超遙。儒釋不二。一箭雙鵰。擴仁惠物。治道孔昭。古誰似之。伊鄭之僑。

　　自讃
　　    征夷大將軍從一品大相公。繪予陋質以徵著語。謹應鈞命露醜拙爾。
　　鈍牓状元戲場參軍。崇飾街談巷説。排斥魯誥竺墳。機境在前見如不見。毀謗隨後聞如不聞。大明立極主。本朝賢相君容得箇樣閑漢。畢竟直甚分文咦。萬年山頂演宗旨。玉帳清香四海薫。
　　    勤書記請
　　儞也勤我也怠。師資道果何在。我眞絶海無是絶海。若有是者則二絶海。點綴空中墨彩。寫出雪裏芭蕉。仁義道中禮拜燒香也不消。
　　    慧林薫長老請
　　矌劫奔波五濁塵。頭頭昧却本來人。今秋轉覺山容瘦。珍重本來清淨身。
　　    妙令都寺請
　　靈龜背上卦文露。判得生涯西又東。任運騰騰胡亂過。鉢盂有口噇虚空。噇虚空吐出。陳年栗棘蓬。
　　    禪人請（四）
　　幻化空質。何堪繪哉。十分相肖。滿面塵埃。
　　胸無窖子。口説脱空。萬年峯頂。鴉臭當風。
　　靈龜山中錯傳鎖口之訣。護龍河上謾賦落韻之詩。擧措一味麁𥺊。不學些子威儀。倒把一枝無孔笛。順風吹了逆風吹。
　　法界即我性。萬象即我眞。撲破秦時鏡。摵碎自家珍。菩魍何喜。薩魎何嗔。咦鼻孔依前搭上脣。

　　後小松帝宸翰
　　尊其徳樂其道。必建稱號以示天下後世。乃是古今之通規。而國家之盛典也。朕聞。前住相國後住南禪絶海和尚。紹圓照之緒。承正覺之宗。徳溢寰區。澤被殊域。所謂儀範佛祖師表人天者也。其諡可曰佛智廣照國師。
　　應永十六年九月十四日
　　稱光帝加號宸翰
　　朕聞。昔在曆應康永之間。發大願力痛救末法之弊。具大辯才。普應十方而無礙者。夢窓正覺國師而已。升其堂入其奧。親獲本有清淨之心印。印定萬像於方寸。陰翊四海同文之聖治。乃佛智廣照國師也。茲恨生晚不及瞻其光儀矣。昨迎慈像於内殿。頂戴衣盂於眞前。自非特立稱號以表示天下。無以昭慕道欽悳之意。先是己丑歳上皇既賜大諡。今加徽號宜曰淨印翊聖國師。
　　應永二十三年十二月日

　　佛智廣照淨印翊聖國師年譜
　　建武三年丙子。師諱中津。字絶海。字乃全室和尚所命。自號蕉堅道人。土佐州津野人。父藤原氏。母惟宗氏。祷五臺山曼殊像。夢授劍有身。吉祥而誕。實丙子歳十一月十三日也（云云）。
　　貞和四年戊子。師年十三歳。烏頭而列天龍籍。正覺移而養老于西芳精舍。師時時往侍之。適月夜勵聲唔咿。正覺定起燈下呼來試之。師輒掩卷暗誦琅琅。如壑水之奔注。正覺云。此兒他日必爲禦侮之器者。宜在叢林文字。徒可使役于茲哉。師固請曰。見性在文字哉。執侍左右素願也。正覺奇其言。
　　觀應元年庚寅。師是歳剃髮作沙彌。正覺時在西芳寺。命雲居葩首座曰。俾童蒙可執侍左右者來。師在旁聞曰。某以執侍爲幸也。乞自行。葩公詳之。師又侍正覺於西芳寺。正覺一日講圓覺經。講畢而諸衲在相誥問未決。師在旁敢告以正覺所引之釋所講之義。不謬一字。如指掌。衲子驚告碧潭。潭驚甚而白正覺。正覺於此召師驗之悅。師自是入室。凡毎見徵誥應答如響。云子他日能支臨濟者歟。厚自受耳。
　　二年辛卯。師年十六歳。爲大僧。師在天龍一夏百日之間。毎日四更一點坐禪。後徒跪而詣法輪。燒香禮拜。雖風雨不怠之。蓋專祈進白業無魔事也。
　　文和二年癸巳。師年十八。掛錫於東山建仁。與信義堂怙先覺勳月舟壽天錫等。同慕龍山和尚之高風。往而依之。次大林和尚董東山席。俾師登侍藥職。師凡隷東山恰閱一紀。雖風雨寒暑未曾怠禪誦。毎更主法住持。皆美而爲精進幢爾。
　　三年甲午。是歳師年十九。建仁東堂放牛和尚結制冬至。必先庚三日設齋。就八坂法觀寺請五頭首。逐一登座説法。差僧問禪。而牛立座下證明。歳以爲常也。一歳隨例亦然焉。不差問禪之人。唯師一人光伴耳。及乎第一座之升座。放牛向師鞠躬問訊云。煩侍者俾問禪也。師辭不獲。出衆問話。機辯捷給。流輩改觀。次毎四頭首之升座。放牛亦命之如前。師横機無所讓。愈出愈奇。於是一衆靡然爲之歎服。叢林喧傳以爲口實。
　　貞治三年甲辰。是歳一策翩然有關東之行。萬壽石室玖公以偈餞云。仲靈蚤歳出鐔津。五百年來間世人。蠧簡陳篇消白晝。紙衾瓦鉢樂清貧。非唯廣城海中寶。便是諸方席上珍。拓出東山左邊底。何妨侍者續芳塵。建仁別源支公有送行偈。文繁不錄。到相州省法兄義堂信公於南陽。遂助化於建長法兄青山和尚。次佛滿禪師大喜忻公視福山之篆。盛開法席。師在佛滿會下。以上流見賞異之。關東都元師瑞泉寺殿。以法門昆仲厚禮遇之。
　　四年乙巳。師年三十歳。當此時忻公力革囂風。凡叢林職事非徳不擧。率試以提唱偈頌。特拔典藏鑰。次以却來遷侍香。
　　應安元年戊申。師三十三歳。大明洪武元年二月。航溟南遊。寓杭之中竺依全室禪師。甚器重之。命俾作燒香侍者。後復又轉藏主。師登于靈隱。謁于道場。周旋於用貞良公清遠渭公之間。師甞自謂曰。余入大明最初依清遠於道場。以侍局命。辭不就。遂依中竺季潭和尚（云云）。其後師未爲中竺藏司前。良用貞引以靈隱書記。辭而不就。故了堂一公賜師偈。有展開佛手伸出驢脚之句。雖不就職用黄龍南事歟。偈曰。展開佛手。伸出驢脚。露柱燈籠。築著磕著。特爲此事。參尋布單。枉教賣却。一顆如來藏裡珠。日用靈光常烜赫。中竺津藏主決此道。袖紙徵語。書前偈以贈云。前天童芥室唯一。
　　四年辛亥。是歳登徑山省全室和尚。延以後堂首座。師辭不就（云云）。
　　永和二年丙辰。師四十一歳。大明洪武九年春正月。太祖高皇帝召見英武樓。問以法要。奏對稱旨。又召至板房。指日本圖。顧問海邦遺跡熊野古祠。勅賦詩。詩曰。熊野峯前（云云）御製賜和曰。熊野又賜以僧伽梨。鉢多羅·茶褐裰·楖栗杖·并寶鈔若干。詔許還國（云云）按正覺國師碑銘序。其略云。洪武八年秋七月。日本國遣使者來。考功監丞華克勤奏曰。日本有高僧夢窓禪師。其入滅已若干年。而白塔未有勤銘。其弟子中津法孫中巽。有慕中華文物之懿。特因使者而求之（云云）宋濂爲之文（云云）。
　　康曆元年己未。冬十月法兄普明國師招師館于龜山雲居菴。性海見和尚主天龍席。十二月請師居第一座。至明年春美解。
　　二年庚申。師歳四十五歳。春赤松氏將法雲聘師。擧汝霖佐公代之。秋以鈞選開法甲斐州乾徳山慧林禪寺。九月初三日就龜山雲居菴受請。十月八日入寺。凡在京師相陽。有名之英衲雲集。寺屋殆乎無所容。師不拒之。孜孜誘掖也。學徒參叩。禪宴餘暇請而講法華楞嚴圓覺等。緇素聽衆汎溢矣。蓋師旺化權輿于此矣。
　　至徳元年甲子。師四十九歳。師力任宗柄。議論公評剌擧無所避。適以直言忤相公之旨。師長揖而去。夏六月隱于攝之錢原（云云）。
　　二年乙丑。師四月始到羚羊谷牛隱菴（云云）。是歳秋伊土讃阿四州總轄桂岩居士。厚禮邀師。七月末到讃州。居士郊迎且安置于普濟院（云云）。居士於是將新創寺。偏巡邦内相攸。爽愷而獲之阿州。其爲境殆乎天慳地祕之勝也。居士意嘉之。居士乃親躬搬土築基。其主山形似寶冠。因名寺曰寶冠。山曰大雄。請師爲開山始祖（云云）。冬十月准三宮大相國悔往愆。而命慈氏和尚發專使徵。師固辭以疾。十一月大相國親製手書。賜四州總轄。命以徵師。居士即命駕夜。到寶冠諭大相國之命。涕泣曰。法門汚隆陋邦安危係師之出處。師不獲已而廼促裝而上道。前一日門人妙勤謂人曰。昨日夢。師跨紫色師子王運行天下。妙勤手把其覊勤。翌日大相國請書至。十二月以鈞命董等持寺席。二十五日入寺。先是七日讃州宇多津旦過菴明了夢。武州命曰。余甞持觀音像。在京師。汝往而取來。明了受命往。恍惚之頃入一山門。四顧勝絶岩窟中有白衣觀音像儼坐。負其尊像歸奉武州。寤以爲瑞夢。其翌日武州召明了命。以延師於攝之羚羊谷。了奉使到羚羊谷。則其境致與前所夢符焉。明了私意益異之。後往往謂之人。明了有道衲也。
　　三年丙寅。二月十二日義持誕生。一日慈聖龍湫和尚陪師説法之席。湫感喜而不覺承睫云。先師説法體裁有之。遂將正覺國師法衣一頂贈之師。
　　嘉慶二年戊辰。春正月九日師於三條宮第始講金剛經。到十九日講了。同二十三日香嚴芳林太夫人請師講圓覺經。至月尾講了。皆鈞命也。
　　明徳二年辛未。是歳七月十六日退等持寺。移住北等持院。以公命也。向在京等持寺。日。大相國適到師室内。親乞師所常著安陀衣而奉持之。是冬十二月晦日。藩臣謀反戰於内野。官軍利敵陣敗。朝野歡呼大賀昇平。禪林諸老倶入幕而賀焉。太相國著法服相見。以手擧畛衣云。亡敵乃衣靈驗也。夫相公所以崇信師者可知。
　　四年癸酉。是歳夏中師於花御所日日講首楞嚴經。常光并諸尊宿伴講席。
　　應永二年。一日太相國依十牛圖請益宗旨。師云。宗門直指之旨非紙墨言説所能也。然古徳十牛之設。爲中下機强立無途轍中之途轍。而顯無功用之功用也。説始自尋牛終至人牛倶忘。及入廛垂手。師云。此是相公自己本地風光。非從人得。得後只是叩門瓦子而已（云云）。師肆辯引譬剴切也。不備錄。太相國頗得至訣。遂請師手書梁山廓菴十牛圖叙并偈。命工繪之所常居禪觀之室壁。貼叙偈於上。公暇覽之乃爲修禪之資。
　　八年辛巳。師歳六十六。檀命强起而復住相國寺。乃第三次也。七月十六日就鹿苑院受請。以寺位陞爲五山第一也。八月十一日入寺。兼領鹿苑院。按大周和尚同門疏序曰。寺乃以辛巳某月日。官命陞位于五山第一。而復起吾前南禪海翁大禪師於鹿苑。以住持焉。眂篆本寺。今當第三次。往歳再命之日入大殿。而有已説今説當説還我廣長舌相之語。吾輩竊相謂曰。禪師必當三據茲席。敷演大教代佛揚化。而今其言驗矣。抑亦此擧不是獨賢勞禪師欲増重其山也。内外相須者如此（云云）。十二月乙酉。辭世頌曰。虚空落地。火星亂飛。倒打筋斗。抹過鐵圍。平日所常課者圓覺首楞嚴。師自謂。我甞閱首楞嚴有失咲之分也。
　　應永三十年癸卯秋八月日    小師妙祈撰

　　文化十二年乙亥臘月八日

　　日本絶海禪師初住甲州惠林三住相國承天四會語錄。其弟子等聞請跋。予以老辭之不獲。因閱而觀之。其提唱峭峻。機鋒敏捷。策勵學者尤爲諄切。正覺國師稱其必能振起臨濟宗風。信不誣矣。
　　    永樂二年正月望日
　　        徑山比丘心泰書時年七十有九
