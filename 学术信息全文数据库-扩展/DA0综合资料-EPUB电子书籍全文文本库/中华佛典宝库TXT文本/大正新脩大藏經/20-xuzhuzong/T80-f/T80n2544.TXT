　　《大正藏》第80卷No.2544

　　No. 2544

　　聖一國師語錄

　　佛唯說而已。不結集矣。結集者諸子之事也。我慧日祖說法可盈海藏焉。諸子之多宛如耆崛焉。然皆早敷化於四方。不遑結集矣。有忠首坐者。謂予曰。吾祖貫花無綴緝者。歲已半百。更加數年。恐微言之絕乎。師有意哉。予曰。兄與予共貽厥也。我言結集者。諸子之事也。予豈敢乎。曰結集者誰曰妙德大龜及慶喜也。曰慶喜嗣阿誰。曰嗣大龜。曰寧非孫謀乎。曰似則似矣。是則未是也。曰若有似者。亦庶幾焉。予不得而拒。纂集竟。告曰。今之所得者。蠧簡殘編也。豈能共收並畜乎。所謂仙官勅六丁。雷電下取將。流落人間者。太山一毫芒也耳矣。方今天下緹衣十襲惠日手澤者多矣。兄者遍參人也。或江或湖。剽聞切問糅此册焉。元德三年二月初五日。三聖孽孫（師鍊）敬序。

　　聖一國師住東福禪寺語錄

　　三聖嗣孫師鍊校纂
　　元旦上堂。禪非意想。立意乖宗。道絕功勳。建功失旨。新年消息。不動纖塵。應節納祐。慶無不宜。若作佛法商量。喚鐘作甕。若作世諦流布。平地喫交。大衆還委悉麼。孟春猶寒。歸堂喫茶。
　　無準忌拈香。我昔行脚。航海梯山。拖泥帶水。遍歷南方。當時五髻峯頭。不覺撞著這老師。遭儂毒手。無回避處。眼上安眉。蕩盡生涯。直至如今。無言可說。無理可伸。而今對衆。盡底揭翻。擧香云。劫石有消日。此恨幾時休。
　　浴佛上堂。悉達太子。法身示現。今日誕生。淨飯王宮。九龍吐水。沐浴金軀。地涌金蓮。捧承其足。普天匝地自矜伐。無端開口獨稱尊。具足大人相莊嚴。施作微妙大佛事。且作麼是大佛事。良久云。下座普請露柱燈籠。同入如來香水海。助這老子。轉大法輪。
　　結夏小參。靈山密付。少林單傳。機機相投。言言相契。以大圓覺。爲我伽藍。身心安居。平等性智。九旬禁足。三月護生。守蠟人氷。憐鵝護雪起大精進。發大勇猛。秉智慧劍。一往直前。有學無學。一切皆殺。殺一切已。見山是山。見水是水。全體恁麼來。全體恁麼去。總無許多路布葛藤。正恁麼時。呼作衲僧本分事得麼。萬仭懸崖須撒手。大千沙界現全身。
　　復擧德山示衆云。老漢見處。佛也無。祖也無。達磨大師是老臊胡。十地菩薩是擔屎漢。等妙二覺。是破戒凡夫。菩提涅槃。是繋驢橛。十二分教。是鬼神簿拭瘡疣紙。四果三賢。初心十地。是守古塚鬼。自救不了。拈云。德山得逸群用。明辨古今。提振綱宗。誘掖後進。拈拄杖云。雖然如是。被老僧拄杖子穿却鼻孔直得無出氣處。衆中莫有出氣底麼。卓一下云。具眼者辨取。
　　結夏上堂。高超十地。不歷僧祇。物我一如。身心平等。不與萬法爲侶。不與千聖同途。全提佛祖大機。獨露人天正眼。直居孤峯頂上禁足。却向十字街頭垂手。殺活自在。擒縱縱横。且道還有應聖制分也無。良久云。日用無回互。當機有卷舒。
　　解夏小參。大機大用。自在縱横。不帶千聖機關。不墮諸祖窠窟。淨裸裸絕滲漏。赤洒洒無覆藏本地風光。本來面目。言發非聲。和言撃碎。色前不物。與物倶融。打開布袋口。撃碎鐵門關。提吹毛劍。南來北往。田地穩密。步步踏實。且道如何是踏實地底一句。不喜蠟人氷。何憐鵝護雪。
　　復擧文殊三處度夏。至自恣日。迦葉欲白槌擯出。纔擧槌。便見百千文殊。世尊問迦葉。汝欲擯那箇文殊。迦葉茫然。拈云。三箇老凍儂。一人圓陀陀地。一人曲彎彎地。一人黑漆漆地。子細點撿將來。一得一失。
　　解夏上堂。擧僧問雲門。初秋夏末。前程若有人問。未審對他道什麼。門云。大衆退後。僧云。過在什麼處門云。還我九十日飯錢來拈云。這僧用劍刃上事。雲門具殺活手段。諸人還會麼。良久云。不如無事好。便下座。
　　開爐上堂。今朝應時節。東福開圍爐。三世諸佛。四聖六凡。情與無情。盡向火焔裏。共轉大法輪。有耳者聞。有眼者見。灰頭土面。衲帔蒙頭。照顧眉毛。歸炭裏坐。且道有爲人處也無。若又不會。問取丹霞和尚。
　　冬至小參。朕兆未分。虛空無背面。一氣已動。萬象自崢嶸。晷運推移。日南長至。向本分田地。撥轉向上機。一段家風。輝騰今古。釋迦彌勒。無路退身。臨濟德山。目瞪口呿。千里萬里無片雲。擬議不來三十棒。正恁麼時。諸人還委悉麼。群陰消剝盡。來日是書雲。
　　復擧僧問疎山。如何是冬來事。山云。京師出大黄拈云。疎山明立信旗。密排陣敵。不犯鋒鋩。收放自在。雖然如是東福若有問冬來事。劈脊便捧。何故殺人刀。活人劍具眼底辨取。
　　冬至上堂。寒暑變遷。一陽來復。百昌萌動。劫外開花。竪起拄杖云。老僧拄杖子長多少。良久云。一冬二冬。叉手當胸。
　　臘八上堂。黄面老子。正覺山前。謾覩明星。打失眼睛。從古至今。承虛接響眼裏撒沙。漏逗不少。畢竟作麼生。各請上殿炷香禮拜。宜著眼看黄面老子面皮厚多少。下座。
　　除夜小參。一機未露。毘盧元是凡夫。萬法摐然。普賢得其境界。遍界不曾隱改故換新。東村王老。爆竹燒錢。驅神逐鬼。千聖拱手。天魔潜蹤。全體恁麼來。全體恁麼去。步步踏實地。句句透根源。通箇安排。應箇時節。驀拈拄杖卓一下云。還委悉麼。一聲雷發動。蟄戸一時開。
　　復擧僧問香林。如何是衲衣下事。林云。臘月火燒山。拈云。香林撥轉關捩。踏翻路頭。這僧耀古騰今。歸家穩坐。且道如何是歸家一句。覿面若無宗正眼。回頭只見翠山巖。
　　上堂。十方佛土中。唯有一乘法。更喚作得禪道佛法麼。若言作得。打失一雙眼睛。若言不作得。千古下作人笑端本色行脚人。須具行脚眼始得。且道如何是行脚眼。行到水窮處。坐看雲起時。
　　上堂。棒頭取證。落塹墮坑。喝下承當。承虛接響。向上向下。轉更瞞頇。說妙說玄。和泥合水。正恁麼時。行不動塵。語不動脣。直須到大休大歇大安樂之場。若也不會。問取當來彌勒慈尊。
　　上堂。萬機不到。千聖不携。把斷要津。不通凡聖。雖然如是。不免放一線道。向第二義門。無言處演言。無相中現相。始終一貫。前後無差。恁麼告報。諸人還甘麼。三生六十劫。
　　上堂。本色衲僧家。須具行脚眼。若未具行脚眼。落二落三了也。且道作麼是行脚眼。良久云。朝看東南。暮觀西北。
　　上堂。擧古德云。說得一丈。不如行取一尺。說得一尺不如行取一寸。雖然如是。東福不然。說也說不得。行也行不得。何故得意忘言。猶揚家醜。寧可截舌。不犯國諱。
　　上堂靈山獨付飮光。少室單傳可祖。黄梅半夜授衣。臨濟臨行付屬。東福門下。無密傳付屬底事。今日普爲諸人。直示這箇事。且道與古人有優劣麼。各宜著眼看。
    上堂靈鷲峯前。白雲靄靄。少室巖畔。白雪皚皚。驀拈拄杖卓一下云。瞿曇說不盡處。祖師提不起底。山僧對衆。八字打開了。也諸人還見麼。又卓一卓下座。
　　上堂。擧乾峯示衆云。擧一不得擧二。放過一著。落在第二。雲門出衆云。昨日有人從天台來。却往徑山去。峯喚維那云。來日不得普請。拈云。乾峯無陰陽地。露箇消息。雲門袖裏藏金鎚。高持祖印。頭正尾正。始末相符。敢問大衆。有這般底麼。若無歸堂喫茶。
　　上堂。擧僧問九峯。如何是不遷義。峯云。東生明月。西落金烏。僧云。非師不委。峯云。理當即行。僧禮拜。峯便打。僧云。仁義道中禮拜何咎。峯云。來處不明。須行嚴令。拈云。九峯以的奪機。嚴令當行。這僧向劍刃上。能辨曲直。互傾肝膽。各出毫芒。騰古出今。騎聲蓋色。大衆還委悉麼。試請辨別看。
　　上堂。第一句下薦得。佛祖乞命。第二句下薦得。人天膽落。第三句下薦得。虎口横身。坐斷毘盧頂不禀釋迦文。不帶聲色。不落見聞。東福不敢囊藏被蓋。八字打開了也。遂擧拂子云。還見麼。擲下云。分明記取。
　　上堂。動絃別曲。葉落知秋。提向上鉗鎚。開作家鑪鞴。德山棒無下手處。臨濟喝啓口不得。正恁麼時。如何通信去也。良久云。犵獠舌頭三千里。壺中日月自分明。
　　上堂。月生一。乾坤廓落。大方無外。月生二。師子奮迅。象王回旋。月生三。蟭螟眼裏。大鵬翻身。所以道向上一路。千聖不傳。學者勞形。如猿捉影。拈拄杖卓一下云。有意氣時添意氣。不風流處也風流。
　　上堂。妙性圓明。離諸名相。本來無有世界衆生。因妄有生。因生有滅。生滅名妄。滅妄名眞。喝一喝云。黄面老漢。當時若下得這一喝。免得許多漏逗。何故既是圓明離相。妄從何起。眞從何生。若恁麼見得徹去。山河大地。萬象森羅。四聖六凡。情與無情。不消一捏。敢問大衆。即今是什麼時節。擧拂子云。盧舍本身全體現。當機直下沒纖毫。
　　上堂。擧金峯示衆云。老僧二十年前有老婆心。二十年後無老婆心。時有僧出問。如何是二十年前有老婆心。峯云。問凡答凡。問聖答聖。僧云。如何是二十年後無老婆心。峯云。問凡不答凡。問聖不答聖。拈云。金峯顯大機發大用。這僧玉轉珠回流通正眼。雖然如是。東福不然。當時有恁麼問。劈脊與一棒。何故達者先知。賢明早悟。久立珍重。
　　上堂。不是目前法。亦非心外機。直下絕承當。當陽無向背。提持祖印。荷負宗乘。覿面相呈。更無餘事。正恁麼時作麼生。撥開向上一竅。千聖齊立下風。
　　上堂。孤峯頂上眠雲。十字街頭垂手。全機大用。觸處見成。溢目清光。貫通今古。一塵含法界。一念遍十方。淨裸裸無遺。赤洒洒全露。出沒自在。不隔纖塵。雖然如是。更須揮金剛王寶劍。直截根源。當陽顯露。不者也周由。正恁麼時。不依倚一物一句如何道。萬象之中獨露身。百草頭邊著著親。

　　法語
　　示空明上人
　　祖師直示。無殊方便。放下諸緣。休息萬事。晝三夜三。守看鼻端。纔涉境界差別之時。只擧話頭。不作佛法想。不作破除想。不用存心等解。不用情生疑殆。沒理路。沒滋味。如鐵饅頭。單刀直入。不涉異想。悠久歲月。自然恰如睡夢惺。如蓮華開。正當恁麼時。從前話頭。只是扣門瓦子。抛下那邊。却看祖佛機關語句。皆是止小兒啼耳。向上一路。更不通一線。截斷凡聖要津。學者勞形如猿捉月。可謂忘却自身。向外馳求何日可求得耶。安坐蒲團上。晝夜求成佛。厭却生死。欲證菩提。皆如捉月猿。若欲眞實相爲處。只是無心是道。亦非木石。靈靈常知。了了分明。視聽尋常。更無委曲。空明上座。書夜面壁。求語爲警策。不惜家風。信筆書之。文永四年月日。
　　示智禪上人
　　祖師門下。直指人心。言說方便。特地乖張。不墮見聞。不從聲色。百草頭上縱横。萬象堆裏坐臥。出息不假塵緣。入息不繋陰界。盡大地解脱門。總刹海眞實法。通方作者。擧著知歸。初心晩學。云何湊泊。若未薦得。且向第二義門放一線道。無言處演言。無相中現相。如何是無言處演言。磨盤空裏走。如何是無相中現相。西河弄師子。日用應緣差別境界時。不用破除想。不作玄妙會。沒理路。沒滋味。晝夜忘寢食看此話。若亦未薦得。更說第三頭。說心說性。說玄說妙。一塵含法界。一念遍十方。故古者道。無邊刹境。自他不隔毫端。十世古今。始終不離當念禪上人袖紙求語。信筆老草。一見後付丙丁。
　　示智目禪人
　　佛祖以來。大凡接人有三種機。若是第一機。更無方便。沒義理。難話會。若於此直下承當。則與庭前柏樹子。麻三斤。一口吸盡西江水。更無差別。若是第二機。只是發起問端。隨手點破。則如臨濟問黄蘖喫六十烏藤。若是第三。入泥入水。下箇注脚。瞎人眼目。滅胡種族。只是眞正衲子。直須撥却參活句不參死句。目上人。爲人純實。若能活句上薦得。堪與祖佛爲師。老僧不惜家風。示三種機云。
　　示如上座
　　佛佛授手不唯他。只是自己恩力處。方木投圓孔。土塊洗泥裏。祖祖相傳。空谷答聲。呼南作北。横三堅四。坐一走七。未免誵訛。若又向一氣未兆以前杳冥恍惚信得及。猶在第二頭。何況更於混沌已分時獲得去。落在第三機。自著眼去。直超佛祖理致機關。所謂超佛理致。過得荆棘林。越祖機關。透得銀山鐵壁。始知有向上本分。得坐披衣。爲人解黏去縛。如上座在座下。積有年。而今歸鄕呼喚不回。羅籠不住。赤脚歸去。故信筆書而送之。
　　示覺實上座
　　祖師宗風。向上一著。具大丈夫氣概。那邊承當。隨處自在。妙用無礙。揮金剛王寶劍。坐斷諸訛。用殺活杖子。勦除是非。棒喝隨時。坐一走七。是故黄面老師。三百餘會。集四衆八部。能爲法王。於法自在。碧眼初祖。九年面壁。提諭後學。外息諸緣。内心無喘。心如牆壁可以入道。此等皆是始設方便。後自證知。諸緣放下。萬事休息。是第一方便也。若滯此方便即不是。事不得已。老婆心。和泥合水。以楔拔楔。以機[奞/文]機。千變萬化。七縱八横。若口頭取則。隨言生解。墮在陰界。猶不知方便況正宗哉。實上座禀性不凡。爲人純至。求語警策。故書與之。
　　示禪人
　　頂𩕳上。脚跟下。切須薦取。此中有一條通天大路。不立普賢行願。不說文殊機智。把斷毘盧。凡聖迹絕。然後大機大用。觸處現成。百草頭上。說權說實。聲色堆裏。立照立用。接手方便。自由自在。若使明眼人見。猶在半途。也是擔枷過状。然雖如是須知有接手方便。一坐禪方便。二直示方便。坐禪者。大定也。直示者。大慧也。蓋空劫以前。威音那畔。無師自發。無此等方便。達磨所示。潜付密證是也。空劫以後。有悟有迷。有問有答。有師有資。皆是接手方便也。佛祖出興。有理致。有機關。有向上。有向下。明頭來。暗頭合。日面佛。月面佛。手執夜明符。提取金剛劍。作家眼目。應機鉗鎚。不用言詮。不用機境。利根上智。直下透達。可謂如天普蓋。似地普擎。寛豁如虛空。遍照如日月。古人云。黄梅會中。七百高僧。皆是會佛法底。只有盧行者。一箇不會佛法底。此是直示底樣子也。若亦坐禪方便。某人已熟于此矣。不煩老僧舌頭。適袖紙求語。信筆老草。
　　又
　　空劫以前。無師自發。佛祖以來。因師打發。所謂自發打發。皆是接人方便也。蓋從上佛祖相傳。自在妙用。皆是機語投契耳。達磨大師。度海過江。面壁端坐。隻履獨歸。又是機語投契邊事也。上人欲投契。直須誅生死根株。破賢聖窠窟。淨裸裸。赤洒洒。不依倚一物。始有小分相應。老僧與麼說話。且道。有投契耶。無投契耶。若能檢點得出。莫謂老僧爲汝不說。
　　示藤丞相道家
　　此段大事。彰自己脚跟下。淨裸裸。赤灑灑。沒可把。如水上放葫蘆。拘牽他不得。惹絆他不得（云云）具眼漢。設大鑪鞴。百煉千煆。一棒一喝。七顛八倒。入淨入穢。不礙不改。一一歷試。方得這入頭處。有少親近分。縱能得之。難守之。守之難行之。須知此事。直是具決定志。向千差萬別處。得爲主宰。降此之外。畢竟作什麼。參禪定殿下。訪我於閑靜處。或尋顯密性相之原。波騰嶽立。或問直指單提之妙。瓶瀉雲興。余以二十年學力。僅能充其量。恣其飮耳。恁麼迅筆。請自看取。

　　偈頌
　　賀佛鑑老師生日
　　纔出胞胎步十方。遠來斟海獻香湯。莫嫌惡水驀頭灌。往昔毒龍毒最强。
　　賀新命天王智長老（別山）
　　夙債未酬眞鐵牛。横身負重入鄽市。脚頭踏斷六門關。無限清風隨步趾。
　　賀新命定慧圻長老（方庵）
　　春空春水起蒼龍。飛上雲衢步步通。風雨無私隨處施。須知四海一雷同。
　　和蘭溪送笋韻
　　竹林無數出龍孫。隱約春深獨閉門。惠意温和寄頭角。可憐天性不知恩。
　　和兀菴印最明平元帥韻
　　大機大用大根人。鼻孔遼天獨露身。凛凛威風行閫外。五湖四海一天眞。
　　奉和圓明藤丞相韻
　　台星知是本文星。交照槐門家業榮。輔弼匪躬扶紫極權衡入手惠蒼生。靈山付屬固能記。雙徑宗風已與盟。駟馬時時臨梵宇。林泉自此樂清平。
　　示藤丞相
　　妙在佛祖不傳處。高超理致去機關。去機關兮沒窠臼。水是水兮山是山。
　　又
　　五葉花開無根樹。一陣香風天地寛。天地寛兮春萬國。家門盛兮民物安。
　　術士月潭求頌
　　月潭無底逼人寒。本命元辰不自謾。淡薄家風隨處樂。清貧生計只吾安。尤憐月魂照遙漢。且喜溪聲度遠灘。切忌隨聲仍逐色。直須北斗面南看。
　　送天王
　　處處叢林妖怪多。謾於平地起干戈。天王提起住山斧。南北東西奏凱歌。
　　次子曇侍者韵
　　絕學道人入帝寰。不隨玩水與游山。具烹佛祖鉗鎚手。知是應時破鐵關。
　　悼率庵
　　癡坐頽然解轉身。鄮峰山畔變通新。千年琥珀玉埋土。半夜珊瑚月照人。
　　送寧知客
　　從來道地是蘇州。五馬知音笑點頭。十字街頭開鋪席。直須高價莫輕酬。
　　送堯知客
　　當年掉臂出蓬瀛。祕畜還丹直至今。定慧門中出一粒。何憂點鐵不成金。
　　剪梅花
　　不假陰陽土地生。得心應手剪裁成。暗香雖缺些兒許。堪與松筠作弟兄。
　　送僧
　　秋空如水水如空。衲子玆時活路通。直向孤峰峰頂上。草庵盤結展家風。

　　佛祖賛
　　達磨
　　航海遠來費筋力。梁王不動如磐石抹過長蘆入少林。一花五葉甚狼藉。
　　又
　　折葦渡江人不知。少林九年空面壁。隻履不歸西竺乾。大虛抹過入東國。
　　又
　　入草求人處。相逢斷臂客。看他依位時。不足爲標格。
　　又
　　祖師西來。少林一歇。天下衲僧。不拔之橛。
    魚籃
　　這箇女人。求魚海濱。携籃拾得。不用垂綸。
    寒山拾得
　　路頭拾得族親無。直下指空在半途。剔起眉毛相看笑。寒山歸去沒工夫。
　　達磨
　　祖師西來。一字不說。聲前語句。紅爐點雪

　　自賛
　　東山長老請
　　老漢百醜千拙擧動輒要勘過。看毘盧華藏海。鼓起幾許風波。
　　藏山長老請
　　生前面目。非色非心。手裏竹箟。能縱能擒。攪動龍淵水。波濤揚萬尋。
　　辨雅長老請
　　萬象堆中現半身。當陽驗盡作家人。要知機語相投處垂下鼻頭重萬鈞。
　　智侃侍者請
　　覿面全提栗棘蓬。應緣投契振宗風。等閑噴嚏乾坤動。十世古今盡透通。
　　任淵上座請
　　老漢一生坐曲床。烏藤拈起沒商量。機前毫髮不存處。倜儻分明獨自彰。
　　孝仙請
　　手把無毛之拂子。寥寥宇宙起清風。照今鑑古頂門眼。天下悉知草本同。
　　三林長老請
　　普門禪寺長老。信口胡說亂道。誰知慣打葛藤終不隨人所好。
　　然奇山請
　　吾儂一段風。佛祖可難通。無端垂手處。天下草木同。
　　顯正堂請
　　盡大地是般若光。光未發時無生佛。形容才露此道傳。舌本瀾翻口如沸。
　　張四綱請
　　久能門下。無法與人。握箆據座。近前便礥。
    明辨菴主請
　　秉拂應緣說。神仙有妙訣。佛祖無性心。不是守途轍。
　　又
　　本命元神教外傳。臨機投契那邊先。須知竹篦手頭主。問著隨時月上天。

　　（師範）和南東福堂頭長老。印上人來收書竝前一書及寶塔。一一領得。甚感不忘。第相去阻遠。無由即答。且知自崇福遷東福。住四名刹。安衆行道。殊慰老懷。但恁麼操守。力弘此道。使一枝佛法流布於日本。眞不忝爲宗乘中人也。長老禪教兼通。又能踐履。不患不殊勝。只貴始終一節介然不改耳。此老僧所望。餘無他祝。多多爲大法自愛。不一一。

　　大宋徑山住持圓照老僧（師範）書復日本東。
    福堂頭爾長老。

　　（師範）和南手白承天堂頭長老。向曾收書。已嘗回答。就有錦法衣壹頂附去。乃是從上來諸知識所傳者。以表付授不妄。且知長老還故國。緣法殊勝。所至響合。更宜以此道力行。使吾祖之教。在在處處。熾然而興。此爲至祝也。便風聊復眷眷之意。未間切宜爲大法保愛。餘不一一。（師範）和南手白承天堂頭長老。

　　（了惠）頓首再拜。上覆東福堂上禪師法兄大和尚（侍者）。即日春事告闌。共惟尊候有相萬福。（了惠）竊審。以道福住山。王臣賛護。聲稱奕奕。遠被中夏。乃知先師左券全歸老手矣。欽羨欽羨。切乞爲師門益加珍護。以永眞風不宣。
　　大宋寶祐乙卯三月二十五日。天童嗣祖比丘（了惠）頓首再拜

　　（了惠）頓首再拜。上覆建仁堂上聖一賢屬禪師（侍者）。即日仲夏之月。共惟尊候動止。納神龍冥相之祝（了惠）曩因大國回舶。嘗布尺書。并以正續蒙施經石刻附納。相望萬里。莫知登徹几格否。毎見神足元空二兄傳誦提唱妙語。凛然有老圓照氣味。使人毛骨森聳。中間且聞移錫名刹。恨不得親臨法會。但能斫額東望也（了惠）玆因風便。不可無字。但客邸無物見芹倚。需復状。未間萬告。爲大法爲後學强復。不宣（了惠）頓首再拜上覆
　　右語錄以國師年譜再刊助緣之餘資。重刻者也。

　　元和六年庚申臘月下浣見東福集雲叟守藤記之。

　　惠日國師振起楊岐一宗。流傳雙徑正脈。提唱語錄舊刻漫漶。重加釐整刊行流通。南谷一衆抽衣資。置板于常樂禪庵。伏願佛種不斷世世。建光明幢。祖印親傳。人人開無藏文正己丑十月濟北劣孫令村識。
