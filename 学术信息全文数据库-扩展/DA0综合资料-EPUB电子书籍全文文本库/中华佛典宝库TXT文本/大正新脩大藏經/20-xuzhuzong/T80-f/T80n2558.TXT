　　《大正藏》第80卷No.2558
鹽山拔隊和尚語錄卷第一


拈香佛事
聖奇禪門盡七日

　　通玄降頂上有此木橛子。寒風吹而不凋。暖雨灑而無茂。可謂不變常住。此是佛祖命脈。衆生本源。化儀戈。殺活劍。人人手裡密密大方外赤洒洒。瞿曇喚之曰雪山午夜之星。靈雲喚之爲桃花。今日拈出奉献十方常住三寶。莊嚴聖奇居士之報地。同燎却法界含情之業根。正當恁麼時。凡聖共脫落。而有唯箇一辨香。孤明歴歴活鱍鱍地。咄這箇亦之已者也。居士如何會（良久云）一蹈蹈倒明月樓。鐘聲咬破七條角。

道明禪門三十三回忌（就于相州青山青雲菴）
　　此香微妙而意路不到。言詮豈能及乎。三世諸佛也說枝條。歷代祖師也演花果。只此一橛子。迥出物表超格量而能爲萬象主。聖凡等薰而曾無缺餘。還有人受用得麼且道。這箇根株作麼生辨別。鐵牛吼時石虎驚走。玆者日本國相模州大貫保居住。奉三寶弟子（禪滿居士）應安四年六月五日。謹値先考道明禪門三十三回之忌辰。於當菴建立選佛場。并自書寫妙法蓮華經一部。預於斯日就于當菴設大會齋。恭聚僧衆諷誦首楞嚴呪。借山野手爇此寶香。奉供養十方一切三寶。所鳩功勳。一一資明公覺路。聞說此幽靈致忠勤於朝底。捨身命於戰場。伏願憑今此善利。轉害心修定心。脫修羅界入佛界。轉煩惱爲大智。慈光普照微塵剎土。寃親平等而同濟度一切群生。共歸眞際。宛如泥中蓮遇憂日忽放花發馨香。周遍法界。雖然與麼明公卽今在什麼處。一靈眞性天地不覆載。三界業繫依何羅籠得。於此委悉。青山青。其若未然白雲白。

爲五箇聖（就于豆州如是菴）

　　此爛木柴兩手拈提。築著諸聖鼻孔。這箇是萬物主一切根本。枝條生則石人見聞覺知。花果熟則泥佛說法度生。大日本國甲州飯田縣衍了上座。虔値應安第五年卯月十四日之辰。就于當菴設大會齋。恭聚十方僧衆。修一日頓寫之法華妙典。諷誦首楞嚴呪。借手於山野爇此寶香。奉供養遍法界一切三寶。資助淨了禪門淨心禪門淨意禪門妙室禪尼妙圓禪尼等之覺路。伏願此諸幽靈并一切含情。同憑彼善利截斷從來業根。當下開佛智見矣。夫以此幽靈者。皆是了上坐往日自毒手之故。或悲渠黃泉之苦。或恐自業之感果。遂捨多財著僧衣修禪那。又修恁麼善根乎。熟視其誠志之功。諸聖也定垂哀閔。仇敵也當忘酬害之情。雖然與麼。汝等五箇靈魂。各各知靈中𩃗麽。無影樹下合同船。誰是作害者。誰是受害者。誰是卽今受供養底者。轉身一句子。臨機不讓他。作摩作麼（良久云）蓋天一槌無處逃。六凡四聖百雜碎。正當恁麼時。唯有儞本來眞佛。淨裸裸赤洒洒活鱍鱍地。十方婆伽梵什麼處。是非儞歸處。還知歸處麼（挿香云）香爐中薰花瓶裡開。

妙覺禪尼十三回忌（就于相州瑞龍菴）

　　此香蔭凉蓋天地。芳烈貫十虛。歴劫數而不凋。八風吹而不動。以無量妙儀爲枝條。以一切功德爲花果。奇哉堂堂溢目。而無相可見。密密滿鼻。而無人能聞。穿髓薰烟箇箇不曾回避。十方三陀耶衆卽今一時納受。大日本國伊豆州田中縣人有淨空者。同姉妹兄弟等。虔値應安第五霜月八日先妣妙覺禪尼一十三回之忌辰。就于當菴備茶果珍饈。恭集合山清衆。修一日頓寫法華妙典。諷誦首楞嚴呪。借山野手燃此寶香。奉供養遍法界一切三寶。莊嚴妙覺禪尼報地。伏願（某甲）幽靈憑所鳩功勳。忽脫却三從五障諸大苦。卽移生南方無垢世界。與法界含靈。共成就無上佛果矣。其惟一切衆生本有自性。或喚之謂一乘妙典。或喚之謂五分法身香。或喚之謂無位眞人。又喚之爲佛。數名異相。畢竟唯是箇一心耳。旃檀林無雜樹。當是以儞濟度儞。以儞供養儞。儞還受此供養乎不受乎。到這裡受之相不可得。不受之相不可得。名相不到之處脫體現成。正當恁麼時誰領會（良久云）海底火氣寒於氷雪。

逆修石塔供養（就于雲留菴）

　　指石塔云。此一段光明。天地不覆載。卽破十虛卓然獨露。然能隨緣赴感爲萬化基。本卽是佛祖眼目群生命靈。人人從來俱住而爲什麼還不識。言思不到之處作麼生拈出。扶桑夜半日皎皎。晴天怒雷活鱍鱍。玆者日本國相模州大月縣居住。奉三寶弟子是香禪女。雖處塵垢甚有信向。寄志於出世間法。自懼當來苦果。預修滅後善根。建立寶篋印塔。借山野手爇此寶香。奉供養三世十方諸佛。所冀仗聖力而資凡力。仗善相而拔業根。五障雲散一心月朗。而彌天僣尤頓爾消除。妙利答洪麻出世資糧儼然備足。現當相續而餘薰無窮。寃親平等而濟度普及（挿香云）一辨清香爐中爇。八葉蓮花火裡開」

聖奇禪門周忌（就于相之雲留菴）

　　大日本國相模州井口縣居住。武庫平氏是春東山居士同次第等。今月今日伏値先考聖奇禪門七周之忌辰。虔就于當菴。備香齋集合山清衆。諷誦首楞嚴呪。爇此寶香奉献盡法界一切三寶。莊嚴聖奇禪門報地。伏惟此香本有衆德。豈唯焚燒奇公業根乎。一切萬類悉受這箇薰力。佛祖相承也只傳之。群生日用也只憑之。蔭凉覆天下。根株在諸人手裡耳。奇公處于世五十餘年。氣韵溫和愛情叶人。混俗修禪。固是火中蓮華也。歸寂已七年。不審今日參得此香麼。若能參得方知是奇公本源自性。雖然與麼。纔存勝解心還失却。且道卽今誰是參得底。誰是告却底。於此當下休歇去。凡聖生死無處尋。正恁麼時奇公脫體徹古今。亙十方孤迥迥。此漢若了得此語。而出來向吾道。處處眞處處眞。天上天下唯我獨尊。吾卽與一喝向渠曰。猶是在窟裡別轉一路。始得。那箇是別轉一路。鐵牛吼破寒潭月。氷河焰燒太虛空。

妙智禪尼七周忌

　　大日本國相模州大貫縣居住。奉三寶弟子妙勝居士同兄弟等。先妣妙智禪尼七周之忌辰。雖相當來月十六日。唯旦暮難期。預於今月今日。虔備茶果珍饈。請大比丘衆。諷誦首楞嚴呪。借手於山野。爇此清香奉献三世十方諸佛。莊嚴妙智禪尼報地。夫惟此香天下大本萬物根株。諸佛出世門戶。列禪濟渡船筏。以無量妙儀爲枝條。以一切功德爲花果。今日爇一橛燎却妙智禪尼多劫業障。同拔濟法界含情罪根。罪根已盡業障已消除。便此香本有衆德此顯。智公本來而目現成。彼此無二無別。而十方婆伽梵一路涅槃門。到這裏清淨本然無男女等相。有什麼業障可除乎。此是一超直入如來地底。智公還得入麼正當恁麼時誰是得入底者。喚誰爲智公。於此言下徹證去。直是快活也。法花會上龍女。悟自己寶珠變成男子也猶是鈍置。雖然與麼且道。那箇是智公自己寶珠（良久云）看看火裡氷。萬象森羅影現中。

開經大般若供養（就于河勺金吾居士之家）

　　重重青山。依依白雲。颯颯清風。范范流水。嚴然各顯般若用。用已然體又如何。遍界不曾藏。咄體用何念。珊瑚枝枝撐著月。大日本國相模州大貫縣居住。奉三寶弟子左金吾妙勝居士同父子兄弟親友諸緣眷屬。自餘諸結衆等。各各發志願捨施世財。謹書寫大般若經一部六百軸。撰今日備香齋。恭聚十方清衆轉讀之。借山野手燃此寶香。奉供養十方常住三寶衆天衆地衆金剛衆。一切大小神祗。別般若十六善神。所冀佛法王法共繁昌。天下太平萬民安泰。現當所願成就。殊發起信心。結衆等。福智及後裔。幸永相續。寃親平等共歸常樂眞際。伏惟大般若者。一切衆生自心體是。波羅蜜者見聞覺知底妙用。此心日夜放光。孤迥迥明歴歴。不拘文字。釋迦老子當時誤下名言。還鈍置人。雖然與麼。若更不打葛藤。到今誰能傳離文字印。不見道。總持無文字文字顯總持。以此寫黃卷爲赤軸。祕海藏貴敬世間耳。講一偈則落却天魔膽。天龍寂聽生欣悅。有受持讀誦解說書寫者。多劫罪障消滅。增長智慧功德。降惡鬼伏邪毒甚於利劍。佛祖提之截斷異宗邪解（矣）只此般若光明印定一切。而不與萬法爲侶。誰委悉之。誰相應之。空生不解惹得天花。不兌帝釋得於便擧揚。若到眞正佛眼也爭見蹤跡。正當恁摩時。誰亦知音盡大地草木一時證明（挿香云）一辨寶香爐中爇。般若焰增光。

是芳禪尼逆修

　　大日本國相模州津奧縣居住。奉三寶弟子是芳禪尼。雖居在家。寄志於出世間法。常作正思惟。而自忖當來苦果。預修滅後善根。從第三回及三十三回。當一一之忌辰。各造立塔婆。今月今日就于雲留菴。虔備香齋。恭集合山清衆。諷誦首楞嚴。借山野手爇此寶香。奉供養三世諸佛十方聖賢。所冀憑此善利。無始罪障消滅。本地風光發生。濟度普及與法界含情。共歸無漏眞常之實際。伏惟此一辨香。聖凡骨體一切根本。或喚之謂大神呪。或名之謂塔婆。諸無量妙儀。皆是渠枝條。名相萬數而實體本無兩箇。衆生顛倒迷己逐物。是芳禪尼。卽今直見性去。彼此泯絕前後際斷。自己眞香現成獨薰沙界。便是成佛作祖底時[/卽]。什麼待當來得果乎。夫若未然用之爲機枝。用之爲資糧。而於當來世修無上妙道。漸歸解脫大海。也且道。那箇是解脫大海（良久云）盡大地聖凡一時沒溺。

開堂供養

　　此一辨香無根之根蟠實際。無蔭之蔭覆高穹。脫體嶮絕而離諸名相。不干四序青落。不盡妙用薰一切施設無向背。信手拈呈築著諸佛鼻孔。大日本國相模州大貫保居住。有沙彌蓮明者。建立一宇伽藍。恭奉安阿彌陀如來尊容。遇今月今日虔請大比丘衆。備香齋。借手於山野爇此寶香。奉供養現座道場西方化主阿彌陀如來釋迦牟尼大覺世尊歷代祖師微塵利土三寶衆。仰願憑所鳩善利佛日增輝。皇風永扇當寺成列聖叢。法輪鎭轉檀越證覺果。福智續後裔。公私除災難報四恩資三有。寃親平等利濟普而度盡法界含情。於西方之常樂國土。同歸本有清淨眞際。伏惟廣大圓滿彌陀如來。獨亙三世透入十方而接取之。光明輝群根。在目前而露堂堂也。無漏清淨勝伽藍堅固眞常。遇劫火而不燒。毘嵐吹而不動蓋天覆地遍法界峭巍巍。因甚麼徒勞繩墨之巧匠乎。雖然與麼此箇總持門。含容萬象。彼是無餘身和融一切。而在彼同彼在此同此。若能如是識得。卽此堂便是無漏堂。卽此像便是無餘身耳。這箇是諸聖慈父。一切貴敬之處。因玆諸天龍王也圍繞此佛。大小神祇也保護此堂。故献一花一香。作一稱一禮者。罪障悉消滅。便悟得自家大悲。永出生死之流朝宗寂滅大海（矣）少結緣者猶如是。何況造立者乎。所得功德甚深不可勝稱。所謂彼無餘身。豈只與此像無二無別耳乎。汝等諸人身心。卽今是什麼物。一月印萬戶更無迴避之處。晴天雷聲入肺肝寒。諸人還會。麼。到這裏會也羞過。不會也羞過。作麼生作麼生。只能忽爾忘緣心。直心是道場。直心是佛身。正當恁麼時。不遷一步。便安居西方淨剎。看看八葉蓮花各脚下開。

法花經供養（就于相之禪隆菴)

　　此一辨香巍巍芳體拄天地。密密薰成叶萬機。以妙儀爲枝條。以衆德爲花果。一枝未生前如何辨的。黃頭碧眼口似鐵槌。玆者大日本國相模州中村縣居住。奉三寶弟子平氏安藝大守月窓居士。虔欲令莊嚴先考空勝禪門先妣慈成禪尼之報地。自書寫法花妙典一部。伏値今月今日。就于禪隆菴。備香齋。恭聚合山清衆。諷誦首楞嚴呪。借山野手。爇此寶香奉献十方常住三寶。仰願憑所鳩功勳。彼幽靈等之無始罪障消滅。速證無漏妙果。餘薰普及法界含情。同歸一實常樂眞際。夫以此一乘大經藏。卽今左目前露堂堂盡大地。是法花會上熾然歷劫不散。勿謂釋迦老師靈山而始說。這箇是空劫以前消息。佛佛祖祖骨髓便是勝公禪門成公禪尼本地風光本來面目也。平生之動靜四威儀全承他恩力。若能看取彼自心妙法者。方知本來成佛而來迷悟生死。遂不可得。不見道。夢裡明明有六趣。覺後空空無大千。雖然與麼。還自看之否。看經須具看經眼始得。那箇看經眼（良久云）鳥宿海底魚遊樹上。

行一禪門七周忌

　　是法花經藏。深周幽遠無人能到。好箇無人能到處。卽今現成築著諸人鼻孔。于玆明心菴主成菴新公大師。書寫彼妙典一部。命餘伸供養。爇此寶香資助舍兄行一禪門覺路。一公還受彼供養妙利否。若謂曾受誰是受底。若謂曾不受誰是不受底。於是直下薦得去。當知此妙典者便是自本性。倚自性妙拈自性香。供養自性佛。三輪從來無二無別。何處有能供所受相。能所絕處亦是什麼物（良久云）天上天下唯我獨尊。

道端禪門三十三回忌

　　此一辨香無根之根徹古今無蔭之蔭蓋十方。薰成無向背。信手拈來。無實無虛。于玆有本壽大師者。書寫妙法蓮華經一部。値先考道端禪門三十三回之忌辰。以伸供養。借山野手。爇此寶香。献諸佛資助彼幽靈覺果。同擬教法界含情拔濟罪根。恭惟此法華經藏。卽端公本有自性。自性眞常而不拘文字。衆生顛倒迷己逐言句。汝當下悟得自心妙。多生業綱裂散。妙體獨現成。現成全體妙也不可得。生死也不可得。涅槃也不可得。超凡越聖本自圓成。唯此一事實餘二卽非眞。雖然與麼端公自會麼。且道誰是會底者。那箇是此一事（良久云）屋後清風庭前落葉。

道照禪門三十三回忌

　　此一辨香薰煙最高。嗅者喪身失命。今月拈呈築著諸人鼻孔。滿地毒燎誰迴避。這箇是甘露雨。法界有情心華發明。玆者日本國相模州大貫縣寄住。奉三寶弟子居士雲龍者。同姉妹等。先考道照禪門三十三回之忌辰。雖相當今年卯月十七日。依露命難期。預於今辰凌多少山川。就伊豆州雷生菴。虔備香齋珍饈。恭聚合山清衆。諷誦首楞嚴呪。借手山野。爇此寶香。奉献十方常住三寶。資助照公覺果。伏願依所鳩善利。彼幽靈曠劫以來惡業障氷消瓦釋。惠日徑發生照破三界萬靈之迷情。得入自他不二之大解脫門（矣）唯此一門。含容一切。而聖凡齊踐履。雖然無外邊。擬心閉却。情忘發開。照公要得入乎。只能當下歇却妄緣。十方本無壁落。什麼有開閉底門。正恁麼時。唯箇有照公本地風光。拂天剝地。便是諸佛出身門。恁麼見得也爭奈何落在第二頭。直須撲倒空王殿。問取北海漁翁始得。

石塔供養

　　此一辨香有殺活氣。聞者喪身失命。十方死漢活中活聞力。不到處佛祖也不知于玆奉佛弟子。有（甲某）氏士女（某甲）値先妣妙音禪尼十三回忌之辰。建立寶篋印塔。就于（某甲）菴備香齋。恭聚合山清衆。諷誦數卷經呪。借山野手。爇此清香。奉供養十方常住三寶衆。所冀緣彼善力。此幽靈打破多生罪障。證無漏妙果。濟度群生同歸眞際。此寶篋印塔者。諸佛妙體衆生本源。一切功德藏萬法歸處也。內目心性外名塔婆。一回覷著者剎那成佛。當下看取。那箇是音公自心。於是忽爾攀緣休歇。十方虛空一時消殞。滿地靈光獨寒。到這裏誰凡誰聖。直是音公與群生。把手共歸眞際處。彼此本無二。而物我一如。正恁麼時。方知只此石像眞活如來。鎭宣示離言無生話。好箇一音充塞宇宙。而頭頭物物一時成佛。昔年瞿曇老。徒勞開口爭如此石像無說。看看諸佛出身處。分明東山水上行（矣）轉身一路爲公呈示。古佛堂前急走過。誰走過白月依舊在青天。

禪信大師逆修（頓寫法華）

　　武州人禪信大師。恭頓寫一部妙典。借手山野。爇此清香。献十方諸佛。預期滅後佛果。信大姉卽今死耶生耶。生也不道。死也不道。如何會。汝自己面目。如金剛王寶劍。如大火聚。佛之一字無處著。滅後覺果爲誰求。勿屙淨地。他家自有不傳妙。不盡乾坤一經卷。無邊風月顯心宗與麼了得也秦時𨍏轢鑚。格外女機漆桶不會。信大姉亦如何會則失却。不會則自縛。作麼生作麼生。咄一槌擊碎無明窟。一蹋蹋翻空王殿。夜行不執火。兌傍人笑。師姑元是女人做（擧香云）一辨清香爐中爇。丙丁童子一笑。壁畫達磨點頭。

法華經供養

　　此一辨香薰萬機。盡大地聖凡鼻孔一時被穿却。這裏誰是嗅得親底。芦花映明月。泥裏洗土塊。于玆奉佛弟子士女（某甲）雖處塵垢密帶向道氣。爲父母至孝故。二親（某甲）禪門（某甲）禪尼三十三回之忌辰。雖年月未到。自忖露命難期旦暮。預今月今日。就于當菴備香齋珍饈。恭聚合山清衆。頓寫法華妙典一部。諷誦首楞嚴呪。借手於山野。爇此寶香。奉供養十方三寶衆。所冀彼幽靈。各各以是爲惠劍截斷無始之業根。以是爲資糧登入圓極之覺地。以是爲船筏濟渡苦海之群生。同歸一乘之妙性。抑（某甲）之雙靈要會彼妙性麼。衆生顛倒迷己逐名句。自迴光返照而萬機頓休罷。一性如來露堂堂。正恁麼時。當知萬靈。卽一靈。一靈卽一乘矣。一乘妙體清淨本然。迥脫根塵。到這裡生死涅槃遂不可得。地獄天宮皆爲淨土。正是轉凡入聖底。雖然與麼會。猶未出窠臼在。那頭轉一路始得。看看目前十斛油麻攤樹上。於是徹證。日午曾不打三更。

石塔供養

　　此香正法眼藏爲根。一切衆生爲枝。諸功德憑這箇茂。諸菩提果憑這箇成。今日拈出供養箇石塔。以莊嚴是心禪尼當來執地。伏惟寶篋印塔者佛祖心卽群生本源也。大悲世尊。以方便力假有爲相顯無爲心。開示迷徒也。衆生顛倒迷己逐物。心外無法萬里一條鐵萬象森羅。只此一法所印。諸人六根門頭一印被印破。通身無私家家清風孤月寒。動靜四威儀全依這箇。大唐打鼓新羅舞。這箇是金剛王寶劍。能截生死之流。這箇是惠日大聖尊。能破無明之闇。心公禪尼要會這箇乎。端的自看取。卽今自己面目畢竟是什麼物。於此會得。直是出三界底。直是大解脫底。要當來佛果作麼。夫若未會此功勳爲資養。此聞法爲緣。復身必時節因緣到來。坐斷惡業。識本地靈光發生。淨裸裸赤洒洒活發發地。大千沙界現全體。是箇心公安身立命底。又是眞實塔婆成就時節也。正恁麼時方知。眞本不二而萬法一如（矣）一如體玄教誰會。猢猻喫毛蟲。銀椀裏盛雪。

逆修

　　（擧起香云）這箇全體。天地也不覆戴。而從來祕在人人形山。爲見聞覺知主。有時謂之無價寶香。有時謂之如來藏。有時謂之大圓覺海。一迴看取之者。千眼頓開丹霄獨步。于玆有道照禪門同夫人道全禪尼。各各造立一基塔婆。預於今辰就于願成寺。虔備香齋。恭瑞雲菴請清衆。令諷誦首楞嚴呪。同爇此五分法身香。奉供養十方諸佛。所願依今日之有爲小因。證當來之無爲大果。普濟度法界迷流。同得入圓覺之性海。抑汝等知此圓覺海麼（良久云）不離當處常坦然。擬得入還差過。聊開一線路。教汝會。夢中錯求歸鄕。覺了笑眠舊床。恁麼覺了。道照卽彌陀如來。若也未覺。道全本來毘盧遮那佛。與麼說話猶未免寐語。霽後松巒元來是青山。

中護上坐斷日忌

　　此香衆生自心爲根本。佛祖聖覽爲枝條。三玄三要爲花果。薰成一切應緣無差。照用同時殺活順然。逢死人殺盡死人。逢活人活盡活人。兩撅盡處脫體現成。于玆士女有妙香。借山野手。爇向箇一片寶香。而築著中護上坐之鼻孔。上坐卽今死耶活耶。護公一百箇目前。處世如幻影生鏡裡。今亦歸寂。似浮漚滅水上。而尋也無跡。有便出來與汝共商量。誰是死漢。誰是活漢。臨機不讓。道得也三十棒。道不得也三十棒。速祇對（喝一喝）吹毛櫝破光明燦發。一輪雲散遍界難藏。恁麼見解猶未兌一色功。不見一色初是半提阿。那箇是全提處。著著目前須彌山打筋斗。於此不會孤峯不白千山雪。

逆修

　　道欣大師。借山野手。爇一辨寶香。獻十方諸佛。自莊嚴當來報地。此香無根之根深永劫不動。無條之條廣覆天覆地。是箇聖凡一源靈光。本來圓成不假修證。汝自會這箇。方知求成佛作祖。也平地波瀾。不栽梧桐兌鳳來。只離妄緣。卽如如佛。欣大師。今日作存命解修滅後善。且道汝今死耶生耶。端的窮取。作死會也不是。作生會也不是。作不生也不是。作不死也不是。語也不是。默也不是。如何通不犯。於此忽爾機輪發轉而吐一口氣。未山捲舌鐵磨拱手。遊戲無佛處獨稱尊。若猶直不了。與汝當來草料。明明祖師意。臘月火燒山。

法華經供養

　　今日施主起大悲心。虔就向岳禪菴。備大會齋。恭聚合山清衆。頓寫一乘妙典。借手山野。爇五分法身香。供養十方諸聖七代亡靈六親眷屬。乃至法界群生之自己心佛心。佛本來圓成不假修證。萬靈各各會這箇。方知八軸妙典一辨寶香。十界異類萬象森羅。畢竟一箇佛身（矣）覺了法身。無一衆生可度。無法可得。一翳在眼空花亂墮。打破鏡了影像終不可得。是箇群靈成等正覺底時節。若亦未會幸有解脫門戶三界萬靈一時得入。誰是外邊者擬入還閉塞。只罷休攀緣遍界不曾藏。要重說偈言。麼日正當午。大衆喫飯來。

逆修

　　頓寫法花爇妙香。香花妙法歸一心。佛說之龍女珠寶。今日吾喚作妙金。伏惟今箇善根。莊嚴妙金禪女當來覺路。金公妙性絕於妙相。生死涅槃無地可寄。一輪心月寒破三界。

法華經供養

　　此香正法眼爲根。方便門爲枝。從門入者不家彌。直得根本道方妙。要知根本乎。諸人鼻孔被刺破渠。夫惟武州橫山縣居住（某甲）居士。虔値先考道妙禪門三十三迴之忌辰。凌多少山川。就于甲州路向岳禪菴。頓寫八軸妙典。開示一超頓悟宗乘。借手於山野。爇五分法身香。供養聖凡不二心佛。心佛天眞本自圓成。道妙禪門自會這箇。頓出三界大宅。直駕大白牛車。遊戲法王剎土。濟度一切衆生。若又未會。有吾一寶還與汝（擧起香云）通上徹下孤俊生。妙公卽今是何物。咄纔涉思議失却髻中珠。氣識絕處心華卽發明。轉凡入聖時。大地舞半天。

桂山昌公禪門十三回忌（上椙）

　　此香一心爲根萬法爲枝。應用普施薰成一切。轉凡靈方養聖良藥。一回嗅之者直千了百當。因玆甲州路鹽山寄住耕寥菴主道久等。伏充當年來九月十九日先考柱山昌公禪門十三回之忌辰祭。接待一千餘員之僧了。預於今辰借手於山野。拈提此清香。築著昌公之鼻孔。并三世諸佛歴代祖師。以至一切有情非情。畢竟平等供養。口箇一片香爲什麼接取一切乎。心月孤圓光呑萬象。昌公還知自己靈光麼。知則失却。不知則顛倒。知是什麼不知是什麼。一夜落花雨滿城流水香。昌公若於是疑情頓蕩盡。本來面目現成。而十方虛空被渠刺破了。好箇時節。昌公安身立命底。又是轉凡入聖底。正恁麼時方知。於丈室內收八萬衆。持一鉢飯接無量衆。也只是自家寶藏耳。縱薦得到恁麼田地。也猶未出教網在。直要徹悟別傳深奧遊戲向上一路。急須蹋飜維摩之室。吐却香積之飯。始得且道。作麼生蹋飜維摩之室（擧起香云）桂山見這箇麼（喝一喝云）金佛直逢鐵槌。石人拍手呵呵大笑。

五部大乘經供養

　　此香無根之根徹古今。無條之條覆十方。一華開五葉大用。常現前淨裸裸。全體突出難辨。三世諸佛也演說不及。明眼衲僧也口如銕鎚。雖然與麼釋迦老師出世。以方便力應機。乘時說這箇。有時謂之自心。有時謂之大陀羅尼門。有時名之華嚴。說眞俗互融無礙之法門。有時名之方等。說褒大貶小彈呵之法門。有時名之般若。說破有顯空洮汰之法門。有時名之法華。說引權歸實授記之法門。有時名之涅槃。說相盡見性成佛之法門。號之爲五部大乘經。此經之正體。諸佛衆生之本源也。自看本源者立地成佛耳。看經須具看經之眼始得。那箇是看經之眼。椀子落地楪子成七片。于玆大日本國甲州路於曾縣居住。前備前太守華叟性曇禪門之一周之忌辰。相當今月二十三日之故。其後室源氏眞貞禪尼。同嫡男因州太守源貞恭以至弟妹等。一誠志而虔聚比丘衆於報恩禪苑。漸漸書寫五部大乘經。預於今辰就于當寺備香齋珍饈。恭請十方之清衆。今轉讀彼五經。并諷誦圓通妙懺首楞嚴呪。借手於山野。焚此寶香。供養三世諸佛一切賢聖。宣楊五經眞理。資助曇公覺路。所冀彼幽靈依五經悟一心。發大丈夫之機。開無畏道眼。蹋倒十王宮。喝散三途地獄。直握惠劍伐生死之敵。誅涅槃之將。普濟群生俱成正覺。抑曇公平生密修禪定。常求出離。終到末後更衣葬儀悉如僧。曇公實要作僧。直須見性。四大散滅而早旣一迴。一靈眞性卽今什麼形。不跋理路不涉語默。直下看取是僧是俗。是有是無。畢竟云何（喝一喝云）一翳在眼空花亂墜。添桶破時露柱舞三臺。曇公若於此言下徹悟。方知當時錯心外求佛。認諸相爲僧。若猶未會。重表眞僧分付儞焉。靈光獨耀古今無等匹。維摩龐老悟這箇不更衣。眼相有情自縛無益。落空見外道撥無因果。透過兩關脫體現成。超宗越格不拘文字。處處無蹤跡。聲色外威儀佛眼見不見。魔外云何侵箇。是曇公本來面自。只能了畢這箇卽直活祖。

法華經供養

　　此香一乘爲根。八軸爲枝。開佛知見爲華菓。而薰成一切功德。于玆甲州路鴨居寺縣居住有理妙。充亡子了通禪門初七日之忌辰祭。預於今辰就于向岳禪苑。虔具香齊。恭聚合山清衆。頓寫妙法蓮華經一部。借手於山野。焚五分法身香。奉供養十方諸佛。莊嚴了通報地。伏願彼幽靈。依此功德。無始之業障蕩盡。悟證無漏聖果。普濟度九界迷流。同得入一乘妙門（矣）只此妙門深固幽遠無人能到。雖然與麼。直下見性妄慮頓絕。十方無壁落萬法歸一。而不消入一字。了道禪門恁麼得入。方知一乘是一心一心妙性。本自圓成而天眞佛。汝還要入此門乎。不離當處常發開。那箇是外邊者。若猶未會。看看卽今宇宙乾坤被汝呑却。

逆修法華經供養

　　妙峯頂上有此無價寶香。若人嗅之。剎那轉凡入聖。恁麼卽何處是妙峯頂。卽今諸人鼻孔裡看取。于玆甲州路萬力縣自得菴住持明從大師。自欲莊嚴當來報地。預於今日。就于向岳禪苑。修一日頓寫之妙典。借手於山野焚此清香。供養一切佛祖聖賢。所冀依今此有漏之修善。頓寫無漏眞常之妙法。於從大師心中。揭惠燈於冥途。接群生於覺路。伏惟此法華經藏。一切衆生靈光也。頓寫者頓悟之義是也。從大師還要頓悟門乎。汝自己妙心本來圓成。而不勞假修證。金鎚影搖寶劍光寒。急著眼看。於此開悟。不待當來直是成佛。若又直不會。以持戒爲墨。以禪定爲筆。以智慧爲燈。還心地之白紙。直下迴光返照。他時異日必從來報氣蕩盡。無邊大經卷儼然汝方寸內現成。而與古佛所證妙法。絲毫可不差。恁麼傳寫。方知大千沙界廣長舌。雨滴風聲常說法。乃至擧手動足只箇一法妙用。用旣然妙體又如何。鐘聲咬破七條角。師姑元是女人做。

法華經供養

　　大日本國甲州路石和縣居住。奉佛弟子禪徹禪門之三十五日之忌辰。相當今日。故彼孝子等。虔就于向岳禪苑備香齋。恭聚合山清衆。修一日頓寫之妙典。借手於山野。焚此清香。奉供養十方諸佛。資助彼幽靈之覺果。伏願幽靈。依此頓寫之功勳。直頓悟一乘妙心。普濟度三界迷流。遊戲解脫大海。夫惟彼幽靈。平生深信向眞乘。歸心於三寶。密求諸道具。末後示作僧之相。而終歸寂耳。抑禪徹禪門。到如今直信得佛法僧乎。見性是佛離妄覺故。自心是法本清淨故。無染是僧越格量故。禪徹汝要得箇無染之眞僧。麼不是心不是佛不是物。汝自己靈光只此是還自會麼。會也染汚不會也染汚。端的亦如何。今日十八昨日二十五。把斷要津不通凡聖也。宗未妙妙法誰悟證（擧起香云）香爐中薰花瓶裏開。

法華經供養

　　今日施主有理妙。値嫡子了通盡七之忌辰。送嚫錢於向嶽禪苑。因玆聚合山清衆。頓寫八軸妙典。爇一辨寶香。奉供養十方諸佛。莊嚴彼幽靈之執地。伏願了通禪門。與法界群生。平等受此功德。同發菩提心耳。菩提是衆生之自性。自性是法華。法華是寶香。寶香是佛身。萬法歸一。一歸何處。無自會乎。了通之靈光。卽今是什麼。日輪午打三更。

頓寫法華經供養

　　此香一玄爲根三要爲枝。應用甚妙薰成聖體。甲州路鎌田縣寄住（某甲）大姉等値理阿禪門一周之忌辰。就于向岳禪苑。備香齋。恭聚合山清衆。頓寫法華經一部。借手於山野。焚此寶香。奉供養十方諸佛。莊嚴彼幽靈之執地。伏願幽靈憑此功德。無始業障頓盡頓寫法華妙旨。於自己方寸濟度法界迷流。於解脫大海同歸一乘之眞際。抑理阿禪門。要悟證法華妙旨乎。心外無法通身是菩提。只照破妄情自性本來佛也。理公一周以前也憑自性是聞。一周以後也憑自性覺知。覺知旣忘。見聞未生之時全體又如何。一輪明月萬戶秋。天上人間是同風。格外玄旨誰又知音。石女彈琴木人作舞。一句截流千眼頓開。理公端的句下承當。若猶未會重說偈言教儞會。草花開籬邊芳。白雲盡青山美（於八月九日修之）。

爲二十六人之亡僧

　　此香一切衆生爲枝條。成佛作祖爲花果。花果枝條如是。根本又如何。南山鼈鼻蛇雲門主。丈子直聞之者失却魂頓亡伎倆。任佗此漢把定乾坤。還要聞乎。諸人肺肝是什麼物。者玆欲資助自康歴二年正月十一日至同年八月二十四日。於向嶽禪會。歸寂僧尼。道悟上坐。慈用上坐。得性上坐。淨眞上坐。德意上坐。祖獻上坐。永芳上座。如雪上坐。祖海上坐。防心上坐。了存上坐。永無上坐。聖乘上坐。玄法上坐。英高上坐。景棟上坐。淨光上坐。祖柏上座。明秀大姉。保光大姉。道體大姉。道俊大姉。是性大姉。道周大姉。是音大姉。本休大姉等之覺路。同會衆中。發無緣之等慈。者有數輩。一誠志就于本菴營香齋。恭聚合山清衆。諷誦首楞嚴呪。借手於山野。拈自性眞香。爇向般若焰。供養彼群靈之自己心佛。一箇所感一切滿足。孤月清光遍界齊寒。抑汝等諸人。還受今日之供養否。汝等若道受。四大之幻身早旣散滅。誰是受供養者。汝等若道不受。焚自性香供養自心佛。心性本不二。且道箇中那箇是不受底者。到此道受也差過。道不受也差過。作麼生祇對（喝一喝云）泥牛化空裏成群來。總驀頭遇惡水一時喪身失命。一時安身立命。贏得成一箇露地白牛獨坐十方。正恁麼時。生死涅槃昨夜夢。大千沙界海中漚。百川朝海萬法歸一。一靈眞性。與千聖不同途。超宗出格體露眞常（矣）這裏還有恁麼會乎。縱汝等與麼會明歷歷地也猶未出窠窟在。機不離位墮在毒海。衲僧鼻孔作麼生薦得。急須坐斷名相語路走過無事甲裡。吐却佛味祖味脫却本來衣。踢倒露地白牛始得焉。千了百當不如一休。休去歇去復莫作死模樣。直得神出鬼沒星移斗轉。鐵圍打筋斗須彌作點頭。好箇時[/卽]頭頭是道物物全眞。誰見目前活祖意。清嵐吹散紅葉飜（十月初一修之）。

如性大德三十三回忌（頓寫妙典）

　　一辨寶香八軸經。眞如性中自圓持。只能直下會自性。方寸須頓寫佛知。者玆東悟監院并姉妹兄弟等。虔値先考如性大德三十三回之忌辰。就于向嶽禪苑備香齊。恭頗聚清衆頓寫法華經一部。借手於山野。焚此清香。奉供養十方諸佛。資性公之覺路耳。覺路無阻隔。人我山崔嵬機情頓休歇。脚下絕纎埃。神通遊戲地。鐵鋸舞三臺。逆順縱橫處。晴天走怒雷。

正山禪尼斷日忌

　　者玆甲州路武井縣居住有正圓者。値婦人正山禪尼斷日之忌辰。備齋於當菴。恭聚於清衆。諷誦首楞嚴呪。次拈提此五分法身香。普供養十界之異生垂示聖凡一源之眞性。令彼幽靈薦無爲解脫之覺路。（擧起香云）金剛主號大火聚處處。金毛師子兒般若光中何所在。幻塵滅時脫體奇。無根眞蓮滿地發。物外尊容現威儀。箇是山公出身處。天地也曷覆戴伊。

大用機大姊逆修（頓寫法華）

　　大日本國相摸州岡津縣居住有大用機大姊者。自忖莊嚴當來之報地并報四恩資三有。遠凌山川就于甲州路向嶽禪苑。頓寫法華經一部。借手於山野。焚一辨寶香。以伸供養耳（提起香云）此一橛子薰用無邊火氣左高。一迴嗅之者直喪身失命。而萬劫不還。然從來祕在諸人形山。看看汝等有命乎。通身之毒燎作麼生迴避恁麼嗅著還是活人。誰是活人。咄妙哉。只此一辨香。有時謂之法華經藏。有時謂之本源自性。機大姊自覺了。這箇心華直發明。而不求當來聖果。夫若不直會。記得此一句子。而漸次修習。他時異日。必傳寫正法眼藏離文字之妙典。於自己方寸。正是成佛作祖時。唯此一事實餘二卽非眞。且道那箇是離文字妙典（良久云）瞎却眼晴眞晴。塞斷耳根不妨聽。明明庭前樹上鯉。歴歴青天白日雷。

爲魚鳥禽獸

　　者玆甲州路寶珠寺住持昌秀禪師。欲濟度住日自殺之生類而償宿債故。備香齋於向岳禪苑。聚合山清衆諷誦首楞嚴呪。借手於山野。焚此五分法身香。奉供養十方諸佛。所冀秀公毒手處。魚鳥等之品類。并法界群有。普受此香之餘薰。轉小駭癡暗之機。無始之業障頓盡。直入薩婆若海。同遊戲無畏大道場耳（擧起香云）此香萬法根本群有自性。薰成一切。應用無窮。魚游鳥飛風行草偃。無不憑彼自體清淨。不染諸法離去來今。不干因果之相。越宗超格不落聖凡之機。然箇箇圓具。佛祖也恁麼。衆生也恁麼。向這裡求一箇業障終不可得。何處有能殺所殺之物。覺了法身無一物。本源自性天眞佛。一念忘情空再無花。唯願有情類。與麼覺了。若能覺了千波本一水。若又未了一水是千波。了與不了畢竟如何。寒朝柴絕焚氷雪。石人溫身生欣悅。

昌秀菴主逆修（頓寫法華）

　　此香一心爲根萬有爲枝。妙體堅固歴劫不凋。這箇是當人本命元辰。嗅之則立地便解脫。要嗅乎箇箇自鼻孔裡聞取。甲州路牧莊縣寶珠寺住持昌秀禪師。自忖莊嚴當來報地。預今日頓寫法華經一部。借手於山野。拈提此寶香。奉獻十方諸佛。以伸供養。伏願秀公。因此功勳消歴世舊障。進道除魔蘗。轉生前業根成滅後善根。脫出三塗苦趣頓悟一乘妙心。續佛祖之惠命濟法界之迷流耳。夫惟此法花經藏。含容萬象。諸佛衆生本源也。迷之則醉子襟中珠。悟之則雪山午夜星。迷悟未分時。妙法又如何。擧手動足轉處能幽。雪中紅藕馨香難庾。

昌秀菴主逆修（頓寫法華）

　　頓寫八軸妙典。拈提一辨寶香。供養無量諸佛。冀爲救世法王。者玆甲州路寶珠住持昌秀菴主之。自資助當來覺果底之修善也。伏願當人。以此功勳爲良藥。悉除衆病。堅固定心。以此功勳爲惠劍截斷業根修道無魔。當來必開佛知見濟度群有耳。恭惟此法華經藏萬有本源。人人圓具無有欠餘。且問諸人。阿那箇是自己妙法（良久云）耳根之眼根之耳眼還會麼（又云）兎馬有角牛羊無角。於是忽爾歇却疑情。廣大妙典頓寫方寸。正恁麼時方知。心與經不二而萬法一如（矣）如如眞佛妙用無窮。見聞覺知大光明。去來生死活風流。地獄天宮皆淨土。何處亦有嫌底法。秀公卽今與麼信入。直是得解脫。待當來作麼。其若未然。吾有本分草料。還與菴主。要薦得乎。脫體現成處。虛空百雜碎。成佛作祖時。露柱生雲雷（挿香云）一辨寶香爇向炉中。十界異類鼻孔遼空。

門信禪門三七日辰（頓寫法花）

　　法華妙門開信心。無價寶香薰覺岸。兩段等圓具一性。人問性鷺立沙灘。甲州路平井縣居住門信禪門之三七日之忌辰。相當今日之故。後室孝子等。虔就向嶽禪苑。備香齋於清衆。頓寫一乘妙典。借手於山野。焚一辨寶香。獻十方諸佛。伏願彼幽靈。依所鳩功勳衆罪頓消滅。得入一乘門。心華發明濟度群生耳。夫惟彼一乘妙典。三世諸佛之濟度要津。一切衆生解脫門戶也。只此一門廓徹古今爲萬法主。抑門信禪門。信得今此身心圓具妙法。自性是天眞佛乎。信公且道。四大本空而一靈又非有。妙法何圓具佛身緣誰往還。無信不及乎。銕牛無骨通身是骨。風鈴無舌音聲常妙。只悟此妙卽心是佛。

正音禪尼斷日忌（頓寫法花）


　　者玆甲州路歌田縣居住正音禪尼之斷日之忌辰。雖相當明旦因施主之請。乘僧自恣之日。預於今辰聚相當清衆。頓寫妙典。次焚此寶香。奉獻諸佛。以伸供養耳（擧起香云）抑正音禪尼信受這箇乎。這箇卽妙法。妙法卽自性。自性卽寶香。所謂人人具足箇箇圓成。男香女香童子香。箇是只箇自性天眞佛。廓徹三世炳炳十方。超宗出格不拘文字。縱有墮無間業。見性通達一超直入如來地。箇是妙典頓寫方寸時[/卽]。只願當人自與麼頓悟。爲他與麼施濟度迷流（矣）且道。當人之自己方寸中。見聞覺知性畢竟是什麼。於是端的自返觀生死流斷。涅槃岸崩諸相寂滅。虛空消殞自己木佛現成。現成全體又作麼生。儞要會乎。萬里無寸土。黃金地徹下通上。風吹不入。機轉却位銕樹花開。誰見白飯本是米粒。

法音禪尼七周忌

　　此香無修蓋天地。無根芳體常親。聞取得者心花直發明。今日拈提之。築著甲州路萩原人法音禪尼之鼻孔。宛似池上灑水臺山婆子得這箇勘破衲僧。稜行婆子得這箇傑出時人。音公今得這箇作得什麼邊事。止止好事不如無。只忘著心自心本來佛。若又直不會。看取自己性。漸次見性通達。方知此香是我本源自性。雖然與麼。格外投機脫體現成不是心不是佛不是物。必竟作麼生。山林秋深風月漸寒。

妙可禪門并妙空禪尼（三十年忌三十三年忌頓寫法華）

　　自心是法華。自性是寶香。頓悟是頓寫。寂滅是供養。諸相寂滅妙性現前。這箇靈光周遍河沙。法界有情平等圓具。受彼恩力。唯願當人覺了這箇。此頓寫妙典。有甲州路鎌田人士女妙戒。虔充先考妙可禪門之十三年忌。并先妣妙空禪尼之三十三年之遠忌。所修善根也。今日因此施主之請賛揭彼妙法。焚此一辨香。供養可空兩人之自心佛。心佛如如透入古今。無自無他無生無滅。一箇兩箇千箇萬箇絕同絕異。迥脫根塵。內外廓徹爲見聞主。名之妙法得悟渠者。業障頓盡剎那成佛。當人直下會渠乎。明明目前石女擧梭。木人點頭心外無法。還己看取。

不著直禪上坐一周忌

　　禪林拾得那箇橛。方玆佛祖不傳香。當人鼻孔直築著。會彼東山水上行（擧起香云）是箇三世諸佛之命脈。直禪上坐之本源。上坐還會彼歟不會歟。空花歸空。今日已一迴會者是誰。不會者是什麼。於是當下自迴光返照。定識頓忘。精魂百雜碎。正恁麼時。禪上坐之自己眞佛現成塞斷乾坤。縱恁麼會得也猶是鬼家活計。阿那箇是直禪出格一路（良久云）松樹雪消月下雨。岸柳影搖波底煙。

感窓因禪人初七日辰（就子甲之萬力少林之宅修之。頓寫法華）

    認得少林一辨香。阿誰謂獨付神光。我兄群生普傳受。聞者忽心花發明。今日拈提之。築著感窓因公鼻孔。只願此漢有得髓證（矣）夫以因公平日在俗修禪。末期告寂示作僧相。翛然坐脫。今辰早已登初七日。以是諸孝子等。虔備香齋珍饈。恭集十方清衆。頓寫妙典一部。并書金剛經六卷。諷誦首楞嚴呪。借手山野。焚此寶香。供養三世諸佛。施與一切衆生。莊嚴因公覺路。抑因公要會箇覺路乎。直見窮自性而萬機頓休。十方婆伽梵一路涅槃門。妙法處處明歷歷。自己眞佛露堂堂。縱恁麼會得也猶是滯在半路。出身猶可易脫體道應難。那箇是脫體道。滿地雪消青松獨寒。於此徹悟方知大道絕同。正恁麼時。修因感果昨夜夢。成佛作祖賊後弓。本自圓成不用鍛鍊。若猶未徹。看看目前銕鋸舞三臺。

玄菴禪妙禪門逆修（頓寫法花）

　　者玆甲州路篠原村居住玄菴禪妙居士。自欲資助當來之覺果。預於今辰就于向岳禪苑。虔備珍饈。恭聚清衆。頓寫法華經一部。諷誦首楞嚴呪。借手於山野。焚一辨清香。獻十方諸佛以伸供養耳（擧起香云）拈提此香。妙法齊具。原妙法直是妙居士之一靈心性。心性無染如蓮。現當一如不干生死。超宗越格信也難通。釋迦彌勒他奴他是誰。居士今悟證這箇卽是佛。夫若不直會。伏願感此功勳。復身出頭生徹悟而利他。善巧得妙遊戲向上一路。且道那箇是向上一路。徐行蹈斷流水聲。縱觀寫出飛禽跡。還會麼會與不會是什麼乾屎橛。草鞋爭懸龍床角。

玄翁理妙禪門逆修（頓寫法華）

　　今日施主玄翁理妙禪門。自忖莊嚴當來之覺路。就于向岳禪苑。玄初七日。頓寫法華一部。充二七日。供養此一會大衆。充三七日。接得諸來一千僧。充四七日。亦頓寫妙典一部。充五七日。造立於寶篋印塔。并頓寫妙典一部。虔備香齋於清衆諷誦首楞嚴呪。予爲之焚此一辨香。獻三世諸佛。以伸供養耳。密惟諸佛不在心外。衆生之自性是。有時謂之塔婆見性卽造立。有時謂之妙典頓悟是頓寫。有時謂之寶香無心是焚燒。恁麼焚燒薰成大道。而一切平等也（擧起香云）衆妙歸這箇。今日拈提這箇歸向。理妙禪門之自己方寸。銀椀裡盛雪。明月投蘆花。當人言下會得此意。一超直入如來地。夫若不然。伏願依此功勳。於當來世恁麼見性。恁麼頓悟。恁麼體得。無心脫出佛教祖教。格外放光。格外玄旨又如何。路逢死蛇莫打殺。無底籃子盛將歸。

正音禪尼小祥忌（書寫五部大乘經）

　　此香一心爲根本。以五時諸教作枝條。覺花開雪山巖上。種果結雙林末梢。者玆甲州路歌田縣居住道永居士。爲資助正音禪尼覺路。書寫五部大乘經。當小祥忌之辰故。今日虔備香齋珍饈。恭聚清衆諷誦首楞嚴呪。借手於山野。焚一辨寶香。獻十方諸佛。以伸供養耳。伏願依所鳩善利。音公之忽轉凡入聖。利他善巧得大自在（矣）。
　　夫以五經功勳所感雖不可思議。若依華嚴得眞俗互融理事無礙。若依方等得褒大貶小彈呵法門。若依般若得破有顯空知知清淨。若依法華得引權歸實被授記。若依涅槃得一切相盡見性成佛。唯此一事實餘二卽非眞。抑音公要見性成佛乎。要底主人公自看取。是凡歟是聖歟。是有歟是無歟。知也差過。不知也差過。語也差過。不語也差過。畢竟如何。心路絕處面目現成。天上天下唯我獨尊。縱恁麼見得。也只是光影邊事。作麼生趣向悟證眞性。急須坐斷命根絕後再活擊碎龍女寶珠。蹈破無垢世界直恰合。正恁麼時成佛之道又如何。葵花向日柳絮隨風。

感窓因禪人斷日忌（頓寫法華）

　　者玆甲州路萬力縣居住和泉太守聖壽居士。并弟妹等。先考感窓良因禪人斷日之忌辰。雖相當來日。忖早速資助彼覺果。預於今辰。虔虞香齋珍饈。恭集十方清衆。諷誦首楞嚴呪。借手於山野。焚一辨清香。獻三世諸佛。以伸供養處之修善何乎。令今日頓寫妙典一部。兼日漸寫妙典三部。良因之在日自爲逆修。令造立石塔一基。并充良因一生涯之日課。壽居士自書日率都婆等是也。伏願依彼種種善力良因。忽轉凡入聖。而利他善巧得大自在耳。夫以今日所鳩功勳所感。雖廣大深遠而難宣。若依頓漸兩寫功。得理頓悟事漸盡。若依寶篋印塔功得明心印活卓地。若依日率都婆功得開悟日用妙性。若依首楞嚴呪功得自陀羅尼門開。箇是衆生解脫門。諸佛出世門戶也。要且當人得入這裏。無量妙門只歸箇一門。此一門歸何處。薰風自南來殿閣生微涼。良因於是言下徹悟。直是作家。夫若未徹退步還己看取。誰是未徹者。語也差過。默也差過。作麼祗對咄（喝一喝云）一喝喝散無明窟。一槌打開八萬門。一道寒光突出難辨。箇是良因之出身處。出身猶可易。脫體道應難。脫體道又如何。銕圍一笑須彌點頭（挿香）一辨寶香向炉中燃。十界異類鼻孔遼空。

門信禪門小祥忌（頓寫法華）

　　頓寫八軸妙典。拈提一辨寶香。供養於三世諸佛。願當人心華發明。甲州路平井縣居住門信禪門一周之忌辰。雖相當來月晦日。依彼後室并孝子等之請。預於今辰作此佛事。資助彼幽靈之覺路耳。人人盡有箇覺路在。門信禪門還會箇自家覺路乎。擧足下足一切運用何所爲。只抖擻精神而與麼觀察。萬機休罷一路現成。正恁麼時方知。自性卽是佛見性。是覺心覺心是妙法妙法是一辨之寶香（擧起香云）只此一辨寶香爲萬法主。今日拈提之令歸信公之鼻孔。信公之鼻孔又歸什麼處。一周正是三百六十日。一句截流千眼頓開。難藏空裏鐵船去來。

玄翁理妙禪門逆修（頓寫法華）

　　此香甲州路鴨居寺縣居住玄翁理妙禪門。自充滅後盡七日之忌辰。預今日就當院頓寫法華經一部。諷誦首楞嚴呪。借手於山野。爇向一辨。供養三世諸佛。伏願當人之無始業障頓盡。除却現在諸難。頓悟自己妙心。圓成當來佛果。濟度衆生耳。恭惟此法華經藏。人人具足箇箇圓成。透過三世通貫十方。萬機一乘一乘妙性應用無隔礙玄翁從來依這箇覺知。依這箇見聞。依這箇出沒。依這箇生滅。自若會這箇。直須生滅之已寂滅爲樂。寂滅性中。誰是爲樂者（擧起香云）此一辨寶香元來是木橛。

鹽山拈香佛事上

鹽山拔隊和尚語錄卷第二

拈香佛事下
良辨大德逆修（頓寫法華）

　　這一橛子諸佛衆生之心性也。薰成萬善故。謂之一辨寶香。等乘群機故。謂之一乘妙法。法法眞常不拘文字。拶透肝膽無人迴避五地見性徹悟正是頓寫。今日拈提這箇供養十方諸佛。宣揚頓寫妙典。爲甲州路一宮縣居住良辨大德。垂示頓寫眞理。伏願當人依此功勳。無始業障頓盡。現在身心安寧進道。無魔圓成當來覺果。濟度群有。同歸一乘眞際。抑良辨知彼一乘之眞際乎。知是什麼。不知是誰。在此同此。在彼同彼。彼此本不二而大方無外萬里孤月徹骨寒。於此承當一超直入如來地。夫若未然。重說一偈教儞作當來之資糧。出三界一路十斛油麻樹上攤。成正覺時節八角磨盤空裡走。

玄翁理妙禪門初七日辰（頓寫法華）

　　者玆値甲州路鴨居寺縣居住玄翁理妙禪門之初七日之忌辰。孝子等虔就向岳禪苑頓寫妙典一部。諷誦首楞嚴呪。借手於山野。焚一辨清香。奉供養十方諸佛。莊嚴彼幽靈之報地。伏願玄翁并法界之衆生。憑此善利頓悟一乘之妙旨耳（拈起香云）此香蔭涼普覆十方薰成齊乘萬機。故號曰一乘妙法。窮其本源。當人自性是也。只能直見性。三毒之心念休歇。一乘之妙體現成。看看驀胸半夜日輪突出刺破乾坤。體已如斯妙用又如何。林叢秋深松風漸寒。

奇貞禪門大祥忌

　　武州路江戶縣居住奇貞禪門之大祥之忌。雖相當今年今月。分明不知其終日之故。以告別去日爲忌辰。諸孝子等漸寫法花經一部。今日虔就甲州路向岳禪苑營香齋。恭集一堂之清衆。諷誦首楞嚴呪。予隨其誠志。拈提彼幽靈之自性香。供養自心佛。宣揚自己妙法。開示本源覺路。只願當人并法界有情人。得入這裡（提起香云）人人盡有這箇在。萬法歸這箇。這箇歸何處。風行草偃水到渠成。貞公若於此忽爾悟入。方知心外無法。入之一字還無處著（矣）旣心外無法。那箇是心法人情忘處銕樹花開。

道勝禪門七周忌（頓寫法花）

　　今日施主（某甲）虔値令兄道勝禪門之七周之忌辰就于當寺虞於香齋珍饈。恭聚於清衆頓寫妙典一部。諷誦首楞嚴呪。借手山野。焚此一辨寶香。供養三諸佛。伏願當人憑此善利頓悟自性之妙法。傳受自性之眞香。開發自性之陀羅尼門。護惜諸佛出世之第一義。而得度迷流耳。萬法之本源。只當人自己之靈光是也。靈光本來圓成。不假修添自悟證。這箇直是佛。眞佛無佛相。喚什麼爲這箇。庭前柏樹子。後園花藥欄。

芳山道薰首座（盡七之忌）

　　此香萬古徽猷衆生本有薰威猛利毒藥俱具。殺人刀活人劍。纔觸著失却精魂永劫不歸。今日拈提人拶著芳山道薰座元大師之鼻孔。而供養自性之眞佛（擧起香云）芳山五十九年祕在形山。而憑這箇勳作。憑這箇見聞。形山落在今日已盡七。孤月脫出雲霧。淨裸裸赤洒洒。古佛堂前狗尿天。且道。芳山還受箇供養否。儞若道不受。焚自性香供養自性之佛。爲什麼不受。儞若道受。觸著彼者失却精魂。爲誰之受者。離却此兩邊。端的祗對作麼生作麼生。咄殺盡死人活人現成。那箇是活人。誰看目前須彌山踍跳。

玄翁理妙禪門三十五日辰（頓寫法華）

　　玄翁理妙禪門辭世已三十五日。因玆孝子等。虔就當寺備香齋於清衆。書妙典於日裏。諷誦首楞嚴呪。借手山野焚箇清香。奉獻十方諸佛。資彼幽靈覺路耳。人人脚痕下有一條之覺路在。踐履爲什麼。不知有時謂之妙法蓮華。有時謂之一辨寶香。其實只是一心也。覺了一心無覺相。當下脫出迷悟之窟。正是成佛作祖之時。伏願當人并法界有情。頓悟彼一心焉。玄翁自要會心性乎。看看卽今儞是什麼。不是心不是佛不是物。兎馬有角牛羊無角。分明六六三十六。疑情破時全體現。直是玄翁之出身底。清風明月是妙用。三世十方普賢尊。

同斷日之辰（頓寫法華）

　　玄翁理妙禪門辭世旣一百日。故後室并孝子等。備香齋於當院之清衆。頓寫法花經一部。諷誦首楞嚴呪。予爲之焚此一辨寶香。供養十界異生。宣揚法花玄理。莊嚴玄翁報地（擧起香云）今日所鳩修善以至一切差別法要。畢竟只此一香之薰處也。一香者人人之一靈心性是也。本源自性天眞佛要且當人之見性頓悟。看看玄翁之一靈心性。萬里孤月入肺肝寒。箇是且入理門。那箇是全機脫體道。石女木人有問有答。於此開悟六六三十六。九九七十三。黃頭碧眼數得否。

感窓良因禪人小祥忌（頓寫法華）

　　今日施主。虔値先考感窓良因禪人一周之辰。恭聚十方尊衆。頓寫法花經一部。諷誦圓通妙懺并首楞嚴咒。借手於山野。拈提彼幽靈之自性香。供養自心佛矣。心佛如如而萬法主群生本源也。看看卽今見色聞聲是何所爲。於是直下了得自性。頓寫離文字之妙法。於自己方寸要且因公恁麼頓悟。直子直徹之處。無能了所了物。正恁麼時喚什麼爲心佛。喚阿誰爲因公。名相絕處全體現成。天上天下唯我獨尊。縱恁麼會得也雲門之那一棒作麼生免得。直須踢倒維摩室。吐却香積飯。蹈過毘盧頂上。遊戲向上一路。那箇是向上一路。鯨鯢樹上眠大鵬海底飛（擧起香云）好箇法施統接十方。梅梢風散萬里一香。

妙金禪女逆修（頓寫法華）

　　頓寫妙典通頓悟。齋僧供佛自性香。焚盡妙金惡業識。冀當來心華發明。

正音禪尼大祥忌（頓寫法華）

　　今日施主奉佛弟子道永居士。値先婦正音禪尼大祥之忌辰。漸寫妙典一部并地藏經三十卷光明眞言六萬三十遍。兼日誦之。今日虔賁供佛之席。作齋僧之儀。頓寫法華經藏。諷誦首楞嚴呪。借手山野焚此寶香。奉獻諸聖。用伸供養。冀彼幽靈。言下轉凡入聖。以至法界群生。普信受耳（擧起香作一喝云）此香一乘爲根株。三玄三要作花果。陀羅尼門心地藏。畢竟這箇異名也。此是正音本源性。要且自看取脚下日用薰成。何所爲。石女琴聲通九野。

性妙禪尼三十三回忌

　　大日本國總州路神崎縣人信俊上座。値先妣性妙禪尼之三十三年遠忌。就于當院虞香齋清衆。諷誦首楞嚴呪。求拈香佛事於山野。予卽應之（擧起香云）此香人人具足動用轉正法輪。箇箇圓成處處作功德林。今月正爇向性妙禪尼之鼻孔裏。一切聖凡一頓供養。錦上鋪花。銀椀裏盛雪。當人與麼嗅著。方知只此身心香積如來。如來藏裡無人法。知是什麼不知是阿誰。於此忽爾緣心寂滅。十界剎那空却。一靈眞性活鱍鱍地。這箇全體是何面目。五臺山上雲蒸飯。古佛堂前狗尿天。

妙芳禪尼逆修（頓寫法華）

　　恭頓寫法花經藏。令諷誦首楞嚴呪。拈提箇一辨寶香。獻諸佛普施群有。伏願甲州路萬力縣居住奉佛弟子妙芳禪尼。憑此功勳多劫罪障消滅。現在身宮安泰。當來進道無魔。頓悟自心妙法。體得自性寶香。而圓成佛果耳（擧起香云）箇是妙法薰成萬善。人人從來祕在形山。栴檀林中更無雜樹。看看當人身心是何。銕牛吼出木馬之聲。一念直返照卽如如佛也。

安榮禪尼十三年忌

　　今日施主性悟居士。虔値先妣安榮禪尼十三年之忌辰。就于向岳禪苑。恭營僧齋漸寫法華經一部。諷誦首楞嚴呪。借手山野焚箇一辨寶香。獻三世十方諸佛。資助彼幽靈覺路。冀幽靈信得自性香。法華心頭發濟度迷流矣（擧起香云）榮公還信得這箇麼。信得底不得底。彼此未忘。直下見性通達萬法一如。正恁麼時。那箇是法華。那箇是寶香。那箇是榮公一靈眞性（作一偈云）三名不異水波瀾。千古風流月一團。要會全機自家見。火裏氷霜徹骨寒。

契梅大師三周之忌（頓寫法華）

　　甲州路南部縣居住信悟禪女。伏値先妣契梅大師三周之忌辰。就于向岳禪苑。頓寫妙典。諷誦首楞嚴呪。予應彼誠志。焚此一辨香。奉獻十方諸佛。以伸供養。資彼幽靈覺路耳。夫以一乘妙典者。一心異稱也。普乘群機薰成諸善法故。謂之寶香（擧起香云）香氣發處須彌顛立。心華開時虛空涕泣。這一句下徹悟正是頓寫。冀當人恁麼頓悟矣。夫若未然還已看取。通身是什麼（喝一喝云）水無筋骨表裏一般。六合九野孤月光寒。這箇見地猶未脫灑。出格一路又作麼生。薰風自南來殿閣生微涼。

道照禪門逆修（頓寫法華就于明照院）

　　今日施主道照禪門。自欲莊嚴當來報地。充第七年忌。詣信州善光寺。命寺僧頓寫妙典讀誦之。充十三年忌。於甲州路向岳禪會。供養清衆若干數。充三十三年之遠忌。就于當院頓寫妙典。諷誦首楞嚴呪。要拈香佛事。予因焚此寶香。奉獻十方諸佛。冀當人以頓寫作當來頓悟之因。以齋僧爲化導攝衆之緣。普濟度三界迷流。同得入一乘妙門。且道那箇是一乘妙門。諸佛衆生驀脚踐履。無影樹下合同船。箇箇無[衤*毘]長者子。當人於斯終省悟。方知此法花經藏本來我自心矣。是心非心本性淨故。得入這裏無得入底者（擧起香云）正恁麼時。唯有箇一辨香。薰破乾坤。箇是道照之脫體現成時節。無邊風月作用正妙。

琨山明涼大師

　　修頓寫妙典。誦首楞嚴呪。焚一辨香。三世如來歴代祖師。琨山明源大師自己心佛以至一切群生一頓供養（擧起香云）只箇一辨香爲什麼。恁麼施設廣大哉。當知諸佛衆生同一鼻孔有情非情本性不二。是箇不二性。世尊謂之妙法華。衲僧謂之拄杖子。在人人手裏。爲萬行主。源大師三稔以前憑這箇坐臥。憑這箇經行。三稔以來直至如今。覺知見聞亦何所。爲直下看取這箇。無明窠窟摧殘。本地風光現成。淨裸裸活鱍鱍。天上天下唯我獨尊。恁麼見地猶滯在光影邊。要且當人之蹈破白銀國。踢倒金色身。遊戲向上一路得大自在。還要會箇向上一路乎。看看目前樹上魚躍水底蟬鳴。於此承當。朝日依舊自東山出。

理香禪尼逆修

　　形山認得自性香。徹十方薰成萬行。嗅著忽鼻孔遼闊。乾坤無限却須量。甲州路平井縣居住理香禪尼。自忖莊嚴當來執地。充一周忌并第三稔之忌辰。預齋僧一千人。今日亦就于長泉禪苑。賁供佛之席。作齋僧之儀。恭請處處清衆。諷誦首楞嚴呪。借手山野。焚此寶香。獻三世諸佛以至施群生。伏願當人。憑這薰成。先世罪業消滅。現在身宮安泰。當來必生見性聖果圓成耳。還要看自性乎。只有照壁月。更無吹葉風。當人於此言下了畢。一超直入如來地。夫若未會。要且復身此一句語爲惠劍。截斷生死之流。此一句語爲杖子。擊碎涅盤之岸。通達佛向上。得大自在。那箇是佛向上。碧波心裏一盞燈。白日青天千尺鯢。

玄翁妙禪門（頓寫法華不錄志趣）

　　一乘妙心。聖凡同駕白牛車。孤月無端戶戶秋。一念覓他門外客。見性各髻珠當頭。

難叟光禪門三十三年忌（書寫五部大乘經）

　　者玆武州路橫山縣寄住宜康禪女。先考難叟成光禪門之三十三年遠忌。雖相當來年九月十九日。自忖露命難期。漸寫五部大乘經。凌山川送之甲州向岳菴。預於今辰。虔虞香齋珍饈。恭聚合山清衆。諷誦首楞嚴呪。借手於山野。焚一辨寶香。獻十方諸佛。以伸供養。伏願成光禪門。直聞自性眞香。投幾於諸佛鼻孔。忽悟五經奧旨。度生於三塗苦海耳。夫以諸佛大法雖本不二。方便有多門隨機得入。當人若憑華嚴。從法海無礙圓融之門入。若憑方等。從抑揚褒貶彈呵之門入。若憑般若。從一切智智清淨之門入。若憑法華。從出權歸實一乘之門入。若憑涅槃。從諸相寂滅見性之門入。雖然與麼。從門入者是不家珍。不如直下返照。而了得本來圓成自己眞佛。當人還了得渠乎。了得底不得底。又是什麼物。萬機頓削一靈豁然。樹凋葉落體露金風。當頭一著鋸解秤槌。

方外妙勝禪人初七日辰

　　大日本國相模州大貫縣居住方外妙勝禪人。平生意氣平和。而芳情叶貴賤。器識朴實。而志願修禪道。及至末期示作僧相之故。更衣爲喪儀。而早旣七日。孝子左金吾禪滿居士。遙贈衣鉢道具并襯物等。就于當寺志求佛事。予因拈提人人具足自性眞香。而獻三世如來。齊供養妙勝之自己心佛。妙勝還受之否。泥裏投塊青山栽松。到這裡作受之會也不是。作不受之會也不是。直下見性透徹。遼天鼻孔從來不隔越。脚下一路依前通長安。縱恁麼解得。也猶未得衲僧向上全機在。且道。那箇是向上全機。一口吸盡西江水。撒展兩手十指爪。

妙空禪尼十三周之忌

　　相模州古莊縣寄住妙空禪尼十三周之忌辰。雖相當來年孟春九日。預今日於甲州路向岳菴。拈提自性香。供養自心佛。心性不二離去來今。吹毛出匣虛空摧殘。直是當人體露眞常妙空禪尼。平日聞道心是何物。著語云。顛立須彌巓。吾當時聞之。密知汝向鬼窟裡作活計。汝今向吾問。心是何物。答道。此一瓣寶香元來是木橛。汝還會麼。會則依草附木之精靈。不會則被毛戴角。此兩邊外作麼生趣向成佛作祖去。路逢死蛇莫打殺。盛將無底籃子歸。

淨法禪門三七日之辰

　　法本法無法曷有淨穩相。聖凡同鼻孔三世一瓣香。此香充甲州路萬力縣居住淨法禪門三七之忌辰。預今日爇向一瓣。恭獻十方諸佛。普施一切群生。殊供養當人之心佛。心佛如如不所受相。香性無染不落能供機。心性不二供養圓成。供養已恁麼。那箇是心佛。攤得樹上十斛麻。寒梅依舊五葉開。冀淨法之自悟證。

感窓因禪人大祥忌（頓寫法華）

　　自性妙法形山香。聞取鼻孔通三世。剎那頓寫古佛經。一會靈山方寸內。感窓良因禪人第三稔之忌辰當今日故。諸孝子等。虔賁供佛之席。恭作齋僧之儀。頓寫妙典。諷誦圓通妙懺并首楞嚴呪。借手山野。拈提寶香宣揚妙義。資覺路耳。且道。那箇是良因之覺路（良久云）止止不須說我法妙難思。只箇一句藏身彰影。抱贓叫屈。於此薦得。方知人人從來空手把鋤頭。步行騎水牛。夫若未會。直退步脚下看取。心外無法起居動靜是什麼物。不思議解脫力風扇雲行。佛祖不傳之妙遍界難藏。

空山常惠居士三十三年忌

　　者玆甲州路稻積縣居住空山常惠居士之三十三年之遠忌。雖相當來日。預於今辰有理幸大師者。就于當寺作供佛齋僧之儀。諷誦首楞嚴呪。借手山野。焚此清香資助覺路。伏願空山依此功勳無始業障蕩盡。體得自性香。悟證無心道。濟度迷流耳（擧起香云）此香佛祖大機衆生本源也。直一聞者立地成佛。然元來塞斷當人之鼻孔。而薰用無窮。出息入息。語默動靜。都盧是什麼。剎那迴光返照。而忽爾契合。當知只此身心畢竟香積如來矣。栴檀林無雜樹。何處立干戈叢。正恁麼時。三毒轉成戒定惠。修羅界轉成覺城。且道。卽今誰是覺城之主。喚作常惠成兩片去。說佛說心枝葉生。獨脫無依時全體又作麼生。自雲行上銕牛閑眠。

了性禪門逆修（頓寫法華）
　　今日施主了性禪門。自充滅後初七日之忌辰預虔香齋虞當寺。集合山清衆。一頓書妙典。誦大佛頂呪。請拈香佛事。莊嚴當來報地。伏願以此功勳上報四恩。下資三有。我爲法王於法自在耳。抑了性信受彼法中王麼。有時謂之一乘妙典。有時謂之一瓣寶香。歸實則只是當人之一靈眞性也。釋迦彌勒他奴。他是阿誰。直自見性。卽時得入不勞得當來。夫若未了。要須依此一句子復身。必證無漏聖身。且道。卽今喚什麼爲一句（良久云）晴天雷聲遍界難藏。於此悟證汝是了性。

果林空感禪尼三十三年忌（開山大和尚先妣也）
　　此香無根之根徹佛地。無條之條發覺花。聞取之者業識之臭氣蕩盡。菩提之道果薰成。以是今日値先妣果林空感禪尼三十三回遠忌之辰。恭聚清衆。諷誦首楞嚴呪。拈提一瓣奉獻諸聖。然爇向當人鼻孔裏。以助覺路將報劬勞。伏願感公。直一聞千悟。而浮慈舟於願海。度迷流於淨剎耳。感公還要聞取箇自性之靈香麼。當下返觀。出息入息從何之生。見聞覺知主又是什麼。於是覺了。方知三世十方只有箇香。上無攀向下絕己躬。曾無餘片。正恁麼時誰是覺了者。泥佛不渡水破鏡無影像。萬機頓削一道現成。箇是感公之出身處轉身一路。凡聖難通青山擧足踢翻長空。

聖專禪門聖敬禪尼逆修

　　者玆相模州中村縣居住有聖通者。爲莊嚴慈父聖專禪門悲母聖敬禪尼之當來報地。充自滅後之初七日以至三十三年之忌辰。漸寫法華經十二部。亦凌山川來甲州路向岳禪苑。虔虞香齋。恭聚清衆頓寫妙典一部。諷誦首楞嚴呪。借手山野。焚此寶香。奉獻三世諸佛。以伸供養耳（擧起香云）箇是群生本有自性也。薰成萬善故謂之寶香。應用無礙故謂之妙法。人人從來祕在形山。爲見聞主。看取之者立地成佛。伏願聖專聖敬等。當下見性通達。而普得度法界迷流。若又現不了。於當來世。此一句語爲惠劍。截斷生死之注流。遊戲解脫之大海。且道。那箇是解脫大海（良久作一偈云）諸佛衆生本來圓通。動靜語默波瀾無窮。識浪休歇全機絕目。迷悟岸崩銕船宿空。

玄翁妙禪門大祥之忌

　　今日施主（某甲）等。虔値先考玄翁理妙禪門大祥之忌辰。就此禪苑設大會齋。恭聚合山清衆。諷誦首楞嚴呪。覓拈香佛事於山野。因焚此寶香。一切聖賢并法界之群靈。殊當人之自己心佛一頓供養（擧起香云）只箇一瓣香爲什麼。恁麼作廣大之供養乎（作一偈云）桂林風散薰十方。孤月明徹千家秋。正是當人本源性。聖凡等接鼻孔授。冀玄翁此一句下了畢。聞取自性之香。淨盡無明臭氣。圓成無漏聖果。安坐解脫寶殿。而普接取一切之迷流。且道。那箇是自性香。見聞覺知枝條婆娑。直嗅著根本日月迴須彌。

一萬僧供養滿散

　　今日施主徹心淨照居士。自忖莊嚴當來之報地。預就于向岳禪會。營於僧齋。接玄流一萬人。早旣滿散。恭聚合山清衆。諷誦首楞嚴呪。借手山野。焚此清香。三世諸佛歴代祖師。以至法界群生平等供養（擧起香云）一瓣清香爲什麼。普接於無量衆麼。萬像森羅只箇一法印處。四方八面盡法界。非風雨之響。汝等諸人自性之香薰馨也。昭居士於此言下會得。待當來作麼。縱與麼會。而猶未出窠窟在。重垂示入路。冀當來用之爲惠劍。討生死敵。誅涅槃將。解脫覺城猶放光。接萬機猶一月印千江矣。且道。那箇是入頭一路。靈光之大用爛冬瓜咬銕。居士還承當麼。抑現前之諸禪德。又此一句子麼。直徹底了畢。日日消得萬兩之黃金。若未了滴水難消。爭奈宿債會格外句莫以語默對。不以語默對。以什麼祗對。爛冬瓜咬銕意旨如何。涉擬議三十棒咄。一句截流萬機寢削。大平風流驎遊龍躍。

性仁禪尼七周忌

　　奇哉此一瓣寶香。聞取者大道圓成。機識忘充塞鼻孔。纔有知解橫枝生。者玆甲州路加鳥縣人心慶菴主。先妣性仁禪尼第七稔之忌辰。雖未當來。自忖露命難期。預今日就于向岳禪苑。虞香齋。令合山清衆諷誦首楞嚴呪。借手於山野。焚一瓣寶香。供養三世十方諸聖。并當靈之自性天眞佛。眞佛無染而不受善惡之諸報。作麼生供養。彼一念迴光返照萬機休罷。心月孤圓光呑萬像。是卽名爲不住相布施。大施門開無擁塞。恁麼供養正是平等矣。箇是且入理門。俯願仁公。直下蹈斷理路得佛祖不傳妙。泛慈舟於願海。度迷流於覺岸。且道。那箇是不傳妙金牛。昨夜遇塗炭。直至如今不見跡。運手動足是什麼物。石女喫飯木人腹脹。

頓寫法華供養

　　大日本國武州平子縣寄住不遷珍公座元大師要山禪珍大師并鄕井之比丘比丘尼優婆塞優婆夷等。起同一之誠志。而遠凌山川。就甲州路向岳禪苑。虞香齋珍饈。頗聚清衆。修頓寫妙典。次諷誦首楞嚴呪。借手於山野。焚一瓣寶香。奉獻十方諸佛。伏願依此功勳發起信心之衆。同七世父母以至九族等。頓悟萬機一乘之自心妙法。傳受三世一片之佛性。寶香普薰破群生業障之臭氣。俱遊戲教外向上之禪林矣。且道。那箇是禪林向上一路（作一偈云）樹凋葉落風月寒。劍刄當頭何所在。香氣妙從火裏生。活祖機變電難逮。

書寫金剛經供養

　　般若鋒佛性香焰相逢。忽然機正感。直得天魔失却魂。箇是衲僧握裏劍。安養住持明窓證公大師。自充滅後初七日之忌辰。預令書寫金剛經六卷。今日持來啓意旨。因焚箇一瓣寶香。奉獻三世諸佛。宣揚金剛般若大意。只願當人之徹底承當矣。金剛經者萬法本源也。剪除邪見之稠林。長養正法之種草。殺人刀活人劍。誰手裡無這箇。明窓還承當麼。直下迴光返照。而空却著相情。踢倒人我山。方知三世十方乃至自己必意一段般若焰。正恁麼時諸佛衆生何處爲所住。何處求於心。假使恁麼見得。也猶未免眼中著屑。金剛鋒鋩如何瓣的。併却咽喉唇吻道一句來。誰見爐中一瓣香。

淨惠禪門小祥忌

　　者玆甲州路萬力縣居住淨惠禪門一周之忌辰。雖相當來年四月十六日。有老母妙芳禪尼。自忖餘命不幾。預於臘八虞僧齋於當院。諷誦首楞嚴呪。予因焚此寶香。奉供養本師釋迦如來并歴代祖師。資助彼幽靈之覺路。伏願大慈悲父。垂加被耳（擧香云）此香佛祖心卽衆生本性。世尊曾坐斷雪山。得這箇出世。列祖也投入禪林。傳這箇度生。要且當人之恁麼見性通達。誘引未悟見性之要訣作麼生趣向。纔有趣向沒溺識海。心路絕意識謝。則本光現前（良久作偈云）現前不現前大通智勝佛明明。活風流雪重虛空屈。

禪重大師三十三年忌

　　者玆扶桑國武州路青木縣寄住禪用知藏大師。并聖義禪女等。充尊堂禪重大師三十三年之遠忌。預今日就于甲州向岳禪苑。作供佛齋僧之儀。恭令清衆諷誦首楞嚴呪。求拈香於山野。因拈呈此自妙香。開示大陀羅尼門。入此門來莫存知解。直無心眞解脫香薰徹十方供養一切。不知正恁麼時[/卽]。供養主是什麼人。氷蕩盡水無筋骨。花天外發銕樹春。冀重公之直截承當。而轉於大法輪。誘引未悟。若猶未了意。退步就己看取。那箇是自性。那箇是陀羅尼門（良久作一偈云）二無兩般梅梢雪。鼻孔毛竅徹底寒。入路新鮮佛心印。看看通身是栴檀。

性金禪尼逆修（頓寫法華）

　　妙峯孤頂一株香。應用普蔭涼。迢迢直聞取鼻孔遼闊。迷悟兩岸斯時起（擧起香云）箇是諸佛衆生本有自性清淨無染故。喩之蓮華薰成萬善故謂之寶香。立地悟證之頓寫妙法也。以是有性心居士者。爲資助老母窓金禪尼之當來覺果。預今日就于當院虞妙供。修頓寫妙典諷誦佛頂呪。予因焚一瓣清香。供養三世如來。同金公之自己心佛。而開示一乘妙門。要且金公并心居士之直徹入作。夫若現不會。冀當來生悟證。而普濟度一切迷流耳。且道。那箇是一乘妙門（良久云）直自見性內外非兩。心月孤圓光呑萬像。轉過那邊露柱合掌。

月江道證居士自殺生類

　　頓寫妙法歸群生。千差異類無兩性。寃親平等一瓣香。薰十方供養凡聖。今日頓寫妙典。拈香諷經等者。相摸州中村縣居住月江澄居士。爲濟度自殺之生類。所鳩修善也。伏願憑此功勳。居士之於或過去或現在。若自毒手。若令人殺底之禽獸魚蟲諸大小生類等。各忘怨訴酬害之機情。忽發大乘無漏之妙智。直轉凡入聖。而及餘薰於法界之群靈。同圓成無畏大道耳。且道。那箇是無畏大道（良久云）白雲遊戲意。流水相俱知。到恁麼活處。火坑變成池了業障空。未了須償宿債。澄居士今日宿債與麼償。這箇身心必竟是空耶是有耶。空也不道。有也不道。見照絕處大用現前。維摩不良久亦不入不二法門。爐中香煙猶有進天機。

淨昭禪尼三十三年忌

　　者玆甲州路鹽山向岳禪苑之樞衣沙門有禪用者。値先妣淨昭禪尼三十三稔之遠忌。爲資助彼覺路。於當院作齋僧之儀。諷誦首楞嚴呪。借手於山野。焚一瓣寶香。奉供養三世諸佛歴代祖師一切賢聖。伏願憑此功勳。昭禪尼之無始業障消滅。悟證自性眞如之妙香。而施餘薰於法界之群生。遊戲向上之禪林耳（擧起香云）從禪林認得佛祖不傳香。無住爲根本。薰破盡十方。直下聞取者。離却男女相。脫出恩愛縛。心花頓發明。故今日爇向。要昭公承當。從來令鼻孔乾坤之外彰。還機先見徹悟證什麼妨。理性通達處安坐萬里行。向上遊戲漢不滯這法網。那邊移一步銕牛走脚忙。

正音禪尼七周忌

　　今日施主居士有了光者。値婦人正音禪尼第七周之忌辰。漸寫法華經一部。於當院虔虞香齋。恭聚清衆諷誦首楞嚴呪。予應彼誠志。焚一瓣清香。薰徹諸聖之鼻孔。燒盡音公之業根。冀此漢上無攀仰下絕己躬。而圓成萬法一乘之妙道矣。音公還要會彼一乘之妙道麼（擧起香云）凡聖古今無兩橛。自心香氣薰成周。機先玄旨誰領會。石女木人皺鼻頭。

徹心照禪門逆修（頓寫法花）

　　一乘妙心佛性寶香彼此不二孤露眞常。百中頭上法華經藏驀胸看取。頓寫分明截斷生死無別鋒鋩。今日供佛齋僧頓寫妙典。并諷經等者。充施主徹心淨昭禪門之滅後初七日之忌辰。預令勤修之處也。因拈提此自性香。而直示大乘心。冀當人之言外悟證（擧起香云）一性薰發十虛銷殞。彼中必竟何所在。難藏淨照之本妙覺心濁現成。箇是出身底脫體道又作麼生（良久云）案山飛來入燈籠。庭松風生殿裏凉。只箇一句超越理性。殊絕玄妙。汝現今不了當來之拄杖子。自直提持去。擊碎迷悟關。豁開正法眼。誰是提持底者。要得格外玄旨手裏看取。

妙金禪女逆修（頓寫法華）

　　爇向佛性眞如香薰成。妙典頓寫功要通達恁麼玄旨。自須看取主人公。今日所鳩功勳。充施主妙金禪女之滅後三七日之忌辰祭。預修之處也。伏願當人之業障頓消滅。開悟衣襟之如意珠。成當來救世大士。直指法華之妙旨。而得度未悟耳。一句截流千眼頓開。那箇是法華妙旨襟中珠（良久云）日輪非眞常衣勢無定。上靈光妙明暗難通。藕花開馨香在水。

玄翁妙禪門第七年忌預修之（頓寫法花）

　　要頓寫一乘妙典。直見性須空五蘊。眞蓮自開清淨池。慈香普薰無遠近。玄翁理妙居士第七周之忌辰。雖未到來。孝子等自忖露命難期。預今日就干當山。虞僧齋於一會。恭聚清衆。頓寫法華經一部。諷誦首楞嚴呪。請拈香佛事。因拈提箇自性香。而供養三世諸佛。宣揚法花妙旨。而直頓寫妙居士之自己方寸耳（擧起香云）此香萬法根株薰成一切功德。應緣無缺故。名謂之一乘妙法。萬法歸一。一乘歸何處。日勢當午打以三更。箇是古佛心卽當人靈光。冀自徹底承當。而得大解脫。這裡還有承當者麼。三世十方絕同異。萬里孤月爲誰寒。

界阿聖人之盡七辰（書寫五部大乘經）

　　認得形山物外香。五經枝修一心根。投鼻孔發佛知見。故爇向當人面門。者玆相模州當摩縣寄住界阿聖人之盡七。相當今日故。武州路橫山縣高源菴明印藏主。漸寫五部大乘經。又於同縣有壹岐太守道慧者。依界公之囑。供養十方僧一千人。然凌遼遠嶮路贈襯物。於甲州向岳禪苑。作供佛齋僧儀。頓寫妙典一部。諷誦首楞嚴呪。借手於山野。焚一瓣清香。献三世諸佛。以資助覺路耳。伏惟世尊。應五時機直示人心也。花嚴者明性相互融之故。方等者明轉心圓覺之故。般若者明離相顯理之故。法華者明妙心無染之故。涅般者明寂滅現成之故矣。方便有多言歸正不立字。身心寂滅時。那箇是現成底物（良久云）落葉送秋冬色新。徹骨寒光令誰知。冀界公之言下了畢。而頓寫離文字之大經。於自己方寸脫出三塗地獄。走過安養世界成無住相之化主。普接取法界群生。同放光向上禪林而已。向上禪林作麼生薦得（作偈云）擧揚出三玄須彌掉鐵船。應緣無機識爐中一穗煙。

希幸居士并性照禪尼逆修

　　自心香薰成衆妙。一字禮三書寫功。迴向甚深寃親等。玉塵投入銀盆中。者玆爲資助武州路平子縣居住希幸居士。并性照禪尼之當來覺果。彼眞子契珍座元大師。自書寫一字三禮法華經一部。并甚深大迴向經一卷。而將甲州鹽山來。預今日虞香齋覓供養。卽聚清衆諷誦首楞嚴呪。焚此寶香伏願三世諸佛歴代祖師。感𡊒大師之孝行誠志。垂加被於二老除魔蘖。於禪觀截愛河流。平人我山。悟一乘妙心。開二甘露門。得度未悟耳。夫以此法華經藏人人本源也。深固幽遠無人能到。旣是諸人本源爲什麼。還無人能到乎（良久云）昨夜海上多少雨。今朝撰一滴來看。當人若於此直了畢。豈勞待復身之覺果。夫若未了重宣一偈。令彼作當來惠劍。妙哉見聞主。晴天難藏雷。看看方寸裡。石女笑盈腮。

前住建長勅謚佛滿禪師三十三年忌預修之

　　此一瓣香禪林大樹蔭凉勢寒芳練佛祖。前住建長勅謚佛滿禪師之平生作略全憑這箇。今旣枝條摧殘皮膚脫落。只有箇眞實。薰徹十虛而處處無蹤跡。彼三十三年之遠忌雖未到。小師法松大師自露命難期故。從上總州遠贈嚫錢於甲州路鹽山。齋僧一千人。而預今日恭聚合山清衆。諷誦首楞嚴呪。借手於山野。爇箇不傳之妙香。奉供養禪師大和尚之尊靈。伏願枯木重成榮。彌陪衲子緣。居高廣之法王床。直示離文字心印。彌天宗風拂魔雱。滿地裔苗長菩提。佛日耀盡未來際。祖燈照無邊塵剎。而永扶竪向山宗乘耳。且道。那箇是向上宗乘。衲僧商量不落語默。寒朝客來爇於氷雪。驀拶毒燎鐵牛換骨。

理通禪門年忌

　　今日施主理香大師。値先考理通禪門年忌之辰。虞香齋於當院。恭聚清衆諷誦首楞嚴呪。借手於山野。焚此寶香。奉献十方佛祖聖賢。所冀彼幽靈。自聞取佛性清香。忽蕩盡業識臭氣。心花發明超越凡聖耳（擧起香云）這箇是理通禪門之自性妙香。出息入息全得他力。根本徹肺肝枝條覆十虛。接物利生而薰成菩提道。薰成且置。那箇是菩提道。迷則萬法接自心。悟則自心接萬法。迷悟絕時脫體現前。直是當人成佛。作祖之處豁開慈門。劫外春法界含靈發花情。

徹心光居士逆修石塔供養

　　該天括地脫然露風也難通。堅固身擬欲圓成彼妙塔。直須見性清情塵。徹心了光居士。自欲資助當來覺果。造立寶篋印塔并書寫。從初七日至一百箇日之忌辰。化主不動釋迦文殊普賢地藏彌勒藥師觀音等之依經已上八卷而將來。預今日求供養。卽拈提箇解脫知見香。爇向三世諸佛一切賢聖了光居士以至法界之群生鼻孔。冀光居士。於當來世。此功勳爲惠劍。而截斷生死之注流。圓成自己眞常之妙塔耳。自己妙塔又作麼生。十方婆伽梵。三世一瓣香。露柱皺鼻頭。寒岩轉法輪。

月窓妙光禪女逆修（頓寫法華）

　　此法華經藏含容乾坤。齊垂萬機。而離同異相故。謂之一乘妙法矣。會八軸文歸一心者。阿鼻業剎那滅却。菩提道彈指圓成。故今日頓寫於此典。拈提自性香。奉献三世諸佛。所冀依今預修底功勳。月窓妙光禪女。於當來世生頓悟彼妙心。圓成無上佛果。普誘引三界有情。同遊戲向上一路耳。向上一路歷歷現成。待當來作什麼。看看目前案山打筋斗。主山笑點頭。汝一句子還己來。離却男女之機。超越凡聖之相。正當恁麼時。喚妙光之一靈作什麼物。華開樹上香薰爐中。

正音禪尼十三年忌

　　者玆甲州歌田人有了光居士者。充夫人正音禪尼十三年之忌辰。漸寫法花經一部。預今朝就向岳禪苑。虔備香齋於清衆。諷誦首楞嚴呪。求拈香於山野。所冀莊嚴當靈之覺路（擧起香云）這箇是轉凡靈方。養聖良藥也。有時謂之妙法蓮華。有時謂之無價寶香。直嗅著者豁開佛知見。故今日拈提一瓣。而爇向音公之鼻孔。佛性香烟薰破萬像。法界有情類何物命根全。正當恁麼時。正音禪尼之靈魂。是有耶是無耶。有無俱忘體露眞常。那邊機轉案山踍跳。

雲外妙好大師小祥忌

　　者玆甲州鹽後縣寄住如眞禪女。値先妣雲外妙好大師三周之忌辰。所修書寫法花經一部。讀誦妙典二部。今日就當院備妙供。恭聚清衆。諷誦首楞嚴呪。求拈香於山野。伏願當人一聞千悟。而得度迷流耳（擧起香云）此香一條根株徹三世。無量妙枝覆十虛。普供養一切諸佛衆生。而有情非情之命脈。觸著鼻孔者。薰成菩提道。好大師還要聞取麼出息入息何所生。見聞覺知妙用無窮。用旣然妙體又如何。一氣未生前鋸解秤鎚。於此薦得。超越世出世間。而大解脫光明照十方剎。入此門來莫存知解。薰馨只是爐中煙。

眞翁性順上坐五七日辰石塔供養

　　寶篋印塔者金剛佛性也。圓成之不假修治。只心空充塞九野。此寶篋印塔。并書寫金剛經六卷供佛齋僧。諷經拈香等。甲州路牧莊居住性存。虔値先考眞翁性順上座五七日之辰。資助彼覺路底之修善也。伏願當人。憑此功勳。煩惱臭氣變成解脫妙香。薰成自心塔婆。無明窠窟反成般若知光。照十方剎。而轉如來正法輪於塵沙界。振向上宗風於盡未來際耳。且道。那箇是如來正法輪向上宗風（擧起香云）一瓣寶香焚爐中。石像聞取皺鼻頭。

禪照禪女逆修（書寫五部大乘經）

　　者玆甲州路八代縣居住禪照禪女。自欲莊嚴當來之覺路。令書寫五部大乘經。預今辰就當院。作供佛齊僧儀。諷誦首楞嚴呪。借手於山野。焚此寶香。奉獻三世諸佛。以伸供養。伏惟彼五部大乘經者。只是標一心指頭。直見性不拘文字。古佛全機方寸投。冀照公憑今日所鳩之功勳。於當來世會五經歸一心。離却有待鄕井。圓成無漏佛果。而普誘引法界迷流耳（擧起香云）一瓣寶香爇向爐中。三世十方驀直薰破。正恁麼時。有照公之自性眞佛。萬像之中獨露身妙用有人知乎。機前一穗烟。

眞翁性順上坐斷日忌

　　人人形山有箇一瓣香在。自一聞者薰成菩提道。以是今日値眞翁性順上坐一百箇日之辰。孝子性存等。虔借手於山野。爇向當靈之鼻孔。而資助覺路。順上坐還聞取箇自性妙香麼。一片虛凝性上無攀仰下絕己躬。向彼中且道。誰是聞取底。誰是不聞底。本分現處八角磨盤走却空裏。恁麼薦得大事了畢。夫若未了。看看當人之佛性香毒迷𤒯然薰破有情。直嗅之者失却命根。三世十方同一橛。諸佛衆生無餘片。何處有人迴避。雖然與麼。那箇是順上坐之出格解脫香（擧起香云）後園花藥欄庭前柏樹子。

玄翁妙禪門入牌

　　者玆因玄翁理妙禪門年忌之辰。孝子等虔將彼牌。於向岳禪苑。來請安在之。卽許而焚箇一辨寶香。奉獻本師釋尊并歴代祖師以至護法神等。冀令玄翁出離有爲火宅。得入無漏寶殿去耳。當人還知箇無漏寶殿麼（良久云）入（又云）縱恁麼會得。也猶是門頭戶邊客。作麼生薦得入閫奧穩坐。秋風從西吹香烟東邊薰。

明祐禪尼三十三回忌

　　者玆甲州路福田縣。有長壽住持任知賓（并）姊妹兄弟等殊性受禪尼者。先妣明祐禪尼三十三回之遠忌。雖年月未到。欲令彼幽靈忽免苦果速進覺路。預今日就干向岳禪菴備香齋。恭聚清衆諷誦首楞嚴呪。予應彼誠志焚箇一辨香。奉獻三世諸佛。冀幽靈言下迴光返照。而直聞佛性清香。圓持佛性戒珠。開悟佛性玄旨。演說佛性妙理。得度法界迷流。而同優遊大解脫之覺城。祐禪尼還要入彼覺城麼。脫只看破要津。汝本心卽是。看看卽今那箇是汝本心語默不到處。諸相寂滅無一物。正恁麼時。誰見當人自性眞佛之猶現成。明明風流日午打於飯鼓。

正香禪尼三十三回忌（頓寫法花）

　　今日施主徹心了光居士。充夫人正音禪尼三十三年之遠忌領今辰就向岳禪菴。營僧齋頓寫法花經一部。諷誦首楞嚴呪。借手於山野。拈提自性清香。奉供養十方諸佛。伏願彼幽靈。直見性頓悟。而施設餘薰於法界之群生耳（擧起香云）這箇是萬法根株有情本光也。有時謂之一乘妙法華。有時謂之五分法身香。覺了法身無一物。莫著有爲。本源自性天眞佛。莫執無爲。有無俱坐斷。而一靈全體又如何。火裏氷霜徹三世寒。正音禪尼於此直下徹悟。頓寫古佛心印於自己方寸。而立地須我爲法王於法自在。正恁麼時那箇是恁麼人。香煙依舊爐上片片。

石塔并書寫法華經供養（衆人逆修）

　　（指塔婆云）穿天裂地活卓然突出難辨。彼是孰只心空言外圓成分明諸人舊面目（擧起香云）此香扶桑國甲州路國分住持秀山。爲幹緣同意比丘比丘尼優婆塞優婆夷等。各各起誠志欲莊嚴當來之覺路。造立寶篋印塔一基。充自滅後初七日至三十三稔之忌辰。漸寫法華經十三部。預今日贈寶塔於向岳禪苑。借手於野衲。爇向一瓣奉獻三世諸佛。伏願發起信心衆以至法界有情。憑此功勳。皆悉無始業障消滅。而歸聞息心寶香。悟證自性妙典。不滯在自己清淨解脫塔前。直薦得向上禪林耳。且道。那箇是向上禪林。樹凋葉落滿地風月寒。照體功忘千聖無舌一。於此忽然機輪瞥轉。直是活祖。待當來作麼。夫若現不了。重爲四衆下一轉語。令作復身之惠劍。要且自驀直提持焉。直截一路鐵鋸解秤槌。香烟當機石像咲點頭。

定玄上坐三十三迴之辰

　　者玆扶桑國甲州了𤪙淨用等。値祖父三十三回之遠忌。爲資助彼覺路。虔就向岳禪苑備於香齋。贈衣鉢道具。遂受業之禮爲作僧之儀。予因改法號於定玄。以至所鳩修善頓寫妙典。并漸寫各各一部。亦讀誦金剛經百卷。然諷誦首楞嚴呪。借手於山野爇此一瓣清香。奉獻十方佛祖聖賢。爲玄上坐垂示法華妙理。所冀依此有相頓寫功。無漏妙心直一聞頓悟。而普濟未悟耳（擧起香云）若有聞法者。無一不成佛。箇是觀音入理門。諸人同恁麼聞當頭了悟箇聞自性。方知人人本自圓成天眞。雖然與麼。且道。箇聞性是有耶是無耶。有卽呈。看這箇若無。誰是成佛者。誰又不成佛者。於此忽爾有無俱忘。超越凡聖而性卽眞。正當恁麼時。喚作什麼物。鐵牛靈骨金剛鋒鋩。一瓣寶香一乘妙法作麼生。頓寫定玄上坐自己。看看方寸裏安山踍跳。若猶未了誰是不了者。薰馨依舊爐中烟。

石塔供養

　　諸佛衆生同一屋。十方三世是全身。要圓成這箇寶塔。自見性須空俗身。者玆甲州路鴨居寺縣寄住景準上座妙賢上座并大德了清了泉性宗等。爲幹緣信心之優婆塞優婆夷等。齋誠志結坐禪之講筵。每月初五日。營齋施僧。而相俱修禪那。次聚此餘用。以造立寶篋印塔。今日虔就于向岳禪菴。備香齋於清衆。諷誦首楞嚴呪。予因爇箇一瓣清香。奉獻十方諸佛。爲彼發起衆等以至法界之迷流。示現當不二之覺路。冀於言下直一聞千悟。而傳自性解脫之妙香。達卽心佛塔之深理。而同放光佛祖向上禪林耳。且道。那箇是向上禪林。雪覆千山孤峯不白。於此直徹。各須續宗燈。

小佛事

千手觀音供養（就于青山青雲菴）

　　通身手眼聖凡等。烏飛兎走。妙智力應用恁體亦如何。剎剎塵塵曾難匿。觀自在菩薩願海甚深。歴劫不可思議的體無依而應用無邊際。異類齊化曾絕比倫。萬機一時接離能接所接之相。然彼大悲心所感。豈只以千手眼爲所窮乎。八萬細行無量妙儀。悉是無不彼手眼。萬像森羅山河大地。草芥人畜亦是何所生乎。大方無外萬波不離水。同彼同此。珊瑚枝枝撐著月。雖然恁麼。向何處當辨的。聞思斷處火坑變成池。

五部大乘經供養

　　參玄學徒有（某甲）欲資助七世父母并盡法界群生之覺路。書寫五部大乘經。而來請伸供養。一言因爲是。作一偈曰。佛說五經指一心。心眼開十界寂滅。報恩利生無先斯。廣劫愛河此時渴。

甲州小曲安養寺僧堂聖僧安千體地藏點眼

　　（擧起業云）一毫端上古佛心。汝等命脈在筆頭（筆點左右）（云）拶著一點千眼頓開。群根輝靈光寒。地獄天宮盡三界。驀照照破絕纖塵。正是持地尊出身處。半夜紅日遍界難藏。日午三更徹下通上。

安坐

　　此漢化干箇應異類方遊。不如居斯座落草悲心休。孤岳龍眠則萬谷齊雲收。一樓月瑩徹滿地布於秋。

印書寫觀音并光明眞言供養

　　大陀羅尼大悲身一如現成無近遠。印出紙墨雪上霜歸己看所。眼中眼。甲州路石和縣寄住清原氏。奉佛弟子理眞士女。自充從主年至六十一藏之月課。印成觀世音菩薩尊像。并光明眞言。而目自持來請卽作一偈以伸供養。冀當人。依此功勳。現世一生涯之諸罪。乃至無始以來之業障一時消滅。開悟甘露門。寃親平等得度迷流矣。且道。甘露門作麼生信愛（良久云）梵音海潮音草木正聞取。廣大智惠觀萬像齊入作。

石塔供養充性香禪尼三十三年忌

　　（指塔云）方圓齊具確然露。坐立一如缺動靜。誰知箇頑鈍遮那聖凡悉破穿性命。人人自己方寸中。從來有一箇塔婆。直見彼者忽成佛。性香禪尼要見麼。眼晴耳根是何物。只看破相識歸汝。圓陀陀是箇無作造立。異類同接無等差。

鹽山大悲閣觀音大士點眼并安坐

　　不盡乾坤是大悲眼曷始添於一點。然雖與麼拶著。於此新質豁開本光。那箇是大悲眼。明暗寂滅露柱活笑矣。眼晴旣如斯。全體又如何坐斷十虛殿裡儼然。

鹽山拔隊和尚語錄

鹽山拔隊和尚語錄卷第三



秉炬上
秉炬
遵上坐

　　遵眞絕點猶是自己顛倒喫棒青天也却滯在俊機。阿那箇是遵上坐本分事。脫體現成絕理路。末後一句臨機不讓他。作麼作麼（良久以火把劃一劃云）無端漏逗。汝還會此自己性火麼（卽咄云）馨香依舊在梅梢。

祖宣上坐

　　向上一路佛祖也不宣。不宣之全提藏汝不得。祖宣上坐平生參禪學道。卽今與麼會麼（擧火把打圓相云）天外一輪絕明暗。燎却十虛火星迸。

自傳上坐

　　汝稱自傳傳受箇什麼。佛祖心印人人本自圓成。淨裸裸赤洒洒。嶮絕而無跡。傳之一字向什麼處看。無處看。誰是自傳底。誰是不傳底。無自會麼（擧火把云）泥牛進入大洋。雪花飛落火聚。

儀了上坐

　　汝名儀了了箇佛性之儀乎。渠本非有了得底也差過。渠本非無不了底也差過。古佛堂前狗尿天。烈焰堆裏木人舞。

元幸上坐（就武州橫山瑞雲菴）

　　儞名元幸。元來有幸在。參禪學道。求什麼事。只休歇求心脫體現成。現成瑞的。生死也不可得。涅槃也不可得。幸之一字無所著（擧火把云）滿地毒焰燒佛燒魔。

道順上坐（就甲之玉森向岳菴）

　　（擧火把打圓相云）順行也依渠。逆行也依渠。渠本無逆順聲色外威儀。道順上坐平生參禪。卽今會麼。曰會成兩箇。曰不會自縛。言思絕處遍界曾不藏。箇中消息爲誰通。火裡氷寒殺人。氷河焰燒大虛空。

自春大師（三月三日逝）

　　禹門三級浪。今日魚登化龍。佛祖向上關透者轉凡入聖。自春大師元來不是凡。不是聖。箇化什麼去。無位眞人從他凝然。獨現十方放出那邊一化燎却。這箇窠窟機輪轉處。火裡桃花開。

性曇居士

　　瞿曇掩室淨名杜詞。一靈眞性超出萬機。知不到處無合無離（以火把打圓相云）這箇是金剛正體本地風光。性曇居士四十三年在裏許。七通八達全憑這箇烈焰堆裡毱子飄卽今火精燦發幻虛頓絕。脫體現處青山踍跳。

明溪眞誠書記（尼就塩山）

　　誠理離文字記得底非眞。明溪虛洞直蹈破。百草頭上現全身（以火把打圓相云）看看般若焰充塞干十方。箇中絕名相。那箇是一靈（咄）。

妙久上坐

　　一靈眞性長久妙。虛空壞時淨裸裸。赤洒洒虛虛無跡。向什麼處看渠。劫火堆裏呵呵大笑。

玄菴道重居士（俗名曰牛奧）

　　三塗地獄法王剎。劍樹刀山活祖身。佛界魔界只一道。重公端的是何人（擧火把云）把定鐵牛擲下紅爐。焰裏頓亡伎倆。直是活牛一踢踢飜空王殿。一吼吼破明月樓。正恁麼時。誰亦智音勝熱婆羅門看渠否。絕蹤跡處石虎點頭。

定徹上坐

　　求悟求徹也平地波瀾。修定修惠也畫蛇添足。作卽心非心會也死在舊窠窟裡（擧火把云）頑鈍鐵幸逢爐鞴欲得活方。大火聚中薦取看。

禪鑒上坐

　　鑒在機先一貶眼也旣是遲。禪絕意路擬思量當面差過。此事端的作麼生薦得。劫火堆裡草葺葺。猶未會雨中殘照在西山。

了戒禪尼

　　佛性戒珠印心地。了箇心印直是佛。外求僧衣自顛倒。城東婆子一笑汝（擧火把云）了戒禪尼自見這箇麼。見是誰不見是誰（喝一喝云）一喝喝散無明窟。劫火光中雪一點。

道悟上座

　　道超越迷悟當體活鱍鱍。生來死去也火裏氷。出凡入聖也氷河焰。道悟上坐。有名無實有實無名。畢竟是什麼喝（卽擲下火把）。

淨心禪門

　　眞心無心而超越淨穢相。凡聖生死自何處得來。這裡還淨心禪門有乎有乎（咄）烈火堆中一點雪。全身放下時全身露堂堂。

慈用上坐

　　大用現前不存軌則。亡僧面前觸目菩提慈門。恁麼開曾無隔礙。一迴入這裏者萬劫不歸。紅爐焰上一點雪。

明秀大師

　　此事顯露海上明公秀遍界難藏。雲門六不收（擧火把云）明秀大師還會這箇乎。儞若不會火星落驀頭。儞若會得丙丁童子入肚裏。看看通身是什麼（喝一喝云）擊碎古爐無人情。誰見目前一堆灰。

妙戒禪尼

　　佛性戒珠圓湛虛凝。離却一切相生死不相關。此箇衆妙門萬法歸處。入此門者廣劫無明寂滅。本覺如來露堂堂。新圓寂妙戒禪尼。要入這裡麼。只罷休心念。絲毫無隔礙。十方婆伽梵一路涅槃門。看看卽今誰是外邊者。大千沙界全身橫。八葉蓮華火裡開。

道體大師

　　汝是道體別勿求。只照破妄情卽是本佛。那箇是妄情。那箇是道體。一翳去眼空再無花（擧火把云）劫火光消而遍界是活人。

保光大師

　　靈光不昧萬古徽猷超生出死體露眞常（擧火把云）保光大師還保任這箇麼。汝若保任得這箇卽汝。汝若不保任得汝卽這箇。彼此泯絕全體又如何。烈焰堆裡清波飜。

德意上坐

　　會意明句依句通理。與麼履踐也落在第二頭。意句俱忘本分現成（擧火把云）這箇是德意上坐。自性眞之靈光。這裏無人法生死何拘。汝若參得這箇。紅爐焰上草葺葺。汝若未得。丙丁童子來求火。

道俊大師

　　俊哉一道靈光不居生死之流。不滯涅槃之岸。離去來今不干男女相。峭巍巍孤逈逈誰摸索。金剛王大火聚。這裡無人法（擧火把云）道俊大師還要得這箇乎。丙丁童子來求火（擲下火把云）是什麼。

祖猷上坐

　　靈光不昧萬古徽猷參得這箇直是活祖（擧火把云）祖猷上坐還參得渠乎。參不參得不得通身是什麼。死不死生不生。紅爐焰上雪花飛。

永芳上坐

　　（擧火把打圓相云）這箇是自性眞之三昧火。本來熾然終無生滅。此中曾不立一名。這裏還有。永芳上坐也無。這箇外無這箇。四大散處全體孤逈逈。

是性大師

　　四大分離一性脫出。性火熾然燎却十虛。新圓寂是性大師向什麼處安心立命。死活循然隱顯亦等。天上天下畢竟誰。末後一句有人聞乎。六月炎天日中霜。

道周大師

　　道體周遍十方無異路。分明與麼解得也只是鬼家活計。是非共忘而百不知百不解也落在暗昏昏地。坐斷兩邊卽如如佛佛。性如火聚誰是得者（擧火把云）新圓寂道周大師還得這箇乎。得底不得底。通身是紅塵。

如雪上坐

　　成佛作祖之要直須見性。自性發時業識本來空。猶如赫日消霜雪（擧火把云）此是自性眞空火。新圓寂如雪上坐還見這箇乎。儞若道見。彼此成兩箇去。儞若道不見。自還隔礙。見與不見。兩片塵紅爐焰上。誰安身立命。絕蹤跡之處清風生微凉。

祖海上坐

　　迷則識浪妄流遷。悟則性海常湛然。恁麼會得也未實。直休罷鑒在機先。祖海上坐。還休罷也無。儞若休罷得。不作休罷會。誰休罷（咄擧火把云）大用現前不存軌則。劫火光裏蚊虻何宿。

防心了存二上坐（一時荼毘）

　　（擧火把云）這箇是防心底。亦是了存底。存心之二上坐。是一般耶兩般耶。汝等各自辨取。汝若道二顢頇佛性。汝若道一儱伺眞如。若亦默然不對。落在黑暗坈。作麼生通不犯。懷州牛喫禾。益州馬腹脹若猶未會。一爐焰上兩點雪。一貶眼忽然無跡。從他寒光照破十虛。

是音大師

　　打木無音打空有音。此是妙音觀世音。卽時觀世音聲皆得解脫。吾今打空。新圓寂是音大師還聞此妙音乎。儞纔擬聞當面隔礙。絕言絕慮無處不通。若人心路不絕。自看取這箇（擧火把云）這箇是自性眞空火。於己出物返己。

永無上坐

　　有佛之處也急走過。無佛之處也莫住著。有無共忘。又是什麼物。喚作永無也平地波瀾。本分現前不存名相。萬象森羅一點之雪。佛性眞火燒太虛空。

聖乘上坐

　　靈光獨輝普乘萬機。在聖乘聖在凡乘凡。聖凡未生時乘箇什麼。全體現處無人會。天外一輪爲誰寒。新圓寂聖乘上坐還會渠乎。纔恁麼會直是不恁麼。迷悟不到之處。朝日地山出（擧火把云）以彼緣生火燎却此幻身。幻身旣盡緣火滅時。眞身現成正火燦發。彼此本非二。一亦什麼形。明明乘上坐出身底。千山雲去碧層層。松樹秋來風颯颯。

玄法上坐

　　法本法無法說玄說妙。也是什麼熱椀鳴聲。雖然與麼新圓寂玄法上坐還會此無法乎。汝若會有會底者。汝若不會有不會底者。若又無會無不會。恁麼時[/卽]誰覺知。只箇無法識情難量。非思量之處本分現成。般若焰中什麼所在。

英高上坐

　　是法平等無有高下。平等法中平等也。無去來生死。空花起滅是凡是聖。鏡裏影像影消。鏡破體露眞常（擧火把云）新圓寂英高上坐。還會此一法乎。有會有不會高下又生。大用現前不存軌則。劫火光中誰知熱。咄。

景棟上坐

　　景棟上坐卽今死耶生耶。生也不道死也不道。好箇時節全體作用。機先消息徹下通上。纔恁麼會還是第二頭。向上一路作麼生薦得。氷底熱火中更寒。

淨光上坐

　　靈光獨耀十方清淨。這裏無人法。喚何爲自己。新圓寂淨光上坐。自知我否（擧火把云）這箇是儞本源性。得者喪身失命。誰又不得底。大方無外通身是什麼。

祖柏上坐

　　新圓寂祖柏上坐。四大旣分解。一靈眞性是有耶是無耶。這箇若有其何形。這箇若無誰會於無。還有會者乎（咄）於此忽爾瓦解氷消。正是汝喪身命處。還是汝安心立命底。天地壞而這箇不壞。劫火光中橫全身。

宗意大師

　　投意得旨滯句失宗。意句俱忘。又是何物。一靈光眞性不落聖凡位。孤迥迥峭巍巍。氷河焰火裏氷。

道明監寺

　　明歷歷（兮）暗昏昏。坐斷兩頭一道現。放去收來縱橫機。祖佛從來傳未傳（擧火把云）這箇是新圓寂明監院之一靈眞性。性火之發時虛空銷殞。箇中元來不立一名。這裏卽今有明公也無。覿面一句子。臘月火燒山。

淨給沙彌

　　新圓寂淨給沙彌。四大散滅。一性不動。雲翳收盡。殘月光寒。氷河焰生。虛空裂轉。

道儀大師

　　動靜四威儀日午打三更。覺知見聞底。東山水上行。新圓寂道儀大師。平生之運用如斯。卽今又如何（擧火把云）寂滅性上去來今絕。紅爐焰中爭奈容雪。

玄菴道重上坐

　　萬重關鎖直透過。莫滯在玄妙理性。機不離位失却宗。石人換骨眼晴正。新圓寂玄菴道重。平生在俗修禪。今日更素著緇。縱儞千變萬化去。也只是依邊境。進到一遍虛凝猶是光影底。光境俱忘全體是什麼。天地不覆載火裏氷。

英孚上坐

　　新圓寂英孚上坐。今已眼光落。而氣色一點也無。好箇時[/卽]還是活人（擧火把云）若又得這箇活中活。正恁麼時誰是活人。夕照依舊落西。巒要知眞金火裏見。

英深上坐

　　新圓寂英深上坐屍在這裡。靈何去。卽此形骸耶。離此形骸耶。儞自會彼離家舍不在途中。儞若不會在途中不離家舍。畢竟又如何。梅花和雪。丙丁童子入火裡。

永椿上坐

　　（擧火把云）這裡還有永椿上坐也無。有也不道無也不道。言思絕處全體現成。明明元來不死人。紅爐焰上氷凌寒。

永定上坐

　　儞自性永定生滅不相關。根塵云何立。靈光如火聚。

直禪上坐

　　（擧火把打圓相云）靈光本來圓成不假修治。破有歸空也平地波瀾。會心爲佛也教網裏漢。正恁麼時。那箇是直禪本分事。泥牛吼波底。木馬嘶火裏。

正圓上坐

　　圓如太虛正遍誰別。四大五蘊鏡裏影像。去來生死空花起滅。虛空消殞鏡破却。那箇是當人之金剛堅固身。氷雪熱火聚寒。

自觀上坐

　　新圓寂自觀上坐。還觀察自己乎。眞觀不是心。清淨觀不是佛。廣大智惠觀不是物。正當恁麼時。那箇是觀中主（擧火炬云）驀拶相逢面目如火聚。彼中無人法。末期一句誰承當。士山作舞數峯烈笑。還有會者乎。咄。

英積上坐

　　智光如猛焰積業似薪。薪盡焰消眞性又如何。天曉不顯夜半正明。新圓寂英積上坐。元來在彼中頭出頭沒（擧火把云）還看乎。彼四大六情是遊塵。自性眞火中何所在。

靈實上坐

　　證實相無人法。剎那滅却阿鼻業。正恁麼時。誰是能證者。年去年來不開落。馨香難藏無根梅。新圓寂靈實上坐。還要證實相乎。只能罷休攀緣。無嫌底法。剎剎塵塵儞歸處。般若焰中勿取捨。

徽山猷書記

　　靈光不昧萬古徽猷入此門來莫存知解。新圓寂徽山猷書記。自會彼靈光乎。會則成知解。不會則迷却。恁麼通不犯（喝一喝擧火把云）一句截流千眼頓開。機輪轉時氷河焰起。脫體現處火裏氷生。

英秀上坐

　　（擧火把云）這箇是般若大智金剛佛性。得入這裡者業障頓滅却。脫體直現成。新圓寂英秀上座。還要得入乎。四大本無我。大方亦無外。誰是得入者。何處是外邊萬法歸一。一亦何形。夕日入東山。新花火裡開。

妙性大師

　　一靈眞性萬劫不移。毛端藏身呑却須彌（擧火把云）者箇是新圓寂妙性大師本地風光本來面目。本光發處石女大笑。正恁麼時無一相可取。無一法可得。生死涅槃是凡是聖。大火聚上一點之雪。

妙智大師

　　道本無形智惠爲道體。智光現則我人本來空。空有俱忘又是什麼物。椀子落地楪子成七片（擧火把云）這箇是新圓寂妙智大師之本有光明。彼中卽今有智大師否。雨滴投水。丙丁童子入火裏。

正音沙彌

　　觀其音聲皆得解脫。聲前一音如何觀取。啞子傳遠信十道不通風。新圓寂沙彌正音。四大本空一靈何形。火中蓮華體露眞常。

正音禪尼

　　自從威音劫前直至如今。靈光獨耀不干生滅之相。不涉男女之機。只能了得這箇無了得底物。正當恁麼時。脫體露堂堂。須彌踍跳飄空（擧火炬云）新圓寂正音禪尼。還了得這箇麼。了底不了底。畢竟誰心路絕處。清波火裏生。

道際大師

　　妄身散滅歸於實際。實際理地不受一塵。道之一字無處著。生死二事誰得來（擧火把打圓相云）這裏卽今有道際大師否。淨裸裸赤洒洒。紅蓮火裡開。

中綱上坐

　　佛祖綱宗如大火聚。得者喪身終不再還（擧火炬云）中綱上坐還彼得乎。靈知離知見。妙悟絕悟味。紅爐焰中誰會熱性。通身是什麼。咄。

泰善上坐

　　（擧火炬云）這箇是泰善上坐之金剛佛性。直得入這裏者。事理兩障頓破。向上關捩撥開（擧火把打圓相云）常露現前活鱍鱍。善公卽今入彼中耶出彼中耶。劫火堆裏一微塵。去也不得住也不得。作麼生行履（擲下火把云）嗄。

道通上坐（五月八日逝）

　　八解六通不離一道。一道寒光超越凡聖。（擧火把云）這箇是當人之本來面目。上坐自會麼。會是什麼。不會是什麼。大火聚中無人摸索。驀拶遇彼。虛空百雜碎。

永受上坐（并）惠鏡大師（一時荼毘同月二十三日逝）

　　實際理地不受一塵。影像未萠時心鏡圓。打破鏡了何所在。大地踍跳雲上行（擧火把打圓相）看看卽今新圓寂永受上坐（并）惠鏡大師之本分現成。宇宙間乾坤內無處著於渾身。直得兩塵逢一火。且道。汝等死耶活耶。死也不道活也不道。日出東入西山。

玄宮上坐（同月二十四日逝）

　　靈光獨耀超越一切。不落宮商不干角徵。喚作玄妙彫文表德。這箇端的如何商量。木佛火裡打筋斗。丙丁童子呵呵一笑。

喜順大師（同月同日）

　　違順相爭是爲心病。喜怒得失一時放下。纔作放下會。還是不放下。只能直無心。卽便如如佛（擧火把云）箇是新圓寂喜順大師之本分靈光。汝且道。這箇全體是有心耶是無心耶。有無俱不立。佛亦不可得。正當恁麼時。八角磨盤空裡走。千葉蓮花火中開。

首脫上坐

　　（擧火把云）這箇是般若焰解脫門戶。直得入者失却命根。終不再歸。新圓寂首脫上坐。還要入這裏乎。太方無外脚底是什麼。滿地毒燎作麼生迴避。死中活路兩落水上。

令山上坐（六月二十三日逝）

　　乾坤之內宇宙之間中有一寶祕在形山。形山崩却一寶何之在。卓然佛身無處藏。卽今直遇祖令當行。這箇也一棒打殺。正恁麼時。山上坐如何安身立命。大火聚中氷凌寒。今月六月二十三。

禪訥上坐

　　道不屬文字。勿以語言呈。禪不落模樣。用默訥作麼。坐斷此兩邊。卓然無依倚。未出窠窟在恁麼。卽新圓寂禪訥上坐。無處出氣。好箇到頭大用現前。纔有知解劈脊打。劫火堆中彌天。活路這裡。還有人薦得乎。咄。

梅村修忍首坐

　　修得至無生忍也猶未免落在功勳。機離位直是參得一喝賓主。此時分（擧火炬云）箇是當人之著力一句子。皮膚脫落體露眞常。這箇靈光劫火猶暗。到頭活路狗尿屎天。

是觀大師

　　禪觀忘是非智劍絕謂情。多劫業障斯時竭。一性如來直現成（擧火炬云）這箇是當人之本地風光本來面目。彼中從來無人法。迷悟生死何所受。任他幻塵空裡亂起。劫火洞然大千俱壞。

妙悟禪尼

　　迷悟生死波瀾妄流遷。性海常虛寂。出玄妙如然（擧火把云）有時喚這箇謂般若之焰。有時喚這箇爲清淨智水。已是水火爲什麼一如乎。方知新圓寂悟禪尼。與三世諸佛本來不二。當人自知箇不二之性麼。汝若知依知阻隔。汝若不知依不知。阻隔。只願汝知盡不知忘覺體圓成。正恁麼時直得。火焰裡梅花開。

明戒大師

　　佛性戒珠眞常圓明。光自通達遍界難藏（擧火把云）只箇靈光照破諸相。這裡還有新圓寂明戒大師否（良久云）有也不道無也不道。心路泯絕處鐵樹花開。轉凡入聖時氷河焰生。

英俊上坐（于時雪下）

　　不俊不利不鈍底。一靈眞性超格量。要會彼莫存軌。則解路絕心花發明（擧火炬云）這箇是諸佛三昧火。亦是當人本來面目。新圓寂英俊上坐。卽今卽彼中耶離彼中耶。卽著則春雨落水面。離却卽雪花飛焰上。

前住寶珠松嶺秀禪師

　　四大分離一靈秀。雪後松嶺勢猶活。金毛獅子無處藏。孤月天外光通達。前住寶珠松嶺秀禪師。平生抖擻精神返觀卽心卽佛。箇是自己靈覺性也。還自言外悟證之否（擧火炬云）乘此緣光直是靈光。靈光是卽心。卽心是卽佛。心佛越格無心佛相。刺破乾坤絕同絕異。縱恁麼會得猶滯在半途。阿那箇是徹底向上一路（良久云）白日青天雷轟。剎竿頭上鯢躍。秀禪師還會箇末後句乎。會則失却。不會則阻隔。迷悟俱忘。又是什麼物（咄）一翳去眼空裡無花。般若焰中絕於點埃。

感窓良因禪人（甲之萬力小林）

　　四大俗服一時蛻被緇底主是何人。非因非果非空有。鐵樹花開分外春（擧火炬云）箇是新圓寂感窓良因禪人之自己靈光也。靈光獨耀脫根塵覺了彼。正是家珍一切如夢幻。有爲法非眞。只忘著相機。當體卽佛身。認得佛身無一物。手足從來誰屈伸。機轉瞥轉處大洋波底。泥牛踍跳。直截承當時。紅爐焰上木人大笑。

大通覺圓菴主

　　脫出方圓超越覺知。機輪瞥轉不滯佛位。疾焰過風勢猶鈍遲。當人靈光絕同絕異。滿地現成千眼難視（擧火把云）還見此自己性火麼。能見所見是什麼物。喝。

良圓上坐

　　超絕方圓不屬有無。靈光全體作麼生。端的夕照落西幡子隨風。新圓寂良圓上坐還會乎。會也三十棒。不會也三十棒。大休歇時[/卽]。火中生微涼。

芳山道薰首座（尼）

　　屍在這裡靈何之去。蘭叢凋落薰風野遍。死中活活中死。兩頭俱罷休。東山水上行。好箇時[/卽]。新圓寂芳山薰公座元大師之脫體現成。劫火堆中圓陀陀孤逈逈。虛空壞而這箇不壞。恁麼說話有人聞麼是什麼。咄。

玄翁理妙居士

　　度越玄妙逈超絕理性。脫出根塵。全體如火聚。燎却十虛古今無等匹。新圓寂玄翁理妙居士之本光瑞如斯（擧火炬云）居士還自會這箇麼。看看卽今通身是什麼。汝若會得泥佛點頭清波底。汝若不會木人瞠眼紅爐上。

正洪上坐

　　性海無邊洪波浩渺聖凡難通豈容眺兆（擧火把云）這裡還有新圓寂正洪上坐也無。絕言絕慮之時全體現成。處處眞處處眞。本光燦破虛空消殞。

道覺上坐

　　（擧火把打四相云）新圓寂道覺上坐。卽今卽彼中耶離彼中耶。卽也不道離也不道。大用現前軌則頓罷休。這箇蹤跡千眼也難見。臘雪片片落雪上。火星閃閃投火裏。

理圓大師

　　（擧火把云）這箇是當人之一靈眞性。全體現處脫出圓方超越事理。機輪轉時生死之流歇涅槃之岸崩。聖也不可得。凡也不可得。卽今喚作什麼物。氷河焰火裏氷。年去年來而終不消。

全光上坐

　　（取火把指屍云）箇色身爲實正是漆桶認得法身也弄光影漢。向上之全機作麼生商量。楪子落地椀子成七八片。新圓寂全光上坐。與麼參得鑺湯爐炭一吹吹滅。佛界魔界一喝喝散。正恁麼時誰是參得底者。喝一喝（卽擲下火把）。

了傳上坐

　　（擧火把云）箇是正法眼藏涅槃妙心。三世諸佛傳而不傳。歷代祖師不傳而傳。新圓寂了傳上坐。是傳耶不傳耶。儞若道傳鐵牛云何會得鐵。儞若亦道不傳。丙丁童子來求火。恁麼會得也猶是草裡漢。畢竟那箇是自家之活法。喪煙之生處臭氣㶿㶿地。

明曇大師

　　（取火把指屍云）新圓寂明曇大師皮袋在這裏。一靈何之去。珊瑚枝枝撐著月。百草頭上活祖意。師姑元是女人做。要知眞金火裡看。

淨源上坐

　　本源自性是諸佛三昧火。只箇一火淨盡諸相（擧火把云）這裡還有新圓寂淨源上坐否。有也不道無也不道。不道底者又是什麼（喝一喝云）一機罷休千眼頓開。般若焰中鐵牛生牛。

契脫上坐

　　（擧火把云）靈光獨耀脫根塵。全體如火聚堪陳。言思罷休自契證。百草頭上活祖身。新圓寂契脫上坐還會乎。纔恁麼會直是不恁麼。大用現前不存軌則。松風依舊秋來涼。

太笑從悅書記

　　把定則更添怨苦。放行則妄生忻悅。格外玄旨誰記取。非心卽心眼中屑（擧火把云）此是太笑從悅書記之一靈眞性。全體無染。迷悟生死終不相關。萬機休罷脫體難藏。淨裸裸活鱍鱍。青天白日大山打筋斗。還有會者麼。是凡耶是聖耶。咄。劫火光中曷有塵埃。

淨信禪人

　　信能增長智功德。信能必到如來地。還信得箇如來地麼。儞自己清淨信根。只此是自看取這箇。名相我人蕩盡。本地風光現成。淨裸裸活鱍鱍。金剛王大火聚。十方虛空也被照破儞畢（擧火炬云）新圓寂淨信禪人何似這箇（擲下火炬云）從己出物還己。

妙仙禪尼

　　神仙祕訣父子不傳。擧手動足妙用天然。要見全體鑒在機先（擧火炬云）此是新圓寂妙仙禪尼之自性眞火。彼中元來絕名相。迷悟生死誰相關。只空却心念。自己本佛露堂堂。天上天下唯我獨尊。向上全機直是不恁麼。白日青天怒雷走。紅爐焰上草花開。

眞源上坐

　　本源自性天眞佛。卓徹空外無彷彿。渠全體如何商量。胡蘆頂上生螺髮。新圓寂眞源上坐。要會心性祗箇是。汝若恁麼會會底是什麼。咄（擧火把云）大火聚中蚊虻難泊。

長壽開興月戶尊覺禪師（雲樹國師之小師也）起龕

　　覺海圓湛春風也吹不起。從他俊流不滯一隅（打龕云）機輪轉處電光猶遲。

同

　　覺花開不存軌則。要承當倒却剎竿。莫滯在門頭戶底。無邊風月本自寒（擧火炬云）這箇是當寺開興月戶尊覺禪師之本地風光也。他八十九年憑這箇見聞。憑這箇覺知。今月亦憑這箇做得何邊事。幻塵淨盡體露眞常。可中元來何所在。咄。一喝喝散。虛空膽。一擊擊破法身骨。玄功路絕氷河生焰。

大用妙禪大師

　　禪門言外開盡大地布妙。主山直拈花案山卽微笑。新圓寂大用妙禪大師。於此了悟。一生參學事畢。且道。卽今了耶不了耶。一靈眞性不通凡聖。迷悟生死什麼所得（擧火把云）般若焰上纖塵難存。全機現成虛空落却。

見教上坐

　　儞是見教別傳之旨又如何。去來生死風流妙。可中從來會無我。彷彿空裡一片雲。大休歇處全機現成。看看杜鵑焰上鳴。那時之一曲佛祖也不知。

全機從堪大師

　　靈光獨耀超宗越格。堪咲人人從來共住。而不知名。非神非鬼非男女相。脫却迷悟不通凡聖。當生無生當死無死。體露眞常突出難辨（擧火炬云）新圓寂全機從堪大師。自喚這箇作什麼物。纔開口火星入肺。吁認得本光空再無花。末後一句石女點頭。

妙好大師

　　靈光脫然離好惡。說玄說妙生瑕纇。直覺了人法俱空。自恁麼誰受輪迴（擧火炬云）新圓寂妙好大師之自己面目爲什麼。如是直須汝自會。會也不可得。不會也不可得。當下忽爾一切心念罷休。本地風光現成。淨裸裸赤洒洒活鱍鱍地。正恁麼時。佛之一字猶無處著。喚作妙好平地波瀾。紅爐焰上曷有點頭。

見道大師

　　本源自性是天眞道。自見渠者當下成佛。新圓寂見道大師。見這箇麼。儞若言見得。得用失却體。儞不見不知。得體失却用。直下忘見出過不見。體用不二一道圓成。圓成之全體超凡出聖。正恁麼時喚作什麼物（擧火炬云）大洋波心一盞燈熱天日裏數片雪。

照室燈公大師

　　祖燈光通達不墮三乘機。玄微頓照破莫掛本來衣（擧火炬云）箇是古佛心印當人靈光。洞山麻三斤雲門拄杖子。一切語言宛轉皆歸自己。新圓寂照室燈公大師。四大旣分解無一物可取。且道。卽今喚什麼爲自己。踏破鐵磨窟走過末山境。不滯百非間超出四句外。作麼生祗對。金風從西來林叢生微涼。直恁麼承當莫存知解。機離却位佛眼難視。太千壞而這箇不壞。劫火堆中彌天之霜。

知本禪尼

　　自返照了知本源。諸佛與儞同一性。誰解脫誰受沈淪。柏樹依舊在前庭（擧火炬云）這箇是古佛之三昧火。又是當人之本地風光也。體得彼者。萬機休罷。千眼頓開。十虛塵盡一道圓成。道體炳煥照破乾坤。此是新圓寂知本禪尼之安身立命底。儞還要得這箇麼。這箇外無儞。起居動靜光明燦發。見聞覺知是什麼物。水底泥牛吼。焰裡木馬嘶（擲下火把云）從己出物還己。

了順大師（七月七日逝）

　　違順相爭正是心病。了畢無心沒境可競。新圓寂了順大師。恁麼耶不恁麼耶。恁麼也不可得。不恁麼也不可得。自己佛性如大火聚。彼中曷立法塵。且道。那箇是自己佛秋霖洒野無風草偃。

淨圓禪尼

　　心佛天眞本來圓成。自信受者得入覺城。新圓寂淨圓禪門。要入彼覺城麼。平却於人我山無絲毫隔。我山亦堅固也。作麼生平。只有見性智力。一槌擊碎黃金骨。當人自返照（擧火把云）般若焰上諸相不住。情塵絕時虛空踍跳。

正信禪尼

　　（擧火把云）新圓寂正信禪尼。還信得這箇麼。箇是當人本地風光金剛佛性。驀拶逢彼無逢著者。信得不信得。又是什麼物。明月透蘆花雨滴落波上。絕蹤跡處脫體現成。天上天下唯我獨尊。虛空壞而這箇不壞。要知眞金火裏看取。

玖知藏（九月八日逝）

　　貝葉凋落清風寒。本地玖光今日新。縱了渠弄精魂漢。意句俱忘性卽眞（擧火炬云）只箇眞無人會。新圓寂玖公知藏禪師。還會這箇麼。會也喪身失命。不會也喪身失命。作麼生踐履。直得安心立命。滿地毒燎正是誰。好箇活路不通凡聖。脫體現處朝日從東山出。

禪也上坐（九月二十三日逝）

　　也太奇也太奇。離四句絕百非。直喚彼爲什麼物。安山哮吼青雲飛。箇是新圓寂禪也上坐之本地風光。也這箇心印祖佛從來傳未傳。儞卽今是傳耶不傳耶。泥裡土塊水上波瀾。一機頓休忽爾自得。纔有所得還更失却。縱失却也不去別處（擧火把云）般若焰中無一塵一法可取捨。疑情破處花叢翻清風香。

妙通禪尼

　　（擧火把云）靈光獨耀通亙三世。自信受斯直歸眞際。新圓寂妙通禪尼。還信受彼靈光麼。色身運用全憑彼。四大已分離。彼亦什麼形浮雲絕時殘月寒。方是當人之本來面目。水灑而不著。風吹而不入。丙丁童子也倒退三千。

至貞居士

　　參得底（兮）悟得底。猶未分眞實道。那箇是至妙全機森羅夜半月杲杲（擧火把云）透三世亙十方。只有箇靈光間不容髮。這裡還有新圓寂至貞居士否。天是天地是地。三脚驢駒樹上跳。八角磨盤空裡走。難藏當人脫體現成。彼中教誰成佛作祖去。恁麼一句子。還雪上加霜火裏投火。

聚景菴主惟哲大師

　　出先哲教綱不假修治功。自性天眞佛。要會日入東（擧火炬云）靈光獨耀超宗越格。只離妄緣依前解脫。處處無蹤跡。明暗外凡聖生死云何羅籠。直喚這箇作什麼物。正是新圓寂聚景菴主之本來面目。入此門來莫存知解。淨裸裸赤洒洒。雲蒸飯狗尿天。末後一句如大火聚。謂想情塵頓燎却。一片靈骨天猶窄。

慶山妙賀菴主

　　得佛果而不可賀。入無間獄也不吊。靈光無染離受相。驀直見性脫然妙（擧火把云）要會佛性。直須這裡看取。新圓寂慶山妙賀菴主。還看彼麼。纔有所見卽成兩箇去。若更不見亦失却眼睛。見與不見俱忘時如何。無邊學海孤月寒。直得當人脫體現成。轉身一路鐵船走空。句下還有人承當麼。銀河波裡數片雲。紅爐焰上丙丁童。

漢通了井禪尼

　　人人自有通霄路。恰如井底魚呑月。直了得此本源心。解脫光明須超越。且道。那箇是本源心（擧火炬云）在彼同彼。在此同此。彼此泯絕。而又是什麼物。箇是新圓寂了井禪尼之一靈眞性。可中元來無男女等相。無凡聖等相。生死涅槃何所得。喚作佛也平地波瀾。只忘憎愛機破鏡無影像。脫體現處氷河生焰。

法一禪門（於臘月雪下就于霽荼毘）

　　三界唯一心心外無別法。得心法雙忘。直須覺海泛（擧火把云）箇是自性妙用也。燦發幻用淨盡幻塵。塵盡用收脫體現成。光明遍照盡法界難藏。彌陀大悲身。正是新圓寂法一禪門之本地風光。還自知彼。也未知也接彼。不知也接彼。堆堆臘雪臘日消。閃閃火星投火裏。

淨心居士

　　心性本清淨。無邪亦無正。透三世歷歷。亙十方明明。彼中聖與凡。猶空裡幻生幻塵旣寂滅。空有誰作名。全機現前處銕船半天行。箇是與新圓寂淨心居士底之本分草料也。一句截流千眼頓開。這裡還有人開悟麼（擧火把云）紅爐焰上氷凌寒。

是照大師

　　照照靈靈是識神。識神寂滅性卽眞。喚作佛還觸忤彼。突出難辨物外身（擧火把云）箇是聖凡同一之靈也。新圓寂是照大師平生憑這箇見聞。憑這箇覺知。且道。卽今卽此性耶離此性耶。卽也不道離也不道。浮雲無蹤跡。月明天明暗絕處石女大笑。要且當人恁麼了畢。了底不了底又是什麼物。水底焰火中霜。

慈桂禪女

　　桂輪獨耀透徹三世。非斷非常。正是眞諦有漏幻身。早旣分離。摧殘靈光半天栽蕙。新圓寂慈桂禪女。還會箇末後一句麼。箇是儞本來眞身也。會也阻隔。不會也阻隔。兩波休歇覺海澄。圓知彼中元來無我。誰是凡誰是聖（擧火炬云）性火現處曷有塵埃。

法音禪尼

　　耳根是觀音。眼根是文殊。通身是普賢。彼中元來無人法。那箇是新圓寂法音禪尼之一靈心性。四方八面盡法界。尋討無跡。正恁麼時波旬失途。佛眼還看彼麼。絕蹤跡之處脫體現成。非空非色。必竟如何（擧火炬云）火中蓮華露的歴。丙丁童子笑滿腮。

聖圓禪尼

　　一靈眞性超越方圓。人人具足千聖不傳。會彼明白道眼未全。要且此漢得向上禪（擧火把云）箇是棲雲開山業海大和尚之小師聖圓禪尼之自己靈光也。只箇本光映徹萬世。爲六根主明明。神用無不周。遍心外無法滿目風月動靜語默。是何所變。還己照見了無我我。誰受輪轉。一翳去眼空再無花。性火發處曷有塵緣。

淨伊上坐

　　伊字有三點。汝曾無一相。淨裸裸突出全機越斷常。性火之發處天地不覆藏。迷悟之岸崩銕船青霄行。

性省大師

　　省悟佛性無省悟者。銕牛橫身路絕九野（擧火把云）新圓寂徹叟省大師。還會此一句子麼。止止不須說我法妙難思。一機罷休直是到頭。丙丁童子求於火終不可得。

用觀大師

　　汝是用觀。還觀察自己麼（擧火把云）靈光獨耀更無第二人。觀得觀不得正是誰。風前山飛白雲不動。句下省通火中蓮花。

空看上坐

　　汝天然自是空。看不假父母所生眼。能看所看又是何。東涌西沒欠根本（擧火把云）只箇性火應用奇。秋雨蕭蕭雲蒸飯。

英𤪙上坐（雲樹國師小師）

　　從門入者不家珍。喝下承當道未直。萬機頓休心識空。誰勞向外假修治（擧火把云）是箇諸佛三昧火。直觸著者脫出根塵。靈光燦發。照破十虗。一道圓成。新圓寂英珍上坐。還要觸著麼。瞎却眼睛塞斷耳根無迴避者。滿地毒燎甚無端。一脚木馬跳不出。

聖恩大師

　　將此深心奉塵剎。是則名爲報佛恩。新圓寂聖恩大師。還會此深心麼（擧火把云）入此門來莫存知解。徹底罷休本分現成。虛空不能容大地不載起。正恁麼時。作麼生參詳。水中雪花開。火裏波瀾生。

道原大師

　　亡僧面前觸目菩提。汝平生錯原心求道。求心纔生當面阻却。直休無心卽如如佛（擧火把云）箇是新圓寂道原大師之自性眞火。機輪發轉根塵寂滅。靈光獨耀乾坤峙身。樹凋葉落體露金風。

禪相上坐

　　靈光獨耀離諸相。自體妙不落斷常。參禪驀拶可次彼。木人怒進火中忙（擧火把云）箇是新圓寂禪相上坐之自性眞火。幻化身心恰似薪。覺知見聞猶如焰。薪盡焰滅却。本光何處去。文殊眼中觀音耳裡。寒灰頭上活祖意。

聖心大師

　　凡聖不絕徒流浪。認得聖心滯勝相。脫却兩頭正是孰。當人一靈火中霜。

道圓上坐

　　本源自性非方圓。離却諸相道體全。歴歴孤明。天眞佛出斯草窟到頭禪。新圓寂道圓上坐。還會禪否。會也三十棒。不會也三十棒。作麼生趣向得端的。六六三十六。汝是誰。大火聚中活祖意。

性秀禪尼

　　白雲散處青山秀。四大分解顯一性。如來藏中絕古今。三世十方體清淨（擧火把云）箇是新圓寂性秀禪尼之解脫光明也。入此門來莫存知解。萬機休罷一眼頓開。般若光中何所在。八角磨盤空裡走。

禪芳上坐（霜月五日逝）

　　芳葉凋落林月光寒。只忘識見覺性圓團（擧火把云）釋迦老師之三昧火。從身生自燒。今此三昧火。從新圓寂禪芳上坐之身內生耶。從身外生耶。端的作麼生道。汝自道得冷氣生氷。汝若道不得氷生冷氣。末後一句必竟如何。丙丁童子叫寒苦。

用欣大師

　　聞本分說誰生欣悅。香水洗來泥中腦裂。新圓寂用欣大師。還自要識本源麼。四大本來空。神識依何存。心性亦無性。生是什麼死是什麼。解脫光中莫自縛。一念投著無我。好雪不落別處。若猶未了丙丁童子來求火。

清空大師

　　汝名清空。忘名不空。不空端的直是眞空。格外那一轉性火燒虛空。

覺眞大師

　　坐斷妄心覺了眞性也未作家。那箇是衲僧本分事。須彌踍跳舞三臺。新圓寂覺眞大師。還會箇末後一句麼。大師若會落鐵磨之機。若亦不會受末山之笑。縱透過兩邊而獨脫孤危也。同生同死作麼生眞證（擧火把云）日午三更雖容易聞。氷河毒燎更難迴避。

正善菴主

　　不思量時節善惡相寂滅。活處在死中瀾泥銷生鐵。新圓寂正善菴主禪師。平生參禪學道。還會先師之語脈麼。放下一切不思量脫體現成。今月直得徹底不思量。那箇是脫體現成底（擧火炬云）寒梅火裡開。薰破太虛空。

用妙大師

　　眞性本來妙。超生亦出死。頓看取自心直是無上士（擧火把云）箇是新圓寂用妙大師之本源性。信得彼者。業障卽空却脫體道圓成。汝自信得否。纔信得汝還失却。若又道信不及誰是信不及者。一機休罷千眼頓開。識雲寂滅什麼所在。靈光如劫火。燒破於乾坤。

眞翁性順上坐

　　纔有趣向落逆順相。當下無心本光何妨。新圓寂眞翁性順上坐。平生雖身處塵勞。留心於禪觀。末期坐脫定力旣露。終依遺囑更衣作僧。且道。卽今一靈心性。是僧邪是俗邪。是凡邪。是聖邪。覺後難逐夢中人。破鏡影像是何物。諸相寂滅而金剛正體現成（擧火把云）這裏還有會這箇底麼。路逢死蛇莫打殺。無底藍子盛將歸。一句截流千眼頓開。劫火光中作麼生留雨滴（於雨中荼毘）。

通能上坐

　　（擧火把云）這箇是古佛之心印。當人之靈光。通徹三世不與萬法爲侶。得入此門無能入所入者。新圓寂通能上坐。卽今入彼中耶居外邊耶。空裏本無花。今易有歸處。只離妄見非去來今。金機現處火中氷寒。

長說上坐

　　儞稱長說斯事元來不在言句上。爭如直無說言思休處脫體現成。天上天下唯我獨尊。恁麼會得也猶是草裡漢。機離位時必竟如何。丙丁童子喝散大虛空。

明曇大師

　　汝聞言卽心卽佛。今幸遇曇華開時。分明信得直解脫。天眞道何假修治（擧火把云）這箇是新圓寂明曇大師之自性光明。光明旣現前。大師在何處（良久云）火中氷乾坤寒。氷河焰誰迴避。

永聰大師

　　遲鈍也差過聰明也差過。那箇是眞道人機。石女緩緩半天坐（擧火把云）一提示新圓寂永聰大師之本地風光本來面目。要且言外自承當。纔擬承當還更失却。只能體無心忽然自得。正恁麼時。誰是得底者。名相絕處心佛露堂堂。情塵消時性火明歴歴。亡僧面前觸目道。南北東西山相對。

從宗大師

　　（擧火把云）箇是新圓寂從宗大師之本光妙用。用旣歸體而體又什麼形。四大散處一靈活鱍鱍地。不是心不是佛不是物。萬機休罷千眼難見。只空劫心念當下得解脫。不勞假修治。正恁麼時誰是解脫者。紅爐焰上氷雪寒。

沙彌城忍

　　莫逐有緣勿住空忍。坐斷兩頭法雷須振（擧火把云）箇是新圓寂城忍沙彌之自心光影也。光影寂滅而全體現時。如何椀子落地楪子成七片。一句截流萬機□削。好箇時節佛眼豁開。大智如劫火照破一切相。彼中畢竟何所在。明明當人本來面目。日出東巒月入西山。

了通禪女（巫女）

　　一性圓通一切性。佛通神祇不兩邊。自了本心無差別。業識轉須清淨禪（擧火把云）箇是新圓寂了通禪女之本佛光明也。多生徒被埋却忘想之塵垢。今日遇一吹之宗風。直得光發塵盡。脫體現處絕於齊喩。草露新鮮大火聚中。

道密上坐

　　佛祖密室如大火聚。到者當下喪身失命。新圓寂道密上坐。從來不離彼中。儞卽今有命靈否。爾若無誰作無會。爾若有其什麼形道道（喝一喝云）殺盡死人活人現成。現成全體畢竟如何。大地踍跳笑一聲。

淨劫大師

　　自見性者一切業障剎那滅却。脫體之道當下圓成。猶如劫火生時大千俱壞十方清淨（擧火把云）新圓寂淨劫大師。還見箇自性之光明乎。縱見得也未親。照功路絕本佛露堂堂。法輪轉處臭煙㶿㶿地。

了心禪門（工匠也）

　　覺了自心直是佛。佛身常而生死不相關。浮雲散滅殘月寒（擧火把云）新圓寂了心禪門。還覺了箇自己本光否。汝若了得三寸長。汝若不了百尺短。於此信得。火坑變成池。

香慧沙彌

　　佛性戒珠正是大智慧。發此智者照破三界。受持此戒者超越四聖（擧火把云）新圓寂香惠沙彌。還要受持箇解脫大戒乎。自迴光返照看取本心。機輪瞥轉。直是衲僧衲僧全機無物近傍。金剛王大火聚何所緣。任佗大用處處現前。千林秋來涼風聲忙。

固山堅居士

　　一靈心性歴劫長堅。浮雲散滅天顯不遷（擧火把云）只箇靈光萬古徽猷。自見渠者超越世出世間。箇是爲固山堅居士之見聞主。平生之運用全憑這箇。今還自見渠否。儞若作見之會。還成兩箇去。若又作不見之會。誰是不見者。不落此兩邊。作麼生得當的。速道速道（喝一喝云）萬機休罷一道圓成。魔佛不到處。當人出身場。劫火光中殘月猶寒。

禪柏上坐

　　參禪須透祖師之關。會趙州還無柏樹子話麼。會則辜負祖意。不會則失却眼睛。新圓寂禪柏上坐。直透過此兩邊放儞方有著力分。雖然與麼且道。卽今誰是著力者（擧火把云）鐘聲咬破七條角。性火放光一言下。

空花侍者

　　一翳去眼空再無花。花翳旣消空也不可得。彼中還新圓寂空花侍者有麼有麼。盡力高聲喚無人應。正當恁麼時。善惡報緣何所受。作夜泥牛入波。心載無底船子將來（擧火把云）大道絕同超越凡聖諸相。靈光如火聚。相塵曷蔽却。

淨通禪門

　　心性孤通寂淨不染生死。自了得彼方知本來成佛（擧火把云）這箇是自性妙用。那箇是新圓寂淨通禪門之自性全體（良久云）六六二十五。九九七十三。當人還無言下會麼。會則圓滿報身盧遮那佛。不會則清淨法身毘盧遮那佛。透過箇兩邊而又是什麼物。紅爐焰上氷霜寒。

如金上坐

　　眞金本自圓成不得鍜鍊。只下一鎚要須袪於鑛沙。神識非有四大旣分散。那箇是新圓寂。如金上坐之一靈心性（擧火把云）大用現前不立點塵。這裡還有金上坐否。有無俱坐斷面目露堂堂。三世十方一條鐵。恁麼參得也滯在半途。向上一路作麼生薦得。火中活萑兒笑殺大虛空。

了梅禪尼

　　（擧火把云）這箇是諸佛衆生之本性。自見彼者。當下轉凡入聖。大梅常和尚。馬祖言下了畢。而不動非心之說。新圓寂了梅禪尼。且道。自喚箇一靈心性作什麼物去。汝若道卽心卽佛。錯認定盤星。汝若道非心非佛。見聞覺知何所爲。作麼作麼言思絕處本分現成。一道清光徹三世寒。若猶未了誰是了底者。碧波心裏火煥煥。紅爐焰上露滴滴。

用提大師

　　（擧火把云）這箇是當人本分智。般若理性中何所在。不見一色始是半提。向上全提云何信得。石女睡覺無說夢語。新圓寂用提大師。今日恁麼邪不恁麼邪。恁麼也夢中事。不恁麼也夢中事。生滅去來夢中事。成佛作祖也夢中事。那箇是汝本覺眞如大解脫之一靈。心性火裏松生刺破長天。

鹽山秉炬佛事上

鹽山拔隊和尚語錄卷第四



秉炬佛事下
請諸禪人預修下火佛事
明窓因大師

　　非因非果。無男女等相越宗超格。孤迥迥峭巍巍。天上人間尋無跡。人間天上只箇是。眞因大師明窓。元曾不生。何時死去。不生不死人。又是什麼物。這箇全體如火聚一迴看渠者。業識之靈臺當下壞。本地風光現成。直是轉凡入聖底。明窓自看渠乎。覺知見聞光影散發。光影休罷時全體又如何。古佛堂前犬尿天。滿地猛焰絕纖埃。還有會者乎（咄）。

一關精大師

　　一精明分成六和合。六和分離精明何形。頭長千尺身長三分。箇箇從來俱住。爲什麼不知露柱瞠眼呵呵一咲（擧火把云）這箇是佛祖性火衆生靈光。會之則通身轉成紅爐。多劫業障一點雪。迷悟生死得失是非一時燎却。而金剛正體脫出。通上徹下活卓卓。今日放出之。還與惠精大師一關一關作麼生承當。纔生解會也認烟影漢。絕照沈寂也弄死灰漢。直須遇正火之現始得。看看卽今正火分明。鷺鶿投雪黑如漆。屋後松風冬來寒。

道願禪門

　　無願是佛願。無心是大道。體無染而生死不相關。道願禪門自識這箇乎。只休罷心念卽如如佛也。佛不是佛儞是什麼。空中大石淨裸裸赤灑灑。要知眞金火裏看。

道宗居士

　　衆流朝宗性海湛然。湛然出格亦非湛然。道宗居士卽今有耶有耶。有也不是無也不是。非僧非俗非聖非凡。當生無生當死無死。這箇全體畢竟如何。紅爐焰上芳草茸茸。丙丁童子呵呵一咲。

大休宜大師

　　禪門宜默不宜喧。坐斷千差岐路一道圓成。一道寒光照破太虛空。生死涅槃無可地寄。諸佛衆生何處安身立命。直得理宜大師獨十方現（擧火把云）劫火洞然也這箇不壞。神通遊戲處鐵鋸舞三臺。

理泰大師

　　通徹理源而身心泰然。也猶是舊窠窟。格外玄機不存軌則。眉毛上士山踍跳。師姑元是女人做。理泰大師卽今死耶生耶。汝本非有。誰是生底。汝本非無。誰是死底。若亦道不生不死。當面差過。心路絕處性火發生。虛空壞時脫體現成。現成全體渠什麼形。㶿㶿焰中波聲寒。

明準大師

　　自性元來如火聚。體中絕纖塵。一迴看取渠者。無邊業障當下壞。一性如來露堂堂。明準大師。卽今會自性天眞之金剛焰乎。汝若會火星落頭上。汝若不會丙丁童子在脚下。盡大地之毒燎無處迴避。方是喪身失命底。直是安身立命底。蹈過兩邊而要遊戲方外麼。門前犬吠後園鳥鳴。

妙勝大師

　　出凡超聖位。不墮勝劣機。心佛本來妙。不勞假修治。恁麼會得也早是不恁麼。大冉現前不存軌則。向上一路作麼生履踐。劫火洞然大千俱壞。丙丁童子鼻孔裏藏身去。

是孝禪尼

　　靈光常輝離生滅相。四大破時全體露堂堂。是箇物外天眞佛（擧火把云）此一段光明。世尊喚爲般若。我喚作火。看取這箇者。焚燒無明之窠窟。圓成無位之妙果。卽今拈提過與是孝禪尼去。儞自看之否。皮肉骨髓非他。四方八面是什麼物。

芳命勅大師

　　明明佛勅充塞宇宙。浮雲流水轉法輪。雨滴風聲宣玄旨。勅旣如是眞佛亦如何。四大五蘊主是什麼物。兎角杖子打殺人。蚯蚓眼睛照破空。明勅大師。卽今與麼參得。凡也不可得。聖也不可得。生死也不可得。涅槃也不可得。正恁麼時。有恁麼會者麼（擧火把云）性火發焰識浪枯渴。雲翳絕時月在青天。

古監堯侍者

　　汝是堯侍者。自堯這箇麼。不是心不是佛不是物。喚什麼爲自己。汝若道。不得失却手中珠。汝若道得彫文喪德。作麼生通不犯（喝一喝云）一句截流千眼頓開。明明靈光刺破太虛空（擧火把云）劫火光中還有這箇麼。頑石舞半天。朝日出北山。

深窓甚大師

　　覺海甚深難到底。到者卽時命根絕。人人從來在彼中。彷彿焰裡一點雪。深窓甚大師。卽今死耶生耶。生也不道死也不道（擧火把云）還看這箇麼。通身是什麼（卽喝一喝擲下火把云）性火發處須彌打筋斗。虛空壞時鐵圍水上行。

實菴貞大師

　　佛性眞實離一切相。越生出死孤迥迥。超宗出格活鱍鱍。這箇全體不落有無。實菴貞大師。卽今是有耶是無耶（咄擲下火把云）泥牛走入激波底。木馬嘶驟火聚中。一眨於眼忽爾無跡。贏得一身佛眼難見。

是芳禪尼

　　非臭非芳清淨本然。非凡非聖是非何立。生死涅槃夢中事。佛道魔道眼裏翳（擧火打圓相云）只箇一輪絕比倫。這箇是是芳禪尼之本命元辰。脫體現處虛空百雜碎。

了玄居士

　　理性玄妙眼中屑。菩提涅槃縛人語。去來生死縱橫風流。超宗越格古今絕同。且道。什麼物恁麼得嶮峻（擧火把云）這箇是了玄居士一靈眞性。還自知渠乎。劫火光中誰解熱。大千壞了全體活鱍。平坦坦時狗尿天。

自香大師

　　香得火發機。火得香現德。香盡火滅。又是什麼物。非凡非聖。無男女等相。孤迥迥峭巍巍。淨裸裸赤灑灑。這箇是自香大師本地風光本來面目。到這裏生死涅槃無處著（擧火把云）紅爐焰上一點雪。片雲絕處一輪圓。

道明監寺

　　明歷歷處急走過。黑漫漫地勿滯在。透出兩關大用現前。收來放去絲毫無滲漏。此是明監院之具足神通力。且道。得什麼恁麼自在。他家元來有一條活路。一步蹈著者萬機頓絕。喪身失命處直是不死人（擧火把云）箇一靈坐斷十方。滿地毒燎無處著渾身。看看監院脚底是什麼（咄）。

花林了春居士

　　春夏秋冬妄遷轉。大虛曾無有去來。四大散一性不動。了得渠千眼頓開（擧火把云）渠是諸佛之三昧火。又是了春居士之本地風光。還了得渠乎。汝若了得。汝卽是佛。汝若不了得。佛卽是汝。了底不了底。畢竟是什麼。泥牛歸地火星投火。

明叟道義居士

　　大道虛廣人人圓具。纔涉義味還失却渠。只離揀擇卽如如佛。道義居士卽今死耶生耶。汝若曰死死是誰。汝若曰生生是何。若又曰不生不死落在義味。云何下口。於此豁爾心路斷絕。眞空之性火現前。業識之靈臺破却（擧火把云）這箇是自性眞空火。汝自見彼乎。通身元來是什麼。劫火光中一點靈。

玉林英大師

　　句下省通不英靈漢。監在機先向言外看（擧火把云）還看這箇乎。箇是新圓寂宗英大師本地風光也。三世諸佛也得這箇成道。歴代祖師也得這箇出世。一切衆生也得這箇解脫。英公卽今得這箇麼。這箇外無這箇得物是什麼（一喝云）劫火光中不留名相。虛空壞剋體露眞常。

明徹禪尼

　　一靈眞性透徹三世。當生無生當死無死。超凡出聖。非男非女。這箇全體是何面目。半夜日輪露堂堂。日午三更明歷歷（擧火把云）這箇是明徹禪尼之金剛佛性。四大散滅本光現前。劫火燦發天地俱壞。徹公何處安身立命。雲翳收盡萬里一月。

眞宏大師

　　妙冉寬宏體清淨。只此靈光天眞佛。誰向外邊求祖宗。卽今身心是何物（擧火把云）新圓寂眞宏大師會此靈光乎。儞若會遍身是火裏氷。儞若不會通身是氷河焰。正恁麼時作麼生安身立命。四緣若離獨處寸方。

利山了俊居士

　　脫却懵袋不落俊機。卓然全體迷悟外。只此一靈絕百非（擧火把云）新圓寂利山俊居士。知自己靈光乎。不是心不是佛不是物。畢竟是什麼。向上一路千聖不傳。烈焰堆中木人呵呵大笑。

见勝大師

　　汝是見勝還見得自性乎。自性無兩箇誰是能見所見者。能所旣不立誰是見勝（咄）一句截流萬機寢削。劫火光中雪花難存。相盡性顯處須彌打筋斗。

理妙居士

　　佛性眞常當生無生當死無死。超玄妙絕理路。古今無等匹脫出根塵。全體如火衆。燎却十虛。不留一名。新圓寂理妙居士之本光瑞如此。彼中元來無我人。誰恁麼會得。居士還要白會乎。通身是什麼（噫）泥佛靜坐清波底。木人大笑紅爐上。

大玄了宗禪人

　　凡流今日朝宗。佛海空華歸空。了無返迴。新圓寂大玄了宗禪人。知從來住箇佛海裡頭出頭沒麼。識浪起滅水性不遷。情雲來往心月孤圓（擧火把云）這箇是當人本地風光。會箇中元來無我。輪轉生死誰得來。烈焰堆上寸塵難住。

正音禪人

　　耳根是觀音眼根是文殊通身自性是普賢。彼中無私。那箇是當人眞正身（擧火把云）尋討無跡火裏氷。遍界難藏氷河焰。

淨惠禪門

　　淨惠妙智本來是諸佛衆生之靈光。汝自會名性不二。卽時須爲法中王。看看身心箇何物。火裏青蓮體眞常。

妙香大師

　　汝本是妙香性相無餘剩。自信得名實一如。直示玄旨當下證（打圓相云）這箇是新圓寂妙香大師之自己靈光也。脫體現成突出難藏。鐵樹花開石女大笑。汝還得信這箇麼。這箇外無這箇。誰信得劫火堆中劫火也不知。

友景禪門

　　一生光景剎那夢。四大色身水上漚。漚消夢覺脫體現。獨眞常萬古徽猷（擧火把云）箇是般若焰金剛正體。是得彼者。當下滅却阿鼻業。立地獨坐法王臺。新圓寂友景禪門。還得這箇也無。得底不得底是什麼。同坑無異土。丙丁童子投火裡。

妙香禪女

　　香有五分法身名。汝無本來一物相。生是誰死是什麼。片雲斷處孤月明（擧火把云）靈光獨輝脫根塵。非男非女。淨裸裸赤灑灑。超凡越聖。峭巍巍活卓卓。這箇是新圓寂妙香禪女之本來面目。這裏還有恁麼會者麼。會則火裡氷。不會則氷河焰。

幽山本源居士

　　本源自性天眞佛。見聞覺知大光明。去來生死風流底。悟彼東山水上行（擧火把云）是箇般若焰金剛佛性。通亙三世照破十虛。新圓寂幽山源居士。向甚處安身立命。會箇中從來無我。轉干戈業作菩提樹。脫出修羅界安坐法王臺。正恁麼時。盡大地是解脫門。盡大地是自己全體。大冉現前不存軌則。佛界魔界如空花。玄妙理性眼中塵。紅爐焰上爭容雪。

潔江本清士女

　　一靈心性絕名相。喚作本清還瑕生。格外玄旨誰薦得。石女機轉笑一聲。新圓寂潔江本清禪女。平生在俗修禪處世。求道懸望成佛立志見性（擧火把云）還見這箇麼箇是儞自己佛性本地風光。看取之五障淨盡千眼頓開。纔擬欲見當面阻隔。求心罷休倏然自得。得底端的不是心不是佛不是物。片雲不掛孤月光寒。這箇一色猶須喫棒。打破了始直是作家。打破時節又作麼生。銕牛吸盡銀河浪。野火燒却蘆華秋。

道本禪門

　　以無住爲本。以無心爲道。一道寒光威音劫外（擧火把云）箇是新圓寂道本禪門之本地風光本來面目。要且自悟了這箇悟了眞性。無悟了者此時滅却。阿鼻業當下豁開佛知見。般若焰中什麼所在。無信眞人笑殺虛空。

性受禪尼

　　心性無染不受一塵。斷除煩惱靈龜曳尾。證得菩提平地波瀾。如何趣向直得合好（擧火把云）入此門來莫存知解。新圓寂性受禪尼。還會箇自己靈光乎。會得則非心非佛。不會則卽心卽佛。無會無不會時畢竟作麼生。十斛油麻樹上攤。八葉蓮華火裏開。

淨通禪門

　　靈光獨輝通亙三世。自體清淨超越凡聖。生死涅槃什麼所得（擧火把云）劫火洞然虛空消殞。從他當人脫體現成。處處無蹤跡聲色外威儀。

正信禪門

　　心性本清淨。無邪亦無正。透三世歴歴。亙十方明明。彼中聖與凡猶空裏幻生幻塵。旣寂滅空有誰作名。絕蹤跡之處全機直現成。脫生死時節石女笑一聲。箇是焉新圓寂正心禪門底之本分草料也。這箇一句子截斷衆流。般若鋒前何所在。火中蓮花此時開。

妙融大師

　　圓融萬法不與萬法爲侶。奇哉妙哉。當死活當活死。死活不到時節。這箇全體又作麼生。須彌山倒走。虛空打筋斗。渠是新圓寂妙融大師之本來面目本地風光也。大師自看取直是活祖（擧火把云）還看這箇麼。瞎却眼睛塞斷耳根。而更無第二人。見與不見畢竟是什麼（喝一喝云）大海不停死屍。紅爐焰上爭生波瀾。

月窓持看大師

　　看看自性三昧火。通身圓持齊古佛。體得渠脫出幻塵。迷悟生死是何物（擧火把云）新圓寂持看大師。還看這箇麼。汝若看得頭上安頭。若未看取海底渴人。透過兩邊鐵樹花開。好箇時[/卽]誰承當。百章頭上活祖意。滿地毒燎什麼所在（咄）。

大普明準大師

　　軌準纔存。眼中金屑有無俱忘。明晴齊絕大用現成。本光瑩徹三世十方一條生鐵。箇是新圓寂明準大師出身處。出身且置脫體道。又如何亡僧全機不之解路。向上一著始親。死中有活活中有死。死活不到處。白雲眉毛生。直截承當底。雨中泥牛喫土塊。神通遊戲時。丙丁童子投火裏。

玄系上坐

　　（擧火把云）這箇是玄系上坐自己靈光也。看取渠者立地喪身失命。立地安身立命。上坐卽今死耶活耶。汝若道死。死底是什麼。汝若道活。活底是什麼。道道語也差過。默也差過。萬機休罷時千聖不携。火裡木人喝散大虛空。

月窓明大師

　　明也不是暗也不是。自己靈光無物可比。半夜日輪樹上之市。處處現成佛眼難視（擧火把云）新圓寂月窓明大師之本光瑞如斯。可中元來無人法。生死涅槃誰相關。是凡是聖何所得。紅爐焰上雪一點。

玉峯琢大師

　　不假修治不勞磨琢。圓明靈知本自正覺（擧火把云）只箇靈覺之性。人人具足確徹三世。箇箇圓成包含十虛。自一見者出凡越聖。處處無蹤跡。玉峯自琢大師。還見彼麼。見也不道不見也不道。八角磨盤走空裏。丙丁童子投火中。

了光禪門

　　神光獨輝無物可烈。直悟證斯閻王腦裂（擧火把云）新圓寂了光禪門何似這箇。幻焰幻人二俱本來無實。兩塵寂滅性火圓成。彼中虛曠不留一名。淨裸裸孤迥迥。卽是如來眞實妙相。要成佛道。直須迴光返照。一機忘處千眼頓開。正恁麼時誰恁麼人。清風匝地臭煙登天。

霄山通居士

　　他家自有通霄路。三世十方不隔越。諸佛衆生一靈光。彷彿珊瑚枝頭月（擧火把云）只箇靈光無爲應緣。諸緣蕩盡全機現成。淨裸裸活鱍鱍地。八角磨盤空裏走。箇是霄山通居士之自己心佛本來面目。透入古今體露眞常。喚作新圓寂當面差過。火中蓮花歷劫不凋。

月江澄居士

　　覺海性清淨不留澄一字。格外波瀾生濯破空裂地。月江澄居士。若直逢彼一濯。塵垢頓淨盡。愛命卽喪失。金剛正體圓成。還要彼一濯麼。瞎却眼睛塞斷耳根。滿地惡水無人迴避。會彼中元來無我。生死涅槃誰相關。儞卽今是有歟是無歟。無也不道有也不道（擧火把云）氷河焰火裏氷。百草頭上活祖之意。

妙金禪尼

　　鑛砂銷去金剛正體圓成。四大分解後。喚什麼爲體。石女歌聲徹下通上。這箇是新圓寂妙金禪尼之一靈心性。本曾不生今何有滅。只忘情雲心月孤圓。見聞覺知光明歴然。冀當人之了得彼。彼中無我無人。誰亦得底者（擧火把云）火中之蓮華薰破太虛空。

明燈菴主

　　祖燈超格不落明暗。向上全機銕牛直參新圓寂明燈菴主。恁麼耶不恁麼耶。恁麼也差過不恁麼也差過。見知絕處脫體現成。四方八面雪堆堆。千山萬岳黑漫漫（擧火把云）菴主還會箇心印麼。金剛王大火聚無物近傍。獨許燈公之增長於光。

匡心禪明

　　自心體眞常迷雲妄生滅。直覺性圓通三世一條鐵。甲州岩出縣居住匡心居士。起志願於禪觀。致信仰於高門。故遠詣泉州大雄禪寺。受業三光國師大和尚。有嫡男淨林者。爲彼預請下火之佛事。因撥揚箇自性眞火。淨盡業識塵垢（擧火把云）人人盡有這光明。而爲見聞主。四大分解時。這箇何處去。待須彌山飛來。向儞道。一句截流千眼頓開。那時眼睛照破乾坤。箇是當人心佛出身之處。心佛全體佛祖不說。無現無當火裏氷雪。

是法上坐

　　覺了法身無人情。喚箇什麼爲是非。自返照看破幻識。儞和山河發光輝（擧火把云）新圓寂是法上坐。還覺了這箇麼否。儞若道覺了妄煙生。若又道不了誰是不了者。併却咽喉脣吻速道速道（咄）機輪瞥轉天地驚。性火現成明暗絕。

照山仁智居士

　　見性發大智。不恐生死窟。炎天白日中。無霜雪可拂（擧火把云）靈光獨輝歴劫長堅從來。動作無不憑渠。渠是照山仁智居士之本命元辰。全威嶮絕超越凡聖。沈淪解脫什麼所得。只了畢直心卽如如佛。看看當人之自己方寸中。大虛空倒地須彌山叫屈。這裏還有恁麼會者麼。大火聚中一塵難覓。

提正仁令菴主

　　祖令當行仁義道中。寂止無事宗猷未通。向上一著云何參窮。枯木花折浴湯生凍。新圓寂提正仁令菴主。會此末後句麼。箇是卽今自己當頭。會也阻隔不會也阻隔。誰亦阻隔者（咄擧火把云）機輪轉處須彌山驚走。性火發時太虛空落却。方是當人安身立命底。

實傳了覺居士

　　萬機已歸寂覺性卽圓成。三世一條鐵凡聖絕途程（擧火把云）這箇是諸佛心印。當靈本光直觸著者。人情蕩盡脫體顯發。實傳了覺居士。卽今觸這光明耶。離這光明耶。統作離觸之會當面差過。孤月無向背千家秋。阿誰迴避得般若焰。諸相絕處直是安身。

元欽大師

　　欽身謂律悟性爲禪。禪律不二大道妙圓（擧火打圓相云）淨裸裸赤洒洒。圓陀陀孤迥迥。箇是元欽大師之一靈心性。生死不到處。魔佛不見境。脫出於根塵。而絕同絕異。石火莫及電光罔通。

尚英記室大師

　　道機先豈用英靈。聞一記萬滯語路。朱點未萠到頭看。鐵牛怒哮殺佛祖（擧火把云）一句截流萬機寢削。幻翳絕處千眼頓開。死中有活活中有死。新圓寂尚英記室大師。卽今死耶活耶。道道統容擬議劈頭打。向虛空裏莫釘楔去。性火焰中誰生波瀾。

雲龍淨勢居士

　　寒岩枯木勢崔嵬。煖息罷休眞性活。風收雲散月一輪。十方三世齊通逹（擧火把云）只箇靈光脫出凡聖。一機發明六塵空却。迷悟生死尋無跡。這裏還有新圓寂雲龍淨勢居士否。有也不道無也不道。性火光中青山一笑。

是祥禪尼

　　瑞花祥雲空裏翳。宗風一吹空也壞。金剛性畢竟如何。火中氷雪終不解（擧火把云）只箇不分解底。直是新圓寂是祥禪尼之解脫光明本來面目。龍女寶珠馬祖卽心。心外無法三世十方體眞常。不落去來機。大智發處狗尿天。惠燈何時有生滅。

道好禪門

　　卽心卽佛無好惡相。一念歸寂道體眞常。新圓寂道好禪門。昔日錯心外求法。老後信得自性如來。如來妙體透三世亙十方離生滅。聖凡一如爲六根主。看看見聞之性是什麼物。大夢覺了無人法。火中蓮華斯時開。

長雲菴主妙了大師

　　覺了法身無一物。與麼誰復受沈淪。看看自性天眞佛。三世十方月一輪。新圓寂長雲菴主妙了大師。還了得自己清淨法身麼。汝自更道。了得底是誰。不了是什麼。於之薦得。蹈破一切相。踢倒毘盧身。而圓成脫體道。且道。卽今那箇是脫體道（擧火把云）性火燦發石女大咲。

理光禪尼

　　靈光獨三世廓徹。何處有去來生滅。直信得心佛眞常。天上天下一條鐵（擧火把云）箇是新圓寂理光禪尼之一靈眞性。明中暗暗中明。明暗絕處又是何物。佛一字猶無處著。彼中曷有男女等相。直得當人脫體現成。正恁麼時。波旬失途千眼難視。還自見我否。電光石火歸處也不知。

了道居士

　　大道孤明本自圓成。超神越佛普化有情（擧火把云）只箇一道透入三世爲六根主。新圓寂了道居士。平生之覺知見聞畢竟憑這箇。四大旣分解無一物可見。且道。卽今這箇什麼形。微塵剎土之如來藏。百草頭邊之垂迹身。彼中那箇是汝。自己無位眞人。無己無非己處。恁麼了悟也猶是草裏漢。向上一路作麼生薦得。大火聚中氷雪甚寒。

松山理高大師

　　是法平等無有高下。眞如性中超越空假（擧火把云）只箇自性般若光明。成壞雙行不落成壞相。新圓寂松山理高大師。生也憑彼死也憑彼。見聞也憑彼覺知也憑彼。自卽今知彼麼。釋迦彌勒他奴他是誰。遼遼天外一靈活鱍鱍。深深海底燈燭炳煥煥。

哲菴正俊禪尼

　　孤俊脫然超凡聖。無怨無親無老病。要明徹這箇本光。難匿日輪出三更（擧火把云）箇是新圓寂哲菴正俊禪尼之本地風光也。自看取這箇。情塵頓寂滅。脫體道圓成。還見得麼。見也不道不見也不道。見底不見底。眼睛是什麼。見性成佛之時。泥牛喫土塊。神通遊戲之處。丙童投火裏。

風月理用禪女

　　作用休罷本光現成。半夜紅自照殺有情（擧火把云）只箇本光耀三世徹十方。處處無蹤跡。這箇是新圓寂理用禪女之一靈眞性也。平生起居全得他力。卽今見聞又是什麼。汝自看取人法雙忘。一超直入如來地。正恁麼時。那箇是得入底者。濃霜落雪上。丙丁童子投火裡。

道連禪門

　　縱連城壁無瑕纇。爭如靈光甚殊別。看看見聞主人公。十方三世獨映徹（擧火把云）新圓寂道連禪門。離彼中耶居彼中耶。心佛無已無不已處。誰是裏頭者。誰是外邊者。言思休處千眼也難視。絕蹤跡時全體現成。火中蓮華天地不覆載。

妙戒禪尼

　　佛性戒珠心地印。映徹三世照破十虛。而不于生滅相。不落持犯機。人人本來圓具。而爲萬法主。自看取者。卽時轉凡入聖。新圓寂妙戒禪尼。所冀直下見性通達。而立地成佛（擧火把云）汝還見這箇麼。見也依這箇。不見也依這箇。諸相寂滅。不依一物時如何。全體現處火中氷生。

正空禪人（癩病）

　　除苦求樂。心頭大病善惡諸念空却直是正念。正念全體清淨無人法。無法法體名之謂如來。名之爲彌陀。新圓寂正空禪人自見性。方知只此爛肉頭上脫體現成。汝還見一靈眞性也未。性無兩性。纔有諸見還失却之。若又不見誰是不見者。作麼作麼把定幻身埋沒佛地。片雲斷絕月滿天。

寶山道珍居士

　　從門入者不家珍。直見性莫拘文字。選佛場曷用廣才。只心空須及第出。新圓寂寶山道珍居士。還空却心得否。居士若實空却心。誰自解空却。若又道空却不得。誰是不得底者。離此兩邊作麼生辨的。莫涉有無。勿落語默。纔容擬議劈脊打。好箇時節凡聖路絕迷悟岸崩（擧火把云）殺人刀活人劍。當頭驀拶虛空落却脫體現成。佛眼也難視機離於位火中清波起。

大徹性理禪門

　　向上全機不滯理路。縱會心空重須進步（擧火把云）靈光獨輝超越凡聖。自看取者。當下解脫不假修治。新圓寂大徹性理禪門。還要見這箇乎。去來生死風流天然。覺知見聞妙冉炳煥。作冉旣如斯。全體作麼生。火中氷寒破三界。波底焰燎却十虛。

無底了元居士

　　要薦得解脫大道。當坐斷元品無明。十虛銷殞一靈活。眼中眼遍界難藏（擧火把云）靈光不昧萬古徽猷。自見這箇者。照破有爲諸相。圓成無漏佛果。收是直下爲。新圓寂了元居士驀面攛過。居士之心性卽今破耶成耶。儞若道破旣是破却。誰解破。儞若道成。四大本無我。誰亦成底者。正恁麼時。元居士之自己全體。畢竟是什麼物。十斛油麻樹上攤。八葉蓮花火裏開。

乾光明竺首座

　　竺土大仙東土祖。直見性不存軌則。自明了本來無我。誰向心鏡勞拂拭（擧火把云）新圓寂乾光明竺座元大師。平生參禪行道。還自參得箇本地風光麼。纔有所得當面阻却。若又道不得。無繩自縛漢是悉照絕。又是什麼。不是心不是佛不是物。自己面目露堂堂。性火燦發大虛空百雜碎。正是當人之出身底。出身且置脫體道又作麼生。蘆花燒盡碧松猶寒。

爲諸人通下火

　　（擧火把云）這裡還有（某）無有也不道無也不道。言思絕處全體現成。明明元來不死人。紅爐焰上氷凌寒。

掩土佛事
得性上坐（癩病僧）

　　諸病屬四大不在性。四大散滅而一性圓明也。此是解脫大海。此是阿閦佛土。得入這裏者。直成佛作祖去。擬入還隔礙。求心休處遍界曾不藏。只箇一坑蓋天蓋地。得性上坐何處迴避。萬象森羅畢竟和上坐一時埋却。誰是坑中人（咄）。

淨眞上坐（同）

　　臭皮袋破眞性脫出。這箇全體蓋天蓋地。此是諸佛清淨土。把定眞上坐埋却這裡。空花沈空兩落水上。那時一句子有人聞乎。鏡裏一影咲點頭。

清救上坐（同）

　　心佛自天眞救濟箇什麼。只看破人情圓成無漏果。新圓寂清救上坐自將謂。因果必然纒風恙。且道。卽今誰是纒風恙底者。一翳在眼空花亂墜。坐斷十方凡聖假作名。同坑無異土。大地絕點埃。

周尊上坐

　　儞是周尊處處放光。清風明月應用難藏。當靈直會得自己端的之與麼。超凡出聖無可近傍物。金剛王大火聚。何處留舊障。還自會麼。到這裡會也心病。不會也心病。禪病教綱得失是非一坑埋却。三界無跡誰見目前脫體現。松樹欝密碧層層。

空充上坐（同）

　　一靈眞性脫出根塵。充塞天外尋無跡。老病死也未得侵。新圓寂空充上坐。自錯正謂。纒風恙見諸相非相。卽見自心如來。心佛之全體。虛空也不能容。大地曷埋沒彼。活處元來在鑺頭下。

有鹿中箭死號淨性禪者作佛事

　　（竪起鑺頭云）汝心性本來清淨超越凡聖。祇自未了故。妄披毛戴角。誰是披毛戴角物。自己全體鹽山大笑。一句截流千眼頓開。百草叢上活祖意。一鑺頭下毘盧身。

鹽山拔隊和尚語錄

鹽山拔隊和尚語錄卷第五



法語偈頌
法語
示椿上人

　　看看卽今是什麼。纔瞠眼而要看取麼。劍去久舷猶刻。於此直下承當去。那裏有許多葛藤乎。其若未然伏聽處分。臨濟問黃蘖。如何是佛法的的大意。三回蘖卽各與三十棒。臨濟大疑此事。到高安於大愚言下。忽然大悟因問其所證。於大愚脇下築三拳。且道。是什麼道理。急著眼看。切忌隨語生解。縱見得分明。如青天白日。而無一點瑕翳也未極則。直須進萬丈懸崖捨得性命。而絕後再活始得耳。椿上人。臨行請語。余貧道而未能自指示。書古人語以酬其志。願公念生死事大。若不奮決定志以倒底徹證。向閻老子前。有索草鞋錢日在。最念之。

示禪者

　　無上妙道佛祖也無得衆生也不失。草木瓦礫皆知音也。於是開悟了。不可借鍛鍊。若未會者。須退步就己窮。抑喚什麼爲己。卽今如此辯。如此肯。如此做工夫底物畢竟看渠。渠是誰。若是名心名性。名佛名法。名眞名妄。名道名禪。名有無名非有非無非非有非非無。名自己名主人公。名公案名因緣名自然。劍去久刻船者也。只如此名相知見一時放下。於難名難透處。疑十分而如大死底人。而心機絕不奈何。如此打成一片者。暫時間卽如死中得活。豁然徹證。正恁麼時。方知僧問古德。如何是諸佛出身處。答曰。東山水上行。

示月戶覺長老

　　四大無我我本無主。無主之主爲身。無我之我爲性。身性不二而萬法一如也。一如體中無聖凡。生死涅槃從什麼處得來。靈知不墮有無功。語默動靜何所爲。只能罷萬事。離義理得失是非一時放下。而還己看取。渠是誰。於是徹證。鷺鶿立雪黑如漆。

示足峯充禪師

　　學道須直見性。知不知明不明當面差過。聞不聞見不見渠是誰。道得也三十棒。道不得也三十棒。作麼生通不犯。六月炎天日中霜。徹骨寒來失却命根。絕後再活而直得。山河大地是一箇自己。金毛獅子恁麼了得。也猶是草裏漢。機不離位墮在毒海。向上全機如何領會。鐘聲咬破七條隅。還會乎。會是什麼。不會是什麼。咄。

示虎山法義書記强請法語

　　學道無異路。只驀直見窮自性而不立文字耳。當須放下一切純一無雜第一莫好多知聰明昧自家之道眼。聰明是愚癡之全體。多知迺魔外之法幢。所以古人云。外道聰明無智惠。亦愚癡又小駭。又云。忘機者近道。分別魔盛矣。世尊六年端坐。蘆芽穿膝而不識。徹底智盡。功忘而發明本有之大智。外終無所得。謂之見性成佛。此性人人具足。爲見聞之主。只須直見窮渠。那箇是自己之性。那箇是見聞之主。歸根得旨。隨照失宗。端的時時歸己見窮。於見窮者而莫存知解。還要入路乎。開無門和尚示衆云。循規守矩無繩自縛。縱橫無礙外道魔軍。存心澄寂默照邪禪。恣意忘緣解脫深坑。惺惺不昧帶鎖擔枷。思善思惡地獄天堂。佛見法見二鐵圍山。念起卽覺弄精魂漢。兀然習定鬼家活計。進則迷理退則乖宗。不進不退有氣死人。且道。畢竟如何履踐。努力今生須了却。莫教永劫受沈淪。此老漢豁開慈門。教學者取手引入。直須恁麼參詳始得。毫釐有差天地懸隔。還會乎。會也三十棒。不會也三十棒。誰是棒下者。急著眼看。似救頭然也。還遲了也。於此不了。必須向閻老子前有呑熱鐵丸日。豈無慚愧心。光陰可惜時不待人。

示長年椿菴主因爲住菴行請語

　　住菴須識得菴頭主始得。四大如空菴。誰是菴中主。主若無誰解見聞主。若有彼什麼形。有無俱忘如死人也。暗證邪禪心裏虛廣。活卓然也解脫深坑。知也亦賓。不知也亦賓。那箇是端的菴中主。龍無龍相鐵鋸舞三臺。還會乎。若未會滴水難消。爭奈檀施何。光陰可惜時不待人。

與天心任知賓

　　佛祖直示曾無異端。單指人心見性成佛耳。作麼生用心不落異解。直令自性見得徹去。無門和尚示衆云。循規守矩無繩自縛。縱橫無礙外道魔軍。存心澄寂默照邪禪。恣意忘緣。解脫深坑惺惺不昧。帶鎖擔枷。思善思惡地獄天童。佛見法見二鐵圍山。念起卽覺弄精魂漢。兀然習定鬼家活計。進則迷理退則乖宗。不進不退有氣死人。且道。畢竟如何履踐。努力今生須了却。莫教永劫受沈淪。無門和尚恁麼垂示老婆心切。差之毫釐天地懸隔。纔恁麼趣向。直是不恁麼。諸人卽今恁麼耶不恁麼耶。誰是恁麼人。那箇是不恁麼者。不作空有之會。不落語默之機。急看取。光陰可惜時不待人。

與賀侍者

　　看看自性天眞佛見聞主。是什麼物。超事絕理不滯空。問全體如何竪拂。還會箇末後句麼。若不曾會滴水難消。生死事大無常迅速。光陰可惜時不待人。

示哲臾舜監院

　　大道懸脫出根塵。不在名相語句上。急須退步就己鑒破。來這裏求法語底是什麼物。直迴光返照洞然明白。正恁麼時。自己清淨法身堂堂現成。而無非我處。名之道出身機。淺志踈士。祇認這般光影爲實故。不得眞正見解。不見道。出身猶應易。脫體道可難。且道。那箇是脫體道路逢死蛇莫打殺。無底籃子盛將歸。是什麼道理。道得也差過。道不得也差過。於此未徹滴水難消。假形生涯與大僧同利養。閻老子之鐵棒。以甚免得。生死事大無常迅速。光陰可惜時不待人。

寄護國眞長老

　　學道別無用心。直須見窮自己本源。不拘文字。看看卽今見聞主。是什麼物。道得也差過。道不得也差過。必竟如何。白雲蒸飯冬瓜咬鐵。於此了畢。意句一齊透得矣。到直徹承當之時。理性玄妙眼中金屑。佛語祖語又是什麼。熱椀鳴聲看經看教又是造業。求佛求法造地獄業作。在心則殃還在身。落無事人遇金鎖難。向上機關道人心病。謙下卑劣無繩自縛。認著法身弄光影漢。無得爲得鬼家活計。作麼生趣向得眞正見解去。臨濟和尚云。四大色身不解說法聽法。脾胃肝膽不解說法聽法。虛空不解說法聽法。什麼解說法聽法矣。不落此三不解。而直還己當命根。看破了忽然須活祖之種草。且道。卽今雨滴風聲什麼所聞。旣處丈夫形受大僧之利養。若此生不了滴水難消。爭奈異日呑熱鐵丸。光陰可惜時不待人。

示禪徒

　　看看自性天眞道。見聞主是什麼物。不心不佛不色空。問全體如何竪拂。只箇竪起拂子底還會麼。會是誰不會是誰。道得也三十棒。道不得也三十棒。作麼生辯的。急退步就己看取著。若又終不了。向閻老子前有呑 熱鐵丸日在。光陰可惜時不待人。

示秀山傑長老（住甲州國分寺）

　　不是心不是佛不是物。不玄不妙不有不無。不非有非無。不自不他。不眞不假。不神識一切音聲何所聽。臨濟和尚云。四大色身不解說法聽法。脾胃肝膽不解說法聽法。虛空不解說法聽法。是什麼解說法聽法矣。漆桶誤作古人話頭去。箇是吾家殺活劍。人人自手裏看取。好箇聽法底。不觸三不解。作麼生祇對。道得也差過。道不得也差過。只於心路絕知見忘處直參去。當下須大事了畢。從今日去至盡未來際。莫別求。且道。卽今一切音聲誰恁麼聽。纔有義味生死之路頭也。若又不徹證滴水難消。閻老子之鐵棒。作麼生免得。光陰可惜時不待人。

與命監院

　　不是心不是佛不是物。見聞主是什麼。統作空有會失却本宗。作麼生趣向得直徹去。自迴光返照看破命根。方是活祖自己全體如大火聚。誰是看破者。若又落語默劈頭打。

示禪人

　　覿面相逢渠是誰。道得也差過。道不得也差過。畢竟作麼生。剎竿頭上犢牛生子。

示禪者

　　了卽業障本來空。未了須還償宿債。莫因循逐日。直下看取。見聞主是什麼。於此徹悟佛祖向上關悉可透得。古人云。牛過窓櫺尾巴爲什麼。過不得還會麼。只箇一句子。直徹者稀。而作情解者頗多。或曰。自己清淨法身。亙古今該內外。或曰。透綱金鱗猶滯水。或曰。出身猶應易。脫體道可難。或曰。熟處難忘。或曰。悟了未忘悟證之跡。或曰。得也銀山鐵檗。或曰。此語曾無滋味。有什麼悟處。或曰。色身是舍宅。眼耳鼻舌是窓櫺。心性是水牯牛。悟了喩尾巴之過。或曰。一切之窠窟是窓櫺。機離位喩尾巴之過。或曰。此一句子。只是爲使學人起疑團方便也。還覺羞慚乎。恁麼隨語生解。類一狐疑了一狐疑。有什麼限乎。若更如是。販夫竈婦也皆須會禪道。一處透千處萬處一時透得。方知。這般之義解漢。一句子也未透得。汝等還要實悟。以前所擧知解爲在胸中。直放捨而看。牛過窓櫺。頭角四蹄過了。尾巴爲什麼過不得。急須向理路絕心機忘而信也難通處直參。到如自斷首訖時節。當始了畢。正恁麼時。方知此事實非父母所生機知及處矣。祖關未徹。只是於自己無徹髓之分故也。諸人悉是祖師門下之客。儗形生涯與大僧同於利養。若未徹滴水難消。閻老子之鐵棒。以什麼免得。光陰可惜時不待人。

與禪人請警策

　　聽法底心孤危峭絕。不落色空直須了徹。未見性人業識難雪。生涯食輪當來熱鐵。

示禪客

　　歸根徹底莫隨照。覺了法身宗未妙。道用熟木人點頭。機離位石女大笑。

答弄上人

　　芳札之旨委細令披閱候畢。抑承就聞音聲底者見自心時。聲與我齊打成分別音智力盡。忙然無可名聞道理。然此內有如是知者。又是何物。向難著處著眼做工夫。是歟不是歟。子細垂手預方便之語耳。別無方便。只單須看取聞自性。箇是觀世音菩薩。得圓通修行也。楞嚴經云。大衆及阿難。旋汝倒聞機。反聞聞自性。性成無上道。圓通實如是。此是微塵佛一路涅槃門。過去諸如來。斯門已成就。現在諸菩薩。今各入圓明。未來修學人。當依如是法。我亦從中證。非唯觀世音矣。只如是觀察而覺了聞自性。直須與佛祖一如。臨濟和尚云。儞欲得識祖佛麼。祇儞面前聽法底是。學人信不及。便向外馳求。設求得者。皆是文字勝相。終不得他活祖意。又曰。四大色身不解說法聽法。脾胃肝膽不解說法聽法。虛空不解說法聽法。什麼解說法聽法。旣虛空不解聽法。莫作法身會。四大不解聽法。莫作色身會。脾胃肝膽不解聽法。莫作數緣合成力。又莫道不思議不思說。又莫道天然妙用以至名心名性名佛名祖名玄各妙名禪名教。或道向上向下。或道這邊那邊。當面錯認定盤星。只箇聽法底者。佛祖之心印衆生本源。教外別傳不立文字之全體也。且道。卽今什麼所聞。修行人若謗解會若生退屈若存異計若好奇特。總是魔境也。粗聞。近比就好相止交衆。入密室被作觀行。當知箇好相是諸佛示現。諸佛亦不在心外。只是當人之自己心佛。夙昔之願力成就。時節之到來故。有如是奇瑞。若復執這般事再置胸襟。好事還成魔事。必當障道因緣。雖然自知凡所有相皆是虛妄。不拘得失等之諸相。而以悟爲則。綿密被做工夫條最是幸甚。暫見自性人。各隨分雖有見處。到大徹大悟者稀。只以小見爲足。無盡底志故。冀不著有爲。不執無爲。固持戒律。深徹禪定。不滯理路言外薦得矣。見盡大地是自心。也猶滯半途。會物物當位卽妙。也亦有未出窠窟處。只直當智盡功亡處。豁然了畢箇聽法底。百千法門無量妙義。祇於一毫頭上識得根源。切忌。自未了而依文解義。受拔舌業。不見道。依文解義。此人爲三世諸佛寃。最宜思之。所以自古之先德。皆以悟爲則。不拘文字。看看卽今有聲無聲什麼所聞。時時著眼。生死事大無常迅速。光陰可惜時不待人。

示本壽大師

　　將紙來請語再三。我正貧道。而曾無半句可書。猶如入火中求氷雪。於是了得猶未快活。擬思量何劫悟矣。汝元來是火裏氷。用言句作什麼。雖然如是。若未徹證而隨語生解者。有喫鐵棒日在。那箇是火裏氷。急著眼看。

示用土大師（住無量寺）

　　看看卽今雨滴風聲何所聽。只箇聽法底。佛祖之心印也。非是機知之量處。透過臨濟三不解。而直須見徹。若終不了滴水難消。當來鐵棒以什麼免得。光陰可惜時不待人。

與一芳居士

　　覿面相逢渠是誰。語也不是。默也不是。進則毒蛇橫前。退則猛虎臥後。不進不退脚底劫火生。作麼生用心。昨夜泥牛入海中去。載將無底船子來。圓明靈知有無外。語默動靜是什麼物。

答大江洒掃大海道廣

　　如來書問意。僧問趙州。狗子還有佛性也無。州云無。大惠禪師云。但只如此看。又云。向意根下無思量卜度也。又佛眼禪師示箇無字語云。正提撕時不得起疑。不得作有無之無也。二大老恁麼指示之。近來天目中峯和尚云。趙州因甚道箇無字。如此著語杷也。諸老指出學者之語似多差思異疑不疑是同是別。如何提撕去也。切冀垂慈子細說破之至扣。

　　僧問。狗子還有佛性也無。趙州云無。宛似取金剛王寶劍拶著人之命根相似。若逢於箇劍刃上啐地破[口*慕]地碎底者。大惠何下註脚乎。只看人之不會趙州之本意而錯作情解云。但只如此看。又云。向意根下無思量卜度也。
　　佛眼禪師示箇無字云。正提撕時不得起疑。又是要人言下直悟去。又云。不得作有無之無。趙州旣道無。眼禪師因甚恁麼道乎。以是可知。此事不在文字語句上。故中峯和尚云。趙州因甚道箇無字。全不是道起疑。只是要教人參得趙州之本意。此故曰。趙州因甚道箇無字。只恁麼提撕好。且道。趙州答曰無。是甚麼道理。若直得意忘言者。方知。趙州大惠佛眼中峯以至諸大老指示處。曾無兩口。若只跋諸蹤要見古人。一狐疑了一狐疑。有什麼了期也。
　　大惠禪師曰。狗子還有佛性也無。州云無。此一字子。乃是摧許多惡知惡覺底器伏。不得作有無會。不得作道理會。不得向意根下思量卜度。不得向揚眉瞬目處桗根。不得向語路上作活計。不得颺在無事甲裏。不得向擧起處承當。不得向文字中引證。但向十二時中四威儀內時時提撕。時時擧覺。狗子還有佛性也無。云無。不離日用試如此做工夫看。月十日便自見得也。大惠之箇註脚老婆心切。雖然甚微細瘥病。不假驢馱藥。爭如中峯和尚曰趙州因甚道箇無字。大惠又云。箇無字在人人手裏。旣是在手裏。誰錯向文字中求引證乎。佛祖之指示處。雖隨機縱橫。窮其至要無出直指人心見性成佛之八字。百丈云。一切語言宛轉皆歸自己矣。恁麼見得宜看教。若未然依文解義。爲三世諸佛寃。古今之諸大老。必雖人人不提撕箇無字。一人無不會之。只是見性通達故也。狗子還有佛性也無。州云無。狗子佛性且置。那箇是諸人佛性。先於此省悟去。唯非箇狗子無佛性話。百千法門無量妙義。於自己方寸識得根源。何處有不會底話頭而已。
　　然近代無面目之老漢。不能見機作。有來求者。例只號公案。妄與一句語。瞎却學者之自己天眞正眼。不然亦認定盤星曰。公案提撕。初機後學癡鈍者修行謗毀宗師下鉤底之手段。都盧是二。但錯因玆教外別傳眞宗逐日澆漓。只是自無悟證分。以學解知解而辯佛法故。可不愼乎。所以達磨大師云。不見性人妄稱是佛。此等衆生大罪人。誰他一切衆生令入魔界。若不見性。說得十二部經教盡是魔說（云云）。歷代祖皆直指人心學者見性成佛覿面提持。不涉他途。不倚語句。雖然如是。今時學者行道者少。義解者多。其間有直見直語而當下忘所知。絕滲漏者不勞鍛鍊。若或雖有些子之轉處。有認照照靈靈空空寂寂精明湛不搖等之光影。用自稱我見性透徹無疑。空腹高心而撥無因果。增憍慢長地獄業者。善知識垂慈。爲之當機。有拔釘抽楔底之手段。令彼與本分草料或看話頭。此故古人云。未得底人參句不如參意。已得底人參意不如參句。大惠云。此無字乃是摧許多惡知惡覺底器仗。然爲未起些子見解人。與箇話頭。可摧何知覺乎。宛如令無病人加針艾相似。當人若有見性悟道分。直相逢明眼人可令決邪正。然後佛祖與我知音不知音。試須見古人話頭。意句透徹一如歸家穩坐。夫若未然光陰可惜時不待人。縱學雖窮玄辯竭樞機。到眼光落地之時。堪作什麼用。只切急放下一切。看佛祖之言教如生寃家。而更還自己方寸直下看取見聞覺知之本源靈覺之自性。臨濟和尚云。四大色身不解說法聽法。脾胃肝膽不解說法聽法。虛空不解說法聽法。是什麼解說法聽法底者。此是人人本分。只須如是信如是疑如是做工夫。若又例作心性會。作有無會。作玄妙會。作公案會。作他人之言句看。徒貪見天上月。失却掌中珠。抑時時雨滴風聲鴉鳴鵲噪。那箇是恁麼聽底者。道得也阻隔。道不得也阻隔。作麼生通不犯。以心肯以知投底。不是眞正見解。只是魔外窟宅也。直須向心路絕知見忘爭奈不得處抖擻精神就己勘破去。如自斷首坐斷命根絕後再甦。正始了畢。機輪瞥轉處虛空百雜碎。徹卞通上。金毛獅子假使恁麼。機不離位墮在毒海。向上一路作麼生履踐。鐵樹花開須彌點頭。正恁麼時誰是知音。和泥合水舌頭無骨。當空霹靂掩耳。難諧狗子還有佛性也無。州云無。
　　大江洒掃大海廣公。遙凌山川賚書慇懃咨詢。不識字之貧道。雖力量微。依難默止打恁麼葛藤。只願端的言外薦得。至禱至禱。

答希幸居士

　　學道非別用處。只爲截斷生死根源。截斷生死。只爲免三塗地獄苦也。要免三塗苦。自須看破精魂而了畢直心。若不知精魂與直心之差異。修行恐入邪路。認魚目爲眞珠。認賊爲子。精魂者何乎。我人衆生壽者等之諸相也。箇是諸人之無始業障。輪迴生死唯依這箇相續。若非見性之人。自知之最難。學人初修行時。思量分別等之妄情暫止。胸中洞然明白。而如一月照十方時節發生底之照照靈靈孤俊脫然機識是也。這箇之顯發時自謂。我今心花發明。此人空腹高心。而撥無因果罵佛祖瞞衆生。智辯縱橫無礙憍慢甚道。我無知音。孤吟月花嘯山水。錯將謂。會禪悟道。而遊戲向上一路。箇是隨照失宗者也。佛祖名之爲邪魔外道見。正是認賊爲子。而破家者也。若此情見。今生終不忘者。失却正法緣。他時異日。必須向閻老子前呑熱鐵丸。古人云。歸根得肯隨照失宗矣。直心者何乎。佛祖之命脈衆生之本源也。了畢此心。則業識頓蕩盡脫體道圓成。是爲見性成佛。還要會直心乎。不是心不是佛不是物。呼喚應諾是什麼。若猶未了伏聽處分。龐居士問馬祖。不與萬法爲侶。是什麼人。祖云。待儞一口吸盡西江水向汝道。居士便豁然大悟焉。諸人還會此語。或錯道。一口吸盡西江水者。一念悟時。一切妄情滅盡是也或云。元是無道理。信口道著。或云。只是爲令學者起疑團方便。或有趨理路弄光影漢道。盡大地是自己故。一切山河海水在我口裏。或道。不與萬法爲侶人者。最上根格外機故。一口可吸盡西江水。所以馬祖如此答。若作恁麼解會。古人是道出佛身血。離却這般道理。而急著眼看。畢竟如何。透得一處千處萬處須一時透。唯不知佛祖之話頭。不了直心故。作麼生趣向得直徹去。臨濟和尚云。四大色身不解說法聽法。脾胃肝膽不解說法聽法。虛空不解說法聽法。什麼解說法聽法。只於此當見窮諸人十二時中。聞一切音聲底物正是什麼。放捨看經看教以至一切世出世間善惡諸行。而不觸著色空肝膽等之三不解。直下見徹者。了畢於大事。生死事大無常迅速。光陰可惜時不待人。以是先德不費於寸陰。坐忘於寢食。坐破或七箇或十三箇蒲團。而見窮自性。若除非時節到來人。於一言下頓悟。縱惡業深重者。一念發心如是綿密。必須坐斷精魂悟了直心。而承大善知識之證明。泛慈舟於願海。接迷流於禪河。最思之至禱至禱。

答土肥眞順居士

　　承雖多在工夫中未得力。以是爲歎耳。此歎最省年要也。佛祖之心印歴歴現成。而雖不覆藏。衆生顛倒迷己逐物。那箇是在工夫中底者。誰是未得力底者。只就己見窮自性。截斷生死之流。脫出凡聖之窟。而令成佛作祖去。生死流者。心意識情是。凡聖窟者。迷悟二境是迷悟凡聖一頓打破時。自己全體又如何。爛冬瓜咬生鐵。須彌山舞半天矣。
　　工夫中若雜念起不可厭之。亦不可愛之。譬如鑚火者之不厭烟起亦不愛。而只直於期正火現外不涉餘緣焉。信十分則疑十分。疑十分則悟十分。信者信箇什麼。當信心外無佛。不悟心佛者。三塗之苦趣。曾無自免期。疑者疑箇什麼。見聞主是什麼物。疑情始開時。於發底見處。有這邊那邊之差異。這邊者。心裏洞然明白。內外一空箇是法身出頭之時節也。古人云。出身猶可易。脫體道應難。不遇作家善知識。修行人十之八九認此光影爲實故。不明脫體道。自空腹高心。撥無因果。而沈溺生死海裏。那邊者脫體道是。看破這邊之窟。吐却佛味祖味。超越世出世間。正始恰好。恁麼了畢者。豈唯洞明自己。悟證佛祖向上言句乎。歴緣對境。禍福之際無我相無人情。而不可管毀譽。正恁麼人。生死涅槃終不相關。七通八達得大自在。直要如此了畢。看看卽今聞一切音聲底物正是什麼。不是心不是佛不是物。喚什麼爲這邊。喚什麼爲那邊。箇是觀音入理門。諸佛之稱歎處也。楞嚴會上觀世音菩薩。呈世尊云。由我不自觀音以觀觀者。令彼十方苦惱衆生。觀其音聲卽得解脫（云云）入此門來莫存知解。或解色身之聞。或會自己清淨法身之聞。當面差過。旣不依空有二邊。更無出氣處。只向心路絕機識盡知見忘。爭奈不得處看取著。於此徹悟。意句俱透得。而方知。先所謂道爛冬瓜咬生鐵。須彌山舞半天。以至一切公案。一句也不可有疑。名之道透關眼。箇是衆生本分大智諸佛正法眼藏也。誰錯心外求法。貪著文字勝相。所以祖師云。求佛求法。卽是造地獄業。求菩薩亦是造業。看經看教亦是造業。以是佛佛祖祖。只直指人心令人見性成佛。外終無一法與人。如斯說話也眼裏塵沙。只時時作臨命終時思。急著眼看。一切時中入肺肝音聲何所聽。生死事大無常迅速。光陰可惜時不待人。至禱至禱。

答居士將書呈見

　　嘯華月鬼家活計。不如歸根絕見妄。看看龐老徹底機。十解油麻攤樹上。

示諸禪者（通法語）

　　非有非無。非非有非非無。卽今見聞主是何物。直放下一切。而急著眼看。若實不了畢。永劫受三塗地獄苦。

法語終
偈頌
投機

　　六窓拶開一輪寒。雲樹還責眼中屑。當下擊碎手裏珠。從他黃金成頑鐵。

轉機

　　明月照銀樓。好境不出閫。金佛遇塗炭。惡事萬里奔。

和寄長福長老
　　大海須彌不足比。道深幽用智難窮。要親切走過常格。塵剎慈心非祖風。
和韻
　　水漫漫兮山重重。直下相呈人沒窮。黃頭碧眼不爭奈。古今毒燎在其中。
主人公和天明和尚韻
　　自己方寸主人公。向上全機在體中。佛祖逢渠忘伎倆。金剛毒燎焰無窮。
和韻目傳燈錄
　　傳燈焰上無生佛。眞性獨輝萬古通。千七百話教孰看。吹毛出合劃斬空。
和孚知客韻
　　春夏去秋各又至。曾無處隱本來心。錯求指南將言語。穿鑿不知脚下針。
同新年偈
　　除夜更窮春氣通。祖庭雪滅發南宗。自家始得活種草。因憶釣龍古岸翁。
師夜話次因除夜呈半偈語衆曰。請知見解會之外續之曰
　　除夜三更臘已去。新年未到何時[/卽]。
和寄竹岩貞知藏
　　一月千江分未分。彼中誰辨後兼先。明明道友眞消息。遊海底深聞杜鵑。
和韻對道禪客
　　祖佛從來行一路。有言無語共非過。纔存知解脚根鎖。石女木人曾未歌。
和題劍刃上事
　　人人盡嶮絕有宗。靈知不立聖凡功。萬里霜新無寸草。一段寒光誰得窮。
和句題（本韻月菴和尚）
　　反覆看渠渠是誰。熱鐵鑺湯肚裏啄。通身悲惱終難廋。海頭黑兮藏頭白。
和寄竹岩逢賊
　　堪歡喜聞逢惡賊。得尤難十分貧窮。若能重蹈倒空屋。千聖皆來立下風。
因雪千山話二首
　　孤峯不白千山雪。萬仭懸崖通路絕。八面清風寒殺人。剎劍全體是鑌鐵。
　　千山萬嶽雪堆堆。孤峯爲什麼不白。賓主偏正落格量。直參則鐵樹花拆。
到甲州下部溫泉次作三頌（當境移熊野三所權現矣）
    溫泉從來冷水作。垂迹本光無可取。非佛非神非色空。會渠誰受三熱苦
　　略彴截流接往來。溫泉應病令人安。執此權門莫忘本。看三熱內一靈寒。
　　彌陀藥師觀世音。三性一如神力妙。寒岩噴氣生溫泉。直呑却死漢活笑。
心光菴主號月岳
　　光攝衆星一輪奇。陰蓋千峯勢無徙。照體合全機現成。天地間金毛獅子。
理照士女號無底
　　自從直坐斷要津。得失是非俱休竭。任陀萬般邪境來。彷彿紅爐焰上雪。
　　從奧州僧來請菴號。師因書香石之二字與之。聞人訕之道斯號更無道理卽作一偈送之。
　　無類禪菴香石號。鐵牛哮吼木馬聞。漆桶不會格外機。要且人來直一問。
　　僧問雲門。不起一念還有過也無門云須彌山。
　　不起一念有咎否。雲門答曰須彌山。下金鎚擊碎瓦礫。義者難通鐵壁關。
誡小師飯酒
　　酒是起罪因緣也。縱喪身命纔沾舌。不可稱貧老兒孫。恐替衣鉢呑熱鐵。
和寄傑長老來雪中（住甲國分寺）
　　凌深雪來誠志幽。說玄談妙不勝酬。爭如雨口無一舌。學海波瀾須直休。
和山知藏韻（住甲鹽山號峻翁）
　　荒田疎寞無人耘。麥角離離荆棘鮮。這裏有誰得下手。擬呈鎌辜負南泉。
翠岩眉毛話
　　看翠岩有眉毛麼。癩兒引得多少伴。四箇開口一舌無。堪笑六根不具漢。
無相
　　超凡出聖賢。全體露機先。大洋藏火裏。須彌舞半天。
固山
　　撐天拄地嶷然露。歴劫不動勢如故。全體似鐵叵風通。甚孤絕更無回互。
和韻
　　玲瓏八面卓然嶮。來者例生玆解攀。向岳山程誰摸索。推輪尖栗棘蓬團。
眞賛
天目中峯和尚草座
　　高峯穎苗還輥草裏。嶮峻機忘階前如市。
印寫地藏
　　六環孤錫拄天地。一顆明珠眼目新。異類中行落草漢。又斯紙上現全身。密見窮於彼歸處。便諸人本命元辰。起居動靜得他力。千戶萬門月一輪。
達磨祖師
　　穿鑿甚利老古錐。直指人心不攀牒。慈風動地劫外春。枯木放花開五葉。
　　直指人心和泥漢。九年面壁磨不雪。終遺隻履顯賊身。累及兒孫罪未滅。
禪人寫眞請賛
道書記通方請
　　禪道佛法不別擧揚。運手動足以非思量。雲起雨下自家通方。心外無事逆順何妨。
諸禪人請
　　非凡非聖一法不修。本有妙用天眞風流。
　　不是心不佛不物。黃頭老漢說如啞。碧眼胡僧見吾耶。還作無會劈背打。
　　咄箇貧窮老古錐。屋裏粉無可聚蠅。還更奪却飢人食。寒朝薪盡爇氷凌。
　　難述吾眞毒藥甚。直看取佛祖失命。人人知被穿肺肝。箇箇了本來無生。
　　雲樹陰中一種草。鹽山峯下累千衆。咄哉此漢不獲已。爭如默聲塵剎通。
　　畫不成拂亦不散。這箇見知宗未妙。格外玄機共孰通。筆頭漢子解微笑。

鹽山拔隊和尚語錄

鹽山拔隊和尚語錄卷第六



    問答   垂示
    遺誡   行錄

　　師一日陞座次。有僧出問云。如何是諸佛出身處。師云。青山巍巍白雲依依。僧問。如何是衲僧本分事。師曰。早朝粥齋時飯。僧問。不問出身。如何是脫體道。師曰。金牛昨夜遭塗炭。直至如今不見蹤。僧問。萬法歸一。一歸什麼處。師曰。三寸長千尺短。進云。學人不會此語。和尚意志作麼生。師曰。喫茶去。僧問。末後一句始至牢關。如何是末後一句。師曰。聞取聲前著。僧問。把斷要津不通凡聖時如何。師曰。天上人間一家風。僧便禮拜。師曰。汝如何會。僧曰。吹滅殘燈了十方明。師曰。恁麼時[/卽]令誰會。僧擬議。師卽喝。僧便休僧問。作麼生是空劫已前。師曰。卽今。進云。如何是卽今。師曰。併却口著。僧問。如何是心佛。師曰。別勿覓。僧問。藤枯樹倒時作麼生。師曰。天上天下唯我獨尊。僧問。作麼生是趙州無。師曰。道著喪身失命。僧問。拈起須彌槌打破虛空鼓。不審什麼人打得。師曰。好箇入路。進云。意旨如何。師曰。更參三十年。僧問。百千法門無量妙義。卽今歸某甲當體。嗟蒼天蒼天是也無。師曰。老僧今日困而忘恁麼事。此僧不會。師還問曰。人死而不弔時作麼生。僧云。噫蒼天蒼天。師曰。三十棒僧問。離言句思量盡時作麼生。師曰。十斛油麻攤樹上。
　　僧問。如何是佛法大意。師曰。寸長尺短。僧問。進迷理退失宗。不進不退有氣死人。於此如何著當如何承當。師曰。快便難遇。有僧參人事了。倚坐提起坐具。師便扇子而置坐上。僧便立擬禮拜。師不許。僧便去。
　　僧問。如何是道。師曰。從什麼處來。僧云。從奧州來。師曰。什麼處透來。僧無語。師曰。鈍漢。又云。行也憑渠。言語也憑渠。見聞也憑渠。上坐之日用爲什麼不識。僧便休去。
　　僧問。作麼生是教外別傳。師曰。答在問處。僧便喝。師云。此是教外別傳。僧云。此是教。師曰。儞無繩自縛。還知喝底麼。僧云。請師直示。師良久。僧擬議。師云。何聞遲。僧云。某甲聞得。師云。作麼生聞得。僧亦擬議。師云。箇虛頭漢。僧問。離四句絕百非。請和尚一句。師作一圓相。僧云。猶是弄精魂漢。師卽抑下云。迓郎當漢恁麼行脚有什麼了期。僧便低頭僧問。從來共住而不知名。和尚作麼生。師云。我也不知。進云。和尚還不知。是什麼道理。師云。汝道不知有道理。我道不知無道理。僧問。心生亙六根。心滅時作麼生。師曰。亙六根。進云。是什麼。師云。遍界曾不藏。僧擬議。師曰。是什麼。僧亦擬議而擬開口。師云。不是不是。僧休去。僧問。欲知自心彌忘然時作麼生趣向。師云。主山高案山低僧問。卽今上人性在什麼處。師良久云。會耶。僧云。不會。師云。何自顛倒。進云。請和尚慈悲。師云。奧州駒鎭州弓。
　　僧問。向上一路千聖不傳。如何是向上一路。師云。旣恁麼來。僧問。一切語言是練擇。如何是不練擇處。師云。今日十五。進云。是什麼時[/卽]。師云。珍重僧問。四大分散時作麼生。師云。圓陀陀孤迥迥。僧問。南山獅子入北山窟時作麼生。師云。普。師看僧來云。渠是誰。僧云。虛空同體而不爭奈。師云。悟不爭奈歟。未悟不爭奈歟。僧云。未明。慈悲垂一句。師云。南山雲起北山雨下。僧云。不領話。師云。還較些子。僧問。釋迦彌勒他奴。他是誰。師曰。儞無佛性。火裡有氷。進云。爲什麼無佛性。師云。急著眼看。進云。作麼生用心。師云。無佛性火裡有氷。僧問。出身猶易。脫體道應難。如何是脫體道。師云。萬里一條鐵僧問。如何是卽心卽佛。師云。穿鑿第二人可始得。僧問。一物不將來時如何。師云。萬物歴然。僧問。脫體無依時作麼生。師曰。藏去火焰裡。僧問。不亙語默離微時作麼生。師曰。鐵鋸舞三臺。僧問。被犯妄想時如何。師曰。臘月富士頂上何人被寒殺師看僧來曰。不問我人。誰是眞實主。僧無對。僧問。安居爭奈用心。師云。一念不生前後際斷。又云。誰是這裡人。僧無語。僧問。進則毒蛇橫前。坐則坐底劫火生。正恁麼時作麼生行履。師曰。銀椀裡盛雪。
　　僧問。如何是佛法大意。師良久。僧不會。僧問。和尚今日以何爲人。師曰。眉毛在眼上僧問。這箇是坐具。請師此上一句。師便起入方丈破合門。僧問。萬機休罷時如何。師曰。日面佛月面佛。僧問。作麼生是聽法底。師曰。藏儞無伎倆。僧問。老鼠入牛角時如何。師曰。眞金失色瓦礫生光。僧問。全體不知喚作什麼師曰。牆壁瓦礫本來面目。僧問。百尺竿頭進一步時如何。師曰。百雜碎。僧問。全是全不是時如何。師曰。主山高案山低。僧問。雖於相對處明未知名。師曰。儞名我知。進云。請和尚喚名。師曰。修唎修唎摩訶修唎修修唎娑婆訶。僧不會。僧問。如何是一念透脫處。師云。寸長尺短。僧問。驀拶相逢渠是誰。師云。八角磨盤走空裡。僧問。藤枯樹倒時如何。師云。天然天然。僧問。張公喫酒李公醉意旨如何。師云。卽心卽佛。有一僧來便云。某甲參。師云。紅爐焰上爭容雪。僧問。大悲千手眼。那箇是正眼。師擧起團扇。僧問。如何是直之直。師云。儞被呑却。僧問。狗子還有佛性也無。師云。狗子有佛性。儞無佛性。僧問。參卽輪回。師曰。不參失却如何用心。僧無語。
　　一僧出衆云直。師云曲。僧云直。師云曲。僧問。遠來爲親近和尚。請師一句。師曰。來於此多少日。僧云。一昨日。師曰。兩日那。僧云。和尚莫瞞人好。師云。鈍漢。僧問。不問殿裡底。如何是佛。師云。不丈六僧問。恁麼來時如何。師曰。不恁麼。僧問。萬象之中獨露身。師云。猶是弄精魂漢。僧問。出身猶易。脫體道應難。如何是脫體道。師曰。不居孤明歴歴裡。僧問。相對時如何。師曰。背也。僧問。知生不知。如何是知。師曰。不知生知。
　　僧問。如何是劍刃上一句。師曰露。僧問。如何是佛法大意。師曰。不覆藏。僧問。看心是古佛不去不來。師曰。古佛無心。僧問。如何是佛法的的大意。師良久。僧問。如何是直。師曰。一字不說。僧問。藤枯樹倒時作麼生。師曰。昨日大風吹。僧問。不爭奈時作麼生。師擧扇子曰。見聞自在也。僧問。如何是佛祖不傳妙。師曰。儞恁麼來也。僧問。某甲初心。請師與公案。師云。儞擔須彌來與我。我儞公案與。僧問。知不知非道。如何是道。師曰。知不知非道。僧問。空手來時作麼生。師曰。取鋤頭。僧問。某甲初心。請師指示一句。師云。儞聞一句。僧應諾。師云。爲儞了也。僧問。從上諸聖還不說底法在耶。師曰有。進云。如何是不說底法。師云。儞是客僧。
　　僧問。作麼生是直。師云。道不直底來看。僧無語。僧擧起坐具問云。此外別有事也無。師云有。進云。如何是別事。師云。袈裟襪子。
　　僧問。隨時作主時如何。師云。隨時終不作主。僧問。目前無法意在目前。師云。這箇是夾山未徹時語。進云。如何是大悟。師曰。目前無法意在目前。僧問。知不知非道。如何是道。師云。知不知是道。僧問。祖師西來而說底有法耶。師云有。進云。旣道一字不說聻。師曰。說一字不說。僧云。說底法邪耶正耶。師曰。一字不說。進云。如何是一字不說。師曰露。僧問。如何是第一句。師曰。燕子未鳴。僧問。本分心爲什麼悟道。師曰。佛法不現前。不得成佛道。有僧來云。雪千山話著語以白紙呈師。師未看畢便裂。僧云。學人所罪。師云誰。僧問。到瑠璃殿上撲倒粉碎。此意如何。師曰。顯顯露露。進云。不問瑠璃殿上。師曰。破破顯顯。僧問。死却活祖等有一句耶。師曰有。進云。如何是一句。師云。今朝風殊涼。僧問。大用現前不存軌則時如何。師曰。好箇時節那箇是上坐自己。僧無語。僧問。不離四句不絕百非時作麼生。師曰。王登寶殿野老謳謌。
　　僧問。世界恁麼熱向什麼處迴避。師曰。此熱中有誰。僧問。趙州不居明白裡。向什麼處居。師曰。東西南北歸去來。僧問。如何是佛法的的大意。師曰。此庵中無雜具。僧問。通身無影像時如何。師曰。打破通身可始得。僧忽來問云。不爭奈。師曰。我也不爭奈。僧無語。師曰。似我不爭奈作麼生。是今日事。僧無語。僧問。一靈眞性不假胞胎時如何。師曰。儞還而百年後來向儞道。僧問。家不破人不亡時如何。師曰。安閑時[/卽]。
　　僧問。古鏡未磨時如何。師良久云。見麼。僧無語。僧天煉來問曰。萬機休罷時如何。師曰。儞是天練僧問。不立一塵時如何。師曰。上是天。下是地。僧問。如何是佛法的的大意。師曰。我也不知。進云。爲什麼不知。師曰。破顏微笑。僧問。家不破人不亡時如何。師曰。卽心卽佛。僧問。外不亙諸緣。內不住根本時如何。師曰。天上草地下星。
　　僧問。臨濟二首座同時下喝。濟云。賓主歴然。未審那箇是賓那箇是主。師曰。六六三十六。僧問。如何是清淨心。師曰。看取糞塊堆上著。僧問。和尚爲某甲道一句。師良久。
　　僧問。心空及第歸時如何。師曰。紫羅帳裡破草鞋。僧問。如何是覿面一句。師云。黑漆桶裡烏抱子。僧問。如何是直到一句。師曰。儞未問。僧問。釋迦彌勒他奴。他是誰。師曰。剎竿頭上老牸牛。僧問。道也不是。不道也不是。作麼生直示。師曰。道也不是。不道也不是。僧問。渠無名爭奈喚得。師曰。八角磨盤空裡走。僧問。如何是直。師高聲應諾兩度。僧問。趙州不居明白裡意旨如何。師曰。金牛昨夜遭塗炭直至如今不見蹤。僧問。到而不到時如何。師曰。途中客。僧問。聲色妙不離彼見聞。如何是妙。師作咳一聲。進云。者是尋常。師曰。儞知尋常不知妙。僧問。四面無門時如何。師曰。露堂堂。僧問。已事未明。請師一句。師曰。主山老婆禪。僧問。如何是佛法的的大意。師曰。恁麼。又云。作麼生是學人疑處。僧云。不知。師曰。三十棒。僧問。道達磨不來東土。二祖不往西天意旨如何。師曰。少林有隻履。僧問。學人持一箭來時作麼生。師曰。早已不中。進云。因甚麼不中。師云。持來故。僧問。恁麼來禮三拜時如何。師曰。鑒在機先一句僧便喝。師曰。這箇是機。僧云。某甲恁麼請師一句。師以扇子打板一下。僧云。是何道理。師曰。儞問恁麼。僧問。作麼生是吹毛劍。師良久。僧問。牛過窓櫺尾巴爲什麼不出。師云。白日當午。進云。兩重公案。師曰。急著眼看。僧問。如何是異中異。師曰。眼而來足而看。僧問。盡大地是吹毛劍。什麼處安心立命。師曰出。僧問。某甲離一物相。不爭奈時如何。師擧扇子云。儞與之。儞如何可受。僧云。某甲給取。師便大抑下之。僧問。家破人亡時如何。師熟視作瞋勢高聲云。是誰。僧便變色。師云。什麼處是人亡處。僧便低頭。僧問。知不知非道。如何是道。師曰。恁麼問。僧問。某甲初心。請與公案。師指瓶裡藤花云。爲什麼喚渠道藤乎。僧問。南山雲起北山雨下時如何。師曰。用意蓑笠著。僧拍掌再三。師云。我無一文錢而不與儞。僧問。佛語祖語第二頭。如何是第一句。師云。三十棒。僧問。萬象之中藏身時如何。師云。露堂堂。僧問。出於群象不居聲色時作麼生。師云。誰三昧。僧問。如何是奇特事。師云。諸人來問我。僧問。和尚與某甲相去多少。師云。座旣隔三尺那。僧問。心路絕時如何。師云。全機現成。又云。如何是全機。僧無語。僧問。一箇拄杖以何爲識得。師云。長七尺。進云。不問這箇拄杖。師云。問那箇拄杖。僧無語。有一尼問云。一念不生全機現成。師云。全機現什麼處。尼云。萬里無雲處。師云。看者是誰。尼云。不知名。師云。弄光影漢。
　　僧問。如何是宗師一句。師云。牛過窓櫺尾巴爲什麼不出。僧問。葵花向日柳絮隨風時作麼生。師曰。昨日今日。進云。意旨未明。師云。葵花向日柳絮隨風。僧便去。僧問。樹凋葉落時作麼生。師云。待十月來。僧問。上無攀仰下絕已躬時如何。師云。須彌山。解夏日僧問。萬法歸一。一歸什麼處。師云。今日結夏。僧忽來云。今日只今。師曰。只今不可得。又云。道不可得下得祇麼意旨如何。僧無語。僧問。萬機絕時如何。師云。逢茶喫茶逢飯喫飯。僧問。臨江無橋時如何。師云。超了也。僧問。古鏡未磨時作麼生。師云。暗昏昏。進云。磨後作麼生。師云。暗昏昏。進云。畢竟如何。師良久。僧作肯勢。
　　僧問。相逢不相識時如何。師云。石虎對泥牛。僧問。如何是道人家風。師云。寂寥淡薄全無伎倆。僧問。如何是佛法的的大意。師云。夕陽在西。僧問。如何是佛法的的大意。師云。要儞打無竹箆。僧問。非有非無是何物。師云。儞居各庵那。僧作肯勢。師云。是何物。僧問。如何是本來面目。師云。問者不親。僧問。諸惡莫作衆善奉行時如何。師云。如何是衆善。僧展開兩手。師云。渠是誰。僧問。不涉作用時作麼生。師云。靈木鳥不棲。僧問。離有無兩邊不爭奈時如何。師擧起團扇云。有這箇在。進云。這箇是團扇。師曰。看者是誰。師坐次僧來便曰。相見了也。師云。去去。僧問。如何是佛法大意。師便擧起扇子。進云。道什麼。師云。更參三十年。僧問。猛將下必有勇夫。如何是和尚勇夫。師云。不離左右。僧問。心路絕時如何。師云。佛眼視不見。
　　師陞座次一僧出衆問曰。不求眞不除妄想時如何。師擧起机案曰。會麼。僧無語。師曰。更參三十年。
    師因談楞嚴至二十五圓通中觀音圓通經云。妙音觀世音。師著語云。隱顯更無阻隔。
　　師擧示衆云。金牛和尚每至齋時。自將飯桶。於僧堂前作舞呵呵大笑云。菩薩子喫飯來。雪竇頌此話曰。白雲影裡笑呵呵。師著語曰。曲不藏直兩手持來付與他。師著語云。面皮厚三寸（無下兩句）。
　　師語話次云。羅漢琛禪師問法眼曰。上坐尋常說三界唯心。乃指庭下石曰。此石在心內在心外。眼曰。在心內。琛笑曰。行脚人著來甚來由案塊石在心頭耶。眼無對。師曰。諸人至此如何酬對。衆人下語。師不肯之。自代曰。請和尚爲某甲除。
　　師冬安居末謂衆云。一夏曾爲諸人說話。只今諸人聽底物是什麼。若作觀音圓通。若作臨濟聽法底。亦作余示處皆誤也。卽今恁麼聽底物是什麼。諸人若不道著。直須返草鞋錢漿水錢一期間悉受用底之價。若不返劈脊卽與鐵棒。諸人無語。
　　師又云。不明此一句者。命終必成馬銜鐵。成牛被透縻。一期間汝等賣知識行脚。若無入頭處虛過一生矣。急須明聽法底者。若能明之。山僧爲諸人證明矣。時一僧出衆問直。師因謂衆云。直事事皆直。雖然被礙自己方寸精魂。自不知盡大地草木山河皆是佛法。非唯儞自己方寸干佛法。諸人言。佛法在人人自己方寸。我卽不然。被諸人礙方寸意魔故。自己卽非法。須打破方寸賊始得。所以古人云。將心用心。豈非大錯矣。
　　師示衆云。欲盡凡情。須念念看自性。見自性則煩惱自盡矣。汝等諸人。若能見性透達。猶如初生孩兒。已出胞胎後。漸經年月得生長。擧手動足百種所作。然不假父母之力而已。
　　師一日示衆云。擧雲門垂語云。藥病相治盡大地是藥。那箇是自己。師云。釋迦老子並歴代祖師說。是說非說心說性說禪說道。以至一切語言皆是應病藥矣。諸人且道。那箇是自己焉。佛法難遇。今旣遇。人身難受。今已受。只放下一切看。山僧恁麼說。諸人恁麼聞。且道。畢竟是何物。

遺誡（略三十三箇條）

　　於當庵不可入酒一滴。設雖爲良藥。以酒類不可喫。雖他門爲掛塔僧間不可飮酒。無伴而不可出門外。設雖爲羅齋乞食。不可許無伴。雖小刀不可有所持。況於自餘武具哉。於衆僧內衣不可付紋服雖沙喝不可畫。團扇但於尋常扇子不及禁。於庵中不可置俗典詩書一字一點。況學之者哉。掛人間叢林僧不可請主人。設雖黑癩白癩不交衆。具不思議病堅守禁戒。道行實頭可請之。於庵中不可許致利錢賣買。於門前在家不可許沾酒肉五辛。放下一切不可致交。於人間俗心甚於衆中有成障者。大衆同心便可擯之。於三時勤者。略二時可早晨計。於庵中堅可禁高聲多言。或不可作吟聲。於無伴比丘尼者不可入門中。於厨中不可使女人。於寮舍不可饗比丘尼。若有志事於方丈客殿許之。縱昏鐘鳴後不可入女人。於當庵門前不可許立比丘尼。庵不可食諸茸。不可無暫暇出門外。向宦家致訴訟致賄賂。屬他致諸追從莫失出家本意。於當庵設雖衆數百人。若於付寺號。若成諸山輩者。不可爲吾兒孫。於作菜園並致世事不分知事。頭首一衆報普請平等可務之。雖爲時住持不可有別食。但或依老病或憑禁物不可妨之。若有斑子兩斑等可如余在日。若不然堂裡出入可亂故。於當庵僧或持數珠或學問爲宗。缺行道者便可擯之。齋時已後不可取筋。設雖依普請有續氣莫取筋。但除病者。於余兒孫或以醫道立身。或不可作外道小乘陰陽術。雖末庵不可作猿樂管絃歌連歌等事。於當庵僧者。畢竟於近處比丘尼庵。雖法眷俗緣不可有夜宿。爲兒孫僧尼者。於後代可如當會下本庵法樣。若處處有末庵向岳庵爲本庵。如在日堅可守規矩。已後若有實參法嗣。於余遺跡依彼成敗可住。不可許看經看教。諸有相行廣學。只生死爲念。以坐禪爲行。深惜光陰。時不待人。若於此內一事而背有徒衆者。不可爲余兒孫。設雖末庵卽時可擯之。

行錄

　　師諱得勝號拔隊。相州中村縣人也。俗姓藤氏。母娠夢。鬼子生而怒欲憑母。母不堪怖畏。而高聲叫實生聲。父聞之問什麼。母卽語夢中事。然後不久旣產。以夢中之怖畏心未忘。捨之荒野。從女密取之歸告父母。父母喜而命彼從女令養育。心機極英異也。師四歲時喪父。因第三年忌祭備供具。師問僧。是爲誰乎。僧曰。爲儞嚴父。師曰。父旣喪而無形。云何來喫之。僧曰。雖現身喪。靈魂來可受之。師自疑之。靈魂實有之。只今可在此身中。抑彼靈魂是什麼形。欲分明知之。而還自己方寸自深疑之。而未問人。漸隨經年疑情彌切也。常夜中因睡眠覺。而見屋裡光明滿室。如有燈燭。良久暗如元。如是四五迴也。至八九歲時。怖三塗地獄苦患。心急而今直如臨火坑。不覺常淚落而切。疑於來生或受苦樂或可成佛。靈魂是什麼物。又又卽今如是見聞覺知。是什麼物。如是起疑團。而忘身安坐時節。胸中洞然明白。此時方知。本來無生而無可靈魂之看取。獨自笑身心輕安也。然後以見處問僧俗。無能辨之者。自謂。吾於法無疑。其後因讀俗書。見心是主身是客語。重有疑心。旣主何更無乎。身外曾雖無一物。旣恁麼見聞。正是主人也。此疑雖未明。漸隨長而被礙世間之名利才藝之望。工夫不一片。或人曰。儞伶俐。何不學問乎。師曰。若實伶俐可學解脫法。曷徒學閑文字哉。往同國治福寺。受業應衡禪師。交世間暇弄弓箭中。或在戰場獵漁間。也作工夫。志依無間斷。雖有少轉機數十度。大事未了畢。只了了而滯在解之會問。俄歎曰。人命如霜露。不可憑來朝。空有諸見亦非正悟。業識難忘。生死事大何緩緩乎。歲至二十九正月十七日。落髮而未能披緇。不習出家威儀體裁。不誦經呪。亦不修一法一行。到處閑坐暫忘飢寒。不覺風雨之犯。當時同國有得瓊侍者人。性惡言重而無人親近。山居久。師往彼道話。瓊語師曰。公有宿習。何不披僧衣乎。師曰。吾出家全非爲僧衣。只爲生死事大。瓊曰。還看古人公案哉。師曰。吾自心未明。爭就于他言句求那曰自己心性如何疑耶。師曰吾丱歲而疑見聞之主。疑暫破身心必竟空也。不滯空歸根自深看破。將去空也寂。寂也不可得。於此雖諸佛衆生同一性本來無二法。分明而見地亦未達妙。只動遊理路而作活計。箇是知解情量生死邊事也。吾有大願。曷以少爲足乎。瓊曰。大願者何哉。師曰。吾自幼歲常謂。若出家者。明大法應續佛祖慧命接上根愍迷妄。縱墮在無間獄裡。而可代他人苦惱。一念也不可悔之。縱虛送萬劫千生而不明大法。不至受大善知識證明者。不爲人開口。直透入佛祖向上源底。而生生世世荷擔。至未來際而濟度衆生。不盡不休耳。瓊卽合掌低頭曰。是諸佛本願也。最足爲至要也。從是師與瓊爲方外友。師或行忘步坐路邊。不覺日暮。或坐樹上免睡眠。或坐林下不憚風雨。里人憐之縛草屋令師居此。於是彌放下一切。而以十二時中爲一生。不著脇於席矣。有時霖雨時節溪水聲忙。初聞之有障工夫思。又還思惟。是心性虛曠可道虛曠理也無。恁麼溪聲何所聽。自是疑徹底心路絕。知也絕不知也絕。以前知見悉泯絕。而食不分別滋味。猶如死人。見人道。彼悉具死相。存命不久。此時通身成疑團。無作工夫時與不作時差別。自思惟。吾聞。道無心合人。人無心合道。吾今於苦樂毀譽諸榮辱。無生底心念。只於如此忘機知。而無心外無別可了法歟。若是得道。則佛祖言句中。何有不知公案乎。以是先看世尊拈花瞬目迦葉卽微笑。是什麼道理。更無被知處。抖擻精神看彌茫然。此時正知。佛祖與吾天地懸別。自是殊退步疑十分。而無爭奈處。忘懷夜坐。至曉因溪水聲浩浩而入肺肝。豁然疑情破。如擊碎於瓶而無破片。拍手一笑。還欲求人商量。或人曰。今於鎌倉中。肯山和尚定能可辨。師卽往相見。山問曰。來物是什麼。師曰。疑處破而無一物。山曰。此見邪也。師曰。眞正見。又如何。山曰。汝名什麼。師曰得勝。山曰。此名端的。是有邪是無邪。師便呵呵大笑。山曰。儞笑什麼。師便禮拜。出又隔日再謁。子細宜所見。山深愛之。摩頂曰。賊賊。凡國中聞有專此事人。卽往語所見。曾無辨的者。悉道。可參大善知識。師爲之更衣作僧。三十一歲二月也。擬遍歴諸方而決擇此事。先往常陸謁大光禪師。近前叉手問云。此事作麼生用心。大光曰。只恁麼可參自己耳。在彼聽所說旬日計也。卽出往奧州田村縣大禪寺。謝戒受業師。亦還於武藏上野訪道人。皆悉保美於師。爲奇異之。亦歸到相州得瓊侍者處。具伸前事。瓊問曰。此道人中何肯麼。師曰。一箇也不肯。雖大光禪師風流殊勝。吾在此難截於根源。故不畱。自餘悉保美吾少見解。故吾還不許彼。瓊卽然之。師曰。今時若日本國中知識道人皆恁麼。吾不用參。不如獨山居而自修。瓊曰。莫公獨住山居。我二十餘年山居。而徒閑座。今旣老無行脚力量。機偏枯而憍慢多。受魔道苦不疑。後悔千萬也。公山居未在。山居須了畢大事而受大善知識印可始得。因子細語古人修道因緣師聞之。心裡深合點。而其冬安居。與瓊侍者共送。瓊曰。我聞。孤峯和尚今在雲州雲樹盛化。我是信眞作家。諸方遍參士。無不望風。我聞。常因鍛鍊學者曰。吾從歸朝日本以後四十年。禪僧一人也不見。公須去相見。師亦點頭曰。吾先日粗聞恁麼事。今重幸聞之。必去可拜。明年春趣雲州。於中路思惟曰。日本國中。若無折於我慢幢善知識。卽入唐而可求眞道人。旣到雲州謁雲樹。師問曰。身心俱是幻。成什麼爲成佛。國師曰。誰恁麼。問師云。若有誰爭道幻。國師曰。又是什麼。師良久。國師暫而曰。儞從什麼處來師云相州。師又云。冀許掛席於某甲。國師曰。適來旣許掛塔。何用再望哉。師云。道恁麼掛塔。從來俱住。道什麼適來許。因有放參。於大衆各呈所見者二十餘人有問答。國師悉抑下曰。吾歸朝日本而登四十年。未見一箇禪僧。吾每日徒獨語。曾無聽知者。師出衆曰。有什麼難會處。國師曰。作麼生會吾語。師卽衆僧擧底所見。國師答話當一一辨之。國師曰。禪僧恁麼不口喃喃地。師云。禪和子端的又如何。國師曰。直徹底通達不弄言句。師云。用禪和子作什麼國師領之曰。好箇好箇。還猶須自修。師便休。自謂。有和尚未許我處。何緩緩乎。然深信伏而隨衆參禮。晩參次師問曰。如何是向上一路。曰不畱。師云。還有去處耶。曰箇是向下。師便揖休。師有時問曰。佛性人人具足箇箇圓成。一箇未生時佛性在何處。國師笑曰。是有耶是無耶。師又揖之。師借宿於雲樹寺門前居而交衆稀。寺中老宿語師曰。上坐何不掛塔本寺耶。師曰。某甲不爲學禮子法樣來。老宿曰。還持血脈麼。師曰。血脈在何處。老宿曰。上座未知。堂頭和尚。自洞谷和尚相傳。而今盛行之。師曰。凡所有相皆是虛妄。佛祖血脈非恁麼事。有時國師語衆曰。此事不在言句中。只放下一切。徹底不思量脫體現成。雖然與麼。學者若暫費暇要見古人語。當著臨濟語錄。因玆人人求之。有僧語師曰。和尚所說如是。公何不看臨濟錄耶。師曰。幸現遇出世明師。何勞看故紙耶。師來此會裡。經十餘日後大衆廣參次國師還問師曰。趙州因什麼道箇無字。師勵聲曰。山河大地草木樹林盡參得。國師咄曰。儞將情識道。那師於言下忽爾失却命根。似桶底脫。遍身汗流有暫不覺。而立欲還門外忘於路。到法堂後。築額於壁立淚頻落。而如兩。見人怪之。暫而還門外。自是忘以前所知。次日亦因晩參呈昨日旨。言未訖國師曰。吾法不可斷絕。諸人當心安。諸人幸哉。吾宗不可斷絕。師自是罷於參。然後登方丈四五迴。密受讖語矣。投機時[/卽]密作一頌曰。六窓拶開一輪寒。雲樹還責眼中屑。當下擊碎手裡珠。從他黃金成頑鐵。在座下纔六十日。四月十七日初來。臨六月十七日晩擬請暇。有久參僧語師曰。何欲早去乎。公暫在這裡。堂頭和尚。必教勝公相承血脈。當是爲化道方便。師云。化道利益。只宜依實。豈求方便立之乎。卽登方丈請暇。國師曰。何處去。師曰。欲爲山居去。國師曰。儞無要道號麼。師擬議無語。國師曰。道號者因法號下字。而以其身氣宇德相安之。故輒難安著。儞名什麼。云得勝。國師曰。得處有什麼勝劣耶。又曰。宜號拔隊。千擧道群。萬擧道隊。此隊字有人作不審。如是言訖書之。師拜受而便辭去。國師後來謂衆曰。我滅後二十年。而有一人興吾宗。曾無人知者。有時國師座下龍象有五六人。皆悉死去。有老比丘尼。落淚曰。我等憑底龍象皆入滅。悲佛法斷絕。國師叱之曰。儞不可知。古有意。無二人爲祖。這般者滅還是佛法繁昌因緣也。莫愁之耳。師到因幡國。因有道全菴主。始開室接學者。衆旣有百餘人。師到彼畱一宿而卽去。行經兩日宿在家。有居士問云。相見道全庵主麼。師曰。是曰不審者漢。化道實可昌否。師曰。吾曾初心者。豈得辨他乎。居士强問云。某甲非爲謾者漢。爲一大事問願快爲某甲道。師曰。者漢未脚跟點地。而開室化道。豈有諸天許處乎。居士曰。某甲聞。彼師遠山和尚未許彼云云。然三年後。道全庵主歸寂而化道不久。終如師批判。其年秋欲遇瓊侍者還相州。瓊聞之。卽來師處問國師家風。師粗語之。瓊聞了歎曰。我恨未參拜。而旣老耄矣。師然後菴居相州七澤。瓊來見曰。公今山居時節好。師又移居。隨緣閑居不住一處矣。山居相州彌勒寺。時夢日輪光消分解而滿虛空。覺道。吾師末期無日。俄到和泉大雄寺拜國師。是四月十四日也。聞結夏上堂。雖知國師在世不幾。必不要逢滅期。辭去而與紹曉道人共。往欲到濃州桐山居。臨彼見雲霧深。人倫絕難堪忍。故紹曉還跡。師畱此。有草庵未圍四壁。居此過夏。至六月末聞國師入滅。同年秋爲山居往紀州。次到江州謁寂室。而道話。聞語師未出家時。作工夫底趣向。寂室快然深保美之。時有學者十餘人。向寂室問工夫用心邪正如何。室指師曰。只當如彼所說。作與麼最可矣。師卽時去到紀州須田。山居因遠山雲樹下久參用。貞藏主後號竹巖。自先居彼。師居隣峯空庵。故自然與師會合。師自見臨濟錄碧巖集等。有文字不審。少少問竹巖而商量。巖曰。問文字非是出家本志。何不商量句脈乎。師道我極初心。曾未出機。又竹巖常與數人道伴共說話。然師唯默聞之不言。巖怪之至歲末密詰之。師不獲已而答巖一問。巖曰。我怪庵主多時。自是厮結爲道友。巖問師往日修道趣。師略語之。岩聞曰。我於遠山雲樹乃至處處。見許多般僧。未聞如是修道人。吾雖不及公。若二十年有存命。必須成善知識。師曰。豈然耶。明年春擬往諸方勘辨道人。而無幾般聞峨山和尚有活手段。師往賀州相見峨山。兩回卽投而休去。然後夏末歸勢州機往野村。師忖云。雖病中如今一度到能州道勘曹洞宗奧。又到能州相見峨山。師忖云。鳴呼曹洞宗旨雖不背理。會下久參上士皆落理路。臨濟玄宗未夢見在。山若證明之。曹洞宗旨拂底盡矣。其後山謂人曰。我雖有證明小師。未曾一人至我脚下。師聞之笑點頭而已。其夏未欲歸去。因又密參峨山。而折本分格外之事。互盡底去。後自忖曰。峨山和尚。於自己徹底。雖縱承彼承明輩。未至峨山和尚。脚下在。然後八月。旣欲辭去時。彼會中久參相偕語師云。公之參學旣如此。何暫在這裡相承戒法。不作證明哉。師笑曰。佛祖道直示也。爭落諸相。我已有師。爭入曹洞之門。道了卽不回顧焉。師到江州終冬。明春到駿州。依病氣畱藤枝過夏。彼有居士福祐者。畱師曰。某甲等卓庵。願和尚暫居。須在處任和尚之擇。雖然師嫌路頭近不肯。至七月往遠州天方結屋居三年。有時訪師山居。僧問曰。不審。和尚當時轉機時[/卽]作麼生。師作一頌曰。明月照銀樓。好境不出閫。金佛遇塗炭。惡事萬里奔。凡近處之男女信伏。而成弟子者甚多。僧尼也來欲居座下矣。又在能州時。相知底僧漸來衆旣重。師謂非吾本志。捨庵往豆州。謂無可然居處。往相州須須萱。結庵居三年。當處殺生作業者。悉作弟子。或受戒或出家。從諸方僧尼來曰。願居座下。又謂是背本意。捨衆獨密出。欲到甲州隱居。依發病不能速行。徒衆先行待路頭。見師不離身。青山之邊有中藏山。畱彼樹庵居三年。此時諸方遍參徒湊集。結屋登百餘輩矣。師亦密出夜半到駿州。結庵於鷹打山。居兩月。風勁水乏。故往同國世那。借小院終冬。明春到豆州。樹菴於鍋澤山。菴後有大岩。師未到彼前。當處俗人夢。從大岩鬼神等異形者數十人出言。雖年來我等之居所。近日尊者來可住此山。故我等皆分散。師旣至彼。卽近處道俗出合力樹庵。居此二夏。頗僧來雙屋山中漸窄。會裡從常陸來有僧。語師身邊僧曰。常陸有善山居之在處。師聞而欲赴彼。到相州。師之鄕里之道俗固抑留曰。願暫在國中。所以有芼毛山教院之古寺。彼樹菴。衆漸三百餘員也。當處從來魔處也。夜深作數人叫聲。師到彼寺中無妖聲。常在門外之樹頭叫喚。里人聞語之。住此三年。又到同國內山住一夏。而爲湯治。又往豆州三戶野山。勝地。故樹菴。縣帥狩野別駕之興行也。居三年。又移武州橫山結菴。師之舊友竹巖。來此終夏。師亦住三年。然後到甲州。師未到以前。國中人夢菩薩人巍巍堂堂而來。眷屬千數隨後圍繞焉。師先到高森樹菴。住三年。師到國中。有志僧尼悉來問道。凡道俗男女輻湊如雲。作弟子者頗多。衆旣八百數矣。近處有一老宿昌秀菴主。寶珠寺住持也。從最初來謁而作師禮。然後連日參禮。有時語師云。當處風勁山路高坂。而學徒出入有辛勞。近處有鹽山。是善在處也。被移居於彼最可。師云。彼在所之勝地。先日人來語余頗多。然思移居於彼定勞僧俗。此故雖未領納。宜任菴主意。菴主卽往彼領主當國主武田刑部法光之處語之。法光聞了曰。尤所庶幾也。卽寄進鹽山。因玆從住高森後三年之正月二十日。移彼開地。庵主作助力樹菴。兩月之間寶坊旣成。令移師居。菴主曰。是勝地也。請建佛殿。師曰。作什麼。庵主云。末代興隆。昌秀可勵力。豈勞和尚力。師曰。一任菴主。從次年正月十一日創之。近郡貴踐。曾不告報自聚平於地曳於木。故同年之內。建佛殿與僧堂。法光進坐像釋迦。令作殿之本尊。菴之後西北隅欠風難禁故。築山裁樹成長巒。學侶雙屋遊僧如歸。衆旣千餘輩時也。安禪靜慮而如無人。師從來誓深誡飮酒不容會裡。小師安名紙終書一偈誡之曰。酒是起罪之因緣也。縱喪身命。纔沾舌不可稱貧老兒孫。恐替衣鉢呑熱鐵師當菴以後。思痛成人間叢林道行廢。而不著寺號。當時在江州時。夢對富士山。故依此瑞號向岳菴矣。師雖門徒法眷有南方西國許多。未曾通消息。法眷老宿等。思國師之讖語。此故請師於泉州大雄寺。師固辭不赴。亦然後三年春。請雲州雲樹寺。師亦辭之。同夏以僧印書記固請之而師辭病不赴焉。師深爲禁小師之飮酒故。營造寶社營作神體。而號罰酒神矣。社壇鼎建夜一僧夢。神人持兵具來集于社庭。各受祭奠。卽覺。卽至旦僧上于方丈白夢中事。師聞之失笑而已。因請罰酒神。語曰。奉請甲州鹽山向岳禪菴鎭守。大政威德天滿大自在天神。并諸部類眷屬等。所冀於當菴之住持并衆僧中。若有喫一滴酒者。卽退罰之。擁護行道持戒僧。而可興正法。至禱至禱。

頌曰

　　移聖廟稱罰酒神。寶童力士侍左右。擯不律須賞眞僧。戒定通作獅子吼。
　　師令此語藏寶殿。師亦新建一閣於菴之西北之隅。因號大悲閣。而安觀音像。師至德四年丁卯二月二十日巳剋。端座而告衆云。端的看是什麼。恁麼看必不相錯。告高聲兩回。如燈火滅而逝。門人遵遺命。殿閣下奉師全身瘞之矣。
　　師生于嘉歴二年丁卯十月六日。至德四年丁卯二月二十日巳剋寂滅矣。閱世六十有一。僧臘三十有一。塔扁眞身臺。師在日之語句雖有如許。和泥合水三册在世鋟梓。其餘小佛事偈頌垂示問答遺誡行錄。如今成九卷而置之本庵向岳室中矣。
　　至德四年丁卯端午日。
　　明道誌之。
