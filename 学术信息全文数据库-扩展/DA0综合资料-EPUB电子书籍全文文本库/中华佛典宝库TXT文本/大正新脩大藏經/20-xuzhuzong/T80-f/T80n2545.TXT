　　《大正藏》第80卷No.2545。


　　No. 2545。

　　三聖開山慧日第二世寶覺禪師語錄

　　師弘安四年辛巳二月二十七日

　　（指山門云）大道無門。諸人擬向甚麼處入。看看。無位眞人這裡趣入。
　　佛殿三個金軀。一場敗缺。向納僧門下。當甚破草鞋。雖然如是。建立門中。燒香禮拜。
　　據室（拈拄杖云）釋迦掩室。淨名杜口。新東福今日開一線道。有眼者見。若不見乃隨我證入。
　　（拈帖云）此是前攝政家。兩手分付底。百千法門。無量妙義。悉個裡不隔一絲。若也見得。不用重說偈言。若也未然。公驗分明。
　　登座云坐斷千差。當陽烜赫。只爲人不能履踐。無階梯處立階梯。
　　師乃云。乾坤大地。喚作一句。擔枷帶鎖。不喚作一句。業識茫茫。聲前得句。意外明宗。透是非關。出羅籠表。十字街頭垂手。亦須孤峰頂上眠雲。的的無私。頭頭有據。以此壽聖人則天長地久。以此祝檀那則伊尹周公。以此安樂生民。以此康福天下。以此播陽大教。以此扶竪正宗。竪扶橫該。七穿八穴。正恁麼時如何（靠拄杖云）四海浪平九天雲靜。
　　擧盤山云。向上一路。千聖不傳。慈明和尚道。向上一路。千聖不然。二尊宿與麼。似靈龜曳尾。試下一轉語。良久云向上一路。仰天求地。下座。
　　當晩小參。妙性圓明。離諸名相。本來無有。世界衆生。既無世界。又無衆生。山河大地。甚處得來。見聞覺知。復是何物（卓一下云）竹密不妨流水過。山高豈礙白雲飛。
　　復擧。德山小參。示衆云。今夜不答話。時有僧出。德山便打。僧云某甲話也未問。因甚打某甲。德山云儞是甚處人。僧云新羅人。山云未跨船舷。好與三十棒。師拈云。德山老漢當斷不斷。還招其亂。當時若要愚令。須一棒打殺始得。
　　上堂拈杖曰。祖師云。心隨萬境轉。轉處實能幽。隨流認得性。無喜亦無愁。大小祖師。恁麼說話。似隔靴抓痒。且道今日如何爲人說得（良久云）石女生子。不男不女。便下座。
　　佛誕生上堂。本來成佛。無成不成。正體湛然。離出不出。雖然如是。自家應時轉變。本來面目。隨機隱顯。所以道。清淨界身。本無出沒。大悲願力。示現受生。且道釋迦老子即今在什麼處（良久云）靈山一會。儼然未散。
　　上堂。擧一不得擧二。放過一著落第二。這個說話。檢點將來。擧一鷂子過新羅。放過一著。兎角生死。必竟如何道（良久云）夜來月明。今朝風靜。下座。
　　結制。小參。撥轉天關。掀翻地軸。劍刃翻身。呵佛罵祖。未是衲僧行履處。何況立問立答。立賓主。說理說事。談玄談妙。平地上起波瀾。然實際理地不受一塵。佛事門中不捨一法。所以謂。欲識佛性義。當觀時節因緣。時節若至。其理自彰。釋迦老子已起模範。九旬禁足。三月護生。當個時節。天下叢林。悉皆導行。既是此時節到來。還有識得此理底麼。若識得此理者。一念萬年。萬年一念。羅籠不住。喚呼不回。無内無外。無得無失。全體恁麼。論何護生。說何禁足。正當恁麼時。涉寅緣一句。作麼生道。還委悉麼（良久云）楚澤蓂開五百歳。蟠桃暗長一千年。復擧。三聖道我逢人則出。出則不爲人。興化道我逢人則不出。出則不爲人。白雲端和尚云。二尊宿各有一處打得著。且道那個在前。那個在後。與麼說話。點檢將來。二尊宿各垂隻手。可謂好手。爭奈見錐頭利不知鑿頭方。白雲老漢鑚火打瓦。將錯就錯。不免至于賺殺人（卓拄杖一下云）賊過後莫張弓」。
　　上堂。記得古德道。動是誑寂是謗。動寂向上有事在。老僧口門窄。不能爲作記。圜悟老子道。是則是只道得一橛。山僧不然。語是誑默是謗。語默向上有事在。老僧舌短。不能爲儞說。還委悉麼。兩刃金剛寶劍一對無孔鐵槌。師拈云。古德雖舌頭長口門窄。不能全說。圜悟老子雖口門廣舌頭短。不能全說（照上座不然）。
　　行是誑住是謗。行住向上有事在。今日勞倦。爲大衆不能說。諸人還委悉麼（卓拄杖云）珊瑚枝枝穿月。萬波滴滴一濕。
　　上堂。記得龐居士云。十方同聚會。莫馳走外邊。個個勞無爲。平肉上打瘡。此是選佛場。幾埋沒人。心空及第歸。爭奈在門外何（拄杖橫按膝上云）龐居士在這裡。大衆還見麼（擲下云）看看面目儼然。
　　至節小參。藥山久不上堂。寺主白云。大衆久思和尚示誨。山云打著鐘。寺主打鐘。大衆雲集。山便歸方丈。主隨後白云。和尚許爲衆說話。何故一言不措。山云經有經師論有論師。又爭怪得老僧後來。翠岩芝和尚云。寺主怪藥山不爲衆說話。可謂誤他三軍。應庵和尚云。翠岩只具一隻眼。殊不知藥山歸方丈便是。勞他三軍。拈云。藥山爲衆說話了。寺主不聞疑怪。可謂誤三軍。翠岩還聞得麼。若未聞得。則可謂勞三軍。應庵老師還聞得藥山說話麼（良久云）蠱毒之家水莫嘗。
　　元宵上堂。春色澄澄。黄梅抽枝。韶光堂堂。曹溪融氷。此是人人本分。更非他望。於這裡著得一隻眼。牆壁瓦礫。祖師鉗鎚。鑊湯爐炭。作家爐鞴。人人脚下。一段妙旨。百鍛千煉。從來圓成。何要扣問。何要修證。若左邊顧視。眼裡生沙石。右邊回首。耳裡生荆棘。當面無思量。隔履抓痒處。且正當恁麼時。一句作麼生道。近水樓臺先得月。向陽花木早逢春。
　　冬至上堂。群陰剝盡。一陽發生石笋抽條。寒岩暖氣。當此時節。發明胸襟。一毛頭上。流出無邊恒沙法門。一微塵裡。攝無量微塵數刹海。是名大自在王三昧。亦號無盡莊嚴藏。恁麼會得。把定亦是。放行亦是。召大衆云。不把定不放行。一句作麼生道（良久云）石女生子。木人爲咲。
　　小參。乾坤大地。喚作一句子。擔枷帶鎖。不喚作一句子。業識茫茫。兩頭倶透脱。淨裸裸赤洒洒。沒可把語句爲何達磨一宗掃地而盡。佛說一切法。爲度一切心。我無一切心。何用一切法。既無心又無法。乾坤大地。甚處得來。見聞覺知。復是何物（卓拄杖一下云）劍去久矣方乃刻舟。
　　擧祥符密庵和尚拈古云。盤山道。向上一路。千聖不傳。慈明和尚云。向上一路。千聖不然。二尊宿與麼大似靈龜曳尾。祥符道。向上一路。掘地覓天。三聖拈云。三尊宿各下一轉語。如金如玉。有何誵訛。雖然如是。盤山平肉上彫疵。慈明和尚用藥賺殺人。祥符老人。不無覩破他人訿謬爲何似不領自差過。三聖試打一轉語。向上一路埋沒人。下座。
　　元日上堂。新歳更無跡。靈光不昧。萬古徽猷。明白如日月。廣大似虛空。天地爲此造化。萬物爲此育美。諸佛爲此出世。祖師爲此西來。明皇爲此撫民。百姓爲此安寧。三聖爲此陞座。大衆爲此上來（召大衆云）這個承當得否（良久云）山高帶白雲。海深朝諸川。
　　擧祖師云。心隨萬境轉。轉處實能幽。隨流認得性。無喜亦無愁。密庵和尚云。大小祖師。抓頭不知痒處。師拈云。這個語子細檢點。密庵老人不無勘過人眼目。爲何自救不了。照上座試下一轉語。佛祖不知痒處。狸奴還有分（卓拄杖一下）。
　　冬至小參。垂示云。千尺寒松抽石笋。萬象森羅盡點頭。於這裡有證明得去麼。出衆來對當（間答不錄）乃曰。陰去無去處。陽來無來處。已無去無來。現前山河大地。若凡若聖。蠢動含靈。自何處來。亦何處去。照上座聞恁麼語。燈籠露柱。呵呵大咲。燈籠露柱。非呵呵大咲。若佛子若魔子。若天若人。呵呵大咲。山河叢澤。草木樹林。亦呵呵大咲。照上座亦見恁麼咲。還不覺大咲。大衆亦咲得麼。若咲得試一咲看。若咲不得。今日失利。汝竟如何（卓拄杖一下良久云）觸目對揚眞般若。山河共顯法王機。
　　擧麻谷徹和尚。曾到章敬處。作禮遶三匝。振錫而立。敬云是是。徹又至南泉處。作禮。泉云不是不是。徹云章敬道是。和尚爲甚道不是。泉云。章敬即是。汝即不是。此乃風力所轉。終成敗壞。師拈云。章敬道是是。會是中有不是麼。南泉道不是不是。會不是中有是麼。如何是。是中不是（卓拄杖一下）如何是。不是中是。亦（卓拄杖一）（下）下座。
　　冬至上堂。垂示云。琴瑟箜篌。以妙指彈。不有妙指。不發妙音（問答不錄）乃曰釋迦老子足指按地。海印發光。如我等衆生。暫時擧念。塵勞心起。且道海印發光。與麼勞心起。爲同爲異。若謂同無明住地。不動妙智如何同。若謂異佛法豈有差別麼（良久云）萬里白雲生岳頂。一輪明月照天心。
　　擧。釋迦老子道。若有一人發眞歸源。十方虛空。悉皆消殞。五祖和尚云。若有一人發眞歸源。十方虛空。築著磕著。圓悟禪師云。若有一人發眞歸源。十方虛空。錦上鋪花。三聖即不然。若有一人發眞歸源。十方虛空。一輪明月。
　　上堂擧。大德云。諸佛知處。諸人不知。不知最親。諸人會處。諸佛不會。不會最切。何不知最親。不會最切（良久云）嬰孩子不知日輪。無翳眼不見空花。
　　歳節上堂。今朝上元。十方同聚會。凡聖交參。大衆共寶器。入飯三昧。一飡香氣。肚裏圓滿。忽受妙樂歌萬萬福。三世諸佛。入此三昧出現出世。六代祖師。入此三昧。說法度人。四聖六凡。入此三昧。頭出頭沒。天下老和尚。入此三昧。應機接物。三聖又入此三昧。祝延聖壽。大衆信得及麼。若信得及。者會知香飯來處。若未然者。一回兩回。咬殺著。
　　擧。修山主云。是柱不見柱。非柱不見柱。是非已去了是非裡薦取。密庵和尚一喝云。孟春猶寒在日月幾遷（卓拄杖一下云）人人自本在壼中天」。
　　上堂。垂示云。帶金剛正眼。具沒量威氣。無有本色衲僧。出衆來對當（問答不錄）乃曰。人人頂𩕳上。自帶一顆珠。把定含大虛。放行起世界。過去諸佛。現在諸佛。未來諸佛。皆個中出現。若天若人。若群生類。同是中流出。所以道淨法界身。本無出沒。大悲願力。示現受生。釋迦老子初生下來。作師子吼。具大神通。四方行七步。唱唯我獨尊。悉皆無不乘此身此非此願此力。正當恁麼時。一句作麼生道。雪中生石笋。火中出青蓮。
　　擧。祖師云。三世諸佛。不知有。狸奴白牯。却知有。三世諸佛。何故不知有。狸奴白牯。何爲却知有。三聖點撿來。三世諸佛。以西爲東。以東爲西。不兌面南看北斗。狸奴白牯。恁麼惺惺。必竟如何投下拄杖云。莫妄想下座。
　　上堂。垂示云。包融萬有。掌握乾坤。乃佛乃祖頂門開。若天若人方寸闊。便恁麼薦得。不妨省要。苟或踟躕。落在第二義門去也。還有箭鋒相拄底衲僧麼。出來相共激揚（問答不錄）乃曰。一句子出於千聖頂門。一妙機發於無盡寶藏。迥無依倚。杳絶端倪。所謂大人具大見。大智得大用。向無明窟子裏。便放無量寶光。向衆生境界中。便作不思議事。且如趙洲勘破了。玄沙蹉過了。雪峰輥毬子。倶胝一指頭。已是撥轉寶光。發輝大智。豈擬議思量所及矣。若根微智芬。向言語裡。强作窠窟。於機境上。作羅籠。論劫千生。何有交涉。所以道言無展事。語不投機。承言者喪。滯句者迷。正當恁麼時。出塵一句。作麼生道。即云。進一步直造眞乘。退一步盡歸妙理。
　　擧。潙山會下有僧。在山多年。一日下山覓住處。偶宿行者家。者問上座何處去。云覓箇住處去。者書箇佛子問。上座這箇是什麼字。云佛字。者却喚妻問。這箇是什麼字。妻云佛字。者云上座與某甲拙室。見解一般。爭解住得。其僧却回潙山。師拈云。向來說話。檢點來。彼僧與妻見解一般。且置不論。行者見解。還作麼生。三聖代彼行者。下一轉語。曾書恁麼字。問是什麼字。答云癡字。有人云癡佛字異。何爲錯打名號。即問彼道要不招無間業。莫謗如來正法輪。一喝（立拄杖）下座。
　　半夏上堂。温州永嘉眞覺大師初至曹溪。乃遶繩床三匝。振錫而立。祖曰夫沙門者。具三千威儀。八萬細行。大德何方而來。生大我慢。師云生死事大無常迅速。祖云如是如是。師方具威儀作禮。須臾告辭。祖云返太速乎。師曰本自非動。豈有連耶。祖曰誰知非動。師曰仁者自生分別。祖曰爾甚得無生之應。曰無生豈生有應耶。祖曰無。祖曰無應誰當分別亦非應。祖曰善哉善哉。少留一宿。雪豆擧至我慢處便喝云。當時著下這一喝。兌見龍頭蛇尾。又向卓然而立處代祖云。未到曹溪。與爾三十棒了也。拈云點檢與麼批判。雪豆老漢行棒行喝。不無機鋒迅速爲何。棒下疵至于今不愈。三聖不然。當著遶繩状振錫而立默然不語。依著出一隻手。即一刀兩段。向彼道。可祖來。
　　上堂。蜜庵和尚擧。老宿云。祖師九年面壁。爲訪知音。若與麼會將來。喫鐵棒有日在。又有一老宿云。祖師九年面壁。何不慚惶。若與摩會。更買草鞋。行脚三十年。瑯瑘和尚拈云。既不然。且道祖師面壁。意旨作麼生。欲得不招無間業。莫謗如來正法輪。密庵和尚云。二老宿敲瓦。瑯瑘和尚畫虎成狸。諸人要見祖師面壁底意旨麼窮坑難滿。三聖云二老宿。敲塼打瓦。瑯瑘和尚畫虎成狸。且置不論。爲何密庵和尚還大虛掘坑。
　　上堂。南泉智願禪師示衆云。喚作如如。早是變了也。今時師僧。須向異類中行。歸宗聞乃云。雖行畜生行。不須畜生報。師云孟八即。又與麼去。拈云歸宗與南泉。可謂同得同見。德山云。南泉中毒也。那箇此中毒處。大衆著眼著。三聖代衆。下一轉語。狸奴白牯。不取會佛法矣。
　　冬至小參。徑山老子住乳峯時。擧白雲端和尚謂五祖曰。有一事老兄還知麼。祖曰不知有什麼事。端曰近有數禪客。自序山來。問他也有箇悟處。教他說也說得頌。又頌得批判。又批判得只是未在。五祖聞得七日七夜。不成腸肚。老子拈云。白雲和尚用盡自己心。咲破他人口。乳峰這裡亦有一件事。不得不說與諸人。近日有數禪客。自諸方來問他也無悟處。教他說。又說不得頌。又頌不得批判。又批判不得。雖然如是。乳峰却許他是箇千了百當底人。諸人聞得亦不用疑著。何故。南天台北五臺。上來說話。檢點將來。前頭廬山來禪客有悟處。說得批判得。何故白雲老漢還謂未在。後頭諸方來禪客無悟處。說不得。頌不得。批判不得。何故乳峯老人還謂千了百當底人。大衆會得麼。若未會。這裡又有一件事。有悟不是事。無悟不是事。必竟如何。木馬嘶風石笋抽枝。
　　上堂一葉落天下知秋。一陽生萬彙發生。熱時盡大地悉熱。寒時盡大地悉寒。熱外無寒。寒外無熱。寒暑不到處。物物歷然。滿目青山。自絶去埃。萬里滄洲。本無水。是法平等。無有高下。豈截鶴膊之短。續鴨脚之長。然後平等。所以古德曰。不離當處常湛然。求覓知君不能見。大衆須自知。不用疑著（卓拄杖云）莫妄想莫妄想。

　　偈頌。
　　供東福老和尚頂相
　　這老漢無面目。入宋謾佛鑑。來和欺人家。含咲中有刀。軟頑處最毒。退去亦籠罩。近前亦迫害。怨毒入髓。至今無忌（召大衆云）且以德報怨。燒一種兎樓香。

　　幾年流落歷江湖  佛法其心一點無 
　　從本家貧不可有  目前分外一身孤 
　　浮雲擾擾常遊湖  貧道空空一物無 
　　莫這裏管是與非  摩尼從來心裏孤 

　　東福開山和尚一周忌拈香

　　這老師無面目。生具十分毒惡。呑却群靈肝腑。坐斷佛祖根脚。我昔被渠禁害。逼得不知慚辱。十八年來坐曲菉。懸得羊頭賣狗肉。怨恨轉深有甚報德。雖然燒一炷香。今日謾哀哭。
　　東福開山和尚三白忌祭文
　　維弘安五年。歳次壬午十月十七日朔。洛陽東山三聖禪寺住持。嗣法比丘湛照謹以瀹茗禮奠。昭告于東福開山聖一禪師大和尚尊靈曰。
　　船師去良導喪。天地間誰主我。惟師有道。造化莫測。覆蔭如天。載卷似地。妖邪歸仁德。魔外伏威光。獨步域外。陶冶萬物。其惟師而已。湛照有大幸。且入籌室。濫補嗣子。今遇師諱日。寧莫傷嗟。天知我愁。地知我悲。尚嚮同忌日佛事諷經敬白請諷誦事
　　三寶衆僧布施一裹。
　　夫於惡世中。難値者知識之勝緣。於邊方間。叵聞者教外宗風。伏惟聖一禪師大和尚者苦海之船師。長夜之良導也。探教綱於八宗之影迹。徹利傳於一心之本源。爰弟子酬多生之宿緣。爲再會之師資。芳契尤深。渇仰何淺。然則迎三回忌景。抽一心丹誠。同心合力。莊嚴報地。乃至法界。平等利益。所請如件敬白。

　　弘安五年十月十七日  菩薩戒尼玄海敬白

　　昔年行脚  諸方遊歷
    說理說事  莫識端的  
    老漢時時  鼻孔拈著
　　不堪痛惱  蹤跡滅却
    己蹤跡亡  何有報德  
    且仁義門  燒香拜覆

　　自賛。 

　　我是喜神無知音  清風明月自爲客
　　追憶少林山雪朝  回頭霜刄截骨脈

　　翁長老寫予幻質請賛
　　弘安六年十月十七日。住山三聖東山
　　寶覺禪師提唱語句。大篇巨帙。歳月消磨不免蠧耗（余）偶閲古宿遺藁之所載。繕寫而庋諸。圓通塔所。實是全潮一漚。劍首一呎而已。

延寶貳星緝甲寅八月八日
　　西堂光鶴謹誌

