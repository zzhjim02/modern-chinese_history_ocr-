《大正藏》第80卷No.2549
　　No. 2549

佛光國師語錄卷第一。

　　勅謚佛光圓滿常照國師三會語錄序。
　　佛于鷲峯。祖于熊嶽。孔聖于魯。孟賢于鄒。千古萬國家說戶曉。其道日新日日煽也何哉。德其所德。道其所道也。宋元之間有師。諱祖元。字子元。號無學。誕室有靈異。幼而岐嶷也。晬盤棄翫具取竺墳。旣長體於祖意。食於禪悅。三登九到。一觸烏豆毒氣。脫體換骨。賈太傳。剳請住台之眞如。包笠輻湊。名冠諸方。跨朗籠基超雲邁印。聲教遠曁扶桑。平將軍。以幣聘之。師幡然應請。何以平之幣聘爲哉。萬里山海爲法跋涉也。越。士庶歸崇。百川朝海。龍象景仰。泰山北斗。董巨福雄席。開圓覺伽藍。具超宗越格正眼。提烹佛煆祖鉗鎚。三玄戈甲。一喝雷霆。應機接物。如鐘在扣。似谷應響。玄德升聞。高達黈聰。滅後勅謚佛光禪師。又貞治帝。加賜徽號。稱圓滿常照國師。福鹿二會語錄。其徒鏤梓行于世。然有脫簡。間有烏焉。法孫前住鹿山。義海宣老。東嶽岱老。峻道隆老。及闔衆胥議。欲補其闕略。加以眞如錄。命剞劂子。流芳千載。一日隆老攜來乞序。予曰師道也。天地覆載不盡。師德也。日月照臨不及。如其履踐。有靈名。用潜。及傒斯之采錄。何添一辭。況又一大藏教。拭不淨故紙。祖師言句。敲門瓦礫也。旣是故紙。何累緗帙。旣是瓦礫。豈勞剞劂哉。又恐後代兒孫。認指作月。泥句沈言。于時几上毛穎子脫帽突出曰。箇老漢。恁麽執拗作什麽。釋氏旣諱說。慶喜集大成。大慧一炬丙之。張氏復板行。等是徹底老婆也。儻會得此意。匪啻今日爲國師。擴充顧孫念子之心。千萬古之下。千箇萬箇。俱正續於國師之徽猷。而三老緝熙于先緒之功。亦顯著于奕世。以之爲序。
　　享保十一龍輯柔兆敦牂。
　　季春初三日。
　　前住巨福次住瑞龍見左衞僧錄司金地比丘乾嵓元雄。

　　佛光圓滿常照國師住大宋台州眞如禪寺語錄（一）。
　　侍者一眞編。
　　
    師於咸淳五年十月初二日。臨安府靈隱首座寮。被尚書省剳差請。住持眞如禪寺。受衆勸請。對衆拈剳。呈起剳云。在朝廷爲之宣布號令。在山僧爲之提持鈯斧。印文已在聲前。諸人自分緇素。
　　此月二十日入院。
　　指山門云。大衆我只要諸人掉臂直入掉臂直出。切不得向平地上自立門限。喝一喝。
　　指佛殿云。天上天下唯吾獨尊。儞旣有錢留客醉。我寧騎馬傍人門。以香扣爐三下云。瞿曇莫怪空疎。
　　據室。權按拄杖云。擊石火啐啄機。二九十八。鳳林吒枝。拈江湖疏云。貶我太妍褒我太醜魚在謝郎船。劍握甑人手。
　　指法座云。機奪機。毒攻毒。珍重燈王如來。猛虎不飡伏肉。
　　此一瓣香。恭爲祝延。今上皇帝聖壽無疆。伏願長爲九五之尊。正傳文武之統。
　　此一瓣香。熱向爐中。仰祝太傳平章國公。伏願闢開邦國雄基。康濟太平事業。此一瓣香仰祝判府待制侍郎闔郡尊官。伏願高躋祿位。永佐明時。就座。僧問。一佛出世。地涌金蓮。和尚出世。有何祥瑞。師云。天上天下。進云祝聖一句作麽生道。師云。華山青岌岌。進云。如何是和尚親切爲人處。師云。我無鉢水汝物投針。進云。莫便是和尚爲人處麽。師云。拂却古巖雪。僧禮拜。乃云。化育之本。無黨無偏。佛祖之源。無彼無此。歷歷清標象外。堂堂樞運寰中。纖洪長短各得其宜。春夏秋冬無適不可。用在狸奴白牯功歸露柱燈籠。儱儱侗侗。顢顢頇頇。便見清塞却帶劍之客。度關無鷄鳴之人。雖然衲僧家能有幾箇。知慚識愧。千車難合轍。萬派自朝宗（叙謝不錄）。
　　復擧。寶壽開堂三聖推出一僧公案。拈云。三聖向佛面剝金。添他寶壽多少光彩。眞如拄杖也不較多。只是無人解喫。
　　當晚小參。僧問。麟龍不爲瑞。草木生光輝時如何。師云。渭川無釣客。進云。抱璞投師。請師一鑑。師云。南北東西。有何限。乃云。提唱宗門。須向滴水生氷處。轉得身。方是衲僧巴鼻有底一向說照說用。有底一向說妙說玄。有底一向懸崖峭壁。有底一向石火電光。如斯擧唱有甚交涉。山僧三十年行脚。東風西水。南去北來。固是長鞭不搆馬腹也。曾向天津橋上晝打官更。雖然玉解連環易。珠穿九曲難。
　　擧。平田訪茂源和尚。源纔起身。田把住云。開則失。閉則喪。去此二途。請師別道。源以手掩鼻。田云。一步較易。兩步較難。源云。著甚死急。田云。若不是師洎。被諸方檢責。拈云。平田礪兵秣馬。將謂萬里決勝而還。茂源一鏃未施。因甚牽羊納璧。喝一喝。
　　謝華書記上堂。大方無外大圓無內。海月山雲。面面相對。昨夜東風轉北風。遼空一鏃三關外。
　　冬節小參。僧問。一陽來復時如何。師云。六六依然三十六。進云。和尚解順水張帆。缺逆風把拖。師云。若到諸方。但與麽擧。乃云。冬至月頭賣被買牛。冬至月尾賣牛買被。今年節令稍遲。要與諸人相見。故不敢出手露脚。謾說洞山果子牙齒先寒。更說皓老布裩毛髮俱竪。不是不善隨機。只爲曾經霜雪。雖然有千金之資。有千金之病。無萬里之智。無萬里之憂。休休莫言。李廣不封侯。曾向藍田射石頭。
　　上堂。大功不宰。掩息如灰。懸崖絕壁。枯木華開。良久。雨餘人不到。日影落蒼苔。
　　臘八上堂。今朝臘月八。瞿曇不丈夫。無端說黃道黑。謼鬼瞞神。不知當初見甚冬瓜茄子瓠子落蘇。卓拄杖。早知。今日事悔不愼當初。
　　謝古田垕西堂上堂。乍住深山破院。見客事事乖疎。祥符尊屬。到來轉覺。臂長袖短。略展東山暗號。如何仰面看天。話到中峯沙盆。又却低頭覰地。眞如直是歡喜不徹。就手與他一捻西河獅子。彼此且弄一班。
　　上堂。有句無句。如藤倚樹。赤脚上刀山。披毛行火聚。喝一喝。下座。
　　歲除小參。僧問。年窮歲盡事作麽生。師云。八角磨盤空裹走。進云。和尚漏逗不少。師云。明朝又是大年朝。僧禮拜。乃云。舊年佛法。新年將不去。新年佛法。舊年挽不來。挽不來將不去。絕朕兆處切忌承當。勿棲泊時不得亂走。如是如是。無端無端。不是不是。大難大難。卓拄杖一下。火官頭上風車轉。迦葉門前倒刹竿。
　　擧北禪和尚烹露地白牛公案。拈云。北禪好語。只是飽病難醫。
　　新正上堂。元正啓且和氣藹然。燈籠笑得口濶。露柱拜得膝穿。因甚如此。義出豐年。
　　謝新舊兩班上堂。開正方十日。氣象一齊新。東邊知事也新。西邊頭首也新。忽有人出來道。新則新矣。爭奈猶是舊時面目。唱來不唱去。一擧一回新。
　　元宵上堂。燈火燒空。時當三五。處處連街接巷。舞底舞。吹底吹。唱底唱。拍底拍。雖然如是。顧視左右。且道眞如面皮厚多少。
　　謝毒果空海二首座上堂。佛祖巴鼻。人天眼目。如空中印。如毒樹果。一印一切印。一殺一切殺。卓拄杖。
　　上堂。我有一句。四角六張。穿靴水上立。日午打三更。銷菑會燒駱駝。秉炬偈吉祥災疫。性本空有如虛谷答衆響。衆響高低靡不聞。詰其蹤由了無跡。汝身本自空中有。能具性空廣大力。廣大無邊利有情。還運性空。災歿去亦復放出。三昧光照見一切毛畜類。不動衆生本際情。游戲種種如幻事。我今說偈作證明。天龍八部。皆歡悅。稽首如來大願王。成就一切諸善法。
　　上堂。法無定相。遇緣卽宗。者裏鹽賤米貴。那邊水澁柴豐。李華白桃華紅。牛頭自南自北。馬頭自西自東。何似東山大脫空。
　　上堂。不是目前法。非耳目之所到。寒山子行太早。十年歸不得。忘却來時道。
　　佛涅槃上堂。擧。世尊告衆云。若謂吾滅度。非吾弟子。若謂吾不滅度。亦非吾弟子。黃面瞿曇雜劇打了。要把戲衫脫與呆底。吾當時若見。與他一蹈蹈倒。待他轉身。更與一蹈。一不做二不休。寸釘入木。熱熬添油。休休休。卓拄杖。大海若知足。百川應倒流。
　　啓建壽崇節上堂。母儀天下育重華。千歲蟠桃著一華。縹緲玉樓天漢直。袞衣長捧七香車。
　　乾會節上堂。法身蕩蕩。復巍巍。培作吾皇福壽基。按指光中塵不到。四河香水遶須彌。
　　上堂。應庵詠桃華。靈雲悟桃華。等是與麽時節。一家不知一家。且道眞如意在於何。不圖打草只要驚蛇。尼懺風恙。請陞座。拈拄杖。一念普觀無量劫。無去無來亦無住。如是了知二世法。超諸方便成十力。拈起拄杖。看看。山河大地。月日星辰。情與無情。一印印定。諸人還信得及麽。若信得及。如是受用將去。如是荷擔將去。若信不及說老婆禪去也。三世諸佛出世度生也只如是。降魔軍轉法輪也只如是。破一切業障山也只如是。成就一切功德海也只如是。因也如是。果也如是。迷也如是。悟也如是。山僧說法也只如是。諸人聽法也只如是。以如是法。陞如是座。卽如是座。說如是法。添一絲頭不得。減一絲頭不得。便見三祖問二祖。弟子身纒風恙。乞師懺罪。二祖云。將罪來與汝懺。三祖云。覓罪性了不可得。二祖云。已與汝懺罪竟。當此之際世醫拱手。萬病脫然如風行空。如水趣壑。如渡得舟。如暗得燈。如睡夢覺。如蓮華開。造作不得。裝點不得。便是證具足三昧時節也。有何罪可懺何福可求。千佛出世。以如是印。印如是心。印印相承。到于今日。要將此印印破。普超業障疑團。卓拄杖。鐵圍山岳都崩盡。歷劫無明一掃空。
　　結座。罪性本來空。四大亦復然。普超纒風恙。設供懺罪根。罪根無所住。只在一念中。仗此金剛王。裂破大疑網。稽首三界尊。賜以大安樂。證此無上道。永超諸有苦。
　　州府滿散壽崇節陞座。大哉法性。號曰心王。仰之莫覩其表。窮之莫見其邊。超然出於六合之上。混然融於萬化之中。壽不可以數計。福不可以數量。蕩蕩廓周三際。恢恢通徹十方。作天地之母。爲橐籥之宗。譬若太虛俱含衆象。不與一切和會。亦不拒彼衆象發揮。此是諸佛妙門。正合聖人化體。擊拂子。只有天堪竝。更無山可齊。
　　結座。后土儲休幾千載。夢月昌期在今日。臣僧仰祝福壽基。不是世間聞見法。浮幢王刹廣無邊。劫火三災不能壞。此是諸佛三昧境。願聖人福亦如是。天上磐石四十里。仙衣三千年一拂。拂石銷時爲一劫。願聖人壽亦如是稽首十力三界尊。成就聖人如是法。永輔皇圖億萬年。金輪統御大千界。
　　結制小參。僧問如何是圓覺伽藍師云。出門不入戶。進云。如何是平等性智。師云。東行不見西行利。乃云。蜀魄連宵叫。鵽𩾗終夜啼。圓通門大啓。何事隔雲泥。說甚麽隔雲泥。我者裏直得聖凡俱泯。水乳和同。菩提涅槃。眞如解脫。業識無明。顛倒妄想。無一絲毫同相。無一絲毫別相。九十日中。只要諸人如是禁足如是護生。水洗面皮光。歠茶濕却觜。南山華映北山紅。東澗水流西澗水。雖然如是。因甚觀世音菩薩。將錢買胡餅。放下手却是饅頭。卓拄杖。人無遠慮。必有近憂。
　　擧。僧問雲門和尚。如何是諸佛出身處。門云東山水上行。頌云。東山水上行。面南看北斗。眼上更安眉。烏藤劈脊摟。
　　上堂。絲來線去。斬丁截鐵。百丈耳聾黃檗吐舌。
　　上堂。參禪貴要眼皮穿。百尺竿頭勿正偏。霹靂一聲龍蛻骨。禹門依舊浪滔天。
　　上堂。寒時寒殺闍梨。熱時熱殺闍梨。者裏趁鼠入角。那邊與賊過梯。禹力不到處河聲流向西。
　　上堂。我東山下說禪。如上將軍用兵一般也。不明宣號令也不羅列金鼓。顏良之頭不知不覺。已在袖裹。盡大地人只貶得眼。卓拄杖。下座。
　　上堂。東東西西。絡絡索索。一時抖擻。說與諸人了也。未審在那一句中見吾。若道句在言外意在聲前。山僧入拔舌地獄。
　　上堂。眞如說禪且不積草聚糧移東頭向西頭移南頭向北頭。諸人若將封皮作信傳。却怪山僧不得。
　　上堂。大火西流。長江東去。風動塵起。雲騰鳥飛。顧視良久。驀拈拄杖卓一下。依舊是儞始得。
　　解制小參。山前一片閑田地。叉手叮嚀。問祖翁。幾度賣來還自買。爲憐松竹引清風。眞如生二百年後只作一句。分付諸人。我此一衆有徹證分曉底。出來對衆點當四至界畔看表。九十日功成行滿工夫。良久。顧視拍膝。兒孫不識犁鋁面。牛馬空懷舊主恩。
　　擧。僧問曹山。佛未出時如何。山云。曹山不如。僧云。出世後如何。山云。不如曹山。拈云。聽事不眞累他釋迦老漢。出頭不得。
　　解制上堂。四月十五。結上下四圍一團鐵。七月十五。解百川倒流鬧聒聒。寒來暑往。燕去鴻歸。長因送客處。憶得別家時。
　　上堂。一葉落天下秋。一塵起大地收。動身連影。動舌連喉。是吾家裹客。笑我不知羞。
　　謝非臺首座上堂。菩提無樹。明鏡非臺。烏飛兎走。玉轉珠回。大衆見麽。踢倒階前下馬臺。
　　菊節上堂。九日今朝是。黃華笑轉新。與君歌一曲。聊爾當慇懃。天高兮地逈。秋水兮無垠雁過兮歷歷。落葉兮聲頻。要識眞如主賓句。但看沽洒挈瓶人。
　　上堂。山僧二十年後。自己管帶自己。三十年後自己忘却自己。四十年後自己只是自己。驀拈拄杖。卓一下。拄杖穿過髑髏。露柱突出眼睛。喝一喝。
　　開爐上堂。三世諸佛只解截火。六代祖師只解撥火。山僧者裏只是種火。待儞通身紅爛。大笑一聲。方知眞如開爐底時節。
　　上堂。初一不說禪。併在今朝說。一莖草上現瓊樓。不知弄弘翻成拙。
　　至節小參。若論此事。直是難說。說著遭人怪笑。有底便道。眞如向紫羅帳裹金馬堂前。大開東閤。延接高賓。殊不知黃葉堆頭。昨夜霜威較重。青灰滿面鉢囊破綻難縫。驀拈拄杖卓一下。一冬二東。叉手當胸。大衆會麽。又卓拄杖。蛇呑鼈鼻。虎咬大蟲。連喝兩喝。
　　擧潙山問仰山。仲冬嚴寒年年事公案。拈云。潙仰父子。久貧乍富。便見手滿脚滿。中間更有些子誵訛。留與首座點出。
　　冬節上堂。自古自今。觀一日風雲。驗一年氣候。眞如者裏。青黃黑白雲競起。東南西北風交作。是汝諸人作麽生著眼。良久。果然。
　　謝舊兩序監收上堂。一進一退。一東一西。妙在轉處。用要力齊。大家相聚喫莖虀。誰道。黃金賤似泥。卓拄杖。下座。
　　臘八上堂。仰觀星斗逼人寒。那箇瞳人有兩般。堪笑老胡無合殺。今朝抛出是非團。
　　謝八疊和尚上堂。行在說處。說在行處。行時終日在途不離家舍。說時偈似河沙。初無一語。全殺全活。全賓全主。何似金牛托鉢舞。
　　除夜小參。尋常一年。只有三百六十日。今年山僧從正月初一。屈指數到臘月三十夜。恰恰有三百九十八日。循環不住晷刻不停。春聲未轉銅壼更籌。斯過半矣。未透關底。往往喚鐘作盆。已透關底何妨。指馬作驢。因甚如此。以拂子擊禪床一下。西天胡子沒髭鬚。
　　擧。金牛因臨濟來。乃橫按拄杖。方丈前坐。濟遂拊掌三下。歸堂牛却下去。人事了便問。賓主相見各有軌儀。上座何得無禮。濟曰。道甚麽。牛擬開口。濟便打一坐具。牛作倒勢。濟又打一坐具。牛曰。今日不著便。乃歸方丈。拈曰。金牛只解作舞。也有陷虎之機。
　　正月旦上堂。歲朝把筆萬事皆吉。一願天下太平。二願萬民樂業。三願潙山水牯牛。水草長甘。毋致觜長角痩。卓拄杖下座。
　　燈節上堂。村村燈火喧神社。處處笙歌咽畫樓。堪笑眞如無定力。人前輥出百華毬。擲下拄杖。連喝兩喝。下座。
　　遊山歸上堂。山僧一出二十五日。往還五百餘里。渡章安穿秀嶺。游雁蕩看江心。或萬仞之頂。或九重之淵。或淺草平田。或魔宮虎穴處處都到最是。谿山雲月。陰睛明晦非但咳嗽變動。又且擧步換形。與吾檢點眉毛。看。端的知他剩幾莖。
　　上堂。簷頭滴滴分明。歷歷釋迦老子。脚下泥深三尺。達磨大師脚下泥深三尺。且道眞如拄杖子。還免得此過也無。良久靠杖。也得也得。
　　結夏小參。少室峯前曹溪路上。突出鑊湯爐炭。豁開劍樹刀山。文殊三處度夏。彌勒一向放憨。盡道拔劍相助。誰知五逆聞雷。各各救得眉毛。彼彼通身紅爛。息黥補劓未有其方。禁足安居豈容淈𣸩。卓拄杖。匹上不足。匹下有餘。
　　擧。古德拈起拄杖曰。識得拄杖子。一生參學事畢。拈曰。玉堂金馬。茅舍疎籬。卓拄杖。有錢有酒同歡笑。無米無柴各皺眉。參。
　　結制上堂。護生須是殺。殺盡始安居。與麽與麽。妖狐變作師子。不與麽不與麽。師子變作妖狐。良久。擊拂子。下座。
　　上堂謝藏主秉拂都寺齋。拈拄杖。都寺以乳酪醍醐爲佛事。藏主以無示無說爲佛事。東廊也叫慚愧。西廊也叫慚愧。又有出來道。等是一聲慚愧。中間有得不得。山僧聞得以手合掌。將謂此衆無人。慚愧慚愧。
　　重午上堂。今日重午節。無可供養大衆。也效俗禮鬪飣些少。與諸人作箇暖熱。金剛圈。栗棘蓬。鐵酸饀。趙州茶。衆中莫有呑吐得下底。出來我急要一箇半箇。作酬酢主伴。復良久。眞如禮數無多子。君不開懷怎奈何。拊膝下座。
　　瞿藏主至上堂。颯颯涼風景。同人訪寂寥。秋蟲鳴古砌。落日照荒郊。壁上燈籠破。床頭木枕凹。東山左邊底。漁父夜樓巢。
　　解夏小參。今夏與諸人同此安居。不敢將佛法二字。汚染諸人耳朶也。要諸人各各知道。前年官訟去年不收。常住柴米油鹽。事事缺典。麥飯黃虀。委是冷落。如今秋初夏末禪和家。大罵出門而去。向道惜竹要棲鸞鳳。開池專待明月。待儞罵得話行。山僧別有箇道理。
　　擧。此庵和尚住此山。或庵和尚在此山。見藏神笑。悟道有頌曰。商量極處見題目。途路窮邊入試場。拈起毫端風雨快。者回不作探華郎。拈云。我當初若見只將兩指夾鼻示之。擬議不來劈脊便摟。臥床之內豈容鼾睡之人。
　　解夏上堂。道非物外。物外非道。禮議生於富足。盜賊起於貧窮。大衆會則杖頭挑去。不會且莫麁心。
　　中秋上堂。素魄今宵已十分。廣寒宮闕啓重門。青冥風露飄丹桂。誰是心空及第人。
　　九日謝竹房首座孟知客淵侍者上堂。秋風吹客衣。問君知不知。孟嘉猶缺落帽。淵明望斷白衣。眞如臂長袖短。一杯聊應佳期。良久。且喜竹房人。解醉免教黃菊笑東籬。
　　謝軒藏主淵侍者上堂。大藏小藏。三喚三應。針頭不添鐵。秤尾不立蠅。今朝聞此擧。必定罵山僧。因甚如此。卓拄杖下座。
　　爲無等和尚入祖堂目送。秋雲過霅溪。千山木落鴈行低。叢林宿將歸何處。劫外唯聞木馬嘶。故我前住當山虎巖堂上無等和尚。七十九年。五處爐鞴。握妙峯鉗鎚作衲僧寃對。有時放兩抛二。有時貴買賤賣。有時一莖草上現玉殿瓊樓。有時蟭螟眼中恢張世界。水晶宮裹夜半抽身。雙桂堂前白日捉敗。不假丹青。面目見在。祖堂風冷夜光寒。千古萬古與人看。
　　開爐上堂。噫嘻叮會也無。少室山空葉落。濟北風高浪麁。會者便知火色。不會且守寒爐。卓拄杖下座。
　　上堂。終日茫茫那事無妨。東湧西沒七圓八方。珠走盤兮不撥自轉。鳥飛空兮任意翱翔。龍門無宿客。官路有私商。擊拂子下座。
　　上堂。入荒田不揀信手拈來。無有差錯。麻三斤。乾屎橛。庭前柏樹子。丈林山下竹筋鞭。喝一喝。只知事逐眼前過。不覺老從頭上來。
　　冬夜小參。拄杖頭邊破蒲團上。正與麽時也有一線半線誵訛。我此一衆盡是參玄上客。各各眉下帶眼。不道無人緇素得出。只恐無人包裹得去。若一一爆綻出來。非但洞山果子分文不直。累他皓老布裩。醜拙尤多。事無一向罪不重科。靠拄杖抛向。江南與江北。從教馬載及驢駝。
　　擧。南泉和上示衆云。心不是佛。智不是道。師曰。心不是佛。智不是道。碧眼黃頭果然失照。
　　至節上堂。書雲佳節。無法可說。點向諸人。各自甄別。東是東弗于岱。西是西瞿耶尼。南是南贍部州。北是北欝單越。莫把綠雲爲彩鳳。休將飛雪作楊華。
　　上堂。直下是直下。是不得動著。靠拄杖。下座。
　　上堂。謝新舊兩序監收弘維那。參禪無伎倆。謾作住山人。且喜東序也得人。西序也得人。監收也得人修造也得人。灼然無可相謝。拄杖只得效顰。卓拄杖兩下。茶無再請。酒要添巡。復卓一下。何似興化打克賓。
　　臘八上堂。明星一見轉添疑。畢竟烝沙不療飢。爭似儂家伸脚睡。從教華發向南枝。
　　歲除小參。若論佛祖頂門一著。興造化推移一般。新舊往來盡在今夜。鬼神亦不知其蹤跡。良久云。山僧事不獲已。只得點向諸人看看。二十四氣。七十二候。只在三鼓已前二鼓已後。華發向南枝。枯楊生左肘。阿呵呵。釣魚船上謝三郎。拈得鼻孔失却口。
　　擧趙州蘿蔔公案。頌云。蘿蔔三斤重。誰云。出鎭州有時乘好月。不覺過滄洲。
　　歲旦上堂。一雨潤元正。萬物舒光彩。春水漾虛碧。春山濃潑黛。添我鋪席新。直是令人愛。堪笑長汀老禿丁。手裏拖箇破布袋。
　　奉聖慈安和尚至。竝謝石林藏主上堂。瑞雲出山來。青天撒白雨。蓮堂蟄老龍。別有通霄路。全放全收。全賓全主。石林迸出珊瑚樹。
　　上堂翻身師子掛角。羺羊面目見在。各各帶眼。
　　佛涅槃上堂。當年不合手摩胸。累及兒孫赤骨窮。只箇死屍無著處。至今紅爛百華叢。
　　摙藏主。意藏主至上堂。故人蹈雨到香山。何事燈籠也破顏。門外溪山千萬疊。灼然相見一番難。
　　上堂。有時行不在說處。有時說不在行處。有時行在說處。有時說在行處。堪笑西來碧眼。至今不會轉身。浴佛兼諸山及道舊至上堂。隻手指天。隻手指地。有儞無我。有我無儞。眞如五逆不成寃。又得諸公下痛拳。
　　結夏小參。今夏與諸人同此結制。有四件事。奉告諸人。第一不得進前參。第二不得退後領。第三不得者邊來。第四不得那邊去。坐但坐。行但行。飢則同飯。臥則同床。一任金鷄啣粟。且無鼠糞汚羹。因甚如此。卓拄杖。薰風自南來。殿閣生微涼。
　　擧文殊三處度夏公案。頌云。法筵箭令不虛傳。百億文殊一串穿。要與老胡重拔本。一聲砧杵落誰邊。
　　結制上堂。以大圓覺爲我伽藍。今日明日。前三後三。潘閬蹇驢看華岳。善財煙水百城南。
　　謝都寺齋首座秉拂上堂。都寺辨齋如勝中如勝。首座秉拂奇特中奇特。教中道於食等者於法亦等。於法等者於食亦然。食輪與法輪齊轉。金烏與玉兎交馳。眼睫眉毛都落盡。住山贏得放憨癡。
　　端午上堂。擧文殊令善財採藥公案。我當初若見只向他道。大士刀瘡易沒。惡語難消。若向者裏下得一轉語。却許他毘耶城裹問疾。
　　上堂。結夏已一月。眞如無法說。眼上各安眉。口中各含舌。西天人不會唐言。剛把烏龜證作鼈。
　　上堂。擧。僧問古德。寒暑到來如何回避。德云。鑊湯爐炭裹回避。僧云。鑊湯爐炭裹如何回避。德云。衆苦不能到。頌云。老去他鄕見故知。迢迢携手却同歸。夜深且盡樽前酒。莫說天涯脚痛時。
　　上堂。不是風動。不是幡動。劈腹剜心說與君。恰値眞如舌痛。大衆還會麽。卽非賣弄果是生瘡。
　　上堂。卽心卽佛。赤脚上刀山。非心非佛。耕地種蒺䔧。不是心不是佛不是物。黃檗樹頭生木蜜。第一句下薦得。許儞升眞如堂。第二句下薦得。許儞入眞如門。第三句下薦得。驀拈拄杖。休休。好語不可說盡。道人不可道著。卓拄杖。趙州親見老南泉。睦州拶折雲門脚。
　　解夏小參。僧問僧問風穴。九夏賞勞請師言薦。穴云。一把香蒭拈未暇。六鐶金錫響遙空。意旨如何。師云。若到諸方不得錯擧。拈拄杖。一夏已滿。聖制告圓。數日來鬪揍得些少佛法。要在今夜打開。供養我見前大衆。以表九旬汗馬之勞。粗分知羞識恥。不欲效古人。向拄杖頭上蒭草影邊。胡亂拈出。取笑識者。所以道藜羹霍飯。決非尊貴所珍。鳳髓龍肝不是樵夫之食。我要恰恰相當。誰與代一轉語。顧視大衆。靠拄杖。在舍只言爲客易。臨淵方覺取魚難。
　　擧。僧問雪竇。達磨西來。單傳心印。諸方爲甚麽。各說異端。竇云誰。僧云。爭奈卽今何。竇云。西天令嚴。僧云。與麽則入水見長人。竇云。韓信臨朝底師曰。雪竇一向擧令。虧了自身。一半者僧。麁心大膽也。要縛屋蓋天。
　　解夏上堂。十五日已前坐殺闍梨。十五日已後走殺闍梨。正當十五日。秋雲依依。秋草離離。蛩吟古寺。華放疎籬。高安灘上客。臨濟小厮兒。腦後猶欠一椎。
　　中秋上堂。甚奇絕中秋月。光皎潔無欠缺。叵耐謝三郎。也把絲綸掣。
　　上堂。至道無難。言端語端。高亭橫趨而去。雪峯九到洞山。鰵咬釣魚竿。蛇啣老鼠尾。
　　開爐質藏主至上堂。浙浙霜林起晚風。同人撥草訪巖叢。灰寒火冷。休相笑。且向階前。掃落紅。
　　巾峯奚翁和尚喜書記鑑藏主通侍者至上堂。兄弟添十字。夫子不識書。左轉右轉三應三呼。一等寃憎會苦最嫌。一箇眉麁。卓拄杖。刹竿寒影轉。明月上平蕪。
　　上堂。大衆諸方道一句。眞如也道一句。諸方道兩句。眞如也道兩句。等是與麽時節。中間用處不同。忽有箇漢。出來道用翳睛法。須是眞如始得。以拂子擊禪床三千年黃河一度清。
　　冬夜小參。僧問寒暑不到處。衲僧如何進步。師云。有馬騎馬無馬步行。乃云。枯木巖前。冷灰堆裹。住山活計苦無多。三篾束腰隨分過。說甚砂飛石走。且看凍落茅簷。衣穿肘露可憐生。不免貧兒思舊債。且道思甚麽債二祖見少林。無端禮三拜。
　　擧。趙州一日示衆云。至道無難。唯嫌揀擇。纔有語言是揀擇。是明白。老僧不在明白裹。是爾諸人還護惜麽。時有僧出問云。旣不在明白裹。又護惜箇甚麽。州云。我亦不知。僧云。和尚旣不知。爲甚麽道。不在明白裹。州曰問事卽得。禮拜了退。師云。趙州倚勢欺人。不料棄用曳兵。
　　冬節上堂。一陽生萬物亨。短者自短。長底自長。老胡如會此。應不見蕭梁。
　　臘八上堂。六載雪山坐。弄巧成拙謀。攤贓與星月。星月常悠悠。攤贓與含識。含識不點頭。卓拄杖。是非空落釣魚舟。
　　謝新舊兩序上堂。大衆此事如滄溟泛舟。蓬帆艫棹。矴柁釣竿。皆少不得。有時逆風張帆。有時順風把柁。只要船上之人。同聲相應。同氣相求。同行同到。同放同收。卓拄杖。一掣六鼇連十洲。
　　除夜小參。僧問。一言道盡時如何。師云。老僧性命在儞手裏。乃云一言道盡萬法皆如。一句截流千差合轍。有時奪人不奪境。有時奪境不奪人。有時人境兩俱奪。有時人境俱不奪。袖短臂膊長。貧作富裝裹。六隻骰子滿盤紅。撒向君前活鱍鱍。良久。謾說北禪烹露地。風流出格讓眞如。
　　擧。趙州訪茱萸。萸云。看箭。州云看箭。萸云過。州云中。師云一看箭。二看箭。茱萸與趙州。髑髏成兩片。山悠悠水悠悠。閭閻聽小子。談笑覓封侯。
　　歲旦上堂。元正啓祚。庶物發生。鳥獸魚鼈咸若。森羅萬象崢嶸。且道承誰恩力。卓拄杖。下座。
　　上堂。垂絲千尺。三寸鉤頭。地轉天回。風高月冷。卓拄杖。會則親見船子。不會去問夾山。
　　結制小參。僧問。大力量人因甚擡脚不起。師云。到江吳地盡。隔岸越山多。乃云。有佛處不得住。荒草連天。無佛處急走過。髑髏遍野。一條路千人萬人。共行千人萬人。不到我今只要諸人脫却籠頭。卸下腰帶。向無交涉處。盡力擔得板三十棒。一棒也較不得。
　　擧。僧問趙州。學人乍入叢林。乞師指示。州云喫粥了未。僧云。喫粥了。州云洗鉢盂去。師云。趙州只解順水推舟。致令後代兒孫箇箇死在句下。
　　結制上堂。四月十五結盡。十方空無欠闕。豁開店面又重新。只得陪金賣生錢。
　　上堂。結夏已一月。寒山子作麽生。乞無再面語要隨鄕。
　　上堂。山僧受用。與諸人初無兩樣。諸人終日在舍不離途中。山僧終日在途不離家舍。大衆喚作入理深談。也得喚作向上提持。也得各自參取。
　　上堂。叙謝副寺。至道無難。日應萬端。量柴數米。接官送官。是牛牽犁拽把。是馬銜鐵負鞍。一句擧似大衆。入水也要占乾。
　　上堂。九夏豁開天地爐。若凡若聖沒親疎。通紅百煉重添炭。只要男兒是丈夫。
　　上堂。擧。風穴和尚示衆云。若立一塵家國興盛。野老顰蹙。不立一塵家國喪亡。野老安貼。於此明得闍梨無分。全是老僧。於此不明。老僧無分。卽是闍梨。闍梨與老僧。亦能迷却天下人。亦能悟却天下人。要識老僧麽。右邊以手拍一拍。者裏卽是。要識闍梨麽。左邊拍一拍。者裏卽是。頌云。一鏃破三關。乾坤盡開闢。南北東西。十萬程。馬鞭不過長三尺。眞如風穴殺活不同。端的誰收汗馬功。卓拄杖。
    上堂。涅槃煩惱何形段。逆順知他較幾多。頂上豁開千聖眼。何妨臘月看蓮華。
　　除夜小參。僧問。明眼人因甚落井。師云。高處高平。低處低平。乃云。朝匇匇。暮匇匇。自南自北。或西或東。黃鶴樓前百戰。回頭歲盡年窮。窮則變。變則通。掣開金殿鎖。撞動玉樓鐘。便見東隣西舍。交相慶賀。燈籠露柱滿面春風。因甚如此。睡足不知山月上。蹈華方見馬蹄紅。
　　擧。僧問馬大師如何是佛。馬云。卽心卽佛。後來又道。非心非佛。不是心不是佛不是物。師云。天地玄黃宇宙洪荒。日月盈昃。以拄杖劃一劃若不截住念得口滑。幾乎念到新年。靠拄杖下座。
　　正旦上堂。新頒鳳曆下堯庭。山嶽齊呼萬歲聲。拄杖不知見甚麽。也來趁隊賀新正。却道我雖栗栗枳枳梭梭層層。要與儞東拄西拄橫撐竪撐。撐撐拄拄跳出窮坑。五湖煙浪裹。別有好商量。
　　結夏小參。僧問。如何是道。師云。種穀不生荳苗。乃云。食輪轉法輪轉。食輪不轉法輪不轉。眞如今夏旣是缺糧。佛法禪道。盡情束之高閣有底道。是則是。換水養魚。未見尖新頭角。行者認取者僧。
　　擧。世尊外道論議。外道云。我以一切不受爲義。世尊云。儞見受否。外道拂袖便去。至途中乃悟云。當回斬首以謝世尊。頌云。杳杳華源路不通。回頭方見藥鑪空。雪晴海濶千峯時。同上天山十二重。
　　解夏小參。僧問大火西流。涼風入野。正恁麽時如何。師云。天台南岳峨嵋五臺。僧云。便恁麽去時如何。師云。枯木巖前差路多。僧禮拜。乃云。提持箇事。如蒼龍翫珠。不墮於地。不住於空。收放自在呑吐自由。四方但見光閃閃地。只如洞山示衆。兄弟秋初夏末直須向萬里無寸草處去。石霜云。出門便是草。者裏豈容儞眨眼。蚯蚓蝦蟇空自咄咄。
　　擧。僧問風穴。九夏賞勞。請師言薦。穴云。一把香蒭拈未暇。六鐶金錫響遙空。師拈云。風穴好語。惜乎者僧不解更進一步。
　　解制上堂。一結一切結。一解一切解。佛病也解。祖病也解。衆生病也解。病旣解了。無不混融。水入水空藏空。諸人但看絲綸上。莫看蘆華對蓼紅。
　　大行皇帝升遐上堂。十載華夷樂晏然。旌幢忽返。夜摩天斷絃。又得鸞膠續。玉葉騰芳億萬年。
　　謝衡臾監寺及新舊上堂。凍合千林萬木僵。飢荒老鼠齧生薑。祖翁活計無多子。相與扶持折脚鐺。
　　﨟八上堂。棄王宮雪山坐。見什麽便恁麽。旣恁麽是什麽。黃金城郭草離離。天上人間付與誰。
　　璋了居三侍者至上堂。昨日同參來。拄杖子不敢攙匙亂筋。今日衣鉢道舊相訪。拄杖子只得效顰。橫按拄杖分一作二。破二作三。滄海渺渺。泰山巖巖。顧視良久。彭八刺札莫怪空疎。
　　冬至小參。僧問。一物不將來時如何。師云。羅公照鏡。僧云。莫便是和尚爲人處麽。師云。狗銜赦書。乃云。寥落叢林拄杖子。全無巴鼻。空疎活計。法堂前葉。滿空階。逗到年盡歲窮轉覺。寸長尺短。古人誰道。有今朝我亦不知當日事。有底聞與麽道。只道山僧刀刮水洗三十年前。也曾被老鼠咬破七條。
　　擧。僧問馬大師。離四句絕百非。請師直指西來意。祖云。我不與汝說得。問取智藏。藏云。何不問取和尚。僧云。教來問藏。藏云。我今日頭痛。問取海兄。海云。我到者裏却不會。僧回擧似馬祖。祖云。藏頭白海頭黑。師云。者僧雖是獃漢。馬祖父子。非但和贓納款。便是隱寄。亦被他勘將出來。山僧不曾瓜田納履。大衆各自歸堂。
　　上堂。一氣自循環。萬化無終始。拄杖夜抽條。華開世界起。卓拄杖。老胡打失當門齒。
　　除夜小參。去去實不去。來來實不來。去來無朕跡。今古兩悠哉。所以道。過去心不可得。未來心不可得。道聲未絕。忽然一隊驅儺突在面前。朱衣畫袴鬼面神頭。千般萬樣。一齊送將。出來直是活鱍鱍地。山僧咬定牙關。看來看去。也不覺呵呵大笑。因甚如此。將謂黃連甜似蜜。誰知蜜苦似黃連。
　　擧。張拙秀才問長沙和尚。百千諸佛但聞其名。未審居何國土。沙云。黃鶴棲崔顥題後。秀才曾題麽。拙云。不曾題。沙云。無事題取一篇頌云。萬里中原暗板圖。中興事業。隱樵漁。金鷄一拍扶桑曉。喚得英雄出草廬二月旦上堂。寧與狐謀裘。難與羊謀差。暗裹抽橫骨。明中坐舌頭。卓拄杖。魯人不重東家丘。
　　元宵上堂謝簡聞直三侍者至。國師三喚。復三應。燈火燒空。月滿城千簇。畫樓歌管裹。與君携手御街行。佛涅槃。引手捫胸云。眞如手摩胸。却與瞿曇別。當初只道得黃金。今日看來是生鐵。戶破家殘百醜千拙。一回飮水一回咽。
　　謝護國象外和尚至上堂。眞如平昔要打鼓。三峯一味。隨嘍搜。些子心肝五臟。被其抖擻都盡。我也明明自知。只是不能管得。今日旣蒙尊訪。撾鼓陞堂。又是一番話墮。且無兩箇舌頭。良久擊拂子。巖頭撐渡。雪峯輥毬。
　　浴佛上堂。湔拂泥猪疥狗身。洋銅百灌恨方伸。眞如不惜。湯添沸要輟餘薪待後人。
　　結制小參。欲去不去被去礙。欲住不住被住礙。元上座一條拄杖。尋常硬如生鐵。今日四棱蹋地和身放倒。也要諸人知道。藏身處沒蹤迹。沒蹤迹處不藏身。江山晝永殿閣涼高。綠陰未轉庭槐。清風先起蘋末。擊拂子猛虎起屍。猫兒歃血。
　　擧。僧問古德。如何是道。德云墻外底。僧云。不問者箇道。德云。問甚麽道。僧云大道。德云大道透長安。師云。惺惺賣與靈利。懵懂賣與瞌睡。等是恁麽時節。諸人且作麽生。
　　滿散。壽崇節上堂。妙德相莊嚴。河沙福所聚。示現種種形。誕此摩耶體。譬如天樹王。高廣世無比。一華坐一佛。三世一時攝。佛母陀羅尼功德不思議。福我大寶曆永作世依怙。
　　乾會節上堂。九天閭闔貫流虹。曆應咸淳馭六龍。寶運更開三萬劫。須彌頂上一聲鐘。
　　消災會焚駱駝。佛以一音演說法。人天隨類各得解。汝旣身行異類中。要拔衆生處處著。點破五濁如幻事。不斷煩惱證實相。以火打一圓相。劫火海底常熾然。風鼓須彌自相擊。

佛光國師語錄卷第二。

　　佛光圓滿常照國師台州眞如禪寺語錄（二）。

　　拈古。
　　南泉示衆。昨夜文殊普賢。起佛見法見。各與二十拄杖。貶向二鐵圍山。趙州出衆云。和尚棒。教誰喫。泉云。王老師有甚過。州禮拜。泉歸方丈。
　　南泉抱贓判牘。不能塞斷人口。趙州以訐爲直。爭奈也曾呻汁。如今還有蓋覆底麽（良久）。若教頻下淚滄海也須枯。
　　潙山問仰山。妙淨明心。汝作麽生會。仰云。山河大地日月星辰。潙云。汝只得其事。仰云。和尚適來問甚麽。潙云。妙淨明心。仰云。喚作事得麽。潙云。如是如是。
　　投子道底。
　　石樓因僧問。未識本來性。乞師方便指。樓云。石樓無耳朶。僧云。某甲自知非。樓云。老僧還有過。僧云。和尚過在甚麽處。樓云。過在汝非處。僧禮拜。樓便打。
　　有棒不打者漢。也孤負平生。
　　本生一日拈拄杖示衆。我若拈起。儞便向未拈時作道理。我若不拈起。儞便向拈起時作主宰。且道山僧爲人在甚麽處。時有僧出云。不敢妄生節目。生云。也知闍梨不分外。僧云。低低處平之有餘。高高處觀之不足。生云。節目上更加節目。僧無語。生云。掩鼻偸香。空招罪犯。
　　以指喩指之非指。不若。以非指。喩指之非指也。以馬喩馬之非馬。不若。以非馬。喩馬之非馬也。喝一喝。
　　潙山見仰山從方丈外過。以兩手握拳相交示之。仰山便作女人拜。
　　仰山拜處若更放深。潙山兩箇拳頭。向甚處安著。
　　天仙僧因來參。才展坐具。仙云。不用通時暄。還我文彩未彰時道理來。僧云。有口啞却。卽閑苦死覓箇臘月扇子。作甚麽。仙拈棒作打勢。僧把住云。還我未拈時道理。來。仙云。隨我者隨之南北。不隨我者死住東西。僧云。隨與不隨。卽且從。請師拈出東西南北來。仙便打。
　　天仙要得飽盡這僧肚腸。者僧要得空盡天仙倉庫。當初只道喜相逢。到底翻成怨離別。喝一喝。
　　潙山一日看雨。僧云好雨。潙云甚處是好處。僧無語潙却云大好雨。僧云什麽處是好處。潙指雨示之。僧又無語。潙云何得大智而默。
　　等是看雨。有一人身上不濕。且道。是那一人身上不濕。或云。者僧身上不濕。衲子難謾。
　　天仙因僧參。擬作禮。仙云。者野狐見箇什麽便禮拜。僧云。者老和尚。見箇甚麽便恁麽道。仙云。苦哉苦哉。天仙失前忘後。僧云。要且得時終不補失。仙云。爭不如此。僧云誰甘。仙大笑云。遠之遠矣。僧以目回顧。便出。
　　天仙有照物手。這僧有透清眼。若人辨得。也是赤土塗牛嬭。
　　玄沙云。不見一法是大過患。且道。不見什麽法。鏡清指露柱云。莫是不見者箇法麽。沙云。浙中清水白米從汝喫。佛法未夢見在。
　　是則是。樂則同懽。不知罄盡家活。
　　潙山坐次。仰山與香嚴侍立。潙云。如今總與麽者少。不與麽者多。嚴從東過西。仰從西過東。潙云。這則因緣三十年後。擲地金聲。仰云。須是和尚提唱始得。嚴云。卽今亦不少。潙云合取狗口。
　　潙山養子。恩威竝行。只是二子。向背有異。且道。諸訛在甚麽處。喝一喝。
　　張拙秀才。因禪月大師指參石霜。霜問秀才何姓。張云名拙。霜云覓巧尚不可得。拙自何來。公忽有省。乃呈偈曰。光明寂照遍河沙。凡聖含靈共我家。一念不生全體現。六根纔動被雲遮。斷除煩惱重增病。趣向眞如亦是邪。隨順世緣無罣礙。涅槃生死等空花。
　　須彌繫藕絲。
　　奯上座。到德山。山見便下禪床作抽坐具勢。奯云。者箇且置。忽遇心境一如底人來。向伊道什麽。卽不被諸方檢責。山云。猶較昔日三步在。別作箇主人翁來。奯便喝。山不語。奯云。塞却這老野狐咽喉。後有僧。擧似潙山。山云。奯公雖得便宜。爭奈掩耳偸鈴。
　　潙山恁麽道地在。殊不知德山被奯公靠倒。還有與奯公雪屈底麽。喝一喝。
　　米胡因僧問。自古上賢還達眞理。也無。胡云達。僧云。只如眞理作麽生達。胡云。霍光賣假銀城與單于。契書是什麽人做。僧云。某甲直得。杜口無言。胡云。平地教人作保會麽。誰知歌舞地。元是戰爭基。
　　棗樹因僧辭。乃云。若到諸方有人。問儞老僧此間法道。作麽生祗對。僧云。待他問卽道。樹云。何處有無口底佛。僧云。祗者也還難。竪起拂子云。還見麽。僧云。何處有無眼底佛。樹云。只者也還難。僧遶禪床一匝。而出。樹云。善能祗對。僧便喝。樹云。老僧不識子。僧云。要識作麽。樹敲床三下。
　　棗樹與者僧。也行得七五步。中間一兩步出於乾坤之外見麽。葉零零兮秋暮半凋。草青青兮春暖齊發
　　奯山坐次。仰山侍立。潙云。寂子近日宗門中令嗣作麽生。仰云。大有人疑著此事。潙云。寂子又作麽生。仰云。某只管困來合眼。健卽坐禪。所以未曾說著。潙山云。到者田地也難得。仰云。據某見處。著此一語也不得。潙云。爲一人也不得。仰云。自古聖賢盡皆如是。潙山云。大有人笑汝與麽祗對。仰云。解笑某者是某同參。潙云。出頭什麽。仰遶禪床一匝。潙云。裂破古今。
　　仰山前頭較些子。後頭又却深深。埋在荒草堆頭潙山盡力牽得。出來已是去死。十分還知今日被仰山連累處麽。摘楊花摘楊花。
　　藥山有僧到。山問甚處來。僧云南泉。山云三十年後作一頭水牯牛去。僧云雖在被中。不曾上他食堂。山云。儞口吸西北風。僧云。和尚莫錯。自有把筋人在。
　　者僧向者裏借路經過。藥山在邦邊。覩物收稅。雖是千載一遇。只是土曠人稀。
　　仰山問東寺。借一路。過那邊得麽。寺云。大凡沙門不可只一路。也別更有麽。仰山良久。東寺却問仰山。借一路過那邊得麽。山云。大凡沙門不可只一路也別更有麽。東寺云。只有此。山云。大唐天子決定姓金。
　　一人歸了去不得。一人去了歸不得。何故。牧羊河畔女。貞花倚馬橋邊望夫石。
　　仰山問中邑。如何得見性去。邑云。譬如一室其有六窓。內有一獼猴。外有一獼猴。從東邊喚猩猩。獼猴卽應。六窓俱喚俱應。仰山禮拜起云。適蒙譬喩。無不了知。只如內獼猴瞌睡。外獼猴欲見時如何。邑下禪床執山手作舞云。猩猩與汝相見了也。
　　中邑將謂。仰山可謾。被他一靠便見。尾巴俱露。
　　本生因僧從太原來。生云。近離那邊風景如何。僧云與此間不別。生云。且道此間風景如何。僧云。和尚與某甲不同。生云。蹈破草鞋。當爲何事。僧無語。生云。卽古卽今出箇問處也難。乃至老僧亦出不得。
　　本生被這僧一坐。天地黯黑。
　　潙山僧問。如何是道。潙云。無心是道。僧云不會。潙云。會取不會底。僧云。如何是不會底。潙云。只是儞不是別人。
　　擔糞栽茄子。須是潙山始得。
　　性空因丁行者來才見。便打一棒云。瞎却汝本來眼也。丁云非但今日。古人亦行此令。空云。誰向汝道古今。丁拂袖而出。空云。青天白日有迷路人。丁云。莫要指示麽。空便打。丁云莫瞎却人眼好。空云。瞎却俗人眼。有甚過。
　　丁行者只要坐斷性空舌頭。要見性空長處。直是天地懸殊。
　　白水示衆。眼裏著沙不得。耳裏著水不得。僧問。如何是眼裏著沙不得。仁云。應眞無比。僧云。如何是耳裏著水不得。仁云。白淨無垢。
　　綿綿密密頭正尾正。只是坐在閨閤裹。雖然易分雪裹粉難辯墨中煤。
　　浮石上堂。山僧開箇卜鋪。能斷人貧富生死。僧便問離却生死貧富。不落五行。請師直指。石云。金木水火土。
　　浮石命若懸絲。
　　三平一日問侍者。姓甚麽。者云與和尚同姓。平云我姓甚麽。侍者云。問頭何在。平云幾時曾問儞。者云姓者誰。平云。念汝初機。放汝三十棒。
　　若是今日寧可閑却僧堂。何故石牛攔古路。一馬沒雙駒。
　　丹霞見龐居士。門前見居士女靈照洗菜。霞云。居士在麽。女放下籃子。歛手而立。霞又問居士在不。女提籃便行。霞便回。居士從外歸。女子擧前話。士云。丹霞在麽。女云去也。士云。赤土塗牛嬭。
　　只知以毒攻毒。不知骨肉分離。
　　天仙因披雲到。才入方丈。仙便問。未見東越老人時作麽生爲物。雲云。只見雲生碧嶂。焉知月落寒潭。仙云。只恁麽也難得。雲云。莫是未見時麽。仙便喝。雲展兩手。仙云錯怪人者。有甚麽限。雲掩耳便出。仙云。死却這漢平生也。
　　天仙非中有是。披雲是中有非。各與二十棒。何故。中人以下不可以語上也。
　　米胡問僧。近離甚處。僧云藥山。米云。藥山老子近日如何。僧云。大似一片頑石相似。米云。得恁麽鄭重。僧云。無儞提掇處。米云。非但藥山。米胡亦恁麽。僧近前。顧視而立。米云看看。頑石動也。
　　這僧恁麽特達。不是米胡。減他藥山多少光彩。
　　潙山一日見野火。乃問道吾。還見火麽。吾云見。潙云從何處起。吾云除却經行坐臥。請師別道。潙便休去。
　　可惜潙山無末後句。欲爲他代一語。又恐潙山不甘。放過又恐孤負道吾。必竟如何。赤脚下桐城。
　　石樓因元康來。樓才見便收足坐。康云得恁麽威儀周足。樓云汝適來。見箇甚麽。康云。無端被人領過。樓云是恁麽始爲眞見。康云。苦哉賺却幾人來。樓便起身。康云。見卽見矣。動卽不動。樓云盡力道不出定也。康拊掌三下。僧擧似南泉。泉云。天下人斷者公案不得。若斷得與他同參。
　　石樓末後道箇盡力道不出定也。可惜前功俱費。元康拊掌三下。乞兒見小利。各與三十棒。却是南泉代喫。何故。爲他結款不了。累及山僧。有屈也無叫處。
　　金峯示衆。我若擧來又恐遭人脣吻。若不擧又恐遭人怪笑。於其中間如何卽是。時有僧出。金峯便歸方丈。別有僧請益云。和尚因甚麽不答者僧話。峯云。大似失錢遭罪。
    著衫裹帽還他三代相門。
　　丹霞問龐居士。昨日相見何似今日。士云。如法擧昨日事來。與儞著箇宗眼。霞云。只如宗眼還著得龐公麽。士云。我在儞眼裏。霞云。某甲眼窄。何處安身。士云。是眼何窄。是身何安。霞無語。士云。更道取一句。便得此語圓也。霞亦無語。士休去。
　　不是丹霞兩默。龐公爭得露出葛藤樁子。
　　天仙因僧來參。才展坐具。仙云者裏會得。早是孤負平生也。僧云不向者裏會得。又作麽生。仙云。不向者裏會又向甚處會便打。
　　膠柱調絃則故是。若要塞斷者僧口驢年。
　　潙山因僧問。從上諸聖直至如今。和尚意旨如何。潙云。目前是甚麽。僧云莫只者便是麽。潙云阿那箇。僧云適來祗對底。潙云。儞擬那箇去莫生事。
　　鉤錐不及處。甚處見潙山。喝一喝。
　　潙山僧問。如何是百丈眞。潙下禪床叉手。又問如何是和尚眞。潙上禪床坐。
　　懷州牛喫禾。益州馬腹脹。
　　大川因江陵僧到。川云幾時發足。僧提起坐具。川云特謝遠來。僧遶禪床一匝便出。川云若不恁麽焉知眼目端的。僧拊掌云。苦殺人洎合錯斷諸方。川云甚得禪宗道理。後有僧擧似丹霞。霞云大川法道卽得。我這裏卽不然。僧云和尚此間作麽生。霞云猶較大川三步在僧禮拜。霞云錯斷諸方者多。
　　丹霞徒有此語。要且不識大川。喝。
　　潙山在方丈內臥。仰山入來。潙乃轉回向裹臥。仰云。某是和尚弟子不用形跡。潙作起勢。仰便出去。潙召云寂子。仰乃回來。云聽老僧說箇夢。仰低頭作聽勢。潙云爲我原看。仰取一盆水一條手巾來。潙洗面了才坐。香嚴入來。潙云。我適來與寂子作一上神通。不同小小。嚴云。某在下面了了得知。潙云。子試道看。嚴乃點一椀茶來。潙嘆云。二子神通過於鶖子。
　　洗了面喫了茶將謂。者老漢醒了。不知寐語轉多。仰山香嚴到底惺惺到底。被他牽在迷魂寨裹。雖然今日有茶也著得一碗。
　　仰山參東寺。寺云已相見了也不用上來。仰云恁相見莫不當麽。寺便歸方丈閉却門仰山。擧似潙山。潙云寂子是甚心行。仰云。若不恁麽爭識得伊。
　　東寺險何似潙山險。
　　丹霞見龐居士。士在面前立少時便出。霞不顧。士却入來。與霞相對坐。霞却向士前。立少時便歸方丈。士云。儞入我出。未有事在。霞云。老老大大。出出入入。有甚了期。士云。略無些子慈悲。霞云。引得者老翁。到者田地。士云。把什麽引。霞乃把住。拈却幞頭云。恰似箇師僧。士却將幞頭在霞頭上云。一似箇俗人。霞應諾諾。士云。猶有昔日氣息在。霞抛下幞頭云。一似箇烏紗巾。士應諾諾。霞云。昔日氣息爭得忘。士彈指云。動天動地。
　　丹霞是一代龍門。向分毫上取利。不是龐公幾乎失却幞頭。
　　貞溪有僧來參。溪竪起拂子云。貞溪老漢還具眼麽。僧云。某甲不敢見人過。溪云。老僧死在闍梨手裏。僧以手指胸便出。溪云。闍梨見先師來。至晚溪請喫茶。僧拈起盞云。者箇是諸佛出世邊事。作麽生是未出世邊事。溪以手撥却盞云。到闍梨死在老僧手裏。僧云五里牌在郭門外。溪云。無故惑亂師僧。僧便起謝茶。溪云。特謝相訪。
　　貞溪與者僧。皆是曾經霜雪之人。猩猩飮酒無奈。忍俊不禁未免。一時喪身失命。咄。幽州猶自可。最苦是新羅。

　　天童首座秉拂。

　　除夜秉拂。僧問云。孟甞門下鷄鳴出關如何。師云。汝非過關客。進云。法堂新創。還有新底佛法也無。師云。梁方柱圓。進云記得昔日僧問嵩山和尚。如何是大修行底人。擔枷帶鎖。此意如何。師云青天無電影。進云如何是作業底人。修禪入定。此意又作麽生。師云。不居空室。進云。山復云。儞問我善。善不從惡。問我惡。惡不從善。意旨如何。師云牛皮鞔露柱。進云者僧悟去又作麽生。師云錯。進云今日問和尚。如何是大修行底人。師云獼猴入漆甕。進云如何是大作業底人。師云非汝境界。進云兩頭俱坐斷一劍倚天寒。師云隔靴抓痒。進云幾年抱負荆山玉。今日方才逢賞音。師云果是錯承當。
　　師乃云。一冬與兄弟火爐頭邊眉毛厮結。鼻孔厮拄。大都家法森嚴。一語不敢亂發。新正改旦滿頭青灰。似覺抖擻不落只得引諸人宿鷺亭外東行西行也。要知東家籬落西家雞犬。風光高下接平田。暖日發生春草綠。顧視左右大衆還會麽。太白峯頭大有雪在。復頌雲門乾屎橛公案乃云。劈腹剜心。千古無對。師子咬人。韓獹逐塊。
　　結夏秉拂師索話云。古佛場開。斬新號令。當軒布鼓。阿誰解擊。僧出問云。山前麥熟多時了。一一當機爲擧揚。正恁麽時請師提唱。師云月子彎彎照幾州。進云。護生須是殺。殺盡始安居。會得箇中意。鐵船水上浮。如何是護生須是殺。師云五采畫牛頭。進云。如何是殺盡始安居。師云。牛頭向北。馬頭南。進云。如何是箇中意。師云。大地載不記。進云。如何是鐵船水上浮。師云。大石波斯看不破。進云。九旬禁足魚游網。物外安身鳥入籠。生殺盡時蠶作繭。如何透得這三種。應菴意作麽生。師云。三十三天輥氣毬。僧禮拜。
　　師乃云。機奪機智遺智。雙放復雙收。雙全復雙破。大衆還會麽。萬松關到翠鎖亭前。妙高臺到太白峯頂。坦坦蕩蕩。岧岧嶢嶢。頭頭是生殺之機。處處斷佛祖之路。圓覺伽藍。十風五雨。平等性智。水流花開。所以道。峯巒峭峙鶴不停機。靈木岧然鳳無依倚。止不止擬不擬。籬邊燕雀空呢喃。大鵬一展九萬里。堪笑西來碧眼胡。被人打落當門齒。
　　復擧佛是西天老比丘公案。乃頌云。佛是西天老比丘。畢竟眞金不博鍮。莫放是非輕入耳。從前知己反爲讐。
　　冬至秉拂。師云。天童門下古佛堂前。有銅壼箭。令誰敢正眼覷著。迦葉三昧固非阿難所知。旣曰平分半座。不可外此別立條章。只得就其中間點出子午卯酉。還會麽。若也不會重新點出。大衆一年有十二月。一日有十二時。一明一暗。一敲一唱。從朝至暮。從暮至朝。盡情攤向諸人。別無佛法道理。只要諸人知道。今年冬至。定是十一月二十九。申末未初。夜減三刻。晝添九釐。陰極陽生。循環不住。便見無今無古。無去無來。無斷無續。無缺無餘。所以道一切過去。劫安置未來今。未來見在劫安置過去世。玄機迅速。箭影回旋斗轉。星移不容眨眼。忽有箇久參之士。出來道。儞是東山下兒孫。豈不知瓜田不納履。李下不整冠。良久云。若教頻下淚。滄海也須乾。
　　鎖口訣。
　　諸佛妙門。列祖的旨。繼繼繩繩。貴在密契。尺圍鑰合。綱紐沈細。綿密無縫。隱括幽祕。遠兮非遙。近兮非邇。措無所遺。擧無不備。橫亙十方。竪窮三際。理外無事。事外無理。具一切相。含一切義。啓無所開。闔無所閉。出無所從。入無所詣。二兮非一。一兮非二。用則雙用。置則雙置。隨處卽宗。如身影爾。世尊拈花。達磨分髓。曹溪。南嶽。百丈。臨濟。楊岐。白雲。圜悟。妙喜。洎至應菴。五十一世。或開或遮。或權或體。或逆或順。或淨或穢。或明或暗。或行異類。激揚鏗鏘。波流嶽逝。如師子筋。如象王鼻。如天鼓聲。如鴆鳥尾。百千機緣河沙妙偈。出沒卷舒。三昧游戲。深慈痛悲。布無緣施。絕見絕聞。絕情絕謂。曰放曰收。控惡馬轡。曰錯曰綜。奪魔王幟。箭擲空鳴。風行塵起。龍蛇天淵。迷悟金屎。不入此宗。徒勞擬議。

　　禮祖塔。

　　禮心鏡禪師塔。
　　呪聲一出鬼神愁。甘露縵山百毒收。小白嶺分南北路。至今蛇咬石饅頭。
　　禮宏智禪師塔。
　　浮圖三遶月明中。五葉重芳憶遠公。古殿百年今又冷。鳳栖無復到梧桐。
　　禮應菴師祖塔。
　　誤入桃源深處路。灼然流水隔天涯。一聲雞唱千年後。老却劉郎幾度花。
　　禮密菴師祖塔。
　　謾說沙盆重似山。不施三拜也應難。黃金不鑄黃金像。松竹相爭夜夜寒。
　　禮石門進禪師塔
　　一十九人齊悟道。不將名字上傳燈。我來聊爾伸三拜。要救乾溪喫𨈀僧
　　禮石橋。
　　陣陣炊煙晝作團。似聞鐘鼓出雲關。眞如不展羅齋鉢。尊者家貧見客難。
　　
    往來偈頌。

　　壽物初師兄。
　　空山無人月入樓。耿然東望鄮嶺頭。不知此夕是何夕。白玉菡萏吹高秋。九龍蜿蜒不敢傍。釋梵天邊花雨響。年年此日苦炎熱。長與塵寰作清冷。
　　寄象潭和尚。
　　絲毫落地盡情翻要得渾崙直是難。水遠山長太孤絕。幾回同往不同還。
　　君方背負須彌至。我入針鋒影裹藏。消息盡時重會面。一條古路沒人行。
　　寄石林和尚。
　　歲晚天寒信不通。上方應念白雲窮。柴頭米粒重敲點。細雨斜風滿淅東。
　　寄龍石。
　　方木從來不逗圓。幾回相拶下黃泉。回頭拽斷來時路。塞北安南正悄然。
　　寄在菴。
　　開口明明是禍門。相逢彼此避無因。三千條令從頭擧。今古希逢不犯人。
　　海中夜泊懷仲擧師兄。
　　破頭船子打頭風。咫尺仙凡信不通。偸眼幾回著五兩。夜潮誰在海門東。
　　送橫川主鴈山靈巖。
　　百戰金吾出鳳城。不論減竈與添兵。天高蕩月涼如水。誰聽虛弓落鴈聲。
　　天巖法師寄示大禮禱晴疏。
　　柴門剝啄送嘉音。驚失山中補襪針。半幅御爐煙上禮。三冬黃葉地爐心。
　　送恩絕崖。
　　雖然吐得蔗頭甜。畢竟難收醬裹鹽。話到青燈滄海角。不堪回首百城南。
　　送章竺卿。
　　機先一探便抽兵。彼彼難揩古劍腥。吳楚盡頭回首望。滹沱風急正流氷。
　　一語當頭略不分。便將拄杖靠松根。山深自是多狼虎。未到黃昏著閉門。
　　曲江夜話。
　　大家相聚喫莖虀。不敢堂堂路拾遺。針脚放開毫髮許。水天空闊鴈聲微。
　　湖上諸菴闔辭勸晦巖法師再主南湖。
    教眼通身會者難。雲生華頂萬尋寒。渾崙不用重華擘。擲入鄞江普請看。
　　塵塵刹刹布全威。華雨堂前宿將旗。刁斗只聞空劫外。灼然誰敢犯重圍。
　　悼淨慈斷橋和尚
　　去年一語不相當。幾度思量再絕江。忽報藕絲牽玉象。烏藤摩埓又深藏。
　　祖父田園實可憐。不知契券落誰邊。斷橋流水無人到。松竹凄涼又一年。
　　寄東皋友山。
　　莫去朝來送復迎。齋魚粥鼓一般鳴。三千里外垂鉤意。端的何人別重輕。
　　題虛谷菴居。
　　門外波濤正渺茫。斷橋無路與人行。趙州曾到不曾到。一笛斜陽釣艇橫。
　　與一關葛藤。
　　逆順門頭拶不開。忽然平地起風雷。德雲不下妙高頂。慈氏宮中沒善財。
　　牙關咬定沒來由。打到南州與北州。一錯證龜成鼈去。衲僧無處雪寃讐。
　　寄象外。
　　衲僧門下論知己。熱血相噴不露齒。好花不肯當面貼。各抱不平憤憤地。幾回欲道道不及。片板各自擔到底。浙東山浙西水。與君借路略經過。也是波斯入鬧巿。
　　寄少野主等慈席。
　　棒頭翻覆雨傾盆。雙放雙收用不停。報化佛頭重按斷。寒潮不敢下滄溟。
　　與雲溪夜話有作。
　　揣剝家私徹骨貧。一絲一線不相存。通玄峯頂無人到。雨滴巖花襯冷雲。
　　送東溟。
　　祖師門下絕名模。無蟻難穿九曲珠。一蹴瞎驢玄路絕。鷓鴣啼在百花園。
　　慈雲諸公作頌美玉儿物初和尚作塗之功亦隨喜二偈。
　　大海滔滔沒反回。濤山浪屋雪崔嵬。一鍬翻轉魚龍窟。香積不從天外來。
　　鐵鞭高擧趁耕牛。栗棘花開佛也愁。別甑炊香只者是。鉢盂無底更風流。
　　送仁練溪國清後板。
　　天台南石橋北。三脚驢子弄蹄行。未擧已是舌頭頽。差之毫釐失千里。薦不薦兮落第二。大町霜飆天宇空。孤鴻縹渺從何起。不用那邊重斫額。勾頭有路滄溟窄。坐斷當頭付飽參。南泉座上有黃檗。
　　寄南山維那平田。
　　興化打克賓。克賓嗣興化。不知蜜苦似黃連。盡道一牛還一馬。平田豈甘同受屈。倒却紅旗入他社。纔見他家令欲行。一錘兩當便擒下。直要堂頭老古錐。眼瞎耳聾竝口啞。更在再三針剳看。只恐啞聾元是詐。阿呵呵。阿魏無眞。水銀無假。浩浩叢林。如海寬。作麽爲君提此話。
　　竹寄古田軒扁。
　　南陽一擊憩窮塗。客思難將上畫圖。莫怪不除當路筍。要君來此立須臾。
　　與象岑夜話天平兩錯。
　　尺短終難比寸長。年深法出轉姦生。饒君收得當時款。我要重還赦後臟。
　　謝玉几本末翁諸友相訪。
　　放君不合到巖栖。蕩盡生涯只噬臍。有箇舀溪長柄杓。也隨明月落前溪。
　　送瑞侍者。
　　自笑塵懸折脚床。又憐黃髮映斜陽。山頭老漢如相問。莫說蒲鞋有短長。
　　送昌兄行脚。
　　因君別我下松菴。不覺回頭滿面慚。去去却煩輕蓋覆。免令江海罵同參。
　　酬月維那。
　　遠臨寒谷媿深知。紅葉聲中蹈落暉。莫怪家風苦岑寂。十年松下掩重扉。
　　次足翁見招韻。
　　青山斷處露雲凹。幾把家私入細敲。一夜北風雪沒屋。主人太殺不相饒。
　　西天路滑人稀到。最苦難禁劈面風。不敢機先謾擎展。白雲可是手頭窮。
　　寄無文和尚。
　　歲晚天寒黃葉飛。飯籮無糝已多時。臨風幾度空惆悵。只憶江西馬簸箕。
　　裔姪行脚。
　　出門荆棘已參天。不解騰身擧步前。放汝別參知識路。快須洒落打行纒。
　　送小師一鏡行脚。
　　老矣叢林沒所成。聲前慚應本師名。行行牢記吾深囑。三百年前有古靈。
　　天童琛五戒求頌。
　　嶺南消息又萠芽。米爲經篩飯沒沙。別有暗香遮不得。團團明月轉菱花。
　　送履姪見思溪石林和尚。
　　抛出燈前佛卽心。十虛無地可容針。草鞋若也欺行色。未失青苫見石林。
　　龜蛇石。
　　一石坡陀兩種紋。確然同隊不同群。通身是汝通身我。含毒那知左顧恩。
　　天菴。
　　日月兩輪爲戶牖。衲僧活計未蕭條。不知三十三重外。爛却春風幾許茅。
　　佛成道。
　　三更犬吠月沈時。酒冷茶寒彼此知。一笑面皮黃似我。令人特地又相疑。
　　象潭見寄。
　　湖山碧湖水碧。山靈水靈人共識。高禪著屋居其中。精金不待增黃色。思彼妙喜洋嶼菴。從來的的家法嚴。一夏打發十三箇。往往諸方爲美談。古之視今今視昔。羅菴眼睛如漆黑。大都黨理不黨親。一路生機近不得。妙中妙玄中玄。攬之不及鑚愈堅。殷勤欲語東風前。意輪未動牙頰寒。
　　觀競渡。
　　迅雷轟破水晶宮。縹緲寒蚊上碧空。一一眼睛方定動。錦標已在畫橋東。
　　雪佛。
　　一華擎出一如來。六出團團笑臉開。識得髑髏元是水。摩耶宮裹不投胎。
　　食蒲萄。
　　一夜滂澎雨未乾。珠回玉轉影團團。若知開口非于舌。不在秋風架下看。
　　桂花數珠。
　　金粟全提向上機。秋風影裹走摩尼。就中一線無人見。老兎推輪又過西。
　　送廣南因上座。
　　祖師門下實堪悲。千古雲埋少室衣。此去風幡堂上去。可憐無語寄闍梨。
　　筆工。
　　三寸圓齊藏甲兵。光芒直與日爭明。折衝只在毫端許。何必防胡萬里城。
　　送正姪行脚。
　　荷擔此一著。須還筋力漢。直向空劫前。一刀成兩段。椎殺老瞿曇。翻轉魔王面。抛下當頭熱鐵輪。塵塵刹刹風雷轉。旣明如是復如是。白雲更有無絲線。靠倒諸方。歸去來莫教觸發流星箭。
　　送友人還廣。
　　相逢眼上各安眉。水遠山長彼此知。閑憶趙州曾落節。臺山路上勘婆歸。
　　瓦塔。
　　要了耽源未了緣。不曾引玉亂抛磚。湘南潭北無人到。落在清溪淺水邊。
　　亭山廟接待。
　　堂前作舞呵呵笑。餿飯知他欲餧誰。窮鬼又來爭漆桶。看看鐘鼓送殘暉。
　　送秋澗歸西州。
　　五載相從伴寂寥。相携無奈路迢迢。月明後夜重回首。又隔錢塘幾信潮。
　　送友歸建寧。
　　通身捱得示條條。背負乾薪被火燒。更借一機看豹變。秋風又上洛陽橋。
　　送僧承天見退耕。
　　入戶將何辨主賓。先看握土定千鈞。絲毫有路休登陟。須信雙峨不立塵。
　　天童侍者。
　　堪笑耽源著賊時。南陽忒殺棒頭危。爭知碧沼青松外。別放寒鷗下釣磯。
　　送隱監寺。
　　楊岐門外滑如苔。奪食驅耕與麽來。四七二三無路入海山煙雨漲蓬萊。
　　大士開光明。
　　撞牆磕壁證圓通。五蘊山頭鼓黑風。翻轉面皮開笑眼。不知眉底髑髏空。
　　悼穎侍者。
　　茅生舌上醭生脣。呼喚聲中懶出門。抛下髑髏師子吼。南陽一路少行人。
　　碧海。
　　蕩蕩天開水鏡空。三千里外見魚龍。竿頭絲線不相到。夜夜波心月似弓。
　　夢窓莊知客。
　　層簷關隔鎖深幽。透出虛明六不收。風暖化爲蝴蝶去。雙雙戲撲睡獼猴。
　　菴中與老母守歲。
　　燈前殘﨟苦無多。相對無言意若何。一錯路頭𡷨峽遠。三生煙冷舊磐陀。
　　風攪長林雪滿床。寒藤無葉倚空桑。誰知戶破家殘處。添得黃梁客夢長。
　　東山消息久茫茫。累汝懷耽又一場。樹樹老松寒照雪。钁頭無口孰添鋼。
　　送古田住吉州祥府。
　　廬陵米價又翻新。令肅氷霜斷要津。犬吠青原白家路。月明也有醉歸人。
　　送伏虎巖住石霜。
　　出門便是草萋萋。雨洗千年折鏃泥。貶眼只論功蓋代。何人猶聽五更雞。
　　鑷人小徐生求。
　　嘉汝從師藝亦精。牽蘿伐我雪鬅鬠。他年若遇青雲客。莫道曾逢垢面僧。
　　兵後徐待詔求。
　　世事興亡海上漚。馬嘶荒草夕陽秋。一聲彈鑷空三際。留得青山對白頭。
　　分水嶺接待。
　　建了精藍捺海塗。寫成一幅似眞如。要施摩詰搏香手。不爲看山展畫圖。
　　戒犬。
　　汝自耽耽擁砌莎。任從客賊自經過。門前不用頻頻吠。將謂山僧有幾多。
　　漁樵耕牧。
　　波濤險處見鰲身。三寸鉤頭百萬鈞。霹靂一聲天外去。盲龜猶自隔重津。
　　末上還他腕力麁。一肩擔荷更無餘。黃梅七百閑枝葉。依舊清風屬老盧。
　　祖師心印鐵牛機。覆雨翻雲正此時。喜得衆生已成佛。黃金殿上脫簑衣。
　　黃犢村村睡煖煙。風光高下接平原。桑麻晝永孤桐噎。誰在白雲青嶂邊。
　　水簾谷。
　　洞門晝夜不曾關。千尺琉璃到地寒。中有谷神呼得應。不將面目與人看。
　　天衣舊居。
　　茅屋三間一釣船。是師當日舊生緣。烹金爐鞴無今古。莫看秋風雁字邊。
　　栽松。
　　一寸青青一屈伸。只圖钁下起龍鱗。白頭入草渾相似。不是周家借宿人。
　　題巾峯。
　　雨後閑登塔院秋。下看危磴白雲浮。海門月出舒長嘯。十萬人家盡擧頭。
　　日者求月斧號。
　　不待寸鐵快如風。逈出陰陽造化功。信手一揮天地闊。廣寒宮殿百千重。
　　梅莊。
　　一回爛熟便登場。錯落黃金透核香。彈破老龐牙頰後。至今行旅不賚糧。
　　鑄鐘。
　　百鍊不相干。騰身烈焰前。騎聲蓋色漢喪却髑髏邊。
　　傀儡。
　　拍拍歌兮拍拍吹。鑼聲鼓韻不停搥。寸絲牽著和棚動。一笑千金付與誰。
　　讀松源語。
　　一句無前後。千差水逆流。機先打獨脫。處處錯安頭。
　　月居。
　　通身都是廣寒宮。寂寞樓臺閉幾重。兎子夜挨門扇動。可憐漏泄我家風。
　　煉丹道人。
　　煉得靈丹妙入神。紅爐傾出紫霞新。爲君點作眞空劑。賣與諸方不病人。
　　月篷。
　　午夜撑船憶謝郎。最難遮掩是清光。一推推出乾坤外。兩岸蘆花白似霜。
　　休復。
　　黃閣簾開殺氣收。盡驅汗馬作耕牛。刈禾鎌子如風快。也有將軍打劍頭。
　　獨照。
　　只這孤何明歷歷。窮幽極暗發光輝。更無一法堪遮障。白日青天十二時。
　　空極。
　　一抹斜陽萬里秋。天光長與水同流。欲標那裏爲疆界。雁影回邊是盡頭。
　　冷泉聽猿。
　　萬里吳江萬里天。盡將客恨送歸船。一聲分作三聲了。誰在巴山暮雨前。
　　夢中作。
　　百丈當年捲起時。今朝欻地自騰輝。火星迸出新羅外。不在東風著意吹。
　　送彛姪行脚。
　　千峯雪後望江湖。脚底龜紋轉較麁。破襪正愁無線補。又還聞子上京都。
　　題虎。
　　獨坐枯木巖。一嘯風悄悄。衆生界未空。我心終不飽。
　　臨濟再參黃檗。
　　重賞功前見勇夫。鐵鞭高擧碎珊瑚。如今欲問當年事。鬼哭神號八陣圖。
　　主賓依位。
　　蟬鳴木葉動。日色弄微明。草舍路欲沒。山田稻半傾。迎風當嶽立。倚杖看雲行。寂莫朱涇口。何人釣艇橫。
　　寒夜。
　　誰復問行藏。塵懸破鉢囊。深灰一點暖。寒谷萬株霜。
　　寄象外淨頭。
　　壁根笤箒重千鈞。妙用縱橫不動塵。屈指威音到彌勒。阿誰堪上糞箕脣。
　　無象。
　　太平不用斬癡頑。鷄犬聲中白晝間。四海只知天子貴。不知天子作何顏。
　　梅堂。
　　氷霜直與死爲隣。雪裹何人認得親。壁倒籬坍君自看。灼然花綻不干春。
　　存耕。
　　深深耕墾在今朝。貴在他年長異苗。後代不知前代力。却言南壟自肥饒。
　　白雲菴居咄咄歌。
　　描不成兮畫不成。白雲影裹又新正。寒巖殘雪消將盡。靈草無人滿地青。
　　參禪不識主人翁。癡拙無人在下風。一曲村歌爲誰發。海天空闊有孤鴻。
　　拶得文殊下五臺。滿身風雪幾千回。灼然不負平生眼。古廟香爐上綠苔。
　　刮盡毛兮折盡皮。骨頭逈逈任風吹。蕭牆禍起憑誰救。撒手傍邊獨自歸。
　　破屋修然萬境忘。十年松下一藜床。不知佛法今何似。露柱從他自放光。
　　蘿蔔拈來憶趙州。不知將底可深酬。偶將杖子敲松樹。浩浩清風起樹頭。
　　禁足安居誰似我。長松雨過綠陰重。莫言圓覺伽藍小。掛角羚羊不露蹤。
　　不勞更彫琢。本體自天然。懸崖機路絕。枯木夜啼𤠔。揭地風雷日月奔。塵沙海口一齊昏。快哉臨際辭黃檗。三頓烏藤贈出門。
　　千山風雪偃孤蹤。回首西天路不通。憶著普通年遠事。老猿啼上最高峯。
　　浩浩叢林擊法雷。白雲燒葉擁寒灰。三更滴盡茅簷雨。引得燈籠笑口開。
　　守盡今宵是一陽。飯籮無底可憐生。風流出格誰相肖。月下撐船有謝郎。
　　一衲蒙頭息萬機。家風凄冷客蹤希。當門撞破蜘蛛網。獨有春深燕子歸。
　　烏藤突兀冷粘雲。貴爾無慚道用親。只合橫肩入深去。莫留影跡礙行人。
　　破瓶頸短嘴何長。松火微鳴野菜香。畢竟不堪爲世獻。幾回提掇可憐生。
　　衆毒交橫日夜煎。法身病在色身前。藥翻沙銚成狼藉。火亂灰飛落枕邊。
　　黃皮裹骨露深坳。木落山空病轉聱。醫不得時誰下手。從他突兀柱青霄。
　　三喚何曾拔一毛。三應無地著秋毫。就中曲直誰分辨。雨過秋山露石凹。
　　未言爺諱膽先寒。擬欲遮藏沒處安。不用西風苦爭戰。白蘋紅蓼自分攤。
　　選佛高科貴識空。誰云無電不乘龍。道吾不負雲巖問棄得身行異類中。
　　門掩長林雪攪空。生柴燒火泣寒蟲。因思達磨當門齒。打落神州赤縣東。
　　黃泥黏钁雨初晴。石山間敲一兩聲。澗底沙禽忽飛出。對人如喜又如驚。
　　藇魁種得大如拳。不怕深冬百衲穿。火冷雲深消息絕。從教黃葉滿階前。
　　住山活計苦無多。試問時人會也麽。白日豺狼趁麋鹿。青霄鬼魅出煙蘿。秋來老竹添新笋。雨後長松墮爛柯。每自興來歌一曲。不知濟北起寒波。
　　閑思鍋竈幾千般。燈盞無油紙燃乾。坐到三更室生白。壁邊拄杖照人寒。
　　今歲强於去歲多。冷灰隨分展陽和。壓頭老瓦雖無幾。更剪長條引薜蘿。
　　呼童芟草小窓前。雨歇黃泥軟似綿。不覺觸他蚯蚓怒。迅機顛蹶欲翻天。
　　不依本分要參禪。錯把封皮作信傳。不識東山左邊底。也能著屐上旛竿。
　　竹屋。
　　葉葉氷霜動四維。交參那貴著鞭遲。目前不解推門入。萬里清風付與誰。
　　梅巖。
　　千歲孤根石一拳。預將消息報春前。工夫不到氷霜外。莫說吾家拄杖邊。

佛光國師語錄卷第三。

　　佛光圓滿常照國師住日本國相州巨福山建長興國禪寺語錄（三）。
　　侍者德溫等編。

　　日本國副元帥平時宗請帖（見存圓覺）。
　　時宗留意宗乘。積有年序。建營梵苑。安止緇流。但時宗每憶。樹有其根。水有其源。是以欲請宋朝名勝助行此道。煩詮英二兄。莫憚鯨波險阻。誘引俊傑。歸來本國爲望而已。不宣。
　　弘安元年戊寅十二月二十三日。
　　時宗和南。

　　詮藏主禪師。
　　英典座禪師。
　　師在大宋國天童山景德禪寺。受請辭衆上堂。天童環谿和尚。付衣罷師拈起衣云。世尊傳金襴外。別傳箇甚麽。以手指云。師兄過在儞殃及我。遂就座。時有僧。出問云。動若行雲止猶谷神。旣無心於彼此。豈有象於去來。今日和尚。遠赴扶桑。且道有心耶。無心耶。師云。一片月生海。幾家人上樓。進云。和尚大唐將東山宗旨示徒。今往扶桑作何方便。師云。儞隔海聽取。進云。非但扶桑承雨露。大唐國裹亦霑恩。師云。將謂無人。
　　師乃云。祖師逾海越漠。而至中華。有大法可傳。今日日本平將軍。遠招山僧。山僧不知有甚巴鼻。良久顧視大衆云。所以道羽嘉生應龍。應龍生鳳凰。鳳凰生衆羽。但看雲駛月運。莫說舟行岸移。諸人若也會得。朝朝相見。其或未然。遠引孤帆。不勝依戀。
　　結座。世路難危別故人。相看握手不知頻。今朝宿鷺亭前客。明月扶桑國裹雲。

　　山門疏。

　　日本國建長禪寺。本寺住持見闕。奉大將軍元帥鈞命。恭請太白首座前眞如和尚。開堂演法者。右伏以。此土有大乘器。老胡廼自西來。我國無闡提人。聖教漸流東去。白叟黃童。咸歸淘汰。重臣世主力。爲咨參。端請導師。遠將勤命。共惟新命堂頭和尚大禪師。氣呑佛祖。眼蓋乾坤。透圓照向上關。芝溪水千尋浪激分環谿第一座。曇華室數仭牆高。爲日本作司南車。盡大地有成佛分。向建長弘濟北道。阿那箇不斷命根。蘭漿近江臯。卽傾誠於開土。金風生杖屨。徑尉望於將軍。正令全提。輿情胥悅。
　　今月  日  山門疏。
　　知事比丘禪。

　　江湖疏。

　　江湖恭審前住眞如無學和尚。榮赴日本巨福名山建長禪寺。虔請之命。大振家風。益隆正續。合詞勸勉者。右伏以。日本國尊事佛法。足以馳聲。平將軍嚴肅家風。特爲請主。大以四明之開士。偉哉。巨福之叢林。明社增輝。宗門多慶。龔惟新命巨福名山建長禪寺無學和尚。道冠人天。行欺氷雪。據靈隱長庚之半座。起圓照北磵之全機。拂袖台山。未許考槃磵陸。忘機宿鷺。豈容坦腹園林。看半天帆展薰風。咲萬里波搖夜月。歡聲載道。衣冠人物競奔迎。瑞氣凝空。海岳神靈俱擁衞。時時授道。處處度生。揭慧日於中天。扇慈風於大地。故園松菊無恙。應寄佳音。晚學衣盂未承。當觀回馭。謹疏。
　　今月  日  江湖比丘等。
　　普明  克明  定燦  修義  大章。
　　清曉  師夔  慧鏡  淨因  了坤。
　　法通  梵志  如濟  悟慈  覺心。
　　正心  惟一  聞思  可信  了樞。
　　正玖  宗建  智祥  處恭。
　　弘安二年八月二十一日入院。
　　指山門云。兎走烏飛。山高水急。一步不相到。把手拽不入。
　　指佛殿云。釋迦地藏。拗曲作直。今朝狹路相逢。從頭勘過始得。良久云。將謂侯白。元是侯黑。
　　據室云。大冶紅爐。不容蚊蚋。一鎚之下翻身。方見金毛獅子。
　　拈箚。呈起箚云。山僧平日。將木槵子。換却天下人眼睛。今日因甚却被這箇穿却鼻孔。大衆會麽。負鞍銜鐵。方遇對頭。
　　拈山門疏云。擊木無聲。敲空作響。海闊山遙。風高月冷。
　　拈江湖疏云。毀也毀盡。讃也讃盡。佛殿掘東司。茅屋安鴟吻。
　　指法座云。身等虛空。座等虛空。良久云。鶴有九皐。難翥翼。馬無千里。謾追風驟步。登座。祝。
　　聖拈香云。此一瓣香恭爲祝延今上皇帝聖躬萬歲萬歲萬萬歲。陛下恭願。如日之明。如天之普。九州共貫。并包有截之區。三景同光。申錫無疆之祚。
　　次拈香云。此一瓣香仰祝大將軍都元帥國公。伏願。福如大地之春。壽同劫石之固。資倍祿算。永祚邦家。
　　次拈香云。此一瓣香仰祝相模太守都總管。伏願。福同滄海。壽等須彌。長爲佛法金湯。永作皇家柱石。
　　次拈香云。此一瓣香懷來。三十餘年。未甞容易拈出。爇向爐中。供養前住大宋國徑山佛鑑禪師無準大和尚。用酬法乳之恩。
　　師歛衣就座索話。垂絲千尺。意在深潭。離釣三寸。莫有道得底麽。僧問平生自笑不能閑。迢遞來登。巨福山。只把少林無孔笛。聲聲吹出。萬年歡學人上來。請師祝聖。師云。南嶽峯頭八字碑。僧云。未離宋朝。已到扶桑。如何是不動尊。師云。五月離太白。八月到建長。僧云。旣到扶桑。願聞提唱。師云。銅沙羅裹滿盛油。僧云。記得寶壽開堂。三聖推出一僧。此意如何。師云。據書請客。僧云。寶壽便打。又作麽生。師云。家貧難辨素食。僧云。只如三聖道。與麽爲人。非但瞎却這僧眼。瞎却鎭州一城人眼去在。意作麽生。師云。莫怪。坐來頻勸酒。自從別後見君稀。僧云。只如寶壽擲下拄杖。便歸方丈。又作麽生。師云。一場狼藉。僧云。且道。今日堂頭和尚。開堂演法。還有爲人處也無。師云有。僧云。如何是和尚爲人處。師云。射虎不眞徒勞沒羽。僧云。只如相模太守請和尚。坐鎭名山。畢竟有何祥瑞。師云。九包呈瑞彩。獨角出滄溟。僧云。還許學人讃嘆也無。師云。有何不可。僧云。近水樓臺先得月。向陽華木易逢春。師云。道得一半。僧禮拜。師乃云。我此法卽爲欲利益世間故說。在所遊方。勿妄宣傳。釋迦老子將此印。付囑摩訶大迦葉。摩訶大迦葉二十餘傳。而至菩提達磨。菩提達磨二十餘傳而至于此。顧視大衆。良久云。山僧未離大唐已前將謂。日本衲僧白日點燈。將鹽止渴。及乎到來。箇箇眼橫鼻直。人人立地頂天。山僧當初也要如何若何。到此一場懡㦬只得便將此印與諸人。一卽印定。更不敢移易一絲毫許。爲甚如此。卓拄杖一下云。秋高天影直。海闊浪無聲。復擧。白侍郎。問鵲巢和尚。如何是佛法大意。巢云。諸惡莫作。衆善奉行。白云。三歲孩兒也道得。巢云。八十翁翁行不得。白有省。師拈云。鵲巢用處。如龍王宮殿在千波萬浪之外。若非白侍郎航海梯山。鎭海明珠爭得到國。雖然如是。笑我者多。哂我者少。
　　當晚小參。僧問。鍾已鳴。鼓已絕。人天普集。龍象交參。正與麽時。請師提唱。師云。八角磨盤空裹走。僧云。記得。德山小參。不答話意旨如何。師云。舌顯拕地。僧云。趙州小參。却答話。又作麽生。師云。參天荆棘。僧云。如二大老。一人答話。一人不答話。意在於何。師云。針箚不入。僧云。且道答者是。不答者是。師云。黃河連底凍。僧云。和尚今夜小參。是答話。不答話。師云。已是龜毛長三尺。僧云。不因樵子徑。爭到葛洪家。僧禮拜。師云。未敢相許。師乃橫按拄杖。顧視大衆云。與麽來者鐵壁鐵壁。不與麽來者鐵壁鐵壁。透得兩重關。鐵壁復鐵壁。饒儞。須彌頂上擊金鍾。沙竭宮中看日出。諸方明窓下按排。老僧一棒也恕不得。所以道直得盡乾坤大地無纖毫過患。猶是轉句不見一色。始是半提。要見全提時節麽。卓拄杖云。鐵壁鐵壁。復擧。僧問曹山。抱璞投師。請師雕琢。山云不雕琢。僧云。爲甚不雕琢。山云。須信曹山好手。師拈云。曹山好手。不合重下註脚。有問山僧抱璞投師。乞師雕琢。喫棒了。連夜趕出。三十年後。免興刖足之歎。
　　上堂。快人一言。快馬一鞭。便恁麽去。此土西天。豈不見。華嚴會上。善財童子。參五十餘員善知識。末後到毘盧樓閣前。方歛念聞。彌勒彈指。樓閣門開。善財得入。入已還閉。移一步。過不可說不可說微塵佛刹。見無量無邊智慧海。無量無邊解脫門。無量無邊光明藏。無量無邊福德聚。又見塵塵彌勒。刹刹善財。彌勒復云。善男子起法性。如是。善財豁開兩眼。如睡夢覺。從前所證所悟底。一場懡㦬。能證能悟底。亦無消息。便見黃金與泥土同價。古佛與白牯同參。山僧只要。諸人不撥一塵。不動一念。便與麽荷擔。將去庶不辜今日遠伸毛手。
　　重陽上堂。重陽九日菊華新。高揭青帘。接遠賓。又覺晚來風色好。不知落帽是何人。
　　上堂。意能剗句。句能剗意。意句交馳。橫屍萬里。昨日風起黃河。今日馬嘶青塞。盡道拔山力盡。灼然功蓋三分。大衆還知老僧敗闕處麽。擊拂子云。咄。亂世英雄少。太平姦賊多。
　　上堂。再整釣竿水月明。再探波底有無情。良久云。六鰲一掣三山曉。潮落千江四海鳴。
　　上堂。馬祖陞堂。百丈捲席。藕絲竅裹騎大鵬。九萬里風作一息。南兮北兮荒草連天。古兮今兮誰剪荆棘。
　　開爐上堂。僧問。記得大潙侍百丈立次。夜深。丈云。看爐中火有在也無。此意如何。師云。夜深撥火。也是尋常。進云。潙撥云無。又作麽生。師云。許他具半隻眼。進云。丈躬至爐。深撥得火少許。夾起示之。儞道無。這箇聻。師云。螢火之光。不勞拈出。進云。潙豁然大悟聻。師云。失脚陷黃泉。進云。後又侍百丈行次。丈云。帶得火來麽。意在於何。師云。憐兒不覺醜。進云。潙云。帶得來。丈云。火在什麽處。潙拈起一莖柴。三吹度與百丈。又作麽生。師云。多虛不如少實。進云。百丈道。如蟲禦木。且道。肯他不肯他。師云。轉見醜拙。進云。和尚今日開爐。還有這箇也無。師云。也只如常。進云。試聽學人撥看。師云。松炭嗶嚗。照顧面孔。進云。寒爐初發焰。煖氣逼人多。師云。儞莫嚇我。僧禮拜。師乃云。簇出玲瓏面面紅。滿堂衲子坐春風。東山山下無人到。火冷雲深憶祖翁。
　　達磨忌上堂。僧問。達磨見梁武帝。帝云。如何是聖諦第一義。祖云。廓然無聖。此意如何。師云。黃金如糞土。進云。帝云。對朕者誰。祖云。不識。又作麽生。師云。賊不打貧家。進云。帝不契。祖直往少林。終日冷坐。又且如何。師云。垛生招箭。進云。旣是不生不滅。因甚葬熊耳峯。師云。儞莫亂統。僧禮拜。師乃云。記得吾祖將示寂時。令門人各呈所解。道副云。如我所見。不執文字。不離文字。而爲道用。祖云。汝得吾皮。尼總持云。我所解如慶喜見阿閦佛國。一見更不再見。祖云。汝得吾肉。道育云。四大本空五陰非有。而我見處實無一法當情。祖云。汝得吾骨。師良久云。祖翁已去千年。鸞膠難接斷絃。擧手云。和者一臂斷却。汝諸人將什麽喫飯。
　　達磨忌拈香。咄。者老胡當門齒缺。肅梁武帝不投機。可師空立庭前雪。一華五葉兮烏焉成馬。二十七傳兮證龜作鼈。絲毫無間。天地懸絕。召大衆以手斫額云。翩翩隻影擬何從。一回飮水一回噎。
　　上堂葉落歸根。萬物皆蟄。我衲僧家蒲團。頭上入正定。須彌頂上從定起。須彌頂上入正定。百草頭邊從定起。百草頭邊入正定。拄杖頭上從定起。拈起拄杖。喝一喝云。不得揑怪。
　　上堂。山僧夜來擬欲揍些麁禪供養大衆。百般思量。千樣計較。攪得大地震動。海水飜波。一句也思量不來。拶到禪床角上。直得無言可對。無理可伸。只成一場懡㦬。有辜大衆鶴望。諸人且莫相怪。
　　證擴長樂一翁上堂。如來正法眼。非今亦無古。父子親不傳。千歲密相付。香嚴擊竹偈。幾人錯指注。昨朝問長樂。直答無賸語。如人白晝行。不用將火炬。又如香象王。擺壞鐵鎖去。摩醯正眼開。大撾塗毒鼓。普告大衆知。說偈作證據。公驗甚分明。鵝王自擇乳。
　　冬至小參。一冬二冬。歲盡年窮化工密運。消息潜通。諸人還會麽。若也不會。山僧解注一遍。這箇謂之隨波逐浪句。又謂之函蓋乾坤句。又謂之百味具足句。又謂之截斷衆流句。諸人若也會得。暖生幽谷。若也不會。凍鎖寒潭。復擧。僧問睦州。以一重。去一重。則不問。不以一重去一重時如何。州云。昨日栽茄子。今日種冬瓜。師拈云。或有人問建長以一重去一重。則不問。不以一重去一重。時如何。劈脊便打。錮鏴上豈可添鐵。
　　冬節上堂。獨立沙頭望故人。故人元是去年春。拈拄杖云。隨吾拄杖歸三島。胡馬空嘶塞北雲。
　　謝書記藏主上堂。擧。古有僧在經堂中坐。藏主云。如何不看經。僧云。不識字。主云。何不問人。僧叉手云。是什麽字。主無語。師云。我當初若作藏主。只向他道。去問書記。這僧眼子若活。便知此中有人。
　　因事上堂。老夫用盡腕頭力。輸與諸公者一籌。打碎六窓。虛豁豁。夜深驚起睡獼猴。
　　中秋上堂。仙桂叢叢帶露開。廣寒宮闕幾樓臺。東西南北門相對。自是遊人不到來。
　　上堂。針頭削鐵。水裹尋波。應眞不借。也不較多。黃葉飄飄兮。青山漸痩。簷頭滴滴兮。還落舊窠阿呵呵。趙州曾勘臺山婆。
　　上堂。八月二十五。直截爲君擧。水行一里一文。陸行七里一鋪。脚痩草鞋寬。雲收山岳露。飯袋子江西湖南便恁麽去。
　　上堂。高抛不至天。下擲不到地。諸佛與祖師忒殺無巴鼻。有巴鼻無巴鼻。唵囌嚕囌嚕㗭唎㗭唎。
　　上堂。丁一卓二。千里萬里說古談今。海底摸針釋迦老子因甚不受燃燈記。良久。擊拂子云。麁飡易飽。細嚼難飢。
　　重陽上堂。今朝九月九。葉落山容痩。效古戲登高。萬象爲朋友。滿泛大海波。且作重陽酒。一吸大海乾。虛空開笑口。阿呵呵。茱萸日本無。黃菊東籬有。擊拂子。誰道相逢不出手。
　　上堂。清淨本然。山河大地。撥動一塵天回地轉。諸人還會麽。良久。擊拂子云。在舍只言爲客易。臨淵方覺取魚難。
　　上堂。一莫去二莫留。深處淺處。明頭暗頭。阿呵呵。因思五祖師翁道。我四十年行脚。今日方始識羞。
　　開爐上堂。今日開爐。了無可說。香匙太短。火筋太長。千林葉落。萬壑雲收。少林面目。刀斫不入。喝一喝。下座。
　　初祖忌上堂。不住中天。求大乘器。一錫飄然。走十萬里。顧視左右。良久云。扶桑日出海門東。熨斗煎茶銚不同。
　　同拈香召大衆云。故我初祖。隻履西邁。霜露幾降。木葉幾脫。回首音容。言猶在耳因何打落。當門齒。
　　上堂。行不到處。只如此行。說不到處。只如此說。德山棒。臨濟喝。白日青天。眼中著屑。
　　上堂。山僧無法可說。無道可譚。通身三百六十骨節。八萬四千毛竅。只作一句。說與諸入。良久。擊拂子云。黃連未是苦。
　　上堂。至道言端語亦端。刹竿頭上颺風幡。幾回望斷千山碧。不見人歸。又掩關卓拄杖。
　　上堂。西來祖意。不用揀擇。一馬二羊。三綠四白。趙州普。雲門隔。堪笑李將軍。南山射白額。
　　上堂。二由一有。一亦莫守。七郎八當。半前落後。三分姸四分醜。臨濟德山。我家猫狗。
　　冬夜小參。僧問。記得洞山問泰首座云。有一物黑似漆。常在動用中。動用中收不得過在什麽處。意在於何。師云。白雲影中怪石露。僧云。泰首座云。過在動用中聻。師云。添得一場愁。僧云。洞山喝。侍者掇退果卓。又作麽生。師云。鄭州梨。青州棗。僧云。泰首座。不得果子喫。聻。師云。富嫌千口少。僧云。今夜和尚和盤掇出。師云。笑殺傍觀。僧禮拜。師乃云。三九二十七。籬頭吹觱栗。衲衣下事可憐。生無心念箇波羅蜜。與麽與麽。不與麽不與麽。枯木不隨流水。春風暗著南枝。東山舊話又重新。少室從教霜雪冷。雖然如是。建長與麽告報還救得。也無。良久。擊拂子云。鬼持千里鈔。林下道人孤擧。僧問洞山。寒暑到來如何回避。山云。何不向無寒暑處去。僧云。如何是無寒暑處。山云。寒時寒殺闍梨。熱時熱殺闍梨。師頌云。何人透得建長關。獨坐寥寥憶洞山。的的藏身寒暑裹。灼然寒暑不相干。
　　書雲上堂。新頒鳳曆下天墀。何物堪培福壽基。富士山高三萬丈。一年一度長靈芝。
　　上堂。一人發眞歸源。十方虛空悉皆銷殞。若有一法過於涅槃。吾說卽如夢幻。這兩轉語。諸人分得麽。那箇是主。那箇是賓。若也分得。許汝是半箇衲僧。其或未然。且莫心麁。
　　上堂。箇事如急流水。眨眼不得。雪峯一向輥毬。紫胡一向看狗。祕魔一向擎叉。禾山一向打鼓。建長不曾倚勢欺人。有時因行掉臂。諸人若也會得。同展鉢盂喫飯。其或未然三段不同。收歸上科。
　　東福開山和尚訃音至上堂。昨夜虛空忽銷殞。東福山頭法幢折。盡大地人俱哽咽。唯有建長心似鐵。何故。東山左畔老松樹。臘月華開在深雪。
　　臈八上堂。六年冷坐難棲泊。伎倆窮邊急計生。今古一條來往路。出門時節正三更。
　　上堂。止止不須說。我法妙難思。釋迦老師盡力道。透建長圈繢不出。建長盡力跳。透釋迦老子影子不過。三步較易。兩步較難。難難離亭折柳。不是陽關。青山不礙行人路。且放溪聲過別灘。
　　謝四頭首秉拂上堂。星斗滿空不如一月。衆角滿野不如一鱗。主中辨主。賓中定賓。絕規絕矩兮眼透金塵。百步穿揚兮要見逸群。
　　上堂。當爐不避火迸。當言不避截舌。是汝諸人道得接手句。許儞天下橫行。苟或未然。且歸林下去。更待月明時。
　　除夜小參。拈拄杖。顧視大衆云。諸人還知這箇時節麽。乾坤之內宇宙之間。一氣無作而作。萬化不然而然。驢鳴犬吠。古佛家風。一場漏逗。年窮歲盡。衲僧鼻孔轉見瞞頇。茅屋清溪。三曲四曲。古松流水千株萬株。不道建長薄處先穿。諸人自合各知時節。休休。看看。白盡少年頭。明朝又是新年頭。復擧丹霞燒木佛公案拈云。黃面老漢。百千萬劫捨身布施。今日方遇作家。院主因甚眉鬚墮落。良久云。莫道院主。建長也有些子。
　　元日上堂。道生一。一生二。二生三。三生萬物。不是心不是佛。不是物。良久。南岳峯頭八字碑。千古萬古長巍巍。
　　上堂。長袖善舞。多財善賈。李廣山頭射石虎。祕魔杈下捉老鼠。彼兮此兮。無端無端。高兮低兮。大難大難。去年殘雪。到春寒。壓倒門前華藥欄。
　　上堂。方見正月初一。勿勿過了十日。雪銷春入園林。建長關鎖不密。問諸人委不委。差之毫釐。失之千里。也是波斯入鬧巿。
　　上元上堂。今朝上元夕。的的有來由。天地無青眼。乾坤自白頭。滄溟一油甕。日月兩燈毬。明白分明在。何須見趙州。
　　上堂。荆棘叢林。荆棘圍繞。栴檀叢林。栴檀圍繞。可憐生建長老。爲愛巖前碧草青。興來不覺和衣倒。問諸人好不好。東土罕逢西天尤少。
　　上堂。福山無本據。一味說脫空。有時暗中抛號。有時換手點胸。朝看南北。暮看西東。乘風不如步月。種竹不如栽松。
　　上堂。菩薩龍王。行雨潤遮身。向上數重雲。一聲霹靂驚天下。散作千邦萬國春。大衆還見麽。所以道顯諸仁。藏諸用。鼓萬物而不與聖人同憂。盛德大業至矣哉。
　　上堂。殷人以柏。周人以栗。一二三四五。五四三二一。伸手不見掌。大地黑如漆。屈堪述。大鵬一展九萬里。老鼠從教閙啾喞。
　　上堂。三句前兩句後。無同說無。有同說有。一著不到時。面南看北斗。因甚如此。德山卓牌。定光招手。
　　佛涅槃上堂。今朝二月半。瞿曇示寂滅。人天悲不徹。波旬喜不徹。同不同別不別。船漏水滿。桶漏水竭。
　　上堂。道不屬知不屬不知。鐵蒺蔾鎚轉弄轉危。堪笑臨濟小厮兒。電光影中卓紅旗。
　　上堂。鳧頸太長。鶴頸太短。四七二三。和贓納款。老夫罪犯。諸人還救得也無。良久云。三生六十劫。
　　上堂。與麽也得。不與麽也得。與麽不與麽總得。與麽也不得。不與麽也不得。與麽不與麽總不得。畢竟如何卽得。我也理會不得。
　　上堂。牛頭向北。馬頭向南。釋迦彌勒不是同參。因甚如此。前三三後三三。
　　上堂。上山不避虎豹。樵夫之勇也。入水不避蛟龍。漁人之勇也。建長大開門戶。只要。諸人單刀直入。良久云。玄沙道底。
　　除夜小參。僧問家家守歲接長筵。人人早起賀新年。學人上來顧聞提唱。師云。露柱笑咍咍。進云。如何是人中境。師云。出門唯恐不先到。進云。如何是境中人。師云。儞是草賊。進云。如何是扶桑國。師云。日出連山。月圓當戶。進云。如何是關東境。師云。貔貅三十萬。宿將坐重圍。進云。如何是巨福山。師云。天高蓋不盡。復有僧問。記得。北禪除夜小參。示衆云。年窮歲盡。無可與諸人分歲。烹箇露地白牛。此意如何。師云。村裹獅子村裹弄。進云。深夜維那上來報云。縣裹有公人到勾和尚。意作麽生。師云。家富兒嬌。進云。禪云。作什麽。維那云。和尚私宰耕牛不納皮角。又作麽生。師云。非但東土。西天令嚴。進云。北禪便將帽子擲向地上。師云。和贓納款。進云維那就地拾帽便行。意作麽生。師云一字入公門。進云。北禪跳下禪床。攔胸杻住叫云。賊賊。意旨如何。師云。對面飜款。進云。維那便將帽子覆師頂上云。天寒還和尚帽子。此意又作麽生。師云。趕得轉來打失一半。進云。今日巨福年窮歲盡。未審和尚將什麽與大衆分歲。師云。殿前雪獅子。進云。還許學人通箇消息。也無。師云好。進云。莫嫌冷淡無滋味。一飽能消萬劫飢。師云。偶然揍著。僧禮拜。師乃云。聲前一句蹈著不嗔。波波浪浪。刹刹塵塵。鉢裹飯桶裹水。主中主。賓中賓。一對眼睛。雪白悠然。萬里孤身。大白峯頭。疊足打坐。扶桑國裹踏雪迎春。今歲梅明歲柳。新者自新。舊者自舊。南來北來。東走西走。一條拄杖麁刺梨。不但登山兼打狗復擧。馬大師令藏和尚傳語徑山欽和尚。十二時中以何爲境。山云待汝回時。我却有信。藏云。卽今便回。山云傳語。馬大師問取曹溪。師拈云。馬大師一隻破草鞋。東擎西擎也是慣得其便。徑山將胡蘆馬杓。一時飜轉。也是事出急家。福山恁麽批判。還有過。也無。喝一喝。下座。
　　上堂。鳴鼓了也。祝香了也。問訊了也。叙謝了也。諸人若要聽病僧說佛說法。且待別時。
　　上堂。參禪無妙訣。只要打教徹。疑情若斷時。生死路自絕。問諸人瞥不瞥。富士山頭六月下雪。
　　上堂。如卽印泥。如印卽水。四七二三。是甚面觜。咄。
　　上堂。結夏已半月。水牯牛作麽生。觜對觜。蹄蹈蹄。大衆見麽。昨夜清風生八極。今朝流水漲前溪。
　　上堂。佛法無人說。雖慧不能了。又云。當求無師智自然智。釋迦老子布三道寶街。諸人向那一門中。與建長相見。良久。喝一喝。下座。
　　上堂一莫去。二莫留。子湖看狗。雪峯輥毬。雲巖弄獅子。潙山牧水牛。良久拊膝。一片月生海。幾家人上樓。
　　上堂。吾有一句。千門萬戶。遠不在西天。近不在東土。曲底曲兮直底直。甜者甜兮苦者苦。因甚如此。鸕鶿語鶴。
　　大覺忌辰請拈香。昔年今日恁麽去。今日昔年恁麽來。來來去去非今昔。太虛無處可安排。垂鉤四海。塔戶長開。一爐香散千山碧。千古萬古生雲雷。
　　上堂。參禪須是悟。悟了須是見人。見人須是盡却今時。若不盡却今時。十箇有五雙。髑髏前見鬼。因甚如此。雪峯道底。
　　太守血書諸經。保扶國土。請陞座。若論此事。只貴當頭。若論戰也妙在轉處。如金剛寶劍。擬之則橫屍萬里。如帝釋幢。一切邪風不能傾動。如輪王珠。一切惡毒悉皆遠離。如獅子王。一吼則百獸腦裂。如大日輪。一照則陰魔絕跡。高而無上。大而無雙。橫亙十方。竪窮三際。護法護民。要見全鋒敵勝。摧邪顯正。掃開虎穴魔宮。佛力與天力共運。聖力與凡力齊新。正恁麽時。奏凱一句作磨生道。萬人齊仰處。一箭定天山。
　　結座菩薩發大心。不可思議力。剝皮與析骨。書寫佛功德。拔濟苦衆生。皆獲勝妙樂。我此日本國主帥平朝臣。深心學般若。爲保億兆民。外魔四來侵。擧國生怖畏。朝臣發勇猛。出血書大經。金剛與圓覺。及於諸般若精誠所感處。滴血化滄海。滄海渺無際。皆是佛功德。重重香水海照見。浮幢刹諸佛。坐寶蓮。常說如是經。一句與一偈。一字與一畫。悉化爲神兵。猶如天帝釋與彼脩羅戰。念此般若力。皆獲於勝捷。今此日本國亦願佛加被。諸聖神武威。彼魔悉降伏。生靈皆得安。皆佛神力故。世世學般若。報佛威猛力。
　　上堂。八月秋何處熱。雨不顛風不蹶。狼烟已掃除。五穀皆成結。好箇太平底時節。石人笑不徹。木人喜不徹。燈籠歌不徹。露柱舞不徹。大地山河似掌平。十方世界一團鐵。報諸人打教徹。頂門歡瞎是何人。的的天無第二月。良久云。達磨西來。有口無舌。
　　上堂。現成公案。不用思算。鶴頸自長。鳧頸自短。離中虛坎中滿。召大衆云。會麽。人心難似水長流。世事但將公道斷。
　　上堂。尋常說一句。行一步。未嘗不與諸人開方便門。若也將有所得心揍泊。如將大空入螻蟻穴中。却怪山僧不得。
　　東山日長老相訪上堂。東山下事雞犬斜陽。清谿七里五里。松竹千莖萬莖。祖翁活業更沒隱藏。良久云。家肥生孝子。馬痩見毛長。
　　長樂一翁訃音至上堂。火裏汲清泉。已七十二年。蟭螟飜身去觸破於大千。黃梅渡口。雞足山前。甜如水蜜。苦似黃連。贓物現在。父子不傳。過鋒疾焰。一步在先。正宗滅却瞎驢邊。雖然五逆不成寃。
　　上堂。尺璧寸陰車鐵寸金。召大衆。會麽。莫將閑學解埋沒祖師心。
　　重陽上堂。堂前鳴鼓了也。大衆問訊了也。良久。若是陶淵明。攅眉便歸去。
　　上堂。識得一萬事畢。金剛杵打鐵山摧。大地漫漫黑如漆。彌勒呵呵大笑。文殊額上汗出。陜府鐵牛𨁝跳。嘉州大象咬斷拇指。因甚如此。家肥生孝子。國覇有謀臣。
　　上堂。歷歷歷寂寂寂。益益益昔昔昔。方者自方。圓者自圓。曲者自曲。直者自直。扶桑人種陜西田。文殊殿裹見彌勒。
　　上堂。老胡西來。擔茅引火。白日堂堂。漆桶話墮。良久。俊鶻捎空。瞎驢推磨。
　　開爐上堂。山寒水冷見衰形。獨坐時聞落葉頻。又撥地爐。開宿火。嶺南猶有未歸人。卓拄杖。下座。
　　上堂。要透吾家向上機。急須薦我惡鉗鎚。風雷迸出那吒面。賣與飜身獅子兒。下得一轉語。明窓下安排。其或未然一任南北。
　　上堂。火焰爲三世諸佛說法。三世諸佛立地聽。推倒門前大案山。九州四海平如鏡。饒君兩眼似流星。未免白日落深井。
　　上堂。作麽生休得也。沒處去之乎者。釋迦老漢六年雪山。達磨老胡九載少林驀。召大衆。卓拄杖云。漆桶喫茶去。
　　解夏小參。山僧別無長處。四十餘年行脚。見得一丈行一丈。見得一尺行一尺。不曾將古人陳年破草鞋。掛在拄杖頭上。東抛西擲以當宗乘。而今長期已滿。聖制已圓。兄弟東去西去。南來北來。有兩件事。說與諸人。第一舊路不可再行。第二新路不可蹈破。因甚如此。枯木有龍吟。復擧。乾峯示衆。法身有三種病二種光。一一透得許儞歸家穩坐。雲門云。菴內人因甚不知菴外事。峯呵呵大笑。門云。猶是學人疑處。峯云。子是何心行。門云。也要和尚委悉。峯云。若與麽始解穩坐。師頌云。曲曲蘆汀。對蓼灣。山藏水了水藏出。誰云。寂寞煙磯外。更有漁翁把釣竿。
　　解夏上堂。一夏與諸人。東語西話。只要諸人各有生涯。今日聖制已滿。還有悟證得諦當者出來。老僧與儞證據。其或未然。丈頭且自挑去。
　　太守請掛興國山額。正可格邪。小能敵大。皇天無私功歸有德。日本千年社稷。遠邦萬里孤征。風雷一掃成空。佛天震怒難遏。不發一箭而煙塵息。不血一刃而天地清。偉哉雄猛之尊。再造乾坤之運。鳥獸魚鱉咸若。漁樵耕牧如新。揭此興國之名。昭示太平之業。良久云。萬古千秋出雲雨。十州三島起清風。
　　太守夢見虛堂和尚。翌日請師拈香。虛堂無背面無在無不在。夜來過扶桑。夢裏興妖怪。夢中形像中眞。夢中像中兩彩一賽。老和尚一香。聊是當慇懃。謝師遠來。誠不易。
　　冬夜小參。僧問。堂前鳴鼓已三通。蹴蹈人天與象龍。時節因緣在今夜。願師一句振家風。正與麽時願聞法要。師云。露柱證明。燈籠失笑。進云。記得。洞山和尚冬夜問泰首座云。有一物黑似漆。常在動用中動用中收不得過在甚麽處。意作麽生。師云。貧作富裝裹。進云。泰首座云。過在動用中。還契洞山意也無。師云。若教下淚滄海也乾。進云。洞山令行者掇退菓卓。又且如何。師云。翻手雲。覆手雨。進云。只如和尚這裏。也無菓子也無。首座且道。與洞山相去多少。師云。咬牙封雍齒。泣血斬丁公。進云。望和尚更向古人說不到處。指示大衆。師云。猶嫌少在。進云。便將這箇眞消息。且去三條椽下參。師云。天寒日短飯不要滿。師乃云。冬至寒食一百五。甜者甜兮苦者苦。凍鎖寒潭。不見蹤。達磨不會轉身句。召大衆云。會麽。一句在寒暑之外。一句在寒暑之內。若在寒暑外薦得。許他受用寒暑。若在寒暑內薦得。許儞擺脫寒暑。便見仰山叉手。香嚴進前。昨日與今日不同。溪山與雲月有異。良久云。精陽不剪霜前竹。水墨徒誇海上龍。復擧。馬祖寄一圓相。與徑山。山開封就圓相下一點封回。忠國師云。欽師却被馬師惑。拈云。忠國師慣得其便。爭奈馬師不甘。我此一衆。還有爲馬祖雪屈底麽。喝一喝。
　　記夢上堂。空中書字。水底成文。金光晃耀。星月平分。無情說法。不思議。要汝諸人著眼看。
　　除夜小參。僧問。南泉有僧問。如何是本身盧舍那。泉云。與我過淨瓶來。意旨如何。師云。儞牢記話頭。進云。僧過淨瓶。泉云。安舊處著。意又作麽生。師云。儞若打倒一場好笑。進云。僧安舊處了。復來如是問。泉云。古佛過去久矣。又且如何。師云。儞背後底是甚麽。進云。南泉恁麽答話。還契和尚意也無。師云。猶較老僧三步在。進云。學人問和尚。如何是本身盧舍那。師云。觸著打儞腦破。僧禮拜。師云。我與儞捻兩手汗。師乃云。年窮歲盡。無可與諸人分歲。未免抖擻破囊。把陳年曆日。念與諸人作箇鬧熱。正月雨水。二月穀雨。三月清明。四月夏至。五月小滿。六月大暑。七月秋分。八月白露。九月霜降。十月小寒。十一月小雪。十二月大雪。召大衆云。還會麽。若也會得。日日是好日。時時是好時。其或未然。舊歲今宵去。明年明日來。復擧。僧問歸宗。此事久遠如何用心。宗云。牛皮鞔露柱。露柱啾啾叫。凡耳聽不聞。諸聖呵呵笑。拈云。歸宗大似貧子樗蒲。動著臂膊便露。雖然如此。阿誰免得。
　　上元上堂。氷霜不自寒。日月不自照。一句透千門。萬象齊𨁝跳。卓拄杖下座。
　　謝雲巖吉長老上堂。本是射鵰手。曾收百戰功。再整鐵旗鐵鼓。同扶日本宗風。奔流度刀。疾焰過鋒。旋嵐偃岳。鶻眼迷蹤。何似東山大脫空擊拂子下座。
　　謝允賢二上人栽松上堂。黃檗會裹。巨福山前栽松種栝。公案宛然。已見龍蛇影動。重重翠蓋。參天和風。四合禽鳥聲喧。釅茶三五。盌意在钁頭邊參。
　　上堂。道不又處。萬機齊赴。落華流水太忙生。領上白雲攔不住。良久。擊拂子云。甜瓜徹蔕甜。苦瓠連根苦。
　　上堂。偏中正。正中偏。千華影裹。一色明邊。良久云。幾度醉歸明月夜。笙歌擁入晝堂前。
　　佛涅槃上堂。最初句末後句。枯木裹龍吟。鐵蛇橫舌路。若也悟去親見如來。其或未然。黃連未是苦。
　　上堂。擧。僧問古德。泗州大聖。因甚楊州出現。德云。君子愛財。取之以道。若問福山。只對他道。事不過三。更問意旨如何。向道無孔鐵錘。有甚共語處。
　　上堂。昨日山僧將拄杖一揮。諸人隨呼而至。今日打鼓三通。諸人簇簇上來。是汝脚頭到處。諸佛法藏盡空。山僧隱身無地。且道嫌箇甚麽。卓拄杖。下座。
　　上堂。不是目前法。非耳目之所到直鉤釣鯤鯨。曲鉤釣魚鱉。問諸人瞥不瞥。無孔鐵錘。休下楔。
　　上堂。靈雲客路遇玄沙。直至于今未到家。迷却武陵深處路。一溪流水隔天涯。
　　上堂。夜來山僧得一夢。夢見一機之中四輪俱轉。或竪轉者。或橫轉者。或左轉者。或右轉者。此夢此輪。此輪此夢。是汝諸人向那裏。與山僧相見。喝一喝。卓拄杖。下座。
　　上堂。密說顯說。直說曲說。橫說竪說。事說理說。一切智智。清淨無二。無二分。無別無斷故。良久云。西河弄獅子。南泉斬猫兒。
　　上堂。無也莫將來。有也莫將去。懷州牛喫禾。益州馬腹脹。卓拄杖云。蝴蝶夢回家萬里。子規啼斷月三更。
　　佛鑒禪師忌日拈香。六十拄杖一瓣兜。樓恩將寃報。甜將苦酬。山悠悠水悠悠。大海若知足。百川應倒流。
　　最明寺殿忌日上堂。一靈眞性通徹虛玄。三際不留朕跡。十方更沒中邊。處處全彰。頭頭顯露。所以道。極大同小。不見邊表。極小同大。忘絕境界。便見。大海無風金波自湧。古鏡不磨萬象齊照。空無能照之影。境無可覩之形。這裏一跳跳出。翻轉面皮。金剛正眼輝乾坤。刹刹塵塵行異類。諸人還見麽。白雲迸斷青山外。七佛靈蹤在上方。復云。人間抛却舊榮華。慈氏宮中是故家。菩提果熟菩提樹。子子孫孫。自著華。召大衆云。喚什麽作菩提樹。阿那箇是菩提果。卓拄杖云。知恩者少。負恩者多。
　　上堂。參禪當以悟爲期。不悟重添滿肚癡。借問。五湖雲水客。南泉因甚斬猫兒。喝一喝。卓拄杖。下座。
　　上堂。正中來。兼中至。鐵壁銀山。通身泥水。是汝諸人還護惜也無。卓拄杖云。有智無智較三十里。
　　上堂。拈拄杖云。拄杖子長七尺。也被汝累。也得汝力。我且問儞。只如黃檗打臨濟六十下。儞還記得麽。云記得。儞與我擧一遍看。卓拄杖一下云。與我見處略相似。中間也有些子誵訛。
　　浴佛上堂。黃面老漢才出母胎便有萬千不喞𠺕事。千古之下累及兒孫。建長香水一杓。也有恩。也有怨。也有褒。也有貶。諸人若也緇素得出。許儞親見如來。其或未然坐具頭邊摸索。
　　結夏小參。僧問。句裏呈機。言前定旨。請師親切一句。師云。半句也無。進云。記得龍牙問翠微。如何是祖師西來意。微云。與我過禪版來。微接得便打。意旨如何。師云。猶較建長三步在。進云。牙復問臨濟。濟云。與我過蒲團來。濟接得亦打。此意如何。師云。喚來。與我洗脚。進云。後來雪竇頌云。龍牙山裹龍無眼。死水何曾振古風。此意如何。師云。死虎足人看。進云。又云。盧公付了亦何憑。坐倚休將繼祖燈。此意又如何。師云。私酒多人喫。進云。學人問和尚。如何是祖師西來意。師云。謝汝證明。僧便禮拜。師乃拈拄杖云。拄杖頭邊豁開戶牖。廓周沙界沒遮闌。圓覺伽藍空蕩蕩。便見釋迦彌勒文殊普賢。大海江河昆蟲草木。同此安居。同此禁足。不可以智知。不可以識識。所以道一塵入正受。諸塵三昧起。諸塵入正受一塵三昧起。幽巖華笑杜鵑啼。牛頭出兮馬頭沒。雖然只如拄杖關却拄杖。還有這箇消息也無。以拄杖畫一畫云。弄泥團漢。
　　擧。僧問投子。大死底人却活時如何。子云。不許夜行。投明須到。拈云。擔枷過狀不無者僧據款結案還他投子老人。中間有些子誵訛。今夜請四頭首。再與評定。
　　結夏上堂。僧問。趙州問南泉。如何是道。泉云。平常心是道。意旨如何。師云。月似彎弓。少雨多風。進云。州云。還假趣向也無。泉云。擬向卽乖。又作麽生。師云。蹈地塵飛。進云。州云。不擬爭知是道。泉云。道不屬知。不屬不知。師云。八角磨盤空裹走。進云。州大悟。聻。師云。雖行畜生行。不得畜生報。僧便禮拜。師乃召大衆云。從文殊門入者。牆壁瓦礫。爲汝發機從觀音門。入者蝦蟆蚯蚓。爲汝發機從普賢門。入者不動步而到。九旬一夏。一線雙勾。月冷風高。山青水綠。是汝諸人作麽生良久云。向道。莫行山下路。果然猿叫斷腸聲。
　　謝頭首秉拂上堂。王庫寶刀千鈞之弩。雖是陳年器具。妙處用之在人。四人頭首。法戰場中鞱略雙全。全鋒敵勝。萬人悚觀。大家喝采。不樹賞不立功。四海狼煙靜。鵰鶚在秋空。擊拂子下座。
　　上堂。二乘人藏身於三界。不能藏身於菩提。祖師藏身處沒踪跡。沒踪跡處不藏身。良久云。知事少時煩惱少。識人多處是非多。
　　上堂。擧。黃檗示衆云。達磨來中國。以佛傳佛。不說餘佛。以法傳法。不說餘法。法卽不可說之法。佛卽不可取之佛。拈拄杖。召大衆云。燕雀不棲巖竇。虎豹不行城巿。鳳凰不宿枳棘。蛟龍不臥死水。喝一喝。靠拄杖。下座。
　　上堂。法無定相。遇緣卽宗。拂子不在。拄杖子自展神通。擲下拄杖云。風從虎兮雲從龍。
　　端午上堂。竪起拂子。召大衆云。見麽。山僧拂子。頭上寬廣。四十二恒沙佛國。三十三天。二鐵圍山。總在裹許。吾今收攝。行病鬼王。五瘟鬼王。盡向這裏安居禁足。一切災疫老僧身。自代受。汝等鬼王不得有再惱害國內人民。聽吾令者。三十三天任其往來。不聽吾令者。永鎖二鐵圍山。聽吾呪曰。揭諦揭諦。波羅揭諦。波羅僧揭諦。諦揭僧羅波。諦揭羅波。諦揭諦揭。不得違犯急急如律令勅。
　　上堂。大圓鏡智性清淨。平等性智心無病。妙觀察智見非功。成所作智同圓鏡。五八六七果因轉。但有名言無實性。若於轉處不留情。繁興永處那伽定。召大衆云會麽。能向者裏透得。玲瓏斬得淨潔。使知告香底消息。
　　上堂。現成底勿造作。也莫憎凡慕聖。亦莫續鳧截鶴。雲出岫。水歸壑。達磨西來。千錯萬錯。
　　上堂。一切諸佛。及諸佛阿耨多羅三藐三菩提。皆從此經出。良久云。僧投寺裹宿。賊打不防家。
　　上堂。青絹扇子。足風涼。二八佳人出晝堂。雙陸暗抛紅瑪瑙。紫微華下打潘郎。
　　上堂。熱熱熱熱。農夫耘田背皮裂。滿鉢盛來取飽飡。粒粒無非農汗血。報諸人打教徹。拽杷牽車酬飯錢。莫道老夫不曾說。
　　上堂。一句江南。兩句江北。清風月下守株人。涼兎漸遙春草綠。建長老漢發癡發狂。白日青天騎牛上屋。喝一喝。下座。
　　上堂。一夏將滿。汝等諸人還得自己契券分曉也未。若得分曉。出來說看。與老僧。揍起合同文印。靠拄杖下座。
　　解夏小參。僧問南泉。兩堂首座。爭猫兒。南泉提起云。道得卽不斬。衆無語。泉斬却猫兒。意作麽生。師云。好與奪却猫兒。進云。泉擧似趙州。州戴草鞋出去。又作麽生。師云。却將鶴唳誤作鶯啼。僧禮拜。師乃云。萬里無寸草。出門便是草。洞山則固是石霜。還免得麽。若向這裏見得。便見洞山。見得洞山。便見石霜。見得石霜。便見得無學老漢過犯彌天。所以道。九烏射盡一翳猶存。一箭墮地天下黑暗。驀拈拄杖畫一畫云。阿剌剌。復擧。曹問曹山。撥塵見佛時如何。山云。直須揮劍。若不揮劍漁父棲巢。拈云。趙孟之所貴。趙孟能賤之五日前足可觀光。十日後不敢相許何也。建長從來柳下惠。
　　上堂。毘盧師法身主。白骨積成山。寒螿泣秋露。不是法爾如然。不是眞常流注。不是背覺合塵。不是抛迷就悟。擊拂子云。發機須是千鈞弩。
　　中秋上堂。若論此事如午夜之月。不住於空不離於空。或東或西。乍缺乍圓。高低俱到。十萬八千。謝家人不在漁船。
　　上堂。釋迦慳彌勒富。八十老人分夜燈。烏龜鑚破須彌柱。象骨阿師空輥毬。何似禾山解打鼓。咄。不得寢語。
　　觀音長老至。上堂。人從京師來去作住山翁。說盡山雲海月。聲前一語不通。事存函蓋。理拄箭鋒。儞如啞我若聾。虎在南山咬大蟲。
　　上堂。竺土大仙心。東西密相付。芳草萋萋。鸚鵡洲秦川歷歷。漢陽路天似水。月如勾少年爲客處。今日送君遊。
　　上堂。一夜思量上堂。黃昏坐到三更抖擻。更無一句。今朝口裹膠生。良久云。人貧智短。馬痩毛長。
　　上堂。多得不如少得。少得不如現得。現得不如不得。擊拂子云。我見燈明佛。本光瑞如此。
　　上堂。獅子吼無畏說。河沙諸佛同一舌。針頭不用重添鐵。良久云。大小建長。弄巧成拙。
　　開爐太守至上堂。火爐頭邊有一轉語。蘊在胸中未曾容易拈出。檀那到來拈出作箇暖熱。拈拄杖移向東邊云。山悠悠水悠悠。幽州江口。采石渡頭。華山歸馬桃林放牛。與麽告報。拄杖子還甘也無。卓拄杖一下云。曾經霜雪苦。楊華落也愁。
　　達磨忌拈香。鳴咿鳴咿。對面是誰。眼圓齒闕。我不識伊。無德可報無恩可酬。茫茫滄海。浪打石頭。
　　上堂。祖師未來已前。諸人喫醋。未曾道醎。旣來之後。諸人上山不道脚濕。大都法爾如然。何必添此荆棘。建長數到吾祖。已得二十七代。阿師數到迦文。已是二十八枝。東西兩段不同。不知有甚傳授。諸人若也會得。祖師猶在。若也不會。蒼天寃苦。
　　上堂。千種言萬般語。三尺竹箆頭。黃金如糞土。諸人若也盡掀翻。也是泗州人見大聖。
　　上堂。光陰似箭。日月如梭。雲埋少室。凍鎖黃河。良久云。衣穿肘露也。靜處薩婆訶。
　　上堂。入理深談。全無照對。迦葉聞鈴作舞。老盧半夜蹈碓。白雲斷處是青山。行人更在青山外。
　　冬至小參。枯桑知天風。海水知天寒。祖師門下客。只貴觸髏乾。與麽與麽。威音那畔。全沒來由。不與麽不與麽。濟北家風却較些子。衲僧家自是。無彼無此。飽參人何須。校短論長。青山不礙往來。夜深狗吠露柱。張公却報李公。說道石牛生子。以拄杖畫一畫云。勞而無功。復擧。僧問投子。大死底人却活時如何。子云。不許夜行。投明須到。拈云。金針刺眼。擬之還差。烈士成功發乎狂矢。是汝諸人甚處與古人相見。連喝兩喝。
　　上堂。拈拄杖云。透得這裏。許儞出地獄。透得那邊。許儞入地獄。其或未然。驢唇先生道底。靠拄杖。
　　上堂。月冷霜天道者孤。五臺山上有文殊。諸人若也悟去。一生參學事畢。其或未然。三條椽下觜盧都。且看。趙州狗子佛性無。忽然伸手不見掌。烈焰光中釣鯉魚。
　　除夜小參。僧問。圓悟禪師。推佛燈珣禪師入水潭中。問云。牛頭未見四祖時如何。燈云。潭深魚聚。還諦當也無。師云。焦甎打著連底凍。進云。見後如何。燈云。樹高招風。又作麽生。師云。賊入空屋。進云。見與未見時如何。燈云。伸脚只在縮脚裹。此意又作麽生。師云。不入紅爐。爭辨眞僞。進云。和尚每室中擧百丈捲席話香嚴擊竹頌。道聲未絕竹箆隨至。意作麽生。師云。猛火灼龜要見吉凶。進云。還有衲僧知痛癢。也無。師云。點。僧便禮拜。師乃云。化工才動凍痕開。露柱燈籠笑滿腮。消息盡時重會面。赤洪崖打白洪崖。大衆會麽。一句在新年頭。一句在舊年尾。新年頭薦得。便知舊年不去。舊年尾薦得。便知新年不來。舊旣不去。新旣不來。南有泰華。東有天台。西有峨眉。北有五臺。阿呵呵。富嫌千口少。貧恨一身多。復云。流泉是命。湛寂是身。子湖看狗。夫子獲麟。
　　歲旦上堂。僧問。記得。大慧禪師每擧竹箆云。喚作竹箆則觸。不喚作竹箆則背。如何。師云。墮坑落塹。進云。只如背觸外如何相見。師喝云。儞頭在什麽處。僧禮拜。師乃云。元正添喜色。瑞雪滿長空。爲祝邦君壽。華開萬歲松。
　　上堂。一二三四五。從頭爲君擧。謹白參玄人。光陰莫虛度。卓拄杖。下座。
　　上堂。道不及處說一句。說了還如不說時。氷泮雪銷春色動。老梅紅析去年枝。擊拂子。下座。
　　元宵上堂。天上月圓。人間月半。燈明如來。和贓納款。
　　上堂。山萬朶水萬支。明月乍圓乍缺。白雲乍合乍離。老胡九年面壁。賣弄無孔鐵鎚。
　　上堂。山僧方丈內出。諸人僧堂中來。坐底自坐。立底自立。有甚虧缺處。若也好肉剜瘡。過在諸人。不干山僧事。
　　上堂。二由一有。一亦莫守。十里牌五里堠。張婆店李公酒。水北雲南。驢前馬後。是汝諸人。還護惜也無。良久云。正狗不偸油。雞銜燈盞走。
　　上堂。內不放出。外不放入。全火祗候。且無階級。雖然如此。枯木巖前差路多。
　　上堂。山僧別無長處。對衆不曾脫空。所以道。文殊。普賢。觀音。彌勒。狐狼。野干。貍貍。鼷鼠。守宮。百足。蝣蜒。蜈蚣。卓拄杖云。依俙似曲才堪聽。又被風吹別調中。
　　佛涅槃上堂。瞿曇今朝示寂滅。波旬作舞人天悲。拈拄杖云。南去北來人自老。夕陽長送釣船歸。卓拄杖。下座。
　　東福無關至上堂。慈明訪神鼎。東福見福山。不弄西河獅子。哮吼更無兩般。盤走珠珠走盤。古兮今兮。諸人自看。
　　建仁虛庵至上堂。賓看主。主看賓。儞底我不會。我底儞不聞。一對鐵錘。無孔打成。一合乾坤。同倚闌干。無一語同看。海山生暮雲。
　　上堂。東山下事。如節度使信旗相似。南來北來只可觀瞻。不可犯著。犯著則千里橫屍。靠拄杖。下座。
　　上堂。仰面不見天。低頭不見地。召大衆云。會麽。達磨不將來。迦葉門前底。卓拄杖。
　　上堂。明月雙溪八詠樓。少年爲客送君遊。青山不礙行人路。自是行人嘆白頭。
　　浴佛上堂。老胡呱地一聲時。開大言牌。語甚癡。不是年年澆惡水。洗他到老不知非。卓拄杖。下座。
　　結夏小參。僧問。九旬禁足。埋沒英靈。三月護生守株待兎。如何是衲僧本分事。師云。鐘聲穿破儞髑髏。進云。記得。龐居士云。十方同聚會。箇箇學無爲。此是選佛場。心空及第歸。此意如何。師云。太虛無掛針之路。進云。德山小參。不答話。還有爲人處也無。師云。龍宿鳳巢。進云。趙州小參。要答話。又且如何。師云。貧作富裝裹。進云。三句已蒙師指示。向上宗乘事若何。師云。一老一不老僧禮拜。師乃云。十五日以前。十五日以後撥開一線路。結却布袋口。與諸人九十日內安頓水牯牛子。貴要百不知。百不解臥月眠雲。東倒西擂。所以道。太陽門下。日日三秋。明月堂前。時時九夏。擲寶劍於荒草堆頭。卓紅旗於千聖頂上。便可以獨步大方。出頭天外。雖然如是。切忌頭角生。復擧。僧問洛浦。魔佛不到處。如何體會。浦云燈明千里象。暗室老僧迷。拈云。洛浦好語只是答。這僧話不了。我欲點向諸人。恐成負累。來日請四頭首。各呈所解。
　　謝頭首秉拂上堂。落賴家風折脚鐺。大家扶竪大家撐。老來不怕揚家醜。管甚眉毛落又生。
　　上堂。諸佛說不到處。正是藥忌之譚。老僧不曾屈抑諸人。諸人各各水洒不著。
　　上堂。思量不到處。搆赴不及時。鳥棲無影樹。華發不萌枝。
　　上堂。拈拄杖召大衆云。殺人寃賊已被老僧收下了也。普請諸人。各各安心。卓拄杖。下座。
　　上堂。一夏只有三箇月。貶眼過了兩箇月。曠大劫來生死根。七尺單前打教徹。
　　太守書金光明經。請陞座。師拈起拂子云。要見信相菩薩所夢金鼓麽。以拂子左邊擊一下云。只是這。要見建長老漢拂子麽。右邊擊一下云。只者是。只如金鼓聲中。具一切言詞。具一切妙義。開甘露門。入甘露城。處甘露室令諸衆生。食甘露味。懺一切罪愆。滅一切過患啞者能言。盲者能視。聾者能聽。跛者能行。此名別別解脫。老僧拂子也有些少變化。能縱能奪。能殺能活。有體有用。有照有權。破凡聖窟穴。斷佛祖性命其竪也。天魔呵手有分其橫也。外道窺覰無門。若喚作一。夢時與覺時不同。若喚作二。覺時與夢時無別。若向夢時薦得。便見釋迦如來本不曾生。亦不曾滅。成等正覺。亦不曾說法度生。亦不曾付法眼藏。若向覺中薦得。便見釋迦如來。壽命無量。福德無量。說法無量。化度無量。恁麽見得。夢時卽是覺時道理。覺時卽是夢時消息。元長老拂子。穿過信相菩薩鼻孔。信相菩薩金鼓。撞破元長老面門。良久云。青蓮映水華開久。自是行人未到家。復說偈曰。諸佛本是虛空體。修證成佛亦如幻。於諸幻中說實義。實義了了亦非實。如來金光示衆相。略示緣起方便說。捨身飼虎出王宮。負水救魚入空澤。如來捨身不思議。此是恒河一沙耳。檀那書經報亡者。一念普通諸佛刹。香煙處處作佛事。幽冥之路盡豁開。老僧說此空空法。爲薦亡靈空覺體。一靈不昧湛然存。卽證無生空法忍。
　　上堂。骨打骨打。如聾如啞。上下三指彼此七馬。因甚如此。可知禮也。
　　解夏小參。法身有三種病二種光。九十日內山僧時時說與諸人。諸人還透得也未。若也透得。許儞橫肩拄杖緊悄草鞋。南贍部州展鉢。西瞿耶尼喫飯。大洋海底走馬。鐵輪頂上輥毬。不妨是箇洒洒落落。衲僧也道。曾見福山老漢來。若不如此漿水錢且置。草鞋錢教阿誰還。復擧。仰山參巖頭。頭竪起拂子。仰山展坐具。頭拈起拂子。置背後。仰山將坐具。搭肩上而出。頭云。我不肯儞放。只肯儞收。師拈云。大小巖頭向分毫上取利。
　　解夏上堂。要來便來。要去便去。脚是自家脚。路是官中路。驀召大衆云。會麽。掛著絲毫。西秦東魯。卓拄杖。下座。
　　謝新舊知事上堂。秋風涼秋氣清。鳥飛兎走。斗轉參橫。老僧落得展脚睡。自有人扶折脚鐺。
　　上堂。露冷天高不著秋毫。山遙海濶一塵不到。正與麽時。諸人作麽生。良久云。也是鬼爭漆桶。
　　武州太守忌。讃法華楞嚴。請陞座。妙性圓明離諸名相。妙音普應遍滿十方。塵塵不留朕迹。法法更沒遮攔。在天同天。在人同人。偏圓不礙往來。迷悟更無差別。在法華則純圓獨妙。在楞嚴。則披妄析眞。法華深固幽遠。楞嚴明白洞達。法華示眞實相。楞嚴開方便門。一道清淨無壞無雜。果滿眞常。功歸無得。攝盡廓周沙界。一塵不寄中邊。此是祕密總持。亦名一乘圓頓。佛佛異口同音。不出這箇時節。只如今日。武州太守一周霜露。忌日斯臨。覺性湛然。如來光中。出沒自在。要向這裏轉步。以拂子指云。阿那青青。黯黯處去。
　　復云。僧祇大劫前頭路。無依無欲無今古。蕩蕩圓成百萬門。此是老僧行履處。汝要透吾向上關。須向者裏急進步。莫思量。莫回顧。撤手堂堂掉臂行。吾在那裏。相接汝。黃金城郭妙高臺。夜半子時日卓午。
　　太守繪釋迦如來一鋪。寫法華金剛圓覺。請爲最明寺殿陞座。如來法性。不離所說之法。所說之法卽是如來之體。逈逈廓然。無寄頭頭。運用無方。一卽三。三卽一。法華金剛圓覺。不同不別。此卽彼。彼卽此。醍醐乳酪更無異味。佛佛異口同音。句句全超報化。一氣回春。萬彙自然發秀。一月出海。萬邦無不昭明。此名金剛正體。亦名諸佛頂句。塵毛刹海。動地放光。塵點劫前。菩提具足。且道。最明寺殿生何報地。塵塵刹刹是家鄕。千佛光中同授記。復云。年年霜露念慈容。罔極恩深報莫窮。回首廊然三際斷。靈山一會起香風。
　　冬至小參。僧問。夾山與定山同行。定山云。生死中有物。卽不迷生死。意旨如何。師云。鷄銜燈盞走。進云。夾山云。生死中無物。卽無生死。又作麽生。師云。土宿騎黃牛。進云。二人互相不許。同往問大梅常禪師。那箇親。那箇疎。梅云。一親一疎。師云。鉤在不疑之地。進云。次日再往問。那箇親。那箇疎。梅云親者不問。問者不親。此意又且如何。師云。劍握甑人手。僧禮拜。師乃云。屈堪述。一字入公門。九牛車不出。巖頭呈橈舞棹。祕魔一向擎叉。臨濟胡喝亂喝。德山打雨打風。這一隊漢。總未有轉身處。福山不解屋下架屋。要施脫胎換骨之手。諸人還會麽。所以道。華岳有參天之勢。一塵不減其高。紅日有麗天之明。一草不遺其影。正當今日一陽來復。今夜分冬。因甚與麽說話。卓拄杖一下云。玉筋撐虎口。復擧。雪峯示衆云。世界濶一丈。古鐘濶一丈。世界濶一尺。古鏡濶一尺。玄沙云。火爐濶多少。峯云。如古鏡濶。師拈云。大衆看看。山門騎却佛殿。從汝等諸人鼻孔裹去也。冬至上堂。冬至寒食二百五。二十四番華信風。盡從者裏流出。錯錯。拄杖夜來生八角。何似龍牙破木杓。月旦謝新舊頭首上堂。擧一不得擧二。放過一著。落在第二。良久云。謂語助者焉哉乎也。
　　開山忌日。請拈香。不證涅槃。不住生死。茫茫大地絕行蹤。蟭螟眼中遊夜巿。父爲子隱。借手拈香。知恩報恩句。日午打三更。
　　上堂。菩薩子喫飯來。卓拄杖云。今年田又熟。更放肚皮開。
　　上堂。拈拄杖召大衆云。白日莫空過。青春不再來。堂前露明柱。歲歲長蒼苔。顧視左右。靠拄杖。下座。
　　淨智寺請掛曇華堂額。武州埋玉在玆山。縹緲金仙梵字寬。鍾鼓一新龍象集。優曇華放正高寒。大衆要見優曇華瑞現處麽。以手指額云優曇華者清淨無垢。不住色塵。是諸佛之妙容。乃人天之景仰。猶如寶洲能生一切妙寶。猶如朗月能照一切幽冥。猶如良藥能療一切煩惱。猶如甘露能滅一切焦熱。莊嚴一切諸善功德。成就一切菩提行願。若向者裏薦得。便可入清淨解脫之門。其或未然。堪對暮雲歸未合。遠山無限碧層層。
　　中秋上堂。千般惺惺萬般歷歷。不如百不知百不解。此名彌勒內院。若證此三昧。免百劫千生流浪之苦。卓拄杖。
　　上堂。入水入泥句。萬仞崖頭步。猢猻坐鐵砧。孩兒弄華鼓。古兮今兮沒奈何。發機須是千鈞弩。卓拄杖。
　　上堂。山僧幾日做得箇上堂。直是玄妙。直是奇特。夜來三更三點。打箇噴嚏。不覺打失了也。不知落在何處。是汝諸人各各爲老僧尋看。東廓下。西廓下。眠單前。蒲團上。忽然模著。却將把來。呈似山僧。良久。下座。
　　太守送十六應眞。拈香應供。四天下處處。成狼藉。神通妙用。不如尊者。若是佛法。還老僧始得。不要儞觀空入定。不要儞指東說西。不要儞降龍伏虎。不要儞騰躑須彌。建長寺裹掛搭。且喫老漢竹箆。
　　上堂。正說知見時。知見卽是。心當心說知見。知見卽如。今大衆老僧大唐人。今年五十八歲。戌生人命屬狗。良久云。豈不見道。佛殿階前狗尿天。卓拄杖。
　　開爐上堂。挑撥些子火種。自古自今。難得其人。千萬人中有一箇半箇。大衆歲晚天寒。山空葉落。諸人喚作行脚之士。不得說著少室九年面壁底時節。卓拄杖。
　　初祖忌上堂。老和尚何所有。金陵一番打脫。少林尤更出醜。吾今要與遮掩。阿誰同共出手。卓拄杖云。正狗不偸油。雞衝燈盞走。
    同拈香。金將火驗。人將財驗。法孫將此兜樓一炷。要驗這碧眼老胡。是有鼻孔。是無鼻孔。挿香。良久。顧視大衆云。山蒼蒼。水茫茫。人貧智短。馬痩毛長。
　　上堂。召大衆云。赤肉團上。有一無位眞人。常在面門出入。未證據出來。朝打三千。暮打八百。因甚如此。良久云。韓信放鐵鷂。
　　佛成道上堂。竪起拄杖云。看看。釋迦老子昨夜三更三點。將大地衆生性命。箚在針鋒頭上。入三眼國土。作自恣佛事。是汝諸人還知也無。若也知得。各各道箇轉身句。良久云。罕逢穿耳客。多週刻舟人。
　　謝長樂長興光福三長老上堂。短者自短。長者長。森森密密可憐生。學翁門下無几木。葉葉枝枝總是香。卓拄杖。下座。
　　上堂。小隱居山。大隱居巿。福山老漢。倒泥擂水。是汝諸人還救得。也無。良久。擊拂子云。三生六十劫。
　　除夜小參。僧問。僧問瑞巖云。如何是佛。巖云。石牛。此意如何。師云。白月則現。進云如何是法。巖云石牛兒。此意又且如何。師云。黑月則隱。進云。恁麽則不同去也。巖云。合不得又作麽生。師云。近朱者赤。進云。因甚麽合不得。巖云。無同可同。又且如何。師云。近墨者黑。進云。落何階級。巖云。排不出。又且如何。師云。東西南北。進云。因甚排不出。巖云。從前無階級。又作麽生。師云。一二三。進云。未審居何位次。巖云。不坐普光殿。此意又且如何。師云。晝夜一百八。師乃云。老僧有不傷物義句。不曾擧著。此時分歲爲諸人擧一遍著。諸人子細聽取。今冬三箇月三月總是大。此夕是歲除。圍爐團欒坐。坐到漏殘時。一滴分新舊。金鳥出海門。雞拍欄干曉。燈籠添得一歲。露柱減却一年。嘉州大像呵呵大笑。黃梅石女大叫蒼天。因甚如此。朱顏明鏡裏。古劍髑髏前復擧。長生因雪峯問。光境俱忘時如何。生云。放皎然過。有箇道處。峯云。放汝過作麽生道。生云。皎然亦放和尚過。峯云放汝二十棒。師乃拈云。雪峯如獅子教兒踞地飜空。蹉眼不得。皎然生生獰獰。哮吼一聲。便有噬母之作。
　　上元上堂。拈拄杖云。柳色黃金嫰。梨華白雪香。召大衆云。會麽此是然燈如來說。熾盛光明神呪。諸人若會。玉樓巢翡翠。若也不會金殿鎖鴛鴦。卓拄杖。下座。
　　上堂。參百千諸佛。不如參一無事道人。參百千無事道人。不如參一箇枯樁。名大衆云。且道。枯樁有甚長處。卓拄杖云。深夜一爐火。渾家身上衣。
　　佛涅槃上堂。如是如是。不是不是。鱉咬魚竿。虎生雞觜。拈拄杖。召大衆云。會麽。佛滅二千年。比丘少慚愧。
　　上堂。粒米分明抵粒珠。千般痛苦是田夫。盛來滿鉢都抛擲。當念賣身來納租。
　　結夏小參。僧問。僧問古德。如何是清淨法身。德云。山華開似錦。澗水湛如藍。此意如何。師云。磕破髑髏。進云。又有一古德云。膿滴滴地。又且如何。師云。九九八十一。進云。今夜問和尚。如何是清淨法身。師云。自少爲僧。今六十不曾擡手揖公卿。僧禮拜。師乃云。以大圓覺爲我伽藍。身心安居。平等性智。山僧從福山過瑞鹿。自瑞鹿復過福山。不見其他。但見風卷黃塵撲面。車行平地成溝。馬蹄畢栗撥刺自南自北。牛角崢崢嶸嶸。或短或長。山僧不覺吐舌何也。精陽不剪霜前竹。水墨徒誇海上龍。復擧。法本法無法。無法法亦法。今付無法時法法何曾法。拈云。世尊此偈如黑石蜜中邊皆甜。如黃連木根莖皆苦。是汝諸人作麽生呑。作麽生吐。喝一喝
　　上堂。古人道。擧不顧。卽差互。擬思量何劫悟。師云。古德恁麽說話。去一取一。黏皮綴骨。如獼猴弄黐膠。有甚撇脫。福山這裏眼不見眉毛。方是眞得也。卓拄杖。下座
　　上堂。說而默。默而說。直鉤釣鯤鯨。曲鉤釣魚鱉。寬兮廓兮。錯古礲今。瀰兮渺兮。非巧非拙。驀拈拄杖。卓一下云何似。銀盌裹盛雪。
　　端午上堂。法離見聞覺知。見聞覺知是法。山僧普請大地人。不動一塵入大安樂之地去也。卓拄杖云。唵唵唵。急急急。勅勅勅。𪮬𪮬𪮬。
　　上堂。一夏已過一半。水牯牛作麽生。是儞諸人各各牽到法堂上。頭角全備甚生次第。奈何甘自埋沒。不肯承當。卓拄杖。下座。
　　上堂。月出桂林輝。天香發舊枝。東山水上立。𡛥女鬢垂絲。擊拂子下座。
　　解夏小參。道非物外。物外非道。豈不見道。捫空追響。勞汝心神。夢覺覺非覺亦非覺。這裏轉得身來。那邊騰身一擲。大洋海底火星飛。泥牛哮吼飛霜雹。赤條條空索索。擬回頭重遭撲。不能赤脚上舟梯。南北東西任名邈。復擧。僧問大同。如何是本來人。同云。共坐不知名。僧云。恁麽則禮拜去也。同云。暗寫愁腸寄與誰。師拈云。大同開門待客。此僧入國。觀光殊不知。三代禮樂。乃五覇諸候之兵器也。擊拂子。下座。
　　上堂。走遍天崖。無下脚處。閱盡大藏。無開口處。行不及說不到。今年勝去年。一老一不老。阿呵呵。拍膝云。投子道底。
　　開山忌日。請拈香。生耶死耶。不道不道。蒼天悠悠。紅日杲杲。阿師靈骨兮東邊西邊。洪波浩渺兮白浪滔天。沈水一炷兮恩怨歷然。儉生不孝兮義出豐年。
　　謝頭首上堂。一二三三二一。頭目甚分明。上下無等匹。栴檀叢林兮栴檀栴香。獅子窟穴兮獅子返躑。
　　上堂。涅槃後大人相。月落寒潭。雲收碧嶂。是汝諸人不得動著。動著打破儞髑髏。
　　上堂。乾坤之內宇宙之間。中有一寶。祕在形山。咄。猛虎不飡伏肉。獅子豈食鵰殘。
　　上堂。淺聞深悟。深聞淺悟。波斯鼻孔三尺長。無角鐵牛被蟲蛀。卓拄杖云。飯袋子。江西湖南便恁麽去。
　　初祖忌上堂。阿師未來時。眉毛安眼上。阿師旣來後鼻孔大頭垂。山遙海濶。木落霜飛。嗚咿嗚咿。以手搖曳云。不許老胡會。只許老胡知。
　　無象西堂至。上堂。白雲庵裹太白峯。前有一句子。落在儞邊。無學老漢也是窮曹司。檢舊案。十萬里水面要尋此句。上窮碧落。下入黃泉。六七年內方得見面。見則見了不可得而說。不可得而言。只得低頭覷地仰面看天。寃憎會苦。黑蜜黃連。卓拄杖云。無象。無象。尚餘骨面。堪承掌。不用重施肋下拳。
　　冬至小參。橫按拄杖。顧視大衆云。北風吹面。走右飛砂。等是恁麽時節。諸人且作麽生。若是家裹人。便道雪似楊華。若是門外漢。却道楊華似雪。火爐頭話幾千般。不是江南便江北。山僧恁麽品量。諸人還甘也無。卓拄杖云。草繩謾接黃金索。獅子難尋老鼠梯。
　　復擧。僧問長沙。如何轉得山河大地。歸自己去。沙云。如何轉得自己歸山河大地去。僧云。不會。沙云。湖南城裹好養民。米賤柴多足四隣。師拈云。山河自己。自己山河。良久云。龍王宮殿裹。行客少經過。
　　書雲上堂。書雲佳節寶鑑當臺。春回空劫已前。華綻不萌枝上。良久云。漆桶不會。打鼓普請看。
　　上堂。閻浮世界衆生。有六種障礙。有八種自在。只是諸人。頭出頭沒。總不覺知。若也悟去。許汝證不動智地卓拄杖。下座。
　　佛成道上堂。老瞿曇。何不撇。指空說空。半生半滅。福山雖兒孫。活計與他各別。鐵船打就泛滄溟。麥浪堆中釣龜鱉。卓拄杖。下座。
　　歲節小參。僧問。記得長髭到石頭。頭云。大庾嶺頭一鋪功德。成就也未。此意如何。師云。事生也。進云。髭云。成就久矣。只欠點眼。此意作麽生。師云。擔枷過狀。進云。頭云。欲點眼麽。髭云。便請頭乃垂下一足。聻。師云。掘地深埋。進云。髭禮拜。還諦當也無。師云。一死更不再活。進云。頭云。汝見何道理。便禮拜。髭云。如紅爐上一點雪。此意又且如何。師云。猶有這箇消息在。進云。學人也有一鋪功德。和尚如何點眼。師云。不點。進云。因甚不點。師云。眼不點不盲。僧禮拜。師乃拈拄杖云。今夜烹露地白牛。與諸人分歲。諸人若也悟去。已是十分飽足。若不悟去。不免薄批細切去也。良久云。上是天下是地。雲生碧嶂。水赴滄溟。寒星三點五點。老松十株五株。阿呵呵。會也無。趙錢孫李周吳鄭王一任取飽。無令後悔。雖然如是。不得動著我蹄角。靠拄杖。復擧。古德頌云。五蘊山頭一段空。同門出入不相逢。無量劫來賃屋住。到頭不識主人翁。建長則不然。五蘊山頭一段空。同門出入不相逢。無量劫來賃屋住。回頭撞倒破燈籠。豈不見道。龍樓吹鳳曲。不示刈茅童。卓拄杖。下座。
　　正旦上堂。獅子吼無畏說。衆魔不能壞眞說。凍拆黃河九地裂。優曇華放千林雪。卓拄杖。下座。
　　上堂。贈以之中。上下三指。李白元來是秀才。閻羅大王不是鬼。鉢裹飯桶裹水。多口阿師難下觜。道吾打動關南鼓。德山卓牌於鬧巿。丈林山下竹筯鞭。趙州庭前柏樹子。阿刺刺。卓拄杖。下座。
　　佛涅槃上堂。拈拄杖云。三百餘會九年之弓。摩胸告衆飯蘿一空。面前背後。儞儂我儂。召大衆云。會麽。猫有歃血之德。虎有起屍之功。靠拄杖下座。
　　上堂。獨對春風立片時。闌干不覺晝陰移。東山下事堪惆悵。點點楊華作雪飛。
　　上堂。祖師門下逈絕階梯。卓拄杖云。最愛江南春雨後。青山綠樹囀黃鸝。
　　檀那法光寺殿周忌。慶懺寶藏陞座。圓滿妙覺大毘盧藏。廓然遍周沙界。混然量等太虛。窮之不見其踪。體之不見其形。萬化同源三際不住。一音普遍河沙佛國。河沙佛土攝在微塵。非半滿權實之可名。非迷悟聖凡之可狀。含靈全體作用而不自知。菩薩證悟之所不及。此是如來祕密三昧。亦是衆生本覺妙明。只如今日撥開一塵。豁開寶藏。諸佛菩薩龍天八部。燦然出現。且道從其處得來。卓拄杖喝一喝云。毘婆尸佛早留心。直至如今不得妙。復說偈云。一周霜露尚銜哀。天上人間去又來。信脚踢翻華藏海。十方佛土寶蓮開。
　　掛圓覺興聖禪寺額。大解脫門無在不在。十虛無際闔闢自由。故我大檀那建立圓覺道場。成就廣大佛事。梵字挿霄漢橫呑覩史夜摩。鍾鼓振坤維。攪動浮幢刹海。願力所持。福被一切。六凡四聖何莫由斯。便見海晏河清。雨順風調。野老謳歌。漁人鼓掉。只如今日高揭寺額。有何祥瑞。金色照開三界外。玉毫長繞五須彌。
　　慶懺釋迦圖繪像陞座。淨法界身無有出沒。愍衆生故示去來相。太虛無際。我佛法身亦無邊際。衆生無盡。我佛誓願亦無窮盡。蕩蕩十方而普應。恢恢歷劫而常存。故我釋迦世尊從無住相。成無住法。廓眞實理住眞實地。一音普演萬化同源。一極悲心拯救含識。衆生有禱如月臨水。如來救世如谷答響。只如今日藤氏妙圓圖寫聖像。功歸何處。將此深心奉塵刹。是則名爲報佛恩。復云。我佛世尊。從無量劫來。行難行苦行。布施頭目髓腦。盡將三千大千世界。抹爲微塵。如是塵數菩薩。捨身其數復過於此。所以如來栽種衆生田中。慈悲根茅。遍滿三千大千世界。恩惠深廣。衆生界中。聞佛之一宇。無有不生善心者。人間若綵畫。若鑄造金銀銅鐵聖像。所獲功德。世世不失人天之道。世世長命。富足世世。無諸惡事世世夫婦子女團圝。世世見佛聞法。此是決定底事。今日檀那寫此如來尊像。所願必得圓滿。復說偈曰。繪寫如來妙色身。十方諸佛咸懽悅。龍華一會在今朝。必定當來成記莂。
　　浴佛上堂。毘藍園裹。尼連河畔。雖然洗得毛草。要且痒處不曾抓著。不肖孫只拊背。一下待它轉腦回頭。却與連腮兩掌。更若如何若何。便與戽水便潑。卓拄杖云。狗不擇家貧。子不嫌母醜。
　　結夏小參圓覺伽藍。前三後三。平等性智。開口取氣。今日晴。明日雨。華自笑。鳥自啼。村南村北。野水橫流。谿東谿西。雲煙出沒。無知老翁。也無煩惱可斷。也無實相可證。只是飽喫了飯。伸脚打一覺睡。起來摩挲兩眼。却道太虛。與古鏡交參。法身與草木齊長。無適無莫。樓頭浪宕。苦不在地獄。樂不在天上。有時拊背乞錢。有時伸手搔痒。阿呵呵。拍膝云。誌公不是閑和尚復擧。趙州問投子。大死底人却活時如何。子云。不許夜行。投明須到。州云。我早侯白。渠更侯黑。師拈云。投子老人。外面足可觀光。其中猶欠一著。趙州老漢。所得不償所失。福山恁麽批判。還有救處也無。良久云。波斯喫胡椒。
　　上堂。優曇華世無比絕見絕聞。非色非相。諸人若也悟去。九十日內入甘露門。食甘露味。若也不然有寒暑兮。促君壽有鬼神兮。妒君福。
　　上堂。擧。臨濟有時奪人不奪境。有時奪境不奪人。有時人境兩俱奪。有時人境俱不奪。召大衆云。若作四句下語。又墮人境中。山僧不在人境內。若作一句下語。又離却人境。山僧不在人境外。是汝諸人作麽與吾相見。擲下拄杖云。漆桶喫茶去。
　　上堂。等是恁麽時節。是汝諸人。因甚有富有貧有飽有飢。只緣汝勤惰不同功力不齊。所以如此。如今長夏將滿。更更做夢。方是好手。卓拄杖云。爍石流金不著力。露冷秋深恨無極。
　　弘安八年六月二十四日。太守請讃龍祈雨。讃後雷鳴。雨至三日連注。因此上堂。僧問。嵩山破竈墮和尚。一日山行次。見一古廟血祭無數。師乃以拄杖敲竈云。此是泥瓦合成。靈從何來。聖從何起。恁麽烹宰物命。復以拄杖敲三下。其竈自墮。乃云。破也。墮也。此意如何。師云。墮與不墮。總是堆塵。進云。少頃有青衣人。設拜於前云。蒙師說無生法。已得生天。又且如何。師云。魚投臭水。進云。侍者云某甲。久侍和尚。不蒙法要。竈神却蒙和尚指示。却得生天。師云。我不說什麽。只道。破也。墮也。侍者亦乃悟道。又作麽生。師云。蔗咬甜頭。進云。只如某甲。侍和尚入檀那府中。檀那以天久晴。請和尚。讃水墨畫龍。師讃云。偉哉戴角擎頭。觸處崩崖。裂石蒼生。久矣焦枯。快奮一聲霹靂。讃罷卽時雷聲震地。大雨隨至。一連三日。天下普潤。和尚法力可謂過於古人耶。師云。癡人面前不可說夢。進云。竈是泥瓦合成。龍是水墨畫底。且道靈從何來。聖從何起。師云。三祇大劫修。無此閑消息。進云。某甲亦隨侍和尚。大地蒙恩。某甲未沾法雨。願師慈悲。乞垂方便。師云。莫妄想。僧禮拜。師乃云。上天久不雨。大地生塵埃。苗稼將就槁。將軍請吾齋。就讃水墨龍。展卷雲作堆。信手聊一揮。剨然起風雷。連日注甘雨。霑足遍九垓。早禾已結子。晚禾皆出胎。萬民悉鼓舞。將軍笑盈腮。且喫滿鉢飯。處處可羅齋。諸天副我願。甚慰憂民懷。拈拄杖云。拄杖子。儞且來唱起豐年太平曲。卓拄杖曰。三臺須是大家催。
　　解夏小參。僧問。琅瑘和尚示衆云。有時一棒作漫天網。打俊鷹快鷂。有時一棒作布絲網。摝蜆撈鰕。有時一棒作金毛獅子。有時一棒作蝦麻蚯蚓。此意如何。師云。赤膞輥綉毬。進云。敢問和尚。如何是一棒。作漫天網。師云。我不可答者話不得。進云。如何是一棒。作布絲網。師云。且道與儞說。答儞話。進云。如何是一棒。作金毛獅子。師云。儞不得謗老僧。進云。如何是一棒。作蝦麻蚯蚓。師云。添得一場愁。進云。此四棒中那一棒最親。師云。高聲問。進云。和尚尋常竹箆。頭下是打俊鷹快鷂。是摝蜆撈蝦。師云。老僧不敢辜負闍梨。進云。今日長期已。滿鷹鷂蝦蜆。如何緇素。師云。燈籠沿壁上天台。僧禮拜。師乃云。西天以蠟人爲驗。建長亦以蠟人爲驗。等是與麽時節。中間有些子誵訛。令汝諸人各呈所解。諸人所見如衆盲摸象。摸見足者曰。象如杵。摸見耳者曰。象如箕。摸見腹者曰。象如甕。摸見尾者曰。象如箒。有底不曾摸見。在千里萬里外。却指芽聚影子。說道我亦見象。虛勞神用。只添妄想。苦哉苦哉。如是參禪有何所益。或有箇漢出來道。和尚如何是全象。驀拈拄杖云。蝦麻老鼠。蚊蟲蝎虱。儞曉甚七十三八十四。我二十年出世不曾與人過話。拈拄杖。一時捍散。復擧。大寧寬和尚。有僧問。如何是露地白牛。寧以火筋挿火爐中曰。會也。僧云。不會。寧曰。頭不欠。尾不剩。師拈云。富與貴是人之所欲。貧與賤是人所惡。不以其道得之不處也。不以其道得之不去也。
　　上堂。朝碌碌。暮碌碌。破塊落空谷。飛蛾赴明燭。或時東南。或時西北。寂兮寥兮。鵠白烏玄。寬兮廓兮。松直棘曲。卓拄杖。下座。
　　中秋上堂。擧馬祖翫月公案頌云。馬師父子弄琵琶。無奈西江月色何。更聽江南吹玉笛。水流無限月尤多。復召大衆云。瞎禿子參。
　　上堂。西天胡子沒髭鬚。楚鷄不是丹山鳳。會則塵毛刹海。不會則當處生芽。摘楊華摘楊華。卓拄杖云。釣絲絞水。熨斗煎茶。
　　開爐上堂。孤逈逈峭巍巍。堂下草深一丈。灼然到者。方知霜空月冷。露白星稀。釣魚船上客。攜手不同歸。
　　達磨忌上堂。霜飛大野。黃葉窮邊。大法所傳。天無私蓋。二千年事病在今朝。顧視大衆。良久云。欲報師恩。以悟爲則。
　　上堂。法身有三種病二種光。一一透得。許儞歸家穩坐。名大衆云。黃葉與赤葉齊飛。萬木與崖石俱露。無學老漢一場出醜。儞等諸人。作麽生與我相見。良久。卓拄杖云。仁義盡從貧處繼。世情多向有錢家。
　　因事上堂。今日笑。昨日哭。悲喜相凌。自翻自覆。傾出摩尼十萬斛。何似卞和三獻玉。良久。卓拄杖云。一枝付鷦鷯。萬里付鴻鵠。
　　越州太守夫人。請慶讃釋迦像楞嚴經陞座。我佛釋迦世尊從無住法中。從無量劫來。修無功用行。遍無邊刹土。度無量衆生。三身不借。十號非彰。大千沙界一毫端。度盡衆生無所度。三祇非遠。萬德非功。降兜率陀天。示雪山苦行。玉毫宛轉。破彼幽冥。擲棄金輪。統禦三界。五天竺國。室羅筏城。示大經卷。量等大虛。纔開口時。拈起拂子云。便露出這一著子。其他諸經。百匝千重。不露線索。不露脚跡。如越大陣。只是點過。會者默默自知。不會者任他不會。唯是楞嚴一會。分毫剖釐。八還辨見。七處徵心。貴要阿難便得入門。兜羅綿手。放百寶光。射阿難肩。阿難左右顧視。如將清淨大海。攪作一鼎沸湯。急索回頭早已十方無路。窮諸玄辨。一絲不掛機前。塵毛刹海。了無踪。四聖六凡俱絕踪。借他絃管。醉我韶華。萬劫空流。般若名一句不留元字脚。文殊謾揀圓通。觀音舌頭拖地。楞嚴一會卽在于今。草木叢林更無異說。機智盡路頭絕。面皮翻轉沒來由。十方世界一團鐵。泥牛昨夜吼西風。火裏烏龜頭戴雪。卓拄杖云。華放優曇劫外春。珊瑚枝枝撐著月。復云。我太唐儒家有不信佛者。以十二部經爲漫頇無有統緒。秀才家乍看諸經。如樵夫乍入大海。心目俱眩。東西南北。不知方向。千箇有九百九箇。興謗唯看此經者。皆得入門。皆悟本法。皆知信向。方知如來的徹之處。有恨見此經之晚者。蓋此經破相顯理。指意剋的。一句兩句。如白石蜜中邊皆甜。如雪山草寸寸是藥。奇哉不可思識也。方秋崖宋之名儒。因見儒家謗佛。作書云。楞嚴圓覺兩書。佛之兵將也。佛之士馬也。佛之城郭也。若欲破彼。吾儒中有如此士馬城郭乎。若欲破彼須當堅甲利兵。亦當如彼圓覺楞嚴二書。方可與之立敵。若無此不可輕議釋教也。吁此經。如帝釋髻中之珠。能消一切衆毒。能降一切魔事。禪和家。做工夫。未得自在。未得受用。十二時中鑿山討路。正如世尊開門閉門趕阿難。狂猿意馬。到萬仞崖頭。無著手脚處。一𨈀起來和贓納款。却道我今覓者。卽是我心。釋迦老子。恐阿難死在這裏。咄云。此非汝心。阿難矍然避席云。此若非我心。心心卽同龜毛兎角。阿呵呵。釋迦老漢盡將三千大千世界。捏作一塵。付與阿難。阿難不肯承當。咄。莫謗法。也卓拄杖。復說偈曰。一念情消曠劫前。豁開塵網透塵緣。十方佛土無遮礙。百寶光中坐寶蓮。
　　謝首座上堂。二十四路。三十七著。築壇拜將。妙在機先。恁麽悟去。便見。諸侯玉帛。奔走如雷。良久云。海晏河清也。誰上東封書。卓拄杖云。普。
　　冬至小參。萬仭崖頭一步子。自古自今蹈得著。者千中無一人。非但千中無一人。亦乃萬中無一箇。老僧尋常與諸人。火爐邊說話。不曾取次相瞞。蓋緣江北與江南。今日不知明日事。高高低低。冷冷落落。寒梅一點破孤芳。無影枝頭香馥郁。斷橋流水沒人扶。孤客暖回十里足。阿呵呵。向儞道。拄杖不曾孤負諸人。擲下拄杖。復擧。陸亙大夫問南泉。肇法師也奇怪解道。天地與我同根。萬物與我一體。泉召大夫云。時人是此一株華。如夢相似。師云。陸亙大夫有舒卷天地之手。爭奈活葬牡丹華下。南泉透出聲色之外。無奈被人按劍。
　　臈八上堂。拈拄杖云。老瞿曇。儞來也三日不相見。莫作舊時看。我問儞。正覺山前悟道之後。却道我觀大地衆生。具有如來智慧德相。但以妄想不能證入。衆生妄想。豈不是如來智慧德相。若去此妄想。別求智慧。別求證入。宛然生滅斷見。試下一轉語看。速道速道。良久云。將謂茅長短。元來地不平。
　　臈八拈香。三祇路遠。萬德功沈。六年冷坐。海底摸針。借我手臂拈香。借儞鼻孔出氣。瞎驢滅却正法眼。灼然不受當來記。
　　上堂。明明百草頭。明明祖師意。九曲黃河徹底清。雲遮劍閣三千里。若也悟去且歸林下看。若不悟去。更待月明時。卓拄杖。下座。
　　除夜小參。僧問。記得金牛因臨濟來。乃橫拄杖方丈前。濟見遂拊掌三下歸堂。師云。賊打峭家。進云。牛却下去人事。便問賓主相見。各有軌儀。上座何得無禮。意在於何。師云。若不酬價。爭辨眞假。進云。濟云道甚麽。牛擬開口。濟便打一坐具。牛作倒勢。此意又作麽生。師云。囊砂不如背水。進云。濟又打一坐具。牛云。今日不著便。乃歸方丈聻。師云。將謂甕呑蛇。却是蛇呑甕。進云。只如和尚拈云。金牛只解作舞。也有陷虎之機。節文落在何處。師云。老來牙齒不關風。僧禮拜。師乃云。有時道一句。也有權也有實。有時道一句。也無權也無實。是汝諸人作麽生。與相見。所以道歲盡年窮。賣却帽籠。年窮歲盡。換却飯甑。五步一皺眉。十步一彈指。少室千年人。未歸晚伯臺前看流水。止不止。擬不擬。老龐活計付湘江。摩詰計窮搏妙喜。且道因甚如此素貧賤。行乎貧賤。素富貴。行乎富貴。復擧卽心卽佛公案。拈云。綠樹鶯啼。春日遲去。等時節正芳菲。山雲海月添新色。付與嬌郎。闊打眉靠拄杖。下座。
　　上堂。僧問。記得僧問長沙云。如何轉得山河大地。爲自己去。沙云。如何轉得自己。爲山河大地去。此意如何。師云隔。進云。僧不會。沙云。湖南城裹好養民。此意又作麽生。師云。汝不禮拜。更待何時。僧乃禮謝退。復有僧問。記得僧問慈明。大衆已臨於座側。西來祖意事如何。明云。月上移松影。雲行山自迎。此意如何。師云。頭大尾小。進云。學人今朝。請益和尚。如何是祖師西來意。師云。我是慈明九世孫。僧禮拜。師乃拈拄杖云。但得一萬事畢。牛進千頭。馬進百疋。忽有箇漢出來道。旣是長老。因甚愛許多畜生。向他道。急行騎馬。緩行騎牛。卓拄杖。
　　上堂。普天匝地凍雲交。九九陽生第一爻。十二曲闌屛半掩。且看金鳳宿龍巢。
　　上元上堂。祖師巴鼻。衲僧巴鼻。須彌山大海水地獄。天堂。畜生。餓鬼。馬載。驢駝。魚腮。鳥嘴。驀拈拄杖卓一下云。摘楊華摘楊華。我見燈明佛。本光瑞如此。
　　二月朔上堂。一月去了。又一月杏華開後梨華開。只知事逐眼前過。不覺老從頭上來。離四句絕百非。誰有餘。誰不足。莫把閑錢。補笊籬。風光只在闌干曲。
　　上堂。聖福寺裹西海岸邊。吾有一句。落在汝邊。昨朝問汝擧未完全。若要渾崙包萬象。直須一度眼皮穿。佛涅槃上堂。雲綻家家月。春行處處華。瞿曇失錢遭罪。福山賣弄死蛇。大衆見麽。不得動著。動著打儞骨撾。
　　法光寺殿第三年忌。覺山大師。自書華嚴大經。請陞座。毘盧藏海性覺寶王。無起無滅。無終無始。不立一塵。周遍法界。不倚一物。含攝十方。湛湛虛明獨耀。澄澄海印發光。東西南北沒遮攔。明暗色空俱不著。千靈絕跡萬化同根。迎之不見其形。背之不迷其跡。千日不可比其明。衆寶不可奪其色。全超象外。獨拔無雙。此是衆生覺地。亦名如來法身。天地依此而建立。日月依此而照臨。星宿依此而轉運。雷霆依此而發聲。十地菩薩依此而圓滿種智。四果聲聞依此而策發大乘。山川依此而負載。草木依此而敷榮。江海依此而流注。六道依此而往來。鬼神依此而變化。鳥獸依此而飛騰。大哉性覺如斯。廣大如斯。雄猛重重無盡。無盡重重。十方諸佛宣之不盡。四果四向如啞若聾。此是毘盧遮那之體。普遍十方國土。調伏一切衆生。入諸塵勞。方便善巧。而法性本來空寂。只如覺山上人。不周一年。書寫華嚴妙典八十一卷。報薦法光寺殿。功歸何處。轉身一步超方便。果滿園林劫外春。復云。人生百歲七十者稀。法光寺殿。齒不滿四十。成就功業。却在七十歲人之上。看。他治國平定天下。不見有喜怒之色。不見有矜誇衒耀氣象。此天下之人傑也自如。弘安四年。虜兵百萬。在博多略不經意。但每月請老僧。與諸僧下語。以法喜禪悅自樂。後果佛天響應。家國貼然。奇哉有此力量。此亦佛法中再來人也。佛說。菩薩人進修梵行。復有菩薩。或爲妻子眷屬。種種成就菩薩修諸梵行。令其圓滿。今日覺山上人。與法光寺殿。曠劫以前。毘盧遮那會中。誓願深重示生人間。示作王臣。示作夫婦。示作權貴。示爲生死。示爲虛幻。示爲悲悼。發大勇猛。書此大經。行人之所難行。令天下人感動。發菩提心成就阿耨多羅三藐三菩提。奇哉。讃莫能盡。伏願。法光寺殿一靈不昧。十地頓超。芘祐子孫。永隆吉慶。復說偈云。毘盧大經等大虛。只在衆生心識裹。衆生迷背自不覺。破一微塵齊顯現。四大海水渺無邊。不抵上人一滴墨。盡大地土不可量。上人點墨勝千倍。十地菩薩發大心。河沙聲聞非可比。速證菩提行願海。盡在上人筆端上一洗。恩愛浮幻塵。回看洗者亦是幻。水月光中了此身。金剛三昧悉圓滿。
　　佛鑑禪師忌日拈香。師之禪我參不得。師之道我學不得。師之峻機我湊泊不得。良久。擘胸云。一棒一條痕。一摑一掌血。一度思量一度愁。一回飮水一回噎。今朝遠忌斯臨。畢竟將何爲報。拈起香云。爇此一瓣兜樓。也有甜也有苦。也有恩也有怨。屈屈。先師靈骨只者是。不須重入蒼龍窟。
　　四月朔上堂。休去歇去。一條白練去。古廟香爐去。冷湫湫地去。彩鳳出丹山。鐵蛇橫古渡。昨日風今日雨。卓拄杖云。百尺竿頭更進一步。
　　佛生日上堂。離天宮錯下閻浮。錯才出母胎。却道天上天下唯我獨尊。錯錯錯。禹別九州無此一錯。二鐵圍山難鑄此錯錯錯。眞箇錯。非常錯。錯錯。惡水驀頭澆一杓。不知誰跨楊州鶴。
　　結夏小參。僧問。記得良遂初參麻谷。谷見來。便荷鋤入薗。此意如何。師云。坐久成勞。僧云。良至薗。谷驟步歸方丈。閉却門。又作麽生。師云。家貧難接客。僧云。明日良敲門。谷云。誰遂稱名。忽然大悟。且道得箇甚麽消息。師云。并州不是故鄕。僧云。今日學人雖無入處。也要與和尚相見。師云。謝子遠來。僧云。不因柳毅信。爭到洞庭湖。師云。月不破五。復有僧問。宗乘一唱三藏絕詮。祖令當行十方坐斷。如何是福山巴鼻。師云。也好一問。僧云。記得。僧問白雲端和尚云。人天交接兩得相見。如何是相見底事。端云。爭敢相瞞。此意如何。師云。師翁語拙。僧云。久經沙塞苦。今日遇良知。端云。儞脚跟下事作麽生。又且如何。師云。又是從頭起。僧云。衆水含孤月。群星拱北辰。端云。李白依前是秀才。意在於何。師云。喚鐘作甕。僧云。九江千里內。草木盡霑恩。端云。笑殺衲僧。是什麽道理。師云。知卽得。僧云。僧將坐具一拂便行。端云。依俙越國。髣髴楊州。節文在何處。師云。彼此失便宜。僧云。學人今夜請益和尚。如何是相見底事。師云。孟夏漸熱。汝合知時。僧禮拜。師乃云。佛滅二千年。比丘少慚愧。箇箇說圓覺伽藍。人人道平等性智。大似望梅林止渴。福山雖無長處。不教諸人蹈古人脚跡。只要儞得一寸破一寸。得一尺破一尺。鄭旗推倒張旗。東壁打飜西壁。驀拈拄杖云。有功無功。莫使腹空。蛇呑鱉鼻。虎咬大蟲。會麽。卓拄杖一下云。髮從今日白。華似去年紅復擧。雪峯示衆云。望州亭與儞相見了也。烏石嶺與儞相見了也。僧堂前與儞相見了也。保福擧似鵝湖。鵝湖驟步歸方丈。保福低頭入僧堂。師頌云。望州烏石與僧堂父子擔枷上鐵床。若打福山門下過。更須刖足了追贓。福山與麽檢點。古人還有過也無。
　　結制上堂。僧問。記得僧問芙蓉楷和尚云。夜半正明天曉不露時如何。楷云。滿船空載月。漁父宿蘆華。此意如何。師云。隱身無地。僧云。不落今時句。妙在未聞前。楷云。鐵狗吠開巖上月。泥牛觸散嶺頭雲。又且如何。師云。再犯不容。復有僧問云。月未圓時如何。師云。剳。僧云。月圓後又作麽生。師云。收。僧云。投子道。呑却三箇四箇。吐却七箇八箇。意有於何。師云。關。僧云。除却呑吐。外還許學人通箇消息。也無。師云。月聻。師乃云。一夏九十日。諸人意馬狂象。東觸西觸。如何調伏。老僧有一方便。設鐵關五重。要汝等逐關透過。方是行脚之士。擊拂子。下座。
    謝頭首秉拂上堂。離四句兮絕百非。珊瑚紅照碧琉璃。樓臺日暖楊華舞。簾幕風清燕子飛。卓拄杖下座。
    上堂。窮不過五貫。富不過五貫。山僧。從方丈下法堂前。自法堂上木棚頂。一步步不敢誤賺汝等。雖然老邁龍鐘有欹有反有緩有慢。諸人且莫怪笑。卓拄杖。下座。
    端午上堂。吾有一顆大還丹。無量劫來覓卽難。便能如此呑得下。透出萬重生死關。卓拄杖。
    上堂。是過現未來非過現未來。大海攪作酥酪。須彌吹作塵埃。召大衆云。會麽。東行謾說西行利。德雲不下妙高臺。擊拂子。下座。
    中夏上堂。無量劫來頑惡牛。一般頭角實難收。諸人等是施功力。收取難收這一頭。此牛獲得始奇哉。鐵壁銀山盡觸開。更參無學玄玄路。別有薌芻待汝來。
    上堂。僧問一夏將盡。此事猶未明。師云。是誰之咎。進云。忽然明後如何。師云。著衣喫飯。進云。如何是函蓋乾坤句。師云。截斷衆流。進云。如何是截斷衆流句。師云。函蓋乾坤。進云。如何是隨波逐浪句。師云。自去參。進云。此三句外。請師道。師云。我不曾辜負汝。師乃云。萬仭崖頭句。入水入泥句。恁麽一蹈蹈透。便見三世諸佛六代祖師。異口同音出廣長舌。福山聻。良久云。只得一橛。
    因雷雨上堂。震法雷。擊法鼓。布慈雲兮。洒甘露。報諸人。打教徹。雲是龍王身上衣。雨是龍王身上血。
    解夏小參。僧問。記得。阿育王問賓頭盧尊者云。承聞尊者親見佛來。是否。尊者策起眉毛。意作麽生。師云。面皮厚三寸。進云。王罔措聻。師云。爭怪得他。進云。尊者云。阿耨達池龍王請佛齋。老僧亦預其數。此意又且如何。師云。何不早與麽道。進云。只如和尚。傳持正法。已是五十五傳。傳持底事在甚麽處。師云。點。進云。與麽則正宗滅在。瞎驢邊盡大地人扶不起。師云。三十烏藤。賞汝大膽。僧禮拜。復有僧問。一把香芻拈未暇。六钁金錫響遙空。學人上來願聞提唱。師云。脚下看。進云。大火西流。涼風入野時如何。師云。切忌隨他去。進云。與麽則珊瑚枝枝撐著月。師云。月聻。進云。記得仰山參東寺。寺云。已相見了也。不用上來。此意如何。師云。相見事作麽生。進云。仰云。恁麽相見莫不當麽。寺便歸方丈。閉却門。又且作麽生。師云。彼此失便宜。進云。仰山擧似潙山。潙云。寂子是甚心行。仰云。若不恁麽。爭識得伊。還端的也無。師云。外面失利。屋裏拔本。進云。和尚拈云。東寺險何似潙山險。意在那裏。師云。老僧罪過。進云。一夏已過。蠟人眼開。親切一句請師指示。師云。嗚咿嗚咿。進云。不因夜來鴈。爭見海門秋。師云。未敢相許。師乃云。太虛掛劍水洩不通。鞭影纔分青天撲落。恁麽恁麽。不恁麽不恁麽。九十日中只要諸人有一箇半箇。透過獨脚寨子。打開五重鐵關。向萬仭崖頭哮吼一聲。這箇便是生獅子兒。喚作銅頭鐵額漢。我甘向無人處斫額望汝。因甚如此。採石渡頭山似錦。滕王閣上水如天。復擧。雪峯上堂云。要會此事。如古鏡當臺。胡來胡現。漢來漢現。玄沙云。明鏡來時如何。峯云。胡漢俱隱。沙云。這老漢脚跟未點地在。師拈云。曾郎向古鏡裏藏身。謝郎向明鏡外出手。父有迷子之訣。子有打爺之拳。雖然要見福山猶隔關在。
    解夏小堂。僧問秋風纔動。布袋頭開。去者自去。來者自來。正與麽時願聞提唱。師云。夜行莫蹈白。進云。恁麽則出門。唯恐不先到。當路有誰長待來。只如心空及第歸底人。如何接他。師云。非汝不才。老僧年邁。進云。先聖道。一言纔擧。千車同轍。該括微塵。猶是化門之說。是甚麽道理。師云。石上不栽蓮。進云。記得。翠巖夏末示衆云。一夏已來爲兄弟說話。看翠巖眉毛在麽。此意如何。師云。作僞心勞日拙。進云。保福云。作賊人心虛。長慶云。生也。雲門云。關。又且如何。師云。關東紙貴。一狀領過。進云。這四尊宿恁麽道。畢竟誵訛。在甚麽處。師云。長者自長。短者自短。進云。和尚今夏爲兄弟說話。添得幾莖眉毛。師云。向道莫行山下路。果然猿叫斷腸聲。進云。還許學人擎展也無。進云。無牛使馬。進云。千山萬水穿雲去。撥草膽風裹帽歸。師云。三十年後此話大行。次有僧問。懸泉千尺瀉龍湫。一葉蕭蕭萬木秋。坐看孤雲。行看月。更無佛法掛心頭。師云。非汝境界。進云。四月十五日。結上下。四圍一團鐵。七月十五日。解百川倒流鬧聒聒。正恁麽時。請師祝聖。師云。萬年松在祝融峯。進云。記得。趙州訪臨濟。州纔洗脚。濟便下來問。如何是祖師西來意。州云。正値老僧洗脚。此意如何。師云。須是趙州始得。進云。濟則近前側聽。州云。會則便會。蹈啄作麽。又作麽生。師曰。猶缺一著。進云。濟拂袖便行。州云。三十年行脚今日爲人錯下注脚。意在於何。師云。瓜州買瓜漢。進云。如何是祖師西來意。師云。祖師在汝脚底。進云。如何是三十年行脚事。師云。東風西水。進云。與麽則蘆華兩岸雪。江水一天秋。師云。弄物不知名。次有僧問。記得。龐居士問馬大師云。不與萬法爲侶者。是甚麽人。大師云。侍汝一口吸盡西江水。卽向儞道。此意如何。師云。脚跟下好與三十棒。進云。龐居士當下大悟還諦當也無。師云。泥牛觸折蒼龍角。進云。士有偈云。十方同聚會。箇箇學無爲。此是選佛場。心空及第歸。師還肯他也無。師云。不肯他。進云。一口吸盡西江水。豈不是馬大師殺人刀。師云。儞不要胡說。進云。十方同聚會。箇箇學無爲。豈不是龐居士活人劍。師云。却較些子。進云。今日和尚出他古人。指示某甲看。師云。殺人刀。活人劍。復有僧問。昨夜西風生八極。今朝檀越入山來。大衆臨筵。請師提唱。師云。老僧幾乎喫顚。進云。只如風穴云。祖師心印狀。似鐵牛之機。如何是印。師云。天象無定形。進云。恁麽則八面清風藏不得。一輪皎潔在今朝。師云。不是這箇道理。進云。如何是鐵牛之機。師云。動著則失。進云。風穴。又云。去卽印住。住卽印破。意作麽生。師云。湘南潭北。進云。今日福山門下。法藏已周。功行已圓。未審。和尚如何分付此印。師云。五五二十五。僧禮拜。師乃云。向上一著如清涼大池。菩薩見之。則爲寶明空海。諸天見之。則爲琉璃宮殿。世人見之則爲水漿。餓鬼見之則爲膿血。魚龍見之。則爲窟宅。有箇衲僧出道。無漏之法不可作有漏之談。只向他道。若要明此話頭。更參三生六十劫。卓拄杖。下座。
    開山忌日。請拈香。寬兮。曠兮。寂兮。寥兮。是恩怨何處求蹤。一甌香散秋天碧。滄海依然浪拍空。挿香。
    上堂。金井梧桐一葉飛。十方諸佛眼如眉。有些巴鼻沒巴鼻。古道從來不拾遺。
    中秋上堂。靈山指月。曹溪畫月。見月須忘指。開口非干舌。別別。清冥風露飄桂華。玉兎三更臥深雪。絕瀟洒瀟洒絕。學翁出醜沒人知。只有謝郎驚吐舌。卓拄杖。下座。

佛光國師語錄卷第四。

    佛光圓滿常照國師相州瑞鹿山圓覺興聖禪寺開山語錄（四）。
    侍者眞慧等編。

    弘安五年十二月八日。開堂。大光明殿慶懺。
    
    陞座。

    拈香云。此一瓣香。根萌於忠孝之地。枝生於般若之林。爇向爐中。恭爲祝延今上皇帝聖壽無疆。洎文武寀寮咸臻祿位。
    次拈香云。此一瓣香。脫落根塵。更無枝葉。清淨彌滿不墮一切。爇向爐中。供養見坐道場。毘盧遮那佛。十方諸佛。洎圓覺會上十二菩薩。觀世音菩薩。一切菩薩。護法天龍。一切聖衆。遂趺座。拈拄杖召大衆云。會麽。無上法王有大陀羅尼門。名爲圓覺。流出一切清淨眞如菩提涅槃。過去諸如來。斯門已成就。現在諸菩薩。今各入圓明。未來修學人。當依如是住。恁麽見得便見。無方清淨無邊虛空一身清淨。一身清淨故多身清淨。多得清淨故乃至十方衆生無不清淨。盡於虛空一切平等清淨。顧視大衆云。青山左轉。滄海右盤。日從東出。斗向南移。爍迦羅眼不停機。萬象森羅轉轆轆。是汝諸人若向這裏。意不停玄。眼不掛戶。便可登清淨法殿。證大圓覺。滿足菩提。卓拄杖云。猿啼碧嶂千峯外。更有靈踪在上方。復云太守入於眞空三昧中。遊泳性空眞海。而不住於空寂之中。而顯現如幻佛事。現造圓覺精藍。不日之間。造出普光明殿。遮那妙體。補陀大士。十二菩薩。天龍八部。僧堂廚庫。皆已畢備。又一日書寫五大部經及圓覺修多羅經。今日開堂。延請諸佛菩薩天龍八部。入此道場。廣開禪席。廣納禪侶。仍請山僧。擧揚正法眼藏涅槃妙心。仰讃慈尊及諸菩薩。種種功德。種種佛事。眞實不虛。功德難量。雖虛空。包裹不及。千佛讃之不盡。所以參禪人。要明此理。不住空寂之門。不住有爲之相。幻出如幻三昧。顯出無功用行。頭頭妙體刹刹全彰。不出這箇時節。釋迦老漢二千年前。將恒沙劫事。促在四十九年說盡。後來將四十九年說。促在一日寫畢。亦不出這箇時節。我衲僧家將一日所寫之經。向一棒一喝上。掃蕩更無餘蘊。到這裏控千百萬劫。亦不見其長。石火電光不見其短。證盡玄妙聖量境界。亦不增一絲毫。居愚癡暗閉。亦不減一絲毫。無來無去。無暗無明。非大非小。非愚非智。非濶非狹。非短非長。非有爲。非無爲。非自然。非不自然。非造作。非不造作。非莊嚴。非不莊嚴。指出一塵之內。擘開圓覺伽藍。遮那妙體。遍滿塵沙。十萬菩薩面面相對。光明照徹。十方華雨。遍周沙界。水鳥樹林。齊放寶光。山色溪聲。同演妙法。所以道極大同小。不見邊表。極小同大。忘絕境界。恒沙諸佛儼然存。廣長舌相聲浩浩。且道。又是箇什麽時節。喝一喝。復說偈曰。偉哉菩薩現宰官。能具深廣大願力。深樂法喜禪悅味。悟此摩尼大寶王。只此寶王具衆相。變幻五百億寶冠。只此摩尼寶冠裹。變現五百億瓔珞。一一瓔珞寶冠內。豁開五百億宮殿。一一五百億宮殿。湧出五百億寶光。一一光中具衆色。開敷五百億寶蓮。一一寶蓮微妙相。顯現五百億佛土。一一佛土各差別。各坐五百億如來。一一如來示實相。廣說五百億三昧。三昧之中無彼我。無有一切諸寃親。覺空空覺等大虛。空覺覺空無所有。離名離相絕對待。諸佛方便亦復然。等度一切諸有情。不斷煩惱。談實相。一切菩薩。證此法。湛寂回旋。生死海回途。法界廓無邊。一切衆生悉成佛。將此深心奉塵刹。護法護民。只者是。卓拄杖。
　　掛佛殿額。解脫門開正覺場。十虛無際露堂堂。毘盧藏海乾坤濶。樓閣門前白晝長。故我大檀那相模元帥。性天廓徹功行雙全。具大信力入佛知見。一彈指間湧出華嚴法界。從無住相。棒出遮那妙身。塵塵刹刹寶印光寒。物物頭頭妙莊嚴域。回機轉位。全主全賓。一會靈山乃擧手云。只這便是只如今日高揭牖扁。有何祥瑞。蕩蕩金光動霄漢。萬年千戴鎭坤維。
　　謝檀那洎兩序上堂。任賢使能住山之職也。裁長補短梓匠之職也。今則檀那新建圓覺伽藍。非一本可支。圓者作柱。方者作梁。大者爲桷。小者爲柆。一長一短。有方有圓。各任其責。各呈其能。便見樓觀翔空。叢林雍肅。一新壯麗。和氣靄然。雖然如是。老僧手舞足蹈。作場燕管相待去也。いろはにほへと。囉囉哩哩囉囉囉勸君飮盡樽中酒。老僧陪笑又陪歌。且道是何曲調。卓拄杖云。萬年歡。
　　臘八上堂。老瞿曇見地不親。却道覩明星悟道。正是人貧智短。馬痩毛長。兎頭截角。龜背刮毛。累及後代兒孫。出頭不得。山悠悠水悠悠。寃深難報。恩大難酬。未上輸他這一籌。擲下拄杖。
　　上堂。歲律云。暮萬象崢嶸。老胡不會。歡瞎眼睛。
　　上堂。召大乘云。一念欺則漂爲大海。一念疑則結爲高山。不如一齊放下百不會。百不知騰騰任運。任運騰騰行不知其所之。坐不知其所爲。三文買箇油糍喫。喫了油糍肚不飢。擊拂子下座。
　　歲夜小參。日日日東上。日日日西下。循環沒終始。今古空。悠哉衲僧家逆造化參。順造化領恁麽見得便見。青山與白雲不同。明月與滄海非約。三世諸佛弄眞成假。六代祖師變贓考賊。賊賊。天上無彌勒。地下無彌勒。卓拄杖。復擧。洞山與密師伯。路逢白兎。密云。大似白衣拜相。洞云。積代簪纓暫時落魄。師拈云。密師伯從貧入富。老洞山從富入貧。總是依草附木。若是山僧則不然。豈不見道。如蓮華不著水。清淨過於彼。咄。說得道理好。歸依佛法僧。
　　上堂。了了知。了了見。綠樹囀嬌鶯。畫梁鳴乳燕。五陵公子蹈青行。却把青羅扇遮面。
　　佛涅槃上堂。常無常義。動不動法。潘閬倒騎驢。梵志翻著襪。卓拄杖。下座。
　　上堂。色空空色。空色色空。柳搖淺綠華發深紅。良久云。未明三八九。且逐馬蹄風。
　　上堂。鐘中無鼓響。鼓中無鐘聲。鐘鼓不相參。句句無前後。觀音菩薩。入三眼國土。作自恣佛事了。也卓拄杖云。知事少時煩惱少。識人多處是非多。
　　上堂。王子寶刀喩。衆盲摸象喩。灼然是有。灼然是無。大衆會麽。拈却門前案山子。不須論劫走長途。
　　上堂。一是一。二是二。公案甚分明。衲子無慚愧。良久云。猢猻食毛蟲。波斯入閙巿。
　　浴佛上堂。離兜率降閻浮。是凡是聖。一網俱收。雲門棒頭雖短。一棒也有來由。豈不見道。知我者春秋。罪我者春秋。良久。卓拄杖云。如今四海平如鏡。行人莫與路爲讐。
　　結夏小參。僧問記得。僧問馬祖。如何是佛。祖云。卽心是佛。意旨如何。師云。彩鳳舞丹霄。進云。南堂靜和尚。拈云。卽心卽佛。鐵牛無骨。此意作麽生。師云。我道。鐵鎚無孔。進云。兩人恁麽提唱。且道具何眼目。師擧拂子云。不得向者裏會。進云。只如和尚恁麽。與古人相去多少。師云不知。進云。此曲只應天上有。人間能得幾回聞。師云。老僧罪過。僧禮拜。師乃云。黃面老漢二千年前。畫箇影子喚作圓覺伽藍。可殺相謾。二千年後。日本國內有大開士。破一微塵。挿一莖草。便見黃金仄布。鐘梵鏗鍧。亦名圓覺伽藍。凡聖同此禁足。法孫小比丘。就此開箇鋪子。藏山於山。藏天下於天下。雖然今古不同。面目更無兩樣。諸人還見麽。若也見得。鯤鯨變化在乎頃刻。若也不見九十日內。長連床上有粥有飯。擧。僧問婺州寶資和尚。如何是金剛一隻箭。資云。道什麽。僧再擧前話。資云。過新羅國去。也頌云。金剛寶箭過新羅。百戰場中馬伏波。古往今來未歸客。且看新月掛松蘿。
　　上堂。選佛場開題目。見在透得過者。金榜狀元。
　　上堂。今朝五月一。半雨還半晴。楊柳影邊風動。何人掉臂經行。良久云。一字入公門。九牛車不出。
　　端午上堂。拈拄杖云。一除作病。二去止病。三空任病。四了滅病。是病是藥。是藥是病。卓拄杖云。九天甘露洒醍醐。大地蒼生熱惱除。
　　上堂。結夏已一月。卽心卽佛話。作麽生。吉凶爻象角徵宮商。總不出這箇時節。
　　上堂。老牛挽車行。小牛隨母後。棒喝忽交馳。各各競頭走。拈華微笑。鉢水投針。總成剩法。
　　上堂。薰風涼夏日長。園林陰翳。草木吹香。堪笑老胡來此土。無端剜肉却成瘡。
　　上堂。聲色堆頭業風浩浩。兜率宮中日月長。雪山步步無閑草。
　　鳴鐘。偉哉正覺王。大開談空口。一音演說法震動。大千界無情顯有情之體。空覺極妙覺之元。熾然說而寂然不動。不思議而運化無窮。諸佛於此證阿耨多羅。諸佛於此轉妙法輪。此土彼土乃至河沙佛土。無幽不濟。一天二天及三十三天。無門不開。此是解脫空宗。亦名諸佛實相。鳴鐘一下云。皇帝萬歲。重臣千秋。又鳴一下云。大檀那福壽嵩海高深。衆檀信祿算椿松齊茂。又鳴一下云。圓覺道場永無魔事。大心衲子早悟上乘。復連鳴三下云。劫石有消日。洪音無盡時。
　　解夏小參。僧問。翠巖示衆。與兄弟東語西話。看翠巖眉毛在麽。意旨如何。師云。非人得其便。進云。保福云。作賊人心虛。意作麽生。師云。老僧不曾負爾諸人。進云。長慶云。生也。又作麽生。師云。引出樂豐年。進云。雲門云。關。又且如何。師云。臭肉來蠅。復有僧。問。趙州問南泉。如何是道。泉云。平常心是道。意旨如何。師云。平常心無意旨。進云。州云。還假趣向也無。泉云。擬向卽乖聻。師云。背亦不失。進云。州云。不擬爭知是道。泉云。道不屬知。不屬不知。若達不擬之道。廓然如大虛空。豈可强是非耶。師云。一塵飛而翳天。進云。趙州悟去還諦當也無。師云。葫蘆棚上掛猪頭。師乃云。我今夏一夏。待儞諸人有箇悟處。與儞證據。自四月待到五月。五月待到六月。六月待到如今。晝戶不閉。夜戶不扃。風前月下。雙眼青寒。不望儞陞吾堂入吾室。能向簷前砌下行得一遭也。喚儞作家裹人。明日看看解夏也。諸人作麽生。良久。拍膝云。離亭不折。依依柳灞岸。空添遠客愁擧。僧問香嚴。如何是道。嚴云。枯木裹龍吟。師拈云。秀嚴好語。爭奈坐在空劫前。不知路轉峯回底時節。
　　上堂。拈拄杖云。山僧鉤線初無影跡。要汝諸人去却情識。離却見聞。三寸外呑吐。良久靠拄杖。下座。
　　上堂。一句現成是何題目。天地日月東西南北。參禪人莫𧬊速。打破萬重關。看取遼空鏃。
　　上堂。祖師無妙訣。諸人瞥不瞥。白胳樹頭魚散子。急水灘頭鳥作窠。阿呵呵。我王庫內無如是刀。
　　中秋上堂。靈山指月。曹溪畫月。老兎推輪。桂飄香雪。青冥風露太高寒。與誰同其倚欄干。
　　上堂。得無所得。無所不得。旣無所得。云何得得。金剛手揮八楞棒。須彌白浪翻空立。陜府鐵牛大哮吼。東海烏龜眼睛赤。且道是何道理。良久云。不知。
　　開爐上堂。佛法淡泊。叢林凋零。古來老禿丁。有底拈柴吹火。或將杖撥火。皆是隔窓看弄馬騎一般。誤賺後昆。令人切齒。無學老比丘不作這般去就。諸人各自歸堂。靠拄杖。下座。
　　達磨忌上堂。霜露旣降。木落天寒。嗟嗟此時景吾祖返西天。相憶更相憶。今年又明年。蒼海幾時乾。生鐵打心肝。同拈香。應化非眞佛。非眞不應化。顧視大衆云。若也絲毫及之。不盡要見祖師。天地懸隔。
　　上堂。千句萬句百千萬億句。恒河沙句。百千萬億恒河沙句。只作一句說與諸人。卓拄杖云。我不敢輕於汝等。汝等皆當作佛。
　　謝東山日長老相訪上堂。雪峯門下備頭陀。逢人偏唱脫空歌。行脚不出飛鳶嶺。把火燒山捉田螺。阿呵呵會也麽。瞎驢滅却正法眼。奈此一天明月何。卓拄杖。下座。
　　新開正法眼堂上堂。檀那深證深法忍。作諸如幻三昧事。命工未及一百日。幻出此堂欲飛動。今朝綵畫已畢備。如幻種種諸莊嚴。衆寶妙妙開戶牖。刹刹塵塵無罣礙。老僧深坐此堂中。抛擲金圈與栗棘。三千世界龍象奔。須彌作舞日月走。只將此句利群生。大地衆生普成佛。
　　冬至小參。僧問。僧問慈明和尚。古鏡未磨時如何。明云。新羅打鼓。意作麽生。師云。近不得。僧云。磨後如何。明云。西天作舞。又且如何。師云。遠不得。僧云。今日學人。問和尚。古鏡未磨時如何。師云。今日不知明日事。僧云。磨後如何。師云。少年偏惡白頭人。僧禮拜。師乃云。白髮蕭蕭又一年。且看雲物遍山川。自慚行脚無聊賴。滴滴泉聲落枕邊。所以道。去年貧未是貧。今年貧方是貧。去年貧無卓錐之地。今年貧錐也無卓。窮則變。變則通。一線長長一線。掇轉畫屛。推開門扇。珊瑚樹林。白玉樓紫旃檀塔。黃金殿因甚如此。卓拄杖云。遇貴則賤。靠拄杖。擧。雲門示衆云。大用現前不存軌則。有僧便問。如何是大用現前。門拈拄杖高聲云。釋迦老子來也。師拈云。雲門老子有些好處。雖然吾愛其長。不愛其短。是汝諸人作麽生。
　　至節上堂。鳶飛唳天。魚躍于淵。一氣無作而作。萬化不然而然。竪起拳云。者箇因甚喚作拳。
　　謝兩序上堂。佛法至要。與國家治兵一般。六鞱三略付與諸人。若是將將。老夫却有寸長見麽。旌旗日暖龍蛇動。宮殿風微燕雀高。
　　佛成道上堂。王宮不肯居。六年空妄想。深雪凍不死。一場沒伎倆賊入空屋。犬吠荒村一天星月白。以拄杖畫一畫云。與儞兩平分。顧視大衆云。汝諸人不得眼熱。卓拄杖下座。
　　上堂。勞生擾擾對勞生。夢想重重結作城。良久云。撞斷曉鐘殊未醒。空餘殘月照疏櫺。卓拄杖。下座。
　　除夜小參。僧問。僧問徑山。掩息如灰時如何。山云。猶是時人功幹。意作麽生。師云。阿誰免得。進云。幹後如何。山云。耕人田不種。又且如何。師云。眞木客作漢。進云。僧云。畢竟如何。山云。禾熟不臨場。又作麽生。師云。二年同一春。僧禮拜退。復有僧問。記得僧問法昌遇和尚云。今夜分歲。有何施設。昌云。臘雪連天白。春風通戶寒。意旨如何。師云。東家不知西家。進云。僧云。大衆喫箇什麽。昌云。莫嫌冷淡沒滋味。一飽能消萬劫飢。此意如何。師云。天寒日短。兩人共一椀。進云。今夜和尚分歲聻。師云。猶嫌少在。師乃云。冬至未及四十日。看看。又是歲除夜時光易過。日月如梭。轉息來生。只在貶眼非唯年變。又兼月化。非唯月化。唯兼日遷。髮白面皺。如火成灰。刹那刹那。密移暗換。撞到此時。人不自覺。顧視大衆。良久云。老僧與麽告報。且道。意在於何。華須連夜發。莫待曉風催復擧。長慶示衆云。淨潔打疊了也。近前來。我劈脊與汝一棒。有一棒與汝。須生慚愧。無一棒與汝。作麽生會。師拈云。長慶向者裏屙。老僧不道無。也較他三步五步。有人爲長慶作主底。出來與老僧相見。喝一喝。
　　歲旦上堂。昨夜思量今日禪。一半是新。一半舊。今朝對衆抖擻看。零零落落。趁風走。髣髴去年梅。依俙今歲柳。雨過雲山片段青。學翁面目俱出醜。是汝諸人有爲吾蓋覆者麽。咄。我行荒草裹。汝又入深村。
　　上堂。拈拄杖云。萬年一念貴癡獃。死盡偸心活眼開。百億毛頭獅子吼。塵塵刹刹起風雷。卓拄杖下座。
　　上堂。山僧尋常說法。只是一句。一半留與汝看。一半付與汝參。參得透許儞。會主中主。看得破許儞會賓中主。諸人且作麽生會。良久云。打麪還他秋土麥。唱歌須是帝鄕人。卓拄杖下座。
　　因雪上堂。夜來一番雪。大地光皎潔。高兮低兮。無處不到。遠兮近兮。無空無缺。色前有路。不留蹤。聲外出門眼添屑。絕潚洒潚洒絕。諸人於此定誵訛。莫喚烏龜作白鼈。
　　佛涅槃上堂。今朝二月半。瞿曇供死款。雙林俱變白。百華紅爛熳。一箇臭死屍。命根猶未斷。我有七尺紅釘。信采下一針看。卓拄杖。良久。召大衆云。且道。是耆婆是盧扁。
　　上堂。烏石嶺相見了也。望州亭相見了也。望州亭卽不問。烏石嶺頭事作恁生。卓拄杖云。弄泥團漢。又恁麽去。
　　上堂。銅沙鑼裹滿盛油。大家會麽。東州西州。南州北州。桃華似錦。新月如鉤。卓拄杖云。如今馬上看山色。不似騎牛得自由。
　　上堂。妙中妙。玄中玄。曉色連雲白。松聲帶雨寒。卓拄杖云。靈龜無卦兆空殼不勞鑚。
　　佛生日上堂。今朝四月八。中天生悉達。雲門棒頭短。可惜打不殺。瑞鹿今日又作麽生。一爐沈水一盆湯。毒藥醍醐一道行。
　　結夏小參。僧問記得。臨濟訪德山。作瞌睡勢。意在於何。師云。作賊謹關。進云。濟敲繩床一下。又作麽生。師云。客是主人相。師進云。山云。作甚麽。意作麽生。師云。一釣便上。進云。濟云。和尚且瞌睡。又且如何。師云。雖得一場榮。刖却一雙足。僧禮拜。師乃云。一切障礙卽究竟覺。顧視大衆。良久云。豈不見。阿耨達池出四大河。一名恒伽河。二名辛頭河。三名博叉河。四名私陀河。或從金象口。或從銀牛口或從琉璃馬口。或從頗梨獅子口。流出清淨香水。一一皆遶阿耨達池一匝而趣大海。召大衆云。會麽。若也悟去。不妨這裏安居禁足。其或未然不得虛度光陰。擧。僧伽難提尊者。因風吹殿角鈴鳴。問伽耶舍多尊者曰。風鳴耶。鈴鳴耶。多曰。非風鈴鳴我心鳴爾。提曰。心復誰乎。多曰。俱寂靜故。拈云。圓覺卽不然。心復誰乎。答離寂靜相。若下得此語。後代兒孫不坐在死水裹。
　　結夏上堂。清淨彌滿中。不容他。良久云。老來無伎倆。石上種蓮華。卓拄杖下座。
　　三聖東山至上堂。拈拄杖云。三聖師姪老叔。得佛鑑先師折脚鐺子。眞是可憐生。擬來日本竪擲橫抛。及乎到此分文不直。吾姪臂端有力。賴其提上挈下便見。死灰復焰。枯木重榮。使未見者見。未聞者聞。良久顧視。卓拄杖云。疾風知勁草版蕩識貞臣。
　　上堂。語證也不可示人。說理也非證不了。南山華映北山紅。東邊日出西邊曉。良久云。莫守寒巖異草青。坐斷白雲宗不妙。
　　端午上堂。拈拄杖云。諸人還會麽。若也會去。如烈漢服藥。莫問黃連附子甘草細辛。直下服之不疑。自然百病鎖滅何也。設有一法過於涅槃。吾說亦如夢幻。卓拄杖下座。
　　上堂。江月照松風吹。永夜清宵何所爲。以拂子敲禪床云。莫怪坐來頻勸酒。自從別後見君稀。
　　上堂。拈拄杖云。昭昭於心目之間。恍恍於色塵之內。咄哉無位眞人。一向東倒西擂。是汝諸人還救得也無。將拄杖劃一劃云一。
　　上堂。鳳凰生鸑鷟。獅子咬麒麟。千聞不如一見。路富不若家貧。學翁恁麽告報。是汝諸人還甘也無。卓拄杖云。己所不欲勿施於人。
　　解夏小參。卽心卽佛。非心非佛。不是心不是佛不是物。諸人作麽生會。這箇話頭。山僧五六年。寫也寫數百幅了。擧數千遍了。只要諸人去却佛見法見。向無依無欲中。撥開一條路自行。見一寸之丁。便見一寸之鐵。覩千里之波。便見千里之海。諸人不道不解相酬。只是抓老僧痒處。不著何故。出門不入戶。東魯望西秦。擧。僧參水潦。畫一圓相。放潦肩上。潦三撥。復作一圓相指僧。僧禮拜。潦便打云。這弄虛頭漢。師拈云。己所不欲勿施於人。水潦知而故犯。雖然得牛還馬抛玉引磚。中間奢儉不同。彼此要知劍手。
　　解制上堂。鴉鳴鵲噪。人馬諠闐。一切智智清淨。是汝諸人。若能拔却眼中丈二木楔。許儞自在神通遊戲。
　　上堂。拈拄杖云。胡盧胡盧。五支九魚。卓拄杖云。觀音不在。分付文殊。
　　上堂。卓拄杖云。鼓角動也。贈以之中。昨日患啞。今日患聾。諸人還會麽。卓拄杖云。犀牛翫明月。蚊子弄狂風。
　　上堂。夜來好風吹折。門前一枝松。有些奇特處。露出最高峯。卓拄杖下座。
　　達磨忌拈香。拈起香云。諸人要見祖師麽。祖師只在這裏。祖師旣在。諸人不可徒然。請各各下一轉語。顧視大衆。便展坐具。
　　上堂。鐵蒺藜錐轉弄轉危。擧一不得擧二。放過一著。落在第二。諸人作麽生。若無擧鼎拔山力。千里烏騅不易騎。
　　冬至小參。僧問。記得南泉兩堂首座爭猫兒。南泉提起猫兒示衆云。道得卽不斬。此意如何。師云。千聖少者一刀不得。進云。衆無語。泉斬却猫兒。意作麽生。師云。死猫成隊走。不斬亦何妨。進云。趙州從外囘。泉擧前語。趙州戴草鞋出去。又且如何。師云。鼠子翻油甕。進云。泉云。子若在救得猫兒。此意又作麽生。師云。翻身倒上樹。進云。學人今夜到師室中。方見活底猫兒也。師云。老僧罪過。僧禮拜而退。復有僧問。記得。藥山問石頭云。如何是直指人心。見性成佛。頭云。恁麽也不得。不恁麽也不得。意旨如何。師云。油煎石磉盤。進云。山復問馬大師。大師云。我有時教伊揚眉瞬目。有時不教伊揚眉瞬目此意如何。師云。牛皮鞔露柱。進云。山云。我在石頭處。如蚊子上鐵牛。此意又且如何。師云。先行不及末後太過。進云。今夜學人問和尚。如何是西來意。師云。供養空疎。汝莫相怪。僧禮拜。師乃云。冬至前。冬至後。初六初八。全無本據。霜華枯木夜號寒。有客不隨流水去。草鞋帶斷又無跟。拄杖皮穿兼骨露。一年撞到結交頭。歲月怱怱攔不住。攔不住歸何處。一半上燈籠。一半入露柱。豈不見道。是柱不見柱。非柱不見柱。是非已去了。是非裹薦取。連噓兩聲。
　　擧。裴相國一日托尊佛。跪膝於黃檗前云。請師安名。檗召相公。公云。謝師安名。師拈云。住世界如蓮華。清淨過於彼。良久云。會麽。檀那向這裏直下擔荷去。便見。三十二相圓滿具足。
　　至節上堂。天悠悠地悠悠。驀拈拄杖云。前人腰帶後人收。擲下拄杖云。更有收人在後頭。
　　謝秉拂上堂。山僧有四賓主句。昨日作一句。分付四頭首。打日本鄕談。說日本條貫。示汝諸人了也。諸人若也見得分明。却來室中一一吐露。是則與汝證據。不是則再贈竹箆。卓拄杖下座。
　　上堂。天寒日短。兩人一盌。明月清風。河滿海滿。卓拄杖云。西天人不會唐言。世事但將公道斷。
　　謝兩斑上堂。一切賢聖皆以無爲法。而有差別。車行直撞馬行。一曲一尖黃河九曲。出自崑崙。大海遶須彌山脚。大衆會麽。卓拄杖云。參。
　　佛成道上堂。紫禁煙銷春正濃。日高金殿影重重。一聲天樂香風轉。萬柳絲絲盡向東。卓拄杖下座。
　　上堂。有句無句。月不過五。卓拄杖云。喫粥了也洗鉢盂去。
　　退院上堂。前年臈月住此山。今年臈月離此山。一去一來無定度。碧天雲外不相關。

　　普說。

　　入方丈普說。僧問。白薝蔔華露滴滴。碧苾芻草香濛濛。田地更無塵一點。是何人合住其中。師云。匙挑不上漢。進云。記得。世尊不離菩提場中。昇須彌頂上。意作麽生。師云。脚跟下好與三十。進云。帝釋遙見佛來。請佛坐此妙勝寶殿。又作麽生。師云。蔗咬甜頭。進云。只如今日和尚不離建長。大檀那請歸圓覺方丈。且道與如來是同。是別。師云。儞是客作漢。進云。旣歸方丈如何示徒。師云。嗔拳只打笑面。進云。非但清風生八極。更看海晏又河清。師云。盡情分付東君了。師乃拈拄杖召大衆。云會麽。吾與諸人同住此三昧解脫之場。不知幾千萬劫。自是諸人流浪六趣。奔走道路故。勞佛祖出興。百種勸化。百種引導。得正路者千萬人中有一箇半箇。而況此室虛明空闊。通徹十方。遍周沙界。一塵不到。無新無舊。無古無今。百億須彌。百億日月。百億香水海。總在者裏出現。便見諸佛住無爲室。據平等座。運法空慈。示無邊身。演廣大義。布甘露雨。降寃魔衆。摧邪見林。拔愛見坑。破小乘見。接無緣衆。或開或遮。或權或體。或示摩醯面。或示夜叉形。或震塗毒鼓。或示王庫刀。是名向上爪牙。亦名諸佛頂句。良久云。金剛圈子從君透。更有無邊栗棘蓬。復云。宿生何幸。與檀那千佛會中夙是般若眷屬。今日有此緣會。掃洒建長。己自過分。況令開山圓覺。自揆何者常思。大唐王節使安吉州建寺一所。寺成了亦名圓覺。請淨慈慈受深禪師開山。受不赴。王節使同眷屬入山哀請。受亦不赴。使云。和尚有何所需。當依慈命。受曰。與我建十三層塔。塔成却來。使歸建塔一所。復來懇請。受又不赴。使曰。更有何所需。更望慈誨。受曰。與我刊大藏經板一副。經板成。使精力用盡。老病不能詣淨慈再請慈受。乃囑其子曰。汝能請得慈受和尚。開山圓覺。一日吾瞑目亦無憾矣。慈受方受其子請與開山。吁道尊德備。取重王臣如此。今因太守建造圓覺。請老僧開山。正與王節使興建圓覺。事體相類。老僧日慚。無道無德。思量前輩高風。慚羞多矣。今日大唐所印造藏經。板卽此是也。且道慈受和尚。不肯赴王節使圓覺之請。意在於何。只欲王公成就廣大福力耳。老僧自入貴國。三回二度。請太守赦放生靈。且道意在於何。亦欲成就太守廣大福力爾。某雖不可效前輩。要之成就檀那廣大福力。無二無二分。無別無斷故。更望太守增進福力。超昇人天之表。是老懷區區願望如此。復說偈曰。諸佛離垢解脫座。常湧百寶光明雲。盡未來際作佛事。常轉如是妙法輪。卓拄杖下座。
　　接莊田文字普說。謝檀那并示衆曰。佛在世時。以乞食爲活。東土迺立莊產。建置叢林。此二者皆是佛意。乞食自活亦是利彼人天。置立莊產亦是利彼人天。乞食奉供出於一時。其福有限。置立莊產歲月綿綿。其利長其福廣。昔迦葉尊者一日乞食。不擇貧富。平等乞食。路中逢一女人。見尊者行乞。廼起念。思身邊更無可有。唯彼器中有潘汁。擧手奉獻。尊者受施。訖迺騰空。現十八變相。女人卽得生天。況乎大力量人建立伽藍。廣置莊產。千年萬古長養佛種。成就佛慧。肉身菩薩傳佛心宗。流通法眼。其利廣博其可算數耶。其可測量耶。所以道大力量人。成就大力量事。老僧大唐來此。仰蒙大檀那眷愛。深知老僧是佛法本色人。特爲建立此方伽藍。亦欲佛法流行本國。大宋二十年間。前輩去後。老僧頗爲衲子所歸。教人做工夫。不將別公案。只將卽心卽佛四字。布施學者。中間下語多。有不甚契吾意者。我者裏如紅爐相似。鼓起紅焰。不容儞蚊蚋揍泊。豈容著一毫情識於其間。若是獨脫底人。或有言語。或無言語。或帶道理。或不帶道理。如香象渡河截流而過。透得此公案。一大藏教百千法門。那裏有不透底。我在大唐時。院雖不大。位雖不高。取信於人。却不在大方之下。老僧臨趣日本之招。多有衲子。牽衣垂泣。我向諸人道。我三兩年便回。不用煩惱。吾今與諸兄說。諸人見老僧。却作等閑。甘悠悠度了歲月。不知老僧撇掉了大唐多少好兄弟。要來開諸兄眼目。中間或有一箇半箇。直下如生師子兒哮吼壁立萬仭。方可與佛祖雪屈方稱我數萬里遠來之意。檀那建此道場。堂宇高廣四事供養種種妙好。今日將莊田文字。布施老僧。千年萬古供養衲子。且道。檀那意在於何。諸兄三條椽下。七尺單前。內不放出。外不放入。做教透去。若一向如前不肯坐禪。不肯諷經。不肯赴堂。喫粥飯寮舍權眠倒臥。赤身露體不搭袈裟。不展鉢盂。懶墮狼藉。年頭直到年尾。有何補報檀施。諸兄不可不回頭。若有幾人參請眼目開。契得老僧意者。亦可以銷我思鄕之念。慰我爲法求人之心。千萬勉力。爲知事者。爲耆舊者。須當以佛祖頂在額頭上。才曰常住金穀。便是佛之倉庫。一毫狼藉。一毫管帶不及。便是出佛身血。削佛面金。罪過不容懺悔。須當量出度入撙節重輕。莊頭須得正人。不可順己之私溺於所愛。縱其狼貪蠧損常住。遞相蒙芘不發一言。常住欠缺。百端借貸。吵聒檀那。檀那見之只見厭煩。佛云。無得多求壞人善事。涅槃經云。若諸弟子無有檀那供養所須。時世飢饉飮食難得。爲欲建立護持正法。我聽弟子。受畜金銀穀米。賣易所須。如是等物要須淨施。淨施者無私之謂也。所以道公生明。明之一字。通天通地。通佛通祖。正是般若正體。別無道理。也佛於每經中。付屬菩薩羅漢。於末世中。汝等當生彼處。興隆佛法。護持衆生。諸公不可謂末法比丘中。無肉身菩薩出現也。諸公各自盡情。
　　讃地藏菩薩普說。薄伽梵在佉羅山中。有大香雲。自南方而來。出種種微妙音聲。爾時一切大衆覩此希有之事。忽各各見手中持如意珠。如意珠中雨種種寶。放種種光。光所照觸。一切衆生皆獲如勝妙樂。皆離一切愁怖。衆中有菩薩。名好疑問。問世尊。世尊答言。此菩薩十萬恒沙劫前。修菩薩行。安住楞伽三摩。正是入如來境界。已得最勝法忍。於諸佛法。已得自在。已能超越一切智海。已能安住獅子奮迅三昧。已能登上一切智山。已能摧伏外道慢憧。爲欲成就一切有情。所在佛國平等隨入。於一一晨朝入恒河沙妙定。入恒河沙等佛土。入恒河沙等衆生心意識海。入恒河沙等差別業海。入恒河沙等苦樂音聲海。入恒河沙等曲直言詞海。入恒河沙等生死大海。入恒河沙等鬪爭軍陣海。入恒河沙等寃苦地獄。入恒河沙等飢饉愁惱海。作種種方便。作種種利益。隨其所應。而爲說法。皆得利樂。皆得解脫。譬如虛空。作日月星辰依倚。譬如城郭作一切人民保障。譬如大將作一切人民父母。譬如稻禾作一切人民資糧。大士利益於世。千佛讃之莫盡。萬佛說之無窮。人有苦難。一稱其名。速得救護。速得成就。速得願滿。勝於供養百千萬億諸大菩薩。復說偈云。稽首。地藏尊。歷劫悲願廣。深入佛性海。神通不可量。我佛金口宣。讃嘆不可極。普救諸衆生。如空無有盡。我此日本國菩薩緣最熟。貴賤與老少無不仰恩德。故我大檀那蒙恩尤不淺。持此一國事。實賴菩薩力。每於危難中。救護如響答。念此菩薩恩。建此入圓覺。崇閣今已成。奉安菩薩像。菩薩像千尊莊嚴。先具足。今請山野人。對像說法要。今我手中珠。奉獻於菩薩。一卽是一切。一切卽是一。一多無罣礙。多一非相雜。變現河沙界。湧現無窮億。光明照十方。成就波羅蜜。唯願。大寶王。祐助我日本國。令我地堅固猶如妙高山。令我軍勇健猶如那羅延。令我歲豐稔。民無飢餧者。令我民安樂。疫疾皆消滅。令我國長久百劫無傾動。願我奉菩薩。福壽二俱勝。願悟最上乘。速證菩提果。前歲及往古。此軍及他軍戰死。與溺水萬衆無歸魂。唯願速救拔。皆將超苦海。法界了無差。怨親悉平等。

　　小佛事。

　　檀那法光寺殿落髮。
　　了了知了了見。生滅根源一刀截斷。斬新風月付兒孫。枝枝葉葉無邊春。
　　付衣。
　　佛祖祕要。似空藏空。包裹不及。絕羅絕籠。山重重水重重。迦葉不住雞足峯。
　　志道大師落髮。
　　無量劫來都是夢。夢中那覺路頭長。一刀斬却閑恩愛。日照菩提萬樹香。
　　付衣。
　　前三三與後三三。只要機先便荷擔。脫體不留絲線影。始成百福相莊嚴。
　　一鏡落髮。
　　末後一結號曰周羅。從上老漢總不奈何。召云一鏡諾。斫却月中桂。清光應更多。
　　付衣。
　　菴居門徑掩蒼苔。放汝堂前線路開。性燥一肩三萬里。家風到底辱黃梅。
　　武州太守起龕。
　　學道猶如守禁城。晝防六賊。夜防兵。今朝朗月涼如水。吹起梅花。打五更。恭惟。明公禪門。溫良恭儉。樂易好賢。雖生於王臣之家。而不被聲勢所使。雖操生殺之權。視生民皆如赤子。雖居富貴之地。而無驕奢淫佚之病。雖居簪纓之中。常與蒲團禪板爲伍。此乃末劫世中在家菩薩。洪業讓與乃兄。青氈付與賢子。時來一笑翻身。可謂太平得路。最初句。末後句。已分付。再分付。撫龕一下。江西湖南。便恁麽去。
　　法光寺殿下火。
　　梅子青青著子時。花殘鶯老燕初歸。天開地闢山河靜。解脫門開知不知。故我大檀那杲公禪門。乘大願力而來。依刹利種而住。視其所以觀其所由。有十種不可思議。何謂十種。事母盡孝。事君盡忠。事民牧惠。參禪悟宗。二十年握定乾坤。不見有喜慍之色。一風掃蕩蠻煙。略不有矜誇之狀。造圓覺以濟幽魂。禮祖師以求明悟。此乃人天轉振。爲法而來。乃至臨終之時。忍死以受老僧衣法。了了書偈而長行。此是世間了事凡夫。亦名菩薩應世。老僧托公以了殘生。不料先我一著而去。世相難期。空華易落。一笑翻身兜率相見。老僧末後句子。此時更要提撕。以火打圓相。烈焰光中如薦得。優曇華放百千年。
　　建仁長老入祖堂。
　　白雲青山兒。青山白雲父。白雲去而青山隨。青山走而白雲不住。義翁面目儼然。正是子歸就父。
　　爲最明寺殿法光寺殿入祠堂。
　　眼橫霄漢。肩聳須彌。大功不宰。盛德巍巍。號令一發兮煙塵掃跡。熙熙含笑兮。風雨順時。卸下甲胄。披起衲衣。無影樹頭千歲果。清風無限在孫枝。
　　太守請爲最明寺殿掛眞。
　　涼秋一葉井梧飄。暑氣初收玉宇高。一段清風遮不得。片雲不敢犯清霄。恭惟。最明寺殿果位上乘。親承記莂。畢竟願力深重。示生王臣之位。少年當國英武絕人。處難決疑定如衡石。其輔君也煉五色。以補天漏。其匡國也斬鰲足。以立四極。其臨政也萬里肅如止水。其遺芳也勳烈付與子孫。誰道坐脫立亡。吾道法身不滅。諸人要見崇公禪門面目麽。展眞云。掛起雙眉天漢碧。千年留與子孫看。
　　奉安伽藍。
　　靈通叶護。令法久住。二千年前親受密付。一新鐘鼓兮。香風吹花。坐斷白雲兮。千古萬古。
　　開頂相光明。
　　身從無相中受生。猶如幻出諸形像。幻人心識本來空。幻化之中無實相。大衆還會麽。今日翻轉七佛面皮。豁開摩醯正眼。雙放雙收全賓全主。便見。巨福山前斬新日月。瑞鹿峯頂特地乾坤。直得龍吟虎嘯。鳳翥鸞翔。大海騰波須彌作舞。正恁麽時如何。毘婆尸佛到今日。寶印當空是正傳。
　　和西堂下火。
　　兩處住山（以火打圓相）。單提此令。柏巖風雨夜龍吟。霞谷鶯啼春晝靜。放去收來天高地逈。烈焰光中再擧揚。萬象森羅立地听。
　　㞧西堂下火。
　　兩分猊座。三提鈯斧。嗣圓照不肯圓照。參別浦不肯別浦。叢林惡毒流行。衲子逃生無路。更有性燥無明。正是末後一句。元翁師兄。小弟臂長袖短。聊將火把相助。
　　㞧西堂入塔。
　　熾然說了千聖。耳聽不及脫白露淨。更無一點相瞞。風細細月團團。高兮低兮。貴賣賤買。寬兮廓兮。山深水寒。
　　行者景容下火。
　　不供舂不傳鉢。頭白秋風七十年。黃梅空負三更月。氷不寒火不熱（擲火把）。眞如藥頭偏能點鐵。
　　滿監寺下火（住菴種竹）。
　　著鞭三十年。不墮楊岐轍。滿路蹈著時。春來笋迸。恭地一聲時。雪夜竹折。倒十說分一節。爐鞴炎炎不容鈍鐵。
　　逅上座鎖龕。
　　無位眞人千化萬變。邂逅不相逢。相逢不相見。春風吹破碧桃枝。綠苔深鎖黃金殿。
　　福侍者起骨。
　　福有基禍有胎。無端三應白骨成堆。撫骨一下。曉風吹不落。江上落殘梅。
　　喜監寺入塔。
　　喜識盡髑髏空。躍出三脚驢子。却是焦尾大蟲。自南自北。自西自東。幽州江口雨。採石渡頭風。
　　淳上座鎖龕。
　　幸自可憐生。無端錯行脚。淳風一散後。徹底難關鑰。難關鑰不通風。鐵壁銀山百萬重。
    靜上座起龕。
　　靜處閑浩浩閙處。靜悄悄一處不相當。兩頭俱失照作麽生。東海正潮生。人在長安道。
　　晏監寺鎖龕。
　　聖箭子當機疾。生死關中破塵破的。賞不樹功不立。鐵鎖高垂古殿寒。從教大地生荆棘。
　　暫到印上座起龕。
　　未入慈雲門。故是不知有。旣入慈雲門。因甚不知有。饒儞機先急掉頭。不是曹溪脫印手。撫龕一下云。翻身北斗傍。合掌南辰後。
　　小師淑新戒鎖龕。
　　阿剌剌。橫該抹。當處放下當處收。隨手死隨手活。慈雲教子。方東山鎖口訣。
　　樞首座下火。
　　寰中樞。盤中珠。一色頭邊半明半暗。香煙斷處乍有乍無與。麽與麽。不與麽。不與麽（以火把打圓相）。夜來風色惡。野燒入平蕪。
　　契藏主鎖龕。
　　參同契鎖口訣。死句活句佛說魔說。萬戶千門一擊開。擡頭腦後三斤鐵。
　　機知庫起龕。
　　眼是秤。手是秤。左提生死機權。右挈佛祖性命。分毫分厘頭正尾正。機知庫諾。滯貨旣是出門。回頭者裏不認。
　　妙維那下火。
　　靈山法戰場。妙用輸敏手。金鎚動處佛祖皺眉。桶箍爆時虛空出醜。收拾不上遮掩不徹（以火把打圓相）。火雲燒碧空。大野飄霜雪。
　　祖登上座下火。
　　八月二十五。今朝離査渡。登舟不如步行穩。死句中間有活句。登上座諾。烈焰亙天紅。不容蚊蚋泊。
　　譽上座下火。
　　厭生死入涅槃。涅槃卽是夢幻。生死了不相干。恁麽悟去未見福山（擲下火云）。再入紅爐煆。精金火裏看。
　　瑞上座下火。
　　生死中無物。卽無生死。生死中有物。卽不述生死。如是如是。不是不是。瑞上座（以火打圓相云）。我見燈明佛本光瑞如此。
　　元藏主下火。
　　柔和元藏主。老僧深愛汝。只緣曾出唐。動靜分賓主。去年令汝歸藏司。奈何却被病緣苦。今年期汝再平安。引手拈香坐脫去。此等了事衲僧。老拳不錯分付。吾今更有末後句（擲下火云）。烈焰光中猛提取。
　　爲行者法輪下火。
　　栽松行者法輪。建長經三十春。栽松作山門境致。合醬乃供養衆人。老僧用汝三載。件件不憚苦辛。一片身心確實。一寺更無兩人。與汝種木未了如何。先自翻身。快去快來。不要因循（以火打圓相）。黃梅衣鉢今猶在。要汝重來續舊因。
　　小師慧仙上座下火。
　　念汝求師明大事。半月識得主人翁。四蛇咬倒無根樹。撲落虛空不見蹤。通身富貴徹骨貧窮。了無生滅法。烈焰亙天紅。
　　清都寺下火。
　　確實清都寺。無心眞衲子。一年相煩歸庫司。共濟艱難甚不易。澄之不清。攪不濁。有些巴鼻。沒巴鼻。死生路頭實相常圓。山頭翻白浪。海底火燒天。
　　溫維那下火。
　　劈胸拳劈脊棒。養雞意在五更啼。望汝酬我連腮掌。汝今死却現行。有失老僧所望。負汝負吾。如何算悵。溫維那。雪滿長安。大海氷火裏。蝍嘹呑大象。
　　鏡書記下火。
　　明鏡臺空無背無面。大唐日本捏作一團。生死涅槃打成一片。汝旣如此了事。不謬師於老漢。吾今更有末後句。以火打圓相。火官頭上風車轉。
　　妙覺大師下火。
　　五障身妙覺體。猶如摩尼出於濁水。覺上人委不委。與汝點開清淨光。以火打圓相。便是當來成佛記。
　　友雲侍者下火。
　　吾有一句。雲收岳露。與麽與麽。汝辜負吾。不與麽不與麽吾辜負汝。雲侍者以火指云。要透千聖向上機。撒火飛星。便提取。
　　鏡書記鍛骨。
　　十虛靈骨。廓無邊透過。威音火劫前。畢竟紅爐烹。不破聽教。碧海浪滔天。
　　二十八禪人入塔。
　　元無毀譽古佛禪。清虛印空超智賢。雲開喜見仙蟾皎。圓融允契弘忍言。燦如寶珠溫如璞玉。大用全提轉轆轆。二十八箇數不足。諸禪德拊骨云。登高須入海底行。莫向湘南望潭北。

佛光國師語錄卷第五。

　　佛光圓滿常照國師語錄（五）。
　　侍者德溫一愚編。

　　建長普說。

　　長樂豪長老請慶懺本寺。普說。
　　師祝香罷。就座索語云。垂絲萬里。要見鯤鯨。擊起滄溟如何相見。僧問西來祖意本無言。又却名爲教外傳。多少銅頭鐵額漢。點頭錯會在聲前。學人上來願聞開示。師云。三尺丈子攪黃河。進云。記得世尊因地修行。身貧無可布施。布髮掩泥以待然燈佛至。意在於何。師云。大地載不起。進云。然燈佛見布髮處。遂約退大衆乃指地云。此一方地宜建梵刹。又作麽生。師云。黃金鑄就生鐵打成。進云。衆中有一賢于長者。持標於指處挿云。建梵刹已竟。意旨如何。師云。描也描不得。畫也畫不就。進云。時諸天散花賛嘆世尊云。庶子有大智矣。又作麽生。師云。冬瓜印子。進云。只如天上天下營建梵刹磚瓦木石百寶莊嚴。方能建伽藍。因甚挿一莖草。便喚作建梵刹已竟。師云。直鉤釣鯤鯨。進云。莫是一莖草上現瓊樓玉殿麽。師云是。進云。莫是一毫端上現寶王刹麽。師云。是。進云。莫是一微塵裹轉大法輪麽。師云。是。進云。世尊與麽許他。功德莊嚴一時俱備耶。師云。是。進云。建梵刹則不問。且道寺額名什麽。師云。金剛腦後三斤鐵。進云。只如長樂和尚成此大刹。且道與古人相去多少。師云。尺短不如寸長。進云。今日人天普集。凡聖交參。和尚到來。作何佛事。師云。一音普遍周沙界。萬物皆霑雨露恩。進云。還許學人露箇消息得否。師云。下坡不走。快便難逢。進云。梵刹巍巍千萬古。同他日久與天長。僧禮拜退。師乃云。清淨法體量等大千。圓覺伽藍普融一切。法法頓超諸有。塵塵不昧本光。卽理則理無不備。卽事則事無不彰。有時大中現小。恒沙佛刹一時頓現。有時小中現大。百千三昧。門門豁開。莊嚴成就。圓滿具足。功用齊彰。聖凡俱顯。直得天垂寶蓋。地湧金蓮。人天交接。兩得相見。所以道一法若有昆盧墮在凡夫。萬法若無。普賢失其境界。無今無古。無去無來。有因有緣。有願有力。便見靈山一會儼然未散。諸人還會麽。如今若不究根源。直待當來問彌勒。祖元大唐無似衲子。初無寸長。但只四十餘年。與蒲團作對頭。亦不曾看經教文章。所參所到。只是了得自己。何暇有餘力爲人耶。在衆中初不曾要出人前。處處被人推出板首。叨忝台州眞如。亦是被朝廷逼迫出去。將謂歸天童待死。又被推出板首。不知何因緣。故蒙太守總管元帥招住建長。自慚無道無德。有辜日本一國期望之意。自愧無可應酬四來學子。只單單將佛祖遺下金剛圈栗棘蓬。布施學者。是則言是。非則言非。不敢看人情假借於人。前日方丈特來相訪。山僧將香嚴擊竹話驗之。老子見到參到。直下如荆棘林中將快刀。一時斬斷。挺身出來與山僧相見。山僧只得言是。今日瓣香與山僧拈出。乃見爲法之重。忘其形骸。直有斷臂之風。又承見招。慶懺上刹圓滿。陞座之次。承爲法證明不勝感激。又承諸位官人。諸位大檀越。諸多善男信女。四遠諸山諸庵。洎在家菩薩。同共垂訪。同聽般若。非是今日之事。歷劫以來。與見前十萬大衆。有大因緣。方乃如此。山懷不勝感激伏願一聞般若。千障潜消。他日龍華。同見慈氏。併此申謝。伏希衆悉。便與麽散去似乎冷落。不免引些佛法因緣。布施大衆。諸佛出世。說法度生。三緣和合。方乃說法。諸佛興建伽藍有二種。有理上興建伽藍。有事上興建伽藍。此五項逐一解注。說向諸人。如何是三緣和合。一者人天和合。二者時節和合。三者所在和合。如何是人天和合。佛從無量劫來。化導一切含識。上根者一地二地。乃至十地諸大菩薩。中者辟支佛羅漢聲聞緣覺。下者梵釋諸天一切天僊阿修羅等。一切星宿海神河神山神主百穀苗稼神。及華菓樹林神。國王大臣人民士女。比丘比丘尼。百萬億恒沙衆。皆受其化。歷劫以來。長義成就。隨其器量大小。皆蒙佛恩。今日佛已具足福慧。如上百萬億恒沙衆根已成熟。佛旣下生。不期而會。不約而同。不言而化。不令而行。此所謂人天和合也。如何是時節和合。時節未至。佛亦說法不成。衆生亦無分聽法。何謂如此。蓋緣衆生業識深厚。佛從曠大劫來。修菩薩行。要緊在末後成佛一著子。當初因地中。非不與人天說法。但各隨地隨所。爲他說法接引。有時示無佛世界。百劫千生衆生。沒在苦惱之中地獄之下。輪迴六道之中。受種種極苦。宛轉零落。無所哀救。佛不爲現形。令衆生哀仰之切。方乃示現與他說法。方纔信方纔悔。方纔修。方纔堅確。譬如大地草木秋風凋落至於十月十二月霜露之後。加之苦雪摧枯拉朽與死爲隣。春風纔一轉動。萬木一時爆眼。次第開葉開華結實。吾佛世尊以時出現亦如此也。若不是時節。衆生雖信雖聽。亦不能證悟妙果也。所以道非其時不出現也。如何是所在和合。佛雖大聖。與地無緣。亦不可說法。且如如來在鹿苑說法。亦非偶然。弟子一日問世尊。云何世尊在此說法。云何此處名曰鹿苑。世尊云。汝問吾云何名爲鹿苑。吾正欲說。汝今問我。我今爲說。汝當諦聽。吾於過去塵沙劫前。修菩薩行。此處有鹿兩群。一群在東巖之上。一群在西巖之上。各有五百眷屬。一日國王畋獵。大兵圍遶群鹿。群鹿窘甚。死在須臾。那時衆生。皆能說話。金脇鹿王詣王前告曰。願王見聽。我等墮畜生類。王之食也。皆有五百眷屬。命在頃刻。王若仁慈少寬。我等若曰一日擊死。俱爲臭腐。何濟王之庖饌。不若我等日獻一鹿。王之庖饌得鮮。我等又得少貸殘命。望大王思察。王善其言。乃赦群鹿。鹿日獻其一。中間將烹懷胎母鹿。金脇鹿王出告大王云。我當代鹿母先死。王問其故。鹿王曰。鹿母身中懷子。母死子無復生。我哀憐鹿母。願代其死。鹿母出云。鹿王未當死。我當受烹。二鹿爭死於王前。王曰。彼畜生尚乃仁慈如此。吾何忍食其肉耶。乃發阿耨多羅三藐三菩提心。併赦群鹿皆得免死。金脇鹿者我身是也。吾於此地。有大因緣。吾今成佛。在此說法。適間所言。所在和合。方可說法者此也。此名三緣和合。如何是卽事而建立伽藍。釋迦世尊初從正覺山前得道之後。欲轉法輪。須達長者捨園八十頃。又仄布黃金。請佛說法。此是卽事興建道場者。如何是卽理而興建道場者。過去劫有佛。名然燈佛。佛與諸大弟子。將過聚落。釋迦如來初發心。身貧無可布施供養於佛。乃橫臥路上。將頭髮攤向路中。待佛蹈彼頭髮。佛至約退諸大弟子。復將手指地云。此處可建梵刹。賢于長者乃挿竹一莖。謂世尊曰。已建梵刹竟。然燈佛賛嘆云。庶子有大智矣。此是卽理而建道場者。大衆會麽若一向以仄布黃金興建道場爲佛事。則諸佛妙法墮於莊嚴之中。瞎却人天正眼矣。若以挿莖竹爲之建立伽藍。百萬人天何處安頓。諸佛種種莊嚴。種種相貌。種種功德。種種光明。種種成就。種種圓滿。皆爲無用。皆爲賸法矣。諸人若要剖破藩籬。須向者兩處著一隻眼。若道須達長者仄布黃金底是。然燈如來因甚賛嘆賢于長者挿竹之機。若道賢于長者挿竹底是。因甚釋迦世尊令須達長者仄布黃金八十頃。一人捨金八十頃。一人挿竹一莖。兩人所費。輕重多寡。豈可同日而語。如何一等授記作佛。諸人要識二如來落處麽。識得釋迦老子。便識得然燈如來。識得然燈如來。便識得釋迦老子。所以道實際理地不受一塵。佛事門中不捨一法。去却事拈却理。翻轉面皮。二佛用處與我一般。識得二佛用處。與我一般。便知今日一翁長老施三昧力。運廣大心。共四遠貴人四遠檀信。成就此大道場。同一手作。同一眼見。同一願力。同一喜捨。與釋迦老子然燈如來。有何各別。活鱍鱍地轉轆轆地。直是明妙。直是現成。自是諸人昧却本光。迷却正路。自信不及。終日出入此大道場中。而不自知。終日坐臥此大道場中。而不自覺。老僧今日爲諸人。開各各自己道場各各自己之佛各各自己光明各各自己寶所。各各識得自己寶所。更要向上著一隻眼與建長老漢相見。且道如何相見。若也不會。向佛事門中回向去也。上來講賛無限良因。先願皇圖永固。萬民樂業。次願四遠檀信福慧莊嚴。更願此大道場永無魔障。佛法興隆。三寶不斷。次願三途苦趣。六道衆生。乘此善因。咸皆解脫。四恩普報。三有遍滋。法界有情。同圓種智。
　　結座。如來出現世。人天皆得度。上至有頂天。下至閻浮界。隨身皆宮殿。處處各不同。出自本願力。亦是人天施。擧足爲道場。功用難思議。如今正末法。比丘各貪求。各各營己利。無有正信者。希有大比丘。正信有願力。住此三十年。重興此梵刹。龍天皆歡喜稽首咸賛嘆。此是末世中。菩薩示出現。巍巍大寶刹。鐘梵警幽冥。四生與六道。咸承此法施。我從中天來。天人咸勸我。坐此妙覺場。一音演說法。四衆咸景仰。華雨亂繽紛。從空而亂墜。普震大法雷。普施大法雨。普潤一切衆。普長菩提芽。回玆功德利。同入法性海。人人超彼岸。普請成正覺。
　　長樂次日衆僧復請。普說。
　　師祝香罷就座。索語云。竿木隨身。逢場作戲。鼓已三通試呈伎倆。僧問弟子身心總未安。草鞋帶斷髑髏乾。笑他萬里南詢客。又却迢迢過別山。學人上來請師提唱。師云。脚下事作麽生。進云。記得世尊一日以隨色摩尼珠。問五方天王云。此珠作何色。意旨如何。師云。鉤在不疑之地。進云。五方天王互說異色。又作麽生。師云。負命者上鉤。進云。世尊藏其珠。却擧手問。此珠作何色又且如何。師云。面皮厚多少。進云。王云佛手中無珠。色從何有。此意又作麽生。師云。到江吳地盡。隔岸越山多。進云。世尊嘆云。汝何迷倒之甚。吾將世珠示之。便說有青黃赤白。吾將眞珠示之。便總不知。意在於何。師云陪金賣生鐵。進云。五方天王悉皆悟道。還諦當也無。師云。眉毛元只在眼上。進云。只如和尚自大唐來。將甚麽開鑿人天眼目。師云。金剛王寶劍。進云。且道金剛王寶劍長多少。師云。三尺一丈六。進云。此劍還假鉗鎚打就也無。師云。鉗鎚打就且置。喚什麽作金剛王寶劍。進云。與麽則豁開正法眼。剖出夜明珠。師云。犀牛吼月浪滔天。進云。學人與麽問。和尚與麽答。心心相知。句句相知。只如日本國人不會語言。教他如何得見此珠。師云。我有箇方便。進云。和尚有何方便。師連喝兩喝。進云。與麽則斫開三要三玄綱。日向摩醯頂上明。師云。天人群生類皆承此恩力。僧禮拜退。又僧出問。記得僧問趙州。學人乍入叢林。乞師指示。此意如何。師云。抱贓叫屈。進云。州云。儞喫粥了也未。僧云。喫粥了也。又且如何。師云。鑿竇引賊。進云。僧云。喫粥了也。州云。洗鉢盂去。此意又作麽生。師云。我却不會。進云。早知燈是火。飯熟也多時。師云。好好好。僧禮拜退。師乃云。覿面無私超出法報化。當陽突出坐斷去來今。塵劫事不隔絲毫。日用中不借他力。閙巿紅塵中。蘆華覆雪。風恬浪靜處。烈焰亙天。大衆會麽。這裏得箇入路。如行川之水無不盈之科。那邊得箇出路。如走盤之珠無可留之影。與麽與麽。不與麽不與麽雲門千歲僧嵩山破竈墮。大底諸佛諸祖說法。隨機應變。若是諸大菩薩了事人分上。千說萬說。長說短說。理說事說。曲說直說。隨世間一切事一切相。千差萬別。話到塵沙劫外。了事人分上點眼。便知歙州米價。與師家東倒西擂。入水入泥。這些子只是不胡亂。當面拈出所以道善能分別諸法相。於第一義而不動。此是佛祖向上事業。只在泥水中交輥。若是未倒家人。到這裏無挿手處。無著眼處。佛祖無可奈何。向第二義門賣出。大似嚼飯餧嬰孩。郎當不少。適間禪客出問。世尊將隨色摩尼珠。示五方天王。諸天各說異色。世尊藏其珠。却擧手問。此珠作何色。王云。佛手中無珠。色從何有。世尊嘆云。汝何迷倒之甚。吾將世珠示之。便强說有青黃赤白。吾將眞珠示之。便總不知五方天王悉皆悟道。此是釋迦世尊呈珠底樣子。召大衆會麽。良久云。若也不會我更擧一箇祖師公案。把去參詳看。記得仰山參東寺。寺問云。儞甚處來。仰云。廣南來。寺云。聞知廣南出鎭海明珠是否。仰云是。東寺云。珠作何色。仰云。黑月則隱。白月則現。寺云。儞帶得來麽。仰云。帶得來。寺云。呈似老僧看。仰云。我昨日在潙山。被索此珠直得。無言可對。無理可伸。奇哉此是東土五百年前。祖師弄珠底樣子。還會麽。若也不會。更擧。五祖和尚問佛鑑。東寺問仰山索珠。仰山云。我在潙山被索此珠直得。無言可對無理可伸。作麽生。佛鑑參一夜不知下落。後來圓悟問佛鑑云。老和尚問儞仰山呈珠公案。會也未。鑑云。會也。悟云。作麽生會。佛鑑云。東寺只索一顆。仰山傾出一栲栳。圓悟歡喜上方丈。擧向五祖。父子不覺吐舌。此是二百年前祖師弄珠底樣子。因適來禪客問世尊隨色摩尼珠公案。山僧抖擻慳囊。不知幾回。山僧只要諸人向自己囊中。探取也。不用看世尊底也。不用看仰山底也。不用看佛鑑底也。不用看老僧底。只要諸人打開自己寶藏渾出自己家珍。光明燦爛如十日竝照。且無些子瑕纇。直是圓滿直是活脫。直是靈變。且不用藏囥。且不用安排。盜賊偸他不得。水火壞他不得。生死埋沈他不得。凡聖增減不得。次僧問。僧問趙州。學人乍入叢林。乞師指示。州云。喫粥了也未。僧云。喫粥了也。州云。洗鉢盂去。這僧便悟。如貧人得寶。不勝慶快。叢林喚作洗鉢盂話。十箇有五雙。只與麽遞將去。摩尼在手。總不自知。諸人各各回頭轉腦。體教分曉。便見世尊仰山佛鑑趙州老僧在儞咳嗽掉臂中。轉轆輾地切宜下工夫。更有一偈擧似大衆。如來大寶珠。內外無瑕翳。顯現色像中。出沒不可覩。或示權與實。或示半與滿。或示頓與漸。或示垢與淨。或示華藏界。或示浮幢刹。或示一眞空。或示三有趣。或示聲聞乘。或示獨覺行。或示菩薩乘。或示凡夫法。一切種種形。皆從此珠出。一切種種相。皆從此珠沒。如爍迦羅眼。遇色而變現。此珠無實體。非無眞實體。諸佛所說法。隨諸衆生根。衆生智慧少。棄珠認色像。不見珠正體。各各說異端。吾祖從西來。眞能弄珠者。趙州得此珠。處處光烜爀。落在鉢盂邊。千古成話墮。仰山與東寺。東山與佛鑑。亦乃得此珠。機先活鱍鱍。一等示此珠。與佛何殊別。試看六門頭。時時自出現。靈光常洞耀。逈然脫根塵。莫生分別想。性相本平等。但離諸妄緣。此名摩尼王。吾今作此說。遠離一切相。雖離一切相。不離一切法。諸人猛提取。照耀生死海。
　　禪照寺請慶懺。普說。僧問法華禪師到公安遠和尚處。遠問云。作麽生是伽藍。意旨如何。師云。把髻投衙。進云。華云。深山藏獨虎。淺草露群蛇。意作麽生。師云。面赤不如語直。進云。遠復問作麽生是伽藍中人。又且如何。師云。再犯不容。進云。只如法華禪師道。青松蓋不得。黃葉豈能遮。此意又作麽生。師云。理長則就。進云。遠和尚道甚麽。未審。他意如何。師云。半出半入。進云。法華禪師云。少年翫盡天邊月。潦倒扶桑看日頭聻。師云。引出樂豐年。進云。遠云。一句兩句。雲開月露。又作麽生。師云。一放不如一收。進云。華云照破佛祖聻。師云。三三不成九。進云。今日忽有人。問和尚如何是伽藍。和尚作麽生祗對。師云。明月照見珊瑚影。忍俊韓獹空上階。進云。如何是伽藍中人。聻。師云。知識門門有善財。進云。與麽則與古人無二。師云。冬瓜直儱侗。瓠子曲彎彎。進云。未言功蹟遺千古。已見聲名徹四維。僧禮拜。師乃云。菩提場裹。紅日當空。般若林中。清風匝地。天無四壁。地絕八荒。內不見有所入之踪。外不見有能出之跡。蕩蕩廓周三際。恢恢通徹十虛。色空明暗。無處不周。遠近高低。悉皆隨入。如天普蓋。似地普擎。便見毘盧樓閣。處處門開。普賢境界。重重涉入。塵塵三昧。刹刹圓融。正恁麽時。且道功歸何所。只見寶華裝佛體。不知自己遍莊嚴。大凡人生世間。誰不營利。誰不供家。須要向割捨不得處割捨。作清淨福業。此是第一種能做道路人。每見世人。只管求。只管貪。只管多。只管積。積來積去。一朝眼光落地。些子也齎去不得。門下雖與寺門幹辨常住。坐此山喫此水。却無貪求不已之病。乃將所積家資。營建伽藍。供佛請僧。晨香夕燈。作種種佛事。又能尊事斷岸長老如生佛。可謂見識高明不錯用心矣。況斷岸大唐行脚。歷遍尊宿門庭。自是唱導之人。門下能請住此。眞是功不浪施。山僧見人作一善事。不啻如己得。見人作一不善事。不啻如己犯。老僧甚爲門下助喜。釋迦世尊云。人將終。最後一刹那。須諸根悉皆敗壞。平日威能悉皆喪失。平日恩愛悉皆分離。一切財寶皆不隨身。唯有願王。不相捨離願王善歸天堂。歸佛國。願王不善。入地獄。作畜生。作餓鬼。一失人身。萬劫不復。當此之際。要做善。也做不得。平日所積之物。還取用得麽。還叫喚得應麽。可以贖得罪過麽。非但不可贖罪。因此而添罪。何謂添罪。祗緣取之不義。佛所以道財多業多。財少業少。財重業重。財輕業輕。此是灼然底事。門下能如此回心向佛。正與如來遺訓相合。老僧歡喜。諸天亦歡喜。諸天歡喜。諸佛亦歡喜。諸佛歡喜。門下之福業。豈可量哉。今日請老僧到此。爲作慶懺。證明佛事。一則奉讃。二則奉勸。諸佛諸天儼臨在此。皆是契佛契天之理（回向不錄）。善哉清信人。了世如幻化。不貪世財寶。爲營清淨福。新剏此伽藍。佛像甚嚴飾。又請德行僧主此。作法社。禪誦自朝夕。香燈燦熒煌。請老僧說法。乃見慕道切。吾有一譬喩。增長汝歡喜。譬如勤農家。春夏布嘉種。到於秋冬時。倉廩皆盈溢。合家皆飽足。四時無憂飢。又看惰農家。春夏不鋤墾。乃至秋冬時。倉廩皆無有。合家忍飢寒。憂煎苦迫切。一等皆務農。勤惰分飢飽。汝下清淨種。必得清淨報。非但一兩生。歷劫無飢虛。吾爲作此說。是名成佛種。
　　入室後普說。兄弟參禪。須是打併胸中淨潔。去却情識中所重。單單只將自己參取。自己如何參取自己。旣是自己因甚參自己。蓋緣儞被知見解會日夜差排日夜纒縛。不能得解脫不能得出頭。此是第一種牢獄。儞若去得許多知見解會。空蕩蕩處參。虛豁豁處行。不是大徹大悟。也是一箇無依倚衲子。只者無依倚處。是諸佛放身捨命處。奉勸諸公。莫日夜儘管看語錄。儞只道要會禪要有得說。只管搬將入來錯了也。且如馬祖陞堂。意在於何。百丈出來捲席。又意在於何。且不曾說佛法玄妙。且不曾說奇特語言。千古之下。至今流布不絕。爲何如此。他將佛祖性命。一擔擔在身上。更無些子滲漏。蓋緣捻鼻頭時消息呈露也。如今奉勸兄弟。信老僧說不然。將一則公案不然。單單將自己。虛心在僧堂。靜辨做工夫。一兩年看。便與今日不同。儞若看文字一上。坐禪一上。如此雜用身心。又如何使得。便如此做禪和。做百年也使不得。只添得肚皮裹幾擔榼𢶍。我見兄弟。前日累累做頌下語。都是借借別人家生。搬將出來。且是用得不好。因甚如此。只緣儞不曾做工夫不曾親到地頭。將古人公案古人語言。一時錯會了。莫道古人叫屈。老僧日夜叫屈。過在兄弟不曾有根本不曾有地頭。只管影影響響把來。使却把沈檀浸在糞缸之中。把摩尼寶珠混在魚目之中。將黑爲白。喚東作西。苦哉。兄弟若要此事相應。須是奮不顧身。做教透。中間也有做得些少工夫者。都在影響中。開口便說道理。或說眼橫鼻直。或說言語道斷。或說無來無去。或說著衣喫飯。或說相見了也。或豎指或擎拳。或坐在空蕩蕩地。及乎將些子藥頭撒在面前。便拏東撮西。便胡亂話。於祖師門下。竟無些子相應。若如此此道如何會得。光明如何會得流傳。我前日見此間人說做刀。專以煉鐵爲工。煉鐵若不工。非好刀也。元來煉鐵百十次。此刀無比。山僧自謂。學道人做工夫一般。千日磨刀。不如一日煉鐵。兄弟千歲學說禪。不如做工夫一年。千萬相信。山僧亦不曾有語錄。韻略也無。單單只與破蒲團破紙被作對頭。我今日出來做頭首。做長老。七縱八橫。由我自說。何曾欠少。我笑他門只管騰寫語錄。大册小册表背了大擔。隨身擔走。及乎教他做四句。略不識觸淨。便被人笑。病在不曾做工夫。此樣病痛眼見二三十年中。滔滔皆是。我向他道。我雖手中無寸鐵。灼然要敵百萬軍兵。人道我說大話。記得少年間無準先師室中。或開口或不開口。者老漢不知如何。將竹箆連打至打我。思量我前世必與他有寃家。我有箇朋友。喚作允顛。與我說。儞他日自知。若不參禪。終不會知。過一兩年。髣髴見他竹箆下事。過七五年。竹箆方才分曉。更過七五年。一千七百則公案。與一大藏教。盡向竹箆頭上發現自此之後。七縱八橫。倒泥擂水。與兄弟說話。頗自點胸只緣當初在徑山僧堂中。不出僧堂。放癡幾年工夫。有者些子根本。便拍拍是令別無他也。兄弟千萬將佛祖爲則。莫要掠虛。
　　示衆普說。僧問和尚每在室中。擧父母未生已前本來面目。今日慧明請益和尚。如何是父母未生已前本來面目。師云。與生後也不較多。進云。又聞和尚室中與學人。擧卽心卽佛公案。敢問和尚。如何是卽心卽佛。師云。九典黃河輥底流。進云。非心非佛。又作麽生。師云。雪刃橫飛。進云。不是佛不是佛聻。師云。要頭截將去。進云。雖然未曉師玄旨將去蒲團子細參。僧禮拜。師云。正要儞如此。乃云。生前面目。卽佛卽心。卽佛卽心。生前面目。開眼乾坤之外。萬里雪刃橫飛。直得天無四壁。地絕八荒。非心非佛。不是心不是佛。不是物。上大人丘乙巳。化三千七十士。儞小生八九子。咄。二更三點唱巴歌。無端驚起梵王睡。兄弟近日來下語。不向自己胸襟空蕩蕩處拶出。一句半句多是看碧巖集。將諸家普說著語來。室中下却。使不得。我朴實頭向儞道。古人大法明了。出來爲人。得法自在。橫說豎說。無所不可。儞禪和子家方才參禪。正要儞去却情解離却義路。如何將古人入泥入水說話。把來使得。我有一箇譬喩。向儞道大唐人學字。須是教他把筆端正。畫畫要端正字字要圓滿。寫得熟了。寫得好了。方才教他學行書。行書好了。教他學草書。草書寫得好了。教他飄逸。七縱八橫。變態萬狀。無所不可。爲何如此。皆從端正中習學將來。儞試看蘭亭記。攻巧拙放。四者俱備。儞禪和子。如今學下語亦如此。儞尚未知攻底道理。如何識巧底運用。尚未識得巧底運用。如何識得拙底時節。儞未識拙底時節。如何識得放底變化。儞下語。尚未知端正把筆之勢。却將古人拙處放處四稜蹋地處聲東擊西處。指馬作驢處抑强扶弱處。把來下語。却使不得。我若許儞。誤儞一生參學。近日諸兄又將古人底語雜在語中。來探山僧。老僧笑與之曰。莫道古人底。便是釋迦老子底語不當機。我也與儞勾掉了。何謂如此入我爐鞴。制之在我。却不由他人也。諸人從今日。須是去了雜毒抖擻胸中。淨淨潔潔却來與老僧赤膊相見。當機覿面輥得數交。無纖毫走作。如百鍊鈍金無一點沙泥。方喚作有本領衲子。千萬各自忖度。更有一說理會得底。兄弟須是存賓主。事上賓主。理上賓主。句上賓主。古人師資相見處賓主。我今與汝等相見處賓主。諸公都曉一些子不得。更有一箇譬喩。古人借公案普說示衆。其實不在公案之上。亦不離公案之上。如運土成山相似。語言初無揀擇。信手拈來。信口道出。不問石頭。不問瓦片。不論好惡。只要成山栽松種柏。上出雲雨。千年萬年。蔭涼天下。其實攻巧不在乎塊石擔土之上。儞今禪和子無此力量。如人家疊假山相似。討一兩塊玲瓏石頭。要在尺寸之內求千里萬里境致。豈可將塊頑石瓦片把來莊境致得。不是山僧揀擇諸公語言。只緣儞家活小就儞力量做些境致。待儞有古人力量。堆土爲山也得。堆糞掃爲山也得。移山作山也得。就山看山也得。何所不可。諸人不可不忖度放下決擇成就儞千劫萬劫事。老僧是多病諳藥性。不是强說道理。眼裏有筋底。胸中各自忖量。做頌之法。亦無定式。且要理到權實照用。諸人固是理會未得髣髣髴髴底。只有一箇兩箇不免。向言語中。說與諸人。二十八字。須是字字要著實。句句要妥貼。首尾要平滿。血脈要連接。體中要空圓。不要將古人公案堆疊不要將古人言語鬪揍。須是向自己胸襟中摸索。摸索不得處摸索無罅縫中討門戶。無路中討路。無言語中討言語。如此辛苦做得三首十首二十首出來有地步。自然機路通透。左右逢原頭頭得妙。幾番諸公把頌子來改。我亦不欲減當諸人威光。諸公旣是再三再四。眞實相扣。只得與諸人拈出鈍斧。東割西割。或移前作後。或將重就輕。或窒礙不通道理者。吾與汝去其沙土。令其流暢。或有斷絕接不得者。吾疊橋布路。接汝過來。或有義理前後相反者。吾與汝除去礙膺之物。令其寬廓。有束縛在事理中動不得者。吾掣去汝之家生。別討一片乾坤。與汝行。古人道頭頭垂示處。子細好生觀。大唐得知。只道老僧小兒氣引人落草。灼然也有引人落草處。也有引人出草處。也有引人向萬仭崖頭處。也有引人在煙雲風月之表盤礴處。也有引人合眼跳黃河處。也有移東換西處。也有當面相瞞處。不是與諸人改頌。只要開諸人千重茅塞之路。萬重荆棘之籬。剖出栴檀薝蔔。成就惠身。我入院來。與諸人改頌子五六軸。恐有三四伯箇。恐諸人肚皮裹。尚未知香臭。自道我了得。不要毀我所改舊藁本無事。風前月下。將儞自做底。將老僧改底。飜覆細看。不可不思。儞如今一時未曉得在。三年五年後。十年二十年後。方知老僧。儞若不理會老僧。也無奈何。佛法無人。全賴汝等勉力。饒君下語一百轉。未契老懷終不休。四海禪流休造次。黃金不可換眞鍮。

　　示衆普說（眞如）。

　　釋迦老子云。善能分別諸法相。於第一義而不動。喚什麽作第一義。從上若佛若祖。未甞不拈出者些子。只是在一切處過了。大法未明者。一千人中九百九十九箇蹉却。我去年與質侍者。火爐頭夜話間。因擧。夾山見船子。便問大德住何寺。山云。住則不似。似則不住。船云。不似又不似箇什麽。夾山云。不是目前法。船云。儞甚處學得來。山云。非耳目之所到。船云。一句合頭語。萬劫繫驢橛。者一絡索。盡是閑言語。我向要緊處。挑出與儞看。須向者裏著眼。且如船子急索云。垂鉤千尺。意在深潭。離鉤三寸。子何不道。夾山擬開口。便打落水中。復索云。道道夾山擬開口。船又贈兩橈。山點首。船云。竿頭絲線從君弄。不犯清波意自殊。山云。抛綸擲鉤師意如何。船云。絲懸淥水浮。定有無之意。夾山云。語帶玄而無路。舌頭談而不談。船云。釣盡江波錦鱗始遇。山僧向質兄道。此是師家向言語中趕學子。出無言語處去。質云。者箇公案從言語中打學者。出無言語中去。什麽公案是無言語中打學者。入言語中來。我向他道。洞山參柏巖。巖云。近離甚處。洞云。湖南。巖云。觀察使姓什麽。洞云。不得姓。巖云。名什麽。洞云不得名。巖云還理事否。洞云不理事。巖云。因甚不理事。洞云。自有廊幕在。巖云。還出入否。洞云。不出入。巖云。豈不出入。洞山拂袖便行。巖次日與洞山云。昨日闍梨一轉語。不契老僧意。一夜不安。洞云。請和尚擧。巖再擧云。豈不出入。洞云。太尊貴生。巖乃點首。這箇是宗師向無言語中。趕學者。入言語中來。此兩則公案。若大法不明。到者裏如何緇素。大體參請。且要己事分曉。己事若分曉。自然掉出來。著著分曉。儞看古人大法明後。出來爲人。初無障礙。臨機展演。七縱八橫。玲瓏圓轉。所以山僧道。從言語中趕。出無言語中去。從無言語中。又趕入言語中來。所以從上祖師提唱之妙。質兄見山僧一時與麽說話。亦未以爲然。子細將此兩則公案。看過月餘日。却來謝老漢。我三十年參禪。不曾聞人如此說。老僧笑與之曰。汝只見錐頭利。不見鑿頭方。質云。和尚別有意耶。吾又與之曰。儞聽我說話。如獵人逐鹿相似。但見鹿而不見山。質不覺失聲云。語帶玄而無路。舌頭談而不談。老僧云。且喜儞知。且喜沒交涉。質作兩頌呈云。踢倒眞如鐵門限。方知平昔欠參禪。兄弟不曾去做工夫。自己一著子不曾入手。或做頌子。或與人挨拶。一向隨事隨理。彷彷彿彿。學人如此說禪。却也事理相似。羽毛相似。言語相似。只是經爐鞴不得。輕輕被明眼一搯。便見面熱汗下。都討頭不見。心神一齊荒亂。我見如此者多。奉勸兄弟。須是做工夫。做至地頭。臨機自然八風吹他不動也。每與兄弟說。己事分曉看。儞如何東去也得。西去也得。世出世間。無有不安樂處。無有不快活處。永嘉大師道。師子兒衆隨後。三歲便能大哮吼。若是野犴逐法王。百年妖怪虛開口。莫道令時五百年前便如此了。近來叢林淡泊。各各肚皮裹一肚杜撰見解。心識未能得淨潔。眼睛未能得活脫。路頭未得端正。不墮在道理中。便墮在虛豁豁處。不墮在虛豁豁處。便墮在萬法平常處。不墮在萬法平常處。便墮在語言中。不墮在語言中。便墮在胡亂話處。不墮在胡亂話處。便墮在無事夾中。但圖一鉢飯喫。若如此參禪。佛法如何得興盛。奉勸兄弟。若已得些子柄杷入手者。於祖師公案言教中透。教淨潔。主賓回互處。先用後照處。權實相持處。敲唱俱行處。須是玲瓏八面始得。旣得玲瓏八面了。須是一時打疊教淨盡始得。若不如此。墮在毒海。未得入手。兄弟蒲團頭。晝三夜三。須是如大辟罪人趨巿相似。步步知死時近。前無可去之路。後無可轉之步。眼睛迸開。方知自己包裹乾坤。一跳跳出。本來光烜赫地。如此見得一番親切轉來。屙屎送尿之中。折旋俯仰之中。更無剩法。更無少法。蹈得者一步隱了。田地確實。基址濶遠由儞如何。若者一步蹈不穩。切不可隔壁摶謎子。旣摶不著。明眼人前一場好笑。閻羅老子面前如何擺撥。復召大衆云。山僧八萬四千毛竅。三百六十骨節。抖擻將來。無五貫錢重。若是禪道佛法。一毫子也無。諸人各自帶眼。

　　中夏普說。

　　僧問九夏禪和要見功。願師一一指迷蹤。學人上來請師垂示。師云。進步問。進云。記得龐居士云。十方同聚會。箇箇學無爲。意作麽生。師云。撮土爲香。進云。此是選佛場心空及第歸。又且如何。師云。更須勘過。進云。馬祖陞堂。百丈捲席。意在於何。師云。兎子喫牛嬭進云。汾陽和尚道龍袖拂開全體現。象王行處絕狐蹤。師云。行人更在青山外。進云。浩浩塵中如何辨主。師云。龍嫌猪面黑。進云。師子頷下金鈴何人解得。師云。不入野狐隊。
　　師乃云。釋迦世尊臨入涅槃。分付迦葉。吾滅後吾弟子當依四法。何爲四法。依法不依人。依義不依語。依智不依識。依了義不依不了義。老僧謂。禪和子下語。只要頂門一著分曉。與宗師說法不同。若是具大眼目宗師。將古話人頭把來。著語示衆。却不丹丹弄出淨潔一著子。善巧方便。千門萬戶。專爲學子。作對治法。豹然與禪和子下語不同。老漢要諸公透出語言之外。纔涉語言泥水理事情識。與儞都剗了。要儞向淨潔路上得大受用。諸公旣曉不得。群然誹謗謂。山僧無眼目。是爲深可憐愍也。吾今將佛四依之語并四箇譬喩。說向諸人。第一喩學者下語。喩如衆子淘金一般。只要去泥沙擇眞金只要儞認得金色分曉。尊宿著語富家開金銀鋪一般。一邊買進。一邊賣出。或輕或重。一切在他手頭。或打作釵。或打作釧或打作鉗。或打作鐶。或打作瓶。或打作盞。或打作臺。或鋑作華。或打作金薄。百種變化隨意做造。賣時將鍮作金。買時指金作鍮。一切路人。無能測量。却與儞沙中揀金者不同。沙中揀金者。且要認得金色分曉。旣是未知金色本體顏色。却將別人瓶盤釵釧半眞半假之物。把將出來使及乎問儞名件。茫然不知。被人一時奪了。爲何如此。非儞貧人當有之物。非儞工巧做來之物。乃是割壁盜來之物。山僧見儞將古人入泥入水語言來。事不當機。與儞一時奪了。吾之所奪。依法不依人。諸人所執。依人而不依法也。第二喩學者著語。喩如大唐人學做文章相似。先生出題目。或出在毛詩或出在尚書。或出在周易。或出在禮記。落筆時且要儞破題端正。尊宿示衆。如老成秀才作文字一般。他見得熟了。做得熟了。下筆之時。自有妙處。却不在好語言上。有時順著一句。有時逆著一句。順時意在逆處。逆時意在順處。有時遠處著一句。有時閑處著一句。遠處著一句。極是親切。閑處著一句。極是緊要。方學作文章者。把他底出來。道是我做底。便使不得。何爲如此。不是他口中能道之語也。他旣不會。到他手頭。活法變成死法。活語變成死語。山僧與儞奪了。吾之所奪。依義不依語。諸人所執。依語而不依義也。第三喩。譬如冶人設爐鞴鑄器皿。頑銅鈍鐵聚作一處。加之扇炭。鼓起風火。銅鐵悉鎔鑄爲器皿。種種各別。此名巧匠爐鞴。或有人取鞴中黑鐵黃土。示人曰。此是紅爐也。智人語之曰。獃子黑鐵冷土。豈是爐鞴。若是爐鞴。在鼓動風鞴擊動鉗鎚之時。汝如何取黑鐵焦土。目爲爐鞴。可爲迷之甚也老僧揀退諸人之語。亦復如此。吾所揀退汝手中之物。依智不依識。諸人所執。依識而不依智也。第四喩。譬如春池有人乘船遊戲失瑠璃寶沒深水中。是時諸人悉共入水。求覓是寶。競捉瓦石草木沙礫。各各自謂得瑠璃珠。歡喜持出。不知非是寶珠。寶珠猶在水中。諸人下語。如春池拾礫。不知寶在何處。老僧與儞一時抛却。教儞別取眞珠。吾抛汝瓦石。依了義不依不了義。諸人所執。依不了義而不依了義也。記得大慧師祖入室之時。兄弟下語。直是好。或三次。或五次。大慧老祖也有許他處。也有不許他處中間有一闡提僧。將碧巖集。出一證云。一等是圓悟語。因甚和尚有肯者。有不肯者。大慧云。圓悟底是。儞底不是。圓悟分上使得。儞分上使不得。罵圓悟云。者老漢誤賺後人。取碧巖集印板。劈碎一火燒了。奇哉妙喜能與後人。作根本智也。若禪和子根本未明。將此等語言搏量。差之毫釐。失之千劫萬劫。妙喜痛救此弊。令禪和子撥雲見日。根本入手。久久自能出入千差萬別之中。豈可先將此等閑言長語。寒在方寸中。障却道眼。古人旣得之後。出來爲人抽釘拔楔。却不坐在明白處淨潔處。或就佛祖話頭上挨拶。或就理上展演。或事上論量。或泥水中交輥。或向冷處著火。或漫水中垂竿。或向暗地掉遣。或向偏路轉身。或向十字街頭掉白。或明此而顯彼。或暗貶而明褒。或顢頇中賣峭。或儱侗中放頑。歛影藏形時。在藕絲竅裏。開張威猛時。突出雄兵百萬。無縫罅時涓滴不漏。開門戶時滄海渺茫。皆是宗師得法之妙。此雪竇頌古。圓悟碧巖集之所由作也。學子不明根本。專記持此等語言爲事業。問一答十。問十答百。詰其根本。了無所有。所以妙喜焚碧巖集也。山僧到此。與兄弟說話。只要諸人自己眼目端正。且要生死岸頭得力。祖師門下。玄言妙句差別因緣。非諸人力量所及。老夫兩三年。室中只是擧父母未生已前面目。卽心卽佛非心非佛。儞道老漢意在於何。只要儞向生死浪中。撥去塵垢沙土。剖出本來眞金之體。作千劫萬劫根本。待儞識得本來眞金分曉。却與儞說瓶盤釵釧變化之妙。汝輩末得爲得。未證爲證。不能放下身心。就老僧決擇分曉。甘自推出一座荆棘林。在面前。又掘一深坑。在背後。一進一退。一取一捨。皆是自陷。甚可憐也。兄弟儞看。香嚴示衆云。如人口銜樹枝。手不攀樹枝。脚不蹈樹枝。有人問他祖師西來意。對他則喪身失命。不對他則違他所問。正恁麽時。如何卽是。有虎頭上座出來云。樹上道則易。樹下道則難。香嚴被他一撲撲倒。只得呵呵大笑。兄弟儞自看。大率下語。豈可把宗師語作實解。只要汝識得來機分曉。或就他語言上變化。或別行一路。若是家裏人見家裏人看。作如何弄出來。豈將古人閑語把來。堆疊於相見處。了無交涉。山僧見諸公如此。與儞說不得。不與儞說不得。儞又看。大慧師祖訪應庵師祖。上堂請大慧師祖陞座云。小姪有牛過窓櫺話。蘊在胸中。三十餘年。實未明了。欲望老叔開大慈門慰衆鶴望。大慧陞座。擧公案了。拈拄杖顧視應菴云。華姪儞將謂老叔曉者公案不得那。靠拄杖下座。兄弟儞自看。此是宗師開鑿人天眼目。令學者出窠窟離情解。方爲之提唱。禪和子參禪須向這裏入門。入門旣是正當。如太平得路蕩蕩自行行千里萬里。更無一莖草絆脚。如是行得熟了却入草去。不妨便見古人終日在草窠裏輥。泥水中走。更無一點水沾身無一莖草絆脚。前日大守將法眼師子頷下金鈴話。又將巖頭浩浩塵中話。令諸僧著語把來。山僧定奪是否。山僧皆不敢相許。何爲如此。寧可不得日本國飯喫。不將佛法當人情圖人歡喜。次日大守問山僧。師子頷下金鈴何人解得。山僧云。若非老僧難答這話。守云。請和尚便答。山僧笑云。相隨來也。又云。浩浩塵中如何辨主。山僧云。孝子不觸爺名。山僧如是答。不知諸人情識乾否。五祖師翁道參禪易悟道難。悟道易說禪難。悟道之後。若不見本色宗匠。十箇有五雙。都是杜撰。弄出無尾巴猢猻。便被作者笑。灼然灼然。諸兄非但不能見古人於烈焰光中。亦且自己眼目未得豁開。如何見得。諸公出語。皆是外面收拾得來者。皆非一拳打破虛空。性燥猛烈之語。旣無本領。於古人公案上。如勞病人拽千鈞之弩。虛勞心力。太守又請山僧擧話。山僧因擧龐居士馬祖會中悟道頌子。龐居士自是千了百當人。只是缺向上一著子。那裏見得。作頌子云。日用事無別。唯吾自偶諧。頭頭非取捨。處處沒張乖。紅紫非爲貴。丘山絕點埃。神通并妙用。運水及般柴。此頌好則好只是缺。後來見馬祖便問。不與萬法爲侶。是甚麽人。祖云。待儞一口吸盡西江水。卽向汝道。龐公大悟作禮。便作箇頌子。十方同聚會。箇箇學無爲。此是選佛場心空及第歸。與前頭不同。便能向無棲泊處。開爐鞴迷却天下人眼目。奇哉山僧三十歲前。常常口中念他前頌。不喜後頌。後來眼目旣開。却不愛他前頌。却喜他後頌。老僧當初在大慈淨頭寮。看透香嚴擊竹偈分曉。不覺撞發此機。諸佛諸祖潜行密用處。被山僧一時把定咽喉。中間曾抛出。與幾箇禪和。教他解說。有一僧云。十方同聚會。但是叢林十方聚會。學無爲之道。馬祖會中。皆是十方僧。學道參請。何必用說。又有一箇僧說。馬祖什邡羅漢院僧。所以龐公道。十方同聚會。箇箇學無爲。老僧向他道。儞也說得好。儞這般僧。僧堂著儞一萬箇。也不用處。此名衣架飯囊。不可謂是僧也。昨日因擧此四句。令諸人下語。皆未契老夫意座中見老僧正色不許。便皆失措。第二番下語來。尤無地頭。老僧向他道。諸公無本領。被老僧一截截斷。心意識用不行一時亂了。正所謂參得藥汞禪。遇鍛卽流矣。況諸公和藥汞禪。未曾參得。教諸公且歇。待心神定。緩緩理會。兄弟若得一則公案分曉時不用許多閑言語。出來應酬他。自有轉身之路。却不死在句下。參得一則分曉。千則萬則皆分曉。若只管貪多。只管要會。添得業識。添得胸中不安樂。只緣儞無根本。拈起一件。便逐一件。如鳥投網。其心在在。若不撲在西邊。便撲在東邊。若不撲在南邊。便撲在北邊。欲逍遙九萬里之外。不可得也。所以山僧向諸兄道。古人提唱不出三句。截斷衆流句。函蓋乾坤句。隨波逐浪句諸兄若蹉了古人當頭一著。一向隨理隨事便有無限邪解業識鋒起失却正路。所以教儞且明截斷衆流句。老僧設四箇譬喩。對如來四依之訓。抛出示汝諸人。待儞與老僧有相見分。却示汝五家宗旨東山家法。

佛光國師語錄卷第六。

　　佛光圓滿常照國師語錄（六）。

　　普說。

　　太守元帥請爲最明寺殿忌辰普說。
　　師祝香。此香奉爲日本國相模州孝男平時宗。爇向爐中。供養本師釋迦牟尼佛。西方無量壽佛。過去七佛。賢劫千佛。當來下生彌勒尊佛。諸大菩薩一切果海聖賢。所集功德。回向先孝最明寺殿一位神儀。超升佛界。伏願出生死海。猶如朗月行空。入毘盧門。不歷僧祇。作佛福祐子孫。持國家而永久。慶流德澤。與天地以無窮。索語。虛空爲鼓。須彌爲槌。有能打者。便請出來。僧問大施門開非一朝。報恩酬德莫辭勞。塵中欲聽無生曲。座上須弄智慧刀。檀越臨筵。請師提唱。師云。高著眼。進云。恁麽則慈風共堯風永扇。佛日與舜日齊明。師云。普天匝地。進云。明鏡當臺。擧無遺照。只如最明寺殿大禪定門。遷化向甚麽處去。師云。果滿菩提圓。進云。恁麽則水流元在海。月落不離天。師云。華開世界起。進云。記得陳操尚書見資福。福見來便畫一圓相。此意如何。師云。錯。進云。尚書云。弟子恁麽來。早是不著便。更畫圓相。此意作麽生。師云。許他具半隻眼。進云。資福便掩却門聻。師云。坐斷天下人舌頭。進云。今日大檀越虔請和尚陞座。未審。和尚將什麽施設。師云。官不容針。私通車馬。進云。恁麽則昔日資福。今日和尚。師云。猶較他三步在。進云。明眼宗師。天然自別。師云。識得儞。次有僧出問。死生眼目未曾開。特特隨師過海來。若得我師輕點破。燈籠露柱舞三臺。正與麽時請師提唱。師云。露柱舞三臺。儞眼猶未開進云。記得七賢女遊屍陀林。一女指屍云。屍在這裏。人在甚麽處。此意如何。師云。活人全在死人中。進云。一女云。作麽作麽。意在於何。師云。轉喉觸諱。進云。諸姊諦觀。悉皆悟道。還諦當也無。師云。誰家竈裏無煙。進云。感帝釋散華。惟願聖姊有何所須。我當終身供給。姊云。我要三般物。一要無根樹子一株。二要無陰陽地一片。三要叫不響底山谷一所。此意又且如何。師云。筥箒畫蛾眉。進云。帝釋罔措同往白佛。世尊云。吾諸大弟子。皆不解此義。惟有諸大菩薩。却解此義。此意又作麽生。師云。擘開華岳。放出黃河。進云。如何是無根樹。師云。葉葉墜秋風。進云。如何是無陰陽地。師云。青青一片無邊表。進云。如何是叫不響底山谷。師云。東喚西應。西喚東應。進云。只如今日最明寺殿遠忌之辰大檀越太守請和尚。陞于寶座。擧揚般若。且道最明寺殿生何國土。師云。太虛無相體何物可莊嚴。進云。亡者旣已生天見存獲何福報。師云。海神知貴不知價。留與人間光照夜。進云。還許學人祝賛也無。師云。滴水投海。進云。亡者已歸兜率院。子孫千載佐皇朝。師云。知恩方解報恩。僧禮拜退。再有僧問。一百餘城處處春。善財何事向南詢。如今樓閣門開也。莫賺迢迢萬里人。學人上來請師提唱。師云。誰攔截儞。進云。且道獅子項下金鈴。什麽人解得。師云。繫者解得。進云。驪龍頷下明珠什麽人抉得。師云。漁者抉得。進云。猛虎口裏肉。是什麽人奪得。師云。樵人奪得。進云。飢鷹爪下免什麽人搶得。師云。獵人搶得。進云。只如祖師心印狀似鐵牛之機。什麽人親得。師云。不是儞得。進云。雖則巨峯高且峻。學人今日得親登師云。儞莫嚇我。進云。記得世尊一日在涅槃會上。以手摩胸。告大衆云。汝等善觀吾紫磨金色之身。瞻仰取足。勿令後悔。此意如何。師云。好與攔腮一掌。進云。世尊復云。若謂吾滅度。非吾弟子。此意又作麽生。師云。更與劈胸一拳。進云。若謂吾不滅度。亦非吾弟子。又且如何。師云。索性與他推倒。進云。時百萬億衆悉皆契悟。還諦當也無。師云。平地添骨堆。進云。今日正當最明寺殿遠諱斯臨。且道是滅度不滅度。師云。天共白雲曉。水和明月流。進云。只如今日太守大檀那命和尚陞于寶座。擧揚如來正法眼藏涅槃妙心。畢竟功歸何處聻。師云。華開千朶秀。國衍萬年春。進云。還許學人露箇消息也無。師云。正要如此。進云。彩雲引步登蓮界。天樂隨身禮梵容。師云。却道得著僧禮拜退。師乃云。卽此法性。最聖最明。形像肇於天地未判已前。光明發於太虛旣彰之後。色空明暗。無處不周。遠近高低。悉皆廓徹。無今無古無去無來。無垢無染。無壞無雜。圓裹三世。一切清淨。平等不動。入於諸佛衆生本際無二之境。於無二境中。顯現種種如幻三昧。便見一佛攝萬億佛。佛佛混融。一燈傳百千燈。燈燈相續。草木昆蟲。悉皆演法。森羅萬象。共相發揮。萬善從此光中發現。千障從此光中消融。擊拂子。河沙福聚難名狀。且放春歸七十州。復云。老僧雖在大唐與日本兄弟同住者多。亦不曾相交。但知有大國佛法之盛。亦不問子細。十五六年前。泉古澗歸自本國。開壽相會。他方從此回。備言最明寺殿棄捨世榮。身披法服。後臨入寂之時。儼然坐脫。且言大將軍待我再回。某稱彼處王臣崇重佛法如此。何不再去。那時夔足翁住開壽。深夜大雪。吾因戲語曰。儞若去。我同行。時鏡知客亦在彼。泉古澗已入寂許時了。今日思量如昨日相似。昨到最明寺殿捐館之地。復思泉古澗面目語言。歷歷如在。無一毫子間隔。今日最明寺殿遠忌之辰。太守擧此一念。最明寺殿面目。亦無些子間隔。詰其踪由。又無形跡。雖無形跡。如十日竝照。更無遮障。卽此無遮障。卽此無間隔。不可喚作業識卽此。便是解脫眞如之理。有無出沒。變幻自在。更不借他外物。所以道一念普觀無量效。無去無來。亦無住如是。了知三世法。超諸方便。成十力。如是則如善財入普賢毛孔中行一步過不可說不可說微塵佛刹海。乃至見願刹海行刹海有爲刹海無爲刹海同刹海別刹海理刹海事刹海惡刹海善刹海汚濁刹海清淨刹海過去刹海未來刹海見在刹海。見是事已。入處處莊嚴門。入處處辯才門。入處處解脫門。乃見處處彌勒處處善財。更自歷歷分曉。與老僧思量泉古澗底時節。太守思量最明寺殿底時節。與善財歷遍一百餘城。入彌勒樓閣。於一念間。有何差別。只是他能向一念中。恢廓圓融。無癡愛妄想之念。有慈悲喜捨之心。路頭所以在此分了。方知不離一毫端上。只此一毫端上。便是妄源。若能向此一毫端上放下更放下。遠離更遠離。到放下不得處遠離不得處。妄源嚗然破碎。如上所見境界。悉皆如夢如幻。如影如響。如空中華。如水上泡。略無得者。略無失者。虛豁豁地遍滿十方。空蕩蕩地廓周沙界。前不見有能到之形。後不見有所行之跡。純一眞空。俱無所有。世出世間。乃至日月星辰。山河大地。君臣父子。國土城邑。皆依此而建立。旣依此而建立。無有一法不依此而成就者。無有一法不依此而圓滿者。無有一法不依此而具足者。如是則最明寺殿昔本不生。今亦不滅。一段風光。蓋天蓋地乘大願力而來。乘大願力而去。去來之跡了無踪由。雖無踪由。功勳事業。無不具備。如是則法隨法行。法幢隨處建立。更須知有祖師門下麾醯頂門正眼。非三大阿僧祇劫勤苦修證之所能到此著。分明與前頭所見所歷境界。如兒戲耳。只如適間僧問。陳操尚書見資福。資福畫一圓相。操云。弟子與麽來。已是不著便了。那堪畫一圓相。陳公曾在雲門。喫顛幾番了。向者裏拔本最好。是資福掩却方丈門。陳公直至如今疑根未拔。又次僧問。世尊於涅槃會上。以手摩胸。告大衆云。汝等善觀吾紫磨金色之身。瞻仰取足勿令後悔。且道資福圓相。世尊摩胸。相去多少。只如七賢女遊屍陀林。白日迷路。一女抱贓叫屈。其餘衆女悉皆喪却己靈。便能向者裏。將烏豆換天上天下眼睛。釋迦老漢隨例顛倒。平白瞞人。却道我諸大弟子不解此義。諸大菩薩却解此義。不論佛。不論祖。皆有者一著子。直是殃害殺人。山僧三十年前。只作話會。且道如今作什麽會。若是透向上關捩者。風驚草動。悉辨來機。若向聲前辨旨。句中尋路。理邊作活。事上討論。總是焦芽敗種。於衲僧分上。有甚交涉。且道山僧牽引善財所見一絡索。又引諸禪客所問底一絡索。攤在諸人面前。撒在諸人眼裏。布在諸人路頭。又添諸人一重障礙。雖然如此。山僧要緊句子。不曾動著。若是屋裏人。默默自知。若不是屋裏人。矮子看戲棚隨人上下。非但不見棚中之人。亦不見木雕傀儡。上來擧揚不盡功勳。專用追薦最明寺殿禪門覺靈。高登寶所。伏願靈光不昧。法性湛然。十地高超。早承彌勒記莂。三祇行滿。華開日本園林。乃子乃孫。益昌益盛。若家若國。惟固惟安。復說偈云。菩薩示悲願。深廣無有際。處處化群生。出沒無定形。故我最明殿。是亦如來使。示生王臣家。具大福德力。保持一國土。四海如砥平。深樂法喜樂。禪悅爲三昧。挿草建梵刹。延納十方衆。興隆上乘法。開鑿人天眼。付子相業了。洒然坐脫去。世出與世間。遊戲如幻力。今朝遠忌臨。孝子效追遠。仍命山野人。陞此大寶座。撾鼓說法要。一語皆無有。猶如風振海。一波萬波隨。不知所作相。亦如月行空。月亦無所分。波波而頓現。此是無作力。我法亦如是。將此無作功。回向最明殿。芘祐子及孫。永與國長久。我作如是說。諸佛咸證明。卓拄杖。下座。
　　本府請普說。師祝香此一瓣香。熱向爐中。奉爲大日本國相模州太守平朝臣時宗。供養釋迦牟尼佛十方諸佛諸大菩薩。次伸祝貢。護法諸天。三界萬靈。十方玄造。日本國內一切大權現。先考最明寺殿諸大神儀。辛亥本命星君。合門長幼。一切建生星斗。平等祝貢。普皆饒益。專乞聖力保祐。皇朝鞏固。五穀豐登。次冀保祐平朝臣身宮康泰。災難消除。保持國家。無諸難事。就座索語云。隔山見烟便知是火。隔墻見角。便知是牛。莫有三千里外相見底麽。僧問。道在何曾有間然。休分城巿與林泉。學人上來請師提唱。師云。禮拜頭著地。進云。恁麽則佛法世法。打成一片。師云。七凹八凸。進云。且喜大檀越般若智以現前。菩提心而不退。師云。儞莫要佛面刮金。進云。今日和尚赴府第說法。還許學人通箇消息也無。師云。含元殿裏休問長安。進云。記得趙州問南泉云。知有底人向甚麽處去。泉云。向山下檀越家。作一頭水牯牛去。此意如何。師云。是他尋常行履處。進云。知有底人因甚麽作水牯牛。師云。千聖仰望不及。進云。州云。謝師指示。此意如何。師云。是何心行。進云。泉云。昨夜三更月到窓。又作麽生。師云。重疊關山路。進云。今日忽有人。問和尚知有底人向甚麽處去。未審如何祗對。師云。鑊燈爐炭裏。進云。且道與古人相去多少。師云。三尺一丈六。且同攜手歸。進云。不入驚人浪。難逢稱意魚。禮拜退。師乃云。摩訶衍法。離四句絕百非。言無展事。語不投機。承言者失。滯句者迷。與麽也不得。不與麽也不得。與麽不與麽。總不得。大衆還會麽。華須連夜發。莫待曉風吹。若論此事。灼然無開口處。世尊初成正覺。三七日中。思惟如是事。欲作一乘說法。人天必不敬信。欲作三乘說法。又恐破碎大道。作是思惟時。十方佛皆現賛歎云。善哉釋迦文第一之導師。勸請作三乘說法。世尊出來轉法輪。便作三乘說法。雖作三乘說法。其實要緊句子。未嘗不拈出來。說頓說漸。說偏說圓。說凡說聖。說有說無。頭頭顯露。處處全彰。若是大乘菩薩。都知落處。若是其他聲聞緣覺。諸小乘人。見佛說東便逐東。見佛說西便逐西。各開戶牖。各封己見。各執所解。自謂皆得上人之法。殊不知正在迷魂寨中。且如前日太守問。大凡綱宗中事須是識句。如何是句。山僧答云。古人不欲拈出者些子。以句字代之。遮蓋面目拈出來。本體已在句前。山僧又書名身句身四字。今目首座問。名身句身四字如何說。山僧朴實頭向首座說。且如道佛之一字。佛體已在句前。又如法華。一經八卷。開口便讃嘆法華。儞道法華正體在何處。中間無可奈何。又與人天說。如是之法。如優曇鉢羅華時一現爾。又云。如是體。如是力。如是作。如是因。如是緣。如是果。如是報。如是本末究竟等。其他不曾說甚麽。但只見賛嘆法華而已。山僧適間所言杜撰差排。杜撰解註。名中之身。句中之身。無一字差訛。千佛萬佛。百千萬億佛。所說之法。說到玄之又玄妙之又妙。山僧將名身句身如是四字。一印印定。更無透漏。大凡學佛法。須要方寸中廓徹得分曉。藏識中打併得淨潔。回身轉來。掉臂咳嗽中。揚眉瞬目間。折旋俯仰處。與諸佛祖開口動舌處。無二無二分。無別無斷故。七出八沒。縱橫自在。諸佛諸祖向我手中乞命。方有少分相應。爲何不能如是。蓋緣方寸中廓徹不空心識中打併不潔。所以頭頭有礙。處處膠粘不能得自在。不能得快活。若是三家村裏。喫白蓮菜道人。參杜撰禪。說杜撰道理。却不在此限。若要扶竪宗教。須是透明佛祖一著子。方可驗得人邪正。老漢向年在大慈作淨頭。物初和尚因看洪覺範法華合論。并看張無盡楞嚴合論。因謂老漢曰。儞旣參得禪。儞試與我。將此二經去看。與我斷看每經。老漢只看得一半過數日。物初問云。此二經各有要妙。要妙處在那裏。向他道楞嚴易入。法華難見。又問云爲何如此。向他道。法華純圓獨妙。楞嚴破相顯理。物初拊掌云。我到判者八字不得稱。儞非今世參禪。老漢應曰。我也只一時杜撰見解。他第二日上法座賛嘆。適間所謂名身句身。須是道理邊事。老漢要諸公急欲入門。只得入水入泥開口說。何謂如此。旣是彼此鄕談不通。又却說三千里外說話。教人如何曉如何會。無可奈何作者面前不直一唾。向日法達禪師到六祖會中。禮拜頭不著地。祖曰。禮拜頭不著地。胸中必有所蘊。達云。我誦法華三千部了。祖笑曰。儞不除我慢。誦得一萬部。便道如何。祖曰。我也不曾看經。儞與我高聲念看。達始誦第一卷。祖云。住住我見得了。元來佛以一大事因緣。出現於世。復云。儞道佛意如何。達云。我只依經看誦。不知其理。祖示以一頌。心迷法華轉。心悟轉法華。誦經不解義。與義作讐家。無念念卽正。有念念卽差。有無俱不滯。長御白牛車。達大悟。述頌呈祖云。經誦三千部。曹溪一句亡。未明出世旨。寧歇累生狂。羊鹿牛權設。初中後善揚。誰知火宅內。元是法中王。此是法達禪師誦經。得聖人點破。悟道底樣子。法達禪師此偈。亦未是到家。亦是半途中客也。强似初間盲無所解。大體參學須是自去著力。若自不著力。只向別人口頭。東卜西卜。正喚作杓卜聽虛聲。認得彷彷彿彿。及乎問他青黃赤白長短闊狹。都不相對。蓋緣不曾親到地頭故也。旣到地頭之後。須是遇本分宗師始得。若遇杜撰魍魎邪神。無分無曉濟得甚事。一味嚇人。一味該人。推墮於滉漾中。大家一場沒分曉。這事直是有下落。有立作處。山僧與麽說話。諸人向那一句中見山僧。若向言語裏見山僧。山僧不在言語裏。若向言語外見山僧。山僧不在言語外。須是悟始得。上來講賛契佛契祖。一言一語將此功德。回向佛果菩提復云。適間禪客問。趙州問南泉。知有底人向甚麽處去。泉云。檀越家作一頭水牯牛去。山僧答他道。是他平日行履處。進云。旣是知有因甚却作水牯牛。答云。千聖仰望不及。進云。泉云昨夜三更月到窓。又作麽生。答云。重疊關山路。進云。忽有人問和尚知有底人。向甚麽處去。未審。和尚如何指示。答云。鑊湯爐炭裏。輒成一頌。九曲黃河清徹底。滔滔一派出崑崙。奔流劈箭歸滄海。付與長鯨一口呑。

　　太守請就本府慶懺觀音。普說。

　　祝香罷。僧問鷄鳴犬吠。皆是圓通入理之門。烏飛兎走。無非普門示現。學人上來請師提唱。師云。切忌隨他去。迢迢與我疎。進云。恁麽則是處是慈視。無門無善財。師云。月落不離天。進云。只如今日太守再莊觀音聖像。設備四種供養。請和尚擧揚佛事。未審。觀音菩薩化現麽。師竪拂子云。天人得道斯爲證。進云。恁麽則觀音菩薩大悲願。只在檀那一念中。師云。大地一團鐵。進云。記得臨濟陞座。麻谷問。大悲千手眼。那箇是正眼。臨濟隨聲云。大悲千手眼。那箇是正眼。此意如何。師云。那箇不是正眼。進云。麻谷拽臨濟下禪床。遂自陞座。臨濟近前云。不審。意在於何。師云。填溝塞壑。進云。麻谷擬議。又被臨濟拽下禪床。臨濟又陞座云。久立尊衆。伏惟珍重。又作麽生。師云。脚跟下。好與三十棒。進云。忽然有人問和尚大悲千手眼。那箇是正眼。未審。和尚如何祗對師連喝兩喝。進云。忽有僧出拽和尚下禪床聻。師云。佛面不用貼金。進云。淨瓶一滴楊枝水。昆蟲草木盡霑恩。師云。日月無私。山川不老。乃云。普門一路擬之則差。妙相無形無處不到。抛出現行三昧。回歸古佛機先。塵塵爾。刹刹爾。念念爾。步步爾。處處不留朕跡。頭頭體露。堂堂無功用行。絕毫絕釐有赴感求。如山如岳。春夏秋冬代謝。日月霜露照臨。人天六道往來。萬象森羅布列。大而恒沙佛刹。小而微塵之中。偉哉妙應無窮。廓爾功歸無極。如今要見菩薩麽三千刹海夜澄清。月在波心任撈摝。野僧大唐無似之蹤。參請一無所取。荷大檀越深愛佛法。不棄鄙陋。知遇異顧。言莫能及。今是第三回。令山野普說。但見識短淺。言語不通。不能直截開鑿鈞抱。此心慊然。雖然略將平日所參所詣吐露看。亦在子細披剝同入普門法性海中相與攜手。大體一切世間人天。皆以眼觀色。耳聽聲。獨有觀音菩薩。將耳觀色。將眼聽聲。此聲非是聽世間聲塵之聲。聽聲塵而得入者。乃聲聞緣覺之機也。若是菩薩從無聲無聞中。而見乎本源。佛謂之六用聞見互用通隣根隔開合銷磨成就。當銷磨時。如何不過。只是從聞入思。從思入色。從色入空。從空轉覺。從覺入妙。從妙體圓。從圓察微。從微通於解脫。從解脫徹於衆生本來法身之中。一身清淨。多身清淨。多身清淨。一切佛刹。微塵刹海。無不清淨。無不具足。無不涉入。無不響應。無不赴感。當赴感時。如聲度垣。如谷答響。如鏡照面。如影隨身。如春在華。如月在水。如草生大地。一現一切現。一應一切應。一觀一切觀。一聽一切聽。一入一切入。亦無來相。亦無去相。亦無有相。亦無無相。亦無斷相。亦無滅相。處處成就。處處覆護。處處圓滿。處處具足。處處相似。處處各別。處處分形。處處不動。此觀音菩薩獲眞圓通底消息也。菩薩在楞嚴會中。對佛自稱。從聞思修入三摩地。入流亡所。聞所聞盡。盡聞不往。覺所覺空。空覺極圓。六根互用。了無作相。又稱我獲三十二應無作妙力。度脫一切衆生。第一應中。入諸國土。若諸菩薩。進修無漏。勝解現圓。我現佛身。而爲說法。又第十五應中。若諸人天愛治國土。剖斷邦邑。我於彼前。現宰官身。而爲說法。又稱我得十四無畏妙力。救護衆生。其中第十無畏中稱。純音無塵根鏡圓融。無對所對。能令一切忿恨衆生離諸嗔恚。又十一無畏中稱。銷塵旋明。法界身心。猶如琉璃朗徹無礙。能令一切昏鈍性障永離癡暗成一圓融清淨寶覺。又稱我能現衆多妙容。說無邊祕密神呪。其中或現一首二首乃至八萬四千爍迦羅首。或現二臂四臂。乃至八萬四千母陀羅臂。或現二目三目乃至八萬四千清淨寶目。或慈或威。或定或慧。此乃無作妙力。無功用行。得大自在。言其功用。盡將三千大千世界。抹爲微塵。不足以比其數量。盡將百億日月。不足以比其光明。百億四大海水。不足以比其深慈。四生六道。蠢動含靈。一切有情。皆蒙恩力也。記得唐朝宣律師夜行道。臨砌蹉足喫顛。忽有神人扶之。宣問曰。汝是何人。曰。弟子博叉天王之子張瓊也。宣又問。博叉天王是誰。答曰。便是毘沙門天王。瓊自稱。世間韋馱天。卽我是也。以師戒行故來相衞。宣因問世尊在世及末後之事。皆能言之。又問觀音菩薩緣起。天神對曰。往昔過去劫有王名莊嚴。夫人名寶應。生三女。長曰妙顏。仲曰妙音。季曰妙善。妙善身生不浴而鮮潔。梵相端嚴。父母愛之。及長成與之擇婿。妙善不從乃曰。富貴不長久。榮華如幻泡。實不敢從父母之命。願求出家。父母百種誘之。善曰。若免三患。當從父母之命。王曰。何謂三患。妙善曰。一者世人少時面如珂月。及老髮白面皺。行住坐臥。皆不如少年。二者肢體康强。步武若飛。忽一病至臥於床枕。無一可喜。三者姻戚相會。骨肉滿前。一旦無常。父子雖親。豈能相代。三患若免。從婿乃可。若未能者。不如出家。王怒之責令治圃。裁損飮膳。妙善固守不回。夫人親諭之。妙善曰。世間恩愛無有出期。骨肉會合。當必離散。願求出家。王怒召尼寺諸尼誡之。必欲苦楚令生退志。尼寺遵王命。以麤務柴水杵臼園蔬任之。感圃蔬冬茂廚側湧泉。王聞泉蔬之異。以謂諸尼紿。已遣武士取首。并殺尼衆。忽雲霧如山。不見妙善所在。久之王得迦摩羅疾。國醫皆莫能差。有僧言曰。我能善療。須得無嗔人手目。王甚難之。僧曰。王境內西南香山有菩薩修行。王若遣使求之。手目可得。王命使往求之。妙善封目斷臂授使者歸。僧將二物合藥餌王。王疾乃瘳。王曰。何以謝菩薩乎。乃同夫人二女。入山謝菩薩。及見乃妙善也。不覺涕淚哽噎。妙善曰。夫人憶妙善否。我念父母之恩。以手目相報。王及夫人抱持慟哭。夫人欲以口舌舐其目。忽然祥雲周覆。天樂發聲。動地雨華。乃現千手千眼聖像。須臾菩薩還復本身。儼然而逝。今大唐汝州香山是也。若楞嚴會中大士自說。乃是最初緣起。今韋天所說。乃是菩薩應身之一端。又記得宋朝史越王名浩。乃是衞王之父。初及第後。作昌國蘆華場鹽監。一日與同官程休甫。同詣寶陀禮菩薩。禮久不現。忽有一僧指云。儞去上洞看。二人乃去上洞。齊見金色妙容。獨越王見露兩齒。良久乃隱。二人歸寺。歡悅無量。夜宿客位。二人欲臥。忽有人擊門及開戶。乃一厖眉雪頂老僧。作揖對坐稱。二位尊官。今日見菩薩現否。二人云。已得見菩薩。二人問云。吾師此處住。答云。在此間住多年了。僧云。我善五星。二人就以命與算之。僧爲越王曰。門下之命貴甚。位至宰相。越王云。我做得什麽等宰相。僧云。儞是有結果底文潞公。文潞公名彥博。乃宋朝眞宗皇帝宰相。賢明有文學。外國聞名者也。被小人陷。終於貶所。有結果乃是先讖。越王善始善終。言訖出門而去。次日二人入僧堂。物色此僧。竟無有也。不十年越王位果至丞相。因諫孝宗不從。出朝除作浙東安撫。一日忽有一相士。謂守閽人曰。我是逍遙道人。我與丞相有舊。可與傳報。越王接見曰。某與先生何處相見。道人笑曰。丞相忘記了。拈筆於卓上。大書云。碧眼胡僧曾共一宵之清話。黑頭潞相重增萬里之風光。擲筆相揖而出。倏然不見。此一節大唐都知之。越王書此一事。開碑見在寶陀。菩薩應以宰官身得度者。卽現宰官身而爲說法。卽此是也。千化萬變。無頃刻不在衆生界中。今日太守再莊菩薩。令山僧普說。妙相與虛空。同一體貌。而不墮於虛空之中。與色像互相發輝。而不在色像之裏。喚作法身者亦是塵。莊嚴者亦是塵。卽此之塵不離一切法。卽此一切法。不離一切塵。塵塵無礙。展轉成就。十方法界之中。如萬鏡對照了不相借了不相觸。鴉鳴鵲噪。山青水綠。無盡藏陀羅尼門。流出一切衆生性海。更無遮護。今日太守借山僧手臂拈香。山僧借菩薩鼻孔出氣。一道清淨無斷無續。雖然如是。且道色前底是。聲前底是。若道聲前底是。莊嚴向甚處著。若道色前底是。聲前底向甚處著。者裏緇素得出。便見觀音大士卽今和身賣與諸人（缺）。太守向那一門頭與菩薩相見。喝一喝復合掌云。將此莊嚴妙相功德今日山僧說法功德。回向眞如實際無上佛果菩提。專乞保祐國界安寧。干戈偃息。時宗悟性圓明。頓超十地。不歷僧祇。獲大乘果。復說偈。
　　一縷清煙起泬寥。六銖仙裓坐岧嶢。鯨呑碧海珊瑚動。月轉銀河萏菡高。現量境中添翳膜。色塵堆裏示全超。須知萬仭崖頭句。陣陣天風落九霄。

　　大覺禪師忌辰太守請普說。

　　拈香罷僧問。一葉落天下秋。一塵起大地收。正恁麽時願聞開示。師云。針剳不入。進云。記得圓覺經中道。居一切時。不起妄念。此意如何。師云。眉毛在眼上進云。於諸妄心。亦不息滅。又作麽生。師云。鼻孔大頭垂。進云。住妄想境。不加了知。此意又且如何。師云。寒則向火。進云。於無了知。不辨眞實。意在於何。師云。不可向儞道熱則乘涼。進云。恁麽則靈山一會儼然未散耶。師云。行到水窮處。坐看雲起時。進云。還許學人祝賛也無。師云。好。進云。若不登樓望。焉知滄海深。師云。如是如是。僧禮拜退。次有僧出問。開山大覺禪師忌。檀越熏修般若因。千歲嵩山舊題目。今朝風月又重新。學人上來請師提唱。師云。曲不藏直。進云。記得圓覺經中道。種種幻化皆生如來圓覺妙心。如何是圓覺妙心。師云。儞問我答。進云。衆生幻心。還依幻滅。諸幻盡滅。覺心不動。如何是不動底心。師云。我答儞問。進云。依幻說覺。亦名爲幻。若說有覺。猶未離幻。說無覺者。亦復如是。又且如何。師云。荷葉似鏡。菱角似錐。進云。今日太守雕裝世尊聖像。且道在幻化內在幻化外。師云。與儞問處一般。進云。只此覺心如何攅簇。師云。阿誰教儞恁麽問。進云。檀那福慧報無盡。高踏毘盧頂上行。師云。水歸滄海月上高峯。僧禮拜退。
　　大哉覺王。身包太虛。圓滿妙相。遍諸十方。恢恢三際而無拘。蕩蕩十方而普應。功臻玄極。理絕化元。不斷煩惱。度一切苦。隨諸性相。平等說法。在天同天。在地同地。在方同方。在圓同圓。譬如虛空俱含衆象。不與一切和會。亦不拒彼衆象發揮。恁麽見得。便見釋迦老子不曾離兜率。不曾降王宮。不曾出母胎。不曾入雪山。不曾詣道樹。不曾降魔軍。不曾轉法輪。不曾度人天。不曾付法眼。不曾入涅槃。不曾收舍利。亦不曾起塔廟。亦無法藏可以結集。亦無頓漸偏圓教相可以流通亦無金銅膠漆莊嚴聖像。一道清淨。無壞無雜。圓裹三世。一切清淨。平等不動。於不動中。無所不動。無所不到。無所不具。無所不成。無所不救。無所不度。無所不遍。無所不立。塵塵爾。刹刹爾。頭頭爾。念念爾。卽今要見釋迦老子麽。證得虛空無相體。山河盡是法王身。太守今晨爲開山大覺和尚遠忌之辰。雕造如來聖像。雕刊圓覺了義經。命山野普說。一則光顯大覺。二則慶懺聖像。尤見太守爲法存舊之念切切。大體佛祖出興自說法不得。須是人天與國王大臣主張及外護。方可以建立法幢。若無人天國王大臣主張。佛祖說法不成。何爲如此。魔王伴侶衆多故也。豈不見法華經中道。如來得法國土王於三界。而諸魔王不肯順伏如來賢聖。諸將與之共戰。戰有功者。法王歡喜。賜以禪定解脫根力覺道之法。以此言之。諸佛出世。豈能獨立。今日太守保持大國生靈。又保持佛祖之道。非但爲國家之將相。亦是如來之將相也。山野冐然此來。非太守一力主張一力外護。亦難建立法幢。太守朝朝暮暮。念念留心此道。念念留心老僧。靈山會中。金口付囑。乃見於今日。老僧憂嘆。衆中兄弟。如波傾瀾倒。牽挽不回。有時風前月下。嘆息不已。撞著太守憂念佛法之切。頗自相合山懷。一半歡喜。一半煩惱。歡喜者歡喜太守痛念佛法敢問太守。老僧更有一半煩惱。煩惱在何處。大守若參·得·透佛法。大幸記得。釋迦世尊在忉利天宮。與母說法。優闐王思佛。將旃檀香。雕刻佛像。日日供養。一日佛從天宮下來。香佛起迎如來。兩佛合成戲劇。大衆且道。天上說法底是。起來迎底是。若道天上說法底是。因甚香像能起來迎。若道起迎底是。天上說法底。又是阿誰。若道兩處都是。豈有二佛耶。若道兩處都不是。喚那箇作世尊。或者道東湧西沒。西湧東沒。南湧北沒。北湧南沒。中湧邊沒。邊湧中沒。咄有甚交涉。或者道諸佛身中入正定。夜叉身中從定起。夜叉身中入正定。菩薩身中從定起。菩薩身中入正定。比丘身中從定起。大海波心入正定。須彌山頂從定起。咄有甚交涉。或者道法性如海潮相似。百萬里水面也到。十萬里水面也到。萬里水面也到。千里水面也到。百里水面也到。長短高低。濶狹遠近。一切洲渚。無不俱到。咄有甚交涉。或者道有時隨行而說。有時隨說而行。有時說在行處。有時行在說處。有時行不在說處。有時說不在行處。咄有甚交涉。如此理論。若要覩如來妙相。何止千劫萬劫。驀召大衆云會麽。須是悟始得。喝一喝。
　　結座。今朝大覺忌。檀越效追遠。思慕不可得。雕刻如來身。圓覺修多羅。刊板廣流布。將此功德利。追薦大覺師。仍命山野人。對像爲普說。一句與一偈。無非般若海。流出種種相。音聲及語言。將此功德利。回向大覺師。大覺如空華。經像亦如幻。老僧所說法。猶如太虛空。將此空幻相。盡歸大覺體。此名一眞如。無二亦無別。惟願大覺師。一靈眞不昧。不忘本願力。與世作依怙。保持大檀那。與佛同壽量。

　　太守請賛佛賛五大部經普說。

　　祝香罷。僧問。紫金蓮捧千輪足。白玉毫飛萬德身。如何是佛。師云。匙挑不上。進云。義天星象熒熒也。辭海波瀾浩浩歟。如何是法。師云。有錯捉。無錯放。進云。珍重覺皇有眞子。坤維高步列金田。如何是僧。師云。不持雞狗戒。進云。只如今日太守大檀那莊佛寫經齋僧。有甚功德。師云。大海若知足。百川應倒流。進云。可謂萬里山河清似鏡。堯風蕩蕩掃蠻煙。師云。誰不承恩。進云。不得夜來鴈爭知沙塞寒。僧禮拜。復有僧問云。聲聞人見性如夜見月。菩薩人見性如晝見日。未審。和尚見性如何。師云。我無隔水犀。自然塵不染。進云。且道與菩薩聲聞見性相去多少。師云。赤土塗牛嬭。進云。記得昔日有僧問雪峯。峯打三下。此意如何。師云。薄處先穿。進云。僧又問巖頭。頭打三掌。聻。師云。驢揀濕處尿。進云。且道二大老還有優劣也無。師云。黃連甜。甘草苦。進云。記得梁武帝請傳大士講經。士纔陞座。以尺拊案一下。便下座。此意如何。師云。七華八裂。進云。帝愕然。聻。師云。事生也。進云。誌公乃問。陛下還會麽。帝云。不會。誌公云。大士講經竟。又作麽生。師云。隨邪逐惡。進云。今日大檀越請和尚。陞座讃佛歎經。未審。和尚如何讃揚。師云。入水占乾處。進云。忽有人問太守還會麽。和尚如何支遣。師云不許夜行。投明須到。進云。恁麽則昔日傳大士。今日老和尚。師云。自領出去。僧禮拜。又有僧問記得。成尚書問雲居膺禪師云。如來有密語。迦葉不覆藏。此意如何。師云。抱贓叫屈。進云。膺召尚書。書應諾。膺云。會麽。書云。不會。又作麽生。師云。蒼天蒼天。進云。膺云。汝若不會。如來有密語。汝若會去。迦葉不覆藏。聻。師云。黃河從源濁。進云。今日太守請和尚說法。且道是密語耶非密語耶。師云。出門不認。拾得莫服。進云。也知和尚慣用此機。師便喝。僧禮拜。乃云遮那妙體遍滿塵沙。毘盧經卷在微塵裏。瞻之不見其形。仰之不見其相。今日爲諸人。劃開塵沙。指出遮那妙相。破一微塵剖出毘盧經卷。以拄杖左邊卓一下。遮那妙相只者便是。以拄杖右邊卓一下。大毘盧藏只者便是。大衆還見遮那妙體麽。良久如今入華嚴法界去也。良久如今入方等會中去也。良久如今入般若會中去也。良久如今入法華三昧去也。良久如今入涅槃天中去也。旣是世尊五會俱到。還見世尊所說妙義麽。五卽一一卽五。乳酪醍醐醍醐乳酪。舌頭當的帝都丁。唇上碧班氷豹爆。與麽見得便見。始從鹿野苑。終至跋提河。於是二中間。未嘗談一字。釋迦老子。熏天富貴徹骨貧窮。建長徹骨貧窮。熏天富貴諸人若也會得。承事諸佛已畢。其或未然。直待當來問彌勒。復云。淨法界身。本無出沒。大悲願力。示現受生。於示現中。便有三身十號。三身者第一遮那清淨之體。第二盧舍那之體。第三釋迦牟尼之體。如何謂之遮那體。是佛未修行已前。本具之體也。如何謂之盧舍那體。從初發心。歷塵沙劫。功成行滿。智體周圓。包裹太虛。無不具足。以始覺合本覺。合無所合。覺無所覺。妙體圓常。遍周沙界。謂之盧舍那體也。如何喚作釋迦牟尼之體。此從無住相中。示同人法。化丈六金身。作老比丘。化誘人天。塵塵刹刹。有情無情。皆見釋迦妙相。此謂之三身也。如何謂之十號。佛佛出來。皆有十號。如來。應供。正遍知。明行足。善逝。世間解。無上士。調御丈夫。天人師。佛世尊。此謂之十號。此三身十號。人人具足。佛佛圓成。若功德。若智慧。若慈悲。若廣大塵沙海口。不能宣其毛髮也。大方廣佛華嚴經。如來初成道後。以遮那身橫亙十方。竪窮三際。若凡若聖。異口同音說也。七處九會。菩提場一會。普光明殿三會。忉利天一會。夜摩天一會。兜率天宮一會。他化自在天宮一會。逝多林一會。皆佛神力故一切凡聖塵說刹說熾然說也。每事談十信住行向圓融行布。如日初出先照高山。唯諸大菩薩聞佛說法。其餘小乘如聾若啞。普賢賛毘盧遮那。久修梵行。以大願風輪持華藏界。蓮華之上。寶輪圍山。金剛寶地。香海圍繞。山內平地。金剛所成。香海兩間。寶樹華菓。海底莊嚴。有無量寶。有無量功德。次二十重華藏。百億佛刹。重重無盡。此華嚴不思議境界也。次大集經方等會中說。云何名大集。如來久修梵行。悉已大集。如來在色欲二界中。化大寶坊。大集十方諸佛聖衆。人天魔梵。龍鬼八部。大集其中。說此經法。付囑一切天龍。宣揚正法。保持國土養育衆生。法體無極。顯相無盡。四天王各說偈讃讃佛。如來陞獅子座。入無礙解脫三昧。一一毛孔放大光明。照十方界。會中有自在王菩薩。問菩薩以何爲纓絡莊嚴。云何得清淨。云何壞愚癡。云何修慈悲。云何斷癡網。佛云有戒纓絡三昧纓絡智慧纓絡陀羅尼纓絡。以此四法爲莊嚴。修菩薩行。利益有情。又有一寶女。持珠白佛。願我此珠貫佛頂上卽擲。其珠便貫佛頂。人天大會。各見珠中所現來世成佛劫土。佛言此寶女已於九萬六億佛所。種植善根。所生之處。無不如勝得受記莂。佛又與月藏女菩薩言。吾滅度後。初五百年解脫堅固。次五百年禪定堅固。次五百年智慧堅固。次五百年塔寺堅固。次五百年鬪諍堅固。付囑諸龍諸天國王大臣。護持佛法。又地藏菩薩問功德天。風雨不時。與物爲害。如何護持。長養衆物。天言我與如來。在幢相如來會中。同發菩提心。幢相如來授我水風呪力陀羅尼。但衆生心惡毒故。招此旱潦。物不滋養。我亦護持。此是大集經中因緣也。又般若會中談般若諸經。般若無體。其體極大。要其旨歸。是諸佛智母。是菩薩慧父。斷煩惱寶刀。度愛河舟楫。如來四處十六會。七會靈鷲山中。七會逝多林中。一會他化天宮。一會白鷺池邊所說。只是空色受想行識五蘊。五蘊旣空。六根亦空。六根旣空。六塵亦空。六塵旣空。六識亦空。六識旣空。所緣亦空。所緣旣空。內空。外空。內外空。空空。大空。小空。勝義空。有爲空。無爲空。畢竟空。無際空。無變異空。本性空。自相空。共相空。一切法空。不可得空。無性空。自性空。無性自性空。乃至七覺支種種法相一切空盡。始從色心。終乎種智。舍利弗白佛言。如是所說。豈非般若。佛云。如是所說。卽是般若。舍利弗復白佛言。如是般若畢竟淨故。如是般若人天欽奉。佛卽般若。般若卽佛。能生一切功德。能出一切聖賢。此是般若體也。又法華涅槃共一時。此一會中謂之捃拾殘機。法華會中。如來入無量義處三昧。放眉間白毫相光。照東方萬八千土。彌勒問瑞。文殊答言。將說法華。如來出定。乃說法華。自歎云。如來以一大事因緣。出現於世。開佛知見。示佛知見。悟佛知見。入佛知見。中間三轉十二行法輪。漸次接引。無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。一乘圓頓分別說三。諸小乘皆蒙授記。龍女獻珠成佛。大涅槃經體滅圓極。無處不周。梵云涅槃。此云滅度也。佛在拘尸那國。二月十五日。將入涅槃。出大音聲。遍告十方。若有所疑。可悉來問。吾將涅槃。十方人天無不悲惱。菩薩聲聞天龍鬼神四十餘部百億恒河沙數衆廣陳供養。悉皆不受。獨受純陀之供。乃示背痛偃臥。迦葉問。如來萬德至尊。云何有疾。彼外道仙人六通羅漢。尚乃無疾無苦。去來涅槃自由自在。云何如來而有臥疾病痛等耶。外魔聞此。恐輕法也。世尊云。彼之涅槃小涅槃也。吾種種所示。有情無情。無所不周。無所不到。如影如響。如夢如幻。大悲熏心。爲一切衆生故。設此方便。此乃諸佛大涅槃也。非汝小乘比丘所知。授記廣額旃陀羅是千佛一數。世尊在此會中。捃拾殘機。將謂將蝦釣鱉。殊不知末後得一鯤鯨也。所賛此五經不離五時。第一華嚴時。第二鹿苑時。第三方等時。第四般若時。第五法華涅槃時。中間經文皆含八義。藏通別圓頓漸祕密不定謂之八教。釋迦老子家活大門戶濶。盡微塵刹海一切聖賢。一切凡愚撈摝俱盡。此五經名字雖不同。所歸則一也。譬如虛空俱含衆象。日月星辰。要其運行。從他運行。春夏秋冬。要其變化。從他變化。山川草木。要其盛載。從其盛載。江河大海。要其流轉。從其流轉。國土城邑。欲其依止。從其依止。飮食男女。欲其相生。從其相生。治生產業。欲其成就。從其成就。上至三十三天。下至風輪水際。皆是我佛世尊游戲出沒之場。以華嚴法界。爲園囿。以方等三昧爲屋宅。以般若根力爲樓觀。以法華寶王爲倉庫。以涅槃眞空爲房室。此五經看來如來大師。只是一條無絲線子。貫串塵沙國土。瞞了多少賢聖。橫抛竪擲。東倒西擂要緊句子也。時時拈出。只是少得人見。山僧今日也要。從華嚴臺前借路。方等會上飜身。般若海裏偸營。法華會中劫寨。涅槃城中喝采。釋迦老子布堂堂之陣。自謂今古無人瞞却一切人眼。爭奈今日落在建長手裏。諸人還見麽。三十二相。八十種好。紫磨金色之身。一時敗闕。喝一喝（回向不錄）。結座。華嚴頓教說一乘。三世一切熾然說。方等顯空無比倫。令衆生入法界性。般若蕩盡眞如理。空空無有不空者。法華名爲圓頓教。開示悟入佛知見。涅槃不背實相義。無依無念爲正體。如來境界不思議。所說妙法不思議。所談名字雖不同。所指妙理無差別。譬如虛空含衆象。所現境界各差別。所現境界雖不同。含虛空體無有異。如來妙相圓融體。散入衆生所緣境。人天處處皆得利。各以所見而證入。諸佛本體相如是。諸佛妙義亦復然。早願檀那證覺體。如金剛王億千歲。十方諸佛咸護持。刹刹塵塵成解脫。

佛光國師語錄卷第七。

　　佛光圓滿常照國師語錄（七）。

　　法語。

　　答太守問道法語。
　　夜來詮藏主言。和尚教太守抛却公案。世間雜念起時。將甚麽截斷。將甚麽對治。野僧應他曰。此是自己杷柄未得入手。自己眼目未開。假借外料。將物遣物。雖去得一重。又添一重。悟則無咎。不悟則擔閣。一生衆中。兄弟多有此病。萬事紛然之時。雖將公案換得念頭。爭奈妙明圓滿。清淨靈覺之體。如千日竝照。竟被此樣話頭障却。不能得見。只管別求悟入。譬如欺楚投吳也。野僧奉勸太守。旣於公案。不能一笑氷釋。咬嚼旣久。未得下落。所以教一切颺下。且聽心水定狂火息。要眠便眠。要坐便坐。於三更半夜風前月下。或睡將熟時。或睡將覺時。或在夢中。東去西去時。或夢與賓朋往來交接時。或夢見勝妙境界時。試請自看。是甚麽物恁麽變現。又開却眼。便見山河大地草木叢林。一一分曉。展轉又入夢中。再見覺時事體。又向覺中。再看夢中影像。此覺此夢。皆非他物。只是一箇猢孫子。或出或入。或來或去。百千萬樣。直是無影無跡。雖然無影無跡。影跡遍滿大千世界。在凡夫隨一切聲色名利死生恐怖。便隨六道輪回。在佛祖不隨聲色名利死生恐怖。處處作用處處出沒。處處游戲。入火不燒。入水不溺。在方同方。在圓同圓。與太虛同一相貌。謂之圓覺妙場。號爲眞如涅槃。衆生目爲無明煩惱。初無別法。譬一口之中。呵氣則煖。吹氣則冷。豈有兩氣耶。佛卽衆生之用。衆生卽佛之體。聖凡轉換。只在飜覆手爾。釋迦老子說盡一大藏教。末後拈起一枝華。迦葉微笑。爲之付法眼藏。此卽是凡夫日用中事也。亦非凡夫日用中事也。諸祖所傳。或傳偈或投針。或行棒或行喝。或將語言遮蓋了。當面抛出。學者眼目明利。提起便知落處。若是眼目昏鈍。便被宗師當面熱謾。千山萬水只管尋討。討得著只在掉臂咳嗽中。討不著便有無限邪解杜撰鑿說。德山和尚道。絲毫繫念。三途業因。瞥爾情生。萬劫覊鎖。初參禪人公案。不可不提。三五年旣無悟入。須當放下。若不放下。此名無繩索枷鎖也。古人方便妙門反爲毒藥苦哉。三祖云。止動歸止。止更彌動。放之自然。體無去住。大率做工夫人。不可不緊。三年五年。一向緊去。逼緊成邪。有不可救藥之病。每每見兄弟。喪心失志者多。古人又云。轉急轉遲。轉求轉遠。所以山野教人放下。輕輕體究如猫捕鼠。討尋不見。冷處蹲身。不知不覺。鼠子忽然撞入口來。便是得底時節。太守但放冷落。自家本命元辰。和公案自有撞來底時節。此等機境。山野親曾歷遍了。正所謂病多諳藥性。方驗始□傳人。太守反覆細觀。依樣做去。自有失笑底時候也。如此說話。老婆禪也在裏許。翳睛法也在裏許。
　　示盛福長老。
　　山僧升堂入室之時。方丈每每過來。老拙抖擻破布衫袖。不知幾回。公掩鼻亦不知幾回。何必再出此軸。添一重形跡邪。雖然如此。仁義道中入泥入水。亦是落得邊事。須知這一著事。千變萬化。萬別千差。橫說竪說。緊要一事。不曾露形者。別無他物。只是臨濟一喝。德山一棒。要三千里外辨緇素也。老僧不曾記公案。不欲添葛藤。略動目前毬子。直下來也。長老長老如何回避。如何爭交。咄。且置此事。
　　示宮內平衞門賴連。
　　金剛頂門眼萬仭崖頭現。擬議欲擡眸。太虛成兩法。諸佛與諸祖。共用此一著。宮內要參禪。須參活祖意。汝雖弄滑頭。畢竟缺爐韛。能就惡鉗鎚。黃金能繞指。汝看善射人。工不到不妙。汝看飛空鳥。非羽不能擧。功極到無功。自然超群象。世出世間法。非有非不有。吾今作此說。有如谷答響。一語不曾該。萬法無不備。汝自子細看。吾意在何處。
　　武州太守求法語。
　　貴人學佛難以戒定。貴要悟宗。何以爲宗。昔日仰山參中邑。山問邑。如何得見性。邑云。譬如一室有六窓。內有一獼猴。外有一獼猴。六窓俱喚俱應。山云。上來譬喩無不了知。只如內獼猴睡著外獼猴欲相見時如何。邑把山手作舞云。猩猩與汝相見了也。山乃作禮。太守若根性猛利。向山僧機外。一咬咬斷。便是到家。若未能如此。中邑仰山言外提取。更若未能。須對照中邑公案。向自己日用中間捉取獼猴子。一回入手之後。或縱或擒。或籠或繫。亦不出這箇時節。若養得熟了。中邑仰山福山皆隱身無路。太守勉力參究。
　　示太宰少貳。
　　承台喩問及野人教外別傳之旨。此一著子。釋迦老漢出母胎之時。一手指天。一手指地云。天上天下唯我獨尊。那時卦文已是破了。但聲聞諸天。皆不領話。入山修道。出山說頓說漸。說權說實。四十九年。三百餘會。皆是觀機逗教。未免形於言語。大乘菩薩見之。却不在言語上。後來涅槃會上。諸天獻華。遂接華拈起。示百萬大衆。獨有迦葉。破顏微笑。復云。吾有正法眼藏。付囑摩訶大迦葉。貴要遞代相承毋令斷絕。次第傳之阿難。阿難傳之商那和修。二十七祖至菩提達磨。達磨西來五傳。而至六祖能大師。二十餘傳而至于先師無準。若經若律論。西天自有聖師弘持。所以謂之教外別傳。
　　承問。坐禪作何事業。坐禪實無事業可作。若有事業可作。卽是外道之法。我宗門中只要悟自本心契。自本性契心達本名曰沙門。
　　承問。坐禪如何用心要之。坐禪無用心處。衆人日用具足。圓滿與如來一般。只爲衆生自信不及。只得教他疊足跏趺端然而坐。復將自心。求覓自心。求之轉遠。便有多等差別異見。如今安撫大宰若欲做工夫。先對佛前炷香發大誓願。斷除欲漏。併去私心。正念而坐。或開目。或閉目。却不問。但思父母未生已前面目。卽今在那裏。忽然一朝命光遷謝。卽今孤明歷歷底。又在何處。只就自己看。自己不在內不在外。不在中間。眠也看。坐也看。行也看。應酬也看。看不得處。展轉反覆看。看來看去。自有悟底時節。
　　承問。雜念起時。如何對除。雜念亦有多種。若應酬公家。若婚男嫁女。若治生產業。如來云。皆與實相不相違背。豈可斷除。此正是法性應用。千差萬別。妙覺出沒。如來所謂以除幻者。變化諸幻。而開幻衆。彼觀幻者。非同幻故。皆是幻故。幻相永離。頭頭妙道。處處解脫。若是私心曲念。害物利己。此等雜念起時。却不可不打疊也。
　　承問。雜念止時。在什麽處用心。前所謂悟得本來。雜念便是本來自受用三昧。便就雜念中。輕輕冷看。亦不要著力。亦不要打併他。聽他自起自滅。如空中華。本無實性。從空而生。從空而滅。久久便見般若智慧。觸目全彰也。佛云。如湯消氷。無別有氷知氷消者。存我覺我。亦復如是。
　　承問。如何回光返照。前頭說做工夫處。便是更不再說。承問。公案如何提撕。公案乃是諸佛諸祖運用法身。如風行水上。如電激長空。一挨一拶。自然成文。初無實法。初無實義。前輩諸祖見做工夫人。識馬奔馳狂猿跳躑。無可奈何。只得將此影響語言塞在他口裏。要他橫咬竪咬磨捺胸中繫他狂見。待他情銷念釋無可把綴。如含氷人氷消之後。全是自家津液。若不銷時反乃作梗。古人與鈍根人。作方便門。也安撫正不用提持公案。恐自己光明。返被閑言長語遮蓋了。只要百不知。百不會。放教𣸩𣸩淈淈顢顢頇頇。無知覺中。自有一種不思議境界發現。那時不妨抱子弄孫。著衣喫飯。謂之肉身菩薩了事凡夫也。
　　示備前太郎。
　　如來爲一大事因緣。出現於世。建長老比丘雖無長處。也能借他老漢鼻孔出氣。也松窓若是吾家種草。拈起便知下落。若未能如是。奉勸便將此句。作對頭。參取此法華經中破題一句。諸大弟子及諸人天。皆如聾若啞。千千萬萬。萬萬千千。悉皆蹉過。便是大法不明底。尊宿十箇有五雙。皆作序事話會。不然作奇特商量。殊不知釋迦老子。也只是箇黃面老僧。亦不曾有佛法見管教人學。只是見人外邊野走不肯歸家。無可奈何。幾番和盤掇出。幾番細切薄批。只在自己身子上。抽拆出來止學者啼。松窓生於富貴。而能回頭此道。亦是夙有種智也。須當透明釋迦老子此一句。此句分曉。自己本來面目不著問人。自然分曉。如海一滴。千海萬海。其水味則一般。所以道窮諸玄辯。若一毫置於太虛。竭世樞機。似一滴投於巨壑。除非一回親見。方可握土成金。世出世間無可棄之法。寫到無可寫處記。臘八示衆。因書滿紙。老瞿曇無本據。當年打失主人翁。直至如今無覓處。是汝諸人（以拂子指口云）。這裏驗取。休嫌當滴帝都丁。幾度曾經霜雪苦。草茅語言宜子細參究。
　　示越後孫太郎。
　　參禪無他事。只要明各人自己父母未生前一件事。此一件事人人皆有。箇箇圓成。不用安排。不用裝點。頭頭顯露。處處放光。日日夜夜。了無間隔。常在動用之中。千變萬化。七出八沒。得如此現成。得如此活落。得如此分曉。如此開濶。在諸佛分上。不增一絲頭許。在凡夫分上。不減一絲頭許。在越後太守分上。缺箇甚麽。今日將己事未明。扣老漢求法語。老僧拈起筆。守罔然。吾笑語之曰。此是三文買得。守不領奉勸太守。歸第反覆詳究。如何詳究。只向應接事物。區別是非處。治生產業處。折旋俯仰處。拈盌擧筋處。知暖知寒處。起坐困醒處。夜暗晝明處。上高下低處。著一隻眼自看。如此變化者。是甚麽物。此物從何而來。百年之後。又向何處去。只十二時中。如此做工夫。三年兩年。五年七年。必得入手。曠劫可以受用。此名自己清淨法身佛。今世若不參得分明。千劫萬劫。行幽冥之中。可不懼哉。
　　示藤長宗右金吾。
　　無上妙覺體明於百千日。人人皆具足。人人皆不知。無聖亦無凡。無終亦無始。頭頭自合轍。更不用安排。諸佛無所增。衆生亦無減。萬法緣合故。處處現本眞。本眞無別道。不出動靜裏。一日十二時。妙用活鱍鱍。悟此卽道本。更無第二法。請便承當去。猶是眼中翳。
　　示諏訪左衞門入道。
　　世尊拈華。迦葉微笑。此是千佛出世。繩繩相繼。祖祖相傳底一著子。初無別法。不出衆生終日動用中消息。若外衆生日用。別有分付。別有玄妙。却是魔王眷屬。外道邪解。此一著子。在眼耳鼻中。作用如大日輪。無一法可障得他。人人具有。箇箇圓成。自是世人不肯信。甘閉目坐在白日下。甚可憐也。諏訪左衞門入道。其爲道甚切。雖做工夫。未得入手。請益求法。老漢臨紙之時。擧筆問之。尚自未領。旣是未曉。請公將世尊拈華迦葉微笑。老僧擧筆。門下燒香。十二時中且反覆如此參詳。又看參詳之人。又是阿誰。驀然心路絕伎儞窮。元來鼻在口上。自然歸家穩坐。那時方可與老僧說話。萬萬勉力。
　　示信州景明居士。
　　這一著子上至三世諸佛。下及六道四生。本有靈妙覺體。逼塞太虛。包裹天地。更無聖凡之分。亦無剩少之相。何謂而然。只緣根本妙圓體中無一法故也。聖也著不得。凡也著不得。空也著不得。有也著不得。於著不得處。聖凡空有。一切皆備。靈通變化。不假外來。不假修治。頭頭皆露。處處皆圓。此名總持王也。父母未生。父母生後。或出或沒。七方八圓。無頭無尾。無畔無岸。問儞今在何處。又却沈吟。眼目定動。不能加答吁遠矣。榮秀旣遠遠垂訪。持紙設供。其意甚勤敬。推此勤敬。何事不可。但未遇人鞭策。墮迷魂之鄕耳。明上座當年自黃梅會中。趕老盧到大庾嶺頭。六祖擲下衣鉢道。一任將去。此衣表法。可力爭耶。明上座擧之如山不動。六祖乃問明。儞爲法來。爲衣來耶。明曰。我爲法來。六祖便問不思善不思惡。正恁麽時。如何是明上座。父母未生前。本來面目。明公當下大悟。乃作禮云。行者便是我師。祖云。於世禮不便。吾與汝同師黃梅。乃拜謝而回。回到嶺下。向同趁伴侶云。此去杳無消息。同趁伴侶數十人。便卓庵嶺下。至今諸刹相望。皆趁盧公。不及而建道場。古人信道之篤。不遠八千里。一程趁到。這裏好氣急。吾適間問秀。如何是儞本來面目。亦是拈出六祖遺下臭皮袋。亦要道人覩家認父覩贓收賊。儞旣未能瞥脫。奉勸道友。時時提起。反覆參詳。四十年前何處來。百歲之後甚處去。卽今作如此參者。又是阿誰。十二時中切切如此提撕。提撕來。提撕去。三年五年。斷斷摸著。鼻頭在口上。在家出家菩薩今古甚多。日本更多。今改秀之名。名曰景明。景明便將明上座公案。貼在額上。[扌*棄]死[扌*棄]生參去。悟入之後。明卽是儞。儞便是明。大庾嶺頭卽是福山。一條古路踏著。更無兩般。汝自體解。老僧無一法與人。
　　示觀一居士。
　　夫血氣之屬必有知。凡有知者必同體。所謂眞淨明妙。虛徹靈通。卓然在於色空明暗之中。日日夜夜。變現百種千般。直是奇特。奈何衆生昧而不覺。不能歸家受用。逐日鬧浩浩中輥將去。千劫萬劫略不覺知。略不轉頭哀哉。觀一居士知世幻空華不可憑據。却能回頭在自己下工夫。甚稱山野之懷。凡在自己分上。下工夫有多等。各隨人之器質。當下工夫時。須是猛著精彩。三年五年。或有入。或未有入。須當從空放下如睡如醉。百不知百不會三年五年。水際山邊。時時輕輕提起看。覺得辛苦。又放下。幾時又提起。如是覷捕。如是消息。如是淘汰。驀然一回到手。便是到家時節。著衣喫食。無非眞常妙道。更不用外求也。觀一千萬。相信如是做去。非山僧杜撰。佛佛祖祖。皆如此做。吾別有一句。如金剛劍。如師子王。直是近傍不得。汝若眼開。更能親近宗匠。自知下落。千萬勉力。
　　示觀上座。
　　卽心卽佛。非心非佛。不是心不是物。恁麽會。不是了也。卽心卽佛。非心非佛。不是心不是物。恁麽會。方始是。此事離言語相。離有無相。直是一番悟去。徹頭徹尾。胸中無半點佛法。無半點知解。方於佛祖宗眼。有少分相應。豈不見南泉擧似趙州。州問訊下去。有僧問州。州云。問取和尚。僧詣方丈問泉。泉云。他却會老僧意。此是古人提持卽心卽佛話頭底樣子。甚生見成。甚生精彩。上人云。何入陰界。思量造作。求合無上妙道。儞旣炷香勤懇。吾直拔爲儞說。老漢千言萬言。實不在舌頭上。上人勉之。
　　示慧蓮道人。
　　參禪學道不憂昏沈散亂。只怕杷柄不入手。若得杷柄入手。昏沈散亂處。正是吾家不思議三昧。且道喚甚麽作杷柄。夫人若也會得。向機外領旨。期未能如此朴實。向儞道。只是夫人初生時。哇地一聲。便是杷柄。長後知飢知渴底。便是杷柄。卽今怕死貪生者。卽是杷柄。儞今要參禪出離生死底。卽是杷柄。此杷柄只在儞分上。日日夜夜。放光動地。與佛祖無二無別。雖然開眼合眼之中紛紛擾擾。儞試拈出紛紛擾擾根源一些子看。必定是無根源可拈出。卽此無根源卽是儞之涅槃正體也。坐禪之時。一切放下此身此心。要與太虛平等圓滿而不見太虛之量。作用之時。而此法性與世相。不相違背。全機獨脫。常露現前。如秉金剛王劍。一切魔事。悉皆退散。此是做工夫要徑也。夫人二六時中。不捨不放。如此三五年不求靈驗。靈驗自生矣。老僧頂門句子。夫人工夫到時。大法明後方知。老僧無一字相贈。
　　示觀上座
　　大底參禪兄弟多有病痛。若不墮在無知中。便墮義理中。若不墮在自滿中。便墮在懶惰中。若不墮高傲中。便墮自卑中。若不墮杜撰中。便墮弄喬中。近日兄弟通途病痛相似。觀兄吾乍見他眼目精彩。問他卽心卽佛。他沈吟久之。三五日下語。皆未契老拙意。此四箇字。如倚天長劍。擬之則千里萬里。南泉趙州提唱。極是妙絕。上人何不著他作用處。如何一向隨言逐句。自己光明。蓋天蓋地。反置在螻螘穴中。別討外物。應酬山僧。甚可念也。上人更加三五年工夫。自會透去。前頭所言。許多病痛。須當斷除。便可以作好衲子也。勉之勉之。又求語。著力參禪。吾已說了。頭上安頭。累儞不少。
　　示慶禪人。
　　慶禪人問狗子無佛性。師云。狗子無佛性話作麽生。慶擬開口。師欄胸一拳。慶炷香禮拜。求語。
　　趙州一無。老僧一拳。甜如石蜜。苦似黃連。只恐上人錯承當。只恐上人錯領略。若不得一番透頂透底八面玲瓏。終是傍人家舍。不濟得事。須當晝三夜三[扌*棄]死[扌*棄]生更做三年五年。自有崖崩石裂之時。那時不著問人。自能通變。自能掀天撲地。擎戴出來。待老漢陞堂入室之際。掀倒禪床。喝散大衆。老僧也不虛到日本一遭。儞若悠悠度日。泛泛衆底。似有似無。不分不曉。出家何益。上人旣眞誠請益。不通上人言語。言語不通。正與吾宗相合。吾已八字打開。汝命未斷者一刀子。汝自下手。千了百當。却來請竹箆喫。
　　示慧超居士。
　　學道無定形。何謂如此。道無定形故也。如何說箇道無定形。如門下日間說話夜間睡夢千日千樣話千夜千般夢。出世之道。無異此也。儞能向儞念中千化萬變處。一覷覷透。一豁豁開。一段風光。甚生烜赫。無邊無際。無尾無首。縱橫變化。只在一毫頭上。千佛萬佛。亦奈何儞不得。此名無盡藏陀羅尼門。亦曰總持王三昧。透此一著。千名萬字。只是此一著。名雖有異。本體一般在凡夫不減。在諸聖不增。十地菩薩進修無漏。聖解現圓。處處有少不同。平等性智。無二致也。慧超吾授衣之子。雖不去巾。慕道甚切。前後與之說話。甚能確信。儞旣如此吾有一語如馬前鐵砲。儞能向無情謂中。一提提得。一生參學事畢。未能如此。須當著力參究。
　　示德璇典座。
　　父母非我親。誰是最親者。諸佛非我道。誰是最道者。祖師如此提掇。抛蛇不離手。若是臨濟下兒孫。不向這裏出手。璇上座爲老漢作典座半年。甚有心力。室中出一言半句。亦有撞著時節。老僧亦愛之。今以母老。告假歸省。擧父母非親之偈贈之。老僧尋常開口處。不曾嚼飯餧人。只要三千外領話。儞若於此果不疑福山。便知二年同一春。不在別人分上也。秋風吹衣。荷葉翩翩。白頭相見。彼此眉在眼上。掀眉一笑。豈不是到家時節。行矣早歸。儞自勉進。
　　示雲光入道。
　　有一無位眞人。常在汝面門。出出入入。或住千里之外萬人之叢。或去青山之上。或穿牆透石。或入火渡水。或仰觀天地。或觀一室。只見方空。或覩大海。瑩若琉璃。或覩一切惡境。或覩一切善境。觸處俱往。觸處不留。觸處無跡。觸處全彰。隨一切境現一切形。强名無位眞人。亦名金剛大士。亦名清淨法身。亦名圓滿妙覺。上至諸佛。下及含識。皆具此妙。佛祖證此。了一切法空一切性。能向此處。興慈運悲。救拔一切衆生。昧此不能於此作諸利益。惟有害人利己之心。所以處處輪回。無出期也。雲光入道。念己事未明。扣參山僧。山僧直直示其本法。數月再來。問他。他言。心在虛空。雖未到地頭。亦見心之蹊徑。雲光更向虛空。透得一關。進得一步摸著。鼻頭元在口上。折旋俯仰。咳嗽掉臂。進退酬酢接朋送友。飮食起居。一切公案。一切經教。皆在八萬四千毛孔中。請雲光將老僧前頭所寫。一切境界六根門頭看。也有如此變現否。也有如此出沒否。也有如此種種形狀否。若能如此體解。十數年間。孜孜不放。何患不成就大事也。雲光勉力。
　　偈示慧照。
　　父母未生前。一著本具足。猶如大日輪昇於九天上。人人皆如此。箇箇無欠缺。儞雖是女人。此性更無別。映眼不相瞞。色空及明暗。映耳不相瞞。鐘鈴及螺鼓。映鼻不相瞞。沈檀及華菓。映舌不相瞞。甘甜苦酸澁。映觸不相瞞。冷暖與疼痛。如此覺法中。處處皆實義。於此實義中。內外無所寄。慧照汝參詳。參詳眞慧照。三昧入手時。老僧助儞喜。汝自勉力參。我無如是說。
　　示小師慧常。
　　人人有一段大事。脚跟下光明燦爛。如大日輪。出生入死。了無遮障。不論佛祖。不論凡夫。平等具足。平等圓滿。更無剩法。更無少法。慧常老矣。投吾爲師。乃以大事因緣需語。乞老漢指示入處。吁儞現今坐在汝屋裏。更要入何處去。有所入者。反是出門覓家舍。儞旣未能如此領略。吾向第二義中。指示於儞。儞是常州人。見年五十二歲。生死只在旦暮間。儞心中恐怖否。答曰。有。如有恐怖。便將恐怖之心。如是照看。又看觀之人又是何物。看得此物入手。手中更無他物。此手此物。此物此手。光明照耀。太虛包裹不及。一道清淨。無壞無雜。於中著生死二字不得。旣著生死二字不得。罪福也著不得。罪福旣著不得。愚智亦著不得。汝雖鈍拙。與智者無異。識得此理。便可涅槃堂中得力也。儞放下做三五年。何生死心不破耶。勉力勉力。
　　云小師慧照。
　　僧問古德。如何是般若體。德云。蚌含明月。如何是般若用。德云。兎子懷胎。又問古德。般若以何爲體。德應聲云。般若以何爲體。皆是古德出格超宗。弄出般若體用時節。直截處間不容髮。慧照以攻苦之行。書般若六百卷。今復持紙討法語。參禪。吾與之曰。六百卷黃面老漢堆山積岳。分付於儞。儞字字寫過。何得蹉却返求吾法語乎。儞旣不能。今寫古德機緣兩則示儞。儞向直截處著眼。掀却義理。去却情解。未擧筆時。未開卷時。得路便行。可以驅萬象。入藕絲孔裏作大佛事。佛祖異口同音。在儞八萬四千毛竅之內。日夜放光動地。助儞發機演大般若。擧足下足山嶽動搖。開眼合眼。兎走烏飛。豈假外求有相法耶。慧照勉之。若專以紙墨上。求福利益者。非吾徒也。
　　示道性大師。
　　道性問。某甲修行多時。向時見聲隨聲去。見色隨色去。我如今却不隨他去。見山是山。見水是水。如此修行。是否。師曰。儞也問得好。儞只能向聲色中把定。不能向聲色中轉變。不能向聲色中出身。未能見道。豈不見達磨大師道。迷時色攝識。悟後識攝色。世間色空明暗皆是色。若無我識色亦不留。儞須向色中辨識。一切森羅萬象。皆是妄識中顯現。不可不子細參究。再問這一點子。惟復常常照帶。惟復由他。師曰。照帶他却成兩佛。不照帶他。恐儞力量未到。一向黑山下鬼窟裏去。儞如今一切放下如大死人。有時風前月下。拈起敲打一歇。摶弄一歇。才覺力倦。便掉了聽他東去西去出出沒沒七顛八倒。由他自亂。由他自走。醒來又提撕。在髑髏前。又放將去。如此三年五年。做得慣了。弄得熟了。忘記時與記得時一般。記得時與忘記時相似。露逈逈地。虛豁豁地。盡虛空安著他不得。忘記與記得。安向甚處。更向這裏。興慈運悲如此做工夫。尼再問。見聞覺知不被移去。其後作甚麽功德爲妙耶。知之名曰佛。迷之名曰衆生。衆生與諸佛無二也。如此修行去。爲不錯否。師曰。心佛及衆生。是三無差別。衆生乃諸佛根本。諸佛乃衆生父母。非衆生不能成就諸佛之妙用。非諸佛不能破衆生之迷執。儞今修行上合一切諸佛悲愍之心。下合衆生慈仰之智力。日用之中如此修行也。
　　示院長老。
　　古人云。蟭螟蟲一切處可泊。獨不能泊於烈焰之上。智慧人一切處可泊。獨不能泊於般若之上。何謂如此。般若。無形無跡。無頭無面。無方無所。無女無男。無聖無凡。無老無少。得之者亦無所得。失之者亦無所失。所以將有所得心參究。將有所得心承當。於般若轉踈轉遠。非是般若離汝。而汝將有所得心。求合此道。轉增辛苦。長老出於大貴之家。而能趣向此門。又是長樂之子。老僧到此日入夜。引衆求請益。老僧將父母未生前一著子。拈出似之。長老機前非且蹉了。老僧亦乃蹉却自己。再三扣之。但只茫然。不知是藏鋒耶。是眞有礙耶。吾不可得而曉。適間因令尊丈問。及聞見覺知鑒覺應變處下工夫事。吾寫圓覺經中一語似之。無知覺明不依諸礙。永得超過礙無礙境。就此推門入臼。本來面目。不用參扣。自然分曉。密密受用。處處方圓。那時方可與汝提向上事也。汝今向吾言中求。水中捉月。若向言語外求。接竹點月。畢竟那一句中。與吾相見。汝一番悟去。老漢爲長老。說阿字法門。
　　示絕照上人。
　　上人名圓照。光明逾日月。日月有虧昃。此照無今古。日午見山河。夜半見黑暗。此照隨所至。無有不照者。一任死與生。此照不曾壞。一任迷與悟。此照無增損。奇哉此照體。諸佛同一體。上人日用中。逈然自高掛。不用更揩磨。不用更對照。體用光洞然。萬法皆無隱。汝能廓此照。諸佛皆影像。照破此照機。方是絕照者。
　　示眞淨大師。
　　眞淨明妙。虛徹靈通。人人具有。塞破太空。六相應用。任運西東。明得此理。法法圓融。見聞覺觸。如空中風。
　　示法雲上人。
　　祖師門下一著子。若英靈之士。風驚草動。悉辨來機。嗅土知機。千里萬里。上人若是俊流。自能摶風雲。而擧摩霄之翅。旣未能如是。須是二六時中扣己而參。如靠一座須彌山相似。當用心時竪起更竪起。放下更放下。如此十年二十年。生死路頭自然分曉。生死自然奈何儞不得。出入死生。千聖籠罩儞不住。何謂如此。蓋儞工夫氣力厚重。一切煩惱無明。皆吾妙用。老僧前頭所云。祖師門下一著子。如水入水。自然脗合矣。上人勉旃。
　　示顯空上人。
　　汝心如虛空。處處皆顯現。色空明暗中。一一無不露。上至日月宮。下至大地土。萬別與千差。皆屬汝聞見。汝今自細觀。空亦無所寄。了知三世法。非今亦非古。
　　示僧爾大師。
　　道本無言說。因迷强指注。吾道如焰幻。擬之了無得。上人要參禪。機先快著眼。著得眼正時。猶是金屑翳。透此萬里網。出頭天外看。老僧入草句。要汝橫拖拽。汝不見妙總。亦是一女流。蹈透向上關。機鋒不可觸。妙喜籌室中舊威能返擲。玲瓏目八面。猶如走盤珠。妙喜亦賞音。貴無可留影。千載下清風照耀。在方册。汝今入吾室。亦曾呈見解。老漢笑汝癡。不欲行棒喝。他年若知非。切莫罵老漢。
　　偈示空明大師。
　　天空日月明。海空波浪濶。山空能答響。心空能作佛。汝旣號空明。名是實未稱。汝能空此心。萬像鏡中現。歷歷照不差。死生如幻翳。諸佛同一體。各各互爲用。雖則互爲用。一體本空寂。空明自修行。諸法本如是。
　　示空一上人。
　　眞性等空。包裹萬象。於諸國土。平等隨入。於諸物中。初無親疎。亦無內外。隨方隨圓。隨貴隨賤。不用安排。本來如是。佛與衆生。一體無別。汝了此理。可名空一。
　　示智慶上人。
　　汝心洞然明。晝夜無間隔。汝自坐暗中。猶如黑山下。過在汝參求。不干佛祖事。汝今自放下。虛明能自照。廓然萬象中。不用受磨拭。
　　示勝明上座。
　　汝書中稱。不管有無迷悟。不起取捨分別。向生佛未具天地未判已前究取。細詳汝之來書。此錯非小錯也。古人示學家。或云。汝須向生佛未具天地未判已前領取汝錯會古人方便處。別求一處。要有所得。此乃本色平江人也。非捕𦏰羊之獵犬。只可大發一笑。將門下書一紙細看。古人一千五百則公案。一時作文字語言會。此病難醫。汝若不從頭颺了再新參禪。斷然命根不斷。只作箇魍魎邪鬼倚草附木之精。佛祖門下遠之遠矣。汝見祖師信心銘中至道無難唯嫌揀擇但莫憎愛洞然明白。便書中依樣寫出來。正喚作弄物不知名。譬如車糞蟲緊緊把了一糞毬。東西不辨。南北不分。只管從臭邊鑚更不會出頭天外也。獃子儞試看。他第五第六句道。毫釐有差。天地懸隔。只者六句。汝若參得透。父母未生前一著子。臨濟三玄三要四賓主話。歷歷分曉。汝旣眼盲了。茫茫將古人金剛王寶劍。縛作一束。沈在糞坑裏。苦哉屈哉。汝將此六句參看。參得透頂透底。古人公案。卽汝妙用。不著問人。說出自然暗合佛祖。山僧亦非儞不得。千萬莫將前日見解參禪。禪之門戶。不是如此。此樣病痛。日本僧比比皆是。汝若打透一番。老漢窮性命却在汝手裏。雖然如是。且道我要緊一句在那裏。
　　偈示海雲比丘尼。
　　海雲比丘尼炷香來問道。且問生死事。急急要出離。老夫向他言。只汝肉身中。有不生死者。問他在何處。雲曰。我不知老夫呼汝前。雲乃持紙出。接紙再問云。是誰執紙出。一再如是問。雲茫然無措。哀哉。此女人執珠不自了。汝能動靜中。了此摩尼王。了此摩尼王。逈然出生死。日夜放寶光。日月不可比。汝自細參詳。頭頭無障礙。諸法皆空寂。汝心無所寄。旣是無所寄。只在汝用中。不用向外求。外求是魔說。
　　示小師慧俊。
　　祖師門下一著子。千人萬人中。分付英靈俊漢。風驚草動。便一提提取。一程走三千里。更不回頭。方爲吾家種草。若是倚門傍戶。魍魎邪神。豈可共語此事耶。小師慧俊。兩年孜孜於道。出言吐氣。亦非下愚。但欠下根本工夫。根本若實。日久月深自到不疑之地。汝自加功。不到不成辨己事也。己事入手。如輪王寶珠。光所照處。百種毒蟲。自然消滅。汝自勉之。
　　示小師慧雲。
　　佛法初無頭面。亦無方所。爲何如此。衆生頭面。人人不同。衆生所見。處處各別。佛法不出衆生心地。所以不同。卽此不同之體。卽虛空無邊身菩薩也。卽此無邊身菩薩。逈然出於生死之外。汝自諦觀。更非別物。卽是慧雲出入父母胞胎物也。祖師道。眞性心地藏。無頭亦無尾。應緣而化物。方便呼爲智。汝向己躬。善自揣摩。百千三昧。無量妙義。只在汝咳嗽掉臂中也。
　　示修禪長老慧定。
　　我宗門事。如雪山一般。一切處獼猴。皆可攀蘿而上。只有一處嶮絕。獼猴望之皆泣。何謂如此。無著脚處。見則心酸。修禪有靜定工夫。吾以要緊一著似之。未免平實處。與老僧相見。老僧不在平實處。吾問慧定。老僧不在平實處。畢竟在那裏。汝自細觀。不必生怖。此著入手。是吾家眞種草也。或發言提唱向萬仭崖頭。七縱八橫。方爲從上爪牙。汝自勉力。大凡住山說法。且要退步。不要急急道行。日久月深。人天自然歸敬。亦不可以人天歸敬。心志放逸生大我慢。生大闡提。生大狂妄。說大妄語。未得爲得不證爲證。此不可也。汝工夫綿密却無此等病痛。雖無此等病痛。不可不時時覺察也。道行千古。亦在汝心上。貽笑天下。亦在汝心上。千般萬樣。只是眞實爲上。古人旣得之後。或擎杈。或打地。或竪指。或竪拳。初不在言語之上。亦不離言語之上。只隨儞力量行之。若曰依師作解。却非佛祖不傳之妙。自有路自行。只要頂門眼正。頂門眼不正。又不可也。適間所言雪山懸崖頭一步。是吾的的爲長老。提末後句。不可等閑看也。
　　偈示則近三郎。
　　佛法至廣大。佛法至堅固。佛法至有力。佛法至無敵。若能空一念一切皆無惱。一切皆無怖。猶如著重甲入諸魔賊陣。魔賊雖衆多。不被魔賊害。拈臂魔賊中。魔賊皆降伏。是名佛法廣。不可得思議。汝能竪法旗。處處魔寃泣。諸佛大勇猛。得法王三界。凡夫初修行。便從此著力。一朝功用足。百戰而百勝。大法震旗鼓。天魔皆腦裂。更有金剛箭。老僧爲親發。儞若悟此時。是名那羅延。
　　示清總居士。
　　身從無相中受生。猶如幻出諸形像。幻人心識本來空。罪福皆空無所住。此是七佛傳法偈。我問官人。二十七年前面目。作何形段。若向此偈中子細參詳。子細咬嚼。眼裏耳裏鼻裏舌裏。頭頭顯露。處處全彰。一片風光。天地難載。廓然太虛。同一相貌。虛豁豁地。平坦坦地。清寥寥地。雖則無形。千變萬化。盡由他出。此爲無上覺王。爲之寶印三昧。爲之總持寶覺。得此入手。便是佛之妙用。不用別處求佛也。清總居士勉之。
　　偈示如空道人。
　　汝問正法眼。此是阿誰問。識得解問人。不離吾所答。儞且細參究。悟則無別佛。常在日用中。出入無間斷。只此無間斷不著一切物。山河及大地。一法之所印。徹證此道時。太虛安不得。不要外邊求。與儞不相似。
　　示覺心上人（分爲二段請益。古人公案如何看。妄念起時。如何止遏聞見聲色如何排遣）。
　　父母未生前一著子。人人本具。箇箇圓成。達磨西來。初無一法與人。只是指出人人具有之物。後來俊快衲子便認了者些子。自謂千了百當。祖師從而將鐵石木屑塞在他口中。令他橫咬竪咬。忽然咬得。爆然破了。元來自是屋裏家鬼作崇不干他人事。只是一笑自然百怪俱滅也。但應是祖師話頭如黃葉止啼。繫儞識馬。縛儞狂猿。識馬狂猿得入手了。祖師話頭亦無用處。妄念起處。見色聞聲。頭頭皆是無上妙覺。無棄底物色。祖師公案。一切妄念。若色若聲。一切境界。化作一塊。當此之時。佛也著在心頭不得。有甚公案。妄念聲色。與儞爲緣爲對。而止遏排遣哉。汝旣著袈裟。須著明佛祖向上事業。待儞有所入却來。與汝點眼。
　　示覺心上人再求語。
　　元是儞屋裏人。蓋爲儞不肯受用。宗師只得喚儞出門再令汝入。雖有入名。其實無可入之地。亦無能出之所。此入之一字。爲鈍根人。妄指路頭實際理地無許事也。儞若能如西天廣額旃陀羅放下屠刀。我是千佛一數。入字如何著得。儞若放得下來。參老漢三五年。儞世間重處。一切如浮雲。便可作衲僧也。汝旣再問老漢。忍不得。不覺又叨叨一上。儞能向叨叨之外薦得。一生參學事畢。莫作等閑。上人勉之。
　　示小師覺一。
　　父母未生前一著。喫粥了也洗鉢盂。吾欲與汝子細說。太守催發。無工夫。千里之外便領得。不枉踏雨來見吾。吾今更有末後句。夜來明月上珊瑚。
　　示息念道人。
　　辨道之人不能見自本法。徒然息念。徒然除妄。悟得本元之體。一切念一切妄。皆是眞如解脫正體。十二處十八界。更無一毫頭佛法。且如何識取本法。只是汝從父母胞胎迸出來。哇地一聲也。汝今年幾如許。老大如許。知香別臭。識好識惡。只是此哇地一聲也。三世諸佛度生。六代祖師出世。亦不出哇地一聲。汝自返觀。百草頭邊。天也該他不得。地也該他不得。佛也該他不得。奇哉妙哉。汝如是恢廓將去。灼然塵勞之中。清潔圓滿之體。不減諸佛也。
　　示長崎左金吾。
　　參禪學道只要見自本法。自法不識。枉著心力。止遏妄想。轉止遏轉紛紛。轉壓捺轉狂奔。何謂如此。此法本無形骸。亦無住處。倏起忽滅。如空中雲。如水中影。百種變現。百種出沒。本體如是。安可捕捉耶。只要辨道之人。向無知無覺處。一覰覰透。一把把住。根源在手中。卽時不用管帶。不用壓捺。妄想雜念。自然輕微。雖有動靜。如微風吹水自然成紋正是法身妙用也。汝今未知根本。一切處紛紛擾擾。無術可以禁制他。只緣工夫未熟氣力不充。妄想力麁。道力微弱。自然敵他不去。儞今不要敵他。只要識他。識他如何識。從甚處起。從甚處滅。識得起滅本空。便將本空之理。運作大解脫門。頭頭是妙。物物全眞。如此做工夫始得。若一向壓捺妄想。只添辛苦。斷無得道之期。佛云。十方國土。一切衆生。從妄想顛倒凝結。以成法界。云何儞要壓捺別求佛道耶。汝細參詳。不可不信老夫之言。
　　示景清上人（兩段）。
　　父母未生已前本來面目。此公案如學寫上大人相似。千字萬字。皆從此字發生。若的的參得。分分曉曉一大藏教。五千四十八卷。一齊透脫。如月印千江。無些子泥滓。出生入死。更不用問人。頭頭得妙。處處無拘。身後身前。更無糸糝。何謂如此。諸佛及衆生。皆如夢幻影。況復於中。著得玄妙道理乎。著得生死乎。著得凡聖乎。著得公案乎。上人於此瞥轉機輪。便知老漢無一法與上座。雖無一法。法法皆備。汝自細看。吾更有一句。如韓信打關。方才排兵布陣。羅列金鼓。號令六軍。整辨糧草。選日拜將。遣使修道。千人萬人眼。貶貶地待將軍令下。看觀軍容。天子命駕。百官門送。合國喧然。忽然報關已破了。賊已擒了。老僧尋常與人東說西話。中間也有些子移星換斗處。只是弟兄眼目不高。機智不妙。往往千箇萬箇。皆成懡㦬。景清上人。將父母未生一著參究。尚未徹頭。吾之閑言長語。汝若明得此一著子了。一字一句。皆是野狐涎唾。一句一語。皆是斷命刀子。儞自勉力參究。不可作等閑也。
　　示妙覺上人。
　　馬大師卽心卽佛。正如萬牛弩一般。一箭直透金輪水際。更過七重金山。奇哉老僧四十年行脚。一切公案透盡。獨此四字。乃在中年。方脫情解。尼妙覺上人自信州來。不遠山川千里之遙。冐雪來見老僧。以生死未明。相扣。老僧問之曰。儞平昔如何做工夫。稱我參卽心卽佛公案。吁抓著老僧癢處。再問此公案儞如何會。尚乃茫然。未知下落。儞旣未知下落。山僧已自八字打開。儞旣未能擔荷。吾今引一箇古人明此公案底樣子與汝。汝自切切提撕。不可輕放了。南泉一日問趙州。卽心卽佛。儞如何會。趙州禮拜便歸堂去。州同伴僧問州。如何不對方丈此語。州云。儞去問和尚。僧問南泉。泉云。他却會老僧意。此古人解注公案底樣子。直是淨潔。直是明白。直是活脫。千古之下。一段風光。活鱍鱍地。覺能向這裏。如俊鷹見兎。一逴逴得。便搏空而去。豈不快哉。若未能如此。須當晝夜竪起脊梁參教透去。此公案旣透。一千五百公案。無有不透之理。生死岸頭。掉臂出入佛祖關中。一任來往。有何相礙耶。
　　示元融上座。
　　宗門向上一著子。蹉眼不得。更若遲疑。何止萬里。老僧看傳燈。有僧見長沙。沙見僧到。便鳴鼓三下。竟歸方丈。僧乃具威儀。亦鳴鼓三下。便歸堂中。侍者白沙云。暫到欺和尚。不見主人。便乃歸堂。沙云打鐘勘辨著。衆旣集。侍者請這僧。侍者方行數步。僧拊侍者背云。和尚喚儞。侍者至長沙前問訊。長沙云。與儞勘過了也。奇哉有此尊宿。有此衲子。正如蒼龍翫珠相似。大地人只貶得眼。禪和子出叢林。入保社須具此等氣概。方可以扶宗竪教。元融上人亦叢林中佳衲子也。福山相聚兩年。孜孜於道。出言吐氣。亦不亂道。更加退步參究。何患大事不成就耶。一日袖紙需語。吾因擧長沙勘僧公案示之。儞是博多人點眼。便知鎭西太宰府主將也。
　　示小師慧本以取捨動寂請益求語。
　　取捨動寂俱不用。不離取捨動寂中。盡把虛空俱掇轉。老僧板齒不關風。便能如此提得去。虎在南山。咬大蟲。絕朕兆。沒西東一句。渾崙擘不破。忿怒那吒撲帝鐘。
　　示小師尼慧蓮。
　　佛性覺體。妙明圓滿。不問女人。不問男人。受用具足。不用安排。不用造作。性相平等。從無量劫來。便乃如此。慧蓮初出家。學道須是參取自己妙明圓滿之性。此性不離汝日用之間。放光動地。上天堂。入佛國。更不由別人也。正當返觀。做工夫時。須結跏正身端坐。將左手在上。舌拄上齶。將此思惟之心。究此思惟之體。思惟之體。內外中間。三處無跡。展轉無住。於無住處。却要放下。久久光明自發現矣。儞須日夜如救頭然方可。若不理會。無人代汝。汝自勉之。
　　示淨明大師。
　　人人具此一著子。人人自信不及。人人向外馳求。人人認賊爲子。其故何哉。只爲無始以來流浪日久貪程日遠。業識茫茫。千重百匝。粘在心識上。去了一重。一重又來。打併他時。轉打併轉紛紛。十二時如煙塵相似。昏昏擾擾。無有寧息。此病在根本不曾入手。若得根本入手。許多昏昏擾擾底。卽是智慧光明無盡藏陀羅尼門。儞旣參禪日久。根本句子吾已兩手分付。大師不可當面諱却。僧問石頭。起滅不停時如何。頭喝云。是誰起滅。又問一尊宿。起滅不停時如何。宿云莫管他。儞薦得二尊宿落處。便可騎聲蓋色向二六時中密密受用也。若未能如此。須向起處接住。又向滅處放開。向靜處轉步。又向動處橫戈。如此做去。自然內外俱空。動靜得妙。三千大千世界。瑩若琉璃。塵勞熾然。眞如來境。到此田地。方爲之見本地風光。不借外緣。諸佛刹土不動步而到十地善知識不撥一塵。承事已畢。上人努力。
　　示道照上人。
　　佛云。善能分別諸法相。於第一義而不動。此是佛佛相授底藥頭。上人若能機外領得何妨。自在受用若受用未能快活。須是二六時中行裏坐裏臥裏靜裏。半暗半明時半困半醒時欲覺未覺時未開眼。將開眼時。欲做夢未做夢時。不用著力。輕輕扶起。一看是何物如此變化。變化底是實耶是虛耶。有所在耶。無所在耶。看儞看底在內耶。在外耶。反反覆覆。且看三年兩年。不放捨時。若不悟去。老僧甘入地獄。只緣儞工夫不成片段。所以見道不分曉。儞今應酬我底言語。終是隔一重關在。且放下如此做去。自然得大休歇地。第一義諦不用問人。在儞分上。日日夜夜談妙義也。儞子細參究。
　　示小師慧文。
　　佛祖頂𩕳一著子。輕似鴻毛。重如泰華。若是伶利漢。未擧先知。所以從上佛祖千人萬人中。求一人半人。誠不容易也。臨濟一脈如線。古今難得其人。況於日本國中。求英傑亦難矣。小師慧文孜孜於道。吾亦念之。尚未知本元落著。況要會老僧機外事耶。吾教儞辨道之法不要狂。只要放冷淡。十二時中。或僧堂。或廊下。或寮舍中。正當人事紛紛擾擾之時。回頭自著一隻眼。忽然坐地。猢猻子東走西走之時。或時牽他轉來。或時縛在一處。或時放他自走。不可執一法。執一法則成病不濟事。貴時時看對他。看來看去。歲久月深。自然分曉貼貼地。風前月下。水際雲根。放去收來。鞭撻摶弄。與我相忘。當此之際。不用管帶他。自隨逐我也。弄出百千般。改頭換面。人出鬼沒。便喚作向上事。慧文如此放下。做工夫七五年。便知老夫無一言到儞。儞自勉力。
　　示淨淵禪人。
　　我法如九海水。一滴便可知萬里之事。豈有緊要沒緊要耶。儞作此語。則知儞有法存胸中也。巖頭云。絲毫繫念。三途業因。忽爾情生。萬劫覇鎖。灼然如此。儞旣知坐具下落。須是如癡如兀十年二十年方與此有相應也。若知相應之理。便無緊要不緊要之語。儞試定當。老僧緊要一句在那裏。若也知去。此軸眞糞掃眞黃金。儞途中自看。
　　示小師慧月。
　　儞性如寶月。晝夜無圓缺。儞若便受用。處處光皎潔。儞若未能時。將己參自己。自己若分明。是名智慧光。此光照山河。男女無異相。儞自放下看。光明自發現。六根任出入。一寶無所寄。只此無寄法。便是解脫場。證此妙理時。便入諸佛海。
　　示小師慧通。
　　世間無常。動不動法。皆成敗壞。參禪之人。要向這裏著眼。當著眼時。如何著眼。不得向色上著眼。不得向空上著眼。不得向非色非空處著眼。三處旣不得著眼。只要儞向這箇時節擔荷。若向這箇時節擔荷得去。世間無常之法。便是威音那畔一段風光。直是明妙。直是開闊。直是現成。直是如意。直是通變。諸佛諸祖所以破一切苦空入無爲境證無餘涅槃。皆從省念無常發手也。儞求法語。吾問儞。因何出家。答世間無常。所以出家。儞此語甚契老僧意。大體世人。若無厭離世間之念。則不能發堅固心。不能發堅固心。斷不能得出世間法也。慧通發心旣確。打坐亦健。吾每每提起向上事。他眼未開。吾亦不欲逼蠶作繭。儞請益做工夫事。吾且說大概。向儞道。若是衣單下閉眉合眼邊事。初無定式。法身無形段。工夫亦無形段。如人做夢。千夢千般。萬夢萬樣。安有定形耶。儞心識中造化。豈可拘定。儞自理會老僧漏綻處。儞雖未知。他日無不會之理。
　　示道圓道人。
　　學道無他事。只要心堅確。此心若堅確。業風不得便。業風不得便。定水波自澄。定水旣波澄。佛祖皆顯現。猶如大海水。清秋風不作。萬象與星月。天地及雲霞。一切皆照見。道人心水定。自然見本性。本性亦是空。空中無罣礙。見此無礙性。是名大涅槃。見此大涅槃。佛祖如空華。佛祖如空華。業障亦無有。三際無所存。一靈眞不昧。是名妙蓮華金剛王寶覺。儞如是修行。不墮於邪道。
　　示心監寺。
　　古人云。三際求心心不有。心不有處妄元無。妄元無處卽菩提。生死涅槃本平等行。心監寺以紙求號。吾以中際名之。旣曰三際不可得。云何名中際。三際旣無。混然將一中字。爲儞拈出。中不離際。際不離中。八萬四千法門。塵沙佛刹。豁開戶牖。內外一道。清淨妙體。充滿太虛。亦無著處。此諸佛與衆生同受用境界也。儞久侍東福。吾作此語。如風過樹頭。亦無來處。亦無去處。儞向那一句中。與吾相見。脫得空相。恐墮機境。儞自細觀中際之源。畢竟在那裏。
　　偈示糟屋三郎左衞門。
　　學道先正心。心正可學道。此道更無他心正卽是道。此心若不正。道亦非正道。正得此心時。法法皆是道。此心無定形。太虛同一體。證得虛空體。無有罪福相。一切法不生。一切法不滅。此名無生忍。證此法忍後。諸佛無差別。儞如是修行。是眞解脫道。
　　示長樂尼院長老。
　　大凡做工夫。須是絕却無量劫來業識根本。方做得出塵事業。若絕不得。枉喫辛苦。何爲如此。豈不見世尊云。持戒不潔。縱學佛法。雖經千劫。不得成就。譬如蒸砂欲得成飯。不可得也。蒸過百年。只是熱砂。不可爲飯。沙非飯本故也。院長老吾之孫也。戒行高潔。吾甚敬之。勉進斯道。何患大事不成耶。
　　示禪融上人。
　　行脚人須明己眼。己眼不明。如長夜行曠野中。不知東西南北。己眼若明。如白日行官路相似。禪融上人相從兩年。己眼未開。以病歸鄕。求語爲警策。吾法如大海水。儞但知乘船渡海。而不知波浪在儞脚下。儞得他力。儞不自知。儞能向不動意處得力。便知老僧千波萬浪。皆垂手也。自細觀。
　　示祖源侍者。
　　僧問法眼。如何是曹源一滴水。眼應聲云。是曹源一滴水。老韶國師言下豁然大悟。乃入台山華頂倡導。有偈云。通玄峯頂。不是人間。心外無法。滿目青山。老韶在法眼曹源滴水句下。死却偸心。却向通玄峯頂拔本。源上座問字於我。我以曹峯目之。儞旣確意相扣。吾亦入水入泥。只欲就儞重處。導儞歸路控儞入處。汝能反覆。細參得入老韶之門。方知老漢入九重之淵。常與儞俱。升萬仭之上。亦與儞俱。儞自著精彩。吾俟儞之有成。
　　示德仙侍者。
　　竺土大仙心。東西密相付。此十字乃是石頭大師。參同契中題目也。從上若佛若祖。只抛者一著子。屋裏人千里外便知落處。獃底且自奔馳。仙侍者煩俊秀。從吾博多。同泛入京之舟。一日洪波中。炷香求字。吾謂之曰。儞名德僊。以竺朋字汝。老漢四十年。參究自許。深契石頭用處。儞能著得。眼活參同契關鎖鑰匙。總在儞手。便可出沒佛祖堂奧中。不著問人。自能手開手閉。方可與老僧相見。儞勉之。
　　示悟首座。
　　如來無密語。迦葉不覆藏。此是從上諸祖。遞代相承。殃害人一著子。此乃爲上上根人拈出。難與癡漢說。點眼知廬陵米價。早是鈍漢也。更七十三八十四有甚交涉。悟首座大唐久參。歸此同聚。每每挨拶。到懸崖峭壁處。老僧藏却影子。吾兄不免四顧。吾念其無棲泊處。急急出接他。今亦能攙老漢前。東行西行。更宜放下。久久在家在路。到處立法幢也。
　　示明侃上座。
　　伶俐衲僧著眼。在風驚草動之前。便知千里事。更向這裏躊躇。正是立地死漢。所以宗門中難其人。設有一箇半箇。髣髣髴髴。皆無超群拔萃之作。認得口頭聲色句裏乾坤。不可爲種草也。明侃上人隨衆入室。出言吐氣。亦自有理。但未透宗門向上事。一日出紙求語。老僧和身放倒。侃乃隔靴搔癢。未契老懷。侃年尚幼。加沈靜放下之工。不日之間。必有契悟之時。祖師門下。謂之活祖師意。如急流水。如水上毬。如井上轆轤。汝會則便會。若不會一任南北僧問古德。如何是祖師西來意。德云。庭前柏樹子。僧云。莫將境示人。德云。我不將境示人。僧云。如何是西來意。德云。庭前柏樹子。山僧寫到這裏。紙又盡了留一半。與上座摸索咄。
　　示慧常副寺。
　　金剛王寶劍出匣。星飛電卷。不可意識揍泊。不可知覺摶量。不可無心相偶。不可有意承當。若是英靈上士。向風驚草動處。一逴逴得。一接接住。方是吾家種草。所以從上佛祖。不向平地付授於人。向萬仭崖頭拶出。須向大海波中點頭。斯爲向上頂門一句也。慧常投吾爲師。方入道。吾令歸庫司。謹愿有餘。一日袖紙求法。吾曰。逐日與汝言論。老僧未嘗不傾懷相見。何爲特地多事耶。汝能向算筒倒處算子盡時。算得老僧此一句分曉。灼然吾法無一文見管。而可與海龍王鬪富。汝自子細參詳。所謂金剛寶劍。要汝向那邊自提也。常勉之。
　　示守契侍者。
　　祖師門下一著子。猶滴油弩。貶眼不得。稍涉擬議。則是立地死漢。諸祖豈可無言。言中藏刃豈可無句。句中藏號。識得此刃。認得此號。方可以喚作祖師門下客。若也眼睛瞇𥊚。此不足語也。契侍者侍吾三年。雖無三呼三應弄醜。折旋俯仰之中。亦自分曉。加之進步儘自不碌碌。吾亦有所期待也。因歸里出紙求警。信筆一揮。不知紙上所言何事。契能把手於萬里之外。正法眼藏。不致斷絕。
　　示小師慧仙。
　　如來大法王。醫衆生病苦。衆生病在何。爲被四蛇纒。四蛇互爲患。生老病爲體。觀此四蛇毒。不出我所愛。我愛若輕時。四蛇皆是藥。我愛若重時。四蛇害吾命。吾命在何處。亦不出所愛。汝自子細觀。此愛因何事。此愛因何緣。截斷緣起念。萬法空無有。只此空無有。是名無相體。無相無所生。是乃諸佛道。諸佛法無滅。無滅乃常住。常住不動搖。是則爲頂住。住此頂住時。變化如四時。反觀吾幻質。如空一塵飛。如海一漚發。大覺不相到。是名爲正觀。
　　示小師慧敏。
　　倚天之劍常露現前。此分付俊流。鈍漢徒勞妄想。所以我宗逈然出於千經萬論之外。非心意識可得摶量。非知解會可得趣入。絕規絕矩。絕聖絕凡。要在無情無謂中搆取。無知無覺中踢轉。搆得去踢得轉。輥天輥地。千變萬化。與千佛把手共行。不爲差事。汝若未能具此眼目。未免觸途成滯。被死去生來所拘。終不快活。小師慧敏勤於辨道。未得廓徹向上一機。老夫如此。入泥入水。他胸中尚謂老夫不與說細大法門也。吾向無依倚處。開一片田地與汝看。四至界畔一一分曉。更無一絲頭障礙。汝作一契佃了也得。據一步一角也得。隨儞力量如何爾。豈不見五祖師翁有偈云。山前一片閑田地。叉手叮嚀問祖翁。幾度賣來還自買。爲憐松竹引清風。此偈分曉。倚天長劍一併領過。

　　○請益問答心要。

　　木工左衞門入道道圓請益云。二十餘年做工夫。不見佛面。師云。佛無形段。若有所見。却是假底。圓云。旣無形段。或有人問和尚如何是佛。如何答他。師云。喫得棒也未。圓無語。師復問云。名甚麽。答云。道圓。師云。旣名道圓。儞道在明處。圓暗處圓。圓無語。
　　太守令朗元房漢章二醫官爲師灼艾。問云。和尚今日灸治。是灸法身耶。是灸色身耶。若謂灸色身。色身不離法身。若謂灸法身。法身無病。師贈偈云。一燋通身烈焰紅。塵毛刹土煖烘烘。老僧忍痛無他意。只要衆生病掃空。
　　大高賴眞入室。師問云。平地死人無數。透得荆棘林者是好手。答云。無開口處。師云。更道一句。眞無語。師云。晝見明。夜見暗。還見麽。答云。見。師云。見底是甚麽。答云。不識。師云。將謂儞有長處。元來只在這裏。次又入室。師問云。如何是父母未生已前面目。答云。未開口已前透得。師便打。次日自通所解。眼見如盲。師云。正要如此。汝與盲人同居暗室見暗。無異盲人。豈無眼耶。汝豈有眼耶。見暗卽是汝之心眼。盲人不減。汝亦不添。汝將心眼呈似老僧。答云。取不得。捨不得。爲萬物之主宰。師云。心眼不在取拾之間。答云。我渾身如死人相似。師云。甚麽人拖箇死屍來。答云。只因死人相似。所以來。師便打。
　　靜齋居士自稱云。多年參學。師問云。有參得底。呈似老僧。答云。和尚具眼。入門便見。師云。老僧不具眼。答云。無物可呈似和尚。一日師問云。提什麽公案。做工夫。答云。驢事未去。馬事到來師問云。驢事未去。馬事到來。儞如何會。答云。我無解處。亦無得處。師又云。驢馬聻。答云。分明在目前。師云。猶隔關在。他擬議。師擧指云。儞要會驢馬公案。向指頭上會。答云。盡大地在一指頭。師云。又亂走。復云。別下語無語。一日云。和尚莫瞞人好。師云。我擧指頭。擘開肚腸。何曾瞞儞。答云。剛刀雖利。不斬無罪之人。師云。恁麽則老僧有過。答云。學人入地獄如箭。師便打。答云。金屑雖貴。落眼成翳。師云。老僧爲汝。甘作驢馬。答云。恩大難酬。
　　愚仁大師一日領徒七人來參。師問云。尼幾歲。仁云。三十七。師云。水牯牛年多少。尼進前問訊。師云。我不要儞呈伎儞。水牯牛實年多少。尼又深深問訊。退後而立。師復問次尼。名什麽。尼云。道常。師云。平常心是道。儞作麽生。尼呈起坐具。師云。有坐具從儞呈。無坐具時。呈箇什麽。尼無語。餘五尼逐一問之。皆不能答。師指露柱云。儞學他參禪。
　　太守府中天台講師一日來參。師問云。講師旣會講經。只如世尊道。如是之法。諸佛如來。時乃說之。如優曇鉢華時一現爾。試與我講。看。答云。如是之法。乃是實際之理。優曇華乃蓮華。非世常有。譬喩此經不容易見。所以諸佛如來。觀時節因緣。方乃說之。師云。講師亦是好講師。只是法眼不妙。講師無語。師復問。經題以字不成八字。不是教家謂之嘔啞筌蹄。一大藏教。亦是外邊打之繞。講師試與我說看。講師無語。良久進云。某甲年將八十。乞師指示要。出死生。師竪起一指。講師茫然。師云。若如此。但修淨土。
　　信州四郎左衞門云。某七八年看狗子無佛性話。至今未有分曉。師曰。趙州一箇無字。信口道出。只是一番與麽靈驗。儞千提萬提。得與麽不靈驗。病在於何。門茫然。復云。請和尚慈悲。與某甲說破。師將頭上帽。擲向地上。門不領。復云。某甲實不曉。望和尚更作慈悲。師曰。這裏難入。別作箇道理。令儞易入。問曰。儞曾到京師麽。門云。曾到。師曰。儞擧一念。到京師還見否。門曰。見得歷歷分曉。師云。儞與向時親到所見。是同是別。門云。一般。師云。儞恁麽去時還用脚行否。還用騎馬否。門云。也不用騎馬。也不用步行。自然到。師云。儞如今轉來見山僧。見窓檻。見池沼。與適間見京師一段。孤明歷歷。是同是別。門云。不別。師云。儞與麽往往來來。不用脚行。不用騎馬。又是阿誰。門沈吟點頭而去。師又復云。儞但放下公案。但隨時著衣喫飯。三五箇月日却來。與儞商量。
　　時幹請益。師問如何是儞父母未生已前本來面目。答云。父母未生已前。與現今同一無異。譬如一輪明月照天心。師示一偈。父母未生前面目。灼然初不離如今。若能透過吾關了。方爲明月照天心。寫師頌來呈。師云。吾關汝如何透。幹云。不動纖毫處。是本來面目。師云。如何是本來面目。幹云。無心。師云。汝旣無心。阿誰恁麽問。幹云。某甲。師云。某甲是誰。幹云。無虛空可指出。一日師問云。記得老僧問門下。父母未生已前面目帶得來否。答曰。不動纖毫。是我面目。師云。透得老僧關也未。答云。透過了也。師云。放出關中主看。答云。無心。師云。儞旣無心。阿誰恁麽答。答云。龜毛兎角。師又問云。此是關內語關外語。答云。頭頭物物。師云。休將鶴唳誤作鶯啼。幹一笑而止。師頌云。自慚無道繼盧能。辜負迢迢見老僧。此語莫傳湖海去。恐添公案上傳燈。
　　律僧是妙問。生死事大。如何出得死生。師云。昔本無生。今亦不滅。進云。如何說無生無滅。師提起數珠。僧不領。僧復進語云。不生不滅。實未明了。伏望和尚子細開示。師云。汝之法身。虛空包裹不住。大地載之不起。與釋迦老子。無二無二分。無別無斷故。生死兩字。何處安著。僧又云。實未明了。更望細說。如何做工夫。師云。汝只是參取自己。回頭又參。參底更是阿誰。六根門頭。如捉賊相似。殊不知賊却在捉賊人。眼裏耳裏鼻裏。能捉所捉之人。兩手莫空。便是參禪蹊徑。僧復進云。實未明了。師云。如人覩鏡看鏡中像。像復看我。我復看像。了了觀之不及處。十方一時俱現驀然向空唾云。是什麽野狐精魅。一時回頭盡與撲碎。內不見有能觀之像。外不見有所觀之人。三世平等。更無分段。無儞著工夫處。正與麽時。如何與老僧相見。僧又不領。復進云。某甲紛紛擾擾之時。失却本地風光。唯只者便是唯復別有。師云。離却紛擾。別求本地風光。大似掘地覓天。便將紛擾。作本地風光。大似認奴作郎。僧進云。畢竟如何。師云。不卽不離。師復云。還會我不卽不離麽。僧云。不會。師云。風動塵起。鳥飛毛落。又問參禪時如何做工夫。師云。若論門內事。絕一切相。無凡聖路。亦無下手脚處。亦無做工夫處。若論門外事。不免破相顯理以楔出楔。皆是不得已而言之。又問。禪宗不依教律。教律是小乘。禪宗是大乘。乞師分辨。師云。佛有時說從戒生定因定發慧。有時云唯除頓覺人并法不隨順。此分大小乘也。僧禮謝而去。
　　美州□問云。見境不遷。境則是心。心更不留。何物爲心。師答云。境無定相。隨心妄生。心無定跡。隨境妄有。不留是跡。何物卽心。透過重關。方可相見。
　　尼僧覺林問道請益。師問。尼幾歲。答云。與虛空同歲。師云。虛空與誰同歲。尼無語。尼復問云。如何是佛法大意。師兩手交指示之。尼僧又無語。師垂下一足示之。會麽。尼又無語。師云。鞋子也不識。師復問次一尼。名甚麽。答云。了一。師云。了卽不問。如何是一。尼無語。師就地劃一劃。復劃二劃。有甚難識處。
　　律僧戒忍問云。聲聞緣覺。斷滅爲宗。老子以虛無爲宗。菩薩無生。同異如何。師云。老子云。吾有大患。爲吾有身。又云。身可使如槁木。心可使如死灰。此乃莊老之學也。視身如行厠。視世如枳桔。化火自焚。入滅盡定。此是小乘之見也。菩薩所造。無生無滅。無斷無常。不增不減。非來非去。破一切相。成一切相。圓包三世。平等隨入。法隨法行。法幢隨處建立。治生產業。皆與實相不相違背。無可棄之法。所以不同。此是大乘之見也。
　　稻津左衞門問。超佛越祖。其譚什麽。師云。超佛越祖。只譚恁麽。門云。譚恁麽者。欲聞其實。師云。千玄萬妙。了無實義。總不出恁麽時節。門云。千玄無實。萬象無心。師云。無實無心。儞如何會老僧恁麽時節。門云。公自西來。我又東住。時節自然。今會此寺。師云。錯。門云。錯錯錯。師云。要儞見打交。莫看水中月。門云。月月月。師云。且莫閑話。如何是儞父母未生已前本來面目。門云。我今面目是也。師擲筆示之。門就地拾筆。置案上。便行一日。又參云。時節相應。不堪悅豫。謹獻狂句。至道易披昨日談。紫毫擲地語無貪。無貪無著塵勞裏。孤鶴翔雲魚戲潭。師走筆和示。從來實相沒深譚只把空鉤釣不貪。這裏便能忘所得。德山何必見龍潭。又問云。旣名無相。又曰堅固是如何。師云。諸法無相。諸佛亦然。是名堅固法身金剛正體。門云。其中可生大智慧。師云。法身無相。一切無礙。無礙如空。是名智慧。門云。無相無心。其義惟一。師云。心外無相。相亦非心。非心非相。非一非二。門無語。師贈一頌。前日將我筆去。今朝却持紙回。一段風光蓋天地。不須對面說西來。
　　弘願寺主問云。天台教中道。此心此性。森羅萬象。歷歷現前。是否。師云。如何不是。只是向塵境上作活計。又問云。心如明鏡相似。山河大地。一時照徹。師云。鏡在那裏。主云。只在我六根門頭。師云。旣在六根門頭。儞只認得鏡中之影。殊不知執鏡之手。主茫然良久。師云。須是執鏡之手入始得。主云。如何得入手。師云。在汝手中。更覓誰執。主云。能執者當在何處。師竪起一指。主云我已領了。師云。儞作麽生領。主亦竪起一指。師交拳示之。主無語。師指諸徒云。儞代本師下一轉語看。衆皆茫然。師云。且去別日來。請竹箆喫。
　　資綱信士問云。生死事如何究得。師問云。汝從山門頭來。因甚驚散我鴿子。士答云。衆生本性。飛來飛去。在其本性。師云。者衆生正在羅網裏。士云。亦無羅網。亦無鴿子。師云。儞隨人脚跟後轉。此羅網最苦。十茫然不知所答。師再問。向上說話。儞旣錯會。如何是儞父母未生前面目。士云。亦無父母。亦無面目。師云。旣無父母。生死亦空。因甚來問生死。士云。我到者裏迷了。師云。儞帶得舌頭來麽。士云。帶得來。師云。將謂儞借別人舌頭。士云。我到者裏亦迷了。師云。儞自妄迷答。我何曾迷。士沈吟低頭。莫知所答。師召。進前。儞問我父母未生已前面目。道聲未絕。劈胸一拳。士合掌問訊。師云。者一拳曉得諦當也未。士提師袈裟角。頂戴而退。師云。若不快活。再來請竹箆喫。又有一同參。請益做工夫。師竪起拳頭云。適間者漆桶喫者拳頭。儞但參取。
　　空照問云。如何出得生死。師以偈示云。生從夢中來。死從夢中去。了得做夢人。便是涅槃路空照。後來亦呈一偈。去來生死夢中客。做夢之人亦是誰。此土西天非異處。龍華不到見慈氏。師復示一偈。此物無形段。頭頭無自顏。欲歸兜率上。須透老僧關。
　　京師生藏主參師。自通悟入乞偈。師以後偈酬之。生藏主云。昔年曾在徑山。見無準和尚。得一段法語。師問云。無準和尚而今在何處。生以兩手掩耳。生復問。和尚帶得無準和尚眞來麽。師以手招生。生次日懷香禮拜云。某甲實不敢相瞞。於和尚語下知歸。乞法語證據。師信筆以偈示之。無準爲人無佛法。那堪眼上著塵埃。福山擡手無他意。曾共凌霄喫飯來。生藏主昔老人會中同住。一日過門。且索先師頂相。野人偶然伸手搔癢。却認橘皮作火。出紙求語。因書贈。
　　觀照上人求語。入道自言觀照。提撕話頭。不墮在無事無爲之處。信手拈來信足蹈。此境如何所呈。路頭若不正。伏冀和尚慈悲直示端的。師示頌。八角磨盤空裏走。汝去參詳此話頭。驀地一回知落處。善財不必百城游。香蓮潜光忍戒三尼問云。如何做工夫。師云。幸在屋裏坐地。才說工夫。便走出門外去也。箇裏無儞下手脚處。無儞做工夫處。三人相顧茫然。良久。香蓮進前云。某也曾坐禪幾年。近來因事多被世事奪將去。者一段事都昏了。望和尚指示。師喚香蓮。蓮應諾。師云。者箇還曾昏麽。蓮茫然良久。師云。且去頭上帽子看。尼去却帽。良久復令裹帽。師云。如此動用者。還曾昏麽。三尼失笑云。今日伏蒙慈誨。知這箇却不昏。當依此做工夫。若有省發。却來再見和尚。
　　愚仁大師請益問道。問云。不存一法。如何是佛法。師云。切忌坐在者裏。仁云。從來不坐在者裏。請和尚道一句。師云。老僧舌頭短。仁云。因甚麽舌頭短。師云。從來如此。仁云。雖然舌頭短。向短處請。和尚道。師云。我不辭與儞道。恐他日掩采老僧。仁云。要緊處望和尚指示。師云。東東西西。仁云。如此之外。別更有在麽。師云。西西東東。仁云。除却東西。如何相見。師云。儞也敢來者裏捋虎鬚。便喝。仁問訊。師云。汝善保任。仁復竪一指。師云。莫要只管拈出。復示一偈。愚仁女丈夫略有螢火見。兩次入丈室。迎鋒呈伎倆。老僧亦喜汝。入草與交輥。羅紋結角處也。有轉身步。吾念汝女流。未施惡棘手。汝亦知老僧。著著討後手。汝更細參詳。佛法如大海。不可小了却。吾有頂門鎚。別時再分付。又有同來一尼求指示。師示一偈。有一老尼名證道。爲法來問山僧道。山僧之道非別道。不離汝今口中道。汝口也有三寸舌。問汝。如何不能道。汝試便自開口看。吾道不曾離汝道。
　　高橋道妙入道請益。生死事大。無常迅速。於日用間。如何修行。師云。儞動步時。亦不用問如何。亦不用修行。擬著卽差。妙云。不涉擬著。如何用心。師云。且喫茶。妙云。教誰喫茶。師云。不教爾喫。妙云。今日事且止。某甲參得一切空。於是事如何。師云。儞還著衣喫飯麽。妙云。飢則喫飯。寒則著衣。師云。一切旣空。因甚有飢有寒。妙云。終日作而不知。師云。儞知不知。不知不知。妙云。先聖也不知不知。師云。儞非先聖。妙云。若作先聖。卽凡夫也。師云。凡夫與聖。儞與我分看。妙云。於一切空。奚分凡聖。師云。銅沙鑼裏滿盛油。儞又作麽生會。妙云。和尚亦不說。我亦不聞。師云。果然跳不出。妙云。伏乞和尚慈悲示一句。師云。老漢已把舌頭。與儞作糞杓了也。妙云謹領慈旨。妙復云。又上來相見。師云好好。妙又問云。正當坐禪時。雖然著眼一念不生處。猶起紛飛之念。此念未休。引來生惡果不。師云。汝言著眼一念不生處。猶起紛飛之念。老僧少年做工夫。也如此三五年。打併他紛飛之念。從增辛苦。識浪轉多。後來做得熟了。都不管他。識浪自少。忽然紛飛。只向紛飛處放下。元來紛飛。是我神通智慧光明發現時節也。不可不打併。亦不可打併。但如此輕輕著心。眼覰捕他。自然貼貼地。更有一說。若未能如此。忽然紛飛。如塵如沙。如浪如山起時。只作日旋三昧觀也。此觀相應。紛飛一時屛跡。此是老僧少年做工夫。不得力作此觀也。後來極是有力。妙又問云。雖做工夫。或對善惡境界。或於自己性中。有時作靜。有時作鬧。半進半退。忽然眼光落地了。必定得惡報否。師云。凡夫初做工夫。自然不能如秋渾之月皎然無瑕。或靜或鬧。此亦常然。此心如水。風來則動。風止波平。無足怪者。善惡之報。却不在此兩處。却在儞善惡性中。汝性若惡。雖修禪入定。亦作魔伴侶。必入地獄。汝性若善。雖不習禪修定。亦生天道。亦生佛國。亦不入地獄。天堂佛國地獄。在於心之善惡。不在定亂間也。一日告師云。某已於和尚言外。頓忘所解。乞師法語。師示法語云。諸佛諸祖說法別無他事。只要運出頂門一著。令一切人天一切小乘出情解離窠窟。向大解脫路上。放開兩手。濶步自行。不用思前算後。如擲劍揮空。莫論及與不及。斯乃空輪無跡。劍刃無虧。如此行履。如此受用。方爲之不擬之地。如何說不擬之地。豈不見趙州問南泉。如何是道。泉云。無心是道。州云。還假趣向也無。泉云。擬向卽乖。州云。不擬爭知是道。泉云。道不屬知。不屬不知。知是妄覺。不知是無記。若眞達不擬之道。廓然如太虛空。豈可强是非耶。州大悟道。妙道人旣於老僧言外。打失知見。吾今引趙州打失知見處。爲汝作透龍門之霹靂。汝更能透此一關。眞爲馬祖會中之老龐也。他日興雲吐霧。必不坐在冷水中也。汝勉之。半爲證據。半爲發機。汝有變通。何患吾法道之不流通哉。
　　照禪人請益。師云。如何是照上座父母未生已前面目。照云。眼橫鼻直。師云。儞因甚麽喫飯。向鼻孔裏去。照云。這裏無佛無祖。師云。旣是無佛無祖。儞向這裏討箇甚麽。照云。今日上方丈。燒香禮拜。師云。老僧一拜答儞三拜。照作○相。師云。又成多事。照云。我無事。師云。昨日有人。與麽三十棒趕出了也。照云。無來無去。師云。儞認老僧話頭不得。照云。如何是話頭。師云。無角鐵牛眠少室。照茫然。師云。子細把去參。
　　律僧順忍問道請益。順忍雖學本宗。自知文字語言。不了生死。於此每欲坐禪。不知所向。今日特來見和尚。師云。儞教家自有明文。因戒生定。因定生慧。如此做便了。何必他求。忍云。聽教多病。緣留心坐禪。從此身得輕安。但見禪定中空蕩蕩地。都不見己身。師問定中不見己身。睡中不見己身。惺中不見己身。答非但定中睡中。有時於惺中。不見己身。此工夫不知著落。師云。不妨正是初做工夫入頭處。復問云。惟復只見空蕩蕩地。惟復見勝妙境界。答只見空蕩蕩地。師云。不妨老僧也曾如此來。只緣定慮凝結。煩惱不生。萬境寂然。身心俱空。此是初禪好境界也。却非魔境界。佛云。識浪旣停。化爲止水。譬如江河風息自然上下通徹。身心四體自然輕安。再問時中不見己身者。譬如有人扳硬弓。扳不上。力盡置弓。反覺身倦相似。此樣如何。師云。此是儞氣力弱。令汝昏鈍打住在這裏。又問惟復心力弱如此。四大力弱如此。師云。二者相兼。因汝四大不甚調和。心病便生。心病旣生。法境自然辛苦。維摩云。此病離地大。亦不離地大。水火風大亦然。佛云。前功未就。後力已衰。旣無轉身處。又無透脫處。正如魂不散底死人。却是利害。忍云。恁麽則時中如何用心。師云。儞做工夫徐徐做。不可硬做。譬如調琴相似。太緊則絃斷。太緩無聲。緊緩得中。方成曲調。須是空蕩蕩地處。別討出身一路始得。良久問云。某做工夫幾年。未有下落。聞和尚自大唐來。說法度生。每每到此。欲來請益。又不敢進。凡三次夢。聽和尚陞堂。到法堂上。皆有異見。某今日特特。參禮和尚。亦是般若有緣。萬匄慈悲。子細開示。師云。儞也要來參禪。須是打併胸中淨潔方參得禪。儞若夢中以見爲奇。正是墮魔境界。帶累老僧。亦被人笑。不要說不要說。又云。望和尚慈悲我而今如何用心。師云。休要閑說。如何是儞父母未生已前本來面目。忍罔然。師再垂下一足。問云。會麽。亦罔然。師云。儞旣是病軀不可坐硬禪。但只十二時。一切放下。要眠便眠。要行便行。要坐便坐。輕輕體究。不用著力。久久自有相應底時節拜謝而退。
　　如仙房一日禮師。將偈呈所解。師云。使不得更去參。仙乃乞偈指示。師就與一偈。吾家的旨絕言詮。只在些兒沒正偏。汝偈甚佳無眼目。許君參得懶融禪。歸菴自稱忽然發明大事。兩月後再來問師云。忽然發明大事。後依舊。提撕公案也無。師云。大事卽是公案。公案卽是大事。若也別提公案。如棄氷求雪。仙云。大事已曉。師喝云。喚什麽作大事。大事在那裏。仙指盤中麺云。卽此是大事。師云。卽心卽佛。儞作麽生會。仙云。火裏青蓮十分開。師云。非心非佛。又作麽生。仙云。天寒松風冷。師云。不是心不是佛不是物。又作麽生。仙云。蚊子上鐵牛。師云。昨老僧示儞。吾家的旨絕言詮。儞作麽生會。仙云。便是言詮了也。師云。乾峯道擧一不得擧二。放過一著。落在第二。聻。仙擧起拳云。喚作一。也喚作二也。師云。儞爲客不欲施辣手。且坐喫茶。仙乞偈。師書偈示之。一喝偸心死。重重透活機。聲前不掉臂。句外却揚眉。宿覺來何晚。曹溪雖更危。須知千里外。別有頂門鎚。後兩月坐化而逝。
　　□□封一緘。呈師。緘內書云。如何是聲前一句。師作一圓相。圍却前句。復示一偈。聲前一句。間不容髮這裏承當。落第二月。
　　諏訪入道眞性請益問。昨蒙指誨。要做工夫。奈何公家事忙。做靜辨工夫。不得。望和尚有何方便。令我易入。師云。此一著子。也不在靜處。也不在鬧處。靜鬧該他不得。性云。每常聞禪和子坐禪做工夫方才得入。如何靜鬧該他不著。師云。儞忙時也曾忘記肚飢麽。性云。不忘記。師云。儞忙時忘記東司麽。性云。不忘記。師云。儞東司喫飯時還用靜辨思量方才記得。唯復急時便去。飢時便喫。性云。不用記。急時便去。飢則便喫。師云。只此不用記。是儞本體妙明。妙明不在鬧靜中。不在記憶處。終日忙者。是外邊客塵外事。不被忙之所轉。臨機直拔。將出來者。是儞屋裏祖公。山僧所以向儞道。此一著子。不在靜鬧處。豈可以隨客賊殺祖公也。儞但十二時中。微細反覆自看。客賊祖公。久久自然分曉也。
　　光祚居士親能參。師問父母未生前面目。請官人下一轉語。答彈出無聲樂。師云。猶欠宮商在。答執事却迷。師云。事外出頭看。答。眼不見眼。師云。是何面目。答。露柱懷胎。師云。萬法不相到處。如何著手。答。扇中風。師云。猶有功在。答。色裏膠青。師云。觀音八萬四千首。如今齊現。儞定當。那箇是正底。答。龍不蟠死水。師云。烈焰不容蚊蚋。

佛光國師語錄卷第八。

　　佛光圓滿常照國師語錄（八）。

　　佛祖讃。

　　釋迦。
　　剛把閻浮取次欺。重施鴆毒作慈悲。吾今有屈無伸處。天上人間更恨誰。
　　者阿師無比況。跳出摩耶肚皮。便有萬千茅廣。或說頓漸偏圓。或說信住行向。或說羊鹿白牛。或說兎馬香象。或說根器不等。或說此性一樣。儞旣掘地討天我要敲空作響。是誰解使打爺拳。只有雲門這一棒。
　　金剛杵打鐵山摧。不覺回頭滿面埃。四十九年顛倒說。不知腦後露重腮。
　　聖證已盡。面如滿月。天上人間。金口木舌；
　　四十九年。指空說空。四生九有。墮羅網中。承虛接響。浩浩流東。老胡出空棺。而去蔥嶺。聖德取經南嶽。而駕青龍。儞將謂是流通大教。今到建長逐一勘其過犯。這回再犯斷不相容。咄。
　　過去心不可得。未來心不可得。通身罪犯是黃金。對面掗贓而拷賊。人間天上可憐生。清平世界添荆棘。
　　大示大釋迦。小示小釋迦。一塵一佛土。一佛坐一花。魏魏堂堂。福被河沙。
　　魏魏堂堂。煒煒煌煌。竪窮三際。橫跨十方。刹刹明修棧道。塵塵暗度陳倉衆生無可度者。是名三世醫王。
　　鹿野苑跋提河。好箇大平世界。無端競起干戈。末後旣無合殺。累他迦葉頭陀。一勾新月掛松蘿。千古令人恨轉多。
　　天上人間。紫金光聚。萬德不將來。含生無可度。竺乾震旦兩悠哉。誰看優曇火裏開。
　　天上天下。唯我獨尊。拈花付囑。殃害子孫。千載之下。難報深恩。揮起金鎚廓頂門。
　　天上無釋迦。地下無釋迦。百億四天下。一佛坐一花。一月行空兮。妙映河沙。
　　無上妙覺。無欠無餘。如日初出。遍滿太虛。影落草木。長短不殊。因思江南三月。雨後啼斷鷓鴣。
　　四十九年說。太虛安耳穴。衆生本無妄想。三人證龜成鱉。後二千年事若何。烈焰堆中看飛雪。
　　百億河沙聚。一沙一佛土。如來所現身。復過此沙數。天上人間弄幾場。依然不識來時路。
　　稽首釋迦文。賢劫第四尊。度難度之衆。開無門之門。非出非沒兮。塵塵刹刹。河目海口兮。億劫而長存。
　　四十九年。畫餅充飢。三百餘會。空裏釘橛。不知天上人間。納了幾多敗闕。累及後代兒孫。箇箇眼中著屑。唯有圓覺不學伊。三尺竹箆三尺鐵。咬定牙關惡發時。六月炎炎降霜雪。
　　遇緣而現。應跡無方。度一切苦。三界醫王。
　　世尊三昧。迦葉不識。迦葉三昧。阿難不識。玄機在掌。靈劍一擲。金烏飛玉兎疾。會則靈山一會。儼然未散。不會則再見彌勒。
　　毘盧遮那佛。三身之一體。普現無遮慈。普救於一切。華藏無邊際。盡攝於三世。百億日月光。百億大海水。百億須彌山。盡在寶冠裏。重重非涉入。坦坦無障蔽。水鳥樹林聲。色空明暗際。只此廣長舌。宣演深法義。殊中却有同。同有非同異。一切含識流。盡入妙覺地。歸命無上尊。故我稽首禮。
　　三佛陀。二元和。波不是水。水不是波。蒼生無可憫。何法度娑婆。
　　出山。
　　入山修道換盆。換盆出山說法。換盆換盆噫嘻吁。我也做儞兒孫。禍不入愼家之門。
　　休說功成便出山。精金元赤虎元斑。沈吟三七緣何事。開口還思合口難。
　　證虛空體。量等大千。衆生度盡。一月在天。現成句子。落在誰邊。
　　阿師出世。何法示人。當處拂却。當處成痕。波波浪浪。刹刹塵塵。鏡無心於萬象。花何意於生春。廓周沙界兮。轉此法輪。
　　迦葉佛已去。彌勒佛未來。稱尊無第二。優曇花正開。
　　花根本艶。虎體元斑。六年雪嶺。改却舊顏。普請衆生成正覺。珊瑚撐出玉欄干。
　　入山何爲。出山何遲。六年冷坐頭髮齊眉。虛空落地。虛空不知。庭前柏樹子。成佛已多時。
　　功滿三祇萬劫修。十方世界現全牛。雖然只箇冬瓜印。百國清風一道收。
　　諸相非相。衆相具足。畫不到處。山青水綠。
　　六載雪山無折合。却來鹿苑討便宜。太平幸自元無事。添得閑人滿肚疑。
　　六載雪山坐。頭荒露額珠。天人群生類。普請出迷途。
　　冷坐六年。肘露衣穿。元無伎倆。道我入鄽。三千年後。二千年前。吾今氣忿忿。奮起打爺拳。
　　持鉢。
　　空鉢而出。滿鉢而歸。一來一往。彼時此時。一飢一飽。儞知我知。畢竟衆生難教化。黃金殿上草離離。
　　持鉢乞食。七佛儀式。金輪之貴。分文不直。兩手携來付與誰。人間天上空狼藉。
　　彌陀。
　　頭頭垂示。處處接引。衆生界中。幾時得盡。八德池深花正紅。金沙葉底吹香風。
　　衆生無盡。我願無盡。衆生界空。我願亦空。金渠月湧。寶樹鳴風。一塵飛不到萬德露慈容。
　　花未開時。信卜賣屋。花開了也。賊入空屋。九重行樹寶池深。何似茅茨荆棘林。
　　觀音。
　　三十二應。救苦尋聲。處處皆到。如影隨形。善財定走遍。依舊隔滄溟。
　　誤入煙波白鳥鄕。三摩地接水天涼。一塵不動金砂碧。楊柳枝頭日月長。
　　東海西。西海東。善財走遍。到處無踪。勘破了也。水月松風。
　　入三摩地。妙應無方。救一切苦。不動道場。花落鳥啼春晝長。
　　一月在天。影含衆水。處處如是。處處不是。
　　忘緣絕對。是何三昧。午夜月圓。寒潮拍海。
　　空覺極圓無向背。衆生普請出塵勞。不知悲願深多少。夜夜寒潮輥怒濤。
　　刹海影重重。長天映碧空。普門風月冷。楊柳不搖風。
　　入三摩地。入無所入。敗闕重重。山高水急。
　　普門空豁達。天闊夜沈沈。手撚楊枝活。塵沙雨露深。
　　浩浩蕩蕩。空空寂寂。鰲轉海運。晝夜不息。無緣慈。無畏力。正趣峯前一塊頑石。
　　證無所證眼如眉。正是塵勞厄脫時。盡十方空爲六用。衆生度畢不曾知。
　　十方無路。四面無門。我無我所。獨鎭乾坤。
　　處處度含生。三千刹海澄。靈機無朕兆。月出夜潮鳴。
　　救苦尋聲。絕聞絕見。塵毛刹海。無處不遍。開盡岩前小白花。善財猶自未歸家。
　　畢竟空中妙色身。猶如清冷太虛雲。海門昨夜三更雨。春在枝頭已十分。
　　圓通失却眼如眉。度盡衆生不自知。天影自隨滄海轉。清風長伴老松枝。
　　業識團上。聲色堆頭。眞無所住。幻亦不留。寒潮翻白浪。新月掛金鉤。
　　覺所覺空。冷冷絕兆。聲色堆中。聲色不到。鴉作鴉鳴。鵲作鵲噪。良哉觀世音。全身入荒草。
　　一葉紅蓮載善財。普門關鑰盡掀開。更看寂寞輕煙外。萬里滄溟露石涯。
　　入三摩地。如水印天。楊枝露重。龍躍于淵。
　　龍翻滄海。浪打石涯。普門無關無鎖。寒潮自去自來。這裏一步不到。銀山鐵壁崔嵬。
　　入流忘我所。普門夜不扃。竹枝垂露重。楊柳引風輕。
　　正三摩地不容修。六處無門六不收。天與白雲相共遠。悲心一點柳梢頭。
　　大士住處。無人能到。只在目前。非證不了。紫竹栴檀林。吉祥靈瑞草。大地衆生熱惱除。寒潮月落滄溟曉。
　　三摩不見三摩地。一點寒光兩處圓。新月照開楊柳影。夜深分破水中天。
　　入流忘所事何如。不把糸毫繫太虛。一處不留千處息。龍翻滄海露珊瑚。
　　證圓通絕照對。百不知百不會。浪打風淘。東倒西擂。日高花影重。春暖鳥聲碎。
　　柳綠花紅。鶯啼燕語。處處豁開。圓通門戶。轉處不留蹤。紫竹栴檀路。善財走過百餘城。普陀月落潮歸浦。
　　無相之相。非自非他。忽然映現。水月空花。
    大士十二面。那箇是正面。左手蓮開茀茀香。右手神珠轆轆轉。蹉却當頭是善財。五十三城空踏遍。
　　纎毫不動劫空前。秋水無波印晚天。寂寂普門人不到。一絲斜掛綠楊煙。
　　聞見覺知體。色空明暗邊。綠楊芳草外。竇八布衫穿。
　　眼聽耳視。色見聲求。六處相借。六處不收。山悠悠水悠悠。隨緣赴感。無處不周。
　　無垢光中萬象空。塵塵刹刹證圓通。普門願海深多少。日日波濤夜夜風。
　　從聞入於三摩地。六用門頭皆豁空。從此六根互爲用。猶如一絲貫衆穴。雖則一絲貫衆穴。六根互用各不知。刹刹塵塵三昧力。刹刹塵塵不相到。是謂圓通入理境。佛子當作如是觀。
　　大士悲願。如春在花。魚投臭水。采奔齪家。
　　從聞思修。打失歸路。三十二應。入諸國土。有來由無本據。善財南去速歸來。雲收小白花岩渡。
　　現水月相。開幽冥苦。現日輪相。照臨率土。高兮低兮。無處不周。隱兮顯兮。千古萬古。
　　菩薩所證法門。只在業識團裏。大地一切衆生。普請入三摩地。救苦尋聲總不知。水月松風眼似眉。
　　菩薩如幻三摩提。猶如畫師無定相。畫師衆手畫菩薩。各各所畫皆不同。煙煤是塵絹是幻。幻空凝彩是菩薩。菩薩不離空幻中。處處出現三昧體。十四無畏妙力體。只一眞空任出沒。惟願加被末世中。人人皆入圓通境。
　　我觀大士無自性。散在衆生心念裏。衆生若起一念時。隨衆生心而滿足。大士示此水月相。亦從衆生心所出。我作偈賛大士像。無作妙力亦如是。
　　六用門頭忘鑒覺。一輪明月幾千家。海天空闊帆歸盡。露冷秋深小白花。
　　楊枝拂拂舞東風。大士深慈展笑容。一目更無心外物。衆生業海幾時空。
　　水月影中。坐吉祥草。甘露洒無邊。衆生除熱惱。
　　處處普門。處處圓通。驢鳴犬咬。柳綠花紅。
　　潮打石裂。七凹八凸。圓通面目。一齊敗缺。善財猶自隔滄溟。小白花開照明月。
　　無功用行遍塵沙。春入園林處處花。堪笑善財差一步。至今脚跡滿天涯。
　　應眞不借亡其所以。盡十方空虛豁豁地萬兩黃金也合消。落賴家風扶不起。
　　眞觀清淨觀。廣大智慧觀。海岸之潮。乍淺乍滿。天邊之月。乍缺乍圓。普門鉤線兮。垂應萬端。
　　大慈悲父。作世依怙。浩浩清風遍刹塵。瓶中一滴楊枝雨。入理深談實相門。潮落滄溟崖石露。
　　頭頭物物是圓通。救苦尋聲水印空。中有遮掩不及處。靈禽啼斷竹枝風。
　　楊枝水泛琉璃鉢。稽首慈悲大願王。雨露三千大千界。衆生除熱盡清涼。
　　老僧雙手用有餘。大士六臂用不足。饒儞轉盡如意輪。六六依然三十六。
　　東海南邊方月落。北溟西畔又潮生。家風忒殺無牆壁。添得南詢望眼長。
　　圓通門絕朕兆。浮幢刹海一塵不飛。十方國土一齊俱到。月落霜空。鳥啼猿嘯。善財擧步不及。煙水百城天曉。
　　菩薩應現諸三昧。變化無在無不在。夢裏眞形鏡裏觀。空花實相無留礙（鏡中像）。
　　示現宰官。示現菩薩。示現比丘。三原作夢。一處失照。有來由。絕朕兆。古佛鏡中明。千山孤月皎（蘭溪和尚有一古鏡。現大士相。見留府中）。
　　稽首三十二應尊。聽我懺悔諸惡業。消除罪根及病根。增我色身與福力。願救我今所縈苦。我願救度一切人。願令我今出塵勞。
　　我誓救護無量衆。世世生生頂菩薩。菩薩願賜速度我。大海可竭空可盡。我大願王終無極。
　　馬郎婦。
　　錦麟提起鬢雲斜。一朶娉婷解語花。千載金沙灘上月。夜深還照馬郎家。
　　綽約丰姿露淡粧。鉤頭餌作妙蓮香。衆生恩愛成煩惱。一段風流賺馬郎。
　　馬郎門巷夕陽中。寂寞閑花淚臉紅。說著洞房當日事。至今猶自恨東風。
　　七喩千年恨未收。風煙如結馬郎愁。樓前不宿雙飛燕。寂寞楊花送釣舟。
　　文殊。
　　稽首曼殊大導師。佐助如來故出現。法身遍滿十方空。刹刹塵塵獅子吼。度盡衆生離我我。歷劫教化不思議。願我速成無上道。於彈指頃超無學。
　　布袋。
　　彌勒彌勒。分身百億。淨潔地上。不要狼藉。
　　識不可識。智不可知。重重內院。雪映琉璃。人間與天上。携手不同歸。
　　聽不出聲。見不超色。一等相逢且放憨。不知誰是眞彌勒。
　　睡足紅塵裏。沈沈醉未醒。連腮贈三掌。內院已鐘鳴。
　　者齪漢甚形骸。掣風掣顛遍走長街。不向兜率內院受人天供養。也來日本國裏趁隊羅齋。咄。
　　瞌睡方纔省。榰笻當負暄。閻浮打噴嚏。雷動率陀天。
　　布袋橫肩自苦辛。不知滿面是紅塵。却將內院中消息。散作扶桑萬里春。
　　紅塵堆裏不擡眸。百億分身四部州。內院不知何日返。長汀煙水更悠悠。
　　上方兜率失歸路。只有癡憨滿肚皮。十字街頭休捏怪得便宜是落便宜。
　　布袋橫挹走巿鄽。逢人只管掣風顛。下生自有眞彌勒。一覺分爲兩覺眠。
　　無箇模樣話箇模樣。土塊泥團人間天上。兜率宮中慈氏如來。長汀江邊布袋和尚。
　　靈山會上親受記莂。當來下生不可漏泄。拄杖把得正了布袋。從他拖拽。阿逸多阿逸多。天上人間更無兩月。
　　達磨。
　　傳佛心宗二十八葉。可祖三拜全無交涉。人人膝下有黃金。不用迢迢問少林。
　　東西十萬里。來往路頭長。五葉知何在。千林果木香。
　　大雪沒天地。沒眼又沒嘴不用更安心。安心只如是。
　　一花五葉傳何事。正値扶桑雪後天。賣與買人重議價。謝郎不在釣魚船。
　　九年面壁事如何。枯木岩前蹉路多。狡兎忽然平地起。俊鷹一逴過新羅。
　　者老胡何所圖。鑿山攻玉。剖蚌抉珠。尺可如寸。智不如愚。可憐東震旦土。至今風高浪麁。
　　九年面壁。曲不藏直。活計無多。青松盤石。
　　十萬里來有何憑據。接得斷臂人一場空莽鹵。白玉却生瑕。黃金成糞土。烏飛兎走兮。話墮重重。松桂千年兮滿庭風雨。
　　終始覓心無可得。擧頭唯見雪漫漫。不知有底堪傳受。此土西天一樣寒。
　　面前底是何物。喚作波斯鼻孔長。喚作崑崙眼睛突。咄咄咄咄咄咄。可師三拜錯流通。一拳打斷精靈窟。
　　少室岩前事。風吹石臼鳴。兒孫千載後。平地摝鯤鯨。
　　不用說西來。人人眼自開。要知此時節。春向雪中回。
　　擬將何法救迷津。空負庭前斷臂人。畢竟一塵留不得。東風吹落斷崖雲。
　　兩板齒。一草履。此土西天所付只爾。後代兒孫。風波競起。
　　堪笑西天碧眼胡。對梁王語計何疎。茫茫宇宙誰知己。萬里長江一葉蘆。
　　這碧眼胡是何帳樣。却將盡十方空。蹈在一蘆葉上。打開千載荒墳。運出古佛寶藏。至今楊子江心。日日無風起浪。
　　見成公案不用安排。黃金遍地信手拈來。之乎者也矣焉哉。不知誰在鳳凰臺。
　　的傳心印沒絲毫。赤手西來捉巨鰲。一拶怒雷天地黑。長江千古浪滔滔。
　　儞來這裏傳箇甚麽。劈胸扭下禪床。驀面與他臭唾。東土也不缺儞。且反西天冷坐。
　　元無一法付兒孫。攪得乾坤海岳昏。誰道六宗歸一鼎。五家依舊各開門。
　　九年面壁擬如何。不掛絲毫事更多。一自可師三拜後。兒孫猶坐葛藤窠。
　　梁王一問少室九年。將謂別有只箇空拳。長江千古後。風濤更拍天。
　　來自何來去又何去。月出麗天。潮生百浦。五葉一花兮。遍滿寰宇。
　　面壁九年傳無所傳。一花五葉。東土西天。總持親悟此。眼綻髑髏前。
　　青松下盤石上。接竹點天。捫空搥響。被他三拜謾塗糊。大好一場無伎倆。
　　㗭哩㗭哩。蘇盧蘇盧。我作此說。儞會也無。沈檀驢糞。豌荳明珠。咄咄咄。早知今日事。悔不謹當初。
　　一句是一句。一步是一步。西天自西天。東土自東土。有也莫將來。無也莫將去。二祖空傳舊衲衣。至今雪滿庭前路。
　　老臊胡眉目麁。握金成土。指馬作驢。兒孫千載後。和月賣珊瑚。
　　不立文字。見性成佛。當陽指出鐵崑崙。通身一串黃金骨。轉步移身空劫前。火裏優曇香茀茀。
　　這老胡缺雙齒。佛法些子也無。賣弄兩隻破履。一隻携渡葱嶺。一隻埋在熊耳。雙雙捉敗在扶桑。莫道兒孫不掩藏。咄。
　　九重春色正漫漫。花映千門萬戶寒。阿閣一聲雞報午。睡仙猶在紫雲端。
　　九年面壁坐堆堆。千載嵩山凍不開。我也曾經霜雪苦。怕聽雲水說西來。
　　梁王不遇。面壁九年。傳心雪際。此土西天。不欲當頭呈醜拙。金針綉出與人看。
　　黃金殿上。觸忤蕭梁。接得二祖。臂短袖長。
　　這老胡何所圖。來震旦土巴鼻全無。的傳如斗冬瓜印。喚作西天肘後符。
　　見梁王不識渠。踏莖蘆風浪麁。九年面壁心何如。神光三拜空塗糊。
　　坐底立底。一西一東。將錯就錯。鄕談不通。月明冷照。千岩雪吹面。不寒楊柳風。
　　鑿海開山。羅龍打鳳。六宗一掃更無餘。尺地寸天皆人貢。雕弓高掛畫堂前。鐵鎚提起千斤重。
　　聖諦廓然。金土同價。對面不識。喚驢作馬。一葦江心浪拍天。兒孫添得之乎者。
　　天寒只說普通年。零落縵衣一半穿。打破大唐歸去後。黃金如土滿山川。
　　一花五葉自芬披。雨過扶桑色轉輝。果滿菩提在今日。千林綠暗落紅稀。
　　賛也不得。罵也不得。賛也著得。罵也著得。法界重重大海寬。秋水長空元一色。當時堪笑對梁王。問渠是誰道不識。儞旣不識。我更不識。雨聲不斷二千年。又向扶桑轟霹靂。
　　自西過東。傳最上乘。當時陪金賣鐵。爭奈不契蕭梁。少林九年冷坐。誰知法出姦生。烏焉成馬。歲久月長。法孫有些藥頭。與儞點開眼睛。
　　老臊胡何處去。風高浪麁。捉衿肘露。西天此土。錯流通甜者甜兮苦者苦。
　　西來端的有何傳。荒草堆頭颺碌磚。十萬里程歸去後。大唐依舊化三千。
　　一花五葉正流東。累及兒孫徹骨窮。醜拙更無遮掩處。鳥啼千里落殘紅。
　　一言不契箭離弦。一葦衝風浪拍天。今日福山重話墮。此舟過後更無船。
　　水雲三歲來東土。白鷺洲頭見老蕭。一語錯酬收不得。長江千古起波濤。
　　九年面壁。滿地荆棘。五葉一花。瑕生卞璧。
　　未見梁王。牽羊納璧。一見梁王。滿肚荆棘。直欲望雲上樹。無奈水不入石。天何高。地何極。月明葱嶺人不識。熊耳峯前轟霹靂。
　　二祖。
　　乞師安心烏龜上壁。將心來安。天打五逆。哭不得笑不得。赤手提來雪刃寒。咬斷牙關血滴滴。
　　三祖。
　　罪性中邊。了無覓處。旱地著紅釘。牛皮鞔露柱。有來由無本據。離婁行處浪滔天。發機須是千鈞弩。
　　四祖。
　　負大醫名。囊無一藥。信手拈來。馬糞茶脚。贋本都來不似像。至今百草空惆悵。
　　五祖。
　　钁柄何長。松栽何小。西山月未沈。濁江天已曉。水流濕。火就燥。南北行人歸未歸。白雲已遠青山老。
　　身前身後事難論。一別黃梅是幾春。松下再來呈舊面。青山不識種松人。
　　六祖。
　　鬧巿鬻薪。碓坊舂糙。技盡力窮。鷄鳴狗盜。到處嗅土吹沙。動便生風起草。逗到大庾嶺頭。一句被人靠倒。旛影飄飄脚指天。曹溪路上行人少。
　　傳來一鉢幾多難。思報勤勞莫素餐。午夜碓坊咿𠵣響。祖翁腰石重如山。
　　常說無常。無常說常。指槐作柳。捉賊拷贓。謂其巧耶。不識一字。謂其拙耶。破有法王。碓坊聲絕兮。黃梅月冷。刹竿影轉兮。曹溪路長。
　　寒山。
　　寒山有佳篇。白紙寫不到。極其尀耐處。冷地偸眼笑。
　　文殊大人境界。本來無壞無雜。幸得一幅白紙。又添一重垃圾。
　　髮峯鬆甚面目。紅葉題詩。青天作屋。再出頭來。與吾洗足。
　　胡寫亂寫。千偈成集。寒岩倚天。飛湍箭急。
　　拾得。
　　風前吟未成。緊把禿笤箒。一句趁口得。便作獅子吼。
　　兩脚蹁蹮。叉手握節。普賢門風。一齊漏泄。
　　看何書不識義。𥉌[目*蚩]眼。枉簁氣。月照峨眉。家山萬里。
　　儞題詩我磨墨。癡人不識野雲情。涼兎漸遙春草綠。
　　人人銀色。世界處處。白玉樓閣。因儞動著笤箒。糞掃堆山積岳。
　　寒山拾得同軸。
　　懶墮不看經。風狂弄吟筆。一首落韵詩。寫出煙霞癖。老鼠口中無象牙。芭蕉葉上添荆棘（上畫芭蕉）。
　　菜滓蒙蜜惜如珍。彼此難禁久客貧。忘却峨眉五臺路。野花啼鳥正愁人。
　　文殊普賢。彌陀攫金。撞入娑婆。月下有人。見儞相牽。且入草窠（上有豊千）。
　　指月話月。一口一舌。廣南除夜。納涼五臺。六月下雪。
　　對月論心。唯我與儞。見得分明。未能忘指。
　　說僧非偸佛飯。筒裏菜滓千金不換。打失峨眉五臺路。直至如今不知返。
　　四睡。
　　松門外雙磵曲。人斑變作虎斑。慈悲都是惡毒。儞也睡足。我也睡足。風起腥羶。彌滿山谷。
　　依依殘月轉松關。睡裏須還各著姦。話到劫空懸遠事。虎斑終不似人斑。
　　三教。
　　一笑相逢眼豁開。赤洪崖打白洪崖。塵沙劫外乾坤闊。深囑耽尼買草鞋。
　　諮爾悉達。問爾耽丘。相逢休合口。六耳不同謀。
　　朝陽。
　　斷雲零落半隨風。一片西飛一片東。爲汝工夫缺針線。累吾破綻又重重。
　　一線不相謾針針總一般。片雲遮谷口。寒暑不相干。
　　對月。
　　年深黑荳不生芽。覰著重添眼裏花。夜冷更深休得也。莫教寒露滴袈裟。
　　這阿師何不撆。數黑荳對明月。放下手來。吾與汝說。
　　政黃牛。
　　曉色正瓏葱。橋西山萬重。阿師新得句。淺草見牛踪。
　　郁山主。
　　一顛偸心死。羞看百草頭。古今多覆轍。莫與路爲讐。
　　詎那尊者。
　　無心入定。無心降龍。雨我百穀。助我年豐。邏齋四天下。不到鉢盂空。
　　應眞。
　　區區托鉢四天下。水遠山長未有涯。道得十八不共法。清風樓上赴官齋。
　　葉衣文殊。
　　常轉是經晝夜不歇。五臺六月寒瀑瀉。千尋雪世變時遷。佛法又別。文殊文殊不要饒舌。
　　迦葉尊者。
　　深位菩薩示小乘器。護助如來取如來位。雖曰持頭陀行。著糞掃衣。如蓮花不著水。雖曰久滅意根圓明了知。業識門頭。出沒游戲破顏微笑倒却刹竿。授受之際。大地黃金與土無異。此道于今一線懸。阿師莫忘靈山記。
　　維摩。
　　臥疾毘耶。重布荆棘。無病說病。拗曲作直。八萬四千獅子寶座。咄嗟而辨。十萬億河沙國土。信手一擲。誰知正是鬼怪妖精。不是神通三昧之力。得人憎得人惜。亂世英雄。太平姦賊。
　　問不二門。口啞舌禿。犬吠枯椿。賊入空屋。
    猪頭和尚。
　　長街緣化齋錢。猪頭一飡一箇。但願滅度衆生。灼然嫌佛不做。
　　擎起猪頭。貴買賤賣。欲隱彌露。不勘自敗。
    蜆子。
　　日暖蝦兒出。撈波得幾枚。明朝風浪急。且臥紙錢堆。
　　一軸五高僧。
　　東土面目西土心肝。雖曰東西有異。到頭作賊一般。不管儞金口付囑。不管儞東土正傳。一等瓜州賣瓜漢。鼻孔將來一串穿。
　　大慧禪師。
　　這慈尊甚難耐。喫人美食解人腰帶。摵碎鐵壁銀山。踢出泥團土塊。漆桶排頭取次瞞嚇得老烏入布袋。天網恢恢不勘自敗。一擲三千海岳昏。雁飛不到衡陽外。老瞎禿忒麁糙。舌捲塵沙乾坤猶少。麒麟之於走獸。鳳凰之於飛鳥。泰山之於丘垤。河海之於行潦。雖是常住之物。鬪湊用得恰好。自古自今。聖賢一網更無透漏。毘婆尸佛早留心。直至如今不得妙。
　　應庵師祖。
　　赤膞東司著靴趕兎。翻却天彭藞苴音。百尺竿頭打尾鼓。句裏不分泥水路。三千里外誰緇素。尺短寸長分三成五。提水放火却有些子。減竈添兵未敢相許。虎丘養子不及父。甘蔗頭甜尾巴苦。
　　密庵師祖。
　　錯提破沙盆喚作正法眼。奮起劈胸拳只打獨脫漢。吾祖死而不弔。我今剛要拔本。鳬短鶴長。尺不如寸。落賴門庭付子孫。曇花露滴清風遠。
　　無準和尚。
　　咄。這瞎禿吾之寃讐。肚裏參天荆棘。門前路滑如油。或出或沒。明頭暗頭。儞是一百二十具夜叉骨。我有三千七百活馬騮。
　　這瞎漢無所知。室中不得開口。黑漆竹箆。星飛電馳。彼此喫他便宜。彼此胸中自知。彼此不用揚眉。聽他千古業風吹。天上人間更有誰。咄。
　　癡絕和尚。
　　曹源之嗣虎丘之孫。不解添兵減竈。也能開拓乾坤。三毬齊動了。一劍攪龍門。
　　無明和尚。
　　松源室裏爭交賭籌。一遭聾子手段。便乃指馬作牛。出得大覺更險。風雷變化棒頭。千年毒種未了。遺害三島十洲。
　　偃溪和尚。
　　不曾說著老婆禪。貶起眉毛沒正偏。萬里秋風月明夜。不知誰在錦江船。
　　眉如霽天之月。眼如碧海之波。三尺竹箆倒握。四海競起干戈。我亦曾遭渠毒手。直至如今沒奈何。阿呵呵。龍門萬仭青嵯峨。
　　虛堂和尚。
　　老虛堂愛說夢。日本國裏又來做夢。說道畏影逃形。却又掀天打鬨。儞旣瞞了法鑒眼睛。我且與儞穿却鼻孔（法光寺殿夢見次日求賛）。
　　這老賊黑而醜。用省數藏後手。抉楊岐之睛。掣松源之肘。如今不要見渠儂。眉毛影上翻筋斗。
　　千光法師。
　　法中之英。僧中之傑。一錫浮滄溟南詢還北謁。歸來三處開山。法雨雷施電掣。形留千載花上之春。道播兩國水中之月。
　　水月精神雲山眉目。澄澄湛湛兮滄海之珠。巍巍堂堂兮石中之玉。孤標方外兮爲照世之燈。象駕崢嶸兮。乃人天之軌䠱。
　　東福聖一和尚。
　　東福雷霆四十年。竹箆結盡衲僧寃。至今此款無人斷。滄海揚波浪拍天。
　　未見佛鑒水盛漏巵。旣見佛鑒卓地無錐。掃蕩三玄三要不留朕兆。凌滅一大藏教不著毫釐。是佛祖之軌則。是王者之導師。是寃魔之明鏡。是學者之金箆。就中賛不及處。彼彼各不相知。
　　蘭溪和尚。
　　雙眸烱烱烈秋霜。魔佛群中驗當行。此話直傳千載後。團團紅日遶扶桑。
　　松源大父密庵曾祖。蹈翻破砂盆。凌滅三轉語。硬逼生蛇化龍。佛祖逃生無路。明月清風兮千古萬古。
　　濯錦江頭生此瞎禿。目放千里光。面無二兩肉。指柳罵槐。拗直作曲。却將烏荳撒成兵。換却扶桑人眼目。
　　麒麟鳳凰金玉芝草。爲世之祥爲國之寶。玄中玄妙中妙。撆轉一機相見了。錦江日出扶桑曉。
　　佛祖寃讐。衲僧榜樣。換斗移星。分三作兩。日本國裏著賊。幾箇解知痛痒。面目寫得如何付與淨福方丈。
　　川藞苴眼沒筋。賓中辨主。主中定賓。聞則富。見還貧。竹箆三尺震撼乾坤。珊瑚樹映黃金殿。獅子產出玉麒麟。
　　者川藞苴全無巴鼻。有時白晝攫金。有時藏身鬧巿。福山山頂呵佛罵祖。平地無風波濤鼎沸。止不止擬不擬。相罵饒儞。接觜相唾。饒我潑水。
　　沒頭沒腦怒罵呵咄。打盡日本鄕談。破蕩祖翁家活。喚驢作馬。有口無舌。別別。西川五十四洲。因甚生此妖孽。

　　○自讃。

　　太守請讃。
　　提斷貫索有何憑據。對面瞞人。倒盆索賭。不與千聖同途。不與萬法爲侶。滯貨中原賣不行。却來打動扶桑鼓。
　　眼如眉口如椎。手中白拂橫揮竪揮。擲大千於方外。驅萬象於毫釐。左出右沒雷吼電馳。掃空佛界魔界。寰中更有阿誰。咄。
　　姪子請讃。
　　不說賓中主。非論佛與祖。一步轉身來。大地無行路。滄海迢迢十萬程。雪山紅日開今古。
　　長樂一翁長老請讃。
　　七凹八凸三尖五露。不說此地無金。剛道巿中有虎。汝不識我。我不識汝。甜瓜徹底甜。苦瓜連根苦。
　　一鏡書記請讃。
　　擲金圈抛棘蓬。去來只在手面。佛亦不知其踪。或說父爲子隱。或說子爲父隱。山重重水重重。黃河九曲兮直在其中。
　　小師一愚請讃。
　　這無良魔中王。左眼大唐。右眼扶桑。兩國齊著賊了。只是竊不見贓。一愚一愚。他時有人問汝。不得證我蜂桶之羊。
　　小師慧明請讃。
　　幼不讀書。老不識字。翻覆弄金鉤。明暗抛香餌。看他魚鼈競頭爭。又還笑入蘆花裏。
　　小師慧曇請讃
　　我無我故寫此何爲。水中捉月。汝何愚癡。若謂相似。破珠求影。謂不相似。眼不見眉。不用燒香供養伊。渠亦不知渠是誰。咄。
    如禪大師請讃。
　　明頭來明頭打。暗頭來暗頭打。竹箆三尺定龍蛇。霹靂一聲分晝夜。若向聲前眼豁開。不負迢迢與麽來。
　　修禪長老請讃
　　者老禿癡而頑。三到投子九上洞山。了得末後一句。直是千難萬難。面前毬子動也。如今分付修禪。
　　景明居士請讃。
　　這瞎驢勿思算。竪呑佛祖橫呑羅漢。豁開無相靈光。突出那吒十面。一句當頭分不分。塵塵刹刹風雷轉。
　　雲岩日長老請讃。
　　這賊漢無本據。有時指馬作驢。有時翻裙作袴。有時平地起波濤。有時青天撒白雨。日長老眉卓竪。一拳打倒賓中主。携手呵呵笑幾場。扶起楊岐潑門戶。
　　明道居士請讃
　　止不止擬不擬。驢不成馬不是。有時抛下絲頭。大地雷動雲起。雨散風收天宇寬。鷓鴣啼在深花裏。
　　小師慧朋請讃。
　　有些巴鼻全無巴鼻。詐啞詐聾。半嗔半喜。生逼胡孫上鐵砧。脫賺波斯入鬧巿。饒君弄得百千般。不識東山左邊底。咄。
　　機大師請讃。
　　痩不露骨。肥不露肉。似地擎山。如石含玉。一句雷奔電掣。一句花紅柳綠。刹刹塵塵盡發機。萬象森羅轉轆轆。
　　吉長老請讃。
　　口如鞴袋頭如鞋楦。藏須彌在芥子孔中。一莖草上現瓊樓玉殿。佛手驢脚日面月面。前人腰帶後人收。泗洲大聖楊州現。
　　相模四郎殿請讃。
　　頭淺面窄三尖五露。雖然佛法滿肚。不會日本言語。一炷清香供養伊。也能遍洒清涼雨。
　　慧朋再請讃。
　　頭長脚短。眼橫鼻直。三尺竹箆。佛也不識。或時帶水挹泥。或時飛沙走石。瞿曇些子活計。恣意破壞狼藉。通身過犯彌天。有棒無人代喫。慧朋下得一語親。便是我家眞五逆。
　　道妙居士請讃。
　　坐斷毘盧頂。三際無前後。抛出金剛圈。虛空開笑口。貴處貴似連城。賤處賤如敝帚。中間買賣不當情。千佛出世不點首。可憐道妙錯承當。別有烏藤汝甘不。
　　慧常都寺請讃。
　　天地一指。萬物一馬。紅爐片雪飛。分毫定眞假。四七二三諸祖師。烏竹箆頭俱按下。明頭來明頭打。暗頭來暗頭打。不能透此鐵壁銀山。江北江南一任鑚龜打瓦。
　　曇華上人請讃（眞蹟見存圓覺）。
　　者俗漢無眼目。不泊人罵。只怕人觸。歡喜花柳春風。惡發天翻地覆。有來由沒拘束。優曇花正開。岧岧遠山綠。
　　慧照大師請讃。
　　千劍輪頂飛大寶光。坐斷千差百怪俱滅。面皮翻轉笑呵呵。萬象森羅同一舌。
　　光福長老請讃。
　　禿了舌瞎了眼。却指破沙盆喚作漏燈盞。光福無端見伊。逼得雄鷄生卵。濟北家風若何。瞎驢一任擔板。
　　如大大師請讃（景愛寺長老）。
　　入佛三昧魔王遠却。入魔境界佛亦不著。藕絲竅裏恢拓乾坤。石火光中定奪皂白。塗毒鼓聲震大千。摩醯眼電光閃爍。南北東西佛手驢脚。末後一句分付無著。
　　小師慧曇請讃（臨終時）。
　　這老漢無眼目。能栽石上蓮花。兼擲樹頭蘿蔔。覩之有餘。觀之不足。慧曇若咬得破。六六元來三十六。
　　龐居士。
　　男不婚。女不嫁。活計沈湘江。通身無柄杷。也堪笑。也堪悲。女子沿門賣笊籬。
　　樂天。
　　若人兮幅巾遨遊。眉目如畫兮。香山欲秋考金鐘於清廟吹玉簫於法樓。綴貞觀之雅頌。截天孫之雲裘。跨黃鵠於冥漠挾飛龍之雙輈。齊一物於萬化。剖籓籬於九疇。擧百世之上百世之下。其孰與儔。唯靖節東坡兮。不貽公之羞。
　　功名已成薌山歲晚。誤到鵲巢邊。突出乾坤眼。
　　潘閬。
　　京國少知音。長年馬上吟。一聯天外得。華岳幾千尋。
　　杜工部。
　　晚眺獨依依。寒江一騫驢。故園歸未得。斜雁落平蕪。
　　鐘閭洞賓。
　　握手蓬萊島外天。葫蘆傾出舊山川。不論劫石消磨事。應說蟠桃著子年。
　　呂洞賓畫像。
　　萬里乘空若斷蓬。不知失脚到黃龍。一拳打斷蓬萊路。日在吹毛映上紅。
　　最明寺殿。
　　深位菩薩示比丘身。在沙門則賓中之主。在國家則主中之賓。龍驤虎驟。搖乾蕩坤。千古萬古。威聲獨存。
　　菩薩現形。無是不是。如春著花。如月印水。不分貴賤。那分彼此。向上提持事若何。霹靂一聲千萬里。
　　眼若星河。令如刀尺。一句截流。萬機寢息。握斷乾坤三十年。鳥飛不度長天碧。
　　碧油幢下。現比丘形。殺人活人。擧世莫測。果滿菩提遍界春。重重著子花狼藉。
　　法光寺殿。
　　鼻聳山河眼橫碧海。二紀握定乾坤。汗馬功高百代。忽然掇轉虛空。面目儼然如在。一句青氈付子孫。浩浩清風動天籟。
　　慈愛養民物。威雄震國家。藏身沒踪跡。火裏綻曇花。
　　宰官形比丘相。如影隨身。非一非兩。一點春風付子孫。灼然不在花枝上。
　　壽不在遐齡。在乎身後名。水流山不去。花落果方成。恩布滄溟闊。光含草木榮。金龍生鳳子。吾道可重興。
　　半世功名積。千年水墨形。眼橫滄海碧。眉疊遠山青。
　　水墨丹青外。煙雲風露身。本無生滅相。的的見功勳。

　　偈頌。

　　因覩育王諸兄頌虛堂和尚歲夜示衆。
    成軸亦隨喜述此四頌。
　　舊去新來懶送迎。叢叢百草遶階生。明朝又是春風動。一雨還添一度青。
　　岩前塚不見枯形。說著楊花膽也驚。童子不知霜雪恨。自抛瓦礫打寒氷。
　　忍成殘臘半宵夢。飢鼠窺燈復轉頭。不用相爭苦啾喞。老夫瓶裏不多油。
　　坐對寒檠兩歲燈。袈裟空裹野盤僧。三更月下無人見。又憶黃梅送老能。
　　清侍者書華嚴求偈。
　　上人筆力一何麁。大海拈來一蘸枯。百億毛頭獅子吼。疾雷翻雨撼毘盧。
　　題牛。
　　百草頭邊獨露身。雖然放口不傷根。今朝不許明朝事。夜雨還青舊齧痕。
　　環溪和尚壽塔落成因拉同遊席上偶成四句見意。
　　抛下三文與兩文。白蓮華放正當門。東山消息無多子。歲歲吹香付子孫。
　　悼鐵船和尚。
　　蹈翻佛祖莫知蹤。兩岸蘆花信不通。獨立西風一揮淚。謝郎猶在海門東。
　　贈針工。
　　金針曾不露鋒鋩。玉線知他幾許長。脫體爲君裁製了。遠山重疊燒痕青。
　　曉首座求偈讃觀音歸鄕。
　　昔移日本來中國。今載中華入海東。此是現行三昧力。大悲千手沒神通。
　　題江村圖。
　　潮落舊沙痕。幽哉斷岸瀕。乾坤一浮子。誰識弄竿人。
　　日者睚翁。
　　展起星盤反首時。幾人都落睚翁機。聲前一錯天然別。拜相誰知有白衣。
　　拜二靈和菴主塔。
　　窓底閑雲晝不飛。家風徹底是孤危。出門湖水無行路。行客還乘釣艇歸。
　　悼支梅屋（二）。
　　不把光明昧己躬。翻身踏斷浙西東。沒棲泊處重回首。六合漫漫鼓黑風。
　　爲人出不爲人出。一條性命若懸絲。金陵路上誰收拾。一任梅花取次吹。
　　贈坡雪崖歸省退耕和尚。
　　機先拶透國師機。地闊天高路轉危。歲晚一回重見面。江楓漁火更依依。
　　送通姪行脚（二）。
　　汝來別我上天台。自歎餘生脚力衰。當面又成千里隔。不知紅焰撥成灰。
　　透得平田向上關。方思東寺不相謾。尚餘骨面堪承掌。歲晚天寒待汝還。
　　偃蓋亭。
　　欄干共倚送飛鴻。萬里青天一蓋風。相識還如不相識。水聲松韻各西東。
　　妙高臺。
　　古臺孤起偃蒼松。日日煙霞夜夜風。惆悵德雲雙眼冷。善財猶在覺城東。
　　清泉。
　　發源空洞有無間。透過千山與萬山。徹底有誰來照影。又成瀑布下前灘。
　　小白嶺行者化元宵求疏。
　　上元燈照塔崔嵬。古佛千年定始回。春到嶺南還嶺北。月明人去又人來。數聲清磬雲端下。萬斛金蓮鏡裏開。只要機先求點首。莫言消息在黃梅。
　　題榮法師石泉寺。
　　維舟偶入平戶寺。彼彼不知誰是誰。相看無言又相別。爲君留取一莖眉。
　　四郎金吾求偈。
　　秋入扶桑海國寒。白蘋紅蓼接沙灘。夜來添得孤鴻跡。留與人間作畫看。
　　鑑法師求語（借在下竺聽教）。
　　聞名欲見見無緣。今日相逢四十年。佛法不曾齎帶得。斷猿猶在草堂前。
　　平金吾乞語。
　　身世兩悠悠。無言各展眸。西來祖師意。總是一虛舟。
　　化大鐘疏。
　　號令人天大法材。萬人叢裏舍身來。一聲透出紅爐外。曠劫幽冥盡打開。
　　示僧呈舍利求偈。
　　帶此徒然翳眼睛。重重包裹費心情。汝於六用門頭看。五色摩尼透膽明。
　　示僧（二）。
　　碧天無際水風涼楊柳絲絲引興長。獨立沙頭看山色。蓼花叢裡浴鴛鴦。
　　汝是何人甚處來。老夫對汝口難開。又慚過犯彌天了。汝缺庭前拂袖回。
　　沙彌求語。
　　高下秋雲半欲垂。水光瑟瑟弄斜暉。鳥飛不度扶桑碧。萬里孤僧獨立時。
　　題平戶島佛堂。
　　乘槎專爲上乘來。入境高標念佛牌。下瞰漁家千百戶。腥烏不敢入僧齋。
　　示僧。
　　汝雖見得老夫顏。汝底眉毛甚處安。脚未跨船俱打失。汝今歸去細尋看。
　　八幡宮祈風。
　　風駕寒潮苦打頭。連宵祠下覺遲留。聖君速轉西南信。鳳翼翩翩送客舟。
    題王喬看碁圖。
　　偶然携斧入深煙。看破仙翁一著先。箇裏轉頭紅日下。不知塵世幾何年。
　　賀茂廟祈風。
　　佛道如今已向東。王臣命我振玄宗。勿忘當日靈山囑。惠我西南一掉風。
　　藤丞相求語。
　　秋入扶桑照落暉。水光天影兩依依。始知相國乾坤濶。恰稱孤雲自在飛。
　　題清見寺。
　　暫歇征鞍此地遊。回看廣岸一沙鷗。欲留姓字無新句。馬上頻頻又轉頭。
　　題橋本。
　　黃石當年墮履時。張良揍得箭鋒機。老夫也有轉身句。付與雙雙白鷺鶿。
　　太守送菖蒲石。
　　一峯寒浸碧琉璃。浪打枯巖水半欹。髣髴去年天海外。客帆初到博多時。
　　示僧。
　　佛法吾今不帶來。炊巾兩度爲誰開。丈夫膝有黃金貴。便好庭前拂袖回。
　　題謝太守送水晶硯匣。
　　陶泓漠漠走煙煤。萬里滄波鏡面開。莫訝水晶宮殿冷。更看玉兎夜懷胎。
　　題竹畫（四）。
　　葉葉戰西風。蕭郎筆掃空。一聲雷電裏。龍去不知踪。湘岸綠猗猗。湘波弄夕暉。美人天共遠。獨自立多時。一雨一番新。蕭蕭入座頻。香嚴猶自可。多福更愁人。曉露日欲上。嵐光一半收。休聽竹枝怨。孤棹在東洲。
　　謝太守惠直裰。
　　機先抛出一絲頭。蓋覆虛空體已周。萬里月明千障外。海雲垂地不曾收。
　　庚辰弘安三年四月二十五日夜夢。若有人請老僧。去一處陞座。僧侶甚多約有千數。亦有俗衣。中間有一俗人。牽一牛。立座前曰。請和尚作一偈。吾亦信筆一揮四句贈他。乃覺而寫記之。
　　咽咽烏檐破曉光。一犂翻轉故園荒。瞳矓萬里新阡陌。又見嘉禾引穗長。
　　詮藏主求卽心卽佛頌。
　　卽佛卽心千萬里。非心非佛不相干。藕絲竅裏重回首。十八灘頭浪似山。
　　鑒堂。
　　重重露柱寶光寒。無欲無依是正觀。寂寞四簷空豁豁。落花流水不相瞞。
　　題金魚版（二）。
　　道是魚時還有角。雖然有角却非龍。一聲霹靂驚天地。躍出趙州茶盤中。
　　良冶烹成大法材。通身鱗甲起風雷。有人扣著西來意。海藏龍宮盡豁開。
　　一翁（二）。
　　萬象之中獨露身。不知何物可爲隣。乾坤坐斷頭如雪。今古應無第二人。
　　滿頭髮戴千年雪。鼻孔嵁岩眼搭目*虽]。只在萬人叢裡立。萬人叢裡沒人知。
　　寄香燒獻熊野大權現。
　　先生採藥未曾回。故國關河幾度埃。今日一香聊遠寄。老僧亦爲避秦來。
　　建侍者求偈。
　　千斤油作一鍋煎。中有黃金五萬錢。直下便能撈得出。許君痛築老夫拳。
　　太守以開山和尚書背寫蓮經求跋而成一偈。
　　古人三語報師恩。守殿書經事更親。更著老夫題半筆。珊瑚枝與月爭新。
　　頌世尊拈花迦葉微笑公案府中示衆。
    老夫一語直如絃。雲掃長空雪後天。若也墮他聲色裡。瞿曇寂滅二千年。
　　示行兼居士寫左手字。
　　技藝須還要入微。行書草聖亦精奇。雖然左右逢原妙。左右逢原妙是誰。
　　尼慧禪來參。師脫隻鞋示之。尼作撥鞋勢。師覆轉鞋。尼作擲鞋勢。乃示一頌。
　　當頭抛出一隻履。石火光中誰敢擬。長老提得便去時。嗅得脚跟汗臭氣。
　　栗鼠（四）。
　　疎影動昏黃。風吹度暗香。鼠欺僧不在。跳躑過蕭牆。盧橘尚青酸。攙先奪我飡。鼠粘眞可怪。虛却待賓柈。飢火苦相侵。秋風出遠林。栗蓬呑得下。方是飽參尋。凍鎖千株。何地無雪。就飡一口。聊止飢渴。
　　蘆鴈（四）。
　　雪葦冷相依。江湖自在飛。東西隨飮啄。愼莫下漁礒。彭蠡明朝去。衡陽幾日過。睡翹霜下足。莫是夜寒多。沙頭兩三鴈。波面幾莖蘆。此意無人會。空傳入畫圖。雁過長空遠。雲行水底天。天衣看不破。空坐釣魚船。
　　觀上人求偈。
　　見吾時節正三春。索我親書轉不親。昔日衲衣今變白。如何是儞本來人。
　　靜齋。
　　森羅萬像寂無言。不住虛中落斷邊。垂手空王殿前立。一塵不到髑髏寒。
　　和曉首座韵（四）。
　　乘空半月不知山。命擲冥濛杳靄間。非汝扣頭頻滴淚。老夫實是別親難。
　　老去如何作住山。生涯只在白雲間。折鐺固是無多重。提挈無人也大難。
　　不能終始臥家山。輕入凶波惡浪間。要汝伴吾孤寂影。不須苦苦却言還。
　　檀那重法似丘山。不住毘耶語默間。正好共飡香積飯。豈容空往又空還。
　　送悟桃溪赴聖福。
　　說盡山雲海月情。老懷終是缺惺惺。雖然桃李分蹊徑。又喜清陰滿祖庭。千尺釣絲颺海濤。錦鱗未遇亦心勞。寄君投擲南溟外。他日應須有巨鰲。
　　示僧。
　　令汝推窓意若何。老僧佛法苦無多。汝今便解承當去。滄海之中更討波。
　　示願西禪門。
　　父母雖親不是親。莫於境上覓聲塵。若還要出涅槃路。識取拈匙放盞人。
　　藤衞門求語。
　　光陰迅速如梭擲。火急修行莫放遲。昨日階頭弄獅子。今朝頭髮半成絲。
　　示本光上人。
　　學道參禪明自己。高風須繼嶺南能。目前不解吾深旨。正是游州獵縣僧。
　　行者求偈。
　　佛是西天老比丘。何須日夜苦相求。本來自佛不肯做。何必騎牛更覓牛。
　　尼本上人求偈（二）。
　　剛介更要剛介。氷霜更要氷霜。試看總持妙總。清聲地久天長。
　　佛祖向上巴鼻。不出這箇時節。三千里外搆得。方知老胡齒闕。
　　示長宗道人。
　　祖師門下絕言詮。提起金剛寶劍寒。點首直須千里外。妙高峯頂草漫漫。
　　示志瑛上人。
　　祖師門下絕毫釐。枯木岩前隔斷溪。轉向那邊行一步。百花叢裡鷓鴣啼。
　　慧堪求頌（二）。
　　拈來五幅大唐牋。水草牽波帶藕蓮。更著老夫三五字。千年留與後人傳。
　　病夫老臂甚圞拳。寫字猶如蟻磨旋。端的不知何所謂。風前笑殺老張顛。
　　送省侍者之京。
　　吾今三喚汝三應。一錫西風半月程。負汝負吾俱莫問。桂花開日到京城。
　　松窓。
　　千年霜簳倚虛櫺。一室寥寥萬像明。內外更無塵半點。夜深時聽老龍鳴。
　　東漸寺請齋就座作。
　　千簇雲山蹈曉青。崎嶇行盡路方平。携朋喜是三春月。騎馬何嫌半日程。庭樹著花兼吐葉。海天如雨又還晴。主人苜蓿盤猶美。慰我天涯遠客情。
　　和唐小師等來上壽韻。
　　五年歸夢落滄洲。甲子看看數到頭。可是有心來日本。自慚無道化閻浮。不嫌臨濟參黃檗。却笑雲門見睦州。舐犢老牛心尚在。吹毛分付與兒流。
　　題猫兒撲蝶扇子
　　靜院六窓深。飢鼠久絕跡。閑拏蛺蝶呑。攪得花狼籍。
　　慧龍求語歸鄕。
　　藤花落地滿池香。一閣清風贈子行。歸到故園重檢點。莫言無物獻尊堂。
　　辭檀那求歸唐。
　　故園望斷碧天長。那更衰齡近夕陽。補報大朝心已畢。送歸太白了殘生。
　　禪了維那告假說偈。
　　法身曾不對諸緣。透過色空明暗前。後地先天呑萬像。灼然不被四蛇纒。
　　送至哲侍者。
　　踢出香嚴繫竹機。汝師一拶破重圍。子今不倚欄干曲。明月清風付與誰。
　　和照西堂梅韻。
　　工夫久已透氷霜。凍鎖千林見獨清。珍重太原孚上座。不將閑夢聽官更。
　　送慧堯歸鄕。
　　千里投師事有因。空來空去始爲親。脚跟築破通方眼。地闊天高一片雲。
　　慧傳求頌。
　　一幅唐箋就手題。賤如卞璧貴如泥。汝今便解翻身去。海闊山遙不假梯。
　　招照禪人。
　　天寒孤客眼青寒。常憶知心竟杳然。蹈雪歸來岩下寺。共燒紅葉過殘年。
　　送旨顒上人之西都。
　　春天雨後百禽鳴。萬疊青山入眼明。一擲烏藤聊贈汝。鎭西且作月餘程。
　　石窓。
　　四壁自頑然。長年苔蘚寒。灼然無縫罅。萬象一齊觀。
　　夜懷初祖。
　　煙雨濛濛古渡頭。不堪回首是涼州。西天此土共明月。幾處笙歌幾處愁。
　　夢中作（三）。
　　大智金龍種。人天共聳瞻。十方無面影。只被外魔嫌。
　　一頭白髮搘笻立。不奈山青水綠何。萬里碧天隨眼冷。又看鷗鳥起滄波。
　　三摩定裏無人到。六戶虛明夜不扃。遠望孤山煙雨裡。日輪初出海天明。
　　贈增慧上人省師。
　　出門贈汝七烏藤。要汝師知老病僧。的的曹溪波浪嶮。永嘉辛苦見盧能。
　　贈知義侍者。
　　竹箆頭下沒人情。不學南陽墮嶮坑。送汝出門須自看。一天霜葉是歸程。
　　和太古韵（二）。
　　老來牙齒不關風。大脫空謾小脫空。一色長江白如練。謝郎不在荻花中。
　　鐵關鎖斷不通風。一劍當頭擲太空。上下四維風颯颯。驢腮突出馬群中。
　　題月上蒲萄之扇子。
　　夜靜天橋玉宇寬。寶階新月上欄干。水晶宮殿三更後。滿架秋風倒影寒。
　　示覺空禪人。
　　三界本來無實相。猶如窓隙走飛埃。三祇大劫黃金殿。便請輕輕自打開。
　　題牛（三）。
　　頭角森森宿霧收。一聲桐角下林丘。更看轉步移身處。狼藉春風百草頭。
　　溪東草色肥。溪南柳垂線。日暖春正遲。騎牛過西岸。秧水綠抽針。牛橫古木陰。一聲桐角響。農事覺春深。
　　懷太湖。
　　萬里江湖錦作堆。綠蒲紅芡映亭臺。淡烟半落孤山後。一抹斜陽鏡面開。
　　夢菴。
　　晝騎黃鵠度關山。不覺茅茨日已闌。戲入大槐看鬪蟻。一聲鷄唱五更殘。
　　和無象春日游上塔韵。
　　年年春事去何窮。萬綠林中一樹紅。示汝色空三昧了。更須踢倒面前峯。
　　懷太白。
　　秋光瑟瑟漾勾絲。水碧沙明眼似眉。夜靜不知滄海闊。幾隨宿鷺下煙礒。
　　柏庭。
　　高標煙雨出蒼穹。峭壁知他是幾重。羞蹈祖師門下路。聽教千載綠苔封。
　　題屛風海圖（二）。
　　爲愛扶桑水國清。烟霞爲屋水爲城。十洲三嶋蓬壺裏。添得龐眉一老僧。
　　碧天連水水連天。秋色依依上釣船。我亦不知身是客。數聲寒雁斷雲邊。
　　性如居士求卽心卽佛頌。
　　卽心卽佛眼中塵。要汝機前急轉身。這裡若差毫髮許。從前知己是行人。
　　無外。
　　雕弓高掛畫堂空。萬國車書悉混同。旅不齎糧門不閉。家家雞犬鬧春風。
　　送慧南知客。
　　的的吾無隱乎爾。千里西風桂子香。這裡若還輕蹉眼。草鞋跟底路尤長。
　　送詮書記。
　　大道由來絕所知。休將雙是破雙非。石頭路滑重回首。扶起江西馬簸箕。
　　送崇喜上人。
　　鐵壁銀山一線通。桂花陣陣送秋風。歸時別贈烏藤杖。莫道翁翁活計窮。
　　送知義侍者。
　　一來一去兩三年。送汝新春雪後天。倒剳烏藤千里外。老僧在汝脚頭邊。
　　正眼。
　　當機覿面露堂堂。千聖頭邊不覆藏。撇轉之時如閃電。照開滄海月非光。
　　悼法光寺殿（六）。
　　遠佩迦文肘後方。重尋鶴肋貴傳芳。感公西望焚香立。故我迢迢出大唐。
　　自說工夫未徹頭。一拳之下辨金鍮。從玆放却閑驢馬。海晏河清七十州。
　　喫了拳頭拔本難。請師塔樣太無端。灼然一點難名邈。直入無生國裡看。
　　賞公百計解咨參。得路行時越放憨。自笑戶門無鎖鑰。不知偸入老僧龕。
　　黃金城郭吾爲主。不奈被君先手何。留得老夫看破屋。風前不覺笑呵呵。
　　故園田地已荒蕪。濁世非吾可久居。賸欲追君便行上。念君孤寡沒人扶。
　　自悼（七）。
　　頽然齒豁又頭童。一息青山萬劫空。後二千年雲水客。是誰來此弔孤踪。
　　爲法求人日本來。珠回玉轉委荒苔。大唐沈却孤笻影。添得扶桑一掬灰。
　　的的由來沒可名。水中漚沫鏡中形。劫初田地誰爲主。滄海波濤夜不停。
　　七尺稜層疥狗身。一堆紅焰作飛塵。白雲流水寒溪曲。青草年年補燒痕。
　　本無生滅是眞常。暫出閻浮借路行。更聽老夫眞實說。一函白骨亂縱橫。
　　灼然悲願示無窮。是處青山有古松。有舌不談無舌句。朝朝呵雨又呵風。
　　學翁睡熟正悠哉。花木堂前萬象開。畢竟分身誰是伴。牛頭去了馬頭回。
　　大守府中和瓜頌。
　　青絲摘斷見眞常金玉堆盤水殿涼。夏簟對賓清晝永。剖開猶帶去年香。
　　僧斷指求掛塔。
　　斷臂當年是祖翁。汝今截指繼宗風。千年舊話今猶在。添得庭前滴滴紅。
　　送慧曇之鎭西。
　　汝今正好去尋思。獨木橋邊路有岐。點著一程千萬里。方知送汝出門時。
　　示是泉侍者。
　　三呼三應古人機。雪覆千山凍滿池。爲汝那邊通一線。老梅花拆向南枝。
　　題牛（二）。
　　牧得純和了也。鞭索不用頻提。今日村南村北。明日溪東溪西。
　　芳草帶輕煙。蹄踪半缺圓。鞭牛那邊去。春雨足高原。

　　題禪會圖。

　　藥山遵布衲浴佛。
　　藥山布衲各稱尊。一朶優曇兩處芬。寶殿豁開閶闔逈。九龍香水出金盆。
　　仰山見異僧乘空來參。
　　蟭螟眼裏騎金翅。妙用還他小釋迦。尊者遠來誠不易。面前雲水隔天涯。
　　五臺解脫禪師見文殊。
　　當時禮得膝頭穿。豈料如今却是寃。堪笑文殊不知止。却將笑面博嗔拳。
　　德山密禪師會下有僧。看狗子無佛性話。一日忽見狗頭。僧白德山。山曰待渠開口撞入裏許。僧依教𤌍然契悟。後出世文殊道法大振。卽眞禪師也。
    工夫逼緊魄離魂。作崇多因的骨親。未悟以前人作狗。悟來元是狗成人
　　藥山與道吾雲岩。遊山次。見枯榮二樹。乃問岩云。枯者是榮者是。岩云榮者是。又問道吾。吾云。枯者是。高沙彌云。枯者從他枯。榮者從他榮。山顧二人曰。不是不是。
　　父子相携不暫閑。興來步步入雲端。轉身一步無踪跡。白鳥滄波更好看。
　　後唐莊宗。請華嚴靜禪師。入內齋。大德總看經。唯師一衆默然。帝問何不看經。曰道泰不傳天子令。帝曰師一人卽得。徒衆何亦不看。師曰。獅子窟中無異獸。帝曰大師大德爲甚麽。總看經。師曰。水母無眼。求食賴鰕。帝大悅。
　　述悟雖然有萬殊。一眞法界在迷塗。直教水母生鵬翼。方是宗師造化鑪。
　　雪峯鰲山成道。
　　自古相傳客路難。不知大雪沒鰲山。遍天遍地無行路。依舊還從舊路還。
　　餘杭政禪師。夏秋好翫月。盤膝大盆中。浮池上。自旋其盆。吟笑達旦。率以爲常。
　　一點氷銷曠劫前。空花水月鏡中圓。出身句子同時到。不在空花水月邊。
　　范縣君號寂壽道人。在城都參佛果。果令看不是心不是佛不是物。久無入頭。乃問佛果云。此外有何方便。令某甲會去。果云有箇方便。不是心不是佛不是物。壽於此有省。乃云元來得恁麽近。
　　不是心兮不是佛。不須明鏡照梳頭。斬新風月今非昨。依舊歌聲繞畫樓。
　　馬大師與百丈野鴨。
　　飛來飛去不曾停。海月山雲任野情。不合略通西祖意。至今沙上見人驚。
　　泉大道與慈明行次入龍潭浴。
　　大道聲聞習未除。騎龍赤膊挽龍鬚。慈明自是傳宗客。却伴顛僧入畫圖。
　　隱峯騎錫解兩陣戰。
　　龍戰熊奔動地雷。鐵山兩陣勢崔嵬。隱峯一發蓬蒿箭。曠劫無明當下灰。
　　石鞏張弓。
　　因思石鞏過前山。得鹿何如得聖難。不習福山弓矢力。遊人空唱月彎彎。
　　清平遵禪師。參翠微問。如何是西來意。微曰待無人卽向汝道。師良久曰。無人也。請和尚說。微引入竹園。師又曰。無人也。請和尚說。微指竹曰。這竽得恁麽長。那竽得恁麽短。
　　一莖短又一莖長。一陣風來一陣涼。今古翠微俱話墮。幾人隨月過蕭牆。
　　夾山僧問。如何是夾山境。山曰。猿抱子歸青嶂後。鳥銜花落碧巖前。
　　猿鳥聲中疊嶂開。誰知脚下滑如苔。因思三十年前事。曾向岩前喫𠑘來。
　　陸亙大夫問南泉云。肇法師也奇怪。解道天地同根。萬物一體。泉指庭前牡丹花云。大夫見此一株花。如夢相似。
　　覺時莫說夢時同。王老行藏不露風。千古南泉庭下路。空教蜂蝶纒殘紅。
　　行因禪師。抵江淮登廬山。山之北有岩。如五指相似。下有石室。深邃可三丈餘。師宴處其中常有異鹿錦囊。鳥馴遶其側。
　　一室蕭然萬慮忘。銜花百鳥去雙雙。長年截斷春消息。獨放青苔上石床。
　　德山參龍潭。
　　間關萬里竟何求。欲下東南二百州。車鐵寸金分頃刻。龍潭紙撚本無油。
　　夾山見船子。
　　路圖打盡說歸程。舟裏重添敵國兵。我亦不知橈下事。且聽風雨打江聲。
　　臨濟參黃檗。
　　六十烏藤受苦辛。危如一髮引千鈞。檗山濟水分吳楚。地闊天高不見人。
　　亮座主見馬祖。
　　和伎何如工伎兒。賊歸空屋眼如眉。野花迷却西山路。落澗飛湍濺客衣。
　　良遂見麻谷。
　　敲門正恨客塗長。不覺全身在帝鄕。和尚莫瞞良遂好。舌邊無路與人行。
　　趙州見南泉。
　　行人莫與路爲讐。遠問輸他解近酬。扶起尿床呈瑞象。黃金終不換眞鍮。
　　雲門見睦州。
　　官路經商古到今。回頭不料失黃金。關門閉戶尋常事。自是韶陽挿手深。

佛光國師語錄卷第九。

　　圓覺開山佛光圓滿常照國師拾遺雜錄（九）。
　　守塔比丘光一編。

　　告香普說首座請益。師問云。僧問趙州。狗子還有佛性也無。州云無。作麽生。座云。遍界是刀鎗。師云。錯。座云。鐵蛇鑚不入。師云作家作家。座禮拜。復有僧問。記得一老人。問百丈。我錯答學人不落因果一語。五百生墮野狐身。此意如何。師云。放憨作麽。進云。狐云。願和尚代一轉語。貴脫狐身。老人再擧。問百丈云。不昧因果。此意又如何。師云。小憨撞著大憨。進云。老人大悟還諦當也無。師云。青天無電影。進云。黃檗問百丈云。古人錯答一轉語。便墮狐身。只如轉轉不錯。合作箇什麽。意在於何。師云。一家有事百家忙。進云。丈云汝近前來向汝道。檗近前與丈一掌。又作麽生。師云。猫有歃血之功。進云。丈咲云將謂胡鬚赤。更有赤鬚胡。此意作麽生。師云伎倆已盡。進云。司馬頭陀。擧此話問潙山。山撼門扇三下。又作麽生。師云。虎有起屍之德。進云。或問和尚代一轉語。和尚作麽生。師云。斬爲三段。進云。且將此箇眞消息。七尺單前子細參。便禮拜。次有僧問。古人云。問在答處。答在問處。只如不問不答。還有佛法道理也無。師云。佛法豈有道理耶。進云如今學人有問。請和尚答話。師云。老僧口門窄。進云。記得。僧問石霜。教中還有祖師意麽。霜云有。意在於何。師云。可與建長提水。進云僧云如何是教中祖師意。霜云莫向卷中求。又且如何。師云。將謂將謂。進云。今日敢問和尚。教中還有祖師意麽。師云釘釘著懸掛著。進云適來已蒙師指示。向上宗乘事若何。師云若何不是向上宗乘。進云。大衆證明學人禮謝。師拈起拄杖云。大衆還會麽。若向鼓聲未動已前薦得。便請出來掀倒禪床。喝散大衆。可以作叢林標榜。其或未然。別聽山僧葛藤。靠拄杖良久。師復云。我來日本。教諸公久看公案者。放下公案。意在於何。只緣曾經做工夫。有省力而見功多者。有著力多而見功少者。我要諸人立地成就自己大事因緣令佛祖之道不絕。所以再三相勸。未看者須看。看久者放下。老僧十四上徑山。十七歲發心。參狗子無佛性話。自期一年。要了當。竟無所解。又做一年。亦無所解。更做三年亦無所入。到第五六年。雖然無所入。這一箇無字。看熟了。夢裏也看。遍天遍地。只是一箇無字。中間有一箇老僧教我。儞如今撆掉了這無字。我便依他話放下坐地。我雖然撆掉了這無字。這無字長長隨著我。得年來所。這無字不見坐時。亦不見己身。只見空蕩蕩地。如此坐得半年。心意識如鳥出籠。或西或東或南或北。或坐兩日。或坐一日一夜。亦不見辛苦。那時堂中九百來人。做工夫者多。一日坐去身心相離。不得轉來。連單道我死了。有一老僧言。他定中被凍了。神息轉不來。儞但烘熱被覆在他身上。他自轉來。果如所言。轉來問連單。一日一夜。自此之後。只管貪坐。夜間亦少得眠。合眼去時。但見空蕩蕩地。有這一片田地。這一片田地。行得熟了。只管在此游泳。開眼時却不見。一夜坐到三更。開眼惺在床上。忽然聽得首座寮前三下版響。本來面目一槌打得見前。合眼時境界。與開眼時境界一般。卽忙跳下床來。月下走出。含暉亭上望空。大咲云。大哉法身。元來如此廣大。自此之後歡喜不徹。僧堂都坐不得。無事只管遶山。東行西行。或在含暉亭上看月出。看日出。又思量佛經中道。日月從東過西。一日經四十億萬里。我所居震旦指楊州地分。爲之天心。到日出處。也有二十億萬里。如何日頭一出。光便射在我面。我又思我眼之光。到彼日邊。又快如他。我眼我心。卽是法身。到這裏。歷劫關鎖爆然破碎。歷劫以來在螻蟻窟中坐地。今日十方佛土。在我一毛孔中。我自謂。更不大悟也快活了。那時二十二歲。我每與人說。我被狗子無佛性話檐閣了我五六年工夫。中間泳象潭儒絕學與我說不然。儞雖不從此公案得入。還得此公案磨擦儞胸中。許多業識又得掉却。儞若不掉却。未必有此兩解。快活也得。參此公案。氣力也得。放掉了公案氣力。老僧向他說。非我不證。非公不知。自謂千了百當。作頌子。去與先師無準云。一槌打破精靈窟突出。那吒鐵面皮。兩耳如聾。口如啞。等間觸著火星飛。老和尚亦不道好。亦不道不好。但撆掉在地上。我自收了歸僧堂。但知法身廣大。亦不領老和尚鉤頭意也。過幾日。上去問訊。老和尚云。儞見香嚴悟道頌否。老僧云曾記得。老和尚教我念一番。又教我解說。我便說前頭兩句。本來如此。現成何用參尋。老和尚云。動容揚古路。不墮悄然機聻。老僧便說不得。老和尚拈竹箆。便打出來。老僧也未曉。次年老和尚圓寂下靈隱。作住過育王。轉淨慈。淨慈請作書記。不受。再上徑山。此是第三番上徑山。石溪和尚。見老僧來。甚懽喜。那時先師會中龍象。都不見了。僧堂裏僧相識者少。胸中重新起疑。堂中又坐一夏。退耕作前堂。辛苦在他房中只管眠。眠了半月偶閱松源普說。看打牛車話。出到知客寮前。忽然如平地登仙一回。自說一千七百則公案。都無疑了。每到石溪和尚室中。一次入室須去三番。石溪被我掀簸。不奈我何。亦不忍施惡辣手。但順摩捋。我思一頓竹箆喫。無人下手。那年再歸淨慈。作藏主。說禪諸公皆謂。老僧超出五山頭首之上。第二年歸靈鷲作住。因到鷲峯菴。參請虛堂。聽他說話。都無討頭處。這老子向我說。儞他年做一箇說禪長老。我自謂。正要說禪。如何嫌我作說禪長老。一夏二十來次到菴中。動口便說東山下事。我益不曉。有時牽今引古千波萬浪說之不了。見我兩眼瞠瞠地。又微微咲。一日因做頌送鞏石林衍氷谷珙橫川三人往國清。他拈出示老僧。頌云因思三隱寂寥中。爲愛尋盟別鷲峯。相送當門有脩竹。爲君葉葉起清風。老僧向這老漢道。裏許都無些子禪。老虛堂拈起頌子。將老僧。驀面一揮云。儞敢稱五山藏主。老漢一肚皮禪道。一齊打斷。當下知他潜行密用處。日暮歸到靈鷲。因看雪竇拈盤山公案。譬如擲劍揮空。莫論及與不及。斯乃空輪無跡。劍刃無虧。又悟佛佛祖祖灼然絕文字相。從前滯著一時脫去。龝後歸天童。次年歸大慈。第三年作淨頭。因看妙癡禪普說。出到井樓。打水牽動轆轤。不覺百千三昧皆在手頭。香嚴擊竹因緣到這裏。如入他房室。更無絲毫間隔。無準老人。去世七年。一旦面目如生。當初一頓竹箆。和香嚴一時送出。卽心卽佛話。狗子無佛性話。當下絕消息。馬祖趙州。皆在吾脚尖頭也。佛祖之道不可以一旦便得到地頭也。須宗師觀機逗教然後引學者。不知不覺在其中。吾力勸諸人。久看公案者。須是颺下。有起疑之時。有破執之時。有勇猛精進之時。有停薪止沸之時。這則公案誤賺了多少人。成就了多少人。好咲老漢。第三次上徑山。有一權上座。號怪石。福州人。專坐硬禪。罵石溪和尚。堂中有七百來僧二百來人。皆從他參請。山中普說。恣意妄誕胡說。却在含暉亭。書一大無字。百餘人。或立者。或坐者。或行者。中間有幾人。從含暉亭裏。跳出闌干。齊聲叫無。如師巫下降。翻轉兩眼。顛得形消氣索。歸來僧堂。夜中亦乃如此。山僧憐愍。一火愚僧。被此魔軍籠絡。日間山前山後。都只叫無。斫柴擔夫亦戲叫無。石溪和尚。畏其群黨凶焰。亦不敢奈何他。老僧去與方菴和尚說。方菴其時在南塔婆羅菴。方菴曰。五十年行脚。見尊宿參禪。未嘗見此一火邪魔外道。壞却人家男女。問老僧曰。侍者有何方便。我應之曰。此黨方盛。未可觸他威鋒。且待幾時過得兩月。病者二三十人。死者數人。諸僧漸覺知非。老僧又與源靈叟慶雲谷源別澗商量。諸公亦無道理。老僧曰諸公但來助我。我當破此魔軍。衆人曰。好我先去請益他。權曰侍者叢林名士。雖然同住。各各理會自己工夫。都不曾得請教。老僧曰。我大事未明。特來請益怪石。他見老僧從他參請。如虎捕翼。都不防我了。向諸弟子說。看這無字。死了燒時眼睛不壞。老僧又一日問他。前日數兄弟。含暉亭上同唱無字。死了燒時。怪石收得他兄弟幾對眼睛。權無答。老僧又復問他。趙州又道有。聻。若參箇有字。却是鼻孔不壞。那權皇恐。吾便大咲而行。權之本領在我手裏。乃上方丈。說與石溪和尚。初一日方丈陞座。我有十問。問權。他答得是莫管。他答得不是。請和尚依叢林打拄杖鳴鼓趕出。權知此擧。與親密人八九箇。一夜起單走了救得許多兄弟。此參狗子無佛性話。魔入肺腑。發狂發顛。如來謂之失其正受也。可咲可咲。我又見無準先師。會中同參狗子無佛性話。兄弟隔了三二十年。相會問他。近日如何。他云。我只看無字。三二十年相別參請只如此。只緣當初不曾遇好人說話。他日又無轉智。所以縛住在這裏。通天大路。日月之明。甘自將盆蓋頭。向黑山下坐地。山僧見此樣人。謂之無枷鎖地獄也。大慧和尚。教人看此公案。只緣見衲子墮在義路中。墮在事理中。墮在教相中。墮在寂默中。墮在言語中。墮在昏沈中。墮在意識中。墮在邪解中。墮在安想中。墮在虛無中。墮在平常中。墮在顛倒中。墮在斷見中。墮在窠窟中。不能向脚跟下。直截挺身擔荷。所以將趙州無字。抛將出來。所以以毒攻毒以楔出楔。如將蜜果換苦葫蘆也。如將苦葫蘆換蜜果也。了事人見之不直一咲。鈍根人利根人向這裏總蹉過。千山萬水久受苦辛。於陰界中。妄自囚縶。無限光明無限自在不得現前。吾教兄弟看五年七年。一齊放下身心。間間地如不參禪相似。如未出家時相似。歇之旣久。內外心念自不奔狂。心無所緣。猶如止水夜半三更。水定沙明。天象呈露。公案與本來面目。不用看自輥出來。儞若將有所得心。只管妄想。只管計較。縱然有箇失脚落手處。也是暫時浮識蹉機不是眞歸元也。譬如日本人入悶堂相似。忍氣旣久忽然出來。噴得口氣。便覺身體輕快。便道我病脫體。非也。參公案旣久。努力旣久。心識不行。恍惚變動。忽然斷裂。如浮雲乍有乍無。如空華忽起忽滅。便道我眞有悟處。此是妄想花。結忘想果也。或稱。我見崖崩石裂。或稱。地覆天翻。或稱。得一番汗出。或稱。虛空消殞。皆是無地頭胡說。如來所謂虛妄浮心。多諸巧見。不能成就如來圓覺境界。瞠眉努目。便作禪面孔。或下喝或竪拳。肚裏元無分曉。此等病痛。大唐如稻麻竹葦之多。非但是權一人耳。吾所以教人歇却心念。平平體究。間間體究。又且易入。又且得其眞正本領。兄弟差之毫釐。失之千里。又有一等兄弟。自己本領未入手。只管向册子上記把來應酬。子細教他解說。又便胡亂話。若如此參禪不如念佛。我去年湯藥侍者寮中。見一小册子。都是撮出語錄中言語。有三五百轉。我看了不覺失咲。我及乎問人。元來日本諸僧。各各寫一册。把作事業。掩彩殺人。皇恐殺人。參禪之道。貴要蠲除戲論之糞。儞如今胸中本地風光不曾剔得。開眼睛皮。不曾迸得破。如何添許多竹頭木楔。磚頭瓦片。堆疊在胸中。逢人如羊撮糞相似。撒將出來。此是第一等地獄呑鐵丸人也。兄弟千萬信老僧。但去蒲團頭。平平地抖擻精神。體教分明叶於四肢。六用門頭。虛豁豁地。轉轆轆地。得妙之後。那時也不用看語錄也。不用看經教。一切語錄經教。把到他面前。都是家中之物。乃至森羅萬象。昆蟲草木。牆壁瓦礫。左右逢原。拏來便用更不缺少。六祖大師便是如此。非但六祖。後來諸祖師亦如此。正所謂轉山河大地。歸於掌握。莫說山河大地。佛祖亦歸他掌握。這謂之出纒事業。與儞老鼠咬鑊[匚@敢]（亦作匣）者不同。須是從頭翻却將此身心大死。十年五年光明自然發現。向日開山蘭溪兀菴。教人看公案。吾深知日本人根器已熟。雖然根器已熟。又縛住在此。不能得入道。我今與儞解却。空蕩蕩地。如老僧做工夫。我若自無轉智。不得明眼人撥轉路頭。直到如今。作一箇愚僧。古人說道。盡信書不如無書。得之於旨。伊蘭作栴檀之樹。失之於宗。甘露乃蒺䔧之園。灼然灼然。適間僧問百丈野狐話。只這不落不昧二字。更是迷却多少人。老漢在衆中。請益幾人尊宿。尊宿到這裏。不敢動著。爲何如此。他胸中呑吐他不過。老僧今日開門開戶。與汝等說。我不是胸中無分曉含糊。只麽提過去。熱瞞汝等。吾向的切處。說向諸人。顧視左右。良久云。會麽。若也悟去。便是箇天上天下獨脫漢。良久復云。百丈老人。些子藥頭。綿綿密密。坐鎭家堂。與諸佛作用一般。點鐵成金。只在手面上。是他老野狐。時節到來。平昔所重。一時氷銷瓦解。豈料被黃檗對衆揣剝出來一掌。直是辛辣打斷諸聖命根。這老漢却道。將謂胡須赤。更有赤須胡。從前家計。一齊分付。那堪有箇潙山。聞司馬頭陀恁麽擧。便撼門扇三下。𣤩瞎諸佛眼睛。者箇便喚作咬人師子也。這箇便喚作破家子也。這箇喚作滅胡種族也。汝等諸人。還有這箇氣概麽。會得狗子無佛性話。便會百丈野狐話。會得百丈野狐話。便會狗子無佛性話。諸人子細體究。輒成一頌。狗子野狐同隊走。金毛師子大哮吼。百千諸佛競頭參。拈得鼻孔失却口。喝一喝。下座。
　　歲旦上堂。一二三四五竿竹。六七八九十枝花路。逢酒店須入去。不醉不倒不歸家。阿呵呵。老胡如會此。應不過流沙。
　　對衆。開長樂和尚嗣法書。上堂斷臂立庭前。爲求無病藥。鈍斤聊一揮。立去鼻端堊。萬木欣欣兮。大地春回。滄波浩浩兮。百川潮落。良久機先一句。已付長樂。
　　上堂學道先須有悟由。還如曾鬪快龍舟。雖然舊閣間田地。一度贏來方始休。福山今日則不然。學道先須有悟由。將軍何必更封侯。雄兵百萬填滄海。不比藍田射石頭。
　　示衆。父母非親。阿誰最親。一年將盡。只有兩旬。流浪客莫因循。千聞不如一見。路富不如家貧。
　　示衆。心如虛空。佛亦無體。汝能空心。皆是佛用。
　　示如空上座。此性本來空。添如空不盡。直下證空體。名曰無生忍。

　　書簡。

　　答無象和尚書。
　　某拜覆無象尊契西堂尊机。某半月不問動靜。此心日切凝睇。正此坐馳。忽拜惠書。且知爲況以道自牧。超然世表。日與萬象說法。老懷不勝欣喜。甚慰所懷。某自退圓覺。得一月之安。深爲得計。吾無象反爲吾憂耶。是非知我者。流行坎止。當任前緣。不可加一毫力也。千萬勿多深慮。吾無象且自安心。未可言動靜也。風波正作。靜心待之。世良由日有書。亦囑其相招之意矣。幸且寬處。別無他禱。不宣。
　　謝太守書（眞蹟見存圓覺）。
　　祖元端肅皇悚申覆。玆承鈞竿。緘至。圓覺供僧田產。將軍公文。及鈞座備申文狀。共三紙。一一燒香覽訖。山懷甚爲法門爲賀。誠是國家及大將軍太守千年植福之基。萬劫作佛之本。老懷預此鉢飯。霑惠多矣。佛天照臨。誠非小事。謹此申謝。來日參詣府墀面旣。不宣。祖元端肅皇皇申覆。
　　七月十八日。
　　答太守書。
　　祖元。今秋蒙鈞旨面喩。老僧就圓覺方丈池西起塔。又承明因方丈詮首座。傳鈞命起塔。祖元思。圓覺公界。衆屋未全。老僧豈敢重添壇那心力耶。所以老僧不敢應。非有他也。今久久不答鈞旨。又恐。太守疑著。老僧有歸鄕之念。謹領。
　　與聖一和尚書。
　　某頓首再拜。上覆東福堂上法兄和尚禪師侍者。某昨値便郵。因布尊安字。忽拜慈染。知徹尊几。又審法候清勝有加。且廑諄諄誨藥。撫勞存問。手足深憐。備見言外。某感鏤入心。其可忘耶。小弟自入寺之後。與小衆。幸安隨分。叢林隨分接納。但臂長袖短耳。先師之道。烏可擬及萬分之一。過沐奬與。益增慚恐。和尚德尊。年劭一國所歸。當知不在衆之多寡。產之厚薄。蒙示喩。當置諸下懷也。呵凍草草作謝。深負不謹。天寒多多爲師道珍護。不宣。十一月十三日。福山眷末某。頓首再拜上復。
　　與哲侍者書。
　　自汝上京。老懷無日不念於汝。不知辨道無惱否。事業勝進否。老拙凡事一一如昨。秋涼能歸省一回否。怱怱活乎玆。
　　長樂一翁長老書。
　　院豪昔年參禮大宋徑山無準老師。問曰宗門用工夫也無。師曰工夫也得。無工夫也得。院豪成一頌曰。
　　工夫也得松元直。不用工夫棘自曲。榮悴頭頭無異艶。枝枝葉葉火中綠。
　　一日問師。曰心者名也。作麽生。是其體。師曰作箇一問。是誰。又曰會得麽。曰不會。師曰不會最親。又成一頌曰。
　　電光影裏扣玄津。會得分明不會親。一步翻然超百億。河沙諸佛脚跟塵。
　　一日問師。曰不假方便。直示一句。師曰燒了二卷來。與儞云一句。曰燒了來。師曰燒了後作麽生受用。當時不覺擧手開合。師呵呵大咲。乃拈筆書曰。豪上座有向道之姿。又成一頌云。
　　二卷燒了總成灰。不覺手頭合亦開。萬事皆夢何日覺。驢兒未去馬兒來。
　　院豪杜撰見解。不敢隱藏。謹以錄呈。切望慈悲改抹爲幸。院豪九拜。申呈建長堂上師兄和尚大禪師足下。院豪頓首九拜。申覆建長堂上師兄和尚大禪師足下。某玆者特來禮拜。仰荷寬慈。不以卑棄。特蒙于□私心萬感。但語音不通。不能細叙委曲。今託筆舌。略申大概。伏念。某自少已來。志慕玄宗。撥草瞻風。尋師訪道。爲法忘軀。不憚艱勞。第天性昏蒙。徒費草鞋。而後聞大宋徑山佛鑑禪師。法道大興。開甘露門。拯濟群品。於此私心景仰。不勝踊躍。遂於淳祐甲辰年。發志航海。梯山乃抵四明。徑詣徑山。禮謁佛鑑大禪師。再三扣問。特垂慈誨。直指徑截。機鋒峭峻。蒙昧莫測其由。雖然向道之心。猶切猶深。繼而拜辭東還。佛鑑囑某。再出其言叮嚀。其後再欲入唐以扣未聞之誨。不幸佛鑑已圓寂。不遂此願。今者天假大檀越投誠歸敬。遠請大和尚歸國。榮董巨福名山。振起叢林。提唱玄旨。學徒奔湊士庶崇重。正是保社一新。法燈重輝。乃見佛鑑和尚再出世也。某不任感激。輒成一頌。謹用拜呈。師是大唐間世人。我儂日域一夢身。奇哉今日重相會。稽首和南。笑轉新。建長堂頭大和尚大禪師足下。院豪頓首九拜申覆院豪頓首九拜上建長堂頭和尚尊宿大禪師。院豪久不拜一箋。少伸寒溫之恭。惟是寸心未忘。朝夕思渴中。忽辱誨帖。尊體安和爲喜甚幸。院豪如今鄙體少健。和尚靈藥遣貺。始知靈驗。未伸謝悃（缺）。
　　展讀太守問病。信使病體如服萬金之良藥也。感佩無已。光侍者病。不知什麽病。圖知土風些子別。喫物不好作病。苦哉苦哉。和尚親蹟三佛事弊寺寶物。珍之寶之。大貝南金不足爲此寶也。迫夏已熱。未得參見。臨書拳拳尊仰不宣。
　　六月九日。長樂比丘院豪頓首拜復。
　　院豪咨目再拜覆建長堂頭大和尚尊前。院豪老病困臥。謝遣藥餌日久。政切懷仰之中。忽辱行者到來。捧出親染。燒香奉讀。慰誨勤勤。如侍左右。病懷恍然如醒。且喩象馭迂臨垂訪。又得一番瞻覲。極深感慰。然而正當暑中。深慮跋涉之勞。今已駐轅。亦便於壽養。院豪重念。頑微之迹。濫厠空門。每懷佛祖出興之由。不敢自墮。卽以斯道爲己任。未嘗敢自欺也。不謂天假前年。造詣籌室。一言之下。機感相投。暢快平生。喜不自勝追思因緣。豈其偶然哉。乃誓持寸心。少報高天之德。其奈何年老無所堪任。而今又如斯。此心慊然。今月初間。謝寺事。歸塔頭待盡。卽以院事令空首座接續寺務。亦是老和尚子孫也。第恨山川遼邈。不得再拜慈顏。永決此生。極不滿意。去年令愚侍者垂喩之事。嗣後不蒙指麾。不敢遽然。極是在懷。如欲擧此。可與斷岸商議。蓋一家事。必以濟事虜事獲捷甚喜。惟望深護法體。俯爲人天。久住世間。提擺衆生。賑誘含識。俾祖風慧命長得常住。以副末學之望。伏乞慈察。
　　六月二十四日。院豪咨目再拜覆。
　　院豪咨目拜覆建長堂頭大和尚尊前。院豪自入病鄕。將近月日。飮食日減。無復生意蓋亦老景使之然也。中間疊承誨帖。益增不敏。玆者仰荷眷念。特賜妙藥。且服幾日。如何亦信造物。適間愚兄等上京。甚非所宜。左右豈可無一人親隨。萬一有緩急。特孰能趨承前後。爲之病懷轉使不安。今明兄暫且上去。意謂特爲問訊。可便歸如何。留則須看時宜而裁度。野語特勞批抹。不勝感激之至。所留餘語更加斤削。庶幾早得揍成小册。病中不及子細。凡事明兄必能剖露。伏乞慈察。
　　四月二十四日。長樂住持院豪咨目拜覆。
    院豪咨目百拜申復建長堂頭和尚尊前。院豪前日僕歸。迺辱損答。焚香捧讀。如侍左右。仰荷眷念。感激良多。昨者錄去拙語。極爲不文。但爲法之故。忘其乖疎。今蒙稱美。過分。令人愧惡不少。又承普說六册。尤深。□喜日工後。多印幾本。布施善信四部衆。爲好。院豪自於前月二十九日夜間。忽陰疾發作。痛楚不可忍。日增一日。飮食無進。第此地無醫人。亦無藥餌。至今不能調理。看來此回不能復初。拙語萬乞。慈悲早賜改正欲得一日無復遺恨矣。弊寺今夏安百有餘人。常住本無長產。只憑十方檀信。亦告龍天打供。但臥病不能陪衆。特煩悟首座。歸前版督衆。喜得屑就。乃感道義。此亦出於巨芘之所及也。明兄在此安樂。但寂寞難堪爾。適聞鏡藏主上京。恐非所宜。未聞。更冀以道法崇重。大副後學之望。病中不覺縷縷。伏乞慈察。
　　四月十六日。
　　長樂住持院豪咨目百拜申復。
　　長樂一翁和尚。在老師會中。同住。彼彼不知。山野到日本主巨福。特特垂訪備道前後工夫辛苦之情。且云。我不習語言。拙於提唱。乞野人證其是非。野人因擧香嚴悟道偈探之。翁乃大獅子吼。野人升堂說偈。普示大衆。時弘安二年十一月一日。巨福住山無學祖元書。

　　偈頌。

　　信筆爲寶光書。
　　得月樓前春未饒。青山影裏雪初消。隔池兩樹梅花白。髣髴孤山第四橋。
　　與江田五郎。
　　勒起天驄事若何。風塵動處偃干戈。要爲無上覺王將。先斬心中五陰魔。
　　砂金。院豪。
　　大唐日本古今信。藏在囊中經幾年。今日當陽拈出去。河沙功用絕塵緣。
　　綿襖。同。
　　工夫綿密顯家風。不在針鋒一線通。寒夜全提輕搭著。起居動靜在其中。
　　祖元伏拜慈染。且廑新偈。寵賜綿襖。百感滿懷。續控謝。
　　烹金爐冷五峯前。屈指于今五十年。此日再看光燦爛。斷腸重憶舊因緣。
　　右謝兼金。
　　針頭自是不通風。一綿聊爲小弟通。成見接來成見著。不愁風雪到山中。
　　太守惠新紙試筆戲呈。
　　雪繭初來試棗心。氷光一片出波深。因思十里山陰路。萬杵秋風落夜砧。
　　禮石橋。
　　眼中歷歷舊音氈。落澗飛泉尚宛然。冷坐石橋間濯足。重來又是一千年。
　　戲題萬年松。爲徒弟鏡子書。
　　石上蘢𦬘思不禁。津津引我百生吟。兒童不計何年有。競惜窓前一寸陰。
　　題櫻花。
　　滿樹高低爛熳紅。飄飄兩袖是春風。現成一段西來意。一片西飛一片東。
　　示思寂禪人。
　　六用門頭似印空。縱橫妙用是靈通。灼然佛祖傳流底。不在頑然湛寂中。
　　次韻圓意禪人立春
　　昨宵﨟盡曉來春。角奏梅花調轉新。莫謂從玆清晝永。暗添多少白頭人。
　　題北澗舊趾。
　　庭前積積長蓬萊。庭樹陰陰翠未材。蛛引絲纒新畫像。鳥銜花落舊香臺。百年翰墨今猶在。千古音容喚不回。回首夕陽南塔後。眼枯無淚墮蒼苔。
　　戲和約翁梅詩。
　　古殿苔梅弄曉光。素粧寂寞對紅粧。日斜照見高低影。風到誰分兩樣香。
　　戲引筆一偈爲理公遮壁云。
　　相見又相別。默默無可道。猶如氷涵空。處處自恰好。他年逢知識。莫罵我落草。
　　墨梅。
　　青鞋與竹杖。尋訪過前村。一度見顏色。微月正黃昏。
　　墨竹（二首）。
　　清湘千百畝。此處三兩竿。虛堂坐來久。颯颯夜生寒。玉立映蒼苔。禪房一半開。通身風露冷。午夜定初回。
　　畫猿。
　　歸心半落水雲邊。又看巴江江上猿。一聲啼斷碧天莫。回首何人在故園。
　　蘆雁（二首）。
　　七八葉蘆秋影動。兩三雙雁水痕多。老僧倚杖看不足。萬里衡陽幾日過。
　　悠悠雲水兩依依。恰稱長空自在飛。望斷衡陽秋色裏。目前飮啄已忘機。
　　荷鷺。
　　沙頭立孤鷺。荷露曉風吹。一棹漁舟去。水天清淺時。

　　偈讃。

　　題蚌殼觀音。
　　劈破虛空作兩片。塵沙苦海露慈顏。不知又落漁人手。開口方思合口難。
　　此頌大慈作。今三十年集中不收。仍記得書付惠某。
　　讃觀音。
　　從無住相。現一切形。驢鳴犬吠。水綠山青。入諸國土。救苦尋聲。衆生業海幾時停。
　　聖一和尚頂相存耕請讃。
　　人天眼目。佛祖榜樣。同喫無準竹箆。中間有痛有痒。道行日本國裏。一喝平沈萬象。存耕句下知歸。畫得十分相像。老夫點出精神。掛起虛堂供養。咄。
　　讃布袋。
　　長汀江上底。兜率陀天底。時或拈出磚頭瓦片。時或拈出乾魚乾屎。遇貴卽賤。遇賤卽貴。喚作當來下生。我也從來疑儞。
　　讃如意輪觀音。
　　紫竹旃檀林。楊柳枝頭雨。常轉如是輪。救護一切苦。

　　小佛事。

　　受衣佛事。
　　若欲染色。先去塵垢。若要爲僧。須去俗衣。俗衣去了。比丘相圓。通身不掛絲頭許。薝蔔叢叢帶露寒。
　　授鉢法事。
　　擊鉢（三下）。如來應量器。是名第一法。於此受用得去。如朗月在空。如蓮花出水。離塵離俗。無欠無虧。他年成佛後。此鉢（缺）。
　　爲小師慧輪說偈付衣。
　　祖翁付授沒絲頭。蓋覆毘盧體已周。要作金輪眞種草。不堪提掇轉風流。
　　慧燈付鉢盂。
　　昔日黃梅夜半。今朝巨福黃昏。一等分付衣鉢。聲前要汝自分。慧燈慧燈。萬劫千生無別物。莫教辜負釋迦文。
　　付衣一翁長老。
　　佛佛授手。祖祖相傳。堂堂密密。此土西天。一翁長老。一肩擔荷求人去。更看花發菩提樹。
　　大法翁。旣荷負千萬流通。佛祖授受。間不容髮。出紙索書。因書此。以示將來云。時弘安三年中夏。無學翁祖元書。

　　法語。

　　示顯日長老。
　　祖宗授受之際。不在棒喝上。不在言語中。亦不離此二端。臨機展演。亦無定蹤。看事宜如何耳。若洞下尊宿。一語不契。須要相類方乃分付鉢袋。吾臨濟下則不然。有時前遮後擁。有時赤膊輥毬。有馬騎馬。無馬步行。初不造作也。顯日長老。工夫穩密。見地超拔。是吾家眞種草也。吾以先師一衣付之。冀其將來續續不已之傳。他日求人之時。一棒一喝。不可不擧。藏身處沒踪迹。沒踪迹處勿藏身。宜審細付授。
　　示世源長老。
　　佛祖不傳之妙。全無影迹。却有來由。所貴英靈漢。見機於風驚草動之外。方可以握手於千里萬里。若尋言滯句。覓玄覓妙。何異水面求杖痕也。豈不見。臨濟建立黃檗宗旨。一棒一喝。家常用底。軼格超群。倡出四種料揀云。有時奪人不奪境。有時奪境不奪人。有時人境俱奪。有時人境俱不奪。汝如何定當。貴要一口呑却。又要吐却。百不知百不會。全身荷負之後。不可坐在無事夾中。更要入他房室中。與他作大隊。用些婁羅。呼九作六。手面去來。迷天下人眼。古今能事者克符其人也。光福源長老。久參兀菴法兄。住院已十餘年矣。每每以此事未穩。爲不滿。一日懷香。遠遠相訪。老夫將香嚴擊竹偈驗之。下語未契云。正爲此事三年。發心來不可不了當也。留建長半年乃有夾山易服散衆之作。奇哉。不半年於此公案。別得轉身一路。乃述一偈投機云。草鞵破處脚頭穿。才到家時洗脚眠。昔日枉成岐路泣。今朝見得火中蓮。吁方知老漢不汝欺也。吾語之。佛法如用兵一般。不可執法。執法則弊矣。須是解倒用司農印。臨機變化妙在鬼神莫測始得。長老自爲佛祖出氣。
　　示靈妙道友。
　　出生死路。別無他術。只要悟徹生死根本。根本不從天降不從地出。只在各人動用中。與生俱生。與死俱死。成佛作祖六道往來。皆由此也。參禪人須是穿過此物。打破此物。七十二番轉摺。弄來弄去。不出一箇無所知體。得到此田地。方直拔受用。不用做造。萬法輻湊。如海納百川。不期深而自深。不期廣而自廣。此名一相三昧。二曰一眞法界。靈妙道友。多年參禪。問父母生前面目。乃豎起拳頭。吾咲謂之曰。汝所得法如泥瓶也。入水則與水俱化。未可以爲瓶也。根本入手。加以智慧火。鍛此瓶坯。何患爲生死水所爛壞耶。吾欲葛藤。紙短卷穿。且止是事。雖然已自卽當不少。靈妙勉也。
　　示小師慧蘭。
　　大凡參禪須趁少年。須趁叢林。須趁名師。須趁良友。趁此四者不失其時。不失其所。附便可有問津路也。若失此四者皆爲無成之客。慧蘭年少。投吾爲師兩年。堂中要參禪。未知路從何入。路從何出。汝旣不自信己躬光明蓋天蓋地。吾今示汝趙州狗子佛性公案。去蒲團上提撕三五年。提時如何提。狗子還有佛性也無。無。只如此提撕。久久自有般若成就時節。待汝有所解。老僧痛棒不爲汝惜也。慧蘭勉力。
　　示政家道人。
　　狗子無佛性。千聖頂門句。汝能細參詳。一毛露全象。萬法無所寄。塵刹無方所。咬斷一絲頭。十方成解脫。
　　示意閣主。
　　祖師心印猶如壯士握拳。一開一合。一動一靜。任意撮弄更不由別人。德山棒。臨濟喝。如電掣長空。如風行大野。無一絲毫作相。無絲毫擬議。一一皆從現行三昧中流出。所以謂之佛祖向上一著子。亦是一切衆生具有之體。榮意閣主工夫三十年。此事未得入手。雖不入手。現在閣主手中。佛云。有諸能入。反被入礙。放了求手。擺手出門。皆在屋裏。更無第二人。也夢中喫老僧拳。覺來袖紙求語。問閣主。誰開誰合。誰動誰靜乎。如此擔荷將去。便是道之要徑也。
　　示光福長老。
　　首座或有病緣。赴衆不及。須當報書記藏主。出來赴衆領衆。是名表率叢林。不可各各不管以致上下內外添不美之謗。千萬介意。
　　拂子拈出。拄杖拈出。亦有重輕。拂子專以示人。拄杖示人。有縱有奪。有卽有破。有褒有貶。有實有權。有照有用。頭首秉拂之時。理不可用拄杖。拄杖乃師家法器。所以不同。
　　師。歲夜問太守。一擊亡所知。更不假修治。下一轉語。守云。紅爐一片雪。索云。動容揚古路。不墮悄然機。作麽生。守云。一字入公門。九牛車不出。索云。太守語好了。請解說紅爐一片雪。守豎起拳。師打通事一下云。錯。下名言。
　　示尼僧爾。
　　僧爾見老僧。老僧爲說法。老僧問僧爾。儞聞吾說否。汝若更低頭思量。千萬里吾法如大虛。通身在裏許。通身不可見。汝自細參詳。鉢盂莫安柄。
　　示人。
　　忙中幾句。一字也無。官人向無一字處參。旣是一字也無。我意在何處。儞悟得老僧此意。與儞父母未生前面目。更無問隔。此名活祖師意。老僧不向死水中□□趁强健。勉力進功。時光易去。身世如流。今世不修。後世轉迷。能遵吾祖佛。道可成。汝自保任。莫落坑塹。
　　示顯日長老。
　　提王庫刀振塗毒鼓。正恁麽時不可以語言造。不可以寂默通。不可以無心得。不可以有心求。所以道。若有一法過於涅槃。吾說。卽如夢幻。軒知。箇事非小根小智可得而髣髴。若英靈上士。向空劫以前。不動一塵。不撥一境。直下橫身荷擔。一程走三萬里。更不回頭。方可作吾家種子。若向言中取旨。句裏呈機。此是倚草附木精魅。不足道也。邁常日師眞吾家好種草。初未識面。老漢因到長樂。炷香請益。將夾山見船子機緣驗之。機先頗能騰蹋。也有吾三十年前在先師會中見解。雖未精詳入妙。要且氣宇步驟。有衲子調度。吾囑之云。若要扶豎宗門。當堅守戒行。明如氷雪。與解相應。無愧佛祖。是眞扶豎宗乘也。勉之勉之。上古流傳方册者。不在衆之衆寡。亦不在寺院之大小。道之靈驗。自然照曜天地。吾落筆處。汝旣知之。若是東山在邊底。吾當別日分付。
　　又云。今將無準先師法衣一頂。授邁常顯日長老。流通法道。接續正宗。弘安四年九月三日。福山老僧。
　　又云。綿綿瓜瓞。毛詩之名。言周文王武王天下皆起於公劉后稷。言其緜遠積德。而生此文王武王周公三聖也。
　　又云。老僧欲見汝一面面別。山川阻隔。不日如願。吾先師法眼法衣。已分付汝。汝廣求本色。爲吾流通報佛祖恩。是吾末後之囑。珍重。
　　又云。報東山顯日長老。今有骨髮少許。留與汝慰汝。汝自起塔安奉。表吾不忘長老也。囑囑囑。
　　示珪維那。
　　衲僧行脚事。佛祖金剛箭貴。在萬里外著眼。若也佇思停機。則沒交涉矣。豈不見。馬大師一日上堂。百丈卷却席。意在於何。或云。卽心卽佛。或云。非心非佛。又意在於何。近年松源示衆。開口不在舌上。軒知。箇事不可以一樣抛出。宗師眼活。手脚高妙。的的控學子入路。逗學子出路。不死句下。不露前機。義珪維那。老東福之子。出紙求語。出語頗不碌碌。吾擿出卽心卽佛公案。却云莫相謾。老僧謾了千萬人了。汝欲出頭耶。吾更有一事。待汝眼開。當分付汝。切宜子細參究。

　　跋。

　　跋松窓頌軸。
　　松之堅貞冬夏不凋。窓之虛明晝夜齊照。人之入道。發於堅貞成於虛明。會虛明。反堅貞。虛明堅貞。二俱舍離。或於風清月白之秋。或於坐涼分影之際。或於虎嘯龍吟之夜。或在猿鶴鳴唳之時。皆與松窓發上上機。松窓著眼於煙霞雨露之外。寄情於榮枯消長之表。收視於色空明暗之裏。放懷於通塞迷悟之初。松耶。窓耶。啓耶。閉耶。禪耶。誦耶。偃耶。息耶。熒熒然。澄澄然。皓皓然。凌凌然。一塵不立萬機齊赴。悠然與吾相會。內外皆無外物。松窓眼豁無關鑰也。弘安五年三月七日。
　　巨山和尚錄序。
　　老虛堂提破沙盆話。鬼神莫測其機。坐斷千聖頂𩕳。肆口罵諸方。東山之道爲之再振。老拙三十年。往來其門。頗亦知本末。添兵減竈。背水囊砂。出沒於萬人叢裏。皂纛旗子。略不曾露。巨山提唱。眼目活脫。亦有父風。四海禪流宜自著眼。
　　師一日謂徒云。吾本不欲至此國。而有些子因緣。所以至於此也何也。吾在大宋日。於禪定中。嘗見神人。峨冠袴褶。手執圭簡。奇偉非常。至於老僧前告言。願和尚深愍衆生。降臨我邦。如是數回。然吾不以爲事。每此神人至時。先有金龍一頭。來入袖中。亦有鴿子一群。或有青者或有白者。或飛或啄。或上膝上。猶是不測其由。然後未幾有此國人。來言。日本平將軍請吾。吾以此之故而來此國。雖然亦未了其源由。偶一日有人。告吾言。當境有神。名曰八幡大菩薩。和尚旣至此間。可詣燒香一遭。所以因而參詣於宮前。徘徊處仰觀棟梁上。有木造鴿子兩三對。因而問。其鴿子是何侍人。答云。此乃是此神之使者也。於是始悟此神預來宋朝。相邀老僧。老僧尋常不欲容易言之。汝等知之乎。汝等欲造老僧頂相。可以於老僧膝前袈裟上。令畫工畫鴿子一對。金龍一頭。以表往年之讖耳。今塔頭頂相。袈裟上鴿子。袖上金龍。見存焉。
　　師又曰。吾在大宋時。得一夢。夢在先師無準和尚座下聽法。忽然座前西北隅。蠟燭火。爆在拜席東南隅。欻然光焰照於四維。乃就夢中偶成一頌云。百丈當年捲起時。今朝欻地自騰輝。火星迸出新羅外。不在東風著意吹。覺來尚無所測。但記錄而已。後到此國。初入院時。故太守。忽一日送一幅逹磨畫像。與老僧。老僧因觀其讃。後一句云。不在東風著意吹。云云。乃是先師無準讃也。方始符於宿夢。此是第二因緣也。師一日云。吾初入此國時杳然望此之際。有大白氣貫乎天地。處處略有黑氣。橫亙之若隱若顯。弟子中惟有唐僧梵光一鏡。同師覩之。師因喟然歎云。吾只謂。來此三年而返。所以赴此。而今不得反矣。一鏡告曰。和尚何以知之。師云。汝等見此白氣貫乎天地更有黑氣亙於其中否。鏡曰見。師云。知此中事否。鏡曰不知。請師解之。師因謂之曰。此白氣者。此邦雖有敬信佛法者。皆是歸向小乘。愛虛棄實。信邪者多。信正者少。於我法中競生魔擾者。比比然而已。但有有力檀那。於吾法中不爲大事。雖然老僧只在此六年。有失所依。七年後吾亦逝矣。
　　送雲溪歌（并序諸老題跋附）。
　　己酉上元夕。僕與雲溪客長安。過蘇堤直北坂者數里。倚而歌歌而止。終則愴焉以悲。噫星月在空。燈火如晝。今夕何夕。奈此離別。又未知。何夕復見子於何地。其所成立者又如何哉。命騷以送之行。
　　梧桐生兮高岡。鳴鳳鸞兮朝陽。哀吾生兮誕尨。猗若人兮珪與璋。故山兮瑤草芳。鞭螭虯兮絕大江。大江兮天長。望之子兮歌吉祥。安熈熈兮樂康。朝濯纓兮滄浪。折若木兮扶桑。潔爾佩兮穆芳。夕弭節兮望八荒。繄日星兮煌煌。覽物化兮蒼黃。蕭蕭兮自將。德音兮予所望。嗟人生之幾何兮。毋消搖以相羊。
　　先輩仳離之際。中心以言贈此。近似之。讀罷令人義氣于秋謖謖起千嵓靈籟。
　　善如假管。
　　楚騷風雅之再變者也。故其辭怨而不怒。哀而不傷。讀之亹亹情見。使人興起不已。子元雲溪。旣久定交覊旅中。其於去離之思宜溢厚。而簡淡乃如此。不唯得佛學之助。其知靈均氏者乎。
    忝友圓良跋。
　　余與雲溪遊未久。暇日出子元西湖餞章示余。風檐展玩清甚逼人。字字句句松貞蘭薌。觀其德音是望一語。始終期以成立。想見。梅花影裏譚咲。擘袂之時。必無陽關墮淚氣象。吁丈夫非無淚。不洒別離間。所思在功名。離別何足歎。此先賢語也。余於此篇亦云。
    友人巖隱師（缺頭）。
　　二公定交。年相若。道相似也。賦騷乃臨別時語丁寧告戒。情見乎辭。所謂同心之言其臭如蘭。子元有焉。雲溪亦當佩服斯言而勿失。余贅末交不敢不告。
    妙高。
　　締交甚易而有至難。惟君子審而定。定而不變。然後見君子。余漫郎江湖亦旣有年。視交者總總。獨於子元雲溪若有所興起。願附名於餞辭之後。若去辭之雅滛。則有子直之言。余安敢援游夏筆。永嘉愚慶子懷書于南屛。
　　客館諸友玉立。燭花映紅（缺）。
　　觀子元之言。麗而有則。豈特砥礪交道。至如屈宋班馬。拂雲之壘。若摩撫而入。人見而畏之。噫子元與余同年。何其可畏之多耶。
    苕溪慧明。
　　二友交義如金。諸公吐詞如玉。余不敢贅。記歲月以附行卷。時寶祐丙辰中秋日也。
　　天台德垢。
　　柳柳州有曰。我欲從師。可從者誰。借有可從。擧世咲之。我欲取友。誰可取者。借有可取中道或捨。甚矣。師友之道其難也。子元己酉間。送雲溪。命騷之作情辭雅淡見乎古風。其卒章曰。德音兮予所望。又曰。嗟人生之幾何兮。以遠到爲所期。以流景爲可懼如此。後十年閱此卷而友行。題其後者七人不復存者四。豈中道或捨之足云。歲己未暮春晦日。越炳同書于東山之寓所。
　　交道非古鮮不渝。吾觀子元別雲溪。寓勤勤於騷章者。謂之非古可乎。噫古往矣。復見於二友。志古者尚之。後十年愚溪如幻書。
　　命騷之作。見子元友于之情。寶騷之藏。見雲溪友于之義。情之正義之篤。宜乎諸公見三復。己未浴佛日。三山德清。
　　三閭以德音望於時。卒有衆醉獨醒之嘆。子元以斯望於友雲溪。（缺）介然于湖海矣。嶄然于頭角矣。將有大用於時。子元之望期矣。予恨生世昏昏痛今楚人不些比辭於巿朝也。景申菊節。蜀宗清。
　　山谷送焦淩明詩云。古人不朽事。所願更勉力。觀子元送雲溪。楚騷所謂德音兮予所望者。非不朽事耶。噫古人之才可得。古人之心不可得也。而子元於心於才（缺）。以見吾雲溪之托交矣。夫義理之在人心。萬世古今同一。陶冶山谷不能獨有也。時哉易失。事有難并。惜無能爲楚聲之讀者。安得起道蹇於九原云。庚申菊節。池陽永訥。
　　夫交甘於醴者以情。淡若水者以道。淡成甘壞矣。子元之餞雲溪。以益不以損在義不在利。星霜其邁。而此心不渝。庸非交以道乎。伯元以善書。
　　二子臨別。不以贐而以言。言不徒文而以情。此其交賢於人遠矣。蓋以是觀之照鑑。
    虛中甫。
　　庄平一欠未識子元。迨今讀子元之所作。而觀雲溪之所與。足以知其爲人矣。因思。柳子厚所謂參之離騷。以致其幽。抑又信焉。
    卽一。
　　余己酉春。覽此卷於石湖。未見諸公之作。癸亥春復覽於甬東。如入瓊林大盈。何其富也。物以類聚。方以群分。吁信哉。梅橋元純觀之父。
　　細觀諸公品題子元所賦之辭。是皆歌商刻羽見於騷雅。殊不知。文不在玆。雲溪以爲如何。淮東以佑。
　　交不苟合。合不苟睽。二公有焉。彼張陳凶其終。蕭朱隙其末。皆有愧於斯文。
    東川妙明晦中。
　　元師覊旅中。倚楚聲以送雲溪。相期於成立。相望以德音。故其晚年窮通雖不同。而皆不與草木同腐者。未必不於斯見之。大德丁未。韓。巽甫。
　　霧雨縈窓。蘭馨繞戶。子繹斯章。無屈靈均別離之悲。而有晏平仲善交之嘆。後十八年。
    似藻書。
　　握手出肺肝者。反眼不相識。予觀子元之誼。與秋色爭高。
    友弟法綱會南澗於西湖。同日書。
　　空宗印許無師句。至聖彰明求友篇。誼氣凌雲重珍襲。袖中滄海耀珠蠙。
    慈溪居簡。
　　斷江恩公所藏。子元送雲溪楚辭一章。今七十年矣。隨而題之者二十二人。韓君之外。皆方外名勝師表。蓋有切切偲偲之儀焉。孰謂天倫可泯也。楚人之辭大抵悲苦沈欝。今也參錯孔翠之萃菜。離合椒蘭之芬芳。別有清越之趣。故非塵俗所可能也。虞集題。

　　附錄。

　　送元侍者。北磵。
　　國師三喚小空時。眼見東南意在西。風雨蕭蕭曉如晦。嘐嘐待爾一聲啼。
　　寄子元住白雲菴侍母。
　　天寧可擧。
　　梁國踟躕望白雲。何如共處寂寥濱。巡簷指點間花草。說老婆禪向老親。
　　跋送元首座住羅菴偈編。
　　物初大觀。
　　昔眞隱越王領客爲湖山遊。煮茶秀峯廜㢝留題壁間。有異時東湖山水間人物俱盡之語。方是時也逢掖伽梨名勝交不乏。王猶有是言。況今日耶。白雲在秀峯之右。大司成故家。招吾無學元弟居之。餞語盈編非喜其菴居。喜其將由菴以昌其道。使吾宗免秦無人之歎。誠有望乎爾。織蒲踵芳又第二義。
　　偈悼無學和尚老師天寧可擧。
　　隣國來招意氣豪。乘桴浮海去飄飄。道行異域春風暖。名播諸方夜月高。朋友信音疎往返。死生魂夢隔波濤。君今西邁無遺恨。嗣續吾家有俊髦。
　　法叔無學和尚。示船涅槃于日東。展炷無繇。賦此以旌敬意。淨慈如芝。
　　憶師載道入扶桑。末後全機爲擧揚。窣堵倚空光寂寂。風甌奏曉語琅琅。雲凝徑竹寒篩影。月曬庭梅暗度香。謂滅度時非弟子。不知直下幾聯芳。
　　拜佛光禪師塔。巨峯正澄。
　　文武爐中百練精。鏌鎁三尺古霜清。宋天遠別人猶憶。鹿苑新開道大鳴。宗派久依山脈盛。佛光長共海暾明。堂堂正續今如昔。只箇金剛鐵眼睛。
　　佛光禪師入正續祖堂佛事。
　　徑山希陵。
　　文武火中鍛出。一鎚擊碎。火迸星飛。海東國裏話行。兩處簸揚雷奔電掣。此是佛光子元禪師。平生慣用之機也。擘摩醯眼於面門。爍開滄海群龍之府。握金剛王於掌內。摧邪林異獸之威。化機旣戢於他方。轉位今回於本土。燈添正續聲振家林。歲晚天寒子歸就父。
　　蒙首座。爲。
　　勅賜佛光禪師。入。
　　正續祖堂佛事。寄香請語。因爲書之。延祐己未秋。
　　佛光禪師。以教外之傳。東振海表。道俗歸戴。若達磨氏之臨諸夏。旣沒四十有一年。而其徒慧廣來江右。始得翰林揭公。以銘其藏。然其文淳深雅健。簡而不切。麗而不浮。至於潜法隱義。時得左丘明太史公遺意。眞詞林中千載人也。苟大書深刻垂之永古。則不惟生者得以致其嚴。而死者亦無憾於地下矣。廣號天岸。嘗首衆于圓覺。通內外學。律身精嚴。有父祖風烈。世皆欽重云。時泰定三年。歲次丙寅。季冬旣望。龍興路西山旌忠崇福禪寺前住持嗣祖沙門師正。拜手書。
　　無學禪師行狀。
　　師諱祖元。字子元。號無學。生於宋之寶慶丙戌。家慶元鄞邑。俗姓許。父伯濟。爲簪纓裔。母陳氏。嘗夢。一僧襁褓嬰兒以授。遂懷姙。母以累重不樂意。夜午見。一白衣女子登床。指腹曰。此兒佳男子。善保勿棄。及誕白光耀室。擧室驚異。歲暮列文籍玩具。試其嗜好。笑取竺墳一卷持不釋手。非天性者乎。七歲受經家塾習誦。應對頴出輩流。性沈毅不狎聲色。不茹葷羶。過屠門必惻然蹙頞。十二侍父遊山寺。聞僧吟竹影掃階埃不動。月穿波底水無痕。殊覺警省。十三失怙。決志蛻俗。先是兄從釋于杭之淨慈。適歸省。携以偕往。服勤近事者僅四閱月。主席北磵簡和尚器之。卽俾祝髮受戒。十七辭登徑山。見無準範和尚。示以狗子無佛性話令參。師承意刻志參究。孜孜矻矻寒折膠。暑鑠金不出堂者五霜。一夕四更聞首座寮前版聲。衝口說偈云。一槌擊碎精靈窟。突出那吒鐵面皮。兩耳如聾口如啞。等閑觸著火星飛。擧呈無準準可之。復示。以香嚴擊竹頌。未幾準寂。移單下靈隱見石谿月和尚。明年偃溪聞和尚。自育王遷淨慈挽師掌記室。辭不就。一日閱松源普說擧打車話。復有契入谿命主藏。職解寄榻靈鷲。時虛堂愚和尚。謝事育王。歸侍松源祖塔。時往參扣。峻機波辯。未易輳泊。久之出示送僧一偈。師云。偈總是間長。語言無些子禪。堂拈起云。者箇。聻。師擬對。劈面一揮。從前知解泮然氷釋。廼旋鄞依物初觀和尚于大慈。持淨二年。暮登井樓汲水。轆轤旋轉濬發大機。初分座。挽表率多士。里人苹鄕宰羅公季勉。起師主白雲席七年。辭退赴靈隱。退耕寧和尚。首衆佳招。太傅平章秋壑賈公似道。採輿論箚請補席台郡眞如。唱導七年道譽籍籍。乙亥拂袖歸鴈山能仁。次年天兵壓境。寺衆竄匿。師一榻兀坐。軍士以刃加頸。神色不少變。爲說偈曰。乾坤無地卓孤笻。喜得人空法亦空。珍重大元三尺劍。電光影裏斬春風。士悔謝而却。明年復鄞中。訪天童環溪一和尚。留居第一座。挂牌演法。越歲五月。日本國將軍平公虛建長席。貽書遠邀。師曰。鼻祖踰海越漠戾止中華。流通大法。吾忝末葉。敢不躡武繼響者乎。谿轉付以無準表信法衣。師受被陞座。辭衆瓣香。爲無準供。六月二十日登舟。八月二十日達岸。群僚畢集。迎請至建長開堂演法。萬衆雲臻。歡聲雷動。前相州平公欽承法誨。執弟子禮。䀿剏圓覺精藍。請師開山。至日群鹿臨筵。師以瑞鹿名其山。弘安甲申夏。公薨。師歎曰。哲人云亡。金湯吾法道者誰歟。辭歸建長。緇素遮道固留不可。夏旱。新相州平公。請讃龍禱雨。言未旣𧈅然震雷。霈然下雨。歲大稔。夏休庭桂與橘俄爾萎枯。衆意疑愕。九月旦茗會兩序。備示出世始末及手書訣別檀越隣封道舊。卽集衆諄複訓厲。以法道爲己任。至晚需湯沐浴。更衣端坐。索筆書偈云。來亦不前。去亦不後。百億毛頭師子現。百億毛頭師子吼。寘筆而逝。龕留三日。容貌如生。越七日闍維。遵治命也。函遺殖塔于寺山之麓。世壽六十一。僧臘四十八度弟子。以心印心。以器傳器三百餘人。拔其尤者。建長高峯日。長樂一翁豪。平昔提唱語錄。刊行于世。戶曉家知久矣。師姿稟英偉。度量寬弘。以造道自專。以任法自力。周旋諸大老門庭。罔不鍼投芥輥心契理融。固其造詣之優。發而爲用者大。機鋒峭拔。旨意困微。以自然智。籠罩古今。以文武火。鍛煉學者。希踪鼻祖。載道東趨。道化風行。無遠不被。縉紳泰仰。禪衲景從。致若絢緣戢化洞徹去來。了無滯凝。所謂觀人之操履。必於死生之際觀之。師得之矣。
　　古杭南山淨慈禪寺住持。
　　賜佛鑑禪師法姪比丘如芝謹狀。
　　無學和尚。明州慶元府鄞縣人。許氏子。諱祖元。初號子元。無學廼別稱也。兄弟二人俱從釋。長名懷德。號仲擧和尚。東住昌國延福禪寺。退歸天童圓寂。亦有聲於叢林。無學卽其弟也。無學幼時。天姿頴異。物初觀和尚。同其兄仲擧指其出家。禮杭州淨慈北磵簡和尚爲師。得度之後。物初觀和尚。與仲擧。令其振遍參錫。蓋物初觀和尚與仲擧無學。乃俗門親眷兄弟故也。無學首參無準範和尚於徑山。七年之間。得盡心法嗣爾宗通眼活。凡所至處爲諸方大尊宿之所賞識。初掌藏鑰於杭之淨慈偃溪聞和尚會中。後會物初觀和尚主大慈。德重當世。道冠東南。況旣有故。遂歸席下。不久爲第二座。旣而慈溪羅知縣宅有祖庵。在東湖之濱。來請主之。因母老無人奉養。遂從其命。庵居之日。嘗循睦州陳尊宿編蒲供母故事。如是者有年矣。聞退耕寧和尚。自蘇州萬壽。遷住杭之靈隱。道聲籍甚。龍象所歸。於是卸菴。往從之。再分第二座說法。會台州眞如禪寺虛席。廟堂下直指公擧中選。卽以瑞世。一香爲無準範和尚拈。不忘所自也。四五年間開化四衆。當元朝兵馬入台溫時。已退藏於雁山能仁。後歸天童。是時柄佛事者。乃西蜀環溪一和尚。亦無準範和尚高弟。與無學。法門伯仲也。未幾。請爲第一座。擧衆悅服。至元己卯之夏。日本船至。專使捧命來。請有道行尊宿。主建長法席。無學聲名四揚。難以自掩。爲其堅請。勉副眞誠。辭衆之偈。末句有云。今朝宿鷺亭前客。明日扶桑國裏人。凡僧行士俗。莫不垂淚而別。爰自庵居之時。夜曾有夢得句云。火星迸入新羅國。不在東風著意吹。亦預讖耳。聞在日東開大法門。廣誘來學。正當盛時。奄然遷化。所有機緣法要。遠隔鯨波。惜乎不及見之。玆因其徒彌院長老惠通來訪。語次欲聞大略。故述而歸之。如日東有大手筆之士。能發潜德之幽光。亦美事也。大德戊戌仲冬下澣一日。慶元路昌國州龍峯普慈禪寺住持用潜叟覺明狀。

　　佛光禪師塔銘。

　　應奉翰林文字登仕郎同知制誥兼國史院編修官揭傒斯撰并書。資政大夫禮部尚書全嶽柱篆額。
　　佛法入中國。至宋末。莫盛於吳越之間。簡公奮響於淨慈。範公揚英於徑山。月公擢頴於靈隱。聞公揭照於育王靈鷲則愚公建其標。大慈則觀公振其軌。天童則一公杭其旌升其堂。入其奧。并包翕受。融液暢朗。則佛光禪師。師會稽鄞人。許伯濟之子也。初母陳夢。一僧抱嬰兒來。遂有娠。將產夜。見白衣女子登其床。端妙殊麗。不類常世人忽不見。俄頃而產。白光滿室。及晬。試以百玩。惟咲取佛書一卷而已。七歲入小學。沈鷙寡言。功兼諸生。平居與姊妹坐。必異席遇酒肉。如見惡臭。惟間入山寺。聞禪誦聲。卽欣然慕之。年十三。遭父憂。遂祝髮淨慈。事簡禪師。爲弟子。明年入徑山。禮範公。語輒不契。居五年。忽夜四更聞廊前版響。乃大悟。遂下靈隱見月公。之育王謁聞公。聞公移淨慈。以記室召。辭。再上徑山。還淨慈留知藏。參愚公於靈鷲。叩觀公於大慈。一日見井上轆轤。大發無礙機。凡昔聞諸老言。未契者皆脫然。若固有不假磨礱。自出光澤。不待剷𠞮自入規矩。於是師之道益隆。德益尊。四方傾企慕向者日益衆。里人羅季勉治萍鄕。辟主白雲。居七年。終母喪。再還靈隱。賈太傳悅其道。請主台之眞如。又居七年。歸之如水赴壑。德祐初。辟地雁峯。天兵忽臨。白刃交師頸師堅坐說法不顧。衆歛兵作禮而去。明年還天童。依一公。而宋亡。明年夏五月。日本有賢太夫曰平將軍者。遣使來迎。慨然赴之。六月至日本。平將軍而下傾國郊迎。入主建長寺。平將軍。躬執弟子禮。越五年。平將軍建寺。曰圓覺。復延師主之。一據講席。群鹿咸集。因號其山。曰瑞鹿之山。至元二十三年。庭前桂橘忽夏枯。師曰。吾將逝矣。九月三日。手書別諸方。至夕擧偈。竟端坐而逝。後三日葬其骨建長之後山。壽六十一。僧臘四十九。後四十有一年。其徒慧廣來。遊袁之仰山。道過余乞銘。余聞。西域諸國。去中土至遐遠。然車馬可計日而至。而其人不知有孔氏者。諸佛之所興也。東南諸國。邈在海中。而皆言孔氏。蓋去中土近。又居巽離文明之方。然尊信佛法。與西域同。特以海路不能限之耳。佛光禪師起會稽。其道甚尊顯。平將軍得以坐致之者其地近。又適其時也。嗚呼佛光亦忠孝人哉。師諱祖元。字子元。又自號無學云。銘曰。
　　邈矣前聖。萬化之宗。孔釋雖異。
    忠孝則同。有開佛光。其德靡悔。
    火德旣微。東入于海。孰知我元。
    參天配地。孔釋竝隆。無遠弗至。
    東望大海。混混茫茫。惟師之道。
    其大莫量。載瞻扶桑。杲杲出日。
    惟師之德。照耀四溢。師旣往矣。
    國人具來。惟師之化。永世弗摧。

　　增附。

　　佛光禪師行狀。
　　師諱祖元。字子元。號無學也。生於大宋寶慶丙戌年也。世家慶元附鄞之翔鳳里東湖。姓許氏。父伯濟高曾皆衣冠。母陳氏。初夢。一僧抱一嬰兒授了。乃孕。及坐蓐。母以累重欲不育。其午夜忽見一白衣女人登床。乃曰。此佳男子不可棄。叮嚀者甚切。左右亦聞之。未幾而誕。白光照室。莫不驚訝。迨乎試周之日。於儒釋文籍百玩之中。師惟咲取釋書而已。及六七歲。就家塾讀書。疑問應對。頴出童輩。少成之性。沈重木訥容貌英異。威像奇傑。雖姊妹親。而不喜見。凡羶血不食。或見屠宰毛羽。痛如切己。素蘊利生愛物之慈矣。年十二。偶隨父兄遊山寺。見僧吟竹影掃階塵不動。月穿潭底水無痕。師默契于懷。已無在俗之意。年十三遭父喪。師歎曰。劫失所怙。勵志釋。秋七月。隨師兄之臨安府。投淨慈寺出家。服勤者四月。冬十月禮住持北磵簡禪師。祝髮當年受具足戒。十四歲登徑山。見無準範禪師。十七歲參狗子無佛性話。不出僧堂者五年。懵無所入。師每嘆曰。吾出家初志不酬。於道未明。茫茫然失意者半載。一夜四更。聞首座寮前版響發明己事。遂作頌曰。一槌打碎。精靈窟突出。那吒鐵面皮。兩耳如聾口如啞。等閑觸著火星飛。呈無準。準少可之。而準亦示以香嚴擊竹頌。師不契。旣而無準示寂。卽下靈隱。見石溪月禪師。明年見偃溪聞於育王。偃溪歸淨慈。復招師爲記室。師避不就。次第再上徑山見石溪。偶閱松源普說。看打牛車話。頓忘所得。再下淨慈。偃溪職師知藏。旣歸移居靈鷲。時往鷲峯菴中。參扣虛堂愚禪師。特示禪海波瀾。師茫茫然不知涯涘。虛堂一日送僧頌示師。師熟看了曰。和尚此頌都是間說。中間都無些子禪。堂拈起頌子云。這箇聻。師欲答。堂劈面一揮。師當下脫然器之。次年東旋大慈。于時物初觀主席。師爲衆持淨者二載。因看妙癡禪普說。次日躡井樓。打水牽動轆轤。大發無礙機用。而無準向所示香嚴擊竹頌。及狗子無佛性話。於斯頓絕消息。是年三十六矣。當年物初請歸後版。師遍歷癡絕天目石溪大川虛堂偃溪。洎諸老之門。激揚款密。言論風旨多矣。交肩者皆江湖英傑。象潭石林之儔也。師道聲藹然洽於叢林皆聞焉。次年有里人萍鄕宰羅公季勉。主白雲。爲編蒲擧也。歷七載。老母喪。復歸靈隱。赴退耕之招。卽歸後板。是歲秋。大傅平章賈公似道欽嚮師。箚請開法台州眞如。居七年。學者雲集。乙亥秋値兵難。退過溫之雁峯。次年重兵壓境。擧衆逃匿。師獨兀坐堂中。兵以刃加頸。師怡然述頌。云乾坤無地卓孤笻。喜得人空法亦空。珍重大元三尺劍。電光影裏斬春風。復爲說法。衆兵悚聞。悔謝作禮而去。次年還天童。環溪請歸第一座。次年五月日本平將軍。以建長虛席。航海遠招。遂從所請。環溪一和尚。以無準衣授師。師拈起云。世尊傳金襴外別傳何物。咄。過在汝。殃及我。披衣陞座一香。始爲無準拈。說法別衆。顧視大衆云。古人逾海越漠。而至中華。有大法可傳。今日元上座。赴日本平將軍之招。且道有甚巴鼻。豈不見道。羽嘉生應龍。應龍生鳳凰。鳳凰生衆羽。諸人但看雲駚月運。莫說舟行岸移。若也會得朝朝相見。其或未然。遠引孤帆。不勝依戀。以五月二十六日離太白。六月初二日登舟。當月抵日本。八月二十一日至建長。開堂演法。前相州平公。執弟子之禮。仰高道化。特建圓覺之妙場。請開山而兼住。此日群鹿臨筵。師以瑞鹿山爲名。學者臻萃。實弘安五年壬午十二月八日也。甲申四月四日。平公俄逝。師嘆曰。吾宗外護云亡。興正法者誰乎。未幾伐鼓遽退圓覺。檀越屢命。固辭不從。緇白逾散。至秋因疾。自作悼頌七首。已傳叢林。明年夏日勤夜肅。唱道不倦。一衆欣從。時無虛棄。法社之盛未有此也。其夏將滿。函丈簷除桂橘二樹。翠葉忽謝。師見之曰。吾不久矣。八月二十六日。師謂余曰。吾有一事辦在九月。余曰是何事耶。師曰。幻盡道資二十八日爲衆入室罷示有微恙。咲曰逝山時至也。九月初一日。師兩班會茶。亦赴參請如常。初二日師叙出世始末之意。語皆愴然。當夜於丈室中。或行或坐。以手敲床。吟詠至曉。人不知何意。初三日齋前書報謝之偈。先曉諸人云。一切行無常。生者皆有苦。五陰空無相無有我我所。師懇激勵衆以爲常。略不相做。齋後語徒弟云。吾臨此土受苦八年矣。且喜今夜快怡去也。小師慧曇。畫師頂相請賛。卽爲染筆賛畢。自寫遺書。別檀那之外護。叮嚀祖宗切矣。又親札貽於諸方。付囑殆盡。宴息之間。師忽云壁外何聲也。余曰衆保慧命。誦經之聲。師曰吾住世緣盡。今夜撒手便行決矣。但勉各以宏道。是吾意也。凡諸方問安應接不厭。酉時再示衆云。諸佛凡夫同是幻。若求實相眼中埃。老僧舍利包天地。莫向空山。撥冷灰。時遷亥初。更衣端坐。索筆書偈云。來亦不前。去亦不後。百億毛頭師子現。百億毛頭師子吼。置筆泊然而逝。年六十有一。臘四十有九。龕留三日。慈容如生。于時四衆雲集。盡送修荼毘之禮。一會哀慕。無異金棺隱雙樹之間也。遺弟同收靈骨。塔于寺之後麓。實是十月日也。師偉絕天姿。淵深嶽峙。孤硬趣操。氷清玉潔。長披伽梨。以道爲體。其機鋒一觸。鐵石崩崖。其提唱的切。霜弓劈箭。假令古佛出頭。亦須望風心死矣。蓋慈惠峻而發其用也。至化廣而利世也。海容百川之量。得圓照之正續也。住山至處。丈室蕭然。受用之務。悉從減省。淡泊純實之行。終老無玷。峻勵沈默之懷。至死不移。乃古聖之蓍龜。後昆之榜準也。兩朝緣化之所包。事出弘奬之悲願也。嗟呼宗社梁折矣。少林遺芳盡矣。有志衲子哀恨何已。偈頌語錄。法語機緣。問答甚富。未及詮次。已盛於世矣。因摭門人所傳行實。合余所聞。會編始末。永爲宗門不朽之傳也。屬末比丘靜照謹狀。
　　大日本國山城州萬年山眞如禪寺。開山佛光無學禪師。正脈塔院碑銘。
　　巨福山建長禪寺住持四明姪孫比丘永璵撰。
　　東山建仁禪寺住持嗣孫比丘妙在書（竝）。
    篆蓋。
　　盡忠孝事君父之大本也。尊宗社存禮之大經也。重師道念大法之所寄也。此三者人之紀綱也。佛光禪師來自中國。大興禪宗。入滅後六十五載。予亦至。及董天龍兼領等持。院與眞如隣。因拜塔。守塔僧謂曰。聞師與夢窓國師作塔銘。佛光其祖也。塔未有誌。況與師同里必知其詳可誌之。予察其言。審其意。尊宗祖。重師道。存大本者也。禪師予叔祖。俗有瓜葛。故不辭。禪師諱祖元。字子元。號無學。四明鄞縣翔鳳鄕人。俗姓許。父伯濟公。承祖父積德之富業。方許畢繆四姓。皆大族。郡有難。四姓濟之。禪師生而有異。母陳氏夢僧抱嬰兒就之。遂有娠。臨產將不育。忽白衣女人。容貌端嚴登床坐。謂母曰。腹中男子非凡。可育之。俄頃不見。及誕白光滿室。試晬之日。具百玩環列。惟笑取佛書。七歲入學。課兼諸子。飮食不喜葷羶。不與姊妹同席。沈鷙寡言。聞禪誦則喜。年十二。侍父遊山寺。僧吟。竹影掃階塵不動。月穿波底水無痕。聞之殊有警省。至十三。丁父憂。決志離俗。有兄從釋。在杬之淨慈。歸奔喪。竟隨兄出家。禮淨慈北磵禪師爲師。薙髮受具。孜孜在道。十七辭往徑山。參無準禪師。示以狗子無佛性話。不出僧堂五閱寒暑。一夜四鼓。忽聞廊版聲。脫然明悟。信口說偈曰。一槌擊碎精靈窟。突出那吒鐵面皮。兩耳如聾口如啞。等閑觸著火星飛。擧似無準。準肯之。又示以香嚴擊竹話。師笑而已。未幾準寂。移單靈隱。依石溪禪師。淨慈偃溪禪師以記室招。弗就。一日看松源和尚普說擧打車話。深有契證。谿命掌藏鑰。職滿。時往靈鷲。與虛堂禪師講明。終日不倦。後歸故里。物初禪師主大慈。往依之。效隱之持淨三年。一日汲水登井樓。轉轆轤忽大徹悟。發無礙辯。從此聲譽大振。分座說法。里人萍鄕宰羅公季勉。請主白雲七年。寺近母舍。便於侍養。母亡終喪。赴靈隱。退耕禪師表卒多士之招。太傅賈秋。壑聞師道行。箚請住台州眞如。唱道七年龍象奔湊德。祐初。國有難。避地溫州鴈山能仁。次年大兵臨境。寺衆逃竄。師獨危坐一榻。兵以白刃加頸。師神色不變。怡然說偈曰。乾坤無地卓孤笻。喜得人空法亦空。珍重大元三尺劍。電光影裏斬春風。兵士聞偈乃斂刃。禮謝而退。師獲免。明年大勢定。復旋里訪環溪於天童。留請掛牌首衆。越歲本國平將軍。遠聞師道。虛建長法席。遣使具疏敦請。使至。慨然受之。環溪以無準法衣授。以表信。師披衣陞座。拈香。爲無準嗣。別衆說偈云。世路艱危別故人。相看握手不知頻。今朝宿鷺亭前客。明日扶桑國裏雲。六月初登舟。月盡到岸。時弘安二年也。八月二十一日。平將軍率衆迎入于建長。將軍親稟戒法。執弟子禮。鼎剏圓覺禪寺。請師開山。開堂日。白鹿群臨。隨衆聽法而去。因此山名瑞鹿。弘安七年甲申夏。平公薨。師歎曰。外護佛法者逝矣。吾亦不久。於此辭歸建長。時大旱將不刈。嗣將軍。請師賛龍祈雨。師預備雨具入府。賛云。偉哉戴角擎頭。觸處崩崖裂石。蒼生久矣焦枯。助汝一聲霹靂。寫訖以筆管扣龍角。應時雷震雨作爲霖。三日歲卽登。師與門弟子高峯日。規菴圓。一翁豪等。皆有機緣語句。備于各錄。師一日定中。見東山下瓜瓞聯綿。時高峯在東山。師貽書與之云。吾法自足下盛大。果符其言。峯以此書付夢窓國師。弘安八年。有山城州景愛寺尼如大號無外。做得工夫。無人證可。以所得書。呈禪師。師以黃龍三關。答示之。無外復呈三轉語。師可之。以法衣付云。今長老得法。眞實衣以表信。法語往復頗多。載于別錄。師將示寂。庭前桂橘皆枯語弟子以後事。及言讖記之應。手書訣別之情。洎諸偈語。備載于圓覺正續院塔銘。尼如大遵師遺訓。建一禪刹。曰正脈院。奉師爪髮。以藏于塔。仍請比丘慧眼慧密。相繼住持。置田若干畝。高峯以己資。助其成建。規菴塑禪師像。以奉安於塔。密以院事付妙振。振嗣佛國。號海翁。振塑佛國遺像安之。元德四年庚午。振族親。前室町中納言藤原公春。爲先祖追薦故。割丹州西保莊。喜捨于當院。爲厨爂之資。建武元年甲戌。左武衞將軍源直義。捨入豆州安久莊。以追崇佛光禪師。以表師資之禮。建武四年丁丑。比丘尼靈宗。喜捨江州嵓根淺國兩莊。永充佛國禪師供養之用。增置膏腴。成叢社。禪誦之規興建之制。皆彼爲之。曆應三年。左武衞將軍源公直義。囑令武州太守高階師直。議剏一禪苑。謀於夢窓國師。師曰。正脈院可移於東隅。卽其基建寺。太守從命寺成。武衞以眞如爲寺額。以萬年。爲山名。奉佛光禪師。爲開山初祖。乃規菴夢窓二師不忘乃祖父之意也。當代守塔慧迪號覺山。經歷大方。辨事居眞如第一座。能充廣其基業。修飾其堂殿。朝暮香燈之勤。延接賓客之禮。能繼成者也。欲求塔銘以傳遠。予嘉其志。重叙正續之意。禪師生於宋寶慶二年丙戌。示寂於本國。弘安九年丙戌九月初三日。世壽六十一。僧臘四十九。度弟子三百。餘嗣法者衆。皆光明盛大。予見其諸孫。居五山者多。孫之子又有登五山者。其末未易量也。乃爲銘曰。
　　甬水之東。萬金秀鍾。篤生至人。
    大振厥宗。厥宗伊何。有覺大雄。
    世五十五。法道遠隆。佛光赫赫。
    底于海東。力任九鼎。麟龍憧憧。
    大將受衣。歛袵歸依。白鹿應瑞。
    圓覺肇基。或濬其源。或嗇其施。
    爲大法故。遠付法衣。亦旣壽考。
    戢示化儀。高峯規菴。一翁繼之。
    傳于二世。心宗發輝。載拜載瞻。
    窣堵魏魏。正續正脈。子孫弗違。
　　祖師滅後。一百六十三回。文安五年秋八月初吉。
　　當代守塔比丘妙昕重立之。

　　後光嚴帝勅諡圓滿常照國師徽號履蹟。
　　義堂和尚日工集曰。貞治二年癸卯九月。先國師十三年忌。余受雲居屬。幹事建長正統菴佛事。時有朝旨。追贈佛光禪師。曰圓滿常照國師。佛國禪師曰應供廣濟國師。
　　奎畫降於正統正續兩塔菴。命余董其事。
　　春屋普明國師副書（宸翰失却。副書見存圓覺）。
　　進上。
　　勅筆兩國師號。
　　勅書（附四條大納言殿御書）。
　　貞治二年五月三日妙葩拜白。

佛光國師語錄卷第十。

　　佛光圓滿常照國師年表雜錄（十）。

　　年譜。

　　丙戌。南宋理宗盷寶慶二年。師始生。
　　丁亥。紹定元年。師年二歲。晬試百玩。取佛書。
　　壬辰。八年。入小學。功兼諸生。
　　甲午。端平元年。
    丁酉。嘉熈元年。師年十二。山寺聞吟詩聲。有警省。
　　戊戌。二年。師年十三。喪父。禮淨慈北磵禪師爲師。
　　己亥。三年。師年十四。師云十四上徑山。
　　辛丑。淳祐元年。
　　壬寅。二年。師年十七。師云十七發心。參狗子無佛性話。
　　丁未。七年。師年二十二。師云參五六歲。那時二十二歲。頌呈無準。
　　戊申。八年。師年二十三。師云次年（頌呈無準之次年也）。老和尚圓寂。下靈隱作住。靈隱見石溪月和尚。是年偃溪聞和尚住育王。
    辛亥。十一年。師年二十六。師云。過育王。轉淨慈（偃溪自育王遷淨慈）。淨慈請作書記不受。再上徑山（石溪住徑山）。那年再歸淨慈。作藏主。
    壬子。十二年。師年二十七。師云第二年（再歸淨慈作藏主之二年也）。歸靈隱作住。因到鷲峯庵。參請虛堂。秋後歸天童。
　　癸丑。寶祐元年。師年二十八。師云次年（歸天童之次年也）。歸大慈。
　　甲寅。二年。師年二十九。師云第三年（三字蓋二字寫誤。歸大慈之二年也）。作淨頭。又云。無準老人去世七年（淳祐戊申。無準入寂。至今寶祐甲寅也。經七年）。
　　乙卯。三年。師年三十。是年猶持淨（芝云。持淨二年。暮登井樓。旋轉鹿盧。濬發大機。物初分座。告香打水大悟在去年）。
　　己未。開慶元年。
　　庚申。景定元年。
　　壬戌。三年。師年三十七。住白雲庵。
　　癸亥。四年。師年三十八。是年退耕寧和尚住靈隱。
　　乙丑。度宗璿咸淳元年。
　　己巳。五年。師年四十四。十月二日靈隱首座寮受眞如請。二十日入院。住七年。
    乙亥。幼主顯德祐元年。師年五十。避兵雁山能仁。
　　丙子。大元世祖至元十三年。師年五十一。宋亡。師有臨劍頌。
　　丁丑。十四年。師年五十二。還天童。依環溪一和尚。居第一座掛牌演法。
　　己卯。十六年（弘安二年）。師年五十四。日本將軍平公。貽書遠請主建長席。
　　壬午。日本後宇多弘安五年。師年五十七。平公請師。開山圓覺。
　　甲申。七年。師年五十九。平公薨。師有悼頌。
　　丙戌。九年。師年六十一。示寂建長。
    揭曼碩塔銘。
　　明用潜狀。
　　芝靈石狀。
　　師告香普說等。

　　佛光禪師塔銘。

　　應奉翰林文字登仕郎同知制誥兼國史院編脩官揭傒斯撰并書資政大夫禮部尚書全岳柱篆額。
　　佛法入中國。至宋末莫盛於吳越之間（自東漢明帝。永平十一年。大教來中土。至南宋理宗。嘉熙元年。已得一千七十七年矣）。
　　簡公奮響於淨慈。範公揚英於徑山。月公擢頴於靈隱。聞公揭照於育王靈鷲則愚公建其標。大慈則觀公振其軌。天童則一公抗其旌（簡北磵嗣光拙庵。範無準嗣先破庵。月石溪嗣開掩室。聞偃溪嗣琰浙翁。愚虛堂嗣巖運菴。觀物初嗣簡北磵。一環溪嗣範無準）。
　　升其堂。入其奧。并包翕受。融液暢朗。則佛光禪師。師會稽鄞人。許伯濟之子也。初母陳夢。一僧抱嬰兒來。遂有娠。將產夜。見白衣女子登其床。端妙殊麗。不類常世人。忽不見。俄頃而產。白光照室。
　　明用潜狀云。無學和尚。明州慶元府鄞縣人。許氏子。諱祖元。初號子元。無學迺別稱也。芝靈石狀云。師生於宋之寶慶丙戌（理宗卽位二年）。俗姓許。父伯濟。爲簪纓裔。母陳氏。嘗夢。一僧襁褓嬰兒以授。遂懷妊。母以累重不樂意。夜午見一白衣女子。登床指腹曰。此兒佳男子。善保勿棄。及誕。白光耀室。擧室驚異。
　　及晬（祖對切。子生一歲）。試以百玩。惟咲取佛書一卷而已。
　　芝云。歲暮列文籍玩具。試其嗜好。笑取竺墳一卷。持不釋手。非天性者乎。
　　七歲入小學。沈鷙寡言。功兼諸生。平居與姉妹坐必異席。遇酒肉。如見惡臭。
　　芝云。七歲受經家塾習誦。應對頴出流輩。性沈毅。不狎聲色。不茹葷羶。過屠門。必惻然蹙頞。
　　惟間入山寺聞禪誦聲。卽欣然慕之。
　　芝云。十二。侍父遊山寺。聞僧吟竹影拂階埃不動。月穿波底水無痕。殊覺警省。
　　年十三。遭父憂。
　　芝云。十三失怙。決志蛻俗。
　　遂祝髮淨慈。事簡禪師。爲弟子。
　　明云。兄弟二人俱從釋。長名懷德。號仲擧和尚。東住昌國州延福禪寺。退歸天童圓寂。亦有聲於叢林。無學卽其弟也。無學幼時天姿頴異。物初觀和尚。同其兄仲擧。指其出家。禮淨慈北磵簡和尚。爲師。得度之後。物初觀和尚。與仲擧。令其振遍參錫。蓋物初觀和尚。與仲擧無學。乃俗門親眷兄弟故也。芝云。先是兄從釋于杭之淨慈。適歸省。携以偕往服勤近侍者。僅四閱月。主席北磵簡和尚器之。卽俾祝髮受戒。師有海中夜泊懷仲擧師兄頌云。破頭船子打頭風。咫尺仙凡信不通。偸眼幾回看五兩。夜潮誰在海門東明年入徑山。禮範公。語輒不契。居五年。忽夜四更。聞廊前板響。乃大悟（揭云。明年入徑山。此與告香老僧十四上徑山則合。而云。居五年。忽夜四更。聞板大悟。此則告香十七歲。發心後事也）。
　　明云。無學首參無準範和尚於徑山。七年之間。得盡心法。孠爾宗通眼活。凡所至處爲諸方大尊宿之所賞識。芝云。十七辭（辭北磵）。登徑山。見無準範和尚。示以狗子無佛性話令參。師承意刻志參究。孜孜矻矻。寒折膠。暑鑠金。不出堂者五霜。一夕四更。聞首座寮前板聲。衝口說偈曰。一槌擊碎精靈窟。突出那吒鐵面皮。兩耳如聾口如啞。等閑觸著火星飛。擧呈無準。準可之。復示以香嚴擊竹頌。師告香普說云。老僧十四上徑山。十七歲發心。參狗子無佛性話。自期一年要了當。竟無所解。又做一年。亦無所解。更做三年。亦無所入。到第五六年。雖然無所入。這一箇無字看熟了。夢裏也看。遍天遍地。只是一箇無字。中間有一箇老僧教我。儞如今撆掉這無字。我便依他話放下坐地。我雖然撆掉了這無字。長長隨著我。得年來所。這無字不見坐時。亦不見己身。只見空蕩蕩地。如此坐得半年。心意識如鳥出籠。或西或東。或南或北。或坐兩日。或坐一日一夜。亦不見辛苦。那時堂中九百來人做工夫者多。一日坐去。身心相離。不得轉來。連單道我死了。有一老僧言。他定中被凍了。神息轉不來。儞但烘熱被覆在他身上。他自轉來。果如其言。轉來問連單。一日一夜。自此之後。只管貪坐。夜間亦少得眠。合眼去時。但見空蕩蕩地。有這一片田地。這一片田地行得熟了。只管在此游泳。開眼時却不見。一夜坐到三更。開眼惺在床上。忽然聽得首座寮前三下板響。本來面目。一槌打得見前。合眼時境界。與開眼時境界一般。卽忙跳下床來。月下走出。含暉亭上望空。大笑云。大哉法身元來如此廣大。自此之後。歡喜不徹。僧堂裏都坐不得無事。只管遶山。東行西行。日月從東過西。一日經四十億萬里。我所居震旦。指楊州地分。爲之天心。到日出處也。有二十億萬里。如何日頭一出光。便射在我面。我又思。我眼之光。到彼日邊。又快如他。我眼我心。卽是法身。到這裏。歷劫關鎖爆然破碎。歷劫以來。在螻蟻窟中坐地。今日十方佛土。在我一毛孔中。我自謂。更不大悟也快活了。那時二十二歲。我每與人說。我被狗子無佛性話。擔閣了我五六年工夫。中間泳象潭儒絕學。與我說。不然儞雖不從此公案得入。還得此公案。磨捺儞胸中許多業識。又得掉却。儞若不掉却。未必有此兩解。快活也得。參此公案。氣力也得。放掉了公案氣力。老僧向他說。非我不證。非公不知。自謂千了百當。作頌子與先師無準云。一槌打破精靈窟。突出那吒鐵面皮。兩耳如聾口如啞。等間觸著火星飛。老和尚亦不道好。亦不道不好。但撆掉在地上。我自收了歸僧堂。但知法身廣大。亦不領老和尚鉤頭意也。過幾日。上去問訊。老和尚云。儞見香嚴悟道頌否。老僧云。曾記得老和尚教我念一番。又教我解說。我便說前頭兩句。本來如此。現成何用參尋。老和尚云。動容揚古路。不墮悄然機。聻。老僧便說不得。老和尚拈竹箆。便打出來。老僧也未曉（告香云。一年要了當。云又做一年。云更做三年。合前成五年也。云第五六年。其第六年。則師年二十二也。自十七歲至二十二歲。首尾六年。若合數。無準圓寂。師年二十三之年。則爲七年矣。告香云。十四上徑山。十七發心參狗子無佛性話。芝云。十七辭登徑山。然則十四上徑山中。歸侍磵。十七辭磵。再參徑山）。
　　北磵外集有送元侍者頌云。國師三喚小空時眼見東南意在西。風雨蕭蕭曉如晦。嘐嘐待爾一聲啼。
　　遂下靈隱。見月公。
　　芝云。未幾準寂。移單下靈隱。見石溪月和尚告香云。次年（頌呈無準之次年。卽淳祐戊申。師云二十三也）。老和尚圓寂。下靈隱作住。
　　之育王謁聞公。聞公移淨慈。以記室召。辭再上徑山。
　　芝云。明年（無準順寂之明年也）。偃溪聞和尚。自育王（淳祐戊申住育王）遷淨慈（辛亥遷淨慈）挽師掌記。辭不就一日閱松源普說擧打車話。復有契入（此時在徑山前堂房中。芝狀只言辭書記作藏主。而不言其中間上徑山歸淨慈也）。告香云。過育王。轉淨慈。淨慈請作書記。不受再上徑山（下云。那年再歸淨慈。作藏主。卽淳祐十一年辛亥。師年二十六也）。此是第三番上徑山。石溪和尚見老僧來甚歡喜。那時先師會中龍象。都不見了。僧堂裏僧相識者少。胸中重新起疑。堂中又坐一夏。退耕作前堂。辛苦在他房中。只管眠。眠了半月。偶閱松源普說。看打牛車話。出到知客寮前。忽然如平地登仙一回。自說一千七百則公案都無疑了。每到石溪和尚室中。一次入室。須去三番。石溪被我掀簸。不奈我何。亦不忍施惡辣手。但順摩捋。我思一頓竹箆喫。無人下手。又云。老漢第三次上徑山（卽第三番）。有一權上座。號怪石。福州人。專坐硬禪。罵石溪和尚。堂中有七百來僧。二百來人皆從他參請。山中普說恣意。妄誕胡說。却在含暉亭。書一大無字。百餘人。或立者或行者。中間有幾人。從含暉亭裏跳出闌干。齊聲叫無。如師巫下降。翻轉兩眼。蹎得形消。氣索歸來僧堂。夜中亦乃如此。山僧憐愍。一火愚僧被此魔軍籠絡。日間山前山後。都只叫無。斫柴擔夫。亦戲叫無。石溪和尚畏其群黨凶焰。亦不敢奈他何。老僧去與方庵和尚說。方庵其時在南塔娑羅庵。方庵曰。五十年行脚。見尊宿參禪。未嘗見此一火邪魔外道。壞却人家男女。問老僧曰。侍者有何方便。我應之曰。此黨方盛。未可觸他威鋒。且待幾時。過得兩月。病者二三十人。死者數人。諸僧漸覺知非。老僧又與源靈叟慶雲谷源別澗商量。諸公無道理。老僧曰。諸公但來助我。我當破此魔軍。衆人曰。好。我先去請益地。權曰。侍者叢林名士。雖然同住。各各理會自己工夫。都不曾得請教。老僧曰。我大事未明。特來請益怪石。他見老僧從他參請。如虎挿翼。都不防我了。向諸弟子說。看這無字。死了燒時。眼睛不壞。老僧又一日問他。前日數兄弟。含暉亭上同時唱無字。死了燒時。怪石收得他兄弟幾對眼睛。權無答。老僧又復問他。趙州又道有。聻。若參箇有字。却是鼻孔不壞。那權皇恐。吾便大咲而行。權之本領。在我手裏。乃上方丈。說與石溪和尚。初一日。方丈陞座。我有十問。問權。他答得是莫管。他答得不是。請和尚依叢林。打拄杖鳴鼓趕出。權知此擧。與親密人八九箇。一夜起單走了。救得許多兄弟。此參狗子無佛性話。魔入肺腑。發狂發顛。如來謂之失其正受也（再上徑山。謂十四上徑山。今此再上。故云爾也。此是第三番。謂十四上徑山。中歸侍磵。十七重上。今此三登。故云爾也。先擧第三番。上徑山時事。次擧再歸淨慈作藏主到鷲峯庵。參請虛堂等事。段段擧了。又重擧一權妄誕事。故云第三次。卽第三番也）。
　　還淨慈。留知藏。
　　明云。初掌藏鑰於杭之淨慈偃溪聞和尚會中。芝云。溪命主藏。告香云。那年（辭書記。上徑山。卽其年歸淨慈）再歸淨慈作藏主說禪。諸公皆謂。老僧超出五山頭首之上（淳祐十一年辛亥。師年二十六）。
　　參愚公於靈鷲。
　　芝云。職解（藏主職解）寄榻靈鷲。時虛堂愚和尚謝事育王。歸侍松源祖塔。時往參扣。峻機波辯。未易輳泊。久之出示送僧一偈。師云。偈總是閑長語言。無些子禪。堂拈起云。者箇。聻。師擬對。劈面一揮。從前知解。泮然氷釋。告香云。第二年（作藏主之二年。卽淳祐十二年壬子。師年二十七也）歸靈鷲作住。因到鷲峯庵。參請虛堂。聽他說話。都無討頭處。這老子向我說。儞他年做一箇說禪長老。我自謂。正要說禪。如何嫌我作說禪長老。一夏二十來次。到庵中。動口便說東山下事。我益不曉。有時牽今引古。千波萬浪。說之不了。見我兩眼瞠瞠地。又微微笑。一日因做頌。送鞏石林。衍氷谷。珙橫川三人往國清。他拈出示老僧。頌云。因思三隱寂寥中。爲愛尋盟別鷲峯。相送當門有修竹。爲君葉葉起清風。老僧向這老漢。道裏許都無些子禪。老虛堂。拈起頌子。將老僧驀面一揮云。儞敢稱五山藏主。老漢一肚皮禪道。一齊打斷。當下知他潜行密用處。日暮歸到靈鷲。因看雪竇。拈盤山公案。譬如擲劍揮空。莫論及與不及。斯乃空輪無跡。劍刃無虧。又悟佛佛祖祖。灼然絕文字相。從前滯著。一時脫去。秋後歸天童。
　　叩觀公於大慈。一日見井上轆轤。大發無礙機。凡昔聞諸老言。未契者皆脫然。若固有不假磨礱。自出光澤。不待剷𠞮。自入規矩。於是師之道益隆。德益尊。四方傾企慕向者。日益衆。
　　明云。後會物初觀和尚。主大慈。德重當世。道冠東南。況旣有故。遂歸席下。不久爲第二座。芝云。迺旋鄞。依物初觀和尚于大慈。持淨二年。暮登井樓汲水。轆轤旋轉。濬發大機。初分座挽表率多士。告香云。次年（歸天童之次年。卽寶祐元年癸丑。師年二十八也）歸大慈。第二年（歸大慈之二年。卽寶祐二年甲寅。師年二十九也）作淨頭。因看妙癡禪普說。出到井樓。打水牽動轆轤。不覺百千三昧。皆在我手頭。香嚴擊竹因緣。到這裏。如入他房室。更無絲毫間隔。無準老人去世七年。一旦面目如生。當初一頓竹箆。和香嚴一時送出。卽心卽佛話。狗子無佛性話。當下絕消息。馬祖趙州。皆在吾脚尖頭也。佛祖之道不可以一旦便得到地頭也。須宗師觀機逗教。然後引學者。不知不覺。在其中。吾力勸諸人。久看公案者須是颺下。有起疑之時。有破執之時。有勇猛精進之時。有停薪止沸之時。這箇公案誤賺了多少人。成就了多少人。好咲。中夏普說云。老僧在大慈淨頭寮。看透香嚴擊竹偈。分曉不覺。撞發此機。諸佛諸祖。潜行密用處。被山僧一時把定咽喉。本府請普說云。老僧向年在大慈。作淨頭。物初和尚。因看洪覺範法華合論并張無盡楞嚴合論。因謂老漢曰。儞旣參得禪。儞試與我將此二經去看。與我斷看。每經老漢只看得一半。過數日。物初問云。此經各有要妙。要妙處在那裏。向他道。楞嚴易入。法華難見。又問云。爲何如此向他道。法華純圓獨妙。楞嚴破相顯理。物初拊掌云。我到判者八字。不得稱。儞非今世參禪。老漢應曰。我也只一時杜撰見解。他第二日。上法座賛嘆。
　　里人羅季勉治萍鄕。辟主白雲。居七年。終母喪。
　　明云。旣而慈溪（縣名在四明）。羅知縣宅有祖庵。在東潮之濱。來請主之。因母老無人奉養。遂從其命。庵居之日。嘗循睦州陳尊宿編蒲供母故事。如是者有年矣。芝云。萍鄕宰羅公季勉。起師主白雲席七年。鍊虎關。元亨釋書云。在大慈作淨頭。時年三十六。翌年羅季勉。以白雲庵延元（云大慈淨頭時年三十六。然與告香語大不合。鍊豈不尋撿。云翌年羅公以庵延元此可或然。翌年則三十七也。住於羅庵經七年。巳年四十三時。終母喪。首座靈隱次年。年四十四。於首座寮。受眞如請）物初賸語有送元首座住羅庵。偈編跋云。昔眞隱越王（史越王浩。自號眞隱居士）領客爲湖山遊。煮茶秀峯廜㢝。留題壁間。有異時東湖山水間人物俱盡之語。方是時。也逢掖伽梨名勝交不乏。王猶有是言。況今日耶。白雲在秀峯之右。大司成故家。招吾無學元弟。居之。餞語盈編。非喜其菴居。喜其將由庵以昌其道。使吾宗免秦無人之嘆。誠有望乎爾。織蒲踵芳。又第二義。擧直翁寄子元住白雲庵侍母頌云。梁國踟躕。望白雲（狄梁公白雲思親）何如共處寂寥濱。巡簷指點。間華草說老婆禪。向老親。師有庵中與老母守歲頌云。燈前殘臘苦無多。相對無言意如何。一錯路頭巫峽遠。三生煙冷舊盤陀。風攪長林雪滿床。寒藤無葉倚空桑。誰知戶破家殘處。添得黃梁客夢長。東山消息久茫茫。累汝懷耽又一場。樹樹老松寒照雪。钁頭無口孰添鋼。
　　再還靈隱。
　　明云。聞退耕寧和尚。自蘇州萬壽。遷住杭之靈隱（景定四年癸亥。師年三十八。是年冬退耕住靈隱。咸淳五年己巳八月入寂。首尾七年）。道聲藉甚龍象所歸。於是卸庵往從之。再分第二座。說法。芝云。辭退（辭退白雲）赴靈隱。退耕和尚。首衆佳招。
　　賈太傅。悅其道。請主台之眞如。又居七年。歸之如水赴壑。
　　明云。會台州眞如禪寺虛席。廟堂下直指公擧中選。卽以瑞世。一香爲無準範和尚拈。不忘所自也。四五年間。開化四衆。芝云。太傅平章秋壑賈公（似道爲太元所擒。以頭觸船而死）。採輿論箚請。補席台郡眞如。唱導七年。道譽藉藉。眞如語錄云。師於咸淳五年十月初二日。臨安府靈隱首座寮。被尚書省箚差請。住持眞如禪寺。受衆勸請。對衆拈箚。呈起箚云。在朝廷。爲之宣布號令。在山僧。爲之提持鈯斧。印文已在聲前。諸人自分緇素。此月二十日入院（度宗咸淳五年己巳。師年四十四）璵東陵塔銘序云。賈太傅。秋壑箚請主台之眞如。道經石橋。有偈云。眼中歷歷舊青氈。落澗飛泉自宛然。冷坐石橋。閑濯足。重來又是一千年。
　　德祐初（度宗子幼主立改德祐）辟地雁峯。天兵忽臨。白刃交師頸。師堅坐說法不顧。衆斂兵。作禮而去。
　　明云。當元朝兵馬入台溫時。已退藏於雁山能仁（時琪橫川入寺之四年也。橫川自靈巖遷能仁）師有送橫川主雁山靈巖頌云。百戰金吾出鳳城。不論減竈與添兵。天高蕩月涼如水。誰聽虛弓落雁聲。芝云。乙亥（咸淳十一年乙亥。幼主改德祐師年五十）拂袖歸雁山能仁。次年（丙子）元兵壓境。寺衆竄匿。師一榻兀坐。軍士以刃加頸。神色不少變。爲說偈曰。乾坤無地卓孤笻喜得人空法亦空。珍重大元三尺劍。電光影裏斬春風。士悔謝而却。
　　明年還天童。依一公。而宋亡。
　　明云。後歸天童。是時柄佛事者。乃西蜀環溪一和尚。亦無準範和尚高弟。與無學法門伯仲也。未幾請爲第一座。擧衆悅服。芝云。明年復鄞中。訪天童環溪一和尚。留居第一座。掛牌演法（咸淳十年甲戌三月度宗崩。太子立四歲。卽大元至元十一年也。十一年乙亥。幼主改德祐。卽至元十二年也。二年丙子宋亡。卽至元十三年也。今言至元十三年丙子宋亡。明年十四年丁丑。依一公耳）。
　　明年夏五月。日本有賢大夫曰平將軍（時宗）者。遣使來迓。慨然赴之。六月（當云八月）至日本。平將軍而下。傾國郊迎。入主建長寺。平將軍躬執弟子禮。
　　明云。至元己卯（依一公之三年。至元十六年己卯。卽弘安二年。師年五十四也）之夏。日東船至。專使奉命。來請有道行尊宿。主建長法席。無學聲名四揚。難以自掩。爲其堅請。勉副其誠。辭衆之偈末句云。今朝宿鷺亭前客。明日扶桑國裏雲。凡僧行士俗。莫不垂淚而別。爰自庵居之時。夜曾有夢得句云。火星迸出新羅外。不在東風著意吹。亦預讖耳（拾遺）。芝云。越歲五月。日本國將軍平公。虛建長席。貽書遠邀。師曰。鼻祖踰海越漠。戾止中華。流通大法。吾忝末葉。敢不躡武繼響者乎。溪（環溪）轉付以無準表信法衣。師受披陞座。辭衆瓣香。爲無準供。六月二十日登舟。八月二十日達岸。群僚畢集。迎請至建長。開堂演法。萬衆雲臻。歡聲雷動。前相州平公欽承法誨。執弟子禮。璵云。日本國平將軍。遠聞師道德。遣二使德詮藏主。宗英典座迎師。鍊云。五月離太白。六月著太宰府。八月到相州。建長語錄云。師在天童山景德禪寺。受請辭衆上堂。天童環溪和尚。付衣罷。師拈起衣云。世尊傳金襴外。別傳箇甚麽。以手指云。師兄過在儞。殃及我。遂就座問答提綱。結座云。世路艱危別故人。相看握手不知頻。今朝宿鷺亭前客。明日扶桑國裏雲。弘安二年八月二十一日。入院。
　　越五年（當云四年）平將軍。建寺曰圓覺。復延師主之。一據講席。群鹿咸集。因號其山。曰瑞鹿之山。
　　芝云。鼎剏圓覺精藍。請師開山。至日群鹿臨筵。師以瑞鹿名其山（弘安五年壬午十二月八日開堂。師年五十七）。璵云。請師開山。開堂日。白鹿群臨。隨衆聽法。入方丈。普說云。宿生何幸與檀那。千佛會中夙是般若眷屬。今日有此緣會。掃洒建長。已自過分。況令開山圓覺。自揆何者。接莊田文字謝檀那。并示衆普說。其略曰。老僧大唐來此。仰蒙大檀那眷愛。深知老僧是佛法本色人。特爲建立此大伽藍。亦欲佛法流行本國。大宋二十年間。前輩去後。老僧頗爲衲子所歸。教人做工夫。不將別公案。只將卽心卽佛四字。布施學者。中間下語。多有不甚契吾意者。我者裏如紅爐相似。鼓起紅焰。不容儞蚊蚋揍泊。豈容著一毫情識於其間。若是獨脫底人。或有言語。或無言語。或帶道理。或不帶道理。如香象渡河截流而過。透得此公案。一大藏教百千法門。那裏有不透底。我在大唐時。院雖不大。位雖不高。取信於人。却不在大方之下。老僧臨赴日本之招。多有衲子牽衣垂泣。我向諸人道。我三兩年便回。不用煩惱。吾今與諸兄說。諸人見老僧。却作等閑。悠悠度了歲月。不知老僧撆掉了大唐多少好兄弟。要來開諸兄眼目。中間或有一箇半箇。直下如生師子兒哮吼。壁立萬仭。方可與佛祖雪屈。方稱我數萬里遠來之意。檀那建此道場。堂宇高廣。四事供養。種種妙好。今日將莊田文字。布施老僧。千年萬古。供養衲子。且道。檀那意在於何。諸兄三條椽下。七尺單前。內不放出。外不放入。做教透去。若一向如前。不肯坐禪。不肯諷經。不肯赴堂。喫粥飯。寮舍橫眠倒臥。赤身露體。不搭袈裟。不展鉢盂。懶墮狼藉。年頭直到年尾。有何補報檀施。諸兄不可不回頭。若有幾人參請。眼目開契得老僧意者。亦可以銷我思鄕之念。慰我爲法求人之心。千萬勉力。芝云。弘安甲申（七年）夏公薨。師歎曰。哲人云。亡金湯吾法道者誰歟。辭歸建長。緇素遮道。固留不可（時有悼法光寺殿頌并自悼頌）。璵云。弘安八年（乙酉）夏旱。六月二十四日。嗣將軍（新相州太守平公貞時）請師祈雨。師預備雨具入府。將軍出畫龍一軸請賛。師迅筆云。偉哉戴角擎頭。觸處崩崖裂石。蒼生久矣焦枯。助汝一聲霹靂。寫訖以筆管扣龍角三下。應時雷聲大震。甘雨䨦霔三日。歲大稔。
　　至元二十三年（丙戌弘安九年）庭前桂橘忽夏枯。師曰。吾將逝矣。九月三日。手書別諸方。至夕擧偈竟。端坐而逝。後三日葬其骨（闍維無骨。璵塔銘序中可見）建長之後山。壽六十一。僧臘四十九。
　　明云。聞在日東開大法門。廣誘來學。正當盛時。奄然遷化。所有機緣法要。遠隔鯨波。惜乎不及見之。玆因其徒彌陀長老。慧通來訪。語次欲聞大略。故述而歸之。如日本有大手筆之士。能發濳德之幽光亦美事也。大德戊戌（大元成宗大德二年去師之化。一十三年）仲冬下澣。一日慶元路昌國州龍峯普慈禪寺住持。用濳覺明（嗣物初觀）狀。芝云。夏休庭桂與橘。俄爾萎枯。衆意疑愕。九月旦茗會兩序。備示出世始末。及手書訣別檀越隣封道舊。卽集衆。諄複訓厲。以法道爲己任。至三日晚需湯。沐浴更衣端坐。索筆書偈云。來亦不前。去亦不後。百億毛頭師子現。百億毛頭師子吼。寘筆而逝。龕留三日。容貌如生。越七日闍維。遵治命也。函遺殖塔于寺山之麓。世壽六十一。僧臘四十八。度弟子以心印心。以器傳器。三百餘人。拔其尤者。建長高峯日（師云。今將無準先師法衣一頂授邁常顯日長老。流通法道。接續正宗。弘安四年九月三日。福山老僧。又云。老僧欲見汝一面面別。山川阻隔不日如願。吾先師法眼。法衣已分付汝。汝廣求本色。爲吾流通。報佛祖恩。是吾末後之囑。珍重）。長樂一翁豪（師證據長樂一翁。上堂云。如來正法眼。非今亦非古。父子親不傳千載。密相付香嚴擊竹偈。幾人錯指注。昨朝問長樂。直答無賸語。如人白晝行。不用將火炬。又如香象王擺壞鐵鎖去。摩醯正眼。開大撾塗毒鼓。普告大衆知。說偈作證據。公驗甚分明。鵝王自擇乳）。平生提唱語錄。刊行于世。戶曉家知久矣（茂古林題師語錄云。四明無學元禪師。得法于徑山無準和尚。至元更化。初分座太白。時平將軍。遠慕其風。航海禮請。以建長大伽藍居之。曁到其境。闔國歡迎。如優曇鉢華現瑞于世。八九年間。有志衲子。承鉗鎚之妙者。如雲興川委。臨終日晏然。說伽陀曰。來亦不前。去亦不後。百億毛頭師子現。百億毛頭師子吼。此豈事空言。而能顯發光明。如是之盛大者歟。三會語錄門人鏤板印行。携至中國。學者爭相傳誦。此又非强而致也）。師姿稟英偉。度量寬弘。以造道自專。以任法自力。周旋諸大老門庭。罔不鍼投芥輥心契理融。固其造詣之優。發而爲用者大。機鋒峭拔。旨意淵微。以自然智。籠罩古今。以文武火。煆煉學者。希跡鼻祖載道東趨。道化風行。無遠不被。縉紳泰仰。禪衲景從。致若絢緣戢化（致若已下脫誤）洞徹去來。了無滯凝。所謂觀人之操履。必於死生之際觀之。師得之矣。古杭南山淨慈禪寺住持。賜佛鑑禪師法姪比丘如芝（嗣虛堂愚）謹狀。璵云。一日定中見東山下瓜瓞聯綿而盛。其時高峯在東山。師貽書與之曰。吾法道自足下盛大矣。後果然。次年（丙戌）夏。庭前桂橘樹枯。師曰。吾將逝矣。八月二十八日。特爲入室。勸勉諸人。又云。并屬景愛寺尼如大。竭力分化。今開山眞如。正脈塔院是也。初三日（九月）齋前。書偈。先示辭別之意云。一切行無常。生者皆有苦。五陰空無相。無有我我所。又云。其徒有問。師滅後。有舍利否。偈云。諸佛凡夫同是幻。若求實相眼中埃。老僧舍利包天地。莫向空山撥冷灰。沐浴更衣。言咲自若。至人定。索筆書偈。燼餘惟灰而已。衆函灰瘞于建長寺山之麓。建塔院。曰正續。勅諡佛光。塔曰常照。後經四十九年。建武二年（乙亥）遷至本山（圓覺寺舍利殿）鍊云。九年（弘安）八月。元語首座照無象曰。吾有一事。辨在季秋。照曰。何事。元咲而不答。月末示疾。又云。平居不卸衣。而又一被上綴伽梨。供夜間。其精進類此。師在大宋日。於禪定中。神人告言。降臨我邦。金龍入袖。鴿子上膝。初入此國時。白氣貫天地。黑氣橫亙之（拾遺）。昔在雁山時。觀音現形。及作鎖口訣等（釋書）。
　　後四十有一年（大元英宗泰定三年丙寅。卽日本後醍醐嘉曆元年也）。其徒慧廣來遊袁之仰山。道過余乞銘。余聞。西域諸國去中土至遐遠。然車馬可計日而至。而其人不知有孔氏者。諸佛之所興也。東南諸國邈在海中。而皆言孔氏。蓋去中土近。又居巽離文明之方。然尊信佛法。與西域同。特以海路不能限之耳。佛光禪師起會稽。其道甚尊顯。平將軍得以坐致之者。其地近。又適其時也。嗚呼佛光亦忠孝人哉。師諱祖元。字子元。又自號無學云。銘曰。
　　邈矣前聖。萬化之宗。孔釋雖異。
　　忠孝則同。有開佛光。其德靡悔。
　　火德旣微。東入于海。孰知我元。
　　參天配地。孔釋並隆。無遠弗至。
    東望大海。混混茫茫。惟師之道。
　　其大莫量。載瞻扶桑。杲杲出日。
　　惟師之德。照耀回溢。師旣往矣。
　　國人具來。惟師之化。永世弗摧。
    佛光禪師。以教外之傳。東振海表。道俗歸戴。若達磨氏之臨諸夏。旣沒四十有一年。而其徒慧廣來江右。始得翰林揭公。以銘其藏。然其文淳深雅健。簡而不切。麗而不浮。至於濳法隱義。時得左丘明太史公遺意。眞詞林中千載人也。苟大書深刻垂之永古。則不惟生者得以致其嚴。而死者亦無憾於地下矣。廣號天岸。嘗首衆于圓覺。通內外學。律身精嚴。有父祖風烈。世皆欽重云。時泰定三年歲次丙寅。季冬旣望。龍興路西山旌忠崇福禪寺前住持嗣祖沙門師正（號雅堂。嗣伏虎巖。辭徑山請）拜手書。
　　巨福山建長興國禪寺前住持法孫比丘法頴集。
　　揭公之文。削狀而作。今併取所削及普說等語。逐次挿入。低爲寫焉。
　　勅諡佛光圓滿常照國師三會語錄。舊版湮蝕。無由窺覷。後昆憾之尚矣。於是乎遠孫（碩隆）小子（自穩）數載起願募緣四衆。將重鏤。以傳不朽也。圓覺闔衆輿議。憑正續塔院之藏本。而參校訂正。補漏去重加點壽梓。伏冀佛光增輝。常照大千沙界。覺華現瑞。榮耀萬年道場。
　　享保十一年歲次丙午中夏初三日。
