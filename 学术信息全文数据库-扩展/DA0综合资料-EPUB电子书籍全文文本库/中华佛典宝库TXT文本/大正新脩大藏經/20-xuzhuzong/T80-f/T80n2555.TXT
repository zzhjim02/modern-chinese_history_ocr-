《大正藏》第80卷No.2555

　　No. 2555

夢窓國師語錄。

　　天下之至大者道也。至公者理也。人能公正宏大合乎道理者。莫不尊且敬焉。予自南國東來扶桑。惟見夢窓國師一人而已。師之道如春行大地。師之德如皎日當空。師之戒凛若氷霜。師之行見於行事。八提鈯斧六處開山。三朝加敬一國咸尊。所謂合乎大公之道理自然人皆得而尊敬之。若曰師之語言滿天下而無口過者也。國師祖佛光而師佛國。發揚宗旨警訓後學。如珠走盤有自來矣。其嗣子龍湫澤首座出師語錄以示余。命予爲序引。予曰。國師乃佛鑑下子孫却用翳睛法觀。此錄者自宜著眼嗣師之法者。衆皆叢林之麟鳳也。必又有大其家世者焉。時文和三禩孟夏佛誕生之日。四明東陵叟（永璵）序。

　　此是老僧一生寐語也。切差求添削於他人。矧乎刊板卽施矣哉。

夢窓正覺心宗普濟國師語目錄。

　　上卷。

　　序（東陵和尚）  自戒刊版語。
　　南禪語  淨智語。
　　圓覺語  再住南禪語。
　　天龍語  再住天龍語。

　　下卷。

　　陞座  拈香。
　　小佛事  佛祖讃。
　　自賛  偈頌。
目錄（終）。

夢窓正覺心宗普濟國師語錄。

卷上。

　　夢窓正覺心宗普濟國師住山城州瑞龍山南禪禪寺語錄。
　　侍者本元慧逸等編。

　　正中二年八月二十九日入院。
　　指山門云。溪澗潺潺峯巒岌岌。公門曾無內外。誰言拽而不入（顧視左右云）。莫怪不相揖。
　　佛殿郝老聞名也不喜。我儂今日特來參（良久）。黑蜜太苦黃連太甘。
　　土地堂。靈鑑無遺賞罰不遜。敢問卽今覷我麽洎乎。更下一分飯。
　　祖師堂。聯芳續焰地無朱砂。恐人道以訐爲直。一炷兜樓且賞他。
　　據室（橫按拄杖云）。不師摩竭迹不傚少林顰（召大衆云）。只要當頭薦取。切忌溫故知新（喝一喝）。
　　勅黃以此革弊持危。以此索隱致遠。印文已露。見也無。碧落之碑無贋本。
　　山門。疏全褒全貶海闊山幽。知我罪我不在春秋。
　　拈衣大庾嶺頭通線路。鷄足山裏藏針鋒。新南禪通也不得藏也不得（提起衣云）。等間提起覆虛空。
　　法座。應身坐茆草。法佛坐空裏。且道衲僧以甚麽爲座（指法座云）。我無隱乎爾。
　　陞座拈香云。此一瓣香爇向爐中恭爲祝延今上皇帝聖躬萬歲萬歲萬萬歲。陛下恭願。
　　皇圖斬新永符山呼之祝民物康阜咸賴天賦之恩。此香奉爲諸位尊官文武百寮資倍祿算。伏願輔弼樹全功權威旌美德。
　　此香山南海北到處埋藏。未甞容易衒賣。定價還他大商。爇向爐中供養前住相州建長。勅諡佛國禪師高峯大和尚用酬法乳之恩。
　　索話。清平時節風物一新恢開東閤。誰是高賓。僧問。一佛出世地湧金蓮。和尚出世有何祥瑞。答云。露柱燈籠手舞足踏。進云。人天交接兩得相見。師云。三臺須是大家催。進云。詔旆臨筵宸恩動地。祝聖一句願垂指示。師云。九天擎玉印四海服金輪。進云。恁麽則龍峯高處君恩重。答云。須知海嶽歸明主。進云。記得大慧禪師住徑山時。馮侍郎問云。和尚曾道不作這蟲豸。今日爲甚麽住此山。問頭還具眼也否。答云。六隻骰子滿盤紅。大都只是見頭彩。進云。大慧曰。盡大地是一箇。杲上座。儞向什甚處看我。意在那裏。答云。筥箒畫蛾眉。進云。今日若有人向和尚恁麽問。未審如何祇對。答云。莫來攔我毬門路。進云。與古人相去多少。答云。要知山上路須是往來人。進云。可謂法隨法行法幢隨處建立。答云。天津橋上晝打官更。僧禮拜。師乃云。法毋固必。道絕方隅。雙放雙收卽默卽說。嘯月眠雲處不離古渡頭邊。和泥合水時常坐孤峯頂上。少林花開果結。達磨未肯救迷情。南嶽烟暗霧深。思大何曾傚豹變。現成法席誰卷誰舒。廣大施門非闢非闔。便見物物同揚皇道不言之化頭頭咸表祖宗絕唱之猷。石上座恁麽擧唱。此是建化門中私通車馬也。只如官不容針底又且如何。低聲低聲。一字入公門九牛車不出。
　　復擧世尊曰。佛法付屬國王大臣有力檀那。拈云。釋迦老子量才補職不失其宜。二千餘年遺風未墜。要知他付屬底佛法麽（以拂擊床云）。道泰不傳天子令。行人盡唱太平歌。
　　當晚小參僧問。欲隱彌露。遠離東關之舊隱。至化難逃。來爲南禪之主盟。如何是不動尊。答云。天台普請南嶽遊山。進云。恁麽則一點水墨兩處爲龍。答云。靈蹤更在猿啼處。進云。記得。德山云。今夜小參不答話。問話者三十棒。未審意在那裏。答云。此地無金二兩。進云。時有僧出禮拜。山便打還的當也無。答云。長鞭不搆馬腹。進云。今夜小參有問有答。與德山是一是二。答云。一有多種。二無兩般。進云。古今無異路。達者自同歸。答云。峯轉疑無路。隔溪別有村。僧禮拜。
　　師乃云。山野未入此保社已前。諸仁者曾在者裏各自盤桓。殿柱閣梁人人具見。鐘聲鼓響箇箇親聞。同一見聞同一受用直得。耳裏開圓通戶牖。眼中放本分光輝。不是逐旋捏合。亦非法爾如然。直饒佛祖出興也須拱默。誰肯一點相謾。忽有箇漢出來道。此現前大衆旣能如是。儞有甚長處主玆法席（卓拄杖一下云）。有意氣時添意氣。不風流處也風流。
　　復擧。法燈和尚示衆云。我本欲深隱巖壑養病過時。奈緣先師有未了底公案出來與他了却。時有僧出問。如何是先師未了底公案。法燈便打云。祖禰不了殃及兒孫。拈云。法燈將謂。陳年滯貨販賣得時。可笑累世家私自揚向外。石上座溪山藏醜拙雲月入膏肓。只因先師無未了底公案。所以出來與他謝恩。且道與古人有優劣也無（良久云）。不是任公子徒勞話釣竿。次日奉爲龜山聖廟看讀藏經。上堂。瞿曇不說一字。諸人看閱箇什麽。趙州只轉半藏。爲甚不得全功課。龍山試向者裏通消息去（擧起拂子云）。諦觀法王法。法王法如是。
　　菊節謝兩班。上堂。大功不宰大化不言。東西自然合轍。左右靡不逢原。大衆還會麽。如會採菊東籬下。不會悠然見南山。
　　上堂。水肅山寒秋已老。現成公案沒人知。沒人知睦州拄杖又生枝（喝一喝）。下座。
　　開爐上堂。秋光一變小春回。寒暑何曾屬往來。不奈潙山千古錯。今朝又撥舊爐灰。
　　上堂（拈拄杖云）。此箇事絕度量（竪起云）。竪窮三際（橫按云）。橫遍十方。大衆要見橫竪總不相干處麽（卓一下云）。曙色未分人盡望。至于天曉也尋常。
　　上堂擧。五祖演和尚云。如今禪和家擧話也不會。如何是祖師西來意。庭前柏樹子。恁麽會便不是。如何是祖師西來意。庭前柏樹子。恁麽會便是。拈云。五祖老師夜半捉烏鷄驚起隣家睡。未免賺誤後人向顢頇處承當。龍山則不然。如何是祖師西來意。庭前柏樹子。恁麽會始得。
　　冬至小參。籬頭吹篳篥則人人恰似懷氷。律管颺葭灰則物物皆如挾纊。偉哉玄樞不可鑚仰。德之攸覃無偏無黨。諸仁者於此薦得。皓老布褌價千金。若也不薦。洞山果子甘而爽。有底聞與麽道便道。爾說許多間事作什麽。今年冬至在月頭。早須賣被而買牛（良久云）。嗚呼覆水難收。
　　復擧。芭蕉和尚示衆云。儞有拄杖子與儞拄杖子。儞無拄杖子奪儞拄杖子。拈云。芭蕉誦出此一行大神呪。古今未有人翻譯得。龍山今夜對衆分明翻譯去（卓拄杖一下云）。唵蘇嚕蘇嚕娑婆訶。
　　冬節諸官至。上堂。一陽纔發生。遍界無硬地。龍山法鼓轟雷。萬像森羅側耳。雲堂清衆作證明。朝廷貴冑垂光賁。今日風雲已際會。來年氣候不勞記。是是不是不是。維摩掌裏搏大千。老胡口中無兩齒。
　　臘八上堂。瞿曇喫盡氷霜苦。說向夏虫都不知。後二千年屈堪述。寒梅初綻兩三枝（卓拄杖）。下座。
　　上堂。居諸易移。歲序云暮。或作無常迅速商量。或向物不遷處領取。且道那箇是正見（良久云）。鷸蚌諍不休終入漁人手。
　　除夜小參索話。臘月三十日參玄得便宜。花須連夜發。莫待曉風吹。僧問。爆竹聲中年已盡。東村王老夜篩錢。覿面一句請師直指。師云。分明記取。進云。路不拾遺眞古道。民皆樂業見豐年。師云。堯舜之君猶稽于化。進云。舊歲今宵去新年明日來底事還有遷變也無。師云。有利無利不離行巿。進云。與麽則舊歲卽新歲新年卽舊年。師云。米中雜犀角鷄驚而不啄。進云。抹過七十二候亂却六十甲子。更乞一句。師云。乾三連坤六斷。進云。三世諸佛摸索不著。歷代祖師近傍無門。聻師云。劍閣雖途險。夜行人更多。進云。萬物獻敷榮之態。元樞忘煦育之功。如何是一老一不老。師云。只許老胡知不許老胡會。進云。老在這裏。不老底在什麽處。師云。相隨來也。進云。物以終爲始。人從故得新。師云。到江吳地盡。隔岸越山多。僧禮拜。
　　乃云。一年三百餘日。今宵是結交頭。一生參學事已畢。自是時人不肯休。西屋東家品藻否泰來去。人人箇箇論量日月周流。引得古人將臘雪供大衆烹白牛作活計。只知嚼飯餒兒不覺好肉生贅。龍山與麽告報大衆還甘麽。若也不甘。今夜分歲彼此得便。
　　復擧。僧問香林如何是衲衣下事。林云。臘月火燒山。頌云。峯巒幽邃罕游人。傳說壺中天地新。洞口風過雲忽散。聞時富貴見時貧。
　　歲節上堂。僧問。曆以寅爲正風從艮位來。正與麽時請師祝聖。師云。四塞狼烟絕。九天鳳瑞新。進云。記得僧問鏡清。新年頭還有佛法也無。清云。有。僧云。如何是新年頭佛法。清云。元正啓祚萬物咸新。意在那裏。師云。明修棧道暗度陳倉。進云。僧又問明教。新年頭還有佛法也無。教云。無。僧云。年年是好年日日是好日。因甚麽却無。教云。張公喫酒李公醉。又作麽生。師云。懸羊頭賣狗肉。進云。鏡清道有。明教爲甚道無。師云。江南地暖塞北天寒。進云。學人卽今問和尚。新年頭還有佛法也無。師云。舊年曾答了也。進云。恁麽秖對與二大老相去多少。師云。一任傍人度量。進云。上來一一指示分明。向上一句又作麽生。師云。彭八刺札。進云。應時容裕無慶不宜。師云。君子不介視。僧禮拜。師乃拈拄杖云。天得一以清。地得一以寧。君王得一以安國撫民。歲月得一以送舊迎新。衲僧得一時又且如何（靠拄杖云）。止止。放過一著落在第二。
　　元宵上堂。有照有用牛頭沒馬頭回。或明或暗雪中粉墨中煤。龍山吐箇間言語。燈籠聽得笑滿腮。笑到三更勿人會。徐徐沿壁上天台。
　　因雪謝兩堂首座維那典座上堂。雪花亂墜空無一翳。人天眼目元來豁爾。前後一照不起紛飛心。賓主歷然寧居明白裏。且以何爲驗。克賓嗣興化潙山參大智。
　　佛涅槃上堂。僧問。娑羅樹下跋提河邊有則公案。年年今朝現成呈露。學人上來請師剖判。師云。我今不再三。進云。開口則喪閉口則背。如何通而不犯。師云。一把柳絲收不得。和風搭在玉欄干。進云。人間月半天上月圓。與麽時節喚作唱乃洹則是。喚作轉法輪則是。師云。一字不著畫八字無兩ノ。進云。摩胸告衆行計怱怱。槨示雙趺著甚死急。師云。喪車後懸藥袋。進云。若謂我滅度非我弟子。若謂我不滅度亦非我弟子。畢竟作麽生折合去。師云。作賊愼關。進云。與麽則只箇死屍無著處。至今紅爛百花叢。師云。人天衆前何不蓋却。進云。五天霧慘雙樹煙愁。人天當日盡悲號。因甚波旬舞袖長。師云。船上無散工。進云。涅槃後有大人相。如何是大人相。師云。尺二眉毛頷下生。進云。上來一一指示其奈。釋迦老子藏身無路。師云。臨坑不推人。進云。三尺一丈六且同携手歸。師云。春色無高下花枝自短長。僧禮拜。乃云。二千年前萬化千變。二千年後乞無再面。好箇太平時節波旬却具一隻眼（以拂擊床）。下座。
　　上堂。花柳呈豔燕鶯鬪聲東參西扣太無厭生（卓拄杖云）。自是不歸歸便得。五湖風月有誰爭。
　　上堂。德山棒。臨濟喝。雲門一字關。洞山五位訣。古人各擅韜略殺活檎縱。可謂水銀墜地（良久云）。三十六路不如走。
　　四月八上堂。瞿曇不曾生。因甚賞今日。毘藍園裏一犬吠虛。西天此土千猱啀實。韶陽徒張意氣。藥山將錯就錯。龍山今日盡力變格通途去也（卓拄杖）。下座。
　　結夏小參。僧問。荷錢鑄綠梅彈垂金。時節因緣願聞提唱。師云。早被上座答了也。進云。時節旣到其理自彰。如何是其理。師云。閙巿裏颺碌塼。進云。佛性義又如何。師云。賣扇老婆手遮日。進云。與麽則鏡分金殿燭山答月樓鐘。師云。須知三島外別有一乾坤。進云。九旬禁足魚游網。物外安身鳥入籠。去此二途如何是衲僧行履處。師云。虛空走馬陸地行船。進云。覿面全彰解脫門。一踏牢關百雜碎。師云。怪力亂神。進云。記得龐居士云。十方同聚會箇箇學無爲。此是選佛場心空及第歸。意在那裏。師云。紫羅帳裏撒眞珠。進云。心如工伎兒意如和伎者。如何學無爲。師云。覓火和烟得。擔泉帶月歸。進云。此是選佛場那箇是及第底心。師云。蹉口道著。進云。上來已蒙指歸。向上宗乘事如何。師云。籬頭草鞋。僧禮拜。乃云。以大圓覺爲我伽藍。結也由我解也由我。結則遍界盡結。若凡若聖草木昆虫同時禁足安居。遂不見有違我所制者。解則遍界盡解。萬象縱橫無礙。更無規繩可拘。便見嘉州大像緊峭草鞋優遊妙喜世界。陜府鐵牛橫肩榔標巡歷榑桑國中。只如不結不解時。至竟作甚擧措（良久云）。山前麥熟也未。
　　復擧。百丈和尚毎上堂訖召大衆。大衆回首。丈云。是什麽拈云。君子言不浪發。發必中度。且道百丈恁麽道意在於何。吽吽喚回枕上三更夢。惹動江南萬斛愁。
　　次日上堂。格外玄機不勞佇思。論甚克期取證茄子瓠子。雖然如是。未免今日依西天樣謾畫葫蘆。何故朝四暮三便歡喜（咄）。
　　上堂拈拄杖云。汾陽和尚云。識得拄杖子一生參學事畢。龍山卽不然。識得拄杖子更須行脚去（靠杖）。下座。
　　上堂。阿剌剌橫該抹。鬼面神頭二九十八。善財失脚百城南。笑倒無邊身菩薩（卓拄杖）。
　　半夏上堂。前四十五日旣往不咎。後四十五日道不預諾。正當今日（拈起拂子云）。龍山手裏拂子𨁝跳上三十三天。在歡喜園裏對帝釋說深妙法。諸天圍繞默然肅聽。且道說箇什麽法。今朝是六月朔。
　　上堂。火雲蒸太虛太虛不熱。薰風拂太虛太虛不涼。若能恁麽領略。不妨應緣倘佯。雖然如是更須知有向上行履始得（噁）。偸佛錢而買佛香。
　　上堂。清商告候法歲將周。敢問諸仁者所作已辨不。若也未辨得。龍山須向諸人背後展拜。何也手臂終不向外曲。
　　解夏小參。僧問。布袋頭開天地寬。金風翻葉墜階前。正與麽時請師提唱。師云。太無厭生。進云。恁麽則溪聲長在耳。山色不離門。師云。飽病難醫。進云。翠巖夏末示衆云。一夏以來爲兄弟說話。看翠巖眉毛在麽。是何心行。師云。三更過孟津。進云。後來保福云。作賊人心虛。意在那裏。師云。品藻人卽得。進云。長慶云。生也如何領略。師云。葫蘆棚上掛猪頭。進云。雲門云。關又作麽生。師云。崑崙著鐵袴。進云。四大老與麽敲唱還有出身分也無。師云。草本天下同。進云。可謂卞氏場中多巨璞。孟甞門下足高賓。師云。從貧入富易。從富入貧難。進云。龍山今夏還有爲人不惜眉毛底麽。師云。青山不擧足日下不挑燈。進云。未審與古人是一耶是二耶師云。莫來掩釆我。進云。上來一一蒙指示。曲終人不見。江上數峯青。師云。切莫向別人擧。僧禮拜。師乃拈拄杖云。這木上座今夏在者裏。體上不掛寸絲。口中不費一粒。不肯隨衆禁足。亦不向外遊山。鼻笑西院兩錯商量。平欺文殊三處度夏。結也不管。解也不知。只麽黑𥻘皴地過了九旬光陰。且道賞他便是罰他便是。諸人若不能斷。直教木上座自斷去也（卓拄杖）。復擧。洞山云。初秋夏末兄弟東去西去。直須向萬里無寸草處去。石霜聞得云。出門便是草。拈云。作法於涼其弊猶貪。作法於貪弊將若何。
　　解夏上堂。僧問。解開布袋七縱八橫。無尾胡孫有甚快活。師云。只可自怡悅。不堪持送君。進云。不呑栗棘蓬作箇什麽。師云。鐵牛不喫欄邊草。進云。點胸點肋。聻師云。登科任他登科。拔萃任他拔萃。進云。極則事又如何。師云。十字街頭吹尺八。進云。人天交接如何相見。師云。兩眼對兩眼。進云。與麽則愁思偏於蟬外覺。歸心更向鴈邊多。師云。事無一向。進云。者裏若有性燥漢直下山去。和尚還肯他也無。師云。腦後見腮。莫與往來。進云。忽有人問夏在何處。未審如何祗對。師云。私事不得官酬。僧禮拜。師乃云。消散蠟人氷擘開鐵彈子。兩顆鼠糞變成金。翠巖眉毛長尺二。囉囉哩秋風誰謂從西起（擊拂）。下座。
　　退院上堂。一片間雲多變態。從龍暫寄此山頭。釘釘懸挂沒交涉。又逐秋風過別州（擲下拂子）。下座。
　　南禪禪寺語（終）。

　　相州鎌倉縣金寶山淨智禪寺語錄。
　　侍者曇林編。

　　師於嘉曆二年二月十二日入院。
　　佛殿。三人行時必得一師。三佛並坐有何所爲。休休六耳不同謀。
　　拈帖。傳箭令暗號子喚作靈山囑。都是不相似。付與維那且攀例。
　　指法座者一座子不假建立尀耐。須彌燈王安著幾多階級。新寶山一時坐斷去也。便登座。
　　拈香云。此一瓣香爇向爐中。恭爲祝延。
　　今上皇帝聖躬萬歲萬歲萬萬歲。陛下恭願。
　　聖謨恢恢寶祚永踐玄扈之高躅淳化蕩蕩世樞咸復丹陵之古風。次拈香云。此香奉爲征夷大將軍資倍祿算。伏願營門無擊刀斗三軍止戈。官路不見烽烟四塞銜璧。又拈香云。此香奉爲相州太守都元帥。伏願壽基福基俱堅佐聖明於萬世。信力智力兼具護正法於無窮。又次拈香云。此香奉爲本寺大檀那親衞校尉大禪定門。伏願命府運數盡芥城而有餘身宮德儀如藥樹而長茂。又拈香云。此香貞實絕枝葉。逢春不著芬。只有天然些子氣。許他無鼻孔人聞。爇以供養前住建長再住本山勅諡佛國禪師高峯大和尚。用酬法乳之恩。
　　就座。問答罷乃云。大哉箇事覆天載地。勦絕諸相而不留勦絕之跡。字育萬靈而不宰字育之功。拈起也吒吒沙沙。放下也綿綿密密。乃佛乃祖皆悉承他恩力以接踵躡武利濟不失時。賢王賢臣亦是承他恩力以護法安邦至今無間斷。直得盡大地卉木叢林人畜草芥箇箇承他恩力今日聚會金寶山裹共唱萬年歡。諸仁者還得分明聽取也無。倘或未然更須側耳（卓拄杖一下）。
　　復擧。世尊一日陞座。文殊白槌云。諦觀法王法法王法如是拈云。釋迦老子等間吹無孔笛。文殊謾把氈拍版擊節。且道畢竟成得什麽曲調（噁）。鄭衞之門須掩耳。
　　佛涅槃上堂。僧問。摩胸告衆强誑癡獃。大聖本無出沒。什麽處有去來。答云。須知三代禮樂乃是五覇兵器。進云。可謂平地起骨堆。答云。彩氣夜常動精靈日少逢。進云。二千餘年屈和尚還雪得麽。答云。野火燒不盡。春風吹又生。進云。今日卽有明日卽無。畢竟如何定當。答云。管他間事作麽。進云。直得諸天悲泣波旬鼓舞。答云。一家有事百家忙。進云。春色無高下花枝自短長。答云。伸脚元在縮脚裏。僧禮拜下乃云。若謂吾滅度不是吾弟子。欲人不知不如不爲。若謂不滅度亦非吾弟子。改頭換面東倒西擂。大衆要識釋迦老子舌頭落處麽。一從事却潘郎後也解。人前不識羞。
　　三月旦上堂。桃蕚呈紅李花獻白。春光不敢拒人。只是無人領略（良久云）。積代簪纓暫時落魄。
　　謝受昭二首座上堂。薄福住山肚皮欠篾。引得舊知訪來彼此同嚼氷雪。未話海月山雲先鬪百醜千拙。因甚如此。多子塔前曾落節。
　　四月旦謝直歲上堂。汾陽囑慈明云。修造自有人。且與佛法爲主。拈云。大小汾陽話成兩橛。金峯門下修造已得人。別無佛法可說（召大衆云）。於此薦得。僧堂對厨庫佛殿對山門。若也未薦。只因連夜雨又過一年春。
　　佛誕生上堂。瞿曇降生大驚小怪。自誇淨裸裸地。脫體寸絲不掛。金峯普請洗滌他。只要赤肉也不存。値待他骨節毛竅心肝五臟一時換却。方許開大口道天上天下唯我獨尊。雖然如是明眼看來浣盆浣盆喝一喝。
　　結夏小參。統微塵刹界以爲我伽藍。領無邊含靈以爲我大衆。括十世古今而立刻期之限。用一切事業而蔽取證之行。直得穢土淨邦處處綠楊堪繫馬。六凡四聖家家門底透長安。結時解解時結。長期非延短期非促。金寶山中鋤畬下種。占波國外梗游萍跡。更論甚麽禁足不禁足前安居後安居。忽有伶利漢出來道。我也別有生涯。不居儞伽藍不入儞衆數。十世古今一切事業都來不于我事。且道他向什麽處行履（良久云）。觀大海者難爲水。
　　復擧。僧問趙州。萬法歸一。一歸何處。州云。我在青州作一領布衫。重七斤。拈云。者僧要將濕紙裹大虫。趙州針鋒頭上翻筋斗。奇則太奇。只是歸處未分明。令人轉入迷魂寨。今夜有人問萬法歸一一歸何處。只向他道半入露柱半上燈籠。
　　次日上堂。東山家宴盡美盡善。西院商量赤心片片。金寶今日結夏不敢管顧諸人亦不論兩錯。何故重賞之下必有勇夫。
　　謝秉拂上堂。一喝分賓主底法門兩堂首座已說了也。向虛空裏寫五字底法門書記已說了也。一代藏教詮注不及底法門藏主已說了也。更有緊要一句。佛佛祖祖久默斯要。我四頭首也各緘默。金峯久日樺來唇不免。今日擊鼓爲諸人吐露（良久）。下座。
　　上堂。一二三四五六七。七六五四三二一。幼婦舒眉笑臉開。夜叉屈膝眼睛出。搆得搆不得。當門書大吉（卓拄杖）。下座。
　　上堂。塵塵爾刹刹爾（以拂擊床云）。老鼠咬床頭。猫兒正憨睡。
　　半夏上堂。法歲已過半。過去心不可得。解制未屆期。未來心不可得。正當今日現在心不可得。三世之心旣不可得（豎起拂子云）且道者箇從何處得來（良久云）。自携瓶去買村酒。却著衫來作主人。
　　夏中謝藏主上堂。擧。古有僧在經堂中坐。藏主云。如何不看經。僧云。不識字。主云。何不問人。僧叉手云。是什麽字。藏主無語拈云。者僧問字。將謂坐斷藏主舌頭。爭奈烏焉成馬。藏主無語堪與者僧爲師。會麽。六月賣清風。人間恐無價。
　　上堂拈拄杖卓一下云。休休好語不可說盡。
　　解夏小參。彌滿清淨不容他物。就中立限立期。總是魯般繩墨。金峯今夏與現前大衆眉相結鼻相柱。全賓是主全主是賓。諸公三昧金峯不知。金峯三昧諸公不知。便見日中一飡。人人落得缽盂無柄。夜後一寢。箇箇未曾開眼尿床。只麽騰騰過了一夏。畢竟功歸阿誰（擊拂云）。蠟人跳上梵天。鐵彈走過東海。
　　復擧。僧問雲門。初秋夏末前途忽有人問。作麽生對。門云。退後退後。僧云。某甲有甚麽過。門云。還我九十日飯錢來。拈云。輕輕躡足龍門過。惹得腥風動地來。
　　次日上堂。大火西流涼飈報秋。九旬功課一時罷休。好箇快活時節。去底去留底留。雖然如是金峯不肯點頭。何也如今馬上看山色。不似騎牛得自由。
　　淨智禪寺語（終）。

　　相州鎌倉縣瑞鹿山圓覺興聖禪寺語錄。
　　侍者紹榮編。

　　師於元德元年八月二十九日入院。
　　山門盡大地是圓覺伽藍。且道門限在什麽處（彈指一下云）。看看宿霧初收天已曙。
　　佛殿。殿裏底他是誰（咦）。我早知儞。門貼鍾馗（展坐具云）。人天大衆前且放一頭低。
　　土地堂。法無隆替人無可否。儼然列坐護什麽（良久云）。良哉不謬爲土地。
　　祖師堂。祖祖密付天知地知。今日敗缺咎歸阿誰。
　　據室（拈拄杖云）。烹佛煆祖還他古德。便是渾鋼能有幾鐵。新瑞峯聻（靠杖云）。幾乎墮覆轍。
　　拈帖。營門樞機法城渠答。半幅全封千重百匝。要知裏許消息。麽凛凛威風生六合。
　　山門疏。褒也屋裏話。貶也屋裏話。因甚如此（呈起疏云）。莫謂大家納敗。
　　諸山疏。衆口一舌字義炳然。諸人還會麽。東山樹對西山樹。上澗泉流下澗泉。
　　法座。燈王三萬二千座（指座云）。盡是從此一座出。且道此座何處得來（喝一喝）。
　　拈香。此一瓣香爇向爐中。恭爲。
　　今上皇帝祝嚴。聖躬萬歲萬歲萬萬歲。陛下恭願永揭文明齊德化於宣光之中興。毋墜葆命竝覆燾於大禹之高躅。此香奉爲征夷大將軍及文武官僚同增祿算。伏願膺一人簡在副四海具瞻。益懋輔佐之功驟布安撫之德。此香奉爲本寺大檀那資倍祿算。伏願壽山高於百億須彌之高。福海廣於十重香水之廣。權澤長覃華夷而綏皇極。誠明普被緇白以耀法門。此香久在窮谷埋之而不腐。屢向人前燒之而不燼。今復拈出供養前住巨福名山建長興國禪寺。勅諡佛國禪師高峯大和尚用酬法乳之恩。
　　遂就座問答罷乃云。二六時中四威儀內。新羅夜半十日竝照。名之爲大光明藏三昧。二千年前薄伽世尊。一時入此三昧與一切諸佛菩薩主伴同會光嚴住持。自爾以降圓覺伽藍巨闢戶牖。西天此土各立門庭。或居僻洞深巖嘯雲吟月。或據名山望刹領衆匡徒。隱顯行藏千途萬轍。竝是具足圓覺住持圓覺底樣子也。石上座今日又居此伽藍與無邊刹海凡聖含靈主伴同會光嚴住持。古今恁麽住持更無絲毫異相。畢竟濟得什麽事（以拂擊床云）。野老不知堯舜力。鼕鼕打鼓祭江神（謝不錄）。
　　復擧。宜春太守請慈明和尚住南源。明固辭不赴。後日特謁太守願行。太守問其故。明云。始不欲之今偶欲之耳。遂請住山。拈云。慈明和尚瞻之。在前忽焉在後。擬見蹤跡山遙水長。雖然如是爭奈。令人墮在是非海裏。卽今若有人問新瑞峯去年固辭鈞命不住當山今日何故敢來領席。便向他道竹有上下節松無古今色。
　　當晚小參。釘一琢二本分鉗鎚。捏聚放開作家受用。不是世間韜略亦非出世機鋒。直得扭定文殊鼻頭不能出氣。塞却觀音耳朶無由返聞。電激星馳誰敢摩壘。便恁麽去。鬧熱門庭卽得。若以正眼觀之。未免將頭不猛帶累三軍。山野乍住此精藍。不論本分鉗鎚作家受用。只要與現前大衆同作息去也。何故。天津橋上不賣私鹽（問答不錄）。
　　復擧。張無盡相公請皓禪師住玉泉。皓陞座顧視大衆云。君不見。良久又云。君不見。無盡在座下操蜀音云。見。皓云。但得相公見便了。便下座拈云。玉泉唱出太古清音。無盡和以絕聽希聲。直至而今餘韻未已。諸仁者還聞麽（卓拄杖一下云）。此曲只應天上有。人間能得幾回聞。
　　九月旦上堂。秋雲載雨過清飈攪林藪。搆得搆不得一擧四十九（卓杖）。下座。
　　菊節上堂。陶潜短吟只是世俗活計。汾陽一句未免法眼著沙。鹿峯門下世法佛法都是拈向一邊。且如何應箇時節去（良久云）。爲憐處處籬邊菊。一度秋風一度花謝都寺。上堂。入得世間。出世無餘觸事應緣都非外料。折旋俯仰有甚掠虛。雖然如是切玉須是昆吾。
　　上堂。恁麽恁麽蜜無中邊。不恁麽不恁麽覿面猶隔三千（驀拈拄杖卓一下云）。昨夜雨師値風伯。觀音耳裏打鞦韆。
　　上堂。擧。雲門大師云。直得山河大地無纖毫過患。猶是轉句不見一色。始是半提更須知有全提時節。拈云。雲門和尚三更過孟津白日行官路。若人覰透他手脚便好。高挑鉢囊獨步丹霄。其倘未然。鹿峯更下箇注脚。林垌曳杖嗜清興。又入空濛紫翠中。脚力盡時山更好。莫將有限趁無窮。
　　上堂（拈拄杖卓一下云）。諸人還會麽（靠杖云）。一枝付鷦鷯。萬里付鴻鵠。
　　冬夜小參。問答罷乃云。天地未分已前有箇無字曆日不記氣候節序。論甚吉凶悔吝。及乎天地已分妄見寒來暑往。眞曆從此漫滅。草本天下流行。擧世咸言冬至時節綉紋添線葭管颺灰。引得洞山退卓自訐家私霜華揭牓還成露布。雖然如是瑞峯不敢欲救此弊。只要依而行之。且道意在那裏（良久云）。攻乎異端斯害也已矣。
　　復擧。僧問古德。如何是冬來事。德云。京師出大黃。拈云。古人恁麽答話自謂橫身宇宙舌覆大千。殊不知虎豹之文來田猿狙之便來籍。
　　冬節上堂。昨夜籬頭吹篳篥。森羅萬象悉虛胡。今朝打鼓報此事。借問諸人信也無。信底不信底瑞峯俱歡喜。何故。陽氣發時無硬地（卓拄杖一下）。
　　謝東堂東明和尚兼四頭首秉拂上堂。昔日洞山和尚冬夜掇退菓卓致令泰首座喫菓子不得。千載之下風俗易慣。人人鬪揍處處安排。也未有人喫得。鹿山今年又迎冬夜隨分作宴。無有新奇底。只將洞山陳年菓子剝皮去核送在我四頭首口邊。而皆不甘遂向人天大衆前各自吐却了也（驀拈拄杖云）。拄杖子聽與麽說出來便道。低聲低聲。這裏有東堂和尚。不須謾說洞下事。鹿山覆水難收。且憑拄杖子謝其輕觸去也（卓拄杖一下）。
　　臘八上堂。六載寒酸猶自可。一朝濁富不如貧。明星迸散。三千界悉作瞿曇眼裏塵。
　　上堂。世界恁麽廣闊。爲什麽聽鐘聲披七條。雲門大師與麽垂示。依俙越國彷彿揚州。諸人還會麽（擊拂云）。識得山川無限意目前瀟灑不須多。
　　除夜小參。問答罷乃云。玄樞運轉旋磨之蟻其步稍移。歲序推遷赴壑之蛇其尾難繫。若能於此識得不遷底句。烹白牛炊黍飯。可謂惠而不費。其倘未然驅疫癘賣癡獃。都是勞而無功。鹿山今夜與諸人分歲。不要依樣畫猫。別有箇施設（卓拄杖一下云）。莫嫌冷淡沒滋味。一飽能消萬劫飢。
　　復擧。僧問浮山遠和尚。新歲已臨舊歲何往。遠云。目前無異怪不用貼鍾馗。拈云。這僧在大洋海底問尾閭。浮山向須彌頂上指路頭。還有針芥相投分麽（良久云）。夜深珍重。
　　元正上堂（豎起拂子云）。看看吾道一以貫之。會得城上已吹。新歲角不然窓前猶點舊年燈。
　　元宵上堂。家家有一盞燈。三人證龜作鼈。瞎眼波斯入鬧巿撞著然燈受記莂。且道受什麽記莂。孟春白月終定是上元節。
　　二月旦謝新舊兩班。上堂。竺土大仙心東西密相付。密相付無差互。庭梅未謝舊年花。岸柳旋舒新歲絮（以拂擊床）。下座。
　　佛涅槃上堂。一出一沒半合半開。諸人向什麽處見釋迦老子（卓拄杖一下云）。湘潭雲盡暮山出。巴蜀雪消春水來。
　　三月望上堂。處處眞處處眞。何處圍林不領春。塵塵爾塵塵爾。遊客都無白踏人。雖然如是諸人還見鹿峯拄杖生花麽（靠杖云）。幾乎使西施負薪。
　　上堂古德云。我有一句子。待虛空墮地時便向儞道。鹿山卽不然。我有一句子。虛空未生以前已曾說破了也（良久云）。三十年後莫道川僧打鐃鈸。
　　佛生日上堂。佛身無爲不墮諸數。雲門一棒誇屠龍。月明豈在珊瑚樹（噁）。瑞峯恁麽說話早是汚却清淨法身了也。急須詣大佛殿普請浴他去。便下座。
　　結夏小參。德山小參不答話。南人不夢駝。趙州小參要答話。北人不夢船。若能覰透二大老手脚。何妨大蟲舌上打鞦韆。直得脫略千古坏模掣斷諸方抑勒。立期限論修證。都是魯般繩墨。雖然如是鹿峯未點頭在。須知圓覺伽藍裏今夏百二十日別有條令可遵行始得。且道是什麽條令。日中一飡夜後一寢。
　　復擧。南泉和尚坐次。有僧叉手立。泉云。太俗生。僧便合掌。泉云。太僧生僧無語。頌云。塵外靈區不易尋。青山九瑣洞門深。神仙將謂卜斯地。驚聽空中操梵音。
　　次日上堂。護生須是殺。八字無兩丿。殺盡始安居。山上有鯉魚。要知箇中意。鐵船水上浮。休休有萬里之智有萬里之憂（卓拄杖）謝秉拂上堂。聲前通信息句後絕安排。一挨一拶佛祖崕望（拈起拂子云）。只箇拂子無思算。須彌頂上舞三臺（擊拂）。下座。
　　端午上堂。事不過三月不過五。若能直下換雙眸。善財到處是藥圃。其或未然。一任帶蒲人戴艾虎。
　　上堂擧。僧問雲門禪師。如何是諸佛出身處。門云。東山水上行。後來圓悟和尚拈云。天寧卽不然。如何是諸佛出身處。熏風自南來殿閣生微涼。二大老一人筥箒畫蛾眉。一人官路賣私鹽。瑞峯與麽批判不覺失笑。且道笑箇什麽。就地拾得麗水金。拈起却是新羅鐵。
　　中夏上堂。烏飛兎走碧落無蹤。一齊衆楚法歲告中。
　　上堂拈拄杖卓一下云。大衆會麽。若不會更下注脚去也。又卓一下。
　　上堂。火雲蒸天暑威烈烈。嘉州大像通身汗流。陜府鐵牛喘而苦熱。別別富士山頭長有雪（擊拂下座）。
　　夏中東福和尚至上堂擧。雪峯和尚領衆到浮江。乃問云。欲寄二百僧過夏。得否。浮江以拄杖劃一劃云。著不得。拈云。浮江和尚只知大禮不辭讓未知禮之用和爲貴。東福和尚自京師來要寄一兩員僧過夏。鹿峯不敢傚古人態度。只是順命而已。何故。衡鑑在前難容奸峭。
　　上堂。殘陽未收爽氣潜起。無位眞人赤骨歷地（喝一喝）。
　　上堂。擧。潙山問懶安。汝十二時中當何所務。安云。牧牛。山云。汝作麽生牧。安云。一回入草去。驀鼻拽將回。山云。汝眞牧牛也。拈云。懶安金殿撒塵沙。潙山草菴安鴟吻。瑞峯若見他道一回入草去驀鼻拽將回。便向他道。盡大地一頭水牯牛。更向什麽處拽將回。他若擬開口。便與一掌道。莫犯國王水草。
　　解夏小參。眞際元來廓落絕封絕疆。情域瞥爾區分。有凡有聖。所以釋迦如來二千年前曲垂方便立期立限鎔凡成聖。殊不知模子旣不正。脫出來底七凹八凸。便見聲聞精勤證得擇滅無爲。菩薩克期安居平等性智。都是錮鏴得底未得脫體完全。我此現前大衆今夏一百二十日。不入者般鑪鞴不受他人鉗鎚。飢飡困寢各自烹鍛。瑞峯今夜撾鼓作自恣佛事。只要驗過諸人各各所成底。顧視大衆云。元來只箇鐵彈子。
　　復擧。雲門問僧。初秋夏末不觸平常。道將一句來。僧無對。自代云。初三十一中九下七。拈云。雲門大師明中贏得一著暗中輸了一籌。
　　次日上堂。法歲已終人人策功（卓拄杖一下云）。寒山拈却蓋面帛。元是東家李大翁。
　　八月旦謝兩班上堂（卓拄杖一下云）。建化門開千足萬足。自東自西無思不服。以何爲驗（靠杖云）。燠凉次序弗紊。秋來天氣已肅。
　　圓覺禪寺語（終）。

　　再住山城州瑞龍山太平興國南禪禪寺語錄。
    侍者紹榮懷澄士永等編。

　　師於建武元年十月十日入院。
　　山門。天下瑞龍山。門無第二義。若也銜蘆來。那裏是那裏。
　　佛殿（合掌云）。希有世尊希有世尊。且道讃歎箇什麽。看他鼻下有口門.
　　土地堂。恍兮惚兮神在其中。莫怪昔日見南泉不得。王老師也未見他形容。
　　祖師堂。四七二三家風未墜。東西的的相承流落榑桑國裏（良久云）。好事不出門惡事行千里。
　　據室。古來宗師叱佛呵祖。南禪好釆接人。丈室恢開門戶。何故。大瞋不怒。
　　勅黃皇祚一統也由此印子。祖宗中興也由此印子。將謂今日始流行（捧起勅黃云）。威音王前只這是。
　　山門疏。屋裏竪四橫三盡情一一說破。諸人好心山僧罪過。
　　法座（指座云）。十年兩度登斯座。無等級中成等級。一回進步一回高。燈王也在階下立。
　　拈香云。此一瓣香恭爲祝嚴。
　　今上皇帝聖躬萬歲萬歲萬萬歲。陛下恭願建武揚文。播駿功於萬世而不拔興禪輔教傳鴻業於未來之無窮。此香仰祝。
　　皇太子尊躬。伏願離明內瑩嚴威震驚百里副德深殖景運保綏千秋。此香奉爲闔朝貴官文武百僚同資祿算。伏願長沐天澤中孚久爲法城外護。
　　此香多年抛在窮谷。贏得枝葉自除。錯向人前賣弄。聲價遍墮掠虛。早知今日事。悔不愼當初。已展不縮。爇向爐中供養。前住相州巨福名山建長禪寺。勅諡佛國禪師高峯大和尚用謝負恩之罪。
　　就座（問答不錄）。乃云。向上一著子祕在宇宙間。佛祖出興皆默斯要。靈山曾不付迦葉。少室誰言授神光。西竺乾東震旦。繩繩繼繼接響承虛。或放或收賓主互換。一挨一拶拳踢相酬。便見五家抗行通途變格。敲唱彌峻號令益嚴。雖然如是終未擧揚此一著子。
　　石上座。今晨陞于此座。亦只緘默有分。莫是失却開堂祝。聖之儀麽（良久云）。好是無私大法輪。蓋天蓋地助皇化（叙詞不錄）。
　　復擧。大唐肅宗皇帝問忠國師。如何是無諍三昧國師奏云。檀越踏毘盧頂上行。拈云。肅宗綸言不虛出。言中自有仙陀響。忠國師高談闊論卽得。只是未辨鹽水器馬在。山野今日不勞恁麽奏對。坐見無諍三昧自然現前。以何爲驗（擊拂子云）。九垓歸鼎祚四塞絕烽烟
　　當晚小參（問答不錄）。乃云。空劫那邊一大機。古今歷落不遷移。騎聲蓋色獨旋斡。佛祖當頭眼似眉。山僧當年據此精藍。山門朝佛殿厨庫對僧堂翠竹青松左圍右列。烟巒雲嶂後峙前橫。今日看來皆悉仍舊更不移易一絲毫許。且喜與現前大衆同游此不變不異之域（驀拈拄杖云）。拄杖子冷地不甘。出來便道。新南禪儞只具一隻眼。殊不知近日。皇風一變佛法也斬新。山僧伏聽處分。卽今拄杖子說其斬新底法門。一上（卓一下云）。諸仁者還會麽。其或未會更下注脚去也（又卓一下）。
　　復擧。僧問曹山。佛未出世時如何。山云。曹山不如。僧云。出世後如何。山云。不如曹山。拈云。這僧向虛空裏釘兩橛。曹山奧奧虞虞亦例闒茸。南禪今夜不敢論他出與未出。且道畢竟何者是佛（喝一喝）。
　　上堂。佛法無多子。只要自知羞。昨日晴兮今日雨。不妨騎鶴下楊州。
　　聖節上堂。千載間出一朝誕彌。景運從此日而延。日日是好日。洪基得其時以建。時時是好時。祥開慶布塵沙界。萬像森羅齊展眉。
　　謝無極無德二首座昭書記玄藏主上堂。群形生於無極。誰辨端倪。大用現乎無德。焉存軌則。金章玉章著述難成。大藏小藏詮注不得。太光生墨漆黑。人天眼目沒通塞。
　　冬節小參問答罷乃云。陰化極時青松翠柏尚變色。陽威發處凍木寒叢也生芽。燠涼相凌都無朕迹。泯其所以寧容識情。到者裏沒量大人口似磉盤。明眼衲僧只見頭彩。惹得皓老不洗布褌汗臭難掩鏡清不展臥單開眼尿床。雖然如是冬夜斯臨不可空過。別作家宴管顧我此現前大衆去也（拱手云）。仲冬嚴寒伏惟珍重。
　　復擧。南華德禪師新遷寶壽。恰値新冬示衆云。新冬新寶壽。言是舊時言。若會西來意。波斯上舶船。拈云。寶壽示此四句。依俙梵語彷彿唐言。山僧住院未幾忽逢冬節。也有一偈。是梵語耶是唐言耶。諸人試請聽取。新冬新南禪。言也是新言。喚作西來意。北人不夢船。
　　次日上堂。陽從陰處生。陰向陽中極（豎起拂子云）。且道這箇從那裏得來（擲下拂子云）。九九元來八十一。建武元年十一月二十八日。
　　龍駕臨幸本寺。一宿次早命師爲衆入室。齋罷上堂。拈香祝聖罷趺座。問答罷乃云。一顆靈光輝騰今古。明暗通塞不奪其相。長短方圓不狀其形。蕩蕩恢恢煒煒燁燁。天地得此以覆載。日月得此以照臨。謂之佛祖向上法輪。亦名君王中原大寶。非是四輪之類。寧將七寶而齊。此寶現時貴賤賢愚咸荷德。此輪轉處妖邪魔外盡潜蹤。今日龍馭光幸山中。林樾峯巒爭呈吉祥色。齋鐘粥鼓亦作歡喜聲。直得向上法輪不勞推轉脫體斯彰。君王大寶無所希求自然而至。正與麽時感天報國一句如何道著（卓拄杖一下云）。將此深心奉塵刹。是則名爲報聖恩（叙謝不錄）。
　　復擧。大宋孝宗皇帝問佛照禪師。世尊六年居雪山。所成者何事。佛照奏云。將謂陛下忘却。拈云。佛照對御談玄。一時大遇檢點將來。未免汗瀆聖聰。今日忽有人問再住此山所成者何事。只對他道。低聲低聲。天子殿前不容間話。
　　十二月初三日恭奉聖旨特賜莊田。鳴鼓陞堂。拈香祝聖罷據座。說偈云。公憑端自。日邊臻。乃祖田園界畔明。九穗嘉禾今已熟。荷恩何必待秋成。
　　謝頭首對御秉拂上堂。一喝分賓主一句辨教禪。峻機穎脫舌有瀑泉。且道賓主教禪一筆勾下時又如何（擲下拂子云）。龜毛拂子翻筋斗。驚起鳳鸞翔碧天。
　　臘八上堂。六年癡坐莫由擊蒙。寒心酸鼻徹骨貧窮。窮則變變則通。驀地翻身下山去。襤襂袖裹春風。
　　上堂（卓拄杖一下云）。諦聽諦聽唯此一事實。餘二則非眞。
　　歲夜小參問答罷乃云。歲籥運轉除夜斯臨。西巷東村燒錢爆竹。張公李老驅儺送窮。一等是大丈夫。惜乎被十二時辰使七顛八倒。衲僧家翛然游乎象外。論甚月之晦朔年之舊新。卽今不是臘月三十夜。誰言來日定是大年朝。直饒到得恁麽田地。也未免墮在解脫深坑擡脚不起。畢竟如何折合去（良久云）。不是桃源客徒勞話洞中。
　　復擧。香林因僧問。萬頃荒田是誰爲主。林云。看看臘月盡。頌云。萬頃荒田主是誰。答道。看看臘月盡。昨日有人天台來。却得江西一封信。
　　元正上堂歲華云。一變晷運告三陽。試把腰間曆日看。何日何時不吉祥。
　　元宵謝新舊兩班上堂。進而不違宗退而不失旨。左顧右盻都無暗地。佛法世法照歸一致。以何爲驗（以拂打圓相云）。我見燈明佛本光瑞如此。
　　上堂。今朝二月一。人人誰不識。二非雙一非隻。聰明大王擲算筒。雨餘春水漾虛碧。
　　壽福石梁和尚遺訃至上堂。丙寅生囉囉哩。甲戌滅囉囉哩。滅不滅生不生囉囉哩。長空萬里一圓月囉囉哩。壽福和尚唱此還源歌。南禪恁麽擊節。且道是什麽曲調（以拂擊床云）。囉囉哩囉囉哩。
　　佛涅槃上堂。鹿苑中鶴林下。左出右沒千變萬化。而今滅後二千年。花柳依依春遍野。伏惟釋迦如來和贓捉敗了也。
　　三月旦上堂。睦州和尚云。現成公案放儞三十棒。敢問大衆如何是現成公案。莫是輕烟遮柳眼微雨濕花腮底麽。莫是三通鼓鳴四衆雲集處麽。莫是南禪不說而說諸人無聽而聽處麽。阿呵呵。就地拾得麗水金。拈起却是新羅鐵。
　　謝浴主上堂。水不洗水妙觸宣明。十六開士夢裏惺惺（卓拄杖）。
　　謝果首座忻藏主至上堂。千經萬論不如一默。直示單傳也非奇特。仰山錯上率陀天。觀音院內有彌勒。
    浴佛上堂。天上天下唯我獨尊。莫怪渠儂無思算。新生孩子擲金盆。
　　天岸和尚訃音至上堂。相結眉毛山川萬里。永絕音容方見道義。如是如是不是不是。誰知一路涅槃門。同條生不同條死。
　　結夏小參。九旬克期抱橋柱澡洗。三處度夏筥箒畫蛾眉。祖師門下不管這般瞢底。只要出格機。不受抑勒於規繩。不混威儀於茆曠。窈窈窕窕別有生涯。若能恁地。西天蠟人氷東土鐵彈子也是間家潑具。諸仁者要知他出格生涯麽。逢茶喫茶逢飯喫飯復擧。僧問古德。如何是定乾坤句。德云。十日一雨五日一風。拈云。不施寸刄坐致太平。不無古德只是未在。何也。堯舜之君猶稽於化。
　　次日上堂。十五日已前缽盂口向天。十五日已後鞔却紫茸氈。正當今日聻（卓拄杖云）。寒山不管安居事。須彌頂上打鞦韆。
　　謝五頭首秉拂上堂。鷲嶺以一音演法。衆生隨類各得解。龍山借五音談玄。絕唱古曲無人會。且道鷲嶺底是龍山底是（良久云）。牡丹一日紅松柏千年翠。
　　上堂（卓拄杖一下云）。會則途中受用。不會世諦流布（又卓一下）。
　　謝鏡空首座兼謝大衆普請钁地般土上堂（革淨土院爲延壽堂）。眉間劍肘後符。鏡裏空日中斗。大人境界超格量。普請諸人自看取。凡地佛地沒高低。淨土穢土非異趣。龍山恁麽擧唱也未免平地起骨堆（以拂擊床云）。山前麥熟桑麻綠。颺下钁頭歸去來
　　上堂。擧。雲門大師云。佛法太殺有。只是舌頭短。良久云。長也。拈云。雲門舌頭短則上拄梵天。長則不出口中。諸仁者要知他舌頭落處麽（噁）。鞏縣茶瓶。
　　上堂。寒時普天寒。熱時普天熱。飢逢王膳不能餐。剛言甕裏走却鼈（咄）。
　　上堂。一葉才落天下知秋。祖意教意好肉贅疣（喝一喝）。
　　解夏小參。靈機活脫大用現前。捏聚放開不存軌則。滯殼迷封底莫知其體裁。大覺世尊二千年前向虛空裏著長短劃。謂之法歲期限。結時有解。三脚蝦蟇飛上天。解時有結。無角鐵牛眠少室。倘能於此薦得。便見釋迦老子七手八脚便露了也。其或未然。山中九十日雲外幾千年。
　　復擧。僧問古德。九旬禁足事如何。德云。不墜蠟人機。拈云。古德恁麽答話只有照壁月且無吹葉風。
　　次日上堂（拈拄杖云）。聖制已周畢人人鬪精勤。惟有木上座依舊黑粼皴。爲是虛度一夏耶。別有長處耶（卓拄杖一下云）。白日行官路。三更過孟津。
　　謝新舊兩班上堂。一進一退水銀墜地。左之右之盡善盡美。莫謂南禪口門窄。山河大地齊歡喜（以拂擊床）。下座。
　　上堂。人人自有光明在。看時不見暗昏昏。雲門大師和沙賣黃金。只得貪小利。龍山未甞說著這般事。何故（良久云）。一擧四十九。
　　中秋上堂。呑却三四吐却七八。呑吐機前眼似眉。廣寒宮裏乾坤闊。
　　上堂。大道本平夷。愚人自佇立（良久云）。鮎魚上竹竿。駟馬追不及。
　　上堂（拈拄杖云）。聲前露容（卓杖一下云）。句後削跡畢竟如何（靠杖云）。三雙六隻。
　　開爐謝愿書記上堂。燠涼交替彼此相知。風頭暖處商量得時（以拂擊床云）。三箇柴頭成品字。無賓主話絕繁詞。
　　謝後堂首座上堂。一不成二不是。放過一著落在第二。苟能識得第二去。摩訶衍法無別事（卓拄杖）。
　　南山和尚遺書至上堂。化緣已盡撥轉一機。十虛消殞萬象號悲。當頭突出大人相。舜若多神笑展眉。
　　冬節小參。觀一瓶凍知天下寒。觀一管灰知天下暖。造化公憑全昭著。己靈神用自現前。海豎山童悉有其分。寒梅瘦竹靡不發機。於此薦得許他。聲色叢中通活路。聖凡魔外把手遊。雖然如是明眼看來也是客作漢。何故。未透祖師關棙子。徒認山河作眼睛。
　　復擧。僧問趙州。如何是不遷義。州以手作流水勢。拈云。明中放開官路。暗裏把斷封疆。諸人向什麽處見趙州（良久云）。陽氣發時無硬地。
　　至節上堂（以拂打圓相云）。陰向這裏剝盡不減分毫。陽從這裏生來不添一線。也不減也不添。泥人突出黃金面。
　　聖節上堂。威音王前地不黃天不玄。威音王後坤六斷乾三連。正當今日又且如何（端拱云）。
　　今上皇帝聖壽萬年。
　　謝四頭首秉拂及靜山首座至上堂。我有一句子遍界不曾藏。人天眼目藉此谿開。摩訶衍法因此宣揚。建化門中是謂十二分教。翰墨場裏喚作四六文章。龍山與麽說話莫是好肉生贅麽（良久云）。居山方始知山靜。處世誰能忘世忙。
　　謝大歇首座上堂。道人相見時彼此呈漆桶。無主無賓非照非用。盤礴大歇場中。不要驚群動衆。
　　臘八上堂。昨夜虛空迸裂星斗失却光芒。大地衆生都不識。唯有瞿曇自著忙。且道著忙底是不識底是（以拂擊床云）。梅須遜雪三分白。雪亦輸梅一段香。
　　東福雙峯禪師遺書至上堂。一株大樹忽凋零。慧日山巓絕楚薪。將謂後昆無覆蔭。昌昌嫩桂又逢春（葬于桂昌菴後）。
　　上堂。三通鼓罷簇簇上來。佛法人事一時周畢。法眼禪師與麽垂示只知陪金賣鐵。不覺見利忘義。龍山卽不然。三通鼓罷四衆雲臻。不會作客勞煩主人（喝一喝）。
　　除夜小參。曠劫已來曁于今日。烏飛兎走暑往寒來。其蹤迹不可追尋。並是收歸舊曆日。從明朝去至未來際。劫波成壞晷運改遷。其紀極不可考究。畢竟付在夢幻中。歲夜斯臨元正未至。乃是交頭結尾底時節。不屬過去亦非未來。喚作現在也不得。到者裏說甚舊歲今宵去新年明日來。須知萬物不爲氣候所遷。諸人元與虛空同壽。倘能恁麽。今夜分歲大家相聚喫氷霜樂在其中。其或未然來年更有新條在。惱亂春風卒未休。
　　復擧。僧問雲門。如何是雲門一曲。門云。臘月二十五。拈云。太音希聲該括今古。卽今臘月三十日。莫謂又被風吹別調中。
　　元正上堂。月建丁今日歲君新制律。物物獻祥符頭頭擎玉曆。因甚如此。不見道一吉一切吉。
　　再住南禪禪寺語錄（終）。

　　山城州靈龜山天龍資聖禪寺語錄。
　　侍者宏遠智光彌浩等編。

　　曆應二年十月降勅奉爲後醍醐上皇革離宮作梵苑乃命師開基。
　　康永四年四月初八新開法堂（此日武將兩殿下光臨法筵）。
    上堂。先伸佛誕儀罷乃云。三世諸佛出現於世。唯爲說法濟度衆生。是以四辯八音並爲說法軌範。鹿苑鷲嶺亦是度生道場。祖師門下單提獨弄。直示本分不同教門。然鞠其旨歸亦只爲傳法救迷也。以故西天四七東土二三。各各相承以傳法偈。達磨大師云。吾本來玆土傳法救迷情。便見少室雪中斷臂黃梅夜半傳衣。正法流通接踵躡武。樹下石上幽洞深巖無處不建法幢。有機必傳心印。百丈大智禪師創興叢林以來。震旦槫桑列刹相望。大小雖異皆構法堂擧唱宗乘。玆者本寺開基歲序未幾。厨庫僧堂三門兩廊雖未畢其功。佛殿落成之後先立法堂。此所以其表佛祖本意在說法利生者也。今當如來降誕日已得法堂周備。時節因緣偶諧如合符契。又辱。
　　朝廷賜額扁曰法雷。宸翰奎畫鳳舞龍翔。直得法雨將降天旌瑞兆。仁澤普被世仰洪恩。如來以法付囑國王大臣。慈鑑之効昭著于此。懿哉斯法布益無窮。所謂法者何耶。乃是衆生圓具本法也。在聖不增在凡不減。大之則彌於宇宙。細之則攝於毫釐。亙古亙今不變不異。諸佛所說大小權實半滿偏圓皆悉。此法之名義。世間所有草木瓦礫一切衆生動作施爲無非此法之相用。所以道森羅及萬象一法之所印。倘能恁麽會得。如來未出世度人已周畢。此堂未營造法門自現成。山僧今日陞于此座。別無衷私底法門爲人可說。只與本師釋迦如來及盡虛空界諸佛菩薩諸賢聖衆現前大衆外護尊官堂中欐梁燈籠露柱無邊刹海人畜草芥各出廣長舌同轉大法輪而已。正當恁麽時且道成得什麽邊事。拈拄杖云。看看釋迦如來今日在天龍拄杖頭上周行七步。指天指地普告大衆言。我今再降誕此堂新落成。賢聖沓臻人天交接。人人箇箇都是獨尊。牌扁奎畫梁柱方圓。物物頭頭靡不演法。奇哉奇哉。正法聯綿未甞滅。靈山付囑自有人。婆伽至尊與麽垂示是則是矣。只是降生應物底法門也。諸仁者要知如來未借胞胎已前消息麽（卓拄杖一下云）。諦聽諦聽。
　　結制小參。問答罷乃云。向上玄關機路絕。四維上下一團鐵。此關不是拒行人。自是行人透不得。從上諸大宗師各據一方扶立宗乘。皆設此關以接方來。千載之下儼然未散。天龍門下營功未畢結制斯臨。山僧別無作略可施。只要諸人在此玄關裏禁足安居。莫謂此寺未有僧堂向什麽處剋期修證。今夏苟能透得此關。還許諸人朝躡高穹以到上方香積厨中喫飯暮縮厚地而歸下界天龍寺裏打眠。其或未然。一任更立長期以待彌勒下生時。何故。有利無利不離行巿（以拂擊床）。
　　復擧。僧問雲門大師。如何是諸佛出身處門云。東山水上行後來。圓悟禪師拈云。天寧卽不然。如何是諸佛出身處。薰風自南來。殿閣生微涼。拈云。雲門古曲纔堪聽。又被風吹別調中。
　　次日上堂。西天蠟人氷東土鐵彈子。伶利衲僧不敢介視。大衆會麽。膝下黃金不博鍮。八九元來七十二。
　　謝四頭首秉拂上堂。天龍有一柄拂子。一日分付我此四頭首以作結制佛事。便見橫拈倒用點開人天眼目。左擧右揮演暢摩訶衍法。微妙章句從此出生。一代藏教不勞詮注。偉哉一柄龜毛拂轉得無邊大法輪。今日仍舊還歸天龍手裏。亦要此拂子代山僧說法一上以謝頭首道誼（擧拂良久云）。休休太褒却成貶。
　　上堂。無量妙義百千法門。斬新日月特地乾坤（驀拈拄杖）。天龍拄杖沒人情。今日竭底盡掀翻。敢問諸仁者。向什麽處得出氣去（卓拄杖一下云）。峯轉疑無路谿斜別有村。
　　端午上堂。護身法肘後符。群邪自辟百福克孚（咄）。好事不如無。
　　上堂。梅雨珊珊林煙簇簇。谿東溪西草肥水足。召大衆云。水牯牛如何牧。隨分納些。卽不問且道。卽今牛在什麽處。莫是佛殿裏燒香法堂上聽法底麽（喝一喝）。
　　半夏上堂。僧問南泉和尚。祖祖相傳傳箇什麽。泉云。一二三四五。天龍卽不然。今日若有人問祖祖相傳傳箇什麽。便對他道。今朝是六月朔。且道誵訛在什麽處（良久云）。不是神仙客。徒勞話洞中。
　　上堂（拈拄杖召大衆云）。會麽今年六月行冬令。炎帝權威未一新。將謂乾坤乖大信。烏藤仍舊黑粼皴（卓拄杖）。
　　上堂。刳却文殊眼。塞却觀音耳。盤礴聲色叢中。贏得干戈自止。不是不是。勇士那肯家中死。
　　解夏小參。問答罷乃云。佛祖頂𩕳一著子。輝騰今古無差異。迷流日用而不知。坐飯籮邊自餓死。釋迦如來見機而作開方便門。年年一夏九旬教人剋期取證。制約嚴厲有結有解。結則普天匝地一時結。漫天網子百千重。鐵額銅頭跳不出。解則普天匝地一時解。君向瀟湘我向秦。四海五湖皇化裏。忽有伶利漢出來道。丈夫自有衝天氣。不向如來行處行。天龍不肯點頭在。何故。從貧入富則易。從富入貧則難。
　　復擧。僧問趙州和尚。如何是不遷義。州以手作流水勢。拈云。大衆會麽。會則途中受用。其或未然山僧更下注脚去也。九夏推移又告秋。不遷之義不曾庾。觀音菩薩買胡餅。放下元來是饅頭。
　　次日上堂。西天以蠟人爲驗。東土以鐵彈爲驗。天龍門下今夏只以無驗爲驗。因甚如此。不見道官馬不用印。
　　中秋謝宋船綱司上堂。普天匝地一秋光。不動扶桑見大唐。明月團團離海嶠。滿船官貨孰私商。
　　重陽謝新舊兩班上堂。一進一退不動纖塵。左之右之立處卽眞。欲識箇中消息子。重陽九日菊花新。
　　上堂（拈拄杖云）。一徑直二周遮。放下也綿綿密密。拈起也吒吒沙沙（劃一劃云）。本店賣買分文不賒。
　　冬至小參。烏飛兎走屆仲冬。風逼籬頭吹篳篥。徹骨寒來能幾人。剛言一物黑如漆。諸仁者還會麽。苟能會得許他。使得十二時辰不爲陰陽所轉。七十二候二十四氣咸歸掌握之中。靡不自家戲具。何妨以萬象森羅爲伴侶。以四相遷變作佛事。雖然如是更須知衲僧家別有生涯始得。且道知有底人向什麽處行履（良久云）。曙色未分人盡望。至于天曉只尋常。
　　復擧。僧問首山。如何是學人親切處。山云。五九盡日又逢春。僧云。畢竟如何。山云。冬至寒食一百五。拈云。首山和尚屋裏開金玉舖當頭賣與此僧了也。可謂善賈之家不留死貨。子細檢點未免貪小利失大利。
　　次日上堂。看却一日風雲驗取一年氣候。此是世俗底。能觀時節因緣識得佛性深義。謂之出世底。且道世俗底是出世底是（咄）。祖師門下不管者般間事。
　　謝四頭首秉拂上堂。諸佛出廣長舌皆具四無礙辯演暢大法。天龍不動舌頭別有四無礙辯擧揚宗猷。珍重三世諸佛灼然輸我一籌（卓拄杖）。
　　上堂。世尊一日陞座。衆纔集。迦葉白槌云。世尊說法竟。世尊便下座（召大衆云）。會麽。其或未然。山僧爲衆分疎去也。朴涼風度弊猶多。作法於貪將若何。遂見二千餘載後三尺杖子攪黃河。
　　臘八上堂。六載辛酸世妄傳。誰言悟道出人前。吠虛啀實至今日。雪在山兮星在天。
　　上堂。擲劍揮于太虛。不論及與不及。英靈黠兒猶自佇立（喝一喝）。
　　除夜小參。問答罷乃云。燠涼晦朔春夏秋冬。終而復始始而復終。始中有終終中有始。空索索赤條條。曠劫前莫見其太初。未來際罕知其紀極。到這裏主歲神將罔所措。聰明大王擲算筒。古人不獲已剛言。十世古今始終不離當念。且道當念未生時十世古今何處得來（驀拈拄杖云）。我此拄杖子忍俊不禁出來道。今歲今宵去明年明日來。知者般事便休。更弄鞏縣茶瓶作麽。山僧唯唯伏聽處分。何故。不見道當局者迷傍觀有眼。
　　復擧。僧問佛日弼禪師。如何是毘盧印。日云。草鞋踏雪。僧云。學人不會。日云。步步成蹤。拈云。佛日和尚開口見膽。不妨赤心片片。若是天龍又且不然。如何是毘盧印。印文已露了也。學人不會。幸是不會。會卽冬瓜印。
　　歲節上堂（豎起拂子云）。舊歲向這裏去。新年從這裏來試向者裏高著眼。元正啓祚太奇哉。以何爲驗（以拂擊床云）。春信潜通雪裏梅。
　　元宵謝新舊兩班上堂。擧。雪峯一日陞座召大衆云。看看東邊底。看看西邊底。儞若要會。拈拄杖擲下云。向者裏會取。拈云。雪峯和尚一擧兩得更無剩法。山僧別無伎倆。只要諸人溫故知新。召大衆云。看看東邊底看看西邊底。會麽（良久云）。我見燈明佛本光瑞如此。
　　上堂拈拄杖云。見麽。卓一下云。聞麽。知我罪我其惟拄杖乎（靠杖）。下座。
　　佛涅槃上堂。二千年前野火燒不盡。二千年後春風吹又生。柳堤花塢芳草岸。一任波旬舞袖輕。
　　三月旦上堂（奉謝檀那光臨）。花腮含露媚。柳眼帶烟眠。將謂東皇行此令。看來都是舊青氈。以何爲驗。看看三世如來歷代祖。毘耶室裏打鞦韆（卓拄杖）。
　　太上天皇臨幸上堂。春光與祥光相映。和氣與瑞氣糅浮。奇哉斯吉兆。諸人會也不。中原大寶自然至。遼天高價有誰酬。會不會酬不酬（卓拄杖云）。塞北安南一道收。
　　退院上堂。不効汾陽付屬誠。七年業債董修營。今朝始有爲人處。三下鼕鼕退鼓聲。
　　天龍資聖禪寺語（終）。

　　再住天龍資聖禪寺語錄。
　　侍者周澤編。

　　師觀應二年（辛卯）七月二十日陞座拈香云。此一瓣香恭爲今上皇帝。
　　太上天皇祝延睿算萬歲萬歲萬萬歲。恭願。
　　聖德不渝永膺神符之籙皇謨不變久受天授之圖。
　　次拈香云。此香奉爲征夷大將軍及兩副將軍資倍祿算。伏願身宮久保不失輔上撫下之洪勳。智海彌深永乘崇教興禪之大願。
　　又拈香云。此香未歸掌握遍界都是眞熏。纔挿爐中一會只成假弄。今日拈出供養前住巨福名山。
　　勅諡佛國禪師高峯大和尚。聊表世俗禮儀。
　　師就座。問答罷乃云。竺土大仙心東西密相付。體量廣大機用靈明。法界凡聖含靈咸受他恩力。世間興亡治亂不擾此封疆。謂之大解脫門。亦號正法眼藏。三世諸佛證此以震大法雷降澍一味平等之甘雨。歷代祖師悟此以開大鑪韛鍛鍊鐵額銅頭之俊流。便見五家七宗燁燁乎續祖燈於萬世。顯演密說恢恢焉張教網於群機。偉哉此箇大仙心能成如是大佛事。雖然與麽只是成得權化門中事。天龍今日爲諸仁者指出佛祖頂𩕳一著子去也（卓杖一下云）。還會麽。其或未會更下箇注脚（又卓一下叙謝不錄）。
　　復擧。障蔽魔王與諸眷屬一千年隨金剛齊菩薩求其起處不得。一日因忽得見。問曰。汝當於何住求汝起處不得。菩薩曰。我不依有住而住。不依無住而住。如是而住。拈云。金剛齊菩薩是則固是。要且只入佛界未入魔界。山僧在此山中十餘年。有時依有住而住有時依無住而住。與諸魔外不相誰何。何故。豈不見毘耶大士道。一切衆魔及諸外道皆是我侍也。山僧與麽體裁與金剛齊菩薩行履還有優劣也無（良久云）。但見皇風成一片。不知何處是封疆。
　　新開僧堂安奉聖僧云。識心滅盡現威儀。內外圓明發了知。好是天眞三昧力。無邊利濟適機宜。恭惟。西天鼻祖摩訶迦葉尊者。形容長耀金色爲稱。鬚髮自除衲衣著體。分半座處十二頭陀悉放眞光。拈一枝時百萬大衆同推微笑。正法眼藏八字打開。教外宗風十方流布。諊其祖宗繁興之來歷。偏托尊者廣大之庇庥。其德至矣感而遂通。其慈浩然。請則必應。將謂鷄足山中遐俟慈氏下生。且喜天龍寺裏正現聖僧全體。大坐不動覆蔭後昆於億萬年。眞儀常存紹隆玄旨於未來際。畢竟如何保任此事去。休言選佛難及第。那箇衆生心不空。
　　八月旦啓建御忌上堂。雨灑林丘秋色入細。顥氣領天涼飈掠地。於此薦得法爾玄談歷劫未墜。其或未然。御忌看經今日爲始。是是不是不是（拈杖云）。天龍不合口吧吧。無端笑殺拄杖子（靠杖）。下座。
　　中秋上堂。靈山話月權實偏圓分區域。曹溪指月體裁手段不同途。指話機先消息子。佛祖也不敢名模。只如恭爲。先皇從月旦至今日看閱大藏眞詮。法界含情亦同受此洪因也無（以拂打圓相云）。今夜一輪滿。清光何處無。
　　八月十六日就多寶院陞座拈香云。此香本來寥廓絕名相。攝化門中喚作香。三世諸佛不知其價。歷代祖師只傳其芳。今日拈出爇向寶爐供養閻浮攝化盧舍那如來千百億化身釋迦牟尼大覺至尊（云云）。所裒善利併用回嚴後醍醐天皇覺位。恭願神儀與法界含情同受此眞熏頓成其妙果。
　　就座問答罷乃云。法身師毘盧主。大包方所細入無間。赤條條空索索。非凡非聖求形名於何邊。亙古亙今絕朕迹於當處。佛佛出世顯演密談。只此說得他光影邊事。祖祖相承單提直示。未免賣弄地天眞靈機。倘能與麽會得。上無攀仰下絕已躬。獨脫無依不借伴侶。更無一法作障礙。直得以萬象爲戲具。成就也由我破亂也由我。乃知聖凡昇降世界轉變皆悉從一妄生。一妄亦無起處。迷之則幻化輪回甘自沈溺。悟之則本有妙用自然現前。所以道夢中明明有六趣。覺後空空無大千。若是吾家眞種草。夢中覺後俱不坐在。且道他向什麽處行履（以拂擊床云）。須知海嶽歸明主。莫謂干戈致太平。
　　散說。夫以眞淨界中無他無自。豈容怨親於其間哉。一迷纔生萬境隨現。世界治亂人倫怨親。虛妄相酬虛妄相奪。若有靈根者直下知非一念不生前後際斷。若是淺識之流被此幻妄所縛無有休歇。或有似怨而親者。或有似親而怨者。怨之與親都無定相。此所以其怨親俱是幻妄也。元弘大亂之時征夷將軍特奉。勅命速亡國敵。因玆官位日日遷喬名望人人改觀。忽因讒虎長威獰遂得逆鱗難回避。繹其由來併是疾成功業甚愜。叡襟之所致也。古者道親是爲怨媒。其此之謂歟。于玆祥瑞雲散龍馭不虞。幸南山簫韶聲消鳳輦不復還北闕。武家大息以謂。悲哉臣遂墮讒諛陳謝不及。永沈逆臣之謬而已。以故武家愁歎切於常流。不敢以恨緒介懷。自瀝丹悰特修白業。專欲奉祈於覺果遂見建大伽藍作大佛事。暑往涼來又逢南呂。一十三回御忌忽爾斯臨。五千餘卷眞詮仍舊看閱。加之新開僧堂以安清衆。不翅今日一會佛事。盡未來欲奉資薦神儀。諊其追修懇切之志偏出君臣不和之中。以此思之可謂怨是爲親媒也。然末運變移三寶諸天亦不奈何。世復騷亂人民不穩。是以今日佛事不如武家願望。雖然懇志之所之聊表供佛齋僧之儀。仍命小比丘某陞于此座擧揚宗旨。某內無蘊藉之德外欠穎脫之才。只因宿世緣遇使然。忝沐。先皇仁顧久矣。已迨八旬暮齡自揚再住家醜。此亦前緣之所使然也。寔非聊爾苟且之事。縱雖不受台命卑情寧忍守安間乎。所以不敢固辭出來納敗。伏乞衆慈各垂亮察。恭惟。後醍醐天皇德化冥符天選。聖明不辱古風。皇運時至再建一統之洪基。鳳曆新開重踐萬乘之寶祚。四夷歛衽萬品披襟。將謂堯風永扇而無窮。豈度舜日暫出而忽隱。熟思其態度寧謂偶然而然乎。料知神儀假償濁世業緣早預淨邦嘉會。非是聖運短祚之因由。只是衆人不幸之標幟者也。果然登霞之後至今世未靜謐。緇白之流多是失所。衆心攀慕難得而止矣。上來所伸皆是夢中夢事也。縱雖實有旣往不咎。況是夢事耶。人間第一輪王亦是夢中之寶位。梵世最高天王亦是夢中之快樂。是故釋迦如來棄輪王位入山苦行。其意何也。蓋爲教人各知無上覺王超越世間尊貴故耳。四部雖異旣稱佛弟子。其豈不効其行藏哉。恭願。上皇頓轉塵機不拘妄宰。速翻業識證得靈知。超越怨親差別之昏衢優游迷悟一如之靈域。無忘鷲嶺付囑生生保護法門。不動龜山寂場刹刹利濟群類。武家奉祈願望既爾如斯。上皇叡念寧不爲之消融哉。所修善根固非輕尠。諸佛大慈必當冥垂感應矣。若爾則干戈永止四海清平。災厄咸消萬民康泰。武運綿綿永傳奕世。願心浩浩普及含情。
　　復說偈曰。人人有箇無盡藏。聖賢凡庸無增減。河沙德用盡包容。謂之不思議實相。或現重重樓閣雲。或出種種音聲海。大千經卷攝一塵。一塵遍在經卷中。一一文字現樓閣。一一樓閣演法門。如是法門不于舌。如是樓閣非造作。今此伽藍亦如是。大衆於中轉大藏。伽藍經卷互融攝。明明彌滿虛空界。偉哉出格大佛事。神儀直入如來地。普導法界迷倒類怨親平等。成覺果佛法王法不下衰。百千萬劫莫窮盡。三寶證明不可疑。更爲後昆立公憑（卓拄杖一下）。
　　再住天龍禪寺語錄（終）。

夢窓正覺心宗普濟國師語錄。
卷下。
　　住持天龍禪寺小師妙葩編。

　　陞座。

　　慶讃法華懺摩（香詞不錄）。
　　靈光獨耀非暗非明。清寥寥白滴滴。罪雲素來絕點。懺雪何勞積功。不可以解脫貴乎諸佛。不可以淪溺賤乎衆生。釋迦老子不知事從丁寧起。四十二年東衒西媚。逗到法華會上不奈栓索俱露。却言正直捨方便但說無上道。上是天下是地。喚甚作無上道。七諭玄談都是太虛黼黻。三周妙悟靡不好肉贅疣。龍女脫鱗未足爲奇。慢者退席却較些子。只如今日諸仁者修習法華三昧懺滌愆尤。是方便門耶是無上道耶（顧視左右云）。露地白牛弄蹄行。雪山步步無間草。復說偈云。人人有箇一卷經。古今歷落常現前。不是靈山所說底亦非葱嶺帶將來。蕩蕩逈出思議表。是名妙法蓮華經。都無文字可書寫。更向何處讀此經。忽有宿殖深厚人。當頭能信有此經。不可書處下得筆。不可讀處鼓得脣。如是書寫如是讀。無功之功成大利。玆功至竟歸何處。黃頭碧眼也不知（卓拄杖一下）。
　　太平和尚小祥忌請（香詞不錄）。
　　諸佛未出世。是處山凸谷凹。祖師未西來。諸人頂天踏地木鏡照素面。幸自可憐生。諸佛已出世。橫說竪說也是白日點燈。達磨已西來。以心傳心大似河頭賣水。一家有事百家亦忙。便見行棒下喝竪拂擊床簧鼓多少人去。將錯就錯有甚了期（驀拈拄杖）。看看太平和尚今日在瑞峯拄杖頭上掀翻先賢窠窟直教諸人知生死禍福總是太平無事時節。諸人還知麽（卓一下云）。太平元是將軍致。不許將軍見太平。
　　復擧。白水仁和尚因設洞山忌齋。有僧問曰。先師還來也無。仁云。更下一分供養著。拈云。白水和尚可謂報恩太過却成怨。卽今若有人問今日設此忌齋太平和尚還來也無。便以一絕古詩呈似他。少小離家老大回。齒黃面皺鬢鬅䰄。兒童相見不相識。却問客從何處來。
　　性喜禪定尼小祥忌請。
　　普天匝地恁麽熱。富士山頭猶有雪。寒中暑也暑中寒。都無一定底時節。倘能於此著得頂門眼。方信法無定相逢緣卽宗。便見生死去來安危得喪是自家遊戲三昧。有時東倒西擂四海五湖皇化裏。有時騎聲蓋色毒龍行處草不生。成就也由我。破亂也由我。權柄在掌握塵塵建法幢。雖然如是更須知有向上眞歸處始得。諸仁者要知眞歸處麽（擊拂子）。漢不收兮秦不管。又騎驢子下揚州（叙謝不錄）。
　　復說偈云。一段精明絕名相。古今寥廓獨光輝。乃是諸佛出身處。含生以此爲所歸。非男非女非神鬼。左轉右轉露眞儀。謂之摩訶般若力。亦曰廣大無緣慈。逈然超過言象外。大人境界沒人知。爲君今日盡情說。日出東方夜落西（卓拄杖一下）。
　　上杉法禪禪尼小祥忌請。
　　拈香云。此香不是人間所有。亦非龍宮出來。信手才拈起眞熏滿九垓。玆者奉三寶弟子侍中藤（某人）今晨伏値先妣法禪禪尼小祥忌辰。借手爇此妙香供養本師釋迦如來十方三世婆伽至尊圓覺楞嚴維摩法華一切妙典迦葉阿難四向四果諸賢聖衆文殊普賢三賢十聖諸大菩薩。所鳩善利併用資薦先妣禪尼覺路。伏願覺靈與法界含情同受眞熏共成道果。就座問答罷乃云。妙性圓明離諸名相。切忌白日挑燈經行。靈光獨耀逈脫根塵。可憐特地捏目見月。不捏目不挑燈。生死禍福何處得來。所以道夢裏明明有六趣。覺後空空無大千。倘能於此薦得西施拈却。蓋面帛元是隣家老母嫫。寶蓮未甞陷泥犁。龍女誰言成正覺。玉樓金殿劍樹刀山任意逍遙都無忻厭。謂之無爲無事大人境界。更論甚麽五障三從。正當恁麽時修善報恩還有功不浪施分也無（卓拄杖一下云）。換骨洗腸投紫塞。洪門切忌更銜蘆（賛經叙謝不錄）。復說偈云。十方薄伽梵一路涅槃門。去來非別處縛脫共同源。遍界不曾藏覓則暗昏昏。大而入纖芥細而蓋乾坤。與麽照破者謂之大覺尊。與麽受用去乃是大善根。以此資三有以此報四恩。功德沒涯量賛歎難爲言。我今自話墮笑倒鐵崐崙。
　　法海禪師忌請。
　　拈香云。此香其根廣大。竪窮三際橫亙十方。其蔭洪荒上覆高穹下載厚地。玆者平安城佛心禪寺住持比丘（某）今晨伏値先師法海禪師大和尚三十三回之遠忌。借手山僧爇此寶香供養。現座道場當來導師彌勒慈尊現在應迹釋迦牟尼如來等微塵法界十方三世諸薄伽梵華嚴般若法華涅槃等龍宮海藏諸部眞詮文殊普賢地藏觀音等諸大薩埵西天四七東土二三繼踵傳宗歷代祖師先師法海禪師大和尚。所冀香雲遍布無邊含情咸霑龍華三會之慈雨法海彌深未來永劫遐通天池一派之正流。就座問答罷乃云。威音以前也與麽不添一絲毫。威音以後也與麽不減一絲毫。也不添也不減。空索索赤條條。洗滌而匪清塗糊而匪汚。離樣離模。逈出心識機括。至淵至奧。寧借言詮梯媒。雖然如是。苟能透過荆棘林。處處綠楊堪繫馬。深玄法門刹說衆生說。廣大佛事一成一切成。不藉漚和刹刹度群動。毋勞號令塵塵建法幢。山野恁麽告報。諸仁者還知法海禪師冷地聽得橫點頭麽。若也知得。山僧今日不失利。其或未然。眞淨界中纔一念閻浮早是八千年（卓拄杖一下）。復擧。耽源和尚忠國師忌日設齋。有僧問。國師還來不。源云。未具他心。僧云。又用設齋作麽。源云。不斷世諦。師拈云。耽源和尚不斷世諦卽得。若是佛法遠之遠矣。今日丁乎法海禪師遠忌。門下高弟同設齋會。且道是佛法耶是世諦耶（以拂擊床云）。三千界外放光明。雙六盤中休喝彩。
　　康永改元壬午仲秋初五日欽奉聖旨慶讃京城東山八坂寶塔（塔中圖繪兩界諸尊）。
　　拈香云。此香微塵刹界求難得。大願海中流出來。爇向爐中恭爲今上皇帝。太上天皇供養本地法身法界塔婆釋迦如來眞身舍利胎金兩部無邊諸尊三世出興諸佛如來十方常住諸賢聖衆。次伸祝貢梵天帝釋四大天王（云云）。榑桑顯化伊勢太神官八幡大菩薩等大小福德一切神祇。伏願洪慈保持增長彼大願力諸障消殞圓成此勝善根。
　　就座索話。無縫塔裏不通一線。佛事門中且容相見。莫有袖中藏漫刺底麽。有僧出衆問云。修塔止斧供養擇良辰。朝旆臨筵山川生瑞靄。人天側耳請師提綱。答云。日月添光天不老。山川布瑞地無秋。進云。佛事門中還有西來祖意麽。答云。鐵牛擎出黃金角。進云。與麽則但見皇風成一片。不知何處是封疆。答云。切忌管裏見蒼穹。進云。記得僧問石門聰禪師。如何是無縫塔。門云。直下看的當也無。答云。白日打官更。進云。僧云。如何是塔中人。門云。退後退後意在那裏。答云。半開半合。進云。學人卽今咨和尚。如何是無縫塔。答云。大家在這裏。進云。如何是塔中人。答云。當面蹉過。進云。和尚恁麽答話與古人是同耶是別耶。答云。拈却蓋面帛看。進云。只如今日慶賛浮圖莫便是無縫塔麽。答云。就地拾得麗水金。拈起却是新羅鐵。進云。莊嚴旣盡善美。供養亦致勤渠。畢竟成得什麽邊事。答云。萬象隨喜虛空證明。進云。不翅學人開瞢昧。普令含識結良因。答云。大商不見小利。又有僧出問云。浮圖壯麗周畢慶讃法筵儼然。好是時節。願聞提唱。答云。旣自能如此。我今不再三。進云。一句全提萬機寢削。學人猶遲疑。更請垂慈誨。答云。左眄千生右顧萬劫。進云。昔年雙林傅大士旋繞靈塔。七佛前引維摩接後。未審是什麽標格。答云。彩氣夜常動。精靈晝少逢。進云。今日八坂勝伽藍慶賛靈塔。王臣歸崇人天感動。還有功不浪施分也無。答云。大功不宰。進云。鄕談相似州縣不同。昔年底便是。今日底便是。答云。六隻骰子滿盤紅。大都只是見頭彩。進云。與麽則古今無異路。達者自同歸。答云。君向瀟湘我向秦。進云。上來蒙指示猶墮功勛邊。如何是向上事。答云。八角磨盤空裏走。進云。不因夜來鴈爭見海門秋。答云。君子不介視。乃云。群生大本諸聖眞源。亙古亙今獨露獨耀。不借伴侶於萬法。不昧靈明於諸緣。恢恢焉彌綸十虛。蕩蕩乎通貫三際。不可以識識。凡庸爭得梯航。不可以智知。聖賢亦難鑚仰。絕梯航時機路自活。難鑚仰處車馬潜通。倘能於此承當。觸向都無適莫。便見本分地上全開佛事門。佛事門中直示本分事。淨穢元非異域。處處擧揚祖宗。聖凡同發一音。時時演暢玄旨。正當與麽時且道功歸何處（豎起拂子云）。天高群象正。海濶百川朝（散說并附于後）。今日法會旨趣無他。只爲慶讃此塔婆成就其善利而已。夫塔婆者梵語。此云高顯處。亦名功德聚。或就外相以立名。或約內蘊以明義。蓋是標幟高顯。遠望近瞻俱得益。體性融通大功至德悉周圓故耳。諸佛菩薩各各三摩耶形以此爲本形。一切衆生種種五取蘊體以此爲總體。匪啻凡聖含靈能具斯體相。至于草木瓦礫亦受其形容。所以謂之法界塔婆。十方世界弘法利生處靡不建立之。諸聖敷演眞詮祕典中皆以讃歎矣。祖師門下別無模樣。當頭指出箇無縫塔。通上徹下間不容髮。橫遍竪窮杳無見形。性具德用旣絕思議。修飾功勳那有限劑。端由叵述梗概在旃。伏惟。征夷大將軍左武衞將軍兩殿下。禀英傑於天賦不玷武門遺風。殖善本於夙生相符鷲嶺付囑。左武右文堪爲王室機括。內眞外俗寔是法城金湯。玆者元弘以來國家大亂。想料賢懷奚有介惡。祇是天災起於不虞傷害人民不尠。焚燒舍宅幾何。因此惡緣翻發善願。其善願者所謂欲於六十餘州內毎州建于一基塔者也。其旨趣不敢爲私家。欲祈佛法王法同時盛興。其回向亦非爲自利。欲濟此方他方一切含識。具陳精悃上達。聖聞。其志協叡襟亦同發大願。乃命主幹於武將以成締構於諸州。或新樹營功或重補廢址。今此當山靈塔是其一也。因玆數年漸補頽落之積弊。今日特旌供養之彛儀。朝旆臨筵爲法作證。梵苑添彩令人觀光。龍象沓來人天交接。伶倫奏樂足以表世俗諦中有眞諦。清衆諷經亦堪示眞空門裏開化門。法會九成。叡願萬足。此乃冥顯感應之所致也。豈非君臣道合而使然乎。本寺堂頭高山和尚發願修營此塔已迨四十餘回。累年興隆大功併歸高德也。今日慶賛唱導寧干別人乎。雖然老師自伸謙讓之忱遂擧山野以代焉。是以叨膺。詔命難爲固辭。不遑揆愚惷出來納敗闕。伏乞衆慈各垂亮察。繹夫七百年前靈塔草創之時節。乃是六十餘州佛法流布之最初。上宮太子之建此塔也。大悲願力深熏群品心。淨藏上人之祈此塔也。靈驗嘉聲普落諸人耳。偉哉斯塔迴出常標。外搆五重層級內納三粒馱都。內外相稱全露法身之靈場。輪圓具德宏闢祕藏之玄閟。又見奉安兩界覺皇四佛尊像。各具五智之深理宛爾斯彰。互爲主伴之化儀儼然可見。中心一柱圖三千諸佛。邊隅四柱繪三十七尊。過現相在彼彼含攝猶如鏡燈。橫竪無礙重重互融不異帝網。八祖列坐四壁八天圍繞四方。當知諸聖諸賢同會常恒談祕談玄。何疑善神善祇降臨日夜護人護法。奇瑞殊特自是集而大成焉。褒美稱揚其豈言之所及哉。治承正應此塔屢罹回祿。太子願力堅固不成燼灰。累朝尊崇至今相續。叡信彌篤嚴飾轉新。建久年中鎌倉右幕下深生信心特伸供養。自爾以降武家渴仰亦相繼。靈塔紹興未甞休。於戲如來以佛法付囑國王大臣有力檀那。金言不虛可得而驗焉。昔本朝伽藍興建此地是爲權輿。今諸國塔婆供養此地亦作先鋒。由其感應冥符知此緣遇際會。佛法流布旣始從此精舍。佛法再興亦資于此精舍者歟。阿育王曾造八萬四千塔廟。皆擇八祥之靈地以爲址基。榑桑國新立六十六箇之浮圖。先於八坂之精藍而修供養。乃知此地元蘊八祥之德故自得八坂之名者也。想厥來歷固非苟然。教中云。正法住正法滅須以塔婆興廢觀焉。旣是塔婆興隆得時。應知如來正法住世。彼法勝寺寶塔去春罹火災而壞滅。貴賤皆同悲歎。此法觀寺寶塔今日遂供養而再興。緇素靡不隨喜。兩塔壞滅與再興示相雖異。諸人悲歎與隨喜得益是同。以此思之可謂塔婆興廢俱是佛法流通。所以道。乃至童子戲聚沙爲佛塔。漸漸積功德皆以成佛道。童子之戲尚成覺因何況朝廷。叡願武門精誠乎。聚沙之功亦熏善種。何況頒賜田園割施財產乎。然則不用備慶賛於多言。偏是仰證知於三寶而已。莫謂塔婆唯興六十六州。須知周遍法界塵塵廣開建化門。誰言供養聊期一時一會。亦當窮盡未來世世常作大佛事。以此鴻因祝延。皇祚。金輪統御踵三代之嘉猷。寶曆綿洪享萬年之景運。憑玆善利保裕武門。久佐帝道榮耀傳家。永歸祖風智才出格。仗其威力護持法門。伽藍肅靜魔孽潜蹤。僧侶安寧宗猷接踵。散厥餘熏賑濟國土。干戈永止朝野樂清平。災禍咸消黎庶得康阜。併斯功德回向群生。怨類親類齊出塵勞。有緣無緣同圓種智。
　　復說偈曰。人人有箇無縫塔。八面玲瓏不覆藏。廓落虛通無內外。湘南潭北絕封疆。卓然獨立乾坤外。塵塵刹刹放靈光。著眼看來沒形段。沒形段處露堂堂。大而非大入纖芥。小而非小裹十方。群生托庇未甞識。今日分明爲擧揚。一塔出生無量塔。諸塵擎出古佛場。好是洪庥莫窮盡。佛運皇基共久長（卓拄杖）。下座。
　　覺皇寶殿慶賛陞座（康永四年八月晦日此日太上天皇臨幸）。
　　拈香云。此一瓣香根蟠實際。蔭覆高穹無邊德用集在其中。爇向爐中恭爲。
　　今上皇帝。太上天皇祝嚴聖壽無疆。洎文武百僚增福增壽。
　　次拈香云。此香應時變化。沒蹤由信手拈來歸掌握。爇向寶爐供養。現座道場毘盧遮那如來千百億化身釋迦牟尼大覺世尊普賢菩薩文殊菩薩等諸大薩埵迦葉尊者達磨大師等歷代祖師及微塵刹界一切三寶。所鳩善利恭爲。後醍醐上皇莊嚴覺果。次伸祝貢大梵尊天帝釋尊天四大天王日月星宿火德星君天界列位諸天仙衆地界所屬一切靈祇水界所屬諸大龍王榑桑顯化。伊勢太神宮八幡大菩薩等大小神祇。普用資熏。同垂保護。遂趺坐索話。祖令當行千聖結舌。唱和門中且容擊節。莫有同聲相應底麽。問答罷乃云。玄機透脫融萬象於目前。至鑒高明會千差於物表。一透一切透。一明一切明。竪抹橫該無適不可。左顧右眄克逢其原。不費纖毫廣修沒量佛事。不動一念普度法界衆生。直饒恁地逴得去。若入祖師門下也是階下漢。直得淨裸體絕承當赤洒洒難近傍。世間樞要總不相于。出格風流亦無交涉。更說甚麽廣修佛事普度衆生。好是無爲。無事大解脫門。倘能入得此門。皇家也無爲無事佛家也無爲無事。一切災厄不禳自消。萬古徽猷不求自備。三世如來共默斯要。歷代諸祖亦只端拱小比丘（某甲）今日奉詔陞于此座。難容拱默。且通一線路開闡此大解脫門去也（以拂擊床云）。鵬弓已掛狼煙息。萬國歌謠賀太平（宣讀御願文并諷誦文）。復云。妙性圓明離諸名相。本來無有世界衆生。此是如來不欺之語也。旣無世界。安有興亡治亂之爲變乎。亦無衆生。寧容彼我寃親於其間哉。雖然如是一翳在眼千花亂墜。此性隨緣而現諸名相。名相轉變昧却圓明。若是悟達之人安住寂滅性中而起恒沙妙用。隨順世間幻相而利濟顛倒衆生。不以虛妄轉變擾乎其懷。蓋其國土安危自他逆順皆爲吾家之戲具耳。迷妄之類不肯信及。蔽無相而爲有相。枉妙用而爲妄用。是故世間否泰相奪衆生。業債相酬曠劫輪迴因循至于今日。未來沈溺出脫待於何時。然其流轉之相無有實體。如夢幻似空花。若究其本則禍之與福同源。寃之與親一體。佛祖出興於世不爲別事。唯爲令衆生悟入此同源一體之域而已。爰元弘以來天下大亂。不翅戰場兵卒多殞軀命。至于山野飛走亦罹其餘殃。神廟佛堂朱門白屋。或爲兵火所焚。或爲賊徒所壞。嗚呼災之害物莫加於此矣。繹其天災之來歷出乎世運之否屯。所謂否屯不從外來。此乃積劫業債之使然也。業債因由亦非他作。只是一念無明之所感也。自非夙植深厚之人莫能知之。或有知而故犯者佛祖亦未如之何也已矣。玆者征夷大將軍源朝臣左武衞將軍源朝臣眞智內熏靈機外發。自懷慚愧欲謝愆尤。具陳丹悃上達叡聞。所伸懇志深協。叡襟。乃奉聖旨於榑桑國中毎州。建立一寺一塔普爲元弘以來戰死傷亡一切魂儀資薦覺路。又曆應年中特立叡願。革此皇宮以作梵苑。奉爲先皇嚴飾寂場。又命武家董其營造。經年未幾不日成功。寔是君臣道合天龍保持之所致耳。便見物不終否。惡事轉成善事。法無定相逆緣却爲順緣。此所以其禍福同源寃親一體者也。兵革之亂於世非適今也。上古亦夥矣。原其端緒。或爭國祚或誅叛逆。其中一負一勝只是增業增寃而已。未聞轉惡緣而爲善緣如今日也。宓以佛化之行未有出乎苟且之中。其必得處待時而興焉。疇昔嵯峨天皇御宇有慧萼上人。奉勅渡于大唐流通佛法於本朝。參鹽官安國師信有教外玄旨。仍請其會下上首義空和尚來于本朝。勅以東寺西院爲安下處時時召對鳳闕。于時皇后宿植開發一面契悟。乃建精舍於此嵯峨以號檀林。請彼禪師住持。檀林寺內有十二院。皇后居其一院。因稱檀林皇后。其事具載石碑而在東寺。其碑表題云。日本首傳禪宗記。然禪宗興行未得其時。皇后登霞之後。檀林精舍漸漸荒零。或爲郊蕪或爲民居。嵯峨聖代已後迄于四百載禪院聿興。謂洛之建仁東福相之壽福建長是也。自爾以降大小禪刹遍於天下。七十年前。後嵯峨院卜皇居於此地。乃是檀林寺一院之故基。也龜山法皇亦相繼以爲行官。其內有壽量院。分南禪寺僧二十員而安此院。今之法堂所在便是壽量院之舊趾也。是知此地將興大叢林而豫有斯兆矣。遂見又革此行官作大伽藍。禪宗首傳本朝則此地爲先鋒。禪宗旺化於世則此地亦爲殿後。此乃得處得時以興佛法之驗也。理自昭著其誰疑諸。本寺修營已及太半。朝廷。叡願必當圓成。山名寺號未揭牌扁。今上皇帝先深宸筆。佛殿法堂署額。左梁右欐誌文。以至聯芳洞鑒之表題並是。太上天皇之奎翰也。聖志懇誠斯彰。祝宗光幸可見。熟思此伽藍之興建偏起乎大亂之因緣。其豈非明王賢臣外逆內順相爲表裏扶竪宗猷者。恭惟。太上天皇善因冥熏。聖德顯布膺神符之籙受天授之圖。以理考之則非先皇之貴裔。以義思之則猶繼體之副君。因玆今月伏値。先皇七周御忌。今日儼然。臨幸當山。特命小比丘（某甲）陞于此座慶賛精藍。奉爲尊靈莊嚴覺果（某）旣爾叨膺開山。不敢自揆鄙野。擧揚正法上答。洪庥。復請諸龍象同作證明。供佛施僧及乎諸山看經誦呪轉乎全藏。大赦囚虜出囹圄免苦楚。特命伶倫翩霓羽奏簫韶。豈止一獄囚者乎。法界含情同出樊籠。寧限四部伶倫乎。山河草木齊起鼓舞。眞俗互融事理相攝。以此供養三寶。供養中之最上也。以此慶賛伽藍。慶賛中之純眞也。加之龍馭入山法筵添彩。台旆列砌衆會觀光。顯而所見尚非言可陳也。冥之感應奚有不然者哉。天龍雲集賢聖光降證明今日佛事不言而可諭焉。法會彛儀旣是盡善盡美。所裒鴻業當知無量無邊。曠劫業根亦應拔出。矧是元弘以來愆尤乎。無始積妄尚可消融。何況一旦介爾情執乎。恭惟。後醍醐上皇天選鳳質物外神標。德蓋二儀明並兩曜。或藏或否。隨緣玄化難知。是聖是凡。出格高行莫辨。秖因叡運不得於時。遂見仁風欲扇而止。嗚呼喬嶽之仙長逝。茂陵之駕不還。尊儀已入大乘之法社。勝趣何拘小節之幻緣。假令在輪王位七寶豐饒。爭似證極聖身萬德圓備。恭願神儀徑登覺殿開業障本空之門。常棹慈舟游寃親平等之海。無忘鷲嶺付囑建法幢於塵區。不動龜山寂場濟群類於沙界。戰陣傷亡幽魂親疎齊蒙巨益。昏衢迷倒含識貴賤同入圓明。更冀履玆以往至于未來。兵戈偃息寰宇康寧皇祚延洪錫天下之大慶。營門繁衍護法城而永隆。上來所伸情旨並是詣實供通。萬象證明太虛保任。
　　復說偈云。一莖草上現梵刹。一處纔現處處現。一梁一柱遍河沙。片瓦根椽含法界。法界諸塵亦相攝。無壞無雜無罣礙。帝網交羅互莊嚴。微妙壯麗自圓備。一多大小泯其量。廣狹中邊誰敢論。偉哉此箇勝伽藍。永劫儼然不可廢。無邊諸佛諸聖賢。光嚴住持在裏許。人天鬼畜諸群品。貴賤寃親共一家。寂滅性中無對待。安有業債互相酬。人人同入光明藏。刹刹恢開無礙門（卓拄杖）。
　　陞座（終）。

　　拈香。

　　達磨忌。
　　謾破六宗水不洗水。主張堅白理論剛道單傳玄旨。嵩山冷坐九年之弓引得見孫奕世之累。我今只謝其無恩不敢望其得髓（挿香云）。古柏一炷價千金。莫比神光斷隻臂。
　　壁觀九年露拙呈醜。隻履西歸賊無空手。改頭換面伎已窮。三十六路不如走。葱嶺塵塵現前。少林處處繁茂。惡跡卒未消。累及千載後（挿香云）。兜樓一炷分恩怨。半是香兮半是臭。
　　鯨波萬里冒嶮。西來意趣難解擧世疑猜。震旦河頭擔水賣。榑桑平地起骨堆。千變萬化滿面塵埃。隻履歸西竺全身現九垓。少室峯前兮月明雪白。片岡山下兮葉落花開。慈蔭恢恢亙今古。後昆往往自張乖（挿香云）。我此瓣香是官貨。莫謂今晨設忌齋。
　　圓覺開山忌。
　　攪動龍淵水榑桑震雷霆。電收四十年遺風轉更腥。這般惡迹掩不得。咸言圓照有寧馨（挿香云）。是怨是恩吾不識。兜樓一瓣寄玄冥。
　　一山國師忌大雲菴請。
　　圖成砌下一池水。飣出簷頭數朶峯。好箇天眞法供養。今晨何事大家怱。恭惟前住當山。勅諡一山國師大和尚。其智自游刄。其辯孰嬰鋒。內之與外相應。宗之與說兼通。峻機踏玉山之頂。妙用移頑極之風。震旦扶桑兩處成龍。國師名翼翔十方空。曩時命我侍巾瓶。三喚聲裏虛睡困。三十年來未消此恨。遠忌斯臨誰分恩怨。高弟相共借他手而拈自香。南禪也是納公稅以當私獻。且道如斯供養還有酬慈蔭分也無（挿香云）。莫怪香煙一縷微。大雲元起於膚寸（提起香云）。此箇一物先地先天都無今古之相。豈爲陰陽所遷。前住當山。勅諡一山國師大和尚昔在大唐求此物。得之於玉凡峯前。一生受用毋固必。千變萬化只隨緣。七處住山去以此作鈯斧。萬里渡海來以此作鐵船。對君王談玄則是爲廣長舌。與衲子垂手則是爲惡辣拳。歸寂之後十三回。祕在家中作青氈。今日遠忌斯臨。門下高弟又拈出之用作一瓣香。爇向爐中上酬慈蔭。還有爲先師報恩分也無（挿香云）。不用巴陵三轉語。借婆裙子拜婆年（就玉雲菴）。
　　佛國禪師忌。
　　荆棘滿地。吾也未窺師之藩籬。白浪滔天。吾也未見師之靈骨。曾無慈訓啓蒙只遭怒罵呵咄。打初一步已錯。開眼墮他窠窟。今朝旣往不咎。隨例設箇忌齋（挿香云）。從前怨恨百十緒。和此瓣香當下灰。
　　先師三昧南禪不知。南禪三昧先師不知。平白一條路東西各背馳。盡謂養子不及父以致家門一世衰。諸人苟能恁麽批判去（挿香云）。我此一炷香功不浪施。債有主寃有頭。先師好釆接我。無端結得怨仇切齒悔責。覆水難收一不做二不休。今朝又爇此兜樓。
　　元翁和尚盡七請。
　　此香生育不藉二儀。根苗自壓群卉。失之則昧却五分法身。得之則熏成一切種智。伏惟前席南禪元翁和尚旣得此香夙熏平生志操拔萃。遂見德馨日新乃爲王臣所貴。扶起先師門庭嘉聲浩浩不墜。慧林亦得此香些子熏力與元翁受用底連枝同氣。有時藏之丘壑共守寂寥。有時賣之街衢各求小利。此老奄然戢化權。中陰已迎盡七忌。謹爇玆妙香。供養現座道場圓通大士及無邊塵刹常住三寶果海賢聖。所鳩殊勳資薦尊靈增崇品位。且道寂滅性中增崇什麽位次（挿香云）。樹凋葉落天地秋。誰見春花開確觜。
　　爲耕雲和尚。
　　胸次汪洋擧措超軼。禀風度於松源之的流。喪塵機於大通之密室。一時名望山嶽凌空。兩處化權雷霆驚蟄。此是耕雲和尚平生受用三昧也。只如末後道一失人身萬劫不復。諸人向什麽處與此老相見（挿香云）相見不相見只消一炷香。
　　爲師叔孤雲西堂和尚。
　　大方無外大圓無內。出格擧措寧有對待。平生蘊奇智圭角不彰。滅後喪全機靈光何昧。生處示滅。仰山當年致寂寥。滅時有生。臨川今日自慶快。慶快與寂寥大虛著五彩。轉換句子如何話會（挿香云）。碧天萬里一孤雲。變作香雲覆沙界。
　　恭爲龜山聖廟。
　　聖駕去後山幽洞深。舊日祥雲猶未散。今朝甘雨灑寒林。恩澤滂流及纖芥。柏根一片價千金。
　　爲全璧首座（罹難而卒）。
　　生涯喪盡始爲自便。轉身一路東邊西邊。眉間掛劍時節直得血濺梵天。莫謂是償宿債。須知全璧而還（挿香云）。今日與他添意氣。薫風吹散博山烟。
　　上杉道果禪門盡七請。
　　此香無根之根深盤。金輪際也非其限。無蔭之蔭廣覆。太虛空也推其包。以一切功德爲枝條。以無邊法門爲花果。淨穢刹土藉此爲基本。凡聖含靈誰不托庇庥。價直不用貴賤之商量。馨香豈干沈檀之品藻。于玆日本國相州鎌倉縣居住（某人）。今月今日伏値先考（某人）。盡七之忌辰。特爇此寶香以供養十方常住一切三寶。所鳩功勳併用莊嚴（某人）報地。伏惟（某人）。氣韻溫和風釆冲淡混俗而抱道。可謂雪後松操。在欲而行禪。固是火中蓮華。其德可人。邇觀遐聽皆稱善。其行超格。出生入死如優遊。處世五十三年。釘雲繫風。歸泉四十九日幻收夢破。且道（某人）卽今在何處（拈起香云）。於此看取。體露金風。其或未然。樹凋葉落。
　　冷泉黃門月巖居士夢作一首歌告舊友願爲我作善因數輩相率設齋會請。
　　此香無住爲根本夢幻作枝條。將謂不牢固劫火莫能燒。玆者（某等）借手爇此寶香以供養（云云）。伏惟（某人）。曾寄夢形於貴胄。歌仙名望屬南柯。滅後青黃已三周。夢裏恍乎呈素面。灼然夢中夢又作夢中吟。舊知遺眷聞而悵焉。今日夢中成于嘉會。乃修夢中佛事救他夢中沈冥。特命夢窓野人謾說此寐語。正當恁麽時還有寤底消息也無（拈起香云）。由來斯義甚幽深。彌勒大士也不會。
　　前讃州太守觀公大禪定門忌請。
　　此香無根兮得活離地兮不倒。臭中香香中臭。佛祖也難品藻。于玆（云云）。所冀覺靈與法界含識同受斯妙熏翻業根而作善根轉惡果而成覺果。伏惟（某人）。翳花結果五十餘年。太虛相貌絕今古。水月掩光一千箇日。本分精明無變通。生從何處來木人托出。日中斗死向何處去。玉象踏翻鏡裏空。福祿災殃皆爲戲具。四生三有不是樊籠。盡謂長逝沒蹤跡。誰知遍界露眞容。將此陰德付賢裔。高門豈肯倣于公。
　　上杉武庫禪門忌請。
　　此香大包太虛細入纖芥。臭則臭於蕕草。馥則馥於沈檀。諸佛以此爲道樹。成正覺於其下。列祖以此作心華。流宗芳於無窮。偉哉此香。鑚仰不及。若凡若聖誰不受恩。今日所資覺靈（某人）。平生遊心乎祖苑。能順者箇而深信根。末後殞命乎戰場。亦藉者箇以增聲價。死生旣自如此。罪福那有差殊。于玆令子中書（某人）。受此熏力不失孝行。今日丁（某人）一周之辰謹爇（云云）。所冀覺靈無邊業種一時焦枯。本地風光當處成現。乃子乃孫榮昌不絕。或親或怨利濟無休。
　　野州禪門逆修請。
　　春至百花開拆。者箇不改素容。秋來萬卉凋零。者箇亦無變色。淨穢器界以此爲基。佛祖化儀悉承其力。失之則二利俱失。得之則一擧兩得。玆者（云云某人）獲報緣於濁惡之時積罪業於迷昏之域。自懼當來苦果預修滅後善根。特借山野手虔爇（云云）所冀仗聖力而資凡力。拔業根而爲善根。眞熏通實際。彌天愆尤頓爾消除。妙利答洪庥。出世資糧儼然備足。現當相續餘裕無窮。寃親平等濟度普及（挿香云）。即今已是立公憑。永劫何妨成巨益。
　　爲覺照禪尼請。
　　者箇爛木柴能爲萬象主。價直無定度。熏成只隨緣。在僧家則爲解脫之香。在世俗則爲資生之具。於男子則謂之乾德。於女人則名爲坤儀。玆者（云云某人）雖赴戰場抽汗血之忠。特就本寺旌瀝心之孝。遙借山埜手虔爇（云云）。伏願懿靈以此爲器仗永截積劫業根。以此爲資糧早登無生覺路。餘裕綽綽孚祉後裔。洪熏綿綿賑濟含情。且道只箇一瓣香爲甚成得大佛事（挿香云）。六月賣清風人間恐無價。
　　爲妙印禪人請。
　　此香能爲萬物本根。不干四序青落。人人曾無缺餘。只是受用不得。今日拈出奉獻三世如來十方賢聖。沒量供養絕能供之相。眞箇納受無所受之心。好是善根出思議。須知熏力亦廣大。以此資妙印禪人覺路。資也非資。以此濟塵沙法界迷流。濟也非濟。正當恁麽時且道成得什麽邊事（挿香云）。大功至德無人識。只見爐中一穗煙。
　　爲上杉中書禪門請。
　　（某處）今晨伏値（某人）捐館以來百日斯臨。特爇五分法身之香以灰多生染愛之業。伏願此香本有衆德云彰無限眞熏不墜。出生無盡廣大之妙供。奉獻虛空法界三寶境界。演暢最勝甚深之法句。啓迪微塵刹土一切含生。憑玆善利資覺靈。曠劫業債一時滅。不翅餘熏庇家眷。法界迷流同得益。莫言此事難保任。萬象森羅齊證明。
　　清拙和尚遺書至。
　　四七二三傳此香。遼天高價絕商量。旣是一花開五葉。東西何處不聯芳。伏惟前住龍山清拙大和尚。祖業相承傳此香。馥郁家風滿大唐。化導緣兮毋固必。懷此香兮到扶桑。普天凝瑞氣。四衆沐恩光。莫言滅後無消息。遺熏餘烈遍十方。老拙亦有此香。拈出以獻寂場。莫是河頭賣水麽（挿香云）。已展不縮家醜外揚。
　　奉爲征夷大將軍預修。
　　此香先天先地離名相。不爲榮枯變素容。信手拈來歸掌握。無邊功德在其中。玆者征夷大將軍源君（某甲）預懼當來苦報逆修滅後善根。始從中陰終迨遠忌。逐一作佛事至誠自回嚴。乃以今日當于一十三回之忌辰。特借山野手謹爇此寶香供養周遍法界摩訶毘盧遮那如來（云云）。所冀七分全得之功便見速効。萬德本圓之理亦自現前。此世福壽保安。固藩垣於營門。來生願望圓成。播賑濟於法界。伏惟殿下乘大願力秉軸榑桑。現宰官身頓轡祖域。旣遊祖域奚入迷鄕。幻妄無實。任他片雲點太清。靈光獨耀。不妨一月印衆水。過現罪性求不可得。未來業債有何所酬。赤條條空索索。虛空突出那吒面。萬象全提活脫機。機先一著無標準。佛祖當頭眼似眉。正當與麽時向來修善功歸何處（擧香云）。三千界外放毫光。雙六盤中休喝彩。
　　拈香（終）。

　　小佛事。

　　慧林寺釋迦佛安座（拈華微笑像）。
　　大法元無可不可。圓明門戶絕關鎖。三賢十聖競遷喬。也是空花重結果。恭惟本師釋迦如來大和尚。其慈也至矣。法界含識咸受庇庥。其德也大哉。無邊虛空莫能包裹。不動寂場赴鹿苑。天魔外道自負墮。東倒西擂五十年。到處稱尊。橫說竪說三百會終無口過。末後拈起一枝花。百萬大衆看不破。與麽體裁可謂事起丁寧。沒量大人不敢爲之陳賀。諸仁者還知我世尊別有箇本分底三昧麽。當軒大坐峭巍巍。迦葉亦只得半座。
　　臨川寺普賢安座開光明。
　　一椽才動大千收。片瓦包容靡不周。當下圓成華藏界。莫將金屑著雙眸。恭惟三曼跋陀菩薩摩訶薩埵。證入不假修持。住處不依國土。一毛區域浩曠。善財未見封疆。十種願海汪洋。諸聖咸讓廣大。分身如月不知多少影。玄辯瀉瓶。豈止二千酬。誠哉普賢之稱。所稱匪謬。偉哉大士之德。衆德攸裒。玆者捏聚微塵露現清淨尊像。挿却一草落成圓融道場。弄假象眞。全具天然態度。卽事顯理。寔非世諦戲論。須知藉此小場以莊嚴恒沙之梵苑。何妨散此一像而隨順萬品之衆生。諸天諸神皆悉承威。內外冥資（土地堂額）人法。乃佛乃祖互相戮力。東西密付（祖師堂額）宗猷。慈風蕩蕩扇無時。鴻業恢恢播累劫。上來特地慶讃都是化門苴餘。諸仁者還知大士頂門別有正法眼麽。卽今分明點開去也（以筆點空云）。毫頭點出大光明。凡聖含靈同一眼。
　　天龍寺三聖安座。
　　妙性圓明絕變通。恢恢包裹十方空。無邊德用無邊智。盡在衆生方寸中。恭惟。摩訶毘盧遮那無上世尊三曼跋陀大士文殊師利菩薩。從無相中現不共相。如然大智非暗非明。法爾眞慈無適無莫。互爲主伴以表事理圓融之儀權示中邊。寧墮昇降差別之域。懿哉如來境界超乎淺識商量。萬象森羅靡不三聖。群生倫類皆具十身。赤條條明歷歷。昔年掩室於摩竭。今日開門於本山。古今無兩般隱顯同一座。諸仁者還見此一座子麽。薰風自南來殿閣生微涼。
　　三會院彌勒安座。
　　大功元不藉安排。一戶才開萬戶開。刹刹塵塵是覩率。下生莫謂在當來。恭惟彌勒菩薩摩訶薩埵千尺尊軀光豔法爾圓備。萬德妙相秀媚集乎大成。垂慈出於無緣。梅哆唎耶之稱聾聵也悅耳。布德遍于法界。阿鞞跋致之用闡提尚傾心。受補處記且約一生。轉不退輪焉限三會。傳聞因地觀樓閣壞而發大心。不知今日見宮殿成而生何想（曲躬深揖云）。良哉大士處此中。指示人人同一座。
　　南禪爲大光國師入祖堂。
　　去來不見蹤。出沒作何象。一段大光明古今無兩樣。伏惟前住當山。勅諡普照大光國師。去就軒昻操履清爽。匪以光華介懷。只將鞱晦爲望。一時應世利錐出囊。兩處住山鈯斧在掌。大應室中曾登選佛魁科。
　　皇帝陛下勅諡國師金牓。便見少室燈光增熾增聯。虛堂門戶愈高愈廣盡。謂去年攝化權。誰知今日露眞相。眞相旣露。還見此老安身處麽（擧起脾云）公。憑皎然勿生疑謗。
　　太平和尚正統菴入祖堂。
　　祖林翹楚結果不待霜露。天產精金致柔豈假煆烹。可謂越格俊流寔是克家正統。平生歷遷數刹。緇素競托庇庥。末後踏破十虛。佛祖罔見蹤跡。畢竟那裏是此老安身處（擧起牌云）。太平無象無不象。地獄天堂建法幢（辭世頌云。末後一句向下文長。處處無蹤跡地獄與天堂）。
　　南禪爲雙峯禪師入祖堂。
　　慧日分輝照瑞龍。雙峯春色壓衆峯。流芳千載至今日。五葉花開又一重。恭惟前住當山勅諡雙峯禪師大和尚。智游象外妙契環中。續圓照之燈焰躡聖一之高蹤。遐邇歸德彩魔外怖機鋒。脫略先輩坏模單提獨弄。掀翻今時窟宅發蔀擊蒙。此是雙峯禪師平生操履底。諸仁者卽今還見其眞相麽（捧牌云）。回機轉位無人識。寂滅場中振祖風。
　　孤雲和尚正脈菴入祖堂。
　　是凡是聖本來空。出沒何曾有影蹤。若也撥開蓋面帛。色聲叢裏見眞容。伏惟前住乾明山萬壽禪寺孤雲和尚大禪師。胸次無棘語言藏鋒。其才寔爲翹楚。其智亦非闒茸。嘉名飛四遠秀氣薄蒼穹。佛光餘輝燦燦乎續焰。龍淵正脈滔滔乎流通。可與先輩並德。堪爲後昆啓蒙。建化門中且作此說。老師分上未足爲崇。諸仁者還見他眞實安身處麽（捧牌云）。只箇公憑沒囊蓋。不妨奕世繼宗風。
　　多寶院欽遇  後醍醐院聖忌奉安御座。
　　萬法從來在寂場。寃親榮辱絕封疆。良哉斯理自昭著。佛運皇圖共久長。恭惟。後醍醐上皇。世表風釆天選儼姿。明並兩曜德動二儀。致否致臧人毋測。是凡是聖誰敢窺。莫怪仁風欲扇而止。須知帝運不得于時。仙夢已破何拘小節妄緣。御忌斯臨忽屆大祥曆數。遺臣各攄懇誠。勝善奉資覺路。假令在輪王位七寶豐饒。爭似證覺皇身萬德圓具。從前毒藥變作醍醐。曠劫無明翻成正悟。諸仁者卽今還見。上皇眞實登極處麽（捧御牌云）。是法住法位。世間相常住。
　　無量壽院爲佛國禪師入塔。
　　出沒隨緣卽是宗。大人到處有靈蹤。良哉遍界無私句。萬象森羅不患聾。伏惟前住建長勅諡佛國禪師大和尚。智超物外妙契環中。大用難量橫該竪抹。峻機圓轉八脫七通。未示寂前處處露靈骨。已歸眞後塵塵現眞容。隱顯無空手說默藏利鋒。好是一著子化權莫有窮。諸仁者還見先師眞相麽（合掌低頭云）。今日豁開無縫塔。未來塵劫扇門風。
　　挂額  御書佛燈國師。
　　佛佛傳燈至此時。屢生自昧不曾知。宸毫點出本光瑞。萬象忻然齊展眉。天眞八體固非鳥跡所比。奎畫一爻寧以龍圖爲基。燦然無字之字。珠玉也須讓彩。焯爾無明之明。日月猶似有私。便見刹刹皆皇化塵塵是國師。其或未證據。切忌向外窺（指額云）。無縫塔前高揭示。分輝續焰莫窮期。
　　爲從上座火（溺水而死）。
　　衲僧行履都無顧藉。直投萬丈深淵吸盡曹源一滴。莫是他安身立命處麽（擲下火把云）。從來死水不藏龍。又拏火雲轟霹靂。
　　爲調上座火。
　　無識馬可調無妄塵可拂。生死涅槃只消一咄。若是伶俐衲僧。焉戀舊時窠窟（擲下火把云）。火把𨁝跳上天。遍界臭烟蓬㶿。
　　爲杲藏主火（辭世頌云。生前死後自西自東。一回轉步八而清風）。
　　日昇木上則謂之杲。日沈木下則謂之杳。一輪纔現明昧亦兆。便見東西南北區分生死去來紛擾。一回轉步起清風。也是外邊打之遶。大衆還見衲僧眞歸處也無（擲下火把云）。焦尾大蟲睡火中。木鷄夜半報天曉。
　　爲遠上座火（夏中）。
　　護生須是殺。殺盡始安居。殺他也要還自殺。自殺方堪賦歸歟（遠上座）。欲會箇中意。鐵船焰上浮。
　　爲自防藏主火（夏中）。
　　德黜姦人禮防君子。衲僧坐斷十方空。佛祖也不能摩壘。安居限內離位轉機。生死關中誰問可否。如是如是不是不是。[虫*卽]蟟火裏鳴。驚起大蟲睡。
　　爲萬壽玉峯火（本居律家）。
　　動靜不妨遊物外。去來都是付環中。有時獨唱還鄕曲。桂轂推秋碾碧空。共惟前住萬壽玉峯和尚。神機卓邁氣韻粹和。不顧螢火自耀之光。直續祖燈廣照之焰。喜得正統門庭有棟有欐。乃見乾明山裏爲雷爲霆。此是玉峯和尚平生行李處。盡情說破了也。還見此老今日爲諸人示大人相麽（打圓相云）。擘破太虛呈面目。丙丁童子笑柴崖。
　　爲妙鏡監寺火。
　　妙中麁麁中妙。兩頭俱剗除破鏡不重照。世間出世間一了一切了。左之右之逈出物表。直饒恁麽逴得行也是外邊打之遶。且作麽生折合去（擲下火把云）。三脚驢子弄蹄行。丙丁童子拍手笑。
　　爲海禪人火（夏中）。
　　殺盡衆生始安居。勘來猶有己躬在。直饒喪却己躬。未免墮在毒海（某人）。不拘法歲制禁瞥爾超昇象外。莫是他眞實安居處麽（擲下火把云）。火星迸散三千界。
　　爲眼都寺火。
　　五十九歲蝶夢悠悠。一朝忽打筋斗。更無蹤迹可求。好箇快活時節知是般事便休。且道休後又如何（擲下火把云）。赤眼撞著火柴頭。
　　爲智德侍者火。
　　機智忘于內德用彰于外。死袴生衫著脫無礙。直饒與麽薦取。未免坐在陰界（呼兩聲云）。兩度三回呼不應。乃知入火生三昧。
　　爲助侍者火（夏中）。
　　衲僧行藏都無標據。左出右沒不借資助。一段精明到處昭著。禁足安居棘林壞絮。助侍者那裏去（擲下火把云）。三喚機前出夢鄕。大火聚中堪避暑。
　　爲普要禪人火。
　　梅霖乍晴普天催熱。要徑消息分明漏泄。寒暑迭移一字不著劃。生死交謝八字無兩兩。別別木人火裏嚼氷雪。
　　爲不二禪人火。
　　透出生死窟宅入得不二法門。若是伶俐衲子。不向這裏垛跟。天堂地獄到處稱尊。卽今向那裏與他相見（擲下火把云）。大火西流去。爽氣滿乾坤。
　　爲上杉法禪禪尼火。
　　生也如是死也如是。夜壑舟移未甞變異。伏惟新圓寂（某人）。寄生於塵世而信活祖之禪。受形於女流而負丈夫之氣。今日奄爾旣歸元。平日嘉聲也非美。眞實落著處畢竟在那裏（擲下火把云）。火官頭上風車子。
　　爲忍浴主火。
　　妙觸宣明悟水因。雖然證忍未爲親。若也祖師門下客。更須火裏浴全身。
　　爲攝津洒掃禪門火。
　　風清月皓秋光好。霧歛天晴爽氣浮。寂滅道場只這是。何須向外覓歸休。伏惟（某人）。禀業文士輔政武門。寄身宰官醉心祖道。可謂一擧兩得乃是末運上流。五十三年幻夢已破。四生九有業緣何拘。玉象踏翻鏡裏空。新羅夜半日頭出。如是快活底時節。火裏蓮花遍界香。
　　爲寂監寺火。
　　諸法從本來常自寂滅相。春到百花開黃鶯囀枝上。寂監寺還會麽。會則左眼半斤。不會右眼八兩。畢竟如何折合去。三脚驢子弄蹄行。丙丁童子笑拊掌。
　　爲解副寺火（夏中）。
　　不待解制脫褌行脚。幸有自己庫藏。何妨到處開却。直饒恁麽去。也是路途樂。畢竟作麽生（擲下火把云）。紅爐焰裏重烹鍛。鐵牛擎出黃金角。
　　爲鏡監寺入骨（夏中收在壺中）。
　　鏡像生涯都喪盡。赤骨𩪸地露天眞。曾無佛法氣息。寧染世間埃塵。正當與麽時。何處著渾身。壺中日月與常異。何必安居限九旬。
　　小佛事（終）。

　　佛祖賛。

　　出山相。
　　入山出山。獸心人面五十年。開貨鋪只解和麩糶麪。
　　用禪人畫一圓相求賛（上有雲下有水）。
　　毘盧主法身師。離名離相。匪尊匪卑。逆浪洄漩而未甞沒溺。癡雲靉靆而轉見光輝。釋迦彌勒是他奴。畢竟知他是阿誰。放一頭低示此相。桀犬吠堯一任伊。
　　釋迦。
　　西天老比丘只做此面觜。特地出世欲何謀。解道未甞說一字。如是如是不是不是。普賢跨象王。文殊騎師子。
　　觀音。
　　巖崖岌岌滄海悠悠。圓通不會圓通境。靈禽啼在樹梢頭。
　　石涯波縠皺瓶裏柳絲柔。被人喚作圓通境。可悔當初誤入流。
　　三十二應墨突孔席。慈力不及處獨聞瀑聲激。
　　達磨。
　　少室峯前九年瞎睡。開却眼來猶寐語。亂道神光得吾髓。
　　維摩。
　　丈室恢開不二門。無端惹得鑠金論。雖然一默塞衆口。彼上人名今古喧。
　　無準和尚（虛堂偃溪入室）。
　　龍淵無風起瀾。青天雷轟電掣。惹得雨滴虛堂簷溜蕭蕭。又聞水激偃溪湍流沏沏。從此凌霄峯頂路。多少行人墮覆轍。
　　又（半身）。
　　祖門間出混迹迷津。無德之德聳動天人。不說而說雷霆在脣。龍淵火發分文武。躍者靡非燒尾鱗。五十世中大知識。未甞容易現全身。
　　佛光禪師（三）。
　　機用雄毅菸莵有翼。支那一天無地收他。扶桑闔國擯他不得。榮之而匪忭辱之而匪恧。致柔則魔外也弗相誰何。致剛則佛祖也難爲抑勒。好釆接人磣心奚匿。自灌龍淵水到處滋荆棘。拈起龜毛意在何。不是河南便河北。
　　河目山眉木舌鐵觜。接佛國而破家。攪龍淵爲惡水。平生擧措沒人知。剛道舍利包天地。稽首這般不喞𠺕。堪與兒孫添意氣。
　　厲而太溫坦而太嶮。披襟也嶽蓄海涵。垂手也星飛電閃。不可以賢褒不可以愚貶。放打無味之談。焉顧斯言之玷。大元三尺劍謾斬劫外春風。榑桑一掬灰再輝文武火焰。沒蹤迹處現半身。脚跟汗臭難遮掩。
　　佛國禪師（九）。
　　者老漢太孤峻。鑚仰無門不緇不磷。唇吻中藏蠱毒鄕。竹箆下設長蛇陣。家法無恕容佛魔俱斥擯。高門陰德不爭多。自有青山傳後胤（元翁請）。
　　火鼠匪燒氷蠶匪濕。物有天產德不是借修習。老師蘊什麽德只解隨時坐立。菩魍薩魎毀賛不及。哂之笑之百步五十。祖庭祖庭德已遺兮不可拾（祖庭道人請）。盡大地擎出箇高峯。仰之無見頂。塵沙界都盧一佛國。描之不似伊。卽今圖畫得底不知是甚麽姿（咦）。留與人間且證龜。
　　這老古錐無翹楚姿。口中惟一舌眼上有雙眉。云何聲價播天下。路上行人口便碑。
　　逢彊卽弱逢卑卽尊。是凡是聖叵得而論。佛光錯做瓜瓞夢。惹得時人胡亂原。
　　此老無定姿遍界爲胸次。瞋時與萬象俱瞋。喜時與萬象俱喜。是聖是凡不可品量。在前在後莫能瞻視。當年錯見老佛光。大鵬飛入醋甕裏。從玆名翼落人間。描邈多論似不似。我今爲賛不覺顙泚。
　　狼毒介懷龍泉在舌。五據名藍人天寃結。滅却圓照正續宗漏逗佛光鎖口訣。末後打筋斗風雷動塵刹。更有一德賛不及。分付太虛橫竪說。
　　圓照正續孫佛光寧馨子。唇有雌黃胸無城巿。三尺竹箆不打癡獃。五處陷穽只擒虎兕。我今蹉口揚家私。恐是人窺蜂桶裏。
　　仁山大居士請。
　　精神可掬眼蓋乾坤。橫揮竹箆佛祖不敢摩疊。曲垂隻手緇白競而趨門。者般風度難爲隱。分付仁山蔭子孫。
　　中峯和尚。
　　勢儼氣柔神清貌古。生機迅捷旋嵐過空。黠慧高明杲日亭午。不向人前賣青氈。天目山巓打毒鼓。棲遲知足一庵嘉聲自喧寰宇。顯而匪混世塵。隱而匪閉門戶。德覃于異邦。聞名猶會晤。矧乎大元國裏王臣也服風度。非是僥倖而然。道香生於煨芋。勅號佛慈圓照廣慧禪師。其誰誣以鐵爐步。
　　太平和尚。
　　才智翹楚風度軒昻。行己則毋固毋必。爲人則有柔有剛。法乘輗軏祖門欐梁。革佛光之轍證佛國之羊。盡謂此老匡徒止于三兩刹而已。不見道處處無蹤迹地嶽與天堂（二句乃辭世頌）。
　　天目高峯禪師。
　　震旦裏生此魁。仰山化育更換骨來。心肝渾是鐵操履不混埃。內祕廣大慈悲。賢愚咸皆托庇。外現忿怒相貌。佛祖亦須望崖。踞師子巖三十歲。哮吼之聲遍九垓。
　　靈山和尚。
　　胸無畦畛眼蓋虛空。浮華不介視枯淡爲家風。仰山山下一點水墨。榑桑震旦兩處成龍。易地震雷霆龍淵通海東。沒量化權戢不戢。滅後舍利露靈蹤。
　　元翁和尚。
　　此老氣韻軒昻智才秀出群彙。或幽谷或叢林與我相從久矣。隔生三四年顏貌猶如視。今對玆像也太相似。異中同同中異。莫言圖畫非眞儀。本來面目只這是。
　　見乎德人容貌自然令人意消。試對此像子細看。稱賛不用舌頭饒。
　　前住理智光院月樓律師（禮師受衣缽）。
　　標致爽邁蘊籍汪洋。學教而不墮兎pic2555-1。護戒而不執螢光。匪啻舌頭翻巨浪。自知言外有玄綱。律虎之名飛于遠。莫謂無翅可翱翔。
　　土岐伯州禪門。
　　稟天賦於勇士氣韻不可凌侵。本地靈根匪朽祖門信種甚深。外逞汗馬勢內絕敗人心。布其陰德庇家裔。箇箇膝下有黃金。
　　良哉這老居士。武德不辱先宗更有潜行密用處。不離俗體現僧容。
　　備州卓然禪門。
　　卓然氣宇混塵鄕。竪起娘生鐵脊梁。是俗是僧沒人辨。火中蓮蘂吐馨香。
　　妙空大姉（普恩寺殿母）。
　　賦性貞白脫得世塵。左轉右轉非鬼非神。坤儀表出普恩力。後裔流芳億萬春。
　　覺雄禪師。
　　胸次容群象眼皮蓋大清。風釆質朴無將無迎。五據名刹匪沽嘉聲。不設陷穽而陷虎兕。不把釣竿而釣鯤鯨。垂手接人令證大覺之覺。續燈照世乃是無明之明。吾曾受業於會下。只恨機緣缺圓成。今日拜慈像倩毫投寸誠。更有賛不及處付在彌勒下生。

　　自賛。

　　南禪元翁和尚請。
　　獸心人面智薄行麁。頂門不亞眼肘後不懸符。好箇娘生三昧落得天選一愚。長老長老莫訝吾無跨釜之作。先師折脚鐺子須相共扶。
　　滿翁菴主請。
　　渠似吾而非吾。吾非渠而相似。不要打殺老僧。何須燒却幀子。景與罔兩一馬一指。滿翁滿翁。他時有人若問我眞形。報道頷下眉毛長尺二。
　　一谿居士請。
　　這田庫奴形醜心愚。其醜也者畫得太似。其愚也者固匪可圖。莫謂丹青無妙手。佛祖亦難以名摸。借問一谿居士擬向何處見吾（咦）。
　　大判事請。
　　咄這沒刀刀漢稟賦性於愚魯。擧措信彩不拘規矩。坐曲彔床無所成。剛道巿中田貌虎。只將此破生涯扶起潑天門戶。
　　禪人請（九）。
　　這國賊無面目。有時把纜放船。有時騎牛上屋。提鈯斧而不解住山。握竹箆而不知背觸。呵呵呵。苟不自賛誰賛我。
　　全假全眞水銀阿魏。品藻在傍觀。都不干吾事。
　　眉底有眼鼻下有脣。好是娘生三昧力。困睡飢餐不倩人。
　　通身無影像。圖箇什麽來。若能覷得破。確觜放花開。這骨律錐老而益癡。百醜千拙甘分過時。莫謂無儀可則。堪與善人爲資。
　　我無影像繪箇什麽。一時風流萬世懡㦬。
　　本質尚如幻。影像是何容。欲見我眞相。擘破太虛空。脚跟下事難可指陳。建化門裏且露半身（半身）。
　　眉底有眼鼻下有唇。娘生面目分明。莫言唯現半身。
　　賚都寺夢與師相見圖其所見像求賛。
    坐盤石倚古松。不是凡相不是聖容。都寺都寺。莫見吾於寤寐中。
　　圓相中。
　　元是一精明分爲六和合。不是混融亦非駮雜。全體現成千重百匝。畢竟如何分疎。一任傍人誻誻。
　　自賛（終）。

　　偈頌。

　　客中偶作。
　　蕩子生涯無貯畜。山雲溪月是青氈。東西白踏一條路。不在途中家舍邊。
　　寓居聚落。
　　寓舍囂塵晝掩關。巿中買得沃州山。娘生口裏不含血。掛在乾坤宇宙間。
　　佛成道。
　　冷坐六年蛇入筒。剛將氷雪當家風。昨宵覷得虛空破。驚起明星藏眼中。
　　太平和尚來訪不値翌日惠偈次韻以謝。
　　不容佛祖入門來。白眼青眸豈肯開。仁義道中通線路。山川齊起舞三臺。
　　謝圓覺靈山和尚見訪三浦菴居。
　　世上浮榮屬貴家。窮栖贏得飽煙霞。春光今日添和氣。海岸枯椿也放花。
　　豎拳消息我罔措。不累瑞峯牙齒寒。菴外潮平門限濶。莫言水淺泊船難。
　　靈山和尚夏末寄偈次韻爲答。
　　禁足不離三浦境。無邊刹海遍經過。意通方外山川絕。情隔目前雲霧多。一榻蕭條忘歲月。四簷欝密蓋藤蘿。少林妙旨非干我。誰管如之與若何。
　　善福大川和尚相訪有偈倚韻以謝。
　　包桑計足世波外。衆口從他能鑠金。淡薄情同輕霧色。黑甜夢破暮潮音。隈山却自忘山險。臨海未曾窮海深。不是要津剛把斷。門前巨浪涌千尋。
　　𣫠食鶉居沙渚邊。釣磯漁舍地相連。更無東閤接高客。一點漚涵萬里天。
　　巨壑雷聲過僻地。蟄居寂寞一時空。賛歎莫謂口門窄。庭際寒梅春信通。
　　謝雲巖太平和尚來訪。
　　殘生懶癖療難痊。醜拙深藏海嶼邊。今日被雲巖覰破。風前把手笑忻然。
　　和韻（諸友寄偈于三浦菴居）。
　　天南地北不留蹤。又入月江烟嶼中。退水藏鱗有餘裕。不希化作禹門龍。
　　山巿江村堪擇隣。行藏多混釣漁人。只因手裏無香餌。免得欺謾負命鱗。
　　樛木元非大厦材。那堪叨屬貴門來。而今抛在江村外。付與漁翁撐釣臺。
　　一菴釣寂海門東。聖域凡邦信不通。莫怪私鹽成滯貨。天津橋上叵欺公。
　　一把茆茨天宇濶。山爲籬落海爲庭。菴中消息無囊蓋。來者猶言掩竹扄。
　　壺中風物獨沈吟。相伴唯容藤一尋。昨夜無端打談笑。虛空聽得也寒心。
　　天峯（相模左近將監殿）。
　　絕頂蒼蒼雲霧外。虛空背上勢崢嶸。人間仰望不爲少。只見衆山從地擎。
　　璧山。
　　元來峭峻無瑕纇。雨琢風琱光轉生。雲霧不埋峯頂路。相如失脚入秦城。
　　春山。
　　和氣靄然藏嶮巇。峯巒花木自逢時。登臨須具登臨眼。莫向青青黯黯窺。
　　別峯。
　　孤峻不同群嶺勢。幾人望見換雙眸。德雲賺殺善財後。翠靄紅霞卒未收。
　　竹庭。
　　三曲兩斜排砌下。年年添得一叢林。香嚴擊碎大千界。此地依前鎖翠陰。
　　天使到山留偈次韻以贈。
　　世路悠悠懶往還。一菴甘分卜殘山。地爐灰冷無黃獨。雪涕工夫也不間。
　　古潭。
　　曠劫已來清皎潔。月穿風攪水無痕。今時不敢窮淵底。剛道蒼龍這裏蟠。
　　先覺。
　　威音劫外自開悟。正眼看來是後生。借問從前佛兼祖。幾多間語爲誰呈。
　　雪溪。
　　片片紛飛非別處。氷花影裏水光清。寒流激出廣長舌。喚得石烏龜睡驚。
　　枯木。
　　獨倚寒巖無暖氣。皮膚脫落未爲奇。有時花發乾坤外。不識春風何處吹。
　　藏菴。
　　直將天下爲門戶。天下從來在裏頭。不是家風剛蓋却。銜花百鳥自然休。
　　休翁。
　　萬機罷却自騰騰。暮請朝參也不曾。問著老來成底事。笑言雙鬢白鬅鬠。
　　奇峯。
　　終古巍巍勢不凡。木靈石怪呈祥瑞。一回登陟換雙眸。只在尋常煙霧裏。
　　假山水韻。
　　纖塵不立峯巒峙。涓滴無存澗瀑流。一再風前明月夜。箇中人作箇中遊。
　　題那智觀音堂。
　　天河激出人間瀑。𣽅𣽅寒聲響碧空。珍重大悲觀自在。我儂幸是耳無聰。
　　春巖。
　　融風煦日旺和氣。枯木陰崖也著花。欲問空生坐何處。煙霞影裏路千差。
　　嘉曆丙寅退南禪赴關東元翁分袂而寓居叡山有偈見寄和韻。
　　君踏雲梯登叡嶺。我呼藤杖出京師。箕南斗北一千里。正是眉毛厮結時。
　　次韻悼僧（遭官事而死）。
　　患難雖然爲橐籥。爭如直入涅槃城。春風已唱還源曲。佛手不應遮此行。
　　衆口鑠金金已空。咎休盡屬夢鄕中。從前窟宅莫回顧。碧落元無飛鳥蹤。
　　圓覺險崖和尚來訪不値留偈次日依韻以謝。
　　郝翁疇昔訪菴主。惡迹難藏宇宙間。昨日瑞峯枉光駕。我儂幸不在斯山。
　　清拙和尚韻。
　　剩水殘山是我鄕。小窓落得飽秋光。善財休說南詢去。去者須知不至方。
　　月山。
　　光境忘時光境現。巍巍擎出廣寒宮。一回親到最高頂。物外何妨有路通。
　　古巖。
　　孤危峭絕先天地。木老苔深不記年。莫對空生問來歷。怕看花雨更紛然。
　　放翁。
　　家風茆廣無拘束。酒肆魚行建法幢。聖不收兮凡不管。老來只見兩眉厖。
　　德叟。
　　胸中蘊藉無人識。幸有皇天輔弼他。不把聲名自簧鼓。恢恢風化遍河沙。
　　暮春遊橫洲舊隱（二首）。
　　當年久住此洲濱。今日優遊來作賓。菴畔林巒不忘我。替花新綠獻殘春。
　　日映蒼波輕霧收。回洲疊嶂鬪奇尤。滿船載得暮春興。與點爭如此勝遊。
　　笑山。
　　由來未喫馬師踏。歷劫柴崖直至今。將謂平夷無險處。烟雲影裏有刀林。
　　賀福山衆寮落成。
　　聖凡元是一家舍。大匠垂慈始闢門。休問此中多少衆。根椽片瓦蓋乾坤。
　　賀雲山越首座住奧州護國（時居嵩山傳芳菴菴在建長覺雄禪師無隱創之）。
　　高臥嵩山絕頂雲。擧揚奧旨任天眞。眉間霜刄忽歸掌。塞外從玆祖令新。
　　泰山（秋田別駕）。
　　險處深藏安靜境。東方群嶂讓崔嵬。誰知五十餘盤外。別有天門石扉開。
　　贈玄侍者南遊。
　　忼慨棄繻離瑞峯。百城春色屬孤笻。一回改却生涯後。更挂古帆歸海東。
　　贈感知客南遊。
　　江外橫趨早是遲。迢迢航海又奚爲。脚跟且放三十棒。更待他時衣錦歸。
　　贈郁侍者南遊。
　　萬里鯨波天一涯。無邊風月勿張乖。草鞋跟斷底時節。跳出南陽陷穽來。
　　悼雲峯居士。
　　老來頓轡遊方外。不宰從前汗馬功。夜壑舟移無覓處。塵塵擎出碧雲峯。
　　祖峯。
　　四七二三呈峻機。高高勢壓五須彌。躋攀自有兒孫在。絕頂宗風未下衰。
　　東峯。
　　岱嶽高名今古傳。日昇月出勢穹然。青黃不墮衆山色。永領春光億萬年。
　　古菴。
　　把茆歷劫蓋頭來。多少後生門外隈。莫謂都無斬新底。年年庭樹放花開。
　　爲月巖居士講金剛經。
　　諸賢命我談波若。滿座盧胡咸瀆聽。好箇一場間打鬨。堪令居士夢䰟惺。
　　和韻天岸和尚謝事見贈。
　　慈到無緣稱法幢。月涵萬水不昇降。大人到處乾坤濶。休謂間雲分半窓。
　　天岸和尚相訪於甲之慧林有偈次韻爲謝。
　　凌空金錫枉降臨。數日清談味德音。鏟彩殿堂成壯麗。蓄幽林樾轉陰森。淡交喜得懷無磣。浮世從他氈有針。盛事定應傳永劫。山門不翅幸于今。
　　和韻謝天岸和尚送初祖頂相。
　　隻履西歸似不曾。更留惡跡最堪憎。魚投臭水有來歷。且爲渠儂打葛藤。
　　和韻慧林圓通閣。
　　翼然幻出一樓臺。廣大慈門關鍵開。天籟奏奇非苟且。土毛獻勝有由來。東圍西護水千派。後揖前朝山萬堆。直下入流是南海。纔移寸步路迂回。
　　東白。
　　金雞三唱至熹微。未是蒼天全曙時。夜半明明太陽出。榑桑鬭額弗波提。
　　山居韻十首（贈古航和尚）。
　　小菴含大千。獨處伴無數。德化已圓成。至功何所樹。
　　深山巖壑中。佛法無興廢。勘破老黃龍。床脚下種菜。
　　山高罕客登。唯有白雲騰。獨照空寰宇。寧同日下燈。
　　胸次辟魔撓。浩然游世表。大人沒限量。碧落慚其小。
　　雲幕垂床畔。氷輪輾檻前。莫言能晦迹。背後有人天。
　　莫怪蕭然獨閉扉。韜光乃是放光時。雷聲常震沒人聽。却道溪深龍出遲。
　　黑甜夢破午陰遷。古柏烟消對博山。三十年前塵累事。一時休罷付幽間。
　　青山幾度變黃山。浮世紛紜總不干。眼裏有塵三界窄。心頭無事一床寬。
　　物外逍遙自得時。家風放曠不求奇。客來無物可供養。白石清泉當土宜。
　　佛祖垂慈務救迷。誰知罪過與天彌。爭如盤礴幽巖下。坐看間雲洞裏歸。
　　松隱。
　　千株寒操列成牆。翠靄深深堪葆光。莫責閉門圖自了。後人標榜不曾藏。
　　梅窓。
　　一樹花開六戶香。家風襲得嶺南芳。從玆萬國通春信。那箇獼猴在夢鄕。
　　送榮藏主省親。
　　陳老鞋中藏五逆。洞山胸次蘊眞慈。者回別有報親句。滿袖春風撩亂吹。
　　玉田。
　　耕翻一片間荒地。泥土燦然光自生。更有秋成時節在。收來顆粒價連城。
　　義堂。
　　第一門兮第二門。高低閫奧絕談論。大家領略幽深旨。珍重當來彌勒尊。
　　無範（光嚴法皇）。
　　世間樞要沒交涉。佛祖楷模也浪施。孤逈逈兮空索索。鳳栖不在碧梧枝。
　　的翁。
　　眞正相承無等倫。傍宗別派有誰爭。老來更驗實頭處。尺二眉毛頷下生。
　　進叟。
　　水窮山盡更移步。寶所元來在脚跟。將謂從玆甘靖退。家中床席未曾溫。
　　立山。
　　旋嵐偃嶽不曾搖。峭峻孤危勢似翹。只許躋攀窮頂者。經行坐臥自逍遙。
　　雪庭。
　　六花滿地冷氷氷。一色明邊萬象沈。砌下猶存松柏操。神光自失丈夫心。
　　一庵。
　　統取大千爲小屋。四維上下更無隣。含靈凡聖在這裏。郝老何方訪別人。
　　桂巖（細川賴之）。
　　昌昌嫩綠潑雲端。密葉高枝不可攀。善吉長年放憨坐。罔知月窟在其間。
　　玉淵（賴之夫人）。
　　靈源不琢自瑩徹。兩岸中流一片光。業業臨深知幾箇。咸言瑞璧在崑崗。
　　默菴。
　　醭口長年懸壁上。柴門深掩放疎慵。就中密說如雷震。露柱燈籠不患聾。
　　古山（武衞將軍）。
　　不墮青黃獨岌然。千峯萬嶺遜陳年。絕巓雲歛無遮障。劫外風光在目前。
　　無極。
　　十方寥廓絕邊中。子細看來亦有窮。倒駕大鵬遊象外。藕絲竅裏是鴻濛。
　　北叟。
　　七星影裏獨藏身。未肯南詢歷百城。莫怪老來無思算。從前得喪不關情。
　　仁山（將軍）。
　　慈德高高非簣功。平寬孤峻在其中。此峯不望衆人仰。只是衆人仰此峯。
　　嵩山和尚見訪次韻。
　　山圍水繞絕行蹤。龍象來時路自通。一刻清談無折合。大家混入是非中。
　　和韻嵩山和尚雪中見寄。
　　氷花一夜滿林[自/丰]。露出嵩山千古標。明白裏頭無活路。神光徒爾立齊腰。
　　題臨川梵音閣（嵩山韻）。
　　水月道場天地濶。一樓影現百千樓。圓通不洗圓通耳。門外洪川日夜流。
　　建武乙亥予住南禪明極和尚退居淨土院以偈寄之。
　　境致元非淨穢殊。大人所在是靈區。凝然藏密機彌峻。老矣休交德不孤。坐斷十虛爲丈室。指呼萬象作參徒。毋勞特地鑿隣壁。焰慧光明何處無。
　　明極和尚見和再韻以謝。
　　仙凡咫尺有差殊。纔到壺中見別區。獨樹花開群卉麗。衆山雲暗一峯孤。趨門咸是爪牙客。入室寧容糠粃徒。靖退也知非小節。說禪誰謂默時無。
　　又見和書懷以答。
　　行藏只信報緣殊。再入龍峯卜舊區。飯罷興來吟力健。禪餘睡足夢魂孤。見聞一一非他物。前後三三是我徒。莫謂住持缺機巧。灼然好事不如無。
　　清拙和尚起來行韻賀少林院明極和尚病起。
　　起來行起來行。徐徐擡脚鴻毛輕。萬象忻然齊鼓舞。腦後圓光又重生。未有長行而不住。當頭坐斷千差路。佛祖莫由窺藩籬。懷中何曾介喜怒。未有長住而不行。放蕩漫遊乾闥城。捏聚大千作戲具。無意驚人人自驚。起來行起來行。不可形兮不可名。東倒西擂和泥水。峻機壁立終弗傾。衆生病則菩薩病。大悲寧墮愛見情。篋中四蛇養得穩。日面月面鎭長明。世醫拱手罔所措。少林祕術有公憑。將此一方除萬累。塵刹何處非昇平。起來行起來行。喜見宇宙全身橫。
　　送果首座。
　　出入同門無楚越。休將情謂屬參商。山黃水肅秋强半。兜率誰言在夢鄕。
　　送元首座住慧林。
　　天宮夢裏不停機。出格風流惟自知。古錫凌空霜露冷。慧林果熟在斯時。
　　送明首座赴防州安禪（建武年）。
　　祖苑光華混陣煙。江湖雲衲坐針氈。此行協得安禪瑞。一錫霜風價大千。
　　送明首座赴聖福。
　　正人一出萬邪消。祖道何愁致寂寥。鈯斧這回生羽翼。待看他日更遷喬。
　　送哲首座住慧林。
　　世迨澆漓歲月深。祖門日廢莫由禁。良哉宗匠不懷手。鈯斧高提入慧林。
　　送以首座赴阿州補陀。
　　龍淵通徹白花崖。南海潮音震法雷。莫把烏藤輕靠壁。他時必有善財來。
　　送昭首座住甲之慧林。
　　化門隆替有因緣。一髮千斤要保全。法雨毋慳澍邊鄙。慧林榮茂蔭人天。
　　題遍界一覽亭。
　　天封尺地許歸休。致遠鉤深得自由。到此人人眼皮綻。河沙風物我焉瘦。
　　題擊蒙軒（三條殿）。
　　明牕發蔀對東山。勝概推排在几前。到者都無蓋面帛。多生愚昧一時蠲。
　　雪中下山。
　　菴內不知菴外雪。休將三等衲僧論。有時移步千山上。踢倒孤峯在脚跟。
　　臘八値雪。
　　寒窓睡足夢魂回。不見明星眼自開。匝地普天擎雪嶺。瞿曇何處出頭來。
　　佛成道。
　　六載忍寒吾不知。覩星成道不如吾。出山忘却來時路。直至于今在半途。
　　佛涅槃。
　　放光動地逗群機。可惜小慈妨大慈。否去泰來二千載。年年春至百花披。
　　卽事。
　　秋色辭柯落葉多。寒雲載雨過山阿。人人自有娘生眼。爭奈現成公案何。
　　秀峯。
　　天然擢出群山上。莫謂微塵聚作堆。曉霧暮雲遮不斷。四方望見碧崔嵬。
　　雲巒。
　　天然浩氣生膚寸。片片重重覆碧層。靉靆倍增孤峻勢。只堪仰望不堪登。
　　佛光禪師題清見韻。
　　追思乃祖昔年游。自愧逢時不若鷗。幸有古今該括句。海門明月照沙頭。
　　南江。
　　明正爲源流不盡。百城烟水此中收。達磨失脚過魏北。間却蘆花兩岸秋。
　　送在首座赴長保。
　　久遊震旦換雙眸。向外馳求已自休。衣錦歸來不袖手。肚皮束篾下西州。
　　貞和改元臘月九日夜半雷鳴次日大雪。
    昨夜震雷誰不怪。今朝瑞雪世皆歡。道人盤礴乾坤外。落得生涯吟境寬。
　　因雪。
　　氷蘂翳天無碧落。玉塵埋地沒青山。太陽一出孤峯頂。徹骨寒來也是間。
　　玉林。
　　布影交光無雜樹。旃檀薝蔔亦非倫。風磨雨琢絕瑕纇。葉葉枝枝渾是珍。
　　枯禪。
　　聖智凡情俱罷休。不將榮耀挂心頭。莫言墮在石霜窟。胸有三千活馬騮。
　　曇芳。
　　希有瑞花時一現。西天此土競相傳。遺熏餘烈今猶在。不混千叢萬卉邊。
　　春屋。
　　百花本是一枝花。遂見衆芳聯我家。驀地開門出和氣。韶光從此遍河沙。
　　無得。
　　道德慈威集大成。從門入者匪家珍。胸中蘊藉盡抛却。空手垂來賑濟人。
　　海岸。
　　渺渺瀰瀰納百川。煙波萬里水連天。古帆掛得底時節。到此方知有那邊。
　　古首座南遊有年而歸國寓居陬方以三偈見寄因和其韻。
　　頃刻相逢如百年。寒溫舒盡口皮禪。莫言愚智異區域。震旦扶桑無兩天。
　　遍參海外究幽深。晝錦鮮鮮輝祖林。續得龍湖千載躅。靈神廟裏振雷音。
　　這回換却舊時顏。不識胸中幾海山。名翼高飛有時在。待看朝旆入雲間。
　　天龍寺十境。
　　普明閣。
　　廣大慈光照世間。善財當面隔重關。眼皮橫蓋虛空界。彈指開門匹似間。
　　絕唱谿。
　　灘聲激出廣長舌。莫謂深談在口邊。日夜流傳八萬偈。灼然一字未甞宣。
　　靈庇廟。
　　精藍分地建靈宮。專冀神風助祖風。莫怪庭前松屈曲。天眞正直在其中。
　　曹源池。
　　曹源不涸直臻今。一滴流通廣且深。曲岸回塘休著眼。夜闌有月落波心。
　　拈華嶺。
　　靈山拈起一枝蕚。分作千株在此峯。只見聯芳至今日。不知劫外幾春風。
　　度月橋。
　　虹勢截流橫兩岸。一條活路透清波。度驢度馬未爲足。玉兎三更推轂過。
　　三級巖。
　　分危布險作三重。水激雲遮路不通。無限金鱗遭點額。誰知遍界起腥風。
　　萬松洞。
　　萬株松下一乾坤。翠靄氛氳鎖洞門。仙境由來屬仙客。莫言此地匪桃源。
　　龍門亭。
　　不借巨靈分破拳。兩山放出一洪川。三更夜半無來客。數片歸雲宿檻前。
　　龜頂塔。
　　松生背上綠毛長。頂戴浮圖萬劫祥。戶牖恢開不藏六。重重法界目前彰。
　　題三塔。
　　雲居古誥協眞風。三塔該收萬塔功。落落團團無縫罅。龍蛇混雜在其中。
　　虎谿。
　　山險澗深人不到。菸莵作隊鬪威獰。三賢攜手過橋後。錯聽水聲爲笑聲。
　　投機頌。
　　多年掘地。覓青天。添得重重礙膺物。一夜暗中颺碌塼。等間擊碎虛空骨。
　　將軍府有山林泉流之樂以偈美之。
　　蓬瀛勝概聚營中。石峙流洄興不窮。好箇優遊嬉戲處。曹溪正脈自流通。
　　題常在光院（上下兩菴今作一院）。
　　山巒水石獻奇珍。勝地方知屬傑人。下界上方同一境。妙莊嚴外更無塵。
　　臨川無極和尚雪韻。
　　人人只見不香花。未會紛飛落在何。上等禪和坐堂裏。識神依舊屬陀那。
　　嵩山和尚訪西山菴居。
　　幾片白雲橫谷口。不遮道友扣扉來。從前惡跡莫由晦。把手徜徉三兩回。
　　題友雲菴壁。
　　洞僻巖深晝若曛。一間竹屋半容雲。單丁自有單丁樂。不羡聖賢來作群。
　　有僧掘地得佛舍利因索師偈。
　　地中湧出赴機緣。一顆圓光含大千。難測難量奇特事。明明只在钁頭邊。
　　璞翁西堂見寄韻。
　　彼此隨緣卜別山。同風千里固爲難。楚雲越水無遮障。日夜相逢話老殘。
　　放牛。
　　鞭繩抛却任天眞。欄外遨遊不顧人。將謂無由討蹤跡。塵沙刹界現全身。
　　清溪。
　　攪不渾時無淺深。水天得一碧沈沈。要窮眞箇曹源脈。休向中流兩岸尋。
　　間叟。
　　凡聖行儀都不干。騰騰任運似癡頑。這般活計無人識。一箇老翁天地間。
　　古源。
　　曹溪一滴先威音。流遠方知出處深。可惜今時未還客。外求竺土大仙心。
　　默翁。
　　默翁求我默翁頌。自語相違笑倒人。不二門中重檢點。維摩也是樺來脣。
　　中巖。
　　不墮兩邊呈嶮峻。更無差路與人行。空生未解談般若。幸有孤猿叫月明。
　　玉巖（鎌倉殿）。
　　峻機光潔非琱琢。八面玲瓏絕點埃。好是現成般若體。諸天日夜雨花來。
　　瑞山（三條副將軍）。
　　草木呈奇禧氣浮。祥雲靉靆覆峯頭。千巒萬阜推高德。那箇蒼生不受庥。
　　送榮首座赴長保。
　　親炙多年緣自熟。一朝告別下西州。住山祕訣休求覓。鈯斧元來在手頭。
　　平山。
　　坦夷寬廣絕高低。七凸八凹歸一齊。最頂不知在何處。元來無路與人躋。
　　方外。
　　一片間田無四至。中心樹子也難看。回頭南北東西表。始信從前被眼瞞。
　　鐵舟。
　　徹頭徹尾自渾鋼。不入洪爐泛大洋。盡謂尋常船舫類。是非海裏錯商量。
　　絕照。
　　明鏡和臺打破來。瞎驢眼裏不生埃。暗昏昏地家風別。一任燈籠笑口開。
　　適菴。
　　主人自若展眉峯。椽柱欐梁呈笑容。更有一般和悅處。半窓明月半窓風。
　　因亂書懷。
　　世途今古幾窮通。萬否千臧歸一空。傀儡棚頭論彼我。蝸牛角上鬪英雄。須知鷸蚌相持處。終墮閻魔考鞠中。放馬華山待何日。不如頓轡覺城東。
　　偈頌（終）。

　　我宗無語句亦無法與人。佛國道漏逗不少。夢窓國師夢中驚覺。起來便見。三世諸佛無夢說夢。六代祖師無夢說夢。天下老和尚無夢說夢。還知夢窓落處麽。一國之師三朝所敬。南禪初步淨智後遷。圓覺垂臨天龍再住。直得炎天飛白雪。陸地產紅蓮。樹頭驚起雙雙魚。石上迸出長長笋。如斯機用豈可測量。設夫疎山石頭也。須退身三步始得。
　　至正二十六年八月。
　　前嘉興天寧楚石道人（梵琦）謹跋。

　　先國師語要甞不許傳于世。故吾徒多藏之而未敢違囑矣。然藤原公德叟居士乃英烈丈夫而旣身爲門弟子。其機鋒與所存。雖預禪會古之名士輩未必過也。輒取語本以命梓。且不依所誡亦不令吾徒議之。吾則謂先師見之尚不遏焉。諸方亦必爲勘驗之。但妙葩勉從紀以歲月云。
　　貞治之四年歲在乙巳五月二十二日。
　　天龍住山門人（春屋妙葩）謹書。

夢窓國師語錄卷下。

　　天龍開山夢窓正覺心宗普濟國師年譜。
　　臨川禪寺住持小師妙葩編。

　　後宇多天皇建治元年乙亥。
　　師族勢州源氏。宇多天皇九世孫也。母平氏。願生男子嘗禱觀音。一夕夢金色光一道西來入口。覺而有身。經十三月方誕而母無所惱。
　　二年丙子。
　　三年丁丑。
　　弘安元年戊寅。
　　師四歲。母黨有事。父擧家而逃入甲斐居焉。是歲師凡見佛像無不尊敬。口能誦梵經。目能記文字。諸人指曰。此兒再來人也。必歸釋氏。八月喪母。
　　二年己卯（師年五歲）。
　　三年庚辰。
　　師資性溫粹。不喜與群兒戲。亦雖作戲不欲力諍。執筆學書頗得其體。
　　四年辛巳（師七歲）。
　　五年壬午。
　　六年癸未。
　　師九歲。父攜詣平鹽山空阿大德所固求出家。且言。此兒無處俗態。乃欲歸釋。大德見師氣宇不凡。以爲法器。深加愛重。師受梵書。過目成誦。誦必尋繹義理。匪啻勤學釋典。乃至孔孟莊老之教。及世間伎藝才能。皆力學習以究其奧。
　　七年甲申（師十歲）。
　　專精誦法華經。滿七日以追薦亡母冥福。不在人勸。人皆言。十歲兒能如此。所謂神童者是歟。
　　八年乙酉。
　　九年丙戌（是歲佛光師祖西歸）。
　　師事後母至誠。雖在平鹽山寺。旬日一歸省。母亦以眞子相待。或調嘉饌餉師。師必招群兒分飱。其後飯師。則必同食群兒。師一日抵隣家。見其家父母兄弟團欒而坐飮食精美。但僕輩數人在厨下食麁糲其形有不滿之色。於是師私發願言。我將來管奴僕。必須於食平等行之。後果踐其言。
　　十年丁亥（師十三歲）。
　　伏見天皇正應元年戊子。
　　師自繪九想圖掛之壁上。恒對觀之。旣熟自周視其身無非骸骨。又觀他人亦如死屍。乃至見靚粧脂粉皆與䏾脹爛壞無異。爾來或於樹下或於間處獨坐澄心。見者異之。
　　二年己丑（師十五歲）。
　　三年庚寅。
　　四年辛卯。
　　五年壬辰。
　　師旣祝髮。至南都覲叔父內山明眞講師。奉其指南禮戒壇院慈觀律師。遂登壇受戒畢。歸平鹽猶居新戒位。然外書伎藝之雜誓不學。但專志佛書。蓋夙習使然也。且曰。人生有涯。而能究盡無涯之事於一生之間乎。是歲師年十八也。
　　永仁元年癸巳（師十九歲）。
　　學密教兼聽台講。其講師得病忙然而死。師見而不忍。以謂。佛法多途。而繹其所趣。要在出塵得道耳。吾此講師平生多聞博學。然臨生死之頃一字亦用不著。乃知佛法非義學機智之所能詣也。禪云教外別傳。豈有所以哉。而自反復思惟曰。我今雖云仰信。亦未可自決。須是依仗諸聖至心求哀隨其所指決而行之。乃建道場。限以百日爲期。嚴設佛像。於其像前而生如來常住之想。誠心懺悔以求聖應。期限將滿而餘三日。其夕恍然有人。引師而行至禪刹。山林奇異殿宇嚴飾。而不見人。師乃問引人曰。是名何寺。答云。疎山。又引至一寺名爲石頭。壯麗倍前。有長老者。迓師入寢堂叙寒暄分座令坐。頃間前之引師人在長老面前白云。此僧特來爲求聖像。願和尚與之。長老乃取一幀子與師。展視之達磨半身之相也。師卷而懷之。夢乃覺。由是自知緣契禪宗。
　　二年甲午。
　　師欲參由良和尚（開無門嗣）借路京洛。逢故人德照禪人者。謂師曰。禪和子當在叢林學其規矩。然後深山巖崖佛法訪問亦不妨。蓋以當時由良未成叢林也。師依其教先禮建仁無隱範禪師。易服參堂。且以追尋往夢故。以疎石自名而號夢窓。除大小抽解外不離單位。
　　三年乙未（師二十一歲）。
　　十月辭建仁之鎌倉。參扣東勝無及和尚。會寺災。又參建長葦航和尚一單不出堂。且誓不看文字。但禪錄乘間過目而已。
　　四年丙甲。
　　在圓覺桃谿和尚會下。夏罷有僧歸京。谿以偈爲送。師和之云。來從萬水千山外。又向千山萬水歸。這回別有眞消息。風攪谿林落葉飛。佛燈國師聞之歎云。此僧雖是後生伶俐如此。後不可測也。是年癡鈍和尚赴建長請。桃谿擧師令參隨。入寺之日問禪闕人。師遽出問話。一衆吐舌。
　　五年丁酉（師二十三歲）。
　　師聲音和雅令人樂聞。臨夏首衆議詣堂司。特請師充楞嚴頭。由是海東叢林後生兄弟成風以楞嚴頭爲榮。蓋有所慕也。夏終又上洛陽侍本師無隱和尚。是歲八月一山寧禪師自江南至。師訪之洛之寓館。山一見而甚喜。
　　六年戊戌（師二十四歲）。
　　後伏見天皇正安元年己亥。
　　師二十五歲。又出洛陽入東關。以慕一山也。山旣領巨福席。海內衲子望風競參。山試以偈頌選能作者許掛搭。且分上中下科。是日召衲子數十人就方丈試之。登上科者二人。師其一也。無幾請師歸擇木寮。爾來時時咨詢以諸家宗師語脈差別異旨。且自密鍊精修日夜無渝。
　　二年庚子（師二十六歲）。
　　秋出巨福訪舊識於羽州。途中而聞彼訃止息于奧州松島寺。去寺不遠有法師乃草河眞觀上人門弟也。講天台止觀。有辯利訓諸理。師聽之心生歡喜。一夜禪坐深更忽覺日來所聞而未決之諸宗差別異旨分明現前。猶如種種珍果和盤托出一見便見爾。從此智辯聰敏談論無畏。又自謂。只是夙生聞熏種子而今爲些些禪定力所激發故爾。非眞實悟耳。是歲臘月將參佛國禪師旣至那須。時佛國適董相之淨妙。留太平兄在雲巖看院。時師患脚疾。故在此宿留。
　　三年辛丑（師二十七歲）。
　　正月白維那。別處莊嚴道場。一七日勤修圓通懺摩之法。以祈進道無魔也。然以脚疾未除故有煩胡跪。反思如不胡跪則違法儀。猶豫久矣。傍有聲曰。不必胡跪。回顧無人。師謂魔擾之徵。乃跪而勤修。第二次日本尊水墨觀音經年顏色朦朧。而今俄變成新圖者。且作笑容如生身。須臾現形。或菩薩比丘比丘尼鬼夜叉羅刹等形不可勝計。師旣知是魔所現爲故。至誠修懺自午至申。魔如故態。合眼亦見。上下四維觸處普現。而師心不動。懺畢禪坐。時復見案上供具。手不觸而墮地跳。翻然思惟。若我於此逆境界中生厭惡心。則亦於眼前花瓶香爐燈籠露柱乃至諸佛菩薩一切境界亦皆可厭也。鏡像天魔於我何害。方作是念。諸魔擾事都不見。二月下東山再參巨福飫炙一山。許師入室不拘時。
　　後二條天皇乾元元年壬寅（師二十八歲）。
　　冬一山兼管圓覺。師隨侍而遷。其志在朝夕參請爾。
　　嘉元元年癸卯（師二十九歲）。
　　師以氣自負。且謂祖師話頭無所不明。一日知非慨然云。我適出教門而入宗門已閱十年。其間多是漁獵言句而已。先佛云。修多羅教如標月指。祖師言句是敲門瓦子。吾今棄指頭而愛瓦子。愚之甚也。當時參請將來錄成大册小册。併投厨竈而火之。乃具威儀詣函丈咨曰。某甲己事未明。請師直指。山云。我宗無語句亦無一法與人。師曰。更請和尚慈悲方便。山曰。也無方便也無慈悲。其後毎入室但恁麽問。山亦但云也無方便也無慈悲。師退思量。若以向上宗乘論之。則和尚所示固然。然吾今實未有悟入。故問初入方便門。而此老一味以向上宗乘接吾。直是言語不通故。不能子細詳問（一山乃台州人）。焉能得決所疑。時佛國住乾明萬壽。師往爲參扣。國問曰。圓覺和尚所示儞試擧看。師曰。我宗無語句。亦無一法與人。國抗聲曰。何不道。和尚漏逗不少。師於言下有省。然機辯猶有所滯。誓白言。我若不到大休歇地。決不復來覲和尚也。辭去抵奧之白鳥鄕。蓋以道友之招也。彼有士夫。欲撤草菴爲師鼎建精藍。而經營事繁不稱師意。
　　二年甲辰（師三十歲）。
　　二月去白鳥而入內草山居焉。一夕坐爐邊忽爾火焰離薪燃在空中。光如閃電。師瞥然胸中廓朗。翌日又見日照窓前叢竹交影隨風搖搖。日用事事無有滯窒。自歎云。日來將謂。佛祖說不得處乃是本分田地。只向這裏猛著精彩則必有相應。是以造次顛沛只麽參究。然道念不勝情念。動爲境緣所奪。自今日去更不見境緣作對。佛言。寤寐恒一憶忘如一。於此證知更無疑滯。
　　三年乙巳（師三十一歲）。
　　元旦至八日凡七日。莊嚴道場如法精修觀音妙懺。欲消遣舊業宿習耳。修懺畢自誓。盡形壽脇不霑席。旣而齋罷坐床上。不覺困睡及乎夕陽射窓。忽覺自生慚心。尋復思量。如我所解寤寐恒一。果爾則縱令睡至彌勒下生。亦何慚之有。仍欲參佛國質所疑。二月出內草至常州臼庭接待。彼檀越名曰比佐居士。留心此道。且素欽師名。故忻然出迎問曰。師今何往。弟子有小菴。間靜之地絕無塵累。在此坐夏。彼此事辨。師曰。我本欲再參佛國以決所疑。不宜在此。此夕忽然憶著。佛國臨別見囑云。學道人於世出世毫釐有所挾則不能悟入也。顧我行履。一向於佛法中刺頭膠盆。所以不得大解脫耳。今忽記前囑。亦非偶然也。遲明謂居士曰。汝苟不異我行事。則吾從汝請而住此菴。士甚喜。師在此坐臥。但從其性無所拘束。至五月末一日庭前樹下納涼而坐。不覺夜深帶困入菴。臨當上床。無牆壁處誤認牆壁欲靠身喫顛之頃。不覺失笑。乃有頌曰。多年掘地覓青天。添得重重礙膺物。一夜暗中颺碌甎。等間擊碎虛空骨。爾來覷透佛祖機關。又作頌曰。西秦東魯信不相通。蛇呑鼈鼻虎咬大蟲。冬十月出臼庭到相陽。時佛國住淨智。遂再參之志。國纔見來便問曰。古人云。入山不深見地不脫。吾聞侍者入山已深。未審見地脫也未。答云。本無見地。論甚脫不脫。國曰。尋常向甚麽處行履。答云。擧頭殘照在。元是住居西。國曰。天地未分時殘照在何處。師呵呵大笑。國曰。笑裏有刀。是殺人活人。答云。我王庫內無如是刀。國曰。恁麽則賊入空城。答云。來年更有新條在。惱亂春風卒未休。國曰。春風未到聻。答云。花開不假春力。國深頷之。師却問佛國云。適來許多問答卽今歸何處。國便起身問訊。師亦下去。翌日又詣丈室。國曰。昨日老僧起立問訊時何不推倒。師云。和尚自倒了也。國呵呵大笑。卽日辭歸甲斐省親。牧莊主堅請權輿淨居蘭若居之。
　　德治元年丙午（師三十二歲）。
　　師在常牧山淨居。檀信愈固。四方禪侶嚮風而至。
　　二年丁未（師三十三歲）。
　　佛國再領萬壽。師畫頂相又詣萬壽爲求題。國乃書其上曰。脫體無依坐斷寰宇。黑漆竹箆號令佛祖。石侍者橫點首。轉圓石於千仭。付鈯斧於兩手。師指點鈯斧二字云。好兒不受爺財。國曰。如何是自受用底。師掌一掌。國呵呵大笑。便召侍者把法衣來付。且曰。此是佛光先師說法之衣。今吾付汝以表信耳。在此相伴則愜老懷也。師乃參堂。
　　萩原天皇延慶元年戊申（師三十四歲）。
　　正月佛國以紀綱缺人固請師充之。夏終以欲歸甲斐爲辭。國乃贈法語一篇。其略云。從上來的的相承底非陰界中事。眼眼相對間不容髮（云云）。石侍者毎毎扣籌室法戰機不讓。山僧雖不行興化令。秋風捲衲忽歸舊隱不能攔之。俊如秋鷹方振揚。快如馬駒絕超放。是吾家眞種草也。切祝隨處流通法道應緣接續正宗。至囑。又參玉雲師再呈所解曰。某欲歸甲陽舊隱居間養道。故來拜別。山書長偈爲送。八月至舊業教院省本師靜達上人。相迎歡喜而曰。我年逾耳順。授法之資雖多。而未有造奧者。公妙年已究吾法源底。然中途而更服。亦可惜哉。不見龍樹大士顯密兼濟而又爲教外祖。公亦傳流密教以傍益人。豈可有害乃宗乎。師唯唯而已。後來謂吾徒曰。叔世澆漓教者禪者之流互相氷炭。當是時也。假使龍樹再來兼行。則無益於世也必矣。
　　二年己酉。
　　師年三十五時。佛國歸隱雲巖。師往問安康。國管顧尤厚。俾歸記室。四來兄弟以佛國倦應接故。皆來師所日夕參扣。或者聞之佛國。國曰。有麝自然香。理當然也。師天性不與物爭。韜晦之志彌堅。夏未終詣方丈拜辭。佛國以佛光所遺之書爲付。且曰。先師囑吾旣如是。吾今付汝愼之。佛光書其略云。接來書甚慰此懷（云云）。吾高峯獨處一方似無肘腋之助。吾日夕爲憂。或有隣近清修之僧同慕道者。吾高峯自引誘提携幾人爲他年同聲相應之樂。法道流行非一人可洽。馬祖江西八十四人是其兆也。圓悟三佛一唱一和千載垂芳。報佛恩德吾高峯之責也。師得而懷之歸甲州。是歲十二月上書佛國云。拜辭後日用行履別無奇特。只得喫飯噇眠不倩人而已。舊業宿障不用撥遣隨日消磨。軒知如是受用自威音以前直至而今更不缺少。然而若不仗尊激之力。幾乎空過一生。所以燒香禮拜晨昏不懈。又自誓。道價若在吾老和尚之下不肯出世。只要守間與草木俱腐。區區呈葛藤。偏望再蒙責勵。佛國回書云。日用行履處脚跟點實地。雖然威音以前猶是第二句。喫飯噇眠裏還我第一句。若實有超師作略而堪稟承。待甚道價過吾來也。山僧只在長老脚下。莫要守間與草木俱腐。無有一草一木而不轉大法輪也。儞儂左遮右掩不得噁。末運之弊教誰賑濟。直須孤峯頂上把茅蓋頭罵佛呵祖鸞膠續斷絃矣。師語人曰。如是激勵只是爲治我隱癖而已。我且以百丈莫貪小利益小功德之語爲鞭策也。
　　三年庚戌（師三十六歲）。
　　秋遣僧問佛國法候之次。筆前書語逐一著語云。日用行履處脚跟點實地（幾乎沒溺深坑裏）。雖然威音以前猶是第二句。喫飯噇眠裏還我第一句（不要向虛空裏打兩橛）。若實有超師作略而堪稟承。待甚道價過吾來也。山僧只在長老脚下（直饒恁麽未免減師半德）。莫要守間與草木俱腐。無有一草一木而不轉大法輪也（莫謗他草木好）。儞儂左遮右掩不得噁。末運之弊教誰賑濟（大商不求小利）。直須孤峯頂上把茅蓋頭罵佛呵祖鸞膠續斷絃矣（一口呑盡三世佛。更有何物可呵罵）。又呈一頌曰。間家潑具盡拈却。大地都盧隻眼中。更有轉身那一句。機前吐露付霜風。偈後又書云。大禮不辭讓重重觸忤。家富小兒驕也。佛國和韻爲對云。轉身一路脚跟下。百尺竿頭進步中。三日耳聾底時節。生涯喪盡起家風。偈後又書云。示諭家富小兒驕。白拈手段意在當陽。有破家子證蜂桶羊（咦）。師資書問往來如此等事甚多。師不曾齎持。今所錄者偶獲之他人笥篋中故記此。又聞佛國毎得師書必焚香後拆封。看了置之几上云。石子前程不可測。固非老僧所及也。師欲繪佛光師祖頂相。先將白絹求賛。佛國迅筆書曰。大唐撾鼓扶桑陞堂。白拈手段意在當陽（咦）。有破家子證蜂桶羊。師携歸甲州。一夕夢感佛光祖翁相見。師將筆寫其眞容。夢覺後追想所夢形儀。繪之佛國題賛之下。
　　應長元年辛亥（師三十七歲）。
　　春剏龍山菴居焉。幽僻遠離人烟。三十來里問道相聚者稍多。卓菴其旁居焉。
　　正和元年壬子。
　　春二月野燒之燎隨風至將延菴。勢不可救。師唯持佛國所賜法衣出坐巖上。俄有猛風逆吹轉去。諸菴皆無恙。見者儘謂神衞也。師笑曰。風吹易方山間之常。偶爾免災何爲奇哉。方來衲子逐日轉多。巖阿澗際茅屋相連。師曰。吾初卜居乃以龍山扁焉慕隱山和尚之風耳。今此山中居者亦多。恰似聚落。非素心也。由是有移茅入深之志。雪中下山。有偈曰。菴內不知菴外雪。休將三等衲僧論。有時移步千山上。踢倒孤峯在脚跟。
　　二年癸丑（師三十九歲）。
　　旣出龍山未有攸往也。且將壞所居之菴施之淨居以成僧寮。以故暫僑淨居。或者告。遠濃二州或海隅或山阿皆可幽栖也。師意未肯。時佛國在淨智欲招師令住上野長樂。有僧預告師師將避之。潜出淨居先到遠州。元翁不二祖用等七八人偕來。私謂。苟有適意則宜以其處爲緣遇之地。徐到濃州長瀨山。其爲境也四隣無人三五里許。山水景物天開圖畫之幽致也。師意甚適。地主雖素昧平生然容卓菴。庵成扁曰古谿。意在慕古也。旣而兩月無來訪者。師謂其徒曰。吾素心已成矣（古谿後改虎谿）。
　　三年甲寅（師四十歲）。
　　古谿名聞諸方。澗飮蔬食之徒相尋而至。是歲建觀音閣。
　　四年乙卯。
　　訪道而至者漸多如龍山。師頗倦應接。牓貼菴門云。方來高人群居此山。雅志何在。若要參學。諸方自有尊宿。或欲間居。亦有他山可以栖遲。何必來此。切莫相妨間懷。然而四方來者轉多。師乃云。此地非我有也。己自占焉而忌他人來理不當也。宜自遁去。西郡有清水教院。彼衆中有篤信師道者。知師欲居間密以小菴爲迎。師忻然曰。公且去。明年吾自行矣。
　　五年丙辰（師四十二歲）。
　　春起古谿。從行者二人。隱居小菴過夏。旣而清水寺衆咸知師名競來訪問。又諸隣傳聞師風者多尋來。雖固拒然不得止焉。又聞古谿衆稍散唯有初六七偕來者而已。師曰。吾適厭稠人而已。山其可厭乎。遂回古谿。元翁住本菴。師別構小菴扁曰大包。是歲冬佛國禪師訃至。擧哀上祭儀如法。觀者倍信。
　　文保元年丁巳（師四十三歲）。
　　秋九月出古溪游洛寓北山。居隣聚落。偶作偈曰。寓舍囂塵晝掩關。巿中買得沃州山。娘生口裏不含血。掛在乾坤宇宙間。後有自元朝歸國僧云。天目中峯和尚聞僧擧此偈大喜爲非凡作也。
    二年戊午（師四十四歲）。
　　鎌倉都元帥平公母覺海大夫人。受佛國遺囑故欲請師至關東。其志已決。師聞之爲避。正月出京師入土佐之五臺山居。菴以臨西江故扁吸江。
　　後醍醐天皇元應元年己未。
　　四月覺海夫人遣使土佐逼師令起。夫人固囑使者云。若師不起賜汝莫歸。使已入境。師先潜身海島之間。使者傳命知州差官使俱來戶曉家諭曰。若有隱師者坐罪。由是師亦千方百計東迴西避終不可得。師曰。業債難逃。遂赴其請。覺海厚禮相待。假館勝榮寺。道友相訪杜門不接。太平兄來訪不遇而歸。留偈曰。萬想千思偶一來。禪房寂寞戶空開。不言這度不相見。問訊階前下馬臺。師笑而酬之云。不容佛祖入門來。白眼青眸豈肯開。仁義道中通線路。山川齊起舞三臺。雲巖虛席。太平白覺海請師住持。師固辭不赴。夏終抵三浦留橫洲建泊船菴。來扣者甚多。愈杜絕焉。有舊好者白師云。不出則已矣。旣出宜須爲人也。而緊掩關何也。是人所怪。師笑曰。我未知人所怪也。苟具眼者必當知機知時。不可以掩門爲怪。若無眼則開門爲接何益之有。卽書一偈壁上云。一把茅茨天宇闊。山爲籬落海爲庭。菴中消息無囊蓋。來者猶言掩竹扄。
　　二年庚申（師四十六歲）。
　　二月赴齋覺海請。歸路因便訪建長靈山和尚。山纔見來便問。趙州無字意旨如何。師曰。萬里一條鐵。山曰。不是不是。師曰。賴遇和尚不是。山休去。師便歸。次日有明鑒師姑參靈山。山與法語一篇。其中有推讓師之語。且曰。儞但參夢窓好。凡有學者來參靈山。皆指令見師而云。我於此方言語不通。儞去參夢窓。山又訪師來三浦菴終日共語而歸。師以偈謝云。世上浮榮屬貴家。窮栖贏得飽煙霞。春光今日添和氣。海岸枯椿也放花（酬酢問答語多載語錄中）。
　　元亨元年辛酉（師四十七歲）。
　　泊船菴後山巓陡然在海中。師於其上建一塔。以海印浮圖爲額。師之設心蓋欲舟船往來人皆得仰觀乃至海中鱗介之類游泳塔影之下者並得結緣華藏海印三昧之中也。
　　三年壬戌（師四十八歲）。
　　三年癸亥。
　　正月往上總千町莊剏退耕菴。
　　正中元年甲子。
　　師在退耕。
　　二年乙丑。
　　師年五十一春天皇以洛之南禪虛席特使近臣請師。稱疾不應。勅使以偈爲勸。師依韻爲謝云。世路悠悠懶往還。一菴甘分卜殘山。地爐灰冷無黃獨。拭涕工夫也不間。夏罷又降旨於鎌倉大元帥。遣官使堅請必欲應勅。不獲已乃起取路。過甲州經山道。八月至古溪舊隱。拉元翁偕至京師。次日召對便殿特賜錦座令坐。說佛心宗要。累刻。
　　天顏不倦。深契上旨。凡有奏對咸悅皇情。上曰。所館不安。宜住南禪。師奏云。疎石平生誓欲深隱巖谷。出世非願也。春間不應詔。再賜勅曰。苟不欲住持。宜任其意。但樂聞法要。賜命如此。不敢不朝也。然今綸言有渝乎。帝曰。然。朕重以南禪請師。意在以政事餘力旦夕問道耳。以匡徒衆管寺務爲煩。則非朕所待。直以此寺爲幽隱之所。何繁之有。師知叡慮求道之切竟領寺事。上以萬機之暇召對咨問法要。毎月以三次爲概。
　　嘉曆元年丙寅（師五十二歲）。
　　禪衲雲集夏糧不給。師竭力爲贍。秋七月鎌倉元帥平公遣使來以壽福招師。不赴。八月至伊勢開山善應寺。無何東歸。船過熊野。登那智山留偈云。天河瀉下人間瀑。𣽅𣽅寒聲響碧空。珍重大悲觀自在。我儂幸是耳無聰。九月至鎌倉於永福寺傍卓菴曰南芳。
　　二年丁卯（師五十三歲）。
　　二月平公又以淨智固請。不可免。勉强應之。過夏勇退歸南芳。八月移居錦屛山建瑞泉蘭若。
　　三年戊辰（師五十四歲）。
　　師在瑞泉。是歲造觀音堂。又於絕頂構亭名遍界一覽。仍題偈曰。天封尺地許歸休。致遠鉤深得自由。到此人人眼皮綻。河沙風物我焉廋。明極清拙同賦。皆鏤版揭焉。冬元帥以圓覺請。不赴。
　　元德元年己巳（師五十五歲）。
　　秋八月圓覺專使又來請師。固辭。元帥陰使本寺耆舊及師同門法眷老成者同勸至再四。師猶不肯。諸法眷咸太息流涕曰。圓覺乃吾佛光師祖開山弘道之場。先師克承正統而不補處而止。不幸之大也。今吾法門昆季之間非師而誰復振祖風耶。且公命屢至。而堅却之。師其忍棄而不顧。吾祖道竟將如何。且語且泣。於是師遂受命入院。以歲歉無明日飯。而師無慍色。有信士素欲託財海舶至鄞倍蓰其利者。俄自翻然而曰。何若歸之佛門以結當當來世之緣。乃入寺施三百萬錢。由是常住金穀充牣。然師又無喜色。識者皆服雅量。且言。師於得失利害之間毫髮不動其念變其色也。於此可見矣。
　　二年庚午（師五十六歲）。
　　師領瑞峯居二年。百廢具擧。其間長者居士官貴婦女或入山或就宅請陞座普說。所施嚫資積累不可枚數。師未甞爲己用之。直送庫司皆歸常住。凡爲住持有三等。曰說法。曰輯衆。曰修造。師在三者兼備。猶自謙曰。吾於修造豈不能哉。秋九月潜逃歸瑞泉。一衆追至。師閉門避之。作偈示衆云。聚散因緣皆有自。秋雲出岫不應遮。道人胸次無胡越。地北天南共一家。次日侵早出鎌倉往甲州牧莊。創慧林寺居焉。雖爲小刹持規挈矩若臨萬衆。
　　元弘元年辛未（後伏見皇帝長子踐祚）。
　　二月歸瑞泉。元帥以建長請師。不赴。擧嶮崖代己。
　　二年壬申（師五十八歲）。
　　春又往慧林。和古航韻作山居偈十首。其一曰。青山幾度變黃山。浮世紛紜總不干。眼裏有塵三界窄。心頭無事一床寬。餘見本錄是歲開山播之瑞光。
　　三年癸酉（師五十九歲）。
　　正月嶮崖謝建長事。元帥以素意又請師。師力辭以疾。是歲先帝龍馭旣入伯州四方兵動。三月師歸瑞泉。夏五月鎌倉亡。士卒敗奔或遭擒。及兵刄將加以師道力得救者不可勝計。六月後醍醐天皇龍馭歸洛。是月十日天皇勅征夷將軍源公遣官使召師。二十五日勅使至瑞泉院。師望闕謝恩。秋七月師抵京。翌日入內朝見。皇情悅懌寵顧甚厚。八月有旨俾居臨川寺。始皇子都督親王歸心禪宗禮元翁和尚爲師。因欲革所邸之地剏禪院請翁住焉。然不遂其志而薨。翁亦西歸。帝乃命師權輿精藍不日而成。明年冬特賜奎翰云。應令夢窓國師爲靈龜山臨川禪寺開山事。右當寺者龜山法皇仙居都督大王遺跡也。大王薨逝之後以遺命爲蘭若。仍加寺領。寄附國師。令擬弘法利生之地專致國家太平之精祈兼施大王追福之回向矣。又直寺之北別創塔亭。東偏搆親王御祠。西偏建開山卵塔。中間安彌勒佛像。因扁三會院。
　　後醍醐天皇再祚建武元年甲戌（師六十歲）。
　　秋皇后登霞。上命師留禁中供養二七日。罷政問法。九月又請師於內禁受衣執弟子禮。又一日入內。謂師曰。朕深欲興禪宗。師意以爲何如耶。奏曰。聖言可虛乎。上曰。請師再住南禪擧揚宗乘。師辭以老病。上曰。佛法隆替係乎其人。若師固辭。朕亦無如之何而止。師不得已應詔再住。始關東亡時人皆謂禪苑其不興也。最明寺殿平公世護禪宗。子孫相繼欽奉其法。天下化而奉之。今平氏已滅。惟禪宗誰復爲護乎。至是詔降召師。禪徒讙呼之聲溢乎山林而徹街衢。師亦自惟。斯乃護法善神不忘先佛記莂故使然也。由是心倍勇健以救法爲自責也。大小禪刹產業田園不知幾許。如故不渝者並是師力而能致爾。於是近臣欲勸帝廢禪宗而相訾者多。帝以斯言語師。師奏曰。陛下若以叔末之不同正法故責今之禪侶不及古。則豈獨吾徒得其責而已哉。範金塑泥刻木彩畫之像亦以非眞佛。黃卷赤軸之文亦以非眞法故。破毀之可乎。陛下若欲得福田。則只以剃髮染衣而爲僧寶亦足矣。況稠人廣衆中有修禪持戒者續佛祖慧命乎。於是帝欲驗其行事及欲見宗社之規。十一月二十八日百官扈從入山半夜上親巡堂。禪侶坐如枯木。上甚悅之。次早命師爲衆入室。又入僧堂叡覽僧赴午齊。以爲禮樂備矣。齋罷請師陞堂說法次命四頭首秉拂。龍顏大歡嗟歎不止。由此疑謗斯蕩信心益深。車駕已歸。上憐僧齋淡薄。以十二月初三日特賜莊田。吾門光榮未曾有也。師上堂祝聖謝恩罷說偈曰。公憑端自日邊臻。乃祖田園界畔明。九穗嘉禾今已熟。荷恩何必待秋成。明極禪師次韻。山中宿衲皆和。繕寫成軸裝褙而獻。皇情大悅。
　　二年乙亥（師六十一歲）。
　　焰慧禪師明極間居淨土院。以隣封故師寄偈云。境致元非淨穢殊。大人所在是靈區。凝然藏密機彌峻。老矣休交德不孤。坐斷十虛爲丈室。指呼萬象作參徒。母勞特地鑿隣壁。焰慧光明何處無。明極有和。凡往來贈答甚多。
　　三年丙子（後伏見上皇第二皇子踐祚）。
　　春正月京師兵亂。師謝南禪事歸居臨川。征夷大將軍源公奉聖旨以總管畿內及諸道軍事兼錄百揆。威福之權重於相國。由是群擾悉靖。是歲大將軍請師於幕府展弟子禮勤求示誨。十一月建仁虛席。衆齎疏來請。師緊閉不出。置疏而去。師遂不赴。
　　四年丁丑（師六十三歲）。
　　曆應元年戊寅。
　　二年己卯。
　　春三月作臨川家訓以貽門人。夏四月革西方教院作禪院。此寺聖武天皇天平年中有釋行基者。民間稱曰菩薩。孩時人得之於鷹巢也。力化寰中營建佛寺凡四十九所。今之西方其一也。後百年平城天皇太子弃儲宮爲沙門。天皇封爲眞如親王。居之久。又弃而往唐。度流沙至羅越國而薨。爾來五百年。凡庸相繼而住。寺廢甚。檀越藤親秀厚禮勤請。師忻然曰。吾素慕亮座主之風。而今得西山居焉不亦善乎。輒改西方舊名爲西芳精舍揭額。蓋取祖師西來五葉聯芳之義也。佛殿本安無量壽佛像。今以西來堂扁焉。堂前舊有大櫻花樹。春時花敷稠密殊妙。爲洛陽奇觀也。昔佛光師翁題櫻花偈云。滿樹高低爛熳紅。飄飄兩袖是春風。現成一段西來意。一片西飛一片東。何其冥符此境之如此似乎讖記也。殿南新建一閣其上安奉水晶寶塔。名曰無縫。塔之中貯如來舍利一萬顒。閣之下曰瑠璃殿。堂閣僧舍之間廊廡環行。隨其地宜繚繞回復。皆備禪觀行樂之趣。開清池導伏流。水出巖罅潺潺如洗玉可喜也。白沙之洲怪松之嶼。嘉樹奇巖間錯林立。船泛漣漪館影水中。天下絕景似非人力所能也。名池曰黃金。船所泊之亭曰合同。又直閣之南北立二亭。南名湘南北名潭北。搜奇顯祕百廢一新。京城鄕士大夫騷人墨客洎四方來游者因此壯觀始嚮師道者往往有之。師亦迅筆題廊壁間云。仁人自是愛山靜。智者天然樂水清。莫怪愚惷翫山水。只圖藉此礪精明。構小亭揭以礪精。又於山之後絕頂設亭曰縮遠。其所入門曰向上關。剪榛開徑爲四十九盤而登危磴。曲折之間苔滑雲粘萬木陰森未到半山別卓小菴扁曰指東用熊秀才問亮座主故事也。六月二十四日師謂門人曰。昨夢吉野上皇現比丘身乘鳳輦而入龜山行宮。秋八月十六日上皇仙去。征夷大將軍奉勅建追修道場於龜山行宮。詔累降請師開山。以左武衞將軍夢見金龍出於寺南河中故。寺名曰天龍資聖禪寺。
　　三年庚辰（師六十六歲）。
　　天龍寺旣成像設金碧尤極殊麗。凡百造爲殆乎神助也。叢林所宜有者不數年間皆完具焉。是歲阿州太守細河源公建補陀寺請師爲開山。
　　四年辛巳（師六十七歲）。
　　康永元年壬午。
　　夏四月八日。太上天皇駕幸西芳寺受衣盋以執弟子儀。四月十五日。武州太守高師直請兼管眞如寺。先是高師直受衣將建一梵刹請師爲開山。相攸未得稱意。師謂師直曰。仁和寺東北山邊有正脈菴。是佛光祖師塔所也。其封疆寬濶可以建大伽藍。請追請佛光爲開山則吾領住持事。師直甚喜。不日而成。寺號眞如山稱萬年。皆追慕乃祖遺跡也。正脈菴者尼如大爲佛光所建也。佛光與如大長老手書并手染牌額等諸大字。收在本菴。其書略曰。汝受吾衣法道風大行。老懷歡喜。骨髮少許分留與汝。汝爲安奉別置一小禪刹代吾分化須當竭力。不得違吾之志。今寺之興莫是祖翁冥有所待也。秋七月謝眞如事。八月五日奉勅慶讃東山八坂靈塔。先期有紫雲如蓋當于塔杪。洛中萬人仰觀以爲奇異之瑞云。
　　二年癸未（師六十九歲）。
　　三年甲申（師七十歲）。
　　春正月剏建靈庇廟。始師夢見新廟壯麗在龜山舊趾。傍有一人非常者作禮而云。謝和尚與吾起此新廟也。覺而謂神求。故乃經始新廟。且以佛光祖翁來化本國亦賴玆神靈之庇故。以靈庇爲號焉。。
　　貞和元年乙酉。
　　師年七十一歲。老而益健。夏前爲衆入室鞭礪學徒也。秋八月以先皇七年忌行天龍開堂法會之儀。擇用良辰不以正日。延在月末。是月二十七日勅使入山特賜金襴紫衣。二十九日太上皇入山師陞座說法感二星降。上大悅賜錦帛三十襲水晶數珠白銀花莖等。大將軍府承勅助施銅錢三百萬鞍馬三十匹（是日法會儀備見陞座語中）。
　　二年丙戌（師七十二歲）。
　　春二月賦龜山十境以表爲教外別行之場自作序。三月十七日太上天皇奉駕入山。師對御簾前上堂說法。次日鳴鼓告退而居東菴。扁曰雲居。蓋効雲居祐禪師作三塔耳。嗣子無極志玄奉旨補席。而事無大小皆由師成敗。十一月二十五日主上召師入內。受衣展師資禮。次日特賜夢牕正覺國師。
　　三年丁亥（師七十三歲）。
　　四年戊子。
　　冬十月二十日佛國禪師三十三年遠忌之日。預先鼎建轉法輪藏請大小禪律寺院八十餘所僧尼普同供養。四衆兩廊雁立。自雲居菴至藏殿轉送經函奉安置之。至日伶人奏樂。有紫雲作蓋。瑞彩溢目。
　　五年巳丑（師七十五歲）。
　　春三月武衞將軍訪師於西山諮門曰。往年在關東拜佛光禪師眞容表弟子儀。今欲禮師親受衣盂如何。師曰。事同一家。遂受衣盂。冬十一月鎌倉左典廐上京。十二月一日詣天龍寺與師相見。於普明閣上親受衣盋。
　　觀應元年庚寅（師七十六歲）。
　　春二月八日。兩太上太皇后及皇太后諸宮妃官女等請師內道場各受衣盂法名。
    二年辛卯。
　　師七十七歲。毎毎謂徒曰。吾今年其逝矣。天龍寺乃是今上天皇奉爲先帝追修冥福所建立也。而今一十三年之國忌將至。然僧堂未完。如吾不爲而誰能爲。夏四月植柱竭方經營。秋七月開堂畢工於百日中。不亦速哉。且寬廣明亮可容千衆。西堂耆舊各乞單位隨衆坐禪晝夜不倦。霜華枯木莫之踰焉。師今夏扶老忍病爲衆說法。示徒誨勵過於平昔。於是四方來者肩相挨踵相接。道行之盛雖古亦未可讓矣。秋無極謝事。師復居丈室爲修國忌。特奉朝命也。師齒愈高行愈嚴。八月十五日太上皇特勅中使賜手詔曰。道振三朝名飛四海。主天龍席再轉法輪。秉佛祖權數摧魔壘。表師資禮往年已受袈裟。慕釋氏風今載又添法號。追思靈山遺囑之切特賜夢總正覺心宗國師。十六日國忌就後醍醐聖廟多寶院陞座說法。滿散翌日鳴鼓辭衆退藏於三會院將謝世緣。示微恙去藥餌。於是四來僧尼士庶欲受衣盋結緣者雲集。地將無所容。是月二十四日開室炷香凡付衣受戒者侍僧籍記法名。其數二千五百有餘。九月初一日告衆曰。吾行必矣。有所疑者便請問。徒衆競至。師爲入室數日不倦。隨機開發所得良多。朝廷遣國醫診治師。不可曰。老病自然非醫藥所救。先是地動二次。又西芳山崩裂。事達天聽。是月七日兩太上皇親臨問疾。師謝恩說法。叡感殊甚。十九日重臨幸。御問親切。師雖在病奏對移刻無少怠色。上歸謂內臣曰。噫國師西歸。世出世之要孰復益於朕。已矣乎。師病少間。夜爲侍僧垂示曰。夫道無去來生死之相。亦無安危治亂之變。若能於此安住者。苦樂逆順道之所在生死去來遊戲三昧。若忘道者自見種種幻相坐背覺城。枉受輪迴。故淨穢區分聖凡殊域一切二邊紛然而起。然當生起全無實體。若直下知非一念回光。前後際斷。便是徹頭處。佛言。妙性圓明離諸名相。本來無有世界衆生。是眞語實語不妄不誑語也。但恐汝等不肯信及。一日有僧問。如何是無上道。曰。答在問處。又問。如何是學人親切處。曰。莫將問來問。又僧問。三世諸佛掠虛漢。一大藏教是甚破故紙。師曰。佛是眞語者實語者。汝何得謂虛。僧云。和尚莫欺某甲。曰。子獨實語者那。又一僧問云。不見一法時如何。曰。何物作這箇語話。云。當恁地全無。曰。抱贓叫屈。僧不肯。師又曰。子豈無知無一物者乎。又僧問云。一物不將來時如何。師云。將此問來者誰。云。我也。師曰。不論有物無物。纔有我者便是輪迴業。僧云。謝師答話。曰。不論謝不謝。纔有我者便是輪迴業。僧珍重去。曰。不妨珍重去。纔有我者便是輪迴業。又一僧問云。某胸中未穩。請師方便。曰汝指何處爲胸中。僧無言。師又曰。若論胸中事。何不管風吹雨下葉落花開。良久曰。悲夫人情之執甚矣。何劫得悟去。又一僧云。承師有言。佛祖言教呼小玉手段。某於此略得信。師曰。道呼小玉手段也是呼小玉也。又僧問云。和尚百年後某如何用心去。曰。直饒有一法過涅槃。須斬作三段。又僧問。某離和尚左右後如何得用心不錯。師咄曰。無道心漢。何不問卽今。又有僧云。某使得十二時辰。曰。正睡著時道將一句來。僧擬開口。師揶揄曰。汝纔開口便是日中浩浩底。師毎歎曰。今時學者只管解了法門以爲自悟處。不能直下休歇。故於正睡著時作主宰不得。病在不辨取遠大一片向道之身心謾認得無尾巴胡猻子作本來主人公耳。或有誇悟解者。曰。虛空豈被汝捉得。或求作佛者。曰。汝缺少箇什麽。元朗菴主問。雲門云。山河大地無絲毫過患。猶是轉句不見一法。始是半提。如何是全提。師良久曰。會麽。云。達磨也不會。師曰。因甚不會。云。只爲太殺明。師曰。爲甚麽文殊騎師子普賢乘象王。云。和尚東坐學人西坐。師曰。猶隔海在。云。萬里一條鐵。師曰。放開鐵壁時如何。云。心外無法滿目青山。師曰。猶是轉句。菴主無語。有老宿問云。不是心不是佛不是物。畢竟衲僧向何處行履。師曰。南天台北五臺。問云。國師正法眼藏何人流傳。曰。人人具足箇箇圓成。問云。某爲甚無分。曰。若有分則不是圓成底。二十六日有一僧來干相見。師聞其名緊閉不接。侍僧白言。此僧自謂桶底子已脫全無一解可呈亦無一法可參。請師慈悲與他辨邪正。師曰。汝等莫謂不相見。我早見他了也。辨邪正了也。大凡爲宗師者鑒在機先。不則雖鼻孔相拄亦不見他。亦不能辨他邪正也。此僧有些靈利。數年以來要參我禪。然最初一步錯了也。他意謂。老僧小師無受印可者須參決此事親受衣法。此病毎毎呵止而不能已矣。如此之輩只管於識情上計較安排。忽爾一知一解稍覺勝似平昔。便謂得大悟大徹。纔開口便呵罵佛祖輕薄好人撥無因果。若不得明眼宗師援而救之。固執己見增長我慢。今生便爲附佛法外道。來生必作佛法外外道。百千萬劫無有出期。不是小事。可不愼乎。二十七日東陵和尚來問安。師對坐茶話。特與手書囑以寺務。二十七日書遺誡十數條以貽門人。二十九日預書遺偈以順世禮。辭檀越曰。眞淨界中無別離。何須再會待他時。靈山付囑在今日。護法權威更仰誰。又辭世頌曰。轉身一路橫該竪抹畢竟如何。彭八刺札書畢乃云。老僧已覺手臂不仁也。明日行矣。晦日粥罷請天龍臨川兩寺僧衆并遠方來耆宿及官客等親面告別怡然而逝。當更襯服手足屈伸不異平時。顏色如生。于時白氣一道橫布正寢之上。緇素數萬慟哭如喪考妣。門人以遺命奉全身塔於三會院。又收平日所剪爪髮病之雲居塔。有舍利如粟粒者甚多。天皇嗟惜罷政有日矣。卿士大夫不勝哀痛。或除鬚髮作僧者或著喪服而心齋者往往有焉。以爪髮塔于雲居之餘。士女分取安奉者。後皆得舍利璨然衆色可觀。
　　嗚呼師天生之德也。敏辯智察且性沈靜寡言。言必驚入。幼歲勤學日誦萬言不煩再告。硏習義理。最稔老莊。稍長而專嗜竺籍。性相顯密莫不明究。草歲自嫌義學繁多。一旦奮發易服遊方知識之門。無不歷扣。晚甘林棲野飡而歷三十歲矣。其爲入也。面目嚴凛有御史之風也。近而依之。柔順溫和慈雲法雨時時流澍感人深矣。蓋以其愼獨礪精之久鍊故。臨衆之頃儼若也。且以謙讓在心不與物爭。家風清寥性惡華飾。訓徒誘衆。動則率身先之。立度適宜不欲煩人。由是人愈畏敬爾。若其革非去謬則不拘執舊規。一切公勤事無偏黨。及乎夫眞機一發擊碎虛空手段翳睛蛇呑鼈鼻。逆順縱橫之行豈可復以常人之能得測度之哉。參學之徒常不減千人。賢之與不肖駁雜而會。預其聽受者皆有益焉。譬如大海也。修羅蚊虻之飮莫不充足。禪師講師發問鋒起。一一而酬如鐘應諸擊。乃至徵詰其所解未到之處。則彼慢幢自降矣。又多引先聖言迹之由以爲證據。不敢以我所長枝梧排斥。故無情論也。或於師背後生疑謗者逮乎一接音容。則皆悔見之晚也。是以天下之士無貴賤。仰道風者如大旱望雲霓。然師素無以私容人之情故有四遠之人跋涉山川而來。不得相見者往往有之矣。然猶挨排搪突於丈室之外伺出入時造次問道者。雖風雨時無有虛日焉。師毎謂徒曰。我以虛聲被人崇敬不遑靖退。是亦業債之使然也。師度僧尼四千有餘人。其餘上自一人相將洪卿碩儒以至庶人醫卜工商之屬。來備弟子之員者甚多。又經律論師之徒或見其師論義負墮而信有教外之傳。雖不易其服然執弟子之儀者一千有餘。又以悲心內熏故。雖屠兒漁獵之流來承法化者。皆焚其網折其弓受五戒三歸。凡室中得度者毱多之籌不多讓也。師自入空門來除衣盂外不蓄餘長。遠近渴仰供施交駢。而排撥不受苟爲强有所受。則轉以歸之化主。以故所到之處輒成寶刹。是亦非作意使然也。抑夫國主執政之權非唯諮詢佛法而已。事無大小不能自決者毎毎問之師。一言之如破竹節節皆迎刃而解。凡承師言。大而天下小而一身。其將有祚則乃行之。其將有災者否焉。故世以師言如讖也。自非深入不二之法門萬行圓通者。焉能與於此哉。觀應天子追加賜號曰普濟國師。良有以也。

　　西山夜話。

　　師住南禪時。元翁和尚（佛德禪師）謂師云。和尚出叢林來二十餘年。其間動止不定。旣迨于十餘箇處。我心中以謂。此豈非勞身障道之因緣乎。近看像法決疑經。佛言。比丘止住莫過三月。若人謗言此比丘動止不定者。必當墮泥犁。從此僻情已破了也。師曰。我不必守其佛制故爾。直以大圓覺爲我伽藍。東去西留未曾暫離其中。世有多年止住一處者。未必坐一床上。有時趨東司。有時到後架。有時庭前徘徊。有時山頂眺望。此豈非動止不定乎。然其動止未甞離此一處故。不謂我身在於別處。若轉其有限情以遊無邊境。則何怪之有乎。
　　有僧謂師。和尚是臨濟下兒孫。而不以本分接人常講經典者何也。師曰。夫善知識者須是解行相應始得。縱雖相應。若也不得時機則無益於世矣。余羽毛未具。力量未充。不得其機。不逢其時。寧怪得我乎。今時已眼未明妙用未備。只以識情學得古人標格一挨一拶轉轆轆地。乃謂擧揚宗風。看來只是一時風流。學古人體裁則易。得古人利益則難。若夫不顧無其利益徒誇得其體裁者。固非吾所期耳。僧云。若爾則和尚胡爲出主法社談錄講經耶。師曰。造惡業者寧爲墮泥犁乎。而墮泥犁者只爲業力所牽故爾。吾未肯求長老之名。而出主法社者只爲前生片善所驅故也。然吾亦不必圖閉門自活。且要因行掉臂。是以講經談錄。或令未知因果者知有昇沈。或令未解大乘者解有玄譚。或令未信祖宗者信有此事而已。古人或在路口施茶湯於旅客。斯乃結衆緣也。吾亦如是。只談佛祖言教以結衆緣耳。僧云。今時僧俗亦信禪者多。何言不得其機乎。師曰。不道世無禪機。只無與吾針芥相投之機耳。僧曰。鈍根之人縱雖不悟。直以本分接之。則結緣之分亦可以深。何故棄之乎。師曰。不見道千鈞之弩不爲鼷鼠發機。如來出世間言長語滿于海藏。何不直示耶。儞宜思之圓悟禪師曰。先奪其所偏墜然後示以本分鉗鎚。大慧禪師曰。宗師須備衆生機說法。如擊石火閃電光一著子是這般根器方承當得。根器不是處用之則揠苗矣。僧云。若爾則如來所說皆是虛語乎。師曰。如是所問皆非正問。故我前所答亦非正答。只徇儞情且弄泥團爾。有人以書呈大慧云。請云公案慧答曰。聞儞常讀圓覺經。吾所示公案亦在其中。大慧平生所示公案者。須彌山乾屎橛趙州無字等是也。請看經文。如是公案在於何處。倘能於此會得。匪啻圓覺。至于千經萬論及世間麁言細語靡非祖師公案如來所說。豈謂之虛語也哉。恁麽則寧以講經教謗吾而言失于宗師體裁乎。古人云。馬祖百丈以前多示理致少示機關。馬祖百丈以來機關多理致少。此亦何之謂乎。謂上古知識無眼故多示理致耶。謂後來知識無眼故背先輩以機關接入耶。當知祖師門下不似座主家法門一尺終一尺二尺終二尺。只是見機而作。通途變格謂之破家散宅。今時或貴機關或崇理致。並是不出座主家法門也。世尊言。始從鹿野苑終至跋提河。未甞說一字。且道是理致耶。是機關耶。若也於此薦得。讃吾也得毀吾也得。
　　師毎謂徒曰。余年二十受業於建仁。不出堂裏孜孜參究此事。明年冬下關東掛錫巨山。有耆宿諭余云。古人機緣語句刊之於版以流通者無他。只欲令後生晚學因此悟入。而今承虛接響以爲名韁利鎖之資者多矣。或有自稱道人不參知識不看語錄只管懞懞閒坐者。並是失于禪錄流通之所由者也。世迨澆季。罕有眞知識。苟勵向道志以看禪錄。則古人機緣卽是今人機緣也。安有古今之異哉。余甘其言禪餘歸寮看閱語錄。于玆一山國師兼住建長圓覺。在其會下數年晨昏親炙參決吾家宗脈。自謂禪門宗旨無所不明也。時復自顧胸中依前未穩。乃知從門入者不是家珍。古人云。靈光不昧萬古徽猷。入此門來莫存知解。我出教門入禪門。所學雖異知解是同。只麽過時其豈非昧却靈光者哉。便以年來所貯骨董袋悉付丙丁童子。于時佛國禪師住萬壽。余初詣函丈先伸其所志。佛國歎之乃云。我年十六受業於東福依止一耆舊。他令我讀禪錄。讀之一行就問此意如何。他云。宗門語話不似教家所談。故不敢解說。我云。苟不解說。云何知其旨趣。他云。須是自悟始得。我又問。讀錄積功自然得悟否。他云。若要悟去直須自究。我聞斯言不復讀錄。便歸堂裏打坐。僧侶多來勸我云。少年之人先須學問。一旦道心鮮克有終。老後必有所悔。我不敢動。彌好坐禪。今年已逾六旬未有所悔也。言已一笑。余聞其激勵志操彌堅。不憚風雨連日去參。粗有趣向而未有徹底分。深欲晦跡丘壑以究此事。遂出瑞鹿下奧州卜居於深山。自誓若不明此事須與草木俱腐圓悟心要大慧書林間錄置之机上以爲警策。其外無所蓄也。間居已閱三霜。見地未成一片。一日忽憶佛國禪師臨別垂誨云。道人若於世出世毫釐有所挾。則不能悟入也。目惟我於世諦曾無所希。然未免挾佛法以作悟入之障。旣知此非馳求之心自歇只麽元爾過時而已。一夜驀地踏翻從前妄想窠窟。方知佛國所示非虛語也。從此比來所蓄三部語錄亦皆付人眼不看書。脇不著席。只守閒閒地經於二十年。老來力衰不耐常坐。又被業風吹至于住院匡徒。西擂東倒。雖然操履負初志。未混塵緣昧本明。斯乃從前常坐不臥之力也。或陞法堂胡說亂道。或應衆請談錄講經。言雖缺奇心無所畏。亦是從前棄捐學解之效耳到此方信古人道愈晦愈明。若也晦之又晦以至無晦。則自家大機大用不求自得現前。不可得而疑焉。
　　師又曰。佛光禪師謂佛國云。我見日本兄弟一生得悟者不可多矣。此國之爲風也。只貴智才不求悟解。是故設有靈根者博覽內外典籍。深嗜巧僞文章不遑自究此事。迷中過了一生。固爲可憫。或有一類稱道人者。多是其器量不堪博學强記故。以閒坐爲功業而不辨眞實向道之心。此類亦非今生可開悟者。佛國先師爲余說之。余乃問云。若具靈根直下參究者且置不論。前所謂二類之中何輩爲優。先師曰。直饒鈍根今生不悟。倘能孜孜捱到臘月三十日。不爲業力所牽。來生出頭來必當一聞千悟也。若以博學爲業者。不翅虛來閻浮打一遭。亦恐招得來生不如意處。
　　有僧問師。多積學功以資談柄者固不足言焉。博覽古誥而發智光者何過之有乎。師曰。中下機根不能直下到家。千聖憫此且設蘧廬以接之。其蘧廬者儞所謂古誥也。若論其益。則經有經師。律有律師。論有論師。何怪禪師乎。古人云。達磨西來不立文字。直指人心見性成佛。又云。此事若在言句上。一大藏教豈無言句乎。用祖師西來作什麽。黃蘖禪師云。學者若欲成佛。一切佛法總不用學。唯學無求無著。無求卽心不生無著卽心不滅。不生不滅卽是佛。八萬四千法門秪是接引門。不翅祖師門下獨作此說。了義大乘亦皆合轍。法華云。我與阿難於空王佛所同時發菩提心。阿難常樂多聞。我常勤精進。是故我已得成菩提。楞嚴云。阿難見佛悲泣。恨無始來一向多聞未全道力。圓覺云。末世衆生希望成道無令求悟。惟益多聞增長我見。縱覽群籍而發智光。豈得與阿難齊肩哉與夫學阿難得多聞。曷若學世尊成菩提。餘事不獲已談錄講經。只要令人知佛祖玄旨不在文字言句之中耳。僧又詰云。宗門雖接最上機而亦立意句。其中以意句俱到爲勝。爾則有伶利漢意句並參。有何不可乎。師曰。古人云。未得底人參句不如參意。到得底人參意不如參句。儞只知立意句未知所以立意句。古人又云。句能剗意。意能剗句。意句交馳。爲之可畏。儞還會此語麽。須知本分田地意句俱不相干。雖然如是。建化門中且論意句。初心學者於情識中欲參宗師話脈。則自塞路頭莫由悟入。故云。未得底人參句不如參意。已得悟入者若未達句。則失却宗師體裁不能接人。其貴意句俱到者豈令初機意句並參之謂者哉。僧云。近來宗師令人看公案。此豈非教初心學者參句耶。師曰。不然。圓悟禪師云。初機晚學乍爾要參無捫摸處。先德垂慈令人看公案。蓋設法繫住其狂思橫計令沈識慮到專一之地。驀然發明心非外得。向來公案乃敲門。瓦子矣。圓悟與麽說話豈欺人哉。當知先德令人看公案。只要入得自家大解脫門耳。大慧禪師毎爲學者擧似古人話頭云。莫向意根下卜度。莫向擧起處承當。莫颺在無事甲裏。大慧恁麽擧似老婆心亦在其中。翳睛術亦在其中。若能與麽提撕。不可謂之參句也。縱坐蒲團上冥心寂默。苟於語路上作活計。則不是參意之人也。圓悟云。卽心卽佛已是八字打開。非心非佛重向當陽點破。不尋其言一直便透方見古人赤心片片。更入他語言中則永不透脫。又云。若具大根器。不必看古人言句公案。但只從朝起正却念靜却心。凡所指呼作爲一番。作爲一番再更提起審詳看。是箇甚物作爲得如許多。當塵緣中一透。則清淨無爲道場也。二大老所示寔是參禪樣子也。今時學人多是於册子中探得古人話脈蘊在胸中。代語別語無所滯。一挨一拶得自由。自謂。祖師玄旨止如此矣。此乃圓悟所謂狂思橫計之類也。
　　僧又問云。承虛接響而自謂悟達者。寔是狂思橫計之人也。若有伶利漢實得句中眼。寧謂之非悟達者乎。師曰。直饒得句中眼若未得見地明白者名曰句到意不到之人。若是承虛接響之流不足評之。古人云。但得本則莫愁末。見處明白是本也。機鋒穎脫是末也。譬如種樹其根得活則枝葉花果靡不榮茂。大慧禪師曰。大凡參禪不必有機鋒便言我是。昔雲蓋智和尚道眼明白。因太守入山憩談空亭問。如何是談空亭。智云。只是箇談空亭。太守不喜。遂擧問本慕顧。本云。只將亭說法。何用口談空。太守乃喜遷本住雲蓋。若以本較智則大遠。乃知眞實事不可以機鋒取。寶峯元首座亦有道之士。答話機鋒鈍。覺範號爲元五斗。蓋閉口取氣炊得五斗米熟方答得一轉語。僧又問云。文字言句若於學者爲害。何故古來尊宿各有代語別語拈古頌古而行于世耶。師曰。明眼宗師東語西話以接學者。所示雖異皆是呼小玉之手段也。若有吾家種草言外領旨。則宗師言句何害之有乎。然事久成弊。守株刻舟者多矣。因玆宗匠間出而救其弊。謂之通途變格亦爲破家散宅。昔圓悟老師住夾山時。爲學者評唱雪竇頌古。名曰碧巖集。佛鑑禪師以書責之。其略云。某昔奉祖峯老師左右甞聞其語。儞輩他後忽爲人天師範者。切宜以此事自勉。其遂銘於心不敢忘玆。聞老兄邇來爲兄弟請益雪竇頌古有許多擊節。某聞之不覺洒涕。自謂高踏之士何至此矣。老兄何不激揚達磨未來時因緣誘接學者（云云）。大慧普說中云。先師見佛鑑書遂已。然有好事者鋟梓行于世矣。後來大慧炬於其版。此乃破家散宅之手段也。一炬之後二百餘年迨于大元大德年中有嵎中張明遠。復重刊版以行于世。有號三教老人者爲之序矣。其始云。或問。碧巖集之成毀孰是乎。曰。皆是也（云云）。其序中只陳圓悟成之大慧毀之皆有其以而已。此官人亦未知宗師手段不在成毀處。馬祖百丈以前多示理致少示機關。馬祖百丈以後機關多理致少。至于風穴興化唱彌高和彌峻。亦是通途變格之體裁也。當知祖師宗旨畢竟不在理致機關之中。都是呼小玉之手段耳。所以道會則途中受用。不會則世諦流布。又云。看佛祖言教如生寃家始有少分相應。僧云。苟爾則都不看言教默然過時者可乎。師曰。古云。不可以語言到不可以寂默通。祖師門下不立文字。其豈喜默惡語哉。只要令人知此事不在語默處耳。倘能透明此事。佛祖言教咸是我屋裏事也。然則要知佛祖言教。切宜放下從前學解機智就放下處猛烈提撕一則公案。若也有靈根者不必看公案亦不墮寂默處。一切時中直下參究。如此之類並是吾家道人也。向來所說偏爲吾家道人諭之。其若宿植浮淺都無道念。只管好於博學者不是余之所諭也。然若於其中或知因果可怖以愼行儀或窺禪門藩籬以補宗教。則可以流通相似禪。此亦不可棄焉。布袋和尚十無益中云。行學都絕僧形無益。蓋是此之謂歟。邇來叢林復有一類專學外典爲業。不是參意亦非參句。喚作禪僧則可乎。經論之中處處呵之。旣爲佛子而不拘佛制者何也。僧又問。參得句者亦自謂。透得西來意旨。如何驗其非參得意者耶。師曰。古人云。達磨西來別無一法轉人祗是指出人人具足箇箇圓成與佛祖不移易一絲毫而已。旣言人人箇箇與佛祖不移易一絲毫。何容自他勝劣於其間哉。若有人謂我已悟他未悟而生慢心。則可以驗知是人未曾參得西來意旨。倘能參得西來意旨者。
　　乃知教門性相事理禪家理致機關盡是標月指敲門瓦也。今時學人到處聚頭計較指頭短長論量瓦子大小而作實法會。此乃語話禪也。寧謂之參得西來意旨者哉。大慧禪師自少行脚參得語話禪。自謂參禪徹底。三十六歲始知其非。遂逢圓悟老師打破業識團。後來爲衆垂誨毎說其錯以誡學者。可以爲今時學者之針艾矣。若是明眼宗匠垂手爲人。把住放行擒縱殺活如擊石火似閃電光。謂之活祖手段亦名翳睛術。永嘉大師云。或是或非人不識。逆行順行天難測。未到這田地而學其體裁者。匪啻自錯惹得多少人以成魔業。不可不愼。

　　天龍開山特賜夢窗正覺心宗國師塔銘（并序）。
    前瑞龍山太平興國南禪禪寺。
　　住持四明沙門  永璵撰。

　　國師示寂後三年。嗣子妙葩具師行實請予曰。先師窣堵得銘以昭後世可也。予辭以不敏。退念國師有懷遠人之德。奚可辭。當銘其塔序其事而伸之以義。自佛鑑無準範禪師大弘破菴之道。佛光無學元禪師北磵之子嗣佛鑑之法。附舶東來大振厥宗。傳之佛國高峯日禪師。繼之者師也。名稱普聞爲三朝。
　　帝者師。累降。
　　手勅加錫前號。師乃勢州源氏宇多天皇九世孫。其母禱觀音。夢金色光西來呑而有娠。懷十三月始誕生。時祥光滿室。鄕閭異之。四歲喪母。九歲父携詣平鹽教院出家。穎悟過常兒。經書過目輒誦。其於佛乘殆夙習也。十歲誦法華七日以報母恩。自繪死屍九變之相獨坐觀想。至十八爲僧。禮慈觀律師受具戒。師神觀高邁。始學顯密教三年。知不足以發明大道乃建修期道場。百日以求聖應。期滿餘三日。座中恍然如夢。有僧引入一寺。師顧問引僧曰。此寺何名。答云。疎山。又引至一寺。復問。何寺。答云。石頭。有一長老出迎。携一軸度與師云。汝善奉持。展視乃達磨半身畫像。旣寤決志參禪。後改名疎石字夢窓。抵京依建仁無隱範公遂具遍參之錫。至相之巨福。又依圓覺桃溪扣問勤確。一山翁來主建長。一見深器之。令歸擇木寮。職罷之奧州圓福寺。寺傍有法師講天台止觀。師日往聽深知其義融攝諸部昭揭一乘。毎朝焚香遙禮。一夕禪寂忽胸中洞然明白。自此聰敏智辯無礙。期進道業修懺七日。感菩薩見聖相。乃以己事未明特扣一山於圓覺。山云。我宗無語句亦無法與人師曰。和尚慈悲方便。山云。也無方便也無慈悲。如是三返。佛國住萬壽。特往咨決。國問。圓覺有何言句。試擧看。師曰。只道我宗無語句亦無法與人。國抗聲云。何不道和尚漏逗不少。師於言下有省。乃辭別歸隱。寸陰金玉決志大猷。嘉元乙已夏五。一夕坐久偶作倚壁勢忽倒去。豁然疑情頓息心眼洞明。冬往淨智禮佛國。酬問之間機智密契。佛國大稱賞始印可之。又辭往甲州常牧山。德治丁未佛國付以頂相及佛光之衣。有法語。一山翁在玉雲菴。師往別。以長偈餞之。皆載別錄。聞佛國歸雲巖往覲。又以佛光所與書囑之。意甚篤。乃回甲州龍山菴居。遠人煙三十里。佛國主巨福。招師住上野長樂。師力辭到濃州長瀨卓菴古溪。因建觀音殿。名聞于外。參學問道者日至。思欲深隱未暇。佛國訃至。設祭表誠。都元帥母覺海夫人聞師道行欲請一見師。竟入五臺山縛菴名吸江。覺海差使者與州使至。師潜身海島。使者家曉戶告。知不可隱遂隨緣而出。覺海力欲以雲巖延師。乃固辭。於三浦臥龍山造泊船菴杜門謝客。山巓建一浮圖。又往上總作退耕菴。正中二季師年五十一。南禪虛席。
　　後醍醐天皇特降旨請師。稱疾不起。夏罷又降勅遣官使及樞府官必欲應命。師無奈入內見帝。帝賜座。奏對稱旨帝大悅。師乃啓奏曰。某誓欲隱居養素。出世非所願。乞歸山間帝曰。朕請師來此。只欲朝夕問道耳。師知。上意不可逆。八月二十八日奉旨領寺事。毎月內三日上萬機之暇咨詢法要。明年七月都元帥以壽福遷師。不就。八月撾退鼓。道經勢州開山善應。復至相城。樞府以淨智起師。辭不獲免。乃承命。夏終退歸錦屛山作瑞泉蘭若。元德元年秋公命請師主圓覺。不從。寺衆至懇請再四。乃往。其於說法供衆修造三者備矣。二年秋潜歸瑞泉。一衆追至。師避不能。說偈以見志。乃止。牧莊羽州太守道蘊請開山慧林。元弘改元帥府請師居建長。力辭擧嶮崖以自代。二年開山瑞光。三季。
　　後醍醐天皇復歸于洛京。降宸翰召師入見。悅甚。有旨以第二子都督親王之邸爲臨川禪院。
　　特賜夢窓國師靈龜山臨川禪寺開山初祖。建武元年秋后崩上留師禁中二七日。罷政問道。九月望請師入禁爲受衣說戒。執弟子禮。上一日從容謂師曰。朕欲興禪宗。師意爲何。師曰。金口無虛言。上意再欲師住南禪。辭以老病。上意益竪。乃再住。近臣多毀禪宗奏。今禪徒無故再興。何益之有。
　　上以斯言語師。師以自性三寶實相三寶之語分拆剖判。奏對語見別錄。上欲驗師行事及欲見禪苑之規。十一月二十八日百官扈駕入山至佛殿祝賛。罷就方丈講道。至夜半上親巡堂見僧衆禪寂喜甚。次早請師入室。罷齊鼓鳴。上又至雲堂觀行衆僧食。寂而不譁。禮樂具擧。齊退上堂祝聖頭首秉佛。上乃動容益加敬師。則謗言不入矣。因見僧齊淡薄特賜莊田以加僧供。師因年邁退居臨川。建仁請師不赴。曆應二季將退臨川書家訓以誡諸門弟子。攝州太守革西芳教苑作禪院請師主持。師忻然而往曰。慕西山亮座主之風有年矣。今得遂吾願。建一閣曰無縫。以水晶寶塔奉安舍利一萬顆於其上。搜奇顯祕。蟠松怪石珍菓異花雜然繁茂。遊觀行樂之處禪寂憩止之廬必備焉。鑿池引泉築堤植柳。泛舟於蓮漪之上。避暑于橋亭之中。湘南潭北軒窓對峙。琉璃殿裏四面清漣。去幣興廢爲之一新。師疇昔之夜夢。
　　後醍醐天皇作沙門乘鳳輦入龜山行宮。八月十六天皇仙去。征夷大將軍奉。勅於行宮爲。天皇建追修道場。詔累降。師開山名天龍資聖禪寺。遂與夢叶。阿州太守和氏請開山補陀。康永元年春。
　　太上天皇駕幸西山受衣戒申弟子之儀。四月望兼住眞如。三年正月初二日夜夢。
　　八幡大菩薩來衞法龜山。乃建詞于寺左。自曆應二年至貞和元年六載之間。天龍寺殿宇成帑庫實。從山門至法堂方丈廊廡廚庫庖湢。宜有者皆具體焉。寺後山巓又建塔以鎭風水。八月。
　　太上天皇臨幸。省樞二府官寮畢集。爲後醍醐天皇七年忌賜金襴紫衣。師對御陞座。二星降于庭如白日。說法罷乃隱。二季春退歸雲居菴。蓋効雲居佑禪師作三塔遂名焉。嗣子無極志玄奉旨補席。十一月二十五日上召師入內。受衣講師資禮特賜奎章加夢窓正覺國師。四年藏殿成。師爲佛國三十三年忌。乃轉輪藏建傳經大會。甚有靈異。事見別傳。觀應元年二月八日。
　　兩皇國母皇后宮妃請師於仙洞各受衣盂。二年師七十七歲。毎誡徒曰。吾世壽止此。今上爲先皇建此道場。惟僧堂未完。當力爲之。四月植柱七月開堂。百日畢工。可謂速矣。且完整明敞可容衆七百。無極退間。七月二十日爲一十三年上賓之辰奉旨再住。齒益高道益隆。學者雲趨而至。僧堂新成。力行叢規。聲振朝野。八月十五日。
　　太上皇特賜手詔曰。道振三朝名飛四海。主天龍席再轉法輪。秉佛祖權數摧魔壘。表師資禮往年已受袈裟。慕釋氏風今載又添法號。追思靈山遺囑之切特賜夢窓正覺心宗國師。十六日國忌就多寶院陞座說法。滿散次早辭衆歸臨川三會院。十八日降綸旨及樞府公剳命予入院。人事畢乃往師所候訊。師雖示微疾。見予甚喜。與語寺之詳略。大體拳拳宗門。二十四日普爲僧尼士庶求受衣盋者二千五百餘人皆與改名付衣授戒。九月初一日告門人曰。吾行必矣。有所疑者可問焉。衆集。師爲入室。終日不倦開示。隨機啓迪。皆充然有得焉。朝廷遣國醫至。師曰。我病非醫藥所能治者。先兩回地動。及西芳山崩。是其徵也。初七日。
　　兩太上皇親臨問疾。師謝恩說法。十九日再幸寢室。雖曰病中酬答無少怠。二十七日永璵往問安。師對坐茶話。又啖雪梨。特與手書爲予臨老養間之所使公府謀之。無違我語。囑以寺務。述永訣之懷。使人哀感無已。二十九日乃書遺誡十數條付門弟子。又書遺偈以寄大將軍。伸不能面別之意囑令外護。復書辭世頌。三十日粥罷集兩山之衆告別怡然而逝。顏色不變。于時白氣一道橫貫正寢。緇素二萬餘哀慟不勝。門人奉全身塔于三會院。分在日所剪爪髮。舍利如粟。塔于雲居。遵遺命也。師生於建治乙亥示寂于觀應辛卯。僧臘六十。經涉八朝。嗣法弟子二十餘員。前天龍無極志玄其上首也。度四衆弟子具名于籍者凡一萬三千餘。師操堅松柏戒凛氷霜。義觀靖深慧學淵博。志欲隱居無應世之意。迫於朝命勉强從之。其於捉塵談禪。學徒景附。天下叢林罕有儔者。至如扶宗樹教之功摧邪顯正之力。天鑑照臨人心悅服。道尊德備福慧兩全。臨滅之際晶明如此。蓋平生所履之驗也。姑序其大概。詳載年譜。乃爲銘曰。
　　猗歟國師  具戒定慧  佛國之嗣。
　　佛光之裔  法法全彰  言言見諦。
　　德重三朝  道尊一世  對御說禪。
　　聖心玄契  嗟彼末流  匪師孰濟。
　　力扶宗綱  將墜之際  言爲法城。
　　身爲律制  摧魔去惡  起廢除弊。
　　揮塵肆辯  疏決壅滯  八處開山。
　　金碧鮮麗  謂師滅度  太虛受翳。
　　謂不滅度  雲開天霽  日月循環。
　　東湧西逝  瞻彼窣堵  神龍爾衞。
　　勒銘于石  何千百歲  子子孫孫。
　　繩繩繼繼。
　　文和三年甲午歲十一月。
　　日守塔小師比丘（妙葩）立之。

　　日本國天龍禪寺開山夢窓正覺心宗普濟國師碑銘。

　　共惟大明皇帝執金輪以御寶曆。聲教所被與如來化境相爲遠邇。乃洪武八年秋七月。日本國遣使者來貢方物。考功監丞華克勤奏曰。日本有高行僧夢窓禪師。其入滅已若干年而白塔未勒銘。其弟子中津法孫中巽有慕中華文物之懿特因使者而求之。然人臣無外交。非奉勅旨不敢遽從所請。拜手稽首以聞。皇上欣然可其奏。特詔詞臣宋濂爲之文。濓按其弟子住持善福寺周信牒云。禪師諱智曤。姓源氏。勢州人。宇多天皇九世孫。父某。其母某氏無嗣默禱觀音大士夢呑金色光而孕。歷十有三月始生。有祥光盈室之異。九歲出家。依平鹽教院以居。授之群書一覽輒記曁長繪死尸九變之相獨坐觀想。知色身不異空華慨然有求道之志。十八爲大僧。禮慈觀律師受具足戒。尋學顯密二教垂三年。未久然恐執名相建修期道場以求玄應。滿百日夢遊中國疎山石頭二刹。一龐眉僧持達磨像授之曰。爾善事之。旣寤拊髀。歎曰。洞明吾本心者其惟禪觀乎。遂更名疎石字夢窓。謁無隱範公於建仁寺。繼至相州巨福山。山之名院曰建長。緇錫之所萃止。時一山寧公主之。一山見師甚相器重。令爲侍者朝夕使於咨決。俄出遊奧州。有講天台止觀者。師往聽之。且曰。斯亦何礙實相乎。自是融攝諸部昭揭一乘之旨。辯才無礙。然終以心地未明倀倀然若無所歸。荐修懺摩法。期至七日。感神人見空中益加振拔。時一山自建長遷主圓覺寺。師復蓬累而往。備求法之意至於涕泣。一山曰。我宗無語言亦無一法與人。師曰。願和尚慈悲方便開示。一山曰。本來廓然清淨。雖慈悲方便亦無。如是者三反。師疑悶不自聊。結跏澄坐。視夜如晝。目絕不交睫。久之往萬壽禪寺見佛國高峯日公。叩請如前。高峯曰。一山云何。師述其問答語甚悉。高峯厲喝曰。汝何不云。和尚漏逗不少。師於言下有省。辭歸舊隱常牧山。唯分陰是競。誓不見道不止。嘉元三年夏五月。一夕坐久偶作倚壁勢。身忽仆去。師豁然大悟。平生礙膺之物氷解雪融。心眼爛然如月。佛祖玄機一時爍破。乃作偈自慶。有等間擊碎虛空骨之句。丞見高峯求印可。高峯喜溢顏面。囑曰。西來密意汝今已得之。善自護持。出其師佛光無學公手書一通俾之以寓相傳付囑之意。師回栖甲州龍山菴。高峯招住上野州之長樂寺。師力辭卓菴濃州古溪。都元帥平公某之母覺海夫人某氏慕師有道欲一見之。師竟入五臺山縛吸江菴。旣而遯入海嶼。夫人遣使索得之。俾出世雲巖寺。師復辭搆泊船菴於臥龍山退耕菴於總州。有終身丘壑之志。正中二年師春秋五十一。國主後醍醐天皇命宮使起師領南禪禪寺。入見。王賜坐。師自言。志在煙霞。出世非所願。王曰。吾心非有他。欲朝夕問道耳。不得已應命。王時幸臨之相與談玄。竟日乃去。將及期王孫位。師又引退。道經勢州。會新建善應寺成。延師開山。未幾棄去抵相州。樞府群公逼主淨智寺。尋歸錦屛山營瑞泉蘭若。元德元年圓覺四衆必欲致師。師爲勉彊一出。又復棄去。二年羽州守藤道蘊初創慧林寺。迫師莅其事。元弘元年達官貴人又有以建長請師者。師復辭。二年瑞光寺援善應故事求師爲第一代。三年王旣復辟。召師。入見。以介子都督親王之邸更爲靈龜山臨川禪院命師爲其長。賜以國師之號。建武元年秋王妃薨。王留師宮中二七日。罷政而講法。因請師宣說大戒。執弟子之禮彌謹。及還强師再入南禪。王親率群臣至山見僧侶人禪定秩然有序次第行食靜而不譁。王悅師陞座提唱音聲洪朗辭意警策。王愈喜。給腴田若干畝以飯僧。先是近臣有毀斥禪宗者。王擧問師。師以自性三寶何必强生分別爲對。王已信之。至是益知禪學爲貴。謗言無自而入。忽退處兜率內院。而建仁禪寺又欲逼起之。師笑不答。曆應二年攝州守某革西方教寺爲禪。僉言。非師無以厭衆望。師振錫而往擧揚達磨氏之道。聽者改容爲建無縫閣以水晶寶塔安置舍利萬顆其中。他若奇勝之地多冠以亭榭以憩四方遊士。規制粲然可觀。師夢。王作沙門相乘寶車往靈龜山。已而卽世。征夷將軍源公某造天龍資聖禪寺以助冥福。聘師住持。遂與前夢協。阿州守某新立補陀院。師亦俯徇其意爲之說法。卽還天龍。康永元年春光嚴天王親往受戒願爲弟子。三年建八幡菩薩靈廟於寺側。貞和元年王復帥群臣來聽法。敷宣之際有二星降于庭。光如白日。賜以金襴紫衣。二年春令弟子志玄補其處退歸雲居菴。冬召師入宮。加以正覺之號。觀應元師春兩宮國母請師於仙洞受五戒。二年春師謂左右曰。天龍宮室幸皆就緒。唯僧堂猶缺。當力爲之。堂成。可容七百人。廷議重師名德復彊師入天龍。師行百丈清規。聲振朝野。王遣使復加心宗普濟之號。且遺以手書。其略有曰。道振三朝名飛四海。主天龍席再轉法輪。秉佛祖權數摧魔壘。國中以爲榮。師以年高又復引退兜率內院。九月朔召門弟子曰。吾世壽七十有七。僧臘亦六十矣。且夕將西歸。凡有所疑可頻叩焉。於是集座下者如雲。師隨機開示。皆充然有得而去。越七日示以微疾。兩宮荐臨問起居。師爲陳攝心正因。精神不少衰。至二十九日遺誡授門人。作偈別大將軍源公。囑令外護。復書辭世頌一首。三十日鳴鼓集衆告別。翛然而逝。顏色不變。時有白氣一道橫貫師之寢室。黑白二萬餘人皆哀慟不能勝。以某年月日奉全身塔于內院之後。分存日所剪爪髮瘞于雲居。髮中纍纍生設利云。其嗣法上首天龍曰志玄曰妙葩。建長曰慈永。南禪曰通徹曰周澤。等持曰妙快。所度弟子載名于籍者一萬五千有餘師。儀觀高朗慧學淵深。擧揚正教如密雲廣布甘雨頻澍。凡具生性者隨其根器小大皆獲成就。上自國王宰臣下逮士庶無不頂禮敬信。凡所蒞止如見七佛出世。香華供養唯恐或後。故管領源公賴之甞與人言曰。我從先人聽國師劇談佛法。頗達眞乘。遂能死生如一。臨事不懾。而先人竟死於忠。吾亦知委身以事君者。皆國師化導之力。由是而觀。師之道非特究明心學。實足增夫世教重。況其內外之功兩得。袪縛釋粘起廢補壞以安輯清淨海衆。人患不能有其一。師獨兼之。然其抗志高明。視榮名利養澹若無物。唯欲栖身林泉屢典大刹。皆迫於王命而起。世所稱大善知識者非師孰能當之。於戲宋南渡後傳達磨氏之宗於日本者自千光禪師榮西始。厥後無學元公以佛鑑範公之子附海舶東游大振厥宗。高峯纂而承之。師爲高峯之遺胤益有顯於前烈。重徽疊照光于海東。止惡防非有裨朝政。功用丕闡。人思弗忘。濓因奉勅撰文。卑中津等歸。鑱樂石以見佛性無內外皇化無遠邇昭示千載俾勿壞。銘曰。
　　達磨之學  傳至眞丹  一華五葉。
　　其支寢繁  臨濟名宗  昭於佛鑑。
    有子如龍  乘桴東汎  海東有國。
    接于搏桑  民淳俗龐  環水爲疆。
    膜拜奉迎  若佛之至  四衆聞之。
　　其從如吏  伊誰繼之  心境兩融。
　　日出高峯  海水皆紅  金光見夢。
    長虹不滅  篤生異人  丕昭先烈。
    何文不搜  何義不求  孰授厥象。
    截斷衆流  其心倀倀  有淚如霰。
　　感彼神人  白晝而見  本來清淨。
　　一法實無  疾馳索首  非迷卽愚。
　　一喝之中  眞靈獨露  朗月中天。
　　其色純素  我歸我山  與雲往還。
　　豈意聲華  落彼世間  文釆一彰。
　　疇不歆慕  鉅刹名藍  非住而住。
　　說法于座  緇素共聆  天見祥徵。
    二星墜庭  百廢具興  我敢用逸。
    寶華樓閣  重重兜率  上自君公。
    下逮黔黎  稽首作禮  如天人師。
    屢出屢退  泊然無礙  終與實相。
    不相違背  吾緣垂盡  預告化期。
    爾母懈怠  來質所疑  遺誡諄諄。
　　續佛慧命  言已卽化  若入禪定。
    覺照至圓  體性本空  生滅不二。
　　唯道之從  若見若聞  同喪考妣。
    法幢旣摧  大衆何倚  孰爲佛乘。
    孰爲衆生  縱有言說  皆是彊名。
　　勒此塔銘  龜趺螭首  焯德叙功。
    以示不朽。
　　洪武九年二月日翰林學士承旨嘉議大夫知制詰兼修國史兼太子賛善大夫金華宋濂奉勅撰。

　　夢窓國師語錄拾遺。

　　臨川家訓。

　　本寺住持不可妄請。三會院塔主與門弟宿老相共商量選其器以任之。門弟之中無其器。則請他門名勝亦可也。莫倣尋常度弟院之式矣。
　　共住僧衆須擇其人莫問自他門派。安衆多寡宜隨莊園土貢。近來長老或徇人情或憐弟弟。不顧常住煩費安衆過分以致山門衰耗甚不宜也。古人云。安僧不必多。日用齋粥常教後手有餘。自然不費力良哉。斯訓不可不循。
　　沙彌喝食掛搭莫過五人。十七歲已前不許做僧。
　　客僧若非常住僧知已者不可接之。所接客僧莫過一宿。或阻風雨或有事緣而淹留者。當禀住持。不爾則典座不可爲之打飯。古來叢林皆開旦過以接方來。今也宜倣之。雖然世迨澆季似僧而非僧者多矣。不翅費常住。亦有濫清衆。此乃所以予之接客不敢倣古者也。
　　兩班莫過十人。侍者宜請四人。受請之人固辭若有其謂。則可免無理而辭者須起單去。居位須經一回不得容易告退。大刹尚得人不多。矧是小刹乎。雖滿一回如無交代則住持懇請而留之。若也固辭及再三則可免須虛其位以待後來。寮元堂主淨頭聖僧侍者不可缺人。寮元須係二十臘以上之人半月半月代而主之。堂主須請寬心耐事哀憐病僧之人。淨頭聖僧侍者若無自欲之人。則可係十臘以下之僧一月爲限輪番而勤焉。若有戒臘少而行年老者。宜免之（十臘以下如不足則十五臘以下可勤之）。
　　本寺他山耆舊不論大小。並宜堂裏挿單禪誦作息與衆無異。或東堂西堂或老衰不堪起居者宜隨其意也。
　　衆僧位次不論耆舊堂僧。宜依戒臘行年之次第也。其中若有東堂西堂及大耆舊。宜在衆僧之上也。梵網經云。先受戒者在前坐。後受戒者在後坐。如來意欲令人尊重戒法故作此說。然看今時禪流受戒之儀。多是有名無實。少年僧道我是戒臘已經年序便在老僧上而坐。其言則似梵網之說其理則失敬老之儀。如來制律開遮隨時不可堅執。是以予不必用受戒先後爲位次也。同年之人以戒爲上。同戒之人以年爲上。同年同戒者宜依掛搭後先。若有十年老於他者。宜在他上。若其戒十臘先於他者。其年雖老不可怒焉。予於建化門中且作此說。眞如法界無自無他。更有何位次也。只要諸人各入無諍三昧識得無位眞人而已。
　　遠國莊園公務須是莊主掌之於寺邊田地則都寺（或監寺副寺）相共掌之。莊主不可妄請。宜選其人。或請或改並宜住持與兩班大耆舊及老僧相共評定不得輕忽。
　　莊園土貢收納時亦須諸人評定細計來年齋料及修造之公用勿令常住致衰弊。住持及知事不可信意支用。恐招大衆疑怪矣。
　　山門規矩須取要而行之。不必倣大叢林矣。今時叢林事于禮數廢于道行。豈得不失古人立規繩設禮數之意耶。如其於事上通無事。則禮數繁多也有何妨。後生晚進不能如此。要須省萬事而專一行矣。日用勤行法式具在年中行事。
　　四時坐禪唯除浴日坐參。其餘極寒極熱修正蘭盆時節亦不可開（若於坐禪時特有事可作則可開之）。趙州和尚云。我在南方三十年。除粥飯二時是雜用心處。趙州寧謂粥飯二時不是正用心處耶。只是言其除粥飯外更不雜餘事耳。此老生而知之人也。然其履踐工夫猶以如此。矧是自己未明者乎。古德又云。大事未明當如喪考妣。大事已明亦當如喪考妣。古人苦口叮嚀。其意豈在令人限日約時工夫不純乎。上古道人皆是卜僻洞深巖居樹下石上。更有何事可作。廢寢忘飡一味存道。百丈建立叢林以來普請作務其事不少。雖然人人以道聚頭故。辨道工夫不曾爲事緣所奪。百丈滅後迨于三百年。叢林規繩漸衰緇流少有慚愧。始有擊版坐禪之儀。謂之四時坐禪。蓋是主法尊宿曲設方便以誘懈怠者耳。今時後生猶嫌四時坐禪。動則欲令省略。無慚無愧莫甚於此。
　　臨時祈禱或順勅命或依武命諸寺院一同勤行。則本寺亦當掛祈禱牌而致精誠也。其餘或爲寺家或爲檀越別作祈禱則不可。毎日三時看經誦呪併爲天下康寧伽藍鎭靜。毎日祈禱若無効驗。一時勤行豈有感應乎。祈禱有二。所謂俗塵執心深重故。欲祈佛禱神以持壽福攘災厄。此是世間之祈也。身心道器。不可虛棄。故求三寶諸天之哀憐以要進道無障。是爲出世之禱也。今見時人信佛法崇神祇。多是世間祈禱耳。僧家又徇世情爲之祈禱以貪名利。其豈理之所宜哉。師檀俱違道理。佛神奚有哀憐。縱有小利却爲失大利之因由。可不愼乎。禪家只須省萬事守本分。乃是報四恩資三有之祈禱也。
　　法堂不要搆之。何則古之叢林以宗說俱通之人爲主法者。會下龍象居頭首位以助住持之化。以故上堂秉拂所益尤多。今時叢林道不及古。大刹長老頭首尚以難得其人。何況小院乎。若是智眼不明機辨不具。勞心於相似之間語。紛念於滑稽之浮華。可謂自欺亦欺人矣。不如住持頭首與衆作息同參涅槃堂裏禪。若也住持具古人體裁者。不妨端居丈室以接方來。寧謂無法堂乎。
　　或放曠間遊。或故往觀聽。或晚出門外。或夜宿他所。並皆可制。若有要緊之事。當禀住持及維那而去。
　　不許獨入比丘尼菴及婺婦家。但除爲佛事受請。直饒赴請。不可無伴而去。
　　比丘尼及女人不許非聽法時而入寺來。直饒齋會時節亦不許於寮舍內令喫茶飯等。
　　方丈及諸寮緇白集會喫點心作茶宴游談終日而去甚不宜也。唯除特爲佛事。縱爲佛事設大齋會。點心無過一兩種。
　　若葷若酒莫使入門。縱爲調菜亦不可用。縱有俗客日午以後莫令他食。寮暇僧亦莫過中而食。若爲療病要非時食。宜歸延壽堂。僧有二種。謂菩薩僧聲聞僧。圓頂方袍皆是聲聞僧耳。教中云。釋迦法中無別菩薩僧。蓋由釋迦如來出于濁世宜以聲聞形而續慧命耳。是故佛赴鹿苑現比丘形。文殊等大乘菩薩亦皆剃染同其形體一其威儀。法華云。內祕菩薩行外現是聲聞。乃此之謂也。今時禪流多言。大乘行者寧以禁戒束身乎。嗚呼作此說者大違如來所以令諸弟子同作聲聞形之意也。百丈規繩豈爲小乘學者設耶。然佛運迨于澆季具三千威儀。守八萬細行誠以爲難。些子教誡誰不能守之。若是不能者。宜棄僧形在俗行禪。復有何妨乎。
　　請暇以五十日爲限。若有遠行不能早歸。則後日歸來更求掛搭。免與不免須任住持之意。
　　寮暇莫過七日。七日以後猶未得安。則可爲病暇。宜在寮將息。不得在他處。
　　病暇之人宜在延壽堂。不可在地處。若欲在他處療養。宜請暇去。請暇若過日限。須抽其單。輕安之後更求掛搭。或免或不免宜任住持意。病中只許非時食。不許喫葷酒等。律院之式療病不制食五辛而制非時食。其制意尤有以也。予所制反此。亦有所思。不得怪焉。或服藥用酒嚥下。或煎藥少入葱根則不禁之。其餘宜遵如來寧死不犯之誡。莫謂酒肉五辛能令人養身延命。俗家長時食之者未見長生不死之人。僧家爲道養身。非是古聖所制。幸有餘藥可用。而求有罪之藥。是愚之甚者也。人命難保。無病而死者多矣。何況抱病之人乎。莫謂先療病後行道。古人云。苦樂逆順道在其中。須知病惱時節乃是道之所在而已。
　　近來叢林諸寮各搆小庫裏。其意樂殊不順理。火事亦可怕也。一向制之。僧家宜甘枯淡。無愛閙熱。縱有來客。氷雪相看也得。
　　今此伽藍偏依都督親王大願力而興成矣。因卜寺後奉安報恩之塔。其傍又搆卵塔以表開山之儀。中立彌勒堂充兩塔之昭堂。因號三會院。此皆公界所宜有者也。此外伽藍郭內及菜園裏莫卓私庵。予於三會院東搆假山水。恐其犯用常住菜園。乃買隣地以代之。
　　守口攝意勿致鬪諍。僧伽是梵語。此云衆和合。苟以我慢貢高介懷穢語諍論亂衆。其豈謂之僧伽耶。旣是以道聚頭。縱是法譚。如及諍論則不可。矧爲間事長無明乎。然彼此同是凡夫。瞥喜瞥嗔難得而禁。如有少紛爭。則住持及首座維那勸令和合。及于相罵相打。則不論理非兩俱出院。
　　犯重之僧實與不實未分明。若有衆人一同指目。則莫許共住。長老密誘其人令起單去。莫出罰牓。
　　寮舍資具一切宜從儉約。僧衆衣服不得華奢。不翅障道亦恐招賊。
　　今時僧舍爲防賊難畜諸兵器。乃是法滅之因緣也。可不愼乎。近來惡賊匪啻偸僧物。間有奪僧命者。此乃僧畜兵器之所致耳。苟守佛制不貯財寶。卽是防賊之器杖也。只須把佛祖玄樞爲務。莫以世間厄難介懷。倘能如此。諸天善神爲之擁護。何勞自畜器杖。如其放逸無慚招禍上身。百千兵器亦無所用矣。
　　末寺住持亦宜擇其人。本寺長老三會院塔主并門弟老僧相共和會而請之。門弟之中無其器。則可請他門之人。其寺規矩宜準本寺。一朝長老不可自恣而行焉。古者云。千年常住一朝僧。思之（末寺者甲州慧林播州瑞光阿州補陀等是也）。
　　本寺末寺莫作勝劣之想。要須互相資助以續祖燈。是則予之所祝也。諸方間有以末寺充于本寺莊園而受用其土貢。因玆末寺致衰落之弊本寺招互用之尤。彼此無益。不可不愼。
　　本寺及末寺契券等正文並宜在三會院。恐其紛失耳。
　　庫裏法式書于別紙故不載于此。
　　入院之一切宜從略儀。古人入院之法其儀可則矣。今時不準古法。只以華奢爲式煩檀越費常住之弊從此起也。可不顧乎。入院之時請隣峯尊宿爲證明。是日本樣耳。大唐法式雖不請人。或有新命知已爲義來在座下作證明。就請其中宿老爲白槌之人。其式尤有以也。本寺入院旣略法堂之儀。故不可請白槌之人。況復其餘乎。

    ○佛事之式。

　　先入山門燒香（可有法語）。次到佛殿燒香禮拜（可有法語）。次到土地堂祖師堂（法語略之）。次至僧堂掛搭（古法掛搭之後至佛殿。今式以順次先至佛殿）。然後入方丈據室（可有法語）。次再到佛殿。於佛前當爇祝聖香及嗣法香。疇昔百丈禪師創立規繩。靡不備陳。若也遵守。則叢林行事奚有不濟乎。然近來尊宿別立規矩者多。蓋是隨時垂範變格導人之故耳。予今略設法度以作小院之家訓復何怪哉。客須聽主裁。毋辭依而行焉。其或不然任君別求如意處而止住去。榑桑晨旦世界廣濶。何必在此勞于顰頞乎。
　　曆應二祀仲夏下澣夢窓老拙書于三會院南詢軒。

　　三會院遺誡。

　　本院塔主須是小師之中選人以任之。不必用耆舊。亦莫擇才能。只須請以道爲念以戒修身者矣（本寺長老與門弟老僧相共商量請之）。守塔侍者亦不可忘請。宜選道念世智相兼者。塔主及侍者進退不須以一回爲限。
　　守塔侍者（并）免僧宜於常住小師之中請之。莫以客僧充之。免僧宜乎隨從塔主而管領塔頭矣。不得信意謾遊。如有別事請暇。則可請餘人也。
　　毎日晨昏常住諷經之次。院中僧衆詣彌勒寶前誦大悲呪（一反）。奉資（兩位親王）尊靈。日中之時可就塔主寮客殿讀金剛經。所冀永續佛法慧命以救衆生愚迷。看經誦呪之時。啓唱回向守塔侍者不能爲。則免僧之中可使主之。
　　院中細務須塔主與主事僧和會而行焉。若有大事則本寺長老門徒老僧相俱評定而斷之。莊園等管領亦不可自專焉。
　　院中人數莫過十員（塔主侍者免僧貳人行者三人人工三人）。此外不費常住。別養一兩人宜任塔主之意也。
　　院中毎日粥飯常住打給（十九分）。佛前毎日奉獻粥飯（行者捧來侍者獻之）。兩塔毎日靈供並可略之。
　　常住臨時打嚫六分（佛前兩塔塔主侍者免僧二人）。常住下行衣料六分（行者三人人工三人）。若有衆僧衣料行之。則僧分亦可請之（於衣料者塔主免僧等及行者下部不可請常住物也。自塔頭下行之）。毎日佛供臨時嚫物及兩塔供具等須是二人行者爲承仕而受用之（兩行者雖承仕亦宜奉事塔主）。
　　上總國伊比莊內佐古田鄕。日向國國富莊內南加納。以此土貢充當院資緣。此內塔主得分宜爲參拾貫。爲守塔寮侍者寮炭油及院中細細資具并修理等並宜用當院公物也。當院資緣若有闕乏時。宜係常住辨焉。資緣若有餘剩。宜資常住。莫倣尋常而論本寺塔頭之異矣（院中僧衆外若有公界耆舊老僧寄栖。則其炭油等常住可送之）。
　　佛光禪師年忌（九月初三）。供具宜如祖師忌。常住可辨。衆僧添齋料當院可辨（月忌略之）。
　　佛國禪師年忌（十月二十日）。如祖師忌常住可辨。毎月忌齋靈供亦同常住可辨。添齋料當院可辨。兩和尚年忌時。當院資緣有餘則爲大衆打嚫（多少隨時）。若也闕乏則可止之。不須係常住也。
　　親王年忌月忌御靈供令行者奉獻。其理不宜。守塔侍者預先安排。臨諷經時塔主奉獻之。律家之式沙門暫時爲俗奉事。宜收袈裟（云云）。今者不必倣之佛制沙門爲俗給仕者。蓋欲令俗貴僧。僧亦不侫俗耳。凡聖含靈同一姓隨時給仕。亦有何所妨哉。
　　尋常塔頭。守塔侍者於影像前晨昏表奉事之儀。其理宜然。古者云。事死當如事生矣。雖然老僧平生尚不要煩人。矧是滅後乎。一切可略。
　　東西兩塔年忌月忌及旦望諷經之時。兩序立班宜在中央佛前。佛光佛國忌辰諷經時。須掛其頂相於西塔內老僧影前而立班其前。
　　諸忌佛事並不得莊嚴。堂內闃寂蕭疎是眞佛事也。老僧滅後中陰百日小祥大祥等諸忌辰。只要現前小師燒香諷經。不須設大齋會僧俗小師各出資財役役營爲。毎月忌齋亦不許遺弟輪番以作之。老僧平生行履常在獨脫無依處。滅後也不要借諸人資助之力。只須各自荷擔大法。乃是爲我報恩之人也。我有三等弟子。所謂猛烈放下諸緣專一窮明已事。是爲上等。修行不純駁雜好學。謂之中等。自昧己靈光輝只嗜佛祖涎唾。此名下等。如其醉心於外書立業於文筆者。此是剃頭俗人也。不足以作下等。矧乎飽食安眠放逸過時者謂之緇流耶。古人喚作衣架飯囊。旣是非僧。不許稱我弟子出入寺中及塔頭。暫時出入尚以不容。何況來求掛搭乎。老僧作如是說。莫言缺博愛之慈。只要他知非改過堪爲祖門之種草耳。昔釋迦如來出世作化導之師。常隨比丘一千二百五十人是名弟子。又有五百聲聞。皆是佛弟子也。龍天八部國王大臣亦皆是取弟子之禮。自爾以來西天東土或教或禪師資相繼至于今日。其豈與世俗父子相承以貪名利者同乎其趣哉。雖然今時師資因緣不異世俗者多矣。以故老僧平生不敢輕授衣鉢也。滅後若有僧俗稱我小師來求世事勞煩長老塔主。不遂其志則生忿恨者。我遺命莫甚於此。旣非我弟子。須賣鉢於諸方以求大利也。
　　老僧影像左右各掛二枚大牌。小師之中先亡後滅依次書其名字（左比丘信男右比丘尼信女）。老僧忌辰諷經之次。塔主於西塔前燒香。守塔侍者誦大悲呪（一反）。餘小師前同誦以資諸位亡靈。作佛事則假書其位牌安于卵塔階前。或爲本院有大功者。或於大小刹作長老者。或尊貴異常之人。別安其位牌。其餘皆當載名於大牌。如其箇箇各安位牌。案上迫窄後無所容焉。
　　吉野院建武元年（九月十五）。於禁中有御授衣之儀。雖然奉混尋常小師之列所不宜也。又思本寺興建其因由雖出乎都督親王大願中。而御在生之時堂舍一宇也未成焉。御薨之後至于元弘老拙依勅命創建精藍。建武二年十月賜宸翰。應令夢窓國師爲靈龜山臨川禪寺開山事。右當寺者龜山法皇仙居都督大王遺跡也。大王薨逝之後以遺命爲蘭若。仍加寺領寄附國師。令擬弘法利生之地專致國家泰平之精祈兼施大王追福之回向（云云）。本寺來歷旣爾。如是興成寧非聖恩哉。然則百年後宜奉安尊牌東塔內。毎年御忌佛事不可致怠慢者也（御年忌宜如親王忌）。
　　本寺并末寺契券等正文宜在院中塔主護持勿令散失。
　　曆應二禩（己卯）。仲夏下澣。木訥叟書于三會院南詢軒。
　　前所載當院領日向國南加納。今爲天龍寺領。上總佐古田改爲雲居菴所領。近江國粟津橋本。美乃國高田勅使田。河內國橘島內光國名。已上三箇所當院所領（已上）免僧二人內擇其器量爲主事僧。所領所務及菴中世事與塔主相共談可成敗矣。主事僧衣料拾五貫（夏五貫冬十貫）。下部行者衣料不可受常住物。若有所領減少則可受常住物也。免僧一人衣料可與行者同焉。
　　貞和二年丙戌四月二十九日木訥叟。

　　西芳遺訓。

　　本寺坊主宜於老僧門葉中擇其器量以補之。其器量者不論才能耆舊。只須擇坐禪行道爲念者耳。莫在他處而兼帶此坊主職矣。一住之後須以死爲期。不可輕退。雖然若其住緣已盡自生不住之心或不協衆心。則不如速退去。
　　老僧滅後。以先師佛國禪師（並）老僧畫像掛于釣寂菴。年忌月忌等諷經宜就此菴勤之。乃以本寺坊主充塔主。不用別搆塔頭。老僧月忌可與佛國忌同。但於年忌時宜行䞋矣（員數在年中行事）。
　　本寺僧寮總有十六。謂釣寂菴（充坊主寮）環中菴有五（此內南寮充主事僧寮）格外菴有八。貯清菴有一（宜以老宿爲主人）穢土寺內有一（充主塔僧寮）庫裏典座寮。是公界寮故不入此數（當任典座可居之）。不許此外別造寮舍。僧衆毎寮各一人共成十六員。此外坊主同宿一人充侍者。不可勤他役。此員數外縱雖陪堂亦不可免。若有沙彌喝食一兩人免之。若做僧了則宜求他寺掛搭。恐增本寺僧衆矣。
　　本寺僧衆皆當有其役。若憚此役者不可求掛搭也。浴主山水奉行穢土主塔皆宜隨其器量主之。其進退不可定期限也。典座一役不主諸役者可輪番以勤焉。可以三箇月爲限。
　　女流不論緇素莫入門內。酒肉五辛等亦不可入門內。縱爲療病亦不可許之。
　　當寺僧衆僅十六員。其內係常住者七八人。蓋是本寺資緣不足故耳。縱有御幸及大臣官人光降。莫費常住物以辨供御等。老僧在生之時間有如是事。此皆以自長物所辨也。不敢費常住物。若費常住物而當人情。則僧家當獲大罪。官家亦爾。此是聖教之明文也。不可不愼焉。謹白諸官俯垂昭鑑毋生忿恨。
　　堂舍若有小破卽修補之。若及大破寺家不能修補。則當告檀門。本寺大檀那洒掃置文云。西山穢土西芳兩寺事爲代代墳墓。而當家子孫等殊崇敬寺也。仍奉寄進夢窓國師畢。總領能直爲檀那可致興隆。雖然爲代代墳墓之上者。得親秀之讓輩成同心合力之思可致興隆沙汰也。聊對寺家有不法之儀者。可爲不孝之子孫矣。
　　康永四年乙酉十月十七日。
　　夢窓誌。

　　末後垂誡。

　　老僧滅後不可定喪主門徒老僧同守左所載遺誡以一一遵行則中陰佛事等無不辨焉。
　　遺誡（祭奠之儀不論門徒道舊並皆禁止之）。
　　古來法式長老示滅。則贈遺書於諸方。蓋是表其道義之篤耳。然諸方迎接之儀其煩尤多。煩人之儀不如不爲焉。
　　滅後至于初七。本寺小師毎日公界粥罷諷經之次集會於塔前諷大悲呪一遍（第七日楞嚴呪）。自第二七至于第六七之辰。毎遇其辰於塔前誦楞嚴呪。至盡七之辰半齋拜請合山清衆諷經一會（可有打嚫）此外中陰佛事不可作之。天龍寺小師宜就雲居菴作佛事。其法式亦可傚此矣。
　　百箇日佛事可準盡七之式也。其日於南禪眞如兩寺入牌祖堂。其日若有事繁。則他日亦不妨也。圓覺淨智兩寺入牌宜以後日做之（入牌之時打嚫在別紙）。
　　上來佛事支用宜割三會雲居資緣以充之。不須僧俗遺弟則輸財物以資之。直饒送來亦莫納焉。各各勵志荷擔大法。是則能報老僧之恩者也。莫以世禮擬報謝之儀矣。
　　他寺小師宜在其本處工夫辨道。中陰之間淹留當菴以致其煩費則不可也。
　　先師所授法衣（畦黑地黃顯文紗）元收雲居菴。今者老僧遺身旣葬于此。法衣宜隨身。以故收在三會院（此衣傳付來歷具在別紙）。天龍寺供養時朝廷頒賜袈裟（金襴紫色）。此二衣莫出他處。
　　此外滅後遺誡留在當院雲居菴及西芳寺。遺弟當守其法度。如違越者非我門弟耳。
　　天龍寺開山位牌。觀應辛卯八月十五日旣自入之畢。不許此外別安影像於祖堂。其間趣具載家訓。
　　夢窓。
　　老僧平生信口道著都無途轍。並是翳睛之術呼小玉之手段也。面面隨其各得解以此作蘧廬同還本源。則老僧平生願望千足萬足矣。若有直受老僧印證者。並爲虛語。非是我之弟子。佛法中狂惑者也。
　　（近聞種種虛說因特記焉）。
　　觀應二年九月二十六日。
　　夢窓。
　　右此遺訓。
　　先師入滅之先四日自書之以收三會院。心岩同寫欲以鎭于黃梅院故加證判者也。
　　永德癸亥十一月十二日。
　　雲居比丘妙葩。

　　偈頌。

　　賀臨川新建藏殿偈（并）引。
　　修多羅教如標月指。此乃金口之說也。西天結集東土流傳。寧有典籍而非指者乎。然此指能擇人瞙亦能瞎人睛。利之與害在人不在指也。若是因指見月。則其指足以爲貴也。今時只於指上論大小較長短者多矣。蓋由不知此指之所以爲貴耳。玆者臨川蘭若新建經藏。堂頭無極和尚特作佳篇以伸慶讃。其意欲令人知此指之所以爲貴也。山中清衆亦各唱和以表同志。老拙因見厥軸感溢于懷。聊綴四句書于其尾云。
　　竺墳故紙積成重。三國流傳費幾功。不要競頭開藏殿。人人幸有一靈宮。
　　于時有客看余書之而問云。滿藏金文一軸玉什都是標月底指。畢竟月在何處。余乃應聲云。今夜一輪滿。清光何處無。
　　康永癸未仲秋望。木訥叟疎石書于天龍方丈南軒。

　　祭文。

　　祭高峯禪師文。
　　維正和五年歲次丙辰。寓居古溪參學小師疎石謹備菲薄之奠以叩高峯禪師尊靈曰。
　　恭惟吾師  亞聖榑桑  叢林翹楚。
　　禪門棟梁  清操爽拔  尊儀堂堂。
　　機峻辯捷  口有雌黃  五匡名刹。
    利濟無方  雨露普潤  瓜瓞綿芳。
　　賦性暗鈍  偸隣壁光  恭稟庭訓。
    漫得證羊  拜辭席下  久閱星霜。
    無義爲義  絕世禮望  山遙水遠。
　　意非參商  奄聞訃音  心緒恍恍。
　　巴陵三語  不能擧揚  隨分報謝。
    禮拜燒香  仰賴尊靈  垂鑑非常。
    尚享。

　　祭清拙禪師文。
　　前住瑞龍山太平興國南禪禪寺清拙大和尚示寂於今月十七日。臨川禪寺東堂比丘疎石。今辰忽得遺書攀慕不已。虔設薄具作文祭曰。
　　嗚呼師乎  智超溟渤  德蓋蒼穹。
    峻機卓邁  宗說俱通  齊措軒豁。
　　不例闒茸  化門廣大  無殼無封。
　　震旦榑桑  兩處成龍  慈雲法雨。
　　利濟何窮  貴賤緇白  發蔀擊蒙。
　　師之與我  緣遇相融  其派雖異。
　　其源是同  處處住山  多卜隣峯。
　　托庇得宴  偸光補宗  訃音俄至。
　　吾思恫恫  大人隱顯  月印水中。
    不別而別  焉間眞容  且順世辭。
　　薄奠伸供  大寂場裏  幸照卑悰。
　　尚享。

　　祭雙峯禪師文。
　　前住慧日山東福禪寺。特賜雙峯禪師大和尚奄爾示寂。隣峯南禪禪寺比丘疎石。今晨忽得遺書攀慕不已。虔設薄具爲文昭告曰。
　　維師道德滄海渺瀰。迅機挫銳孰窺藩籬。應緣俯仰不磷不緇。圭角難匿。世有口碑。屢遷巨刹不忝住持。四來英雋皆伏指麾。龍淵一脈萬派千枝其流長者外師是誰。老拙多幸緣遇得時。瓜葛有好擇隣相宜。只賴愛顧令我扶危。師已往矣。莫由挽之。吾望齟齬。以喜轉悲。嗟哉法運又見一衰。更羨尊靈發廣大慈寂滅場裏不失化儀。譊譊而告。所禱在玆。氷花滿地。林巒獻奇。特此當奠。莫言饌微。尚饗。

　　聯芳堂訓。
　　本寺祖師堂中央安初祖像。其左安百丈像。其右安開山像。其餘前住只安位牌。此是叢林古來之法式也。然近來日本叢林多是臨濟兒孫故。特安其位牌於開山像之傍却招無禮之過者也。不安臨濟位牌則已。安之則開山亦當推其位也。是故余安臨濟之像於開山之位耳。余滅後宜安我位牌於其傍。不用別造像安祖堂之內矣。
　　貞和二祀丙戌端午節。木訥叟書于雲居菴。

　　疏。

　　靈庇廟鎭座疏
　　竊以。法之濟世。匪神力而不行。神之播威。藉法緣而增旺。是以此界他邦教庠禪院皆置神廟以保精藍。玆者今上皇帝奉爲後醍醐院革此離宮新創梵苑（某）。恭奉叡旨叨膺開基。非仗神靈之冥資爭得祖道之興盛。去年元正夢中恍惚遊乎此地便見八幡靈廟嚴飾斬新。覺後忻然以謂。此乃神之示於我也。宜構靈祠奉延神馭。願望未果。居諸屢遷。幸見今冬緣遇時至近日營功已成（云云）。恭惟。
　　護國靈驗威力神通大自在菩薩。亞聖祚於榑桑當第十六代。顯神武於宇佐已垂八百年。和光同塵寔爲不請友。匿本彰跡出乎無緣慈。善應無方窬之者莫視其際。靈機常轉。仰之者莫窮其高。人人歸崇則人人得益處處影現則處處皆眞。行教和尚勸請時三尊光彩耀乎三衣上。弘法大師對談後八幡嘉聲喧乎八紘間。祭禮彝儀專表浮世無常之相。放生法會殊旌大悲拔苦之忱。冥化旣見赴感之無私。屢生胡爲顧愚而自屈。月印千江。不擇水之深淺。春行萬國。寧分地之高低。廟宇太窄。無邊之境含焉。吾儕雖卑。懇請之誠罄矣。見說靈明之誓。要護正直之人。禪宗不是迂曲談。衲子安墮虛妄見。苟應我之所祈。必協神之所期。伏願大菩薩不動男山垂靈跡於龜山不改神道加護持於祖道。謹疏。

　　梁牌。

　　天龍寺上梁銘。
　　上間。
　　虔革故嵯峨離宮鼎建精舍。
　　伏冀。諸障併消頓超昇墜之區域。
　　恭爲後醍醐聖廟資倍善根。
　　伏冀。洪慈均被普化怨親之品彙。
　　太上天皇量仁謹書。
　　下間。
　　曆應庚辰孟夏表其權輿。
　　恭願。皇基鞏固龜龍呈瑞於無窮。
　　康永癸未仲秋成此寶殿。
　　恭願。法運紹興魔外歸眞而不擾。
　　開山夢窓疎石敬白。

　　阿波州安國補陀寺佛殿梁牌。
　　上間。
　　皇基久綏持天葆命民物康阜樂世清平奉菩薩戒正二位行權大納言源朝臣尊氏謹立。
　　下間。
　　佛運無渝溥播玄軌檀門有裕永賛正宗。
　　時曆應二祀（己卯）仲秋開山桑門夢窓疎石敬書。

　　法語。

　　示性輝道友。
　　甚麽道理。忽若忘念起時。急急提箇無字。便如利刀相似一切切斷。提來提去久久工夫做成一如。到絲毫無間斷淨裸裸赤洒洒處。忽然時節因緣偶合。築著磕著如桶底子脫相似。一回自然有箇歡喜安樂處。但透得無字過方是參禪。到此自然七通八達一切可無疑礙也。但恐身心不專一隨逐聲色擾擾世緣爲其所障耳。性輝道友身心淳一。往來多載孜孜以此事爲懷。在家一室自居常樂禪寂。時來扣問口陳其意。亦自可嘉。故以老漢時中上堂□披之衣授之。俾其力進此道到通徹之地。

　　發願文。
　　生生世世有恩者我今悉其報恩德。生生世世結怨者我今悉其謝寃讐。生生世世無緣者我今悉其結善緣。各各翻邪歸正路互相資助證菩提。願我慈悲如觀音。行願如普賢。智慧如文殊。辯說如維摩。願我無難無災。道念堅固智慧聰明。無有生死。應無所住而生其心。直趣無上菩提利益一切衆生。我此行願念念相續無有間斷。
　　上來所修諸功德先回向世世生生父母師長親類眷屬乃至十方世界一切衆。皆遁六道四生苦同顯五智三密德。次冀（某甲）。從無始以來至今所造諸罪皆速消。翻生死無常迷早悟色身實相理。縱今生不開悟。道心彌堅修行志無怠。智見漸開魔外障不起。願望皆叶。身心共安。臨命終時身無苦心不亂。直生觀音淨土。親拜大悲尊容。則得六種神通。普遊十方佛土。供養無邊賢聖。成就無盡行願。若又不生淨土。生善人家受聖流之形。諸不逢災殃。諸不破禁戒。親近善知識解了無上法。不出三生早成學道。無捨四攝長救迷輪。仰願三寶垂哀愍諸天加擁護。十方三世一切諸佛至尊菩薩摩訶薩摩訶般若波羅蜜。

　　七朝國師徽號。

　　後醍醐天皇宸翰夢窓國師號。
　　應令夢窓國師爲靈龜山臨川禪寺開山事。右當寺者龜山法皇仙居都督大王遺跡也。大王薨逝之後以遺命爲蘭若。仍加寺領寄附國師。令擬弘法利生之地專致國家太平之精祈兼施大王追福之回向矣。抑此靈場者帝都之西境也。有便于聽禪那靈知之法語。離宮之東隣也。相應于修普賢發心之行業。宜恢弘臨濟禪師之宗風令稟承臨川禪寺之法流以門葉相續至龍華三會而已。
　　建武二年十月十一日。

　　光明帝宸翰。正覺國師號。
　　夙生結緣得聽正宗。昨日授衣旣畢。爲旌祖道繁興宗門標準。特號夢窓正覺國師。
　　貞和二年十一月二十六日。

　　光嚴帝宸翰心宗國師號。
　　勅道振三朝名飛四海。主天龍席再轉法輪。秉佛祖權數摧魔疊。表師資禮往年已受袈裟。慕釋氏風今載又添法號。追思靈山遺囑之切。特賜夢窓正覺心宗國師。
　　觀應二年辛卯八月十五日。

　　後光嚴帝宸翰普濟國師號。
　　朕以。教化之廣莫若佛法。佛法之博孰踰禪宗。惟禪宗以臨濟爲正。臨濟十六世至圓照其道特盛。子孫詵詵出據大方者固多。厥中先遁巖穴卓行高峻而後大振者。異國有中峯。本朝有夢窓。彼者以不出山尚稱國師。此上人者實爲三朝國師。由是皆賜號。初曰夢窓國師。次加以正覺。又加以心宗。朕居潜位時侍上。甞親炙敷揚利濟普及也。今以聞法之好永以不諼。特詣三會塔下頂戴衣盂以表師資之禮。仍增加號曰夢窓正覺心宗普濟國師。
　　延文三年戊戌九月六日。

　　後圓融帝宸翰。玄猷國師號。
　　應令南禪禪寺上生院與天地俱長久事。伏惟夢窓正覺心宗普濟國師巨宋萬年的裔遠傳玄猷。榑桑五帝師尊高提祖印。故塔名祖印寶塔。而師號玄猷國師。願以此良因而從初會到三會之曉。亦護正法自上生待下生之時。
　　應安五年壬子九月二十九日。

　　後花園帝宸翰。佛統國師號。
　　勅嫰桂高風傳餘芳於日域。曹溪衆派湛勝流於龍門。實非絕倫之俊英爭擧列祖之綱紀。夢窓正覺心宗普濟玄猷國師無準之嫡孫佛國之眞子。奉叡旨於三代馳徽號於五朝。此土釋迦濁世彌勒。朕受法衣而慕道化。染宸翰而加褒章。特謚曰佛統國師。
    寶德二年庚午八月二十七日。

　　後土御門帝宸翰。大圓國師號。
　　勅。雪山擘空琢太素之明鏡。風穴發的掛工夫之巨彎。自照昏區於法輪悉入寰宙於其殼。夢窓正覺心宗普濟玄猷佛統國師禪祖正嫡釋氏宗魁。步兩足崇尊森十號之增進。鳴謚聲於百世翔宸翰於六朝。朕開袞衣而薰一枝之花英。承禪襟而結五葉之子實。天裁凝悃款奎文加褒揚。特謚曰大圓國師。
　　文明元年辛卯十月二十七日。

　　元祿十三歲舍庚辰恭値開山七朝國師三百五十年遠諱。闔衆同志命梓重刊此錄。且捃拾遺漏別作一卷副于錄未置諸靈龜山天龍資聖禪寺。伏願。佛種不斷世世建光明幢祖印親傳人人開無盡藏。
