　　《大正藏》第80卷No.2551

　　No. 2551

　　佛國禪師語錄卷上

　　無學元和尚載道而東流通。洋洋焉與東溟共注。皜皜乎與旭日爭明。今觀其嗣子高峯日和尚印心傳器之際。披肝瀝膽劈腸剜心。一唱一酬一啐一啄。機敓機的破的。大似轉圓石于千仞之上。走明珠於一盤之中。芥輥鍼投了無凝滯。灼然擲地金聲何待三十年後。若曰虛玄大道無著眞宗。臨濟的的相承。豈有今日所與。一山寧和尚一挨一拶。瞋拳互擧熱血相噴。此又不可以言意求之。
　　泰定三禩丙寅歲端月旣日
　　禾城本覺靈石（如芝）書
　　徑山老圓照室中皆麟角鳳觜。間出無學一人。大似無毛鐵鷂。宿鷺亭前疾桑國裏。石火莫及電光罔通產下。三足金烏飛上東山。雲巖高高峯頂。羅籠不住呼喚不回。最初斷命刀子便自倒。行逆施沒蹤迹處莫藏身。重遭捉敗夜半正明。天曉不露吹滅銀燭。未露爪牙等間撞倒。巨福山官馬厠踢甚憑據雲巖高峯佛國禪師機緣問答天岸廣首座請序。
　　泰定三年丙寅春二月三日
　　前雞足山比丘清拙（正澄）拜書

　　佛國應供廣濟國師語目錄
　　上卷
　　序（靈石芝禪師清拙澄禪師）
　　雲巖語        淨妙語
　　淨智語        再住淨智語
　　建長語
　　下卷
　　普說        法語
　　佛祖讃        自讃
　　頌古（附）偈頌        機緣問答
　　跋（古林茂禪師）
　　目錄（終）

　　佛國禪師初住下野州東山雲巖禪寺語錄
　　                        侍者妙環編

　　師於弘安四年九月二十六日（一作初六日）到巨福山建長禪寺禮拜無學和尚。無學親授圓照師翁伽梨（伽梨上一有麻衲二字）頂戴歸寺鳴鼓爲衆擧揚。
　　拈衣云。佛祖不傳前抖擻不下。兩手分付後。寸絲不挂。因甚如是（挂衣云）看看。
　　陞座祝。聖畢次拈香云。此一瓣香靈根先於二儀而生枝葉覆於萬邦而茂。鐵棒打不碎刀斧斫不斷。雲巖今日和根拔來。爇向爐中供養。現住巨福名山建長興國禪寺無學大和尚用酬法乳之恩。
　　遂歛衣就座（問答不錄）乃云。靈山密付不在微笑邊。少室單傳不在安心處。絕毫絕釐時如山如嶽。如嶽如山處絕釐絕毫。直得刮龜毛於鐵牛背上截兎角於石女腰邊。左旋右轉風行草偃。正按傍提星飛電激。正恁麽時還當得從上宗乘麽（良久）千重百匝俱粉碎。倚天長劍逼人寒。
　　擧。初祖達磨大師逾海越漠爲法求人。少林冷坐九年。深雪中得一箇。末後問他所得。只禮三拜依位而立。大師云。汝得吾髓。遂以衣法俱付。日上座近日見福山。洎問所得。無語而可對。無理而可伸。直得一場懡㦬。然雖恁麽。借路經過試述一偈。師資相看口耳忘。得皮得髓錯商量東山山下左邊底突出機前不覆藏（喝一喝）。
　　初祖忌上堂。三回中毒偸心未死。隻履空棺賊贓猶在。流沙河畔熊耳峯頭。夕陽西去水東流。行人莫與路爲讐。
　　上堂（拈拄杖云）。佛祖不傳之妙今朝爲衆擧揚（良久）却被東村王老勘破了也（靠杖下座）。
　　上堂擧。明招謙禪師一日天寒示衆云。風頭稍硬不是安身立命處。且歸暖處商量。便下座歸方丈。衆隨至立定招云。纔到暖處便見瞌睡。以拄杖一時趁下。頌云。不謬明招獨眼龍。雷聲一起電相從。千山雨過添新綠。花放幽巖朶朶紅。
　　冬至上堂。仲冬嚴寒晷運推遷。一陽來復萬彙森然（拈杖云）東山拄杖子頭角生也（擲杖）飛龍在天（喝一喝）。
　　謝無外書記至上堂（安歇睡虎庵）大道無門更絕周遮。大方無外到處爲家。有時福山孤頂擎出黃龍頭角。有時寒巖幽谷深藏睡虎爪牙。大衆退後忽然開眼。禍事禍事。
　　上堂。巢知風穴知雨。衲僧知底作麽生。一日鉢盂兩度濕。
　　臘八上堂。雪嶺雪寒寒徹骨。脊梁竪起夜沈沈。明星現處謂悟道。不知熒惑却守心。却道奇哉一切衆生悉具如來智慧德相。諸人還會麽。見怪不怪其怪自壞。
　　除夜小參。不變易處舊去新來。無陰陽地鳥啼花開。北禪露地白牛徒勞費鹽醬。法昌冷淡風味蘸雪喫冬瓜。東山門下盡是飽參底。不肯喫他殘羹餿飯。今夜以甚分歲去（擊拂）義出豐年。
　　歲旦上堂。元正佳節歲月一新。大用繁興擧必全眞。雖然擲地金聲因甚賢者不寶。祥麟丹鳳因甚瑞世非珍（擊禪床）聖人不仁。
　　上元謝禪石室雨中見訪。上堂石室室內燈。高峯峯頂月一夜。山雨重幾證龜成鼈。
　　二月旦謝藏主。上堂（拈拄杖）擧一不得擧二（卓杖）放過一著落在第二。只如一大藏教爲是擧一耶。爲是擧二耶（良久）野橋無限春消息。不在梅梢與柳條。
　　謝鏡書記明侍者至上堂。達士相逢意在覿面。量外一機當頭難見。何故老南頭匾似扇。三平赤體當箭。
　　上堂。二由一有大道絕同。一亦無守任向西東。村村花柳處處春風。仰面不知天地闊。騎牛背上送歸鴻。
　　佛𣵀槃上堂。謝省藏主至。布慈雲灑甘露。一大藏教誰辨緇素。三百餘會說敗闕不少。四十九年中間計較未成。莫言半夜歸圓寂。雨過春山疊亂青。
　　四月旦謝書記維那兼挺侍者至上堂。古來高上士只要頭角全。所以跳出[氵*防]潭死水裏黃龍之道雷霆。覷破翠巖懸崖句雲峯之機峭峻。此事直須挺特漢始得。縱明得一色邊却遭他點撿。大衆還知他用處麽（良久）一夜落花雨滿城流水香（擲杖）下座。
　　佛生日上堂。兼謝造橋。釋迦文初生下恰似前溪新橋相似。嶮處橫身只要度人。一手指天通霄路。一手指地截流機。有時雲生足下。有時月落澄潭。峭巍巍處平坦坦。平坦坦處峭巍巍。那邊這邊南來北來。人人直至道場。箇箇徑登彼岸。劫石可消根基不動。恁麽消息全（消息一作全功無下全字）承他恩力。韶陽老漢爲甚却要打殺（良久）不因楊得意爭見馬相如。
　　結夏上堂。抛折烏藤高挂鉢囊。九旬密密不露鋒𨦵（一作毫芒）論何剋期取證說甚圓覺道場。杜鵑啼斷洞雲外。巖桂陰垂夏日長。
　　謝藏主秉拂上堂。衲僧家冷寂寂。一張口挂虛壁。機輪撥轉佛魔驚。閃電光中轟霹靂。
　　上堂。古者云。夫道深而不可測。遠而不可窮。會麽鏡水圖山。便下座。
　　五月半上堂。僧問。記得。鹽官喚侍者云。將犀牛扇子來。侍者云。扇子旣破也。意旨如何。師云。八面清風生。進云。鹽官云。扇子旣破還我犀牛兒來。又如何。師云。恐頭角不全。進云。後來虎丘頌云。炎暑蒸人汗似湯。鹽官用底豈尋常。輕搖休問犀牛在。拈出清風宇宙涼。還端的也無。師云。皓玉無瑕雕文喪德。進云。鹽官用底豈尋常。如何是鹽官用處。師云。撼動乾坤。進云。未審扇子在何處。師云。𣠽柄在手。進云。虎丘恁麽拈提意在那裏。師云。爲賊過梯。進云。減鹽官威光耶。增威光耶。師云。五彩畫虛空。進云。二大老敗缺處。請師雪屈去。師云。一坑埋却。師乃擧。僧問南堂靜和尚。祖師心印請師直指。堂云。汝聞熱麽。僧云。聞。堂云。且不聞寒。僧云。和尚還聞熱否。堂云。不聞。僧云。爲甚麽不聞。堂搖扇云。爲我有者箇在。師云。南堂老應機如疾風掣電。非但南堂老。人人手裏也有者箇。爲甚用不著。萬緣遷變都間事。五月山房冷似氷。
　　中夏上堂。僧問。記得。僧問汾陽。如何是祖師西來意。汾陽云。青絹扇子足風涼。意在那裏。師云。築著帝釋鼻孔。進云。爭奈畫前元有易。刪後更無詩。師云。上大人丘乙已。
　　師乃云。前半夏（擲拂云）劈箭離弦。後半夏（拈杖云）長劍倚天。正當今日莫有超宗越格底麽（良久）翡翠踏翻荷葉雨。鷺鶿衝破竹林煙。
　　六月半上堂。炎炎六月蟬聲嗚咽。西來祖意何更重說。休重說。熱時普地普天熱。
　　上堂。僧問。禁足護生敗落清時。衲僧門下如何進步。師云。亂走作什麽。進云。與麽則頂門上脚跟下。時時九夏日日三秋。師云。烏飛兎走。進云。德山一日齋晚托鉢下來。未審意旨如何。師云。飢過心荒。進云。雪峯云。鐘未鳴鼓未響。托鉢向什麽處去。又作麽生。師云。汝蒸飯來遲。進云。山低頭歸方丈。是甚心行。師云。老不以筋力爲能。進云。巖頭聞云。大小德山未會末後句在。見甚道理便恁麽道。師云。臥龍須奮迅。進云。德山云。汝不肯老僧那。莫是向他口角邊轉麽。師云。養子之緣寬而有恕。進云。巖頭密啓其意。如何理會。師呵呵大笑云。果州飯布。進云。山次日陞堂。與尋常迴殊。那裏是他迴殊處。師云。七手八脚鬼面神頭進云。巖頭拊掌謂大衆云。且喜老漢會末後句。還端的也無。師云。破家兒家醜向外揚。進云。上來指示且置。學人別致一問。和尚還許咨參也無。師云。已展不縮。進云。如何是末後句。師云。師子跳入野狐窟。進云。六月賣松風。人間恐無價。師云。虛空背上冷汗流。師（廼拈杖云）末後一句透過牢關。披毛行火聚赤脚上刀山（卓杖）下座。
　　閏月上堂。乾坤未剖聖凡未分。卓然而獨立萬法不爲侶。不是臨濟三玄。不是曹洞五位。不是入理深談。不是門庭旋設。不在日月遷變中。不墮陰陽造化功。久默斯要不務速說。大衆踏脚立。老僧破慳去（高聲云）三年一閏。
　　祈雨有感上堂（拈杖卓一下云）杖頭生角化龍去（喝一喝）轟起奔雷震大千。三日傾盆沙界雨。兆民萬國賀豐年（靠杖）下座。
　　上堂。僧問。如何是衲僧本分事。師云。喫粥了洗鉢盂。進云。機不離位墮在毒海聻。師云。鳳栖不在梧桐樹。進云。與麽則藏身處無蹤迹。無蹤迹處不藏身。師云。草賊大敗。進云。記得。趙州凡見僧便云。曾到此間麽。意在那裏。師云。鉤頭有香餌。進云。僧云曾到或云不曾到。州總云喫茶去。如何辨白去。師云。鏡水圖山。進云。院主云。曾到云喫茶去則實是不曾到。爲什麽云喫茶去。莫是擔枷帶鎖麽。師云。萬古碧潭空界月。再三撈摝始方知。進云。州云。院主主應諾。州云。喫茶去。又作麽生。師云。龍門三級風波轉嶮。進云。上來指示擲地金聲。歸家一句別聽提唱。師云。雲巖路滑。進云。不上泰山爭小天下。師云。到頂方須知。師（乃拈拂云）雲巖用金屎法。意在絕壁嶮崖（良久）雨餘人不到日影落蒼苔（擲拂）下座。
　　上堂。葉落知秋墮第二頭。歸根得旨萬里崖州。祖師心印狀似鐵牛。當頭印破去住自由。
　　解夏上堂。不行如來禪。不參祖師禪。枕石臥綠蘿下。漱流坐碧溪邊（撫膝云）山中九十日雲外幾千年。
　　上堂。石火中移步。劍刀上翻身。非無恁麽漢。只是久長難得人。
　　中秋因俗官至上堂。擧。張拙秀才參石霜。霜云。秀才何姓。張云。名拙。霜云。覓巧尚不可得。拙自何處來。公忽有省。乃呈偈曰。光明寂照遍河沙（以拂子打圓相云）團團離海嶠。凡聖含靈共一家。漸漸出雲衢。一念不生全體現。此夜一輪滿。六根纔動被雲遮（喝一喝）清光何處無。
　　上堂。殺人須是殺人刀。活人須是活人劍（提起拄杖云）者箇是殺人刀麽活人劍麽（良久）不是張華眼。徒窺射斗光。
　　上堂。覿體現成處。縱橫不是塵。大蟲裹紙帽。好笑又驚人。
　　仲冬月旦上堂。寂寞小春暮。安眠到曉天。白雲橫谷口。霜葉滿堦前。觸目露心印。機先覿體全。
　　至節上堂（拈拄杖）霜風凛凛律筒未知。寒巖那畔石筍抽枝（卓杖一下）趙州婆子偸眼窺。
　　謝書記秉拂上堂（拈拄杖云）手裏烏藤縱又橫。雷飛電激疾風生。果然擎出黃龍角。倒嶽傾湫霹靂聲。
　　上堂。機前一著（一本無一字）劈箭急。凝神澄念寒雞獨立（喝一喝）。
　　除夜小參。殘臘夜寒爆竹聲。光陰飄忽歲將更。斬新風月乾坤別。野老謳歌賀太平。雲巖拄杖子依舊𥻘𥻘皴皴卓然而獨立。舊不將新不迎。只洎堂上鐘鼓動忽焉𨁝跳如雷轟（卓一下）重關巨闢萬物敷榮。
　　歲旦上堂。新年佛法從頭起。造化機先誰好委。將謂百花凍未醒。春風一陣難回避。
　　謝都寺書記藏主知客侍者上堂。四大海爲硯。五須彌爲筆。祖師西來意字向於空裏書畢。古德將謂。恁麽人甚爲難得。東山者裏幸有恁麽人。然雖如是。爭奈太清受點何。直須機輪撥轉抹過太虛然後入得世間出世無餘。說甚客情隨人轉。大開東閣接高賓（擊床云）何似三平侍大顛。
　　三月旦上堂。三月好光景溪山春色濃。靈雲著屑眼裏。玄沙藏鋒袖中大衆要見二老落處麽（良久）人面不知何處去。桃花依舊笑春風。
　　季春雨中上堂。紙撚本無油。秤鎚討甚汁。無端錯脚到江湖。海上徒勞自負笈。何必相逢把手牽。機前一路不肯入。滿地落花滿地香。一回雨過一回濕。
　　佛誕生上堂。謝新舊監寺。隨緣不變元是一如。聖凡情盡功成弗居。指天指地稱尊底。何似楊岐三脚驢。
　　結制上堂。孤峯頂上眠月臥雲底未離十字街頭。十字街頭貴賣賤買底未離孤峯頂上。有一人不在兩頭不居中間。教他三箇漢如何禁足安居（良久）山僧不得謾汝諸人。便下座。
　　六月旦上堂。前半夏穿過威音王鼻孔。後半夏踏斷樓至佛頂門。正當今日唯我獨尊。還有穿過山僧鼻孔底麽（良久）華陽洞口石人蹲。
　　解夏小參。衲僧家把不住。纔有所住便成窠臼。不見道秋潭月影靜夜鐘聲。隨扣擊而無虧。觸波瀾而不散。猶是生死岸頭事。直須解開布袋口突出拄杖頭三千里外任向西東始得。然雖如是爭奈主山橫點頭在。何也田方簡傲（咄）。
　　次日上堂。鳥有兩翼飛無遠近。道出一隅行無前後。所以道有時結。結時有解。有時解。解時有結。雙明復雙暗。全放復全收。若恁麽會得。諸人在這裏不空過一夏。若也恁麽不會。諸人在這裏不空過一夏（咦）冬瓜直儱侗。瓠子曲彎彎。
　　上堂。古德問僧。牆外是什麽聲。僧云。雨滴聲。德云。欲得不招無間業。莫謗如來正法輪。師拈云。古德苦口叮嚀。意在那裏。一曲兩曲無人會。雨打山花流水香。
　　上堂（拈拄杖云）凡所有相士衡患多。皆是虛妄王商止訛。所以一切諸佛及諸佛阿耨多羅三藐三菩提法皆從此經出。且道此經從那裏出（卓拄杖云）三段不同收歸上科。
　　重九謝新請藏主兼頥藏主至上堂（拈拄杖云）大藏小藏（卓一下云）從者裏流出。橫說竪說（橫杖云）向那邊抑揚。若論那邊事。直是口耳忘。口耳忘了作麽生（卓一下云）節屆重陽日短夜長。
　　雲巖山門挂額出沒。卷舒十虛絕迹。峭峻門庭重關巨闢。振虎丘古風通東山正脈（作擎額勢云）頂𩕳擎出當陽顯赫。文彩未彰字義明白。何也入寺看額。
　　冬夜小參。枯木倚寒巖三冬無暖氣。點撿將來機不離位。直須機先一著斡旋造化之元樞腦後一鎚奮發風雷之大用。便見卷舒立方外乾坤縱橫挂域中日月。任他四序循環。聽教陰消陽生。雖然如是。只如混沌未分時還有這箇消息麽。花須連夜發。莫待曉風吹。
　　擧。僧問古德。一陽生後日長一線。未審佛法長多少。德云。長一線。後來又有古德云。一線長。師云。二大老一人垂拱樂堯舜之化。一人破關中先收圖書。大衆還緇素得出麽。
　　冬至上堂。一九與二九相逢不出手。將謂無事疎慵焉知袖裏藏鋒。不見法昌擬屠黃龍。
　　除夜小參。常年三百六十日。釋迦文丈六衣不短。今年三百九十日。慈氏佛千尺身不長。不長不短融十虛於毫端。不短不長置三世於一念。到者裏行得無間行解說大脫空（良久）五九盡時自逢春。清明定在寒食後。
　　擧。僧問高安澄禪師。舊歲已去新歲到來。還有受歲者麽。澄云。作麽生。僧云。恁麽則不受歲也。澄云。城上已吹新歲角。窓前猶點舊年燈。僧云。如何是舊年燈。澄云。臘月三十日。師云。大衆還知高安敗缺處麽。夜半正明天曉不露。
　　歲旦上堂（舊年立春）元正佳節一句全提。不涉唇吻普應高低。大衆會麽。昨夜春風生八極。今朝流水激前溪。
　　上元上堂。因雪兼謝三長老至。僧問。燈燈相傳焰焰相續。不墮光影。請師指示。師云。樓臺上下火照火。進云。一吹吹滅聻。師云。切忌墮龍潭覆轍。進云。如何是室內一盞燈。師云。夜半放烏雞。僧禮拜。師乃云。室內燈眼中屑。三人作證天機漏泄。一夜六花飛烏龜成白鼈。
　　謝照監寺仁知客杲侍者至上堂。衲僧用處怒罵仁慈當空。杲日照用同時。所以通烏頭用大椀如江容百谷。善侍者眞點胸似嶽壓千峯。峭巍巍處平坦坦。平坦坦處峭巍巍。會麽。將謂春風無兩般。南枝向暖北枝寒。
　　三月半泉藏主至上堂。一大藏教說妙說玄。廣長舌相懸河瀑泉。祇有聲前一句直得口耳俱忘。會麽。長憶江南三月裏。鷓鴣啼處百花香。
　　挺長老出世大雄。引座好兒終是不使爺錢。自天降下從地湧出。去來不涉程途。掀翻地軸撥轉天關。發雪峯九重聖箭折三聖手裏靈鋒。便是佛祖玄樞更爲衲僧殃害。新能仁有人若問奇特事。莫言獨坐大雄峯。何也。鑑在機先單刀直入（卓杖一下）。
　　付衣。太庾嶺頭輕放下。提持不起重千鈞。物歸有主許誰識。擔荷還他挺特人。
　　興長老瑞世光嚴。引座東山左邊底。孤逈逈峭巍巍。三佛競頭參取。未是量外一機。黃檗臨濟師資不顧。擬燒禪版尾巴全露。所以未有長行而不住。住則還須沒量人（啞）德不孤兮必有隣。
　　付衣。黃梅付受休罷競爭。雞足長守莫待相呈（咦）威音已前彌勒下生（便付衣）。
　　挂正宗庵額。文彩未露字義炳然。驚蛇出草飛龍在天（指額云）擧揚正宗㨔動乾坤。當陽薦取許汝入門。
　　謝維那知客上堂。興化打克賓。重賞之下有勇夫。首山參風穴。鸞膠須是續斷絃。地右轉天左旋。靈犀無背面。神珠九曲穿。
　　佛𣵀槃上堂。僧問。十方薄伽梵一路𣵀槃門。未審路頭在什麽處。師云。十字街頭。進云。乾峯以拄杖畫一畫云。在這裏聻。師云。劃地成牢。進云。釋迦老子臨般𣵀槃以手摩胸吿衆曰。汝等觀吾紫磨金軀瞻仰取足。莫令後悔。意在什麽處。師云。羅公照鏡。進云。便曰。若謂吾滅度非吾弟子。謂吾不滅度亦非吾弟子。又作麽生。師云。樊噲踏鴻門。進云。如今骨節連皮竅。剖露春風百草頭。師云。一坑埋却師迺擧。適來禪客問。世尊於𣵀槃會上以手摩胸普吿人天大衆公案拈云。衲僧家爲佛祖作師。誰管非是儞之弟子。何也。綿綿瓜瓞。民之初生自土沮漆。
　　佛誕生上堂謝首座。擧。靈樹二十年不請首座。常云。我首座生也。我首座牧牛也。我首座行脚也。一日令擊鐘山門外接首座大衆出迎雲門果至直請入首座寮。解包。山僧亦二十年未曾請首座。幸有新座元至直請入首座寮。解包暗合孫吳事。惜哉靈樹只知首座生而已。東山爲知首座未生前故卽便不道我首座生也我首座牧牛也。何故不見道。未離兜率已降王宮。未出母胎度人了也。所以雲巖釋迦老子未出母胎早與三十棒了也。瞿曇不知痛痒强面出頭來道。天上天下唯我獨尊。果然重遭韶石一棒打殺。然則雲巖爲啓雲門爲殿。何故。雲門獨有名（啞）孟之反不伐。
　　結夏小參。雲巖今夏幸自可憐生。龍蛇混雜凡聖同居。縱有具神通擎頭角底也。須按下雲頭不得驚群動衆。忽有箇漢出來道。某甲不居聖凡位不入龍蛇窟。山僧便道。侍者點燈來照看者僧面。何也免致他年走作。
　　擧。臨濟侍德山。山云。老僧今日困。濟云。寐語什麽。山擬拈棒。濟掀倒禪床。拈云。羿善射奡盪舟。不如禹稷躬稼。然雖如是還知汗馬功麽。
　　翌日上堂。九旬是一夏八兩是半斤。圓覺伽藍無邊表。東山西嶺青入雲。
　　謝三頭首秉拂上堂。撥轉上頭關。一拶一挨兮如矛透盾。一言一句兮似箭離弦。且道那箇是權衡佛祖那箇是開鑿人天（良久）三要印開朱點窄。未容擬議主賓全。
　　端午上堂（拈拄杖云）天中節行正令（左邊一下云）禳鬼怪（右邊一下云）絕妖精（中間一下云）當陽打破百煉鏡。楊子江頭火星迸（擲杖）下座。
　　上堂。擧。定州善崔禪師陞座（拈拄杖云）出來也打不出來也打。時有僧出云。崔禪聻崔。便擲下拄杖歸方丈。師云。善崔徒勞築防胡萬里之城。不知禍起蕭牆之間。雖然猛將之下有勇士。
　　解制小參。文殊三處度夏。歷相六國未是良謀。正因一字也無。餓死首陽豈爲奇策。衲僧家把不定。掣斷金鎖撥轉玄機。功成不處電光難追。雖然如是因甚明眼人落井（驀拈拄杖云）夜行莫踏白。非石便是水（卓杖一下）。
　　擧。石霜諸禪師因僧辭。霜問。船去陸去。僧云。遇船卽船。遇陸卽陸。霜云。半途稍難。僧無語。師云。這僧山轉疑無路。不知石霜叮囑。竹杖化龍（擲下拄杖）下座。
　　翌日上堂。不與萬法爲侶。不與千聖并立。踏破脚下之鞋抛却頭上之笠。便恁麽去。我向汝道話在。何故。西風陣陣高。秋雨番番急。
　　上堂（拈拄杖云）紅塵閙巿千山萬水。十字縱橫如何行履（卓一下云）毒龍行處草不生。鴆鳥毛落魚皆死。
　　中秋上堂。一回死萬緣休。空索索冷湫湫（良久云）一片月生海幾家人上樓。
　　上堂。金風吹黃葉玉露滴青莎。寒蛩喞喞懇提處。爭奈老胡不會何。
　　初祖忌。拈香三回。休與毒少室九年弓。隻履携那畔兩脚跨西東。缺齒難咬鐵酸饀。鼻孔重破一爐沈。霜飛木落千山瘦。熊耳一峯青至今。
　　冬夜小參。二儀生成之本兆乎混沌未分之前。萬物變化之元萠於初爻無象之時。皓老布裩依舊赫赤。鏡清臥單任他不展。恁麽恁麽不恁麽不恁麽。鼈背生毛兎頭戴角（卓杖）下座。
　　擧。潙山問仰山。仲冬嚴寒年年事。晷運推遷事若何。仰山進前叉手而立。潙云。知子答這話不得。香嚴云。某甲偏答得者話。潙理前話。嚴亦叉手進前而立。潙云。賴遇寂子不會。師拈云。仰山香嚴難兄難弟。爭奈一人先行不到一人末後太過。却笑老大潙憐子不覺醜。
　　上堂（竪起拂子云）上是地（復點云）下是天。紅焰發海底白浪鼓山巓。諸人向什麽處安身立命（擊禪床）下座。
　　上堂。萬籟沈沈永夜寂寂。月照虛堂蛩吟破壁。全提句子無人會。缺齒老胡口門窄。
　　正旦上堂。新年一句該天括地。達磨不會面壁九年。還借東君鼻孔出氣。不見道一花開五葉結果自然成。
　　上元上堂。空劫已前威音那畔。那一椀燈光明燦爛。及乎瞿曇見燃燈聯芳續焰碧眼得神光東挑西剔。非但撞著露柱。未免證龜作鼈。大衆要見那一椀燈麽（卓杖一下）。
　　三月旦謝維那上堂。擧興化打克賓公案云。興化用處電卷星馳。克賓全機風行草偃。然雖如是父不慈子不孝。因甚末後承嗣他（良久）挾路桃花風雨後。馬蹄何處避殘紅。
　　佛𣵀槃上堂。擧。世尊臨入𣵀槃。文殊請佛再轉法輪。世尊咄曰。文殊。吾四十九年住世未曾說一字。汝請吾再轉法輪。是吾轉法輪耶。師云。大衆還會麽（良久）日高花影重。春暖鳥聲碎。
　　上堂。擧。洪州米嶺和尚因示衆。莫過於此時。有僧云。未審是什麽莫過於此時。嶺云。不出是。其僧後問長慶。爲甚麽不出是。慶云。儞擬喚作什麽。師云。從上來忌國諱。山僧不避截舌（良久）水上青青綠元來是浮萍。
　　結制上堂。僧問。夾山道。目前無法意在目前。意旨如何。師云。突出難辨。進云。不是目前法。非耳目之所到。聻師云。陰森夏木杜鵑啼。進云。十方同聚會箇箇學無爲。只如無爲法如何學得。師云。深耕淺種。進云。此是選佛場心空及第歸。誰是及第人。師云。徒勞遭點額。進云。還許禪中狀元也無。師云。切忌作探花郎。僧禮拜。師乃云。無上法王有大陀羅尼門名爲圓覺。流出一切清淨眞如菩提𣵀槃及波羅蜜教授菩薩（撫膝云）夏雲多奇峯（喝一喝）。
　　佛𣵀槃上堂。黃面瞿曇無端出頭閻浮。大藏小藏橫說竪說。分三乘列五教。許多間言長語誑謼閭閻不少。臨入𣵀槃好沒合殺。却道吾住世四十九年未曾說一字。大衆會麽（良久）覆水難收（喝一喝）。
　　浴佛上堂。擧。世尊初降生。一手指天一手指地。周行七步。目顧四方曰。天上天下唯我獨尊。後來雲門大師云。吾當時若見。一棒打殺與狗子喫却。貴圖天下太平。師云。韶陽老漢徒勞動干戈。雲巖則不然。當初若見。只與摩頂曰。佳作仁可知禮也。何故。養子不及父。家門一世衰。
　　解制上堂。記得。大宋佛鑑師翁擧岳林振禪師示衆云。布袋口開莫有買賣底麽。時有僧出云。有。振云。不作貴不作賤。作麽生買。僧無語。振云。老僧失利。佛鑑拈云。岳林設者問頭。恰似從容間暇。及乎被者僧道箇有便見荒亂。七手八脚一時俱露。徑山今日布袋口開。有買賣底麽。良久云。異獸藏頭角。靈禽惜羽毛。師云。佛鑑師翁是則是爭奈。利動君子。雲巖今日無可買賣（擊禪床）敲出鳳凰五色髓。擊碎驪龍明月珠。
　　歲旦上堂。僧問。昨夜送殘年今朝賀新歲。正與麽時願聞提唱。師云。山呼萬歲聲。進云。恁麽則堯風蕩蕩野老謳歌。舜日熙熙社稷安寧。師云。聖人不仁。進云。記得。僧問鏡清。新年頭還有佛法也無。清云。有。請師指出。看。師云。龜毛長三尺。進云。僧云。如何是新年頭佛法。清云。元正啓祚萬物咸新。意旨如何。師云。巖氷暖有聲。進云。僧云。謝師答話。清云。老僧失利。意在那裏。師云。遼天索價。進云。僧又問明教。新年頭還有佛法也無。教云。無。此意如何。師云。那箇枝頭不帶春。進云。僧云。年年是好年。日日是好日。爲什麽却無。教云。張公喫酒李公醉。如何領略。師云。燈籠笑得口闊。進云。僧云。老老大大龍頭蛇尾。教云。老僧失利。未審明教與鏡清是同是別。師云。擘破虛空成兩片。進云。爲什麽一人言有一人言無。師云。江南地暖塞北天寒。進云。畢竟如何。師云。今朝正月。一僧禮拜。師迺云。新年佛法不涉有無。鏡清明教遞相塗糊。今日雲巖放一著無涯春色滿江湖。
　　結夏上堂。衲僧家無可不可。北俱盧州結制。南瞻部州宴坐。拄杖橫也挑括香水刹海。鉢盂覆也蓋却山河萬朶。不圖剋期取證。不拘玄關金鎖。恁麽恁麽不恁麽不恁麽。天台寒拾把手行。笑倒嵩山破竈墮。
　　謝兩頭首秉拂上堂。橫兎角杖竪龜毛拂。戲海猛龍摩天俊鶻還有不肯底麽（咄）。
　　上堂。言而足終日言而盡道。言而不足終日言而盡物（拈起拂子云）且道者箇道耶物耶（良久）有時拈在千峯上。劃斷秋雲不放高。
　　解制上堂。僧問。節屆解制布袋口開。九旬賞勞請師提唱。師云。金雞啄破瑠璃殼。玉兎挨開碧海門。進云。一把香芻拈未假。六環金錫響遙空。莫便是麽。師云。鷂子過新羅。進云。記得。翠巖示衆云。一夏爲兄弟說話。看翠巖眉毛在麽。意旨作麽生。師云。羅公照鏡。進云。長慶云。生也未審長慶具甚眼目。師云。畫虎成狸。進云。保福道。作賊人心虛。意在於何。師云。巡人犯夜。進云。雲門云。關。聻師云。撓鉤搭索。進云。只如諸大老宿恁麽道還有優劣也無。師云。一坑埋却。進云。白雲盡處是青山。行人更在白雲外。便禮拜。師云。重疊關山路師迺云。九旬結制今朝期滿。一隊水牯鼻索拽斷。擺尾搖頭甚處去。不顧南泉納些些。且道犯他國王水草麽（喝一喝）。
　　上堂。日用應緣左轉右旋。低頭覷地。仰面看天（良久）靈犀無背面。神珠九曲穿。
　　中秋上堂。秋水泠泠秋風浙浙。良夜寒蟾分外皎潔（拍膝云）尀耐寒山子。眼中却添屑。
　　歲旦上堂。去年今年新禪舊禪（以拄杖劃一劃云）一時劃斷却得完全。以何爲驗（卓一下）六合祥風起。萬邦和氣流。
　　正月一上堂。天得一以清。地得一以寧。一得一以元正啓祚。衲僧得一又作麽生（喝一喝）無端平地鼓雷霆。
　　上堂。超越毘盧透得法身。隴頭梅破蕚溪畔柳垂春。風𩖼𩖼雨濛濛。三脚驢兒弄蹄去。笑倒楊岐老祖翁。
　　佛𣵀槃上堂。擧。世尊於𣵀槃會上以手摩胸吿衆云。汝等善觀吾紫磨金色之身。瞻仰取足。勿令後悔。若謂吾滅度。非吾弟子。若謂吾不滅度。亦非吾弟子。大衆會麽。若也不會。東山更爲頌出。㶚岸晴來送別頻。相猥相倚不勝春。自家飛絮猶無定。爭解垂絲絆路人（卓杖一下）。
　　佛光禪師遺書至。上堂。老師平生叢林妖孽。咳嗽一聲虛空迸裂。有含沙射人毒。誰能報德酬恩。爭奈臨行一著子。光前絕後㨔動乾坤。來亦不前古渡月圓。去亦不後須彌倒走。百億毛頭師子現。七出八沒如閃電。百億毛頭師子吼。任他笑破衲僧口。雖然如是。一毛未生時師子在何處（喝一喝）。
　　復擧。南泉示衆云。來日設馬祖齋。未審先師還來否。衆皆無對。洞山出衆曰。待有伴卽來。泉云。此子雖後生甚堪雕琢。山曰。和尚莫壓良作賤。師云。南泉設供失錢遭罪。雲巖今日不問他來與不來。何故。大海若知足。百川應倒流。
　　佛成道鳴新鼓上堂。兀坐六年遭塗炭。蛛網重重自縈絆。驀然拶透通霄路。刹海無邊總踏斷。從茲法鼓震大千。旱地奔雷白雨散。大衆會麽。日午打三更。北斗面南看。
　　浴佛上堂。擧。藥山和尚因遵布衲浴佛。山云。者箇從儞浴。水灑不著。那箇還浴得麽。當頭一杓難回避。遵云。把將那箇來。好與一拶。山乃休。師（拍膝云）曲終人不見。江上數峯青。
　　上堂（擧拂子云）仰之彌高（擊禪床云）鑚之彌堅。瞻之在前（擲拂背後云）忽焉在後。大衆巡堂喫茶。便下座。
　　上堂（拈拄杖云）會麽會麽。夜深歸去便歸去。莫待天明失却雞（以杖一時趁下）。
　　解制上堂。無寸草處荆棘參天。未出門底走過那邊。風颯颯水潺潺。若也蜘蹰。采石渡頭船。
　　上堂。古人云。直下是直下。是會麽。山轉疑無路。溪斜別有村。
　　浴佛上堂。未降閻浮意氣豪。人間天上有誰委。祇因强面出頭來惹得人人澆惡水。然雖如是一悲一喜。
　　上堂。菩薩人眼見佛性。所以道目前無法。意在目前。不是目前法。非耳目之所到。大衆會麽（良久）巖桂垂陰蟬聲嗚咽。
　　解制上堂。護鵝戒蠟人氷。表裏瑩徹功勛猶存。放下空王之印擊碎靈蛇之珠。金鎖玄關留不住。清風明月杖頭挑。
　　佛成道上堂。錯出王宮入雪山。覩星半夜自驚愕。不知上苑玉池邊。雪裏梅花香破蕚。
　　歲旦上堂（拈拄杖云）萬物一馬天地一指。有舊有新有泰有否（卓一下）四海香風從此起。
　　上堂。卽心卽佛劍去久矣。非心非佛秤鎚渾是鐵。不是心不是佛不是物（擊拂云）吾無隱乎爾。
　　上堂。擧。龍門佛眼禪師會下有世奇首座。一日燕坐。瞌睡間群蛙忽鳴。誤聽爲版聲。亟趨行。傍觀者云。蛙鳴非版也。座恍然。直詣佛眼前剖露。眼曰。豈不見羅睺羅。座遽止曰。和尚不必擧。遂呈一偈曰。夢中聞版聲。覺後蝦䗫啼。蝦䗫與版響山嶽一時齊。師云。旣是龍門客。爲甚却會蝦䗫禪。
　　冬節上堂。擧。太平佛鑑禪師示衆云。日日日西沈日日日東上。若欲學菩提。擲下拄杖云。但看此模樣。師云。佛鑑老是則是說甚菩提起甚模樣。東山今日隨流獻花去。日日日東上日日日西沈。長至日南光景好。繡紅添線度金針（卓杖一下）。
　　海岸閣陞座。萬里鯨波咫尺間。雲根千疊海山寒。不是補陀巖上客。果然誤作畫圖看。須知十方諸國土無刹不現身。圓通無際物物互相混融。普門示現塵塵覿體純眞。小中現大大中現小。一切處處莊嚴。一切智智成就。只如適來僧道。不勞彈指樓閣門開。還見大士妙容麽（良久）無雲生嶺上。有月落波心。
　　結座（竪起拂云）於一毛端極微中出現三世莊嚴刹。莊嚴歷劫轉斬新。龍天釋梵齊觀察。憶昔世尊親降臨。無邊衆會眼自活。可憐一步不到人。補陀迢迢路難達。圓通境界無嶮阻。百川倒流閙𣽅𣽅（擲杖）下座。
　　善財童子安座。錯脚南方雲水遠。區區萬里不知歸。驀然踏著圓通境。海岸浪高白鳥飛。
　　佛𣵀槃上堂。淨法界身本無出沒。山花開似錦。澗水湛如藍。喚作瞿曇面目。古佛過去久矣。
　　浴佛上堂。四月八生悉達。雲門據令白棒行。東山隨例香水潑。何也。聖人方而不割（擲拂）下座。
　　端午上堂。雪山頂上藥王樹。根在金剛水際蟠。憶昔善財拈不得（驀拈拄杖）和根今日拔來看（卓一下）施與盡大地抱病衆生。直得通身冷汗出神清氣爽肚腸寬（擲杖）下座。
　　因病上堂。擧馬祖不安院主問候公案。師云。馬師不安日面月面。擘破虛空突出難見。何也。聲前句後新羅箭（喝一喝）。
　　開爐謝維那上堂。擧。雪峯云。三世諸佛向火焰上轉大法輪。雲門云。火焰爲三世諸佛說法。三世諸佛立地聽。師云。雪峯見處紙馬入火。雲門用處倒轉鎗頭。子細點撿將來。父子一場敗闕東山門下還有號令三世諸佛底也無（良久）金鎚影動寶劍光寒。
　　達磨忌拈香。鳳凰臺上梁王難瞞。廓然無聖虎體元斑。一葦絕江水九年甚面嘴。將謂五葉芬芳。那知有破家子。盃茗擎來渾鴆毒。瓣香打落當門齒。
　　靜居寺僧堂開堂陞座。一毛頭上法王刹。選佛場中及第人。賓主機先消息在。百花競發末山春。此事不論男與女。只要𣠽柄入手裏。直箇𣠽柄已在手裏。掃蕩也在我。建立也在我。有時一莖草上現瓊樓玉殿。有時孤峯頂上呵佛罵祖去。豈不見世尊因地修行。身貧無可布施。布髮掩泥以待然燈佛至。佛見布髮處遂約退。諸大弟子乃指地云。此處宜建梵刹。衆中有一賢于長者。乃挿竹一莖云。建梵刹竟。時諸天散花讃歎。世尊云。庶子有大智。又不見末山了然禪師因灌溪間和尚到曰。若相當卽住。不然卽推倒禪床。不入虎穴爭得虎兒。山便遣侍者問。上座遊山來爲佛法來。探竿影草。溪曰。爲佛法來陷虎機。山便陞座。溪上參兩刃交鋒。山問。上座今日離何處。曰。路口。山曰。何不蓋却禁取兩片皮。溪無對。棄甲曳兵。溪禮拜。問。如何是末山。山曰。不露頂。看他門庭太嶮生。溪曰。如何是末山主。山曰。非男女相。臂長衫袖短。溪乃喝云。何不變去。好一喝未有主在。山曰。不是神不是鬼。變箇甚麽。七手八脚全露了。溪於是伏膺作園頭三歲。狸能伏豹。蓋末山高安大愚禪師高弟。曾爲見作家來手段恁麽嶮峻。灌溪見臨濟和尚。時臨濟法道諠轟於天下。又因高安焦尾之雷助他威靈。方知灌溪飮水貴地脈。住後上堂曰。在臨濟爺爺處得半杓。在末山孃孃處得半杓。共作一杓喫了。直至如今飽不饑。師云。飽卽非無。爭奈喫他殘羹餿飯了。卽今有恁麽接得大丈夫底大姊麽。又有恁麽爲法忘形奉事姊姑底衲僧麽。信知從上來賓主相見。一拶一挨不坐在是非名利之窠窟。大抵更無一莖草上現瓊樓玉殿底之手段。不用建梵刹。亦無孤峯頂上號令佛祖底之氣宇。無由主法席。今日只仰古風見賢思齊。向不露頂處建一梵刹行祖道。於非男女身修八敬法現威儀。四遠普化一堂旣成。只要諸大姊傚石霜坐枯行解相應振末山全機法席大興。適來如僧問。黃檗坐南泉位。威音以前已落第二位。丹霞騎聖僧頸。一場狼籍謾稱天然號。二大老眼似流星。機如掣電。未出場屋裏。作麽生是是者場屋（卓杖一下云）撥開向上一竅。千聖齊立下風。
　　結座。諸佛諸祖出興世。依正二報悉清淨。一身普現一切刹。一切刹海一毛孔。主伴交參百億衆。莊嚴無盡微塵刹。末法世中過量人。正信調直信此法。非男非女現僧尼。有願有力建梵刹。數輩幹緣修道德。四遠檀信增福慧。三條椽下衝天氣。七尺單前吹毛光。百千三昧應念現。無邊莊嚴歷劫新。無限量心功德身。四生九類成正覺。至一切處回向力。十界三千現寶刹。
　　上堂。擧。慈明謁神鼎諲禪師。諲首山高弟。望尊一時。衲子非人類精奇無敢登其門者。住山三十年。門弟子氣呑諸方。明髮長不剪。弊衣楚音。通謁稱法姪。一衆大笑。諲遣童子問。長老誰之嗣。明仰視屋曰。親見汾陽來。諲杖而出顧見頎然問曰。汾州有西河師子。是否。明指其後絕叫曰。屋倒矣。童子返走。諲回顧相矍鑠。明地坐脫隻履而視之。諲老忘所問。又失明所在。明徐起整衣且行且語曰。見面不如聞名。遂去。大衆會麽（良久）不會做客勞煩主人。
　　解制上堂。九旬光景箭已離弦。剋期取證切忌。刻船不居曹洞五位。莫管臨濟三玄。千江有水千江月。萬里無雲萬里天。
　　上堂（侍者燒香了）師顧視大衆云。洎合鈍置諸人去也。便下座。
　　謝藏主秉拂上堂。出息不隨衆緣。入息不居陰界。轉如是經去。死水那藏龍。爭如呼吸動風雷底。電激星飛傾湫倒嶽。變化在乎一時之間。且道是什麽人分上事（良久顧視云）𡁠。
　　半夏上堂。東山結制以來布者長蛇大陣。前半夏過去諸如來以爲先鋒。後半夏未來修學人以爲殿後。正當今日現在諸菩薩以爲中軍。頭擊則尾應。未來修學人奉覲過去諸如來。尾擊則頭應。過去諸如來頂戴未來修學人。中擊則兩頭應。直得三世諸佛十方大士一時周匝賓主交參。外道天魔拱手。妖精鬼怪潜蹤。大衆會麽。中軍主將能行令。不動干戈致太平。
　　解制上堂。九夏賞勞痛棒熱喝。剔起便行眼睛乍活。萬里煙雲秋一抹。雁行沒處水天闊（擲杖）下座。
　　開爐上堂。寂寞雲巖寺。家風實可憐。茅茨煙雨外。黃葉折鐺邊。雖然火種無多子。的的今年勝去年。
　　因檀那祈禱喜瑞雪上堂。鼇山成道少林安心。雖然見處明白。爭奈平地陸沈。還知有出身一路麽。六出花飛民起舞。玉簫聲裏送嘉音。
　　歲旦上堂。無絃琴陽春曲。雪霽高山水流深谷。誰言擧世少知音。側耳子期頻動幞。
    圓融寺開堂。檀越捨田地。乾坤未剖。好箇片田地生佛未具。分付自有人。木馬不運今時之步。泥牛耕開空劫之春。到著恁田地隨處作主宰。所以居東山而沒蹤跡。萬壑雲橫千峯月冷。來圓融而忽開堂。四海浪平百川潮落。或有箇漢出來呵呵大笑道。諸葛當年稱隱者。茅廬固請出山來。然雖如是。諸人要知眞箇歛蹤處麽（良久）分身兩處看（喝一喝）復擧。裴相國見畫僧像乃問黃檗云。容儀可顧。高僧何在。檗呼裴云。相國。裴應諾。檗云。高僧何在。裴當下領旨。欲請黃檗住山。檗云。吾受業閩中黃檗山。山有十二峯。終欲歸隱裴公遂遣使入閩圖其山形於瑞州運土爲十二峯創寺以處黃檗。師頌曰。從來求不見。狹路忽相逢。賓主難回避。全機拄箭鋒。流通虛玄道。紹續不傳宗。萬年嚴飾一梵刹。千古崔嵬十二峯。
　　結制上堂（拈拄杖）妙有非有眞空不空。智遊象外妙入環中。所以天高蓋不盡。地厚載不起。安居一百衆爲甚在這裏（卓一下）藕絲竅裏逗須彌蟭螟眼中放夜巿。
　　靜居尼寺聖僧觀音安座。圓通境畫不成。遠觀山有色。近聽水無聲。一面提持應群類。六臂屈伸濟含生。引得驪龍出滄海。賺殺善財逾百城。如今坐斷末山頂。選佛場中作證明。
　　上堂。擧玄沙三種病人話。拈云。玄沙將謂今古無人接得他。雲巖今日盡力接去。患盲者拈鎚竪拂。他豈不見患聾者語言三昧。他豈不聞患啞者教伊說。豈說不得。大衆會麽。死蛇活弄。
　　七月旦上堂。僧問。撥動無絃全憑妙指。幸遇當筵。請師一彈。師云。絕頂新秋寒螿鳴露。進云。可謂是子期不解聽。伯牙彈不得。師云。調高賞音稀。進云。只令盡大地爲一張之琴。和尚向什麽處下手。師云。丁當丁當。師迺云。絕頂新秋寒螿鳴露。聲前句子側耳差互。諸人若也會得。許儞丹霄獨步。
　　九旬報恩滿散因賀先師。勅號上堂。大機獨運大用全彰。殃害衲僧烹煆佛祖。扶竪法幢於中華日域。廣被道化於四海五湖。龜毛拂驅萬象毫釐。兎角杖擲大千方外。孫吳之用兵難當其鋒。蘇張之雄辯不及其說。所以平日道高龍天景仰。滅後德重王臣歸慕。因茲勅諡禪號。當初韓愈曾逢點額。今日聖旨榮耀林泉。實是佛光之號輝騰今古。不肖雖恥狗尾續貂。下情無任激切屏營之至。矧卽今九旬行道報恩滿散。雖然無三轉語之可擧。無一米粒之可供。且道東山還有報恩分麽（良久）鯨呑海水盡露出珊瑚枝復擧。黃龍機禪師因僧問。和尚百年後鉢袋子什麽人得。龍云。一任將去。僧云。裏面事如何。龍云。線綻方知。師云。黃龍似襄子與衣於豫讓。擒縱殺活全在其中。大衆今夏在先師鉢袋子裏一結。卽今夏末秋初一線綻了也。若是裏面事切忌錯流傳。
　　常州就檀越家堂陞座。壺中天地世上仙家。一塵不到奇瑞甚多。靈鶴翹松梢月。白鳥飛湖上風。一性明明兮化物。萬物云云兮敷榮。不離人間逍遙塵外。不動世諦外護正宗。所以道佛法付囑國王大臣有力檀越。且道實有付囑處麽無付囑處麽（良久）著眼家林裏許看。不萠枝上春陽早。復擧。風穴和尚就郢州衙內陞座云。祖師心印狀似鐵牛機。去卽印住住卽印破。不去不住。印卽是不印卽是。師云。山僧不然。放下空王印去住任自由。何也。道泰不傳天子令。時清不用唱巴歌。
　　端午上堂。僧問。重午令辰書符拈訣。應節一句請師提唱。師云。家無白澤之圖。進云。與麽則千古猶見獨醒人。師云。幾被漁父瞞。進云。他還入得衲僧門也無。師云。鐵壁鐵壁。進云。十方有路古今通。聻師云。墮坑落塹。進云。記得。維摩曰。此病非地大亦不離地大。如何是此病。師云。大地山河齊忍痛。進云。旣是非地大。爲甚不離地大。師云。通身一具金鎖骨。進云。如道五蘊皆空。試請指出病源。師云。禁取兩片皮。進云。趙璧元無瑕纇相如謾誑秦王。師云。百雜碎。師廼云。重午節正今朝。鐵船浮海誰共逍遙。龍頭鳳首休相鬪。三山那畔擲錦標（擲拂）下座。
　　解制上堂。圓覺伽藍古佛道場。重關巨闢獨步大方。足下風生千萬里。淡煙和露濕秋光。
　　上堂。謝知客浴主（拈起拄杖云）臨濟賓主句機前誰擧揚。同時下一喝當面尚乖張。必竟如何商量。不見道如探湯（靠杖）下座。
　　開爐謝雨中崖崩修路普請上堂（拈起拄杖云）掣電機（卓一下云）火星飛。崖崩石裂土曠人稀。入泥盡力一句子。牧笛樵歌有路歸（擲杖）下座。
　　正旦上堂。無陰陽地到者方知。斬新風月萬國熙熙。何也（撫膝云）一以貫之。
　　上堂。毘盧師法身主。君視臣子就父。必竟阿那箇毘盧師法身主（良久）蝦蟆蚯蚓泥猪疥狗。
　　開爐謝維那上堂。擧。大愚芝禪師住翠巖。雪峯詣丈室求指示。巖云。佛法未到爛却。山中苦寒宜爲衆營炭。峯奉命能事罷復造方丈。巖云。堂司闕人。今以煩汝。峯受之不樂。恨巖不去心。地坐後架。桶箍忽散自架墮落。峯忽然開悟。頓見巖用處。走搭伽梨上寢堂。巖迎笑云。維那。且喜大事了畢。師云。翠巖一路滑如苔。躂倒雲峯失性命。迎笑等間莫放過。死柴發焰火星迸（擲拄杖）下座。
　　浴佛謝首座知客上堂。具人天眼目賓主交參。斷佛祖性命正令全提。所以世尊初生下。一手指天一手指地。周行七步目顧四方云。天上天下唯我獨尊（啞）老韶陽不放過。劈脊便棒當面卽唾。然雖如是。相如門下見廉頗。
　　因事上堂。車不橫推。理無曲斷。無舌人能解語。元來大脫空。無手人能行拳。終不打笑面且道兩箇漢有過無過（良久）無人能斷。自領出去（擲杖）下座。
　　因腫疾久不陞堂。衆請上堂。堅固法身膿滴滴。文殊曾未知端的。盡言杜口於毘耶。倒嶽傾湫轟霹靂。
　　摘茶上堂。雨前遊故苑。玉露滴衣裳。誰道間枝葉。拈來片片香。入林何動草。潙仰錯商量。鑊湯磑磨翻身去。吸盡金泉分外香。
　　歸舊隱冬至上堂。道情不顧感心胸。孤錫歸來挂洞中。依舊對山長嘯處。一天霜月在高峯。今朝又見陰去陽來。寒巖氷解幽谷暖回（以杖點左右云）檢點巖花幾樹開。
　　臘八謝首座維那上堂。錯出王宮喪盡家風。六年冷坐勞而無功。夜半明星當午現。果然打失一雙瞳。千古之下兒孫之中。莫有一鎚便成了具人天眼目底麽（顧視左右云）黃檗堂中陳尊宿。翠巖門下老雲峯。
　　結制兼將至大雄安居上堂（橫按拄杖）九旬禁足先佛軌則。未能把定要津。不免奔馳南北。忽有箇漢出來道師之往也如之何。山僧只向他道。吾豈匏瓜也哉。去來不以象故無器而不形。動靜不以心故無感而不應。在此在彼本無間然。會麽（卓杖一下）一點水墨兩處成龍（擲杖）下座。
　　上堂。擧。藥山久不上堂。院主請爲大衆說法。山云。打鐘著。主聲鐘。衆集。山便歸方丈。主隨後云。和尚許爲衆說法。爲甚一言不施。山云。經有經師。論有論師。干老僧甚事。師云。藥山漏逗不少。院主沒厭消漢。何也。簷聲不斷前旬雨。電影相連後夜雷。
　　七月旦謝監寺維那上堂。楊岐截巷拜泥途。動絃別曲。雲峯銜寃坐冷地。葉落知秋。二大老非但輔弼叢林亦能提振綱宗。因甚石霜呵曰未在。翠巖迎笑證明（良久）遼天射飛鶚。平地摝魚蝦。
　　解制上堂。僧問。結則放開大千。解則𡎺著沙界。未審解卽是結卽是。師云。迴途石馬出紗籠。進云。不墮兩邊一句作麽生道。師云。脫殼烏龜飛上天。進云。恁麽則在這裏不空過一夏。師云。曝腮龍門。進云。昔日有僧來參德山。山下禪床作抽坐具勢。意旨如何。師云。千鈞弩輕發機。進云。這箇則且置。忽遇心境一如底人來。向他道什麽不被諸方檢責。是什麽道理。師云。王節級失却帖。進云。山云。猶較昔日三步在。別作箇主人翁來。且如主人翁具甚面目。師云。牛頭南馬頭北。進云。僧卽喝。山無語。莫是袖裏藏鋒麽。師云。減竈法。進云。僧云。併却箇老漢咽喉。便拂袖去。德山因甚麽放過此僧。師云。敗將不斬。進云。上來一一蒙師指示。頂𩕳一機別聽提唱。師云。瞎却摩醯眼。僧禮拜  師（廼拈杖云）安居禁足泯絕萬機。松風瑟瑟蘿月依依。將謂不空過夏。更有甚共語處。若要九旬賞勞。爲汝通線路（卓杖一下）赤脚上刀山。披毛行火聚。
　　謝白雲書記至上堂。全賓全主有幾多般。清風掃霜月白雲覆青山。佛手明明遮不得。機先一鏃破三關。
　　上堂。僧問。南泉斬猫兒意旨如何。師云。擘開華嶽連天色。進云。趙州戴草鞋去。泉云。儞若在救得猫兒。又作麽生。師云。放出黃河到海聲。僧禮拜師乃云。三千劍客今何在。獨許莊周致太平。只如直之無前擧之無上案之無下運之無旁上決浮雲下絕地紀還諦當麽（良久）我王庫內無如是刀。
　　遊山歸上堂（拈拄杖）行盡崎嶇山又山。衲僧猶滯兩重關（卓一下）依稀松屈曲。髣髴石斕班（喝一喝）。
　　上元上堂。擧。大陽玄禪師頌曰。偏中正休觀。朗月秦時鏡。隱隱猶如日下燈。明暗混融誰辨影。師云。不道大陽門下沒這些子。因甚鑿壁還擬傳燈。
　　雲巖語錄（終）

　　住相州稻荷山淨妙禪寺語錄                    侍者玄仁編
　　
    山門。大解脫門誰能入作。八字打開全無肯路。新長老與汝通一線（驟步而入）。
　　佛殿。佛佛休休。許由洗耳巢父牽牛。因甚踏步向前（挿香云）不是寃家不聚頭。
　　據室（橫拈拄杖云）商君法孫武令。全提時節佛祖乞命（顧視左右）莫有向這裏出氣底麽（良久）吽吽。
　　拈帖。振興佛法聳動人天。把定放行全在裏許。未證據底（拈起帖云）看看。
　　山門疏。相唾饒儞潑水。相罵饒儞接觜。何也。大家在這裏。
　　諸山疏。貶我鐵裹綿團。褒我錦包特石。箇中親切一句子。生鐵蒺藜當面擲。
　　法座。機不離位墮在毒海（驟步登座云）須彌燈王不知所在。
　　祝香罷又拈香云。此香颺在寒巖幽谷。皮膚脫落盡久矣。今日無端重生枝葉。未免拈出供養圓覺開山勅諡佛光禪師無學大和尚用酬法乳之恩。
　　就座索話云。一句子在機先。貶得眼來。十萬八千莫有向那邊點頭底麽（問答不錄）乃云。翠竇煙巖藏醜拙。臥雲眠月謝塵寰。恢恢天網難回避。不覺全身入虎關。便見不施寸刃折衝千里。地靈人傑坐致太平。幸自清平世界。何必說禪論道。直饒棒如雨點喝似雷奔。且請束之高閣。雖然如是。世界未形生佛未具已前（驀拈拄杖卓一下云）還識有這一著子麽。若識得去。許汝天下橫行。把定則黃頭碧眼飮氣呑聲。放行則蝦蟆蚯蚓動地放光。不把定不放行。堪報不報之恩。用助無爲之化。正恁麽時且道功歸何處（良久）天上有星皆拱北。人間無水不朝東。
　　擧。法燈示衆云。本欲深藏巖壑隱遁過時。奈何清涼先師有未了底公案。未免出來與他了却。時有僧出問。如何是未了公案。燈打云。祖禰不了殃及兒孫。拈云。法燈訐以爲直。者僧招禍上身。檢點將來何曾了却。新淨妙本欲深藏巖壑隱遁過時。奈何佛光先師有未了公案。未免出來與他了却。若有人出來道如何是未了公案。只向他道低聲低聲。何故。子爲父隱直在其中。
　　當晚小參索語云。答與不答垜生招箭。賓主機先如何相見（問答不錄）師（乃拈拄杖云）文殊三處度夏。歷相六國未是良謀。思大目視雲霄。餓死首陽豈爲奇策。衲僧家把不定掣斷金鎖撥轉玄關。或卷或舒。乍彼乍此。況日上座三十餘年在孤峯頂上與人相逢。却向十字街頭握手。卽今在十字街頭與人相逢。却向孤峯頂上握手。不是革轍通途。亦非隨鄕入俗。無古無今無延無促。阿呵呵。斷絃須是鸞膠續（卓一下）。
　　復擧。藥山和尚小參示衆云。有一句子待犢牛生兒却向汝道。時有僧出云。犢牛生兒也。請和尚道。山云。將火來。僧抽身歸衆。拈云。藥山暗裏投明珠。者僧却下九重淵。爭奈主賓當面蹉過。大衆要知藥山誵訛處麽。不勘自敗。
　　中秋上堂。中秋節許誰知。寒山子錯題詩（啞）新月有圓夜人心無滿時。
　　淨妙語錄（終）

　　住相州金寶山淨智禪寺語錄
　　                        侍者妙康編
　　指山門云。痛棒熱喝㨔動乾坤。佛祖難入作（一踏云）樊噲踏鴻門。
　　佛殿。千輻輪踏地。無見頂撑天。旣是無見頂。目前是什麽（挿香云）杖林山下竹根鞭（便禮拜）。
　　據室。摩竭掩室毘耶杜口（喝一喝）猛虎不餐伏肉（便起）。
　　拈帖。把定封疆號令佛祖。只這一著文彩未露。見麽（擧起帖云）公驗分明。
　　山門疏。金峯萬仭立處孤危。放開一線還落便宜（啞）誣人之罪以罪加之。
　　法座。坐斷毘盧頂底猶墮這一座中（驟步登座云）看看鳳栖不在梧桐。
　　祝香罷就座索話。絲綸千尺意在巨鼇。三山連一掣任聽浪頭高。僧問。一佛出世天垂寶蓋池湧金蓮。和尚出世有何祥瑞。師云。三冬枯木花。進云。祝聖一句又作麽生。師云。海晏河清。進云。恁麽則四海浪平龍睡穩。九天雲靜鶴飛高。師云。時清不用唱巴歌。進云。記得三聖道。吾逢人則出。出則不爲人。意在那裏。師云。用盡自己心笑破他人口。進云。旣出因甚不爲人。師云。一手搦一手擡。進云。興化道。吾逢人則不出。出則便爲人。意旨作麽生。師云。敗缺不少。進云。旣是逢人因甚不出。師云。不同門外遊人。進云。可謂二老同途不同轍。和尚別有爲人處也無。師云。生鐵蒺蔾當面擲。進云。若不上來伸此問。焉知滄海有明珠。師云。百雜碎。又有僧出問。昔日閩王送羅山入院。山纔登座。珍重。便下座。意在那裏。師云。五更侵早起更有夜行人。進云。王把山手云。今日一會何異靈山。還端的也無。師云。今古應無墜。分明在目前。進云。只如大檀越台斾親送和尚入院。未審有何施設。師云。馨香滿道途。進云。恁麽則非但正法眼藏增高價。靈山一會儼然未散。師云。金色頭陀笑點頭。進云。昔日羅山今日和尚。師云。眼眼相對。僧禮拜。師乃云。淨智妙圓杲日麗天。體自空寂。左轉右旋。昨日乾明主人。今朝金峯長老。在彼在此本無間然。便見無邊刹海不隔毫端。一切處處莊嚴。一切智智成就。人人眼空宇宙。箇箇氣呑佛祖。何也。猛將之下無劣兵。
　　復擧。雪竇明覺大師一日與李殿撰坐次。有一秀才一道士從外人來。撰云。三教之中那教最貴。雪竇起身側立。撰云。有口何不道。竇云。對夫子難言。師云。雪竇通身是口。記已了也。因甚却道。對夫子難言（良久）碁逢敵手難藏行。一著還他一著高。
　　當晚小參（拈拄杖云）一句子（左邊卓一下云）出於千佛頂上。一句子（右邊卓一下云）豁開無盡寶藏。臨濟三玄。曹洞五位。潙仰圓相。法眼綱宗（中間卓一下云）渾從這裏流出了也。各自分疆列界到處稱尊。若到明眼人前。只得一場好笑。只如世界未形生佛未具時。多少間絡索安在什麽處（又卓一下云）天高群象正。海濶百川朝。
　　復擧。德山小參示衆。今夜不答話。問話者三十棒。太平寰宇動干戈。時有僧出。赤體挨白刃。山便打瞎棒什麽。僧云。某甲話未問在。更深猶自可。午後使人愁。山云。汝是甚處人。來處也不辨。僧云。新羅人。果然猶隔海在。山云。未跨船舷。好與三十棒。猶較些子。然雖如是。還知這僧未離新羅已前已勘破德山處麽。那裏是他勘破處。具眼者辨取。
　　閏臘月旦上堂（拈拄杖云）臘又臘寒最寒。霜風凛凛凍破泥團。少處添多處減。會麽（卓一下云）三年一閏。
　　除夜小參（拈拄杖云）末後一句把斷要津（卓一下云）放開一線萬國逢春。直得處處清茶談話家家濁酒狂歌。三三兩兩面面熙熙。且道卽今喚作舊年也卽是。喚作新歲也卽是。若作新藏臘月未盡。若作舊年已是逢春。拄杖子試代諸人斷看（卓一下云）秤鎚渾是鐵。
　　擧。僧問趙州。如何是不遷義。州以手作流水勢。其僧有省。拈云。老趙州通身是口。口皮禪無截流機。此僧雖然省悟。爭奈摩斯落水（喝一喝）。
　　正旦上堂無陰陽地風月斬新（卓拄杖云）疎影橫斜巖下水。暗香浮動劫壺春。
　　上元上堂。一段光明十虛照徹。不是人間燈亦非天上月。還有回光返照底麽。默照邪禪徒偸心未死盡。却道不昧靈臺。不是瞻視光影（啞）夜深老鼠上燈臺。
　　佛𣵀槃上堂。記得世尊臨入𣵀槃文殊大士請佛再轉法輪。世尊咄云。文殊。吾四十九年未曾說一字。汝請吾再轉法輪。是吾曾轉法輪耶。大衆還會瞿曇末後句麽（良久）鯨呑海水盡露出珊瑚枝。
　　三月旦上堂。聞聲悟道見色明心。客遊三月鶯囀千林。擔版禪和癡兀坐。窓前任聽落花深。
　　結夏上堂。三期行甚清絕。內外一如身心寂滅。金寶一會衆生涯還自別。別別三冬枯木花九夏寒巖雪。
　　上堂。行亦禪坐亦禪。劍去久矣。誰刻船。目前無法意在目前。不是目前法。會麽。翡翠踏翻荷葉雨。鷺鶿衝破竹林煙。
　　端午上堂。五月五天中節。萬戶千門書符捏訣。金寶一味癡頑何也。家無白澤之圖。豈有如是妖孽。
　　中夏上堂。前半夏不將。後半夏不迎。只愛寥寥夏日長。青絹扇子足風涼。遠山雨過對斜陽。
　　解夏上堂。九夏賞勞絕毫絕釐。天機漏泄月冷風高。靈利漢剔起便行。拄杖頭穿過列祖鼻孔。草鞋尖踢出諸佛眼睛。然雖如是。向道莫行。山下路果然猿叫斷腸聲。
　　九月旦上堂。摩騰入漢太平寰宇却招亂。達磨西來無端平地起波瀾。金寶今日又作麽生。萬里片雲收。秋高爽氣浮。
　　退院上堂。已歷朞年住寶峯。了無一法玷門風。杖頭更有乾坤闊。隨處何妨祝。
　　聖躳
　　淨智語錄（終）

　　再住金寶山淨智禪寺語錄
　　                      侍者妙準妙環編
　　再住上堂。孤策當年下寶峯。重來老倒步躘蹱。滿山風月依前好。再面儼然對大雄。大衆還會麽（良久）從前汗馬無人識。只要重論蓋代功。
　　謝兩班上堂。叢林輔弼之士還須遠見高識。宛如天蓋地擎。翊賛紀綱將仆。磨不磷兮𣵀不緇。誰言鸞鳳栖枳棘。
　　結夏小參。威音已前無師自悟。正眼看來是第二句。九旬安居十方同聚。擬剋期取證。討甚間家具。本色衲僧己靈不重。大闡提機諸聖不慕。忽有箇漢衝衆出來道。長老長老未免多少葛藤露布（啞）鷺鶿衝破竹林煙。翡翠踏翻荷葉雨。
　　復擧。僧問中塔。雲從何山起。風從何澗生。塔云。盡力施爲不離中塔。師云。中塔只有受璧之心更無割城之意。金峯則不然。若有僧問雲從何山起風從何澗生。只向他道龍吟虎嘯。
　　謝頭首秉拂上堂。龜毛拂子𣠽柄入手。與奪擒縱指槐罵柳。雖然四頭首一言未出口。還會麽。黃絹幼婦外孫虀臼。
　　中夏上堂。炎炎六月蟬聲嗚咽。全提句子機先漏泄。臨濟底事上黃檗。破夏往還心未歇。
　　七月旦上堂。葉落知秋墮第二頭。動絃別曲萬里崖州。趙老放下著韶陽六不收（良久）有意氣時添意氣。不風流處也風流。
　　解制小參。說到行不到處眉毛有幾莖。行到說不到時明眼人落井。金峯一夏渾崙無縫罅。論甚麽行到說不到說到行不到（咄）萬里崖州君自去。臨行惆悵怨他誰。
　　復擧。僧問雲門。樹凋葉落時如何。門云。體露金風。師云。雲門老漢未免墮者僧圈繢。若有人問金峯樹凋葉落時如何。答云。洞中山色四時好。雲外溪聲一樣寒。
　　謝兩班上堂。摩訶衍法揮劍太虛。量外之機遊刃事海。忽爾機輪撥轉。龍天齊著力。有時金鎚影動。古佛競頭參。大衆還會麽。若也不會。問取侍者邊。
　　中秋上堂。僧問。十五日已前八月秋猶熱。十五日已後一天風更涼。正當十五日以何指示人。師云。今夜一輪滿。清光何處無。進云。與麽則素魄今宵已十分。廣寒宮闕啓重門。師云。清風拂白月。進云。青冥風露翻丹桂。誰是心空及第人。師云。切忌遭點額。進云。昔日馬大師翫月次問諸子云。正當恁麽時如何。百丈云。正好修行。意旨作麽生。師云。明眼人落井。進云。西堂道。正好供養。又作麽生。師云。失却半年糧。進云。南泉拂袖便去可謂家富小兒驕。師云。不許夜行。進云。馬師云。禪歸海經歸藏。唯有普願獨超物外。大似憐子不覺醜。師云。一場敗缺。進云。後來佛光禪師頌曰。馬師父子弄琵琶。無奈江西月色何。還端的也無。師云。幾證蜂桶羊。進云。將謂擧世賞音少。更有鸞膠續斷絃。師云。離弦一箭新羅外。進云。非但人天聞未聞。四生九類霑恩澤。師云。相識滿天下。知心能幾人。乃云。明月上孤峯。雪庭步沒蹤。眼中誰著屑。瘦鶴翹寒松。大衆還見麽。雲外早飛去也（擲拂）下座。
　　謝書記上堂。擧。五祖演和尚云。若有人向虛空裏書得祖師西來意五字。老僧展坐具拜伊。頌云。只這虛空量大紙縱橫無缺亦無餘。西來五字炳然露。誰識有人背手書。
　　重九上堂。陶靖節倚欄干。三玄旨隔重關。何也。采菊東籬望南山。
　　開爐上堂。僧問。行者擊鼓。和尚陞座。大衆問訊。侍者燒香。那箇是賓主相見處。師云。坐立儼然。進云。只如道南方火爐頭有箇無賓主話。此意如何。師云。照顧眉毛。進云。金峯門下今日開爐把木佛作薪得麽。師云。只恐有眉鬚墮落底。進云。與麽則靈丹九轉透瓶香。師云。切忌貪他一粒米。僧禮拜。師乃云。佛性義時節緣。冷灰堆裏黑豆爆然。雖然火種無多子。端的今年勝去年。
　　冬夜小參。天寒人寒滴水滴凍。低頭坐圍爐。仰面看梁棟。誰管否去泰來。任他砂飛石走。堪笑潙仰呈幪袋。叉手進前少賣弄。何也。楚雞不是丹山鳳。
　　復擧。洞山冬夜喫菓子次問泰首座。有一物黑似漆。常在動用中。動用中收不得。過在甚麽處。泰云。過在動用中。山令侍者掇退菓卓。拈云。盡道泰首座鈍鳥宿蘆。老洞山俊鷹摩霄。殊不知吳地雪寒越山風暖。
　　至節上堂謝檀那至。寒巖那畔石筍生。幽谷暖回劫外春。君子道長好時節。慶雲瑞氣滿天新。
　　謝秉拂上堂（拈拄杖云）龜毛拂子有放有收。兎角拄杖有縱有橫。日前四頭首恁麽受用去了也。只如龜毛兎角作麽生受用去（卓一下云）有意氣時添意氣。不風流處也風流。
　　臘八上堂。六年冷坐髑髏未乾。半夜成道欺他自瞞。瞿曇性命却在山僧手裏（卓拄杖云）霜刀擧處斗牛寒。
　　臘月望上堂。此箇事不等間。公案未透咬定牙關。雲門一曲機先會。臘月光陰一瞬間。
　　元旦上堂。時哉時哉。天新地新。萬象森羅承化育。野花啼鳥一般春。
　　上元上堂。亂線孟春三五雨。不知天上月圓時。迦文錯受燃燈記。千古貪光心自飢。只有龍潭老一吹吹滅去（啞）衆裏猶有鼻笑底。何也。我見燈明佛本光瑞如此。
　　三月半上堂。萬機休罷千聖不携。休論向上向下。莫說全提半提。何也。鷓鴣飛過落花谿。
　　四月旦上堂。虛玄大道無著眞宗。機先句子電火罔通。只如道麻三斤乾屎橛金剛圈栗棘蓬。作麽生話會（良久）麥鬚撚黃桑翼刷綠。
　　浴佛上堂（拈起拄杖云）未離兜率降王宮。不萌枝上百花紅。未出母胎度人畢。兩手把犁水過膝。指天地獨稱尊。幸有老雲門。知恩正解報恩（卓杖一下）下座。
　　結夏小參。僧問。聖制紀綱盡付來日。祖宗家訓要在今宵。不悋指南請師指示。師云。德嶠趙老垜生招箭。進云。南泉斬猫兒意旨如何。師云。劈開華嶽連天色。進云。趙州戴草鞋出去。是甚心行。師云。放出黃河入海聲。僧禮拜。師乃云。揮王庫刀血濺梵天。撾塗毒鼓聲震大千。直得十聖三賢四生九類盡天下衲僧喪身失命。所以護生須是殺。先自斷其首。殺盡始安居。死水不藏龍。會得箇中意。當甚破草鞋。鐵船水上浮（拍膝云）可憐謝三郎月下自搖櫓。
　　翌日上堂。安居結制取聲安置篋中。剋期取證吹網欲令氣滿。阿呵呵。扇子𨁝跳上三十三天𡎺著帝釋鼻孔。東海鯉魚打一棒。雨似盆傾濕却西天那蘭陀寺戒賢論師袈裟角。他抖擻衣再整威儀合掌云。慚愧慚愧。海東扶桑國裏小長老。開口出粥飯氣說大禪（卓拄杖云）諦觀法王法法王法如是。
　　五月旦上堂。欲知佛性義。當觀時節因緣。時節旣至其理自彰。如何是彰底之理。如何是時節因緣（良久）霏霏梅雨洒危層。五月山房冷似氷。
　　中夏上堂。前半夏前三三。後半夏後三三。安居清衆直下罷參。阿呵呵。笑倒西天老瞿曇。
　　七月旦上堂。絕頂新秋寒螿泣露。聲前句子側耳差誤。諸人若也會得。許儞丹霄獨步。
　　解夏小參。驅耕夫之牛和泥合水。奪飢人之食果州飯布。金峯一夏更無嶮機絕境與人參究。只有麁茶淡飯大衆聚頭喫了。儞來問訊吾便和南。不敢錯誤諸人一絲毫許。雖然如是不許夜行。何也寶山路滑。
　　上堂。此箇事沒端倪。向上向下全提半提。金寶門下猶隔雲泥。不論半滿不涉高低（撫膝云）到頭霜夜月。任運落前溪。
　　中秋上堂。中秋節誰共看。馬師父子遞相熱瞞。機前拂袖南泉老。月下雲開光轉寒。
　　再住淨智語錄（終）
　　住相州巨福山建長禪寺語錄
　　                        侍者玄挺妙環編
　　指山門云。廣大樓閣峭峻門庭。撥轉關捩拔楔抽釘（喝一喝）任他平地鼓雷霆。
　　佛殿。無佛處獨稱尊。主賓誰共儞論。分身千百億。水出自高源。
　　土地。顯應靈聰明智。鑑幽微於三際。察秋毫於萬里。不是是非眼何曾墮一臂。
　　祖師。二三四七此土西天。直指如何指。單傳什麽傳（咦）誰識鸞膠續斷絃。
　　據室（拈拄杖云）囊沙背水殺活臨機（橫按杖云）大衆退後隱乎坐重圍。
　　拈帖。閫外令句中眼。點則不到到則不點。衲僧家呼喚不回一走千里。因甚被一印印住（擧帖云）公驗分明在手裏。
　　山門疏。等是自家屋裏底。那容家醜外邊揚。掩之不可得。一任錯商量。
　　諸山疏。精識精賊知賊。就中不許邏贓人。臨濟未是白拈賊。
　　江湖疏。一褒一貶互相塗糊。其甘如薺其苦如茶（啞）惡聲從此滿江湖。
　　法座。須彌燈王佛和座子敗闕。當頭坐斷虛空迸裂。
　　祝聖罷拈香云。乾坤未剖根地穩實。不假海岸激射之熏烈。何用南蠻舶主之資質。清香難遮掩。不免輕拈出爇向爐中供養。前住當山開山圓覺東山第八世勅諡佛光禪師無學大和尚。不是報恩只要酬寃。遂趺坐云。龍門躍鱗幾遭點額。透過三級試呈頭角。僧問。掣開金殿鎖撞動玉樓鐘。猊座高登。請師祝聖。師云。獨角麒麟登海嶼。進云。恁麽則非唯佛日增光。一片皇風浩蕩春。師云。九天雲靜封疆濶。進云。只如大檀越請和尚開堂演法。未審演箇何法。師云。杲日當空。進云。人天交接兩得相見。今日一會何異靈山。師云。今古應無墮。分明在目前。進云。記得法燈禪師新入院對衆云。本欲深藏巖壑隱遁過時。爭奈清涼先師有未了因緣。出來與他了却。意旨如何。師云。用盡自己心笑破他人口。進云。法燈果然爲他了却得也未。師云。證蜂桶羊。進云。心外無法滿目青山。喚什麽作清涼未了底因緣。師云。抱贓叫屈。進云。和尚今日出來應箇時節。佛光先師還有未了因緣也無。師云。子爲父隱。進云。出則便爲人。何妨爲他了却普應群機師云。虛空背上白毛生。進云。不因台命起巖隱。爭得人天聞未聞。師云。何不把禪床靠倒。進云。金毛師子方哮吼。一時走散。野干鳴。師云。利劍拂開天地靜。進云。手裏春風間不得。又來溪上種桃花。師云。馨香滿道途。僧禮拜。師乃云。大機獨運。卷舒立方外乾坤。大用全彰。縱橫挂域中日月。雙明又雙暗。全放又全收。日上座平生枯禪窮山。有口挂壁未曾道著元字脚。將謂幸自可憐生。今日無端被業風飄轉。未免應箇時節略露風規。雖然不是目前機亦非心外法。門頭松檜不壓而滴翠。屋後池水不挼而湛藍。只如大檀越台旆入山令山僧爲國開堂演法。報恩酬德一句作麽生道（卓杖一下云）華嶽連天秀。黃河徹底清。
　　復擧。僧問百丈。如何是奇特事。丈云。獨坐大雄峯。僧禮拜。丈便打。師云。盡道者僧禮拜爛泥有刺。百丈便打倚勢欺人。未免管中窺豹（顧視左右云）必竟知他落處麽（良久）重賞之下有勇夫。
　　當晚小參。靈山百萬衆迦葉獨破顏。少室九年後神光冷眼看。檢點將來雄雞生鵠卵。以至德山僻執趙州圓轉不勘自敗劈口便𡎺。自餘間佛間祖盡天下老凍膿。向什麽處出氣去也。山僧今夜小參只得咬定牙關。忽有箇漢衝衆出來道。新長老未知門限高低鍋子大小。因甚得恁麽口吧吧地（啞）從前汗馬無人識。只要重論蓋代功。
　　擧。僧問趙州。如何是道。州云。牆外底。僧云。不問這箇道。州云。問那箇道。僧云。大道。州云。大道透長安。山僧有箇道處。試擧似大衆。從來大道無方所底事。趙州鼓口唇。紫陌紅塵飛不到。月明照見夜行人。
　　上堂。有運斤手誰能就斵。空手相逢不放過。當機拗折驪龍角。坐觀成敗時節。主山高案山低。若作主賓人境會。鷓鴣飛過落花溪。
　　接官府宣望闕謝恩。一幅天書來日邊。九重和氣滿山川。扶桑萬里無雲處仰祝。
　　聖明千萬年。便見祖道興振王道平平。稽首九首傾心赤心。臣僧顯日下情無任感天荷聖激切屛營之至（拈勅黃云）諸人還會麽。王言如絲其出如綸。
　　就座拈香。此一瓣香恭爲祝延。今上皇帝聖壽無疆。恭願天清地泰九垓永佐  皇圖時和年豐萬邦盡歸聖德。遂趺坐云。風恬浪靜老龍穩眠。驪珠不惜誰下九淵（問答不錄）乃云。太平無象君聖臣直。君臣道合方彰盛德。爰知昔受靈山記曾乘大願力興建大厦高堂呈露壯麗嚴飾綿亙十方彌綸八極。看看交接百億人天聳動無邊佛國。以何爲驗（良久）我皇有勅臣僧顯日恭奉特賜聖旨榮寵當山。領衆迎接永鎭山門。涓取良辰陞于此座。擧揚正法眼藏仰祝聖壽無疆。上感聖恩上感聖恩。
　　（復拈拄杖）說偈云。遠頒聖澤布堯仁。古佛場中瑞氣新。將底酬恩崇睿算。大椿葉葉八千春。
　　浴佛上堂。擧。藥山和尚因遵布衲浴佛。山云。這箇從儞浴。那箇還浴得麽。遵云。把將那箇來。山便休。師云。布衲橫機不讓。好與一拶。藥山便休。老不以筋力爲能。福山不問這箇那箇（以手作浴佛勢云）當頭一拶難回避。便下座。
　　結制小參（拈拄杖云）若能知有還成窠臼。剔起便行外邊亂走。直饒超過威音已前猶向老僧背後叉手。矧復剋期限護聖制。不知刻舟劍去已久。雖然汝若證龜成鼈。我便指槐罵柳。儞若把楚雞爲鳳。我便喚師子爲狗。阿呵呵（卓杖一下）驚起法身藏北斗。
　　擧。僧問汾陽。如何是祖師西來意。答云。青絹扇子足風涼。師云。汾陽陳年破扇子。高閣架頭不足用。福山當斯聖制不妨漏泄天機。祖意明明休借問。青絹扇子不同參。三更孤月斷雲外。一鼓薰風到自南。
　　翌日上堂。古佛眞宗列祖家風。特標象外捏定寰中。說甚禁足護生。猛虎當途遇物則噬。論甚剋期修證。接竹點月掘地覓天。福山這裏全無縫罅。鶻眼鷹睛窺覷無門。如是安居如是結制。喚作唯除頓覺。人并法不隨順底得麽（良久）百匝千重俱紛碎。倚天長劍逼人寒。
　　謝秉拂上堂。四員頭首全賓全主。照用同時。杲日當午殃害天下衲僧號令從上佛祖。只者一拂𣠽柄入手裏（一拂云）撼動寰宇山嶽起舞。
　　重五上堂。萬病靈藥一莖瑞草。扁鵲未知耆婆難討。卽今山僧現成受用去也（卓杖一下）直得一切抱病者。神清氣爽息懊惱。阿呵呵。喚起毘耶癡愛老。
　　上堂。目前無法意在目前。絕毫絕釐遍地遍天。不是目前法非耳目之所到。未明三八九難踏古皇道。雨濛濛草茸茸。斷碑鐫白字。當道種青松。
　　謝翠蘿東里和尚至上堂。遠離翠蘿一朶峯片帆高挂十分風。當陽誰識西來意。萬里扶桑在海東。
　　七月旦上堂（拈拄杖云）一葉落天下秋。一塵起大地收（卓一下）靠倒嘉州大像。驚起陜府鐵牛。
　　解夏小參。金聲玉振集大成。一曲兩曲宮商外。賞音能幾人衲僧家。萬機休罷千聖不携。聞佛一字急急洗耳。道著正因潄口三日。因甚如是。鶴有九皐難翥翼。馬無千里漫追風。
　　復擧。巖頭參德山。方跨門便問。是凡是聖。山便喝。頭禮拜。有人擧似洞山。山云。若不是奯公大難承當。頭聞云。洞山老人不識好惡。錯下名言。我當時一手擡一手搦。師云。德山有斬蛟劍。巖頭具陷虎機。只如末後道一手擡一手搦又作麽生。曙色未分人盡望。及乎天曉也尋常。
　　中秋上堂（以拂子打圓相云）人人有這箇。誰敢正眼看。修行供養本分不安。拂袖便去何絕遮攔（啞）言迹之起太生異端（良久）今宵不隔千山月。無限清光分外寒。
　　重九上堂。謝建仁約翁和尚全西堂至。作家相見意在當陽。不用險機絕境。不墮無事平常。全提一句作麽生商量（擊禪床云）節屆重陽日短夜長。
　　上堂謝南首座始藏主用維那矩侍者至。大藏小藏一字不說。三喚三應家私漏泄。只如睦州賺臨濟興化打克賓。又且如何辨別（卓杖一下云）打刀須是邠州鐵。
　　開爐上堂。火爐頭不行令。無賓主話陷虎機穽。照顧眉毛看。冷灰發焰火星迸。
　　上堂。萬機休罷千聖不携。不用橫說竪說。不用全提半提（撫膝云）到頭霜夜月。任運落前溪。
　　圓覺寺挂御書額。宸翰爍然文彩彰。當陽揭示發祥光。大圓覺海莊嚴域。從此門風萬古昌。雲漢龍騰蛟蟠。丹霄鳳舞鸞翔。至尊至貴爲瑞爲祥。銅睛鐵眼莫錯商量（指額云）若也分明薦取。許儞獨步大方。
　　冬夜小參。一氣未兆前有定乾坤句。黃面老子三百餘會盡力說不出。碧眼胡僧九年面壁到頭覷不透。德山棒頭短臨濟口門窄。福山冷地看來依舊晷運推移日南長至。然雖如是。冬不寒臘後看。
　　翌日上堂。仲冬嚴寒凍破泥團（良久）化機消息轉。鮎魚上竹竿。
　　謝秉拂上堂。臨濟四料揀當機孰能辨。福山門下四頭首。與奪擒縱如閃電大衆還要分明會取麽（良久）聲前句後新羅箭。
　　上堂。一年十二月一日十二時。時時全體現。莫道落便宜。雖然如是。不是一番寒徹骨。爭得梅花撲鼻香。
　　除夜小參。年窮歲盡歲盡年窮。爆竹聲聲驚破殘臘半宵夢。春風處處吹起紙錢一堆灰。李公醉倒街頭元是張公喫酒。若作世諦流布壁上燈籠大開笑口。若作佛法商量堂前露柱未肯點頭。退後退後鐵壁鐵壁。將謂李陵陷虜庭。誰知樊噲踏鴻門（擊禪床一下）。
　　擧。僧問香林。萬頃荒田是誰爲主。林云。看看臘月盡。師云。香林用處天地不仁。問福山萬頃荒田是誰爲主。只向他道鐵牛耕開劫外春。且道福山香林相去多少。具眼者辨取。
　　上元上堂。從上來沒巴鼻。燈燈相續冷焰未已。所謂一燈然百千燈。百千燈從一燈起。唯有龍潭老一吹吹滅。何也。我見燈明佛本光瑞如此。
　　退院上堂。抛離玉殿瓊樓上歸隱煙霞泉石中。八臂那吒攔不住。回途石馬出羅籠。
　　建長語錄（終）

　　佛國禪師語錄卷下

　　普說
　　中夏普說。僧問。前半夏已往後半夏未來。正當今日願聞提唱。師云。等聞觸著恒山蛇。進云。恁麽則高低普應前後無差。師云。臂長衫袖短。進云。記得僧問百丈。如何是奇特事。丈云。獨坐大雄峯。意旨如何。師云。莫垜跟。進云。僧禮拜丈便打。端的也無。師云。藍田射虎。進云。忽有人問和尚如何是奇特事。且作麽生祇對。師云。有口堪喫飯。進云。爭奈學人無處展拜何。師云。殺人可恕無禮難容。又有僧問。時候如流九夏過半。脚跟下事請師一決。師云。六月不熱五穀不熟。進云。從上佛祖提掇不起。今日當陽七花八裂。師擧拂子。又有僧問。昔日臨濟和尚示衆云。赤肉團上有一無位眞人。常在諸人面門出入。未證據者看看。此意如何。師云。換却儞眼睛。進云。時有僧出問。如何是無位眞人。濟擒住云。道道。是何道理。師云。逼生蠶作繭。進云。僧擬議。濟拓開云。無位眞人是何乾屎橛。作麽生領略。師云。覆水難收。進云。後來巖頭聞得不覺。吐舌意在那裏。師云。招禍上身。進云。雪峯云。臨濟似白拈賊。若何甄別。師云雪峯還是普州人。進云。如二大老恁麽道還與臨濟老人有相見分也無。師云。一畝之地三蛇九鼠。僧禮拜師乃云。今夏東山集大成。土匏金石皎如明。少林一曲八音外。十聖三賢側耳驚。所以道釋迦彌勒猶是他奴。德山臨濟退後有分。自餘閒佛閒祖三千里外斫額。然雖如是不是寃家不聚頭。今夏同門法眷方外道友不期而來不約而集。眉毛厮結鼻孔厮拄。山野薄祐住山於道無取。茲者仰荷諸公輔弼保社山中無事過了半夏。今日無端東語西話。佛鑑師翁曰。蓋普說須是法性寬波瀾闊還他前輩大珠南陽德山臨濟巖頭羅山。後來圓悟大慧應庵近來亦少。雖然雲月是同溪山各異。大底有大底生涯。小底有小底活計。山僧不覺得便宜處落便宜。矧此界他方山河大地日月星辰明暗色空破糞箕禿苕箒一一放大光明出廣長舌無前無後一時說了也。所謂橫說竪說顯說密說縱橫無礙說刹說衆生說三世一切說。若一草若一木不說不得。名爲普說。恁麽說得猶未涉山僧一咳嗽在。還會麽。其或未然直須具高識遠見擇善友師門放下複子急急參透。光陰倏忽二鼠侵藤。一息不來異世他生不覺。一入驢胎馬腹去不知何劫出頭來。可畏可畏。所以古德爲此事孜孜切切晝參夜參竪起脊梁忘飡廢寢。豈不見臨濟慧照禪師幼負出塵之志及落髮進具便慕禪宗。初在黃檗會中三年不出僧堂行業純一。時睦州爲第一座。乃問。上座在這裏多少時。濟曰。三年。曰。曾參問否。濟曰。不曾參。不知問箇甚麽。州曰。何不問堂頭和尚如何是佛法的的大意。驅羊入屠門。濟便去問。赤體挨白刃。問聲未絕檗便打。果然濟下來。州云。問話作麽生。濟曰。某甲問聲未絕和尚便打。某甲不會。不會最親。州曰。但更去問且要鈍鐵再入紅鑪。濟又問。檗又打。如是三度問三度被打。禹門三級嶮。濟白州曰。早承激勸問法。累蒙賜棒。自恨障緣不領深旨今且辭去。捨父逃逝。州曰。汝若去須辭和尚了去。忠吿而導。州先到黃檗處曰。問話上座雖是後生却甚奇特。和尚方便接他。已後爲一株大樹覆蔭天下人去。識人還他蒲鞋眼正。睦州生時紅光滿室祥雲蓋空旬日方散。目有重瞳面列七星。持戒精嚴學通三藏。遊方印心於斷際。激勸臨濟參黃檗。接得雲門嗣雪峯。雲門臨濟兩宗皆此老扶堅也。故諸方歸慕稱陳尊宿。亦歸鄕掩關織蒲鞋以養母。故有陳蒲鞋之號。濟來日辭黃檗。檗曰。不須他去。祇往高安灘頭參大愚。必爲汝說破。韓信背水。濟到大愚。愚曰。甚處來。濟曰。黃檗來。愚曰。黃檗有何言句。濟曰。某甲三度問佛法的的大意三度被打。家醜外揚。不知某甲有過無過。自屎不覺臭。愚曰。黃檗與麽老婆心切爲汝得徹困。更來這裏問有過無過。鳳林吒之。濟於言下大悟勵聲曰。元來黃檗佛法無多子。因地倒者因地起。愚搊住曰。這尿床鬼子適來道有過無過。如今却道黃檗佛法無多子。儞見箇甚麽道理。速道速道。勾賊破家。濟於大愚脇下築三拳。虎子未絕乳已有食牛氣。愚拓開曰。汝師黃檗。非干我事。古人相讓如是。與今時貪嗣香底實霄壤也。潙山擧問仰山。臨濟得大愚力得黃檗力。仰曰。非但騎虎頭亦把虎尾。是精識精。濟辭大愚却回黃檗。檗見便問。這漢來來去去有甚了期。三日不相見莫作舊時看濟曰。祇爲老婆心切。欵出囚口。便人事了侍立。檗問。甚處去來。濟曰。昨蒙和尚慈旨參大愚去來。檗曰。大愚有何言句。濟擧前話。檗曰。大愚老漢饒舌待來痛與一頓。隔靴抓痒。濟曰。說甚待來。卽今便打。隨後便掌。寃有頭債有主。檗曰。這風顛漢來這裏捋虎鬚。濟便喝。閃電未收轟霹靂。檗喚侍者曰。引這風顛漢參堂去。把斷要津莫輕放過。濟住後曰。夫爲法者不避喪身失命。我黃檗先師處三度問佛法的的大意三度被打。六十痛棒如蒿枝拂相似。諸人還知痛痒麽。直饒黃檗通身是手棒如雨點。臨濟若非求道之志遠大。焉能有得徹證時節。直饒臨濟有遠大之志不出僧堂。黃檗若非下惡辣手段。儞空向黑山鬼窟賺過一生。所謂具高識遠見擇善友師門是也。濟栽松次檗曰。深山裏栽許多松作甚麽。濟曰。一山門境致。二與後人作標榜。道了將钁𡎺地三下。檗曰。雖然如是子已喫吾三十棒了也。濟又𡎺地三下。噓一噓。檗曰。吾宗倒汝大興於世。見子莫若父。濟果往鎭州臨濟建立黃檗宗旨。學侶雲集。普化克符二道者爲股肱法道振一時。示衆大凡演唱宗乘。一句中須具三玄門。一玄門須具三要。有權有實有照有用。汝等諸人作麽生會。卽有三玄三要四料簡四賓主四喝四照用等許多閒絡索。大法未明滯在一途一轍底窺藩籬乎。又有一頌。太道絕同任向西東。石火不及電光罔通。只者一頌子卽是殺人刀活人劍耳。若能提得德山末後句香嚴獨脚頌雲門法身兩般病洞山三種滲漏以至東山牛過窓櫺話一擧卽可點破。具眼者辨取。夫南岳青原兩派雖分五家。臨濟正宗輝騰千古光明照人。兒孫滿寰海未致寂寥矣。豈非源深流長乎。已爲他兒孫可不辱先祖。啞今時學者泥著文字義句埋沒自己本明。不見黃梅七百人龍象衆中唯有箇不識字漢得衣法。五家七宗宗派皆從曹溪一派出。有甚閒工夫管他之乎者也。況百家異學如山嶽之高瀛渤之深。一生兩生若爲盡之。夫子爲萬世之師。集三聖之事而爲一大聖之事。亦道吾猶及史之闕文也。儞持蠡舀海。一場困苦參玄之士直須屛去所習專一硏究。第一莫執迷待悟。明暗兩岐染淨二邊。左來也不是右來也不是。通身無所安時肚裏七上八下。那時切忌臨崖而退。萬仭懸崖撒兩手放捨性命絕後再蘇。百尺竿頭進一步。豁開活眼全體現成。三界二十五有當下平沈。八萬四千塵勞隨處解脫。從前作礙作障底文字語言。再抱來橫拈倒用如龍得水似虎靠山。風颯颯地電激雷轟。有時鞭策衲僧有時號令佛祖。黃檗臨濟退後吐舌。不亦快哉。濟半夏上黃檗山。胡蜂不戀舊時窠。見檗看經曰。我將謂是箇人。元來淹黑豆老和尚錯證羊了也。住數日乃辭。檗曰。汝破夏來。何不終夏去。靈木迢然鳳不依倚。濟曰。某甲暫來禮拜和尚。仁義道中不無儞。檗便打趁令去。劈開華嶽放出黃河。濟行數里。疑此事却回終夏。識法者懼。雲巖半夏無人上山。因甚今日納敗闕（良久云）六月賣松風人間恐無價（喝一喝）。
　　普說（終）

　　法語
　　示石侍者（天龍國師）
　　從上來的的相承底非陰界中事。眼眼相對間不容髮。大抵煆聖凡烹佛祖大爐鞴惡鉗鎚。斷要生鐵鑄就脫體荷擔。不見克賓維那在興化會中喫棒趕出院。意在那裏。克賓因甚還承嗣他。小刹今夏堂司缺人。因虔請石侍者充之。殊無難色。每每扣籌室法戰機不讓。山僧雖不行興化令。秋風吹衣忽歸舊隱。不能攔之。俊如秋鷹方振揚。快如駿駒絕超放。是吾家眞種草也。切祝隨處流通法道應緣接續正宗。至囑。
　　答石侍者
　　日用行履處脚跟點實地。雖然威音以前猶是第二句。喫飯噇眠裏還我第一句。若實有超師作略而堪稟承。待甚道價過吾來也。山僧只在長老脚下。莫要守閒與草木俱腐。無有一草一木而不轉大法輪也。儞儂左遮右掩不得啞。末運之弊教誰賑濟。直須孤峯頂上把茅蓋頭罵佛呵祖鸞膠續斷絃矣。
　　示元侍者（佛德禪師）
　　我有一句子。威音已前兩手分付了也。洎至踏步向前袖紙需語便道。我宗無語句亦無一法與人。於是透得兩重關鐵壁銀山一笑摧。威音已前消息卽今歷歷現前。有時在孤峯頂上與人相逢却向十字街頭握手。有時在十字街頭與人相逢却向孤峯頂上握手。一切處一切時淨倮倮活鱍鱍。恁麽履踐始終不變。以至臨死生禍福之際全是自家受用底時節也。換身移步豈涉遲疑乎。元侍者志道不群氣宇軒昻。望他時異日大興法道去也。至禱至禱。
　　示在侍者（此山和尚）
　　英靈衲子氣呑佛祖。當頭一著不近人情。昔守廓侍者辭興化參德山問。從上諸聖向甚麽處去。山曰。作麽作麽。廓曰。勅點飛龍馬跛鼈出頭來。山便休去。山來日出浴。廓過茶與山。山接得撫廓背一下曰。昨日公案作麽生。廓曰。者老漢今日方始瞥地。山又休去。廓侍者臨陣揮劍。冷光閃爍。若非德山暗設機穽平地厮陷。幾乎被打破蔡州。在侍者今欲下山參遍諸方。切忌踏他覆轍。直須未擧一步前勘破天下老漢了。其或不然。未免向他家虀甕裏淹殺。
　　示寒河照源大姉
　　此事不論男之與女僧之與俗。唯一念超證。千聖立在下風。所以末山接得灌溪揚逆水波。龍女勘破鶖子雷轟風馳。雖然只如一人道不是神不是鬼變箇什麽。一人忽然之間變成男子坐寶蓮華成等正覺。是一是二直下自能覷破。末山龍女隱身無路。
　　示湛然居士
　　威音已前有超卓處。卽今一念超證遍界不藏脫體現成。不分世法佛法直下打成一片。若能如是則居忠孝仁義源現宰官身合元亨利貞德輔君撫民。終日作爲圓湛虛凝體不動。終宵寂默展縮殺活用不廢。恁麽信得及恁麽行履去。一切處一切時淨裸裸活鱍鱍。以至洎生死之際渾是自家受用底時節也。豈不見普現居士入圓悟室。一日早朝回到天津橋上。馬躍忽有省直造天寧。悟適出門遙見喚云。居士且喜大事了畢。士厲聲云。和尚眼花什麽。悟便喝。士亦喝。於是機鋒迅捷。一日微恙。忽索湯沐浴畢遂趺坐化。偈云。謾說從來牧護。今日分明呈露。虛空拶倒須彌。說甚向上一路。擲筆而逝。是則平生學道靈驗末後得力光明也。公只恁麽參取。
　　示禪人
　　學道之要無他。只在退步就己。若能辨鐵石心立決定志廢寢忘飡專確體究。萬不失一也。況這一段事人人本有底。混沌未分該括萬有。纖塵不動含吐十虛。一切處一切時淨倮倮活鱍鱍。纔擬趣向。便是千里萬里沒交涉。到者裏英俊底直須超然獨脫。不見雪峯知鼓山緣熟一日驀胸擒住曰。是甚麽。山釋然了悟了心便忘。唯微笑擧手搖曳而已。雪峯曰。子作道理耶。鼓山復搖手曰。和尚何道理之有。峯便休去。此是本分參禪樣子也。古人於了悟時了心猶忘。況於世間種種雜念狂妄馳求之心乎。公還承當得麽。只者未承當底復是箇甚麽。忽然識得落處。雪峯鼓山却向儞背後叉手。
　　示禪人
　　示諭。從辭座下杳阻面話。願得一語以爲警策。不見古人道。道契則霄壤共處。趣異則覿面楚越。公若廓然契悟。則雖在數百里外何隔一絲毫乎。矧及至大道絕同。不與千聖并立。直得孤逈逈峭巍巍。萬化千變風行草偃。公如是信得及。豈非暢快平生乎。勉旃勉旃。
　　示禪人
　　道人日用事如白日青天。脫體現成遍界不藏。全佛法是世法。全世法是佛法。八面玲瓏無絲毫障礙處。若能如是。雖在塵勞中而不被塵勞之所染汚。雖在福貴中而不被福貴之所羅籠。如蓮華不著水也。纔起佛見生世間想。當面蹉過了也。所謂一種不通兩處失功。只要胸次廓然不留纖末內忘己見外泯諸相萬端千緒打成一片。儻根浮脚淺猶觸途成滯被目前萬境所轉。作麽生透脫生死牢關去。切須不捨晝夜孜孜矻矻退步體究。忽然到大休歇大安樂之場。始知法喜禪悅之樂非世間之樂可比。然此樂無受者。平等一如混融無際。便能處無爲事行不言化流通正宗救末運弊。豈非報佛祖深恩耶。
　　示禪人
　　挺特沒量漢卓然超佛祖。坐臥聲色堆頭不與一法作對。更須移步換身。一句全提八面受敵。絕物而照先機而轉。纔凝神澄念墮在死水裏。直須無邊刹海風颯颯地雷轟電激變化無滯始得。其或未然。龍門嶮處點額曝腮。所以雲門大師云。盡乾坤大地無絲毫過患猶是轉句。不見一色始是半提。須知有全提時節。鞭策佛祖號令衲僧只在全提時節耳。旣存他種草。切莫碌碌小了。
　　示禪人
　　學道人胸襟未穩只在偸心未死盡。直須向極微細處欲起未起猛著精彩看。忽然脫體現成遍界不藏。遍界不藏處千眼也難窺。有時石女腰邊截兎角。有時鐵牛背上刮龜毛。不存奇特殊勝。不墮平常無事。恁麽履踐始終不變。萬年一念一念萬年。以至臨死生禍福之際。全是自家受用底時節。豈涉遲疑乎。
　　示壽山講師
　　我宗無語句更不立階梯。坐斷報化佛頭高踏毘盧頂上。所以道釋迦彌勒猶是他奴。至竟他是阿誰。壽山若也點頭去。山僧咬定牙關。何也。許由洗耳巢父牽牛。
　　法語（終）

　　佛祖讃
　　釋迦
　　本來無影像。丈六紫金身。不動寶華座。全身現刹塵。
　　觀音
　　悲願海深。楊柳繫春。圓通門戶。巨闢塵塵。
　　佛光禪師（爲石侍者請）
　　大唐撾鼓。扶桑陞堂。白拈手段。意在當陽（咦）有破家子。證蜂桶羊。
　　自讃
　　爲石侍者
　　脫體無依。坐斷寰宇。黑漆竹箆。號令佛祖。石侍者橫點首。轉圓石於千仭。付鈯斧於兩手。
　　爲玉林居士
　　掣電之機。風雷之舌。開盡三冬枯木花。誰看九夏寒巖雪（咦）石霜之下有張拙。
　　無面目漢。誰見其端。潮落海巖露。雲收天宇寬。
　　峭峻門庭。不立階梯（啞）禹力不到處。河勢流向西。
　　坐斷乾坤。殺活當機。擬問如何。雪刃橫飛。

　　頌古（附偈頌）
　　卽心卽佛
　　一段光明。天眞自得。皓玉無瑕。雕文喪德。
    非心非佛
　　非佛非心豈易聞。暮風吹斷碧溪雲。虛堂永夜月爲晝。羽角可慚龍鳳群。
　　馬祖陞堂百丈捲席
　　向上那一路。師資全不顧。月上孤頂寒。霧卷幽巖露。

　　垂絲千尺意在深潭離鉤三寸子何不道
　　蛟龍何必貪香餌。隨例漁翁抛釣來。跳過禹門三級浪。任他平地鼓風雷。
　　百丈耳聾黃檗吐舌
　　三日耳聾誰委得。退身吐舌只麽來。馬師一喝乾坤暗。轟起一聲燒尾雷。
　　明招謙禪師暖處商量
　　不謬明招獨眼龍。雷聲一起電相從。千山雨過添新碧。花放幽巖朶朶紅。
　　和韻石侍者寄偈
　　轉身一路脚跟下。百尺竿頭進步中。三日耳聾底時節。生涯喪盡起家風。
　　機緣問答
　　        參學比丘慧廣編

　　師始詣世良田長樂寺見無學和尚勅諡佛光禪師。問曰。從來佛祖如寃家。今朝覿面難回避。不顧放身捨命處。請師下斷命手脚。光云。斷命刀子在儞手裏。師曰。吹毛元不動。遍地是髑髏。光云。閒葛藤。便問。夾山云。垂絲千尺意在深潭。離鉤三寸子何不道。當處下一轉語。師曰。龍門眞躍鱗不墮漁人手。光云。儞因什麽在醋甕裏著身。師振威一喝。光云。絲懸淥水浮定有無。作麽生分賓主。師曰。一吸滄溟乾。光云。船子末後付夾山云。藏身處沒蹤跡。沒蹤跡處莫藏身。作麽生。師曰。敗闕不少。光云。賞儞大膽放三十棒。師曰。爭奈棒頭在學人手裏。光云。回這棒頭打東福和尚。師曰。祖禰不了殃及兒孫（師嘗受業東福和尚）又一日因入室。光問云。馬祖陞堂百丈捲席。意旨如何。師曰。一狀領過。光云。儞因什麽向老僧鉢盂裏洗浴。師曰。和尚鉢盂百雜碎。光呵呵大笑云。也得也得。
　　光自福山致書求平日述作。師以偈答曰。一見明師意轉閒。癡憨終日坐煙巒。飽柴飽水無餘事。禪道文章何處安。
　　師後詣福山。一日光謂師云。儞但來呼老漢足矣。何必有重費使我不安。師曰。某甲特來禮拜和尚。更不採一莖菜不費一粒米。供養和尚去。光云。老漢老貪承供養。鼻下一坑深萬丈。橫呑羅漢竪呑佛。却道。今日欠鹽醬。師擧拳曰。只這一箇呑吐不下。光云。汝當拈出。老漢退身有分。若是東山下兒。烏藤更喫五頓。師打光一拳。光呵呵大笑。
　　一日因遊山光問云。開口因甚不在舌頭上。師吐舌曰。果然出廣長舌。光云。家法不如此。師曰。待肯什麽。光云。注解不成禪。師振威一喝。光云。試分賓主看。師曰。今日相見。光云。我不識儞。師拂袖去。光喚云。且來。師歸來云。適來方丈裏喫茶了。光云。汝只可借路去不可借路來。師曰。步步無蹤跡。光云。老僧要汝出草。師曰。山頂澗底一見便見。光云。一生如此他日有悔在。師曰。慶快平生是今日。孰云千里賺吾來。光云。吾當爲汝助喜。雖然如是。靈禽自惜羽毛。師曰。謝和尚老婆心切。光云。付授之際不可草草。卽作一偈。莫怪吾多事。楊花落也驚。三十年後去擲地作金聲。師便禮拜。光謂師曰。我要儞在此伴我三兩月。老懷方快活。師曰。雖然爭如策杖歸山去。長嘯一聲煙霧深。光云。非此謂也。我年老心孤要眞正知心煖我懷抱也。夜話之次光謂師曰。東山遊戲幾日。老漢要與儞細談話在。一回相見千難萬難。此事造次不得。師曰。某日夕不欲離和尚左右。只恐雲山無主人。伏乞今宵示火爐頭話。光云。一棒一喝擊石火。閃電光容易若是。佛祖綿密處須是透得圓熟。七出八沒處如十鏡十燈。光光相照光光不礙。斯爲妙也。師曰。萬象森羅一毛頭上。十方三世一彈指間。光云。若如是儞行此路不妨。亦要有變他頭面各別爲宗匠。師曰。是龍上天是蛇入草。光云。須當如大鉤播物。不可局於一枝。師曰。七手八脚神頭鬼面。光云。好好便將衣法俱付了云。千萬爲佛法接人。師受法衣云。何處不稱尊。
　　師一日看眞如錄。光謂云。長老看老僧拙作。中間頭面不同出沒非一。不可以實跡求。此名虛玄大道無著眞宗。臨濟的的相承。自古自今千萬人中只求一人半人。髣髣髴髴者無限。的的到地頭者難其人。宜細細涵泳。且虛心爲第一。歲久月深自有不思議之妙矣師曰。虛玄大道無著眞宗。那邊撒手任向西東。光云。一切不存是臨濟宗。千差萬別莫不朝東。師曰。禹力不到處河聲流向西。光云。汝雖如此老僧猶有話在。師曰。不勘自敗。光云。放汝一線道。
　　光因夜話之次問云。夜半正明天曉不露。長老作麽生。聲未了師吹滅燭。光云。長老却是一箇大蟲。師曰。爪牙未露在。光云。老僧年邁。師曰。請和尚穩眠去。光云。伏惟安置。
　　師一日相訪一山和尚。山問云。和尚在東山尋常以何示徒。師曰。洞中山色四時好。雲外溪聲一樣寒。山云。莫是瞎時人眼麽。師曰。正法眼藏增高價。山便喝。師連喝兩喝。
　　喫茶之次山又問云。水牯牛水草甘麽。師曰。飽臥斜陽趁不去。山云。猶欠痛鞭在。師作吼勢傾頭撞倒山。山呵呵大笑。

　　佛祖大事脚跟下。洞明與本分人相見。一抑一揚無非揭示。箇一著子直是毫髮無間。所謂臨機不讓師也。無學和尚得先徑山圓照之旨。濳鞭熟鍊極妙窮玄。如善舞太阿無不中其矩度。今觀與佛國高峯長老。問答縱橫箭鋒相直。有如老東山。山之與南堂說細大法門殊無少異。但當時擧子胡看狗話。必欲結南堂之舌而使自己亦無嚥唾處爲百了千當。不知高峯到此果能心死路絕否。其徒廣首座出此錄爲示。爲題其後。時
　　泰定三年三月初五日
　　金陵鳳臺住山（清茂）題


　　前住相模州巨福山建長興國禪寺勅諡佛國應供廣濟國師高峯和尚行錄
　　仁治二年辛丑
　　師諱顯日字高峯。京師人後嵯峨帝子也。母藤氏。誕于城西離宮（今龍翔寺是也）當師誕生夜。有光一道透室屋直徹霄漢。寶金剛律院之僧侶驚以爲失火。逮乎平旦問之乃知聖子誕生瑞兆也。師生而龍章鳳質。雪膚玉骨自然香潔。不沐不浴而身無垢穢。師不食葷羶不好嬉戲。坐則必跏趺。每於靜室宴坐兀然終日。志在出塵而希入釋氏。蓋夙習也（師於後深草帝乃異母弟也。然而以師歸釋氏宜乎國史不記矣）。
　　康元元年丙辰
　　師十六歲。投慧日山薙染受具于聖一國師。一日普請次見人剗草钁頭斷蚯蚓。師問聖一曰。蚯蚓斬斷兩頭搖。未審佛性在那頭。一曰。須彌不高大海不深。師便領旨。師妙齡在慧日山。戒律精嚴神機超脫。衆無老少敬異之。時有坐禪小僧之稱。按西山夜話曰。師語夢窓曰（師時在萬壽。夢窓往而相見）我年十六受業於東福依止一耆舊。他令我讀禪錄。讀之一行。就問此意如何。他曰。宗門語話不似教家所談。故不敢解說。我又曰。苟不解說。如何知其旨趣。他曰。須是自悟始得。我又問。讀錄積功自然得悟耶。他曰。若要悟去。直須自究。我聞斯言不復讀錄。便歸堂裏打坐。僧侶多來勸我曰。少年之人先須學問。一旦道心鮮克有終。老後必有所悔。我不敢動。彌好坐禪。今年已逾六旬。未有所悔也。言已一笑（云云）。
　　文應元年庚申
　　師年二十歲。兀庵自大宋至本朝。聖一國師以同門之好迎到東福。就方丈請爲衆普說。於是相陽平副帥最明寺殿請兀庵住相之建長。聖一差十僧侍庵。爲之參隨挂搭僑于彼。師其一也。一日入室。擧大力量人爲甚麽擡脚不起之話使衆下語。師出衆擡一足曰。脚跟下。聻庵便稱賞命侍湯藥。凡日域叢林少年輩以侍藥爲榮登寔自師始。
　　二年辛酉
　　師厭事於叢林濳跡於山林。人無知者。稍積年後林泉包笠喧傳謂那須高峯和尚。蓋以師始駐錫於下野州誅茅乎那須山爲緣遇終焉之所也。一旦至霜露果熟道香薰郁四方毳侶麏臻。師緊閉門戶拒之而不獲也。纔窺師門庭者如登蓬瀛。蒙師棒喝如錫袞寃。卓草庵縛茅廬充溢巖谷。州有檀越居士。乃張拙之於石霜裴休於黃檗之比也。欲爲師創精藍。師痛撝呵曰。我欲傚古人樹下石上之風直接草衣木食一類之侶以辨道而已。若夫建叢林講禮樂。京師相陽列刹相望。於吾此際汝所欲施設者非吾素也。士乃從容承顏曰。夫善知識爲人宜啓善信迪群迷。如彼須達賢于之檀度不聞先佛禁止之。今師固辭何哉。師乃唯而諾之。於修營之際伽藍制度土木勞役一不使師知之。師亦不問之。神運鬼輸不日而成焉。殿堂門廡凡叢林所宜有者具矣。東山雲巖寺是也。於是檀越與四部衆勸請蒞之。師乃携紙衾歸方丈觀室宇宏壯曰。甚過山野分。皆禀曰。此猶狹窄而衆可無所容。逮開雲堂日果覩被位殆乎無所容。越于古之折床會。未幾衆或三百或五百。及乎弘安以後雲水每夏安居滿千衆。方此時海內參學徒指那須橫嶽爲二甘露門。
　　弘安二年己卯
　　相陽平將軍遣使大方迎無學祖於天童主巨福山建長寺。世良田長樂寺住持一翁曾入大宋見徑山佛鑑禪師。與無學祖初爲法門兄弟。聞學祖入我邦曰。我昔在徑山密聞元沙彌名旣稔矣。其後元侍者聲名震號叢林。若得其人實我國之福也。迨乎學祖之福山入寺一翁特往講好。入室問答機機相投。學祖鳴鼓上堂證據之。由是一翁遂爲學祖之嗣（一翁年臘長於無學祖）於是一翁拜請學祖慶讃長樂。一翁與師道誼素厚。書疏往來不已。以故一翁遣使馳書以招師見無學祖於長樂。其猶如睦州之攙臨濟參黃檗雲峯之激黃龍見慈明。嗚呼所以學祖之得師者一翁之功居多也。師始詣世良田長樂寺見佛光無學祖問曰。從來佛祖如寃家。今朝覿面難回避。不顧放身捨命處請師下斷命刀手。祖曰。斷命刀子在汝手裏。師曰。吹毛元不動。遍地是髑髏。祖曰。間葛藤。便詰問曰。夾山所謂垂絲千尺意在深潭。離鉤三寸子何不道。當處下一轉語。師曰。龍門眞躍鱗不墮漁人手。祖曰。儞因什麽在醋甕裏著身。師振威一喝。祖曰。絲懸淥水浮定有無。作麽生分賓主。師曰。一吸滄溟乾。祖曰。船子末後付夾山曰。藏身處沒蹤跡。沒蹤跡處莫藏身。作麽生。師曰。敗闕不少。祖曰。賞儞大膽放三十棒。師曰。爭奈棒頭在學人手裏。祖曰。回這棒頭打東福和尚。師曰。祖禰不了殃及兒孫。又一日因入室。祖問曰。馬祖陞堂百丈捲席。意旨如何。師曰。一狀領過。祖曰。儞因什麽向老僧鉢盂裏洗浴。師曰。和尚鉢盂百雜碎。祖呵呵大笑曰。也得也得。祖示師法語曰。提王庫刀振塗毒鼓。正恁麽時不可以言語造。不可以寂默通。不可以無心得。不可以有心求。所以道若有一法過於𣵀槃。吾說卽如夢幻。軒知箇事非小根小智可得而髣髴。若英靈上士向空劫以前不動一塵不撥一境。直下橫身荷擔。一程走三萬里。更不回頭。方可作吾家種子。若向言中取旨句裏呈機。此是依草附木精魅不足道也。邁常日長老眞吾家好種草。初未識面。老漢因到長樂。炷香請益。將夾山見船子機緣驗之。機先頗能騰蹋也。有吾三十年前在先師會中見解。雖未精詳入妙。要且氣宇步驟有衲子調度。吾囑之曰。若要扶竪宗門。當堅守戒行。明如氷雪與解相應無媿佛祖。是眞扶竪宗乘也。勉之勉之。上古流傳方册者不在衆之衆寡亦不在寺院之大小。道之靈驗自然照曜天地。吾落筆處汝旣知之。若是東山左邊底吾當別日分付。
　　三年庚辰
　　無學祖自福山致書求平日述作。師答以偈。
　　四年辛巳
　　師年四十一歲詣巨福山。無學祖謂師曰。儞但來呼老漢足矣。何必有重費使我不安。師曰。某甲特來禮拜和尚。更不採一莖菜。不費一粒米。供養和尚去。祖曰。老漢老貪承供養。鼻下一坑深萬丈。橫呑羅漢竪呑佛。却道今日欠鹽醬。師擧拳曰。只這一箇呑吐不下。祖曰。汝當拈出。老漢退身有分。若是東山下兒。烏藤更喫五頓。師打祖一拳。祖呵呵大笑。於是祖謝東山日長老相訪上堂曰。東山下事雞犬斜陽。清溪七里五里。松竹千莖萬莖。祖翁活業更沒隱藏。良久曰。家肥生孝子。馬瘦見毛長。師一日看祖住眞如錄。祖曰。長老看老僧拙作。中間頭面不同。出沒非一。不可以實跡求。此名虛玄大道無著眞宗。臨濟的的相承自古至今。千萬人中只求一人半人。髣髣髴髴者無限。的的到地頭者難其人。宜細細涵泳。且虛心爲第一。歲久月深自有不思議之妙矣。師曰。虛玄大道無著眞宗。那邊撒手任向西東。祖曰。一切不存是臨濟宗。千差萬別莫不朝東。師曰。禹力不到處河聲流向西。祖曰。汝雖如此老僧猶有話在。師曰。不勘自敗。祖曰。放汝一線道。祖因夜話之次問曰。夜半正明天曉不露。長老作麽生。聲未了。師吹滅燭。祖曰。長老却是一箇大蟲。師曰。爪牙未露在。祖曰。老僧年邁。師曰。請和尚穩眠去。祖曰。伏惟安置。一日因遊山。祖問云。開口因甚不在舌頭上。師吐舌曰。果然出廣長舌。祖曰。家法不如此。師曰。待時什麽。祖曰。注解不成禪。師振威一喝。祖曰。試分賓主看。師曰。今日相看。祖曰。我不識儞。師拂袖去。祖喚曰。且來。師歸來曰。適來方丈裏喫茶了。祖曰。汝只可借路去不可借路來。師曰。步步無蹤跡。祖曰。老僧要汝出草。師曰。山頂澗底一見便見。祖曰。一生如此。他日有悔在。師曰。慶快平生是今日。孰云千里賺吾來。祖曰。吾當爲汝助喜。雖然如是。靈禽自惜羽毛。師曰。謝和尚老婆心切。祖曰。付授之際不可草草。卽作一偈。莫怪吾多事。楊花落也驚。三十年後去擲地作金聲。師便禮拜。祖謂師曰。我要儞在此伴我三兩月。老懷方快活。師曰。雖然爭如策杖歸山去。長嘯一聲雲霧深。祖曰。非此謂也。我年老心孤要眞正知心煖我懷抱也。夜話之次祖謂師曰。東山遊戲幾日。老漢要與儞細談話在。一回相見千難萬難。此事造次不得。師曰。某甲不欲離和尚左右。只恐雲山無主人。伏乞今宵示火爐頭話。祖曰。一棒一喝擊石火閃電光。太殺容易。若是佛祖綿密處須是透得圓熟。七出八沒處如十鏡十燈光光相照光光無礙。斯爲妙也。師曰。萬象森羅一毛頭上。十方三世一彈指間。祖曰。若如是儞行此路不妨。亦要有變他頭面各別爲宗匠。師曰。是龍上天是蛇入草。祖曰。須當如大鈞播物。不可局於一枝。師曰。七手八脚神頭鬼面。祖曰。好好。便將衣法俱付了曰。千萬爲佛法接人。師受法衣曰。何處不稱尊。祖示法語曰。祖宗授受之際。不在棒喝上。不在言語中。亦不離此二端。臨機展演亦無定蹤。只看事宜如何耳。若洞下尊宿。一語不契須要相類方乃分付鉢袋。吾臨濟下則不然。有時前遮後擁。有時赤膊輥毬。有馬騎馬。無馬步行。初不造作也。顯日長老工夫穩密見地超拔。是吾家眞種草也。吾以先師一衣付之。冀其將來續續不已之傳。他日求人之時。一棒一喝不可不擧。藏身處沒蹤迹。沒蹤迹處勿藏身。宜審細付授跡。祖又別有付衣帖曰。今將無準先師法衣一頂授邁常顯日長老。流通法道接續正宗。弘安四年九月三日福山老僧（云云）師同二十六日拜巨福山無學祖親授圓照伽梨。頂戴歸雲巖寺開法（拈衣開堂語見本錄）。
　　五年壬午
　　是歲十二月。平將軍時宗建圓覺寺。拜請佛光無學祖爲開山始祖。時祖欲擧師住相陽大方。師潜知而爲避之輒不詣瑞鹿。
　　六年癸未
　　師自雲巖往覲祖。有謝東山日長老相訪上堂。
　　八年乙酉
　　師在雲巖。祖一日定中見東山下瓜瓞聯綿而盛。祖貽書與師曰。吾法道自足下盛大矣。又云。綿綿瓜瓞毛詩之名。言周文王武王天下皆起於公劉后稷。言其緜遠積德而生此文王武王周公三聖也。又云。老僧欲見汝一面面別。山川阻隔不日如願。吾先師法眼法衣已分付汝。汝廣求本色爲吾流通報佛祖恩。是吾末後之囑。珍重。又云。報東山日長老。今有骨髮少許。留與汝慰汝。汝自起塔安奉。表吾不忘長老也。囑囑囑。
　　九年丙戌
　　是歲九月三日。祖唱滅于建長正續（正續始在建長。後經四十九年。建武二年乙亥。正覺國師遷之圓覺爲開山塔）遺書至于雲巖。師上堂。卽日遂往建長而拜龕。擧哀上祭而歸雲巖。
　　正安元年己亥
　　一山禪師董建長席。師一日相訪。山問曰。和尚在東山尋常以何示徒。師曰。洞中山色四時好。雲外溪聲一樣寒。山曰。莫是瞎時人眼麽。師曰。正法眼藏增價高。山便喝。師連喝兩喝。喫茶之次山又問曰。水牯牛水草甘麽。師曰。飽臥斜陽趁不去。山曰。猶欠痛鞭在。師作吼勢傾頭撞倒山。山呵呵大笑。
　　二年庚子
　　師年六十歲。董相陽稻荷山淨妙寺。
　　嘉元元年癸卯
　　師住乾明山萬壽禪寺。夢窓初叩一山和尚於圓覺。不契遂往萬壽咨決。師問。圓覺有何言句。試擧看。窓曰。只道我宗無語句亦無一法與人。師抗聲曰。何不道。和尚漏逗不少。窓於言下有省。
　　二年甲辰
　　師退萬壽。
　　三年乙巳
　　師住相陽金寶山淨智禪寺。冬夢窓往再參。問酬之間機智密契。師大稱賞印證之。
　　德治元年丙午
　　師退淨智。
　　二年丁未
　　師再領萬壽。夢窓往覲。師以佛光相傳無準法衣付之。
　　延慶元年戊申
　　師在萬壽。請夢窓充紀綱。職滿辭歸甲陽。有法語之贈。
　　二年己酉
　　師歸雲巖。夢窓往覲。俾夢窓充記室。以師倦應酬使四來兄弟參叩夢窓。職滿拜辭。師以佛光之書爲付。
　　三年庚戌
　　師在雲巖。夢窓通書呈偈有報書并和偈。爲夢窓讃佛光祖頂相。
　　正和元年壬子
　　師再住淨智。明年吿退。
　　三年甲寅
　　師住巨福山建長禪寺。次年乙卯退歸雲巖。師住福山招夢窓住上野長樂。窓力辭到濃州長瀨卓庵古溪。
　　正和五年丙辰
　　是歲十月二十日丑刻書偈坐化。偈曰。坐脫立亡平地骨堆。虛空翻筋斗刹海動風雷。喝一喝。世壽七十六法臘六十一。葬于雲巖塔于淨智。曰正統（初師塔在淨智建武年間正覺遷之建長）勅諡佛國應供廣濟國師。住山五處七會。有語錄行于世。所度四部弟子不可勝數。凡嗣師法唱師道東西各據一方揚化者何其多哉。佛光祖定中所見瓜瓞之瑞應爲不虛矣。嗚吁盛矣哉。余戊申歲三月奉公命灑掃于三會塔下。適方夏月以徑山佛鑑直下吾三國師相傳法衣涼之驅蠧之次。點撿遺帖箱中所藏有佛光答師書一通。其略曰。接來書甚慰老懷（云云）吾高峯獨處一方似無肘腋之助。吾日夕爲憂。或有隣近清修僧同慕道者。吾高峯自引誘提携幾人爲他年同聲相應之樂。法道流行非一人可洽。馬祖江西八十四人是其兆也。圓悟三佛一唱一和千載垂芳。報佛祖恩德吾高峯之責也。是乃延慶元年師在雲巖。以此書付吾正覺且云。先師囑吾旣如是。吾今付汝。愼之。余不勝仰歎。雖時當像末。遞乘願輪古佛應世的的相承。其付授之重不啻如金匱石室所藏丹書鐵券而已。燒香大展拜讀不覺流涕爾。元亨間海藏師修釋書以不得師傳載之而爲遺憾矣。余曾讀之疑焉。蓋師自少深鞱晦名跡不欲顯著。晚年瑞世不許人記錄言語。是故萬壽初住再住兩會語錄闕之。自餘普說法語偈頌多所遺失也。吾先正覺以專傳法脈待時流通爲任而不隨侍師末後。其責不關之。天岸廣公於諸子雖爲後生。收土苴於遺失之餘入元請名師序跋錄端。余讀之則二佛師資之機緣明如青天白日。余愈疑之。先逹不留師行錄具始末何哉。抑亦不遑爲之歟。古人作傳詳者有之略者有之。或曰不知何許人。或曰不審師承。而皆不無傳。弘安以後參考之於二佛錄不爲不詳。弘安以前事遍訪之先輩耆宿。異口同言者略紀焉。遷固修史得之口誦者屢書之後生不議。先正覺國師所題師眞讃曰。這老古錐無翹楚姿。口中惟一舌眼上有雙眉。如何聲價播天下。路上行人口便碑。余所紀弘安以前事載口碑者也。後生君子勿以妄罪余。只要知源委。異日秉董狐筆賡海藏師者庶幾有所取焉。時正長元年戊申佛成道之日。法孫比丘妙祁謹誌。

　　行錄補遺
　　義堂和尚日工集曰。佛國禪師初爲雛者事于東福開山。時南都律長老某與東福開山相善每每相遇。或時曰。乞小道者一人以嗣吾律宗。開山輒諾云。任就小生之中擇取去。律老遂指佛國要帶去。開山旣許。不可食言。便從律老赴于南都。律老鍾愛如護眼睛。有時佛國潜遁去偕數道者來于關東依兀庵和尚（云云）。
　　普明國師行業實錄曰。防之不動山有佛國禪師開山之古寺曰永興。僅丈室一宇而已。太守玄峯居士欽師道望廣其基趾新彼殿堂而使師之徒甲乙住持。今列甲刹。
　　永興寺奉正覺國師爲第二世。以至普明國師居第八世而中興之也。至今隸吾山爲一方甲刹。有靈山隱禪師所讃佛國祖頂相等而現存矣。蓋不詳挿草在何年故逸之。於行錄者歟。

　　此語錄舊刻湮沒殆歷歲月。嚮天外江岳二老布于活版救一時飢。然後生之輩深懷渴想。因茲闔衆發願將重鋟文梓以傳久遠也。幸而萬年慈照院藏舊刻善本。今竊憑之而參訂焉。勸募同門洎四方共成厥功。置諸靈龜山天龍資聖禪寺。伏願佛國乾坤普攝入扶桑域禪叢花木再挽回少林春。
　　寶永第六歲次己丑十月二十日
　　                         幹事比丘等謹識
