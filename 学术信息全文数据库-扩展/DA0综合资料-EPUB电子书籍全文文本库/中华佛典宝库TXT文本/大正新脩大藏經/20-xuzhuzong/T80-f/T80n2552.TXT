《大正藏》第80卷No.2552
No. 2552
南院國師住山城州龍安山禪林禪寺語錄上(後改山曰瑞龍寺曰南禪)

　　  侍者慧眞光宗妙準編
			

　　正應四年辛卯十二月。龜山上皇詔師創建本寺。五年壬辰三月入寺。
　　陞堂拈香云。此一瓣香。端爲視延今上皇帝聖壽無疆。恭願。蕩蕩無爲。元元自化。
　　又拈香云。此香。根非下土。色異衆芳。薰靄寶爐。瑞騰沙界。奉爲本寺大檀越兩宮陛下。恭願。龍圖久固。睿澤霶流。再居九五之尊。三聽華封之祝。遂歛衣就座。垂語云。開金殿鎖。動玉樓鐘。當空寶印。錦縫重重。有相共提綴底麼。問答罷(橫拈拄杖云)便恁麼去。十萬八千。擬欲進前。白雲萬里。無門斫額。有分竪毛。只者些兒。黃面老子橫說竪說。要且說不著。碧眼胡僧全提半提。何曾提得起。正當今朝。於至鑑難逃天聽無私處。出隻手提得起。著一句說破去(卓一下云)知誰識得鉤頭意。只在蒼龍不在魚。復擧。首山示衆云。吾法付囑國王大臣有力檀那。且道付箇甚麼(良久云)須是迦葉師兄始得。拈曰。盡謂首山老人。碧玉階前張帝網。紫羅帳裏撒眞珠。殊不知轉使頭陀微笑新。正恁麼時。且道付箇甚麼。須是本寺大檀那陛下始得。
　　浴佛上堂。一模脫出黃金面。驀劄相逢他是誰。杓柄今朝親入手。大家看取令行時。
　　結制小參。垂語云。蓬蒿箭。曲[木*彔]弓。若無猿臂將軍手。爭射藍田石大蟲。問答畢。乃曰。活鱍鱍亡第二見。猶欠一半。阿轆轆大機圓轉。未是全提。所以向上一路滑。壁立萬仭嶮。堪笑西院商量兩錯。垛生招箭。東山管顧諸人。臭肉來蠅。自餘燒畬種粟。全身入草窠。開粥過夏。特地揚家醜。正恁麼時。超宗越格一句作麼生道(良久云)不欲當頭便拈出。恐驚雲綻碧天寒。復擧。同光帝問興化云。朕收中原獲得一寶。化云。請陛下寶看。帝以手舒幞頭脚。化云。君王寶誰敢酬價。拈云。莊宗索價遼天。興化波斯別寶。雖然如是。賣弄不少。正當今日。檀越陛下不必舒幞頭脚。(祖圓)不敢輕酬其價。何故。當陽一顆不相瞞。留與人間光照夜。
　　次日上堂。謗於佛。毀於法。不入衆數。具大闡提。得大無畏。且道此人還受禁足也無。吽吽。猶在半途。
　　上堂。南禪院後。禪林寺前。中有一物。寒威凛然。出高山曲。翻流水絃。子期罔措。伯牙不傳。且道畢竟是何物。(拈拄杖卓一下云)須信來源萬仭高。一條界破青山色。
　　端午上堂。擧兜率照禪師示衆云。端午龍安亦鼓橈。青山影裏得逍遙。飢飡渴飮無窮樂。誰愛爭先奪錦幖。拈云。兜率恁麼垂示。湛水停舟自誇運載。山僧便不然。龍安隨例鬪龍頭。不是兒曹戲劇遊。奪得錦幖歸掌握。却從陸地上行舟。
　　上堂。諸佛不出世。祖師不西來。佛法滿天下。諸人還見麼。(良久云)檐聲不斷前旬雨。電影還連後夜雷。
　　上堂。撃鼓陞堂。面面相看。有事報君知。今朝六月旦。
　　上堂。般若靈鋒金剛焰。驅馳瘧鬼入無何。聖明重耀扶桑國。御璧牽羊知幾多。
　　上堂。不知擧世苦炎暑。風雨連綿夏日長。一道清涼除閙熱。渾無星子惱心腸。
　　閏六月望上堂。擧僧問長慶暹禪師。長期進道。西天以臘人爲驗。未審此間以何爲驗。慶曰。鐵彈子。僧曰。意旨如何。慶曰。大底大小底小。拈曰。蹈著分明爛似泥。有何大小與人看。若有人問龍安長期進道西天以臘人爲驗。未審此間以何爲驗。只答他道。三年逢一閏。又問意旨如何。答曰。六月見重圓。更問鐵彈子。擘脊送四藤條。何故。臥床之內。寧容鼾睡之人。
　　立秋上堂。百二長期餘十五。庭柯一葉始翻黃。乘時颺下。犀牛扇。無意涼人人自涼。
　　解制小參。開一片畬。玉面鑿竇。下一籮粟。石上栽花。爭如龍安門下。七間僧堂共衆作息。一條脊梁各自竪起。誰管眉毛在不在。說甚臘人氷不氷。月上青山玉一團。涼飈已到梧桐樹。正恁麼時。九夏賞勞。誰是得者。(卓拄杖一下云)若不藍田射石虎。幾乎誤殺李將軍。
　　復擧。教中云。我見燈明佛。本光瑞如此。拈云。節當中元。聖駕臨賁。放大光明。現希有事。敢問諸人。畢竟如何是燈明如來。(良久云)龍袖拂開全體現(時聖駕入山)。
　　次日上堂。有結有解。有佛處住不得。無解無結。無佛處急走過。總不恁麼。又作麼生。星河秋一鴈。砧杵夜千家。
　　上堂。擧天衣懷禪師示衆云。諸人還知崇壽殿上蚩吻。昨夜三更大笑一聲。三門頭金剛咄云。儞笑箇甚麼。我笑茫茫宇宙人。空延歲月。兀兀度時。道德不修。衣食斯費。忽然築著閻羅老子。禍事禍事。拈云。龍安不學天衣老人。借他蚩吻啄。罵倒五湖僧。殿上元無蚩吻。門頭又欠金剛。有甚笑與咄。築著磕著。自在縱橫。更說什麼閻王禍事。雖然若是。知慚識愧人。更須照顧烏藤笑。
　　開爐上堂。祖翁颺下賣柴衡。灰冷爐寒歲月更。折筋拈來重撥動。無烟火上散金星。高聲召大衆。衆回首。便云。各自照顧衲衣。
　　上堂。擧古者云。上學聽之以神。中學聽之以心。下學聽之以耳。拈云。古人恁麼道。大似混沌鑿情竇。美玉鑚瑕類(以拂子撃禪床云)大衆還聽麼。(良久云)可惜黃金如糞土。
　　上堂。擧古德云。大事未明。如喪考妣。大事已明。如喪考妣。拈云。大事已明。因甚如喪考妣。當初將謂茅長短。燒了元來地不平。
　　冬夜小參。垂語云。沙飛石走仲冬節。誰管繡紋一線長。閃電光中纔擬議。雨聲一霎過滄浪。莫有不涉擬議底麼。問答畢。乃曰。一句全提。天寒人寒。萬機不到。滴水滴凍。纔恁麼。便不恁麼。璇璣撥轉。新故交參。便見葭管飛灰。陰魔沮伏。繡紋添線。君子道長。正恁麼時。不涉推遷。如何通信(卓拄杖一下云)東君漏泄陽和力。花向不萠枝上開。復擧。僧問南院。日月交謝寒暑迭遷。如何是不涉寒暑者。院云。紫羅抹額繡裙腰。僧云。向上之機今已曉。中下之流如何解會。院云。炭庫裏藏身。拈云。南院有照物鏡。這僧無透青眼。龍安更資一路。或有人問日月交謝寒暑迭遷。如何是不涉寒暑者。對他云。八角磨盤空裏轉。更問向上之機今已曉。中下之流如何解會。對他云。貶向鐵圍。次日上堂。幽谷寒嵓萠動時。當陽一路絕遲疑。欲傳陸凱江南信。折得東風第一枝。大衆要見一枝春麼。(竪起拂子云)認著不是。
　　因雪上堂。虛空粉碎蓋天地。流出胸襟也是閑。寄語曾郎休寐語。脚跟無處不鰲山。
　　臘月望上堂。擧教中道。供養三世諸佛。不如供養一箇無心道人。拈云。近日檀越陛下開大施門供養萬指僧。當陽有路。佛祖共知。覿面相呈。見聞不隔。還知無心道人麼。(良久云)卷舒立方外乾坤。縱橫掛域中日月。(前三日有佛心禪師忌齋)。
　　除夜小參。垂語云。玉漏銅壺催欲盡。一年倏忽又回春。屈伸造化幹旋力。撥轉如來正法輪。莫有相共推轂底麼。問答畢。乃曰。南鵬入漢。萬里搏風。霧豹澤毛。七日不食。衲僧家。氣呑佛祖眼蓋乾坤。豈不知一年有十二月。一月有三十日。一日夜有十二時。因甚十箇有五雙。拶到臘月三十日脚忙手亂。山僧路見不平。未免拔劍。(拈杖劃一劃云)明朝決定大年頭。復擧。僧問古德。年窮歲盡時如何。德云。東村王老夜燒錢。又問古德。德云。家家門前火把子。或云。孟春依舊猶寒。拈云。古德恁麼答。大似三人成巿虎。何曾稱得這僧心。若有人問龍安。對他道。花須連夜發。莫待曉風吹。若更問與古人是同是別。又對他道。直須識取把針人。莫道鴛鴦好毛羽。
　　歲旦上堂。垂語云。太平無象。萬化含春。獻花借水。全籍傍人。有麼有麼。問答畢。乃曰。元正啓祚。九重城裏和氣靄然。萬物咸新。十萬戶前春風滿面。正恁麼時。衲僧門下有甚長處。(竪起拂子云)祇園今古饒春色。朶朶渾開薝蔔花。
　　元霄上堂。時臨三五元霄節。處處燈花燒碧空。唯有龍安山下寺。不勞拈出破燈籠。直得續千聖不盡之燈。照八面無私之焰。(以拂子打一圓相)下座。
　　浴佛上堂。膝下黃金曾不識。銅頭鐵額各稱尊。龍山今日又隨例。一杓蘭湯潑頂門。(卓拄杖云)大衆還覺伽梨濕麼。
　　結制小參。垂語云。龍安路滑。羊角嶺高。若眞獅子。一任𨁝跳。問答畢。乃曰。一鋤便見井。脚跟好贈七烏藤。三喚不回眸。腦後猶欠一錐在。若是衲僧門下客。日不待火而熱。月不待風而凉。雲從龍。風從虎。作無作。爲無爲。擧足下足圓覺伽藍。開眼合眼平等性智。正當恁麼時。安居一句作麼生道。(卓拄杖云)肚無偏僻病。不怕冷油韲。復擧。僧問文殊和尚。達磨大師還是祖否。殊云。不是祖。僧云。既不是祖。何用西來。殊云。爲儞不薦。僧云。薦後如何。殊云。方知不是祖。拈云。恁麼問答。盡謂金針雙鎖。殊不知隻履過流沙。今夜忽有人問。龍山擘面一唾。教他自知慚惶。
　　次日上堂。垂語云。是著則錯。不是猶乖。截斷兩頭閑露布。不知誰入試場來。問答畢。乃曰。無上法王(竪起拂子云)有箇拂子。作安居法。結護生禁。敢問諸人。只如赤肉團上無位眞人。還受禁也無。(撃禪床云)莫怪輕觸。
　　上堂。山前麥熟。屋角梅黃。現成活計。敢不囊藏。(以拂子撃禪床云)撃碎當門限。薰風一陣涼。
　　端午。謝首座上堂。今朝五月正當五。多向茅簷挿綠蒲。龍嶠幽深門戶別。不懸艾虎與桃符。敢問諸人。畢竟以何掃蕩妖怪。(良久云)眨上眉間劍。魔軍自退除。解制上堂。大仰一夏不空過。開一片畬。種一籮粟。潙嶠一夏不空過。日中一飡。夜後一寢。龍山一夏不空過。或時搬土。或時拽石。或時撼動鐵柱。或時把定繩頭。正當今朝。敢問大衆。畢竟與潙仰底是同是別。(良久云)不是桃源客。徒勞話洞中。
　　開爐上堂。死火寒灰不用吹。誰知冷焰逼人時。(以杖橫肩云)一肩山色自擔荷。難比生柴帶葉枝。(顧視左右云)不作貴不作賤。作麼生酬價。(良久云)深夜一爐火。滿堂身上衣。
　　冬夜小參。玉泉布褌。潑天索價。檗山橘子。徒說飽霜。信手提來。零零落落。滿盤飣出。青青黃黃。爭似龍山今夜底。冷灰豆爆自承當。(拈拄杖云)的的單傳無變異。通身依舊漆生光。大衆還會麼。有價數。沒商量(卓一下)。復擧。或庵和尚示衆云。夤緣過夏又經冬。難易當知好惡同。肚裏飢瘡無聒擾。堂中生炭滿爐紅。挑灰弄火非相許。闊論高談定不容。疊足跏趺描不就。眼空烟景振宗風。拈云。聞道或庵老子。藏神笑處見題目。試場不作探花郎。因甚及乎吐露將來。做得落韻詩僧。龍山捩轉他咽喉。俯應箇時節。光陰倏忽至分冬。擧古思今事不同。魚目亂藏明月照。橘皮認作太陽紅。屠龍腕力共誰用。烹鳳手頭只自容。莫怪一堂雲水客。偏將冷淡當家風。
　　次日上堂。寒雨慳晴。凍雲羃日。魯史書雲。如何下筆。(以拂畫一畫云)一陽生。萬事吉。
　　除夜小參。箭穿紅日。六合絕妖氛。劍露靈鋒。萬國烟塵靜。正恁麼時。專樂無爲。誰管儞露地牛。皮穿骨露。村田樂。曲調不成。野菜羹。傷鹽傷醋。榾柮火。煖氣無多。龍山今夜。只據見定。以堂前半盞燈明時。爲舊年尾。以阿閣一聲鐘破曉。爲新年頭。爐竈通紅。搭雲門胡餅。瓦釜雷鳴。點趙州苦茶。恁麼分歲。猶落今時。正令全提一句作麼生。(良久云)意氣不從天地得。英雄豈藉四時催。復擧。僧問天章月禪師曰。如何是佛法的的大意。月云。一年三百六十日。僧曰。便與麼去時如何。月曰。迢迢十萬未是遠。拈云。天章拈出無字曆日。這僧無端犯著滅門。山僧颺下多年舊曆。別開通天大道。頌云。一年三百六十日。日日扶桑日出東。昨日今朝又明日。太平無日不春風。恁麼告報。還有不甘底麼。(卓拄杖一下云)若有拄杖子折。也未放儞在。
	歲旦上堂。舊歲已去。新歲到來。尖新氣象。玉轉珠回。(拈拄杖云)拄杖子分上還有新底也無。(卓一下云)春雷纔發動。蟄戶一時開。
　　元宵上堂。不勞衒耀漏燈盞。一段靈光何處無。驀地一聲桶箍嚗。寰中獨照夜明珠。諸人還辨此珠麼(以拂打一圓相云)笑倒西來碧眼胡。
　　三月望上堂。牡丹破卵貓兒睡。香草鋪茵錦綉堆。(拈拄杖云)一握山藤剛𨁝跳。無端蹈碎石莓苔。
　　上堂。大千沙界一蘭若。東去西來絕異岐。荆棘參天攔不住。金聲擲地自家知(三月趣相陽七月歸洛)。
	解制小參。垂語云。普光明殿在人間。室內千燈照影寒。按指海中塵不到。聖凡羅列一毫端。還有光影那畔把手共行底麼。問答畢。乃曰。聲前密布。切忌承當。句後全收。猶欠一半。湍流處轉船來。還他英俊手。劍刄上翻身去。須是嘍囉兒。咄咄。禁足護生。守繋驢橛。刻期取證。喜臘人氷。大似布袋裡老鴉。山僧。已往不咎。正當今夜。聖制期滿。布袋口開。東去西去。脚跟好贈一頓痛棒。何故(卓拄杖一下云)未過鐵山。終存嶮危。復擧。文殊三處度夏。迦葉擬擯出。纔擧椎。遂見百千萬億文殊。迦葉椎不能擧。世尊云。汝擬擯那箇文殊。迦葉休去。拈云。迦葉只解箭穿鴻雁。不能射遶樹猿。當時待他道擬擯那箇文殊。低頭叉手道瞿曇萬福。非唯釋迦老漢滿面慚惶。亦使金毛獅子轉身無路。
　　次日上堂。言發非聲。色前非物。不用藤條重四下。霍山元是大禪佛。是則是矣。九夏賞勞。誰是得者。(拈拄柱云)若到諸方。不得錯擧。
　　謝二頭首秉拂上堂。擧教中云。佛法無人說。雖慧不能了。譬如暗室寶。無燈不可見。拈云。佛法無人說。堂中二禪伯橫說竪說。雖慧不能了。敢問諸人了耶不了耶。譬如暗室寶。還我寶來。無燈不可見。(以拂打一圓相云)明歷歷圓陀陀。截斷瞿曇路布。畢竟誰是當行。解揮麾日戈。須是魯陽手。
　　謝諸執事上堂。慣用大椀稱。繼忠道者風。起家不減賣薑漢。睡虎元來是大蟲。清飆四起栴檀林下。孤燈獨照涅槃堂中。誰管儞露柱生兒騎聖僧頸。直須撥塵見佛撥火見紅。雖然如是。敢問諸人。有則有矣。未審是什麼物。(良久云)大空小空。
　　中秋上堂。龍眠指出亂峯巓。萬古流光玉一圓。今日龍山重話墮。撥開重霧見青天。(以拂打一圓相云)髣髴鹽官扇子。依俙石窓燈盞。
　　上堂。禾熟田中。何曾入手。挿鍬叉手。詐道不飢。何況龍山門下。厨乏聚蠅之糝。囊無繋蟻之絲。或有人問忽逢上客如何祗對。無皮鐵酸豏。渾崙栗棘蓬。喫則任君喫。不喫任西東。(拈拄杖顧視左右云)傍有不甘底麼。(連卓兩下云)但辨肯心。不必相賺。
　　上堂。四象推遷忙似箭。璇璣瞥轉疾如烟。就中識得不凋性。一葉秋聲伴榻眠。
　　重陽上堂。爲惜王孫添醉意。籬根霜蘂不曾開。杜鵑神女斷消息。胡蝶夢魂空往來。只杓曹源無味水。單提趙老苦茶杯。座中盡是獨醒客。何必重登落帽臺。(召大衆云)莫嫌冷淡。
　　上堂。大檀越陛下。金剛王寶殿御製云。金剛正眼耀今古。五字宸奎鎭此堂。百怪千妖俱一掃。祖風佛日祝天長。(祖圓)恩蒙泉石。喜不自勝。謾賽宸韻。以述卑懷。題目分明榜勅黃。銀鉤鐵索露堂堂。等閑掛在萬人上。一任傍觀說短長。
　　冬夜小參。垂語云。劈面金槌。揭天塗毒。公案現成。有誰扣撃。問答畢。乃曰。同光收得中原寶。留下叢林幾換霜。興化當年酬不得。至今浩浩錯商量。今宵。時當亞歲。節屆書雲。打破慳囊。傾出人前去也。(竪起拂子云)不是京師出大黃。又非胡地冬抽筍。不逐消長遷變。不管造化斡旋。露堂堂明歷歷絕遮攔。塵塵爾剎剎爾無邊表。正恁麼時。莫有酬價底麼。(良久云)別寶還他碧眼胡。復擧。潙山問仰山。仲冬嚴寒年年事。晷運推移事若何。仰山進前叉手而立。潙山云。情知汝答此話不得。香嚴云。某甲偏答得此話。潙山再理前話。香嚴亦進前叉手而立。潙山云。賴遇寂子不會。拈云。仰山香嚴。尋常智過鶖子辯似滿慈。因甚被潙山一問。直得草鞋裡𨁝跳。大衆要見潙山麼(卓拄杖云)舌頭不汚干戈粟。手握金鞭立御街。
　　次日上堂。(拈杖畫一畫云)靈鋒寶劍當頭截。造化從他遷變來。萬卉正資和氣力。一枝先發屋頭梅。
　　謝首座藏主秉拂上堂。減竈添兵曾慣戰。干戈相待未輕酬。當場突出那吒面。關羽顏良一道收。施如是謀略。運如是機籌。畢竟是誰。(良久云)瞌睡虎。陳睦州。謝典座直歲上堂。奴呼二乘驅菩薩。鈯斧單提無處收。抹月批風供午鉢。堂前舞倒老金牛。雖然如是。要知轉位就功處。更待龍山竪點頭。
　　除夜小參。今歲今宵盡。明年明日來。寒逐更籌轉。春隨斗柄回。掣開古殿黃金鎖。撞動玉樓雲外鐘。十萬人家祥雲籠地。九重城裡瑞氣凝空。正恁麼時。有物先天地。無形本寂寥。還相委悉麼。(拈拄杖云)祝融峯頂萬年松。復云。剔起殘紅慵守歲。不將苜蓿薦春盤。一條古路清風拂。瓦鼎秋蟬訴夜闌。大衆喫是什麼。縱使舌頭無骨底。也須爛却鐵心肝。
　　歲旦。擧僧問鏡清。新年頭還有佛法麼。清云有。僧又問明教。教云無。拈云。二大老。提鑑物鏡斷按劍疑。其奈只道得八成。忽有人問龍山新年頭還有佛法麼。答他道。有。更問如何是新年頭佛法。又答曰。風定玉爐香影直。日融金掌露華鮮。又更問與二大老還有優劣麼。更答曰。眞金須是紅爐鍜。白玉還他妙手磨。元宵。因雪上堂。明頭暗頭俱打徹。四方八面絕攀登。虛空撲破玻[王*梨]鏡。散作人間不夜燈。
　　因事上堂。暴虎馮河。頸在別人手裏。運籌帷幄。不知身陷重城。誰管儞撥亂乾坤掀翻海岳。更說甚背水排陣暗地埋兵。總不恁麼獨據寰中一句作麼生道。心王元不動。六國一時平。
　　佛涅槃上堂。通身一串黃金骨。生是誰兮滅是誰。今日龍山重告報。爲他混沌畫娥眉。
　　謝首座書記上堂。戴黃龍角。還他沒意智漢。擔睦州板。須是有力量人。規矩雙備則頭頭合轍。雲雨相隨則物物回春。直得風行草偃。豈止眼辨手親。正恁麼時。畢竟公驗落在何處。(良久云)叢林又見一番新。
　　謝維那上堂。擧襄州華嚴和尚曰。若是臨濟德山高亭大愚鳥窠船子兒孫。不論如何若何。便請單刀直入。華嚴爲儞證據。廓侍者出衆便喝。拈云。老華嚴鳴瓦釜雷。廓侍者操敗軍鼓。引得風穴東吵西閙(以拂撃禪床云)一時裂下了也。今日忽有箇漢出來便喝。對他道。低聲低聲。新維那令嚴。直使他喘氣不得。
　　謝了翁西堂都寺維那二員侍者上堂。石窓燈盞發光彩。洞裏桃花非褪紅。慚愧二空來侍衞。百般癡鈍玷宗風。雖然如是(拈拄杖云)只者木獦狙。𨁝跳出來歡喜。不徹何故(卓一下云)師叔在此。禪林不致寂寥。佛生日上堂。初生孩子膽如天。便把閻浮一口呑。不是通身紅爛客。當頭誰敢辨根源。大衆還辨根源麼。(良久云)一朶優曇兩處尊(時兩官入山)。
　　結制小參。垂語云。法鼓搖林木。遏雲三疊聲。斷絃不用鸞膠續。只貴知音暗側聆。有麼有麼。問答畢。乃曰。淳乎淳乎。露地白牛趁不去。置也置也。金毛獅子逞全威。南泉大潙颺下鞭繩。藥嶠雲岩何曾弄出。便恁麼去。有何制可結。有何證可取。直得百草頭邊添意氣。旃檀林下起清飆。正當今夜。露地白牛變作金毛獅子。金毛獅子。變作露地白牛(拈拄杖云)喚作露地白牛則是。喚作金毛獅子則是(卓一下顧視左右云)不是西河客。爭知翻躑能。
	復擧。天平漪和尚。行脚時參西院。西院下兩錯。拈云。含飯還覺面腫。殊不知被傍觀揤擃。大衆。只如住後悔當初。意在那裏。(良久云)曾過巫山煙雨裏。倚篷閑聽曉猿啼。
　　次日上堂。十五日以前。終日圓覺。未曾圓覺。十五日已後。具足圓覺。住持圓覺。正當十五日。欲證圓覺。未極圓覺(竪起拂子云)箇塵尾。振鬣擺尾出來通。圓覺妙心。本來平等。爲甚麼却有許多分別(撃拂云)從前汗馬無人識。只要重論蓋代功。
　　謝三頭首秉拂上堂。傳佛語心。未是通人。出自胸襟。辜負先聖。去此二途。如何法王正令(竪起拂子云)一毛頭上定綱宗。不比尋常閑話柄。
　　端午上堂。鏡背鑄龍。猶欠雲雨。著符心上。何曾辟兵(拈拄杖云)黃堂別有神仙藥。換却衲僧寛肚膓。換却後作麼生。(卓一下云)鐵佛汗出。木人魂驚。
　　上堂。祖翁一片閑田地。幾度荒蕪更歲華。鞭起鐵牛風雨快。秋成有望力耕家(卓拄杖云)只者中心樹子。切忌動著。
　　上堂。枯渴蒼生望未休。曾無富潤可相酬。簷頭滴滴送梅雨。散作荒田萬頃秋。
　　上堂。本寺大檀越陛下御製云。一室寥寥金粟體。一念通玄箭。三尸鬼失姦。毘耶城裏啓重關。誰敢眨眼。本來本住本心處。紫羅帳撒眞珠。盤走珠兮珠走盤。普天匝地承恩力。恁麼御製。澤降九天。運逢千載。(祖圓)語雖朴野。勉攄管見。萬象之中無伴侶。巍巍聖德鎭津關。一從吸盡西江水。不費黃金十二盤。
　　上堂。擧天衣垂示云。一宿祖關傳萬代。九旬功功事如何。拈云。天衣挽他人之强爲力。殊不知失却自己烏號。山僧傍觀有分。也只是口門窄。幸有同行木上座背地裏聽得。不覺手舞脚蹈也。出來說四句伽陀。爲諸人雪屈去(拈拄杖云)桃花遠透三層浪。月桂高攀第一枝。選佛場中登甲科。心空及第更誰知。
　　解制小參。垂語云。聲前敲唱。秤尾尋星。格外提持。尺頭迷寸。若是通天作略。何妨十字縱橫問答畢。乃云。靈機妙轉。一毛頭上露出乾坤。大用現前。萬象森羅同時證據。直得室內千燈放光動地。海印三昧行布圓融。大塔廟前誰是曼殊室利。妙峯山頂。討甚德雲比丘。九旬禁足今宵滿。拄杖依然不改烏。前路相逢休放喝。只容興化撒眞珠(拈拄杖連卓兩下)。復擧。洞山萬里無寸草。瀏陽出門便是草(以拂子撃禪床云)海畔尖山似劍𨦵。秋來處處割人膓。
　　次日上堂。法歲周圓禁網開。來來去去莫遲回。凌空一錫飛如箭。誰怕石頭滑似苔。
　　謝諸執事上堂。賣洞山薑。還他作者。跨楊岐驢。須是其人。更有箇瞎睡大蟲。牙如劍樹口似血盆。引得大空。小空。顯川子。遵布衲。跋陀波羅。大家扶顛持危。彼此將無爲有。贏得龍山喫黑甜。午窓鼻息如雷吼。
　　中秋上堂。一片孤圓呑沈寥。三千剎界桂花飄。直饒拂袖南泉老。兎子窟中打𨁝跳。
　　上堂。擧明招到招慶。有度上座問云。羅山尋常道。諸方盡是麨飯。却有羅山一味白飯。兄從羅山來。却展手云。白飯索些子。招與兩掌。度云。將謂是白飯。元來是麨飯。招云。癡人棒打不死。至夜間擧示諸禪客次。招近前云。不審。度云。便是這箇上座下兩掌。有瑫上座問云。不用下兩掌。就裏許作麼生道。招云。就裏許道道。瑫無對。招云。是汝諸人。縛作一束。倒卓向尿闥下。來日相見。珍重。拈云。還識兩掌落處麼。絕天維立地紀未足奇。擘太華逗河源豈敏手。今日忽有人。問白飯索些子。對他道。鉢盂裏薦取。更云將謂是白飯。元來是麨飯。更對他道。正好供養。敢問。是賞他耶是罰他耶。
	重陽上堂。冷淡家風無俗節。玄中一曲繼西河(橫拈拄杖云)等閑按斷未輕放。恐墮尋常黃菊歌。
　　謝樹頭上堂。出草窠來重入草。不知霧露濕衣裳。(卓拄杖一下云)瞎驢毒種活埋却。留與叢林作棟梁。
　　開爐上堂。阿誰管儞泥羅漢。更說甚麼諸佛聽。大冶紅爐不容蚋。香匙火筋亂縱橫。
　　達磨忌上堂。分張皮肉揚家醜。骨髓傳來非正宗。盡大地人提不起。至今遺下九年弓。(拈拄杖云)弓在者裏。還有架射羿箭底麼。(靠杖云)縱令射得中熊耳。也是藍田石大蟲。
　　上堂。定乾坤句。擒虎兕機。不遇奇人。徒勞拈出。今日。聖駕入山。縉紳滿席。(祖圓)盡情拈出去也(竪起拂子云)切忌當門按劍。
　　上堂。堪笑鷙翰作鳳鳴。誰將虎質類癡羊。自家痛處自家箚。何用胡僧金錫光。
　　上堂。寶月當空。逐千江而現影。摩尼在掌。隨衆色而分輝。山河大地色空明暗是光影。六根門頭見聞覺知是光影。且道何者是月。何者是珠。(卓拄杖一下云)幸無偏照處。剛有不明時。
　　冬節上堂。烏兎奔忙。不改舊時光彩。乾坤寂爾。猶涉造化斡旋(竪起拂子云)獨有這箇。戢玄機於未兆。藏冥運於即化。還委悉麼(撃禪床)下座。
　　謝秉拂及新舊典座上堂。踢倒淨瓶。華林曾輸山子。不欠鹽醬。黃龍報煮白粥。一人易見難識。一人難見易識。忽有人。問只如南禪頭首對人天拈拂柄。與他二員作者是同是別。對云。一言當宇宙。千古播清聲。因殘雪上堂。金烏高翥扶桑曉。爍破娘生眼裏花。大小趙州無臥處。只餘鳷鵲玉橫斜。
　　上堂。擧僧問同安。學人未曉時機。請指示。安云。參差松竹煙凝薄。重疊峯巒月上遲。僧擬進語。安云。劍甲未施。賊身已露。僧云。何也。安云。精陽不斬霜前竹。水墨徒誇海上龍。僧遶禪床一匝。大笑而出。安云。閉目食蝸牛。一場酸澁苦。拈云。者僧。白拈隊裏慣得便宜。同安。自謂識破不爲寃。只如末後道閉目食蝸牛一場酸澁苦。意在甚處(良久云)也是賊過後張弓。
　　臘八上堂。半窓殘月移梅影。一撃華鯨破夢時。眼眼盡從星斗轉。屠刀放下更知誰。
　　歲旦。因雪上堂。新年頭佛法。覿露不囊藏。瑞氣凝虛碧。遍界玉悠揚。正當恁麼時。坐致太平一句作麼生。(良久云)萬民幾鷗鷺。四海一池塘。
　　元宵。因事謝副寺上堂。燃燈前一點不減。冥冥杳杳。燃燈後一點不增。明明皎皎。人人本地風光。歷劫何曾欠少。正當今日。據令一句作麼生道。洞嶠生薑難下觜。小蟲誰管儞飡蓼。
　　上堂。即心即佛。太平姦賊。非心非佛。亂世英雄。非心非佛亦非物。畢竟如何。五雲籠嶽頂。一氣鎭寰中。
　　佛涅槃上堂。花開似錦。首現法身。鳥語如簧。深談實相。正恁麼時。作麼生是涅槃無餘樂(良久云)春風不裹頭。夜雨滋三草。



南院國師住瑞龍山南禪禪寺語錄中

　　　侍者師鍊志高一鞏編
			

　　四月旦。謝浴主并圓首座彥侍者上堂。落花三月雨。殘夢五更鐘。佛法遍天下。家風不覆藏。(拈拄杖云)這麁剌梨。背地裏聽得吟吟出來云。是則是矣。只如鹽官扇子𨁝跳。築著睦州蒲鞋。蒲鞋惡發喝似雷奔。喚作一喝分賓主。照用一時行得也無(靠杖良久云)問取跋陀婆羅菩薩。
　　佛生日上堂。擧遵布衲浴佛次。藥山曰。這箇從汝浴。還浴得那箇麼。遵曰。把將那箇來。山休去。拈云。兩輪日月磨今古。一合乾坤挾是非。藥山還見布衲耶。布衲還見藥山耶。忽若有箇漢出來。道今日親見釋迦老子。只對他道。慣釣鯨鯢澄巨浸。却嗟蛙步𩥇泥沙。結制小參。森羅萬象。古佛家風。碧落青霄。道人活計。便恁麼會去。禁足護生刻期修證。當甚椀脫丘。其或未會。列五位君臣。布三玄戈弩。陣排雪嶺長蛇。兵驅黃檗飛虎。張石鞏弓。擂禾山鼓。按靈鋒劍操王庫刀。破無明之牢關。陷外魔之堅壘。且要六國歸降。三邊肅清。風調雨順。物阜時康。忽有箇牙如劍樹口似血盆。咄哉長老。衲僧門下何雜兵法。去他耳朶邊。輕輕向他道。猛將謀臣鞱略在。好看齊唱凱歌旋。復擧。洞山與密師伯到柏巖。巖云。近離何處。山云。湖南。巖云。觀察使姓什麼。山云。不委他姓。巖云。名什麼。山云。不委他名。巖云。還理事也無。山云。自有廊幕在。巖云。還出入否。山云。不出入。巖云。豈不是出入。山拂袖便出去。巖至來早。入堂召二上座。二人近前。巖云。昨日答上座話。不稱老僧意。一夜不安。還請二上座別下一轉語。若愜老僧意。開粥相伴過夏。山云。却請和尚問。巖云。不出入。山云。太尊貴生。巖果開粥相伴過夏。拈云。柏巖。巿駿馬之骨。意在千里之駒。洞山。略露玄黃。空冀北野。雖然如是。尊貴一路又作麼生。若有人道得。不啻開粥過夏。也須別甑炊香。
　　次日上堂。栴檀林下無凡木。欝密深沈綠蔭加(拈拄杖云)金毛獅子當場戲。大衆。還覺清風匝地麼。
　　謝秉拂上堂(拈拄杖云)冷匣秋波凝不流。幾人來結死寃讐(靠杖云)贏來依舊掛虛壁。一任寒光射斗牛。上堂(橫拈拄杖云)斬蛟之劍(竪起云)落鵰之箭(靠壁顧左右云)正按傍提。是誰豹變。
　　上堂(因鑿溝引溪)鑿斷雲根通一派。本源遠出碧層巒。奔流激射蒼兕吼。添得聲喧宇宙間。大衆。龍山恁麼指出。喚作漚麻池則是。喚作劈箭急則是(良久云)非唯入海助櫓棹。留與民田生好看。
　　上堂。不可以有心而求。不可以無心而得。不可以語言而造。不可以寂默而通。正恁麼時又作麼生(卓拄杖云)薰風一陣來。殿閣微涼足。
　　上堂。栴檀叢林栴檀圍遶。獅子叢林獅子圍遶。荆棘叢林荆棘圍遶。虎狼叢林虎狼圍遶。大衆。四種叢林內揀那箇爲住(卓拄杖云)㪬破癡頑石。收取照星珍。因事上堂。龍山昨夜夢寐中。聞木偶人與土偶人相與語。木偶人曰。天雨。子將敗矣。土偶人曰。我生於土。敗反吾眞。今天雨流子而行。未知所止息也。傍觀解之曰。未出輪迴。而辨圓覺。彼圓覺性。即同流轉。若免輪迴。無有是處。土木偶人面熱汗下云。說得是(拈拄杖云)只此木上座。背地裡聽得不甘。𨁝跳出來(畫一畫云)劃斷天雲不放高(靠杖云)切忌寐語。
　　解制小參(因點燈聖駕入山)月上青巒珠一顆。燈連金殿影千重。洞然明白無遮障。主伴交參帝網中。正當恁麼時。喚作雜華藏世界則是。喚作摩尼寶殿則是。喚作他化自在則是。喚作菩提道場則是(喝一喝)黃面瞿曇瞞南禪一點不得(又喝一喝)南禪亦瞞諸人一點不得。是則是也。只如夏終今夜。如何賞勞(良久云)今佛放光明。助發實相義。復擧。僧問般若柔和尚。西天夏末以臘人爲驗。未審此土以何爲驗柔云。新羅人草鞋。拈云。般若老人。拈得新羅人草鞋。走向天下打一遭。其奈何未逢知音。今夜忽有人。問西天夏末以臘人爲驗。未審此土以何爲驗。對他道。龍山則有箇奇特。更問如何是奇特事。對道。臥龍纔奮迅。丹鳳便翱翔。
　　次日上堂。劈開古殿金鎻。放出無位眞人。諸人還看無位眞人也無。幸好一盤飯。何用糝椒薑。
　　重陽上堂。籬菊吐金節物新。瓦甌煮茗接來賓。等閑平步青雲上。何必登高效古人。
　　請鼎書記充維那。兼謝雲藏主上堂。雷動雨施黃龍頭角勢嵯峨。風行草偃。睡虎機鋒伏爪牙。龍山門下。放一頭低俯順時宜一句。作麼生道(拈拄杖云)洞中桃蕚富春色。朶朶紅開月月花。
　　謝書記殿主上堂。祖意西來椀脫丘。添花簇錦不風流。頂門迸綻摩醯眼。積翠元來南匾頭。祗如八金剛長年執降魔杵。四菩薩終日垂彎月眉。又作麼生(良久云)問取新知殿去。
　　開爐上堂。敗葉堆雲撥不開。千嵓呈露碧崔嵬。紅爐向上轉關棙。鈍鐵頑銅烹一回。
　　達磨忌上堂。老胡未來。山河大地。老胡來後。大地山河。來與未來則且置。大衆。喚什麼作老胡(良久云)九年人不識。隻履過流沙。至節小參。索話。金翅劈海。玉象截流。當機覿面。誰敢出頭(問答不錄)乃曰。千聖眼睛。列祖巴鼻。捏定則大地氷稜。放開則普天和氣。德山小參不答話。印文已彰。趙州小參要答話。錦縫離披(拈拄杖云)龍山有箇糲竭節。通權氣於方外。資萬有於靈源。麁茶淡飯。薦席鼎新。死火寒灰。煼豆一爆。京師大黃。不勞拈出。胡地石笋。一任抽條。西舍呈起爛臭布裩。東隣羅列陳年菓卓。看來總是閑家具。忽有箇漢。暗地裏咳嗽一聲(卓一下云)勅點蜚龍馬。跛鱉出頭來。復擧。檗山永和尚示衆曰。諸方盡是半青黃。猶欠韋郎一夜霜。爭似檗山今夜底。和盤托出轉馨香。拈云。檗山。和盤托出。依舊青黃。南禪今夜。更添一盤去也。白玉花開全結實。收來顆顆飽風霜。認皮作火人無數。不識濛濛噀霧香。
　　次日上堂。烏兎奔忙空往還。乾坤寂爾不相干(橫杖云)霜華寶劍當風按。不墮機鋒句外看。
　　謝秉拂上堂。諸佛說不到處說一句。句句朝宗。諸佛行不到處行一步。步步踏實。且道是什麼人分上事。(良久云)打刀須是邠州鐵。
　　臘八上堂。擧石門聰問李駙馬曰。釋迦。六年雪山成底事。李曰擔折方知柴束重。著語云。費力不少。後來孝宗皇帝。擧前話問佛照禪師。佛照奏云。將謂陛下忘却。著語云。干戈相待。南禪見處。也要諸人共知。自從一斬樓蘭首。慵把劍鋒重淬磨。幸是太平無事日。鵜膏半澁蝕銅花。
	除夜小參。動靜一源。大盡三十日。小盡二十九。往復無際。日日日東上。日日日西沈。便恁麼會去也。莫嫌寒漏盡。春色來應早。總不恁麼。畢竟如何。催成客睡須春酒。老却梅花是曉風。復擧。東山空和尚與夢石分歲云。歲暮人人有所分。翁今分歲亦隨群。餅翻溪上團團月。膾縷簷間細細雲。漱壑醴泉珠萬斛。堆盤珠粉雪千斤。兩翁一飽風顛在。倦僕饑童總未聞。拈云。空東山。自謂大開東閤燕賞佳賓。其奈倦僕饑童總未聞。南禪。雖是古人用過底。且要供養大衆去也。三十六旬將盡夜。大家聚首又成群。開心椀裏貯明月。無縫盤中盛白雲。趙老酪奴三兩盞。睦州䬪飥幾多斤。雖然不中飽人喫。借問諸公聞不聞。忽有人出來。道長老那得赤手向人誇富潤。只向他道。猶嫌少在。
　　歲旦上堂。物物呈祥和氣中。有無佛法不雷同。九層寶塔非烟合。十萬人家春色豐。
　　燈節上堂。老胡不受燃燈記竪起光明大法幢。偃嶽旋風吹不滅。黑山立變夜明窓。
　　因台徒宗論上堂。以承禀爲戶牖。各自開張用經論爲干戈。互相扣撃。情隨函矢而變遷。法逐人我而高低。是非紛拏。莫能辨折。還有能辨折底麼(竪起拂子云)赤幡之下起清風。
　　佛涅槃上堂。三百餘番輕按指。認宮作羽錯承當。胡笳轉入陽春調。半遏行雲半繞梁。黃面瞿曇斷絃後。正當今日二千餘年(橫按拄杖云)還有聽絃分曲底麼(靠杖云)幾擬黃金鑄子期。
　　謝都寺監寺副寺浴主一庵主新參堂。并昭堂開建上堂。塵塵剎剎法王剎。誰繼靈峰照夜燈。一見昭堂歸去也。脚跟好贈七烏藤。事無一向。俯順時宜。出一保社入一叢林。無可不可。火種刀耕。隨家豐儉。石窓燈盞。粲發心華。楊岐驢兒。弄蹄撥刺。忽有箇索鏹賣薑底漢道。恁麼見解。須是澡浴三十年始得。更問正當今日選佛場開。超宗異目一句作麼生。向道。時有慶雲生戶牖。更無風月四山流。
　　佛生日上堂。擧釋迦老子初生下。一手指天一手指地云。天上天下唯我獨尊。後來雲門道。我當時若見。一棒打殺與狗子喫。拈云。跛脚韶陽視黃面瞿曇。猶淮陰之與噲等伍也。因甚麼用盡腕頭痛下一頓。不見道。捉兎全其力。
　　結制小參。蛻骨赤梢。三級泝波頭角活。澤毛玄豹。七日披霧文彩斑。千人萬人阿刺刺。四方八面絕遮欄。況吾衲僧門下。誰管儞禁足護生。無繩自縛。刻期取證。墜井攀欄。更說甚麼正因二字。晴天烟雨。撿點五病。平地波瀾(橫杖云)橫按鏌鎁全正令。太平寰宇斬癡頑。復擧。十方同聚會。箇箇學無爲。此是選佛場。心空及第歸。拈云。龐翁。末上東閤大開。下梢只以麁茶避禮。
　　次日上堂。六環高閣碧層巒。意馬休征盡日閑。寄語五湖雲水客。不知那箇到同安。
　　謝秉拂上堂。奪鼓攙旗麻竹葦。誰知掉鬪與埋兵。一尋紫栗如能用。何必吹毛耀七星。
　　端午上堂。盡大地是藥。草本不勞拈出。能殺人能活人。文殊不在福城東。今日正値端午令節。大衆還委悉麼。願儲醫國三年艾。不作沈湘九辨人。
　　上堂。諸佛不出世。白鷺下田千點雪。祖師不西來。黃鸝上樹一枝花。佛法遍天下。分明直截爲君擧。談玄口不開。爭奈時人亂似麻。必竟如何。今日熱如昨日。開爐謝兩班上堂。枯淡門庭風刮地。打窓墜葉雨聲疎。大家共出一隻手。整頓乾坤造化鑪。忽有個獨眼龍出來道。這裏風頭稍硬。且歸暖處商量。(良久云)莫瞎睡。
　　達磨忌上堂。活葬熊峰遺隻履。又來和國露孱顏。當頭醜拙渾相似。若擬討蹤隔鐵關。
　　上堂。滿地悲風動九垓。烟雲慘澹鎖樓臺。東君暗著噓吹力。先寄梅花遠信來。來後作麼生。冷地春回。
　　謝書狀侍者上堂。掀翻竺土葛藤窠。颺下眞丹故紙羅。三喚機前雞報午。不須特地印冬瓜。
　　至節小參。大機圓應。金翅橫空。羽翼搏風。劈破阿盧大海。眼睛定動。獰龍呑在腹中。縱使玄上座喝似雷奔。周金剛棒如雨點。也是[鳥+咸][鳥+咸]守空池。其餘陳年菓卓。爛臭布袴。京師大黃。胡地石筍(以杖畫一畫云)一時劃破了也。坐斷報化佛頭。直下壁立萬仭。三十三天風颯颯地。金剛水際涓滴不流。便恁麼會去。也好贈三十藤條。爲甚如此(良久云)架上青氈雖舊物。一回入手展家風。復擧。明招禪師示衆云。這裏風頭稍硬。且歸暖處商量。便下座。衆隨後到方丈。招云。纔到暖處早見困來。以拄杖一時趕散師拈云。明招老漢。大道當陽蹉過。却從狗竇出身。南禪今夜。烏藤靠壁未曾動著。何故。既是千金寶。誰彈野雀兒。
　　次日上堂。一陽浮動律筒灰。凍合巖梅春未回。安得道人殷七七。不論時節遣花開。
　　謝秉拂上堂。心迹盡時全體露。語言通處法光輝。諸人還見輝底消息麼(拈杖云)不須蹈雪前村去。未必前村有此枝。
　　臘八上堂。六年睡熟雪花堆。透骨寒來夢始回。滿握夜光耀牛斗。何須按劍立空階。
　　上堂。一撃忘所知。更不假修治。祗如一撃未忘時如何(拈杖卓一下云)打破大散關。倒退三千里。
　　上堂。德山入門便棒。垛生招箭。臨濟入門便喝。懸鼓待槌。龍山門下。如何設施(以杖畫一畫云)千里駿骨無尋處。且作尋常死馬醫。
　　上堂(立春翌日)爐燒木佛。只爲寒來。棒打泥牛。要示春到。正當今朝。離却木佛泥牛。如何通信(竪拂云)隨分有春色。一枝三兩花。
　　元正上堂。有無佛法有無外。依舊金烏是日頭。今古山河元一統。何須漢楚割鴻溝。
　　元宵上堂(時金剛勝會。祈禱有應。播州矢野。重屬莊田)。輝騰今古金剛焰。爍破乾坤般若光。不管魔官如聚墨。播揚宗社作金湯(拈杖云)拄杖子背地裏聽得。吟吟出來道。顯發般若靈驗。剔開長夜明燈。則不無長老。更有深根固帶一著也。重說偈云。鞭起鐵牛披矢野。不論淺種與深耕。參天荆棘和根拔。滿地靈苗次第生。
　　上堂。丁寧損君德。無言眞有功。任從滄海變。遂不爲君通。且道不通底是什麼消息。(拈杖云)欒卷枯樹子。春信在其中。
　　佛涅槃謝道舊上堂。擧僧問古德。如何是佛。德云。清談對面。非佛阿誰。頌曰。古佛誰言過去久。清談對面截根源。水雲月色疑無地。花柳春風別是村。
　　謝典座堂主上堂。智頭陀不病。太尊貴生。印鐵牛不動。公則生明。掀翻二老途轍。別振彌天價聲(卓一下云)去却膏肓必死病。鹽梅手段慣調羹。
　　謝後堂首座藏主維那浴主殿主上堂。永嘉云。建法幢。立宗旨。明明佛勅曹溪是。即是掃空王殿。浴無垢人。莫是箇宗旨麼。一藏不收元字脚。無孔元來是鐵槌。莫是箇宗旨麼。大衆。問取堂中第二板頭。
　　上堂。長安甚閙。吾國晏然。且道喚什麼作吾國。幾度見君深問訊。養雞意在五更前結制小參。覿面無私。大光明藏。當場突出。光嚴住持。不依有住。孟明燒舟。不依無住。韓信背水。如是而住。不戰屈人兵。休道障蔽魔王。覓起處不得。任是大悲千眼。何曾覷著來。正當恁麼時。禁足安居即且置。諸人還見金剛齊菩薩住處麼(橫按拄杖云)安南塞北已全收。百世雄基彈指復。復擧。僧問雲居。如何是諸佛師。居喝云。這田庫兒。僧禮拜。居云。元來不會。僧作舞出去。居云。㳂臺盤乞兒。師拈云。察秋毫於千里之外。非離婁之明莫窺。擇神駿於群驥之中。唯九方之眼易識。賓主互換。彼此可觀。因甚麼却爲㳂臺盤。三臺須是大家催。
　　次日上堂。十五日以前一。向放行。楖𣗖橫桃無底鉢。伽黎倒裹斷跟鞋。十五日以後。一向把住。六環金錫束高閣。一把香蒭百念灰。正當十五日。把住即是。放行即是(拈杖云)釣得六鰲齊入手。歸來穩臥舊山隈。謝秉拂上堂。向三世諸佛行不到處行一步。步步蹈實。向歷代祖師說不到處說一句。句句朝宗。未審是何人分上事。若無猿臂將軍手。爭射藍田石大蟲。
　　上堂。擧天衣懷和尚。在池陽杉山菴過夏。且立問云。一宿祖關傳萬代。九旬功功事如何。懷和尚。只見錐頭利。不見鑿頭方。山僧。借古人風月。作日用身心去。田家棄取一春忙。男力苗畬女課桑。隴上黃雲機上雪。暫時辛苦樂時長。
　　端午上堂。朱旗掣電光穿水。畫鼓轟雷響揭天。一對眼睛烏律律。錦幖畢竟落誰邊。
　　上堂。擧僧問古德。世界恁麼熱。向甚處回避。德云。鑊湯爐炭裏回避。云。只如鑊湯爐炭裏如何回避。德云。衆苦不到。古德恁麼答話。車不橫推。理無曲斷。山僧即不然。若有人問世界恁麼熱向甚處回避。對云。這問自甚麼處生。待他擬議。向道。鷺鶿投入碧波心。抖擻一團銀綉線。
　　上堂。雲峰蒸暑。氷井挹清。青天白日。公案現成（噫）那箇男兒摸壁行。
　　解制小參。敲針作鉤。豈是良圖。截海橫網。方爲作者。南禪今夏十日中。布一箇漫天網子。羅龍打鳳。只要行必潤物飛必冲天。正當今夜。七月十五。解開布袋。置三面網。欲左左之。欲右右之。欲高高之。欲下下之。還有搏風鼓蕩四溟水。展翅崩騰六合雲底麼(拈杖云)只這木上座。背地裏聽得。[跳-兆+勃]跳出來道。江湖不是無頭角。自是他家結網疎。復擧。洞山示衆云。初秋夏末。兄弟東去西去。直須向萬里無寸草處去。瀏陽諸道者聽得云。何不道出門便是草。師拈云。洞山萬里無寸草。瀏陽出門綠芊芊。(卓一下云)全身坐斷含元殿。(靠杖云)休問長安與日邊。
　　次日上堂。擧釋迦老子云。止止不須說。我法妙難思。諸增上慢者。聞必不敬信。師拈云。黃面瞿曇。不解撐舟。還嫌溪曲。南禪今日。說難思法。當自恣佛事去(卓杖云)誰敢相謾。
    謝蘭首座上堂。倦向途中便垛跟。雲林深養郤芳塵。蒲鞋不用當門掛。恐有追香認臭人。
　　中秋上堂。擧雲門問僧。光明寂照遍河沙。不是張拙秀才言也無。僧云是。門云話墮(拈杖云)跛脚阿師。可謂撥開重霧放出青天。雖然如是。月聻(卓一下)便下座。
　　上堂。妙旨迅速。言語來遲。龍門上客。未擧先知。且道知底事作麼生(良久云)藕絲牽倒五須彌。



南院國師住瑞龍山太平興國南禪禪寺語錄下

　　	小師智明淨心居潤等編
				

　　開爐。謝兩序上堂。大家齊著噓吹力。枯木堂中盡向陽。爍破衲僧生鐵面。火爐頭放紫金光。
　　達磨忌上堂(拈拄杖卓一下云)直下搆得。隻履過流沙。離此別求。古墳添新土。總不恁麼。重下注脚。的的西來碧眼胡。不知當面已塗糊。年年暗灑痛腸淚。楊子大江乾也無。
　　請典座充副寺上堂。踢倒淨瓶稱碣斗。打開藏庫露機宜。生薑不改舊時辣。白飯依前用米炊。
　　上堂。風葉擁趺紅不掃。霜花滿地印鞋文。白雲澹？抱幽石。幽石無心約白雲。大衆。是甚麼人境界。
　　至節小參。覿面迸來。一帶白河蒼莽外。當場突出。九層寶塔在雲中。左顧則往來如織粟田口。右顧則叡岳巍峨挿半空。(卓拄杖云)這裏是甚麼所在。庭柏煙凝。風拂寒翠。斷溪凍合。水泄不通。正恁麼時。喚作時節因緣則是。喚作佛性義則是。(靠杖云)意氣不從天地得。英雄豈藉四時功。復擧。法昌冬夜喫菓子次。拈起橘子。問感首座云。者箇滋味。何似黃龍。感云。須待嘗過始得。昌云。驗人端的處。下口便知音。感云。末代禪師。多虛少實。師拈云。兩家各竪門墻。恰似干戈相待。當時待他拈起橘子。奪却擘面便擲。非唯塞斷天下人咽喉。亦乃老法昌結舌有分。
　　次日上堂。管中浮動春消息。沮伏陰魔生一陽。只見羲和鞭白日。不知添線繡鴛鴦。
　　謝秉拂上堂。擧教中道。此方眞教體。清淨在音聞。欲取三摩提。實以聞中入。眞教體。被堂中二禪伯七花八裂了也。諸人還有聞中入底麼。(良久云)一夜不眠孤客耳。主人窓外有芭蕉。
　　元正上堂。擧僧問雲門。如何是祖師西來意。答云。聖躬萬歲。師拈云。雲門大師。可謂一箭中紅心大地無寸土。雖然。未應時節去。今朝有人。問如何是祖師西來意。只對他道。拈起少林無孔笛。大家吹起萬年歡。元宵上堂。碧眼分輝赤縣東。神光續焰亙天紅。家家戶牖明如日。誰在黑山鬼窟中。
　　謝崧都寺還藏主新到僧上堂。龍門客少。閙巿客多。之乎者也。如何若何。中有一句。皓玉無瑕。諸人還會麼。彷彿鐵牛頭角。依俙睡虎爪牙。
　　結制。因掛雷音堂額小參(圓照祖翁寶墨)紫蕨舒拳鼈脚空。牡丹破卵鶴翎紅。八還關捩無多子。只在當人自肯中。正恁麼時。法戰場中題目露。鸞翔鳳翥勢雄然。揭天塗毒辟魔外。不比鐘聲落客船。雖然恁麼。喚作圓照三昧是。喚作安居佛事是。(良久云)橫身當宇宙。一句定綱宗。復擧。十方同聚會。箇箇學無爲。此是選佛場。心空及第歸。師拈云。諸人要識龐公麼。龍門遠透三層浪。月桂高攀第一枝。
　　次日上堂。踞菩薩乘。持管窺天。修寂滅行。把纜放船。別有一訣。一任宣傳(卓拄杖云)爛硏巴豆三千顆。寫却諸方五味禪。
　　端午上堂。文殊節外强生枝。引得癡兒弄險機。一莖草上能通變。殺活拳頭只自知。
　　中秋上堂。一片氷輪出海涯。大千沙界冷流輝(拈拄杖云)不須重用鐵如意。滿目珊瑚撒向誰。
　　上堂。擧黑氏梵志。兩手持合歡梧桐二花參世尊。世尊云。仙人。梵志應諾。世尊云。放下著。師拈云。黑氏梵志。好一釜羹。黃面瞿曇。傷鹽傷酢。總不恁麼。畢竟如何。截斷兩頭閑露布。男兒脚底透長安。
	開爐。謝兩序上堂。單絲畢竟不成線。大厦難將一木支。衆手烹金大爐鞴。扶持須是起家兒。大衆。還有起家兒也未。(良久云)看看號令一新時。
　　達磨忌上堂。鏌鎁出匣。鈆刀何施。驊騮離厩。駑駘難追。大衆。只如壁觀胡僧九年冷坐。未審成得什麼邊事。(良久云)乞火和煙得。擔泉帶月歸。
　　上堂。花未拈時誰著眼。破顏笑後謾流通。南山休謂隱玄豹。當路方知白額蟲。
　　冬夜小參。垂語云。一日復一日。一冬復一冬。通身寒暑無寒暑。却笑洞山老凍膿。還有不涉變遷底麼(問答不錄)乃至。鐵笛橫吹。層氷頓折。湛盧倒握。頑石分開。這些曲調這般手。不是知音說向誰。正當今夜。六陰俱剝。一陽復生。小人道消。君子道長。山僧。不落宮商一吹吹徹。不犯鋒鋩一提提得。去也(拈拄杖卓兩下云)恁麼拈弄。也是太平干戈。應時納祐一句作麼生道(靠杖云)須信高皇功業大。鴻溝兩岸一時收。復擧。白水仁禪師問鏡清。時寒不易道者。清云。不敢。師云。還有臥單也無。清云。設有也無展底工夫。師云。直饒道者滴水氷生。亦不干他事。清云。滴水氷生事不相涉。師云。是。清云。此人意作麼生。師云。此人不落意。清云。不落意此人聻。師云。高高山頂。無可與道者啗啄。拈云。鏡清。玄關固閉水泄不通。白水。拾得焦甎輕輕扣撃。似則似矣。是則未是。且道此人聻。(良久云)若不同床寐。焉知被底穿。
　　次日上堂。一陽令節靄和氣。正是寒岩萠動時。羊角嶺頭雲物異。一回到頂始應知。
　　謝秉拂上堂。我宗無語句。亦無一法與人。只如南禪三頭首。問答汪洋提唱宗乘。是同是別(竪起拂子云)迅奮吒沙無向背。翻身師子大家看。
　　上堂。出冶精金。千差不礙。酬聲虛谷。萬韻無私。因甚善財。妙峯山頂。不見德雲比丘。無著。金剛窟中。蹉過文殊大士。還委悉麼(拈拄杖云)鐵輪天子寰中主。誰管㳂臺盤乞兒。
　　臘八因雪上堂。窮厮煎兮餓厮炒。六年埋沒紫金身。無端粉碎虛空骨。粧點不萠枝上春。
　　歲夜小參。德山小參不答話。狐裘反衣。不當風流。趙州小參要答話。玉印倒懸。豈爲豪傑。答話不答話。總拈向一邊。正當臘月三十日。如何通變(拈拄杖云)樹頂方知臘雪寒。花根已有春風約。復擧。安大保問三交和尚。新歲已臨。舊歲何往。交云。壁上釘桃符。拈云。三交恁麼答。雖然赤手全提壁立萬仭。爭奈明珠白璧翻成暗投。山僧今宵。不免拔貧作富。將古人用底野菜羹黍米飯。聊以效芹(以拂子撃禪床下座)。
　　元正上堂。燒錢殘臘送窮鬼。啓祚元正喜氣多。試把少林無孔笛。一聲吹起太平歌。
　　元宵上堂。山藤未解探春宴。清白門庭冷欲氷。明暗兩頭俱打徹。八風不動一然燈。
　　謝兩堂首座知客浴主典座修造司上堂。對賓青眼冷如水。粥版齋魚送二時。妙觸宣明佛子住。兩堂曾不競猫兒。因什麼如此(拈拄杖云)鈯斧渾生鐵。法門足主持。
　　上堂。永嘉不佩曹溪印。達磨不安二祖心。現成公案。委在諸人。還會麼。晴日蒸紅桃破卵。春風繰綠柳垂金。
　　上堂。有情之本。依智海以爲源。含識之流。總法身而爲體。且道那箇是智海之源。那箇是法身之體(以拂打一圓相云)不惜黃金爲彈子。海棠花下打黃鸝。
　　浴佛上堂。去聖時遙慚愧少。頑銅鈍鐵各稱尊。驀頭一杓辨端的。是則名爲報佛恩。
　　結制上堂。十五日已前。衲衣卷破五湖雲。十五日已後放下橫肩藤一尋。正當十五日。又作麼生。池水無心呑月色。從他月色落池心。
　　謝秉拂并曇書記至上堂。若論此事。譬如一顆明珠。置之金盤不撥自轉。著之青氈拈掇不動。堂中二禪伯。破慳囊撒向人前了也。大衆。向這裡見得。紫羅帳裡絕遮掩。其或未然。黃龍頷下冷流輝。
　　謝正續菴主至上堂。按吹毛劍。殺活自由。彈沒絃琴。曲調自別。大衆。劍須是逢劍客呈。琴還他鍾子期聽。只如東山正續圓照三昧。又作麼生。(良久云)蘸碧涵月。巨峯挿天。
　　五月旦上堂。下視塵區熱似湯。山頭盡日足清涼。地靈步步無閑草。一陣薰風滿院香。
　　端午上堂。不用當門懸白澤。何勞繞屋挿青蒲。井花水點麁茶苦。借問時人喫也無。
　　上堂。擧潙山云。一切衆生無佛性。鹽官云。一切衆生有佛性。諸人還知二大老落處麼。(良久云)龍得水時添意氣。虎逢山色長威獰。
　　半夏上堂。擧古德云。龍呑千載月。腦有夜明珠。僧無十年學。不獲聖法財。千載月。夜明珠。懸空撲碎。十年學。聖法財。束之高閣。九十安居。前四十五日已過。後四十五日未來。正當今朝六月一。人人刻期取證。且道證甚麼事(拈拄杖云)只者麁辣梨。背地裏聽得。吟吟而出來。代一轉語云。夜短睡不足。日長飢有餘。
　　上堂。擧僧問古德。世界恁麼熱。如何回避。德云。鑊湯爐炭裏。僧云。鑊湯爐炭裏如何回避。德云。衆苦不能到。這僧問端。設陷虎機。古德答話。有捋虎鬚手。其奈兩家弄嶮。未到清涼世界。今朝忽有人。問世界恁麼熱如何回避。向道。捲簾消白日。移榻對青山。
　　七月旦上堂。半夜簷前翻電影。五更枕上送秋聲。曝腮魚也浴天澤。大地蒼生死復蘇。
　　解制小參。李白不攀丹桂。直入翰林。永嘉一宿曹溪。橫行祖域。屈屈。三月護生。畫地爲牢。九旬禁足。落井攀欄。開片畬。下籮粟。舌頭把地已三尺。臘人氷。鵝護雪。說著教人齒牙寒。雖然。已往不咎。只如九夏賞勞一句。又作麼生(以拂撃禪床云)打開布袋結頭口。放出追風天馬駒。復擧。僧問泐潭興禪師。如何是曹溪門下客。興云。南來燕。僧云。學人不會。興云。養羽候秋風。師頌云。曹溪門下南來燕。兩兩談玄對落紅。王謝堂前能養羽。秋風影裏各西東。
　　次日上堂。法歲圓時開布袋。六環搖月下雲層。知誰識得瀏陽叟。元是陶家二夏僧。
　　謝書記眞維那高侍者上堂。金雞報午許誰聽。桶箍爆時露眼睛。雷動風行添意氣。黃龍頭角轉崢嶸。
　　中秋上堂(以拂打圓相云)桂殿雲開無鎖鑰。不知誰在九霄中(撃拂云)打翻顧兎舊窠窟。放出長沙老大蟲。
　　因法堂落成上堂。梵宇巍峨金碧煥。夜摩覩史在人間。塵毛入握風生戶。塗毒當軒雷破山。探水師僧曾未到。肩鍬老衲絕追攀。等閑坐斷華王座。凡聖從教頒立班。
　　謝維那并松林和尚至上堂。樹凋葉落露風骨。盤屈蒼虯振鬣時。喚起十方三世佛。頂門正好贈金鎚。
　　開爐。謝兩序上堂。弟兄互奏塤箎曲。彼此相忘寂寞濱。冷地撥開紅靺鞨。滿堂散作大陽春。
　　達磨忌上堂。達磨未來。須知趙璧無瑕纇。達磨來後。相如謾自誑秦王。來與未來則且置。即今璧在什麼處(以拂打一圓相云)覿面相呈無向背。人人盡謂屬崑崗。
　　臘八上堂。脫體全抛無朕迹。休將迷悟謾親踈。窓虛永夜對虛碧。星似糖糕月似梳。
　　自相陽歸上堂。大千沙界一蘭若。東去西來絕異岐。荆棘參天欄不住。金聲擲地自家知。
　　請副寺充典座。兼謝修造司侍者上堂。提掇住山斧。還他手眼親。爛遊香積界。須是賣薑人。雖然如是。不墮國師三喚機。又作麼生道(喝一喝云)從門入者。不是家珍。
　　佛涅槃。因藏教新至上堂。始從成道朝。終至泥洹夕。於是二中間。未曾說一字。未曾說一字。一大藏教從甚處得來(良久云)白雪還嫌春力淺。故穿林樹作飛花。
　　三月半上堂。山花翻晝錦。溪水奏玄音。風光都漏泄。一片祖師心。雖然如是。莫認鶯簧響。喚爲叔夜琴。
　　謝知客洎矩印二侍者上堂。印水印空。穿鑿無心潭底月。如規如矩。機前箭破的中紅。便恁麼去。也猶墮國師圈繢中。祗如看客打賊手親眼辨。一句作麼生道。坐斷當門生鐵限。玻璃花綻不干風。
　　佛降誕上堂。擧世尊降誕。乃一手指天一手指地。目顧四方云。天上天下唯我獨尊。後來雲門云。我當時若見。一棒打殺與狗子喫。貴圖天下大平。師拈云。跛脚韻陽。雖善路見不平拔劍。其奈渾身已陷重圍。今朝南禪。特爲破關與伊討箇出路(以拂撃禪床云)誰敢覷著。
　　結制小參。大機圓應。大用全提。金翅翥翼。擘破阿盧大海。修羅奮怒。托動三有大城。直得上下四維風颯颯地。浮幢王剎涓滴不通。三祇百劫一期限。十世古今當念中。須是恁麼人。荷擔恁麼事。其或未然。如猫弄鼠雖然活。到此須教喪膽魂。復擧。僧問百丈。如何是奇特事。丈云。獨坐大雄峯。僧禮拜。丈便打。師拈云。驚群之句。須向驚群處擧揚。奇特之事。須遇奇特人拈出。者僧可謂驚群。百丈不妨奇特。因甚禮拜便打。還委悉麼。不是龍門客。切忌遭點額。
　　次日。因新安法堂上堂。圓覺伽藍。無繩自縛。平等性智。落井攀欄。點出五濁。商量兩錯。棲蘆殺爪。止濼困鱗。南禪門下。捩轉瞿曇關捩子。別開活路與人行。收放在握。妙用縱橫。可以排巨靈逞擘太華之威。慴蒼龍展奪驪珠之勢正當恁麼時。坐斷堂奧獨鎭寰中一句。作麼生道。(以拂撃禪床云)一座須彌元不動。何須特地借燈王。
　　新鞔法鼓。兼謝秉拂上堂。匹馬單鎗曾慣戰。埋兵掉鬪有誰爭。當軒塗毒增聲價。撥動乾坤致太平。
　　端午。金剛勝會有應上堂。無意辟兵書鬼字。豈懸白澤掃妖訛(卓拄杖云)金剛杵打鐵山碎。驚散從前障蔽魔。
　　上堂。達磨不傳心地印。釋迦未解髻中珠。慇懃借問參玄士。還有西來意也無。(良久云)處處黃梅雨。村村鳴鵓姑。
　　半夏上堂。前四十五日。霏霏梅雨灑層巒。後四十五日。茫茫普熱滿塵寰。正當今日(以拂一拂云)龍鬚一掛冷飆起。誰管火雲蒸肉山。
　　上堂。香城鬻肝。雪庭得髓。胡蜂不戀舊時巢。赤鯉豈甘虀甕裏。總不恁麼。流出胸襟蓋天蓋地。(良久云)也是雪峯道底。
　　七月旦上堂。火雲未斂勢崢嶸。殘暑如焚汗似湯。一葉秋聲驚夢斷。乾坤無處不清凉。
　　解制小參。四月十五。一把把斷。鐵輪天子寰中勅。七月十五。十字縱橫。帝釋宮裏放赦書。中間九十日。向含元殿裏。何用問長安。早知燈是火。飯熟已多時。雖然恁麼(卓拄杖一下云)若不藍田射石虎。洎乎誤殺李將軍。
	復擧。僧問九峯虔和尚。西天夏末。得道者多。此間還有也無。曰有。師拈云。九峯雖然太尊貴生。其奈紫羅帳合。今夜忽有人。問西天夏末得道者多。此間還有也無。對云有。更問畢竟是誰。向道。妙舞還他誇遍拍。三臺須是大家催。
　　次日上堂。九旬聚首一蘭若。箇箇單傳照夜燈。等是眉毛分八字。不須更驗臘人氷。
　　謝書記藏主維那上堂。睡虎爪牙。彌隱彌露。鐵蒺䔧鎚。轉弄轉危。就中文不加點。彼彼只可自知。
　　中秋。謝直歲上堂(拈拄杖云)單提玉斧修瓊戶。自照孤明似不曾(卓一下云)一夜蚌胎光透殼。三千剎海冷氷氷。
　　太上皇升霞上堂(後二條院)聖人無己乘悲願。仙仗飄颻去又回。佛國三千金世界。仙家十二玉樓臺。雖然如是。燈燈續焰的的相承一句。作麼生道。金枝孕秀播寰宇。玉葉騰芳茂泰階。
　　重陽上堂。菊花一歲歲相似。人貌一年年不同。效古登高清興遠。回途蹈碎夕陽紅。
　　開爐。謝兩序上堂。千山黃落呈巉碧。後夜松風帶月吹。燒葉竈中無宿火。烹金爐底有餘輝。大衆。燒葉竈便不問。那箇是烹金爐(拈拄杖卓一下云)一鎚便透。左右逢原。
　　達磨忌上堂。老胡失却機先鑒。看井作袴沒溺身。斷臂師僧隨脚後。不知落賺幾多人。山僧。路見不平爭忍得。豁開通天大道去也(以杖畫一畫)便下座。
　　上堂(以拂打一圓相云)解於衣珠醉客。(卓杖一下云)碎於金鎖病猿。(靠杖云)四海而今清似鏡。不須撃柝守重門。
　　上堂。摩騰入漢。道教化灰。僧會遊吳。舍利珠廻。缺齒胡來。有甚祥瑞。(良久云)少林澄九鼎。浪動百花開。
　　至節小參。即心即佛。摩尼隨色。非心非佛。髣髴漏籃子。依俙薏苡仁。不是心不是佛不是物。傾出一栲栳。只者些兒子。未曾容易傳。正當今夜。節屈書雲。時臨亞歲。打破慳囊。布施大衆去(擧拂云)是結緣耶。是照乘耶(掛拂云)海神知貴不知價。留與人間光照夜。復擧。洞山問青林。武陵法道。何似此間。林曰。胡地冬抽笋。山曰。別甑炊香。供養此人。山拂袖便出。師拈云。青林指出道地。其奈未補飢瘡。洞山別甑炊香。不當飽人之喫。龍山今夜。謾占口號去。胡地冬抽笋。曾經鞭逼生。和根渾拔却。衆口舌雷轟。
　　次日上堂。山河大地鎖寒色。草木園林未發萠(拈拄杖云)。唯有一條麁糲竭(卓一下云)。卓穿氷放野泉聲(靠杖)。下座。
　　謝秉拂上堂。擧天親菩薩。從彌勒內宮下。無著菩薩問云。人間四百年。彼天爲一晝夜。彌勒於一時中。成就五百億天子。證無生法忍。未審說什麼法。天親云。只說者箇法。只是梵音清雅令人樂聞。後來天衣懷拈云。彌勒已是錯說。天親已是錯傳薦福今日。將錯就錯。與諸人注破。(良久云)諦聽諦聽。向下文長。付在來日。師拈云。彌勒錯說。天親錯傳。懷和尚將錯就錯便且置。南禪四頭首。未審說什麼法。大似二龍翫珠。長他智者威獰。
　　上堂。動時影現覺氷生。動覺俱忘猶半程。榾柮無煙灰變白(以杖畫一畫云)撥開宿火轉瓶笙。
　　臘八。因地震上堂。昨夜瞿曇成正覺。精金不變紫磨身。魔宮拆裂乾坤震。又見臥床鼾睡人。大衆。誰是鼾睡人。大殿裏燒香諷經。
　　歲夜小參。寶鑑當臺。等閑照破精靈窟。靈鋒在手。掃蕩乾坤不立塵。胡來胡現漢來漢現。亦能殺人亦能活人。隨處轉物。穩密全眞。誰管七十二候。三十六旬。正恁麼時。不墜遷變一句作麼生。獨坐鎭寰宇。大方絕比倫。
	復擧。五祖演和尚垂示云。太平不會禪。一向外邊走。臘月三十日。贏得一張口。且道那箇是太平一張口。自云。兩片皮也不識。師拈云。祖峯老子。可謂虛張意氣徒逞奢華。敢問諸人。臘月三十日。贏得那邊事。(良久云)百年三萬六千日。得欣欣處且欣欣。
　　元正上堂。喚回殘臘半宵夢。撞動一聲阿閣鐘。好箇新年頭佛法。常春藤掛萬年松。(拈拄杖云)是萬年松耶。是常春藤耶。(卓一下)下座。
　　元宵上堂。靈焰無窮無盡藏。神光不昧在當人。(以拂撃禪床云)須彌突出燈王座。宇宙橫挑日月輪。
　　二月旦。因雪。謝知客典座直歲并籍藏主上堂。拈起玻璃。驗盡五湖雲水。橫擔鈯斧。撥轉一藏機輪。便恁麼去。家常茶飯。超宗異目一句。又作麼生。劫壺天地風光別。鐵樹花開二月春。
　　佛涅槃上堂。釋迦文已入泥洹。阿逸多未曾生下(拈拄杖云)。中有一寶還見麼(卓一下云)一箭中紅心。大地無寸土。
　　謝浴主殿主洎彥知客本侍者上堂。布衲浴佛。孚老打水。鐵蒺䔧槌。文遠鬪劣。顯川驗客。轉弄轉危。龍山門下。還有這般手段麼(竪起拂子云)只要死棊活著。切忌活著死棊。
　　謝藏主上堂。一藏不收元字脚。五千餘卷自何來(拈拄杖云)。寒梭掛在陶家壁(卓一下云)。奮躍雷同蟄戶開(靠杖)下座。
　　浴佛上堂。毘藍一會儼然存。龍雨霈霶似覆盆。翻轉舀溪長柄杓(以拂子作舀水勢云)洗空不共戴天寃。大衆。洗空後作麼生(置拂子云)抹過遵布衲。靠倒老雲門。
　　結制小參。釋迦不出世。繭成白雪繰無盡。達磨不西來。麥熟黃雲撥不開。佛法遍天下。簷聲不斷前旬雨。談玄口不開。電影還連後夜雷。更說踞菩薩乘修寂滅行。大似按牛頭喫草。揠良苗助長。何況開粥過夏商量兩錯。當甚椀脫丘。龍山門下。只據現成。風從羊角嶺頭起。雲自龍安峯頂生。包萬有而無跡。含十虛而不痕。活鱍鱍絕羅籠。赤洒洒脫窠臼。諸人。二六時中全體得受用。還委悉麼(良久云)頭頭總是歸家路。莫待亂山啼杜鵑。復擧。鼓山因新羅僧來參。山云。直下猶難會。尋言轉更賒。若論佛與祖。特地隔天涯。儞作麼生會。僧無語。因謂侍者云。某不會。請代一轉語。者云。和尚恁麼道。猶隔天涯在。僧擧似山。山喚來侍者。問曰。儞爲者僧代語是否。者云是。山便打趁出。師拈云。鼓山。雖握閫外威權。洎合勾賊破家。侍者。雖善能入虜庭。且無飛騎謀略。南禪今夜築壇拜將。莫有一箭中紅心底麼。
　　次日上堂。無上法王。有大陀羅尼門。從上諸佛諸祖。盡從此門入。且道如何是此門(以拄杖一劃云)具透關眼。試定當看。
　　謝秉拂上堂。金以石試。玉以火試。劍以毛試。人以言試。且道衲僧以什麼試(橫按拄杖云)須是恁麼人。荷擔恁麼事。
　　端午。謝千峯首座磻溪藏主上堂。善財拈出一莖草。當甚籬根破草鞋。龜毛早是長三尺。一拂天魂魔膽摧。大衆。且道魔膽摧後。應節遊戲底一句作麼生。一派磻溪清徹底。千峯排闥送青來。
　　上堂。弄鼈鼻手。陷白額機。不是同道。未免狐疑。忽有傍不甘底漢。出來打噴嚏去。聻。輕輕向他道。如猫捉鼠雖然活。爭似金毛踞地威。
　　因事上堂。截斷橫瀾通正眼。不妨萬派去滔滔。怒濤混處蒼龍窟。蛻骨蒼龍攪怒濤。
　　上堂。握於驪珠而鑑物。物物流輝。擲於寶劍而揮空。空空絕跡。敢問。是何人境界。(良久云)盡道赤鬚胡。未遇胡鬚赤。
　　解制上堂。聖制圓時開禁網。知誰祖室樹功勛。(拈拄杖云)烏藤倒挿大鵬翼。一擧崩騰六合雲。
　　謝都寺上堂(曾入宋國)鐵船打就下滄海。諳盡風波歸路通。一盞燈油分彼此。令人更憶石窓翁。
　　謝如庵主派侍者上堂。趙州拽下簾子。爲蛇添足。國師三喚侍者。畫虎缺斑。南禪門下。總不恁麼(拈杖云)太平不用斬癡頑。
　　龜廟聖忌。看閱藏經。兼謝空書記卍藏主。上堂。脫屣金輪萬乘尊。與他千聖不同躔(以拂撃禪床云)一微塵出大經卷。扶助仙遊兜率天。正恁麼時。還有同氣相求同聲相應麼。(顧視左右云)黃龍頭角長威獰。睡虎爪牙自凛然。
　　開爐。謝監寺藏主副寺修造司上堂。烹金之爐。鑄人之模。燒尾睡虎。玉蹄瞎驢。雖然如是。儞諸人向甚麼處相見(竪拂云)鑰匙在手。鈯斧屬吾。
　　達磨忌上堂。達磨未來前。眼破碧潭煙。達磨既來後。瓶添漢地泉。來與未來。拈放一邊。不審成得何邊事(顧視大衆云)大家齊著力。又見普通年。
　　上堂。衆山搖落献巉碧。萬木凋零復本時。古佛堂前庭柏子。青青不變傲霜姿(拈拄杖云)諸人還見麼。清臞翹鶴膝。不比化妖枝。
　　謝誓度寺默菴長老至上堂。擧奯上座因到容山。山纔看。拊掌三下云。猛虎當軒。誰人敢敵。奯云。俊鷹冲天。誰人捉得。山云。彼此難當。奯云。且放過。未要斷這公案。山將拄杖作舞歸方丈。奯無語。山云死却這漢。後有儒擧似雲山。山云。奯公何不別前語。師拈云。今古盡道。亞夫金鼓從天落。韓信旌旗背水陳。默菴今晨到來。龍山總不恁麼。主賓雍肅。和氣靄然。何故。幸自太平無事客。相逢何必動干戈。
　　至節小參。垂語云。禪在口皮邊。機攙石火先。猊絃肯墮群音響。別調宮商妙不傳。莫有相共酬唱底麼。僧問。凍破泥團爛似銀。寒巖枯木不干春。龍安山下松千樹。綠葉傲霜韻轉新。答曰。好箇境致。進云。時當亞歲。節屆書雲。學人今夜。抱璞投師。請師一鑒。答曰。冷灰隨分展陽和。進曰。寒時熱向甚麼處去。答曰。青天無電影。進云。熱時寒向甚麼處去。答曰。虛空安耳穴。進云。寒時寒殺闍梨。熱時熱殺闍梨又如何。答曰。相隨來也。進云。恁麼則畢竟不涉寒暑人。未審在甚麼處。答曰。問頭太近。進云。群陰剝盡一陽來復。衲僧家到此如何轉身。答曰。有馬騎馬。無馬步行。進云。和尚豈無方便。答曰。猶嫌少在。進云。記得僧問古德。如何是冬來事。古德云。京師出大黃。此意如何。答曰。和根拔却。進云。忽有人問冬來事。聻。答曰。曾經霜雪苦。進云。元來古德猶在。答曰。任是僧繇手。難畫誌公眞。僧禮拜。乃曰。欲識諸佛心源。向衆生心內識取。要知常住不凋性。向萬物遷變處會取。諸佛源。衆生心。不凋性。遷變處(以杖劃一劃云)盡向這裏一劃劃斷。依舊新羅猶隔海。大茆無處著渾身。水泄不通。一滴曹源寒徹底。風吹不動。萬仭龍峯碧挿天。一向恁麼。峭絕孤危。放開線路。俯順時宜(良久云)氷河纔起焰。石笋暗抽條。復擧。莊宗問興化。朕鎭中原。收得一寶。化云。請看陛下寶。帝以兩手展幞頭脚。化云。君王之寶。誰敢酬價。師拈云。同光帝傾出慳囊。老興化波斯別寶。龍山今夜。滿盤托出應斯時節。龍呑千歲月。蚌吐九淵光。自有彌天價。連城不敢當。
　　次日上堂。垂語云。少室無私曲。東山瓦鼓歌。知音纔側耳。鷂子過新羅。還有聲前領旨底麼。僧出問。一枝先報春消息。不是東君著意來。二千年後重漏泄。昨夜前村雪裡開。是爲時節因緣。又爲別有生涯。答曰。一陽令節。雪花回春。進云。與麼則寒從玉漏聲中去。春自金鶯舌上來。答曰。冬至寒食一百五。清明定在寒食後。進云。記得潙山問仰山。仲冬嚴寒年年事。晷運推移事若何。仰山進前叉手而立。意作麼生。答曰。一點靈犀遍界通。進云。潙山云。情知儞答這話不得。不審是肯他。答曰。舐犢愛未忘。進云。香嚴云。某甲答得這話。潙山如前問。香嚴亦進前叉手而立。是與仰山相去多少。答曰。九曲暗渡。進云。潙山云。賴遇寂子不會。又如何。答曰。對物收稅。進云。願和尚向古人說不到處分明指示。答曰。千車合轍萬派朝宗。進云。機前薦得。不妨滴水生氷。句下承當。未免灰飛火亂。答曰。只恐不是玉。進云。不在寒暑之內。不在寒暑之外。中間一句如何祗對。答曰。寶所在近。更進一步。僧禮拜。師復說偈曰。雲物靄然翻彩霞。氷崖寒谷發萠芽。時來天地皆同力。剖破藩籬共一家。
　　謝秉拂上堂。佛法無人說。雖慧不能了。譬如暗室寶。無燈不可見。只如南禪頭首。挑不夜燈燭。轉無盡法輪。敢問諸人。寶在甚處(以拂打一圓相云)自有遼天價。何須彈雀兒。
　　因刊巨山語錄上堂。劃水刀痕收不得。敲空槌跡絕追尋。松源正派今猶在。無限平人被陸沈。
　　歲夜小參。歲月循環難把翫。思量也是笑呵呵。古今不隔毫端許。十世還同一剎那。洗菜溪邊。不妨流落淡黃葉。簸米碓畔。阿誰舂出古菱花。師伯洞山且居門外。蒙山神秀當面蹉過(拈拄杖云)木上座背地裡聽得。𨁝跳出來道。恁麼分歲。猶是諸方普請邊事。南禪門下。又且如何(卓一下云)龍山不借風雷勢。自有拏雲獰爪牙。復擧。洞山垂示云。道無心合人。人無心合道。會得箇中意。一老一不老。拈云。諸人還識一不老底人麼。(橫按拂子良久云)試把一枝無孔笛。等閑吹出萬年歡。
　　元正上堂。阿閣一聲鐘喚春。蔥蔥瑞氣靄天津。新年佛法無差互。鼻孔依前搭上唇。
　　元宵上堂(竪起拂子云)有物先天地。無形難沒埋。諸人還見麼(打一圓相云)從來光燦爛。不用强安排。
　　謝首座知客典座浴主上堂。氣呑佛祖。眼蓋天人。掀翻香水。展布炊巾。當機覿面分賓主。大用繁興依舊新。
　　佛涅槃上堂。金容匿耀二千歲。三界誰爲大導師(竪起拂子召大衆云)將謂鶴林消息絕。隴頭猶有代書枝。
　　三月旦上堂。九十韶光已半過。養花天氣未融和。家家池館當門柳。微綠淺黃不隱鴉。雖然如是。透聲透色一句作麼生道。鶯傳舊語嬌春日。花學嚴粧妬曉風。
　　謝約孤雲歸省却回上堂。頻頻喚汝不歸家。貪向門前撮土沙。每到年年三月裏。滿城開盡牡丹花。此是老東山爲未歸者說。可謂用盡自己心。笑破他人口。南禪今日。又爲歸家却回底擧。諸人還委悉麼(竪拂云)數點方外雲。幾處人間雨。
　　上堂。當軒塗毒鼓。聲喧寰宇。躍冶不祥金。徹底光輝。諸人還有撃動塗毒鼓鍜鍊不祥金底手段也無。(顧視左右云)誰敢。
　　四月八上堂。黃梅時節家家雨。青草池塘處處蛙(拈杖云)清淨法身無點汚。南無稽首佛陀耶。
　　結制小參。垂語云屠龍之伎。解牛之刀。不是作家手段。爭知撥亂英豪。有麼有麼。僧出問。溪水浮光分外淨。龍山濃綠畫圖開。這裏還有禁足分也無。答云。路從平處嶮。進云。恁麼則以大圓覺爲我伽藍。身心安居平等性智。答云。人向靜中忙。進云。天高群象正。海闊百川朝。答云。更上一層樓。進云。記得古隄和尚尋常見僧來。便曰。去。汝無佛性。僧無對。是什麼心行。答云。鴻門蹈斷見樊噲。進云。一日仰山到參。堤曰。去。汝無佛性。仰山叉手近前應諾。意在那裏。答曰。細柳營威賞亞夫。進云。堤笑曰。子什麼處得此三昧。仰山曰。我從潙山得。還端的也無。答云。誤認驢鞍橋。作阿爺下頷。進云。仰山問曰。和尚從誰得。堤曰。我從章敬得。又如何。答云。鼠口無象牙。進云。二大老所得。是一耶是二耶。答云。布袋頭相似重。進云。一切衆生悉有佛性。爲什麼無佛性。答云。乾籬覓甚汁。進云。恁麼則可謂賓主交參。答云。拈䭔舐指一場笑具。僧禮拜。乃云。屋角梅黃。龐老牙關百雜碎。山前麥熟。延壽家風絕遮攔(竪起拂子云)恁麼恁麼。放開則彌綸大千界。捏聚則收在一毫端。這些活機。說甚死諸葛走生仲達。不容擬議。直得將軍一箭定天山。纔恁麼却不恁麼。又作麼生(拍膝云)七擒七縱全生殺。百發百中豈等閑。復擧。鼓山示衆云。鼓山門下不得咳嗽。時有僧咳嗽一聲。山云。作什麼。僧云。傷風。山云。傷風即得。拈云。鼓山眼空四海。者僧氣蓋萬人。撿點將來。兩俱未了。龍山當時若見他道傷風。對道。不救之疾。難爲鍼艾。
　　次日上堂。僧出問。陰森夏木杜鵑鳴。日破浮雲宇宙清。莫對曾參問曾哲。從來孝子諱爺名。答云。轉咽觸諱。進云。承言者喪。滯句者迷。去此二途。願聞擧揚。答云。豁開積日陰。放出一天碧。進云。恁麼則子規枝上一聲聲。分明啼破三更月。答云。猶在半途。進云。十五日已前。只許老胡知不許老胡會。此意如何。答云。掣開古殿黃金鎖。進云。十五日已後。只許老胡會不許老胡知。又如何。答云。撃碎神駒白玉鞭。進云。正當十五日。龍山門下有什麼施設。答云。虎斑終不似人斑。進云。上來酬酢海衆清耳。向上一路請師吐露。答云。欲窮圓澤意。須到葛洪川。僧禮拜。乃云。時時貶上眉間劍。日日支持鐵脊梁。珍重金剛齊菩薩。等閑坐斷弊魔王。
　　謝秉拂上堂。擧僧問夾山。撥塵見佛時如何。山云。直須揮劍。若不揮劍。漁父棲巢。後擧問石霜。霜云。渠無國土。甚處逢渠。僧還擧示夾山。山上堂擧了云。門庭施設。不如老僧。入理深談。猶較石霜百步。拈云石霜。徑路分岐。還同大轍。夾山。簷前擎日。未是高明。只如南禪二員頭。首對人天秉拂柄。喚作門庭施設則是。喚作入理深談則是。大衆還委悉麼(良久云)琴遇知音。希聲乃布。棊逢敵手。密行難藏。
　　端午上堂。不用桃符貼鬼門。誰將艾虎掛當軒(以拂打一圓相云)只消一箇渾崙石。打破時人百病根。
　　半夏上堂。按智慧刀。被忍辱鎧。一往直前。外魔倒退。休謂相如誑秦王。從來趙璧絕瑕纇。
　　上堂。擧僧問曹山。世界恁麼熱。向甚麼處回避。山云。鑊湯爐炭裏回避。拈云。曹山。互換機鋒。正偏雙備。當機見得。徹底清凉。堪披楚子之衣襟。誰怕趙生之炎日。其或未然。扇搖兎魄一輪冷。簟展玻璃萬頃秋。
　　因明樓羅漢閣落成上堂。擘山逗派徒勞力。鞭石架橋轉不堪。樓閣門開彈指頃。不知誰在百城南。
　　立秋上堂。桐飄一葉凉飈起。煩暑炎蒸一掃空。雖是舊時行履處。舊時行履不相同。
　　七月旦上堂。秋初臨夏末。當處轉風流。寺凉僧耳目。殿冷客衣裘。
	謝首座都寺維那知客直歲洎西禪和尚上堂。拶上眉間劍。全提袖裏槌。機前分客賊。築起太平基。銅沙鑼裏無私照。還憶石窓老古錐。恁麼告報。猶是功幹邊事。正令當行。如何理論(拈拄杖顧視西禪和尚云)尊宿在座。暫待別時(靠杖)下座。
　　開爐。謝監寺藏主上堂。翠巖爐鞴弄生氣。機壓諸方冠一時。饒舌老南輕許露。被人喚作惡鉗鎚。者裏有是爐鞴也無。燒尾大蟲元睡虎。弄蹄驢子是楊岐。
　　上堂。向下千差。隨波逐浪。言前一路。截斷衆流。不涉二途。一句作麼生委悉(卓拄杖一下云)截鐵湛盧寒似雪。刈禾鎌子曲如鉤。
　　謝如監寺心藏主至上堂。擧黃龍示衆云。有一人。朝看華嚴暮見般若。日夜精勤無有暫暇。有一人。不參禪。不論義。日裏把箇破席睡。二人同到黃龍。一人有爲。一人無爲。畢竟安下那箇即是。良久云。功德天。黑暗女。有智主人。二俱不受。師拈云。南匾頭。簷前捧日。未是高明。狹路分岐。豈同大轍。正當今日。監院知藏二人同到。南禪二俱安下。何故。焦尾大蟲元睡虎。弄蹄驢子只三脚。
　　元宵上堂(師臘月以事趣關東次年正月乃歸)去日斜風吹冷雨。歸時和煦麗晴天。燈明古佛瑞如此。何止東方萬八千。
　　謝典座浴主殿主上堂。妙觸宣明悟水因。鐵釘飯驗飽參人(拈拄杖云)佛來也打一條棒。不比區區謾撥塵。
　　佛涅槃上堂。擧世尊曰。若謂吾滅度。非吾弟子。若謂吾不滅度。又非吾弟子。大衆還委悉麼。(良久云)雲橫谷口疑無路。水遶山腰別有村。
　　三月旦上堂(拈拄杖云)者箇。是祖師心印。盡乾坤大地。草木叢林。情與無情。一印印定了也。諸人還見印文已露處麼(卓一下云)落花三月雨。殘夢五更鐘(靠杖)下座。
　　四月旦。因新到掛搭上堂。匹馬單鎗曾慣戰。高蹤未必輥狼煙。棘門灞上皆兒戲。細柳營開孰敢前。
　　佛降誕上堂。過去如來同掣電。未來當甚破沙盆(拈拄杖云)今朝現在紫金聚。花綻優曇誇獨尊。
　　結制上堂。聚散搏沙雲水客。九旬禁足坐龍峯。若教虎錫挿鵬翼。搏起扶搖萬里風。
　　端午上堂。節物蕭疎無一事。村村梅雨勃姑鳴(拈拄杖云)只將一握降魔杵。百怪千妖倒底傾(卓一下)下座。
　　上堂。擧僧問曹山。佛未出世時如何。山云。曹山不如。出世後如何。山云。不如曹山。師拈云。曹山老人。鐵鎚無孔。長劍倚天。雖然如是。龍山則不然。若有僧問佛未出世時如何。擘面便棒。出世後如何。又擘面便棒。何故。索頭元在山僧手裡。
　　六月旦上堂。擧佛照禪師云。九夏炎炎如鑊湯。冷汗浹背怎生當。須知衆苦不到處。一霎清風徹骨凉。師拈云。佛照禪師恁麼頌出。狹路分岐。豈同大轍。山僧有箇道處。大火流金汗似湯。鹽官用底未相當(以拂打圓相云)氷壺倒蘸十虛碧。午殿薰風一陣凉。
　　上堂。布漫天網。打衝浪巨鱗。垂萬里鉤。釣追風神駿。大衆。神駿則不問。那箇是巨鱗(卓拄杖云)禹門不假風雷便。忽地晴天轟一聲。
　　中秋。因施主捨普燈錄板上堂。一輪皎潔。含吐十虛。名之爲月。孤明自照。不勞心力。名之爲燈。月月流光。燈燈普照。非惟儼臨人天。亦乃烜赫佛祖。便是月燈三昧也。龍山恁麼剖露。忽遇長沙一蹈蹈倒。龍潭一吹吹滅時。又作麼生。(良久云)照而常寂寂而照。一點何曾瞞得他。大地衆生除黑暗。靈光爍破舊山河。
　　九月旦上堂。摩尼寶殿有四角。一角常露。諸人還見常露底一角麼(卓杖云)若無一拶擎天手。爭解飜身捋虎鬚。
　　開爐。謝藏主知客副寺修造司侍者菴主上堂。賣弄生薑聲價別。荷擔鈯斧樹奇功。好將續焰一星子。散作春風滿面紅。正當恁麼時。大衆還知竪指拳看賓看賊底麼。(良久云)開睡虎眼。元是大空。
　　達磨忌上堂。壁觀九年雲一衲。可憐年老客情孤。西來端的無多子。金翅翥空大海枯。
　　上堂。濟北震塗毒。東山瓦鼓歌。知音纔側耳。鷂子過新羅。
　　至節。因栽竹小參。庭前一叢竹。風高月白絕遮攔。經霜不自寒。撃節琅琅語夜闌。只聽風打響。擲地金聲長在耳。知是幾千竿。掃天鳳尾舞雲端(以杖劃一劃云)豁開普濟舊門戶。撥轉南陽向上關。要識此君眞面目。得平安處且平安。恁麼剖露。猶是枝末邊事。歸根得旨一句作麼生道(靠杖云)逗到明年寒食後。化龍頭角覆塵寰(元亨釋書所謂逮師唱滅乃衰萎者也)。復擧。僧問趙州。如何是不遷義。州以手作流水勢。其僧有省。拈云。趙州雖好手。這僧溺流水。今夜若有人問。只對他道。始看黃葉落。又見一陽生。其或未然問取頭首。
　　次日上堂。一日復一日。一冬復一冬。現成西祖意。切忌甕爲鐘。
　　因雪。謝秉拂上堂。微言滯於心首。常爲緣慮之場。實際居於目前。飜作名相之境。名相之境。緣慮之場。被南禪四頭首一槌撃碎了也。微言不滯。實際不居。又且如何。六合傾飜花六出。不容龜手握輕明。連城卞璧無瑕玷。四海歌謠賀太平。
　　上堂。韓信背水。孟明焚舟。隈刀避箭。不是同流。衆中還有恁麼人也無(擧起拂子云)關羽纔撝陣。顏良失却頭。
　　歲夜小參。生佛未分時。璧藏荆岫靈光耀。萬法不到處。劍在豐城紫氣橫。直得盡大地人摸索不著。天下良工失却眼睛。縱使雷煥掘獄。猶較半程。相如睨柱。早是瑕生。正當今夜一年將盡夜。未免拈出聊表分歲之儀(以拂撃禪床云)祗知眞僞別。不戰屈人兵。
	復說偈云。二鼠侵藤暗換人。門前一任往來頻(拈杖云)孤根自是擎天柱。觸著能回大地春。
　　元正上堂。垂語云。元正啓祚。吾道大亨。一言定旨。萬國風清。莫有相共激揚底麼。問答罷。乃云。殘燈和臘盡。曉日帶春昇。瑞氣凝金地。慶雲籠碧層。正恁麼時。祝聖一句又作麼生(拈杖云)一握化龍杖。蟠根萬歲藤。
	元宵上堂(橫按拄杖云)把住則乾坤失色(劃一劃云)放行則海印發光。正當今日。放行即是。把住即是(靠杖云)幸無偏照處。覿露不囊藏。
　　佛涅槃上堂。通身一串黃金骨。生是誰兮死是誰。今日龍山重告報。爲他混沌畫蛾眉。
　　上堂。飮光微笑破顏。吾佛爲之歛衽。神光禮拜依位。吾祖爲之倒戈。大衆。超越二光底一句如何。(良久云)對客不須呼小玉。一聲鷄唱日西斜。
　　三月半上堂。紅稀綠暗韶光老。擘破南泉夢裡花。堪笑滿城公子醉。夕陽轉砌未歸家。
	南院國師語錄終

　　偈頌
　　奉謝金剛王寶殿勅額(四首)
　　一莖草現寶樓閣。此地誰知選佛場。渴驥怒猊三昧字。毘盧頂上放毫光。
　　九天頒下五雲體。金璧交光文彩斑。睿澤霶流長不盡。君恩千古重如山。
　　金字天書輝紺宇。望之儼爾仰彌高。先天後地無倫比。恩重三山壓六鼇。
　　字字彫金驀面挑。不論蛇鬪與龍跳。頂門眼綻察毫末。烜赫光明呑沈寥。
　　奉和御製金剛王寶殿勅額宸韻
　　(御製。金剛正眼輝今古。五字宸奎鎭此堂。百怪千妖俱一掃。祖風佛日祝天長。)
　　突然涌出寶華王。何用古靈指出堂。磉下黃金元不動。當軒勅額篆文長。
　　奉和御賜宸韻
　　(御製病餘闃寂。不二門開。七佛之師無顧問。閑吟聊述默中懷。寄與規菴禪伯云。一室寥寥金粟體。毘耶城裏啓重關。本來本住本心處。盤走珠兮珠走盤。)
　　玉皇仙是病無垢。一朶紅雲擁九關。常寂光中塵不到。上方香散午盂盤。
　　奉和牡丹宸韻
　　一檻花開紫錦囊。風標未必讓姚黃。檀心吐出黃金蘂。不比尋常桃李籹。
　　奉和曹源泉宸韻
　　分派嶺南八百年。誰家井底欠寒泉。龍山指出龍山下。只在當人一掬邊。
　　陪蓮華峯寺歸蹕
　　昏鐘殷殷送歸客。菡萏峯前月上時。清蹕一聲山答響。林泉不夜又生輝。
　　偈頌(頌古讃)
　　鼇山成道
　　此心未歇欠惺惺。慚愧難兄毒手靈。一失人身終不復。至今象骨一峯青。
　　曹源一滴泉
　　一滴曹源無一滴。風流出自當行家。茫茫隨例乘槎者。只見寒濤打浪花。
　　他是阿誰
　　一從昧却本來身。誤作傳言答語人。行盡洛陽花下路。回頭蹉過故園春。
　　結夏已十日蠟人氷如何
　　處期限不處期限。拶出險崖赤肉團。赫日當空都敗露。終無位次與人看。
　　文殊大士讃(雲中騎獅子。下有出波龍)
　　雪刄光寒星斗外。金毛影現碧雲中。一片威風生八極。煩他娑竭出龍宮。
　　圓通大士讃
　　普門曾巨闢。遍界絕遮藏。一滴軍持水。滄溟沸似湯。
　　同
　　塵剎圓明觀自在。善財特地手先叉。高山流水聽難到。錯認斷崖散雪花。
　　達磨讃
　　雙瞳點碧。一葦橫趨。西天此土。枝蔓難圖。
　　雪達磨
　　皓彩堆中開碧眼。威風凛凛逼人時。無端撞著日天子。露出波斯舊面皮。
　　雪布袋
　　玉塵輥出長汀子。皤腹膨朜擁白袍。紅日三竿猶作夢。不知內院起波瀾。
　　無象和尚頂相
　　參遍兩朝能事畢。松源正脈紫金孫。只將一滴天池水。四海爲霖補燒痕。
　　金剛勝會圖
　　擬山山碎金剛焰。擬海海枯般若光。魔佛一時俱掃蕩。祇園依舊玉青葱。
　　中浦號
　　浪打蒹葭水四圍。清波路接截流機。千年老蚌含明月。夜夜澄潭冷發輝。
　　固山
　　劫石崖頭眞面目。從教雨洗與雲橫。確乎特立不應拔。誰築防胡萬里城。
　　雲峯
　　峭壁攙空千萬仭。非烟半鎖碧𤧚瓏。直饒天下大禪佛。喫四藤條立下風。
　　虎巖
　　平呑百獸靠巉碧。誰敢望崖斫額看。一嘯清風生萬壑。未曾搏噬膽先寒。
　　月巖
　　太清絕點鏡開匣。未是崖崩石裂時。明暗雙忘重貶眼。寒光徹底轉孤危。
　　頌與木菴住烟蘿菴(二首)
　　昔大隋歸鄕。隱木禪菴。終大行其道矣。今圓兄道契歸鄕。索其號。命之曰木菴。所貴振起大隋已墜之家風也。命菴曰烟蘿。意在祖峯老師却入烟蘿第一峯而已。
　　木菴
　　孤根傑出擎天柱。搆架曾無斧鑿勞。大坐當軒開戶牖。從教風露滴寒梢。
　　烟蘿菴
　　一重山了一重山。家在嵐光杳靄間。終日懶開呑佛口。隔窓幽鳥語喃喃。
　　與肯心侍者住菴(二首)
　　楊岐破屋。藥嶠牛欄。常老大梅。沼公風穴。古今雖異。家私相同。只辨肯心。必不相賺云耳。
　　舒卷無時雲片改。潺湲有響水丁東。家風不與二靈別。只欠菸菟大小空。
　　萬苦千辛曾歷試。千辛萬苦似糖霜。猗蘭變作栴檀樹。驅使鬼神興寶坊。
　　示童行光幢
　　趙州十二自知有。已是同年事跡雙。一句當機能豹變。不妨竪起大光幢。
　　悼光別浦
　　曾爲謝郎據要津。鐵船打就駕波心。歸帆高掛奔明月。留得寒濤助夜砧。
　　送僧歸省母
　　片殘衲綻不懷橘。古寺間房未織鞋。握斷烏藤千里外。話歸遙指白雲隈。
　　因事憶故人
　　珉中玉表增高價。羊質虎皮數似塵。安得雪庭沒腰客。共論嫩桂二株春。
　　有僧四更坐睡不起
　　露地橫眠扶不起。渾身宛似爛泥團。毒蛇竄伏入幽壞。閑却蒲牢吼夜闌。
　　立春
　　一歲嚴凝一夜融。無邊造化自雷同。陳年壁角禿筥箒。芽蘖重萠和氣中。
　　春日即事(三首)
　　柳梢新綠垂金穗。池上殘紅濯錦紋。呼起痩藤春力健。徐行踏斷數溪雲。
　　攪花風雨欲顛狂。蜂蝶向誰訴不平。鏖戰詩魔一高枕。午窓眠覺夕陽傾。
　　綠暗村村鶯百囀。路岐長草漸蒙茸。落花不放狂風掃。補綴蒼苔繡地紅。
　　上已(二首)
　　時臨修禊桃花節。三級倒翻逆水波。爲報江湖頭角道。化龍最少曝腮多。
　　三月當三桃破紅。風流不與永和同。一聲霹靂起雲雨。疑是禹門魚化龍。
　　端午(次韻五首本韻見于上堂)
　　蕤賓正是浴蘭節。不怕炎炎溽暑天。妙觸宣明無垢界。三禪樂在鑊湯邊。
　　休學楚南舟鬪勝。浪花輥雪氣衝天。鐵船駕起無人競。獨許謝即到那邊。
　　解粽良辰迎俗節。齋魚依舊午時天。梟羹不入桑門膳。七碗清風兩腋邊。
　　蘭湯備浴例風俗。彌滿清凉無熱天。慚愧兒童能了事。片甎不到月光邊。
　　朱夏適中逢瑞節。黃梅雨洗火雲天。遊人不慣曹娥苦。花絡樓臺挿鬢邊。
　　同(二首)
　　花綻玻璃茶當酒。家風苦淡與時殊。獨醒雖似三閭恨。却笑三閭屈太夫。
　　香蒲切玉泛玻璃。角忝包黃賞節時。楚澤吟魂招不返。幽蘭帶露翠葳蕤。
　　開爐(次韻)
　　枯槁身心與世疎。寒灰死火觜盧都。惡鉗鎚下開爐鞴。不識誰知安鐵胡。
　　雪
　　蠏步忙怱夜不收。蒲團夢破冷颼颼。石巖突出玉獅子。雲岫變成銀象頭。百衲衣邊粧皓彩。一莖草上現瓊樓。靜中誰解暗傾耳。凍合前溪聽也不。
　　題雪(時寓瑞雲菴)
　　徹骨寒來膚起粟。虛空消殞六花飛。末山不露通玄頂。萬朶青巒玉打圍。
　　雪夜偶作
　　地爐火陷氷侵骨。午夜嚴風裂石時。臥榻珠璣千萬斛。不知誰是老楊岐。
　　遊洞雲菴(同韻二首)
　　詩膽弄奇嶮。恐驚他嶽靈。樹橫千嶂錦。山拔半天青。風物自蕭散。道情太徑庭。對床同夜話。剪燭破幽冥。閑地息疲頓。神清句更靈。相逢頭半白。未話眼先青。梨美勝玄圃。橘香憶洞庭。投吾金玉好。吟味洗昏冥。
　　遊洞雲菴(同韻二首)
　　路僻雲埋阿練若。不知誰布給孤金。殘僧掃葉斜陽砌。鬪雀爭枝薄暮林。四遠無隣烟翠合。三間破屋歲華深。地靈未必逐時變。芳躅重攀嫩桂陰。
　　秋景蕭疎神爽拔。黃花處處碎寒金。風磨廣澤玻璃鏡。霜染小倉錦綉林。砧杵杳茫林落遠。茅茨半隱洞門深。瞑禽飛盡天空闊。勾引鳳雛吟竹陰。
　　春日遊歸雲菴(五首)
　　雲埋石磴苔粘履。花落水流山更幽。燕子梁間談實相。被人喚作語春愁。
　　路隨芳草繞雲根。風攪千畦麥浪翻。滿目春光誰領略。勃姑啼在落花村。
　　翠蘿深處掩茅衡。香燼瓦匜跡尚清。截斷紅塵無俗客。只餘谷口片雲橫。
　　下視塵寰無一事。疎簾半捲翠微間。野泉似共流鶯語。淡對晴嵐起博山。
　　綠楊葉底藏金羽。芳草池糖嘶紫騮。詩料滿前收不得。倩誰說與碧雲流。
　　和秋日遊洞雲菴
　　溪隔孤村路入深。雲藏廢屋客難尋。寄言寸礫莫輕擲。恐負棲烏繞樹心。
　　次韻秋日遊西郊舊墟
　　霜飛大野鎖寒色。乘興遊袍豁素襟。換盡人民城郭是。不知誰識郭君心。
　　題歡喜光院閣(三首)
　　數椽新架竹間屋。燕雀頻頻賀落成。一枕分甘幽獨樂。蕭飚時作下灘聲。
　　隔林鐘梵自相聞。煙樹蒼蒼蔽遠村。歡喜光中塵不到。封疆把斷別乾坤。
　　碧池塘畔搆新閣。翠竹叢中占淡齋。沙鳥烟雲忘爾汝。千峯奔放入簷低。
　　晩自蓮花峯寺歸河東
　　碧雲回合出西岫。家在河東嵐靄層。孤坐轎中無一事。青天爲帳月爲燈。
　　紀州道中
　　踏碎鷄聲茅店月。抹過人跡板橋霜。午亭暫借邯鄲枕。夢破黃梁又夕陽。
　　鳥羽殿
　　界破人間紫陌埃。高排十二玉樓臺。洞天日暮碧雲合。鶴駕朝臣來不來。
　　鳥羽津
　　鐘敲落月蒼茫外。柳岸舟橫宿霧收。一碧呑空生遠興。更嫌何處不風流。
　　魚巿
　　負命潜鱗償夙債。投身業網可憐生。嗅烟蓬㶿腥風起。傾倒長河洗不清。
　　淀河
　　卷破藍羅風怒激。半篙衝碎爛銀花。截流香象萬無一。兎馬浮沈數似麻。
　　大渡橋
　　天外虹蜺非濟事。趙州略彴豈相當。向上橫身機路活。洪波嶮處作津梁。
　　山崎
　　翠螺一抹霜威烈。錦樹聲號落客船。更欲登高聊縱望。傍人笑指日舂巓。
　　寶寺
　　塔杪穿雲標練若。青山回抱梵王宮。照公事跡今猶在。對境思人立晩風。
　　長柄濱
　　七里松濤聲聳聽。萬重寒翠鎖煙霏。沙禽自篆不彫印。誰薦鐵牛那一機。
　　沙渡呼船加櫓棹。蓼灘蘆岸理鷗盟。知心唯有長流水。斷送歸帆達帝京。
　　長柄橋
　　半途接取未歸客。塞斷迷津鐵脊梁。古往今來曾踏著。青鞋印破幾重霜。
　　難波京
　　地靈形勝一都會。換盡人民歲月更。華表柱頭無鶴語。寒潮寂寞打空城。
　　天王寺(三首)
　　千尺浮屠凌碧落。呑風吐月幾重重。凭欄靜聽鐸鈴語。鐵舌專談畢竟空。
　　巍巍聖德鎭寰宇。此地構成大寶坊。七百年來陵谷變。一城還是舊風光。
　　沒溺群生無畔岸。悲心一點幾深深。盡言大海波濤嶮。未必波濤嶮似心。(禮救世觀音)
　　龜井
　　石頭突出負圖勢。空殼曾無六可藏。滿腹滄溟流不盡。洗消五濁作清涼。
　　安部野
　　四顧煙巒浮暮紫。平蕪盡處是難波。一枝蒼玉堪扶瘦。不學魯陽回日戈。
　　千種林
　　林末晴雲開畫障。路傍枯木倒成薪。紛紛紅紫不知字。梅送冷香似故人。
　　篠田林
　　禾粟登場村杵急。炊烟起處兩三家。喧喧歌舞傳簫鼓。知有神林隔斷霞。
　　樫井村
　　一閧閭閻嵐靄裏。烟蘿缺處出青帘。山僧不慣典衣客。堪笑僕奴怒又嫌。
　　山中接待
　　衡門山店家風別。林菓溪毛薦茗盃。八十主翁頭戴雪。逢人誇見法燈來。
　　小野山(三首)
　　列岫開屛翠一聯。瘦藤借路斷雲邊。子期去後誰傾聽。流水爲琴不用絃。
　　莓苔綠滑石磷磷。細逕㳂雲轉得身。長嘯一聲山更寂。半巖鸞鳳響驚人。
　　溪骨崢嶸流水閙。丹崖翠壁障驚湍。跨危攀嶮雖孤絕。不比時人行路難。
　　山口接待
　　雲水幢幢無定蹤。煙蓑雨笠寄孤笻。山田脫粟淡黃菜。細嚼須知滋味濃。
　　粉河(禮觀音)
　　五五圓通誇第一。千千手眼爲誰排。普門風月無今古。小白華開碧斷崖。
　　誓度寺(二首)
　　林杪葉凋山寺出。暮鐘喚客許誰聞。斷雲未必約孤月。孤月無心宿斷雲。
　　墜葉敲窓疎雨響。寒鴉報曉客簷啼。五更侵早踰重嶺。紅日連山天四低。
　　紀伊河
　　濫觴遠迸層雲外。正脈淵深支派橫。誰把夫妻山擘破。一條放出怒濤聲。
　　宿紀三井寺
　　薄暮投棲江上寺。寒濤只向夢中聞。天開圖畫無邊表。何止嶺頭多白雲。
　　藤代嶽
　　亂雲迸斷山環海。翠竇蘿巖自獻投。下視寰中塵一撮。得優遊處且優遊。
　　鏑阪
　　一巉絕了一巉絕。淡靄堆中林壑深。徐步高高孤頂上。撥開重霧見天心。
　　圓滿寺
　　路入深村通古寺。一溪流水繞蒼烟。殘僧數輩續香火。堪作東山七葉傳。
　　絲我寺
　　霜後千林皆晝錦。夜行衣綉與時殊。僧鐘有寺可歸隱。誰管今吾非故吾。
　　長樂寺
　　山抱鐘聲梵宇幽。古松夾路響颼飀。白頭迎客下峯頂。疑是德雲老比丘。
　　由良阪
　　坂頭盤折絕攀仰。路截青雲一線橫。莫遣天風吹笑語。下方恐作步虛聲。
　　拜法燈禪師塔
　　道香遠徹九重城。身後聲名四海鳴。一榻那伽常在定。屋頭風鐵說無情。
　　因鷲峯山落成
　　昔年曾到此烟巒。今日臨風又解顏。怪石巉嵓增氣象。梵宮新挿碧雲端。
　　道成寺
　　蟒腰纒破鐵琅璫。他己俱忘恨未忘。千古業風吹不斷。殿堂蕪沒只空岡。
　　愛河
　　境風鼓煽沸如鼎。華女變成巨蟒身。五欲波瀾流百毒。不知沒溺幾多人。
　　由良港
　　數筆峯巒松萬株。待船歸客隔江呼。夕陽雞犬聲相接。沙際人家烟有無。
　　藤代津
　　煙靄慳晴海氣昏。般般異境共誰論。蹇驢嘶斷晩風裏。山外斜陽照別村。
　　金岡歸
　　滿目蓬瀛秀氣浮。煙雲水石更清幽。金岡歸去無圖畫。寄語騷人題破不。
　　和歌浦
　　渡頭怪石似人蹲。雲外青山簇馬鞍。三扣船舷清興遠。一聲欵乃過前灘。
　　吹上濱
　　路遶羊膓接往還。一般清絕異塵寰。天工暗著飄風力。卷起平沙作雪山。
　　玉津島
　　孤島一拳青拔地。潮圍斷岸浪花飛。登臨不覺暮雲合。添得櫓聲搖月歸。
　　衣透姬陳迹
　　女仙骨朽名猶在。千古悲風動地來。唯有七株松上月。夜深還照白沙堆。
　　金剛寶寺
　　危磴盤紆上半嵓。深沈古殿雜松杉。寶陀嶮處無人到。落照鍾聲送客帆。
　　古城村(謝故人來訪)
　　斷砧疎雨隔村落。路口籧篨展午孟。慚愧故人迎待厚。桂薪炊玉置生蒭。
　　篠田濱
　　村杵杳茫蒼莽間。釣舟無主傍江干。鷺翻雪影下烟浦。劈破滄溟碧玉盤。
　　住吉(二首)
　　矮松低拂珊瑚地。遠島斜欹翡翠屛。眼醉風煙詩膽碎。王維無處著丹青。
　　碧波浩蕩囓沙觜。蒼鬣吼風一望長。千古巋然神顯應。使人更憶魯靈光。
　　河陽漁村
　　風攪蘆花雪作團。鷗盟未必鷺濤寒。不知誰入非熊兆。多向斜陽弄釣竿。
　　禁野
　　霜枯百草正黃衰。風攪平原鳴錦雉。賈氏如皋非我事。解顏一箭更知誰。
　　片野
　　蕭條古逕就荒蕪。原上迎晴雉引雛。猿臂將軍來也未。寒雲半罩石菸菟。
　　鼓別所
　　今古喧傳塗毒響。當臺架起待誰枹。希聲不入行人耳。默數吟風松幾株。
　　葛城山(二首)
　　蹈碎重雲逕似迷。虛嵐空翠濕征衣。烏藤駐剳峯回處。數盡歸樵送落暉。
　　歷盡層巓聊歇脚。眼中風景自區分。只將一握過頭杖。劃斷千峯頂上雲。
　　五位井
　　古甃頽欹苔半裹。炎天澡雪幾人膓。一奩鏡面呑虛碧。珍重當時照赭黃。
　　種竹(五首)
　　隙簷鋤月裁寒玉。堪嘆諸君賢與愚。一種靈根元不異。高爲尊者下青奴。
　　亂雲堆裏有高節。移向後園重補闕。新綠猗猗摩碧霄。却疑敲落天邊月。
　　青青活轉虛庭下。面面氷霜玉絕瑕。相對忘言終夜坐。只餘落月動金蛇。
　　翻得霜前些子種。深根茂葉轉精神。依俙臨濟清涼樹。覆蔭就陰止息人。
　　和霜鉏破蒼龍窟。收得蟠根便活埋。佇看明年三四月。葛陂頭角長春雷。
　　笋(五首)
　　瀟碧重添玉鳳兒。尖尖穎脫轉奇希。錦繃和雨含珠露。疑是孟宗淚未晞。
　　暗裏埋藏君子操。不知誰著祖生鞭。一朝放出一頭地。脫殼龍雛角指天。
　　撥草參尋玉板師。穿開三徑待來機。當頭拔却驪龍角。一飽能消萬劫飢。
　　竹萠擎出獬頭角。奔突階前擬觸誰。自是叢林分曲直。不須曲直與他知。
　　角似眠雲龍屈蟠。皮如披霧豹更斑。薰風也解吹成竹。鳳舞鸞翔任往還。
　　新茶
　　雨前獨解誇英拔。未許時人作酪奴。盞底春回花自湧。家風不與郝翁殊。
　　龍焙茶
　　劈開北苑蒼龍璧。聊試南禪？碧深。粟面一盃甘露味。識眞須是飽叢林。
　　烹茶
　　瓦甌勺水鬥春茗。降得睡魔白晝長。香透牙關清入骨。不須特地洗肝膓。
　　菊苗新茁薺花老。收拾歸來煎逼時。細雨聲中雪華綻。睡魔未戰竪降旗。
　　和移茶韻(四首)
　　分得壑源些子種。滿園散作萬株春。不將枝葉較長短。達本歸根能幾人。
　　趙州毒種生茅蘖。埋沒寒叢凍未春。破钁頭邊添活意。深耕淺種更何人。
　　帶花移得鳳山種。半混泥塵半混苔。百萬槍旗收未展。春雷一鼓鬥英來。
　　草窠翻出草中魁。爛石生根裹綠苔。𡎺地師僧埋不得。異苗繁茂占春來。
　　和移蜀椒韻(二首)
　　靈根自是西川種。移向日邊次第生。秀出叢林調衆口。頂門橫綻眼中睛。
　　和根活得和根種。遍地從他荆棘生。一味辛嚴難下口。等閑喫著眩人睛。
　　次瑞香花韻
　　傍砌矮叢花擘錦。風流不假景陽粧。紫葩淺染薔薇露。玉蘂微薰沈水香。
　　落花
　　舞風迴雪亂跰蹮。滿地珊瑚奪目鮮。四八鳳毛曾未到。不知誰是散葩天。
　　和晩菊韻
　　過却重陽留寶靨。青腰染出一叢紅。芳心不管人心別。忍死斜風冷雨中。
　　題紅葉
　　晴拂層嵐山在望。深紅淺紫染烟霏。樵童折挿束薪上。疑是賣臣衣錦歸。
　　次紅葉韻(三首)
　　飽霜林杪濃如醉。萬朶峯巒秀色連。誰把天孫雲錦段。淡紅半曝夕陽煙。
　　濃霜一抹丹林曉。供望山雲斷復連。疑是偸揮龍猛筆。紫金赫赤鎖非煙。
　　帶霜秋杪蓄春色。引得遊人步屧連。詩是愁媒莫題破。喚童掃取助炊烟。
　　次桃子韻
　　幾年分得瑤池種。菓熟薰風滿苑濃。曼倩三偸心未死。不須斜出一枝紅。
　　和林檎韻
　　一株擎出來禽子。半帶風煙半帶紅。莫怪連城光價別。天工暗著琢磨功。
　　油糍
　　老婆賣弄潑天價。其奈德山窮厮煎。無縫盤中重合取。一文不費大光錢。
　　糖團
　　色含虎珀味蜂蜜。脫體還同彈雀丸。口似血盆牙似劍。封題未圻意先饞。
　　萆薢
　　毛髮通身煎不爛。曾經霜刄解翻身。黃金爍破飛埃色。驗盡口甜心苦人。
　　甘興米
　　粒粒如珠光燦爛。一奩甜味驗貪饕。粘牙綴齒人無數。贏得盧陵價倍高。
　　偈頌(終)

　　勅諡南院國師規菴和尚行狀
　　師諱祖圓。信州水內郡長池人也。弘長元年辛酉正月人日誕質。初母氏夢一龎眉老僧手持金字般若心經與之。即娠。既童髫。投相陽淨妙龍江宣和尚。受業爲僧。有族兄覺侍者。俾師訓習經書。迨弘安三年佛光師祖渡海尸巨福名藍。師往依焉。深錐痛箚朝鍜夕鍊。光喜其敏捷。字之以規菴。時輩榮之。無何。光開山圓覺柄兩山。師侍內記於瑞鹿。日臻玄奥。光器許焉。九年秋季。光遷化。師自念本朝禪宗勃興實在吾師也。法梁頽矣。吾何意松叢林。不如且聽教以待時爲勝爾。或告以京之東福無關。曩日入宋竺苑。深究天台奥旨。的傳龍淵餘波。即拉同火數輩。兼程至彼。一如同舊識。命侍香·掌藏·職起。延遇邁于等倫。日講台宗大部。深通義理。所謂千里眉目一衆光彩者也。正應間。龜山太上皇。素尚佛乘。力探祖道。改此山皇基爲禪剎。詔無關和尚開山主之。參隨學徒二十員。師表率焉。關董衆未朞。忽疾亟。法皇駕幸丈室。詔問。和尚儻有不諱。繼者孰能當之。關奏曰。祖圓書記可矣。即詔居方丈。寔正應四年十二月。師年三十也。山號龍安。寺名南禪。地靈人傑。英雋畢集。師勤土木之役。未散期殿宇崇成。中安儼然丈六金軀。傍列四菩薩八力士。皆出師之願力成就也。叢林宜有者悉備。德治二年。法皇宣下東關。此寺當准五山。兩國司謹應詔旨。永爲定式。次年。師特詣建長。正續塔下瓣香拈出。表酬法乳所自來也。萬壽高峯日禪師作證耳。師在惠日時。雅聞紀州鷲峯心地和尚。遠傳東山七葉之圖。高唱無門奇絕之道。策杖涉險。歷扣參請焉。所以示寂則祭奠。有祖圓生桑梓未倚玉青葱。自從一笑莫逆。也解千里欽風·之句。龜山法皇甞少恙。御製遣送師云。病餘閴寂。不二門開。七佛之師無顧問。間吟聊述默中懷。寄與規菴禪伯云耳。一室寥寥金粟體。毘耶城裏啓重關。本來本住本心處。盤走珠兮珠走盤。師恭和宸韻云。玉皇仙是病無垢。一朶紅雲擁九關。常寂光中塵不到。上方香散午盂盤。若此賡和。不可枚擧。甞聞唐文宗詔終南惟政禪師。對談問道於延英。漏下十一刻。皇情大悅。載之禪書。以爲千載美談。師道契人主。前後機語相符。何止漏下十一刻·皇情一悅而已乎。師爲人頎長。疎眉秀目。與人對語。則一團和氣有似可愛之日。儼臨清衆。則昂然似乎雞群之野鶴。天賦不喜筆硯。才登猊座。談辯河傾使人爽利。一坐道場二十四載。上堂。小參。貽贈偈語。大小佛事。未遑點檢編次也。正和二年季春末。示疾。四月初二日夜。泊然示寂。壽五十三。龕留三日。隣封來祭。族弟惠眞。時爲首座。主葬。請建仁明鑑和尚秉炬。葬寺北歸雲。就立寶篋印石塔。以鎭靈骨。是遵師之遺囑也。嘉曆三年戊辰十一月。聖上御駕親臨。遍覽寺宇。嘆美輪奐之偉績。頒降南院國師宸翰。中使外記康綱。奉旨入山。奎書璨然昭回雲漢。門弟子。感荷天恩。悲喜踊躍。智明。早預師門。兩侍巾匜於座隅。頗知師出處顛末。直筆大概。俾吾門後昆歆尚其餘風遺烈也。至如頂門正眼照耀乾坤。肘後靈符振驚一世。則非愚筆舌之所既。昔靈源清禪師。臨終有誡云。切勿隨末法所尚。乞空文於有位。求爲銘誌。張飾說以況吾。至囑至囑。聊表遵師重法之微意耳。覽者母誚。時延元改元丙子八月日。小師苾蒭智明謹狀。
　　知父莫若其子。知師莫若弟子。以其朝斯夕斯不離左右。所見所聞皆耳目所至。非假傳說也。蒙山智明首座新命安禪長老。述乃師南院國師行狀。去華就實。言簡意足。蓋實錄也。先賢有云。我欲託之空言。不如載諸行事之深而著明也。蒙山其得之矣。嗟夫世之一師之弟子。無慮數百人。求其人知其師之行實者。能幾人哉。況師之法道乎。與言及此。使人太息。丙子仲秋。南禪清拙正澄敬題。

　　附錄
　　寄南禪規菴和尚       鏡堂
　　面門忽爾一思時。水複山重匪礙伊。端的惟兄深委悉。交譚終不似心期。(鏡堂錄)
　　規菴和尚及諸公。和牧牛韻求改點。因借前韻。重寄規菴和尚  （同）
　　事懶推敲信意多。言如嚼蠟味甜和。諸兄惡辣新鮮句。自利端能復利他。(同)
　　送藕於南禪規菴和尚同
　　藕絲竅裡封疆闊。明眼衲僧蹈不著。南禪識得此根源。爛嚼渾崙還吐却。(同)
　　甲辰歲寓東福。厨饌不給。圓規菴以偈問之。次韻   虎關。
　　午鉢空時勞百營。幾回櫟釜索殘羹。珠璣落手如盧米。半偈猶應終一生。(濟北集)
　　端午軸序（同）
　　宗師所說。應時應節。苟反是爲虛設焉。昔者竺乾亞聖大士。其名曰妙德。於天中之節。拈一莖草云。此藥亦能活人亦能殺人。是西土應節之說也。支那荆蠻之地有騷客。姓焉屈名焉平。以辛夷杜若蘭芷桂椒爲說也。非特其說應節。又以其身而應節。所謂以身爲舌者乎。以故其說長矣。千數百歲。遇斯節者莫不以斯爲說焉。豈身舌之效驗邪。是東土應節之說也。初妙德大士甚不好心也。故其藥殺人者不鮮矣。世頗毒之焉。屈子又罹讒譴。怨衋悲懣之氣。薰彼椒桂蘭若而皆爲毒藥矣。後世國俗。采蒲艾焉。飣角黍焉。奪而有錦標焉。繋而有綵縷焉。豈遺毒與。比來龍安山主規菴老人。雖善應節而說。咸竺支之餘毒也。人皆避之由蠱鄕矣。山中諸子。慣曹公之飮鴆。未曾生怕怖。時有唱便能和。其音激怒悲壯。吹羌笛。鳴軍角。鐵騎突。鐵寨撥。豈苦毒之響有此等厲韻邪。一嗣榮侍者。收拾賸毒。襲藏祕畜。其心亦不好乎。予胸中無纖芥之惡毒。只恐玩玆軸者。纔看一字瞎其眼。哦一句爛其舌。故題其首。爲呪咀之方法云。于時元應庚申。予之筆又不免應節也。虎關某序。(同)
　　代阡監寺祭圓規菴      同
　　師之道德。高而不可測。師之才辯。濬而不可度。思其不可測度。雖師滅又不可容易而哭。然我出入師之厨年已二十。細務鉅役靡不經歷。憶師之生平庇衆庥徒。朝而問曰。今日饌不薄乎。暮而語曰。來日不乏乎。從容而誘曰。子不甚疲茶乎。鳥乎師之道德者。不可見之蘊也。師之庇庥者。可見之蹟也。以見之者。推不見之者。益不可測度。然則益不可測者。所以益哭也。雖不可容易而哭。我豈可得乎。今此薄奠。又可見者也。我之慟哭。殆庶不可測。尚亨。(同)
　　代善金吾祭規菴同
　　惟信之土。山聳川馳。風雪寒洹。草木茂猗。其氣磅礴。扶輿委蛇。若鍾于人。必產魁奇。師禀其秀。夙抱淑姿。才罄五車。學貫四韋。羶薌之聲。遠達丹墀。爰授皇簡。筦銓禪機。惠撫萬衲。道蓋一時。營搆梵官。輪奐休規。材不他采。紺宇黃扉。羌此佛日。中晷未移。奚夫倏忽。沒落崦嵫。某。晩叩籌室。而抱狐疑。騃稚孱弱。如帶塵縲。嚴峻門庭。入作較遲。趑趄偪側。戶外摳衣。赫赫恩光。薄照無私。叢林蒙蔭。菅蒯不遺。巧辯天縱。妙邁工倕。芙蕖在淤。泥而不緇。佳誘懇曲。激發狂思。龎陸可跂。楊李易追。頑鈍璞鑛。不易攻治。未經淬礪。早離鑪鎚。告朔之羊。豈可去揮。且借世禮。以薦眞儀。尚亨。(同)
　　跋頌軸同
　　禪人遠祚。泣而謂余曰。我爲規菴之役。而尤親炙者也。老師遷化。我無地寓悲戀。詣諸友之所。乞使寫昔受老師之風斤之什。而時時展翫。以弛餘哀。亡慮而成軸。公願著語于尾焉。余曰。異哉子之用心也。今此諸公。始以自之心賦某之題。以呈老師。老師點勘竄抹。而納以老師之肺腑。然後此數十首。皆老師之心也。諸公又各明窓淨几。呼頴驅泓。屢書特書。子讀此偈如覲老師。見此書如對諸公。然則披此軸。老師若在。諸公若侍。龍山一會儼然未散也。宜哉子之見此軸少弛哀焉。我從老師而遊者尚矣。不可不預此會矣。因涉筆記。歲時曰正和癸丑。日月偕酉。虎關某跋。(同集)
　　題規菴塔(并序)     同
　　嘉曆三年。十月戊午。上幸龍山。宣住持處謙。祝香說法。因周覽堂宇曰。咨此美奐輪。功成于何人。謙奏言。第二代祖圓也。上加歎者久而曰。號什麼。謙言。未也。上曰。是等偉勳追謚不靳。詔有司擇日議行。十二月庚寅。賜南院國師。三聖某聞之曰。圓公以至道對演三朝。國師之稱。名諧實乎。我皇擧賢旌善之心。今復古乎便抱香奔塔所。焚而說偈言。
　　難名邈處絕追尋。安秀稱譽出帝心。問著當年豢龍術。嶺頭枯木晩風吟。(同)
　　南院國師諱拈香      元翁
　　涅槃後有大人相。屋頭山兮翠崔嵬。金剛慧眼光冏冏。盡大地兮絕纎埃。藕絲竅裡駕大鵬。浩浩德風遍九垓。惟德年年聊酬報。須彌起兮舞三臺。三臺舞。大家催(挿香云)一縷清烟瑞龍嶺。爲雲爲雨却歸來。(佛德錄)
　　南院國師諱拈香    清拙
　　佛光室內長枝葉。瑞龍山中垂蔭涼。九天雨露飽恩澤。乃成大柱大棟梁。耽耽樓殿聳雲漢。高堂廣厦羅禪房。雷霆霹靂發迅辯。橫機不讓龜山皇。功成不居入眞寂。願力固等金剛王。至今年年四月二。陳列簠簋供蒸甞。衝樓跨竈見雄傑。芝蘭玉樹光明幢。上皇命謚國師號。赫赫南院追南院。瑠璃殿上無影樹。歸雲千仭山蒼蒼。豐功盛德不可忘。豐功盛德不可忘。(大鑑錄)
　　南院國師三十三年諱普說拈香    竺仙
	此香。得金剛堅固之力。植梵苑結花果之繁昌。具虛空廣大之心。化帝居成叢林之欝密。康永四年四月初二日。恭値前住當山第二代。鼎建玆寺勅謚南院國師。入般涅槃三十三年遠諱之辰。爇向爐中。奉爲眞慈增崇品位者。伏願。再現人間之瑞。重回劫外之春(問答普說語繁中略)南院國師。始母氏夢雪頂老僧持金字般若心經與之。即娠。至於誕生。住世五十三年。役土木成叢林。一坐道場二十四載。晨昏與龜山上皇酬酢。臨終之際。翠竹變白。及辭世乃說偈曰。一躍躍翻黃鶴樓。一拳拳倒鸚鵡洲。臨行一著元無別。黃鶴樓前鸚鵡洲。又後二十餘載。後醍醐天皇。親染宸翰。勅謚南院國師。乃至今日。諸大弟子。命山僧陞于此座。以發國師濳德幽光。皆方便也。更聽一頌。
　　三十三年無量劫。威音王佛釋迦文。古南院也今南院。總是渠儂後世孫。(竺仙錄)
　　規菴和尚讃      一山
　　春空之雲。秋水之月。舒卷高閑。光明澄潔。法道之龜鑑。僧中之奇傑。早依龍江老子。契鏟草機便具超方之志。後侍佛光佛心。向棒喝下妙稱鎖口之訣。以妙密鉗鎚。煆鍊諸方衲子。以眞實道福。契合龜山上皇。二十餘年。大其施設化荒棘之林。爲一方巨剎。功成不居時至便行。末後全提尤爲奇絕。些子徑山文武火。今日扶桑焰氣烈。(一山錄)
	南院國師讃      絕海
　　帝王師表。佛祖寃家。滅常照之眞燈。頓開正眼。裂佛心之教網。別立生涯。獨秀峯前。涌出覩史宮殿。歸雲洞裏。變化大澤龍蛇。讃之不及。德無以加。夫是之謂南院國師規菴大和尚。推魔軍之壁壘。增祖道之光華。吁盛矣哉。(絕海錄)
　　規菴傳讃        虎關
　　祖道之被日域也五傳不續矣。千光之後多間出焉。然化洽相將。宁扆薄矣。覃佛心闢龍山雖傾宸衷未艾矣。圓公以英妙之姿。當咫尺之威。豢馴蚊龍。指撝鵷鷺宗門之光。晃煜雲衢。假如圓也庸才謏識。取侮於講儒。祖道殆癈于草澤矣。因之而言。圓其祖道之益乎。(元亨釋書)
　　附錄(終)
