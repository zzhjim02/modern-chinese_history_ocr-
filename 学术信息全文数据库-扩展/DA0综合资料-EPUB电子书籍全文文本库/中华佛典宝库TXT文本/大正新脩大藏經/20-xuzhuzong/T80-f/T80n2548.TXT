《大正藏》第80卷No.2548
No. 2548

圓通大應國師語錄卷上。

　　日本國建長寺明禪師語錄叙。
　　
    吾佛以教外別傳之旨。付大迦葉。二十八傳至菩提達摩。當梁武帝時徠中國。以無上心印授可大師。而中國始有禪宗。自後派別支分彌布華夏。唐宋之間號爲極盛。日本國遠在大海之東。雖自唐以徠若空海最澄奝然寂照之流。但徠中國傳教乘而已。至宋南度千光禪師榮西者。徠參天童虛菴敞公。得禪學以歸。日本之有禪宗。則自西公始。而覺阿徠參靈隱瞎堂遠公。妙悟心要。亦言彼國未有禪學。由是而言。則西與阿蓋同時云。厥後學禪自中國而歸者。不可勝計。至今彼國禪宗大盛。凡叢林典禮。一放中國之制。玆讀建長寺圓通大應國師明公語錄信然。公得徑山虛堂愚公之道。歸化其國。四遷名刹。大敷玄旨。學徒駢集。而王公貴人入室問道者甚衆。蓋其履踐眞實。開示學者之語簡古嚴整。無毫髮虛僞。眞一代宗師也。嗟乎中國之於日本。同在閻浮提之內。同一天地。同一日月。雖有山海之限。而人物性情。與夫所得道德之懿。其有不同者乎。觀公之言行卓異如此。古人所謂何地無才良有徵矣。三復感歎。乃叙其錄之首。
　　洪武八年倉龍乙卯五月十有九日戊寅。
　　天界善世禪寺住持天台釋宗泐叙

　　圓通大應國師初住筑州早良縣興德禪寺語錄。
　　待者祖照等編。

　　師文永七年十月二十八日入寺。
　　山門。無門之門了無遮護。若是眞正道流。這裏便進一步（彈指一下）。
　　佛殿。德嶠韶陽。只見錐頭利不見鑿頭方。新興德別有條章。山門頭合掌。佛殿裏燒香。
　　據室。百千諸佛不出這裏。且道這裏是什麽所在（卓拄杖一下）。
　　拈衣。佛佛授手祖祖相傅。畢竟傳底是什麽（擧衣云）。看看歡喜受之頂戴披之。
　　法座。八面四方通霄活路。要行便行。要坐便坐。須彌燈王也須退墮。
　　師陞座拈香云。此一瓣香。爇向爐中。恭爲祝延。今上皇帝聖躬萬歲萬歲萬萬歲。陛下恭願。堯天等覆舜日普臨。四海歸仁萬邦拜手。
　　此香曾在凌霄峯頂。無心之中忽然拾得。今日人天普會不敢囊藏。爇向爐中。供養前住大宋徑山興聖萬壽禪寺虛堂和尙大禪師。用酬法乳。
　　師歛衣就座乃云。望刹竿便回。正在半途。見招手橫趨。猶隔江在。何況棒頭領旨喝下承當。萬里崖州未爲遠在。所以道。向上一路千聖不傳。未曾親近早隔大千。與麽告報盡法無民。退身三步如何相見（乃竪拂子云）。還見麽。霜花和月冷。梅雪帶煙寒。若向這裏見得徹去。皇恩佛恩一時報畢。其或未然。切忌喚鐘作甕（叙謝不錄）。
　　復擧。保壽開堂公案。師拈云。大衆要知二大老落處麽。象王回顧師子嚬呻。凛凛神威誰敢近傍。雖然如是。點檢將來總被這僧勘破。且道。那裏是他勘破處。具眼者辨取。
　　當晩小參。德山小參不答話。寰中天子勅。趙州小參要答話。塞外將軍令。二老漢等閑一拶一挨。自然風行草偃太平得路。然雖如是。不可重行此令。今夜只據自家有一條活路子。共汝諸人同行一步（卓拄杖一下）。
　　復擧。僧問香嚴。如何是直截根源處。嚴擲下拄杖歸方丈。師云。若論直截。早是紆曲了也。古人卽且置。而今合作麽生云。天寒久立珍重。
　　次日謝兩班上堂。衲僧家一動一靜無非活路。退一步踏著瞿曇眼睛。進一步築著達磨鼻孔。只如不退不進。又且如何（良久云）。吹毛元不動。遍界髑髏寒。
　　冬至小參。法法本來法。日日杲日麗天。心心無別心。處處清風匝地。便恁麽會去。釋迦不用出世。達磨不必西來。人人分上壁立萬仭。箇箇面前飛大寶光。一念萬年萬年一念。飢來喫飯困來卽眠。誰管陰陽代謝四序變遷。說甚滴水氷生天寒人寒。雖然恁麽去。猶是尋常行履。畢竟向上如何顯露（擊拂子云）。冬不寒臘後看。
　　復擧。古德云。要識佛性義。當觀時節因緣。時節旣至其理自彰。今當書雲令節。且道彰底理又作麽生（擊拂子云）。一陽生萬彙生。
　　次日上堂。一言道盡崖崩石裂。一著當機頭頭漏泄。洞山菓子潙仰家風。陳年滯貨不用施設。畢竟今朝如何可說（卓拄杖云）。時哉時哉。一陽復來家家閙熱。
　　上堂擧。趙州臥雪中云。相救相救。時有僧便來趙州身邊臥。州便起去。師云。這僧雖然救得趙州。爭柰得便宜處落便宜。且道。那裏是他落便宜處。具眼者辨。
　　上堂擧。僧問趙州。如何是道。州云。牆外底。僧云。不問這箇道。州云。儞問那箇道。僧云。大道。州云。大道透長安。師頌曰。分明指示處。覿面不相謾。大道如弦直。行人自作難。
　　上堂擧。僧問鏡清。如何是佛法之源。清云。從這裏流出。師云。大衆流出則不問。且道。這裏是什麽所在（擊拂子云）。諸人若也會得。四海浪平百川潮落。
　　上堂。山僧在早良縣裏。開箇小小茆香皂角鋪子。爭酬競買者不道全無。只是罕有價數相當者。今朝臘月十五。未免折本賣與諸人去也（卓拄杖云）。有利無利不離行巿。
　　臘月二十五日上堂。雲門有一曲。臘月二十五。流落幾多年。今日重新擧。重新擧。巢知風。穴知雨。
　　歲夜小參。高懸寶鑑。列萬象於目前。橫按鏌鎁。截群機於量外。蓋天蓋地透色透聲。卷舒在我殺活臨時。把定放行全歸掌握。所以衲僧家。說到行不到處。行到說不到處。千變萬化七縱八橫。亂却六十甲子。抹過七十二候。不爲分外。雖然如此。今夜且放過一著臘。盡依舊還他春回。何故。也要諸人順時保愛。
　　復擧。北禪烹露地白牛公案。師拈云。北禪老師恁麽按排。可謂是富貴。興德家貧無許多按排。只據現定與諸人分歲。雖然教汝諸人快活不徹。何故（卓拄杖云）。獻佛不用香多。
　　歲旦上堂（卓拄杖云）一處透而處處透。一處眞而處處眞。畢竟如何見得（又卓拄杖一下云）。元正啓祚萬物咸新。
　　元宵上堂（以拂子打圓相云）。點這一燈。燈燈卽明。森羅萬象。無處逃形。若也覆盆之下。爭怪得山僧（良久云）。且道那一燈。
　　上堂。馬祖陞堂百丈卷席。風塵草動便知來由。好大衆。衲僧家須是恁麽始得。一等是箇般時節。切忌開眼醯睡。便下座。
　　佛涅槃上堂。不住涅槃一片心。無端賣弄紫金身。至今醜惡難遮掩。狼籍年年桃李春。
　　三月旦上堂。說禪說道談妙談玄。好肉剜瘡。畢竟如何。常憶江南三月裏。鷓鴣啼處百花香。
　　上堂。春日晴黃鸎鳴。春風浩浩。春水冷冷。妙德空生都不會。善財走得太忙生。
　　上堂擧。眞淨和尙示衆云。頭陀石被莓苔裹。擲筆峯遭薜荔纒。羅漢院裏一年度三箇行者。歸宗寺裏參退喫茶。師拈云。眞語者實語者不妄語者。所以興德依而行之。大衆下座巡堂喫茶。
　　浴佛上堂。衲僧家尋常高揖釋迦不拜彌勒。因甚今日特地調和香湯灌沐金軀。三尺一丈六。且同携手歸。
　　結夏小參。雲山蒼蒼。成見圓覺伽藍。海水泱泱。全彰平等性智。燈籠露柱狸奴白牯。若凡若聖情與無情。同此結制安居。無有平等無平等者。一夏九十日內。經行及坐臥。常在於其中。然後山僧不入這保社。行是自行坐則自坐。何故不是時人難共住。大都緇素要分明。
　　復擧。古德云。若是全擧宗乘。汝等諸人向甚處領會。所以古今獨露隱顯無方。拈云。依稀似曲纔堪聽。又被風吹別調中。
　　次日上堂。興德一衆雖是不多。箇箇頂天履地。人人鼻直眼橫。說甚三月安居九旬禁足。畢竟如何。南地竹北地木。
　　上堂。乾峯和尙示衆云。法身有三種病二種光。一一透得始是穩坐。雲門大師出衆云。庵內人因甚不見庵外事。師拈云。韶陽老人也是隨邪逐惡。當時只是冷笑一聲。管取乾峯隱身無路。
　　端午上堂。諸方今日不說善財採藥。便說東山神符以爲佛事。只是興德門下渾無可說。何故。家無白澤之圖。妖怪自然消滅。滅滅。長安夜夜家家月。
    上堂。結夏已經一月。山僧日日業識茫茫。無本可據。未曾與兄弟說著本分事。且道。本分事作麽生說（良久云）。今日大熱且行別時。
　　中夏上堂。九旬已過半也。諸人自合知時。寒時寒殺闍梨。熱時熱殺闍梨。切忌當面諱却。空度光陰更恨阿誰。
　　七月旦上堂。一葉落天下秋。一塵起大地收。未言先知猶是鈍漢。未擧先領不是俊流。何故。定光招手智者點頭。
　　解夏小參。一結結定針剳不入。一解解開處處通方。東去也得。西去也得。說甚萬里無寸草。淨地却迷人。誰管出門便是草。眼睛流出血。恁麽恁麽。大地踏翻信脚行。不恁麽不恁麽。橫擔[木*卽]栗舞秋風。雖然如是。興德挂杖子。猶未放過在。何故。吾王庫內無如是刀。
　　復擧。臨濟無位眞人話雪峯語。擧了。師拈云。白拈未白拈卽且置。若是無位眞人。非但面門出入。要見麽（擲下拄杖喝云）。元來只是拄杖子。
　　次日上堂。布袋口打開。遍界有路通。露柱燈籠一一眼活。狸奴白拈各各心空。汝等諸人。因甚更來這裏低頭接耳叉手當胸。可殺不知向背不辨東西。忽有箇出來道。長老不可壓良爲賤也。怪他不得。何也西風一陳來。落葉兩三斤。
　　中秋上堂。秋聲日高秋水澄清。秋風颯颯秋月圓明。畫又畫不就。描又描不成。不是王老師。誰能拂袖行。
　　上堂秋風吹八極。木落露千山。見成公案。達磨不識六祖不會。大難大難。便下座。
　　開爐上堂。火焰爲三世諸佛說法。人貧智短。三世諸佛立地聽。馬痩毛長。更有一句子。且去煖處商量。
　　虛堂和尙忌日拈香（以香打圓相云）。只這箇是什麽。沒巴鼻有來由。楊岐頂上拳。鎭州蘿蔔頭（便挿香）。
    上堂。南來者三十棒。北來者三十棒。梁山徹骨貧窮亦能濟人。興德雖然有棒不曾動著。何故。黃金自有黃金價。終不和沙賣與人。
　　十一月旦上堂。明招風頭稍硬公案。師拈云。明招老漢。欲以斯道覺斯民。囑之又囑。是則是矣。興德則不然。者裏風頭稍硬。切忌商量。
　　冬至小參。璿璣未動時道得一句。鐵樹開花。朕兆纔分處轉得一機。氷河發焰。直得嘉州大象滿面生光。陜府鐵牛通身汗出。洞山菓子又見一番新。皓老布裩依舊赫赤。雖然如是。若也向上全提。冬至到寒食。更有一百五在。何故。當頭霜夜月。任運落前溪。
　　次日上堂。一冬二冬叉手當胸。達磨不會隻履怱怱。寒山撫掌呵呵大笑何故。海水知天寒。枯桑知天風。
　　除夜小參。古往今來日上月下。一年十二月。月月一般。一日十二時。時時相似。見成公案迴絕按排。德山有棒無下手處。臨濟有喝無開口分。山僧與麽告報。別也無他。只要諸人知時知節。不涉化機。自行一條活路子。然後與之把手共行。其或未然。明年更有新條在。惱亂春風卒未休。
　　復擧。東村王老夜燒錢公案。頌云。東村王老夜燒錢。歲晩年年事不遷。若向箇中求指的。新羅鷂子過天邊。
　　上堂擧。僧問香林。如何是祖師西來意。林云。坐久成勞。師拈云。大衆切忌動著。動著則禍生。何故。白玉無瑕。彫文喪德。
　　上堂。臨濟因問院主曰。什麽處來。云州中糴黃米來。濟以拄杖劃一劃云。還糶得這箇麽。主便喝。濟便打。須臾座來。濟擧前話。座云。院主不會和尙意。濟云。儞作麽生會。座作禮。濟亦打。頌云。姚李無言相映開。紅紅白白自何來。忽然一陣春風惡。狼籍園林點綠苔。
　　拽佛殿上堂。雲門大師示衆云。和尙子莫妄想。山是山水是水。時有僧出云。某見山是山水是水時如何。門云。佛殿因甚從這裏過。僧云。恁麽則不妄想去。門云。還我話頭來。師拈云。然則易開始終口。難保歲寒心。這僧當時才聞他。雲門道佛殿因甚從這裏過。但云應當如是。不唯表顯自已光明。亦乃覷破雲門脚跟。
　　佛涅槃上堂。佛身充滿於法界。普現一切群生前（竪起拂子云）。這箇是拂子。佛身在什處。諸人若向這裏著得一隻眼。便見靈山一會儼然未散。其或遲疑。古佛過去久矣。
　　三月半上堂。正法眼涅槃心。頭頭顯露不用追尋。陌上桃花都落盡。黃鸎啼在綠楊陰。
　　法堂前剗除青草布白沙上堂。若是一向擧揚宗乘。固是法堂前青草離離。未免咬定牙關放一線道去也（卓拄杖云）。只這些兒得人憎。亙古亙今無變易。噁。無端撒沙撤土了。靠拄杖下座。
　　浴佛上堂。未離都率已降閻浮。天高東南。未出母胎度人已畢。地傾西北。恁麽會得。黃面老子豈但今日始降生。如其未然。興德又費一杓惡水去（以拂子作潑水勢云）。看看。我今灌沐諸如來。
　　結夏小參。以大圓覺爲我伽藍。天網恢恢疎而不漏。身心安居平等性智。十方刹海包括無遺。衲僧做盡伎倆。自謂有多少奇特。殊不知總跳這二千年前影子不得。興德恁麽道。莫有放不過底麽。出來掀倒禪床喝散大衆。如無。高掛鉢囊拗折拄杖。長夏之中不得向外打之遶。何故（擊拂子云）。趙州東壁掛胡蘆。
　　復擧。天平到西院公案。師拈云。天平當時才聞西院道上座錯西院錯。但云錯。待西院擬開口。拂袖便行。不惟塞斷西院口頭。亦乃免見諸方檢責。
　　結夏上堂。雲門示衆云。聞聲悟道見色明心。師云。築著磕著無處回避。觀音菩薩買胡餅。放下手元來是饅頭。師云。只這些子說話。多少人妄生卜度。殊不知兎馬有角牛羊無角。會得展眸終一夏。不然更有九旬禁足在。
　　上堂。古者道。結夏已十日也。水牯牛作麽生。又云。結夏已十日也。寒山子作麽生。抑逼人作麽。興德則不然。結夏已十日也。但是飢喫飯熱乘涼。且恁麽過時。何故。智者見之謂之智。仁者見之謂之仁。
　　端午上堂。今朝五月端午。不用桃符艾虎。兎角拄杖龜毛拂子覿面全提。佛病祖病俱拈却。魔孽妖怪都掃盡。正恁麽時畢竟如何。出頭天外看。誰是我般人。
　　上堂擧。僧問六祖。黃梅意旨什麽人得祖云。會佛法人得。和尙還得否。不得。因甚麽不得。我不會佛法。師拈云。旣是不會佛法。因甚作祖師。會麽。此地無金二兩。俗人沽酒三升。
　　上堂。今朝六月一。那事本見成。水上青青綠。元來是浮萍。
　　興德禪寺語錄（終）。

　　太宰府萬年崇福禪寺語錄。
　　侍者慈禪等編。

　　師於文永九年臘月二十五日入院。
　　山門。山橫翠壁。水出高源。解脫門開。大衆歸去來歸去來。
　　佛殿。麻三斤殿裏底。狹路相逢卒難回避（挿香云）。還見麽。若也遲疑。古佛過去久矣。
　　方丈。德山棒臨濟喝。這裏一時倚閣（靠拄杖云）。大坐當軒壁立萬仭。儞等諸人。擬向甚麽處相見。吽吽。且居門外。
　　法座。向上一路滑。壁立萬仞嶮。且道。如何進步（擧脚云）。看看因行不妨掉臂。
　　拈香云。此一瓣香。根盤左空劫以前。葉生於威音那畔。曾在早良縣裏興禪德寺。拈出一番熏天炙地。今日人天普會。未免重新拈出。供養前住大宋徑山虛堂和尙大禪師。用酬法乳之恩。
　　師趺座乃云。道遠乎哉。嶺頭雲淡淡。聖遠乎哉。磵下水冷冷。須知瞿曇日日出現。達磨時時西來。靈山一會何異今日。少室家風正在此時。便見佛日增輝堯風永扇。世出世間能事云畢。然雖如是。與麽告報也是應箇時機。若是向上全提。遠之遠矣。何故。青山不鎖長飛勢。滄海合知來處高。
　　復擧。張無盡相公請玉泉皓老開堂。陞座云。君不見君不見。無盡云見。皓老便下座。師拈云。恁麽事遇恁麽人拈出故是。且道。無盡相公云見。畢竟見箇其麽。若也會得。明上座今日開堂功不浪施。其如未然。切忌妄通消息。
　　當晩小參。法無定相遇緣卽宗。立處皆眞隨方作主。離興德到崇福。莫非其緣。建法幢立宗旨。不擇其處。直得風清六合。月明四海。頭頭合轍。應用無虧。所以道。要知佛性義。當觀時節因緣。時節旣至其理自彰。時節則諸人共知。且道。彰底理又作麽生（良久云）。吾無隱乎爾。
　　復擧。僧問雲門。如何是雲門一曲。門云。臘月二十五。師拈云。黃鍾大呂陽春白雪。固是古今絕唱。明上座今夜試唱一曲看（拈拄杖卓一下云）。意隨流水遠。聲遏暮寒雲且。道與故人相去多少。
　　上堂。崇山家風別無奇特。黃葉滿庭際。野鹿叫林㘭。雖然如是。祖意教意鬪揍得恰好。且道。以何見得。具眼者辨取。
　　上堂。三九二十七。籬頭吹篳觱。三世諸佛不知有。狸奴白牯却知有。呵呵呵。會也麽。這裏風頭稍硬。且歸暖處。
　　除夜小參。年窮歲盡。瞿曇眼睛突出。臘盡春回。達磨鼻孔崢嶸。開眼也著合眼也著。擧步踏著伸手觸著。築著磕著填溝塞壑。頭頭顯露處處逢渠。恁麽也得。不恁麽也得。恁麽不恁麽總得。山僧與麽告報。忽有人聽得出來道。我會也我會也。崇福低低地向他道。謝三娘秤金。
　　復擧。僧問古德。如何是不遷義。德云。城上巳吹新歲角。窓前猶點舊年燈。師拈云。古德恁麽道。放行處把定。把定處放行。猶未得勦絕在。崇福卽不然。如何是不遷義。只向他道。舊歲今宵盡。新年明日來。
　　歲旦上堂。僧問。五葉花開瑞色新。挽回千古少林春。正與麽時願聽提唱。師云。雲淨日月正。雪消天地春。進云。恁麽則一氣不言含有象。萬靈何處謝無私。師云。好箇消息。進云。記得僧問鏡清。新年頭還有佛法也無。清云有。意旨如何。師云。山青水綠。進云。如何是新年頭佛法。清云。元正啓祚萬物咸新。如何委悉。師云。現成公案。進云。僧又問明教。新年頭還有佛法也無。教云無。有何道理。師云。天高萬象正。進云。僧云。年年是好年。日日是好日。爲甚麽無。教云。張公喫酒李公醉。又作麽生。師云。東山拍手西山舞。進云。鏡清道有明教道無。莫有優劣麽。師云。一有多種二無兩般。進云。若有人問和尙新年頭有佛法也無。未審和尙如何祗對。師云。借婆裙子拜婆年。進云。上來已蒙師指示。向上宗乘又若何。師云。須彌頂上擊金鐘。僧便禮拜。
　　師乃云。斬新日月特地乾坤。佛祖大機衲僧巴鼻。恒沙福智無量妙用。從者裏頓發。何故（卓拄杖一下云）。元正啓祚萬物咸新。
　　元宵因講經上堂。僧問。心徑苔生。坐在迷魂之地。燈影裏行。朝打暮打。離却二途請師相見。師云。出頭天外看。僧云。只如終日道火不燒口。莫是名實不相當麽。師云。指桑罵柳。僧云。恁麽則樓臺上下火照火。車馬往來人看人。師云。只道得一橛。僧云。記得。古德云。火焰爲三世諸佛說法。三世諸佛立地聽。未審火焰說甚麽法。師云。明皎皎暗昏昏。僧云。三世諸佛如何聽。師云。聽者方知。僧云。學人還得聽麽。師云。儞無分。僧云。誰得聽。師云。露柱燈籠。僧禮拜。又僧問。梅花衝雪發。黃鸎囀柳梢。箇是現前三昧。請師別擧揚。師云。向上會取。進云。記得。僧問趙州。如何是祖師西來意。州云。庭前柏樹子。此意如何。師云。松直棘曲。進云。僧云。和尙莫將境示人。州云。老僧不將境示人。僧云。如何是祖師西來意。州云。庭前柏樹子。又如何。師云。不是苦心人不知。進云。西來意且置。如何是柏樹子。師云青青不入時人意。僧禮拜。
　　師乃云。以燈傳燈。燈燈相續。放光動地。動地放光。所以道。今佛放光明。助發實相義。放光明則且置。如何是實相義（卓拄杖一下）。花開不假栽培力。自有春風管待伊。
　　上堂。佛祖大機全歸掌握。人天性命總在這裏。把定則乾坤失色。放行則瓦礫生光。把定放行則且置。如何是佛祖大機人天命脈（竪起拂子云）。見麽見麽。認著依前還不是。參。
　　佛涅槃上堂。以手摩胸弄精魂。雙趺示出累子孫。西天此土二千載。撼得毘盧海岳昏。
　　三月半上堂。春山青春光美。春鳥啼春風。春魚弄春水。左顧右盻無可不可。東行西行無是不是。雖然如是（卓拄杖一下云）。莫過於此。
　　浴佛上堂。僧問。鐵壁鐵壁號之曰佛。常在苦海中立。只如今日。降生底是。苦海中立底是。師云。二俱不是。僧云。天上天下唯我獨尊聻。師云。也是草裏漢。僧云。雲門棒頭短。藥山杓柄長。還有報恩分麽。師云。知恩方解報恩。僧云。遵布衲浴佛水浸江石卵。此意如何。師云。未曾浴得他僧云。佛未出世時如何。師云。天高日月正。僧云。出世後如何。師云。清風匝地。僧云。出世不出世則且置。卽今佛在什麽處。師云。看脚下。僧禮拜。又僧問。世尊初生下指天指地周行七步云。天上天下唯我獨尊。此意如何。師云。爲衆竭力。僧云。雲門云。我當初若見。一棒打殺與狗子喫。貴圖天下太平。意在什麽處師云。未曾打著他影子。僧云。雪竇云。我當初若見。便與掀倒禪床。又如何。師云。劍去久矣。僧云。二大老用處是同耶是別耶。師云。俱出隻手扶竪門戶。僧云。上來一一蒙指示。向上宗乘又如何。師云。金烏急玉兎速。僧禮拜。
　　師乃云。佛身充滿於法界。普現一切群生前。諸人要見釋迦老子麽。開眼也著。合眼也著。尙自遲疑少間詣大佛殿。一杓惡水向什麽處著。
　　結夏小參。崇福山高。到得頂𩕳猶涉途在磵泉水急。探得淵源猶隔脈在。若是眼蓋乾坤皮下有血。見山不是山。見水不是水。掀翻圓覺伽藍。不住平等性智。不與千聖同途。自行一條活路子。方乃見山是山見水是水。頭頭是圓覺伽藍。物物卽平等性智。狸奴白牯露柱燈籠。若聖若凡情與無情。同此結制安居。不爲分外。其或未然。雲在嶺頭閑不徹。水流磵下太忙生。
　　復擧。梁山和尙示衆云。南來者三十棒。北來者三十棒。公案。師拈云。梁山老漢恁麽垂示。也是費力不少。崇福卽不然。南來者北來者。一等教他明窓下按排。何故。彼此出家兒。
　　五月旦上堂。擧一不得擧二。放過一著落在第二。公案。師拈云。氈拍板無孔笛。狹路相逢。而今諸方隨語作解者。只管論一二。豈曾夢見二大老落處。今五月初一。不妨山前山後三三兩兩看山翫水。且道。放過耶不放過耶。
　　端午上堂。今朝五月五。不用呪土書壁。崇福有一道眞言。纔擧一返吉無不利（驀拈拄杖卓一下云）。且道華言梵語。劈箭機前急薦取。
　　擧。慧山知炬和尙看經次有僧問。不掛元字脚何得多學。炬云。文字性異法性體空。迷則句句瘡疣。悟則文文般若。若無取捨何害圓伊。師拈云。慧山和尙也是取捨之心未忘。崇福則不然。或有人問不掛元字脚何得多學。只向他道。句句眞如文文般若。教他別有生涯。
　　半夏上堂。九夏過半。無事不辨。開單展鉢喫粥喫飯。收得北番東西自安。且道以何爲驗（良久云）。後五日看。
　　六月十五日兵火後上堂。馬祖喝下聾百丈。黃檗棒頭活臨濟。以德服人者王。以力假人者覇。崇福者裏不屬這兩邊。何故（良久云）。鵰弓已掛狼煙息。萬里歌謠賀太平。
　　七月旦上堂。涼飇乍起葉初墮。時節因緣不相饒。若是當陽薦得去。何妨分外任逍遙。或有人出來道。時節因緣卽且置。如何是佛法大意。只向他道。覓火和煙得。擔泉帶月歸。
　　解夏小參。二千年前風清月白。二千年後月白風清。幸自無瘡莫傷之也。若論結制解制。隨邪逐惡。禁足護生。無繩自縛。所以崇福這裏四月十五也與麽。不敢錯誤諸人一絲毫許。七月十五也與麽。亦不動諸人一絲毫許。諸人若向佛祖未生以前會得。又何妨。晝兜率夜閻浮。脚頭到處是生涯。其如未然。迦葉門前有刹竿。
　　復擧。僧問雲門。樹凋葉落時如何。門云。體露金風。師頌云。體露金風處處同。時人空自走西東。可憐只見蘆花色。不見白蘋對蓼紅。
　　八月旦上堂。僧問。參須實參悟須實悟。如何是實參。師云。參可始得。僧云。如何是實悟。師云。悟可始得。僧云。轉凡夫作賢聖。抑賢聖作凡夫。則不無和尙。師云。更有一著在。僧云。記得。仰山謂香嚴云。如來禪許師兄會。祖師禪未夢見在。此意如何。師云。言中有響。僧云。如何是如來禪。師云。鷄足山前風悄然。僧云。如何是祖師禪。師云。少室峯下雪猶寒。僧云。如何是和尙禪。師云。還覺腦門重麽。僧禮拜。
　　師乃云。蟬鳴高樹蛩吟草底。槿花凝煙白露垂珠。從來無法商量。只要現成受用。大衆還委悉麽（良久云）。種田博飯喫。伸脚床上睡。
　　浴佛上堂。僧問。佛未出世時。爲甚靈山有密旨。師云。天是天地是地。僧云。佛已出世後。爲甚杳無消息。師云。指天指地狼籍不少。僧云。出世不出世則且置。卽今佛在甚處。師云。高著眼看。僧云。爭柰金屑雖貴落眼成翳。師云。莫將眼看。僧云。只如雲門道一棒打殺與狗子喫。是何心行。師云。家富小兒嬌。僧云。今朝大家出手灌沐金軀。爲復是報恩爲復是酬怨。師云。不是怨家不聚頭。僧便禮拜。
　　師乃云。降下閻淨誕生王宮。九龍吐水灌沐金軀。至今千古雨洗風磨。金容妙相增光輝。照天鑑地有何極。命根落在崇福手。一杓惡水驀頭澆。何故齊之以禮。
　　結夏小參。南瞻部洲大日本國筑州太宰府裏橫岳山中。有一座清淨伽藍。大包刹海細入隣虛。若聖若凡有情無情。盡在裏許結制安居。九十日內要行便行。須彌那畔大洋海底一時走遍。二六時中要坐卽坐。東弗于提西瞿耶尼。盡十方世界直下坐斷。正恁麽時。汝等諸人向甚麽處出氣。雖然如是。有時把定有時放行。卷舒在我殺活臨時。今夜教儞一一出氣去也（拈拄杖卓兩下云）。會麽。頂門眼通大竅。
　　復擧。東京法雲杲和尙示衆云。差僧熙寧三年文帳在鳳翔府。供申。當年崩了華山四十里。壓倒八十村人家。汝輩後生茄子瓠子幾時知得。師拈云。高山流水只貴知音。可惜當時一衆無人賞音。若是明上座。才聞恁麽道。拍手呵呵大笑。何故。詩向會人吟。
　　次日上堂。十五日以前天高東南。十五日以後地傾西北。正當十五日。天是天地是地。僧是僧俗是俗。說甚三月安居九旬禁足。向這裏畢竟如何通箇消息（擊拂子云）。薫風自南來。微涼生殿閣。
　　上堂擧。僧問智門。蓮華未出水時如何。門云。蓮華。僧云。出水後如何。門云。荷葉。師拈云。崇福卽不然。蓮花未出水時如何。水是水。出水後如何。蓮華是蓮華。崇福恁麽道。還知落處麽。無風荷葉動。決定有魚行。
　　七月旦上堂。僧問。擧一明三尋常茶飯。只如聲前一句如何分緇素。師云。一葉落天下秋。僧云。恁麽則不勞懸石鏡。天曉自分明。師云。只道得一半。僧云。記得。長生問靈雲。混沌未分時如何。雲云。露柱懷胎。意旨如何。師云。無孔鐵鎚當面擲。僧云。生云。分後如何。雲云。如片雲點太清。又如何。師云。一賽兩彩。僧云。生云。太清還受點也無。雲不答。有何道理。師云。毒龍行處草不生。僧云。生云。與麽則含生不來。雲又不答。如何委悉。師云。坐斷要津。僧云。生云。直得純清絕點時如何。雲云。尙是眞常流注。意在何處。師云。痛處下針錐。僧云。生云。如何是眞常流注。雲云。似鏡長明。如何理會。師云。山河不在鏡中觀。僧云。生云。向上還有事也無。雲云有。生云。如何是向上事。雲云。打破鏡來與儞相見。還端的也無。師云。破鏡不重照。僧云。古人誵訛處和尙已訐露。和尙誵訛處。未審何人點檢。師云。衆眼難瞞。僧云。恁麽則此話大行天下去。師云。一任擧似諸方。僧云。作家宗師天然有在。便禮拜。
　　師乃云。落葉知秋動絃別曲。未當衲僧本分事。且道如何是衲僧本分事。崇福直得無開口處。雖然如是。不見雲中鴈爭知沙塞寒。
　　解夏小參。暑退涼生樹彫葉落。全彰古佛家風。成現衲僧巴鼻。蹉過者千千萬萬。錯會者萬萬千千。若是未言先領未擧先知。方始有少分相應。猶未是全機作略。有般漢以十二時作一日。以九十日作一期。坐守安居。大似緣木求魚刻舟尋劍。崇福今夜忍俊不禁。別通一條活路子（良久云）。住住若教頻下淚。滄海也須乾。
　　復擧。雲門示衆云。乾坤之內宇宙之間有一寶祕在形山。師拈云。此寶非但在形山。崇福今夜盡情拈出。普施大衆九夏賞勞（驀拈拄杖擲下云）。大家平分。
　　次日上堂。烏兎不停時臨自恣。九十日內不曾說著底一句子。分明與諸人說破去也（卓拄杖云）。勸君盡此一盃酒。西出陽關無故人。
　　中秋上堂。僧問。天上月圓人間月半。是人知有。未審中間樹子屬何人。師云。從來有主人在。僧云。恁麽則天香桂子落紛紛師云。見者還稀。僧云馬祖翫月次問西堂云。正與麽時如何。堂云。正好供養。意旨如何。師云。早隨光影。僧云。祖問百丈。丈曰。正好修行。又如何。師云。簷前捧月。僧云。祖又問南泉。泉拂袖便行。意在那裏。師云。因行掉臂。僧云。祖曰。經歸藏禪歸海。只有普願獨超物外。畢竟如何。師云。年老心孤。僧云。當時若見馬祖云正與麽時如何。和尙如何祗對。師云。便與一掌。僧禮拜。
　　師乃云。南泉驟步便行。鼓山拂袖歸衆。寒山子馬駒兒。總未出光影裏。且道畢竟月聻惡洎乎錯下名言。
　　上堂。崇福門下百事隨宜。遇飯喫飯遇茶喫茶。寒卽向火困卽打眠。左之右之無可不可。德山臨濟不出常流。却憶寒山子。無言笑點頭。
　　達磨忌上堂。少室山下雪寒氷苦。熊耳峯前月冷風高。因憶普通年遠事。鐵作心肝也斷腸。
　　虛堂忌日拈香。世界未分生佛未具。早有這箇熏天炙地。從上佛祖得這些子。競頭出來。貴買賤賣大驚小怪。崇福一年一度。每臨諱日特地拈出。熏這老和尙鼻孔。鈍置一上。何故。行拳須有喫拳時。
　　冬至小參。崇福山前戒岸寺後。有一物杲杲明如日。漫漫黑似膝。上拄天下拄地。不離目前全超象外。不逐陰陽消長。豈同寒暑變遷。所以道。萬象之中獨露身。唯人自肯乃方親。諸禪德。朝朝暮暮來來往往。幾般看見幾迴撞著。滿眼滿耳無處迴避。因甚不知落處（良久云）。吾常於此切。
　　復擧。慈明和尙冬日牓示僧堂前。作此相<PIC>T80010101.GIF</PIC>一風●●。若人識得不離四威儀中。首座一見乃謂衆云。和尙今日放參。師拈云。天神一見歸天。地神一見歸地者箇則且置。首座一見云和尙今晩放參。又作麽生（良久）。一百單五近清明。清明定在寒食後。
　　次日上堂。晷運推移日南長至。石笋抽條鐵樹生花。老胡不合過流沙。
　　上堂擧。五臺山下有一婆子接待。凡有僧問臺山路甚麽去。婆云。驀直去。僧才去。婆云。好箇師僧又與麽去。如是旣久。游僧傳到趙州。和尙聞得乃云。待老僧爲汝去勘破。州往便問。臺山路向甚麽處去。婆云。驀直去。州才行。又云。好箇師僧又與麽去。州回陞座云。婆子已爲諸人勘破了也。師頌云。發動煙塵箇老婆。趙州一語定干戈。從玆四海清如鏡。羸得將軍奏凱歌。
　　上堂僧問。雲門有三句。還許咨參也無。師云。大海不讓細流。僧云。如何是函蓋乾坤句。師云。天高蓋不盡。僧云。如何是隨波逐浪句。師云。十字街頭破草鞋。僧云。如何是截斷衆流句。師云。水中江石卵。僧云。恩大都無語。懷抱自分明。師云。分明記取。僧便禮拜。
　　師乃云。嶺上多白雲。澗下足流水。寒月照虛庭。霜風動林底。一切成現更無缺少。崇福恁麽道。開口不在舌頭上。因甚如是。虎體元斑。
　　上堂僧問。三通鼓罷四衆臨筵。學人上來請師提唱。師云。秋雲秋水共悠悠。僧云。恁麽則群生霑恩去。師云。何人不恁麽。僧云。趙州訪一庵主云。有麽有麽。主竪起拳頭。州云。水淺不是泊舟處。意旨如何。師云。鵝王擇乳元非鴨類。僧云。州又訪一庵主云。有麽有麽。主竪起拳頭。州便禮拜讃歎。如何委悉。師云。一手檯一手搦。僧云。問答巳一般。爲甚肯一人不肯一人。師云。離却兩頭會取。僧云。若有人問有麽有麽。未審和尙如何祗對。師云。劈脊便打。僧便禮拜。
　　師乃擧。僧問百丈。如何是奇特事。丈云。獨坐大雄峯。百丈和尙善應來機。是則是矣崇福卽不然。若有人問如何是奇特事。只向他道。主山高案山底。
　　上堂。鐘作鐘鳴。鼓作鼓響。十分現成處。還我衲僧家。雖然如是。因甚鉢盂口向天。若也知得分曉。一任長連床上喫粥喫飯。
　　東福開山聖一和尙忌日陞座。掩關於摩竭。藏身露影。杜口於毘耶。掩耳偸鈴。自爾西天四七東土二三。承虛接響。一人傳一人。濫觴不止至於滔天。因玆我日本國洛陽東山東福開山聖一和尙。事不獲已。出來播揚宗乘。四十餘年。正按傍提橫該竪抹。千變萬化七縱八橫。頭頭合轍應用無虧。度盡一切有情無情。驀忽時節到來翻身而去。電影難追佛祖不知。雖然如是。未是東福老漢眞實行履處。且道如何是眞實行履處（良久云）。日面佛月面佛。
　　復擧。巖頭問德山。從上諸聖向甚麽處去。山云。作麽作麽。覿面當機疾。當機覿面提。頭便禮拜。燒磚打著連底凍。只如東福開山老師。遷化之後四十九日。畢竟向甚處去（擊拂子云）。紅輪決定沈西去。白雲依舊覆青山。
　　上堂。衲僧用處如水行地。東行西流無可不可。七穿八穴無是不是。諸天尋覓無路。魔外潜覷不見。何故如是。達磨不識六祖不會。
　　三月旦上堂僧問。三月初一花紅柳綠。現成公案如何商確。師云。春日遲遲春光美。僧云。靈雲曾道。自從一見桃花後直至而今更不疑。那裏是他不疑處。師云。桃花依舊笑春風。僧云。已是不疑。玄沙因甚道敢保老兄未徹在。師云。一家有事百家忙僧便禮拜。
　　師乃云。一莖草上現瓊樓玉殿。一微塵裏轉大法輪。法法皆宗頭頭是令。一切處成就。一切處建立。只憑者箇力。且道者箇是甚麽（拈拄杖卓一下噁）。幾乎觸諱。
　　解夏小參。結則盡大地一時結。針劄不入水瀉不著。解則遍法界一時解。任他風吹又日炙。翠巖眉毛在不在。雲門關字常現前。蠟人氷鵝護雪。總是拈放一邊。黑色拄杖又摩挲。鉢囊鞋袋重挑起。一家不管一家事。各自守疆保界。雖然如是。九十日中且道。明甚麽邊事。前三後三三。
　　復擧。洞山和尙示衆云。兄弟家初秋夏末。公案。拈云。洞山老漢豁開一條大路。只要盡大地人共行。雖然如是。且道路頭在什麽處。看脚下。
　　上堂。大野涼風颯颯。長天踈雨濛濛。祖師心印衲僧巴鼻。一時漏泄。自古自今無人遮藏。崇福雖是不肖。試爲遮藏看（以袖掩拂子云。噁）。千眼大悲覷不見。三賢十聖那能知。
　　佛殿釋迦安座上堂。一會靈山儼然未散。凌跨今古逼塞虛空。盡大地人仰望不及。森羅萬象總在下風。而今面目現在。坐鎭寰中。仰冀法輪常轉應用無窮。
　　上堂。俱胝竪起指頭魯祖見人面壁。冷地看來早是不著便。所以崇福遇緣觸境隨分知羞。
　　冬至小參。天平地平日上月下。陰剝陽生否極泰來。自然有時有節。無端從上沒般次漢。羅列陳年菓卓。提起爛臭布裩。一錯百錯錯到而今。未免一年一度掛人唇齒。崇福今夜忍俊不禁。別開一條活路子。教汝諸人管取太平無象（拈拄杖卓一下云）。直得崇福山頂枯木開花。太宰府裏和氣靄然。君子小人各得其宜。正恁麽時親切一句作麽生（良久云）。一氣不言含有象。萬靈何處謝無私。
　　復擧潙山問仰山仲冬嚴寒。公案。師拈云。潙仰父子互相熱謾。爭柰藏身露影。且道那裏是他露影處。具眼者辨取。
　　次日上堂。光陰似箭日月如流。事從眼前過。不覺老臨頭。不干寒暑不涉世緣。如何通信。一冬二冬叉手當胸。
　　上堂。僧問。欲識佛性義當觀時節因緣。未審是何時節。師云。一等是恁麽時節。進云。如何是佛性義。師云。頭頭上明物物上現。進云。趙州云。有佛處不得住。無佛處急走過。三千里外逢人莫錯擧。此意如何。師云。早是錯擧了也。進云。僧云。恁麽則不去也。又如何。師云。也是伶利漢。進云。州云。摘楊花摘楊花。如何委悉。師云。蘇魯蘇魯。進云。恁麽則昔日趙州今日和尙。師云。還知東壁掛胡蘆麽。僧無語。便禮拜。
　　師乃云。山是山水是水。草本天下同。山不是山水不是水。指桑罵柳也是尋常。也是尋常。只如一塵未起一漚未發以前消息。向甚麽處得來（擊拂子一下云）。諸人若會得。晝錦還鄕。其如未然。鳳林吒之。
　　謝維那知客典座上堂。鳴槌展鉢擊鼓上堂。有照有用有賓有主。有漏笊籬無漏木杓。頭頭合轍應用無虧。雖然如是。柄欛在我手裏（驀拈拄杖卓一下云）。要且大家著力。
　　臘八上堂。全提正令佛祖乞命。直饒釋迦老子端坐雪山六載。逗到臘月八夜。明星現時。忽然悟去。猶未放過在。何故（擊拂子云）。我王庫內無如是刀。
　　歲節小參。年窮歲盡。牛頭沒馬頭回。臘盡春來。驢覷井井覷驢。文殊維摩撒手歸去。拾得寒山撫掌大笑。不是新年頭佛法。亦非舊歲因緣。到這裏銅頭鐵額漢。也無挿觜之處。畢竟如何通信（拍禪牀云）。東村王老夜燒錢。
　　歲旦上堂。昨夜送舊年。今朝迎新歲。現量法門活祖師意。若也橫身擔荷得去。自然春風和氣。不然（擊拂子云）。又是從頭起。
　　元宵因雪上堂。開瑞三五節。屆上元在處燒燈。以享上帝。崇福隨例也點一燈。所以道。一燈點出百千燈。燈燈相續。忽有人出來道。燈燈相續卽且置。雪覆千山。因甚麽孤峯不白。只向他道。我見燈明佛本光瑞如此。
　　三月半上堂。僧問。祖令當行十方坐斷。正恁麽時請師祝聖。師云。雲淨日月正。僧云。雪峯示衆云。盡大地是解脫門。把手拽不入。此意如何。師云。在甚麽處。僧云。爭柰在門外。師云。喚甚麽作門。僧云。爲甚不肯入。師云。儞獨不得入。僧無語。師云。果然果然。又有僧問。臨濟一日示衆云。有時奪人不奪境。有時奪境不奪人。有時人境兩俱奪。有時人境俱不奪。是何章句。師云。離却四句會取。僧云。如何是奪人不奪境。師云。目前無闍梨。僧云。如何是奪境不奪人。師云。仰面不見天低頭不見地。僧云。如何是人境兩俱奪。師云。花散鳥不來。僧云。如何是人境俱不奪。師云。天是天人是人。僧云。畢竟如何。師云。天高蓋不盡。僧云。猿抱子歸青嶂後。鳥銜花落碧巖前。者箇是夾山境。如何是崇福境。師云。雲山蒼蒼澗水潺潺。僧云。如何是境中人。師云。出頭天外看。僧禮拜。
　　乃云。日暖風和春色向晩處處桃花開似錦。靈雲見處今猶在。不知諸人疑不疑徹不徹。相識滿天下。知心能幾人。
　　四月旦上堂。僧問。猿抱子歸青嶂後。鳥銜花落碧巖前。者箇是夾山境。如何是橫嶽境。師云。雲在嶺頭閑不徹。水流澗下太忙生。僧云。如何是境中人。師云。屋頭青山青更青。僧云。未審人與境相去多少。師云。高著眼看。僧云。只如趙州。曾到曾不到。一等教他喫茶去。意在甚處。師云。喫茶者方知。僧云。學人卽今到此間。和尙有何施設。師云。齋時喫飯去。僧云。成人者少敗人者多。師云。知恩方解報恩。僧便禮拜。
　　乃云。一言道盡與佛祖爲師。一言道不盡與人天爲師。且道那一言。滿地殘紅春色去。潑天張綠夏初來。
　　端午上堂。五月五天中節。時清道泰門安戶靜。不要張天師李道士呪土書符。何必更擧善財採藥文殊用藥。崇福門下自然太平得路。何故如是（良久）。皇天無親惟德是輔。
　　中夏上堂。九夏過半見成。公案。諸人若會得無事不辨。不妨長連床上喫粥喫飯。其脫未然。更有那一半在。
　　解夏小參。金風拂拂秋色澄澄。蛩吟幽砌蟬鳴高樹。全彰靈山家風。潜通少林密旨。若是眼裏有珠皮下有血。朝遊夕處。只領現成。左之右之了無異解。一念萬年萬年一念。日日是九夏。時時是三秋。更說甚克期取證法制周圓。總是生風起草。正恁麽時親切一句作麽生道（良久云）。鵰弓已掛狼煙息。萬里歌謠賀太平。
　　次日上堂。祖師意百草頭衲僧眼拄杖頭。爭如崇福這裏。打開布袋結頭。東去也得西去也得。不風流處也風流。
　　中秋上堂。見成公案更無他說。八月十五中秋令節。寒山子太饒舌。休饒舌。長安夜夜家家月。
　　重陽上堂。重陽只是九月九。若說佛法要妙。特地干戈。或賞黃花白醪。俗氣不除。何況茫茫涉嶮登高。何曾踏著自家活路。且道如何是自家活路。莫是佛殿前僧堂後麽（良久云）。不識。
　　上堂。我本無心有此希求。從天降下從地湧出。風從虎雲從龍。因甚如此（卓拄杖云）。物歸有主上堂。見成公案逈絕商量。渾崙句子未擧全彰。直得崇福無開口處。諸人合作麽生。噁切忌妄通消息。
　　爲聖一和尙第三年陞座。威音那畔一著子。亙古亙今。輝天鑑地。若向這裏承當得去。堪報不報之恩。其如未然。更向第二義門露箇消息去也（拈拄杖卓一下云）。二千年前於摩竭陀國親行此令（又卓一下云）。二千年後於日本國中全提此令。不移一絲毫許。崇福久默此要不務速說。今當東福開山聖一和尙遷化之後第三年忌辰。此臨嗣法小師龍華長老。令崇福擧揚宗乘。不敢囊藏被蓋。直得重重說破去（拈拄杖又卓一下云）。正當恁麽時。聖一老師在甚麽處證明此事（靠拄杖云）。紅日當門照清風匝地寒。
　　復擧。神鼎諲和尙因首山忌日上堂云。山僧自離先師來。有所願未滿。離先師較早始終不相隨。今日擬欲哭一聲。不知大衆容許否。若哭不異俗。若不哭孝敬何在。且道。哭卽是不哭卽是。衆無對。乃云。蒼天蒼天。師拈云。神鼎和尙可謂是知恩方解報恩。衆無對。蒼天之中更加寃苦。今日龍華長老於先師忌日。設大齋會。作大佛事。報恩已畢。且道與古人是同是別（良久云）。九九元來八十一。
　　三月半上堂。僧問。摩尼珠人不識。如來藏裏親收得。如來藏則不問。如何是摩尼珠。師云。照天照地光焰焰。僧云。學人只索一顆珠。和尙傾出一栲栳。師云。一肩擔取去。僧云。只如牛頭未見四祖時。百鳥爲甚銜花獻。師云。彩奔齪家。僧云。見後爲甚不銜花獻。師云。落花不上枝。僧云。見與未見則且置。牛頭卽今在甚麽處。師云。當面薦取。僧云不因揚德意。爭識馬相如。師云更須子細始得。僧便禮拜。
　　師乃云。春色向晩綠暗紅稀。滿地落花風掃盡。黃鸎啼在綠楊陰。衲僧門下不用忉忉。
　　結夏小參。山青水綠花笑鳥啼。一一覿體全眞。箇箇當陽漏泄。所以崇福尋常不欲向聲前句後鼓弄人家男女。何況三月安居九旬禁足。不異網底遊魚。有什麽快活處。當頭坐斷別立生涯。也是生風起草。總不與麽。未出常情。且道畢竟如何卽是（擊拂子云）。衝開碧落松千尺。截斷紅塵水一溪。
　　復擧。僧問睦州。一言道盡時如何。州云。老僧在汝鉢囊裏。師拈云。睦州老兒被這僧一問。直得露出心肝。崇福則不然。忽有人問一言道盡時如何。低低地向他道。且緩緩。
　　次日上堂（拈拄杖卓一下云）。諸佛於此轉大法輪（又卓一下云）。諸佛於此結制安居。克期取證。且道取證什麽法（又卓一下云）。莫是這箇法麽（良久云）。不是不是。
　　結夏小參。僧問。烏兎如馳聖制已臨。應節一句願聽擧揚。師云。薫風自南來殿閣生微涼。僧云。如何是圓覺伽藍。師云。青山流水。僧云。如何是平等性智。師云。鵲噪鴉鳴。僧云。畢竟如何安居。師云。頭上漫漫脚下漫漫。僧便禮拜。
　　師乃云。世界未分形名未兆。誰是釋迦誰是彌勒。如何安居如何禁足。一向恁麽去。土曠人稀。相逢者少。世界纔分形名已兆。釋迦自釋迦。彌勒自彌勒。青山流水明月白雲。頂門上脚跟底。總是圓覺伽藍。無非平等性智。與麽告報未出常情。向上全提一句如何委悉（卓拄杖一下）。千峯勢到嶽邊止。萬派聲歸海上消。
　　擧。僧問潙山。如何是道。潙云。無心是道。僧云。學人不會。潙云。會取不會底。僧云。如何是不會底。潙云。只是儞不是別人。師拈云。潙山恁麽老婆心切。爭柰者僧不肯承當。今夜還有承當得底麽。崇福猶有說在。何故無心猶隔一重關。
　　次日上堂。僧問。一峯雲片片雙澗水潺潺。莫是二千年前消息麽。師云。認著依前還不是。僧云。衲僧家尋常氣宇如王。因甚今朝坐在者裏無繩自縛。師云。覔火和烟得。僧云。與麽則龍得水時添意氣。虎逢山色長威獰。師云。靈利漢。僧云。記得。古者道。護生須是殺。殺盡始安居。會得箇中意。鐵船水上浮。還端的也無。師云。恁麽人方知恁麽事。僧云。如何是護生須是殺。師云。上無佛祖下絕己躬。僧云。如何是殺盡始安居。師云。外不見有一物。僧云。如何是箇中意。師云。佛祖不知。僧云。鐵船水上浮。又如何。師云。輕如鴻毛重如山。僧云。者箇則且置。和尙莫別有結制底一句麽。師云。西天令嚴。僧禮拜。又僧問。四月江天雨霽晴。青山萬朶上雙眉。衲僧眼裏重添屑。九旬禁足事如何。師云。處處逢原。僧云。只如總大千爲一伽藍。促古今爲一期限。驅四聖六凡入此網子。還有漏網底麽。師云。無漏網底。僧云。西天以蠟人爲驗則不問。東土以鐵彈爲驗意旨如何。師云。團圝無縫罅。僧云。蠟人鐵彈相去多少。師云。西天東土路迢迢。僧便禮拜。
　　師乃云。衲僧家三月安居九旬禁足。如虎靠山似龍得水。因甚如是（擊拂子云）。水自竹邊流出。冷風從花裏過來香。
　　謝書記秉拂上堂。僧問。諸佛行不到處如何說。師云。一步是一步。僧云。行說俱到。是何人分上事。師云。出頭天外看。僧云。記得。乾峯示衆云。擧一不得擧二。放過一著落在第二。意旨如何。師云。松本直棘本曲。僧云。雲門出衆云。昨日有人從天台來。又行南嶽去。如何委悉。師云。知音知後更誰知。僧云。峯云。典座來日不得普請。畢竟如何。師云。有問有答。僧云。恁麽則碑文刊白字。當道種青松。師云。好箇一句。又有僧問。時節因緣則不問。如何是向上宗乘事。師云。須彌山。僧云。恁麽則佛祖退身有分。師云。非但佛祖。僧云。記得龐居士問馬祖。不昧本來人請師高著眼。祖直上覷。此意如何。師云。目前分明。僧云。士云。一種沒絃琴唯師彈得妙。祖直下覷。又如何。師云。讃歎有分。僧云。士禮拜祖便歸方丈。意在何處。師云。路入桃源深更深。僧云。者箇則且置。如何是和尙爲人處。師云。還覺腦門重麽。僧便禮拜。
　　師乃云。通天有路不許夜行。大道無人投明須到。且道因甚如是。一字不著劃。八字無兩。
　　解夏小參。橫岳一峯青。黯黯以長時現前。雙磵泉水聲。潺潺而日夜常流。諸人於此結制安居。朝遊夕處足觀飽味。意不停玄眼不掛戶。今則三期告滿聖制周圓。箇箇頂天履地。人人鼻直眼橫。內無所修。外無所證。然則只知開田種粟晝飡夜寢。且道文殊三處度夏又作麽生（良久云）有意氣時添意氣。不風流處却風流。
　　復擧洞山萬里無寸草處去公案。師拈云。洞山恁麽指示人。不覺全身入草。石霜只要相見。洞山未免同在草裏。崇福則不然。初秋夏末兄弟東去西去。各自途中善爲。
　　次日上堂。布袋頭結大地絕行蹤。布袋頭開遍界通活路。且道結底是開底是（拈拄杖一下云）。西風一陣來落葉兩三片。
　　重陽上堂（拈起拄杖云）。我若拈起。汝向未拈起時作道理。我若未拈起。汝向拈起處作主宰。大衆還會麽（卓拄杖云）。採菊東籬下。悠然見南山。
　　開爐上堂。堆堆坐擁寒爐。片片頻燒落葉。誰管無賓主話。說甚三界唯心。但得些子火種在。自然暖氣勝於春。
　　上堂。要得現前莫存順逆。祖師恁麽道。無途轍中翻成途轍。且道順時逆時寒時熱時何時不現前。雖然如是。如何是現前底道理（良久云）。開眼也著合眼也著。
　　浴佛上堂。淨法界身本無出沒。不知今日更浴那箇佛。諸人若也會得。親見釋迦老子。其脫未然。崇福下座頂門上潑一杓惡水去也。諸人急著眼看。
　　結夏小參。岳峯峭峻難窮其頂。戒岸池深莫測其源。若也測得其源。四大海水只在一滴。若是窮得其頂。百億須彌只在一塵。所以道。一毫頭上識得根源。十世古今始終不離當念。一念萬年萬年一念。塵劫來事只在而今。等是恁麽時節。何不便領取去。那堪更說三月安居九旬禁足。然雖如是。見烟便知火處會去。飯熟已多時。其脫未然（擊拂子云）。西天令嚴。
　　復擧。臨濟侍德山次山云。老僧今日困。濟云。寐語作什麽。山擬拈棒。濟掀倒禪床。師拈云。若是崇福。當時纔聞道老僧今日困。便云。請和尙喫茶。免見彼此干戈相待。何故老不以筋力爲能。
　　次日上堂。三月安居布袋頭結。坐斷要津聖凡路絕。正當恁麽時汝等諸人向甚麽處出氣（卓拄杖一下）。
　　謝書記秉拂上堂。碧雲流水明月清風。不是禪不是道不是物。且道是何章句。文彩已彰。
　　端午上堂。崇福從來收得些子靈藥。囊藏被蓋久矣。今朝端午節。信手拈來布施大衆（驀拈拄杖示衆云）。不唯點鐵成金。亦乃轉凡成聖。佛病祖病身病意病。一切之病悉皆除之。且道是什麽藥得恁麽奇特（良久云）。神仙祕訣父子不傳。
　　上堂十五日以前白雲不敢白。十五日以後青山未爲青。正當十五日。白雲自白雲。青山自青山。崇福恁麽道。還有爲人處也無（良久云）。仁者見之謂之仁。智者見之謂之智。
　　解夏小參。天是天地是地。山是山水是水。四月十五日也與麽。七月十五日也與麽。不移易一絲毫許。雖然如是。纔擬與麽。便不與麽窮卽變變卽通。看看拂子呑却乾坤大地。正恁麽時天不是天地不是地。山不是山水不是水。若向這裏轉得身吐得氣。不妨依舊天是天地是地。山是山水是水。拂子是拂子。所以道。佛法二千年不移一絲毫許。這箇卽且置。只如解制自恣底一句作麽生道（良久云）。四海而今清似鏡。行人莫與路爲讐。
　　復擧。僧問雲門大師。初秋夏末東去西去。前程忽有人問。未審如何祇對。門云。大衆退後。僧云。某甲有什麽過。門云。還我九十日飯錢來。拈云。雲門大師放去牧來如風如電。雖然如是。且無大人相。若有人問崇福。向他道。前三三後三三待擬如何驀口便打。
　　次日上堂。爲宗師者。只貴以本分事接人。崇福一夏九旬之內。咬定牙關。不曾與兄弟說著本分事。何故如此。逢人且說三分話。未何全抛一片心。
　　上堂擧。乳源和尙示衆云。西來的的大意不易擧唱。時有僧出。源云。什麽時節出頭來便打。師拈云。乳源老漢覿面當機。可惜這僧不肯承當。旦道崇福者裏還有人承當得麽（良久云）。有卽有只是無人知。
　　開爐上堂。崇福開爐諸方不同。寒時不向火。自然暖氣相洽。熱時不乘涼。自有清風徹骨。何故如是（卓拄杖云）。百丈道底。
　　冬至小參。群陰剝盡。屋頭山色靜悄悄。一陽復生。門外水聲閙浩浩。閙浩浩處靜悄悄。靜悄悄處閙浩浩。有來由沒巴鼻。石笋抽條三兩枝。鐵樹花開數孕秀。要且不是佛法道理。也只是時節因緣。且道是什麽時節。有甚麽因緣（喝一喝云）。曹溪門下切忌俗談。
　　復擧。僧問多福。如何是多福一叢竹。福云。一莖兩莖斜三莖四莖曲。虛堂先師拈云。往往知多福不知竹。往往知竹不知多福。師拈云。大凡衲僧家見煙處便知火。虛堂和尙因甚恁麽道。還委悉麽。鶴有九皋難翥翼。馬無千里謾追風。
　　次日上堂。一冬二冬叉手當胸。二十一二十二兩手摸鼻。諸人若也會得。恰如白衣拜相慶快平生。其或未然。冬至到寒食一百單五。
　　臘月旦上堂擧金峯有僧參。峯云。吾有一則因緣擧似儞。切忌錯會。僧作聽勢。峯云。早錯了也。僧拂袖便出。峯云。雪上更加霜。師拈云。高山流水子期能聽之。是則是。且道。峯云。雪上更加霜。又作麽生。無限清風來未休。
　　上堂。言而足終日言盡盡道。言而不足終日言而盡物。且道道與物是一是二（良久云）。一冬二冬叉手當胸。
　　除夜小參。崇福山前戒岸寺畔。有一片田地。自古自今不曾變易。來來往往千千萬萬。未曾踏著。若也親曾踏著得。脚跟下硬糾糾地。要行則三世諸佛把手共行。要住則歷代祖師眉毛厮結。森羅萬象總在裏許。清風浩浩明月凛凛。逗到臘月三十日。也只是恁麽。臘盡春回依舊如前。且道是什麽田地（卓拄杖云）。契券分明。
　　復擧。僧問谷隱慈照禪師。如何是道。照云。臘月三十日。師拈云。古人恁麽道。如虫禦木偶爾成文。忽有人問崇福。如何是道。卽向他道。角奏舊年曲。花開新歲枝。
　　元宵上堂。風蕭蕭雪漫漫。古佛心只。而今且道以何爲驗（良久云）。過去燈明佛本光瑞如此。
　　佛涅槃上堂。僧問。雨洗淡紅桃蕚嫩。風動淺碧柳絲輕。如何是瞿曇面目。師云。慈顏已露。僧云。柰何露柱橫點頭。師云。將謂無人證明。僧云。記得。世尊臨入涅槃。文殊請佛再轉法輪。世尊咄云。文殊。吾四十九年住世。未曾說一字。汝請吾再轉法輪。是吾曾轉法輪乎。此意如何。師云。平生肝膽向人傾。僧云。畢竟轉法輪不轉法輪。師云。離却兩頭看。僧禮拜。
　　師乃云。百花競發。萬物敷榮。瞿曇示滅。迦葉攅眉。引得波旬失笑。一片涅槃身。頭頭都漏泄。至今千古難遮掩。狼籍年年二月春。
　　三月旦上堂。春色向晩落花滿地。靈山一會儼然未散。拈花微笑萬古現成。更有何人眼如流星（喝一喝云）。大家在這裏。
　　三月半上堂。春風浩浩春雨微微。水滿溪磵風掃落花。好箇衲僧巴鼻。沒巴鼻有來由。貶得眼來。三千里。
　　擧。僧問雲門。如何是淨清法身。門云。山花開似錦。磵水湛如藍。師拈云。韶陽老人恁麽道。是卽是矣。諸人恁麽會。卽未可在。且道利害在什麽處。具眼者試辨看。
　　浴佛上堂。聲前一路。佛未出世時早是漏逗。未後一機。佛出世後處處成現。直饒恁麽會得去。要見釋迦老子。太遠在。何故。豈不見道。天上天下唯我獨尊。
　　上堂僧問。一機一境盡落今時。不涉化門如何通信。師云。南地竹北地木。僧云。露柱暗中橫點頭聻。師云。更有知音在。僧云。只如馬祖陞堂百丈捲席。意在何處。師云。燒塼打著連底凍。僧云。祖便下座歸方丈。又如何。師云他家自有通宵路。僧云。恁麽則鯨呑海水盡露出珊瑚枝。師云。更進一步看。僧云。稛載而往垂橐而歸。便禮拜。
　　師乃云。渾崙句子現成公案。從上佛祖提掇不起。天下衲僧名狀不出。纔涉思惟白雲萬里。崇福今朝快便難逢。分明說破去。山前麥熟也未。
　　結夏小參。遍法界卽圓覺伽藍。何處不安居。盡大地是衲僧自己。阿誰不平等。況是鳥啼山林。顯揚世尊密語。水流磵下。潜通古佛心宗。頭頭合轍處處逢原。恁麽會得。劍樹刀山任意遊戲。鑊湯爐炭要入便入。如是護生如是禁足。方始爲沙門行履處。其如未然。長連床上有粥有飯。
　　復擧。僧問雲門大師。如何是直截處。門云。主山後。僧云。謝師指示。門云。合取皮袋師拈云。雲門大師是卽是。崇福卽不然。忽有人問。如何是直截一路。便云。法堂前。待他道謝師指示。只向他道。禮拜了退。
　　次日上堂擧。五祖云。今日結夏無可供養大衆。作一家宴管待諸人。遂擧手云。羅囉招羅囉遙邏囉送莫怪空疎。伏惟珍重。師拈云。五祖老人好箇家宴。只是節拍全無。崇福今日結夏。也是與大衆作箇家宴。德山歌雲門曲。氈拍扳無孔笛。一時吹唱鬧熱叢林。教諸禪德拔貧作富。拈拄杖卓一下云。一曲兩曲無人會。雨過青山溪水深。
　　上堂。五月初一不擧舊時話頭。只據現成公案。與諸人相見。驀拈拄杖卓一下云。山前麥熟也未。
　　端午上堂。崇福尋常不說禪不說道。麁食淡飯隨分過時。今朝五月五天中節。却請拄杖子通箇消息。拈拄杖卓一下云。天行已過使者須知。
　　五月半上堂。人人自有一片田地。四至界畔曉然明白。諸人若也一踏踏著。行住坐臥常在其中。左之右之無是不是。飽食安眠未爲分外。雖然如是。且道其中事又作麽生。擊拂子云。薫風自南來微凉生殿閣。
　　中夏上堂。擧梁山因眞園頭問。家賊難防時如何山云。識破不爲寃。眞云。識破後如何。山云。貶向無生國裏。眞云。莫是他安身立命處。山云。死水不藏龍。眞云。如何是活水龍。山云。興波不作浪。眞云。忽然傾湫倒嶽時如何。山下座扭住云。不得濕却老僧袈裟角。若有人問崇福家賊難防時如何。只向他道。和贓敗闕。敗闕後如何。藏身無路。
　　七月旦上堂。暑退凉生樹凋葉落。時節因緣不相慢。林下衲僧機用活。崇福門庭從此昌盛。且道以何爲驗。擊拂子云。秋至雁含蘆。
　　解夏小參。僧問。九夏賞勞請師言薦。師云。清風動遍野塞雁鳴長天。僧云。便恁麽去時如何。師云。更須子細。僧云。臨濟有三句。如何是第一句。師云。黃葉落虛庭。僧云。如何是第二句。師云。崑崙嚼生鐵。僧云。如何是第三句。師云。無孔鐵鎚當面擲。僧云。三句分明蒙指示。向上宗乘又如何。師云。天高蓋不盡。僧便禮拜。又有僧問。聖制已圓秋風滿面。正與麽時願聽提唱師云。秋林葉落秋月當戶。僧云。恁麽則有意氣時添意氣。不風流處又風流。師云。更有奇特在。僧云。記得。翠岩示衆云。一夏爲兄弟東語四話。看翠岩眉毛在麽。意在何處。師云。爛泥裏有刺。僧云。保福云。作賊人心虛。如何委悉。師云。賊知賊。僧云。長慶云。生也又如何。師云。兩重公案。僧云。雲門云。關畢竟如何。師云。突出難辨。僧云。只如三古德扶起翠岩。門風還有優劣也無。師云。同途不同轍。僧云。當時若見翠岩道看眉毛在麽。未審和尙如何祗對。師云。覿面相瞞。僧云。學人今夜小出大遇。便禮拜。
　　師乃云。九旬制內崇福一衆。眼不掛戶意不停玄。水邊林下忘懷絕照。石上松根嘯月眠雲。今則法歲周圓三期告滿。要行便行。要坐則坐。不離當處逍遙物外。拄杖頭邊起清風。草鞋跟底乾坤闊。說甚萬里無寸草。彩奔齪家。堪笑出門是草。隨婁搜漢。種粟開畬。晝飡夜寢。又是靈龜拽尾。崇福門下總不與麽。畢竟如何行覆（卓拄杖一下）。大鵬一擧九萬里。
　　擧。雲門問僧。何處來。僧云。岳山來門云。吾不曾與人葛藤。乃云來。僧近前。門云去。師拈云。雲門大師教人近前退後。早是葛藤了也。崇福卽不然。問僧何處來。待僧云岳山來。劈脊便打。何故。吾不曾與人葛藤。
　　次日上堂。僧問。禁足安居困魚止濼。剋期取證鈍鳥栖蘆。今朝解制如何轉身。師云。遍界活路通。僧云。恁麽則青山綠水草鞋底。明月清風拄杖頭。師云。前面逢著虎。莫道翁翁不道來。僧云。記得。洞山示衆云。兄弟初秋夏末。直須向萬里無寸草處去。意旨如何。師云。也是草裏漢。僧云。石霜云。何不道出門便草。又如何。師云。不知脚下草還生。僧云。山聞云。大唐國裏能有幾人。如何理會。師云。千里同風。僧云。只如萬里無寸草處如何去。師云。急走過。僧云。前程忽有人。問著和尙今夏事。未審如何祗對。師云。前三三後三三。僧便禮拜。又有僧問。袖頭打領腋下剜襟則不問。獨脫底句願聽擧揚。師云。脚頭脚底起清風。僧云。尙涉廉纖在。師云。韓獹逐塊。僧云。只如自恣斯臨法堂新開。還有新底佛法也無。師云。燈籠掛露柱。僧云。記得。臨濟示衆云。赤肉團上有一無位眞人。常在諸人面門出入。未證據者看看。此意如何。師云。覿面當機更無回互。僧云。時有僧出問。如何是無位眞人。濟檎住云。道道。如何領略。師云。迅雷不及掩耳。僧云。僧擬議。濟托開云。無位眞人是何乾屎橛。又如何。師云。曲不藏直。僧云。岩頭聞得不覺吐舌。是何心行。師云。知音知後更誰知。僧云。雪峯云。臨濟大似白拈賊。還識得臨濟也未。師云。早被雪峯覷破。僧云。畢竟如何是無位眞人。師云。高著眼看。僧云。與麽則粉骨碎身未足酬。師云。知恩方解報恩。僧便禮拜。
　　師乃云。暑退涼生樹凋葉落。林下衲僧全機獨脫。露柱燈籠箇箇心空。狸奴白牯一一眼活。雖然如是。崇福拄杖子猶未點頭在。何故楚鷄不是丹山鳳。
　　八月旦大風後上堂。顯大機發大用。入門便棒。入門便喝。恰如疾風卒雨傾湫倒嶽。雖然如是。冷地看來費力不少。所以崇福順時保愛坐致太平。且道因甚麽如是。良久云。豈不見道。萬般施設不如常。
　　中秋上堂。靈山指月曹溪話月。當頭未出光影。南泉拂袖歸去。猶落第二。長沙一踏踏倒。用得一半。且道如何是那一半。以拂子打圓相云。團團離海嶠。漸漸出雲衢。
　　九月旦上堂。風颯颯雨濛濛。黃葉滿地塞雁橫空。不是佛法要妙。也只是時節因緣。且道今日是什麽時節。有什麽因緣。大衆若也會得。不妨途中受用。其如不然。一任世諦流布。
　　開爐上堂。大地爲爐須彌爲炭。崇福家風未是寂寥。且去火邊坐切忌更商量。喝一喝。
　　冬至小參。僧問。葭管飛灰繡紋添線。不涉時節請師提唱。師云。天高東南地傾西北。僧云。潙山問仰山。仲冬嚴寒年年事晷運推移事若何。仰山叉手進前而立。意旨如何。師云。亂呈懞袋。僧云。潙云。情知汝答此話不得。又如何。師云。爛泥裏有刺。僧云。潙山又以此話問香嚴。嚴云。某偏答得此話。潙云。汝如何。嚴叉手進前而立。如何領略。師云。同坑無異土。僧云。潙云。幸遇寂子不會。畢竟如何。師云。眼觀東南竟在西北。僧云。和尙今夜徹底老婆。師云。更進一步看。僧便禮拜。
　　師乃云。群陰消盡葭灰未飛。戢玄機於未兆以前。一氣潜通律管先知。藏宜運於卽化之際。洞山掇退菓卓。皓老布裩不洗。潙仰父子進前退後。總不出這裏。所以崇福只據現定應時納祐。還他否極泰來。自然有時有節。何故如是。良久。皇天無親惟德是輔。
　　擧。荷澤到思和尙處。思問云。何處來澤云。曹溪。思云。曹溪意旨如何澤振身而立。思云。猶帶瓦礫在。澤云。此間莫有黃金麽。思云。縱有向甚處著。師拈云。二老相見賓主歷然。雖然未得勦絕在。若是崇福。待他問此間莫有黃金麽。便與一拳。何故。黃金自有黃金價。終不和沙賣與人。
　　次日上堂。僧問。朔風拂地捲黃葉。門外千峯凛寒色。正與麽時願聽擧揚。師云。冬日熙熙當門照。僧云。恁麽則岸柳未開眼。庭梅先發花。師云。劫外春風動。僧云。佛眼遠禪師寒夜孤坐撥爐見火一豆許云。深深撥有竺子。遽閱儿上傳燈錄。到破竈墮因緣。忽然大悟。還端的也無。師云。如貧兒得寶。僧云。圓悟因以青林搬土話驗之。乃云。且喜遠兄便有活人之句。又如何。師云。知音知後更誰知。僧禮拜。
　　師乃云。天寒人寒大家在者裏。便與麽去都無縫罅。崇福今朝略通一線路去。管取普天和氣（擊拂子云）。直得一陽來復。人人東過西西過東。箇箇拜底拜賀底賀。何故如是。一氣不言含有象。萬靈何處謝無私。
　　上堂。乾峯示衆。擧一不得擧二。放過一著落在第二。雲門出衆云。昨日有人從天台來。今日却往南嶽去。峯云。典座來日不得普請。師拈云。氈拍板無孔笛。狹路相逢音徹青宵。崇福也是擧一去也。今朝臘月初一日。諸人切忌道著。來日初二日。
　　除夜小參。只這一枝拂眞椶櫚鐵作骨。自古至今未嘗變易。年窮歲盡。也是烏散散地。臘去春迴。依舊如前。然雖如是。拈起也天迴地轉。放下也風行草偃。不拈不放應時納祐。坐致太平。且道這一枝拂子。憑箇什麽得恁麽奇特。良久云。只許老故知不許老故會。
　　復擧。僧問谷隱慈照禪師。如何是道。照云。臘月三十日。師拈云。好大衆。一片皓玉無瑕。切忌動著。何故。雕文喪德。
　　正旦上堂。大機圓應大用無方。如天普蓋似地普擎。風從虎雲從龍。且道因甚麽如是。拈拄杖一下云。彩奔齪家。
　　上堂。古者道法輪未轉食輪先轉。崇福這裏法輪常轉食輪未轉。忽若兩輪共轉時如何。驀拈拄杖連卓兩下云。三世諸佛立地聽。森羅萬象齊鼓舞。
　　三月旦上堂。孟春猶寒。孟夏漸熱。諸人自合知時節莫待山僧開口說。黃鸎枝上分明說。且道說箇什麽。喝一喝。
　　三月半上堂。桃花紅梨花白。靈雲悟處尙依然。玄沙未徹無人識。無人識。令吾特地憶南泉。
　　結夏小參。天際日上月下。檻前山青水綠。南斗七北斗八。牛頭沒馬頭回。幸自恬然無一事。二千年前大覺世尊。事不獲已起摸畫樣。喚作圓覺伽藍平等性智。若聖若凡情與無情總在裡許。據菩薩乘修寂滅行。從玆致令後代兒孫箇箇望梅林止渴不見有一人獨脫底漢。崇福拂子今夜忍俊不禁。出來一擊擊碎靈山多年窠窟。以拂子擊一擊云。一擊擊碎了也。又向甚麽處禁足護生。良久云。切忌停囚長智。
　　復擧。藥山和尙坐次。有僧來參問云。和尙兀兀地思量箇什麽。山云。思量不思量底。僧云。不思量底如何思量。山云。非思量。師拈云。藥山老漢一等是老婆心切。雖然如是。大衆還知不思量底麽。良久云。分明記取。
　　次日上堂。靈源不昧。擧萬法而全彰。妙用繁興。稱法界而齊起。行一步踏著瞿曇眼睛。擧一指築著達磨鼻孔。恁麽禁足恁麽安居。貶眼便過一夏。其或未然。西天令嚴。
　　謝藏主秉拂并齋上堂。有一句子百味具足。從上佛祖提持不到。一大藏教核載不及。今日快便難逢。崇福信手拈出供養諸人。驀拈拄杖擲下云。麁飡易飽細嚼難飢。
　　解夏小參。橫岳峯頂峭峻巍巍。千古萬古到者還稀。霧擁雲屯日炙風吹。歷代祖師仰望不及。天下衲僧著脚不得。今夏九十日內。八十餘員禪和。同此結制安居。各自剋期取證。風前月下兩兩三三。林邊水際任意遊戲。今則法歲周圓。且道還有一箇半箇親到頂𩕳底麽。其或未然。擊拂子云。千峯勢到岳邊止。萬派聲歸海上消。
　　復擧。有僧到。仰山云。從甚麽處來。僧云。廬山來。山云。曾到五老峯麽。不曾到。山云。闍梨不曾遊山。雲門大師云。仰山此語慈悲之故有落草之譚。師拈云。仰山恁麽道。當時大唐國裏能有幾人知。雲門著得此一語。殊不知落草之譚愈甚。具眼者辨取。
　　次日上堂。結是誰結。虛空釘橛。解是誰解。虛空剝烈。解結以前見得親。千里萬里一條鐵。
　　重九上堂。僧問。汾陽云。重陽九日菊花新。意旨如何。師云。現成公案。僧云。臨濟會下兩堂首座相見齊下喝時如何。師云。也有照也有用。僧云。有僧問。這兩喝還有賓主也無。濟云。賓主歷然。又如何。師云。文彩已彰。僧云。人天衆前蓋覆伊得麽也無。師云。無處蓋覆。僧云。爲甚無處蓋覆。師云。賓主歷然。僧便禮拜。又僧問。重陽九日風光別。處處樓臺醉倒人。不入這般保社。和尙如何施設。師云。天高萬象正。僧云。只如步步登高底人。還踏著向上一路也無。師云。蹉過也不知。僧云。記得。僧問古德。如何是祖師西來意。德云。東籬黃菊。意旨如何。師云。突出難辨。僧云。請師拈起一枝看。師云。未拈起時全機顯露。僧禮拜。
　　師乃云。黃花發舊叢。茱萸凝煙紫。塞雁鳴長天。蟋蟀吟草底。古佛心祖師意一時漏泄。因甚如是。良久云。時節旣至。
　　虛堂和尙忌拈香。太宋凌霄峯頂收得多年囊藏被蓋。日本崇福山中拈來幾迴熏天炙地。斤兩無多根苗有異。休說巴陵三轉語。只要遍界香風起。
　　十月半上堂。擧。明招謙和尙示衆云。這裏風頭稍硬。旦歸煖處商量。衆隨後到。招云。纔到暖處便見瞌睡。便趁散。師拈云。明招老漢和盤掇出夜明珠。可惜當時一衆眼裏無筋。隨人上下。大衆若也會得。一場富貴。其或未然。切忌商量。
　　冬至小參。六陰剝盡。戢群機於未兆。一陽來復。含萬象於不言。直得鐵樹開花石笋抽條。君子小人各得其宜。情與無情同展欣顏。太宰府裏崇福山頭。和氣靄然。雖然如是。仲冬嚴寒晷運推移日南長至。皓老布裙依前赫赤。又作麽生。陰陽不到處分外好風光。復擧。潙山問仰山。不問卽今事。自古事如何。仰山叉手進前。潙云。猶是卽今事。仰山叉手退後。潙云。我屈汝汝屈我。師拈云。仰山進前退後。步步踏著古今一路。還知潙山年老心孤麽。汝屈我我屈汝。
　　次日上堂。璿璣未動全機獨脫。一氣不言萬象歷然。一切見成了無欠少。所以崇福順時保愛坐致太平。何故。擊佛子云。陽氣發時無硬地。
　　元宵上堂。僧問。昔日瞿曇以無所得受燃燈之記。還端的也無。師云。承虛接響。僧云。西天迦葉初傳燈。如何是傳底燈。師云。輝天鑑地。僧云。迦葉已傳龍潭爲甚吹滅。師云。只要大家暗中行。僧云。後來僧問香林。如何是室內一盞燈。林云。三人證。龜成鼈。意旨如何。師云。千聞不如一見。僧云。忽有人問如何是室內一盞燈聻。師云。露柱放光。僧云。恁麽則處處發光輝去也。師云。果然果然。僧禮拜。
　　師乃云。春日晴春光美。春蝶舞春風。春魚弄春水。黃鸎枝上語。錦雉溪畔啼。無限好風景。一時都漏泄。且道是甚祥瑞。過去燈明佛本光瑞如此。
　　二月旦上堂。僧問。向上全提鐵壁銀山。放開線路如何相看。師云。十分春色滿江湖。僧云。莫便是和尙爲人處麽。師云。儞耳朶無聰。僧云。世尊昔日。向百萬衆前拈起一枝花。意在那裏。師云。突出難辨。僧云。只有迦葉破顏微笑。未審見何道理。師云。赤眼撞著火柴頭。僧云。世尊乃云。吾有正法眼藏付囑摩訶迦葉。如何是正法眼藏。師云。桃花紅李花白。僧云。畢竟有分付耶無分付耶。師云。承虛接響。僧云。只如卽今日暖風和百花競開。向甚處見世尊。師云。當面蹉過。僧云。靈山一會儼然未散聻。師云。只見得一半。僧禮拜。又有僧問。談玄說妙好肉剜瘡。竪拳下喝平地波瀾。如何是直截一路。師云。天高群象正。僧云。爭柰尙涉迂曲。師云。韓獹逐塊。僧云。恁麽則家家門首透長安。師云。看脚下。僧云。記得。僧問雲門。如何是清淨法身。門云。花藥攔。意旨如何。師云。劈腹剜心。僧云。僧問。便恁麽去時如何。門云。金毛獅子。又作麽生。師云。未敢相許。僧云。今日問和尙。如何是清淨法身。師云。雲在嶺頭閑不徹。僧云。便恁麽去時如何。師云。邯鄲學唐步。僧云。者箇則且置。如何是法身向上事。師云。水流磵下太忙生。僧禮拜。
　　師乃云。教中道。十方佛土中唯有一乘法。一花開天下春。一塵起大地收。大衆會麽。若也遲疑。拄杖子重說偈言去。卓拄杖一下云。但願春風齊著力。一時吹入我門來。
　　上堂。結夏後過半月。不問寒山子。不論水牯牛。諸人上來問訊。山僧合掌低頭。有照有用有賓有主。且道因甚如是。良久云。風從虎雲從龍。
　　端午上堂。今朝端午節。崇福不說禪。提起一枝拂子。自然應時門安戶靜。且道因甚如是。擊拂子云。東山下左邊底。
　　解夏小參。卽心卽佛山青水綠。非心非佛樹凋葉落。不是心不是佛風颯颯水冷冷。等是恁麽時節其柰土曠人稀。今則法歲周圓三期告滿。崇福未免言薦賞勞去也。拈拄杖卓一下。
　　復擧。仰山問訊潙山。山云。一夏不上來在下面何所務。公案。師拈云。潙仰父子當時一夏不空過。崇福門下一衆一夏都無所務。山僧亦無所作。且道空過耶不空過耶。具眼者試辨看。
　　上堂。九旬安居今已滿。林下衲僧活路通。踏翻大地無寸土。橫擔榔𣗖舞秋風。然雖如是。崇福猶有說在。拈拄杖一畫云。莫過於此。
　　中秋上堂。十五日以前風清月白。十五日以後月白風清。正當十五日。此夜一輪滿。清光何處無。
　　九月旦上堂。頭頭是物物是。塞雁過長空。野鹿叫林底。屋頭山門前水。一一非他物。箇箇歸自己。且道如何是自己。良久云。吾無隱乎爾。
　　上堂。如來禪祖師意。嶺上白雲澗下流水。百草頭邊十字街裏。頭頭是物物是。何故如是。卓拄杖云。萬物非無主。
　　謝衆客上堂。趙州和尙云。宗師者須是以本分事接人始得。師云。諸人上來問訊。山僧低頭合掌。且道還契得本分事也無。良久云。客是主人相師。
　　十月半上堂。崇福尋常不說禪不說道。遇飯喫飯遇茶喫茶。應時納祐隨宜施設。諸天雨花無路。魔外潜覷無門。便恁麽去時如何。崑崙嚼生鐵。
　　冬至小參。僧問。陰盡陽生碓觜開花。不涉時節願聽提唱。師云。雲淨日月正。僧云。松源有三轉語。還許學人咨參也無。師云。問將來。僧云。大力量人因甚檯脚不起。師云。一步是一步。僧云。開口因甚不在舌頭上。師云。鴉鳴鵲噪。僧云。明眼人因甚脚下紅絲線不斷。師云。貪程太疾。僧云。恁麽則昔日松源今日和尙。師云。儞向甚處見松源。僧無語。師云。當面蹉過。僧禮拜。又有僧問。陰魔沮伏陽氣發生。正與麽時請師指示。師云。枯木生花鐵樹抽枝。僧云。僧問巴陵。祖意教意是同是別。陵云。鷄寒上樹鴨寒下水。此意如何。師云。山青水綠。僧云。僧問。如何是吹毛劍。陵云。珊瑚枝枝撐著月。又作麽生。師云。寒光凛凛逼人寒。僧云。僧問。如何是提婆宗。陵云。銀椀裏盛雪。如何委悉。師云。明明歷歷。僧云。如何是祖意。師云。少室峯前雪未消。僧云。如何是教意。師云。鷲峯山色青更青。僧云。是同是別。師云。向上著眼看。僧便禮拜。
　　師乃云。群陰剝盡大地平沈。清寥寥白的的。黃梅石女無處藏身。少室鐵牛安眠露地。一氣潜通萬物敷榮。暖烘烘閙浩浩。露柱燈籠滿面光生。狸奴白牯同展歡顏。直得崇福山中和氣熏春。佛法世法一時昌盛。以何爲驗。良久云。露。
　　擧。僧問趙州。如何是道。州云。檣外底。僧云。不問這箇道。州云。問那箇道。僧云。大道。州云。大道透長安。師拈云。大道沒遮障。坦然透長安。紛紛問路者。可憐自作難。大衆還知大道麽。看脚下。
　　次日上堂。僧問。六陰剝盡一陽復生則不問。如何是不遷義。師云。日出東方夜落西。僧云。恁麽則一冬二冬叉手當胸。師云。好箇一語。僧云。兜率有三句。還許咨參也無。師云。何妨問將來。僧云。參玄只圖見性。卽今上人性在什麽處。師云。遍界不曾藏。僧云。已得見性脫生死。眼光落地時如何脫。師云。喚甚麽作生死。僧云。脫得生死須知去處。四大分散時向什麽處去。師云。山自山水自水。僧云。向上更有事也無。師云。有僧云。如何是向上事。師云。向下薦取。又有僧問。冬至月頭賣被買牛。冬至月尾賣牛買被。意旨作麽生。師云。見成公案直下會取。僧云。如何是冬來事。師云。白雪滿天。僧云。不因一番寒徹骨。爭得梅花撲鼻香。師云。好箇消息。僧便禮拜。
　　師乃云。仲冬嚴寒晷運推移。枯木開花氷河焰起。左之右之吉無不利。何故。卓拄杖云。陽氣發時無硬地。
　　燈節上堂。一燈纔明。百千世界無量國土一時卽明。若佛若祖有情無情。於此光中各住自位。得大安樂之地。同受燃燈之記。且道是那一燈。
　　浴佛上堂。我今灌沐諸如來。見麽見麽。淨智莊嚴功德聚。突出難辨。五濁衆生令離垢。泥裏洗土塊。同證如來淨法身。大家在這裏。崇福恁麽說。早是將一杓惡水潑諸人了也。雖然如是。知恩者少負恩者多。
　　結夏上堂。青春已去朱夏初臨。薫風南來殿閣生涼。正是諸佛出身時節。說甚安居禁足剋期取證。雖然如是。一日不作一日不食。
　　興德寺佛殿安釋迦陞座。佛身無爲觸處全眞。等應塵刹豁周沙界。無形而現相相炳然。無聲而說法法無盡。若也不落見聞見得親切。不涉聲色聞得分明。便知靈山一會儼然未散。其如未然。三拜起來高著眼看。
　　謝書記秉拂上堂。諸佛說不到處。列祖提不起底。未開口時文彩全彰何也。畫前元有易刪後更無詩。
　　端午上堂。青山流水明月白雲。頭頭是活祖師意。人人莫作死法會。崇福與麽告報意在於何。卓拄杖云。五月五端午節。
　　上堂。久雨不晴。衲僧皮草向甚麽處曬朗。崇福今朝畫斷雲霧放出日輪。照天照地去。以拄杖畫一畫云雨過青山碧。雲淨日月正。
　　中夏上堂。九旬安居今朝過半。數日已來連綿霖雨。爛却瞿曇眼睛。滴破衲僧鼻孔。崇福今月畫斷雲霧。向晴天白日。與諸人相見去也。以拄杖畫一畫云。相見渾無事。不來還憶君。
　　焙經上堂。三百餘會收拾不上。二千年後提掇不起。積岳堆山風吹日炙。衲僧門下不消一擊。擊拂子云。六月賣松風。人間恐無價。
　　解夏小參。雨洗炎暑遍界清涼。現成公案逈絕商量。若向這裏會去。開眼合眼無非是解脫。左之右之了無異解。卷舒在我與奪憑誰。雖然如是。解制自恣底一句作麽生道。擊拂子云。秋風吹梧桐。落葉兩三片。
　　復擧。臨濟和尙示衆云。有一無位眞人。汝等諸人面門出入。未證據者看看。師云。臨濟老漢未是白拈賊。說甚證據未證據。直下識取元物。何故。青氈元是我家舊物。
　　中秋上堂。擧。僧問德山。靈山指月曹溪話月。卽不問。如何是眞月。山云。昨夜三更轉向西。師云。德山恁麽答。昨夜三更大雨下。大衆作麽生會。山僧有一頌擧示大衆。昨夜三更雨連綿。清光依舊照山川。茫茫總逐明暗底。爭識十分桂影圓。
　　九月旦上堂。雨蕭蕭風颯颯黃葉滿虛庭鴻雁鳴寥泬。子細好生觀。西來無妙訣有妙訣。大衆分明自決。喝一喝。
　　上堂。一人發眞歸源。十方虛空悉皆消殞。五祖云。一人發眞歸源。十方虛空築著磕著。崇福則不然。一人發眞歸源。十方虛空只在毫端。且道故人是同是別。大衆試辨看。
　　開爐上堂。崇福門庭從來滴水氷生。今朝開爐寒灰發焰一時暖熱。祖意教意趙州無賓主話突在面前。雖然如是。如何是無賓主話。擊拂子一下。便下座。
　　達磨忌上堂。熊耳峯前峭峻巍巍。日日清風匝地。夜夜明月流輝。盡言隻履西歸去。誰知千古鎭長存。且道如何是長存底一句子。良久云。衆眼難瞞。
　　虛堂忌拈香。生佛未具以前。早有這箇世界。纔分便見熏天炙地。崇福一年一度當陽拈出。供養這老和尙。要且不是報恩酬德。也只是借水獻花。
　　上堂。雪上加霜爲瑞爲祥。妙應無私不用商量。卓拄杖一下。千古萬古只是者。何必胡僧勸擧揚。
　　臘月半上堂。祖師云。不是風動不是幡動。仁者心動。巴陵拈云。不是風動不是幡動。向什麽處著。雪竇云。是風是幡甚處著師拈云。二大老同途不同轍。崇福不然。是風是幡。切忌動著。何故。轉喉觸諱。
　　謝知客上堂。古德云。一喝分賓主照用一時行。喝一喝云。那箇是賓那箇是主。若也未明。賓主未分。若也明得去。有賓有主有照有用。不妨照用一時行。擲下拂子云。且道照耶用耶。
　　元正上堂。日暖風和花紅柳綠。新年佛法一切成現。崇福與麽告報。新歲君聽得春風影裏點頭。何故。卓拄杖云。大機圓應。
　　上堂。春山青春水綠。春雨未晴春風復作。春雨春風共不惡。諸人若也會得去。雲門露報慈隔。
　　佛涅槃上堂。以手摩胸當慇懃。雙趺出示露肝心。二千年遠無人見。花笑鳥啼二月春。
　　二月旦上堂。日暖風和鳥啼花笑。不是如來禪。亦非西祖意。且道畢竟如何。只許老胡知不許老胡會。
　　浴佛上堂。指天指地太無端。送語傳言泥裏輥謾把香湯年年洗。至今千古累兒孫。今日如何爲雪屈。卓拄杖一下下座。
　　結夏小參。一毫頭上結制安居。十方虛空一時逼塞。若聖若凡情與無情。總在裏許逃出無門。墮在釋迦老師影子裏。不拘規矩不修練行。酒肆茶坊禁足護生。又落七佛之師舊時途轍。呼喚不迴。羅籠不住。要行便行要住則住。活鱍鱍轉轆轆。正是而今衲僧用底。未敢相許。且道畢竟如何行履。良久云。若是鳳凰兒不向那邊討。
　　復擧。梁山和尙有頌示衆云。我有一枝拂。眞棕鐵作骨。顯道嚇蚊虫。指南不相屈。掃除佛祖病。擊破衲僧窟。若是上上人。不終喚作物。德山聞云。梁山好頌話作兩橛。梁山後聞云。我當時少子細。師拈云。二大老恁麽道意在於何。大衆還知落處麽。子期與伯牙不是閑相識。
　　結夏謝衲班上堂。衲僧家箇箇眼蓋乾坤。人人口呑佛祖。左之右之如龍得水。進前退後似虎靠山。因甚麽九十日內無繩自縛。卓拄杖云。若不入水爭見長人。
　　謝藏主秉拂上堂。崇福山頭一片雲。一大藏教說不到。戒岸池底一滴水。天下衲僧看不透。看得透說得到時如何。良久云。君子可八。
　　中夏上堂。一百二十日長期。今朝恰過半。崇福不擧舊公案。只據現定爲汝諸人通箇消息。卓拄杖一下云。六月賣松風人聲恐無價。
　　六月半上堂。僧問智門祚和尙。蓮華未出水時如何。祚云。蓮華。出水後如何。荷葉。師頌云。蓮華荷葉離泥水。出未出時絕點埃。無限清香收不得。和風帶雨滿池開。
　　解夏小參。布袋頭結大地無寸土。布袋打開遍界通活路。所以衲僧家摩挲拄杖抖擻鉢囊。踏翻仰山畬田。纎塵不立。擘破鹽官扇子。清風有餘。有佛處不肯住。脚下泥深三尺。無佛處急走過。平地上滑如苔。三千里外逢人莫錯擧。早已錯擧了也。這箇卽且置。只如解制自恣底一句。又作麽生。卓拄杖云。一片白雲自西自東。
　　復擧。茱萸和尙大衆侍立次。茱萸云。只恁麽平白立無箇說處一場氣悶。時有僧出擬問。茱萸云。爲衆竭力。便歸方丈。師拈云。當時纔聞道只恁麽平白立無箇說處。一時散去。非但賓主諧和。亦乃免見勞他茱萸爲衆竭力。
　　次日上堂。竪起拂子云。只這箇是什麽。二千年前說不到。十萬里來踏不著。今朝解制自恣。分明與諸人看。擲下拂子云。見之不取思之千里。
　　重陽謝直歲知客侍者上堂。叉手而立賓主歷然。三喚三應家裏有人。雖然如是。還知有汾陽老人一句子麽。卓拄杖一下云。重陽九日菊花新。
　　九月半上堂。秋葉落秋林脫。秋月圓明秋風颯颯。祖意教意一時漏泄。德山棒頭短。臨濟口門窄。因甚如是。良久云。我常於此切。
　　開爐上堂。風頭稍硬且歸煖處。這裏切忌商量。只要應時納祐。何故如是。擊拂子云。覓火和煙得。擔泉帶月歸。
　　虛堂忌拈香。世尊三昧迦葉不知。迦葉三昧阿難不知。先師三昧崇福不知。旣是彼此不相知。因甚麽一年一度炷香作禮。嗚咿嗚咿。無人知此意。令我憶南泉。
　　十月半上堂。禪非意相。寒月輝輝。道絕功勳。霜風浩浩。會不會疑不疑。墮坑落壍去道轉遠。畢竟如何。擊拂子云。當頭霜夜月任運落前溪。
　　謝都寺典座浴主上堂。趙州一甌茶。楊岐栗棘蓬。生薑元是辣。鑊湯無冷處。喝一喝云。轉喉觸諱。
　　臘八上堂。明星夜夜現。白雪年年寒。宇宙茫茫人無數。不知何處見瞿曇。大衆要見瞿曇麽。良久云。吾無隱乎爾。
　　除夜小參。年窮歲暮。古佛家風。當陽顯露。臘盡春迴。祖師巴鼻觸處現成。便恁麽去。釋迦不用入雪山。達磨不可渡流沙。人人鼻直眼橫。箇箇頂天履地。坐致太平應時衲祐。三十六旬七十二候。㧡汝不著。其如未然。寒梅香動舊年枝。岸柳施金新歲葉。
　　復擧。僧問趙州。如何是不遷義。州以手作流水勢。其僧有省。師拈云。趙州雖是善應來機。爭奈費力不少。今夜忽有人問崇福如何是不遷義。向他道。大盡三十日小盡二十九。
　　元日上堂。昨夜送舊年今朝迎新歲。太宰府裏藤三源四。崇福山中露柱燈籠。拜底拜賀底賀。一一漏泄我家眞機。頭頭發輝靈山密旨。山僧省得一半氣力。何故。擊拂子云。花開不假栽培力。自有春風管帶伊。
　　因講經上堂。世尊四十九年橫說竪說。未曾說一字。崇福三十餘日談玄談妙。未曾談一法。且道如何是不談底事（卓拄杖一下云）。三段不同收歸上科。
　　謝進退兩班上堂。三脚驢兒觸角麒麟。一進一退賓主歷然。栴檀葉葉香風起。須知鑊湯無冷處。
　　結夏小參。綠暗紅稀孟夏漸熱。等是恁麽時節阿那箇是圓覺伽藍。喚什麽作平等正智。所以崇福一衆八十餘員。不守西天影子。豈墮東土時機。無一絲毫安居禁足底事。崇福也是不敢錯誤諸人一絲毫許。只要各各自行一條活路子。風前月下山邊水際。任意遨遊自由自在。何故。卓拄杖云。但有路可上。更高人也行。
　　復擧。天平漪和尙行脚時參西院。每云。莫道會佛法。覓箇擧話底也無。一日西院召云。從漪。平擧頭。院云。錯。平行兩三步。院又云錯。平近前。院云。適來者兩錯。是西院錯上座錯。平云。從漪錯。院云錯平休去。院云。且在這裏過夏。待上座商量者兩錯。平當時起去。後住院謂衆曰。我當時被風吹。過四明長老處。教他連下兩錯。更留我商量者兩錯。不道那時錯。發足南方時早錯了也。師拈云。天平恁麽道轉見敗闕。若是當時。待他道西院錯上座錯。喝一喝便行。不惟覷破西院肝膽。亦乃免見後人撿責。雖然如是。崇福今夏切忌商量者兩錯。
　　次日上堂。三百餘會不博一笑。十萬里來伎窮三拜。崇福今日布袋頭一結結定。南來北來若聖若凡無出氣處。且道。與古人是同是別。卓拄杖一下。
　　中夏上堂。九夏過半見成公案。諸人若也會得。一生參學事辨。其如未然。更有那一半在。莫道不言。
　　上堂。時節至其理彰。桐葉落秋風涼。古佛家風都漏泄。衲僧門下莫商量。何故。眼底那容著金屑。
　　中秋上堂。八月十五月圓當戶。人人有這箇。只是用得別。長沙踏倒仰山。用力太過。南泉拂袖歸衆。靈龜曳尾。且道畢竟如何。大衆久立珍重。便下座。
　　開爐上堂。崇福開爐元未曾開。火焰不說法。諸佛如何聽。不擧無賓主話。誰論三界唯心。然雖如是。須知冷灰裏。九轉透瓶香。
　　上堂擧。明招示衆衆纔集。招云。者裏風頭稍硬。且歸暖處商量。便下座。衆隨至方丈。招便打云。纔到暖處便見瞌睡。師拈云。明招老漢可惜暗投明珠。當時一衆眼裏無筋隨人上下。崇福卽不然。者裏風頭稍硬。大衆久立珍重。
　　佛成道上堂。明星夜夜現。臘雪年年白。諸人若也一見便見一得永得。不妨與釋迦老子同見同得。其如未然。天上星地下木。
　　除夜小參。僧問。德山小參不答話。意在甚麽處。師云。倚天長劍逼人寒。僧云。趙州小參要答話。又作麽生。師云。無孔鐵鎚當面擲。僧云。和尙今夜小參如何爲人。師云儞聞。也未。僧云。恁麽則三段不同收歸上科。師云。向上著眼看。僧便禮拜。又有僧問。舊歲今宵去。向甚麽處去。師云。向臘雪堆中去。僧云新年明日來。從甚麽處來。師云。從黃鸎聲裏來。僧云。還有不涉新舊底也無。師云有。僧云。如何是不涉新舊底。師云。金香爐下鐵崑崙。僧云。記得。感首座問法昌。昔日北禪分歲烹露地白牛。和尙今夜分歲有何施設。昌云。臘雪連天白。春風逼戶寒。此意作麽生。師云。用常住物作自己用。僧云。感云。大衆如何喫。昌云。莫嫌冷淡無滋味。一飽能消萬劫飢。如何委悉。師云。喫著者方知。僧云。感云。是何人置辨。昌云。無慚愧漢來處也不知。又作麽生。師云。果然果然。僧云。古人則且置。和尙今夜分歲有何施設。師云。金剛圈栗棘蓬。僧云。大衆如何喫。師云。只恐呑吐不下。僧云。是何人置辨。師云。高著眼看。僧云。和尙與麽施設與古人是同是別。師云。別是一家風。僧禮拜。又僧問。歲窮年盡禿頭笤箒路傍作舞。學人上來請師提唱。師云。不見怪力亂神。僧云。只如北禪道烹露地牛燒榾柮火唱村田樂。還端的也無。師云。也是村裏家風。僧云。如何是露地牛。師云。趁不去。僧云。如何是榾柮火。師云。烈焰亙天紅。僧云。如何是村田樂。師云。不涉宮商。僧便禮拜。
　　師乃云。天地覆載日月照臨。陰陽代謝四序變遷。二十四番花信。三十六旬風光。一年三百六十日。數到臘月三十夜。總是我家眞機。更無絲毫他物。然雖如是。舊年新歲交頭結尾。轉身一句作麽生道。擊拂子云。看看春風動。寒梅遍界香。
　　擧。僧到鶴林敲門。林云。誰。僧云。行脚僧。林云。莫道行脚僧。佛來也不著。僧云。旣是佛來因甚麽不著。林云。無汝棲泊處。師拈云。大小鶴林無佛處稱尊。崇福則不然。旣是佛來因甚麽不著。只向他道。不會作客勞煩主人。
　　結夏小參。青山綠水明月白雲。滿眼滿耳無處迴避。不是格外玄機。亦非世諦流布。所以衲僧家意不停玄眼不掛戶。潜行密用佛祖不識。東倒西擂魔外難測。入林不動草。入水不動波。終日談而不說一語。終日行而不移寸步。如是安居如是禁足。始無禁足底事。便恁麽去未出常情。且道。畢竟如何行履。擊拂子云。不是梧桐樹。鳳凰誓不棲。
　　復擧。長慶云。總似今日老胡有望。家富小兒嬌。保福云。總似今日老胡絕望。國清才子貴。這箇卽且置。畢竟今日事又作麽生。良久云。分明記取。
　　結夏上堂。十五日以前頭頂天脚踏地。十五日以後仰面不見天。低頭不見地。正當十五日。天是天地是地。說甚三月安居九旬禁足。何故。良久云。猛虎不食伏肉。
　　重陽上堂。九月九是重陽。黃花猶未發。野草分外香。見成公案逈絕商量。若是眼裏有筋底。不妨纔見便承當。其或未然。無事上山行一轉。
　　冬至小參。葭灰未動全機顯露。六爻纔分覿體成現。衲僧家人人口呑佛祖。箇箇眼蓋乾坤。有時無陰陽地胡抛亂撒。有時聲色頭邊東倒西擂。所以崇福尋常不向聲前句後羅籠兄弟。今夜且放下一著。別通一線活路。管取。普天和氣因甚特地如是。卓拄杖云。從前汗馬無人識。只要重論蓋代功。
　　復擧。僧問巴陵。祖意教意是同是別。陵云。鴨寒下水鷄寒上樹。師拈云。而今兄弟十箇有五雙。只作同別會去。未曾夢見巴陵肝膽。且道。巴陵意又作麽生。鴨寒下水鷄寒上樹。大衆會麽。繡出鴛鴦任君看。不把金針度與人。
　　次日上堂。群陰剝盡。嶽峯依前挿天碧。一陽來復。磵泉長時徹底清。威音以前盡未來際。未曾移易一絲毫許。未曾增減一絲毫許。便恁麽去。君子道長本不長。小人道消本不消。一念萬年萬年一念。雖然如是。恁麽說話也是尋常座主底見解。且道。衲僧門下如何擧似。擊拂子云。劫外一壼春更好。優曇華綻普天香。
　　立庫堂上堂。飯取香積座借燈王。維摩大士費力不少。崇福這裏廚庫已建香飯自成。一任人人要喫更喫。一微塵裏現法王刹。不妨箇箇要坐則坐。雖然如是。承誰恩力（擊拂子云）。明月照無盡。清風來未休。
　　上堂。岳峯峯頂寺。家風元自別。莫參祖師禪。各自知時節。霏霏黃梅雨。滴滴聲無歇。德山與臨濟。也是得一橛。
　　臘八上堂。夜夜明星流輝。人人頂門具眼。一見便見一得永得。且道。與釋迦老子半夜忽覩明星。是同是別（擊拂子云）。天上星地下木。
　　因講經上堂。教中道止止不須說我法妙難思。崇福卽不然。要說便說要行則行。何故如是我法妙難思（卓拄杖一下云）。三段不同。收歸上科。
　　三月旦上堂。聲色不到處。紅紫競芬芳。言詮不及處。黃鸎啼枝上。且道。是教意耶是祖意耶（拈拄杖一下云）。乾三連坤六段。
　　上堂。三日一雨五日一風。風不鳴條雨不破塊。崇福直得謳歌鼓腹致太平。何故。佛法不怕爛却。
　　佛生日上堂。雨洗群峯添翠色。瞿曇面目露堂堂。韶陽正令行不到。播土揚塵未肯休。崇福隨例也潑一杓惡水。喝一喝。
　　中秋上堂擧。盤山云。心月孤圓光呑萬象。光非照境境又非存。光境俱忘亦是何物。師拈云。盤山恁麽道。向黑山下作活計。崇福則不然。光境俱忘只得一橛。更須知有全提時節。然雖如是。那箇是心月（卓拄杖云）。禾山打鼓雪峯輥毬。
　　臘八上堂。僧問。釋迦老師半夜逾城。雪山六年一麻一麥。是何心行。師云。不是苦心人不知。僧云。正當明星現時忽然悟去。還端的也無。師云。不因射鵰手爭知李將軍。僧云。只如一人發眞歸源。大地衆生在什麽處。師云。大家在這裏。僧云。釋迦老師顛言倒語道。奇哉一切衆生悉具如來智慧德相。旣是無風起浪。如何得太平去。師云。莫謗釋迦老師好。僧云。恁麽則切忌不愼當初。師云。可知始得。僧便禮拜。
　　師乃云。未登雪嶺雪山雪寒。未見明星衆星朗然。悟與未悟時。萬里一條鐵。
　　臘月半上堂。光陰如箭射。今朝臘月半。氷生於水冷於水。青出於藍青於藍。諸人若會得。不妨順時保愛。其如未然。待得雪消去。自然春到來。
　　結夏小參。嶽峯絕頂峭峻孤危。老胡仰望不及古。磵寒泉徹底清冷。衲僧覷視無門。若向這裏覷得透挨得入。方知仰望不及覷視無門底消息。轉身行活路。擺手出那邊。一切處禁足。一切處護生。不問長期短期。豈守寒岸異草。雖然如是。黑漆拄杖猶未肯在。更說甚殺盡方安居鐵船水上浮。費力不少不勞拈出。畢竟崇福九夏如何行履（卓拄杖云）。等閑獨超千聖外。明月清風類不齊。
　　復擧。保福因僧侍立。福云。儞得恁麽麁心。僧云。甚處是某甲麁心。福將一塊土度與僧云。抛向門外著。僧抛向門外。再來却問。甚處某甲麁心。福云。我見儞築著磕著。所以道麁心。師拈云。保福一顆明珠付與這僧。可惜這僧不能得受用。崇福門下總是麁心底。何故。我見諸人。也是築著磕著。
　　次日上堂。僧問。衲僧家尋常氣宇如王。爲甚今朝無繩自縛。師云。不因一事不長一智。僧云。只如朝到西天暮歸東土。還有禁足底道理也無。師云。終日行而不動一步。僧云。如何是鵝護雪臘人氷。師云。著甚死急。僧云。如何是鐵彈子。師云。團圝擘不破。僧云。和尙此間以何爲驗。師云。青山流水。僧禮拜。
　　師乃云。四月十五。布袋頭結盡。乾坤大地。不漏一絲毫。內不放出外不放入。正恁麽時轉身一句作麽生道。擊拂子云。一把柳枝收不得。和風搭在玉欄干。
　　上堂。佛法兩字平地波瀾。擊鼓陞堂已傷物義。且道。崇福門下畢竟如何行履（卓拄杖一下云）。二時粥飯氣力麁。無事山邊行一轉。
　　因雨上堂。三日晴一日雨。天平地平河滿井滿。崇福只得有口喫飯。何故如是。佛法不怕爛却。
　　中夏上堂。荷葉團團菱角尖尖。衲僧一見便見一得永得。雖然如是。猶是半提。須知有全提時節。何故行到水窮處。坐看雲起時。
　　解夏小參。二千年前靈山會上怛薩阿羯。與百萬聖衆結制解制。長期短期。單明此事。二千年後崇福山中小僧（紹明）與八十餘僧。三月安居九旬禁足。全憑此事。西天此土毫髮不移。所以道。三十年在藥山只明此事。今則聖制周圓時臨自恣。試問。諸禪德。那箇是此事（驀拈拄杖卓一下云）。若向這裏會得去。初秋夏末東去西去。脚頭脚底七穿八穴。其如未然。前程逢人不得錯擧。
　　復擧。地藏和尙問僧。甚麽處來。僧云。南方。藏云。南方佛法如何。僧云。商量浩浩地。藏云。爭似我這裏種田博飯喫。僧云。爭柰三界何。藏云。喚什麽作三界。師拈云。地藏阿師只解種田博飯喫。佛法未夢見在。崇福恁麽道。意在於何。今夜暑氣未退。且待來日爲汝諸人說破。
　　次日上堂。僧問。三月安居今已滿。九旬公用事如何。師云。冬瓜直儱侗。瓠子曲灣灣。僧云。學人恁麽去時如何。師云。且緩緩。僧云。昔日馬祖出八十四人善知識。箇箇阿漉漉。今夏和尙接八十餘韻衲僧。有何長處。師云。人人頂天履地。僧云。未到崇福門先知了。師云。更須子細始得。僧云。記得。仰山語香嚴云。如來禪許師兄會。祖師禪未夢見在。此意如何。師云。言中有響。僧云。如何是如來禪。師云。四十餘年說不到。僧云。如何是祖師禪。師云。九年面壁覷不破。僧云。如何是和尙禪。師云。崑崙嚼生鐵。僧便禮拜。
　　師乃云。杲杲明如日。漫漫黑似漆。夜半甚分明。天曉還不露。衲僧一夏聚頭接耳。東覷西覷覷不透。橫咬竪咬咬不破。忽然自恣日到來。諸人合作麽生。崇福未免重下注脚去（竪起拂子云）。看看。杲杲明如日。漫漫黑似漆。
　　崇福寺錄（終）。

圓通大應國師語錄卷下。

　　洛陽萬壽禪寺語錄。
　　侍者宗心編。

　　師於嘉元三年七月二十日。開堂。
　　拈香云。此香靈根生在空劫以前。瑞氣盤旋九天之上。爇向爐中。恭爲祝延今上皇帝聖躬萬歲萬歲萬萬歲。陛下恭願。金輪統御天基永茂。四海歸仁萬邦入貢。次拈香云。此一瓣香爇向爐中。恭爲太上天皇。恭願。億萬年天清地泰。永祚皇圖。三千世時和歲豐。咸謌睿德。次拈香云。此一瓣香日本聞名太宋知責。乳竇峯前南屏園裏。東嗅西嗅全無氣息。逗到雙徑那畔五髻峯頭。被人覷著。薫天炙地。歸來扶桑一回拈出一回新。爇向爐中。奉爲前住太宋徑山興聖萬壽禪寺先師虛堂和尙大禪師。用酬法乳之恩。
　　師遂就座垂語云。動絃別曲葉落知秋。也是尋常。莫有朕兆未分文彩未彰以前會得底麽。僧問。建法幢立宗旨正在此時。祝聖一句請師提唱。師云。雲淨日月正。進云。恁麽則一言以祝南山壽。萬國謌謠賀太平。師云。風行草偃。進云。記得。梁武帝請傳大士講經。士終陞座打案一下便下座。此意如何。師云。未登座時經旨旣明。進云。帝愕然。又作麽生。師云。將謂武帝忘却。進云。志公云。大士講經竟。如何理會。師云。知音知後更誰知。進云。今日聖主請和尙演法。有何祥瑞。師云。無限清風來未休。進云。龍吟霧起虎嘯風生。師云。誰敢近傍。僧禮拜。僧又問云。釋迦說法多寶證明。和尙今日開堂演法。未審說是甚麽法。師云。法法本來法。進云。恁麽則大機圓應大用無方。師云。一葉落天下秋。進云。記得。夾山初住院。因有僧問。如何是法身。山云。法身無相。此意如何。師云。錯認定盤星。進云。僧問。如何是法眼。山云。法眼無瑕。意旨如何。師云。學語之流。進云。時道吾在座下失笑。山請益別衆參船子省發。未審夾山有什麽見處。師云。千聞不如一見。進云。道吾聞得令僧行問。如何是法身。山云。法身無相。有何優劣。師云。甜瓜徹蔕甜。苦瓠連根苦。進云。僧問。如何是法眼。山云。法眼無瑕。意在那裏。師云。有意氣時添意氣。不風流處也風流。進云。僧還擧似道吾。吾曰。者漢此回方徹。道吾具甚麽眼目。師云。鵝王擇乳素非鴨類。進云。古人底且置。今日有人問如何是法身。和尙作麽生祗對。師云。秋風吹渭水。落葉滿長安。進云。恁麽則昔日夾山今日和尙。師云。切忌亂針錐。僧便禮拜。
　　師乃云。目前無法。門外車馬鬧浩浩。意在目前。屋頭松竹冷青青。不是目前法。非耳目所到。清寥寥白的的。只這些兒得人憎。亙古亙今不變易。釋迦老子四十餘年橫說竪說說不到。達磨祖師十萬里來東覷西覷覷不破。臣僧（紹明）今日開堂。不覺擡眸一覷覷著。無端開口一句說著。說著覷著追同太古之風。純樂無爲之化。正恁麽時知恩報恩一句作麽生道（卓拄杖一下云）。四海而今清似鏡。三邊誰敢犯封疆。臣僧（紹明）恭奉聖旨今日開堂。擧揚正法眼藏。祝延聖壽無疆。人天大會草木叢林。情與無情同蒙光輝共霑聖恩。臣僧（紹明）下情不勝感激屏營之至。
　　凡衲僧家。知時知節。名爲靈利之漢。所以道。欲識佛性義。當觀時節因緣。一年三百六十日。一日十二時辰。無虛棄底時節。釋迦老子達磨大師。皆是應此時節出來轉大法輪顯大妙用。乃至自餘諸大老。情與無情。盡是隨時受用。故曰時節旣至其理自彰。若論佛性義。人人雖具天眼也難看。箇箇雖備天耳也難聽。雖然如是。時節旣至其理自彰。以眼可見以耳可聽。見聞所及一一皆是本來消息本地風光。今日人天普會。若知此時節因緣。轉凡成聖。同在大光明藏三昧之中遊戲。
　　擧。太宗皇帝因有僧朝見賜坐。宣問。從何處來。僧奏曰。廬山臥雲庵。帝云。臥雲深處不朝天。爲甚麽至這裏。僧無語。師云。太宗日照天臨無幽不燭。當時若問臣僧臥雲深處不朝天爲甚麽至這裏。便奏云。遠蒙聖恩。管取。皇情大悅。
　　八月旦謝兩班上堂。雨洗炎暑遍界清涼。白露垂珠槿花疑煙。頭頭合轍東西逢原。何故如是。擊拂云。量才補職。
　　九月旦上堂。頭頭是物物是。寒雁過長空。蟋蟀吟草底。三賀村田井水。一一非他物。箇箇歸自己。且道。以何爲驗。卓拄杖云。公驗分明。
　　重陽上堂。天地同根萬物一體。抛大千於方外。納須彌於芥子。卷舒在我縱橫得妙。左之右之無是不是。以何爲驗。擊拂子云。重陽九日菊花新。
　　臘月旦上堂。今朝臘月一。那事分明極。遍界分外寒。萬里一條鐵。
　　二月旦上堂。春山疊亂青。春水漾虛碧。寥寥天地間。獨立望何極。山僧住此萬壽。恰似雪竇老人。東西有山有水。今日不覺擡眸清興太遠在。何也如是。卓拄杖一下云。四海五湖皇化裏。不知何處是封疆。
　　龜山法皇大祥。奉勅就嵯峨殿陞座。師拈香云。此香天地覆載日月臨照。爲瑞爲祥爲雲爲蓋。爇向爐中。奉爲禪定法皇。恭願。心華長開於禪林無盡之晨。玉葉鎭芳於御園萬古之春。
　　師歛衣就座云。千聖靈機全歸掌握。列祖命脈只在目前。莫有領得此旨底麽。僧問。金鷄唱曉玉鳳銜花。一句無私請師祝聖。師云。天高群象正。僧云。只將一句無心法。仰祝堯天舜日明。師云。四海九州雷動風行。僧云。昔日梵王請佛說法雨花動地。今日聖主請師說法。有何祥瑞。師云。杲日麗天清風匝地。僧云。恁麽則四衆霑恩去也。師云。闔國咸知。僧云。前無釋迦後無彌勒。正當恁麽時禪定法皇在何處作佛去。師云。遍界不曾藏。僧云。記得。肅宗皇帝問忠國師。如何是十身調御。師云。檀越踏毘盧頂上行。此意如何。師云。步步清風起。僧云。帝云。寡人不會。國師云。莫認自己清淨法身。又作麽生。師云。瞥轉玄關去。僧云。今日問如何是十身調御。和尙如何祗對師云。巍巍堂堂煒煒煌煌。僧云。優曇花綻普天香。便禮拜。師云。時節難逢。
　　師乃云。聲前一句乾坤未剖早漏逗。末後一機世界纔分便現成。佛祖不傳之妙。觸處全彰。人天性命之道。當陽顯露。輝天鑑地透色透聲。歷代祖師天下衲僧。做盡千般伎倆。總不出這影子。臣僧（紹明）今日恭奉聖旨高陛此座。未免行佛祖未行之令。用衲僧未拈之機（驀拈拄杖靠禪牀云）。且道。是何宗旨。便見君臣慶會時清道泰。堯天舜日共樂昇平。且望闕酬恩一句作麽生道（卓拄杖云）。但見皇風成一片。不知何處是封疆。臣僧（紹明）恭惟太上天皇昔日在靈山會上。親受如來記莂。今日於王舍城中。扶竪正宗。光賛祖道。使山野擧揚宗乘。人天大會草木叢林情與無情。均蒙光輝同霑恩澤。臣僧（紹明）下情不勝感激屏營之至。
　　又云。從上佛祖出興於世。只據本分一著。略露目前些子。如閃電光擊石火相似。貶得眼來三千里外。雖然如是。若論本分斷斷不在言語上。所以釋迦老子摩竭掩室思惟此事。藏身露影。如天普蓋。似地普擎。當時一衆若向這裏一時會去。那更四十九年三百餘會說盡許多葛藤。又一日大衆雲集定。世尊陞座不措一言。明如杲日遍界不藏。一衆猶未會在。文殊白槌云。諦觀法王法。法王法如是。不因樵子徑。爭到葛公家。後來雪竇明覺大師頌曰。列聖叢中作者知。法王法令不如斯。會中若有仙陀客。何必文殊下一槌。雪竇老漢向世尊未登座時。通箇消息恁麽頌出。却較些子。有時外道問佛。不問有言不問無言。世尊良久。外道悟去讃歎云。世尊大慈大悲開吾迷雲使吾得入。只這外道也是鈍漢。若是世尊未良久以前悟去。免得異道之名。何況而今多是向世尊良久處要會。劍去久矣方乃刻舟。其如不然。又向甚麽處會去。不妨於目前高著眼。一見便見一得永得。未爲分外。世尊旣是如是。況又祖師門下目前有一條活路。教他一切有情無情同入此中共到大安樂大自在之地。何故如是。他家曾踏上頭關。
　　復擧。唐太宗皇帝因僧朝見。奏曰。陛下還記得也無。將謂皇帝忘却。帝云。何處相見來。日照天臨。僧云。自一別靈山直到如今。來風可辨。帝云。以何爲驗。僧無語。師拈云。皇帝天鑑無私。這僧無語。公驗甚分明。何故。旣是親對龍顏。
　　萬壽禪寺錄（終）。

　　巨福山建長禪寺語錄。
　　侍者克原編。

　　師於德治二年臘月二十九日入院。
　　山門。南來北來從東過西。歷遍諸方門戶。却向這裏知歸。且道。這裏是甚所在（喝一喝）。到者方知。
　　佛殿。看看古佛猶在。切忌當面諱却（便展坐具）。
　　土地堂。我說法儞護法。須知心同道同。大家齊著力。扶起舊家風。
　　祖師堂。諸祖三昧山僧不知。山僧三昧諸祖不知。旣是不相知。因甚特地炷香作禮。彼此出家兒。
　　方丈。德山棒臨濟喝。這裏一時倚閣。擬向甚麽處相見。吽吽。且居門外。
　　府帖。核括山川包容天地。玉轉珠回爲祥爲瑞。撥揮西來的的意。從此拂拂香風起。
　　諸山疏。指桑罵柳叢林風義。惡語傷人一團和氣。
　　山門疏。未擧先領。未言先通。家裏人說家裏話。字字句句皆春風。
　　江湖疏。一言道盡頭頭合轍。月明四海風清六合。
　　法座向上一路嶮崖一機。擧步踏著。開口說著。須彌燈王過這邊著。
　　師陞座拈香云。此一瓣香藝向爐中。恭爲祝延今上皇帝聖躬萬歲萬歲萬萬歲。陛下恭願。金輪統御天基永固。四海歸仁萬邦拜手。
　　次拈香云。此一瓣香爇向爐中。奉爲一品親王征夷大將軍家。伏願。威鎭三邊德被四海。永佐上聖普澤下民。
　　此一瓣香爇向爐中。奉爲本寺大檀那最勝園寺殿。伏願。壽等南山福深北溟。柱石皇家金湯佛法。
　　此香爇向爐中。奉爲前住太宋徑山興聖萬壽禪寺虛堂和尙大禪師。用酬法乳之恩。
　　師歛衣就座云。分破太華擘開滄溟。當機覿面誰敢辨明。有麽有麽。僧問。建大法幢轉大法輪。四衆臨筵請師祝聖。師云。瑞雪滿地祥雲遍空。僧云。只如金殿譚禪怡悅龍顏。與今日勝會是同是別。師云。無限清風來未已。僧云。恁麽則寰中天子勅塞外將軍令。師云。一句道著。僧問。記得。閩王請羅山和尙開堂。山陞座歛僧伽梨乃曰。珍重便下座。意旨如何。師云。龍袖拂開全體現。僧云。閩王近前把手曰。靈山一會何異今日。又作麽生。師云。天鑑無私。僧云。山曰。將謂是箇俗漢。意在那裏。師云。君臣道合。僧云。後來白雲端和尙頌曰。紛紛雪影耀閩天。閩王欣逢倍樂然。一旦春風吹大地。更無一點在階前。此意如何。師云。錦上添花又一重。僧云。果是人天大導師。便禮拜。
　　師乃云。道在目前。四面青山磨碧空。目前難覩。雙澗泉水湛如藍。向這裏會去。人人分上壁立萬仭。箇箇面前飛大寶光。朝遊夕處賓主歷然。佛祖命脈全歸掌握。衲僧巴鼻觸目現成。直得瑞雪滿地祥雲遍空。正是鰲山成道底時節。巨福峯鎌倉縣和氣靄然。鷲嶺消息正在斯時。少室家風又見重新。正恁麽時畢竟承誰恩力（卓拄杖一下云）。天上有星皆拱北。人間無水不朝東。
　　復擧。乳源和尙示衆云。西來的的大意不易擧唱。時有僧出。源便打云。是甚麽時節出頭來。師拈云。乳源只要諸人知時知節。如此業業這僧犯衆而出。可惜未肯全領。
　　當晩小參。法無定相遇緣卽宗。立處皆眞。隨方作主。所以山僧在帝都建法幢。莫非其緣。來關東立宗旨。不擇其處。直得處處逢原頭頭合轍。便見年窮歲暮。破沙盆子掛在壁上。臘盡春回大庾嶺上古佛放光。恁麽底時節應時納祐。一句作麽生道（擊拂子云）。四海清風已駱蕩。十洲月色照人新。
　　復擧。潙山因僧問。如何是道。山云。無心是道。僧云。學人不會。山云。會取不會底。僧云。如何是不會底。山云。只是儞不是別人。師拈云。潙山恁麽道明投暗合。雖然如是。諸人切忌恁麽會。何故靈蹤更在猿啼處。
　　正旦謝兩班上堂。風從虎雲從龍。左之右之無是不是。七穿八穴吉無不利。何故（卓拄杖）。花開不假栽培力。自有春風管帶伊。
　　佛涅槃上堂。僧問。春日熙熙春風浩浩。桃腮媚雨柳眼鎖烟。如何是瞿曇眞面目師云。遍界不曾藏。僧云。塵塵等是春光裏。雙樹因甚有榮枯。師云。向無榮枮處看。僧云。生也不道滅也不道。不涉脣吻願聽一句。師云。天高東南地傾西北。僧云。只如道今日卽有明日卽無。如何體會。師云。桃花紅李花白。僧禮拜。又僧問。十方薄伽梵一路涅槃門。未審路頭在甚處。師云。看脚下。僧云。乾峯以拄杖劃一劃云。在這裏聻。師云。路頭分明。僧云。記得世尊臨入涅槃。以手摩胸普告大衆云。汝等諦觀吾紫磨金色之身。瞻仰取足。莫令後悔。意旨如何。師云。末後慇懃。僧云。世尊又云。若謂吾滅度。非吾弟子。若謂吾不滅度。亦非吾弟子。畢竟如何委悉。師云。平生肝膽向人傾。僧云。飮光來時更出雙趺。是何心行。師云。恩大難酬。僧云。爭奈至今骨節連皮竅。暴露春風百草頭。師云。狼籍不少。僧云。和尙如何蓋覆伊。師云。一口呑却乾坤。向甚麽處摸索。僧云。莫有別報恩底句麽。師云。報恩了也。僧便禮拜。師乃云。日暖風和萬葆敷榮。釋迦老子於此時節。百花叢裏藏得渾身。雖然如是。不覺脚露。直至如今收不得。惱亂春風卒未休。
　　四月旦上堂。三月春已去。九夏今初來。建長只得順時保愛。諸人也是自合知節。其如未然。只見落紅風掃盡。豈知庭樹綠陰深。
　　浴佛上堂。母胎未出度人畢。也是我家第二機。那更指天復指地。無端千古惹閑非。過犯彌天如何煎雪。卓拄杖云。齊之以禮。
　　結夏小參。僧問。西天蠟人爲驗。建長門下以何爲驗。師云。露柱燈籠。僧問。未審意旨如何。師云。照破汝面門。僧又問。乾峯和尙示衆云。法身有三種病二種光。一一透過始隱坐。意旨如何。師云。蛇入竹筒。雲門出衆云。庵內人爲什麽不見庵外事。此意如何。師云。家裏人說家裏話。峯呵呵大笑。門云。猶是學人疑處。峯云。闍梨是甚麽心行。此意如何。師云。彼此要知。門云。也要和尙委悉。又如何。師云。果然果然。僧云。只如乾峯和尙云法身有三種病二種光一一透得初隱坐。和尙如何祗對。師云。一二三四五。僧禮拜。
　　乃云。我宗無語句。無一法與人。須知當人分上。箇箇眼蓋乾坤。人人舌拄梵天。擧足下足無非圓覺伽藍。語默動靜總是平等性智。劍樹刀山鑊湯爐炭。一切處安居。一切處禁足。未爲分外。建長與麽告報。只要諸人自行一條活路子。其如未然。不許夜行投明須到。
　　復擧。黃檗示衆云。汝等諸人盡是噇酒糟漢。與麽行脚何處有今日。還知大唐國裏無禪師麽公案。師拈云。這老漢敗缺不少。且道那裏是他敗缺處。諸人若也勘辦得出。非但親見黃檗爲人處。亦乃表顯自己光明。
　　次日上堂。衲僧家尋常不慕千聖不重己靈。因甚麽四月十五日墮在釋迦老子二千年前漫天網子裏。動一步子不得。擊拂子云。犀因翫月文生角。象被雷驚花入牙。
　　謝兩班上堂。看看東邊底。頂門上杲日當空。看看西邊底。脚跟下清風匝地。一進一退頭正尾正。建長恁麽道意在於何。良久云。量才補職。
　　上堂擧。僧問鏡清。學人未知源請師方便。清云。是什麽源。僧云。其源。清云。若是其源有何方便。師云。鏡清與這僧相見且置。如何是其源。卓拄杖一下云。行到水窮處坐看雲起時。
　　七月旦上堂。僧問。火雲散空秋期待時。不涉萬緣如何商量。師云。曉風吹落葉秋信到梧桐。僧云。黃龍有三關語。還許咨參麽無。師云。問將來。僧云。我手何似佛手。意旨如何。師云。散花燒香。僧云。我脚何似驢脚。又如何。師云。渡水過橋。僧云。如何是學人生緣處。師云。趙州東院西。又僧問。蟬鳴木末蛩吟壁根。見成公案逈絕商量。不涉唇吻如何通津。師云。崑崙嚼生鐵。僧云。如何是奪人不奪境。師云。夜深月孤明。僧云。如何是奪境不奪人。師云。花散盡鳥猶來。僧云。如何是人境兩俱奪。師云。花散盡鳥不來。僧云。如何是人境俱不奪。師云。遇茶喫茶遇飯喫飯。僧又問。記得陸亙丈夫問南泉。弟子家中有一片石。有時坐有時臥。鐫作得佛麽。此意如何。師云。任儞鐫作佛。僧云。泉云。得又如何。師云。果然果然。僧云。又問莫不得麽。泉云不得。又如何。師云。有時得有時不得。僧便禮拜。
　　師乃擧。𠃵峯和尙示衆云。擧一不得擧二。放過一著落在第二。雲門出衆云。昨日有人從天台來。今朝却往南嶽去。拈云。一人在高高峯頂立。一人在深深海底行。驀剳相逢話盡山雲海月意。然雖如是。誰是知音者。
　　解夏小參。長期短期結制解制。靈山舊話古佛家風。雖然如是。衲僧家不管陳年曆日自有肘後靈符。等閑擧步踏著瞿曇眼睛。驀然伸手觸著老胡鼻孔。東西南北迴避無門。四維上下在處逢渠。頭頭總是生涯。物物無非妙用。解結不二與奪自在。直饒與麽。建長拄杖猶未放過在。何故。卓拄杖云。日月輪邊氣象高。魚龍穴下盤根固。
　　擧。大隋眞和尙因僧辭。隋問。什麽處去。僧云。蛾眉禮普賢去。隋竪起拂子云。文殊普賢總在者裏。僧畫一圓相抛向背後。隋云。侍者將一貼茶與者僧去。師拈云。大隋竪起拂子。者僧打圓相。賓主歷然。雖然如是。隋云侍者將一貼茶與者僧去。且道肯他不肯他。具眼者試辨取。
　　次日上堂。三月安居羚羊掛角。九夏自恣猛虎出林。要行便行。凛凛神威逈絕羅籠。要住則住。壁立千仭誰敢近傍。雖然如是。以手拍禪床云。總不出者裏。
　　中秋上堂。寒山子馬簸箕等是翫月。建長門下家風自別。別別蝦蟇呑却中秋月。
　　上堂擧。雲門大師示衆云。乾坤內宇宙間。中有一寶祕在形山。師拈云。山僧看來此寶非但祕在形山。今朝盡情拈出普施大衆。看看。擲下拂子云。海人知貴不知價。留與人間作夜光。
　　九月旦上堂。庭開金菊宿根生。來雁新聞一兩聲。昨夜七峯牽老興。千思萬想到天明。師拈云。五祖老漢只要人知時及節。諸人還知麽。福峯今朝發清興。
　　佛光忌拈香云。提起破沙盆。滅却正法眼踏翻眞如境。抹過圓覺海。拶到巨福峯頂。直得白浪滔天佛祖迴避無路。衲僧卒難近傍。莫謂而今韜光晦跡。諱日斯臨面目全露。竪起香云。見麽見麽。燒一炷香熏他鼻孔。佛光禪師莫怪觸忤。
　　重陽上堂。九月九是重陽。茱萸凝煙紫。黃菊帶露香。不是禪不是道。亦非西來祖意。畢竟如何。花根本艷。
　　開爐上堂。竪起拂子云。只這火種無人見得。龍淵水底收拾將來。冷灰堆中幾回發焰。擬欲近傍燎却面門。看時不見暗昏昏地。建長爲儞諸人吹起看。以拂子吹一吹云。各自照顧眉毛。
　　達磨忌上堂。未離西竺救迷情。東土無人知此意。空向少林覓安心。更言携履還歸去。咦。元不來今何去。寥寥千古清風匝地。
　　大通忌拈香云。空劫以前威音那畔。早有靈根無人收得。三世諸佛歷代祖師。纔得些子氣息。敢不囊藏被蓋。競頭出來貴買賤賣。全提半提橫拈倒用。一生拈弄不出。今日大通禪師三回諱辰。大檀那令山僧燒一炷香。山僧未免分明拈出熏他鼻孔。何故如是。同參面前不敢自謾。
　　次讃五部大乘經。師乃陞座云。恁麽恁麽三世諸佛說不到。不恁麽不恁麽歷代祖師提不起。不恁麽中却恁麽。天下衲僧名狀不出恁麽不恁麽總不得。盡大地人亡鋒結舌。便與麽去土曠人稀。若向這裏轉身行活路。撒手出那邊。便見大地山河草木叢林一一全體發機。明暗色空見聞覺知頭頭無非眞宗。所以道。法法不隱藏古今常露。大藏小藏從這裏流出。大機大用因此頓發。如來禪祖師意。向上機末後句。又何處得來。住住只許老胡知不許老胡會。今日大通禪師三回諱斯臨。
　　諸門弟子請山僧擧揚正法眼藏殊不知山僧未登座以前法法全彰報恩已畢。且道報恩已畢底一句又作麽生。吾無隱乎爾。
　　虛堂忌拈香。建長與這老和尙相隨多年。面面相覩眼眼相照。所以一年一度燒一炷香點一甕茶。不作楊岐女人拜。蘿蔔從來出鎭州。
　　謝新舊兩班上堂。進一步則珠走盤。退一步則盤走珠。轉轆轆活鱍鱍。全賓全主全是全非。因甚如是。良久云。彼此出家兒。
　　冬至小參。陰魔殂伏陽氣未生。大地平沈渾無縫罅。老胡名伏不出。衲僧覷視無門。便恁麽去。土曠人稀相逢者少。建長今夜放一線道通一針鋒去也。卓拄杖一下云。一氣從此潜通。萬彙從此發生。便見枯木開花石笋抽條。普天和氣遍界如春。正恁麽時黑漆拄杖子又作麽生。靠拄杖云。等閑靠却禪床角。無限風光付與誰。
　　擧慈明和尙冬日牓示僧堂前公案。拈云。若不是人天眼目難爲辨明。雖然如是。上書三圓相下書九畫。且道明甚什邊事。來日一陽生。
　　十一月半上堂。歸宗和尙時有僧辭。宗云。時寒途中善爲。拈云。歸宗年老心孤慇懃送行。建長卽不然。若有僧辭。只向他道去也。何故家家門首透長安。
　　臘八上堂僧問。臘雪滿寒岡溪梅一朶香。底事現成處請師更擧揚。答云。天是天地是地。進云。記得孝宗問佛照云。雪山六年所成何事。照奏云。將謂陛下忘却。意旨作麽生。答云。天鑑無私。進云。孝宗龍顏大悅。是得何道理。答云。日照天臨。進云。當時若遇孝宗問雪山六年所成何事。未審和尙如何奏對。答云。雪山雪寒徹骨。進云。只如世尊未見明星以前。在甚處行履。答云。鷲峯山色青更青。僧便禮拜。
　　師乃云。老瞿曇老瞿曇。有來由沒巴鼻。元不降閻浮。何曾上雪嶺。若言見明星悟去。承虛接響將錯就錯。旣然如是。因甚靈山有密旨。良久云。參。
　　上堂擧。金峯有僧來參。峯云。吾有一則因緣。擧似儞。切忌錯會。僧作聽勢。峯云。早錯了也。僧拂袖便出。峯云。雪上更加霜。師拈云。高山流水子期能聽之。是則是。且道峯云雪上更加霜。又作麽生。無限清風來未休。
　　新開昭堂陞座乃云。乾坤未剖大塊無象。諸佛不出世祖師不西來。人人頂門具眼。箇箇皮下有血。純樂無爲之化。追回太古之風。所以德山云。吾宗無語句無一法與人。趙州云。佛之一字我不喜聞。點撿將來二老漢只解無佛處稱尊。建長卽不然。一莖草上現法王刹。一微塵裏轉大法輪。一切處建立一切處成就。頭頭合轍處處逢原。正恁麽時且道承誰恩力。卓拄杖云。皇天無親惟德是輔。
　　擧僧問雲門。如何是諸佛出身處。門云。東山水上行。是卽是。山僧不然。梵刹已立今日開堂。
　　師初寓正觀寺。佛成道日太守請就府裏拈香云。空劫以前威音那畔。早有這箇。熏天炙地。昔日釋迦老子纔得些子臭氣。四十九年三百餘會。直說曲說說不盡。橫拈倒用用未已。今朝臘月八日。落在山僧手裏。大檀主一覷覷著。直得這供養老子。不是報恩并酬德。只要遍界香風起。
　　建長禪寺錄（終）。

　　法語。

　　示三條二品資緒卿。
　　頂門一著。古今難爲辨明。見成公案。當頭如何領略。直饒未言先領。猶是鈍漢。未擧先知。不是俊流。所以道。向上一路千聖不傳。學者勞形如猿捉影。到這裏如何湊泊如何踐履。想見吾二品尊閤別有見處。請出他一頭地。高著眼覷。若也忽然一覷覷得破。方知道。末後一句始到罕關。
　　示玄提禪人。
　　世尊拈花迦葉微笑。金不博金水不洗水。自此遞代相尋承虛接響。一人傳與一人。便見從東過西從西過東。禾山打鼓。祕魔擎叉。雪峯輥毬。俱低竪指。麻三斤柏樹子。自餘萬般施設百千作用。一摸脫出一串穿却。若是本分衲僧。誰管他家杓柄長短。不傾胡蘆醋越酸。只據自家見成自作活計。提上人向世尊未曾拈花以前。急著眼看。看來看去工夫純熟。一念相應。便見本來面目本地風光。那時黃面老子金色頭陀立在下風。所以云。大丈夫先天地爲心。祖提上人思之思之。
　　示元冲禪人。
　　從上佛祖出興於世。只據本分一著。略露目前些子。便見敲床竪拂打地擎叉打鼓輥毬搬土拽石。千鈞之弩。不爲鼷鼠發機。雖然如是。冲上人遍歷江湖久遊叢林。不管這般陳年曆日。只據自家見成活路。東行西行如冲天鷂子。貶眼便過那邊。其如未然。生佛未具世界未分以前直下看取。二六時中行住坐臥。綿綿密密看來看去工夫純熟。驀忽一念相應。生死心破。便見本來面目本地風光一一分明。恰如十日并照相似。到這田地更須子細。何故。末後一句始到牢關。冲上人相聚一夏。忽起他山之興。臨行求語。信筆書之以塞其請。
　　示空證禪人。
　　佛祖一大事因緣。不離日用應緣之中。不隔此土他方之間。亙古亙今輝天鑑地。所以道。塵劫來事只在而今。只貴當人具大丈夫氣概。向朕兆未分之時文彩未彰以前。猛著精彩。看來看去工夫純熟。一念相應生死心破。忽然明見本來面目本地風光。一一分明。則與從上佛祖。同見同聞同知同用。方得不負出家行脚本志。空證禪人勉之勉之。
　　示玄安浴主。
　　頂門一著末後一機。纔擬尋思白雲萬里。直饒望刹竿便回。見招手橫趨。猶是半提。未爲全機作略。安浴主遍參諸方久在叢林。莫守古人途轍。直須自行一條活路子。東州西州脚頭脚底直下用得去。方知頂門一著輝天鑑地耀古騰今。正是自家安身立命處也。崇福恁麽道。也只是借水獻花。不曾加一點外料。上人思之思之。
　　示玄臺比丘尼。
　　京師玄臺大師。慕道之志親切。常來請益此段大事因緣。予一日示渠云。百尺竿頭進步。渠云。百尺竿頭無進步處。予云。向無進步處更進千百步。方得丹霄獨步遍界全身也。渠唯唯微笑而已。雖未得領略去。不同尋常平地上跥跟底漢。今欲歸故都。袖香來覓一語。予曾做茶陵郁山主賛。仍書之云。竿頭進步尋常路。最苦溪邊喫㰜時。大地山河載不起。虛空含笑滿驢腮。請禪尼時時提起看。百尺竿頭如何進步。驀忽時節到來。進得這一步子。虛空含笑定矣。記取記取。
　　示玄傑禪人。
　　玄傑禪人結夏以前曾來相見問道。予云。我爲上座不曾覆藏。傑無語。去後夏了復來相見云。和尙不覆藏處學人會了。予云。如何是我不覆藏處。傑云。學人爲和尙不覆藏。予云。今日非非想天有幾人退位。傑云。不知。予云。我不覆藏處上座未知在。更問。麻三斤柏樹子一切語言。予不曾覆藏。上座會否。云不會。予故云。我不覆藏處上座未會在。豈不見道。世尊有密語迦葉不覆藏。上座若知迦葉不覆藏處。便知世尊密語。其如未然。船舷未跨以前高著眼看。兩岸蘆花一葉扁舟。爲上座覆藏耶不覆藏耶。咄。傑禪人今歸故都。若相見玄珍法兄。只恁麽擧似看。臨行袖紙求語。予不加一點外科。信筆書之以塞其請而已。
　　示曇翁居士。
　　從上佛祖出興於世。只據本分一著。事不獲已。略露目前些子。如擊石火閃電光相似。貶得眼來三千里外。若是宿根靈利漢。宗師未開口以前早知來由。方堪共語。其如未然。一念未起文彩未彰之時。直下看取。一切時一切處日用應緣之處。綿綿密密看來看去。工夫純熟。驀忽時節到來一念相應。生死心破。明見本來面目本地風光。到恁麽田地。聞見覺知明暗色空。一一自家本來消息。更無一點外物。勉旃勉旃。豐州曇翁居士。慕道之念深切遠來崇福。問日用工夫用心之處。予未免信筆書之以塞其請而已。
　　示鏡圓上人（後住萬壽）。
　　臨濟當年辭黃檗。檗云。甚處去。濟云。不是河南便是河北。檗便打。濟紐住棒遂與一掌。檗呵呵大笑。喚侍者云。將百丈先師禪板拂子來。濟召侍者云。將火來。好兒終不使爺錢。檗云。汝但將去。已後坐却天下人舌頭在。這老漢憐兒不覺羞。圓上人相聚岳峯四載。辨道志念堅確。日用不亂走作。忽起他山之興。來辭崇福。上人雖有索火之機。崇福無可分付禪板拂子。且道與古人是同是別。若到三家村裏十字路頭。逢人不得錯擧。
　　示宗玄禪人。
　　宗玄禪人相從嶽峯一夏。辨道之念不群。常來請益大事因緣。予以本分事示之。夏末袖紙來求一語。若是大事因緣。斷斷不在言語上。三世諸佛橫說竪說。終是說不到。歷代祖師全提半提。何曾提得起。崇福更是無開口分。禪人若是文彩未彰以前會得。當人頂門上杲日當空。脚跟底清風匝地。崇福恁麽道。也是借水獻花。禪人思之思之。
　　示源朝道人。
　　佛祖大事因緣。不離日用應緣之中。不隔此土他方之間。所以道。大唐國裏未打鼓。日本國中曾上堂。南山起雲北山下雨。若是宿根靈利底漢。未擧早知未言先領。不動步而歷遍於大宋。不開口而言滿於天下。句句朝宗法法是令。頭頭合轍處處逢源。源朝道人。其如未然。一念未興文彩未彰以前直下看取。二六時中行住坐臥。綿綿密密看來看去。履踐純熟工夫眞實。驀然時節到來一念相應。方知當人頂門上脚跟底壁立萬仭輝大寶光。正恁麽時從上佛祖立上下風。大事因緣當甚破草鞋。然雖如是。更須勉旃勉旃。何故。禹力不到處河聲流向西。源朝道人渡宋歸來。携紙來求一語。崇福未免信筆書之。
　　示玄與禪人。
　　玄與上人久在叢林。歷盡江湖來遊崇山。相聚三載。看他正是本色道流。不同尋常亂走之輩。初秋夏末他山興動。携紙來求一語。崇福未開口而言滿天下。何須特地求語。雖然如是。若喚作有語。畢竟道箇什麽。上人今歸故都。前路逢人不得錯擧。
　　示眞證禪人
　　眞證禪人道聚久矣。今歸故都。臨行懷香來求一語。吾宗無語句。無一法與人。須知當人分上壁立萬仭輝大法光所以從上佛祖出興於世。只爲諸人證明此事。不加一點外料。崇福更是無開口分。只貴具天然氣概。向壁立萬仭處。直下全機受用更無第二人也。雖然如是。行到葦屋渡頭。忽然撞著古帆未掛一句子。切忌錯下名言。眞證禪人記取記取。
　　法語（終）。

　　佛祖賛。

　　觀音（六首）。
　　圓通境處處明。瓶水活柳眼青。更有寒巖翠竹在。時人何事太忙生。
　　巖峋峋水粼粼。圓通境觸處新。覿面相逢人不識。衆生何日脫迷津。
　　蓮花常携手。獨自立巍巍。童子來相訪。無言眼似眉。須知合掌低頭外。箇事如何說向伊。
　　瀑泉聲冷淡。山嶽色幽奇。刹刹圓通境。善財那得知。
　　幽巖勢巇嶮。懸水發清機。刹刹圓通境。當頭入者稀。
　　雲淡淡水漫漫。普門現不相謾。吹詢童子未知有。空走百城煙浪寒。
　　文殊。
　　師子騎來呈伎倆。無端現出小孩童。爭如七佛以前底。明月清風類不同。
　　達磨（五首）。
　　梁王殿上沒人識。楊子江頭折葦航。無限風波隨後起。至今東土沸如湯。
　　萬里西來九年面壁。雪冷氷寒山青水碧。少林消息尙依然。今古不知誰辨的。
　　西來消息會者大難。蘆葉風冷江波月寒。
　　鳳凰臺上月魂沈。少室峯前絕四隣。雪冷氷寒風颯颯。知音不是立庭人。
　　西天大破六宗異。東土却來示一心。蘆葦棲棲江水冷。至今千古少知音。
　　西山亮座主。
　　分明指示處。覿面不相謾。雨過西山後。嵐光潑眼寒。
　　李源訪圓澤。
　　相別又相見。情懷自惘然。風高月色冷。難寫舊因緣。
　　水上快和尙。
　　一點靈光輝天鑑地。左之右之無是不是。黑漆竹箆劈面揮。凛凛清風遍界起。
　　興聖月谷長老。
　　頭髮髼鬆雙眼青。全提一句得人憎。龜毛拂子未曾動。凛凛清風匝地生。

　　眞賛。

　　遠州太守頂相。
　　本光靈徹凡聖同歸。不生不滅絕離絕微。袈裟形相些些有恰似丹霞選佛機。
　　修理亮殿形質。
　　浮生二十八年事。夢破南柯一夜秋。雲淨月明風露冷。令人特地恨無休。
　　尼妙雲頂相。
　　靈源不昧觸處全眞。非男非女絕類離倫。一段光明畫不就。從教喚作末山人。

　　自賛。

　　觀空禪人請。
　　百無能得人憎。描不就畫不成。不知這般面目。當頭誰敢辨明（咄）。
　　空證禪人請。
　　口呑佛祖眼蓋乾坤。水月莫比松柏難論（咦）。一段光明畫不就。寥寥千古鎭長存。
　　玄與禪人請。
　　龜毛拂子覿面全提。凛凛神威佛眼難窺。世間無限丹青手。五彩如何畫得伊。
　　鏡圓上人請。
　　卽此用離此用。馬祖一喝百丈耳聾。老僧取拂不開口。公案圓成遍界通。
　　宗意禪人請。
　　明歷歷露堂堂。沒巴鼻有來由。乾坤收不得。突出一毫頭。

　　小佛事。

　　已上座起龕。
　　不重己靈。於內無心。不求千聖。於外何尋。遊戲生死無可不可。高超象外逈出古今。雖然如是未爲親切。更須知有轉身時節。一番雨過一番涼。八月秋光何處熱。
　　觀上座起龕。
　　有正見作正觀。觀至無觀。非我有全身。跳出生死關。且道跳出後如何。撒手那邊去。寥寥天地寬。
　　光書記鎖龕。
　　光境俱忘聖凡路絕。照與照者同時寂滅。便恁麽去只得一橛。更須知有上頭關。把定放行爲汝決。光書記還知麽。門背著鐶鎖孑添鐵。
　　元上座起龕。
　　混元未辨時。無生亦無死。直下便知歸。逈然絕依倚。雖然如是。切忌坐在這裏。彈指一聲云。元上座。聞彈指聲從三昧起。
　　尊監寺秉火。
　　無佛可尊。無道可學。鹽味本鹹。薑性元辣。這裏會去死中得活。且道得活後作麽生。倒跨楊岐三脚驢。烈焰堆中弄蹄行。
　　太宰府都督少卿禪門秉火。
　　竪起火把云。只這箇無變易。亙古亙今輝天鑑地。所以太宰少卿禪門。柱石國家常佐關東。全憑這箇恩力。名播九州德傳四海。全憑這箇恩力。撫育萬民覆蔭子孫。全憑這箇恩力。時節到來出生入死。全憑這箇恩力。且道這箇是什麽。山僧今日分明說破。擲下火把云。會麽。大地炎炎一團火。
　　妙慧禪尼下火。
　　眞如慧光遍界圓明。本來面目觸處現成。松風颯颯磵水冷冷。非男非女非心非佛。若向者裏會去。拔出生死苦源。證得涅槃樂果。且道以何爲驗。擲下火把云。丙丁童子來求火。
    在金吾禪門法心秉火
　　春山絕點埃。春水漾虛碧。左金吾禪門法心。若向這裏領略得去。去來不以象。動靜不以心。不以心。則昔日生也未曾生。不以象。卽今時死也未甞死。驀忽象心兩忘。瞥爾死生共泯。直得欝欝青松發本有光輝。森森翠竹顯自受用三昧。步步是道場。處處皆淨邦。縱橫得妙。卷舒自由。便恁麽去時如何。擲下火把云。嗅煙蓬㶿中優曇香馥郁。
　　明靜大師下火。
　　明中有暗。暗中有明。明暗兩忘。動靜俱泯。生死夢破。凡聖路絕。非男女相。越尼聰持。便恁麽去。一點靈光輝天鑑地。雖然如是。末後一句重提掇。擲下火把云。火裏紅蓮香拂拂。
　　欽上座下火。
　　欽敬諸方善知識。多年茫茫向外走。回頭踏著鄕關路。死却平生偸心去。雖然如是。死中得活時如何。擲下火把云。大地炎炎火發。須彌也須粉碎。
　　小佛事（終）。

　　偈頌。

　　泥塑達磨。
　　身心一片如牆壁。弄假分明却像眞。更問西來緣底事。普通年遠幾經春。
　　月巖。
　　靈山指出曹溪話。只麽傳來知幾年。今日回頭天外看。清光冷照斷崖前。
　　謝空首座送柑子（住東福藏山和尙書中云洞庭柑）。
　　酸者酸兮甘者甘。未嘗下口齒先寒。舌頭若不具眼者。只作洞庭一樣看。
　　靜齊（二首）。
　　肯諾俱忘罷問津。寥寥四顧少知音。無言獨坐蘿窓下。却勝維摩一室深。
　　終日蕭然人不到。苔封古砌草離離。這般冷淡閉門戶。千聖如何著眼窺。
　　宏峯。
　　巍巍獨立更無齊。雨洗風磨勉嶮巇。若不出頭天外看。玄微鳥道許誰知。
　　竹亭（和蘭溪和尙韻）。
　　高節虛心壓萬方。清風戞玉滿軒涼。香嚴昔日不知有。擊著無端錯一場。
　　蘸碧池。
　　一片虛凝徹底清。冷涵山影鬪寒青。當頭領此深深意。萬項滄波潑眼明。
　　晏妒。
　　宇宙空來無一物。安然獨坐眼如眉。茫茫塵世誰辨我。冷淡生涯只自知。
　　濟翁。
　　苦海中流要度人。海深何似此心深。年來老大無休歇。鼓棹高歌自賞音。
　　和鐵關病中韻。
　　衆生毛病幾多般。因是鐵關常不安。縱有文殊來相訪。莫教容易露心肝。
　　上元後雪（二首和蘭溪和尙韻）。
　　三夜明燈照佛庭。天龍呈瑞卒無停。鹽花滿地千重玉。銀屑飜空萬點星。皓色逼人難著眼。寒聲起粟不堪聽。須知此是豐年事。定應寰中分外寧。
　　萬點金燈照殿庭。臨晨瑞應不曾停。飄零玉碎冷修月。暗剪氷花飛似星。少室家風今尙在。鼇山公案又重聽。老師高德感如是天下蒼生賀太寧。
　　巨源（二首）。
　　滔滔萬泒遍天下。流遠方知闊又深。容易難窮雲起處。桃花浪湧武陵春。
　　連天遍地闊無窮。正是曹溪一脈通。流遠方知深沒底。千波萬浪盡朝宗。
　　山上有亭（次韻）。
　　路遶幽巖腹。雲飛四面山。時增丘壑味。逈洗世塵艱。白鳥銜花去。遊人尋徑還。誰知披絕頂。更有上頭關。
　　竹林鐵關庵。
　　斜曲分明指示人。也知多福老婆心。若還把定牢關去。百鳥銜花無處尋。
　　了如居士做僧（次韻三首）。
　　心空及第機猶鈍。碓觜生花未作家。爭似如翁今剃髮。與僧同喫一甌茶。
　　此回不裹龐公帽。肩擔伽梨共我家。直饒頂門開活眼。要須更喫趙州茶。
　　自從鏟却殿前草。一段風流屬作家。人問衲衣底下事。當機只點一杯茶。
　　斷雲。
　　卷去舒來片片奇。起從何處滅何歸。看他兩段元無間。只在太清一點時。
　　看山軒。
　　獨倚危欄到夕陰。千峯具在一微塵。煙迷霧鎖濛瀧處。見得分明有幾人。
　　賀寂庵藏主。
　　瞿曇四十九年說。以字非兮八不成。今日寂庵重點出。百千妙義一時明。
　　和蒙古國信使逍宣撫韻（有東林遠之語二首）。
　　遠公不出虎溪意。非是淵明誰賞音。欲話箇中消息子。蒲輪何日到雲林。
　　外國高人來日本。相逢談笑露眞機。殊方異域無羌路。目擊道存更有誰。
　　送宗簡侍者遊方。
　　三呼三應險關外。向上須知有活機。若到諸方參得徹。歸來急急扣巖扉。
　　送心侍者之豐州。
　　老來無力頻三喚。一任秋風助發機。此去豐城溪畔看。翻空黃葉爲誰飛。
　　和悟藏主韻（住圓覺提溪和尙）。
　　相逢道伴交肩過。山自青兮水自清。後夜無人知此意。屋頭唯聽野猿驚。
　　送義侍者。
　　國師三喚便三應。已墮拈花微笑機。口未開時先薦得。家鄕元在洛陽西。
　　次資緒卿韻。
　　常思詩人錦繡腸。氣如虹色映朝陽。此文未喪今猶在。目擊道存意自長。
　　竺翁。
　　西天此土風光別。箇事如何說向人。口未開時鬢已雪。拈花消息幾經春。
　　石牛。
　　頭尾全彰空劫前。不隨群隊自安眠。古今遍界難藏處。兩角崢嶸鼻遼天。
　　隱溪。
　　世上無人來問我。山深唯聽磵泉聲。一從這裏挨得入。獨自枕流看月明。
　　空庵（二首）。
　　四面寥寥無一物。纔存毫髮路難通。鳥啼花笑樹梢外。只見三更月到窓。
　　威音那畔家風別。不立門庭誰敢通。百鳥銜花無覓處。月明只在綠蘿中。
　　古山。
　　巍巍峭峻難窮頂。雨洗風磨不記年。莫謂劫空消息斷。春來花鳥尙依然。
　　送玄悟禪人。
　　敲磕門庭言未盡。烏藤拈却問春風。衲僧活計又如是。天外不知誰與同。
　　桂堂。
　　秋來群木添蕭索。獨有丹根花正開。無限清香收不得。夜深和月滿空堦。
　　花翁。
　　曾在桃源誇上色。風光漏泄到人間。老來不改紅粉面。誰識心肝如鐵山。
　　敬叟。
　　叉手低頭賓主分。從來非禮未曾聞。而今老大猶如是。無限幽懷誰與論。
　　題小池。
　　磵泉湛湛色如藍。山影水光潑眼寒。到此若能親見底。無風颯颯起波瀾。
　　化浴（四首）。
　　拈來木杓驀頭澆。不洗體兮不洗塵。只要惺惺歷歷去。諸方自有賞音人。
　　一滴性空清淨水。宣明妙觸十成身。而今猶要從頭洗。本地風光轉見新。
　　要見本來眞面目。大家著力洗將來。諸方自有知音在。聽得一時笑眼開。
　　無位眞人汗似雨。好將涓滴一時澆。教他歷歷惺惺去。聽得知音笑點頭。
　　柏樹下雪達磨。
　　通身一片似銀山。風彩逼人毛骨寒。欲問西來端的意。庭前柏樹露心肝。
　　引清軒。
　　三更月照幽窓外。松竹青青碧欲流。因思祖翁敗闕處。至今千古卒難收。
　　牛溪。
　　昔時巢父臨流處。草自青兮水自清。劈箭機前一句子。至今千古轉分明。
　　雪師子。
　　百億毛頭同一色。毛前毛後白漫漫。當陽突出難辨處。凛凛威風匝地寒。
　　諾庵。
　　一從自辨肯心後。驗盡諸方眼底空。雲鎖蘿窓過客少。幾回獨喚主人公。
　　泥牛。
　　頭角崢嶸鼻撩天。春風影裏自安眠。直饒潙老難牧處。鬪入海門明月前。
　　西疇。
　　初祖當年曾踏著。分明脚下草離離。可憐只這片田地。萬古千秋耕者稀。
　　雪。
　　看看變成銀世界。文殊蹤跡卒難尋。趙州不在明白裏。誰解此時一片心。
　　和泉石韻。
　　水漱雲根來處異。分明源脈出蓬壺。磷磷岸石壓台嶺。湛湛金池勝太湖。松竹影斜浸碧玉。瀑泉聲碎散眞珠。遊人到此忘歸路。不覺擧頭日欲晡。
　　流泉瀉岸聲無歇。一滴曹源知幾深。波浪莫言如相似。當頭薦取月光沈。

　　圓通大應國師塔銘。

　　杭州路中天竺天曆萬壽。
　　永祚禪寺住持廷俊撰。

　　圓悟之道支而爲二。一爲大慧杲。一爲虛丘隆。隆三傳而爲松源岳。岳一傳而爲運菴巖。再傳而爲虛堂愚。得虛堂之傳而在日東者。建長禪寺圓通大應國師也。國師諱紹明。字南浦。駿州安部縣人出藤氏。幼事本州建穗寺淨辯師。學出世法。年十五薙髮受具戒。往依建長蘭溪隆公。正元間航海至宋。遍參知識。虛堂愚公主淨慈。門庭高峻學者望崖而却。師往禮謁。堂曰。古帆未掛時如何。師云。蟭螟眼裏五須彌。堂云。掛後如何。師云。黃河向北流。堂云。未在更道。師云。某甲恁麽和尙又作麽生。堂云。黃河向北流。師云。和尙莫謾人好。堂云。參堂去。久而令典賓客。日夕咨扣。一日使善畫者寫堂壽像請賛。堂掇筆書曰。紹旣明白。語不失宗。手頭簸弄。金圈栗蓬。大唐國裏無人會。又却乘流過海東。時咸淳改元之夏六月也。是年秋八月堂奉詔遷徑山。俾師與俱。師益策勵。一夕於靜定中起大悟。呈偈曰。忽然心境共忘時。大地山河透脫機。法王法身全體現。時人相對不相知。堂巡寮報衆曰。這漢參禪大徹矣。自是一衆改觀。咸淳三年秋師辭歸日本。堂贈以偈曰。敲磕門庭細揣摩。路頭盡處再經過。明明說與虛堂叟。東海兒孫日轉多。復書其後曰。明知客自發明後。欲告歸日本。尋照知客通首座源長老。聚頭語龍峯會裏家私。袖紙求法語。老僧今年八十三。無力思索。一偈贐行。萬里水程以道珍衞。旣歸。當本國文永四年也。建長蘭溪卽命典藏教。秉拂提唱有十載中華歷遍歸未將佛法掛唇皮無端今夜始開口鐵樹生花正是時之語。文永七年秋徙西都。出世築州之興德禪寺。遂以嗣法書并入院語。因曇侍者呈徑山。堂得之大喜謂衆曰。吾道東矣。其爲堂器重如此。又明年移太宰府之崇福。居三十三年。參徒日盛。嘉元甲辰奉詔入京師。
　　太上皇召對宮掖。問答稱旨。特差住持輦下萬壽禪寺。貴遊問道者車馬日駢集。又以東山故趾。興造嘉元禪刹。延師爲第一祖。德治丁未奉旨。赴關東留正觀寺。而相州太守平崇演。請師卽署所演法。復敷奏請主巨福山建長興國禪寺。明年春。太上皇降手詔存問。恩禮優至。當入寺之夕小參有曰。今年臘月二十九日。來無所來。明年臘月二十九日。去無所去。衆驚訝莫諭其意。明年當延慶戊申臘月二十九日。忽示微疾。至二鼓手書偈曰。訶風罵雨。佛祖不知。一機瞥轉閃電猶遲書畢跏趺而逝。世壽七十有四。坐六十夏。所度弟子宗雲宗意等千有餘人。嗣其法而分居列刹者。興聖忠。崇福運。南禪卓。南禪圓。萬壽禪。建仁然。崇福一。萬壽心。大德超。崇福津。聖福胤。建長什。崇福龍。龍翔友等若干人。奉龕闍維獲設利無算。事聞。皇上哀慕不已。勅諡圓通大應國師。仍勅建寺西京。額曰龍翔。塔骨石舍利于寺之後山。塔曰普光。菴曰祥雲。弟子在建長者。奉舍利葬之。塔曰天源。弟子在崇福者。奉舍利建塔。菴曰瑞雲。他日瑞雲火。及半天忽雨雪火遂滅。求所藏舍利塔失所在。門人方憂駭。至夜半巖阿發光。迹之得焉。遠近尤異之。至正二十五年夏四月。比丘省吾持其師住築州安國山聖福禪寺國師之門人宗規所撰行狀。來徵言銘師之塔。惟法道之在天下。無間乎海之內外也。日東諸國佛僧尤爲蕃盛。若圓通大應國師之名震海國道契主上。致衆之歸如水赴壑。旣寂尤著靈異。殆古佛馳願轂。而來昭其化也。是宜銘。銘曰。
　　大荒之內東海東  鯨濤上與銀漢通。
　　別有天地開鴻蒙  君臣禮樂諸夏同。
　　世代綿歷無終窮  故宋太宗歆淳風。
　　尤能傾誠事覺雄  金銀高張釋梵宮。
　　抑有耆碩居其中  宜爾雜還來象龍。
　　圓通大應國宗工  佩毘盧印開盲聾。
　　卓行懿德簡      淵衷。
　　寵錫異數禮益隆  所至擊鼓橫撞鐘。
　　天人圍繞華雨濛  龍伯贔屭蚊鼉充。
　　啓覺茫蠢超凡庸  剋期溘化示有終。
　　獸鬼躑躅涕無從  火餘設利光曈曈。
　　海天不夜貫長虹  窣堵鼎峙海上峯。
　　山君川后謹堂封  虛堂之道光禪叢。
　　亶惟國師劬厥躬  南山峨峨石可攻。
　　勒之于以昭玄功  百世過者宜肅恭。
　　時應安五年歲次壬子冬十二月十五日。西京龍翔禪寺住持法孫比丘宗興命工入梓。
　　前妙興禪寺住持法孫比丘性守助緣。
　　前眞如禪寺住持法孫比丘宗任同助。
　　築州聖福禪寺住持法孫比丘宗越同助。
　　前崇福禪寺住持法孫比丘宗璨同助。

　　蟭螟眼裏五須彌。靠倒虛堂老古錐。四會搏桑熾然說。曾無一字挂唇皮。
　　洪武三年歲在庚戌佛制日雙徑山主智及拜題。

　　楊岐之道四葉而得圓悟。大其門起其宗。六葉而得應庵。法益光道益盛。密庵之道亦四葉而得虛堂。堂之道若大霆之震浮世。如碧潭之瑩秋月。堂之下葉葉有光如寶葉源公竹窓喜公閑極雲公葛廬曇公靈石芝公。皆有語行於世者。日本南浦明公禪師。遊歷巨宋大叢林。參虛堂得正傳。歸本國行道。今觀其四會語上堂小參拈古頌古法語及貽贈之作。如折旃檀片片皆香。伏讀不忍去手。信知得的旨者逈然殊別也。余於日本宿有緣起。故來獲觀此錄。亦不枉東海之一行也。時元德庚午孟夏結制前五日。建長住山法姪比丘（楚俊）。敬跋。

　　提殺人刀。秉活人劍。須還作家手段方堪任用苟失其正。非唯血指刃身。益且魂驚膽落。莫知柄杷何似。今覽興海堂頭南浦法兄禪師擧揚綱要。有如長劍快馬。運轉如風。略無縫罅。可容窺測。若其貶眼之流。豈止橫屍萬里。余意。虛堂老伯未必有此作也。所謂智過於師方堪傳受者。於斯盡矣。因爲書于卷末。時文永壬申季春。
　　大宋國屬末比丘西澗（子曇）。

　　圓通大應國師四會錄。其板强半雖存。多年沈庫底蒙塵不能出。其餘散彼失此無處覓。偶有亦蚪書上加虫。文則有義還同無義。直歲集以燒助熶下火。粵國師之下十三世江月玩和尙。命工刀之繼之令全部以置之普光之塔。易曰。一陰一陽之謂道。繼之者善也。此知繼之者之爲天地之大善矣。
　　寬永辛巳孟秋日。遠孫比丘澤庵（宗彭）。