《大正藏》第80卷No.2543
No.2543

興禪護國論。
興禪護國論序。
　　此論之作也。只在於宗門弘通耳。師者本邦佛心宗之初祖也。因號千光祖師。備中州人賀陽氏。孝靈天皇之裔也。母田氏。祈吉備津宮宗社樂神祠。而夢明星感孕。亦明星出時誕。八歲辭父母。學三井之流俱舍婆沙義。仁平三年癸酉秋。十三歲登叡山。得度諱曰榮西。學圓宗義。同會之中已稱超群。然觀世浮幻厭心日增。二十三歲下叡山。住備前州日應山。絕穀修三摩耶行有年矣。專持齋戒殊精律儀。久懷入宋志。然本邦二百年來無踰海沙門。偶說及此言。則爲人嘲。而意不屈。自謂詳閱聖教。前聖垂跡之地。古佛行道之處。至心精祈夙願無不成也。每詣處處靈區。而必祈之。則皆得其應也。二十七歲在伯耆州大山勤修一夏。偶然有得唐本法華經。則自以爲。渡海之祥。遂告父母而赴筑州。會遇宋國通事李德昭者於博多津。聞彼地禪宗之盛。發希有思。時二十八歲。仁安三年戊子四月十八日。乘商舶放洋。二十五日到宋國明州。五月十九日登天台山。二十四日到萬年寺。二十五日供茶羅漢。甌中現應眞全身。遂渡石橋。忽見青龍二頭。於是有所感悟。自知前身梵僧而在萬年。二十七日復返明州。六月十日到育王山。瞻禮佛舍利。感光明映徹。凡所歷觀處靈應不尠矣。九月歸朝。在宋半歲。師以爲歉。爾後歷十八年。稱爲顯密二門之盟主。固是臺宗則佩一心三觀之印。密部則獲入壇灌頂之證。嘗窮其蘊奧也。王臣爲是宗嚮。特道契後鳥羽帝。師一日奉敕修請雨法於神泉苑。十指放大光明。輝映一切草木。天大降雨。苑林葉上露中悉見師之影像。因特賜葉上號。又欲往竺土拜如來八大塔。文治三年丁未復入宋國。乃孝宗帝淳熙十四年也。上表請達印度而不許焉。胡有三道。其地時皆爲屬蒙古不得通故也。因止天台萬年。在宋五年三閱藏經。更斂天台萬年第一世吉祥旦尊者之遺骸。而修塔表。以師之前身也。嘗有詩曰。海外精藍得得來。青山迎我笑顏開。三生未朽梅花骨。石上尋思掃綠苔。蓋此之時作乎。智者禪師塔院頹毀。捨衣資營土木。萬年三門兩廡缺焉。尋興造也。天童山千佛層閣改作之事。師力居多。衆皆美之。勒功刻石。詳於宋國學士樓鑰所譔太白名山千佛閣記。並都稅虞樗所述日本國千光法師祠堂記。共載收在太白名山也。宋國大疫。君臣憂之。詔高僧數輩祈之。無效。詔師。師奉詔一日之後疫已除。二日之後死者穌。帝嘉嘆詔曰。和尚名葉上。非是葉上千釋迦現身乎。特賜千光大法師徽號。徧參宗匠。皆以再來之人稱焉。從虛庵禪師於天台天童兩山之際有年矣。親入其室傳佛心印。禪門之事悉皆授受。立明庵號。及辭欲東歸。禪師自書偈語數十紙。以贈而證之。乃海東佛心宗流通附屬在于斯矣。建久二年辛亥歸朝。在于筑紫諸州數年矣。尋入京。建仁二年壬戌。鴨川第五橋畔創一禪剎。賜建仁號。一唱佛心宗。學徒云集。習禪修定。廣流菩薩大戒。兼修臺密事業。大興梵行徧布道化。每黑白月布薩說戒無有闕如。久而都下信而歸之。東大寺修造化主重源入滅。朝廷命師主事。以成矣。法勝寺九層塔災。亦奉綸命都監再造。收周防州三年賦稅。以爲備焉。功畢矣。其餘諸州。初開道場中興名藍。兼管諸剎多矣。不悉記。既而弘教外別傳最上乘宗。然南都北嶺諸講師。頗有偏執者。仍謗且訴。於是撰論三卷。證經論文排之。目曰興禪護國論。以奏敕可。由是得吾宗流布于天下也。親入門得法者。榮朝。行勇。源祐。明全輩。出其他門者。高辨俊芿輩。及出于臺密二門者。不可勝計也。抑又於後代宗師相嗣並興旺化江湖之日。嗟乎此之論也果無益乎。粗記其大略。以詔後昆。
　　右序未考何人作。適獲於南叟朔所記之冊中。舊本不載之。蓋出於其時歟。祖師之世相去僅二百年。其言猶是詳悉。亦可以足徵乎。所以一二有異於記傳者。想應收拾其遺事也。惜本論不獲有此序原本而考訂之也。今附卷首併刻。朔者瑞岩惺之徒。實祖師七世孫也。寶德中與九淵賝入明國不詳終焉。
    東晙識。
興禪護國論序。
　　大宋國天台山留學日本國阿闍梨。
    傳燈大法師位。榮西跋。
　　大哉心乎。天之高不可極也。而心出乎天之上。地之厚不可測也。而心出乎地之下。日月之光不可踰也。而心出乎日月光明之表。大千沙界不可窮也。而心出乎大千沙界之外。其太虛乎。其元氣乎。心則包太虛而孕元氣者也。天地待我而覆載。日月待我而運行。四時待我而變化。萬物待我而發生。大哉心乎。吾不得已而強名之也。是名最上乘。亦名第一義。亦名般若實相。亦名一眞法界。亦名無上菩提。亦名楞嚴三昧。亦名正法眼藏。亦名涅槃妙心。然則三輪八藏之文。四樹五乘之旨打併在箇裡。大雄氏釋迦文。以是心法。傳之金色頭陀。號教外別傳。洎鷲峰迴面雞嶺笑顏。拈華開千枝。玄源注萬派。竺天繼嗣晉地法徒。束以可知矣。寔先佛弘宣之法。法衣自傳。曩聖修行之儀。儀則已實。法之體相。全師弟之編。行之軌儀。無邪正之雜。爰西來大師鼓棹南海。杖錫東川以降。法眼逮高麗。牛頭迄日域。學之諸乘通達。修之一生發明。外打涅槃扶律。內併般若智慧。蓋是禪宗也。我朝聖日昌明。賢風遐暢。雞貴象尊之國。頓首丹墀。金鄰玉嶺之鄉。投信碧砌。素臣行治世之經。緇侶弘出世之道。四韋之法猶以用焉。五家之禪豈敢捨諸。而有謗此之者。謂爲暗證禪。有疑此之者。謂爲惡取空。亦謂非末世法。亦謂非我國要。或賤我之斗筲以爲未徵文。或輕我之機根。以爲難興廢。是則持法者滅法寶。非我者知我心也。非啻塞禪關之宗門。抑亦毀叡嶽之祖道。慨然悄然是耶非耶。仍蘊三篋之大綱。示之時哲。記一宗之要目。貽之後昆。跋爲三卷分立十門也。名之興禪護國論。爲稱法王仁王元意之故也。唯恃狂語之不違于實相。全忘緇素之弄說。憶臨濟之有潤于末代。不恥翰墨之訛謬也。冀傳燈句無消。光照三會之曉。涌泉義不窮。流注千聖之世。凡厥題門支目。列於後云爾。
興禪護國論序。
興禪護國論卷上。
　　令法久住門第一  鎮護國家門第二。
　　世人決疑門第三  古德誠證門第四。
　　宗派血脈門第五  典據增信門第六。
　　大綱勸參門第七  建立支目門第八。
　　大國說話門第九  迴向發願門第十。
　　第一令法久住門者。六波羅蜜經云。佛言。爲令法久住說毗尼藏（文）大論云。佛弟子有七衆。一比丘。二比丘尼。三學戒尼。四沙彌。五沙彌尼。六優婆塞。七優婆夷。前五是出家。後二是居家（文）。此七衆清淨。則佛法久住。因茲禪宗禪苑清規云。蓋以嚴淨毗尼。方能弘範三界。然則參禪問道。戒律爲先。既非離過防非。何以成佛作祖。是故如四分律。四波羅夷。十三僧伽婆尸沙。二不定法。三十尼薩耆。九十波逸提。四波羅提提舍尼。一百衆學。七滅諍法。梵網經三聚淨戒。十重四十八輕戒。讀誦通利。善知持犯開遮。但依金口聖言。莫擅隨於庸輩（文）大經云。此經若滅佛法則滅（說末世律儀也）僧祇律云。佛言。諸佛不結戒。其正法不久住（文）佛藏經云。佛言。舍利弗。是人捨於無上法寶。墮在邪見。是沙門栴陀羅。舍利弗。我清淨法。以是因緣漸漸滅盡。我久在生死受諸苦所成菩提法。是諸惡人爾時毀壞。如是之人。我則不聽受一飲水（文）梵網菩薩戒經云。犯正戒者。不得受一切檀越供養。亦不得國王地上行。不得飲國王水。五千大鬼神常遮其前。鬼云大賊。若入房舍城邑宅中。鬼掃其腳跡。乃至犯戒之人畜生無異（文）仁王般若經云。大王。法末世時有諸比丘四部弟子。國王大臣。多作非法之行。橫與佛法衆僧。作大非法。作諸罪過。非法非律。繫縛比丘如獄囚法。當爾之時法滅不久（文）大般若經云。舍利子。我涅槃後。後時後分後五百歲。甚深般若相應經典。於東北方大爲佛事。何以故。一切如來共所尊重。共所護念。令於彼方經久不滅（文）此者明依扶律禪法令法久住義矣。大法炬陀羅尼經云。護法者。所謂法欲滅時。菩薩於中方更護持。令法久住。以此因緣復得頂相（文）仍立法久住門也。
　　第二鎮護國家門者。仁王經云。佛以般若付囑現在未來世諸小國王等。以爲護國秘寶（文）其般若者禪宗也。謂境內若有持戒人。則諸天守護其國（云云）勝天王般若經云學般若菩薩。若作國王等。有貧賤人。來罵詈恥辱。時王不示威刑云。我是國王法應治剪。即作是念。我於往昔。諸佛世尊前。發大誓願。一切衆生我皆濟拔。令得阿耨菩提。今起瞋則違本願（文）。四十二章經云。飯惡人百。不如飯一善人。飯千善人。不如飯一持五戒者。飯萬持五戒者。不如飯一須陀洹。飯十萬須陀洹。不如飯一斯陀含。飯百萬斯陀含。不如飯一阿那含。飯千萬阿那含。不如飯一阿羅漢。飯一億阿羅漢。不如飯一辟支佛。飯十億辟支佛。不如飯一三世諸佛。飯百億三世諸佛。不如飯一無念無住無修無證之者（文）所謂無念等者。是此宗之意也。楞嚴經云。佛言。阿難。持此四種律儀。皎如冰霜。一心誦我般怛羅咒。要當選擇戒清淨者以爲其師。著新淨衣燃香閑居。誦此心佛所說神咒。一百八遍。然後結界建立道場。求於悉地速得現前。於道場中發菩薩願。出入澡浴六時行道。如是不寐經三七日。我自現身至其人前。摩頂安慰令其開悟。誦持衆生。火不能燒。水不能溺。乃至心得正受。一切咒詛一切惡星不能起惡。阿難當知。是咒常有八萬四千那由他等金剛藏王菩薩種族。一一皆有諸金剛衆而爲眷屬。晝夜隨侍。設有衆生於散亂心。心念口持。是金剛王常隨從。何況決定菩提心者。阿難。是娑婆界有八萬四千災變惡星二十八大惡星。出現世時能生災異。有此咒地悉皆消滅。十二由旬成結界地。諸惡災祥永不能入。是故如來宣示此咒。於未來世。保護初學諸修行者（文）。
　　禪院恆修。此是白傘蓋法也。鎮護國家之儀明矣。智證大師表云。慈覺大師在唐之日發願曰。吾遙涉蒼波。遠求白法。儻得歸本朝。必建立禪院。其意專爲護國家利衆生之故（云云）。愚亦欲弘者。蓋是從其聖行也。仍立鎮護國家門矣。
    第三世人決疑門者有二。一者不知迷惑疑。二者學者偏執疑。問曰。或人云。後五百歲人鈍根小智。誰修此宗耶。答曰。大聖監時垂教。何恃凡情推之哉。謂佛昔住祇園二十五年。城中有九億家。三億眼見佛。三億耳聞而不見。三億不聞不見（云云）然而佛就一分機示八相。或遺舍利或留教跡。或彼土得聞。乃至逆緣矣。法住經云。佛言。阿難。吾今不久當般涅槃。一切佛事皆已究竟。我應度者皆已度訖。諸未度者皆亦爲作得度因緣。我已降伏外道魔軍等。圓滿誓願。爲未來世無上佛眼（文）。
    佛既不究現益乎。今此禪宗亦爾。若有緣修之。若無緣不樂矣。設雖不修之。見聞觸知之緣。爲得脫之因。然者西天未必盡修也。中華有不行者。東扶亦應爾。若有萬之一能行之人者。豈不可乎。若言諸人皆不可行而不勸者。順逆二緣俱闕者歟。況乎大般若經云。復次舍利子。我涅槃已。後時後分後五百歲。如是般若波羅蜜多甚深經典。於東北方大作佛事。乃至無量善男女等。得益難思（略抄）又中論云。問曰。何故造此論。客曰。佛滅度後。後五百歲中人根鈍。深著諸法求決定相。不知佛意但著文字。聞大乘法中說畢竟空。不知何因緣故空。即生見疑。何於畢竟空中生種種過。故造此中論（文）天台宗釋籤云。疑云。法華既已顯實。涅槃何復施權。釋云贖命重寶者。涅槃十四云。如人七寶不出外用名之爲藏是人所以藏積此寶。爲未來故。所謂穀貴賊來侵國。值遇惡王。爲用贖命。財難得時乃當出用。諸佛秘藏亦復如是。爲末世諸惡比丘畜不淨物。爲四衆說如來畢竟入於涅槃。讀誦外典不教佛經。如是等惡出現世時。爲滅諸惡爲說是經。是經若滅佛法則滅。今家引意。指大經部以爲重寶。以彼經部前後諸文皆扶律說常。若末代中諸惡比丘。破戒乃至並無乘戒。失常住命。賴由此經扶律說常。乘戒具足（文）天台宗弘決云。然復涅槃偏被末代帶方便說（文）。又止觀義例云。用涅槃者雖依法華咸歸一實。末代根鈍若無扶助。則正行傾覆。正助相添方能遠運。佛化尚以涅槃爲壽。況末代修行非助不前。故扶律說常以顯實相（文）法華經云於後惡世乃至在於閑處修攝其心。觀一切法空如實相。乃至常樂觀如是法相。安住不動如須彌山（文）天台大師云（安樂行品疏）觀者中道觀智也。一切法者。十法界境也。乃至凡有十九句。初一句總。後十八句對大品十八空（文）又經云。如來滅後於末法中欲說是經。應住安樂行。若口宣說。若讀經時。不樂說人及經典過亦不輕慢諸餘法師。不說他人好惡長短（文）又云。於後末世法欲滅時。有受持法華經者。於在家出家人中生大慈心。於非菩薩人中。生大悲心。乃至我得菩提時。隨在何地。以神通智慧力。引之令得住是法中（文）此四行文。皆言後末世時也。然則案般若法華涅槃三經。皆說末世坐禪觀行之法要。若末代可無機緣者。佛不可說此等也。是以大宋國盛行之。不知之者。以爲佛法滅相。非也。巨細注第九門。先大般若經說。東北方者。是震旦高麗日本也。震旦已流傳畢。高麗傳法眼宗。唐德韶國師。求天台宗書藉闕本於高麗日本兩國之時。高麗禪宗興盛也（云云）韶國師入滅後。及三百年。又日本國天平年中。唐道璿在大安寺以禪宗授行表和尚（云云）傳教大師譜文云。謹案某度緣云。師主左京大安寺傳燈法師位行表（文）其祖璿和上。自大唐持來寫傳。達磨大師法門。在比叡山藏。延曆末向大唐國請益。更受達磨大師付法。大唐貞元二十年十月十三日。天台山禪林寺（今大慈寺）僧翛然。傳授天竺大唐二國付法血脈。並達磨大師付法牛頭山法門等。頂戴持來安叡山（文）其後今及四百年也。榮西慨此宗絕。且憑後五百歲之誠說。欲興廢繼絕也。云方云時已契佛說。何言無機緣乎。又從彼如來圓寂周穆王五十三年壬申歲。至于日本當今建久九年戊午歲。二千一百四十七年也。然者今是後五百中之第二百年也。天台大師云。後五百歲遠沾妙道（文）妙樂大師云末法之初大教流行。故云五百（文）今汝既云無機緣。則違本師教敕。亦謗般若。復謗佛菩提也。大般若經云。於我正法毗奈耶中。當有愚癡諸出家者。彼雖稱我以爲大師而於我說甚深般若。誹謗毀壞。善現當知。若謗般若則爲謗佛菩提。若謗菩提則爲謗諸佛一切相智（文）上文云。若我具說破正法者當來所受惡趣形量。彼聞驚怖。當吐熱血便致命終如中毒箭（文）謂在佛法出家之人下至一念起我人見是則謗般若也。佛藏經云。舍利弗。於正法中拔斷一切諸見根本。悉斷一切諸語言道。如虛空中手無觸閡。諸沙門法皆應如是（文）樂瓔珞經云。無心離意識是沙門法。守護諸根是沙門法（文）是故設弘韋陀典籍。智者不妨。汝等能守諸根。勿妨佛法興隆矣。法華經云。及以世間資生產業。皆與實相不相違背（文）眞言宗云。於如來度人門中。誓願修習。乃至不得謗一切三乘經法。若謗即謗佛法僧。謗大菩提心也。以秘密藏中一切方便皆是佛之方便。是故毀一一法。即是謗一切法也。乃至世間治生產業藝術等事。隨有正理。相順是佛所說者。亦不得謗。何況三乘法耶（文）又文殊問經云。未來我弟子有二十部。能令法住。並得四果。三藏平等無下中上。譬如海水味無有異。如人有二十子。眞實如來所說。文殊師利。根本二部從大乘出。從般若波羅蜜出（文）又按善見律等云。佛何以故不度女人。爲敬法故。正法本千年。以度女人減五百歲。制修八敬法還滿千年。然後像法千年。末法萬年也。末法中五千年來。學三達智。並得四果。六千年後不得道果。萬年以後無行佛法。經典文字自然滅盡（文）汝背如是文義。妄致論議而欲妨流通。既背理矣。大論云。一切論議皆有過罪。唯佛智慧滅諸戲論（文）法華云。如來所以出。爲說佛慧故。又云。今所應作唯佛智慧（文）凡如來出世本意。是爲令衆生破邪見住大般若無諍心也。天台宗止觀云。如來教門。示人無諍法。消者成甘露。不消成毒藥（文）弘決云。如來下。佛教本意示人無諍。諍者人過。何關法非。今欲示人無諍法。故說摩訶般若波羅蜜。乃至今則通以佛法大小皆本示人無諍之法故。如天甘露本令長生愚食不消反令壽促。佛教亦爾。本令通至常住涅槃。以生諍故反入三途（文）思益經云。諸佛出世。不爲令衆生出生死入涅槃。但爲度生死涅槃之二見耳（文）背此等文義。故言謗般若也。問曰。或人云。禪宗不立文字則無依憑。若無誠證者。帝王難信容。又汝以不肖身何輒驚天聽耶。答曰。仁王經云。我今五眼明見三世一切國王。皆由過去世侍五百佛。得爲帝王。是爲一切聖人羅漢。而爲來生彼國土中作大利益。若王福盡聖人捨去。聖人去時七難必起。大王。若未來世有諸國王受持三寶者。我使五大力菩薩往護彼國。是五大士五千大鬼神王。於汝國中作大利益。大王。汝等皆應受持般若波羅蜜（文）是故一切國王。得聞正法自然信容也。況又崇佛法之君王。誰先得證後施行耶。其暴秦焚典藉。會昌害僧尼。靈素滅聖教。徽宗改佛像。并是非報得王者。皆是惡願之流類也。莫謂佛法幽微國王難信矣。然者受禪君王。既侍五百佛乎。傳燈乞士亦爾。非唯二三四五如來所久植勝因。已曾於恆沙諸佛所。深種廣大般若之因。方解一句之妙法也。金剛般若經云。佛言。當知是人不於一佛二佛三四五佛而種善根。已於無量千萬佛所。種諸善根。聞是章句。乃至一念生淨信者（文）君王最應隨喜乎仍驚天聽有何失乎。凡窮民之愁忝達叡聞。況賜度緣之僧哉。何況榮西登法位矣。玄奘記云。昔中印度戰主國。有三人比丘。從北方來巡禮聖跡。時印度諸寺嫌三僧。言邊鄙人也。不令入宿寺中。謂五印僧穿耳繫環。此三僧不穿耳。故常被擯。爲雨露侵羸瘦憔悴。時國王出遊。忽見三僧怪問曰。何方乞士如是耶。答曰。我是北方睹貨邏國人也。曾二三友契曰。妙理幽玄。非言談所究。聖跡現存。觀禮則可滅罪。願同心應巡禮。契了周旋來此也。然印度沙門不敢慈念。而恆擯棄我等。因以如此（云云）。時王聞其說增悲感。點勝地建立伽藍。白?上題曰。朕爲人中至尊。斯皆三寶之靈祐也。既爲人王受佛付囑。凡厥染衣朕當惠濟。建此伽藍。式爲招旅衆也。自今已後諸穿耳僧。不可得止宿朕寺（文）誠哉此言乎。仁王經云。是故付囑諸國王（文）又云。侍五百佛得爲帝王（文）又云。大王。吾今三寶付囑汝（文）又云。大王。我滅後未來世中四部弟子諸小國王太子。乃是住持護三寶者（文）厥東扶王者。雖非中天苗裔。北闕至尊。皆是南無佛子。月支大王。聞三僧之愁。已建一伽藍。日域聖王。應一貧之訴。蓋賜一紙宣乎。汝之妨難。是破佛法因緣。破國土因緣也。莫如是說。仁王般若經云。未來世中諸小國王四部弟子。自作此罪。破國因緣。身自受之。非佛法僧。大王。未來世中流通此經。七佛法器。十方諸佛常所行道。諸惡比丘多求名利。於國王前自說破佛法因緣。其王不別。信聽此語。橫作法制不依佛戒。是爲破佛法破國因緣。當爾之時正法將滅不久。爾時十六大國王聞佛所說。悲啼涕泣聲動三千。日月五星二十八宿失光不現。時諸國王各各至心受持佛語。不制四部弟子出家行道。當如佛教（文）。大涅槃經云。如來今以無上正法。付囑諸王大臣宰相及四部衆。是諸國王及四部衆。應當勸勵諸學人等。令得僧上戒定智慧。若有不學無三品法器懈怠破戒毀正法者。國王大臣四部之衆。應當苦治善男子。是諸國王。無罪（文）佛已般若無上正法付囑諸國王君王自當進止。何致姦心之妨哉。予欲興陵遲之禪。汝強求短。縱雖小比丘不肖。何關禪法之非哉。是則佛子還毀佛法也。大涅槃經云。於毀法者。與驅遣羯磨訶責羯磨等。乃至善男子。如來所以與謗法者作如是降伏羯磨。爲欲示諸行惡之人有果報故。我涅槃後隨其方面有持戒比丘。威儀具足護持正法。見壞法者。即能驅遣訶責懲治。當知是人。得福無量不可稱計（文）。是故君王念佛囑莫異念矣。問曰。或人云。禪者諸宗通用法也。何建立別宗耶。答曰。以通用法立別稱。又以一法爲兩分。其例不一矣。所謂律儀者。雖爲通用法。而今立律宗乎。比丘戒者。雖無別途。而五天分五部也。三藏雖一途法。而分十八部。中論直談一實諦。而爲三論天台二宗之依憑也。眞言偏秘密乘。而置東寺天台兩門。何況禪宗諸教極理佛法總府。別立一宗無妨歟。因茲傳教大師內證佛法相承血脈譜云。敘曰。譜圖之興其來久矣。夫佛法之源出於中天。過於大唐流於日本。天竺付法已有經傳。震旦相承亦造血脈。我叡山傳法未有師師譜。謹纂三國之相承。以示一家之後葉云爾。達磨大師付法相承師師血脈一首。天台法華宗相承師師血脈一首。天台圓教菩薩戒相承師師血脈一首。胎藏金剛兩曼荼羅相承師師血脈一首（文）智證大師教。相同異云。問相傳云。佛弟子有三類。謂禪師律師法師也。今諸宗中以何宗爲何師。答禪宗天台宗眞言宗悉爲禪師也。自餘諸宗皆爲法師也。然此三類師。見昉法師十輪經略疏者也。問彼禪宗爲是何宗。答其宗非八宗攝也問其宗教相如何。答禪宗金剛般若經維摩經爲所依。即心是佛爲宗。心無所著爲業。諸法空爲義。始自佛世衣缽授受。師資相承更無異途。具出傳記者也。問此宗誰將來耶。答山上先先入唐求法大師等。親承此道而歸朝也（文）安然和上教時諍論云。乃知三國諸宗。興廢有時。九宗並行。乃至依教理淺深初眞言宗。大日如來常住不變。一切時處說一圓理。諸佛秘密。最爲第一。次禪宗。一代釋尊多施筌蹄。最後傳心不滯教文。諸佛心處。故爲第二。乃至俱舍爲第九（文）大宋高僧傳云（贊寧取意）。有顯密心三教。顯教摩騰爲初祖。密教金剛智爲初祖。心教達磨爲初祖（云云）然則唐土日東皆如是釋之。是知三國俱行九宗乎。然此宗起於梁代。煽乎宋朝。陳隋明匠不諍總別。唐宋賢皇並施行。行表傳教俱傳之。智證安然同行之。後生纔聞名字俄諍之。其恥在誰耶。問曰。或人云。立宗布代事也。汝非其人何欲成於大事耶。答曰。釋尊滅度二千年前。與恆沙佛法俱圓寂。商那和須第三付法人。與三藏各八萬。一時滅亡。自爾已來教法逐時減少。戒行隨人漏缺。然而馬鳴龍樹證一眞。南嶽天台發三昧。法燈煥四遠。戒行及五百乎。若依凡卑不修聖跡者。佛法豈繼命哉。汝何不悲禪法之絕。強求人法之短耶。法華經云。亦勿輕罵學佛道者求其長短（文）安然和尚云。揚己貶他未謂弘道（文）大智度論云。自法愛染故毀呰他人法。雖持戒行人不脫地獄苦（文）眞言宗大日經云。云何羅剎心。謂於善法中發起不善者。如人信佛語。造諸塔廟。彼反謗云。損無量小蟲擾施主。將何所益。當受苦報。如是不善心是羅剎心也。但觀功德利益。不求彼短。是爲對治（文）首楞嚴經云。十方如來同一道故。出離生死皆以直心。心言直故（文）然則心言不直。求人法短。豈知於道者乎。大智度論云。昔佛滅後一百年。有優波毱多得阿羅漢。時爲閻浮提大導師。彼時有一比丘尼。年百二十歲。年少時見佛。毱多來欲問佛容儀。比丘尼爲試威儀。盛油缽著扉裡。毱多來入時。徐排戶油小棄。既入畢坐而問佛光明。乃至問比丘威儀。比丘尼答曰。佛在世六群比丘弊惡比丘。而威儀法則勝汝。行住坐臥不失法則。六群入戶不令油棄。汝雖是六神通阿羅漢。不如彼也。聞而大自慚愧（文）然佛在世六群中。二人墮龍趣。二人生天上。而今優波毱多則得四果矣。然者末代一戒不可輕乎。況利生之心。不背佛竟則與佛何別。大涅槃經云。發心畢竟二無別。如是二心先心難。自未得度先度他。是故我禮初發心（文）雖爲希代事。又雖爲不肖身。以大悲行願故。逐先聖之跡無妨歟。況末代雖無其器。而置其名位之例不一也。若欲待太公爲卿相。而千載無太公。要得羅什爲師範。而萬代無羅什。其佛法半偈不賤。何強嫌人哉。予既登傳燈職位。興廢之儀何無敕許。庶幾熟察矣。問曰。或人云。古代祖師各皆大權薩埵也。汝既無異德。豈許興廢耶。答曰。言輝映未現而捐鑛中寶哉。言皮囊臭亦不可捐金也。蜀錦不問於主。檳榔只取於味而已。禪宗獨說法度人。況末代佛法多以密益爲事。不必求變通。今所難非予一人恥乎。所謂如世尊昔受毗蘭若婆羅門請時。婆羅門爲魔弊忘請佛誠。終不供給。世尊與五百比丘俱詣其處。夏已至故。不能歸王舍城。留其聚落林。時遭飢饉乞食難得。于時波利國馬師將五百匹馬來。偶見佛及弟子飢饉。馬師即施馬麥半分。與五百比丘。但施佛一斗。爾時目連白佛言。我往北俱盧洲。食自然粳米。佛告目連。汝有神力可爾。凡夫比丘當如之何。目蓮白言。我以神力接之往。佛言。止止。汝有神力。將來諸凡夫比丘如何（文）又賓頭盧尊者。爲施主現神通。佛訶責賓頭盧言。汝何爲一食施主現神通。譬如婬女爲半錢利示人於己陰處。我罰汝勿取滅度。住世間應爲末世之福田（取意）並是如來爲末世比丘作此制耳。昔如彭城王責牛頭山法融禪師（傳教大師之祖師也）者。其王後見友而還歸伏。凡冥薰之靈驗。誰知有先讖乎。問曰。或人云。此宗言不立文字者。懶惰輩不學聖教而還滅佛法。答曰。觀佛三昧經云。欲觀如來。未來世中諸弟子等。應修三法。一者誦修多羅甚深經典。二者淨持禁戒威儀無犯。三者繫念思惟心不散亂（文）是故此宗學亙八藏行兼六度者也。若言禪宗即心是佛。而不伺教跡者。何異夜當曉而未明除燭墮嶮岨乎。問曰。或人云。傳教大師末法燈明記云。末法無持戒人。若言有持戒者是怪也。譬如巿中有虎（文）答曰。大般若經云。師子咬人狂狗逐塊。是此謂歟。汝何逐文字言語之塊。忘永有持戒修善之人也。廣見聖教之施設。遠鑒衆生之善業矣。大般若經云。後五百歲（文）大般涅槃經云。末法贖命（文）法華經云。於後末世（文）大論中論摩訶止觀同之。金剛般若經云。後五百歲有持戒修福者。於此章句能生信心。當知是人不於一佛二佛三四五佛而種善根。已於無量千萬佛所。種諸善根聞是章句。乃至一念生淨信者（文）。並勸末世之戒行也。凡如來開口皆冠末世乎。祖師動舌併爲今後也。傳教大師釋可得意矣。或彼小乘律儀戒。非謂大乘菩薩戒焉。問曰。或人難云。何故禪宗新稱令法久住耶。答曰。戒律是令法久住之法也。今此禪宗以戒律爲宗。故立令法久住義耳。天台宗止觀云。凡夫耽湎賢聖所呵。破惡由淨慧。淨慧由淨禪。淨禪由淨戒（文）問曰。或人難云。何故禪宗獨爲鎮護國家法耶。答曰。四十二章經云。爾時世尊既成道已。作是思惟。離欲寂靜是最爲勝。住大禪定降諸魔道。令轉法輪度衆生（文）遺教經云。依因此戒得生諸禪定及滅苦智慧（文）是知非禪力者。一切惡難破乎。仍以此宗爲鎮護大要而已。問曰。禪宗何強勸戒行耶。答曰。涅槃扶律顯常意也。遺教經云。依戒生禪生慧（文）天台止觀云。破惡由淨慧。淨慧由淨禪。淨禪由淨戒（文）問曰。若爾者。破戒人生悔心後還得禪否。答曰。大涅槃經云。懺悔名爲第二清淨（文）修禪要決云。若大乘中但能息心。即眞懺悔。故障滅戒生。故得禪定（文）天台止觀云。普賢觀云。端坐念實相。是名第一懺。妙勝定云。四重五逆。若除禪定餘無能救。方等云。三歸五戒二百五十戒。如是懺悔。若不還生無有是處（文）是故此宗以戒爲初。以禪爲究。若破戒者悔心止惡則號禪人也。況住大悲心。則一切戒品智慧無不開發。是故此宗以大悲爲本。何罪不滅乎。菩薩瓔珞經云。善男子善女人。從初發意修菩薩心。於禪定中復當具足六度（文）超日明三昧經云。佛言。魔有四事。乃至意止意斷。魔則降伏。其四魔者。皆由心生不從外來（文）是故大乘心息戒生得禪定矣。問曰。何故強望宣下耶。答曰。佛法必應依國王施行令流通也。是故佛慇懃付囑國王。又王益復莫大也。大法炬陀羅尼經。說頂上肉髻光明業因云（過去放光佛自說言）。有三善根。一遠離嫉妒隨喜教示。二爲他作時不求果報。三不壞損他以成己善。復有二法。一護法。二善說護法者。所謂法欲滅時。菩薩於中方便護持令法久住。以此因緣復得頂相。善說者。菩薩爲四衆說法時。若一念忘失者隨順重說等（文）。大涅槃經云。我護法故得金剛身等（文）覺德比丘有德王之因緣。此中應具說矣。
興禪護國論卷上。
興禪護國論卷中。
大宋國天台山留學日本國阿闍梨。
          傳燈大法師位榮西跋。
    第三門之餘。問曰。或人云。此宗既言不立文字。是殆同惡取空並暗證類。若爾者天台宗破之。所謂止觀釋觀不思議境云。非暗證禪師誦文法師之所知（文）玄義云。若觀心人謂即心而是己則均佛。都不尋經論。墮增上慢。此則抱炬自燒（云云）釋籤云。把暗證之炬燒勝定手（文）此禪宗不立文字者。何免此難耶。答曰。此禪宗者。惡其暗證師。嫌惡取空人。宛如大海底厭死屍也。但依圓位修圓頓。而外律儀防非。內慈悲利他。謂之禪宗。謂之佛法也。盲禪惡取之輩無此義耳。即是佛法中之賊乎。宗鏡錄云。理實應緣。無礙事之理。事因理立。無失理之事。如今不入圓信之者。皆自鄙下凡。遠推極聖。斯乃不唯失事。理亦全無。但悟一心無礙自在之宗。自然理事融通。眞俗交徹。若執事而迷理。永劫沈淪。或悟理而遺事。此非圓證。何者。理事不出自心。性相寧乖一旨。若入宗鏡頓悟眞心。尚無非理非事之文。豈有若理若事之執。但得本之後亦不廢圓修。若盲禪闇證之徒。焉知六即。狂慧徇文之士。奚識一心。如今但先令圓信無疑。自居觀行之位。古人云。一生可辨。豈虛言哉（文）又云。臺教明二種止觀。一相待止觀。二絕待止觀。巧度相待有三止三觀。三止者。一止息止。二停止止。三不止止。三觀者。一觀穿觀。二觀達觀。三不觀觀。絕待有三止三觀。三止者。一體眞止。二方便隨緣止。三息二邊分別止。三觀者。一從假入空觀。二從空入假觀。三中道第一義觀。今宗鏡唯論一心圓頓之旨。如圓頓止觀者。以止緣於諦。則一諦而三諦。以諦繫於止。則一止而三止。以觀觀於境。則一境而三境。以境發於觀。則一觀而三觀。如摩醯首羅面上三目。雖是三目而是一面。舉一即三。全三是一。不縱不橫不並不別。總前諸義皆在一心其相。云何等（文）是知此宗非暗證。亦非惡取空。亦非假名之法乎。問曰。或人妄稱禪宗名曰達磨宗。而自云。無行無修本無煩惱元是菩提。是故不用事戒不用事行。只應用偃臥。何勞修念佛供舍利長齋節食耶（云云）是義如何。答曰。其人無惡不造之類也。如聖教中言空見者是也。不可與此人共語同座。應避百由旬矣。寶雲經云。寧起我見積如須彌。莫以空見起增上慢。所以者何。一切諸見以空得脫。若起空見則不可治（文）古德云。邪空禪師者。如無目而行陷墜火坑者也。文字法師者。如鸚鵡能於人語而無人情也。然則禪宗。學佛法藏持佛淨戒。故謂之佛禪也。又天台宗止觀云。淮北河北有行大乘空人。無禁捉蛇者。今當說之。其先師於善法作觀。經久不徹。放心向惡法作觀。獲少定心薄生空解。不識根緣。不達佛意。純將此法一向教他。教他歸久。或逢一兩得益者。如蟲食木偶得成字。便以爲證。謂是實事。餘爲妄語。笑持戒修善者。謂言非道。純教諸人遍造衆惡。盲無眼者不別是非。神根又鈍。煩惱復重。聞其所說順其欲情。皆信伏隨從。放捨禁戒。無非不造。罪積山岳。遂令百姓忽之如草。國王大臣因滅佛法。毒氣深入于今未改。此乃佛法滅之妖怪。亦是時代妖怪。何關隨自意意。何以故。如此愚人心無慧解。信其本師又慕前達。決謂是道。又順情爲易。恣心取樂而不改迷（文）是則准北河北昔有狂人。僅聞禪法殊勝。不知其作法。只自恣坐禪而廢事理行。以繫邪見網之人也。此人號爲惡取空師。是佛法中之死屍也。宗鏡錄破一百二十見中云。或傚無礙放捨修行。或隨結使而恃本性空。並是迷宗失旨。背湛乖眞。敲冰而索火。緣木以求魚者也（文）此即惡於無行人也。況捐禪戒非眞智之人也。道宣律師云。夫以不修禪那三昧。長乖眞智之心。不習諸善律儀。難以成其勝行。是以古今大德實爲世之良田（文）加之天台宗弘決云。若無事戒世禪尚無。況三諦乎（文）是故禪宗以戒爲先。禪苑清規云。參禪問道戒律爲先（云云）問曰。或人云。法橋上人位奝然入唐歸朝。欲建立三學宗。依諸宗訴被廢已畢。此宗同異如何。答曰。名字已殊。不及魚魯歟。且不知奝然之意趣。今之禪宗者清淨如來禪也。無三學名字。梁朝已來只號禪宗而已。更無別號無異轍矣。問曰。或人云。念佛三昧雖無敕流行天下。禪宗何必望敕耶。答曰。佛法皆付囑國王。故必應依敕流通也。又念佛宗者先皇敕置天王寺（云云）今尊卑念佛是其餘薰也。禪定爭不蒙施行詔矣。問曰。或人云。天下流行八宗也。何有九宗耶。答曰。安然和尚教時諍論云。三國諸宗興廢有時九宗並行（文）智證大師云。禪宗是八宗之外也。三國九宗名字檢可知之。問曰。此禪宗於戒定慧中何耶。答曰。此是如來禪也。不立文字宗也。與而言之。通諸大乘。奪而言之。離心意識。離言說相矣。問曰若通諸大乘何別立耶。答曰。佛言。我意無異相。隨衆生根性獨爲異相（文）如來方便。祖師意樂。仰可信之。圓覺經序云。直道無二學有殊故。佛老語道則同。論術則異（文）三論宗吉藏中論疏云。諸大乘經顯道無異。道既無二教豈異耶（文）。雖無異以術故別立之無咎。況起於梁代煽於宋朝。何能後生論總別矣。問曰。若爾此宗有所依經論耶。答曰。與而論之。一大藏教皆是所依也。奪而論之無一言所依也。問曰。或人云。有千餘卷書籍如何。答曰。禪人之語錄也。如世間之抄出也。若言有禪宗依憑者。譬如龜毛兔角常無矣。但非無甚深旨歸也。智者思之。問曰。若爾甚深實相。凡夫行業難及。以何方便而行而得耶。答曰。遺教經云。依因此戒得生諸禪定及滅苦智慧。是故比丘當持戒清淨勿令毀缺。若無淨戒。諸善功德皆不得生。是以當知。戒爲第一安穩功德住處（文）梵網經序云。持戒爲平地。禪定爲屋宅。能生智慧光（文）法華經云。我記如是人修持淨戒故（文）天台宗止觀云。淨禪由淨戒等（文）又引大經云。尸羅不淨還墮三途。禪定智慧皆不得發（文）首楞嚴經云。若不斷婬修禪定者。如蒸沙石欲其成飯。經百千劫只名熱沙。乃至輪轉三途必不能出。如來涅槃何路修證。如我此說名爲佛說。不如此說即波旬說（文）其佛法以持戒爲先。若破佛戒而號佛子者。譬如國王之臣不順王命而稱王臣也。大涅槃經云。阿難白佛言。佛滅度後以誰爲師。佛言。以戒爲師（文）況三學五蘊皆以戒爲初首也。是故此宗以佛戒爲師。行之得之也。取要言之。一切邪見悉破種種魔業兼治。謂之禪人也。其魔業者。海慧經云。爾時海慧菩薩白佛言。世尊。我今欲說十二魔鉤。一菩薩所愛不施。二見破戒人惡賤。三身口忍意不忍高慢。四化衆生令入二乘道。好舞伎等。五起四禪還見欲界。生長壽天。不見百千佛出。六智未熟而毀五波羅蜜。讚般若還墮邪路。七好阿蘭若不利他。八衆生堪授不授法。九說外道論覆藏佛法。十以惡友謂善知識。十一貢高師僧父母心無摧伏。十二富貴而醉心怠慢（取意）寶童子經云。佛言。修行菩薩有三種實語。一者不誑諸佛如來。二者不誑一切衆生。三者不誑自身。謂發菩提心復不樂小果。復雖值種種苦惱。不驚不動。是爲不誑佛及衆生並自身。復有四法不誑如來。一者堅固心。二者威力心。三者勢力心。四者持戒精進。不誑衆生有四法。一者堅牢修學。二者慈心與樂。三者悲心愍苦。四者攝取衆生。不誑自身有四法。一者堅固心。二者重復堅固心。三者無諂惑心。四者無誑心（文）梵網經序云。持戒心不悔所願亦成就（文）若持戒清淨。必得一切禪定智慧成就圓滿矣。此外疑難無由盡釋來問。仍立世人決疑門矣。
    第四古德誠證門者。謂古德行此宗之誠證也。有十也。一者聖德太子傳。並傳教大師一心戒中卷云。陳南嶽思禪師。值遇達磨大佛蒙教示（云云）又天台觀心論奧批云。嵩山少林寺大師。以禪法傳授南嶽思禪師。禪師以此禪法。傳授天台智者禪師（云云）。二者智者禪師。恆修此禪誦法華經。至是眞精進是名眞法供養如來。忽然大悟。自見靈山一會儼然未散（云云）。三者二祖已下。至今二十五代。天下行之。四者從後漢至唐一十八代。翻經三藏二百餘人。或道或俗多譯禪要法門（云云）。五者唐道璿。來日本南京。以此禪法付屬行表和上（云云）。六者日本傳教大師。於南都初聞此宗。終渡海到天台山修禪寺。稟受牛頭山之流。乃至豁然大悟（云云）。七者慈覺大師。常修此禪矣。在唐之日發願曰。歸朝建立禪院（云云）。八者智證大師釋宗體（云云）。九者安然和尚釋禪旨歸（云云）。十者大宋見行有禪苑清規一部十卷。取要言之。一代五時諸經律論。皆是佛禪之旨歸也。佛之威儀行住坐臥併禪意也。經云。常在禪定悲愍衆生（云云）。是即誠證而已。仍立古德誠證門矣。
　　第五宗派血派門者。今此心印。過去七佛相承。而繼派密傳心印無絕也。禪宗興由云。式觀禪宗。肇乎先佛數周塵劫（文）。按長阿含經云。莊嚴劫中有一千佛出現世間。乃至末後三佛爲七佛最初矣。七佛各付屬以心印矣。口決在別。血脈加後。
　　第一毗婆尸佛。第二尸棄佛。第三毗舍浮佛。第四拘留孫佛。第五拘那含牟尼佛。第六迦葉佛。第七釋迦文佛。
　　成道四十九年後。於靈山多子塔前大集會中。推摩訶迦葉於半座。告言。吾以清淨法眼涅槃妙心實相無相微妙正法。付屬汝。汝當護持。並敕阿難莫令斷絕。偈曰（云云）。華手經云。佛遙命之曰。善來迦葉。久乃相見。汝當就此佛半座。佛移身時。三千震動。迦葉白言。不敢坐佛之衣缽坐處。佛是大師我是弟子。我昔從佛受僧伽梨。禮敬尊重未曾敢著。我從是來不生欲覺。我於學地受世尊衣以頂戴時。即成無學。我順佛教受如來衣。而實不敢生高下心。但手執持不儭餘身。若未澡手亦不敢提。豈敢輕慢枕於頭下。法王無師自然逮覺。不與一切聲聞辟支佛共。佛言。善哉善哉。如汝所言。佛告迦葉。汝且就座請問所疑。當爲汝說。迦葉即從座起頂禮佛足隨次而坐（文）法鼓經云。迦葉白佛言。如來大見敬待。云何爲敬。曾告我言。汝來共坐。以是因緣我應知恩。佛言。善哉。以是義故我敬待汝（文）。
　　第一摩訶迦葉　　第二阿難
　　第三商那和修　　第四優波毱多
　　第五提多迦　　　第六彌遮迦
　　第七婆須蜜　　　第八佛陀難提
　　第九伏馱蜜多　　第十脅尊者
　　第十一富那夜奢　第十二馬鳴
　　第十三迦毗摩羅　第十四龍樹
　　第十五迦那提婆　第十六羅睺羅多
　　第十七僧迦難提　第十八伽耶舍多
　　第十九鳩摩羅多　第二十闍夜多
　　第二十一婆修盤頭第二十二摩拏羅
　　第二十三鶴勒那　第二十四師子
　　第二十五婆舍斯多第二十六不如蜜多
　　第二十七般若多羅第二十八菩提達磨
　　大師昔梁普通八年丁未歲。經南海到廣府。同年十一月屆于洛陽。魏太和十年也。寓止嵩山少林寺。乃至顧慧可告曰。昔如來以正法眼藏付迦葉大士。展轉屬累而至於我。我今以此法付汝。汝當護持。並授袈裟以爲法信。我滅後二百年。衣止不傳。法周沙界。潛符密證千萬有餘。聽吾偈曰（云云）。
　　第二十九可大師　第三十璨大師
　　第三十一信大師　第三十二忍大師
　　第三十三能大師　第三十四讓大師
　　第三十五一禪師　第三十六海禪師
　　第三十七運禪師　第三十八玄禪師
　　第三十九獎禪師　第四十顒禪師
　　第四十一沼禪師　第四十二念禪師
　　第四十三昭禪師　第四十四圓禪師
　　第四十五南禪師　第四十六心禪師
　　第四十七清禪師　第四十八卓禪師
　　第四十九諶禪師　第五十賁禪師
　　第五十一瑾禪師　五十二敞禪師
　　第五十三榮西。
　　予日本仁安三年戊子春。有渡海之志。到鎮西博多津。二月遇兩朝通事李德昭。聞傳言。有禪宗弘宋朝（云云）四月渡海到大宋明州。初見廣慧寺知客禪師問曰。我國祖師傳禪歸朝。其宗今遺缺。予懷興廢故到此。願開示法旨。其禪宗祖師達磨大師傳法偈如何。知客答曰。達磨大師傳法偈曰（云云）又問曰。我日本國有達磨大師知死期偈。眞偽如何。知客答曰。所喻之法。乃小根魔子妄撰其語也。夫死生之道。在吾宗本以去來生死平等。初無生滅之理。若謂知其死期。是欺吾祖之道。非小害乎。久聞日本國佛法流通。幸逢吾師須奉筆語。然人有華夷之異。而佛法總是一心。一心纔悟唯是一門。金剛經所謂應無所住而生其心也。欲知源流請垂訪及。當一一相聞。廣知祖師之道。非小乘知見所能測度也（云云）。于時宋乾道四年戊子歲也。即及秋歸朝。而看安然教時諍論。知九宗名字。又閱智證教相同異。知山門相承巨細。又次見傳教大師佛法相承譜。知我山有稟承。畜念不罷經二十年。方今予懷禮西天八塔。日本文治三年丁未歲春三月辭鄉。帶諸宗血脈並西域方誌至宋朝。初到行在臨安府。謁安撫侍郎。覆西乾經遊之情。即下狀云。曳半影於崎嶇棧道。終全身於中平金場（云云）。然而不敢與執照。只與案照迺留。獨勞想竺天。時未有耶得不投一耶。于時炎宋淳熙十四年丁未歲也。即登天台山憩萬年禪寺。投堂頭和尚敞禪師爲師。參禪問道。頗傳臨濟宗風。誦四分戒。誦菩薩戒已畢。遂宋紹熙二年辛亥歲（日本建久二年）秋七月歸國。臨別禪師爲數曰。日本國千光院大法師（西）宿有靈骨。頓捨世間深重恩愛。從佛剃髮。著僧伽梨。洪持此法。不遠萬里。航海而入我炎宋。探賾宗旨。乾道戊子歲遊天台。見山川國土勝妙道場清淨殊特。生大歡喜。嘗施淨財。供十方學般若菩薩。已而至石橋。拈香煎茶。敬禮住世五百大阿羅漢。尋復本國。夢境恰恰二十年。雖音問不相聞。而山中老宿歷歷記其事。今又懷舊遊復之。宿緣不淺。志慇茲深。不可不示法旨。夫昔釋迦老人。將欲圓寂時。以涅槃妙心正法眼藏。付屬摩訶迦葉。乃至嫡嫡相承至於予。今以此法付屬汝。汝當護持。佩其祖印。歸國布化末世。開示衆生。以繼正法之命。又授汝袈裟。大師昔傳衣爲法信。而表本來無物。然至六祖衣止不傳（云云）。其風雖絕。今爲外國法信。授汝僧伽梨而已。又授菩薩戒。拄杖應器衲子道具。不留一付屬畢。聞傳法偈（云云）。此宗自六祖以降。漸分宗派法周四海。世洎二十脈流五家。謂一法眼宗。二臨濟宗。三溈仰宗。四雲門宗。五曹洞宗也。今最盛是臨濟也。自七佛至于榮西。凡六十代也。嫡嫡相承繼脈。寔佛法之公驗有以者也是只列一轍。自餘支派在圖。謂之宗派血脈門矣。
　　第六典據增信門者。謂此禪宗不立文字教外別傳也。不滯教文只傳心也。離文字亡言語。直指心源以成佛。其證據散在諸經論中。且出少分以成一宗之證。華嚴經云。初發心時便成正覺（文）又云。知一切法即心自性。成就慧身不由他悟（文）。寶積經云。心本性者如水中月（文）又云。諸法自性不可得。如夢行欲悉皆虛。但隨想起非實有。世尊知法亦如是（文）淨名經云。心淨佛土淨（文）又云。淨名無言（取意）楞伽經云。如來清淨禪（文）大般若經云。色無所有不可得。乃至一切智智無所有不可得（文）又云。無有言語名爲佛法（文）又云。第一義諦無有文字。一切言語依世俗說（文）金剛般若經云應無所住而生其心（文）又云。若人言如來有所說法即爲謗佛（文）又云。若以色見我是人行邪道等（文）法華經云。唯佛與佛乃能究盡諸法實相（文）又云。非如非異（文）又云。不可以言宣（文）大涅槃經云。如來常住無有變易。乃至如是說者我眞弟子（文）又云。我不說一字（文）大智度論云。般若波羅蜜實法不顛倒。念想觀已除。言語法亦滅。無量衆罪除。清淨心常一。如是尊妙人。即能見般若。如虛空無染無戲無文字。若能如是觀。是則爲見佛。若如法觀。佛般若及涅槃。是三即一相。其實無有異（文）眞言宗大日經云。我覺本不生。出過語言道。諸過得解脫。遠離於因緣。知空等虛空。如實相智生。已離一切闇。第一實無垢（文）中論云。問何故造此論耶。答曰。後五百歲人鈍根執文字發邪見。故造此論（文）天台止觀云。天台傳南嶽三種止觀。乃至雖有三文。無得執文而自疣害。論云。若見般若不見般若皆縛皆脫。文亦例然。大經云。若知如來常不說法。是即多聞。此指不說而是說也（文）解節經云。自證無相法。離言說四事。無諍法通相。過諸覺觀境（文）四事者。見聞覺知也。大薩遮經云。以法界性無差別故（文）月燈三昧經云。一切諸法體性平等無戲論三昧（文）文殊問經云。此法不思議離於心意識。一切言語斷。是修行般若（文）占察經云。地藏菩薩言。一實境界者。謂衆生心體。從本以來不生不滅自性清淨（文）金剛三昧經云。法本無有無。自他亦復爾。不始亦不終。成敗則不住（文）長壽王經云。自然無師受。我行無師保。志獨無等侶。至道無往反。玄微清妙眞（文）善戒經云。菩薩爲道令修禪定。現世受樂。身心寂靜。是名自利。身心靜故不惱衆生。是名利他（文）唯識論云。法界唯識（取意）起信論云。離言說相（文）乃至一代所說之禪要文。盡應說此中。今出少分。餘並準知。謂如來所說諸經中。若權若實。皆爲令衆生受持佛心不二法門。先作筌蹄善巧方便而已。安然和尚云。此禪宗一代釋尊多施筌蹄。最後傳心不滯教文。諸佛心處故（文）。
　　智證大師云。即心是佛爲宗。心無所著爲業（文）庶幾末代學者。該學八藏兼修萬行。莫爲偏心所惑。以此禪宗之力。應滅重罪也。大日經疏云。不據禪定得般若者。無有是處（文）。若得般若之意。必應滅罪。滅罪之緣無過實相般若故也。天台止觀云。若犯事重罪。依四種三昧。則有懺法。普賢觀云。端坐念實相。是名第一懺。妙勝定云。四重五逆。若除禪定餘無能救（文）並是爲禪宗典據矣。仍立典據增進門矣。
　　第七大綱勸參門者。有三。一約教分。二約禪分。三約總相。初約教分者。謂諸教也。鈍根人先伺諸教諸宗之妙義。學禪之旨歸。爲修入之方便也。宗鏡錄引六十部經論。蘊三宗妙義。註三百餘家語句。以釋宗旨是也。次約禪分者。謂佛禪也。不拘文字不繫心思。是故離心意識參。出凡聖路學。是約最上利根人也。三約總相者。謂云教云禪。但有名字。云參云學。亦是假名。我人衆生乃至菩提涅槃。皆亦名字。實無所有佛所說法亦是名字。實無所說。是故禪宗。離文字相離心緣相。不可思議畢竟不可得。所謂佛法者。無法可說。是名佛法。今謂禪者即其相也。以前三義悉是假名若人言佛禪有文字言語者。實是謗佛謗法謗僧。是故祖師不立文字直指人心見性成佛。所謂禪門也。取名字者即迷法。取相貌者亦是顛倒。本來不動無物可得。是謂佛法。佛法只在行住坐臥處。添一絲毫也不得。減一絲毫也不得。便恁麼會去。更不費些兒氣力。纔作奇特玄妙商量。已無交涉。所以動則起生死之本。靜則醉昏沈之鄉。動靜雙忘顢頇佛性。總不恁麼。畢竟如何。若是旨外明宗。終不言中取則。直下便見撩起便行。箭既離絃無返回勢。千聖也摸𢱢不著。或未到此田地。切忌粗心大膽。一向掠虛。到得臘月三十日。總用不著。豈不見太原孕上座。爲一禪人被笑。即時得禪留名聲於九州乎。孚云。某甲自來講經。只將父母生身鼻孔扭捏。從今已後不敢如是也（云云）若人入海採寶當來如意。若不得如意。其餘皆不足道。學道之人一知半解誰無。只是了此大事不得底。誠爲可憂。古人所謂大事未明如喪考妣。釋迦老人。爲一大事因緣故出現於世。且道如何大事。又作麼生明。直須當人大悟一回親見親到。方可開得自家口說得自家話。若也未悟未見未到。縱饒說得五千四十八卷。盛水不漏。也只是法身量邊事。於此大事遠之遠矣。試舉古人悟處。當商量看。如羅山和尚。一日問石霜和尚。起滅不停時如何。霜云。直須寒灰枯木去一念萬年去函蓋相應去。山不契。卻往岩頭和尚處。亦如是問。岩頭和尚便喝云。是誰起滅。山於言下忽然大悟。且道悟箇什麼。古人念茲在茲。向十二時中做工夫。直是以悟爲則。只緣心下塵慮紛擾起滅不停。所以發此一問決明此事。尊宿應病與藥。或有一服便效者。或有多方修合百般針艾方應者。唯以病去藥除全體輕清爲驗。後來學者不達本源。強分優劣。但道石霜爲人語死。岩頭爲人語活。如此見解。買草鞋行腳始得。不領鉤頭意。錯認定盤星。所謂師子咬人狂狗逐塊也。大凡尊宿言不虛發。須是學者具擇法眼方能針芥相投。若也不識好惡。正如剡溪撐船。如何得到彼岸。又天皇和尚云。任性逍遙隨緣放曠。但盡凡情別無聖解。若要指示。盡是爲蛇畫足。青林和尚道。祖師門下鳥道玄微功窮皆轉。不究難明。到這裡直須離心意識參出凡聖路學。方可保任。若不如是。非宗門子息。乃至古德妙語一代幽旨。於此中可盡載之（云云）。若有行人。欲修行此法者。應學般若菩薩。當起大悲心發弘誓願。精修三昧。具大菩薩清淨妙戒。廣度衆生不爲一身獨求解脫。爾及放捨諸緣。休息萬事。心身一如動靜無間。量其飲食不多不少。調其睡眠不節不恣。結跏趺坐目須微開。氣息既調。久久忘緣自成一片。若得此意。自然四大輕安。所謂安樂法門也。若已發明者。如龍得水。未發明者。但辨肯心。必不嫌退。出定之時徐徐動身安祥而起。一切時中護持定力。如護嬰兒。即定力易成。所以探珠宜浪靜。動水難取。定水澂清心珠自現。圓覺經云。無礙清淨慧皆因禪定生（文）是知超凡入聖必假靜緣。行住坐臥須憑定力。最爲急務也。若欲成定。必須依戒行。若無戒品而得禪定者。無有是處。禪法要解云。譬如獼猴繫在於柱。終日馳走。鎖常攝還。極乃休息。所緣在柱。念則如鎖。心喻獼猴。行者觀心亦復如是。漸漸制心令住緣處。若心久住是應禪法（文）是故欲成此禪。持戒清淨無有瑕疵。禁戒調心如彼獼猴。戒經云。繫心不放逸。亦如猴著鎖（文）予是扶桑野人。本居林麓之間。隨例遠遊江海。披垢衣而度日。獨面壁以無言。甘自守而無聞。深愧平生百拙。比者少傚古人行履。伺漢家道風。數慇數歇。纔炷香當下便分賓主。幸提祖令夙有發明。出身入道之式。打疊而歸。既得打成一片。於日本國祖道便欲得大興乎。保任罄祝之情只在斯。因以都盧打疊遠視之。無可一字傳授流行。所謂尼犍子之數貶。脩伽陀之一默。並應符合。夫宗底之淺深。得情而識之。莫扣門操空疲勞矣。龍樹大聖意云。有亦無。無亦無。有無亦無。非有非無亦無。如是言說亦無（文）又云。無戲無文字。若能如是觀。是則爲見佛（文）禪宗大綱如此。又楞伽經有四種禪。一愚夫所行禪。二觀察相義禪。三攀緣如實禪。四如來清淨禪。謂入如來地行自覺聖智相。是禪相也。
興禪護國論卷中。
興禪護國論卷下。
大宋國天台山留學日本國阿闍梨。
          傳燈大法師位榮西跋。
　　第七門之餘。方今以此禪。欲勸末世稚子。而爲直道之緣矣。雖云少聞薄解之輩。雖云大鈍小智之類。若專心坐禪。則必得道。善戒經云修禪現世受樂。身心寂靜。是自利。身心靜故不惱衆生。是利他（文）修禪要決云。如吾和上闍梨相承。一途直爾學禪。無問多聞少聞也（文）。然則雖末世鈍根之人。繫心於佛戒。動靜一如存念衆生。休息邪見信受佛語。制心一境息諸緣務。是眞修禪人也遺教經云。依因此戒得生諸禪定及滅苦智慧（文）凡信一句佛語。是萬德直道也。如調達。受阿難五神通法要。一夏修即得。如周利般陀。只受佛一偈得阿羅漢也。有偈云。若人靜坐一須臾。勝造恆沙七寶塔。寶塔畢竟化爲塵。一念靜心成正覺（文）又雜寶藏經云。昔有比丘年老昏塞。見少比丘說四果法。心生欣樂。語諸少比丘。願以四果與我。諸少比丘嗤而語曰。我有四果。須得好食然後相與。時老比丘歡喜。即辦餚膳待之。諸少比丘弄老比丘語曰。汝在此舍一角坐。當與汝果。時老比丘歡喜而坐。諸少比丘即以皮毱打其頭上語曰。此是須陀洹果。老比丘聞已繫念不獲即獲初果。諸少比丘復弄之。言汝今雖得初果。然有七生七死。更移一角。乃至復以毱打。老比丘益加專念。即證二果。乃至將老比丘次第移坐。證四果已心大歡喜。設諸餚膳種種香華。請少比丘報其恩德。與諸少比丘共論道品。諸少比丘發言滯塞。時老比丘方語之言。我已證得阿羅漢果。諸少比丘咸皆懺悔戲弄之罪（文）又云。昔有女人深心三寶。請一比丘供養既訖女人至心閉目靜坐求請說法。比丘不解。潛身歸寺。然此女人念有爲無常苦空不得自在。深心觀察獲須陀洹果。既證果已。向寺求覓。以報其恩。比丘慚恥一向藏避。苦求方出。此女具謝道果因緣。比丘甚愧（文）並是信心之德也。大智度論云。佛法大海信爲能入（文）眞言宗引此文釋云。如梵天王請轉法輪時。佛說偈言。我今開甘露味門。若有信者得歡喜。此偈中不言施戒多聞忍進禪慧人能得歡喜。獨說信人。佛意如是。乃至故以信力爲初。非由慧等而能初入佛法（文）金剛般若經云。信心清淨則生實相（文）法相宗慈恩釋云。謂一念信薰習在心。能破無邊廣大生死（文）又淄州釋云。雖不能證無相眞如。而但信解亦能除惡（文）是故先信解師之片言。則入佛法禪定海中也。只一切佛法。以信而能修入矣。起信論云。問曰。諸佛無邊方便。能於十方利益衆生。何故衆生不常見佛或睹神變或聞說法。答曰。如來實有如是方便。但要衆生其心清淨。乃爲現身。如鏡有垢色像不現垢除則現。衆生亦爾。心未離垢法身不現。垢離則現（文）入印法門經云。佛告文殊。譬如日月輪。於閻浮提一切器水清淨不濁離於障礙皆悉現見。而日月輪本處不動。如來亦爾。可化衆生自心清淨。皆見如來。而諸如來如本不動。如是十方一切世界衆生。發起心中皆悉現前（文）今此禪宗衲子。決擇身心。守護戒律。心水澄淨。欻然見心。念念相應諸波羅蜜。雖鈍根小智。而持戒清淨。業雲消除心月朗然。如大經中扶律說常。則此意也。問曰。爾者應依何戒而參禪耶。答曰。四分梵網等戒。是正所宜也。外學聲聞威儀。內持菩薩慈心故也。問曰。五篇七聚是小行意也。兼備何要耶。謂聲聞持戒則菩薩破戒也。瑜伽菩薩地廣明持犯不同乎。答曰。佛法本意。唯避惡防非以爲旨也。其持犯開遮得意修之並無妨歟。道宣律師云。或云。我是大乘之人。不要行小乘法。此則內乖菩薩之心。外闕聲聞之行。自非知法達士。孰能鑒之者哉（文）甚深哉此言乎。爲禪宗要樞也。天台宗弘決云。問云。今明衍門。何須小檢而明十種得戒人耶。答涅槃中處處扶律。今此亦爾。小爲方便。故知出家菩薩六和十利與聲聞同六度四弘異於小行。若在家菩薩三歸五戒咸趣菩提。況復梵網八萬威儀。七衆並資五道通被。豈容破戒稱爲佛乘。故以乘戒四句對簡（文）又云。大經及十住婆沙。皆指篇聚云。菩薩摩訶薩持此禁戒。常知戒無大小。由受者心期。是則中道遍入空假及事律儀。方得名爲具足持戒（文）次上文云。涅槃中五篇七聚。並是出家菩薩律儀（文）是並以大小戒。爲如來禪修入之方便意也。或云。戒緩乘急人值佛世。何必須戒行（云云）此言無此理也。孰好戒緩哉。謂戒緩人值佛世者。是以龍畜等惡身。感長壽之報而以願力故值佛世也。於人中天上值佛。增爲善也。天台宗止觀云。凡如是等因果差降昇沈非一。云何難言理戒得道。何用事戒哉。幸於人天受道。何意苦入三途（文）今此文妙哉。但大經云。戒緩不名緩。乘緩名爲緩（文）此文四句中。約乘戒俱緩之人如此云也。非好而可戒緩。又止觀云。又經云。寧作提婆達多不作藍弗（文）是此意也。弘決云。豈容破戒稱爲佛乘（文）。如此文者。乘若雖急。破戒即不可名爲佛乘也。況此禪宗者。不必望長遠之果。不敢期後日之益。以淨戒爲方便。拔眼前之毒箭。期即生之妙悟也。善戒經云。菩薩修禪定。現世受樂。身心寂靜。是名自利。身心靜故不惱衆生。是名利他（文）今所言皆約來世報。是皆大乘諸宗之旨。即又異此宗意。不可爲難也。此宗是眼前割魔罥。欲與如來行等也。善戒經云。佛在禪定魔不得伺便（文）其憑戒緩乘急值佛世之文。好破戒者。何異賫持金寶餓死哉。況止觀戒緩值佛之文。大經戒緩不名緩之說。並是非謂破戒毀禁之輩也。犯重罪者不謂戒緩。應謂破戒也。所謂戒緩者。不全輕罪者也。若四重五逆者。必入無間地獄故。不可忽值佛出世。犯輕罪者墮龍畜等。感長壽可值佛世矣。庶幾汝等罷邪語。身口清妙隨聖教誠諦。意念淨潔入大悲妙門。親期今世得禪。嗟呼楞嚴經云。不斷婬欲而修禪定。如蒸砂石成其美飯。經百千劫只名熱砂（文）或人難云。法華經云。若持此經是名持戒。疾得佛道（文）此文則乘急之人得道者也。此難非也。有乘急義。未聞戒緩義矣。只是圓融無作本有戒。兼持此經意耳。其破事戒得理功德者。無有是處。天台宗弘決云。豈容破戒稱爲佛乘（文）若憑是名持戒文。數犯事戒。但讀法華而有效者。無有是處。只是遠因耳。偏事理觀門並修。針艾相施方治病。玄義云。智目行足到清涼池（文）唐義淨三藏云。直指空門將爲佛意。寧知諸戒非佛意焉。一貴一輕出于臆斷。不窺戒經寫得兩卷空門。便謂理包三藏。不思咽咽當有流漿之苦。誰知步步現招賊住之殃。浮囊不泄乃是菩薩本心。勿輕小愆。還成最後之唱。理合大小雙修。方順慈尊之訓。防小罪觀大空。攝物澄心。何過之有。乃至聖教八萬。要唯一二。外順俗途內凝眞智。西方常理戒淨爲基。護囊穿之小隙。慎針穴之大非。大非之首衣食多咎。奉佛教則解脫非遙。慢尊言乃沈淪自久（文）末代行者依之行之。甘露之遺訓也。若從之眞佛子也。天台宗弘決云。又世有愚者。謂心無生諸法亦無。復造新罪。夫造罪者必依三毒。眞無生人福尚不作。豈況罪耶。以罪與福俱順生死流故也（文）。又止觀云。是名事理兩懺。障道罪滅尸羅清淨。三昧現前止觀開發。事戒淨故。根本三昧現前。乃至即中戒淨故。王三昧現前（文）弘決云。是名下若無事戒。世禪尚無。何況三諦。有言。大乘何須執戒者謬矣（文）又上文云。當知篇聚一不可虧。世人懱事而欲尚深理者。驗知此觀孤虛無本。既虧觀境。觀亦無從（文）大涅槃經云。若持此經而破戒者。是魔眷屬。非我弟子。我亦不聽受持讀誦（文）法華經云。於戒有缺漏不堪受是法（文）又云。一切破戒亦不親近（取意）其破戒人尚不親近。況自憑是名持戒文。還破戒哉。其憑是則第進句。空費四時六時之禪。仰是名持戒文。妄犯四重十重之戒。是背大乘亦非小乘乎。菩薩善戒經云。爾時文殊白佛。毗尼者調伏義。一切法性畢竟是調。佛何故說毗尼。佛言。若凡夫人能知諸法畢竟調者。佛終不說毗尼。以不解故佛爲說毗尼（文）又云。愚癡之人說諸法空。則得大罪。乃至妄相思惟爲人廣說。亦得大罪。即是外道富蘭那等眞弟子也。富蘭那謂諸法性無。而佛法中亦有亦無。若有人說一切法空。當知是人不中布薩共住則得大罪。何以故。不解空義故。是人不能自利利他（文）如是凡夫愚癡之人。妄說空義不能持戒者。是外道類。或是魔民也。大涅槃經云。是魔眷屬。非我弟子（文）是故此宗。強勸持戒一生取辦。期現益也。莫以淺智說長說短。若世間談論實無所益。教法諍論。若大若小。皆無所益。乃至圓融無作。口說而心不會。如渴乏者談美味冷水而不入口喉矣。又如長者子雖能讀誦刺船之經。不能刺船不進沒死也。仍立大綱勸參門矣。
　　第八禪宗支目門者。按禪苑清規並大國見行式。有十也。一寺院。謂寺大小雖異。皆一樣模祇園精舍之圖（寺圖在別）四面有廊無脅門。只開一門。而有監門人。薄暮閉之。天明開之。特制止比丘尼女人並雜人凶人夜宿矣。佛法之滅亡。只起於女事等故也。二受戒。謂大乘戒小乘戒在人情。但存大悲利生之情耳。今此宗不撰戒之大小。偏尚持戒梵行矣。三護戒。謂雖受戒不護而破。何異得寶珠而打破哉。禪苑清規云。受戒之後常應守護。寧有法死不無法生。是故比丘二百五十戒。菩薩三聚十重四十八輕戒。堅固護持。是故任戒經說。半月半月布薩。開示徒衆耳。若有犯戒者。必擯出之。譬如大海之底不留死屍也。四學問。謂學亙八藏。行兼兩戒。外備比丘威儀。爲人天之福田。內存菩薩大悲。爲衆生之慈父。然則皇上之重寶國土之良醫。只在此。因以欲興隆矣。五行儀。謂僧長齋節食持戒梵行。悉順佛語而已。一日一夜式如左上燈（黃昏時也諸僧詣佛殿燒香禮拜）人定（坐禪）三更（眠臥）四更（眠臥）五更（坐禪）卯時（如黃昏作法）天明（食粥）辰時（讀經學問長老陞座）禺時（坐禪）午時（飯食）未時（沐浴等事）晡時（坐禪）酉時（放參也）然則四時坐禪無懈怠。念念報國恩。行行祝寶算。寔爲帝業久榮法燈遠耀故也。六威儀。謂老少恆著大衣（七條九條）。每互相見。先合掌低頭。深致和敬之禮。又飲食時經行時坐禪時學問時讀經時眠臥時。不離衆會。百千人集在一堂內。互護行儀。若有座闕即維那檢之。乃至小罪不恕矣。七衣服。謂上下表裡。全可用大國之法服歟。是少欲少事儀也。可省萬事耳。八徒衆。謂戒慧兼備。初無退心之人。可入衆矣。必應目足圓備也。九利養。謂不勤耕畝。坐禪無暇故。不畜財寶。佛語可信故。除每日一次熟食之外。永絕希望。比丘法以少欲知足爲事故也。十夏冬安居。謂四月十五日結夏。七月十五日解夏。又十月十五日受歲。正月十五日解歲。此二時安居並是聖制也。不可不信行。我國此儀絕久矣。大宋國比丘者。二時安居無闕怠。不安居而稱夏臘之二名。佛法中所笑也。已上十箇條是梗概。委曲在式。又禪院中。一迴行事有十六。一聖節道場。謂今上皇帝降誕日。以前三十日間。每日不斷奉讀大般若仁王法華最勝等經。奉祈聖壽無疆。二念誦。謂每月初三十三二十三初八十八二十八。六箇日有儀式。念十佛名。奉祝皇風遠扇帝道久潤佛法永弘利生廣大。兼報一草一葉施主恩矣。三土地神事謂每月初二十六兩日。諸神法施隨處不同。四報恩。謂每月朔日奉爲今上皇帝講般若經。十五日奉爲先皇。講大涅槃經。有祈請句。五年中月次行事。謂正月羅漢會。二月舍利會。三月大會。四月佛生會。並結夏。五月六月最勝會。七月八月九月般若會。十月受戒。十一月冬節。十二月佛名大會。皆可有儀式。六安居中行事。謂每日楞嚴會等。七讀經。謂每日奉讀一切經一卷。若一寺有百僧。則一年內終一切經六藏。或施主入寺爲功德。或爲祈禱看讀之。八眞言院行事。謂常修水陸供（冥道供也）施主爲祈福爲功德爲亡者修之。九止觀院行事。謂修法華三昧彌陀三昧觀音三昧等也。十入室。謂遇和尚間暇之日建立之。此宗一大事也。作法可問。十一布薩。謂半月半月說戒如常。十二巡寮。謂每月五日一度。昇座教誡。巡寮問訊。昔如來以五事故。五日一次巡僧坊（云云）。五事如律文。十三開浴。謂或公事或施主開浴令浴衆僧五日一次。熱月每日（云云）十四忌辰齋。謂或奉爲先皇。或爲先師考妣設齋。有法則矣。十五官家做齋。謂大臣公卿作僧齋。其官人入寺時有儀式。十六轉藏。謂衆僧集會奏伎樂。轉八輻輪藏。問曰。如是行儀。末世機根不可堪。還爲苦惱之因緣。亦爲退轉之因。緣如何。答曰。佛法極易行易成。佛言。安樂法門也（文）俱舍論頌云。僧衆和合樂。同修勇進樂（文）。謂世間人男女。學父母之能。只思得能不辭勞倦。必以繼風因茲鐵師瓦師織師幻師農夫等不絕也。然彼所作。皆是辛苦艱難之業也。但佛子繼風。是安樂之法門也。非如彼世業盡力碎骨乎。只是偏好之事。互成執也。棲河有力者。登陸而惱也。在虛有能者。在地無力也。是故安住佛家者。入在家而苦惱。染著惡行人。以佛法爲難行也。高野大師三教指歸云。趣所好如石投水。趣所惡似脂沃水（文）愚迷衆生謂苦爲樂。佛言。深著於五欲。如犛牛愛尾。深入諸邪見。以苦欲捨苦。爲是衆生故。而起大悲心（文）佛法不爾。時戒淨行之時。身心極安樂也。遺教經云。身安即道隆。飲食知節量（文）可思此旨。佛弟子既不繼佛法。宛如師子之兒爲羊貓乎。亦如農夫之兒爲狂兒乎。亦如織女之兒爲遊女乎。然世法能繼。而濃美過於昔也。佛法已絕而懈怠超。於病兒也。如今佛子。則如農夫等不繼家風者也。欲食飯應喫沙泥。欲著衣應著木皮矣。
　　第九大國說話門者。謂語西天中華見行之法式。而欲令信行人入佛法大海之中矣。西天事傳言有四。一昔鎮西筑前州傳多津。兩朝通事李德昭。八十歲之時語曰。余昔二十有餘歲。於東京見梵僧。下著單裙上披袈裟。冬苦寒而不著餘衣。明春歸西土。曰若在此犯佛制矣（宋幹道四年。日本仁安三年戊子）。二成都府僧語曰。淳熙元年（甲午）黎州有梵僧來。意氣神通。誦神咒口放光。聞者差病。下著單裙上披單衣。冬月極寒。諸僧與綿衣遮手不著。謂非聖開。恐犯明春歸西天（云云）（於時宋紹熙元年。日本建久元年庚戌）三廣府僧語曰。崑崙五十餘洲。商舶逐年往來。時僧來穿。耳繫環。下著單裙。上披單衣。與西天大同。冬月不著綿衣。見唐僧威儀。不讚嘆（云云）四天台山修禪寺（今大慈寺）和尚（祖詠）語曰。聞西土毗耶里國。維摩居士方丈。于今見在。南海僧常到菩提樹下禮觀音。大那蘭陀寺有五千僧。多誦三藏典。又佛缽和修衣皆見在。八塔所在。諸人往返巡禮。是皆今時之事也。又宋朝奇特有二十箇。一淮南僧語曰。清涼山文殊乘師子現（云云）。二天台山時生身羅漢現。足跡亦光明。三石橋青龍現。現則雨下。四國清寺等聖跡一一儼然。五育王山舍利放光。六育王山鱺鰻現。現則雨下。七僧威儀不亂。八寺中寂靜。九多有灰身人也。淳熙十六年（己酉）春。象田寺僧灰身（今當十年）十僧多知死期。十一俗人持菩薩戒。十二童子持五戒。十三道俗無我。十四東掖山普賢放光。十五佛殿如生身佛住。十六經藏僧堂莊嚴如淨土。十七帝王必受菩薩戒。十八無僧營田業者。十九畜生多有人情。二十官法不邪枉人民矣。然日本國人常諺云。天竺唐土佛法已滅。我國獨盛也（云云）而如來滅後諸國君王。恐金剛座埋。爲記界安兩軀觀自在像。又商那和修。第三付法人。有自然報得衣。爲法信以神力留之。玄奘拜見之時。觀音像半臆埋。和修衣少爛（云云）玄奘遊西天。是唐貞觀年中。而如來滅後一千六百年時也。然則滅後既經千有餘歲。像半臆埋。衣少分爛乎。其後纔四百有餘歲。今豈皆滅耶。世人無商量可笑矣。本行經云。中國菩提樹下。佛不出時聖人出。無聖人時大力鬼神住（文）大般若經云。若人若畜。入菩提樹院。鬼魅不伺短（文）經云。不善種族不生中國（文）本行經云。佛不生邊地必生中國（文）瑞應經云。迦毗羅城。三千日月。萬二千天地之中央。佛之威神不可生邊地故（文）中天竺國如來成道樹下。有金剛座。如是勝地今豈無佛法哉。然者榮西在唐日。所聞之口傳可符合乎。問曰。如今所言者。天竺震旦佛法興盛也。今有證果人否。答曰。如予眼見耳聞者。唐土有灰身人。西天亦爾。如前說之。問曰。若爾者日本亦可有否。答曰。亦應有矣。難云。印度赤縣是殊勝之地。果報純熟之人生於其中。日本是邊地也。不善種族生于此。故尤難有。又戒行疎缺彌不可有。答曰。大般若經云。我涅槃後後時後分後五百歲。如是經典。於東北方大作佛事（文）東北方者。日本國是也。未嫌邊地乎。又戒律者。佛在世全二百五十戒。與滅後末世只持四重應同等。付法藏經云。年一百二十比丘尼。校量六群比丘與優波毱多。時毱多懷慚愧。比丘尼言。大德。不應自生恥恨。如佛言。我滅度後初日衆生。勝於二日者。三日之人益復卑劣。如是展轉福德衰耗。愚癡闇鈍善法羸損。況今大德去佛百年。雖復爲作非威儀事。正得其宜。何足爲怪（文）然則證果。漏盡不必藉威儀。只應用慇懃眞修也。謂中印度。以單衣終年。餘方不爾。唐土日本著俗服。而得法既同。靈驗不異矣。除三衣之餘是俗服也。所謂佛制止俗服。謂連脊衣筒袖等也。但寒鄉有立播衣之聖開。此言裹腹衣。我國之寒不可同雪山梵衍那國。彼國六月雪飛。然而只著裹腹衣。玄奘義淨皆見知之（云云）然而東土南嶽天台。證五品六根。皇慶延殷。驚天人地神。是皆身著俗衣。非偏袒右肩之威儀。而戒行全備。有如是之勝利也。今聞日本伊賀州山田郡往生院僧覺辦。登高座講涅槃經。說忍死菩薩之因緣。即於高座入寂（云云）。人不知而不爲奇異。況乎一乘要決云。日本一州圓機純熟。朝野遠近同歸一乘（文）。又國之地勢無等倫。三寶熾盛也。專心而持法戒。至信而修佛儀。豈空哉。大宋峨嵋山居士文博。贊日本云。孰分彼土此土。相去纔咫尺爾。鱗鱗六十六州。渺渺三千餘里。金剛無盡藏山。寶相多莊嚴地。四諦凝凝流通。三尊幽幽安置。等閑舉目便見。何待足行而至。珍重珍重（云云）然則此地是勝境。佛法流布之方。慇懃鄭重參禪。則如來當隨喜。證果亦應有也。汝等莫論天竺唐土佛法興與廢。只能修無我忍。亦能興我國之佛法也。佛法者。施燈經云。佛有四種勝妙善法。一者戒。二者禪。三者般若。四者無濁心（文）其中禪定第一。包一切故也。天台宗止觀云。妙勝定云。四重五逆。若除禪定餘無能救（文）滅罪必藉禪也。生善復可假禪力也。大智度論云。三乘行處雖異。證必藉無念禪定力（取意）然則八宗之行處雖區別。至證位必應用禪。乃至稱名念佛之行。非禪者不成順次業也。因茲思地勢慮末世憐稚子懷祖道欲興其廢亡。而有種種魔緣而妨之。或有佛子起嫉妒心。因以廢之（云云）今者只是可避此地乎。寶積經云。戲論諍論處。多起諸煩惱。智者應遠離。當去百由旬（文）西府有謗家。東洛有障者。欲避無百由旬之地也。欲省躬非智者也。當如之何。雖須再渡巨海晦跡於臺岳之雲。唯恨捨吾土利。潤異域之法水乎。無諍三昧經云。若人稱我有大慧。輕毀一切坐禪人。如殺三千世界人。其罪甚重過於斯（文）姦人妨者。自得此罪。亦爲朝家無以益也。予誤爲其根源可悲乎。仍立大國說話門畢。
　　第十回向發願門者。大般若經云。善現答慈氏言。住菩薩乘。善男子善女人等。行深般若波羅蜜多。欲不謗佛而發回向心者。應作是念。如諸如來應正等覺。無障佛眼通達徧知功德善根有如是性有如是相有如是法。而可隨喜。我今亦應如是隨喜。如諸如來應正等覺。無障佛眼通達徧知。應以如是諸福業事回向無上正等菩提。我今亦應如是回向佛贊善哉。以至以誰回向。以何回向。何處回向。三輪清淨無所希望。持此善根與。諸有情平等共迴向無上正等菩提（文）又云。菩薩摩訶薩。見諸有情一切病苦。作是願言。我當精進不顧身命。修行六種波羅蜜多。成就有情嚴淨佛土。令速圓滿疾證無上正等菩提。我佛土中諸有情類。身心清淨無諸病苦。乃至不聞病苦之名。由此六種波羅蜜多。鄰近無上正等菩提（文）是故我今如是迴向。如是發願。生生世世值遇般若。修行最上如來禪法。與諸衆生同共修習大悲方便。盡未來際無疲倦矣。興禪護國論十門大概若斯。
　　夫佛法不言。託經卷以教示。禪那無意。假三昧以體解。是以龜毛兔角之稱。自表難顯妙理。無心無念之法。淵符一心靈宮所以製此論。是述其意爲興佛法也。但所引經論章疏文義。或違本據。或謬首題。是諳引之故也。非啻文義之訛謬。亦恐法譬不齊哉。但古德云。不向書引文故。首題或誤。以首題誤。豈爲義理之疵哉。庶見者添削焉。
與禪護國論卷下。
未來記。
    建久八年丁巳八月二十三日。鎮西博外津張國安。來語曰。大宋乾道九年癸巳（當日本承安三年）七月到臨安府（今王都也）詣靈隱寺。親見堂頭和尚佛海禪師。陞座說法。爲國安示曰。我滅度後二十年。法周沙界。所謂日出往西。往西必入西山。潮涌還東。還東決漸東海。然者東漸佛法不到日域哉。因茲有東海上人。西來可傳禪宗。決不虛也。儞歸鄉恁麼說矣。我今見儞。儞又見我。我明年正月十三日當避世。儞再來唯聞名憶今日事乎。我宿因多幸。見儞爲說日本佛法弘通事。儞記勿忘（云云）國安辭歸鄉。又明年四月渡海。到寺問師安否。即果然如去年示。正月十三日安然遷化（云云）佛照禪師。蒙詔繼其跡。修報恩齋席。國安詣會復陳報恩意。佛照禪師讚言。陵海遠來報師恩（云云）。其佛海禪師。無生見諦人也。能識知未來事。今既榮西到彼。傳法而來。其身雖不肖。其事既相當。除予誰哉。別人不越海。愚人到彼何要耶。智人察矣。從佛海禪師。記至于予越蓬萊瀛。首尾一十八年。靈記太哉。追思未來。禪宗不空墜。予去世之後五十年。此宗最可興矣。即榮西自記。
未來記（終）。
　　護國論三卷。數經謄寫。不免亥豕。況復歷年所久矣乎。嘗會萃古本數通以校之。又就所引經論以考之。字句脫錯。不止一二也。從而訂之。至其不可考者。且標存疑。既而終業。雖我力不能盡善。然非無補萬一矣。唯或韞匱。則亦恐泯滅乎。於是命剞劂焉。今之所未盡者。冀後人重訂正焉。
　　安永戊戌春二月。
　　建仁嗣祖比丘東晙謹誌。

