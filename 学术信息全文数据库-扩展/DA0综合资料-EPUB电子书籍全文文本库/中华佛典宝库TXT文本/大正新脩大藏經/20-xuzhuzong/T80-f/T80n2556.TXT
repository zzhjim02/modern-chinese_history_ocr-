《大正藏》第80卷No.2556
No. 2556

義堂和尚語錄。
序。
　　禪教律鼎足匡扶佛世尊身語意能事。而禪之匡扶也尤不易矣。何也。此非語默權施乎語默。施之語默而非語默。苟語默存則是語默而非心宗也。此非形迹暫見乎形迹。見之形迹而非形迹。苟形迹拘則是形迹而非心宗也。故余謂。禪之匡扶也不易矣。是以其宗之建迴先乎教之與律。然發揮之必俟教律之後。蓋機稔根熟而交涉可也。世尊拈波羅於鷲嶺之末會。達磨揮空拳於梁魏之代。明菴折黃龍之角首唱於吾建元之際。自時厥後蘭谿無學兀菴清拙數老將嚮風傳化。道元聖一法燈大應諸宗工椉時撫機。君崇臣奉。心宗之勃興莫盛於此矣。當此時七朝國師道福熏天。家法森嚴。其所籠絡或如麟鳳或如龜龍。而空華義堂信禪師特拔其華者也。師抱奇傑之資而入禪佛鉗鎚。及搭心印歴鎭國剎。其上堂陞座拈香佛事。拄杖頭口角邊。變現無窮。出語不偸。拘物頭芬陀利成萬輪華覆蓋衆會。結果之後徒屬薈華內外文字。印版上打來。雖空華之滅焉猶有蔡郎典刑。自爾三百年其版沒所在。祕珍殘編者隋和不啻也。嗚呼日國有禪已來。道德文章如師之竝富極難乎人。而此編更加星霜揩磨。則吾國亡一隋和矣。不肖何人斯凛乎不安。旁搜數本而繕完遺脫。又以謂。文明賸化時不可失。滋謀于同志諭賈再鋟矣。夫吳越同舟遇風相救也如左右手。此書之渦沈劇於飄舟。分燈之隔何吳越之有。靈承眞派者唯貸興繼之勤。幸勿以越樽俎見責。竊惟佛法落彩於澆運。迴絕語迹者爲甚。或有巢窟小見凌轢先德鼓凡惡之氣誆騙癡人。譬如囓葱一根甞酒數滴而叫天帝釋無此樂矣。或有言吾宗無傳授從胸襟流出而讕詞狼藉。譬如凡人稱王自取刑戮矣。或有棒喝險怪濫歸莽蕩。譬如張承相掃草書自亦不能辨焉。遂衢道衒賣坊肆翻刻剡藤可弔矣。假金易蚩。忽被阿毘達磨之石所礱錯焉。烏龜點額。而螃蟹露脚似者般輩。縛送千萬箇當螭魅有何咎。於是乎紡車之辯氷雪之行僣稱禪者將奪標幟而揚氣焰。然禪也宜異日道焉。豈非難匡扶之已其哉。余莊誦此語錄。則如聽古樂於鄭衞之間。盤旋玲瓏不失宗旨。翻荷葉雨反薝蔔香。可謂萬里來源遠東溟浪拍天也。弊鞶帨者其鑑于茲。傷譗註者其警于茲。抑言拈古頌古之類非吾所欲觀者。詞章儒之牆面也。言師之眼不在集而在錄者。擔版禪之不了義也。若復知道皮之不存毛將安傳。方許此之川有學海之聲也。且閣起上來謹問四海玄學。義堂以空華自名。若言其有根蔕。軒知非是空華。若言其無根蔕。從何處得箇消息來。莫吝答辭而此錄可讀也。
　　元祿第八龍集乙亥建申中澣。
　　法山龍華（道忠）薰沐拜題。
義堂和尚語錄目次。
序。
卷一。
相州海雲山善福禪寺語錄。
京城東山建仁禪寺語錄。
瑞龍山太平興國南禪寺語錄。
卷二。 
陞座。
卷三。
拈香。小佛事。
卷四。
道號。佛祖賛。自賛。
語錄目次（畢）。
義堂和尚語錄。
義堂和尚語錄卷第一。
　　相州海雲山善福禪寺語錄。
　　門人中圓等編。
　　師於貞治五年丙午五月二十二日。在圓覺首座寮。受相府請。六月一日入院。指山門云。盡大地是解脫門。因甚麽特地建立。顧視左右。且與諸人同出同入。
　　佛殿。提起香云。麻三斤乾屎橛。一分奉釋迦牟尼佛。一分奉多寶佛。便挿香。
　　土地。以香敲罏三下。不審不審。靈山一別二千年。還記佛勅麽。
　　祖師。行解相應名之曰祖。相應不相應一二三四五。
　　據室。拈拄杖。古德云。佛來也打。祖來也打。新善福則不然。佛來也不打。祖來也不打。爲甚麽不打。誅龍之劍不揮蛇。便靠杖。
　　拈帖。這個是吾相府君。羅龍打鳳底大網子噁獐頭鼠目也。在這裡且煩維那。對衆拈似。
　　山門疏。是句非句非句非非句。總不出個碪基簿。
　　諸山疏。苟無信盟無益。何故。東隣殺牛不如西隣之禴。
　　道舊疏。新豐曲白雲吟唱高。和寡敢當知音。
　　道舊疏。片言隻字擲地作聲。是何聲也。伐木丁丁。
　　江湖疏。可言不可。不可言可。江南春水碧於天。中有白鷗閑似我。
　　法眷疏。四海之內皆兄弟也。何必如斯禮也。
　　拈衣。這個是黃梅夜半密密傳受底。即今爲甚麽。白日青天向人天衆前。拈出良久。父攘羊子證之。
　　法座。若欲陞此座。先須作禮須彌鐙王如來。山僧且借婆帔拜婆年去也。遂陞座拈香云。此一瓣香恭爲今上皇帝祝延聖躬。萬歲萬歲萬萬歲。陛下。恭願恩被無垠。垂衣以安四海。德均有截。負扆而朝百蠻。次拈香云。此一瓣香奉爲特進亞相征夷大將軍資陪祿算。伏願功存稷契總百揆於樞機。位邁桓文徴諸侯於玉帛。次拈香云。此一瓣香奉爲左武衞大將軍資陪祿算。伏願永鎭東藩。九夷不征而服宏扶北極。諸夏不理而安。次拈香云。此香奉爲本寺檀那增崇福壽。伏願忠節彌堅。永佐戎幕之政。信根益固。力禦法門之侮。次拈香云。此香全無所得。只表信而已。熱向罏中供養天龍開山特賜夢窓正覺心宗普濟國師。貴使盡天下人知有三變不肖之子。遂跌座釣語云。鋪席新開攤出瓦礫。賤賣與去也衆中莫有解買底麽。出來商量僧問。祖印高提住海雲。人天推轂競紛紛。請師唱起太平曲。億萬斯年祝聖君。答云。風以時。雨以時。僧云。恁麽則天高群象正。海闊百川朝。答云。切忌動著。僧云。承聞佛光師祖曾在靈隱首座寮。受眞如請拈箚云。這個在朝廷。爲之布宣號令。在山僧提持鈯斧意在那裡。答云。此曲祗應天上有。人間能得幾回聞。僧云。和尚適來在圓覺首座寮受當山請。未審有甚麽條章。答云。諦聽諦聽。僧云。不是瞎驢眞種草。如何紹續此門風。答云依俙似曲才堪聽。又被風吹別調中。僧禮拜。師乃云。第一義諦亙古亙今。仁者謂仁智者謂智。是故天地以之覆載。日月以之照臨。天子以之御金輪。宰官以之調玉燭。乃至三世諸佛以之度人說法。歴代祖師以之續焰聯芳。天下老和尚以之建宗旨立法幢。新善福以之開堂演法。上祝一人壽。下祈百僚福。便見堯風蕩蕩舜日熙熙。野老謳歌漁人鼓舞。放牛桃林之野。歸馬華山之陽。且道第一義諦畢竟作麽。形段露。
　　復擧。如來爲一大事因緣故出現于世。信上座今日受相公命。出來新住斯山。名曰出世。未審爲個什麽事。良久且緩緩。
　　當晚小參（問答不錄）海雲乍住事。事未諳。今夜小參說個什麽。若論山門事。門限高低井竈向背鍋子大小杓柄短長。是汝諸人一一分明見而知之。不待山僧揭示。說個什麽。若論自己本分事。是汝諸人分上事。不于山僧事。說個什麽。若論宗門中事。如來禪祖師禪一味五味禪洞山五位臨濟三玄總未夢見在。說個什麽。驀拈拄杖。忽有拄杖子。聽得忍俊不禁。出來代下一轉語云。上大人丘乙已化。三千七十士句下文長。付在來日（叙謝不錄）。
　　復擧。僧問六祖。黃梅意旨何人得。祖云。會佛法人得。僧云。和尚還得也否。祖云。我不得。僧云。爲甚麽不得。祖云。我不會佛法。今夜若有人問。只對他道。劍云人矣。
　　初祖忌拈香。祖師西來也爲客黃金盡。祖師西去也還家白髮新。正當今日且道。祖師畢竟來也麽去也麽。雲物冥冥兮天欲雨。江風剪剪兮梅欲春。來不來去不去。熊耳千仭碧嶙峋。
　　佛涅槃拈香。心迷也釋迦雙林涅槃。心悟也世尊常住不滅。不迷不悟踏著稱鎚。硬似鐵。且畢竟事作麽生。良久今年氣候異常年。二月中旬尚殘雪。
善福禪寺語錄（終）。

　　住京城東山建仁禪寺語錄。
　　門人中季等編。
　　師以康曆二年庚申二月十九日。在相陽報恩禪寺。受右府請。四月四日入寺。指山門云。門門法界門。無盡藏陀羅尼門。無盡藏神通門。喝一喝斬新。日月特地乾坤。
　　佛殿。一口呑盡三世佛（顧視左右）即今殿裏底復是何物。吽吽。
　　土地。護吾法護吾國。是佛之勅也。千千萬萬勿廢爾職。
　　祖師。四七二三錯。一華五葉錯。且道是老胡錯。山僧錯錯錯。
　　據室。拈拄杖云。釋迦掩室於摩竭大開東閤。淨名杜詞於毘耶口似紡車。新建仁聻付與拄杖子靠拄杖。
　　拈帖。呈起云。這個是吾大相公苦逼人底栓索。山僧未免遭他繫縛却。請維那爲我脫却。
　　山門疏。第五橋邊白水。千光塔下青松。總是平生舊識。奚勞一字先容。
　　諸山疏。諸人要知此中意麽。東隣竹陰。西家井水。
　　江湖疏。是由儞是。非由儞非。何故。自鄶以下無譏。
　　道舊疏。誰把西來意寫成東魯文。髣髴春天樹。依俙日暮雲。
　　法眷疏。一言生筆下。萬古落人間。且道落底是什麽消息。良久。迦葉門前倒剎竿。
　　指法座。諸佛以空爲座。山僧以床爲座。何也。有馬騎馬。無馬步行。驟步登座拈香云。此一瓣香恭爲。
　　今上皇帝祝延聖躬。萬歲萬歲萬萬歲。陛下恭願聖德應天玉燭調。四時正乾元立極。金輪御四夷賓。次拈香云。此一瓣香恭爲右幕下大相公資陪祿算。伏願久執夔龍之政永保龜鶴之齡。次拈香云。此一瓣香十五年前相陽城裏海雲山中一回拈出。諸人總知。今不復說來由。熱向罏中供養先天龍開山特賜夢窓正覺心宗普濟玄猷國師大和尚用酬法乳之恩。歛衣就座。南禪和尚白槌罷垂語云。若論第一義劍去久矣。且向第二義門道將一句來有麽（問答不錄）乃云。恁麽恁麽。去來不以象。不恁麽不恁麽。動靜不以心。所以道。大機圓應大用全提。昨日半雲亭上支頤看山。今朝群玉林中逢場作戲。驀竪起拂子云。看看三世諸佛所說細大法門種種言說種種譬喩種種方便種種智慧光明即今在山僧拂子頭上。一齊出現如帝網交參似兩鏡相照。重重無盡無盡重重便見王風與祖風齊振。聖化與佛化並行。畊者牧者各樂其業。飛兮走兮咸遂其生。然雖如是。猶是半提未稱全提。諸人要識全提句麽。拈拄杖卓一下。重臣千秋。又卓一下。天子萬年（叙謝不錄）。
　　擧。宋太宗皇帝問僧。甚處來。僧云。廬山臥雲菴。太宗云。臥雲深處不朝天。即今因甚麽到這裏。僧無對。雪竇代云。至化難逃。山僧一頌擧似大衆。臥雲深處不朝天。至化難逃又應緣。一等共行山下路。眼頭各自看風烟。久立。
　　當晚小參（問答不錄）三月三日離鎌倉。後十五日到雒陽。於是中間所歴或見或聞。富士峯頂之雪。泰祿山頭之雲。遠江橋上之月。白洲松下之風。一一收歸骨董袋中。擬爲諸人設一家燕作清淨供。及乎過關山入國門。忽然顛倒和骨董袋。百雜碎了也。今夜鳴鐘擊鼓陞于此座。其奈無一物可供無一法可說。驀拈拄杖云。頼有同行木上坐。出一隻手。東討西討將無作有。安排鬪飣得恰好。卓一下。伏惟大衆勿惟空疎。
　　復擧。首山示衆云。佛法付屬國王大臣有力檀那。俾燈燈相續直至于今。且道相續個什麽。良久云。須是迦葉師兄始得。首山與麽道。可謂祖禰不了。殃及兒孫。今夜有人問新建仁相續個什麽。只對他道。以梨接桃本强者毛。
　　入寺翌日開山祖塔拈香。昔日老演和尚在大宋國黃梅東山。入院祖塔燒香。以手指祖師眞云。當時與麽全身去。今日重來記得無。山僧適在雒陽東山建仁禪寺視篆。次日恰値本寺開山千光師祖忌辰。隨例率比丘衆諷經。一會不敢効祖翁顰。只得慇懃燒香說偈以供養。未審祖師還來也無。飮光未出足峯定。慈氏尚居兜率天。三叩禪龕呼起起。再來畢竟是何年。
　　謝五頭首秉拂并侍者上堂。釣語佛說魔說衆生說水鳥樹林說三世一時說。拈放一邊了也。更有那一說。衆中莫有相共咨決底麽（問答不錄）洞山有五位君臣偏正回互建立門庭。東山有五位頭首秉拂提網擧揚宗乘。其機辯也敲唱雙行。其問答也箭鋒相拄。山僧以五位合作三句擧似諸人。如何是第一句。兩堂下喝賓主歴然。如何是第二句。黃龍元是南書記。如何是第三句。雲門颺下柴一片。且道與洞山五位是同是別。若道同。君西我又東。若道別。兩口同一舌。畢竟如何。以拂擊禪床喚侍者云。更深夜靜共汝商量。
　　謝右幕源相公至上堂。僧問。法社多幸官旆臨筵。祝賛一句請師言詮。答云。雲行雨施。進云。直得祝天子之聖躬陪相公之祿算。答云。君聖臣賢。進云。記得龍學侍郎請東山空和尚上堂。僧問云。昔日李相國問藥山。如何是道。山云。雲在青天水在瓶。此理如何。空云。熏風自南來。意旨作麽生。答云。官不容針。進云。由來一句無多子。作略還他老作家。空云。草木生光輝。端的也無。答云。私通車馬。進云。今日右幕相公入山聽法。一回重擧適來古則問和尚。如何祗對。答云。且緩緩。進云。與麽則東山法道今古相同。答云。虛詞不入公門。進云。好風來不盡。眞照用無盡。答云。將謂無人證明。僧禮拜。乃拈拄杖云。萬法根源衆生本有。得之者爲聖爲賢。失之者爲狂爲愚。所以三世諸佛得之說法度生。歴代祖師得之續焰聯芳。天下老和尚得之東說西話。加復堯舜得之垂衣裳而天下治。齊桓晋文得之扶王室匡諸侯。伊尹周公得之賛聖化撫黎民。故云。得之於心。伊蘭作栴檀之樹。失之於旨。甘露乃蒺䔧之園。且道山僧得之堪作甚麽。卓一下。欲贈行人無所有。爲君拈出歲寒枝。但周信道薄才微備員洒掃。山門多幸伏承大相公辱紆鈞旆臨賁法筵。非唯林壑增榮。亦乃人天改觀。
　　復擧。適來禪客問李相國訪藥山公案。拈云。藥山答話似買村居酒勸畫樓人。老東山批判醉後添盃。山僧今日未免。歌一首詩以獻壽去也。李公曾叩藥山扄。雲在天兮水在瓶。今日東山如有問。萬年松在祝融青。
　　半夏上堂。萬法歸一。一歸何處。云。我在青州做個一領布衫。重七斤。東山昨日有人送布衫來。欲作偈致謝。只得一句。趙州拈起七斤衫。人事怱怱不能成章。敢請四頭首及五員侍者各續後句。其或不然。且聽維那一槌擊碎。
　　謝新舊兩班并侍者上堂。東西兩序輔弼叢林。如胡越同心共舟而渡相似。張帆底張帆。把梢底把梢。其職雖殊濟難一也。東山今夏兩序得人。同心戮力輔佐山門。退者勒功於舊貫。進者策勳於新貫。新舊相資進退合道。且道成就什麽事。良久。頻呼小玉。元無事。只要檀郎認得聲。
　　解夏小參。釋迦老子二千年前。以盡虛空界爲一箇布袋。一結結定至今。未有人解結者。一結一切結。二千年後。一解一切解。解不解結不結。清風月下守株人。涼兎漸遙春草綠。蝦蟆跳上梵天。蚯蚓抹過東海。一切智智清淨。無二無二分。無別無斷故。喝一喝。諸人於是證據。不妨東去西去。其或未然。殘暑如烝途路遠。得盤桓處且盤桓。
　　謝侍者上堂。翠岩夏末示衆云。一夏爲兄弟東說西話。看取翠岩眉毛在也無。拈云。大小翠岩貪他一粒粟失却半年糧。東山則不然。一夏九十日未嘗爲諸人說話。只是坐則與諸人共坐。臥則與諸人共臥。修而無修謂之眞修。證而無證謂之眞證。噁無端山僧恁麽說話。喚侍者云。好看老僧眉毛在也落也。若道在也。吾孤負汝。若道落也。汝孤負吾。畢竟如何。擲下拂子云。侍者收拂子安舊處。復云。果然汝孤負吾。便下座。
　　八月旦進退兩班上堂。問答罷廼云。日月相推而晝夜明。寒暑相推而歲時成。文武相資而朝廷平。新舊相資叢社興。所以進則風行草偃。退則水到渠成。驀拈拄杖。只如不進不退功歸何處。卓一下。下座巡堂喫茶。
　　中秋謝侍者上堂。記得適來禪客。擧。僧問古德。廓然無雲如何是中秋月。德云。最好是無雲。今夕有問東山。如何是中秋月。但對他道。依俙犀牛扇。彷彿漏燈盞。其或未會。聽取一偈。中秋最好是無雲。白兎當空正十分。忽被微陰遮半面。犀牛扇破角生紋。
　　九月旦謝兩堂首座侍者上堂。僧問。三分秋光二早過。一靈心性不揩磨。守株只麽無休日。伏願漚和俱舍羅。答云。南山老虎元是大蟲。進云。佛性開其有本之源。涅槃明其歸極之旨。答云。寧可堂上苔生。終不引人落草。進云。和尚昨日撞鐘集衆。接得兩堂首座。好是祖道光揚時節。答云。行船全在把梢人。僧禮拜。乃云。適來禪客問。三分秋光二早過。一靈心性不揩磨。揩磨不揩磨則且置。喚甚作一靈心性。不見道凡夫實謂之有。二乘析謂之無。緣覺謂之幻有。菩薩當體即空。且道衲僧家喚作什麽。以拂擊床云。兩堂一喝。同時國師三喚。侍者下座。人事巡堂喫茶。
　　重陽請書記藏主上堂。問答罷廼云。一大藏教是個註脚。四六文章是個註脚。且道註脚箇甚麽。良久云。五年逢再閏。九日是重陽。
　　復擧。眞淨和尚云。九日無白醪。飽飡黃栗糕。十日有黃鞠。催人打禾穀。五更鐘未鳴。隣鷄已數聲。相逢不下馬。各自奔前程。東山亦有一偈。效顰云。東山無酒酌。九日欲何爲。慣擧三玄話。聊哦五字詩。止止不須說。淵明攢却眉。
　　謝直歲化佛殿前庭鋪砂上堂。佛殿階前草許深。和根鏟却見于今。慇懃寄謝諸檀越。這度鋪砂勝布金。
　　一偈辭衆聊代上堂。寫呈堂中座元用文云。開罏明日歎無樵。楖標拈來剩欲燒。不如作伴歸山去。枯木寒烟共寂寥。
　　等持歲夜示衆。昔日北禪分歲。烹露地白牛不納皮角。被公人來句。山僧今日與諸人分歲。本無白牛可烹。管甚公人來。只得現前一衆同入等持三昧正受起來例喫個橘皮湯一杯。猶恐諸人嫌吾太儉。重說一偈擧似堂中首座鏡湖云。等持三昧是家常分歲。何須特地忙烹個白牛。殊未辨夜深且點橘皮湯。
　　退院上大丞相。官寺覊留忽五年。素飡無補愧前賢。公門廣大恩如海。放我秋窓看月眠。
建仁禪寺語錄（終）。

住瑞龍山太平興國南禪禪寺語錄。
　　門人周亨等編。
　　師於至德二年乙丑二月二十一日。在大慈院奉勅。三月二十日入寺。指三門云。我不見一法在門外。何以教我入門來。咄。客聽主裁。
　　佛殿約退衆云。退後退後莫妨我禮佛一坐具地。便禮拜。
　　土地。守護伽藍是儞神職。慚愧慚愧。省得山僧一半力。
　　祖堂。提起坐具云。拜即是。不拜即是。良久。有利無利不離行市。
　　據室。拈拄杖云。這裏是從上諸祖開大罏韛運大鉗鎚。煆凡煉聖之處。現前一會清衆個個總是煆了底精金。山僧到這裡無處下手。未免洗金以鹽去也。卓拄杖一下。
　　拈勅黃。至尊至貴如絲如綸。當陽拈出萬物皆春。
　　公帖這個是把定乾坤。指揮佛祖底一著子。信上座二年兩度迴避。無門未免伏聽處分却煩維那對衆宣讀。
　　山門疏。之乎者也。玉振金聲說個什麽。公則生明。
　　諸山疏。古人百萬買其隣。今我不買也有隣。是何隣也。清風明月東隣西隣南隣北隣。
　　江湖疏。相煦以沫。相賀以文。飛來南浦水。半是華山雲。
　　道舊疏。雲門歌一曲。我作舊時聞。芭蕉葉上三更雨。半是思君半恨君。
　　法眷疏。塤箎接響。伯仲聯芳。就中一句。白眉最良。
　　拈衣。鷄足山中守住錯。黃梅夜半密傳錯。不肖兒孫有例。攀例。錯錯不錯不錯。借婆帔子拜婆年。便披衣指法座云。人人有個一座子。即今因甚成特地。虎咬大蟲。蛇呑鼈鼻。遂陞座祝聖罷。天龍和尚白椎云。法筵龍象衆當觀第一義。垂語云。好個第一義逼塞太虛空。三世諸佛演說不出。六代祖師全提不起。今日無端被天龍和尚一椎擊碎。零零碎碎。一片西飛一片東。衆中莫有向零零碎碎處從頭收拾捏成一團供養大衆底麽。問答罷乃云。山僧未登此座已前。獨秀峯頭風高月冷。已登此座已後。鎖春亭畔柳綠花紅。恁麽恁麽。金雞啄破瑠璃殼。不恁麽不恁麽。玉兎挨開碧海門。如是祝一人之壽。則壽域無疆。如是傳諸祖之鐙。則鐙焰無盡。且道因甚得恁麽奇特。拈拄杖卓一下云。野老不知黃屋貴。六街慵聽靜鞭聲。
　　復擧。三聖云。我逢人即出。出則不爲人。興化云。我逢人即不出。出則爲人。山僧則道。兩個無孔鐵槌。天龍和尚復白椎云。諦觀法王法。法王法如是。師便下座。
　　當晩小參。問答罷廼云。三十年前客此山。高低階級路行難。只今來作山中主。人境晚平眼界寬。大衆昔年爲客處不減一絲毫。今日爲主時不增一絲毫。不增不減。不來不去。雙放雙收。全賓全主。只是一個信上坐。所以道往復無際動靜一源。拈拄杖云。忽有同行木上坐。忍俊不禁。呵呵一笑。未審笑個什麽。笑儞新長老官路販私鹽。
　　復擧。法鐙和尚云。本欲居山藏拙養病過時。奈緣先師有未了公案。不免出來爲他了。却信上坐本志亦復如斯。先師幸無有未了底公案爲可了却。今日因甚出來納敗。良久云。至化難逃。
　　翌日詣南禪院靈祠爲龜山先皇拈香說偈。閟宮肅肅護禪宮。先帝仙游尚有蹤。盡謂雲崹無覓處。誰知月落不離空。苾芻草膩三春雨。薝蔔花開一夜風。竊食才疎。何以報兜樓。爇向寶罏中。
　　四月旦上堂。三月昨日去。八臂那吒攔不住。四月今朝來。山門依舊兩邊開。來不來去不去。南泉不打鹽官鼓。南泉不打鹽官鼓。發機須是千鈞弩。
　　佛誕上堂垂語云。佛未出世已前有一句子。衆中還有檢點得出者麽。僧問。世尊未離兜率已降王宮。未出母胎度人已畢。如何領會去。答曰。三嵗孩兒輥綉毬。僧云。破有法王出現世間。隨衆生欲種種說法。答曰。滿面塵埃洗不清。僧云。聖人作而萬物覩。答曰。風從虎雲從龍。師乃云。釋迦老子纔生下。乃一手指天一手指地。周行七步目顧四方云。天上天下唯我獨尊。雲門大師云。我當時若見。一棒打殺與狗子喫。貴圖天下太平。山僧既忝他後裔。不敢效顰於老雲門惡口罵詈。只得道個我不敢輕於汝等汝等皆當作佛。且道與雲門道底還有優劣也無。良久。儉生不孝義出豐年。
　　結制小參云。以大圓覺爲我伽藍。黃金與糞土同價。古佛與白牯同參。身心安居平等性智。眼裏撒沙耳中著水。諸人還委悉麽。良久。制禮作樂識周公者鮮矣。
　　復擧。龐居士偈云。十方同聚會。個個學無爲。此是選佛場。心空及第歸。大衆要見心空及第人麽。來晨煩都寺維那侍者齎牌拂詣頭首寮拜請。來晩爲衆秉拂則個。
　　結夏上堂。垂語云。有句無句如藤倚樹。離却有無道將一句來。問答罷師廼擧。雲門大師云。今月十五日入夏也。寒山子作麽生。自代云。和尚問寒山。學人答拾得。今日有人問寒山子作麽生。只擧一偈對他去也。微風吹幽松。近聽聲愈好。十年歸不得。忘却來時道。好大哥。
　　謝頭首秉拂上堂。諸供養中法之供養最勝故。我山門王頭首今夏適値結制之辰。各說其法供養大衆。一人說第一義諦。一人說摩訶衍法。一人說四六八對。兩人並說五千經教。大衆還受他供養也無。若道受。法無所說。若道不受。孤負法施。且道畢竟諸訛在什麽處。有人檢點得出。山僧則別甑炊香供養伊。其或未然。山僧重下注脚去也。卓拄杖下座。
　　五月旦上堂。一二三四五。胡孫龐露柱。五四三二一。脚下黑如漆。大衆會麽。會則妙用恒沙。不會則巡堂喫茶。
　　端午上堂拈拄杖卓一下云。神仙祕訣父子不傳。又卓一下云。佛病祖病禪病四百四病一時頓痊。復卓一下云。忌口更須三十年。靠拄杖下座。
　　半夏因衆寮化席上堂。垂語云。獨掌不浪鳴。兩手鳴摑摑。衆中莫有節拍相酬底麽。答罷復擧。昔日馬祖陞堂百丈卷席。今日大衆點茶寮元化席。且道古人底即是今人底即是。竪拄杖云。忽有拄杖子。出來代山僧。說一偈供養大衆云。百丈當初曾卷席。趙州一味只行茶。叢林禮樂從茲盛。遍界香飄薝蔔華。
　　六月望謝藏主修經上堂云。居一切時不起妄念。於諸妄心亦不息滅。住妄想境不加了知。於無了知不辨眞實。釋迦老師八萬四千毛竅十二劑。骨頭撒在諸人懷裏了也。咄快薦取。其或未然。問取東山兩藏主。
　　解夏小參。垂語云。語是謗默是誑。擬即乖動即喪。正與麽時如何通個消息。答話畢廼云。瑞峯一夏九十日。與現前一衆入於無差別海。行則同行坐則同坐。逗到今夜聖制告終。只如剋期取證一句。又且如何。卓拄杖一下。驚起暮天沙上鴈。海門斜去兩三行。
　　八月旦謝兩班進退上堂。索話云。人人脚踏實地。個個鼻孔遼天。有傍不甘底麽（問答不錄）一新一舊雙放雙收。進底如龍得水。退底似虎靠山。叢林由是整頓。禮樂由是開張。慚愧慚愧。山僧嬴得口掛壁。
　　中秋上堂。僧問。馬祖翫月次西堂云。正好供養。百丈云。正好修行。二子見處相去多少。師曰。同工異曲。云。南泉爲甚麽拂袖便去曰。家富小兒嬌。云。祖曰。經歸藏禪歸海。惟有普願獨超物外。還的當也否。曰。大小馬大師憐兒忘醜。乃有頌示衆曰。經歸藏也禪歸海。惟有南泉超物外。勸君更上高樓看。月在廣寒香世界。
　  後醍醐天皇御忌看經拈香。此香在太極之先而不爲高。在六極之下而不爲深。先大地生而不爲久。長於上古而不爲老。是以堯舜得之以安四海。文武得之以天下大治。百姓得之以各居其業。山僧得之以作佛事。妙乎是香本寺山門。每遇八月十六日御忌之辰。預命闔山比丘衆看經七日。今當散忌率比丘衆肅詣行祠。拈香說偈上答洪庥資嚴聖駕曰。曾賜膏田墨尚光。每逢白露感羹墻。禪徒報德消何物。七日看經一炷薌。
　　九月旦啓建看經上堂。擧。洞山問僧。一日看多少經。僧云。一日看一帙。山云。上坐不會看經。僧云。和尚看多少。山云。有工夫時一句兩句。無工夫時一帙兩帙。師拈云。者僧先行不到。洞山末後太過。南禪山門例。自今日至十五日。預爲先功德主龜山上皇御忌輪差僧徒。不問經多少。不論工夫有無。每日普請。六番就干靈祠看經。切莫懈怠。懈怠者罰喝一喝。
　　重陽上堂。一句明明該萬象。重陽九日鞠花新。老汾陽以此一偈敲出三玄骨髓疏通臨濟正脈。七花八裂以作法供養去也。南禪今晨九日常住澹薄也。無茱萸茶可點也。
    無黃栗粽可喫。未免攀例說偈供養大衆。家家釆鞠作重陽。慚愧東離昨夜霜。堪笑南禪貧到骨。無錢沽酒醉柴桑。
　　九月望龜山御忌。看藏經滿散上堂。擧僧問睦州。一氣轉得一大藏教也無。州云。說甚畢羅麽子快下將來。者僧問處佛眼覷不見。睦州會處海口莫能宣。南禪今月自初一日至十五日。奉爲龜山上皇御忌。闔山僧侶輪番看經。旦道與他睦州還有優劣也否。良久。相逢不下馬。各自奔前程。
　　同拈香。此香最尊最勝最上最妙。拈來則瑞氣靄乾坤。爇處乃芬芳騰剎海。所以道在凡同凡。豈異於四生六道。在聖同聖。不別於十地三賢。欽惟龜山太上皇。大哉聖功。至哉聖德。其體巍巍乎只增仰止。其用蕩蕩乎無能名焉。治踰十五年。一氣無作而作。神游八極外。萬化不然而然。加復賜離宮爲禪宮。聖人本願之力也。化魔界爲佛界。聖人威靈之効也。吾宗盛行於世。聖人外護之功也。吾徒安居於斯暇食於斯。聖人之恩比也。然則凡爲吾徒居食者。設令粉骨碎身畢命盡形精勤克己。不足報答聖恩萬分之一豈容懶惰懈怠而廢禪誦者哉。昔者東印土國王請般若多羅尊者。齊次王問云。諸人盡轉經。惟師爲甚不轉。尊者曰。貧道出息不涉衆緣。入息不居陰界。常轉如是經。百千萬億卷。有一頌擧似。出息及入息常轉如是經。千峯朝華岳萬派肅滄溟。
　　開罏上堂垂語。南禪一路平地上。嶮崕萬仭孤峻處。大道坦然若是通方。作者試進一步來（問答不錄）擧。佛光師祖開罏有偈。示衆曰。簇出玲瓏面面紅。滿堂納子坐春風。東山山下無人到。火冷雲深憶祖翁。後百年南禪不肖曾孫開罏亦有一偈曰。淅淅霜風拂曉來。地罏重撥舊冬灰莫嫌。火種無柴續。且坐蒲團待煖回。
　　達磨忌拈香。萬里西來釣絲絞水。九年面壁熨斗煎茶。顧視左右召大衆云。要識祖師麽。指眞云。若非債主定是寃家。
　　十月望兩廊成并勸僧坐禪上堂。垂語云。有一句子兎角龜毛。無一句子填溝塞壑。且道是什麽句。莫有道得底麽。僧問。記得僧問疎山。如何是冬來事。山云。京師出大黃。還端的也無。答云。屋裡販楊州。進云。即今問和尚。如何是冬來事。答云。大家擁被堂中坐。僧禮拜。師乃云。十五日已前掘地覓青天。十五日已後面南看北斗。正當十五日。無孔鐵鎚重下橛。大衆還會麽。會則兩廊下不妨信脚經行。不會則七尺單前依舊趺坐。喝一喝雒陽紙貴一狀領過。
　　十一月旦上堂。僧問。古者云。不用思而知。不用慮而解。盧陵米價高。鎭州蘿蔔大。意在那裏。答云。依俙越國彷彿楊州。問云。即今問和尚。不思不慮如何履踐。答云。急行騎馬。緩行騎牛。問云。與麽則擧足下足皆是道場也。答云。切忌坐在無事甲裏。僧禮拜。師乃云。不用思而知。耳朶元來兩片皮。不用慮而解。雲歸山分水歸海。廬陵米價高。中心樹子屬吾曹。鎭州蘿蔔大。長袖善舞多財善賈。驀拈拄杖云。古人恁麽說話。山僧恁麽注解。同行木上座未點頭在。何故。判官斷案相公改。
　　相國寺。佛殿成三聖安座點眼。彈指圓成大梵宮。巋然寶殿勢陵空。重重示現毘盧境。不出檀那一念中。茲者伏承准三后左相府源君。乘宿願輪來爲大功德主。新建一大禪剎名曰萬年山相國承天禪寺。未幾大佛寶殿先成。輪奐極美。及是遂涓吉日。取至德二年嵗次乙丑十一月二十日。集在城諸禪德。大開千僧勝會。奉安三聖新像。本寺堂頭智覺普明國師大和尚。命南禪住持法弟比丘周信。代爲安座點眼佛事。用伸慶讚之儀。恭惟大毘盧舍那如來大行普賢菩薩大聖文殊室利菩薩。量等虛空智周法界。三聖一源異名同體。毘盧乃法身之教主。普賢則萬行之願王。文殊則諸佛之智母。權示化儀互爲主伴。所以道圓融不礙行布。即一而三行布不礙圓融。即三而一。一三無礙事理相融。加復此三聖本願力故隨衆生欲種種現身。或現佛身。或現菩薩身。或現聲聞。乃至或現宰官將軍長者居士等身。或泥捏金裝。或木雕彩畫。少有緣者靡不示現。譬如一月印乎衆水。千波萬浪皆一月也。似一雨澍乎八荒。三草二木皆一雨也。是名不思議三昧。亦名自在三昧。於戲奇哉希有希有。惟三聖無量劫中萬德莊嚴五眼具足。坐寶蓮華師子之座。成等正覺放大光明。轉大法輪度脫無量衆生。到這裏直得無一衆生不坐此座。無一衆生不具此眼。無一衆生不放此光明。然雖與麽。更須知三聖頂門上別有一隻眼。諸人者還見麽。若也見得分明。不孤負三聖。其或未然。山僧試假堂頭和尚威神力一筆點開照天照地去也。以筆先點釋迦云。憑此光明皇帝萬嵗。次點普賢。憑此光明重臣千秋。後點文殊。憑此光明佛運萬年。遂以筆作一圓相。低頭問訊而歸位。
　　冬夜小參垂語。一句陽來一句陰去。兩句只作一句。要與作者敲推有麽有麽。僧問。寶壽新冬示衆云。新冬新寶壽。言是舊時言。意旨作麽生。答曰。聲和響順。云。不涉新舊底又作麽生。曰。汝但向新舊處會取好。云。和尚今夜如何。示衆曰。斗柄北指天下皆冬。云。與麽則與他寶壽是一是二。曰。是一是二。僧禮拜。乃曰。小參蓋古之家訓也。凡冬來日短夜長天寒地凍。汝諸人大家皆知。吾復何訓。堂中坐禪殿裡行道。汝諸人大家皆知。吾復何訓。山門大小事務兩序。各効其職無事不辨。吾復何訓。噁五更洗面摸著鼻孔。汝諸人因甚麽不知。喝一喝。
　　復擧。僧問趙州。十二時中如何用心。州云。諸人被十二時使。老僧使得十二時。拈云。大小趙州擬欲完然翻成兩片。
　　次日上堂云。冬至寒食一百五。二十四番花信風。咄。休休。向下文長付在來日。
　　謝頭首秉拂拜維那知客侍者上堂。擧起拂云。者一柄拂子尋常在山僧手裏。則儱侗顢頇拙於受用。纔歸五頭首掌握則一一皆用得活鱍鱍。如龍之得水。似虎之逢山。增其意氣長其威獰。便見振法雷灑法雨。三草二木一時沾足。及乎復歸山僧手裡。依舊儱儱伺伺顢顢頇頇。喝一喝。召侍者云。會麽。會則上堂齋去。不會則且坐喫茶。畢竟如何。擲下拂子云。付與維那一槌兩當。
　　謝兩序并侍者上堂。拈起拄杖云。東邊底也。與麽風行草偃水到渠成。西邊底也與麽把定要津不通水泄。與麽與麽。東家不知西家。不與麽不與麽。淡水浸冬瓜。眞個滋味別滋味別。鳥窠吹布毛。喫茶珍重歇。
　　佛成道上堂。二千年前釋迦老子在雪山中六年苦行覩星成道。二千年後我此瑞峯一衆在僧堂中坐擁紙被入于瞌睡三味。昨夜三更有一僧。和被睡倒築著面前露柱。露柱忍俊不禁。天明起來連聲叫曰。今日堂中有人成道。且道與釋迦老子成底是同是別。壁角鐙籠冷地聽得。呵呵大笑曰。有智無智較三十里。
　　除夜小參。去去實不去。君往西秦我之東魯。來來實不來。南有天台北有五臺。去來無朕跡。今古兩悠哉。攅花簇錦玉轉珠回。驀拈拄杖卓一下云。止止千年曆日雖無用。犯著依然總滅門。
　　復擧。法昌嵗夜喫湯次。感首座問云。昔日北禪分嵗烹露地白牛。和尚今夜分嵗有何施設。昌云。莫嫌冷澹無滋味。一飽能消萬劫飢。有人問南禪今夜分嵗有何施設。但對他道。隨分有春色。一枝三兩花。
　　嵗旦上堂。一二三四五。五四三二一。諸人還會麽。良久。昨夜問龜哥。報道明朝吉。
　　元宵謝新舊兩序并龍華院主上堂。竪起拂子云。過去鐙明佛本光瑞如此。現在鐙明佛本光瑞如此。諸仁者還知麽。山門今日新舊。知事頭首一進一退。退者恢張法席毘賛叢林。功成不處。一一瑞如此。進者高低普應前後無差。爲衆竭力。一一瑞如此。且道畢竟是什麽瑞。打佛云。堂中再現優曇瑞。橫出龍華第一枝。
　　二月旦謝玉林西堂上堂。二月旦好時節。草木叢林和氣藹然。燈籠露柱歡喜不徹。且道歡喜個什麽。良久。龍華一會在今朝。必定當來成記莂。
　　三月旦上堂。如是知如是見如是信解不生法相。咄。老瞿曇無星秤子定斤兩。南禪今日未免爲諸人重註破去也。卓拄杖云。如是知如是見如是信解不生法相。便下座。
　　三月望上堂。擧靈雲見桃花悟道頌乃云。南禪今日不論疑不疑徹未徹。信口和出供養大衆去也。三月桃花誰不見。紅紅白白幾枝枝。一從翳却靈雲眼。嵗嵗春風特地疑。
　　四月旦上堂。擧。南泉因陸亙太夫云。肇法師也奇怪解道。天地同根萬物一體。泉指庭前牡丹花云。大夫時人見此一株花如夢相似。頌曰。南泉指出一株花。錦上重鋪五色花。堪笑龍峯殺風景。胡蘆棚上掛冬瓜。
　　佛誕師因新造華亭上堂。垂語云。佛之一字我不欲聞。今日衆中還有掩耳者麽。僧問。古德因僧問。法身清淨報應無垢。爲甚麽。香湯浴佛。德云。今朝四月八意旨作麽生。答云。浣盆浣盆。僧云。即今未審三身之中浴那個身。答云。雲門乾屎橛。僧云。滿院薔薇雨濯出架頭錦。答云。希有世尊希有世尊。僧禮拜。延云。身口意清淨是名佛出世。身口意不清淨是名佛滅度。古德恁麽道。三分甘七分苦。諸人者今日欲見佛出世麽。下座。各具威儀到大佛殿。向新華亭內識取。
　　結夏小參云。過去諸如來斯門已成就。家貧路富現。在諸菩薩今各入圓明。小器易盈。未來修學人當依如是法。三生六十劫。南禪自今夜去一夏九十日。與現前一衆如是禁足如是安居如是剋期如是修證。且道證什麽法。以拂擊禪定云。子細聽取。
　　復擧。睦州因僧問。大衆臨筵合談何事。州云。後園生菜熟水冷淘。頌曰。後園生菜熟水冷淘。我王庫內無如是刀。
　　結夏謝玉岡西堂至上堂。擧。東山師祖云。結夏無可供養大衆。作一家醼管顧諸人。遂擡手云。囉囉招。囉囉遙。囉囉送。莫怪空疎。伏惟珍重五祖得與麽閙熱。可謂義出豐年。南禪今日結夏未免隨家豐儉管顧諸人去也。卓拄杖一下云。洞山五位臨濟三玄。
　　謝頭首秉拂上堂。教中云。夫說法者無說無示。其聽法者無聞無得。南禪則不然。夫說法者有說有示。其聽法者有聞有得。何故。卓拄杖一下云。太都公驗要分明。
　　端午上堂。擧善財採藥話。頌曰。善財信手拈來草。度與文殊便最靈。今日瑞峯無病漢。不知艾葉爲誰青。
　　上堂。老胡口裏無板齒。漏巵盛水。河沙諸佛同一舌。證龜作鼈。便恁麽去對面不僊陀。睡多饒寐語。不恁麽會時。眉毛安眼上鼻孔大頭垂。阿呵呵。風流不在著衣多。
　　上堂。十五日已前左手畫方右手畫圓。十五日已後瞎却眼啞却口。正當十五日殘羹餿飯不勞拈出。驀拈出拄杖卓一下云。三段不同收歸上科。
　　謝易首座上堂。咄咄咄。力□希禪子訝中眉垂。雲門此偈流落叢林。古今無人註解。山僧今日爲汝諸人下注脚去也。以拂作書勢云。咄咄咄。力□希禪子訝中眉垂。注解了也。諸人還會麽。其或未會。問取東土小釋迦。
　　至德三年丙寅秋七月十三日。左相府欽奉聖旨陞南禪位居五山之上。特爲謝恩上堂。先拈相府帖云。這個是左丞相欽奉聖旨陞當山位居五山之上。底公憑鐘鼓一新山林改觀。周信雖不敏敢不遵承。維那對衆宣示。遂登座祝聖。罷據座垂示云。一華開而見佛。一葉落而知秋。莫有共相證據底麽。僧問。朝旆入山法筵觀光。太平一句願聽讃揚。答曰。五更海日出榑桑。問云。茲承左相府欽奉聖旨陞當山位居五山之上。不審有功不浪施分也無。答云。露柱鐙籠也放光。問云。即今和尚沐北闕之新雨露鎭南禪之舊山川。不涉新舊如何謝恩。答云。黃河九曲出崑崙。問云。直得山川。增瑞氣草木盡沾恩。答云。如是如是。問云。始知五岳外別有此山。尊答云。闔國咸知。僧禮拜廼云。步步登高不離最初之步。心心進道不離最初之心。直得似地擎山不知山之孤峻。如石含玉不知玉之無瑕。四海浪平百川潮落。挽回鷲嶺之眞風。喚起龜山之僊駕。木雕八大金剛王歡喜合掌。筆描五百阿羅漢歎未曾有。然雖如是。堯舜之君猶有化在。且如報不報之恩助無爲之化一句又作麽生道。擊拂云。只有天居上。更無山可齊。
　　復云。客從遠方來。遺我徑寸璧。中有四個字。字字無人識。雪竇此偈美則美矣。其奈隱語不分曉。南禪則不然。有一偈分明擧似諸人。昨日左丞相賜我一封書。中有八個字。字字皆炳如。且道是什麽字。以拂作書勢云。天下第一五山之上下座。
　　解夏小參曰。南禪九十日內現前清衆坐禪底。坐禪看經底。看經運甓底。運甓搬椽底。搬椽及乎一夏既了禪也。坐了經也。看了甓也。運了椽也。搬了唯有東南獨季峯。依然岌岌青末了。青末了沒邊表。一峯寒銷五峯曉。
　　復擧。雲門問僧。初秋夏末不觸平常。道將一句來。僧無對。門自代云。初三十一中九下七。禾山云。這僧可謂暗裡抽橫骨。明中坐舌頭。雲門大師雖入草求人。未免閙市裡輥毬。雲門禾山兩枚漆桶。南禪今日爲諸人缽盂安柄去也。初三十一中九下七。向下文長付在來日。
　　解夏上堂云。雲門因僧問。初秋夏末前程忽有人問。作麽生秪對。門云。大衆退後僧云。未審過在甚處。門云。還我九十日飯錢來。這僧前行不到。雲門末後太過。南禪今日有問者。萬里八九月。一身西北風。
　　退院上堂拈拄杖云。這一條糲竭節去。年三月二十日隨山僧而入山。今年七月十六日伴山僧而出山。一去一來無固無必。且道畢竟成得個什麽事。卓一下云。諸人委悉麽。若未委悉。山僧重說一偈留似諸人去也。吾有同行木上坐。伴爲二夏住山僧。天恩許我聞携去。拄看雲飛倚碧層。新舊兩序大衆珍重。下座曳拄杖而出山門。
　　南禪禪寺語錄（終）。

　　義堂和尚語錄卷第二。
　　陞座。
　　直菴心居士七周忌。就于上野州金剛禪寺慶讃觀音大士（香詞不錄）垂語云。垂絲千尺意在深潭。離鉤三寸還有道得底麽。僧問。記得燃燈佛指地云。此一方地宜建梵剎。意旨如何。師云。下坡不走快便難逢。進云。賢于長者挿草一莖謂世尊曰。已建梵剎竟。又作麽生。師云。天高地厚。進云。今日大檀那建梵剎竟。嚴設淨齋拜請和尚。陞座說法。不審說那個法。師竪起拂子云。說這個法。進云。直得一莖草上現璚樓。三途八難脫苦輪。師云。通上通下。師廼云。過云心不可得。現在心不可得。未來心不可得。三世心總不可得。心既不可得。法亦不可得。法既不可得。人亦不可得。人既不可得。境亦不可得。到這裏上無攀仰下絕己躬。無生死可厭。無涅槃可求。無煩惱可除。無菩提可證。淨裸裸赤洒洒。沒可把。雖然恁麽。以下可得故無所不得。天得之普覆。地得之厚載。父母得之慈於子。子得之孝於父母。君得之化下。臣得之奉上。山僧得之陞座說法。諸人得之立地聽法。檀越得之建寺安僧。以至離婁之於明。師曠之於聰。孫陽之於馬。庖丁之於手。莫不得之以會其極入其神。故云。應無所住而生其心。且道這個畢竟是個什麽。卓杖一下。周信平生病嬾不與人交。今日伏承大檀那孝義之厚遠冒殘暑特特而來。人天衆前納敗。一場無任慚汗之至。伏乞衆慈恕之。茲承明善禪尼孝女如緣同心戮力預建一字梵剎。安奉十一面觀世音菩薩聖像。即於今日就于本寺齋僧供佛作種種佛事。次特命山僧陞于此座擧揚般若。所集殊勳上酬慈蔭者。伏惟直菴居士宿殖德本。修諸善根財施法施左之右之建接待也。割腴田以供十方雲水之僧。永永弗絕刊法華經也。各印一本以施二千清淨之衆。展轉無盡。此經中云。若自書若教人書。是人功德無量無邊。能生一切種智。又他經說云。若人紙墨自書。若令人書寫如來正典。然後與人令得讀誦。是謂法施矣。居士既印施二千部。則此功德莫大焉。加復或修佛屋或齋僧尼或參禪宗之師或念彌陀之號。如是種種功德不可勝計。且聞臨終之日少病少惱口念彌陀正念現前了了分明。而終自非宿殖德本結般若緣。豈能如此哉。伏願乘本願輪重來五濁之世。救衆生厄永爲六度之航。次惟明善禪尼不變女人相現比丘尼身。預悟無生之理勤修衆善之功。每月奉造十一面觀世音菩薩聖像一尊造板面窣堵波一基。每日讀誦金剛般若經一卷。遂建一宇禪剎。名曰金剛。特請天龍開山夢窓國師爲開山祖。夫金剛經者。何大般若六百卷之樞要也。蓋金剛者力士所執之杵名也。金中最剛故名金剛。帝釋有之薄福者難見。極堅極利喩般若焉。無物可能壞之。而能碎壞萬物。堅以喩般若體。利以喩般若用。謂般若能摧一切煩惱。不爲一切煩惱所摧也。雖然若約祖師門下。只是一切衆生本有靈知覺性。是金剛般若經也。每日行住坐臥著衣喫飯所作所爲。無一不與般若相應。但衆生日用不覺耳。今我檀越每日讀誦斯經而能知四威儀中皆有般若之用無缺無餘。自非夙於般若中下得種智熟者。豈能爾哉。十一面觀音經曰。若有人稱念我名。一切所求必定成就。富貴自在無病安樂。得辯智才世出世事無不稱意。若有女人稱念我名。轉女成男。所生之所常在佛前。蓮華化生。今檀越不止稱念其名。亦能雕造尊像。月月無闕。然則今生富貴安樂。來世蓮華化生無復疑焉。伏願願力與金剛齊固慈心。共菩薩益深永爲大福田。久作衆生母。次惟孝女如緣處女流中。禀丈夫氣。嘗入山僧室內受山僧衣盂。以結香火緣。經中說四恩。一者母恩。二者父恩。三者如來恩。四者法恩。今檀越既奉父母。以全孝道受衣盂以沾法水。豈非夙於般若中而結勝緣者乎。次惟現坐道場十一面觀自在菩薩。若論其本起。則首楞嚴中菩薩。自說云。過去有佛出現于世。號觀世音。我於彼佛發菩提心。彼佛教我從聞思修入三摩地（云云）是菩薩最初緣起也。又韋陀天神爲南山宣律師說云。過去有王名莊嚴。夫人名寶應。生三女。長曰妙顏。仲曰妙音。季曰妙善。妙善相好端嚴。父母愛甚。妙善初無意於處世。遂發心割愛入一比丘尼寺役事比丘尼。父母求之千方百計無以回其意。有時父王怒密令人惱比丘尼。而後父王感惡疾幾死。世醫拱手。或僧云。得不嗔人目臂而療之立効。父王令人國中索之。或云。去城不遠有一寺稱香山。菩薩住處。此菩薩者慈悲深重而不嗔恚。王乃令人詣菩薩處乞其臂目。菩薩即割臂目與之。父王惡疾乃愈。父母喜之。特入香山致禮菩薩。乃吾季女妙善也。父母見之啼淚悲泣噬臍無及。菩薩乃現千手千眼。須臾復于本形。今大唐汝州香山是也。是菩薩應身之一也。而但此爲度劣機衆生所以示現種種身相也。只如麻谷問臨濟。十二面觀音那箇是正面。臨濟下禪床擒住云。十二面觀音甚處去也。速道速道。麻谷轉身擬坐。臨濟便打。谷接住棒相捉歸方丈。且道是爲應身耶是爲本身耶。又畫工張僧繇寫寶誌和尚眞。下筆輒不自定。寶誌遂以指釐面目。分披出十二面觀音。妙相殊麗。或慈或威。僧繇竟不能寫。今日山僧子細點檢。菩薩面目眼橫鼻直。面面相似而與諸人面目無二無別。則前麻谷臨濟相捉歸方丈底。間不容髮。諸人若信得及。菩薩即諸人。諸人即菩薩。其或未然。且向菩薩像前普同三拜則個。
　　記得。梁武帝問達磨。朕造寺寫經度僧。不可勝紀。有何功德。達磨曰。併無功德。帝曰。何以無功德。磨曰。此但人天小果有漏之因。如影隨形。雖有非實。帝曰。如何是眞功德。磨曰。淨智妙圓體自空寂。如是功德不以世求。若有人問山僧。檀越造寺誦經齋僧。有功德耶無功德耶。則對他道。有利無利不離行市。
　　左丞相請爲從一品大聖寺無相圓禪尼五七忌就等持禪院垂語云。大施門開千僧雲集。衆中還有因齋慶讃底麽（問答不錄）拈拄杖云。諸人還識這個麽。昔在靈山喚作正法眼藏。在少林喚作直指單傳。在雲門喚作一字關。在臨濟喚作四賓主。子細檢點將來。未免喚鐘作甕。今日在山僧手裡。但只依舊喚作拄杖子。諸人若能識得個拄杖子。即能識得諸佛本源。識得諸佛本源。即能識得衆生本源。識得衆生本源。即能識得生死本源。識得生死本源。即能識得涅槃本源。識得涅槃本源。即能識得世出世間一切諸法本源。加復憑此御天下。則四海晏清。憑此建皇德。則風以時雨以時。憑此上報四恩。則無恩不報焉。下資三有。則無有不資焉。是故道識得拄杖子行脚事畢。正與麽時便見。一品大禪尼適從無相三昧起。在山僧拄杖頭上放大光明。轉大法輪演大法義。普告諸人曰。是法住法位世間相常住。諸人還聽麽。其或未然。山僧且煩拄杖子重說破了也。卓一下。眞如法界本無迷悟之殊。俗諦門中示有生滅之相。是乃今日法會之大意也。伏惟某人女流之中菩薩淤泥之裡蓮華。非義不行非禮不動。承先帝之寵而弗矜其寵。分內政之權而弗檀其權。是以早悟無常預書遺誡。及于病革特請大丞相囑以身後佛事。而後端坐正念安然而逝。蓋聞淑靈甞參禪門知識篤信有佛心宗。教中云。雖是女人能信自身有佛性者即是丈夫。其此之謂歟。所願淑靈信根彌固不退菩提之心定力益堅永據涅槃之岸。恭惟今日大功德主左相府大人相公乘願輪來爲法檀度。外存君臣之道內扶佛祖之宗。雖居私第而弗倦朝參。雖執政柄而弗廢佛事。茲者自一品禪尼屬纊之後牢記遺囑。躬領佛事例依禪苑之儀。屈請諸大長老作種種佛事。而闍維之遂就安聖。假設追修道場。謂之中陰。仍請天龍太清和尚臨川古劍和尚及六員僧侶每日三時諷經念呪。每値七日必書法華經一部請諸山長老一人拈香佛事。相公長齋自寫金剛般若經。於其禪誦之餘。每日命太清古劍及小僧講說圓覺楞嚴二大乘經并大慧祖師長書。今當五七日。特就當院建千僧會同音諷誦大佛頂萬行首楞嚴神呪。請萬壽相山和尚拈香說法。辱命小比丘周信陞于此座敷揚般若正宗。固辭不允。鄙俚云。語奉瀆鈞聽。惶恐惶恐謝諸山訖。原夫中陰者亦謂之中有。據瑜伽論說。蓋人死中有身若未得生緣。極七日住。死而復生。生而復死。如是展轉生死至七七日。決定得生。是故每遇七日必營齋追福。謂之齋七者。令中有種子不轉生惡趣也。若夫極善極惡者無中有。所以者何。極善者即生淨土或生人天。極惡者即入地獄或生三道。惟善惡雜者合有中有。是乃七七齋所以由而設也。而此皆前所謂俗諦門中事。若約眞如門。本無生滅去來之異。何中有之有哉。次長齋者。蓋齋齊也。所以齊心也。故其字從齊中心謂之一中食。以表心外無法惟一中道也。教中說持齋功德云。一日持齋有六十萬嵗糧。又有五福。一少病。二身安。三少睡。四少婬。五生得宿命通。又云。月六齋日。四天王自下閻浮提觀察人間。衆生有持齋修福父母孝順多者。便上忉利天以啓帝釋。諸天咸皆歡喜（云云）今我相公身居富貴之家。心樂清淨之業。非止一月六齋。長齋已及兩月。持律如苦行僧。本朝開國以來。居大臣者持齋如此蓋未曾有也。復次千僧供者。蓋所以示施心廣大也。昔在外國若隋朝煬帝趙宋神宗。皆設千僧齋。獨煬帝則於揚州爲智者大師諱辰設供。有司案名滿足千數。臨齋下嚫。數溢一僧。咸謂。智者化身來受國供。凡古今傳記所載。建大齋會必有羅漢一人潜入衆中受供。如賓頭盧尊者應四天下供。所謂賓頭盧者。佛在世時五百羅漢其一也。其人爲樹提長者現神通取栴檀鉢故。佛遏之不聽涅槃。勅令末世四部衆生作福田。由是每設大會至心請賓頭盧。其法於氈下遍敷好花以驗其來否。若賓頭盧來其座處則其花不萎。若不來則花即萎（云云）謂之請賓頭盧法。只如今日一會。千員僧衆人人皆大乘法器。個個非小果可比而況我大檀那施心既廣大矣。初不見持戒毀戒之相。一味平等依僧次請。則未必獨以賓頭盧爲請焉。於戲大相公。於一品禪尼因非同姓亦非婚姻。而尚能不忘舊德。不以生死二其心。不以陰陽拘其忌。區區以竭追修之誠。如上所說。而況於同姓乎於尊親乎。今天下人聞相公之風者。孰不慕其德効其義哉。何則一人修善則一家化之。一家修善則一國化之。一國修善則天下人皆化之。天下人皆修善。則欲其國之不治政之不行其可得哉。故曰。爲善不同同歸於治。或者曰。相公必自果位中來人也。何者自非百劫千生於般若中宿殖大信根厚者。安能今日於吾法中一聞千悟頓發大心油然作諸善事而如此其速疾耶。山僧設以四大海爲一張口以五須彌爲三寸舌說到盡未來際。劫海有盡。相公之福說不能盡。虛空有盡。相公之壽說不能盡。且置是事。
　　記得。僧問百丈。如何是奇特事。百丈云。獨坐大雄峯。此一則公案數百年來久成滯貨颺在骨董鋪裡。竊承相公近日每會諸禪長老必擧此話商量。山僧今日當仁不讓。聊以一偈答個僧問去也。曾問如何奇特事。謾云。獨坐大雄峯。今日若詢奇特事。再來摩詰展神通。且道與百丈答處同別。別則話成兩橛。同則不辨西東。至竟作麽生。商量得與一品莊嚴報地。卓一下。公驗分明。
　　細川源右京兆薦母卒哭請。問答罷師乃云。起諸善法本是幻。造諸惡業亦是幻。身如聚沫心如風。幻出無根無實性。古佛與麽道。且何者是幻。三世諸佛是幻。十方菩薩是幻。聲聞緣覺是幻。歴代祖師是幻。乃至一切世間有情無情悉皆是幻。只個幻一字即是一切善惡諸法之本故。諸佛以幻成等正覺。菩薩以幻開六度張萬行。緣覺聲聞以幻悟十二緣證四諦法。歴代祖師以幻續焰聯芳。而又一切衆生執幻爲有。發爲無明。支爲三毒爲十惡爲五逆爲二十五有爲八萬四千煩惱之因古佛與麽道豈欺人哉。由是故淨林寺妙林淨禪尼現婦女身作如幻觀裂如幻之愛網入如幻之法門證如幻之菩提示如幻之涅槃。茲者京居奉佛弟子孝男右京兆大尹公。今月今日伏値淑靈卒哭之辰。書寫妙法蓮華經一部地藏本願經十部課誦光明眞言一萬遍。特就于地藏禪院莊嚴如幻道場營備如幻齋供。現前一衆同音諷誦大佛頂神呪之次。命小比丘陞如幻座說如幻法。且何者是如幻。法佛在靈山。所所法華以一大事開示悟入佛之知見。是如幻法在忉利天爲摩耶所說。地藏本願功德因緣是如幻法。在補陀落山爲蓮華明王說底。灌頂光呪是如幻法。在祇園精舍爲阿難登伽說底。佛頂祕密是如幻法。今日大功德主亦以此如幻三昧於入世間出世間事君盡忠奉親盡孝。以之治州郡之劇。以之參廟堂之謀。以之報母氏劬勞之恩。以之設伊蒲八珍之供。驀拈拄杖。且道先妣來也無。卓一下。伏惟尚享。
　　記得。宋國李都尉問達觀穎禪師。人死識歸何處。穎云。未知生。焉知死。都尉云。生則已知。穎云。生從何來。都尉擬議。穎椹其胸云。只在這裏思量個甚麽。都尉云。只知貪程不覺蹉路。穎托開云。百年一夢今朝方省山僧今日有人問道。淨林寺示寂已經百日。識歸何處。有一偈擧似大衆。識神畢竟歸何處。僊駕飄然不可攀。秋夜青冥風露冷。月明人倚玉闌干。
　　瑞林院赤松源延尉大祥諱請。明與無明其性無二。全波是水。無二之性即是實性。拍拍是令。與麽與麽日午打三更。不與麽不與麽面南看北斗。與麽中却不與麽。溪山雖異雲月是同。不與麽中却與麽。鳥飛毛落魚行水濁。到者裏也無生死之可離也。無涅槃之可證也。無煩惱之可斷也。無菩提之可求。直得自無住本立一切法。父子親其居。尊卑異其位。或男或女坐立儼然。或存或亡兩得相見。然雖如是。秖如下涉功勳一句又作麽生。以拂擊床云。諦聽諦聽。復云。按世典曰。子生三年然後免父母之懷。夫三年之喪天下之通喪也。雖然天下通喪。人死有子傳家嗣業。終其喪者少。雖終其喪。而盡孝竭誠者益少。而又雖報世間父母之恩。酧出世間父母恩者彌寡。何謂世間父母。曰。生吾形身者是。何謂出世間之父母。曰。生吾法身者是。故契經曰。智度菩薩母。方便以爲父。一切諸導師無不由是生。謂智度即般若。是根本智。亦謂實智。亦云如理智。方便即後得智。亦謂權智。亦謂如量智。曰。實智內資長養如母。權智外攝度生如父。故我瑞林院一生之間成辨世出世間一切事業莫不繇是二智之力。是故謂示行貪欲而離諸染著。示行嗔恚於諸衆生無有恚礙。示行愚癡而以智慧調伏其心。乃至示行煩惱心常清淨。示有妻子不染五欲淤泥。示現涅槃不斷生死。夫是之謂世出世間了事希有大丈夫者也。茲承孝男千鞠爲先考追修施佛齋僧書經誦呪作諸善事。不獨報答世間父母之恩。亦能酧出世間父母之恩。伏願先君憑善利超外法界覆蔭後毘。家門續續而榮福壽綿綿而久。
　　復擧。僧問睦州。以字不成八字不是。是何章句。州彈指一聲云。會麽僧云。不會。州云。上來表讃無限良因。蝦?跳上梵天。蚯蚓抹過東海。頌曰。以字不成八不是。睦州只消一彈指。須知六萬餘言經不出孝心一念裡。久立。
　　寶福寺道英忌請釣語。如來禪父母未生前。祖師意大地載不起。若是英靈俊流不妨出來參決有麽僧問。青山湧出黃金宅。匝地清風無熱天。答曰。知時別宜。堪作闍梨。進云。三十年來無所覓。幾回葉落又抽枝。今朝有個眞消息。委在人天大導師。答曰。無星秤子定斤兩。進云。大功德主茲遇寶福寺英公諱辰。造像書經。拜請和尚陞座說法。還有資嚴冥福分也無。答曰。好個消息大家知有。進云。直得離相見佛破塵出經。答曰。如是如是。進云。只如尊儀早埋玉於此地使人情何能已。答曰。鳳栖不在碧梧枝。進云。拈出佛祖機拔却繫驢橛。答曰。正好恁麽流通。進云。上來讃揚猶是功勳邊事。如何是向上宗乘。答曰。秋風吹渭水落葉滿長安。進云。一句無私利有情。答曰。爭之不足。讓之有餘。師乃云。大道只在目前。要旦目前難覩。欲識大道眞體。不離聲色言語。以拂撃禪床云。諸人還聞麽。豈不是聲耶。竪起拂云。還見麽。豈不是色耶。山僧與麽說話豈不是言語耶。直饒便恁麽會去。早是刻舟覓劍。若又不恁麽會去。未免緣木求魚。恁麽不恁麽拈放一邊。清寥寥兮上無攀仰。白的的兮下絕己躬。諸人若向這裡著一隻眼。便見寶福寺與尊堂令弟闔家貴眷同入法界海慧共證不二法門。倘或未見。白日莫空過。青春不再來。
　　今日一會。乃本寺今月伏値寶福寺三十三忌作佛事底意旨。周信才疎德薄。不自知量迫于檀命。勉强出來陞于此座。擧揚宗乘納敗。一場無任戰栗。伏乞衆慈陞座之次。伏承大檀那准三宮左相府君。光賁法筵證明佛事。鄙俚言詞奉瀆鈞聰不同小小。恭惟府君大樹成陰群靈仰庇。凡曰一家。表裡父母兄弟親屬。存者各享福祿。亡者悉脫幽冥。莫非相君扶護之力。況今與尊儀連枝義重。陟岡望深者邪。至感至感。伏惟寶福寺生尊貴家爲將相種。惜乎天與其貴不與其壽。齡及鳩車之嵗遽歸箕尾之天。而來三十三秋。每悲霜露。尊堂太夫人追念之切曷可言哉。佛經中說。第八住菩薩欲染既除。內外清淨。十身靈相一時具足。與乎毘盧舍那如來同體名童眞住。然則尊儀未有欲染。童眞示寂。況復沒後追福修善如斯殊勝。必生淨剎爲佛長子紹續如來法位報答父母之恩無可疑者。伏願尊堂毋勞追念。夫虛空藏菩薩者。本經中說。此去西方恒沙世界有一佛剎。名一切香集。佛名勝華敷藏如來。彼國有一菩薩名虛空藏。已從彼佛得深妙法證一切種智。頂上有一如意寶珠。光明顯耀呑蔽一切光明色相。無復現者。唯見虛空。是菩薩本願力故。以智慧方便度脫一切衆生令歸第一義空故。聞菩薩名或造形像或設供養。是人現世無諸災患。臨命終時菩薩隨其應現身說法令離生死。乃至一切諸法皆悉空寂猶如虛空者。是虛空藏菩薩之大意也。今日所造金裝木刻乃表其儀耳。雖然恁麽。若約祖師門下。現前人人六根門頭有一顆無價摩尼寶珠。晝夜放大光明。如是造立如是供養。是名眞虛空藏菩薩。又按教中說。始從鹿野苑終至跋提河。於是二中間未甞說一字。只如今日讀誦書寫底諸大乘經甚處得來。既曰未說。書寫讀誦底果是何者。諸人若作禪會則爲謗經。若又作經會則爲謗禪。若復作一味會則魯魚不辨水乳不分。畢竟如何。向下文長付在來日。
　　記得。那吒太子拆骨還父拆肉還母。然後現身運大神力說法度父母。有一偈擧似。骨肉都還父母了。十方世界現全身。一聲長笛離亭晩。君向潚湘我向秦。
　　宗鏡禪師十三年忌。就于西山地藏院垂語。揭開古佛家風顯出大人境界。衆中莫有相與證據底麽（問答不錄）乃云。法身無相而無相不彰。法身無瑕而無幽不濁。所以道諸佛眞語以心爲宗。衆生信道以宗爲鏡。直得胡來胡現漢來漢現。毘盧舍那如來於此鏡中示現密嚴究竟之土。釋迦牟尼世尊於此鏡中示現千百億之身。圓通大士於此鏡中從聞思修入三摩地示現三十二應身。地藏菩薩於此鏡中示現去來六道度脫衆生。碧潭和尚於此鏡中住世八十四年化儀既畢示現入般涅槃。諸高足弟於此鏡中成就種種佛事報答先師恩德。是故曰。修習空華萬行宴坐水月道場。降伏鏡像天魔證得夢中佛果。然雖與麽。子細點檢將來。總是影像邊事。祇如打破鏡來相見底一句又且如何。卓拄杖一下云。一把柳絲收不得。和風搭在玉闌干復云。今日一會乃地藏院諸高弟爲先師碧潭和尚設忌齋底意旨。詳夫和尚本姓平氏。世家關東爲將門大族。和尚以宿習自幼出家抵于京師。從仁和寺大僧正禪助學瑜伽教法。學既成東歸。以本宗密法加持陰賛平氏之化。凡遇日月星宿之變旱澇兵疫之災。祈禱必應。護國救世之功居多故高。以密宗自負不信有教外別傳。會遭世變易服逃難投禮吾先正覺國師。一言之下頓折慢幢。乃自點頭曰。我錯矣。我錯矣。國師笑曰。這鈍根闍梨何知非之晩。自爾朝夕參扣密受旨訣。及國師謝世。受囑繼踵主於西芳精舍。影不出西山者二十餘年。蓋慕諸亮座主之高致也。而習禪餘暇時復爲道俗懇請講說經論。王公貴人獲益者多。有禪者竊議曰。碧潭既歸吾宗。只合全提祖令。尚何用講說哉。和尚聞而告或者曰。不見道經是佛語禪是佛心。諸佛心語必不相違。況復西天祖師自大迦葉至優婆麴多皆兼弘三藏。逮乎馬鳴龍樹始開摩訶衍著論釋經。加以震旦禪祖大寂南陽鵝湖司空山等諸師。廣引經論以印佛心。初不以禪教二其心。豈似今之世爲禪教徒者各宗其宗黨其黨予盾相爭互招暗證循文之譏乎。由此言之。碧潭和尚其永明智覺之流亞歟。應安聖朝賜諡曰宗鏡禪師。蓋取於此矣。而禪師又以本願與地藏菩薩有大因緣。雕刻其像講說尊經。讃歎供養不可勝計。由是菩薩或感于夢想。或現于定中。密垂衞護。冥加被者頗多。禪師以應安八年甲寅正月初五日示寂西芳。預囑其徒曰。月之二十四日乃地藏菩薩感應之齋日也。老僧滅後汝等當取斯日爲老僧忌辰。每月就于地藏院設齋讀誦本願功德經。以報菩薩慈恩。是乃與供養老僧一般。爾來諸徒至今如此遵遺命也。鳴乎哉。此菩薩乘悲願輪受佛付囑。出于南閻浮提救度無量衆生。衆生既無量。菩薩悲願亦無量。菩薩悲願無量。碧潭悲願亦無量。悲願無量故。功德亦無量。功德無量故。利益方便亦復無量。山僧直以虛空爲一張口。萬象爲三寸舌。說到盡未來際。菩薩功德說不能盡。有偈擧似諸人。地藏菩薩碧潭和尚。一身多身是相非相。明鏡當臺寶珠在掌。同一慈力同一悲。仰日烏西下月兎東上。如是觀者即眞供養。
　　默菴和尚十三年忌。就善入寺垂語。釋迦已示滅。彌勒未下生。於此二中間如何通消息有麽有麽（問答不錄）乃云。應安癸丑。此時節虛空落地海岳昏。至德乙丑。時不移欲覓行踪。日月奔末後句太分明。唱聲震地。猶如聞。驀拈拄杖云。默菴和尚去也。諸人還知麽。卓一下云。默菴和尚來也。諸人還見麽。復卓一下云。來來實不來。溪聲長在耳。去去實不去。山色不離門。所以道蕩蕩十方而普應恢恢歴劫而常在。且道默菴和尚畢竟來應諸子弟供養也無。靠拄杖云。何處不稱尊復云。今日伏承高弟梵尚等爲老師默菴和尚十三年忌作報恩佛事。恭惟默菴大和尚志氣空群議論奪席。扶宗輔教。則永明鐔津可以讓其功。以文說禪。則寂音北磵可以推其美。若夫董等持席。以王臣勉留也。辭東山請。以激奔競之徒也。稱疾退藏西崦。示高世之風也至。若臨終。書偈并陞座說法垂訓諸子聳動視聽。此豈非世世生生在善知識位中定慧熏修所致之驗耶。惜乎戢化太早法施未周。是天下法門之不幸也。小弟某蚤嵗從游沐誨藥者多。今茲迫諸徒堅請不免陞于此座。鄙俚之言奉瀆寂聽。納敗重重不同小小。但願和尚重駕願輪現曇華於濁世再乘末運暉慧日於昏衢。至祝至祝。
　　擧。洞山與雲巖設齋次。有僧問云。和尚爲先師設齋。還肯先師也無。山云。半肯半不肯。僧云。爲什麽不全肯。山云。若全肯則孤負先師去也。信上坐今日因齋慶讃一偈以助供養。肯先師不肯先師。全肯何如半肯時。大抵還他肌骨好。不須臨鏡畫蛾眉。
　　雪谿居士三十三年忌。就于令弟光祿私第佛事垂語。竿木隨身逢場作戲。衆中還有節拍相酧底麽（問答不錄）廼云。十方薄伽梵一路涅槃門。只箇涅槃門即是生死門。諸人若又透得箇門過。則便能回三毒爲三德。回六識爲六通。回無明爲佛性。回煩惱爲菩提。乃至回八萬四千塵勞爲八萬四千法門。不動寸步一一透過七通八達。驀拈拄杖云。雖然恁麽。更有那一門。諸人若能入得。亡者頓脫幽塗。存者永保家堂。其或未然。山僧爲儞諸人八字打開去也。卓一下復云。今日法筵。廼光祿相公奉爲雪谿忌辰作佛事底意旨。伏惟雪溪居士奕葉良將之種一門巨族之英。奉君盡忠事親盡孝。嵗次癸巳文和二年夏屬南兵犯闕。
　　先帝龍馭入于江州。是時公職在京兆尹。隨駕東征。獨領孤軍駐屯于東坂。與賊兵相拒遂死于戰陣。如彼張許二氏同守睡陽與祿山戰死再復唐之社稷。烏乎公之死國之活也。壯哉忠矣。今當忌辰所恨無賢子孫供祭祀者。獨有令弟光祿公作諸佛事以竭追□之誠。所集殊勳奉爲雪溪居士資冥福者。惟夫古今世爲兄弟者。有兄不愛弟者。有弟不敬兄者。而相怨如漢氏釋布之謠魏氏豆萁之詩不可勝計。今光祿則不然。兄存則敬之如父。兄亡則祭之如在。不亦愷悌君子乎。是以老廷尉之福咸歸於我矣。雖然適來所說皆是世間幻化之相。法界海慧照了諸相。猶如空華。到這裏方信祖師道。亦無人亦無佛。大千沙界海中漚。一切賢聖如電拂。有一偈擧似諸人。故家棠棣二難兄義。重何曾隔死生。但看炎天三伏裏。雪花片片落江城。
　　源廷尉三十三年忌垂語。當機道一句。八月二十五只箇一句。遼夫俊鶻迷踪踞地。金毛失措衆中還有相與敲唱底麽（問答不錄）廼云。大道無方群機普應。寂然不動感而遂通。直得如天普覆。如地普載如虛空之普容。如日月之普照。非空非色非大非小。而能小能大能空能色是故。毀之不嗔。譽之不喜。處富貴而不爲榮。居貧賤而不爲辱。所以道大道常住目前雖在。目前難覩故。我前廷尉勝樂寺德翁譽公大居士。以此大道一生受用世出世間無不備之。曰福祿。曰壽考。享於身施於物。於今世罕見。在古人或聞。謂彼上人者難爲酬對。似乎金粟老人。死生交情賓客填門。似乎瞿廷尉。以身繫天下安危。似乎唐郭汾陽。禪門淨土不二其心。似乎趙宋不動居士。閱七十八春秋熏罏茗椀。勝似四禪天上之樂。臨一十三忌日伊蒲塞膳美於八珍王鼎之差。其寫經也點發毘盧之法寶。其誦呪也演出佛頂之祕要。正與麽時且道德翁在什麽處受茲供養。驀起拂子云。看看即今在山僧拂子頭上結跏趺坐入思惟三昧。從三昧。安詳而起告報諸人曰。淨極光通達寂照。含虛空却來觀世間。猶如夢中事諸人還聞麽。其或未聞。山僧重下註脚去也。以拂子撃禪床云。諦聽諦聽。復云。原夫生人之道莫大於孝。故佛經則曰。孝順至道之法。又曰。不如以三尊之教度其一世父母。儒書則曰。夫孝塞乎天地橫乎四海。又曰。天之經也。地之儀也。人之行也。然則今日光祿公依儒佛二教之訓爲父設齋作諸佛事。上答罔極慈恩。下資法界含情。則孝之道於是盡矣。雖然若約祖師門下。向父母未生以前識得本來面目。是爲眞實報父恩者。因記。山僧甞在丙午嵗冬。以事自關東來輦下謁翁於此門中。乃明年秋八月翁以安撫使來關左。一日訪予瑞泉蘭若延入葆光窟。道話終日而別。今倒指已閱二十年矣。適承令子光祿公命就于舊第對靈陞座。與二十年前相見底時節不移毫髮無二無別。方信李長者道。無邊剎境自他不隔毫端。十世古今始終不離當念。俯仰感概有一偈。擧似諸人。一別雲飛二十年。堂堂面目尚依然。死生不隔秋空月。來往還尋雪夜船。架上蒲萄新白露。門前楊柳舊青氈。箕裘頼有兒孫繼。何必區區弔九泉。
　　義堂和尚語錄卷第二
　　義堂和尚語錄卷第三
　　拈香。
　　藤三品照圓居士。請亡母了禪禪尼忌。此香如天能覆如地能載。如父能嚴如母能慈。是以人倫資之正直。鬼神資之總明。草木資之蕃殖。禽獸資之孳毓。其功溥矣。厥德博矣。某人示女人相而不見女人相。參佛國禪而了得佛國禪。視宅生死涅槃譬如游戲園觀。鳴呼。人皆有子賢者少。尊靈有子克繼賢。人皆有子孝者少。尊靈有子稱純孝。人皆有養敬者少。尊靈有子盡其敬。人皆有喪終者少。尊靈有子善其終。四者既備。復何求。世尊說法升忉利。釆菽救母供盂蘭。我願清淨大僧衆。一時快寫妙法華。僧衆精勤書云畢。更令山僧爲賛揚。火宅即是清凉國。化城無乃眞瑤所。撃碎龍女手中珠。推出長者門外車。如是受持如是說。佛子是名眞供養。且道了禪禪尼還受供養也無。僧問古德。中秋不見月時如何。古德云。更待夜深看。山僧重說一偈。供養尊靈去也。三十三回三五夜。一年一度一傷心。浮雲不掩嫦娥面。莫向秋天怨反霜。
　　書法華爲天山高居士七周忌。一從三箭定天山。風御冷然挽不還。遷苑碧桃春雨後。落花隨水到人間。恭惟某人高門閥閱法社金湯。執東藩政如管夷。吾輔桓公參西來禪。類裴相國謁黃檗。嗟何一春夢未覺。遽爾七周諱辰斯臨。供辨伊蒲也。勝似八珍五矦之膳。經書蓮華也。推出三車一乘之駕。驀擧起香云。諸人還見麽。某人即今在法華會上。與龍女同時成等正覺。即往南方無垢世界。互爲主伴坐寶蓮臺。轉大法輪曰。唯此一事實餘二即非眞。度人已畢。劫來娑婆世界南瞻部洲大日本國相模州鎌倉城中。復于本位現宰官身。爲諸人高聲唱曰。是法住法位世間相常住。諸人還聽麽。其或未然。試向香烟起處看。便搜香。
　　上杉中書請先考古巖淳公居士三十三忌。此香無量億劫八福田中夙殖來底般若種子。及乎因緣成熟。而乃能發種種馨香發種種功用。貧者得之如獲寶。孤者得之如逢父。戰者得以克敵。守者得以安邦。是非神通亦非妙用。法本來如是。故菩薩戒弟子孝男上杉禪助。伏値先考古巖淳公忌辰。預於公務之暇讀誦金剛般若經一千卷。又製金襴作佛袈裟。以先考戰袍零碎者爲帕子包此袈裟。遠自信州行幕差僧子瑾。特特送來供養。伏願某人忍辱爲鎧降煩惱之魔軍。慈悲作舟登涅槃之彼岸。乃至法界含靈同圓種智。次願今日大功德主。壽齊龜鶴永保福祿之家。威伏虎狼頓開昇平之國。惟夫袈裟梵語。此云離塵服。亦云不正色衣。又云蓮華服。悲華經中說。袈裟有五種功德。一若邪見人於一念中尊重袈裟必於三乘授記。二天龍鬼神若能恭敬袈裟即得三乘不退。三若有鬼神諸人得袈裟乃至四寸飮食充足。四若衆生共相違反念袈裟力尋生悲心。五若在兵陣持此袈裟少分當得解脫。次金剛經者諸部般若之綱要也。若讀誦者現在延命當來免苦。故冥府謂之續命經。復次法華經者。吾佛成正覺後四十二季。靈山虛空二處三會凡八年間所說。後來人師判爲同醍醐味教。爲注疏解釋者不可勝計。若約祖師門下。所謂妙法者。只是一切衆生若男若女若僧若俗。十二時中行住坐臥處。喫茶喫飯處。治生產業處。或公堂政事處。或軍陣戰鬪處。乃至閨閤燕集歌舞戲笑處。全體受用底道理。如此讀誦如是解脫。如是書寫如是供養。是名眞實報佛恩者眞實報父母恩者。其或未然。山僧重說一偈供養諸人去也。有大居士稱古巖。蚤參三會結勝緣。開創梵剎名瑞光。香火至今暖如春。惟昔曆應戊寅年國家有命征南方。公也奮忠死弗貳。社禝安然若泰山。令子嗣業伯及仲。棣蕚聯輝玉燦燦。仲氏今年軍信陽。指揮豼貅俱風靡。陣中不忘先考思。故遣僧來爲修設。七日膽寫妙蓮經。追嚴七七償宿志。金襴製爲古佛衣。重如山岳振不起。先考戰服遺下者。片段收取護此衣。遠遠送來義亦重。視物思人一潜然。無相福田無相衣。無相而施無相受。一縷不挂赤條條。十方世界現全身。我今借此袈裟力。演說甚深微妙法。譬如窮子捨父走。經年他國乃邂逅。父曰我是實其父。所有財物今付汝。窮子聞之即歡喜。寶藏不求自然至。我願法界諸群生。盡披此衣說此法。此法此衣從何出。信心檀越一念中。
　　淨智通叟和尚七周忌。馬祖有伴即來。水銀無假。揚岐作女人拜。阿魏無眞。便恁麽會去。是名眞供養。且道先師果來應供也無。若道來應供。來來實不來。若道不來應供。去去實不去。畢竟作麽生。行脚南方二十年。捨得一文大光錢。及乎急急歸來也。換得天龍一指禪。只個一指用不盡。東竪西竪萬萬千。或時水凌上走馬。或時陸地上行船。或時掉棒打明月。或時開口罵青天。或時慧林山中住。牛刀小試且隨緣。或時巨鼇峯頭住。一絲掣動三山連。有時金峯山上住。打開寶藏直大千。或時出或時處。逆行順行觸處圓。臨行索筆揮虛空。字義至今自炳然。有句無句藤倚樹。正宗滅却瞎驢邊。十分寫出眞實相。竹箆在手凛龍泉。鐵面鐵嘴並鐵拳。更有一段風流在。留與兒孫萬古傳。咦。
　　總持慧海妙智大姉逆修。此香具妙智力。能救世間苦故。具總持力。能持一切義故。具大悲力。所行平等故。具辨才力。令一切衆生歡喜滿故。具波羅蜜力。莊嚴大乘故。具神通力。出世無量故。具大願力。永不斷絕故。具加持力。令信解領受故。某人生女人中。具男子氣故。其所作所爲皆超宗超格。夫財人所慳而能捨之。死人所惡而能樂之。可謂大力量人矣。可謂了事納僧矣。山僧以須彌山爲舌大海爲口歴劫讃揚有不能盡。有一頌擧似諸人。慧海無風水接天。人登彼岸已忘船。總持不受胡僧肉。五葉聯芳萬萬年。
　　雪林善照居士請爲亡父道傳直翁忌。此香五戒十善爲之根。六度萬行爲之幹。七覺八正爲之華。三身四智爲之果。是以諸佛菩薩資以度人說法。天子宰臣資以撫國安民。父母兄弟資以敬愛孝悌。其用可謂備矣。厥巧可謂深矣。其德可謂大矣。某人道本無傳單傳之宗繼佛祖。家惟稱善積善之慶及子孫。然子則承家可以衝樓可以跨竈。孫則嗣業或爲宰官或爲釋門。嗟。何夜壑之遽移概彼風樹而弗靜。臨忌辰而怵惕修冥福以辛勤。七軸蓮經寫未終。一基寶塔功先畢。伏願佛界魔界衆生界處處分身。戒香定香解脫香塵塵應供。
　　昌旭禪者書大般若經。此香以檀那爲種。以尸羅爲根。以羼提。爲幹。以惟代爲葉。以禪那爲華。以般若爲果。夫謂般若何也。梵語般若此言智慧。三世諸佛得之以成正覺轉法輪。歴代祖師得之以示巴鼻傳心印。十方羅漢得之以現神通恣遊戲。法界群生得之以日入息日出作。乃至天地之運四時之行。日日之明晝夜之分。魚之躍于淵鳶之戾于天。衆皆莫不得之以云爲也。且如某人受持是經讀誦是經解脫是經書寫是經供養是經。亦復莫不得之以濟事。且道般若畢竟是個什麽。良久。摩訶般若波羅蜜。甚深般若波羅蜜。
　　妙法二道人寫法華。爲淨蓮淨華二亡父母。偈云。有功德主婦與翁。偕爲父母來營供。普請黃梅一會衆。寫經誦呪鳴魚鐘。流水琅琅鬼神聳。香風習習天人恭。見者聞者皆歡悅。有子如是家彌隆。乃父乃母俱解脫。一一同生青蓮宮。我今爲汝安名字。名詮自性須論功。曰妙曰法及蓮華。四字雖異理則同。妙法不可以言詮。蓮華不著淤泥中。如是受持如是說。獲福恒沙壽無窮。
　　正心爲母寫五部大乘經送歸瑞泉。諸供養中法供養爲最。諸波羅蜜中檀波羅蜜爲首。諸恩德中母恩德爲深。諸部經中五部經爲大。諸善行中孝行爲勝。是以我檀越爲亡母見周尼書寫五部經。打歸本寺爲常住。以結般若緣者。因記。昔有僧。菴于海岸。以大方廣佛華嚴經七字授與船上往來者。大慧禪師普說中引以爲證焉。今檀越捨可貪著之財命可供養之僧書五大乘之經。得使後來觀者聽者讀者誦者同結當當來世般若殊勝大緣。豈止七字名號而已哉。虛空有盡吾願無盡。虛空有盡吾孝無盡。虛空有盡吾財無盡。虛空有盡吾施無盡。謂之無盡藏陀羅尼門無盡藏神通門無盡藏解脫門。喝一喝。姑置是事。
　　駿州太守爲亡父行應居士忌。此香非根非枝非葉。亦非海岸栴檀木。亦非天上先陀婆。本是我大檀那無量劫來一念信心力所成熟故。以是供父母。則水菽之養非薄也。以是薦鬼神。則蘋蘩之奠非瀆也。以是祭天地。則天地交感。以是供佛菩薩。則佛菩薩降臨道場。以是撫百性。則百性子來。以是輔國政。則風行草偃。苟或父無信則子不順。君無信則下弗敬。故經云。信爲道元功德母。長養一切諸善法。某孝思罔極。每發一年一度之哀。先志難酬。倏臨三十三周之忌。新開屠蘇以象設乃爇兜樓而薰修。亡者脫苦輪於幽涂。存者增壽量於鉅岳。雖然恁麽。祇如祖師道父母非我親。唯是最親者。諸佛非我道。唯我最道者。汝言與心親。父母非可比。汝行與道合。諸佛心則是檀越果。能言與心親行與道合。則不獨報答一世父母之恩。凡百劫千生父母乃至佛菩薩之恩一時報畢。其或不然。山僧姑爲檀越焚香供養去也。便挿香。
　　土岐豫州太守雲岫慶居士忌。僊駕飄然不可攀。那堪洒泪想慈顏。洞前昨夜雲歸岫。江上朝來雪在山。茲者京居奉佛孝男源直詮等。以康曆二年十一月二十日。恭遇先考豫州太守初七之辰。命工圖繪不動明王尊象一幅。書寫法華經一部。讀誦法華梵網金剛三大乘經楞嚴大悲光明三大神呪。敬就本宅啓此梵筵修諸佛事。仍命在城等持禪寺住持比丘周信。焚此寶香普熏法界。天上人間或聖或賢。或天或龍諸鬼神等。聞此香者。如囚撃之出牢。如窮子之遇父。莫不獲益者焉。恭惟豫州太守平生憑此香熏力匡君輔政治國安家。末後憑此香熏力即凡身而獲法身就俗諦而證眞諦。加之廼子廼孫瓜瓞綿綿。令兄令弟棣蕚聯聯。現前一會是男是女。各各平等各各解脫。法華七軸二十八品所詮詮此也。梵網十重四十八輕所剬剬此也。金剛般若三十二段所說說此也。楞嚴等三大神呪所宜宜此也。且道此香因甚得與麽奇特。挿香云。積善餘慶。
　　仁峯禪尼忌。此香以戒爲根本。以定爲枝幹。以慧爲華實。故諸佛資之證菩提之果。菩薩資之開六度之門。聲門緣覺資之以說四諦十二因緣之法。乃至修羅免鬪戰之難。地府脫湯鑊之苦。鬼神鳥獸忘飢渇獝（錯誤）527a22？之憂。其功博矣大哉。其德深哉廣哉。爰有奉佛弟子妙瑞。伏値仁峯了義禪尼五七諱辰。營辨珍饈以伸供養。特命山僧焚此寶香。供養十方三世諸佛菩薩等。伏願淑靈生生世世開五濁之泥蓮。剎剎塵塵現千江之水月。恭惟仁峯禪尼入北翁室授西祖衣。即女人而現比丘身。居穢土不離佛國土。春秋六十九年雲駛月運。光景三十五日木落山空。伊蒲饌也傾天上之甘露。楞嚴呪也湧佛頂之寶光。正與麽時仁峯禪尼還受如是供養也無。若道受則孤負仁峯。若道不受亦孤負仁峯。畢竟如何折合去也。良久。香風吹萎花。更雨新好者。
　　聖建淨人忌（就報思禪寺）扇床溫席。不是報恩者。陟岵瞻望。不是報恩者。廬墓三年。不是報恩者。優陀現瑞而父信。不是報恩者。淨藏顯神通而父化。不是報恩者。那吒折骨而還父。不是報恩者。釋迦文擔棺而葬父。不是報恩者。且道畢竟作麽生是眞報恩者。今日孝子正心。先考聖建淨人大祥諱辰。就于本寺供佛齋僧。是則名爲眞實報恩者也。山僧因齋慶讃燒香說偈。涅槃海上駕歸船。攙却雙林九日先。水綠蘋香還二月。星移斗轉又三年。菩提道樹枝枝秀。優缽羅華葉葉聯。願力大興香火社。子孫千載仰恩由。
　　贈從一位左大官寶篋院忌。康曆二年嵗次庚申十二月七日。征夷大將軍右幕府相公。伏値先君寶篋院瑞山懽公大居士遠諱之辰。預就等持禪寺嚴設道場。延請台教山寺二家碩德十二人者論議問答宣揚本教。仍命本寺僧侶疾寫法華經一部讀誦五部大乘經。三日一會當代住持比丘周信焚此妙香。供養三寶者云云。恭惟大檀那右幕相公。爲臣忠於君。爲子孝於父。惟忠及孝乃世教之大本人倫之紀綱也。加以於視政暇以禪治心由教崇法。曰忠曰孝曰禪曰教。是四者備於身。守之以信。是故國不治而不亂。人不言而自信。政不令而自行。自非百劫千生於般若中宿植信根。則奚能臻於此也哉。只如命山野焚此香上答先君之恩。諸人要識此香來處麽。聽取一偈。此香來處要人知。非是天上非人間。是我今日大檀越信心一念所出生。即此信心是佛心。此心一了一切了。以此信心奉先君。是何恩德不報答。以此信心作佛事。是何功德不圓成。離此信心無煩惱。離此信心無菩提。離此信心無諸佛。離此信心無衆生。禪宗所悟只此心。教乘所演亦此心。此心一了一切了。是名眞實報恩者。
　　某人爲母請。古今天地間。有生者必有母。有母者必有恩。有恩者必不可不報。報有二焉。曰有爲曰無爲。王祥臥氷一蘭刻木。是有爲而報者也。釋迦升天目連設飯。是無爲而報者也。而又不見有爲之相。亦不見無爲之相。至這裡也無恩可報也。無愛可斷也。無生死之可離也。無涅槃之可證。如是報者眞實報恩者也。如是斷者眞實斷愛者也。如是離者眞實離生死者也。如是證者眞實證涅槃者也雖然如是。若約祖師門下。未爲眞實報恩者。且道作麽生是眞實底。挿香。
　　笑山喜居士卒哭。雅樂左金吾季信請。此香皮膚脫落盡唯眞實在。在法華會上大通資之成佛。在般若會上善現資之悟空。在楞嚴會上阿難資之證眞。以至在天上諸天資以爲樂具。在人間諸人資以治產業。在地下罪人資以脫苦輪生善處。其功德可量哉。伏願某人慈雲永布覆蔭令子令孫。覺果長圓超越乃佛乃祖。雖然恁麽。猶功勳邊諸人要知不涉功勳酬恩報德句麽。挿香說偈曰。百日光陰一剎那。那吒折骨欲如何。男兒的的酧恩句。一縷烟銷畢力迦。
　　贈從一位左大臣寶篋院忌。沒量大人具大機。世出世間靡不治。或作股肱扶王室。致君堯舜化無爲。或作父母聽民訟。甘棠擬繼召公詩。或集群儒譚孔孟。三綱五常珠纍纍。或延講主論性相。馬鳴龍樹竪降旗。或留禪納訣心要。臨濟德山眼如眉。有時布金開梵剎。裴相黃檗同襟期。有時宴座蒲團上。脊梁如山屹弗移。每値臘月先君忌。嵗嵗預設齊僧儀。披閱五部眞詮文。文文字字皆總持。總持畢竟非文字。流出胸襟合如斯。請我焚此兜樓婆。熏徹上下并四維。上來所集諸善法。一一無作亦無爲。以此奉薦先君福。福如大海無津涯。以此懺除先君罪。罪性如空非合離。以此報答先君恩。恩如雨露溥無私。以此讃揚先君德。德如天地容瑕疵。我願如上諸功德。普及一切無所遺。相公壽算千萬年。子子孫孫同本枝。
　　松田丹州印五大部經薦母七周忌。此香宿殖德本之所發生。不思議力之所發明。積善餘慶之所熏成。是以華嚴會上善財童子以之一生成佛。方等會上人天魔梵以之宣揚正法保持國土。般若會上菩薩聲聞以之證入二十空門。法華會上沙竭龍女以之成等正覺。涅槃會上須跋羅陀以之最後證果。然則諸佛所說法門皆此香之功德也。衆生日用三昧皆此香之餘熏也。故我今日大功德主孝子貞秀。某年某日月。伏値先妣月海雲大姉七周諱辰云云。伏惟某人天生淑德賦性坤儀。訓子家庭則孟軻成亞聖之才。受衣高山則總持得達磨之肉。昔年來無所從。水流元在海。今日去無所至。月落不離天。去來既如是。生死涅槃又如是。涅槃既如是。眞如菩提亦如是。菩提既如是。煩惱無明乃至一切諸法悉皆如是。如是如是。玉免懷胎。不如是不如是。蚌含明月。正與麽時。是汝諸人要識海月眞歸處麽。以香打圓相云。大家團圞頭。共說無生話。
　　善法寺了清法印三七忌。此香以淨信心爲本根。以諸善法爲枝葉。開五濁泥中之華。結九品臺上之果。是故以此薦鬼神。則鬼神歆焉。以此供佛祖。則神祖亨焉。聞此香者六根清淨。六根清淨故諸塵清淨。諸塵清淨故諸識乃至五蘊十八界一切諸法悉皆清淨。某人外具比丘威儀。內通將相閥閱。雖示出家而不離家。雖現有生而了無生。地獄天宮皆成淨土。森羅萬象一法所印。如是往生名眞安養。如是念佛名眞彌陀。且道畢竟大德即今在甚處安心立命。良久云。擧頭殘照在。元是住居西。
　　定山和尚忌。就東福芬陀利華院安座點眼。一十三年一瞬間。定身不動屹如山。現成好個金剛座。八萬那伽白日間。執筆云諸人還識者個麽。此是前住當山後住。南禪勅諡普應圓融禪師定山大和尚住世。七十七年一生自利利他受用不盡底。毛錐子有時寫經。芬陀利花香風茀茀。有時書偈祇夜伽陀白雪冷冷有時把。作魯陽戈麾回慧日。退三舍或揮。爲雷公鞭驚起瑞龍上九天。或時喚作講經釋。如傳大士對梁王。直得群機普應。法界圓融示現種種神通種種遊戲自在。末後一句背翻筋斗。如上一一受用既畢。颺在壁角落頭。深入無生三昧。茲有上足元公。塔主背手捨得此毛錐子。度與山僧點開先師定眼。放大光明照天照地去也。遂作點勢云。諸人者還見麽。若也見得分明。左眼半斤右眼八兩。其如未見。且聽堂頭和尚子細說破。
　　放牛和尚忌。此香不屬栽培力。孝順心中植本根。今日拈來圖什麽。殷勤報答阿師恩。恭惟某人黃龍頭。角顯孝寧馨四處。住持五緣備足最。初說法祝延萬壽於無疆。第二傳鎧挑發千光於將滅。一指頭禪橫說竪說。八金剛杵胡揮亂揮。度人既畢此方。行化遽赴他界。末後遺篇言猶在耳。虎咬大蟲蛇呑鼈鼻。咦。只個一箸魔外潜窺。無門佛祖結舌。有分八月正當初九日。遠諱忽臨十三秋。石門點一甌茶。未忘世禮巴陵。下三轉語猶涉功勳。祇如今日龍雲塔主靈卍等爲先師設忌齋。未審先師果來耶不來耶。挿香云。伏惟尊候起居萬福。
　　默翁和尚忌。此香硬似兜羅綿。軟如南賓銕。苗生於紫陽土。果熟於錦屛秋。其體也堅密。其用也多方。初在端龍。煨爲蘆菔翻爲貝葉。次在東山。拈作須彌筆寫出西來意。後在龜峯。喚作摩訶衍法。及乎出世寶陀。則散爲慈雲洒爲甘露。遷于臨川。則此香遍入普賢之矢孔。熏透象王之鼻端。七十四年受用弗盡。葉落歸根。一十三回餘熏未銷。來時無口。今日華藏禪菴守塔比丘周崇。伏値本師和尚忌辰。借手南禪周信焚此妙香上酬慈蔭。且道先師畢竟在什麽地位應供。擧起香云。無盡重重華藏海。一塵一剎一毘盧。
　　大歡喜寺開山廣照禪師忌。此香在人中爲五戒本。在天上爲十善根。在聲聞緣覺爲四諦爲十二因緣。在菩薩爲六度萬行。在諸佛爲菩提果。在衲僧謂之單傳心印。以此印印定一切諸法無缺無餘。恭惟開山勅諡廣照禪師金潭大和尚。道重北山名高南斗。分半座於龍峯。則茶瓢跳地。拈一華於鷲嶺。則雪谷回春。聯嵩山五葉之芳。續圓照六世之焰。眞如法界一念萬年萬年一念。大寂場中生而不生滅。而不滅。十三諱日烏飛兎走。二月春風李白桃紅。謂是滅度。爲謗先師謂不涅槃。用供養又作什麽。挿香云。明年更有新條左。惱亂春風卒未休。
　　大法和尚忌。無縫團團塔樣成。儼然遺像面如生。一番風雨重陽後。三奠茶甌薦落英。某惟某人妙用縱橫游戲自在。十方坐斷千眼頓開。或時虛空裡走馬。或時陸地上行船。或時吹無孔笛奏萬年歡。或時撥開瓦礫捨得眞金。或時坐却普賢道場觸著象王鼻孔。或時以大圓覺爲我伽藍。身心安居平等性智。所以道於一毫端現寶王剎。坐微塵裡轉大法輪。只如臨末後道個佛也錯祖也錯。且道錯個什麽。諸人若甄別得出。則今日諸高弟爲先師設忌齋功不浪施。苟或未然。南禪小弟未免。又將錯就錯重下註脚去也。佛也錯祖也錯。泥團土塊黃金白璧。錯錯付與兒孫千萬年。任從天下人疑著。
　　月峯居士忌。此香根生三善之地。枝長五戒之林。花開覺苑之春。果熟般若三種。某清如白雪之清。直似朱弦之直。終身克己一筋弗移。以此佐府政。則相君賞其至公。以此領僧事。則吾徒沾其陰德。以此參上乘禪。雖裴公美不多讓也。以此辨日用事。雖龐居士亦無媿焉。以此了生死。生死自在。以此遺子孫。子孫安全。是故承家者不墜箕裘。歸釋者不廢香火。嗟何昊天之罔極忽驚小祥之茲臨。羅八珍兮陳六味。苦將甜酬。宜玉偈兮寫金文。恩將寃報。正與麽時。且道先考果來受此供養也無。若道來來無所從。若道不來設供養。作什麽畢竟如何。以香打圓相云。霜天昨夜雲收盡。月在孤峯一點明。
　　善法寺了清法印忌。此香本無名字。强名曰信。信爲道元功德母。增長一切諸善法。諸佛得之成就一切種智。菩薩得之獲無生忍。聲聞得之名隨根性。一一得之增長十善。乃至一切有情得之各隨根性。一一解脫一一圓成。山城州居住奉佛弟子孝僧宋清。某年某月日。伏値先考了清小祥諱辰。謹命僧衆書寫讀誦五部大乘經等。既畢請南禪周信。焚此妙香以伸供養。夫五部大乘經者。取要言之。蓋一代時教之綱要諸佛降靈之本源。今日書寫讀誦一偈一句一字一點。一一無非皆從此功德母出生。然雖恁麽。子細點檢將來。書寫底是筆墨之跡。讀誦底是音聲之相。且道經在什麽處。以香打圓相云。諸人還會麽。會則先考立登淨域坐九品之蓮臺。孝子永保家門亨百年之椿壽。其或不然。山僧爲諸人點出去也。便挿香。
　　桂雲禪尼忌。此香慈悲喜捨爲根本。五戒十善所莊嚴。是故殘膏賸馥熏天炙地。子葉孫枝爲瑞爲祥。至德二年十一月初四日。京居孝女眞受。伏値先妣桂雲香公禪尼卒哭之辰。請山野焚此香以伸供養。說偈曰。慈恩似海闊難量。孝女傷心淚痛腸。百日光陰隨逝水。三生夢境屬空桑。黃花示老霜前色。丹桂尚飄雲外香。端的報親消底物。一蘆沈水薦經王。
　　月潭心居士忌。就于舊宅眷茲遺跡。廼先人舊廬敗檐。疎牖僅庇風雨而已。此蓋先人平生居不求安。視三界若傳舍。是以今令子嗣居一切仍舊不改作。一柱之間一椽之本。皆先人所曾居。所謂三年無改於父之道。可謂孝矣而已。嗟夫眞如法界吾本宅。四大五蘊吾蘧廬也。心迷則本宅則蘧廬。心悟則蘧蘆即本宅。如是觀時諸人還見月潭居士眞歸處也無。若見得則不獨報一世父母。亦乃七世父母之恩一時報畢。倘或未然。聽取一頌。數椽老屋舊青氈。彷彿音容在目前。一念頓空諸有海。雪霜未覺閱三年。
　　秋峯居士忌。至德三年三月三。桃花片片雨毿毿。休言俯仰成陳跡。屋底春池湛似藍。恭惟長興寺秋峯威公。大人具大見。大智得大用。故我長興寺秋峯居士。乘願力而來居宰官之位。全忠孝於一身。融眞俗於一念。見曹源問心要。猶如裴相國參黃檗。開長興爲諸山。不異史衞王剏大慈。瞻彼浮圖如故。玄度再來眷茲香火。未寒遠公無恙。嗟何一場春夢易斷。忽三年光景難留。苟非供佛施僧。奚以酬恩報德。七枝菡萏兮香風茀茀。一炷兜樓兮瑞氣騰騰。只如覆蔭後昆一句又作麽生。良久。三祇果滿菩提樹。子葉孫枝嵗嵗新。
　　靈壽院忌。此香宿殖德本之所出世。奕葉大樹之所覆蔭。拈來則瑞氣氤氳。爇却則祥雲縹緲。聞此香者五障頓消除六根皆清淨。故佛事必以香爲先。恭惟贈一品僊山太夫人。昭然不眛曰靈。寂而常存曰壽。柔和忍辱曰僊。仰止彌高曰山。具茲四德之美得此四字之稱。是故來示關睢之化德配一人。去乘仙駕之風神游八極。忽臨三十三周之忌。虔備八珍六味之羞。書經也筆吐芬陀之粲粲。念呪也舌演梵具之琅琅。伏願淑靈憑茲善利。上生天宮世世爲千佛之母。却來下土塵塵赴衆生之緣。陰賛國朝靈庇家族。
　　光僊忌。此香戒定爲根本。萬行爲花葉。結般若之勝果。作熱惱之清涼。是故聞此香者。三毒消除六根解脫。見此香者。眼根清淨。嗅此香者。鼻根清淨。乃至緣此香者。意根清淨。六根既得清淨。五蘊十八界三界二十五有八萬四千塵勞亦復一時清淨。清淨故能爲萬物之父母長養衆生。能爲人天之依怙梯航三有。能爲諸佛之資糧增長菩提。今月今日大功德主孝男童兒法名道榮。伏値先考光仙居士五七忌辰。就干東山寂路禪菴設伊蒲膳供比丘衆。借手山野焚此寶香供養一切三寶。所集殊勳奉爲先考追嚴冥福。伏願步步踏金色之界念念嗅薝葡之香。某人觀身如夢宅。視世似浮雲。雖處塵勞而不廢梵行。雖游性海而不捨悲心。俗外無眞。有男而婚有女而嫁。閙中樂靜。要坐便坐。要行便行。全體與麽來。竹密不妨流水過。全體與麽去。山高豈礙白雲飛。到者裏生死涅槃盡是空華。佛及衆生并爲增語。且道畢竟孝子報恩一句作麽生道。挿香。將此深心奉塵剎。是則名爲報父恩。
　　寶篋院忌。此香無量劫來積功累德熏修得成熟。故般若受用無盡。種種名字不同。或名將軍樹。能顯功勳故。或名細柳樹。號令三軍故。或名甘棠樹。遺博愛於百年故。或名菩提樹。成覺道於一念故。聞此香者君仁臣忠父慈子孝。兄弟連枝並榮朋友同氣相求。存者資以增壽。亡者資以頥神。茲者大功德主准三宮孝男義滿。今月今日適値先君寶篋院遠諱之辰。就干當院命僧讀誦五大部經。仍借手山野焚此妙香作無盡供。在華嚴會上作法界無盡供。在方等會上作大集無盡供。在般若會上作大智度無盡供。在法華會上作妙法無盡供。及乎涅槃會上作最後無盡供。供既無盡。法赤無盡。法既無盡。功德亦復無盡。回此無盡功德。上薦先君下資群類。伏願先君永脫幽塗疾登淨域。若凡若聖塵塵種智圓成。乃子乃孫世世家門盛大。
　　寶洲忌。此香十善所熏修。聞者如登大寶洲。受用一生千萬足。不勞向外更馳求。茲者有前武州太守大孝男桂嚴居士常久前右京兆源某。永德四年二月二十日。恭遇先考讃州太守寶洲繁公三十三回遠忌之辰。就干平安城西景德禪寺祠堂莊嚴法事敷設梵筵供佛施僧之次。拜請相國堂上智覺普明國師大和尚陞座說法。等持住持比丘小僧周信。焚此妙香供養十方三世一切諸賢聖龍天鬼神等以酬慈恩者。伏惟寶洲居士將門貴裔源民清流。尹京兆則密定寰中之策。佐柳營則坐紆塞外之籌。保幼主而建覇業。是公之所以活固也。死鋒鏑以存社禝。是公之所以安劉也。劍樹刀山視如園觀。是公之得無畏力也。天上人間隨意受生。是公之作逍遙遊也。若夫平生早歸佛乘篤信心宗。是公之受其衣盂沾其法味風殖德本。所以道果圓成之秋也。於戲忠義既無二。去住亦自由。況有子皆賢稱伯仲。而連枝並秀繼箕裘。光陰不繫一寒一暑。諱曰。俄臨三十三周。當思折骨而還文。敢擬枕才以復讐。七軸經兮墨凝具葉。五分香兮罏爇兜樓。直得寃親平等得失俱收。蟭螟睫上走銕馬。閃電光中輥繡毬。且道畢竟事作麽生。如是說法無法不說。如是酬恩無恩不酬。然雖恁麽。只是世諦門中事。作麽生是第一義諦。明年更有新條在。惱亂春風卒未休。
　　清堂和尚十三忌就圓德寺。赤肉團頭無位人。本來非假亦非眞。相逢覿面無回互。舜若多神笑轉新。共惟本寺開山清堂和尚。畊道自居。匿名弗輝。開當山則圓成乎大功德聚。續乃祖則發揮乎常照光明。安禪靜慮坐閱七十六年春秋。斗轉星移倏臨一十三回諱曰。其珍羞也列百味伊蒲之膳。其供養也焚五分法身之香。馬祖有伴即來。富嫌千口少。楊岐作女人拜。貧恨一身多。只如今日遺弟作此供養。未審先師果來也無。挿香云。秋暑尚隆。伏惟和尚尊候萬福。
　　玄智尼忌。此香功德力甚深。山僧聊爲略說之。有優婆夷曰玄智。年踰九十身安康。福足壽足萬事足。無非此香功德力七月十五示無生。信知寂滅爲眞樂。盂蘭盆會恰如期目連之母同生天。如是受生自在力。無非此香功德力。十月正當二十六。一眗之頃臨卒哭有孝子孫修追福。三牲不用牛羊豕。雲畊早下福田種。道果秋登菩提場。檀度爲花持戒香。忍辱爲衣精進服。定油慧燈慈悲幢。願山水香功德林。如是一一諸善法。無非此香功德力。以此修福靡不修。以此報恩靡不報。以此拔苦靡不拔。以此懺罪靡不懺。我願乘此香熏力。玄智速證無上覺。法界衆生同證入。令子令孫保家業。永永無窮奉三寶。
　　玖都管預修乾坤之內。宇宙之間中有一寶。祕在形山。擧起香云。諸人要識者箇一寶麽。不是昆山片玉。亦非南海明珠。只是人人具足個個圓成底。故衆生失之孤露三界。諸佛得之賑濟四生。今有大功德主等持禪寺現職都管寶山玖公。憑此寶力輔我山門。法輪食輪左轉右轉。大屋小屋東撐西撐。忽然一夜思量受用。既爾不盡。不如以此一寶分作無盡供養。一分奉佛陀耶。一分奉達摩耶。一分奉僧伽耶。如是供養三尊。預修種種佛事今當三十三回散齋之辰。一衆同音諷經。山僧拈香說法。伏願某人世寶與法寶無盡。形山共道山彌堅。定香長熏慧炬重耀。
小佛事。
如轉禪尼秉炬。
　　八月正當初二日。天香桂子落秋風。是處人間無地著。依前吹入廣寒宮。某人德配高明恩均厚載。含白蓮質不染五欲淤泥。受黃梅衣漏泄一枝春色。爲人母也。軻親訓其子成亞聖。爲人家也。孟光敬其夫如高賓。五十八年花紅兮柳綠。一彈指頃壑走而舟移。只如夢中請山僧落髮已圓周羅自除未後擧先師話頭即心即佛心念不忘。則可謂女人中烈丈夫了事衲僧也。希有希有奇特奇特。希有中更有希有事。奇特中更有奇特事。諸人還知麽。以火把打一圓相。火官頭上風車轉。
理本大師下火。
　　本來面自自天姿。五障何嘗蓋覆伊。試看新秋雲外月。嬋娟依舊掃蛾眉。某人示女流相行菩薩慈。三十三年前。人間鳥啼花笑。七月七夕後。天上斗轉星移。只如道末後一句始到牢關又作麽生。以火把打圓相。師姑女人做丙丁元是离。
寶山珍居士下火。
　　五蘊中藏七寶山。只堪仰止不堪攀。一回□□到其頂。依舊堂堂空手還。某人防意如城。不容六賊窺隙。觀身似井。豈怕四蛇相侵。參天龍指頭禪禪。示毘耶床上之疾。飜身一笑入無生。大地山河無蹤跡。無蹤跡無覓處。火裡烏龜三眼赤。
小師中虔待者火。
　　高聲三度喚云。三度喚汝三度不應。將謂吾孤負汝。却是汝孤負吾。孤負不孤負。咦。山僧猶有鄕情在。且以火把津送汝去也。便擲火把。
理皓大師火。
　　心如皓月。影印千溪。到處安禪。脊梁骨生。鐵打就少來。持戒身口意白璧無瑕。坐却未山不露頂。擘開天龍一指頭。只如今年七十九。先釋迦文一年示現涅槃相。末後一句作麽生。打圓相云。渾崙抛出即心佛。火裡蝍蟟呑大蟲。
了喜禪尼下火。
　　歡喜時十分嗔恚熾然。嗔恚處十分歡喜不徹。六十九年只恁麽。一剎那頃幾生滅。生滅不生滅。紅罏焔上一點雪。
智海淨禪尼火。
　　智海清淨互相爲用。示女人相而不染女人欲。現比丘身而不入比丘衆。五福延壽踰八十。生死涅槃視如昨夢。山僧既與智海爲法門昆仲。即今臨行何以津送。火把作一圓相。匆匆不唱陽關歌。一枝火把聊充供。
淨人參頭火。
　　侍吾方丈裏聽吾講清規。合掌進前叉手退後。一行一步知禮知儀。忽地翻身珍重去。菩提無樹亦無枝。正與麽時。生也不道。雲駛月運。死也不道。舟行岸移。畢竟何以爲驗。竪起火把云。黃梅衣鉢非吾付。火把拈來度與伊。
大機用菴主瑞泉寺入祖堂。
　　大用現前不存軌則。有時孤峯頂上眠雲嘯月。有時閙巿門頭簸土揚砂。有時女子身中入定男子身中出定。有時驢胎中入定馬腹中出定。或凡或聖或逆或順。塵塵爾剎剎爾。故非强爲法如是故某又道念堅固行儀端。一生禪板兼蒲團。嘗炙吾師隱巖穴。攻苦食澹伴考槃。吾師既出爲帝師。欓谷成陰春正闌。公也一節屹不動。脊梁如鐵山巑屼。一笑翻身駕龍雲。去爲霖雨挽不遷。瑞泉千載留德澤。巖溜至今滴未乾。法法依前住法位。位次如何特地安。捧起牌云。看看子歸就父處。五葉聯芳又一般。
蘭洲和尚健仁入祖堂。
　　一塵入正受。針峯頂上翻筋斗。諸塵三昧起。蟭螟眼裡放野巿。全體恁麽。去去無所至。全體恁麽。來來無所從。所以道往復無際無靜一源。恭惟前住當山第四十一代勅諡弘宗定智禪師蘭洲大和尚。寶覺眞子大雲嫡孫。襟度汪洋澄弗清撓弗濁。儀形岳時鑚彌堅仰彌高。道契王臣而不挾其貴。恩傾雨露而不誇其榮。五處薰名剎克續祖父之箕裘。八十示涅槃。恰同瞿曇之甲子。須彌倒卓虛空消亡。末後一句始到牢關。日面月面常時寂光。把定要津不通凡聖只如今日健仁禪寺清住院守塔神足孝徒弟比丘某就干當寺設忌齋作入祖堂佛事。又且如何。眞如法界雖無位次。建化門中却要安排。度與牌指祖堂云。維那且向這裏安置。安置後畢竟作麽生。一座巍然獨秀峯。千古萬古青未了。
理光大姊祥雲菴入祖堂。
　　平居訓子作忠臣。未必三遷孟母隣。成佛豈論男女相。出家已了死生因。秋風淚洒空桑露。夜雨愁纒拱木春。列祖位中無可配。祥雲影裏且安身。
高巖彌侍者一華菴入祖堂。
　　漏泄黃梅夜半衣。孤舟欲上思依依。金雞一拍千年後。日出扶桑最上枝。某人武林秀士外翁乳兒。煨籚菔沒些些滋味。換得。禪惹紛紛是非。據直指道場則座席未暖。尋涅槃舊路而隻履早歸。先師未了考案再圓何日。祖翁一片田地契券屬誰。寥兮廓兮天高地闊。古兮今兮斗轉星移。正與麽時。諸人還識高岩眞歸處麽。捧牌云。看看子歸就父處。一華五葉自紛披。
寶幢禪妙大姊預入壽牌。
　　女人中有烈女夫。發心斷髮作祖姑。灌溪未山羞與伍。愛道總持且同居。自參天龍指頭禪。一生受用綽有餘。指揮佛祖爲輿臺。呵叱魔外爲僕奴。有時混入彩女隊。化令離欲歸正涂。有時夢登佉羅山。幻出地藏紫金軀。有時手開給孤園。建寶幢兮架屠穌。有時赤脚走千里。桃季春風帝王都。有時歸家竪空拳。接待十方驗禪徒。我昔應供登其門。見聞一一皆弗虛。一日書來付後事。逆修冥福營伊蒲。圓覺十二大開士。鹿苑五員癡苾芻。華嚴五十三知識。黃梅七百餘犀顱。一一來赴今日供。主伴交參如帝珠。驀捧起牌云。看看一座壽牌上。壽山擎出千彌盧。
依田淨昌居士爲亡母立石塔。
　　即五障身而證法身。燒不成灰埋不成塵。粲粲靈骨全假全眞。或爲龍家女。或爲馬郎姻。此是某女生死岸頭事。且如孝子報親一句又作麽生。無縫團團無背面。一層幻出玉嶙峋。
巧舜韶從麟五藏主入塔。
　　佛說魔說巧不如拙。彈沒絃琴奏舜韶。從來腔調天然別。別別。天上麒麟地上行。蹈翻無影樹頭月。喝。
保壽院清江禪尼奠湯（就瑞泉寺）。
　　攪清江水成續命湯。換却五障之骨洗出百毒之膓。擧起盞云。某人還得活也無。良久。堪愛錦屛紅葉色。一般新染夜來霜。
從一品無相禪尼起骨。
　　金沙灘上舊嬋娟。示愛人間了俗緣。五十七年殘夢破。馬郎膓斷月明前。恭惟某人無相身中入正定。菩薩身中從定起。菩薩身中入正定。夜叉身中從定起。夜叉身中入正定。女人身中從定起。女人身中入正定。比丘身中從定起。比丘身中入正定。大火聚中從定起。大火聚中入正定。白骨推中從定起。如是一一三昧非是强爲。法爾如是。雖然恁麽。若約祖師門下。更須知有轉身一路始得。撫骨云。髑髏乾不盡。枯木作龍吟。
佛祖慶讃。
畫釋迦像。
　　指像云。諸人還識個黃面老漢麽。這個是二千年前在天竺國迦毘羅城中示現降生摩竭提國城中成等正覺波羅奈城中三轉法輪拘尸那城中唱般涅槃底老漢。及于二千年後應安五年十二月二十七日。在日本國中相模州巨福山中和中道人筆頭上而重示現。即時不離筆頭上而入南陽山中菩提樹下。於剎那頃成等正覺。三十二相八十種好一一具足一一微妙。而後不起于座而赴禪栖菴主比丘尼理妙三請三轉法輪。乃至赴于天上人間此方他界說種種法。且道畢竟說個什麽法。一毫端上露慈眞。五色祥雲足下新。好在禪栖菴內住。十方世界現全身。
信州慈愛寺了喜長老請觀音點眼。
　　執筆云。此菩薩昔於恒河沙劫見觀音如來發菩提心。從聞思修入三摩地現三十二應身施十四無畏力。如一月影於千江波波頓現。若一氣春于萬國物物皆榮。是蓋菩薩大慈悲本願力所成就也。恭惟觀自在菩薩。以大慈爲左眼。以大悲爲右眼。右眼能觀衆生而拔苦。左眼能觀衆生而與樂。二眼既如是。三眼四眼乃至一百八眼千眼萬眼八萬四千眼亦復如是。或慈或威或定或慧。救護衆生得大自在。既然如是。爲甚麽却要他人點眼。諸仁者若道得。非獨爲菩薩開正眼。亦使一切衆生悉開正眼。若道不得。聽取一頌。慈眼兼將悲眼。觀衆生薄福見還難。遂以筆點云。只憑一管毛錐子。點出光明照世寒。
雲集接待菴地藏菩薩。
　　相州城雲集接待菴主比丘中明。遍叩諸檀雕裝地藏菩薩坐像一軀。安奉本菴以結往來雲水之緣也。恭惟大菩薩乘本願輪化遍三界。特於吾日本國中最稱有緣。上自一人下至庶人。雖竈婦販夫家崇戸奉。或泥塑或木雕。或刻于石或肖于丹青。而供養禮拜故。出顯存沒獲益者不可勝計焉。伏願大菩薩運大悲心永爲六道之主乘本願力能度三途之生者。記得昔文殊院圓明禪師。因有官人入院覩地藏菩薩像。問僧曰。地藏何以展手。僧曰。手中珠被賊偸却也。官人却問圓明曰。既是地藏爲甚麽遭賊。師曰。今日捉下也。今日有人問山僧地藏何以握手。則答他道。手中瑤珠祕藏。惟謹曰。既是地藏。何以握手。山僧即道。慢藏誨盜。遂拜稽首。說一偈言。稽首伽羅地藏尊。娑婆界上解分身。寶珠爍破昏衢夜。金錫衝開濁世塵。廣大慈心同父母。端嚴妙相聳天人好。安雲集菴中住接待方來結勝因。
義堂和尚語錄卷第三。
義堂和尚語錄卷第四。
道號。
玄叟。
　　臨濟打開三要門。貴圖得意便忘言。白頭只恐無人會。說老婆禪向子孫。
古源。
　　直從空劫那邊來。混混湯湯無了期。莫把支流較深淺。竟無一滴落今時。
節叟。
　　壯而弗屈老而堅。肯折吾腰向少年。恰似飡氈典屬國。凛然義氣貫華顛。
香林。
　　栴檀馥郁密成叢。入者先須鼻觀通。純一雖然無別臭。二株嫩桂散秋風。
道山。
　　趙老答云牆外底。口頭突出五須彌。一回踏著長安路。嶮處分明是坦夷。
幽巖。
　　深深邃邃復巉巉。花落崕前鳥不銜。且向險中通一徑。空生宴座口喃喃。
老夫。
　　華髮垂垂兩鬢秋。壯懷尚憶少年遊。洞山古鏡舊公案。黃鶴樓前鸚鵡洲。
默室。
　　端座胡床只杜言。方方丈地與誰論。待他無舌人來入。方解宏開不二門。
愚谷。
　　柳州曾此卜幽居。才智聰明習未除。爭似道人藏百拙。白雲橫處乃吾廬。
竺翁。
　　少年生長五天西。臨老迢迢來救迷。行盡支那相識罕。逢人但覺白頭低。
直山。
　　端然矗立勢摩空。不與橫峯側嶺同。屈節若非容曲土。躋攀那得到雲中。
悦翁。
　　隱几看雲只自怡。老來萬事付兒癡。有時一笑無人會。羸得春風上白眉。
海印。
　　定水澄澄攪弗渾。炳然古篆自成文。夜來鯨吸波瀾竭。露出珊瑚月一痕。
初心。
　　回看一念未生前。似刈禾鎌三點連。畢竟不干中後事。單傳直指屬誰邊。
玉霄。
　　櫝藏弗耀自溫然。輝映青雲若個邊。盡謂崑岡生此寶。唯知祕在九重天。
月谿。
　　玉兎秋涵水底天。千波萬浪共嬋娟。隨流上下知多少。一點孤光處處圓。
錦谿。
　　不假天孫巧織成。波瀾五色粲光生。誰知一滴曹源水。濯出桃花簇簇明。
椿谷。
　　幾曾閱盡八千春。中有靈靈不死神。蒲柳易衰朝菌老。一株長鎖澗之濱。
月海。
　　萬里秋澄湛弗塵。嫦峨出水駕氷輪。不論三度桑田變。仙桂吹香夜夜新。
聖巖。
　　老胡道個廓然無。千丈蒼崕挿大虛。若不同凡居薄地。銜花幽鳥欲何如。
休翁。
　　夾山罷講參船子。德嶠焚經繼祖鐙。老來不復南詢夢。歸隱青山白髮僧。
渭叟。
　　涇水交流攪弗渾。一竿老釣岸邊村。莫愁不枉周王駕。留取蓑衣付子孫。
直翁。
　　端端正正恰如弦。白髮從他映暮年。多少隨邪迂曲者。幾人得到老夫邊。
心田。
　　方寸中開萬頃疇。自家畊墾自家收。菩提種子從茲出。莫認山前一片秋。
大江。
　　源出岷山萬里長。派分九道勢汪洋。小根器者何曾渡。獨許胡僧一葦航。
笑山。
　　拈起華枝仰面看。鷲峯千仭倚天寒。一從迦葉破顏後。百億須彌齊喜歡。
荆山。
　　卞和曾此覓智音。白璧雲埋草木深。待得良工來辨瑤。懸崕峭壁直千金。
笑翁。
　　拈花座畔壓頭班。百萬僧中獨破顏。多少嗔拳揮不得。老來但覺鬢毛斑。
水菴。
　　縛個谿邊屋數椽。生涯只管竪空拳。莫將杖子來輕試。淺處須知不泊船。
蘭谷。
　　白雲橫處養幽芳。荆棘從他沒徑。長自有楚魂埋不死。春風吹得幾回香。
心山。
　　方寸巍巍推不動。三星遶月在層巓。神光立雪曾尋覓。百億須彌脚下天。
大樹。
　　征西勳業垂苗裔。濟北陰涼庇子孫。但得養成根蔕固。纖枝小葉不須繁。
山夫。
　　老矣無心買沃州。隨緣到處是林丘。不須更擬尋幽去。南岳天台在屋頭。
重翁。
　　一身輕似一鴻毛。背負千鈞不憚勞。老夫自知筋力乏。推將九鼎付兒曹。
萬翁。
　　規行範步典刑存。整頓叢林年益尊。莫謂老來無法度。提將家訓示兒孫。
止牧。
　　鐵鞭颺下暮村烟。人懶牛鈍各自眠。爛却緣揚堤畔草。春風春雨過年年。
定海。
　　風吹不動自淵淵。量大何妨納百川。歴盡那伽八萬劫。蓬萊幾度變桑田。
古調。
　　大雅遺音墮渺茫。新腔萬變到伊涼。不知何處焦桐響。彷彿雲韶舊曲長。
竺心。
　　西天的的本無傳。密付何曾屬大仙。但看自家方寸裡。三星長遶月宮圓。
心菴。
　　方寸中含法界寬。把茆蓋頂太無端。更將那字書窓上。水淺須知船泊難。
竺英。
　　西天四七皆人傑。的的唯傳五葉芳。彈壓眞丹閑草木。二株嫩桂一枝薌。
剛中。
　　內養丹心金樣堅。何妨向外露和顏。浩然之氣充天地。不出自家方寸間。
茂材。
　　蓊蓊欝欝老風烟。杞梓楩柟萬萬千。但使盤根深入地。會看一柱屹擎天。
續芳。
　　華開五葉自西天。綴蕚聯英萬萬年。只道綿綿無斷絕。不知春色屬誰邊。
菊叟。
　　間種秋薌欲待誰。暮年心事付東籬。會須萬卉彫零後。白髮歸來把一枝。
中選。
　　宗匠掄才坐試場。心空及第要承當。驀然逢著青錢手。金榜題名字字香。
鈍叟。
　　誦苕忘帚帚忘苕。羸得橫眠白日消。伶俐納僧來問法。但云兩鬢雪蕭蕭。
壽山。
　　龜岡鶴嶺幾重重。高却須彌百億峯。好是金剛堅固體。巍然永鎭白雲中。
天山。
　　瞻彼蒼蒼勢莫躋。幾回擧足擬丹梯。及于登到九重頂。下視人間培塿低。
此宗。
　　七佛傳來的的心。聯芳續焰古猶今。十分欲會吾玄旨。休向他家紙上尋。
南樵。
　　家在蠻烟瘴霧村。也知盧老是前身。和根斫却菩提樹。擘作薪來賣與人。
震江。
　　六子之中位占東。滔滔揚子水涵空。老胡失脚來茲土。一葦航之兩岸風。
仙翁。
　　吾佛曾爲忍辱人。不將藥道煉形神。蟠桃閱盡三千嵗。投老從他白髮新。
梅隱。
　　孤芳獨占百花魁。忍凍深藏在澗隈。且待春風吹雪盡。暗香和水出幽來。
古桂。
　　少林老樹一枝芳。曾閱梁陳隋及唐。多少今人攀不得。只應雲外識天薌。
平林。
　　樹樹看來掌樣齊。栴檀荆棘共紛披。雖然春色無高下。獨秀還他嫩桂枝。
鐵巖。
　　頑弗成金鈍弗鎔。嶮崕壁立幾重重。作家縱具鉗鎚手。到此如何著寸功。
臥龍。
　　三冬蟄戶未容開。有似南陽隱草萊。四海蒼生望霖雨。佇聽一夜起春雷。
古谿。
　　源自劫空那畔出。派分支列至于今。今時杓柄從長短。到底應難測淺深。
賢仲。
　　亞聖之才世莫倫。思齊幾個仰芳塵。東林十八諸英彦。季孟中間只一人。
大海。
　　百川袞袞此中趍。鯨吸鼇呑竟弗枯。但得量寬容萬象。不須更擬問乘桴。
巨舟。
　　江南萬斛稱龍驤。斷港何曾容得藏。須是滔天秋水漲。大川用汝作樓航。
高山。
　　千仭孤危莫與齊。只堪仰望不堪躋。有時登到最絕頂。一覽群峯培塿低。
竹隱。
　　典午風流憶七賢。山王畢竟節難全。關心最是香嚴老。一撃忘知颺碌塼。
虎林。
　　深深不敢露文章。群木叢中獨自藏。驀地擡頭出幽麓。風生萬壑嘯聲長。
不才。
　　敢將八斗較多能。丁字元來識未曾。堪笑老盧無意智。倩人書偈上傳燈。
雪庭。
　　六出堆堆三尺深。階前誰復覓安心。神光已後無人立。冷地思量到少林。
隔山。
　　楞伽海上最高峯。嶮布危分阻幾重。但得見烟知是火。躋攀何必覓靈蹤。
月屋。
　　玉斧修成白兎宮。人間草舍不相同。正當三五高秋夜。唯肯梯雲到此中。
文翁。
　　壯嵗胸呑五色霞。裁成黼黻富詞華。老來嬾把春秋筆。分付癡兒點暮鴉。
季璞。
　　伯仲三間好少年。溫如美玉產藍田。諸昆不敢輕琱琢。留待良工價十全。
子高。
　　纔出胎來便卓然。小兒三嵗氣衝天。父翁斫額應瞻仰。海上須彌日月邊。
虎山。
　　白額菸莵瞌睡濃。藏牙伏爪在林中。有時驀地擡頭起。一嘯千巖萬壑風。
有子。
　　嶷然骨相見來奇。未覺家門一世衰。撞破烟樓從此去。免教伯道歎無兒。
無言。
　　平生自誓口三緘。大小毘邪費對譚。祗恐人來嫌詐啞。噟門童子語喃喃。
東洲。
　　曉來斫額望榑桑。烟渚沙汀水一方。西域胡僧游未到。神山屹在海中央。
龍潭。
　　頭角深藏在九囦。未容抱寶此中眠。會看一夕乘雷雨。奮起山湫躍上天。
南江。
　　源出炎方遠欲迷。濫觴端的是曹溪。北流橫截東流水。休問岷峨萬里西。
竺峯。
　　小朶飛來自五天。巍巍獨秀白雲邊。塊看震旦群山小。孤頂還應坐大仙。
清叟。
　　閱盡黃河[褒-保+公]濁流。三千嵗月去悠悠。時來徹底澄無滓。快濯吾[糸*瞿]慰白頭。
泰山。
　　東岳崚嶒勢出群。諸峯拱立似朝君。會須一夕雨天下。膚寸油然起大雲。
圓外。
　　削平圭角絕廉隅。蹤跡渾如槃走珠。識得大方無表裡。不妨隨處立規模。
松叟。
　　栽得霜苗一寸靈。十年春雨長青青。令人轉憶雙峯老。白髮重來斸茯苓。
秀峯。
　　靈芝瑞草被巖巒。獨聳雲端勢莫攀。塊視須彌千百億。人間此外更無山。
鼎用。
　　寶器傳來古制存。夏商周漢不須論。道人喚作間家具。柴火燒罏煮菜根。
大徹。
　　見桃悟道非于色。撃竹忘知豈在聲。半夜吹燈方就枕。任他一覺到天明。
谿隱。
　　武陵深處別乾坤。中有幽人獨掩門。莫遣桃花隨水去。漁舟引客此尋源。
雲堂。
　　炎天影布幾重重。蓋覆蒼生大厦同。却憶梁公回首處。白頭慈母舍其中。
退翁。
　　進步何如却步時。年垂八十鬢成絲。投間未必便休去。渭叟終爲帝者師。
足菴。
　　衆角雖多貴一麟。柴門且掩寂寥。濱要知折脚鐺中味。須問尖頭屋裡人。
子年。
　　纔出胎來便老成。趙州古佛讓先行。若將十七論身性。孤負爺爺白髮生。
東英。
　　西天竺國一枝芳。震旦來騰五葉香。昨夜春風忽吹轉。花開若木映朝陽。
禪河。
　　教外傳來五派分。休將三獸淺深論。直須窮去到其底。下假舟航達本源。
絕崖。
　　峭壁巉巉勢挿天。菭封千丈透無緣。若還拌得渾身者。拶手何妨到那邊。
季祥。
　　伯仲推尊稱吉人。卿雲瑞露未爲眞。會看叔世乘嘉運。出作青原一角麟。
空山。
　　木落林疎眼界寬。秋崖骨瘦露巑岏。霜天最好無雲夜。日在千峯影許寒。
雲菴。
　　垂天能作蓋。覆頂不須茆。間伴老僧住。澹如君子交。半間分暮宿。隻影共孤巢。不是無心輦。柴門莫謾敲。
蒲堂。
　　水草雖微物。名因尊宿知。編鞋供母處。葺屋蓋頭時。綠葉溫如玉。黃華軟似炊。階悌元不立。突奧許誰窺。
東林。
　　斫額望槫乘。朝暾拂曙光。遙知三島外。早有二株昌。雲接蓬萊氣。霧兼薝蔔香。會看收杞梓。千丈架飛梁。
足菴。
　　生涯無所缺。住處有餘歡。大厦何須構。一枝儘自安。秋登松數樹。嵗計竹千竿。只恐竿香熟。天書起懶殘。
麟仲。
　　一角麟唯識。千秋獨仲尼。策書光魯史。風化被周詩。敢把芒繩縛。難將銕索麽。他時看瑞世。天岸步遲遲。
寶林。
　　玉樹叢叢茂。瓊枝密密稠。要無空手返。莫向化城求。薝蔔花飃雪。栴檀葉戰秋。時來如索價。必有十分酬。
眞讃。
出山釋迦。
　　入山易出山難。什麽難說法難。度人難也不難。臘雪漸消寒欲盡。前頭春色滿人間。
　　六年耐得雪霜寒。今日無端又下山。盡大地人到家了。儞儂猶在半途間。
無量壽佛（并叙）。
　　藤氏家藏彌陀如來觀世音大勢至同幅聖像。蓋古畫名手也。四葉孫勢州太守景氏益敬。乃命工裝潢。仍請題賛其上并書考妣法號於像左右。朝夕瞻禮以表一體同觀也。而後子孫克繼敬之。則二世福壽詎可量哉。遂拜手稽首而賛曰。
　　稽首無量壽。觀音及勢至。及與我父母。一體性無二。由性無二故。淨穢同一視。由淨穢同故。凡聖同一位。譬如帝網珠。交參無別異。作如是觀者。即名爲正智。一瞻并一禮。自他同獲利。子孫千萬年。永永仰恩庇。
虛空藏菩薩。
　　稽首虛空藏。端身坐寶蓮。珠光輝不夜。劍氣爍于天。每候明星出。仰觀白月圓。衆生求未足。我願貴彌堅。
觀音。
　　宴坐盤陀側聞飛淙。入流忘所洞于六總。玉壼華綻觀者心降。隨緣赴感兮月影千江。利物垂慈兮春行萬邦。洒甘露雨兮樹金剛幢。我作是賛巨鐘莚撞。
　　明正爲南弘擔爲海。作是觀者名觀自在。南其奉之毋怠毋怠。爲周南道者。
　　咄哉觀自在。端坐欲如何。一滴楊枝雨。千尋布水波。三界慈悲之父。諸佛智慧之母。等視衆生如兒。博愛不分好醜。是故善應無方。游戲自在希有。或現一身多身。或現二手千手。踞于千仭巖厓。泛于一葉蓮藕。投于野鷹之巢。入于海蚌之口。如月影隨浪波。似春色透楊柳。如是示現殊形。皆由如幻正受。今此水墨古畫。烟熏屋漏嵗久。猗歟端嚴妙相。仰止泰山北斗。透也得之服膺。如侍父母左右。亡者資之生天。存者資之增壽。塵塵證入圓通。剎剎親近善友（梵秀藏主請。即先人舊物。母氏所賜也）。
　　從聞思修入三摩地。眼而能聽耳而能視。瀑水冷冷兮垂天紳。楊枝裊裊兮潑嫩翠。即此見聞非見聞。是名圓通第一義。咦。
　　足下藕華波拍拍。手中楊柳露溥溥。但知救苦尋聲去。不覺和衣渡水寒。
　　坐吉祥草開甘露門。水中探月鏡裡覓痕。
　　稽首圓通大士。眞非心出現幾多身。懸厓裡面纔垂手。閙巿門頭便混塵。迸石泉聲還夜夜。連雲樹色自春春。如何不起那伽定。走殺東西南北人（埜州出流山次專一溪韻）。
　　示月輪相端坐其中。觀個什麽鏡像虛空。圓通大士示眞容。送與圓通堂上翁。四六獃郎同一笑。出圓通又入圓通。
地藏。
　　左者名掌善。右者名掌惡。中者延命。三者錯錯錯。
　　左者掌善號法性。右者掌惡稱無明。其中間者掌承耳手持錫。延命地藏爲名。是三勝流者入諸地獄而拔苦惱。出無佛世而度衆生。咄。細看通身皆梵字。不知何物是眞形。
文殊。
　　示童眞相跨獅子兒。咄。吾識得儞。儞是七佛師。
　　手經卷而不展。肩如意而弗揮。垂雲髮而弗髺。弄師子而弗騎。夫是之謂理智冥合體用相資無二文殊之相而爲七佛之師者也。竺于仰之。
　　五臺山裏曾相見。半幅圖中子細看。灼然無二文殊相。依舊雙眉眼上安。
　　倒持寶劍穩跨狻猊。煩童□而展經卷。得魚兎而忘筌蹄。夫是之謂楞嚴會上上首過去龍尊王者也。咦見者宜手拜而首稽。
　　左手持如意。右手提鏌鎁。咄。好個太平時節。子無端句賊破人家。
　　髮雲亂垂肩。如意橫在手。要知龍尊王。試聽師子吼。垂肩被髮亂。毿毿編草爲衣。不費蠶手裡經。文說何事。前三三與後三三。
　　五臺山上舊相見。半幅圖中今再遭。文殊畢竟非二相。獅子元來是一毛。曳銖衣兮髣髴天女之裓袂。垂綠髮兮依俙牧童之髡髦。對無著前三後三。泥多佛大勘維摩。無言無說水長船高。若夫持劍逼佛。比丘悟心入道。文殊大智達法源底。我道我王庫內無如是刀。
　　是文殊非文殊。眞獅子假獅子。冷地看來一等是兒戲耳。
不動使者。
　　吁。可怪哉是什麽。眞火燄中坐瓔珞其身。雙牙奮而怒。兩目瞪而瞋。內祕度生悲智。外露護法威神。執羂索兮耍縛山鬼。提寶劍兮擬誅姦人不識者認作夜叉眷屬。識渠者喚作大日化身。且道畢竟是何形質。吽吽阿魏水銀。
布袋。
　　破扇撇了地上。廋藤卓在傍邊。只個布囊抛未得裡。頭知有幾文錢。
　　眞彌勒人不識。相逢一笑掀眉不認。布囊兼拄杖。幾乎喚作矮闍梨。
　　咄者長汀契此翁。何年別却率陀宮。合掌仰觀天上月。不知眞月在胸中（合掌仰面看月）。
　　遮護布囊收底物。閑拈椶拂本非禪。引得同行木上坐。旁觀笑爾腹便便。
　　納衣勃窣皤腹膨脝。咄個彌勒驢年下生。
　　布袋裡間骨薰。拄杖頭破生涯。謂爾貧兮千足萬足。謂爾富兮無地無錐。天上人間誰管伊。咄。
　　咄。這契此老老更狂。引得群兒作戲。幾場或奪其拄杖。或奪其布囊。或奪其絛子。或奪其衣裳。冷地看來不是兒戲。要令渠家醜一一向外而揚也。
棗柏大士。
　　唐室宗親華嚴論主。冠巾而作佛事。即俗全眞。易象以示法門。即事全理故。圓十世古今於當念。攝無邊剎境於一毫。至若伏菸莵以橐經函。役天女以供筆墨。放齒光而代膏燈。飡棗柏而充鼎食。此皆大士游戲三昧。不必以爲奇特也。矣。
維摩善慧二大士。
　　檮樹林中大士。毘耶城裏病翁。東西隔絕懸遠。如何一笑相逢。乖則雖一室弗合心。契則雖萬里而能通。是以松山行道處。金粟老人鎭相從。噫。今天下安得如二翁。會孔李而剖其藩。彈偏小而折其鋒也。哉。
寒山拾得。
　　蓬頭垢面陋身形。好句還他上石屛。回首貪看雲背月。不知落却手中經。
　　曳帚背人行。一轉知他何處。掃塵埃忙忙。不見天邊月。却被寒兄指點來。
　　山衣披勃窣。頭髮亂婆娑。怪得曳苕帚。滿廊紅葉多。手展是何卷。寧非行願經。勸爾急看畢。國清齋鼓鳴。
達磨。
　　震旦禪宗之鼻祖。西天王子之天倫。南朝不識北渡求人。著相者疑束教者嗔。如蜀犬之吠日。似魯叟而泣麟。坐閱九白兮風饕雪虐。花開五葉兮萬國陽春。逮乎分皮分髓爲鬼爲神。咦。兒孫合是嫌無祖。枉向毫端露半身。
　　當門無版齒。眼上有莖眉。等閑名曰祖。畫餅不充飢。梁王殿上楊子江心。一言不契巨浪千尋。
北野天神。
　　天乎神乎莫辨其眞。只消叩齒三下。護法護國護人。咦。鐵笛不知仙客恨。年年吹老野梅春。
　　傳說騎箕尾。東方化嵗星。何如西府客。永鎭北山靈。
黃龍南禪師（并叙）。
　　師初佩（錯誤）539b9泐潭印以氣自負。及游西山與雲峯夜話怒枕投於雲峯。藥汞銀變爲九轉丹砂。中止福嚴掌書記。叢林至今以爲口實。後住黃龍設三關以驗天下學者。遂唱慈明之道與楊岐並驅。謂之楊枝黃龍二宗。嗟乎。今之居記室者可不仰止哉。遠孫壽旛適充斯職。繪師肖像需予賛。永安本寮扁等慈者。所謂克念爾祖者歟。予稽首賛曰。
　　這老匾頭。平地立三關。虛空揮彩筆。或時雙放雙收。或時爲文爲質。曰書記曰黃龍。吁。奚以異彼越人爲鳧楚人爲乙者耶。
虎丘祖師。
　　猗歟盛哉。師之道德也。圓悟師之父也。而稱睡虎而畏敬之。堆雲師之子也。而作維那而服膺之。曰父曰子。寔臨濟之中興楊岐之正脈也。而皆畏服焉。若此則師道德之盛雖不賛而可知也。矣。
　　要識這老和尚麽。若非隆藏主即是瞌睡虎。一斑未窺半身先露。咄咄咄兮力□希。南山雲兮北山雨。鐵牛觸碎珊瑚枝。金鳳不栖無影樹。
徑山佛鑑祖師。
　　圓照光中現半身。萬年正續一家春。至今文武火罏熱。能解烹金有幾人。
仰山祖師。
　　夢裡談空覺來話墮。離四句兮絕百非。不消一唾。直饒寫得十成未免。從頭註破集。雲峯下四藤條。慈氏宮中第二座。咄。是什麽。眨上眉毛當面蹉過。
　　說法曾昇兜率天。夢中談話卒難圓。金鷄拍翅榑乘曉。一覺分成兩覺眠。
中峯祖師。
　　依幻而住看風使帆。聖朝居士只恁麽參。
頑石生和尚。
　　東山門下左邊西來。一華五葉喚渠作頑石。而含美玉無瑕。下喚作頑石也。曾解聽說法。是頑非頑兮石果何知。有性無性兮總沒交涉。我今與麽賛。頑石還點頭也無。咄。三世六十劫。
　　半幅生絹露半身。全身未必是全眞。癡頑徹底心如石。聽法何曾點首頻。
先正覺國師。
　　此老和尚別是家風。覓青天而掘大地。颺碌甎而撃虛空。竪一指兮罵天龍。繼正統兮滅正宗。止止。師之過不須說。師之惡不須攻。何也。子爲父隱直在其中矣。
　　老和尚自稱木訥一生口滑道個。暗中颺碌甎等間撃。碎虛空骨咄咄咄。龍門萬仭高突兀。
無毀譽老（鄕人）。
　　鄕社耆宿湖海飽參。祖幻住而無所住。父復菴而破其菴。癸年行脚殊域幽探。陟天目三千餘丈之岞崿。陵南岳七十二峯之巉巖。松月則盡情。撒出摩尼寶。誰敢酬價。南堂則贈行。解道摘揚花。我不再三。惜哉行化獨私於桑梓。天也取材不及於楩楠。訓兮訓兮宜努力。青出於藍青於藍。
三則川。
　　此老和尚寒於水青於藍。三川那畔逆風把舵。凌霄峯頂順水張帆。咦。會藏主還會麽。會則三則川。不會則川即三。會兮不會。無言童子口喃喃。
青山和尚。
　　此老法兄生緣南紀。道行中夏八坐道場。烹金洪罏。大冶四句。辭世信筆。胡揮亂寫。無榮無枯。使得之乎者也。鐵樹開花。春色本無高下。萬象吐舌。果然指鹿爲馬。虛空咬牙。早是髑髏遍野。泰泰好蓋覆。莫學他家不孝而證蜂桶羊者。咄。
特峯奇禪師。
　　行脚歸來笑揭天。大唐國裏果無禪。不知何道成未得。不出丹山二十年。
　　勘過南方五十三。歸來高臥綠蘿菴。終身不赴諸山請。雪裡孤峯露一尖。
大拙能禪師。
　　師之道也如天。人皆戴之。師之德也如地。人皆頼之。師之言也如春。雷聞者戒之。師之行也如冬。日見者愛之。道德言行世皆已知之矣。若夫弄獅子之爪牙敲伏龍之頭角奪其機攻其毒。則吾豈聽容喙哉。某只得焚香合掌仰而祝日。法壽彌延色身益泰。廼子廼孫爲蔭爲凉。與青松相對而共說嵗寒話者也。
　　古佛今佛前身後身。伏龍奮迅師子嚬呻。咦。換步重來何日是。青松又長一年春。
　　祖天目父千巖。位超廼祖青出於藍。頃涉萬里之險。遠游百城之南。歸來一笑河海同鹹。或時煨黃獨而却天詔。或時出白雲而現優曇。或時默兮藏百雷於舌底。或時說兮雨四華於塵談。瞻彼窣堵青松欝欝。屹然巨峯玉立巉巉。謂之眞。空中鳥跡謂之假。刻畫無鹽。畢竟喚作什麽。咄參。
點翁和尚。
　　八萬法門消一默。十重華藏現毛端。補陀月照臨川水。一半分身兩處看。
　　喚翁爲默。吾謂不然。頃在瑞峯而說大藏教。在東山而說文字禪。外彼兜率宮兮說夢說覺。入於大光明藏兮說頌說圓。坐寶陀巖兮說乎圓通所證。董臨川席兮說於疎山機緣。說而無說。雨華動地。默而匪默。迅霆轟天。夫如是默者。是謂眞默翁和尚中峯直下正續三傳者也。
眞福心石安師。
　　佛滿眞子佛應的孫。挿一莖草於眞福。束三隻蔑於承元。瓜瓞綿綿兮牽支引蔓。祖燈續續兮爍暗破昏。千古正源流弗竭。黃河九曲出崑崙。
安國足翁充師
　　巍然坐斷越山尖。古格叢林稱飽參。倒把家傳笤帚柄。幾曾用作竹篦拈。
不遷和尚。
　　傳金襴外復何傳。獨秀峯高翠挿天。一句臨行道恁麽。攙他彌勒下生先。
無雲和尚（并叙）。
　　高祖破菴曾祖佛鑑祖父環溪父鏡堂。四世皆唐西蜀人也。鏡堂以日本弘安二年己卯嵗。偕無學祖來朝。歴住建長圓覺建仁三大剎。師諱義天無雲其字。本貫京師。厥先世掌太史。師初在南禪侍南院。東游止於相陽鉅福。侍靈山薌居記室。及乎歸京師久栖東山。主盟石梁大鑑二老皆請居板首。以衆畏敬也。以貞和丙戌年五十七出世法雲。文和乙未年六十六遷于東山。貞治乙巳年七十六奉勅董南禪席。以貞治六年嵗次丁未夏五二十七日示寂。年七十八。神足義近首藏謂賛。賛曰。
　　萬里無雲。三更有月。瞻之仰之。間不容髮。
實田穎和尚。
　　惟師才兼百氏學貫三支。不愛寶山之寶。偏攻龜谷之龜。藉教譚禪。笑密圭峯不具宗眼。寓易說法。罵李長者不拘律儀。夫見之謂西來直下兒孫南渡帝王之師者也。
清谿和尚。
　　清如谿水和似春風。六處鋪席宏開。瓦礫成黃金。黃金成瓦礫。一朝擲筆而去。虛空即萬象。萬象即虛空。景兮景兮快薦取。兎子胎生老大蟲。咄。
古源邵和尚
　　聖一之貽厥。圓照之遺芳。自髫立志及壯游方。涉萬里鯨濤之嶮。入七閩蠱毒之鄕。過雪嶺而逢樵子。跨毬門以叫曾郎。陵華頂之落落兮。攀天目之蒼蒼兮。度石橋兮尊者現瑞。登五臺兮大土放光。步少林而衝積雪。游大都以步康莊。既稅南詢之駕。遽回東歸之檣。布法雲兮沛甘露。賓慧日兮出榑桑。末後一機銀山鐵壁。臨行分付鞵袋鉢囊。瞻彼南泉之窣堵。頼茲喬木之蔭凉。靈芝燁燁。嫩桂昌昌。
海藏要翁綱老（恒（錯誤）541a？莊請）
　　龜毛拂橫掌握。兎角杖靠繩床。夢中說法未了。量外應機無方。出天宮兮入海藏。現曇瑞兮呈崇祥。雷動寒巖兮。發龍吟於枯木。雲開暘谷兮。桂慧日於榑桑。涅槃後相。虛空著彩。舍利流輝。草木放光。祖翁田地今誰主。三徑秋登匊一莊。
天琢璘老。
　　圓照五世大明三傳。上得釣翁之竹芊。終不貪香餌。坐却王老之缽位。幾乎奪化權。列剎屢遷。于陵霄于雲龍于北阜。開山三處。曰慈恩曰定光曰東禪。到處大功不宰。隨方一味前緣。揮黑漆箆兮打著幾個。提破砂盆兮不直半錢。好在萬株松不老。孫枝子葉自年年。
靈鷲意翁。
　　道高不媿北山靈。一節終全老掩扃。坐斷鷲峯千萬仭。九重天挂屋檐青。
古鏡千師。
　　這老古鏡無背面。不論磨與未磨。胡漢一時俱現。及乎胡漢俱隱時。果然佛眼覷不見。翅首座。要見先師眞容麽。打破鏡來。爲汝通一線。
壽天錫（并叙）。
　　往者龍門一時伯仲。鱗集頭角𧥄𧥄然。惜其不幸早世。施未及大者衆。若天錫壽公其一也。公本貫日州。自幼辭家來京師。受業三會隷名龜峯。居餘三十秋。少壯與余厚善。外柔而內剛。言雅而行端。禪苑之職自侍局至后板率以序遷。雖居蒙堂戶外之履已滿矣。余以庚申春自關在來再會龜峯。則其所學益進不復吳下蒙矣。未幾俄示疾。遂以是嵗冬十月十八日寂于西山竹林精舍。報齡四十五。僧臘若干。後八年神足中端藏主繢師儀形。知予與公善故來需賛。余喜天錫有子不亡。感而讃曰。
　　烏乎天錫爾齡。非謂黃耈兮。聞道之早惟齡之久兮。矧曰不在爾躬。而昌厥後兮端乎克肖。惟天錫之祐兮。
此山和尚。
　　正續貽厥之秀。正統寧馨之兒。遊江南也分霜華之半座。歸東海也攀若木之一枝。硬鐵喙臨濟德山。遭其怒罵銛筆鋒。橘洲䪥室仆其鼓旗。若夫歴董七山之席。踰于八秩之齡。不惜餘力尚堪一行。起廢鹿阜之灰冷。題名虹梁以落成。與彼馬伏波建銅柱班定遠入玉關厥功何。但伯仲之間。噫何其老益壯哉。小姪嘗奉師囑督其役者五嵗。今覊官寺無功而竊食。作賛考師之績不覺汗顏。建長開山大覺禪師（豐嶺聖禮求）。
　　大哉先覺覺爾後生。喚作西來達磨。幾乎打失眼晴。崇山雪深兮立者凍殺。豐嶺霜降兮其鐘自鳴。丹青貌出虛空相。付與兒孫要話行。要話行是什麽話。二祖禮三拜。結果自然成。
寂室和尚。
    最久道人出本師永源寂室和尚肖像需予賛。仍以其遺錄新印者二册爲供。辭不可。乃摘其錄中首尾二偈裁成五言伽陀。稽首爲賛曰。
　　邇來稱知識。謂之寂室翁。結茆近江山。水足柴又豐。笑他莫妄想。管儞主人公。空山白日眠。蘿窓聽松風。喚作最初句。幾乎錯流通。屋後兮青山。門前兮流水。鶴林兮雙跌。熊耳兮隻履。喚作末後句。劍去已久矣。我今如是賛。空華結空子。
　　寂而常照。如一室而共千鎧。照而常寂。如千鐙而共一室。謂是寂室。彩繪虛空。謂非寂室。皎如白日。若夫以少年游方老來住菴三詔不肯出者謂之寂室和尚則錯。
法雲已禪師（常州太守海浦居士請）。
　　天目師之祖。幻住師之師。握三尺竹箆。鞭笞龍象。搭半肩苧服。整肅威儀。屢却五峯之交聘。肇開三剎之洪基。常州有話。東說西說。趙老無字。全提半提。布法雲兮洒甘露。奏清音兮禪朱絲。古兮今兮腔調別。腔調別賞音者誰。賢哉源太守。爲法作城池（清音扁名）。
方外和尚。
　　天龍一指參了也。黃梅意旨得了也。名山四處住了也。臨行一句道了也。就中有個未了公案。反知客若檢點得出與之。了却則爲不孤負先師。苟或不然。且請攜歸瑞岩菴內。作主人公而供養之。
東榮鳳庭詔禪師（小師昌華求）。
　　武林英氣平氏先峯。祖承常照父事佛宗。一默酬僧兮雷輷鉅壑。唆人喫棒兮勢逼龜峯。遂起東榮之廢。列爲諸山之封。陵遷谷變兮。門前翠柳尚如故。神呵鬼衞兮。屋後靈松閱幾冬。臨終以院付余。乃見不宰之功。載瞻遺像感涕沾胸。有子不憂夔足少。一華千載瑞重重。
放牛和尚（貲淵首座請）。
　　慈祥其面貌。麽麽其胸中。挑千光不夜之鐙而發其焰。續闡提斷佛之種而滅其宗。五峯峩峩兮。高超累葉之祖位。三關岌岌兮。蕩盡積翠之家風。末後句子如空合空。謂師果有語。邪蛇呑鼈鼻。謂師果無語。邪虎咬丈蟲囦兮囦兮牢記取。九州四海看流通。
大年椿禪師（嗣法天菴）。
　　正覺之嗣正統之孫。玲瓏岩下煨蘆菔。無禪可換。金寶峯前喫茘支。冷話重論。赴梵王請而說法延命。學米山老而編蒲報思。惜乎行千里之步遽爾折半途之轅。越山蒼蒼兮凝碧。湘水澄澄兮無痕。咦。付與兒郎消底物。間家潑具破破盆。
大義竺峯禪師（有傳請）。
　　威儀肅爾面目頎然。慣分慧日半座。不讓東山左邊。人皆驅畊牛而奪食。我獨說大義以開田。鈍鐵錐兮東卓西卓。間缽袋兮有傳無傳。噁好兒終不使爺錢。
越州大興開山遠峯禪師（文碩首座請）。
　　西來爾祖大澤廼翁。金鷄未拍鹿峯曉睡虎忽吼龜谷風。從此大興法社。干以宏闡先宗。瞻之仰之越山岌岌。揭兮厲兮越水溶溶。謂是遠峯和尚。遠又遠矣。謂非遠峯和尚。儼爾慈容是是非非。靈樹枝頭生碩果。優曇瑞現百華叢。
慧海常智菴主。
　　信陽遺老菴內主人。不須更問僧耶俗。三會龍華結勝因。
寶福古菴紹禪師。
　　鄕曲耆年法門宿德。出五臺不見文殊。入三會不拜彌勒。有時錦屛峯頂一覽衆山有時丹鳳城中說法安國。老來高臥東山。長誓不歸南極。末後句子兮。空劫以前一偈。轟雷兮天昏地黑。咦家傳一個破破盆。付與兒郎作寶福。
傑翁和尚（是杲書記請）。
　　四衆之師萬人之傑。疏通松源正脈派別千江。凌滅石谿的傳衣無半截。春風茀茀兮。播龍華之芬芳。杲日瞳瞳兮。輝若木之昭晰。父兮子兮一口一舌。別別慈明接得匾頭南。半夜甕中釣出鼈。
南禪大鑑禪師（嗣孫清牧請）。
　　福建子卯金刀出南閩。不沾蠱家之滴水入東海。要掣蓬萊之巨鼇。無義語兮東說西話。破破盆兮零打碎敲。及乎末後光明烜赫。毘嵐捲空海水怒濤。百丈同其諱日契如符節。曹谿一其諡號寵踰[褒-保+公]褒。夫是之謂永元一枝宗門續斷之鸞膠者也。
壽福行山和尚（魯山首座請）。
　　眼生三角眉卓兩峯。開山法華不分教乘權實。賣卜龜谷不辨卦兆吉凶。澍甘露兮雲行雨施。灑奎章兮麟翔鳳冲。秖如乃父所傳雷燒弗壞底衣。何人守住。一座魯山青未了。千古萬古摩蒼穹。
建仁月篷和尚。
　　瞻彼東山最上峯。眼中宛爾舊音容。鯉魚𨁝跳上天去。留得秋江月一篷（嘗以魚畫贈余故云）。
芳庭和尚（法操書記求禪林寺置）。
　　祖庭搖落澹秋容。蕭灑孤標俗弗同。嵗晩有唯承節操。禪林橫出一枝松。
蒙山和尚。
　　偉哉尊慈天姿不覊。眼頭生角囊裡盛錐。生倭國而會唐言。咸疑舊習契南院。而不勞啐啄論甚同時。嗔兮青天撒白雨。喜兮滿面生春風。四據大方之席。三膺紫泥之封。肆鐵喙兮。指槐樹罵柳樹。握塵尾兮。駕天龍御瑞龍。雲泉遺槀兮游戲三昧。最上乘禪兮宗說俱通。夫是之謂正續三世滿九十年養正以蒙畢生安樂底老禪白眉翁者也。
淡州太守泰山居士壽像（并叙）。
　　居士姓源氏某。法名明安。泰山其別稱也。令叔阿州刺史某。號竹谿。令尊洒掃某。稱雪林。始封淡州刺史。伯仲並嘗佐先府君定策於建武之擧。其勳烈登竹帛者多矣。居士性溫良質直周。而不比故不牽於明黨合乎中正之道。而亦以勳閥襲封淡州。淡州隷南海道。其爲州也。天設海門之險。地當王畿之藩。故封疆雖狹小。實南國之咽喉也。居士雖身在京不親蒞政。而威惠之所加海寇肅然。颶風不作。水陸交通商旅舟馬之往徠者咸樂焉。今居士參相府政。政多暇屢與相君周旋投壺圍碁。調鞍馬弄弓矢。於樽爼譚笑之間。坐致太平之業。是以相君寵遇之優雖古之晋山簡愛將莫如也。而又天資篤信佛氏之道。蚤嵗嘗禮大道以禪師爲師。且爲之檀越。今慧峯袝于永明祖廟曰智覺。乃師之瑕丘也。居士又於智覺塔側築一小齋扁曰報春。以擬休沐禪燕之設也。主僧某繪居士壽像置于齋中。永鎭香火。如唐魚軍容陪祀忠國師故事。需賛於南禪某。讃曰。
　　泰山巖巖。維民爾瞻。卓哉萬古。配于終南。
月峯居士。
　　惟公清似水壺明如水鏡。惟清明之在厥躬。畏人知而忌大盛。是以畢生甘居氷廳。而不操熱官之柄。思始成終以知天命。夫是之謂游泥中蓮華而遺子孫以積善之慶者也。
　　身處洿濁之世。神游水精之域。以潔治心以廉守職。其猶如獨醒而在衆人皆醉之側。烏乎難矣哉。孤立而分特也。若夫以道德待吾徒。割瘦田贍吾食。臨于易簀之際。諄諄垂訓諸子。戒以苟得。此豈非多生結上乘之緣得般若之力者邪。
明石道可居士。
　　古之士抱道而寓于官職。謂之吏隱。凡國家民之休戚政之臧否皆系焉。而世乏其人。蓋以士有道而史者鮮也。故明石戶部郎中可公寔抱道而隱于史者也。言正直而行清廉。歴職東西兩府者殆三十祀。其卹民寧國之策。奉主賛政之勞。弗可勝數。而居家也弊衣蔬食。參府也羸馬小童。或欲令治生則曰。清廉吾膏瞍也。正直吾輕肥也。以此遺諸子孫。不亦厚乎。此公吏隱之驗者也。若夫崇佛氏之道傳禪宗之芳。或瞻五部金文。或課千部蓮經。或預畫眞容。如張乖崖之先讖。或臨屬纊著僧伽梨。如杜司空壬文正之故事。是皆公抱道之驗者也。以余與公有方外之雅故。公遺屬令子行氏俾余爲賛。讃曰。
　　惟清如水。惟直如繩。廩乎千載。貽爾雲仍。
雲峯居士。
　　千葉白蓮公之壽域也。十華藏海公之福田也。北辰星王公之衞護也。南方大士公之道師也。是四者備于此矣。而資之修身治家。資之輔君奉親。資之撫乎民卹乎物。資之以證無上正覺之道。夫是之謂在家菩薩出家宰官雲峯慶公者也。
自讃。
爲觀中藏主請。
　　罵我者觀中。讃我者亦觀中。不罵不讃亦罵亦讃者亦復觀中。罵不罵兮讃不讃。空中花兮鏡中空。去去不須來撥火。蹲鴟未熟且烘烘。
梵支知客求。
　　空華無覊束。似僧又似俗。謂之僧邪則齋不持戒不守。謂之俗邪則方乃服圓乃首。且道畢竟是僧邪是俗邪。具眼者辨取。咦。
中玉侍者求。
　　吁何人斯寫余面目。身著黃衣是眞竊服。手拈白拂爲蛇畫足。玉兮玉兮儞要知麽。病夫不會禪。只愛煨蘆菔。咄。
昌諲藏主求。
　　半雲亭下看雲。夕撃竹軒中對竹時。直饒邈得十分似。也是重安眼上眉。
相陽小師請。
　　空華本無相。枉費許丹青除却重重雙眼翳。虛空面目太分明。太分明還見麽。其或未然。且歸雲臥菴中住。坐待空華結果成。咄。
周東藏主請。
　　喚渠作我。蛇呑鼈鼻。喚我作渠。虎咬大蟲。渠非渠我非我。熨斗煎茶銚不同。阿呵呵。天鷄夜半唯驚起。日出榑桑若木東。
上州太守大梁居士請（上杉武庫）。
　　眼上有眉。鼻下有唇似即酷似。眞即未眞。謂是義堂臾。爲蛇畫足。謂非義堂臾。十分精神錯錯說與。上州賢太守。塵塵識取本來身。
中雄首座請。
　　空華無實相。畫者奈吾何。雖然寫得渾相似。眼底紛紛著翳多。中雄首座諾。更覓實華生處那。咄。
大椿亨長老請。
　　咄。這懵懵懂懂底。一枚無狀行年六旬有三。住院五山之上。住而無住心。作而無作相。藻繪乎空中之華。粉飾乎鏡中之像。讃也任他讃。謗也任他謗。咦。大椿八千春秋。黃檗六十拄杖。
禪人請。
　　住到南禪不會禪。著衣喫飯只隨緣。楊岐不受慈明囑。放出驢兒脚蹈天。
月潭圓長老請。
　　補陀圓長老命工繪我眞。眞不眞兮。月落寒潭處處新。
中季侍者求。
　　小師中季欲繪空華子壽像。預出茲絹需賛。余告之曰。夫空華也。但有假名都無實體。若夫乍起乍滅於空裏者。皆由翳眼所見。而今汝反欲壽而像之。無乃翳上又添翳者乎。無已則不如施與老僧爲襪林。是眞報恩者也矣。季笑而請書。姑從其請云。
義堂和尚語錄卷第四（終）。
