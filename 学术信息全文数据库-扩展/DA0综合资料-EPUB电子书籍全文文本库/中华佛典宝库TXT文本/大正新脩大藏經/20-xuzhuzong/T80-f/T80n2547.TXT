　　《大正藏》第80卷No.2547


　　No. 2547

　　大覺禪師語錄

　　蘭溪隆老出蜀南遊。至蘇臺雙塔。遇無明性禪師室中。擧東山牛過窓欞話。遂有省。於是知松源提破沙盆得所傳矣。後十數年。航海之日本。殆若宿契。迺大振宗風。其門人禪忍。稡三會語錄。請序於余。余觀其略曰。寒巖幽谷面面迴春。此土地邦頭頭合轍。故因而序云。時大宋景定三年二月望日。特轉左右街都僧錄主管教門公事。住持上天竺廣大靈感觀音教寺。兼住持顯慈集慶教寺。傳天台教觀。特賜紫金襴衣特賜佛光法師（法照）。

　　大覺禪師語錄卷上

　　日本國相模州常樂禪寺
    蘭溪和尚語錄
　　侍者圓顯智光編
　　師於寶治二年戊申冬十二月。入院。
　　指三門。百千萬億法門。盡在此門而入。諸人入得此門。許汝參學事畢。
　　指佛殿燒香。今佛不後。古佛不先。頂門具眼。驗在目前。目前要識眞佛麼。遂禮拜。
　　據方丈。横按拄杖云。見刹竿回首。也無他分子。一向恁麼。道絕人荒。作麼生商量。靠拄杖。
　　拈帖擧起云。去住分明。只憑這箇。就中點劃無私。今請當陽說破。
　　指法座。盡大地作一法王座。未稱全提。拈須彌山。爲一片舌頭。豈充宏辯。雖然仁義道中略通一線。驟步登座。祝。
　　聖拈香。此一瓣香恭爲兩國至尊。用祝三祇劫壽。恭願懋昭大德。宏濟群生。垂拱而四海清平。無爲而萬邦入貢。
　　次拈香。此香得處親切。久矣珍藏。快便難逢。不妨拈出奉爲前住大宋國平江府陽山尊相禪寺臨濟正派松源嫡嗣無明大和尚。爇向鑪中醻恩報德。就座索話。世上休云無伯樂。車前孰爲沒驊驑。知音自有知音識。爭把黄金喚作鍮。問答罷。
　　乃云。明施妙略。寒巖幽谷。面面回春。暗展玄機。此土他邦。頭頭合轍。既然合轍便見動與止倶止無動法。動靜二相。了然不生。咄。要入祖庭。且居門外。須知有未移寸步之前已到東國。不動道場之際遍歷河沙。於此明得。坐微塵裏轉大法輪。有生蒙利益。向一毫頭。現寶王刹。何地不含融。如是則此山作主。在我行持。彼處爲賓。暫停戈甲有時恁麼。三頭六臂。無奈他何。設或不然。千手大悲。摸索不著。然雖如是。這裏還有同心合力濟險扶危者麼。顧視左右云。幸有東勝和尚常樂東堂。彼若扶頭。我便接尾。人人似虎靠山。箇箇如龍得水。卓拄杖。報盡皇恩與佛恩。無限清風來未已。叙謝不錄。
　　復擧。乳源和尚。僧問。如何是祖師西來意。源云。即今是甚麼時節出頭來。師云。乳源一向把定。水泄不通。僻見邪徒。教誰化導。山僧即不然。今日或有人。問如何是祖師西來意。只向他道。袖裏握鏌鎁鋒鋩渾不露。要見分明。更聽一頌。掀翻海嶽覓其人。百僞如何掩一眞。會得西來端的旨。少林花木又重新。擊拂子下座。
　　謝新舊兩班。上堂。東拄西撐。無新無舊。只要諸人各出隻手扶竪正宗。功不朽。功不朽。金毛獅子解翻身。拽轉南辰安北斗。
　　上堂。道非遠而行之必至。事在易而懼之則難。所以十方叢林。十方人建立。山僧住持此間。只要與諸人同究佛祖無上妙道。報答三有四恩。眞實有道念者。四威儀中身心自然安樂。不被外物所移。如今參禪不知滋味者。凡坐時便見。千辛萬苦。昏散倶生。昏則一向無知。隨夢而轉。散則多端雜想。心地不寧。散而復昏。昏而復散。昏沈散亂。無有了時。如此做工夫。做到一百年。也只是箇愚昧漢。此病只緣汝無道念無佛法身心所以如是。汝若將世間雜事。一時捨却。單單以生死無常大事挂懷。世念既輕。道念自重。道念若重。坐禪時昏散侵汝不得。如主將善能行令相似。不動干戈。六賊不敢故犯。一日勝一日入大解脫法門。汝等若未得做工夫之法。更爲汝重重說過。忘想顛倒起時。儞但提箇金剛王寶劍。與他一截截斷。如何是金剛王寶劍。但向行住坐臥時看。盡大地是汝自己山河大地。草木叢林在汝心内耶。在汝心外耶。披剝萬像。析出精明。昏散纔生。快提此話。窮之至無窮。究之至絕究。儞果信得及。念念不忘。直待思量盡分別亡。打破疑團。佛即是汝。若於文字語言上。記得以爲自己家珍。臘月三十日到來。生死魔與汝鬪戰時。靈利聰明倶使不得。伏望諸上人。念佛法下衰之際。遞相恭敬。令法久住。發明本心。報佛恩德。
　　復云。無著眞宗。虛玄妙旨。掣電轟雷。不容擬議。才施技藝。畫餅充飢。知解見聞。炊沙作飯。山僧開箇方便門。只要諸人自瞥地。佛殿中僧堂裏。行住坐臥時。體取無生意。無生意如何體。擊繩床不是一番徹骨寒。爭得梅花香撲鼻。
　　上堂。臘月三十日來。諸人各自猛省。入海須達其淵。登山直教到頂。拈拄杖。這裏還有達淵到頂底麼。出來與拄杖子相見。良久靠拄杖。
　　正旦上堂。新年初佛法。舊歲不雷同。有水含明月。無雲翳碧空。拈拄杖。山僧拄杖子。隨後逞神通。召大衆看看。擲下拄杖。富士山頭翻雪浪。鎌倉境内動清風。
　　元宵上堂。車馬往來。儞看我。我看儞。燈火照映。明傳暗。暗傳明。諸人若向車馬未動已前。燈火未發之際。一覷覷透便見。千法萬法。從此一法而生。千燈萬燈。自此一燈而起。然雖如是且道。這一法此一燈。從甚處得來。常樂寺有一百來僧。就中莫有知得著落底麼。出來吐露。看。有麼有麼。良久。直鉤鉤鯤鯨。
　　上堂。學道無他術。行藏在返觀。返觀如自得。萬法一毫端。所以道。從門入者不是家珍。向外馳求。轉生迷悶。譬如明珠繋於衣裏奔走他土丐食伶俜。忽然識得此珠。受用無盡。始知珠不曾失。久受艱辛。諸人要究佛祖妙道。須是返求諸已。觀至絕觀。至於得珠。未爲究竟。忽覺空同。無内外。無邊表。森羅萬象。一理貫通。便知吾心如此廣大。不可測量。肇法師道。天地與我同根。萬物與我一體。此語灼然不虛」。
　　上堂。二竅聆聲。斯道便悟。雙眸見色。此心頓明。衲僧門下八千程。若是箇呼不回頭。截不住漢。必然向音聲未發已前。色相未具之際。透頂透底。直下知歸。一向恁麼擧唱。龜谷峯前。常樂寺外。路長青苔。相逢者少。且於易進門中。與諸人商議。只如見今建立僧堂。郢人運斧斫木丁丁然。豈不是聲。諸人聞得爲甚麼斯道不悟。色空明暗。柳錄花紅。豈不是色。諸人見得。爲甚麼此心不明。佛法一切處見成。一切處不昧。蓋謂汝等聞聲。只作聲會。見色便作色觀。不解回光攝視返聽。我且問汝。終日聞聲。是聲來耳畔。莫是耳往聲邊。若道聲來耳畔。來本無蹤。若謂耳往聲邊。去亦無跡。參學道流當於此諦審默推。驀然返聞。聞盡淨覺覺空。覿體承當。了無滯礙。然後居聲色堆中。不隨聲色之所轉。入昏散境界。不被昏散之所迷。謂之大自在人。亦名了事衲子。饒汝到此地位。拈拄杖云。山僧拄杖子未付汝在。卓一下。白雲盡處是青山。行人更在青山外。
　　復云。格外玄機非外得。動中消息靜中看。忽然動靜雙忘處。渺渺滄溟一吸乾。
　　浴佛竝開堂。謝檀越上堂。從上諸聖無法與人。群靈一源。假名爲佛。又道無法與人。只如悉達棄位雪嶺六年至於夜覩明星成等正覺是假名耶。非假名耶。達磨西來。少林九載。末後各言其志。分髓分皮。是有傳耶無傳耶。眞不掩僞。曲不藏直。諸人若向佛未出世祖未西來時。倜儻分明。洞然無礙。便知未誕無憂。群生蒙利益。未離竺土。二祖已傳心。如是則便見。今日大力量人。廣闢僧堂。令學佛者登此門戸。箇箇心地發明。非但令學佛者到至極之地。普使見者聞者同契眞宗。然後功歸有自。福報無窮。撫禪床天上有星皆拱北。人間無水不朝東。
　　復云。物逐人興。道在日用。且如日用中。是甚道。人興者是何物。動靜俯仰之間。色聲語默之際。非道不親。惟人自昧。道若不昧。物隨人而自興。豈不聞。趙州和尚云。諸人被十二時使。老僧使得十二時。灼然體察得明。達絕疑慮之境。天地闢闔即我闢闔。陰陽慘舒即我慘舒。無一法從他處得來。無一物不是自心默運。天地無物也。我無物也。未嘗無物。聖人得這箇妙理。能爲二儀之首萬物之主。玆者本寺大檀那盡己行仁。忠心輔國。本來身登菩薩地。人間世現貴官身。持大權掌大柄。濟世之念似海之深。養民之心如山之固。欽崇佛法。永保皇家。天地合宜。蠻夷率服。以至有情無情。莫不從風而靡。不被物之所移。自能轉物。便見日用之道。動靜無虧。昔日唐朝舒王問蒋山元禪師。如何是佛法大意。元不諾。舒王扣之愈久。元不得已而爲王曰。公受氣剛大世緣深。以剛大之氣。遭深世緣。必身任天下之重。懷經濟之心。然用舍不能必。則心未平。以未平心。則安能一念萬年哉。若據山僧所見。元禪師一向無慈悲方便。埋沒賢人。殊不知理天下大事。非剛大之氣。不足以當之。要明佛祖一大事因緣。須是剛大之氣。始可承當。今尊官興教化。安社稷。息干戈。清海宇。莫不以此剛大之氣定千載之昇平。世間之法既能明徹。則出世間之法無二無異分。無別無斷故。山僧宗門晩進。草芥無能。既至仙鄕。荷台旆。重法之故。亦不輕人。廣開寺宇。重建僧堂。令鄙者領衆行道。若非曩有莫大因緣。何以如此。鄙懷亦不敢生嬾墮之心。種件依唐式行持。但隨緣去住而已伏願台座壽山高富士之嶽。福海等滄溟之深。千佛光中常安常樂。次冀休征罷戰。偃武修文。寰宇太平。清寧孚祐。斯日大覺世尊示生之晨。因而作慶讃佛事。汝等入靜覺堂。見殊勝境界。莫不各各生希有之心。無退屈想。譬如善財入彌勒樓閣門。見百千萬億佛刹。皆具本身。於少頃間如夢覺。覺已似睡眼頓開。前所見者。不思議解脫門。皆從此一門而入。諸人明得此旨。今日兩重功德。利益無邊。施者受者。彼此獲益。苟或明窓淨几内。放逸無拘。虛度光陰。不行佛行。但念水草。餘無所知。他日異時。報應在後。以此開堂陞座功德。普用莊嚴。恩歸有自。珍重。
　　結制上堂。經律論藏。各有其師。透不過者。畫餅充飢。常樂寺諸人聚首。九旬内擬欲奚爲。我不敢輕汝等。汝等切莫自欺。箇裏還有不自欺底麼。撫膝云。只恐不是玉。是玉也大奇。
　　上堂。結夏已半月。那事如何說。洞山曾有言。吾常於此切。不是麻三斤。亦非乾屎撅。咬定牙關君自決。決擇得明。是非杳絕。青天萬里無片雲。碧漢一輪光皎潔。有人入得此門。正法眼藏向這瞎驢邊滅。
　　謝監寺副寺維那藏主上堂。賣生薑而不存私義。用意太過。罰鑚飯而擯出寺門。費力不少。諸人若向未索價未行罰已前構得。保壽興化也須倒退三千。雖然大藏教内還有此理也無。金毛獅子奮全威。衆獸群狐顛倒走。
　　上堂。出一招堤。入一蘭若。被奴使郎。上上下下。設有俊底因流識源。若倒粟船。未著汝在。何故石人腰帶。
　　上堂。認得些子光影。偃鼠飮河。透過向上機關。蚍蜉合戰。須是耳聽不聞。目視不見。四大海水盡掀翻。五須彌山倶掇轉。衆中莫有這箇力量底麼。良久。切忌刻舟覓劍上堂。山前有一古寺基。四至界畔歷歷分明。無字契書領之久矣。未得箇入路底。今日指汝入路去也。拈拄杖作指勢。鳴那青青黯黯處。子細認取。
　　大宋國徑山無準和尚訃音至。上堂。來時空索索犀因翫月紋生角。去也赤條條。誌公何事誑僧繇。更要問端的。一條大道如絃直。天台有石橋。靈龜拽尾跡難消。佛鑑老子雖則來去分明出沒無礙。爭奈七十三年造妖捏怪。千古惡名鎭長在。在不在。拍繩床云。月落不離天。水流元會海。
　　蘭溪和尚常樂語錄（畢）

　　相州巨福山建長禪寺語錄
　　侍者覺慧圓範編
　　上堂。參學人日用中。雖履踐這一片妙湛靈明田地。然於其中。不識祖翁者多。若識得祖翁。我且問儞。契券今在何處。得契券之後。此一片田地任汝操持。今時人全身在裏許。而不知裏許事者。病在於何。蓋不了目前。便有許多萬緣萬境。入汝眼内。入汝耳中。眼又不會收視。耳亦不能返聽。未免只隨聲色所轉。無自由分。此乃非他所障。是汝自障。自障者何不會卻物。只管逐他。所以道卻物爲上。逐物爲下。且未可說棒喝取證機用全提。須是各各體取色前不物耳聽非聲之理。此理洞然。棒喝機用一一皆是自家左旋右轉之物。初不從外來。若自外來者。即是無得之人。參禪有四般病。有見處了口不能說。急用不得者。有能言能用而全無見處者。有無見無得無言無用者。有見得用得者。此四害皆於佛法妙道之上。有所存在。若有所存。終爲障礙。見得了不能言不能用之人。雖識得舊物了。然不肯放捨。是以方寸中。如有一物爲礙相似。能言能用而全無見處之人。此等一味集奇言妙句。以爲己有。似則稍似。是則不是。吾宗極爲禍害之人。有無見無用者。此人平日不曾於斯道上留心。碌碌隨群走上走下。不覺白首眞僞不分。此謂之斷佛種人。有見得用得者。雖則可以紹隆聖種。若據實而言。猶有見得用得底在。須是影迹不存。然後用而無滯。豈不聞。亮座主不信西來直指之道。聞馬大師接人甚衆。忿而往謁。大師知其來意遂問云。久聞座主善講經論。是否。主云。不敢。大師云。講經時將甚講。主云。將心講。大師云。心如工技兒。意如和技者。爭解講得。主云。心既講不得。莫是虛空講得耶。大師云。虛空卻是講得。主不肯。拂袖便出。大師遂召。座主回首。大師云。從生至老。只是這箇主。便大悟。遂隱于西山。大師可謂以直鉤而釣蒼龍。一釣便上。諸上人入此門來。若要眞實體此一事。須是放下雲頭從頂至足子細推看。動從何來。靜自何至。驀知動靜非彼所出。耳目亦無所到。了便見此一片妙湛靈明之地。諸佛諸祖由是而興。同此三昧。如是則無一法不是眞如。無一物不爲妙用。乃至山林艸木。時時擧唱此事。所謂谿聲便是廣長舌。山色無非清淨身。達是理已。根根塵塵。圓融無礙。心心法法。自他一同。諸人但先。了卻目前。然後收拾歸來。做家中活計。做得家計成了。方可名爲有本可據者。
　　復擧。教中道是法非思量分別之所能解。從上佛祖。天下善知識。至今未有一人說得是法。建長今日爲諸人說是法去也。良久。野火燒不盡。春風吹又生。
　　中秋上堂。說法不應機。倶是非時語。今日正是月朗之夜。在在叢林咸假月而示衆。所以昔日馬大師與三子翫月次。大師云。正恁麼時如何。百丈云。正好修行。西堂云。正好供養。南泉拂袖便行。大師云。經歸藏。禪歸海。惟有普願。獨超物外。古人可謂日用擧止間。不忘此事。大唐國僧應時納祐。也與諸人論量。汝等心性湛然無染。本自輝曄。只爲煩惱昏迷無明障蔽。所以執之於暗冥之都。不能發現。譬如中秋皎月照耀無私。纔有黑雲漫空輪相不顯。月乃喩諸人自心本性。雲乃表諸人煩惱無明。煩惱盡無明消。汝之心月了了分明。以手打一圓相。召大衆云。人人本有這箇。不曾暗昧。亦沒盈虧。識之則入聖超凡。遇物則鑒。不識則望空捉月。逐影追形諸人還識得麼。於斯辨得。靈山指月。曹谿話月。畫餅充飢。眼中添屑。若也未識。山僧爲汝諸人。當陽指出。復以手打一圓相。惟此一月實。餘二則非眞。靜夜無雲翳。清光照刹塵。
　　上堂十月旦日。謂之開爐節。古人道盡大地是一箇火爐。汝等向甚麼處蹲坐。山僧敢問諸人。若謂在火爐邊。無儞安身立命處。若謂在火爐内。燒卻汝髑髏。到此須有轉機活句始得。若無轉機活句。是謂陸地平沈。有甚救處。若有轉機活著。終日拈香匙弄火筋東撥西撥。左敲右敲。以灰撒在他人眼中有何過。更說甚麼在爐内在爐外有賓主無賓主。拈起也無幽不燭。直得紅焔亙天。放下也共守歲寒。佇看冷灰豆爆。雖然如是。諸人還知這火種星子來處麼。今日不惜孃生口三寸舌。爲諸人說破。起自竺乾胡張三處。流傳震旦黑李四家。自此燈燈相續。的的相傳。愈撲而愈明。愈掩而愈盛。這箇說話。孰不知之。山僧亦有些子火種。包藏久矣。未易拈出。今日擧似諸人去也。以拂子吹一吹。復擲下。著也著也。各自隄防。諸兄弟究此一段大事。如三冬之内向寒爐中埋火一般。常令煖氣不斷。忽然通身上下。徹骨氷寒。開口不得。時須假他力。雖然箇是引導之門。在瀟洒衲僧分上。須是向冷颼颼中搜討。清淡淡處體窮。挨得路通。著得眼活。然後傲雪欺霜。呵風詬雨。總不由別人。收也在我。放也非他。未到此田地。須是自信自修自悟始得。信者信佛祖有無傳而傳之妙。修者修自家欲達未達之場。悟者悟現今迷頭認影之所。此猶是大概之辭。若據實而說。做工夫時。各各陡頓精神。莫隨境轉。虛靈自照。動靜返窮。窮至無窮。終有倒斷時節。
　　復擧。明招久不陞堂。維那白云。和尚久不陞堂。大衆渇仰。招云。撞鐘著。維那擊鐘。大衆咸集。招顧視左右云。這裏風頭稍硬。且歸煖處商量。便歸方丈。衆隨入。招又云。纔到煖處。便見瞌睡。師云。明招漏逗之處。太危險生。可惜當時無人。只麼放過。若不放過。明招要歸方丈。未可在。何故。更聽一頌。晴空朗朗自迷昏。把手牽伊不入門。姹女已歸霄漢去。獃郎猶在火邊蹲。
　　上堂。諸佛行不到處。只在衲子脚頭邊。列祖說不得時。弗離諸人口角畔。饒汝口中滔滔地道得。脚跟下步步知歸。忽然遇彼大闡提人出來道不是不是。且如何與伊剖析。參此虛玄要旨無著眞宗。須是有不可拔之志具難測量之機。運用施爲。莫教失却。待機忘志泯空劫事彰。然後卷而懷之。灰頭土面。時節慶會。撞著渾剛。不妨與他一擊。當彼之時。是爲快活。豈不聞。古靈辭受業師。往百丈處。居於衆底。後得悟門。天堂未就。地獄先成。復返故鄕。欲存省覲。寃有頭。債有主。一日本師問云。汝行脚參禪有何所得。事從叮囑起。禍自不防來。靈云。竝無所得。賊是小人。智過。君子。本師聞之極不在意。遂令在浴司給侍僧衆。遙觀白雪。指作楊花。一日本師浴次。古靈楷背勾賊破家。靈撫其師背云。好個佛堂。其佛不聖。非但偸物。更要害人。本師回頭視之。何不與他兩木杓。靈云。佛雖不聖。也解放光。殺人可恕。無禮難容。本師又一日看經次。有一蜂子。投窓而不能出。靈見之乃云。世界恁麼廣濶。却來這裏鑚他故紙。有甚了期。咬竹不得。却要咬木。靈又頌。空門不背出。用出作麼。投窓也大癡。何處不是。終朝鑚故紙。也要追尋。何日出頭時。轉步即得。其本師召云。汝行脚遇誰。我常見儞開口。有奇異處。開得眼來天大曉。不知枕子被人偸。靈云。我於百丈和尚處。得個安樂法門。今欲報慈德耳。款出囚口。本師遂率衆請令說法。早知燈是火。飯熟已多時。靈乃領師之命。對衆陞堂云。靈光洞耀。迥脫根塵。體露眞常。不拘文字。心性無染。本自圓成。但離妄緣。即如如佛。八角磨盤空裏轉。金剛杵打鐵山摧。師聞擧唱。遂乃領解。繼云。何期垂老聆此奇特事乎。早知今日事。悔不愼當初。古人動靜語默。總被建長一時檢察了也。是汝諸人。還有眼耳鼻舌身意。也無。若有出來。將山僧横拖倒拽。痛打一頓。庶使我知儞儞知我。叢林價増。吾道光耀。苟或不然。各各向佛祖說不得行不到處。著眼體取。
　　復云。冬至已過半月日。苦似黄連。甜似蜜。水冷氷寒不見蹤。臨簷惆悵無消息。滿口含霜銀山鐵壁。忽地清音撼籌室。拈拄杖云。拄杖子出來。左顧右觀。東討西覓。元是地藏堂後。東北角頭。一陣風來。吹動寶鐸。當郎當郎。淅瀝淅瀝。堪悲堪笑。與誰論。文殊放過維摩詰。
　　佛成道日上堂。希奇之事。經塵劫而愈見希奇。逸格之機徹淵源而自然逸格。悉達太子一旦棄萬乘帝王之位。苦行六年。此豈不是希奇之事耶。末後爲三界天人之師。利周群品。誠所謂逸格機爾。至於深談廣演。搖乾撼坤。聚滿龍宮。積盈海藏。後世究理悟心之者。其數無窮。聞名離苦之人。不知其幾。外道傾心而向仰。衆魔拱手以歸降。聊分一分白玉毫光。覆蔭子孫。受用無盡。恁麼擧唱。大似順朱著墨依本畫猫。殊不知各各有天然釋迦。人人自然彌勒。更言棄位入山覩星悟道。已是落在第二第三著了也。是汝諸人來此同住。還曾鼎省精神。竪起兩眼看麼。他既如是。我何不是。是不是。三冬不得一番寒。爭得梅花香撲鼻。
　　復擧。孝宗皇帝一日問佛照禪師云。釋迦雪山六年所成者何事。佛照奏云。將謂陛下忘却。孝宗龍顔大悦。師云。孝宗皇帝向緊要處。下這一著。只要他無展手處。佛照亦不用多少心力。輕輕與他和座盤。一時翻轉。直至如今。成未了公案。噁。既往之事不必重詢。若是建長。遇孝宗作此一問時。歛手向前徐徐對云。相識滿天下。知心能幾人。
　　正旦上堂。新來無蹤。舊去無迹。屈指從頭數一回。今朝果是正月一。張三眼横。李四鼻直。恁麼會去。年年是好年。日日是好日。吾道大興。不勞心力。拄杖忽聞斯語。尚且疑情未息。更於疑處卜一課看。卓拄杖。爻象分明。萬事大吉。
　　元宵上堂。末世道流。盡向光影裏走。進不迭前。退不到後。累他震旦宗師。據曲彔床。自揚家醜。却把金毛獅子兒。喚作他家逐塊狗。建長今日對衆人前。屎腸尿腸一時抖擻。那個英靈肯承受。雖然。含血噴人。先汚其口。
　　上堂。擧。教中道。居一切時。不起妄念。好聲美色。耳聞眼見。於諸妄心。亦不息滅。道著火字。口不曾爇。住妄想境。不加了知。婬坊酒肆。終日閑戲。於無了知。不辨眞實。渇則飮泉。困則休息。建長恁麼下語。也是踏他破草鞋。要得去離水泥。更聽一頌。同門出入不相知。獨自携笻上翠微。行到翠微幽隱處。坐看雲散。又忘歸。
　　佛涅槃上堂。擧。世尊臨入涅槃。示衆云。汝等觀吾紫磨金色之軀。瞻仰取足。勿令後悔。在生不隱密。臨死亦乖張。若謂吾滅度。非吾弟子。此舟過後。孰謂無船。若謂吾不滅度。亦非吾弟子。是誰把手。同上高山。遂拈拄杖。召大衆。釋迦老子。即今在建長拄杖頭上。現神變相。放大光明。爲一切人。說無上法云。萬物歸無常。這個何曾變。識得這個底。不被無常呑。說是法已。入諸人頂𩕳中。卓拄杖。諸人還覺腦門重麼。若也知得。我不謾汝。苟或遲疑。靠拄杖請歸本位。不得動著。
　　上堂。群林萬木。一年一度。開花底開花。結實。底結實。無情之物。尚乃如斯。汝等諸人來此同住。擬欲轉凡成聖。固是不難。因甚目前大道。會者還稀。會與不會。拈向一壁。且如何是目前大道良久。桃李樹頭鸚囀切。更無一法可相謾。
　　上堂。太平時節。姦擾虛傳。將軍既定。天下安然。山僧今日。助發一箭。令群魔蕩盡王道平平。恁麼用意。也是扶强不扶弱。用力不用拳。衆中莫有不露鋒鋩不施寸刃底。出來與建長相敵。擬議不來。翻成死漢。
　　上堂。前德山大忘人世。衣草食泥。後德山横按烏藤。呵佛罵祖。且非冒姓佃官田。果是有些長處。如何是他長處。先生一點不相謾。自是時人自遮護。
　　浴佛上堂。釋迦苗裔充塞乾坤。盡是孝中不孝。五逆兒孫。獨有雲門大師。不孝中孝。知恩報恩。一棒要打殺。誰子識其源。今日建長無此伎倆。與現前一衆爇香一瓣。澆水一盆。信手東潑西潑。教他回避無門。雖然。各各照顧打濕鼻孔。
　　結制上堂。今日聚集。凡之與聖。情與無情。總在此山。安居結制。獨有鎌倉境内藤原翁子。不入衆數。自云。佛法禪道。是生冤家。諸人作何方便。令他入此保社。隱峯雖有過人智。到石頭山失利回。
　　上堂。釋子淵源。祖師巴鼻。上不在天。下不在地。聚之則絕毫絕釐。空之則横三竪四。昔日水潦和尚被馬祖一踏。起來呵呵大笑云。百千法門。無量妙義。總在這裏。見諦古今。奇特相傳。我道渠遭狐魅。衆中切忌。有遭狐魅者。良久。家無白澤圖。妖怪自消除。
　　上堂。六月炎烝。何處嚲避。清涼境界。無人至。英靈衲子別有生涯。不借他家鼻孔出氣。雖然更須冷汗一回。任使熏天炙地。到這裏似則也似。是則未是。何故日行千里非良驥。
　　上堂。修心煉行。草繩自絆。學道參禪。入水求天。一向祖不肯爲佛。不肯做。也是卞和獻玉。未敢相許。汝等諸人。如何領悟。良久旱苗驀地逢甘雨。
　　解夏上堂。釋迦入滅。二千餘年。直至而今。未有一人違條犯令。末代叢林淡薄。佛法寒心。山僧要個猛勵底人違條犯令。亦不可得。顧視大衆。有則出來。掀倒建長繩床。獨步大方之外。驪龍領下珠。一槌能擊碎。貴使佛法増十倍。其或未然。胡狗夜鳴。韓獹逐塊。
　　上堂。今朝八月一。暑退已涼生。曲徑蟬聲切。長空雁字横。僧償雲水債。客趁利名輕。個裡知音者。歸家不問程。召大衆孰是知音者。良久。天曉起來渾不露。俄然夜半又分明。
　　上堂。若論佛法玄妙。譬如中秋夜月。了無些子欠缺處。自古至今。引得多少人。指之爲喩。話而立端。早是欠缺了也。山僧到此指與話。圓與缺置之勿論。且如何是佛法玄妙。卓拄杖。相逢且說三分語。未可全抛一片心。
　　上堂。纔擧雙趺。抹過東大洋海。道著一句。撼動西瞿耶尼。古今未免。以爲奇特相傳。若到建長門下。謂之興妖鬼子。是汝諸人如何領會。良久。悟後自知。
　　開爐上堂。風頭稍硬。煖處商量。冷地有人。以鼻相笑。困則打眠。寒來向火。滿眼相識。孰是丈夫。建長這裏火也無。炭也無。大家聚首觜盧都。試問諸人。何所圖。直下領去。勒叉勒叉。薩婆薩埵。若也不會。悉哩悉哩。蘇盧蘇盧。
　　達磨忌上堂。奮空拳來東土。惱害平人。知幾許。末後慚惶無著處。又携隻履西歸去。後代子孫不堪共語。盡指桑園罵柳樹。是有憑據無憑據。有無則且止。且道祖師是生耶是滅耶。良久。嘘一聲。嚴風嶺外凋林葉。寒露庭前泣菊花。
　　至節上堂。今朝至節晦氣都亡。有一片雲。自東方來。蕩漾太虛中。不拘五色數敢問諸人。此是祥瑞耶。非祥瑞耶。卓拄杖。明年大熟。飽臥長街。
　　謝書記藏主浴主上堂。諸人分上名邈。不得底一事。九經群籍詮註難成。三藏洪文收覽弗及。饒伊水洒不著。淨盡無痕。到這裏也討他頭鼻不出。良久。討得出。建長今日却受屈。
　　佛成道上堂。始離兜率是第一錯。來生王宮是第二錯。夜半逾城是第三錯。覩星悟道是第四錯。這個四錯自古至今。多少英靈。聚頭商確。不曾道著這一著。今日爲諸人道去。也卓拄杖。虎頭昨夜生三角。
　　因雪上堂。饒汝明如日。白似雪。恬淨無染。赫奕有餘。也未敢相許。何故轉過那邊來却與汝相見。
　　正旦上堂。拈拄杖當空豎云。今日建長拄杖子。作擎天大柱去也。情與無情。全憑渠力。日月星辰。悉皆就焉。自此吾宗赫奕。皇祚彌堅。且與群生樂萬年。且萬年後。拄杖子又向何處安著。復靠繩床角云。不離這裏遍滿大千。
　　元宵上堂。居暗室底。不知向上有無光明。每日起來撞著達磨鼻孔。築著釋迦眼睛。自不知覺。猶道儞錯我不錯。直至如今未安樂。今日爲伊闢此暗室。點出光明。令汝安樂去。也擲下拄杖。
　　上堂。地獄天宮。皆爲淨土。有性無性。齊成佛道。釋迦老子。以我之心。比他之心。以我之己。比他之己。殊不知。把手牽不入者數若河沙。衆中莫有不牽而自入底麼。良久。饒伊入得十萬八千。
　　佛涅槃上堂。七七載瀾翻。今朝滅禍源。上天安有路。入地總無門。八萬聖凡泣。三千海嶽昏。毒流元不竭。殃害在兒孫。若謂殃害兒孫。因甚建長今日燒香禮拜。良久。豫讓呑炭。子胥報寃。
　　上堂。擧。靈雲見桃花悟道。玄沙乃云。諦當甚諦當。敢保老兄未徹在。有個頌子。擧似大衆。三月桃花爛熳時。靈雲一見眼如眉。誰知嶺外玄沙老。欲向罅前舞柘枝。
　　上堂。雖是這些容易事。喚不回頭時。和本倶折盡。我此有百五十衆。莫有不喚自回。無本可折底麼。以手搖曳云。不堪笑只堪悲。往往逐他紅艶去。春殘猶自未聞歸。
　　上堂。青春已過。朱夏還來。知時別宜。能有幾個。衆中莫有虛度光陰能消信施者麼若有山僧不顧形骸苦。拽把拖犁爲報伊。
　　浴佛上堂。召大衆。汝等於三身中。擬浴那一身。若也道得。付儞鉢囊。若道不得。少間潑著頂門。自宜照顧。結夏上堂。布袋口緊結著。莫向山前亂斟酌。咆哮水牯快牽回。爛臭死蛇休打殺。善解麁飡不如細嚼。須知苦口是良藥。山僧恁麼告報。那個眼光閃爍。擊禪床。俊鷹不食籬邊雀。
　　上堂。道在屎尿。道在瓦礫。眼見耳聞。撞牆磕壁。濶一丈。深三尺。盡大地人跳不出。山僧與諸人。還跳得出麼。良久下座。巡堂喫茶。各各自宜著力。
　　上堂。若論此事。動則回避無門。靜則突然顯現。諸人因甚終日聽則不聞。看則不見。聽得聞。看得見。倒騎牛兮入佛殿。
　　上堂。遍界炎炎。如火相逼。生鐵烏龜。額頭汗出。是汝諸人。心火交煎之時。此猶未及。且如何免得斯過。
　　解夏上堂。巨福山中。打開布袋。攤向人前。物有定價。無也快把將來。有也不須擔載。大家覿面商量。切莫貴買賤賣。畢竟是甚麼物。良久。重如五嶽輕如毛。擧似諸方添話杷。
　　祈禱上堂。教中道諸佛音聲遍滿法界。建長七日之中。有勞大衆。自朝至夕。同誦經文。此豈不是音聲。因甚不能遍滿法界。若不遍滿法界。終日諷誦。功有何歸。若謂遍滿法界。一里之地。人不能聞。衆中靈利漢。當下領去便知。聲未發時。早已遍滿法界了也。苟或尚留觀聽。到此更聽一偈。心念莫空過。能滅諸有苦。衆寃自消除。群魔咸怕怖。惠日照昏衢。慈風扇寰宇。建長痩烏藤。依舊能撐柱。
　　中秋上堂。擧馬大師與諸子翫月公案。師云。古人只知彼月有缺有圓。不知此月無増無減。衆中或有不信此語者出來道。月無二月。豈分彼此。建長不免爲伊指出。以拂子作圓相。諸人還見麼。良久。當時明皎皎。不被黑雲籠。
　　開爐上堂。西天無盡之光。東土有餘之照。撲而愈明。續而未了。若向這裏。究其根源。皆是一星火種上得。且道此一星火種。從何處來。守寒爐時。切忌撥著。
　　達磨忌上堂。達磨來東土。種瓜生得瓠。傳法救迷情。灼卜聽虛聲。一花開五葉。春光倶漏泄。結果自然成。枯中亦有榮。這個下語如就坑埋物。誰無此能。諸人還知未離天竺已救迷情了底一著麼。良久。低聲低聲。傍觀者哂。
　　上堂。擧。古德道。更闌夜永氷侵骨。撥盡寒爐炭也無。古人可謂。貧無一縷。富敵萬豪。顧視大衆云。建長兄弟。還有筋骨。也無。
　　冬至上堂。園林草木。一切無情。冬至極寒。盡皆變色。獨有孤峯頂上那一株子。經霜冐雪。轉見敷榮。是汝諸人還曾見否。若也未見。無事上山行一轉。
　　謝首座書記藏主浴主直歲上堂。陳蒲鞋爲座元。平白教人喫痛棒。匾頭子充書記。無端領衆勘諸方。盡是睡虎謀人之機。且無羅龍打鳳之手。饒伊不露鋒鋩。不施斤斧。能起擎天之柱。善横架海之樑。若到建長面前。更須沐浴三年始來相見。何故我此一機。過如閃電。
　　上堂。未達唯心境。起種種分別。達境唯心了。分別即不生。以拂子指云。面前是山。背後是水。此豈不是境。喚甚麼作心。於斯明得。達與未達。初無間然。分別不分別。何曾増減。苟或倜儻不明。躊躇未決。冷地有人。與伊扭捏。
　　上堂。一切智慧。從禪定而生。百千法門。自悟心而得。有一人不從禪定而生。不自悟心而得。且道。此人還有成佛分也無。昨夜三更月到窓。
　　上堂。丹霞燒木佛。以己方人。院主落鬚眉。因齋慶讃。古人盡道。院主落節。豈知院主贏得一籌。因甚眉鬚墮落。撫膝一下。從來片玉無瑕纇。何事秦王受誑言。
　　正旦上堂。一年之初。萬全之喜。聖主無爲。天下自治。六十餘州増瑞氣。拈拄杖。建長拄杖子出來。七縱八横。要展神通游戲。横按看。拄杖子神通游戲去。也擲下拄杖。
　　因事上堂。伸一手縮一手。拽轉南辰安北斗。指桑園罵楊柳。金毛獅子喚作狗。伿憑這箇星兒。塞斷天下人口。那堪拄杖。不惜人情。擬議不來劈脊便摟。諸人還鼎省麼。卓拄杖。王法無親。各宜自守。
　　上堂。垂柳煙籠。落花風掃。狂蝶亂蜂。不知春老。猶向殘紅枝上討。獨有山前無面目漢。東觀西觀不覺笑倒。出來道。床窄先臥。粥稀後坐。翻憶嵩山破竈墮。
　　上堂。擧。黄檗示衆云。汝等諸人。盡是噇酒糟漢。恁麼行脚何處有今日。還知大唐國裏無禪師麼。時有僧出云。只如諸方匡徒領衆。又作麼生。檗云。不道無禪。只是無師。師云。黄檗禪師嚼飯餧嬰孩。不顧傍觀者。雖然如是。諸人還知黄檗落處麼。有一頌子。碧霄雲靜月團團。何處琴聲甲夜彈。貪看遊人樓下過。推窓渾不怯春寒。
　　上堂。汝等諸人。每日向外馳求。了無休歇。建長指示諸人休歇處去。也召大衆。僧堂後。衆寮前。東廊下。西屋邊。纔涉思惟。萬八千。
　　上堂。德山有棒。未曾打著一人。臨濟有喝未曾撞著個漢。點檢將來。二倶草賊。逢大則小。遇剛則柔。建長也有棒。也有喝。一棒是一棒。一喝是一喝。未嘗容易輕挨拶。今日挨拶去也。擲下拄杖。穿汝咽喉。破汝心。鈍根蹉過謾沈吟。
　　上堂。語要三思。事不厭細。古人膽小心驚。怕踏他家硬地。爭似我此語沒思惟。事無巨細。只要汝等諸人。識得衲僧巴鼻。如何是衲僧巴鼻。有智無智。較三十里。
　　上堂。箇一件事。非遠非近。纔涉思惟。便成大病。到這裏。是則爲汝證據。三十拄杖。棒棒不饒。非則爲汝鏟除。五百馬騮。頭頭縛定。建長今日到退三千。一任諸人放身捨命。有麼有麼。南北雖殊。入門爲正。
　　佛生日上堂。悉達初生。口嘮舌快。將底而來遼天索價。獨自買來獨自賣。直至于今。天不能蓋。地不能載。子子孫孫。遭他殃害。既是遭他殃害。因甚每遇斯辰。燒香禮拜。良久。多謝長空月一輪。夜來皎皎照天下。
　　結夏上堂。純一叢林。正因宗社。本無結制。亦無解夏。蓋二千年前黄面老子。生出許多枝葉。至今後代子孫。從高不高。隨下不下。今夏百二十日長期。是汝諸人如何管帶。能管帶。擊鼓豎旗。兩彩一賽。
　　上堂。我觀汝等。盡是開眼瞌睡。臨曉尿床之人。不知孰解瞥轉玄關自能豹變去。建長這裏設有斯人。亦未相許。何故須信。吾宗不存佛祖。
　　上堂。結夏已十日。牯牛作麼生。山前一片地。寥落沒人耕。江月照。練雲横。四至界畔甚分明。四至界畔即不問。自來契券在甚麼處。顧視左右牢收取。
　　上堂。一拳打倒。未是作家。一踢掀飜。徒誇傑士。到這裏不犯拳踢。石裂崖崩。於吾宗中。猶列下次。衆中莫有此作者麼。有則出來擧看。也教知道叢林有人。有麼有麼。建長今日弄巧成拙。
　　端午上堂。擧。文殊令善財童子採藥云。是藥者採將來。善財遍觀大地。無不是藥。却來白云無有不是藥者。文殊云。是藥採將來。善財遂拈一枝草。度與文殊。文殊接得示衆云。此藥亦能殺人。亦能活人。師云。文殊撫無絃琴。善財吹無孔笛。高低相應。唱和相隨。雖然。幸無傍觀。二倶放過。彼時若是建長。待文殊道是藥採將來。只向他道。我無此病。何用此藥。善財拈一莖草度與文殊。草本不勞拈出。文殊擧起示衆。亦能殺人。亦能活人。自救不了。焉救他人。文殊善財。既往不咎。今日山僧値端午節。合一服藥。施與衆人去。也以拂子打圓相。只此一粒。萬病倶除。諸人還覺身心清凉麼。擲下拂子。奉饒一服。
　　上堂。左顧也回避無門。右盼也遮掩不及。所以陳尊宿道。現成公案。放汝三十棒。也是不奈棟梁何。打破軒前壁。諸人還知建長相爲處麼。良久。舌頭早已長三尺。
　　上堂。遍界恁麼熱。諸人向甚處回避。鑊湯中爐炭裏也不消得。建長今日指諸人清涼處去也。前廊東北角。後舍西南方擧步。如差互炎烝不可當。
　　上堂。建長不願諸人超釋迦越彌勒。只要諸人十二時中收拾將來。切莫輕放。衆中還有收拾得者麼。若有朝打三千。暮打八百。供養上座。不爲分外。苟或不然。飮水防噎。喫飯防砂。
　　上堂。豎起拄杖殺人刀。横按拄杖活人劍。殺活自由。臨機應變。衆中莫有敢當其鋒衝其刀者麼。出來相交一回。也要諸人看見。良久。靠拄杖。罕逢穿耳客。多是刻舟人。
　　解夏上堂。今夏與諸人。同此安居結制。不施棒喝。平地風雷頻合匝。今日解制之辰。任渠自在。不用鉤錐。此心能有幾人知。離却這裏。活陷鐵圍。不離這裏。永墮阿鼻。負累山僧落盡眉。汝等還知建長爲人處麼。以手搖曳云。希奇希奇。雪峯輥出木毬兒。靈照街頭賣摝籬。
　　謝兩班上堂。協贊叢林。助建宗旨。譬如孫臏設計定謀圍魏救趙相似。卒急使人測度不出。雖然。在我建長兩班上。有一毫不動。振起頽剛底手段。汝等還知麼。良久。左輔右弼。衆眼難謾。
　　上堂。擧。雲門問僧。光明寂照遍河沙。豈不是張拙秀才語。僧云是。門云話墮了也。師云。這僧只作話墮會去。更不回頭。殊不知雲門收得河南。又征塞北。有箇頌子。試定當看。獨泛扁舟去復還。塵勞萬事不相關。長時嘯傲煙波上。一個閑人天地間。
　　中秋上堂。吾心似秋月。自不知醜拙。拂袖便行去。有甚麼本據。寒山子老南泉。點檢將來。不直半錢。建長今日與諸人翫月去。也只是不得道著箇圓字。不得犯著個圓相。若道著犯著。罰錢三貫。胡餅一堂。遂打一圓相托起云。除此一月實。餘二即非眞。明明休向指邊會。眼裏無筋一世貧。
　　因地震上堂。若人見徹本源。大地悉皆震動。昨夜建長拄杖子成等正覺。直得六十八州山川草木美欣欣閙鬨鬨。引得八幡菩薩若宮王子。聚頭談論云。從今以後。兵器戈矛。不復拈弄。四海晏清。萬邦入貢。雖然如是。在我衲僧分上。有何奇特。卓拄杖。永日寥寥賀泰平。三條椽下慵迎送。
　　開爐上堂。滿口含霜時。寒爐又無炭。夜闌輕撥著。拶出通身汗。有般未徹頭人。喚作大事已辨。更須盡底掀飜。冷煖了無羈絆。良久。有麼有麼。後五日看。
　　上堂。寒燒木佛。聊驗行家。汝何咎我。舌掇上牙。會得則遭逢院主。不會得蹉過丹霞。遙望故鄕千萬里。回頭早已隔天涯。諸人還肯山僧此語麼。馬蝗叮鷺股。射毒有含沙。
　　書雲上堂。至節多奇事。群英猶未知。氷河齊發焔。鐵樹倒抽枝。嵩嶺度遺迹。滄溟不宿屍。木人騎石馬。隱隱上須彌。驀召大衆云。諸仁者擬則失却。動則難追。但得雪霜消散後。莫嫌春色到來遲。
　　上堂。世尊三昧。迦葉不知。青山巍巍。緣水漪漪。迦葉三昧。阿難不會。南山起雲。北山霶霈。建長三昧。十塊五塊。取之則渇驥奔枯泉。認著則胡孫騎鼈背。畢竟如何。山僧臭口爲重開。切莫瞎驢趁大隊。
　　上堂。色前不物。萬像森羅。如何擺撥。耳聽非聲。鴉鳴犬吠。無不現成。到這裏一領領去。禿却我舌。瞎却汝眼。苟或不然。切忌隨聲逐色。
　　遊山歸上堂。出門萬里陰雲散。入寺千峯瑞氣浮。無去無來一句子。明明只在脚尖頭。諸人還透得這一關麼。如未透得者。切忌向却尖頭上會。
　　臘八上堂。未登雪嶺。古洞幽巖風凛凛。雪嶺既登。孤猿啼在最高層。逗到臘八夜。覩明星。哭不成兮笑不成。自此清平世界。往往皆是妖精。換却幾多人眼睛。拄杖子憤不平。出來爲諸人掃蕩妖精。擲拄杖建長門下。低聲低聲。
　　上堂。拈得一。萬事畢。峭巍巍。明歷歷。佛祖仇讐。衲僧寃敵。放行暗號處。迥絕名摹。動著機關時。無不中的。不是祕魔擎杈。亦非魯祖面壁。是汝諸人如何委悉。拍膝一下。虎威墮地千里腥。龍血染波三月赤。
　　上堂。臘月三十日來。切忌捨本從末。堪笑善星比丘。到了非人所惑。前面是牛頭。後面是獄卒。左邊有劍樹崢嶸。右邊有刀出突兀。是汝諸人到這裏。如何擺撥。若擺撥得去。良哉觀世音。
　　正旦上堂。山僧收得一枝無孔笛一具氈拍板。更年之始。慶無不宜。今日拈出。對大衆前吹一曲拍一令。使未見者見未聞者聞。雖然。若作樂音會去。墮在地獄。不復人身。不作樂音會去。亦墮在地獄。永失人身。畢竟如何。拈拄杖作龡笛勢。邏囉哩歸去來。直得虛空笑臉開。
　　元宵上堂。月氏國内燃一盞燈。東震旦中燈燈如織。引得扶桑國裏無轉智人。向黑山下昏衢邊。東觀西觀。或出或入。不覺嗚哪。青青黯黯處。見得一點兩點。指以爲奇。便道早知燈是火。飯熟已多時。咦。鏡容鷹爪堪圖畫。何事僧䌊三度疑。
　　上堂道著一二。有妨三五。背後朗然。面前難覩。不是南山大虫。亦非長沙猛虎。箇裏會去。啞子喫苦瓜。離此別求。邯鄲學唐步。畢竟如何。堪笑水母以蝦爲目。
　　上堂。擧。韶國師云。通玄峯頂不是人間。心外無法滿目青山。師云。古人向一毫端上藏身。於十字街頭敗露。當時但道通玄峯頂不是人間便休。使天下英靈衲子無摸索處。諸人還摸索得著麼。建長爲諸人。通個消息。心外無法滿目青山。谿頭氷激。嶺上雲間。不犯剪裁成片段。被風吹去又吹還。
　　上堂。灰頭土面不枉度時。鐵壁銀山了無縫罅。若據衲僧所知。猶是鑚龜打瓦。所以玄上座欲明自己。三遭六十烏藤。周金剛未喫點心。早已一張口啞。拶到無依倚處。各各出來。棒喝齊施。克由尀耐。噁。予何人也。舜何人也。大鵬一擧蓋十洲。九萬里風斯在下。
　　上堂。紅紅白白不相謾。無位眞人赤肉團。諸人若向赤肉團上見得。且非無位眞人。只今要見無位眞人麼。擲下拄杖下座。巡堂喫茶。
　　上堂。是著則錯。拶出烏龜生兩角。不是猶乖。倒騎鐵馬渡流沙。拈却是不是。轉見事如麻。自古風流出當家。何須苦苦問生涯。
　　上堂。擧。僧問夾山。如何是夾山境。山云。猿抱子歸青幛後。鳥銜花落碧巖前。後來法眼云。二十年只作境話會。且道二十年後作麼生會。建長借官路當人情。只要諸人作境話會去。若作境話會。續佛慧命。叢林有人。不作境話會。墮身死漢。有什麼限。巖下白雲抱幽石。谿邊綠柳舞長絲。踏青人去未回首。蜀魄聲聲怨子規。
　　上堂。擧不顧即差互。跛脚阿師關門閉戸。山僧即不然。擧不顧寧差互。擘破面皮。嫌佛不做。昨日有人。從高麗來。便入奧州去。且道是顧不顧。良久。髣髴西秦依稀東魯。
　　結制上堂。建長今日。結却布袋口。盡西天東土日本高麗。總向其中。安居禁足。莫有違越者。我此一衆。還跳得出也無。飜憶少林舊時事。甜瓜生得苦葫蘆。
　　上堂。結夏已十日。水牯牛胡孫子調伏也未。如未調伏。山僧惠汝諸人調伏之方。撫膝云。提我鐵鞭休惜痛。貪他甘艸便牽回。
　　上堂。項上鐵枷卸却。已是爲蛇畫脚。雪峯未擧。先知這僧誤服毒藥。雪峯落節處。雲門總知。雲門落節處。諸人不會。噁。只今要見雲門則易。要見建長則難。難難。澂潭不許蒼龍蟠。
　　看經上堂。欲窮過去未來現在諸法。眞如法界。法性無生實際。當學般若波羅蜜。竪拂子釋迦老子來也。已上所供。竝是詣實。建長不能據款結案。放過一著敢問諸人。喚什麼作般若。良久。有伴獨行去。無人兩兩回。
　　上堂。當陽付授。老鼠咬大蟲。包裹將來。胡孫騎鼈背。知之則晦中有明。不會則明中有晦。知不知會不會。無量法門。百千三昧。卓拄杖。盡向這裏百雜碎。
　　上堂。四七二三。姦謀狹詐。捏一微塵。造諸世界。令汝諸人於世界内蕩盡凡情不存聖解。獨有無位眞人。弗入這箇保社。顧視左右。無位眞人。只今何在。以拂子指空云。夏雲多奇峯。
　　祈晴上堂。爲國爲民祈禱。讀誦一大藏教。汝等只解看有字經。是故不能感天動地。山僧講一卷無字經。回上天之怒。散下民之愆。掃除千嶂雲。放出一輪日。俾五縠豐稔萬姓謌謠。看看。上無點劃。下絕方圓。聽著則耳門塞。覷著則眼睛穿。缺齒老胡猶不會。區區隻影返西天。
　　解夏上堂。九夏禁城内。憑誰守六門。睡蛇眠未醒。狂象醉猶昏。惡發難調伏。深藏易屈蟠。攜笻聊一顧。不覺骨毛寒。現前一衆還有惺惺不睡了了不狂者麼。良久。盡言山水是眞樂。柳岸無人把釣竿。
　　謝兩班上堂。雖有定亂之策。非三傑而何以保社稷之安。吾宗雖具生殺之機。籍兩班而可以爲股肱之輔。個是叢林人人知有底事。且索鏹賣姜。罰錢出院。勿輕此粒。問從何來。雖是圓通入理門。未稱衲僧那一著。如何是那一著。楊岐一頭驢。只有三隻脚。
　　上堂。視聽非眼耳。談論非口舌。迦葉不聞。世尊不說。且道一大藏經。因甚到處流通。萬里八九月。一身西北風。
　　中秋上堂。光非照境。境亦非存。光境倶亡。復是何物。蛇脫皮。龍換骨。則不無。古人爭奈坐在寂寂冥冥之中。未有出身之路在。山僧要超他一頭地去也。光能照境。境亦倶存。光境無妨。即非他物。既非他物。以拂子打圓相。識得這個圓陀陀。盡未來際明歷歷。堪笑當年老瑞巖。至今尚有惺惺石。
　　因事上堂。伸一臂不長。縮一手不短。終朝萬慮千思。不若三平二滿。豈不聞古德道。炊無米飯。接不來人。也是分用家財。那知滔滔折本。建長個裏則不然。有則同飡。無則同苦。飜思昔日道吾老人。每上堂時。執簡披襴。唱歌鼓舞。敢問諸人。於道何補。儞這一隊瞌睡漢。還知得子細麼。今朝屈指數將來。元是八月二十五。
　　爲新極樂然長老。引座上堂。挨到無挨已十年。風光買斷不須錢。轉身自是生涯別。拶出鮎魚上竹竿。無柄金槌能摧窠臼。揮空寶劍常帶腥羶。未遇箇人。且休露刃。儻逢別者便好開拳。破諸方冬瓜印子。掃近世蘿蔔頭禪。說甚洞山五位臨濟三玄。妙用變通時。崩山崩嶽。纖毫難辨處。蓋地蓋天。抹過威音那畔。全超空劫以前。雖是箇星移換法。從來佛祖不相傳。既不相傳。這移換法。從何而得。牢記取。弗堪言。良久云。趙州親見老南泉。
　　復擧。青原思和尚令石頭往南嶽讓和尚處下書。祝云。汝到彼下書了歸來。與汝一箇鈯斧子住山去。石頭到彼便問。不慕諸聖。不重己靈時如何。讓云。子問大高生。何不向下問。頭云。寧可永劫沈淪。不求諸聖解脫。讓便休。石頭回青原云。汝歸何速。書還達否。頭云。書亦不通。信亦不達。去時蒙和尚許個鈯斧子。便請。青原垂下一足。石頭便禮拜。師云。捩人鼻孔。換人眼睛。則不無讓和尚。爭奈不能盡令而行。若也盡令而行。石頭要歸青原。則未可在。青原和尚也是事忙不及艸書。笑殺露柱。石頭家貧難辨素食。鈍置燈籠。當時石頭若是個俊快衲僧。待青原垂下一足之時。只向他道。前言不副後語。拂袖便行。青原子孫不至斷絕。建長無書可下。亦無鈯斧子與伊。只今斷送住山以何爲據。擲下拂子。柄杷無私。當面分付。
　　上堂。文殊與維摩。兩兩常論議。放箭射虛空。專用沒意智。西川石像大笑喧天。東海泥牛望空出氣。引得一隊聲聞。至今猶未瞥地。前三後三度嚕地利。拄杖子聞彈指聲。從三昧安詳而起告諸人云。不是不是。何故。爾方刻舟。劍去久矣。卓拄杖。
　　開爐上堂。冷湫湫地有煖烘烘底消息。煖烘烘處有冷湫湫底道理。只這消息道理。諸人還曾體究也無。若體究得笑殺老趙州開口便見膽。如體究未得。凍雪嚴霜之時。各請東撥西撥。忽然撥著。照顧眉毛。
　　上堂。知得箇事便休去。戴角毒蛇横古路。當頭若不辨來機。遍界屍骸無著處。建長要問諸人如何是個事。有人於此道得。拈取富士山。安在汝眼内。有甚礙塞來。苟或不然。莫道無礙塞好。
　　達磨忌上堂。其源不清。下流倶濁。罪首西來。殃害後學。盡向虛空强穿鑿。聖德太子昔放過伊。建長主人今爲讐怍。既爲讐怍。因甚引衆。向祖堂内。禮拜燒香。良久。豫讓呑炭。道猷洗腸。
　　上堂。斫頟門頭望。年深不見伊。相逢如問著。依舊那斯祁。不堪笑只堪悲。髣髴當年陳處士。倒騎驢自華山歸。
　　上堂。昻昻藏藏。敲磕不壞。高而不危。低而不下。擬欲尋蹤不見蹤。又隔浮幢王刹海。飜憶嵩山破竈墮。以杖擊云。本是泥土合成。靈聖何來。恁麼捏怪。雖然諸人還知建長徹骨徹髓處麼。攤向面前。識者無價。
　　書雲上堂。日南長至。晷運推移。君子小人。道消道長。且道建長拄杖子。是消耶。是長耶。若謂有消。超過諸人一頭地。若謂有長。拈來依舊黑[崙+皮]皴。擲下云。穿過諸方鬼眼睛。
　　謝頭首上堂。擧。臨濟會下。兩堂首座相顧。齊下一喝。有僧問臨濟。兩堂齊下一喝。此意如何。濟云。賓主歷然。建長兩堂。亦不相顧。亦不下喝。諸人還知麼。淨裸裸處。水灑不著。轉轆轆時。不存元字脚。且拄杖子還肯他也無。路窮橋斷處。抹過白雲村。
　　佛成道上堂。黄面老子拶來拶去。拶到萬仞崖頭。不覺放身捨命。死眼頓開。起來云。奇哉。一切衆生。皆具如來智慧德相。只爲妄想執著。不能證入。且道妄想執著。智慧德相。是一耶是二耶。自家頻掃門前雪。莫管他人屋上霜。
　　上堂。和光惹事。刮篤成家。古人口如滄海。膽若脂麻。山僧則不然。和光不惹事。刮篤豈成家。耳内能盛水。眼裏可著沙。根深不怕風搖動。樹正從他日影斜。
　　上堂。千思萬慮。思慮不到。一夜雨聲。分明說破。諸人還聞麼。九年面壁人。便是胡達磨。
　　上堂。有一人由寂靜。故脫體無依。有一人依紛擾中。疑心頓息。二人若到建長門下。山僧一時逐出。何故。賞不避仇讐。
　　上堂。紅綠相間處實相全彰。空谷傳聲時妙音遐布。山僧雖則把定西秦意在東魯。衲僧所見又且如何。貪遊百濟蹉過新羅。
　　上堂。釋迦老子云。性覺眞空。性空眞覺。清淨本然。周遍法界。自古至今。墮此坑者。不知其幾。山僧則不然。要汝諸人不落他家陷穽。何故性覺非覺。眞空非空。穴能辨雨。巢能知風。粉蝶不愁春漸老。雙雙猶戀百花叢。
　　上堂。靈利漢隨他去。本地風光猶不顧。那邊紅紫已凋零。却恨春歸無覓處。無覓處在玆山。流泉聲切切。幽鳥語關關。
　　上堂。拈一去七。多凶少吉。放兩抛三。海北江南。驀召大衆云。昨日有人。剖一微塵。露出百千萬億世界。一一世界中。過現未來佛。爲汝諸人。演第一義。驚起東海龍王。領五百眷屬。直上三十三天。至於非非想天。告諸天云。我南閻浮提日本國内。有此奇特事。諸天聞得。各各踊躍歡喜。從空雨花。以爲供養。諸人還信得及麼。若也未信。問取堂中迦葉尊者。
　　結制上堂。護生須是殺。死諸孔明走生仲達。殺盡始安居。堪笑迦葉欲擯文殊。會得箇中意。三平撥胸。石鞏失利。鐵船水上浮。禾山打鼓。雪峯輥毬。有權有實。有放有收。未是衲僧那一籌。如何是那一籌。良久。輕輕躍出脚尖頭。露柱燈籠笑不休。
　　上堂。入夏以來。屯兵駐劄。降得東夷。又防北狄。建長爲諸將。設箇良謀。令汝百戰百勝去也。良久。召大衆。休休休。莫莫莫。寸刃勿持。兩手緊握。打破潼關奏凱歸。飄飄穩駕楊州鶴。
　　上堂。百丈云。汝等爲我開田。我爲汝說大義。開田了上方丈白云。請和尚說大義。百丈展兩手。師云。百丈鉤頭星子欲釣六鼈。巨浪翻空回顧者少。山僧只要諸人行不動足坐莫觀山。心無愧悚。安有慚顏。更須透此一重關。這一重關作麼生透。卓拄杖且緩緩。
　　上堂。幽洞無覊鎖。玄關信不通。微涼生殿閣。獨立問薫風。衆中莫有打失鼻孔者麼。若有建長與汝結生寃去。良久。烏江如未到。蓋世逞英雄。
　　上堂。中夏今已到。光陰莫虛過。欲求虛過人。望斷無一個。有時髮髴相應。細觀又不恰好。水流濕。火就燥。青山却被白雲裹。建長年老弗惺惺。困則長伸兩脚臥。
　　上堂。機如劈箭。用若旋風。本分事中。全無交涉。有交涉還漏泄。不是麻三斤。亦非乾屎橛。諸人還會麼。胡猻喫毛蟲。老鼠咬生鐵。
　　上堂。關非潼關。寨非硬寨。臨濟德山也難擔帶。到了輸他這一解。把將公驗來。放汝過此界。擲下拄杖。草賊大敗。
　　上堂。七月初一。轉凶成吉。法道昌隆。群魔擯迹。獨有格外一機不敢妄呈消息。消息絕路頭通。須知三昧火不在丙丁童。
　　上堂。擧。曹山問僧。世界恁麼熱。向什麼處回避。僧云。鑊湯爐炭裏回避。山云。鑊湯爐炭裏如何回避。僧云。衆苦不能到。師云。古人可謂。曾經鏖戰。不懼干戈。諸人於此下得一轉語。許汝有回避處。苟或不然。鑊湯爐炭。莫道不熱。
　　解制上堂。九十日光陰。只麼空過了。嚼飯餵嬰孩。傍觀者哂笑。拄杖子出來道。今時欲覓個空過底。極是難得。良久。衆中莫有眼目定動者麼。卓拄杖舌頭出口。面南看北斗。
　　謝兩斑上堂。臨期應用無虧。須是先得其本。既有此本可憑。何在千思萬算。東西兩列。各適其宜。伸一臂而不長。縮一臂而不短。無柄杓子。快舀將來。觸破桶箍。自供死款。恁麼恁麼。止宿草菴。且居門外。向上玄機。渠且緩緩。因甚如此。離中虛坎中滿。
　　祈禱看經上堂。昔尊宿會下有僧。在藏殿内坐禪。藏主至呵之云。汝何不看經。僧云。某甲不識字。主云。何不問人。僧便叉手云。這個是甚麼字。主無語。師云。藏主貪程太速。平地喫交。這僧弄假像眞。克由尀耐。當時藏主若肘後有符。待這僧叉手時。便與三掌。教他別有生涯。我此一衆。無字不識。無理不通。弗墮他家窠窟中。何故雲生幽谷。月上孤峯。
　　上堂。諸法從本來。常示寂滅相。佛子行道已。來世當作佛。釋迦老子平地上掘一深坑。要盡大地人落在裏許。顧視左右。衆中莫有超釋迦越彌勒者麼。江南多有。江北全無。
　　上堂。擲地金聲成團作塊。左之右之。非内非外。明明道了也。是汝自不會。若也會去。永失人身。不通懺悔。山僧恁麼告報。已受無間重罪。衆中莫有相救者麼。普化振鈴。老盧蹈碓。
　　因病上堂。昔日馬大師不安。院主問云。近日尊位如何。祖云。日面佛月面佛。師云。馬大師雖則善應來機。爭奈風骨太露。若有人問建長近日尊位如何。只向他道。海底火燒天。恁麼秖對。與馬大師。相去多少。有個頌子。日面佛月面佛。赤脚走上須彌巓。引得建長偸眼看。無端海底火燒天。
　　上堂。無面目漢掣風掣顛。騎鐵馬上五峯之頂。驅泥牛耕萬頃之田。移星換斗。轉地作天。抹過威音王那畔。蟭螟眼裏打鞦韆。參。
　　遊山歸上堂。百草頭上薦取老僧。鬧市叢中識取天子。古人可謂和根拔出。掲示諸人了也。山僧近日自建長至鶴見。沿途上下。往往皆是樵夫漁父。爭貴鬪賤。說短論長。子細看來。何曾欠少。那裏是他不欠少處。三錢買兩錢賣。
　　上堂。即心即佛。鑚牛不用黄金骨。非心非佛。秋雲歛盡天空濶。不是心不是佛不是物。長鯨一吸滄溟乾。珊瑚枝枝撐著月。恁麼擧揚且非直截。只如馬祖一喝百丈耳聾。因甚黄檗聞之不覺吐舌。畢竟是直截非直截。泥人咬生鐵。
　　開爐上堂。挫之無痕。焚之不燃。總是衲僧舊鞋破韈。山僧只要個近火先焦底。自昔至今。未曾逢著。碧眼老臊胡。不是黄幡綽。
　　上堂。魯祖見僧面壁。金剛杵打鐵山摧。趙州逢人請喫茶。八角磨盤空裏走。二大老氣呑乾坤。總被建長點檢。休點檢。只可聞名。不欲見面。
　　上堂。古無醻。今無對。披雲一嘯千峯外。是亦剪非亦剪。德山白棒如雨點。蘭谿伎倆全無。總被諸方點檢。點檢則不無。且道時時抛向諸人面前。是個甚麼。此曲休吹唱。恐驚天上人。
　　上堂。商量不及處。萬緒千頭。計較不成時。千頭萬緒。休計較。莫商量。無底鐵船高駕了。乘風載月渡滄浪。建長恁麼道。還有過也無。
　　謝知事頭首上堂。碣斗漢絕言詮。不傳心法心法相傳。轉轆轆時。轟雷掣電。澂湛湛處。遍界横煙。個是諸方共用底。只如刀斧斫不開。弗入這保社者。又且如何保全。旃檀林裏荆棘參天。
　　上堂。石頭不下釣魚山。一槌便透。臨濟纔登五峯頂。萬指忙然。有底便道。誰家竈裏無煙。殊不知皮下元來有血。建長恁麼告報。儞這一隊瞎驢。切忌向險處著到。卓拄杖下座。
　　謝首座上堂。推出雲門。折一隻脚。攛掇臨濟。喫三頓棒。噁。含沙射人。蛷[虫+休]咬影。毒固易醫。防之在頸。雲門則且置。只如臨濟曝地斷處。是得黄檗力耶。大愚力耶。首座力耶。蘭谿今日借古人風月。爲諸人剖露去也。終日尋春不見春。芒鞵蹈破幾重雲。歸來細把梅花看。春在枝頭已十分。
　　上堂。積雪未消。泥團凍破。咬定牙關能幾箇。惟有藤原三翁清原四叔。開口便分明。全身肯擔荷。驀拈拄杖。建長拄杖子。一味横點頭。不爲渠印可。何故嵩山有箇破竈墮。
　　佛成道上堂。深雪堆中已六霜。區區凍得面皮黄。不知今夕成何事。日月無端盡掩光。日月掩光則且置。畢竟所成者何事。有人向這裏下得一轉語。許伊親見釋迦。苟或不然。山僧爲諸人漏泄去也。撫膝一下。黄金鑄就玉崑崙。
　　上堂。破得此一關。猶有重關在。饒伊重關倶破。七縱七擒。尚是擒縱邊事。須知有絲毫不動談笑成功底一籌。良久。休休。鐵船高駕起。和月下滄洲。
　　歲旦上堂。舊年佛法。高不見頂。深不見底。新年佛法。左之右之。滿眼滿耳。驀拈拄杖。拄杖子出來道。今朝正月旦。衆患皆消散。石女戴花回。木人偸眼看。引得伊勢祠山八幡二所三嶋大神等。踊躍讃歎云。我賢劫未聞亦未見。從今以後。展五神通。護持梵刹。斯道興隆。拄杖子遂問。梵刹興隆則且置。只如佛有六通。神有五通。如何是那一通。諸神皆罔措。山僧向他道。汝若問我我爲汝說。且如何是那一通。
　　元宵上堂。箇裏光光無向背。百千燈自一燈生。一燈未發已前事。多是扶籬摸壁行。然雖恁麼。一燈既發之後。過現未來。總在光影裏走。至今未知有向上一關在。山僧今日不惜身命。引導諸人。登向上關去也。遂起身作行勢云。隨我來。
　　上堂。正月以來。未曾向諸人說新年頭佛法。今日打鼓陞堂。敷演一遍去也。堤前楊柳條初展。檻外櫻桃花未開。今日不知誰計會。春風春水一時來。忽有人出來道。個是多年舊話。和尚何得以爲新年佛法。噁。平生肝膽向誰說。此意明明只自知。
　　上堂。此義深遠。吾不能說。黄面瞿曇。硬如生鐵。只如此義。有甚難說。蘭谿爲諸人。擧揚此義去也。展起則四角六張。放下則七凹八凸。不展起。不放下時。如何是此義。喝一喝。巴蓬果閬懷裏有状。
　　上堂。擧。靈雲見桃花悟道。玄沙聞得乃云。諦當甚諦當。敢保老兄未徹在。召大衆。且道玄沙意在何處撫膝。相識滿天下。知心能幾人。
　　上堂。本來成現何用波吒。直下便是。擬心則差。更向其中求解會。回頭非止隔天涯。
　　上堂。召大衆云。今日爲諸人擧揚此事去也。良久會得。則山遙水遠。不會則水遠山遙。明明向道。無人領。雲外一聲婆餅焦。
　　上堂。擧。諸法從本來。常示寂滅相。佛子行道已。來世當作佛。山僧則不然。諸法從本來。了無寂滅相。佛子行道已。更不願作佛。拄杖子聞得出來道。和尚所說有違經文。山僧遂借古人詩句。爲拄杖子翻譯去也。春有百花秋有月。夏有涼風冬有雪。莫將間事挂心頭。便是人間好時節。拄杖聞此語已。復歸本位。更不動著。召大衆。還會麼。切忌作風花雪月會。拍膝下座。
　　上堂。鋒鋩纔露。遍界横屍。古人折盡多少氣力了也。建長則不然。未露鋒鋩。血淋淋地。顧視左右云。汝等諸人還鼎省麼。東山下。西嶺前。分明看取。
　　結制上堂。二千年前。無繩自縛。二千年後。把髻投衙。正當今日。還有不入這保社者麼。良久。罕逢捐臂者。多見泣岐人。
　　端午上堂。收得些子良藥。且非九轉還丹。今朝信手拈來。善療諸人心病。驀拈拄杖。諸人心病作麼生醫。卓拄杖。一服便安。下座巡巡喫茶。
　　上堂。妄是衆生病。教是如來樂。以藥治病時。病源倶失却。或有一人出來道。我無是病。何用此藥。且建長作麼生秪對。卓拄杖。放過一著。
　　上堂。擧。玉泉皓和尚上堂次。仰視屋椽。良久云。一二三四五。便下座。後來圓悟道。我初行脚時。蹉過一員善知識。召大衆云。那裏是他蹉過處。一二三四五。不知樂是苦。尀耐老臊胡。東土爲初祖。
　　上堂。汝等諸人。箇箇眼蓋乾坤。氣呑佛祖。我且問儞。古人道。好雨點點不落別處畢竟落在甚麼處。有人向這裡下一轉語。山僧許汝。是個衲僧。
　　上堂。盧行者賣薪次。聞誦金剛經。應無所住而生其心處。得個入頭雖然敢保。這老漢前不到村。後不迭店。何故。應無所住而生其心。
　　檀越寫五部大乘經上堂。虛玄之玄。黄面瞿曇。横說竪說。而實不可說。至妙之妙。諸善知識。千言萬言。而果不能言。既不可說。又不能言。且五部大乘聖教。是玄妙耶。非玄妙耶。大檀施主力究此理。洞徹眞實。剖一微塵。出大經卷。於不靜中。自得眞靜。向有爲内。能行無爲。然後於第二義門。爲人方便。出一滴血。直濺梵天。寫大乘經。功資品類。如是則用周萬物而無盡。利極百姓而有餘。似日昇東。無幽不燭。到這裏三業六根。本來清淨。纖塵諸垢。當下消除。頭頭露本地風光。處處作無心佛事。或時坐微塵裏。轉大法輪。卷舒在我。或時踞公庭上。啓大圓鏡。鑒照非他。自利利人。其功功普。個是大檀那就内打出。佛眼難窺底事。如今清淨。梵行僧衆書寫此經。讀誦此經。授持此經。供養此經。無極之功。人人知有。且喚那個作此經。現前僧俗若也知得落處。非但傳佛心宗。亦乃善濟群有。苟或不然。山僧爲諸人。擧此經去也。拍膝如是我聞時。信受奉行去。
　　擧。仰山問陸郎中。聞公看經得悟。是否。郎中云。因看涅槃經。至不斷煩惱而入涅槃處。有個悟入。仰山擧拂子云。這個作麼生入。郎中云。入之一字。也不用得。山云。入之一字。不爲郎中。陸便起去。師云。仰山向人痛處一錐。過如鴆毒。陸公憤然起去。未稱全機。若是個大力量人。能斷煩惱。不入涅槃。且道與古人是同是別。有箇頌子。圓滿大檀願心。絲毫無滯暢平生。直向毘盧頂𩕳行。回首塵勞垂一臂。世間出世盡圓成。
　　上堂。山僧近來別無他事。夜夢不祥。書符厭之。以拂子作書符勢云。上一劃不斜。下一劃不直。百怪千妖倶散失。更加二道陀羅尼。唵。急急如律令。勅。
　　上堂。擧。僧問梁山。家賊難防時如何。山云。識得不爲寃。僧云。識得後如何。山云。貶向無生國。僧云。莫便是他安身立命處麼。山云。死水不藏龍。僧云。如何是活水龍。山云。拏雲不吐霧。僧云。忽遇傾湫倒嶽來時如何。梁山下座把住云。莫教濕却老僧袈裟角。若有人問建長家賊難防時如何。只向他道。不勘自敗。或云。敗後如何。萬般將不去。空有業隨身。
　　解夏上堂。三月安居。朝也區區。暮也區區。九旬禁足。肥馬騄騄。痩馬騄騄。更言克期取證。總就山僧乞命。今日把定也在我。放行也在我。顧視左右。莫有高飛遠揚不受籠罩者麼。擲下拄杖。一串穿却。
　　謝書記藏主維那浴主上堂。脫體承當。猶涉點汚。不撥自轉早已遲遲。更言一槌便成。水洒不著。建長面前合喫痛棒。何故。得勇夫須還重賞。
　　上堂。先德皆是弄巧成拙。建長今日弄拙成巧去也。拈拄杖云。拄杖子變作一個無心道人。昨朝懞憧。今日惺惺。爲汝等說不思議法門。令諸人立地成佛。奇奇。古今成現事。靈利不如癡。
　　達磨忌上堂。老胡生鐵打心肝。梁魏無人正眼看。骨髓肉皮分散後。情知死款最難翻。今日建長爲他翻却死款去也。卓拄杖將謂少林消息斷。福山夜夜月光寒。
　　因事上堂。怪非外來。動自内起。南北東西。聚頭側耳。土地神暗裏攅眉。蘭溪叟大笑不已。且道笑個什麼。良久。蝟鼠藏形。靈龜曳尾。
　　上堂。擧。光侍者謂玄沙云。師叔若參得禪。某甲打鐵船下海去。玄沙悟道後。衆請住持。沙寄語謂光侍者云。汝還打得鐵船也未。師云。光侍者操心不善。老玄沙失脚蹈翻。直至于今。了無蹤迹。
　　兀菴和尚至上堂。相見又無事。不來還憶君。古人只有温故知新之念。且無同舟共濟之謀。建長這裏。相見有奇事。來臨不放君。扶桑水雲客。親見又親聞。見則見了也。如何是親聞底事。明眼人前切忌錯擧。
　　上堂。古德道。盡大地明皎皎。無絲毫過犯。猶是半提。且如何是全提底時節。山僧口門窄舌頭短。不能道得。煩拄杖子。爲諸人說破去也。卓拄杖。向下文長。付在來日。
　　上堂。西州無。東州有。鬼面神頭。七脚八手。驚起鐵牛顛倒走。西州有。東州無。輕輕撥著。畐塞大虛。今日早知成禍事。思量悔不愼當初。道了也暗嗟吁。淨名放過老文殊。
　　正旦上堂四序循環。正月初一。建長拄扙子大笑無休息。笑問諸人知不知。今朝日又從東出。圓陀陀明歷歷。照破鬼窟黑山。直得不存影跡。然雖恁麼。各各識取本有之光。耀古騰今。了無晦匿。諸人要識本光麼。切忌向東西尋覓。
　　上堂。新年以來好消息。打鼓陞堂爲人拈出。千載石烏龜身毛長數尺。戴角擎頭。當風展翼。迦葉尊者。忍俊不禁。自東至西。要雪此屈。知心能幾人。滿眼是相識。
　　元宵上堂。室内一燈。塵塵照徹。覆之不傾。瀝而不竭。堪嗟古德不辨端倪。却道三人證龜成鼈。後代子孫猶未瞥。且釋迦老子道。照與照者同時寂滅時如何。憍梵波提吐得舌。
　　上堂。今日欲擧佛祖說不到底一句。令見者聞者各悟本心。纔陞此座。被郢人斲木之聲這一句子忘前失後。既是忘前失後了。只得就諸人分上擧個新聞。遂召大衆。怒生色變。形動影存。
　　謝修造上堂。建摩霄殿宇接日樓臺。須是高人量長補短。然雖恁麼。衆中還知有未露鋒鋩。已成梵刹底道理麼。良久。若也不會。問取海兄。
　　上堂。睦州指臨濟。去見黄檗。虎頭生角。德嶠辭龍潭。而訪大潙。彪眼撐眉。建長不望諸人有此作略。只圖三兄五弟知道斧頭元是鐵。飯自米中來。衆中莫有不肯底麼。出來拽下唐僧。痛打一頓。也使惡聲流布此國。若也不薦。儞死我活。
　　上堂。紅稀綠暗春將暮。欲問春歸那一方。戲蝶尚貪殘蘂蜜。狂蜂猶戀故園香。新池蓮挺玉錢細。古岸柳飛金線長。莫謂蘭溪不分付。誰家好子肯承當。
　　上堂。三界混不得底。言不出口。笑不掀眉。西竺乾中入定。東震旦内遊戲。昨夜無端撞破富士大明神鼻孔。直得若宮八幡大菩薩鮮血淋漓。希奇希奇。天上人間唯我知。
　　結制上堂。今夏安居。特展一日。前後無差。聖凡混迹。妙句玄章。當甚瓦礫。只要諸人狂念息。狂念息。鎌倉山上老龍吟。東海岸頭窮鬼泣。
　　上堂。擧。天衣示衆云。諸人還知崇壽殿上蚩吻。昨夜三更大笑一聲。三門頭金剛咄云。儞笑個甚麼。我笑茫茫宇宙人空延歲月。兀兀度時。道德不修。衣食斯費。忽然築著閻羅老子。禍事禍事。師云。我這裏不似天衣。明上高峯。暗渡滄海。有過則罰。有功則賞。更說什麼閻羅老子。雖然衆中還有知慚識愧者麼。如無門前按山子笑汝之時。莫道無事好。嘘一聲。
　　上堂。結夏已一月日了。是汝諸人於此事上。還曾夢見也無。若也夢見。試與我委細說。看莫寐語。
　　上堂。若論這一件事。脫監漏界底。無地可尋。圍魏救趙者。有謀難測。測不得。鶴羽非粉粧。烏形本自黑。急須於此體其源。莫待當來問彌勒。
　　解夏上堂。剋期取證。無病做病。休夏自恣。脚不履地。恁麼也不是。不恁麼也不是。汝等諸人如何得是。擊繩床。有智無智。較三十里。
　　謝兩斑上堂。妙算毋勞上帳。盡道舀來。何曾少鹽少醤。佛法不怕爛却。桶箍曝處。虎頭生角。到這裏便解炊無米飯。供養無心道人。一任東咬西嚼。忽然把定牢關。是汝諸人如何著脚。左之右之。宜善斟酌。
　　上堂。昨日記得一段新佛法。今朝欲與諸人提唱。天曉起來。被風聲雜亂一上。這一段新佛法。都失忘了也。只得又擧舊本用當新聞。雁還南浦。蟬噪西林。劫初時事。不離如今。幾多泣路者。不用更沈吟。須信家家觀世音。
　　中秋上堂。擧。兜率悦和尚云。剔起眉毛有甚難。分明不見一毫端。風吹碧落浮雲散。月上青山玉一團。師云。兜率三十年自昧之事。今日一時敗露了也。建長隱而或顯。諸人決是不知。諸人不知之處。更爲分明指示。難中有易。易中難。須信形端影亦端。節居中秋觀皓月。是誰捏合得成團。召大衆。切忌臨時被眼謾。
　　上堂。說得行得明得了得。透關人前只是未在。既是行說明了因甚未在。髑髏粉碎時。我定遭汝罵。
　　上堂。擧。有一魔王。來至佛前。世尊勸云。汝可發菩提心。魔王云。待盡大地人成佛已竟。我乃發菩提心。世尊便休去。師云。世尊當斷不斷。返招其亂。當時好飛熱鐵輪。向他頂上。旋轉三匝。看他伎倆如何。事已往矣。徒用追思。今日忽有大魔王。到建長門下。我亦勸令發菩提心。他若以前話答我。我便貶向鐵圍山中。令他自看。苟或不然。更聽一頌。拈起轟雷掣電機。法王法令實如斯。玲瓏八面自回合。峭崚一方誰敢窺。
　　上堂。從遠及近。樵唱漁歌。總是深談實相。善說法要。汝等諸人。只作平常會去。纔聞人擧奇言妙語。便作佛法商量。殊不知自古三年逢一閏。季秋九日是重陽。
　　上堂云。通則達。闢則寛。一鋤要見井。終是保君難。或有一鉏見井底。來時如何迎接。幾度滄溟風浪惡。未曾聞道釣船飜。
　　冬至上堂。昨日初一。今朝月二。晷運推移。日南長至。衲僧家健則經行。困則打睡。無時節可拘。無寒暑可避。因甚今朝腦門著地。良久。禮可興而不可廢。
　　謝書記藏主典座浴主上堂。以拂子點一點。復劃一劃云。自古及今。明二十四家之書。通一大藏之教。到這裏無啓口分。衆中有底聞如是擧揚便道。這一點一劃子。有甚麼難會。若如此推量。儞每日飮一滴水。如飮鐵汁。喫一粒米。如呑鐵丸。且如何得有趣向。待汝洗滌身心内外淨盡了。却來爲伊分別解說。
　　上堂。擧。睦州凡見僧來便云。現成公案。儞爲甚麼不會。建長則不然。現成公案用會作麼。會則是錯。不會也錯。錯錯曾被毒蛇傷。怕見斷井索。
　　上堂。一歲看看盡。諸人作麼生。眼前無別法。足下有深坑。步疾應危險。心疑即變更。投明須是到。不許夜中行。莫有不遵王化底麼。試出來與建長相見。
　　歲旦上堂。一年之初。萬事和合。於和合中。更與諸人。說些新鮮佛法。令未證者證未達者達。紅日東昇。普天一照。情與無情暗偸笑。且道笑有何因。今年五穀豐登。處處願聞法要。恁麼說話。還當得新鮮佛法。也無。
　　辭衆上堂。昔年來主此山。初非計會。今日往興彼刹。事豈偶然。其中雖有千里之遙。據實本無一毫之隔。既無一毫之隔。東州打鼔。西國上堂。巨福山中合掌。建寧寺内燒香。諸人還肯此語也無。若也肯去。是我同流。苟或不然。更聽一頌。要津把斷十三春。又挂輕帆出海濱。但得鉤頭香餌在。龍門險處釣金鱗。
　　建長禪寺語錄（畢）
　　勅諡大覺禪師蘭溪大和尚語錄卷上（終）

　　大覺禪師語錄卷中

　　山城州北京東山建寧禪寺
    蘭溪和尚語錄
　　侍者了禪從琛編
　　師入寺。指三門召大衆云。今朝把手同歸。切忌當陽自昧。透過重關底人。何妨東倒西擂。這裏還有透關者麼。若有且居門外。
　　指佛殿。道佛便嗽口。跛脚漢以己方人。有我不須渠。老德山遼天索價。蘭溪今日到來。不入這般保社。燒一炷香。禮他三拜。何故。寃以德酬。惡將善解。
　　土地堂。王老師圭角纔彰。被他勘破。冉和尚機關不露。要汝扶持。莫將非事檢闍梨。須信袈裟是鐵圍。
　　據方丈。棒喝交馳。眼光閃爍。當今之時。總用不著。蘭溪徹底爲人。誰解機先領略。看看。垂下一足。我脚何似驢脚。
　　拈帖。箇是東州赤心報國。點檢天下衲僧鼻孔底。沒量大漢要隆此道爲佐明君。向一毫頭。無刹不利。中有密切之意。不敢形言。却請維那聊呈大概。
　　指法座。千聖口門窄。舌頭短。道不得底一句子。今日向上說破去也。眼裏無筋者。切勿聽虛聲。
　　師陞座祝香。此一瓣香。高敷有頂。宏結無垠。透過須彌盧。充徹金剛界。爇向爐中。恭爲祝延。今上皇帝有道明君。恭願金輪永固。玉葉長芳。綿萬載而擁休。合四時而蒙福。
　　次拈香。此一瓣香。奉爲輔國大丞相并合朝文武官僚。伏願壽等松椿傲雪沒彫零之色。心同葵藿向陽無移易之誠。
　　此一瓣香。奉爲東州信心檀越最明寺禪門。伏願爲國輸忠。賛明君之盛德。了心達道。豎末世之寶幢。永爲皇祚之股肱。長作法門之梁棟。
　　此香昔在陽山那畔收拾得來。[覤-儿+目]著則有恨情生。點著則無明火發。爇向爐中。奉爲前住平江府尊相禪寺無明大和尚。用酬法乳之恩。
　　師就座索話。離建長來住建寧。皇畿風月十分新。而今滿目皆賢佐。孰與扶持正法輪。有麼有麼。僧問。遠別東州。來臨西國。主盟上刹。爲法流通。如何是不移寸步。遍歷十方底一句。師曰。山僧到此。十六日程。僧云。恁麼則越嶺奔山。費力不少。師曰。儞向甚處見蘭溪。僧云。不離當處。坐立儼然。師曰。斫額望新羅。僧云。昔日世尊道。我法付囑國王大臣有力檀那。畢竟付箇甚麼。師曰。輕如毫末重如山。僧云。莫便是麼。師曰擬心即錯。僧云。世尊出世。大地震動。天雨四花。今日和尚來主此山。有何祥瑞。師曰。清風來未休。僧云。如何是祖意。師曰。玉堂天子勅。僧云。如何是教意。師曰。茆屋聖人書。僧云。祖意教意。是同是別。師曰。千江蘸月。萬國逢春。僧云。凡聖臨筵。謝師答話。
　　乃云。巨福山中越十霜。了無玄妙可商量。業風一鼓難回避。不覺全身在帝鄕。機輪無滯。動著則左轉右旋。鐵帚隨身。到處則東搖西掃。法從吾建。物逐人興。所以在東土。則把定放行。罕逢識者。來西州。則放行把定。多是知音。九重天上聖人。道高德備。十萬戸前瑞氣。風暖花香。到這裡法法不隱藏。頭頭倶顯露。諸人要見顯露底法麼。以手指云。滿目青山疊亂青。何處不是。長堤淥水浮輕淥。那箇知歸。以拂子擊繩床。於此洞徹心源。了無異相。便見慈風共堯風廣扇。四海昇平。佛日與舜日齊明。萬民樂業。文臣武將咸歸有道之君。樵父漁夫共樂無爲之化。如是則盡大地是箇解脫門。全身在裏許。總十方爲一建寧寺。捨我其誰歟彈指間梵刹圓成。一瞬中魔軍頓息。恁麼擧唱。大似依朱著墨順水行舟。未當得宗乘向上事。且如何是宗乘向上事。良久。夜月流輝含古渡。春風著意發新條。
　　復擧。太宗皇帝。因僧朝見。乃云。陛下還記得臣僧麼。帝曰。何處相見來。僧云。自從靈山一別。直至于今。帝曰。以何爲驗。僧無對。師曰。這僧誰謂無語。其聲如雷。太宗至鑒難逃。當機不讓。彼時若是臣僧。聞太宗道以何爲驗。趨前俛首云。龍興當聖世。文應即天禧。
　　上堂。正令當行。不分彼此。毫釐有差。參商便起。新建寧伎倆雖無。到這裏也合知恥。咦。野草閑花各自春。從來不入愁人耳」。
　　上堂。東土現成。西州成現。買帽相頭。臨機放箭。是汝諸人薦不薦。看看春老。亂風高飛落殘紅。一片兩片三四片。
　　上堂。看不破處。萬緒千頭。擊得開時。三交兩勝。有人向這裏。別行一條活路。許儞親見蘭溪。苟或不然。四序無多子。一年能幾春。
　　結制上堂。今夏安居。毌暇與諸人論量此事。九十日中。大家向土木場裏。提上挈下。東行西行。驀然手蹉脚迭時。切勿相負累。負累則且置。只如古人。凡有新到。運三擔泥。畢竟意在何處。莫信直中直。隄防仁不仁。
　　泉藏主至。上堂。擧。興化因。同參纔上法堂。化便喝。僧亦喝。化行三兩步又喝。僧亦喝。復近前。化拈棒。僧又喝。化云。儞看這瞎漢猶作主在。僧擬議。化便打。師云。諸方盡道。興化棒頭有眼。喝下無私。殊不知。已被同參折倒了也。至今未有一人扶持得起。建寧幸値同參到來。眞僞曲折。難逃明鑒。然於其中。有一禍事。諸人面前。只得吐露。召大衆。睡虎眼開。各宜照顧。
　　上堂。擧。古德道。我在此。立地待汝悟去。上古即得。今則不然。何故。各自歸家牢結網。沿江徒看打漁船。
　　上堂。現成底事。百匝千重。提掇得行。七花八裂。累他郁山主。平地喫交。引得老新豐。常於此切。佛祖互興。未曾漏泄。今日建寧爲諸人漏泄去也。召大衆。六月不熱。五穀不結。
　　上堂。諸佛出身處。薫風自南來。妙喜老人向這裏。手蹉脚迭。死眼頓開。至今無地著尸骸。諸人還委悉麼。夜深休向庭中立。涼風侵人作禍胎。
　　上堂。擧。僧問梁山。家賊難防時如何。山云。識得不爲寃。僧云。識得後如何。山云。貶向無生國。僧云。莫便是他安身立命處麼。山云。死水不藏龍。僧云。如何是活水龍。山云。拏雲不吐霧。僧云。忽遇傾湫倒岳來時如何。山下座把住云。莫教濕却老僧袈裟角。師云。古人掃不潔處。反涉簾纖。當時待這僧道忽遇傾湫倒嶽時如何。只消振威一喝。自然一塵不動。一滴全無。然後與他本分草料。免見千載之下濕氣猶存。今日忽有人問建寧。只向道。頭破作七分。且道與古人是同是別。卓拄杖。
　　無明和尚忌拈香。曩踞陽山一關。孰敢臨風直視。倒握黑漆竹箆。爲人敲骨出髓。發無明火鍛聖鎔凡。施縱奪機。回生起死。別德二十春。突然在這裏。著眼好生觀。不知是不是。我昔遭他折挫來。直至而今恨弗已。見其影則攅眉。聞其名則切齒。既然如是。因甚今朝引領同衣。燒香作禮。噁。親不親鄕中人。美不美鄕中水。水有源兮木有根。出乎爾兮返乎爾。便燒香。
　　開山千光和尚忌。上堂。蜀地雲高。扶桑水快。前身後身。一彩兩賽。昔年今日。死而不亡。今日斯晨。在而不在。諸人還知落處麼。良久。香風吹萎花。更雨新好者。
　　謝兩班。上堂。一鏃破三關。已勞心力。一言說六國。總涉思惟。不勞心力底。起臨濟之墜緒。整大法之綱維。當機覿面。覿面當機。玲瓏妙轉。左之右之。希奇希奇。三脚驢兒解弄蹄。令人長憶老楊岐。
　　上堂。蟬聲噪幽谷。雁字列晴空。江練夜拖白。秋林暗點紅。召大衆。若作聲色商量。迷己逐物。不作聲色會去。眼瞎耳聾。是汝諸人。如何領解。石鞏架箭。三平撥胸。
　　中秋上堂。指月話月。未是眞月。非指非話。眞月現前。修行供養。猶墮常流。拂袖便行。未敢相許。諸人要知眞月麼。打圓相唯此一月。無二無三。堪笑文殊强指南。
　　因事上堂。潜施百計。竹裏銅人。坐斷千差。吳中石像。無端誌公老師誑謼閭閻。拈起曲尺剪刀。挂在拄杖頭上。咦。元來不是閑和尚。
　　上堂。是句亦鏟。非句亦鏟。瞞瞞盱盱。生鐵門限。古人把定處。水泄不通。建寧則不然。是句不管。非句不管。鞠勘將來。渠自供款。拍繩床。曉來一陳秋風高。萬里滄溟鼓怒濤。
　　開爐上堂。豎拂子召大衆。火種星兒。撲之不散。死柴頭上。收拾將來。寒灰堆中。要伊自看。月夜霜天撥著時。淋淋拶出通身汗。有般無見識人。喚作大事了辨。雖然脫得火災。不免重遭水難。
　　關東檀那捨普賢莊。上堂。擧。五祖云。今年諸莊旱澇。顆粒不收。吾不以爲憂。所憂者堂中許多兄弟。無一人會狗子無佛性話。老東山朝於斯。夕於斯。攛掇平人陷鐵圍。爭似建寧憂復喜。憂中有喜許誰知。衆中莫有知得者麼。如未知得。對衆道破去也。昨夜普賢菩薩乘六牙白象。來求相見。蘭溪出問云。菩薩爲何事而來。普賢以偈答云。法輪未轉。食輪先轉。法輪食輪。一時顯現。說是偈已。忽然不見。驀拈拄杖。拄杖子聞得歡喜踊躍。普爲大衆。亦說偈言。多謝東君著意深。感恩無語自分明。死中得活憑誰委。靜坐蒲團賀太平。
　　東光和尚至。上堂。擧。臨濟訪德山。山見來佯佯而睡。濟敲繩床一下。山云。作麼。濟云。且瞌睡。便出去。師云。德山老子據一條白棒。横打竪打。盡天下人。不奈他何。因甚却放臨濟過。召大衆。鑑沱水急。銅柱灘高。成人者少。敗人者多。回首銀蟾浸碧波。
　　上堂。道著第一義。齒冷唇寒。蹈破上頭關。皮穿骨露。只如玄沙不度飛猿嶺。回老不下釣魚山。還曾道得著。蹈得破也無。良久。若教頻下涙。滄海也須乾。
　　上堂。一歲光陰無多子。現前奇異法門。也要說教分曉。召大衆。看看。南山突兀。北嶺崢嶸。京中大道。十字縱横。這邊那邊。犬嗥半夜。前巷後巷。雞唱五更。殿堂影映。鐘鼓喧轟。天曉起來。東觀西望。依舊可憐生。
　　正旦上堂。新年頭佛法在在分明。著眼看不見。無求還現成。既是現成。因甚看不見。全身坐在。含元殿猶問。長安有幾程。
　　元宵上堂。從上諸大老。一燈傳一燈。燈燈相聯。光光無盡。然雖如是。那一燈起處。罕有人知之。香林老子解道。三人證龜成鼈。也是光影邊事。召大衆。如何是那一燈。仰而不覆。遇暗即明。
　　上堂。一日不在。還同死人。洞山老漢可殺惺惺。殊不知。一日若在。自生障礙。猛虎當門。毒蛇爲害。若要徹根徹源。各請一時放下。能放下。月落不離天。水流元在海」。
　　上堂。四序循環若轉輪。交年不覺又三旬。一彈指頃催人老。中有堂堂不老人。入叢林中。參玄學妙。若識得這不老人。天不能蓋。地不能載。從教萬物衰榮。管甚四時遷改。閑聽春風浩浩。深談實相之玄音。坐觀春日遲遲。顯示華嚴之境界。便恁麼去。生不爲大。死不爲大。了無生死之拘。安有去來之礙。衆中若有一知半見者。便道自性本來。無變無壞。恁麼度量。閻羅大王未放汝在。蘭溪不惜眉毛。爲汝諸人註解。擊繩床。神光元不覓安心。三祖何曾遭白癩。
　　上堂。春風撼林木。耳聽非聲。春水滿池塘。眼觀非色。既非色。又非聲。能有幾人。不被他礙。遂召大衆。卻物爲上。逐物爲下。差之毫釐。在亦不在。在在石女産嬰孩。扶桑添話杷。
　　上堂。擧。靈雲見桃花悟道。玄沙聞得乃云。諦當甚諦當。敢保老兄未徹在。師云。太平時節剛展戈矛。談笑座中潜施鴆毒。諸人要見靈雲五臟則易。要見玄沙貌相則難。何故。雲暗不知天早晩。風高唯見樹横斜。
　　結制上堂。擧。黄面老子道。無始以來。認賊爲子。失汝元常。召大衆。且道。賊在何處。喚甚麼作元常。九十日内有人。向這裏捉獲得著。勘證分明。蘭溪與儞作死寃讐去。何故。刻骨傷人。大赦不放。
　　上堂。未達唯心境。起種種分別。最難防處是家賊。達境唯心已。分別即不生。大道無人獨自行。心之與境。達與未達。盡向這裏。一劃。劃斷了也。蘭溪爲伊别開活路。欲過萬程。起於初步。
　　上堂。擧。古德道。動則誑。寂則謗。動寂向上有事在。山僧口門窄。不能爲汝說。師云。古德欲隱彌露。取笑傍觀。建寧則不然。動非誑。寂非謗。動寂向上有甚麼事。只今要道便道。是汝諸人自信不及。信得及百斛驢乳掇將來。不消獅子乳一滴。
　　因安土地神。上堂。擧。南泉擬取明日遊莊舍。其夜土地神先報莊主。乃預爲備。泉到問莊主。爭知老僧來。排辨如此。莊主云。昨夜土地神報道。和尚今日來。泉云。王老師修行無力。被鬼神[覤-儿+目]見。有僧便問。和尚既是大善知識。爲什麼被鬼神[覤-儿+目]見。泉云。土地前更下一分飯。師云。莊主被神移換。屈節何多。這僧欲挫雄鋒。竟不免南泉陷穽。建寧今日爲他雪屈去也。同中有異異中同。大坐當軒振祖風。不似南泉半遮面。請君爲我逞神通。
　　因事上堂。[覤-儿+目]捕得著。已陷重圍。未擧先知。總非正本。昨日有人。從西州來。接得東國信。郤道平三鼻孔長。源四眉毛短。椀脫丘賽過諸山。須彌峯坐得不穩。憍陳如尊者聞得撫掌大笑云。羝羊觸藩不能自忖。噁。直饒十事九成。不若三平二滿。休誇鸚鵡學人言。須信雄雞解生卵。
　　上堂。擧。曹山霞和尚問僧。恁麼熱。向甚處回避。僧云。鑊湯爐炭裏回避。師云。雖則忠言逆耳。苦口良藥。爭奈土曠人稀。相逢者少。今日或有人。問恁麼熱向甚處回避。只向他道。建寧寺内東北角頭踏著。教伊冷汗流。忽有箇不受謾底。出來引手搖曳云。低聲低聲牆壁有耳。又且如何。蘭溪爭怪得儞。
　　解夏上堂。靈利衲僧墮在情解。那裏經冬。這邊過夏。東西走得脚皮穿。不知口在鼻孔下。蘭溪恁麼示人。鏟地遭他笑怪。且道笑箇什麼。三文買兩文賣。
　　謝兩班上堂。擧。雪峯陞堂。召大衆云。看看東邊底。看看西邊底。汝若要會。向這裏會取。師云。雪峯老人是則是。左提右挈。要汝知歸。點檢將來。直心成曲。爭似建寧當面分付。召大衆。東邊有知事。西邊有頭首。抹豎破砂盆各出一隻手。撫膝驚起須彌顛倒走。
　　中秋上堂。節屆中秋。人皆翫月。貪看指端。蹉過眞月。可笑。寒山話作兩橛。卻道無物堪比倫。教我如何說。不知有過於此者。今古無人能漏泄。若漏泄日可冷兮月可熱。
　　上堂。點那箇心。德山有口如啞。喫三頓棒。臨濟抱恨難伸。若非盡底掀飜。爭得遼天索價。我觀諸人。總是沒量大漢。何不超他一頭地。良久。利劍只言分勝負。陣雲纔起便迷蹤。
　　上堂。南鵬入漢。萬里搏風。霧豹澤毛。七日不食。衲僧家。豈不知天高東南。地傾西北。晝則明。夜則黑。剛然把定死蛇頭。能有幾人弄得活。蘭溪今日弄教活去。也擲下拄杖。各自隄防著則無救。
　　上堂。今朝欲擧諸佛諸祖說不到底一句子教諸人立地成佛去。忽然雷聲發作。驟雨滂沱。不覺一時忘郤了也。只得於現成公案上指示諸人。良久未見老爺時。鬧市裏尋看。
　　上堂。明明只這是認著又還非。有口說不得。無家何處歸。飜思拾得寒山子。兩箇相逢笑展眉。且道笑箇甚麼。笑儞一隊漢只作小兒戲。甘心棄郤甜桃樹。剛要沿山摘醋梨。
　　上堂。箕風畢雨。巢穴先知。我觀諸人。頂門眼活。因甚麼。十有五雙。到這裏迷己逐物。妙處一星兒。只在汝挑撥。能挑撥。我不敢輕於汝等。汝等皆當作佛。咄。
　　開爐上堂。寒灰豆爆。近火先焦。上古叢林不知幾幾。建寧立箇新條。犯者重斷。從今以後。三更夜半。煖氣全無。凍徹骨髓之時。不得向冷灰中東撥西撥。忽然撥著貶向鐵圍。自此人身永不復。皮穿骨露血淋漓。
　　上堂。諸方老宿。鬥諜是非。從上祖師訐人過咎。相牽墮在泥犁中。直至如今難赦宥。或有箇漢出來道。建寧聻。只向他道。自首者原其罪。
　　上堂。三日前無端井底看青天。三日後狐狼卻作獅子吼。正當今日戴角毒蛇鑚不入。曉來頻倚玉欄看。無限清風生八極。
　　謝兩班上堂。商山四皓。漢國三臣。龍韜虎略。豎縱横擒。能保社稷。平定乾坤則許汝。較些子。向虛空裏建立世界。須還我屋裏人。且如何是屋裏人。顧視左右。象王回顧。獅子嚬呻。
　　上堂。有也莫將來。擲地金聲破草鞋。無也莫拈出。貴似塵泥。賤如荆璧。有無則且置。只如古人道。路逢達道人。莫將語默對。畢竟如何秖對。良久。道者栽松。老盧踏碓。
　　上堂。擧。九峯慧和尚在潙山會下。一日因山上堂云。汝等諸人。只得大機。不得大用。九峯抽身便出去。山召之更不回首。山云。此子堪爲法器。師云。潙山既召之不回。因甚卻道。堪爲法器。諸人還知麼。笑裏藏鋒。泥中有刺。
　　上堂。臘月三十日到來。面前有萬丈深坑。背後是千重鐡壁。左右皆劍樹刀林。是汝諸人如何出得。若也出得。山僧刎頸謝之。苟或不然。莫道無事好。
　　正旦上堂。新歲多奇事。虛空展笑眉。更談新佛法。也要大家知。召大衆。還見麼。五條橋度人無數。九重塔定相弗移。街北街南。歡聲不絕。寺前寺後。車馬奔馳。處處顯揚此事。頭頭漏泄眞機。且道如何是此事。良久。蘭溪無暇向伊說。問取張家三箇兒。
　　元宵上堂。去年今夕燈火熒煌。引得諸人光影裏覓。今年今夕内外悄然。各各室中本來赫奕。既是本來赫奕。因甚十有五雙開眼。堂堂撞牆磕壁。畢竟過在何處。手蹉脚迭時。只謂分明極。
　　蘭谿和尚建寧語錄（終）

　　常樂禪寺小參
　　侍者德昭編
　　除夜。去歲。歲終趨洛上。今年年盡在東州。就中不動纖毫句。試問諸人會也不。若也會得。新年既來。不居其後。舊歲既去。不在其先。了無新舊之變。豈有去來之遷。萬別千差。同此關棙。四時八節。無出心田。知之者又減一歲。不知者重増一年。纔言増減。還墮蓋纒。須信無面目漢。一向掣風掣顛。管甚歲之閏餘月之大小。飢來噇飯。困則打眠。妙用變通時。闢龜谷爲獅子之谷。柔和善順處。駕粟船作般若之船。首尾有釋迦彌勒。左右列文殊普賢。良久。且誰是中間底。咦。探水獼猴空捉月。入鄽矮子謾量天。
　　擧。感首座問法昌。昔日北禪分歲。烹露地白牛。今夜分歲。有何施設。昌云。臘雪連天白。春風逼戸寒。感云。大衆喫箇什麼。昌云。莫嫌冷淡無滋味。一飽能消萬劫飢。感云。不知是何人置辨。昌云。無慚愧漢來處也不知。師云。法昌赤骨律窮。溌天誇富。一錢不使。大啓家筵。感首座放筋便忘恩。是箇靈利漢。今夜或有問常樂分歲以何物。供養諸人。山僧對云。萬里持來鐵餕饀。渾崙無縫似研槌。或云。大衆如何下口。對云。未動舌頭呑得去。也勝諸方五味禪。他又云。不知是何人置辨。不免向他道。知恩者少。負恩者多。如此問答。與古人是同是別。拍膝一下。從來春色無高下。自是花枝有短長。
　　結夏。清平世界何須千里烏騅。掃蕩妖魔不用三行祕呪。諸方四月十五日。内不放出。外不放入。總是把定死蛇頭。更言思而得知。盧而得解。大似守古塚鬼。山僧這裏別有活機。三箇月中。九十日内。龜峯頂上駕起粟船。不問聖凡。不論佛祖。凡有來者令登彼岸。登彼岸已同歌聖化。共樂無爲。或有箇出來道。某甲不往彼岸。不居此岸。不住中流。師如何接。山僧若逢此人。棒折也未放過在。何故重賞之下必有勇夫。
　　擧。德山小參。不答話。問話者三十棒。時有僧出。德山便打。僧云。某甲話也未問。因甚打某甲。山云。汝是甚處人。僧云。新羅人。山云。未跨船舷。好與三十棒。師云。德山布長蛇大陣。孰敢嬰其鋒。這僧不顧危亡。赤身挨白刃。今夜大唐國僧小參。莫有問話底衲僧麼。出來掀倒禪床。令衆知有。良久。擬網大鵬。雀亦不遇。
　　因事小參。客途同宿有夤緣。一衆相依豈偶然。要學無爲出生死。莫將雜念汚心田。十方同聚九夏窮玄。放却身心。坦蕩勿令方寸憂煎。若論此事。豈假言詮。不屬思量分別。亦非紙裏麻纒。昔日永嘉和尚道。游江海涉山川。尋師訪道爲參禪。如是呼爲行脚事。知君已食野狐涎。直得一回瞥地。與他蓋地蓋天。然後達磨大師。天台智者眼精鼻孔。穿作一連。揑聚則不離這裏。放開則遍滿大千。說甚死諸葛亮走生仲達。我此活著用在言前。噁。這星窮伎倆。未易與人傳。
　　擧。圓通秀和尚。西川秦州人。通諸經論。久習華嚴。一日嘆曰。吾觀善財始見文殊。復過百一十城。事五十三知識。又聞達磨西來。老盧南去。教外別傳無上心印。吾豈止方隅滯性相之宗耶。因棄所業。束裝南游。徑往謁天衣懷禪師。懷問曰。座主講甚麼經。秀曰。粗習華嚴。懷曰。華嚴以何爲宗。秀曰。以法界爲宗。懷曰。法界以何爲宗。秀曰。以心爲宗。懷曰。心以何爲宗。秀不能加答。懷曰。毫釐有差。天地懸隔。汝當自看。會有省發耳。後十七日聞僧擧。白兆問報慈云。情生智隔。想變體殊。情未生時如何。慈云隔。秀於此大悟。上方丈陳所悟。懷喜曰。前後座主。唯汝一人眞大法器。吾宗異日在汝行矣。師云。圓通雖則向天衣點化處搜索本源。子細看來。已是刺腦。入膠盆了。何如當初未行脚時。全體擔荷得去。慶快一生。然雖恁麼。山僧也要依模畫樣。敢問諸人。且道心以何爲宗。這裏下得一語。方許伊道祖意教意無異無別。苟或不然。更須透過那邊更那邊。
　　蘭溪和尚常樂小參（終）。

　　建長禪寺小參
　　結夏。東州有。西州有。有處難尋。南地來。北地來。來需何事。驢騾相向。凡聖相迎。喝云。天堂未就。地獄先成。堪笑瑞嚴。沒些轉智。經行坐臥。自喚惺惺。也是弄物不知名。今夏諸人切勿蹈他舊跡。各自打破漆桶。放出光明。爍破從前鬼眼睛。建長引人造惡。彌天罪犯非輕。顧視大衆云。莫有同入地獄者麼。良久隔障有耳。低聲低聲。
　　擧。趙州嘗問僧。曾到此間否。僧云曾到。州云。喫茶去。又問僧。曾到此間否。僧云。不曾到。州云喫茶去。師云。曾到不曾到。一例喫茶去。雖是尋常言語。就中毒藥醍醐。且甚麼處與趙州相見。聽取一頌。句下千鈞重。胸中萬丈深。雖無上馬力。猶有殺人心。
　　因僧病。大病之源盡在恣情而起。萬行之本無非修己而明。己不修則行不廉。情若恣則病愈盛。所以參學道流。最初一念既正。自然病魔煩惱魔生死魔。且無入作之處。既無入作之處。行亦禪。坐亦禪。更無餘事可相煎。到這裏扭捏在我。逆順安然。三十年後。諸佛正法眼滅向瞎驢邊。苟或不能骨立。日月虛延。寸絲挂體千條命。匙飯充腸一百鞭。各自肚皮各自忖。好兒終不使爺錢。
　　擧。潙山問道吾甚處來。吾云。看病僧來。山云。有幾人病。吾云。有病者。有不病者。山云。不病者莫是智頭陀麼。師云。古人可謂。藏身露影。掩耳偸鈴。建長或有人問這裏有多少人病。山僧住持事繁。拈拄杖云。借拄杖子醻其所問。拄杖答云。我此亦有病者。有不病者。他又問誰是不病者。拄杖云聖僧。他又云孰是聖僧。拄杖遂以一偈答云。頂門濶一丈。鼻孔長三尺。常在諸人前。諸人倶不識。良久。若也識得。禍從此生。
　　解夏。畬山種粟。事忙不及草書。日食夜眠。家貧難辨素供。潙山仰山是則是。以毒相攻。措心不善。檢擧將來。也是其父攘羊。其子作證。建長不望諸人畬山種粟埋沒宗風。只要汝等但從所得詣實供通。一夏内九旬中。誰解將蛇化活龍。到此毫釐如未脫。雲山又隔萬重重。
　　擧。法昌示衆云。祖師西來。特唱此事。只要時人知有。如貧子衣珠。不從人得。三世諸佛只是弄珠底人。十地菩薩是求珠底人。汝等正是伶俜乞丐。懷寶迷邦。師云。祖師自西至東。無事可唱。法昌道。要人知有。又道貧子衣珠。弄珠求珠。至於伶俜乞丐之語。大似畫影圖形只管教人尋覓。建長一夏已滿。也與諸人商量。露出心肝剖出腸。拍膝一下。大事爲汝不得。小事各自祗當。
　　冬至。山林盡已剝群陰。復本歸根事最深。重整枝條還會得。靈山密運在于今。諸仁者到這裏俯仰折旋。不知有天眞之造化。寒温動靜須信。具神妙之陰陽。於此洞達神妙陰陽。天眞造化在我。衲僧分上當甚陳年爛草鞋。更言日南長至晷運推移。生殺盈虧了無干涉。恁麼擧唱。也是隨風倒柁。看水開渠。大力量人何止夾鼻。雖然梅花香暗度。元自大寒來。
　　擧丹霞燒木佛公案。師云。一人曲中有直。一人直中有曲。箇裏剖斷得出。彼此罪過彌天。苟或不然。重聽一頌。堪嗟院主墮鬚眉。華嶽貪觀却倒騎。盡道丹霞呈俊快。那知開眼入阿鼻。
　　除夜。今歲今宵已告周。明年明日又從頭。新來舊去誰知委。獨倚欄竿笑不休。且道笑箇什麼。笑儞一隊漢。自西國至東州。不抖擻隨摟搜。縱善調持。傷筋動骨。喝一喝。劍去久矣。爾方刻舟。更言禾山打鼓。象骨輥毬。歸宗拽石。投子道油。盡是臨崖看虎眼。愁上更添愁。不若當堂擧似有放有收。臘月三十日已前會得。付與這箇。臘月三十日後領去。穿汝髑髏。知是箇般事便休。試問諸人會也不。
　　擧。洞山示衆云。臘月三十日。汝鼓也打破了。胡孫子又走却去。手忙脚亂。一無所成。悔將何及。儞若是箇衲僧。乍可凍殺餓殺終不著他鶻臭布衫。師云。大小洞山平白欺人。殊不知打鼓既破。失了胡孫底人。何曾著他鶻臭布衫來。建長這裏無破鼓可打。無胡孫可弄。臘月三十日來。依舊眼睛定動。切忌喚鐘作甕。結夏機關撥轉。戸牖豁開。罕逢踏步向前。多見牽伊不入。況呈暗號。扶豎正宗。鄭州出曹門。猶涉程途在。是以勞他諸大老。拈槌豎拂。倒用横施。良醫之門病者愈盛。建長今夏與諸人。不違舊例。仍效先規。三月安居。九旬禁足。莫有佛病祖病一齊掃除。聖解凡情二無所繋者麼。任伊到這箇田地。水也消他底不得。何故。大海若知足。百川應倒流」。
　　擧。僧問永明。祖師西來。未審傳箇什麼。明云。傳箇策子。僧云。恁麼則心外有法去也。明云。心内無法。師云。心内心外。有法無法。烏非染成。鵠本自白。徒向機前强名邈。山僧口是禍門。一任諸人貶剝。
　　解制。西祖本無所傳。所傳者傳玆無文印子。東土遞相付託。付託者託此無心道人。無心道人在何處。無文印子是誰收。建長不敢囊藏被蓋誑說妄談。今夜將無文印子。擧似諸人去也。以拂子打圓相云。有眼者見。有耳者聞。聞見既親。因甚領之不得。一夏告畢。九旬已終。衆中莫有無心道人蹈飜圓覺伽藍。不願無文印子者麼。良久。獨立江頭問消息。蘆花相倚不知秋。
　　擧。潙山令侍者喚院主。院主至。山云。我喚院主。儞來作甚麼。主無對。保寧代云。將謂有何處分。師云。彼時建長若是院主。待潙山道我喚院主儞來作甚麼。但向他道。莫是更有第二箇那。潙山若道只這一箇也不消得。却指潙山云。背後底聻。他若回頭。與他嗄一聲便出去。教這老漢收拾不上。雖然遂事莫諫。既往莫咎。且道潙山令侍者喚院主意在何處。我此一衆若定當得出。與儞百兩金。
　　冬至。觀風雲識休咎。正因人前早不喞𠺕須知壺内別有乾坤。納無限之煙霞。難傳圖畫。朗有餘之星月。燭盡昏衢。似此之者。猶是他奴。所以道道之消也我不消。道之長也我不長。既不消又不長。獨超二儀之先。端居萬物之上。超先居上即不問。且道他是阿誰。良久。看時隱隱相追逐。去後單單又復來。
　　擧。巴陵因僧問。祖意教意是同是別。陵云。雞寒上樹。鴨寒下水。若有問建長。即向他道。氷河發焔連天赤。石笋生枝拂地青。如是答話。還與巴陵相近耶相遠耶。要識元因。更聽一頌。築前一箭越東州。趕退毛人無地頭。欲謁胡王問端的。草迷熊野路悠悠。
　　除夜。今宵送舊歸何處。明日迎新到此山。舊去新來誰造作。凭欄不覺動欣顏。現前一衆。其中有人識得建長欣喜處。便知從上祖師一一漏賺不少。今夜不能烹露地牛喫鐵餕饀。總是昔人蹈破底草鞋。欲爲寒梅說些佛法玄妙去也。大庾嶺頭移來之種。孤標清痩。林下槎枒。也有傍觀。攀戀不及。果是十分笑臉。暗渡清香。露出一點芳心。已傳的信。更說甚南枝向暖北枝背陽。春色本無高下。花條各有短長。召大衆云。既無高下。爭有短長。超他百卉先開發。猶向三冬傲雪霜。
　　擧。龐居士到大梅。遂問久嚮大梅。不知熟也未。常持草棒。撥亂平人。梅云。儞向甚處。下口勾賊入門。士云。百雜碎未咬著在。梅云。還我核子來。重勘即明。居士便禮拜。伏理人難得。雖然。居士大梅一得一失。諸人點檢得出。山僧無處安跡。
　　結夏。布漫天網。山禽籬雀不在羅籠。開選佛場。鐵額銅頭應難入作。今夏禁足安居。闢一條大道。令諸人行去。箇裏有人。踏步向前。不存性命。便請騎鐵馬跨泥牛。抹過北欝單越東勝身州。然後緩緩歸來巨福山頂。共整無絲線。同乘沒底舟。蝦蠏魚龍一網收。恁麼告報。總是就空釘橛。壓石出油。不若據實而論。弗用虛頭。無時搜討看。有處莫追求。喫飯充腸飽便休。
　　擧。趙州示衆云。纔有是非。紛然失心。還有答話分也無。時有僧出將沙彌。一掌便行。州便歸方丈。至晩州問侍者。適來問話僧在否。侍者云。其時便去也。州云。三十年弄馬騎。今日被驢撲。師云。大丈夫漢鬪則明鬪。輸則明輸。這僧雖有奪賊鎗殺賊底手段。到極則之處。先討一條走路。趙州平生有陷人之計。因甚這僧去後。却道三十年弄馬騎。今日被驢撲。意在於何。暗施弓箭。不是好心。建長也有竿木隨身。未免東抛西擲。纔有是非。紛然失心。還有答話分也無。今夜忽有僧出問。我要與作頭抵去。有麼有麼。欲縛菸莵。狐狼競走。
　　解夏。擧。臨濟辭黄檗。檗問云。子向何處去。濟云。不是河南。定是河北。檗便打。濟把住。却與黄檗一掌。檗呵呵大笑。喚侍者將先師禪版拂子來。濟亦喚侍者將火來。檗云。汝但將去。已後坐却天下人舌頭。師云。父不慈子不孝。法不正令不行。黄檗臨濟雖慈孝竝行。法令倶正。末後付他禪版拂子。臨濟因甚喚將火來。諸人還知落處麼。良久拍膝一下云。鴻門蹈斷見樊噲。細柳營威賞亞夫。
　　因事小參。吾宗三句。達士一綱。盡底剗却。就裏開張。綱不正則眼眼弗順。句得妙則語語非常。所以德山拆佛殿。丹霞燒木佛。黄檗打羅漢。皓老題布褌。引得後代。指松唾竹。賣犬提羊。鋪蘆覆塹。墮聖坑良。至今流禍在扶桑。百煉精金愈見光。衆中若有此作者麼。若有山僧。拖犁拽把。搗稷負糧。供給渠儂三十霜。如無莫把是非來辨我。浮生穿鑿不相傷。
　　復云。蓋載發育。無出于天地。所以聖人以天地爲本。故曰聖希天。行三綱五常。輔國弘化。賢者以聖德爲心。故曰賢希聖。正身誠意。去佞絕姦。英士蹈賢人之蹤。故曰士希賢。乾坤之内。宇宙之間。興教化濟黎民。實在於人耳。人雖尊貴。而未爲尊貴。所尊貴者。吾佛之教也。豈不聞。昔日靈山會上八萬衆時。梵釋前後侍衞。諸天拱隨。此之尊貴。又非人間聖賢之所造詣哉。今我等忝爲後裔。披佛袈裟。於百分中。寧不效其一二矣。世雖末世。法無二法。所以道。道在邇而求之則遠。事在易而捨之則難。難易非他人之咎。即我不全力也。力既全則萬仞鐵山一擊可透。心不實則纖毫關捩百計弗通。自釋尊擧花之後迦葉相傳。以來二千餘年。其間與吾教爲讐者。欲破碎而復全。擬撲滅而愈朗。百千計較損之無由。二十八祖達磨大師自西至東。遊梁歷魏。嫉妬謗辱者雖經數回。比之此朝。紛紜猶甚。何故吾祖人之所嫉者。蓋智辯不及。法道難齊。是以負愧於心。非深嫉也。至於二祖三祖。雖傳大法。斯道未行。猶忌無識之徒潜興損害。後至五祖黄梅。方始機投緣就。聞者莫不咸趨其風繼而老盧傳衣之後。便見列刹相望。各據一方。得道者何止千萬。其中未聞暗地書紙。數人是非。穢語染他之徒而傳此法。予從極西之地。而至於極東之州。緣既偶合成大叢林。觀大檀那立法之意。須彌山而未必爲高大。滄溟水而未必爲至深。以此極大至深之心。與諸上人。同明此事。使釋尊之教不墜。吾祖之宗復興。苟不能回視本源返照自己。終日檢人之過。譬如含血噴天。天無染而我口先汚。彼無害而我已招愆。攝此雜用心。歸來自己上。久久無閑工夫。不見他咎。如是則昨日凡質。今日聖資。豈不見。六祖大師不識一字。以純朴心。碓米篩糠。力傳大法。石頭和尚亦無文墨。以打石爲生。一日南堂云。汝可專心擊石。久擊必通。後打石。次痛下一槌。見石火迸散。便悟本來。後頌趙州勘婆話云。趙州無柄鐵筥帚。掃蕩煙塵空索索。此豈不自純一工夫處來入叢林中。所以宗師家常勸人放下著。又云。回光返照。汝若能持此兩句。常參力究。佛祖即汝。汝即佛祖。更不諦信。枉造虛言。法無損時。汝自損耳。教中道。彼以惡事而加於汝。汝若不受之時。此惡復歸何處。佛言還歸彼人之己。汝雖暗地虛辭。自有諸天視聽。予依大檀之力。成此叢林。正如順風使帆。何往不利。諸上人若不掩惡揚善合力同心。袈裟下失却人身。實爲大患。所以師者。人之模範也。身不正則就師而正焉。事不甘則明明剖說。此爲忠人達士。兩朝雖同屬南瞻部洲。此朝俗猶可尚。僧實難言。堅志向道。捨己從師者。萬無一二。予漢朝愚者賢者雖多。纔入此門。不復退舍。昔日葉縣省和尚。嚴冷枯淡。衲子敬畏之。浮山遠。天衣懷。在衆時。特往參扣。正値雪寒。省訶罵驅遂。以至將水潑且過。衣服皆濕。其他僧皆怒而去。唯遠懷併疊敷具。整衣復坐於且過中。省到訶曰。儞更不去。我打儞。遠近前云。某二人。數千里特來。參和尚禪。豈以一杓水澆之便去。若打殺也不去。省笑曰。儞兩箇要參禪。却去掛搭。續請遠充典座。衆苦其枯淡。省偶出莊。遠竊鑰匙取油麪。作五味粥。粥熟省忽歸赴堂。粥罷坐堂外。令請典座。遠至首云。實取油麪煮粥。情願乞和尚責罰。省令算所直估衣鉢還訖。打三十拄杖出院。遠舍於市中。託道友解免。省不允。又曰。若不容歸。祗乞隨衆入室。亦不允。一日出街次。見遠獨於旅邸前立。乃云。此是院門房廊。儞在此住許多時。曾還租錢否。令計所欠追取。遠無難色。持鉢於市。化錢還之。省又一日出街。見之持鉢。歸爲衆曰。遠眞有意參禪。遂呼其歸。諸人要與古德爲儔。掃却凡情。莫存聖解。凡聖不存後如何。八角磨盤空裏轉。金剛杵打鐵山摧。
　　復擧。常不輕菩薩每見人云。我不敢輕於汝等。汝等皆當作佛。非但惑人。亦乃自惑。若是靈利衲僧。終不墮此窠窟。豈不見雲門大師道。道佛一字。漱口三年。諸人還會麼。蘆蓼岸頭風信便。誰來同駕渡頭船。
　　除夜。眞流不動。觸處波瀾。眞照無方。長時恒赫。建長不依本分。自毀其身。傍若有人。未免掩鼻偸笑。然雖如是。甚麼處是眞流。喚那箇作眞照。於此踏得著見得明。便知歲月更換。在我斡旋。烏兎往還。爲誰奔走。寧有斡旋。本無奔走。今宵歲去。去不在先。明日年來。來不居後。擘破孃生鐵面皮。驚起法身藏北斗。
　　復擧。玄沙問長生云。我觀如來。前際不去。後際不來。今亦不住。長老作麼生。長生云。放某甲過。有箇道處。玄沙云。我放汝過。汝試道看。長生默然。玄沙云。教誰委。長生云。和尚不委。玄沙云。我情知儞在鬼窟裏作活計。師云。玄沙雖有陷人之機。殊不知落在長生鬼窟裏。至今無人救得。若也救得。二倶有過。若救不得。大難大難。明眼衲僧子細看。
　　結夏。擧。陸侍御入潙山僧堂乃問云。這一堂僧爲復是喫粥飯僧。爲復是參禪僧。潙山云。不是粥飯僧。亦非參禪僧。侍御云。在此作甚麼。潙山云。侍御自問他看。師云。潙山大似孫臏用兵圍魏救趙。侍御亦如子胥遁跡恨楚投吳。當時若是建長。隨問便喝。教他別有生涯。然雖如是。我此一衆且道。是參禪僧耶。是粥飯僧耶。拍膝一下。天曉須教到。無令犯夜行。
　　解夏。盡力掣不斷。繋在枯樁。著眼觀不明。望空射垛。諸人起三塗業因。山僧有沒量罪過。負累從上佛祖。粉骨碎身。殃害後代子孫。碓擣磨磨。獨有迦葉尊者。爲汝諸人。走東走西。上下告報。九十日夏。了無出期。三百斤枷。教誰擔荷。既無擔荷。又且如何。翻憶當年奯上座。三文買箇黑撈波。
　　復擧。雲門問僧。秋初夏末。兄弟東去西去。前頭或有人問。作麼生祇對。僧云。大衆退後。雲門云。還我九十日飯錢來。師云。這僧當初待他索飯錢時。只向他道。萬兩黄金也合消。非但嚇殺雲門。亦乃叢林價増十倍。建長今夏不欲索飯錢。只要諸人去去來來脚踏實地。恁麼提唱還與雲門相去多少。良久云隔山容易見。對面不相知。
　　冬至。虛靈自燭。未明濟世眞方。湛寂常知。猶是他家走使。見聞淨盡。知覺倶忘。聖解凡情。不存毫髮。拈拄杖云。似此者。方與拄杖子。有相見分。只如高峯兀兀萬樹鱗鱗。爭得無見。溪水潺潺。松風浩浩。豈得無聞。讃之則喜。毀之則瞋。即此是知熱時解衣。寒來向火。寧不名覺。但淨盡倶忘。是何宗旨。箇裏洞徹便知一陽復至。非他計較而成。萬彙重生。即我天然之理。靠拄杖云。堪笑胡僧沒轉機。被人打落當門齒。
　　復擧。僧問古德。深山窮谷中。還有佛法也無。德云。有。僧云。如何是深山窮谷中佛法。德云。石頭大底大。小底小。古德順水使帆。不是好手。若有人問建長。深山窮谷中。還有佛法也無。亦云。有。若問如何是深山窮谷中佛法。只向他道。月色和煙白。松聲帶露寒。
　　歲夜。團圞無縫。[覤-儿+目]著則禍生。剛硬有餘。擊之則焔發。日用見行時。遮掩不得。縱横逆順處。形影相隨。傅大士只道得八成。老雪峯未明得一半。建長今夜道取十成。圓此一半去也。以拄杖劃一劃云。上一劃不長。下一劃不短。於此構得。萬貫之錢。三文之本。如是則便見。今歲今宵盡。老虎呑山。明年明日來。雄雞生卵。靠拄杖云。飜思寒拾笑何因。直至如今難判斷。
　　復擧。白雲示衆云。若端的得一回汗出來。便向一莖草上。現瓊樓玉殿。若未端的得一回汗出來。縱有瓊樓玉殿。却被一莖草蓋。作麼生得汗出去。自有一雙窮相手。不曾容易舞三臺。師云。白雲也是以己方人。不顧傍哂。蘭溪即不然。瓊樓玉殿自是瓊樓玉殿。拈一莖草只是一莖草。曉來雲散又重明。匝地普天倶一照。
　　結夏。一夏護生。遇物即便殺。九旬禁足。何地不閑行。若是龍象骨肋。不言可知。佛祖根機未明先領。今夏東西南北。長短醜妍。來此結制。我觀汝等。形與佛祖無異。勢與龍象弗殊。因甚不明此護生便殺禁足閑行之理。三月之内。若踏得這一路著。拈放殺活任汝斟酌。臨濟德山喚來洗脚。苟或不然。切忌忘却。
　　復擧。招提元易禪師有僧問。古德道。迥絕無人處。聚頭相共擧。既是無人。與誰共擧。易云。青山與白雲。僧云。青山白雲還知有也無。易云。若知有則有人也。僧云。誰與證明。易云。白雲青山。僧云。莫便是和尚爲人處也無。易云。莫錯認。師云。易禪師雖則長袖善舜多財善賈。鞠勘將來。風骨太露。建長寺畔大道坦然。從朝至暮。車馬駢闐。無暇與青山白雲擧揚箇事。雖然欠少箇甚麼。
　　解夏。一鍬便見井。祖宗門下。換水提瓶。三喚不回眸。烈焔爐中。重烹再鍛。我觀汝等。三玄三要。固是不知。正因二字總道弗得。縱有識些氣息者。又復捨眞認假。似是還非。建長恁麼擧覺。不是欺凡罔聖以賤壓良。只要諸人向這裡踏翻圓覺伽藍。說甚平等性智。本來契券自分明。釋迦不授燃燈記。
　　復擧。資福因僧問。某甲乍入叢林。一夏已過。未蒙和尚指教。福云。山僧自住持以來。不曾瞎却一人眼。師云。資福恁麼道。早是瞎這僧眼了也。我住此刹。已過五年。有時點開人眼。有時點瞎人眼。且道這一點落在甚麼處。遇同道人。切勿錯擧。
　　冬至。諸佛性義。非形容而可知。時節因緣施生殺而在我。所以一塵不染之者趣向無門。滴水不霑之人瞻仰有分。山僧今夜擧此諸佛性義。應箇時節因緣去也。竪拂子云。看看。初二日已前。謂之群陰剝盡。欲尋其剝盡之迹。無迹可尋。打圓相云。不出於此。初二日已後謂之一陽復生。擬覓其復生之源。無深可覓。又打圓相云。不出於此。於此體得。我且問汝。是諸佛性義耶。是時節因緣耶。掛拂子云。莫把紛紛天際雪。隨兒呼作落楊花。
　　擧。疎山訪巖頭。頭見來佯佯而睡。山侍立少時。頭全不顧。山撫禪床一下。頭云。作什麼。山云。且瞌睡。便拂袖而出。頭云。三十年弄馬騎。今日被驢撲。師云。擧來踢去。各不相饒。則不無。疎山巖頭當時若遇明眼高流。不逸隱身無地。
　　除夜。扶桑國内巨福山巓。無形之物左轉右旋。赫赫兮七佛未生之際。恢恢兮二儀未判之先。幾度劫風吹不散屡經大火燒不燃。歲去年來也只恁麼。冬藏春至依舊如然。無寒暑循環之患。無陰陽舒縮之遷。唐土二三分疎不下。竺乾四七有口難宣。弗是洞山五位。亦非臨濟三玄。當甚人間古老錢。靈利漢於此識得。山僧罪犯彌天。苟或不然。而今颺在諸人前。莫道頭全尾不全。
　　復擧。古德有僧問。生死到來如何免得。古德云。柴鳴竹嚗驚人耳。僧云。意旨如何。德云。家犬聲獰夜不休。建長就身打劫有箇頌子。柴鳴竹曝驚人耳。家犬聲獰夜不休。舊歲只餘今宿盡。明朝又是一年頭。
　　結制百匝。千重之處。擧目可視。引手可攀。三尖五露之人。擬心則差。動念則隔。山僧無端道破了也。笑殺靈利衲僧。須知未渡滄溟以前。有一陳年爛物。價重娑婆。颺在扶桑國中。未有提掇之者。今日物見主眼卓竪。仍舊收拾將來。只要諸人一夏九十日中。東咬西嚼忽然塞斷咽喉。喪却性命。切不得辜負建長。辜負則且置。如何是陳年爛物。擊繩床云。九首三頭無背面。夜深[覤-儿+目]著骨毛寒。
　　復擧。潙山因僧問。如何是道。青霄有路無人到。山云。無心是道。引人又見入荒草。僧云。某甲不會。南山北山轉霶霈。山云。會取不會底。從地而倒。從地而起。僧云。如何是不會底。有智無智較三十里。山云。只是儞不是別人。擊開桃李核。方見裏頭仁。恁麼提唱。也是順水張帆。諸人還知潙山貴買賤賣處麼。良久云。千金不肯換。一笑破除休。
　　解夏。琉璃殿内不肯回頭。荆棘林中怎生擧步。若謂三箇月總不虛過。大蟲看水磨。十二時唯我自知。白鷺傍煙飛。提起多年無價寶。依然撞著瞎波斯。泥封土裹颺在東籬。只據現成底事。大家笑展雙眉。且現成底是什麼事。希奇希奇。東廊下打鐘打鼓。西廊前說是說非。那知鼻孔都忘却。空扇孃生兩片皮。德山棒不欲輕擧。臨濟喝豈將謼伊。有般弗識好惡者。便道從來畫餅徒用充饑。總是盲人摸象騎。建長今値法歲周圓。行德山棒臨濟喝去也。拈拄杖左邊卓一下。敲出儞骨髓。右邊卓一下。擊碎儞死屍。横按拄杖喝一喝。四顧寥寥渾不見。相逢多是那斯祁。
　　復擧。文殊三處度夏。迦葉欲擯出。纔擧椎遂見百千萬億文殊。迦葉椎不能擧。世尊云。汝欲擯那箇文殊。迦葉休去。師云。世尊掩正扶邪。迦葉有頭無尾。當時若是建長。見無量文殊之時。便打一椎云。不論眞假。即時擯出。免見二千餘年成未了底公案。我此一衆。莫有三處度夏者麼。若有山僧要與伊討箇分曉去。良久云。休休。舊事莫根究。饒人不是癡。
　　冬至。掣不斷處。内外絕絲毫。擊得開時混崙無縫罅。建長口是禍門。未免遭人笑怪。不若應時納祐。爲衆擧揚去也。十一月十一日以前。仰面不見天。全無消息。十一月十一日以後。低頭不見地。消息全無。正當今日。六陰剝盡。一陽復生。畢竟是有耶。是無耶。良久云。柳未開新眼。梅先放舊條。
　　復擧。潙山問仰山。天寒人寒。仰山云。大家在這裏。師云。大家在這裏。禍害從玆起。三搭不回頭。一鉏便見底。我此一衆。還曾夢見麼。撫膝一下。福山渾不掩松關。無限清風來未已。
　　歲夜。年去年來沒了期。青絲漸改白絲垂。翻思昔日趙州老。解道能驅十二時。箇是諸人現成底事。緣何日用昧而不知。知之者便解。送舊迎新。横吹鐵笛。不知者只麼迎新送舊。鐵笛横吹。所以丹鳳騰空。了無繋礙。群狐探水。轉見遲疑。若是箇漢掲開腦蓋。擘破面皮。一構構得。不犯鉗鎚。便知三十六旬。旬旬無向背。十二箇月。月月沒盈虧。七顛八倒非他物。瞥喜瞥嗔更是誰。天上人間唯我知。
　　復擧。雪竇有僧問。如何是教外別傳底一句。竇云。看看臘月盡。僧云。恁麼則流芳去也。竇云。啞子喫苦瓜。師云。雪竇答這僧話。大似寸釘入木。這僧若向看看臘月盡句中會去。不妨截斷蓋纒。免見重重話墮。今夜忽有人。問建長如何是教外別傳底一句。只向他道。秀支替戾崗。僕谷劬禿當。
　　結夏。澄湛湛地透路全無。妙明明時飛塵不到。直得佛眼窺[覤-儿+目]無由。魔外那容措足。所以古人道。痕垢盡時光始現。心法雙忘性即眞。做到恁麼境界。猶有始現之光。即眞之性在。若是峭措衲僧。聊聞擧著。便於三月内九旬中。參無所參。學無所學。踞甚菩薩乘。掀翻大圓覺。鐵船沒底棹歌歸。木人石人聲應諾。
　　復擧。僧問潙山。如何是道。山云。無心是道。僧云。某甲不會。山云。會取不會底。僧云。不會底如何會。山云。只是儞不是別人。師云。阿魏無眞。水銀無假。約有明文。物有定價。堪笑潙山老人無端貴買賤賣。還會麼。只是儞非別人。眼裏無筋一世貧。
　　因事小參。雪峯輥三箇木毬。轉轆轆地。何曾撞著。魯祖面一間土壁。峭巍巍處。渾不通方。渠非釘釘膠黏。汝自耳聾目瞥。更勞他道盡大地是箇解脫門。把手牽不入。以己方人。壓良爲賤。又道佛未出世時會得。尚未較一半。儞恁麼驢年去。助桀爲虐。見斧好斫。建長也不轆毬。也不面壁。只要諸人識得三九是二十七。小事不可輕敵。大事各自著力。近墨者黑近朱者赤。外寶勿貪求。家珍須保惜。保惜則不無。汝諸人家珍。在甚麼處。四威儀内。十二時中。淨裸裸。明歷歷。回頭早早宜收拾。山僧恁麼指示諸人。眼上眉毛倶打失。從上諸佛祖師。總是建長寃敵。豈不見。僧問文殊和尚。達磨大師還是祖否。許多時甚處去來。殊云。不是祖。收得西秦。又降東魯。僧云。既不是祖。何用西來。閃電光中鴨聽雷。殊云。爲汝不薦。飛却慈容。又呈鬼面。僧云。薦後如何。扶桑國裏望新羅。殊云。方知不是祖。口是禍門。寃憎會苦。文殊能縱不能奪。有始却無終。當時若是臨濟德山。不免爛椎一頓教伊知道諸佛不曾出世。祖師亦不西來。人人八面玲瓏。箇箇一方峭拔。噁。遂事不諫。既往不咎。今日若有人問建長。達磨還是祖否。只向他道。是待他擬開口問如何是祖。山僧劈面與他一摑。走過大食國去也。參。
　　復云。大機無滯。除障除翳。萬象難齊。入水入泥。出頭天外。下視雲霓。主山高兮案山低。儞自就空描邈。我則指東話西。奇奇。韓獹吠絕天將曉。流水依前遶大堤。
　　冬節。陰極陽生後。寰中朗復昏。自家田地上。別是一乾坤。空索索。白漫漫。誰解其中子細觀。痛下一犂。飜轉後。鐵牛長臥在雲根。靈利漢被他謾。把手牽回不入門。若也入得。群陰剝盡何曾盡。一陽復生本不生。氷河發亙天之焔。鐵樹開萬蕊之榮。石女歡呼。木人點首。到這裏。三世諸佛不知有。金毛獅子顛倒走。拍膝一下。團團月影上欄竿。普請面南看北斗。
　　復擧。潙山問仰山云。仲冬嚴寒年年事。晷運推移事若何。仰山近前。叉手而立。潙山云。情知汝不會。次擧前話問香嚴。嚴亦叉手立。潙山云。賴遇寂子不會。師云。諸人還知潙仰父子落處麼。聽取一頌。飽帆和月渡滄洲。簫笛迎歸入畫樓。幾度戰爭收拾得。只因歌舞破除休。
　　望山庵小參。法界非相。空體無方。以大圓覺爲我伽藍。盡大地具諸人正眼。展起則十方充滿。收來只在目前。明得目前之物。便是十方充滿底。用得十方充滿底。本來不離於目前。直饒具玆見解。喚作體用兼備機智無物。猶未是慶快安樂之所。那裏是安樂之所。直待體用機智無得其名焉。了沒一絲毫相爲礙了。然後歸於本所。坐臥經行。安有遮障。到這境界。有時望山也得。有時望水也得。望山之時。山依舊只是本山。望水之時。水依舊只是本水。高高山頂行。深深海底坐。眼觀南北。意在東西。若以山水爲娛。即非山水之樂也。昔日東坡居士得道之後。遊至盧山。以詩題云。横看成嶺側成峯。遠近高低總一同。不識盧山眞面目。只緣身在此山中。東坡放下從前見解。向知識言外知歸。自謂盡大地更無第二人。今立望山之名。必有深意。此之深意。非知音者。莫能知之。殊不知望山庵内有無盡之益。難形毫楮。何故。已達無心之境。雖則石室茆庵。實有潑天富貴。祕菩薩行。現聲聞形。世出世間平等超越。有時助國扶法。出自無心無爲。只此無爲無心。能了世間出世所以望山庵内坐。觀盡萬千山。觀盡無觀處。一身天地間。可謂達人分上。攝萬物而歸自己。盡十界而絕微塵如是則安有山可望哉。此之妙趣非聖莫知。公於方便門頭。欲使一切人望自己之山。知此山而無非自己。只此山與自己。是同耶是別耶。豈不見。古人道。乾坤之内。宇宙之間。中有一寶。祕在形山。四大五蘊是形山。畢竟寶在何處。參玄究妙之士。工夫純熟。至於擧頭望山。俯目望水。久久無山可望。無水可觀。寥寥空闊無邊際。一箇閑人天地間。到此地已。望山之庵。非唯群峯總在此所。乃至十方虛空。悉皆含攝。所以石頭和尚道。菴雖小含法界。問此庵壞不壞。壞與不壞主元在。古人一言半句。皆是啓人之本心。明人之本性。心性明了。望山之庵。無處安著。既無處安著。儼然在目。不喚作望山菴得麼。雖然要見草菴則易。欲參庵主則難。難難。拶出泥牛過海南。
　　復擧。昔有一宿德。隱於深山中。人不能到。後號爲隱山。有一僧。遊方次至溪口。見菜葉流出。自云。此山必有隱士。遂隨流而進。深山中見一草庵。繼而入。菴主問云。此山無路。上座從何而來。僧云。既是無路。和尚從何而入。隱山云。我不從人天來。僧云。和尚先住。此山先住。隱山云。但見四山青又黄。僧便禮拜。師云。隱山和尚。若具德山臨濟機用。這僧雖入得山。無出山分。事已往矣。不復重言。只據現成。有箇頌子。望山何似隱山翁。今古分明道一同。要識隱山容易見。望山山頂路難通。
　　結夏。不物於物。能超萬物之先。非形之形。能出衆形之外。只今羅列在眸。豈不是物。喚甚麼作不物。這裏儼然坐立。寧不是形。喚甚麼作非形。有底纔聞擧著。便道非形不物。弗是別人。認奴作郎。刻舟尋劍。建長今夏二百餘衆。驢迎馬向。同度長期。體甚非形不物。只管噇飯過時。果恁麼也希奇。不許藤原漢子知。
　　復擧。神鼎諲禪師有僧問。六道輪回底人。畢竟如何。諲云。不願成佛。僧云。因甚不願成佛。諲云。佛亦不究竟。僧云。既不究竟。請師一言。諲云。昨朝猶記得。今日話無門。師云。神鼎以無瑕之玉。付與這僧。無奈。這僧只作瓦礫颺却。若有人問建長輪回六道底人畢竟如何。只向他道。有成佛分。恁麼祇對。還與神鼎是同是別。更聽一頌。倒腹明明說向伊。滿天風月其同知。夜深重展推心話。却爲推心事轉疑。
　　最明寺開堂小參。治心明心。垃圾上重添垃圾。究理達理。相應中轉不相應。眼不見而爲淨。心不疑而自安。所以釋迦出世。達磨西來。攻乎異端。斯害也已。雖然靈山二千年公案現在。少林八百載風月猶新。會得則打破畫瓶。歸去來。太平好唱還鄕曲。不會則行到路窮橋斷處。坐看雲散月明時。會與不會則且置。只如大力量人分上。世間出世平等超越一句作麼生道。拍膝一下。劍爲不平離寶匣。藥因救病出金瓶。
　　復擧。昔有僧問古德。深山窮谷中。還有佛法也無。德云。有。僧云。如何是深山窮谷中佛法。德云。石頭大底大。小底小。師云。古德眞不掩僞。曲不藏直。太殺分明。翻成迁曲。山僧則不然。或有人問深山窮谷中還有佛法也無。亦向他道。有。待伊又問如何是深山窮谷中佛法。以一頌醻之。潺潺磵水流無盡。颯颯松風韻愈奇。山主好提三尺劍。勦除禍事定坤維。坤維定後又且如何。達磨本來觀自在。淨名元是老維摩。
　　蘭谿和尚建長小參（畢）。
　　建寧禪寺小參。
　　入院當晩氣呑佛祖。昻昻不肯下山來。目視雲霄。了了頓忘塵世事。便恁麼去。正法眼破沙盆教誰擔荷。山僧嗟法將弊。遇緣即宗。在建長爲建長主人。也要和泥合水。來此山作此山長老。且非紙裹麻纒。在彼在此初無間然。土木場中横拈白棒。鬧市叢裏颺下碌磚。忽然打著一箇半箇。教他知道眼前無俗物頭上有青天。這些妙處無人識。三十年來豈易傳。
　　復擧。臨濟住院日。謂普化云。我欲建立黄檗宗旨。汝等切須成褫。普化問訊便下去。濟便打。次日克符道者上方丈問訊云。和尚昨日打普化。作什麼。濟又打。師云。轟雷掣電。裂石崩山則不無。臨濟要立黄檗宗旨。猶隔滄溟在。新建寧無宗旨可立。無閑棒打人。只據現成與諸人商確。且如何是現成底事。擧拂子云。滿院春風花草香。莫謂蘭溪不分付。
　　結夏。就底撮來。未免通身是泥水。從頭颺下。何妨到處即生涯。所以鬧市叢裏回避無門。荆棘林中縱横有路。便恁麼會去。省了建寧多少鹽醋。更言九旬禁足。甘守空墳。一夏修行。自投憲網。猛烈漢撥轉上頭關捩。掀翻圓覺伽藍。呵佛罵祖。罔聖欺凡。活陷泥梨。渾不顧。彌天罪犯一身擔。
　　復擧。僊宗玭和尚因僧問。十二時中常在底人。還消得人天供養也無。宗云。消不得。僧云。爲甚消不得。宗云爲汝常在。僧云秪如常不在底人。還消得也無。宗云驢年。師云僊宗被這僧問著。譯語太繁。殊不知常不在底人。極是消得。諸人還揀辨得出麼。良久床窄先臥。粥稀後坐。
    解夏。法性圓融。寧拘結解。智源浩渺。非屬淺深。吽。建寧列義分科。何異座主見解。須知九十日光陰虛擲。妙契環中。三箇月底事不存。意超物外。時人笑我半憨半癡。我笑時人多智多會。到這裏喚作不思議法門。謂之自受用三昧。喝一喝。片玉從來絕點痕。無端抛出生瑕纇。
　　復擧。障蔽魔王領諸眷屬。隨金剛齊菩薩。一千年覓他越處不得。一日忽見乃問云。汝當依何住。我一千年覓汝起處不得。齊云。我不依有住而住。不依無住而住。如是而住。師云。障蔽魔王被金剛齊菩薩以翳睛法把定一千年。莽莽鹵鹵。瞞瞞肝肝。當時聞他擧。到如是而住處。便與攔胸扭定云。元來不離這裏。教他進不得退不得。休休。舊事不理。既往莫咎。且如蘭溪。今夏與諸人。同行同住。同坐同臥。一點不敢相謾。只是有些漏綻處。因甚諸人點檢不出。以手摑口云。口是禍門。
　　冬至。一冬復一冬。一日復一日。五湖參玄人。佳景休拈出。慈明老子不善濟人。教壞後人轉生荆棘。建寧伎倆雖無。終不蹈他遺跡。何故。一冬復一冬。一日復一日。撞著箇中人。何妨便拈出。且非紙裹麻纒。不用深藏祕密。以拂子打圓相云。看看。明如日黑似漆。非親莫能辨其的。衆中莫有辨得者麼。若也辨得去。許汝一生參學事畢。苟或不然。六陰倶剝一陽生。回頭寒暑相催逼。
　　復擧。丹霞行脚次。到一小院遇寒。遂取殿中木佛燒。院主見而呵責曰。汝何燒我木佛。丹霞撥火云。某欲收取舍利。院主云。木佛安有舍利乎。丹霞云。既無舍利。更請兩尊燒。院主後眉鬚墮落。師云。叢林商確。盡道院主輸機。丹霞落節。至今未有一人點檢得出。今夜蘭溪不惜口業。爲諸人說破去也。良久。天作孼猶可違。自作孼不可逭。以拂子擊繩床。下座。
　　除夜。名言非道。聞見非法。就中更不容毫髮。唯說此性。單傳此心。多少平人被陸沈。所以說心說性。翻成大病。談道談禪。過犯彌天。有般不喞𠺕漢。赤骨律地閑坐困眠。去則不離當處。住則走似雲煙。呵風罵雨。罔聖欺賢。臘月三十夜。却云。不是殘年。且道此人有甚長處。雖是這些窮伎倆。未曾容易與人傳。
　　復擧。趙州有僧問。如何是不遷義。州以手作流水勢。其僧有省。師云。趙州老子。雖則善應來機。卷舒自若。爭奈累及這僧。墮在流水中。頭出頭沒。今夜或有問建寧如何是不遷義。只以口作吹風勢。他若不省。更爲下箇註脚。一毫頭上定綱宗。萬別千差有路通。要識本來不遷義。趙州流水我吹風。
　　因事小參。佛子住此地。本來契券收得也未。則是佛受用常住砧基。切不可動。經行及坐臥。貧沒一分。不防賊盜。常在於其中。殺人放火。走馬彎弓。便恁麼去。丹霄雖遠。有路可通。苟或躊躇。雲山疊疊。煙水重重。滿目無非荆棘叢。
　　復擧。潙山問仰山。大地衆生。業識忙忙。無本可據。儞如何知他有之與無。仰山云。惠寂有箇驗處。時有僧從面前過。仰山召云。上座。僧回首。仰山云。這箇便是業識忙忙。無本可據。潙山云。寂子可謂。獅子一滴乳。迸散六斛驢乳。師云。喝教去。召教回。此是尋常事。仰山召這僧。僧回首。有甚不是處。因甚却道。業識忙忙。無本可據。衆中若有揀辨得出者。許伊有參學分。如無業識忙忙。無本可據。
　　結夏。皇城那畔。左挈右提。土木場中東敲西磕。隱密不露處。儼若丘山。突爾現前時。絕無毫髮。牛頭沒。馬頭回。太殺成現。夜叉心。菩薩面。徒自望崖。蘭溪向第二義門。爲諸人作箇方便。有條攀條。無條攀例。四月十五日後。各自知非。七月中旬時。要伊供款。供款則不無。一夏之中。誰是不犯鞭笞。得脫洒去者。良久。無事設曹司。急時還得用。
　　復擧。六祖因僧問。黄梅意旨什麼人得。祖云會佛法人得。僧云和尚還得麼。祖云。我不得。僧云。爲什麼不得。祖云。我不會佛法。師云。曹溪巨浪涓滴渾無。被陸沈人不知幾幾。這僧當時聞六祖道我不會佛法。攔胸扭住云。還我黄梅衣鉢來。待他擬開口。一踏便行免見老胡正宗不致墜地」。
　　解夏。活鱍鱍亡第二見。尚涉簾纖。露裸裸無第二人。猶存這箇。大機圓轉處。未是向上宗乘。大用縱横時。墮在時流窠窟。更言燒畬種粟丐。子歡娛。日食夜眠。窮鬼活計。須知從上佛祖。即我生寃家。圓覺伽藍。當甚閑家具。一向恁麼去。九旬禁足。今已告圓。畢竟成得甚麼邊事。良久。開門待知識。不見一人來。
　　復擧。洞山到雲門。門問近離甚處。山云。査渡。門云。夏在何處。山云。湖南報慈。門云。幾時離彼。山云。八月二十五。門云。放汝三頓棒。山至次日。上方丈白云。昨日蒙和尚放某甲三頓棒。不知過在甚麼處。門云。飯袋子江西湖南便恁麼去。山大悟。師云雲門如武侯臨流一喝風靜波停。洞山似項羽逼至烏江英豪始絕。因甚後來。却道不蓄一粒米。不種一莖菜。向十字路頭。接待往來。還知麼。春雷一震。蟄戸倶開。
　　冬至。絲毫未斷。滿口含霜。線路纔通。全身和暖。破家兒。舌頭上不談玄旨。明眼漢。意根下不著私緣。撒手歸來。大方獨步。風光買斷。不費一錢。如是則陰極陽生。非他運轉。寒來暑往。即我斡旋。有般底却道。仲冬嚴寒年年事。晷運推移事若何。引得無智之者。進前叉手。叉手進前。恁麼見解。未得完全。且如何是超宗越格底一句。撫膝云。掀翻海嶽求知己。直下滄溟駕鐵船」。
　　復擧。明招和尚示衆云。這裏風頭稍硬。且歸煖處商量。便下座。衆隨至方丈。招云。纔到煖處。便見瞌睡。以柱杖一時趕散。師云。涼如甘露。毒似砒霜。當時傍若無人。明招性命可保。建寧要向風頭稍硬處與諸人商量。且道商量箇什麼。良久。若也妄傳。打儞頭破。
　　除夜。這一片地。分付已多時。是汝諸人。猶自未交領。所以臘月三十日到來。莽莽蕩蕩。將南作北。不辨歸程。山僧迫不得已。指示諸人歸路去也。以拂子指云。鳴哪。煙雲漠漠。雨露濛濛處。踏步向前子細認取。若也認得。四至畍畔。一一分明。無柄犁鉏。一任耕種。忽若一鉏翻轉。盡底不存時如何。切莫辜負建寧。
　　復擧。玄沙示衆云。我與釋迦老子是同參。時有僧出問。未審。參見甚麼人。沙云。釣魚船上謝三郎。師云。大小玄沙不勘自敗。這僧若有轉機。便見一場利害。且道利害在甚麼處。拍繩床云。具眼者辨取。
　　蘭溪和尚建寧小參（畢）。
　　勅諡大覺禪師蘭溪大和尚語錄卷中（終）

　　大覺禪師語錄卷下

　　普說
　　瞿曇宗旨深不可量。祖師眞乘廣不可測。會得宗旨即了眞乘。既了眞乘可傳宗旨。宗旨者不涉脣吻。安墮語言。若以未明之心而測之。則宗旨之妙愈深而不知其底蘊。以淺志之見而學之。則眞乘之微愈廣而不知其畔岸。誠所謂以蠡舀海持管窺天。力竭眼窮而終不能盡。雖不可盡歷歷現前。所以古人云。道遠乎哉。觸事皆眞。聖遠乎哉。體之必神。汝等諸人每日起來。見山見水。交接往來。此豈不是觸事。因甚宗旨而不能明。七尺單前堆堆地坐。且眞乘作麼生體。十有九人半聞著。便入思惟分別處作活計。或時到室中。纔以一則語或一段公案擧而試之。多是空見執無。斷源之語苦哉。糠粃之物何足入寶藏乎。諸上人朝參暮請。但如貧子二十年除糞相似。一旦我本無心有所希求。今此寶藏自然而至。此雖是効苦。無著而有所得之事。然據祖宗門下。自然而至者。總不消得。況區區歛人殘唾餘涎。而入腹哉。豈不聞。世尊四十九年。三百餘會。顯相覆相說。縱横無礙說。說盡萬萬千千。只是不曾說著那一句子。若說得著。實謂有凡有聖有迷有悟。何曾有三無差別乎。末後臨入涅槃之時。略露些子圭角。示衆云。吾自鹿苑。而至於跋提河。未曾說一字。且經律論藏五千餘卷。是有耶是無耶。柳岸維舟人不到。又隨明月下滄洲。文殊白云。請世尊再轉末後法輪。世尊云。汝請我再轉法輪。是吾曾轉法輪耶。千言萬語無人會。又逐流鸎過短牆。世尊恁麼祇對文殊。且意在於何。若是金毛獅子子。三千里外定誵訛。黄面老子示徒。其意不在玆耳。末後與文殊問答。便如達磨九年面壁。涅槃時至令諸弟子。盍各言其志。獨有神光一人。禮三拜依位而立。達磨云。汝得吾髓。可謂大鵬展趐蓋十州。籬邊鴟雀空啾啾。末法已越二百餘載。行道明道者少。執見邪見者多。入此門來十年五載。工夫未純熱。便自點頭。說長道短。更無別人。自謂我已明心見性。誰能與我齊肩。忽遇眞正宗師。徵他自欺之處。皆是邪知邪見邪解邪言。其間更不聽人救濟。魔見愈深。執而不捨。繼聞長老擧本分事。便謂已印可我了也。如是之徒。非但自昧其心。亦乃取笑識者多矣。三祖和尚云。執之失度。必入邪路。放之自然。體無去住。今時放之自然者。萬中無一。長床上被位頭正好。休心息意。收視返觀。放得下時。豈不安樂。予或時巡寮密察。多是安筆硯於蓆上。執舊卷於手中。機緣公案裏。纔有風月之句。便抄入私册子中。以爲自己受用之物。恰似老鼠偸川附子在穴内相似。肚飢之時。欲喫又喫不得。只在傍看守既無奈何。了忽然硬。喫一口反失性命。諸仁者自己不明。看人語錄竝四六文章。非但障道。令人一生空過。生死到來。下延壽堂之時。前路昏昏。將何以祇敵乎。彼時悔已遲遲。參禪學道只用了此一事。豈令汝多知多解以爲談柄哉。大惠和尚道。汝不做著實工夫。只管用心。貪讀古人文字。礙正見知障伊道業。譬如以油入麵。永劫不可取。實欲參此一段大事。須是將從前知見解會明得悟得底聖教語言。一時放捨。然後就自己本源上頂𩕳頭返復體究。究得到體得明。邪見邪解不待去而自除。眞用眞機不待求而自顯。然後從前所得所負文字語言。復取而用之。有何障礙哉。先聖云。眞正學道人。佛眼[覤-儿+目]不見。況一切鬼神向何處覓他蹤跡耶。豈不聞巖頭同雪峯行脚時。到中路値雪。遂宿於鼇山店上。巖頭一人長伸兩脚而眠。獨有雪峯終夜打坐。八千子弟將零落。不到烏江未肯休。巖頭曰。何不噇眠去。大小奯老以己方人。雪峯指胸云。我此實未穩在。款出囚人口。巖頭云。我將謂儞是個漢。汝從前所得所見。一一擧來。是則爲汝證據。不是則爲汝剗除。兄呼弟應成何事。拽出心肝剖出腸。雪峯乃云。我初見鹽官。聞擧色空義話。有個見處。巖頭云。此去三十年後。切忌擧著。冬瓜印子胡亂搭人。雪峯又云。因洞山過水悟道頌云。切忌隨他去。迢迢與我疎。我今獨自往。觸處得逢渠。渠今正是我。我今不是渠。若能如是會。方得契如如。我於此有個省處。巖頭云。若恁麼自救也未徹在。針人痛處。不是好心。雪峯云。我又因問德山。從上宗乘中事。學人還有分也無。德山打一棒云。道甚麼。我當下如桶底脫相似。脚力盡時山更好。白雲散處路猶長。巖頭云。豈不見道。從門入者不是家珍。殺人須見血。徹底老婆心。只如德山打一棒云。道甚麼。是答他問耶。不答他問耶。若道不答他。因甚雪峯如桶底脫相似。若謂答他。那裏是答他宗乘話處。可謂閃電光中纔擬議。雨聲一霎過滄浪。雪峯從上見聞覺知。總被巖頭一時抛撒了也。皮穿骨露無計奈何。徐徐低頭問云。畢竟如何得是。巖頭云。他後若欲播揚大教。須是一一從自己胸襟流出與我蓋天蓋地去。雪峯於此大悟。遂跳下床禮一拜云。師兄師兄。今日始是鼇山成道。今日始是鼇山成道。行盡迢迢路。今朝始到家。雪峯初聞色空義。又見洞山過水頌次於德山棒下皆有證悟。此豈不是見性。豈不是明心。豈不是悟道。其奈萬里雖無一點雲。猶有青天障伊在。若不得巖頭有起死回生之妙。雪峯安盡其底蘊。到這裏可謂撒手到家人不識。更無一物獻尊堂。諸兄弟來此參學。莫以今時半信半疑不前不後者爲榜樣。但以古人巖頭雪峯爲標格。扣明師近良友。勿執舊時之見。或夢寐中邪魔化爲佛像。變爲神質。破汝道心。助汝邪見。令汝執情不捨。堅著爲是。久久魔見愈増。自謂證果語如狂類。更不回頭。及至生緣大謝到來。同此群魔陷無間地獄。此因魔附伊體而損汝大乘正見之咎。參學人若得一分喜處以爲聖證。未久之間。翻墮魔趣。到此各宜體察。可放下從前知見解會文字語言。回首於自己未明之處。子細體究。忽然體究得明。便知巖頭雪峯漏綻不少。只這漏綻些子。西天四七。東土二三。天下諸善知識。以此而續佛惠命。以此而傳持無窮。雖然個事須是各各自肯自證自悟始得。
　　鹽田和尚至。引座普說。
　　覺空空覺之妙。妙在變通。明了了明之機。機先鑒徹。空不覺覺不空。未爲至妙。了不明明不了。安足呈機。直須空覺頓亡了明無所。然後於無所有。垂手接人。拽將過來。自不粘綴。誠所謂以我之覺而覺他。他無不覺。以我之妙而妙彼。彼無不妙。彼既妙而他亦覺。宗旨法幢何患不立也。到這裏更說甚等覺妙覺。以爲至極哉。鹽田長老夙有靈骨。安强爲之。自大宋同歸。所負非淺。欲以浩然之氣掃去妖精。令信心人知有不傳之妙。只此不傳之妙。非覺奚知。若謂有覺有知。又匪不傳之妙。所以古人到此不奈其何。乃云。恁麼也不得。不恁麼也不得。恁麼不恁麼。總不得。建長與鹽田各據一刹。或百餘衆或五十衆。皆是聚頭。要學佛法學禪學道。有道念者又被佛法禪道四字障礙窒塞不得自由。無道心人又如觸藩之羊。進不知前。退不知後。自牽自絆。掣斷不行。有者纔聞人擧揚此事。却不審其端倪。便來張眉弩目。抗論在前。此是此不是。彼非彼不非。不決一疑。千疑競起。徒成鬪諍。平白風波。末代叢林斯者極盛。哀哉。自不達源而話彼源之淺深矣。可憐愍。有來乞示其源。又不知其源之所在。過歸誰歟。上古達道之士。始發信心繼聞知識擧一言半句。便向這裏。咬而復嚼。吐而又呑。至於呑不得。吐不出。咬不破。嚼不爛之時。忽然咬破舌頭。便知此味具足。只這具足之味非世所知。昔日永嘉禪師道。若以知知寂。此非無緣知。如手執如意。非無如意手。若以自知知。亦非無緣知。如手自捉拳。非是不拳手。亦不知知寂。亦不自知知。不可爲無知。以性了然故。不同於木石。如手不執物。亦不自作拳。不可爲無手。無手安然。故不同於兎角。後來寂音尊者云。永嘉止說悟後之病。若據建長所見。不悟之時。固有多病。既悟之後。焉有病乎。殊不知永嘉正爲後代人說做工夫體究精微之語。自是時人不根而蹉過。諸人在此巨福山中。居彼鹽田刹内者。咸欲究無上妙道。且妙道如何究。諸兄弟若以永嘉之語。坐臥經行處。返返復復。推而再思。看是甚麼語話。是與自己相應耶。不相應耶。恍然看得透時。永嘉之語倶爲剩言。雖爲剩言。欲覓剩言。而了不可得。山僧道德行解孤陋寡聞。若論古時列刹相望稱善知識者。予千不及一。雖不及一。然無愧於今時者。不可不擧似諸人。十餘年前。熱火燒心。抛脫不下。一日得些半合之水。澆之熱火稍滅。火稍滅已。便覺四肢其氣通暢。或時要坐縮足由予。或時要行動脚在我。所以伸之縮之。不假他力。到此仁者見之必謂之仁。智者見之必謂之智。臨期應用。是以信手寫將去。信口道出來。不涉思惟。只憑這個。鹽田長老向日雖在大唐中同出同入。然未曾與擧此伸縮之語。恐未相信時。伊別有妙處。苟無妙處。安得信州一境慕其名而稽顙哉。間有執笻荷負遠遠來歸者。不知是爲持佛戒耶。是爲聽說經耶。是爲求玄妙耶。若爲求玄妙而來。喚何物爲玄妙。若爲聽說經而來。吾祖道不立文字直指人心見性成佛。何說經之有。若爲持佛戒而來。戒即是心。心即是戒。心無形相。寧有戒而可持。信州一境内。或僧或俗之中。有具正信決烈之志者。聞擧是事。忽然領在言前。撒手還家笑示眷屬。如龐居士道。有男不用婚。有女不用嫁。大家團聚頭共說無生話。到此田地了。便知不殺生中有弗露鋒鋩能斷人命根底一著子。不偸盜中。驅耕夫之牛竊飢人之食。不邪婬中。終日混在婬坊。何妨放恣。不妄語中。指槐罵柳。以實爲虛。不沽酒中。槽粕雖無。遼天索價。不說四衆過中。訐露他非更不遮掩。令傍觀者趣向無門。不自賛毀他中。常自點胸。果無人及。不慳貪中。兩手把定。爭肯付伊。鬧市叢中。奪貧人物。不嗔恚中。佛來也打。祖來也打。生鐵面皮無人近傍。不謗三寶中。不著佛求。不著法求。不著僧求。聞佛一字。嗽口三年。明得這個道理。便知法身者是衆生之性。報身者是衆生之智。應身者是衆生之行。性智行彰無往不利。如是擧唱。人人知是。持自己之戒。說自己之經。若要法界衆生平等利益。須是別施手段始得。且手段如何施。只如吾宗旨有玄中之玄妙中之妙。未說持以爲人。畢竟如何吐露。莫是提起話頭。回光返照是玄妙麼。錯。莫是咬定牙關不起一念是玄妙耶。錯。莫是庭前柏樹子洞山麻三斤是玄妙耶。錯。莫是離心意識參。絕聖凡路學。是玄妙耶。錯。只此四錯。有口難言。鄕談未曉。問取鹽田。錯。記得蒙菴嶽禪師。初領淨衆住持。道過鼓山。承竹菴珪禪師請爲衆說法。竹菴引座云。鼓山三十棒。要打新淨衆。大衆莫是未入門時合喫此棒麼。咄。莫是已入門時合喫此棒麼。咄。莫是鼓山盲枷瞎棒胡打亂打麼。咄咄。若是我臨濟兒孫。便請單刀直入。下座。蒙菴便登座云。鼓山三十棒。要打新淨衆。大似話驢得驢話馬得馬。淨衆今日到來。要騎便騎。要下便下。而今突出人前。未免弄眞像假。拈拄杖云。今朝暫借拄杖。與大衆拔本去也。復放云。休休。將謂胡鬚赤。更有赤鬚胡。便下座。師云。鼓山以杖探水。幾乎沒身。蒙菴見義便爲。何妨慶快。建長不能與鹽田横拕倒拽。且要正視直行。聞知瑩巖。袈裟角上裹得些子鹽田鹽來。要使具信心人識此厚味。沾此味已令伊到大安樂處去。遂顧視大衆云。衆中沾此味者。固不在言。如未知之。請鹽田求此厚味。下座。請鹽田和尚。爲衆擧揚。
　　世事忙如箭。僧家盡日閑。閑中能著眼。虎體本來斑。三分光陰早已過半。六門晝夜莫謾追隨。見聞覺知。覿體全眞。動靜寒温。即我活法。何用眼觀東南意在西北。直指桑樹返罵柳條那個般漢。且列在下風未得玄旨。如何是玄旨。便是諸人朝參暮請底一大事因緣。這一大事。不從佛得。匪就祖求。亦非自外而來。總在各各脚跟下人人鼻尖頭。既在脚跟下鼻尖頭。因甚十個有九個半。不曾踏著。又觀不見。先聖道。只爲太近所以蹉過。也非辯辭聰俊而可知。非頑鈍愚蒙而難得。聰辯之者。若信不及放不下。只以利口快舌。爲我之珍。則不免過而必失。一生於道不明者多矣。愚鈍之人若行之不倦。究之愈深。忽然觸物遇緣。洞然明白。則聰敏靈利之徒。皆拱手低降爾。世無難學之事。道無難明之理。只要人心行相應始終一致。豈不聞昔日開善謙。在徑山大慧禪師會下。已經數載。雖道念極深。然未有得處。粥時飯時乃至一動一靜之際。常自嗟歎云。我何時得此一大事明了。一日大慧遣令持書往謁紫巖居士。謙又歎云。某住此間多載。朝夕念玆在玆。胸次間如安萬斤之石。不能得釋去。今方丈又令某出去謁人。奔程走道。今生又空過也。袈裟下事如何得明。正愁悶間垂淚不止。時同行竹原元菴主見而呵云。汝好愚癡。佛法遍在一切處。汝將謂路中無佛法耶。遂勉其登程。復謂云。我伴汝去。既至中路。謙云。生死大事今世不明。千生萬生復輪轉耳。又垂淚。元菴主笑云。汝既有道念。但辨肯心。何患不徹去。謙乃告云。如何徹得去。元云。汝有何事。我做汝代官。只有五件事。代汝不得。謙云。是甚五件事。元云。著衣喫飯。大便小便。如今拕個死屍在路上行。此五事我代汝不得。語未絕。謙大悟云。今得同行開發此事洞明。遂就路下拜。元云。汝既明了。我先歸徑山去。汝見紫巖居士了。却緩緩歸來。兩人相別。謙次年回徑山。將至半山中。忽與大慧轎子相値。未問訊未啓口已前。大慧笑云。儞這賊漢去時煩惱。如今且喜。大事了當。謙遂伏膺。且道。謙未露消息已前。因甚大慧便知他徹了。須知悟道之士。於明眼人前。未開口未動舌。各各相知了也。諸人來建寧寺内同結夏。誰與開善謙道念一同我觀汝等。形質度量亦與古人無別。只是信根念根精進根。不能專志。若果專志而參。莫認光影。休想悟門。但看。著衣喫飯者是誰。大便小便者是誰。每日將個皮囊走上走下者又是誰。讃之則喜。毀之則嗔。又是阿誰。只這誰字。人多看不出。纔聞人擧此。有者便心思意想。異解邪量者極衆。或看公案。或專靜觀。靜觀者又坐在無思之鄕。看公案者又無入頭之處。此輩皆是重重疑慮展轉迷源。汝若返照密窮。會萬物歸自己之上。萬物本空。以自己歸萬物之中。自己何有。自己萬物光影不存。向這裏更進一步。這一步如何進得。古德道。百尺竿頭如進步。十方世界現全身。喝一喝。錯下名言。復云。一夏已過半了也。山僧未與諸人說玄中之玄妙中之妙。今日不惜一張口三寸舌。對衆說破。汝等諸人各宜靜聽。良久。夜短睡不足。日長飢有餘。

　　法語
　　示裕上人
　　信得及時。鐵壁銀山。透則容易。疑心纔起。好聲美色。總被他瞞。是故往日具大信根之人。著眼於形迹未分已前。介意於行持不到之處。寛之以歲月。緊之以脚手。時節既偶驀劄大笑。一聲起來虛靈寂照。如太空相似。包裏一切。一切皆在太空中。拈將爲人。應機無盡。謂之大解脫門。謂之大光明藏。亦謂之華嚴性海。縱横妙用。收放臨時。到此境致。說空亦得。說有亦得。呵佛罵祖亦得。六道輪迴亦得。然後不將實法繋絆於人。所以道。我宗無語句。亦無一法與人。既無語句。三乘十二分教。是有耶是無耶。若謂無法可傳。過去七佛遞相授受。西天四七東土二三。喚作無法可傳得麼。出家人不論禪教律僧。若深達此理便見。五千四十八卷。覓個元字脚亦無。佛祖聯芳本無傳授。這個說話。上上根人聊聞擧著唯唯點頭。中下之流反以爲誑。聽教若究至絕究之地始名教僧。參禪果體至無體之場方稱衲子。如未明斯旨住在半途。不免流人名相語言之中。葛藤自縛。務起人我相分別相。既有人我分別。釋氏子孫何由徽煥。間有參禪不辨緇素底。却以教家爲文字之學。豈了死生。教門有浮花之學者。亦以禪流爲虛無之宗。不足誠信。又有一等。以禪爲名。據人師位自尊自大。倚恃豪門。教亦不知禪亦不會。聚徒說楞嚴圓覺經起信唯識論。全無實解。掠虛謾人。正所謂夾教說禪。禪又不是。夾禪說教。教亦非眞。忽然逢著個人。向緊要處與他一搜。便見頭紅面熱。此名外道最下種也。豈不見。昔日有百法座主。訪佛照杲禪師。主云。禪家愛說脫空謾人。杲云。久聞座主善講百法。是否。主云。不敢。杲云。昨日晴今日雨。甚麼法中收。主默然無對。杲打一掌云。莫道禪家說脫空謾汝。座主大怒。遂問云。畢竟昨日晴今日雨。甚麼法中收杲云。四十二分不相應法中收。主禮拜屈服。古人是則伏理不敢分爭。今人理曲亦不伏。至詞窮理盡處。胡說胡言。兼要强辯。禪教中有此類者。所謂以醍醐爲毒藥破壞法門。裕上人數次相訪告云。往日於天台教中留心。亦未知其底蘊。今已棄却堅意參禪。雖有此心。工夫不知所向。願請教誘。予免之不得。遂就謂云。達磨西來。也只是個賣卜漢。與汝斷卦了。禍福吉凶在汝身上。縱汝從他肚皮裹過三匝出來。不曾自理會時。依舊只是個博地凡夫禿頭居士。參禪別無如何若何。首以誠信爲本。莫受人移易。莫求速悟。切切痛下工夫。以悟爲準。兄今參禪方始初步。把從前學得底教中疏鈔文字語言。且置之一處。朝夕但返己而求。返求者何。體自己未明之處。未明之處。且如何明。昔日有二僧。見幡動。一僧云。風動。一僧云。幡動。二人爭論不已。時盧行者在黄梅。得法了尚未出家。見二僧辯論。乃趨前告云。二上人還許老夫預高論否。二僧云。請言。盧行者云。不是風動。不是幡動。仁者心動。二僧聞此語非常釋然有省。汝眞實要參禪。以此爲初步。初步既正。頭頭自達本鄕。但於日用常行處。返返復復看。不是風動。不是幡動。仁者心動。於中積聚者爲心。又無形状可視。因甚六祖道仁者心動。待汝工夫到手眼親思量分別盡時。噴涕一聲。便見老盧是眞語實語。然雖恁麼。衲僧面前猶隔大洋海在。
　　示了禪侍者
　　潔清如氷雪者方入祖庭。鞱晦如蓬蒿人爲扶宗社。昔日神光大師乃儒門傑士。因碧眼胡僧冷座少林之下。歲久年深。遂住師前虔誠設拜。以求安心之法。至於覓心了不可得處。無可奈何。達磨云。爲汝安心竟。神光恍如夢覺。得個入頭。然而未到大解脫大安樂之場。後來侍立左右。達磨亦默識其大根器。乃盡渠力量而試之。光徹夜拱立。欲傳不傳之妙。是宵正値大雪漫空。其志不易。及至天曉曙氣將分。不覺雪已齊腰矣。古人具大根機發大誓願。誠所謂忘形骸於寂寞之濱。棄性命於險危之際。今時學者豐衣足食密室温爐。六出纔飛袖手縮頸。到此寧不愧於古人乎。了禪上人方弱冠之時。父母不供甘旨。六親固已棄離入叢林中。當爲何事。饒汝如神光相似。又是踏他舊鞋吃他涎唾。吾不要汝立雪齊腰斷臂求法。但能世間名聞利養一時捨却。只就汝自己上默體體之。至無體處了。體者亦無。正好與他一掣掣斷。一踢踢翻。然後出來。別行一條活路。恁麼說話智者方知。中下聞之必生怪異。汝若未能做此工夫。示伊逕截之法。參學如猫捕鼠。先正身直視。然後向他緊要處。一咬咬定令無走作。究道參玄亦復如是。首正其心誠其意。目不邪視。口不亂談。看古德道。雪覆千山。因甚孤峯不白。切不得向句上分別。以心意識度量。又不可言孤峯無高下。亦不黑。非于色。寒暑不到。塵劫難移。黑時法界皆黑。不及白相。如斯見解。總是妄生穿鑿。强說道理。大似日本望新羅。猶隔海在。汝但下十分工夫。逗到淨裸裸一色純眞。明歷歷。了沒點汚。到這裏又切忌。坐在明白處。無轉身之籌。且如何是轉身底一著。待伊心肯日。是我命亨時。仍以一頌勉之。六出紛紛覆四方。從教雪上更加霜。直饒大海凍連底。到了難禁慧日光。
　　示榮意禪人
　　欲了此潑天大事。只在人發志而已。未聞有不發志而自透脫者。設有皆爲外擾。何足以紹隆聖種矣。汝但向山前一片地上深耕淺種。不必假陽和雨露之力。待其發則榮也。榮時非世間之榮。盡大地枯槁蠹摧之株。由是而賴其覆蔭之功。莫不各遂其生成之道也。此之大意孰不知之。然問著他箇一片地。得來許久。十有五雙。多是冐佃官田。僞造契券。更言榮枯之事。各說異端。榮意禪人。道聚已久。亦有操進之心。予亦助喜。但恐其始終不純。末後番成骨董。此深爲利害。骨董者何。蓋人之不能純一無雜開得眼來。只是向外聚捉石頭土塊竹釘木屑。以爲己之受用。多見堂堂兄弟。著意於汗墨。或傳燈或廣燈。竝古人閑言長語。包作一肚皮。坐臥經行時。剗地被他所障。反無做工夫之分。此乃過在不放懷處。走東入西。只是這星負累。豈不聞古人道。多知多慮不如息意。多慮多失不如守一。誠哉之語也。昔日慈明禪師久參汾陽和尚。每見汾陽擧流俗鄙事。咸是世間麁惡之言。全不足聽。一日明詣方丈白曰。某甲久居座下。常見和尚言世間不正之事。未聞以佛法提誨。但増世俗塵勞。殊失出家之利。語未卒。汾陽熟視而大罵曰。是惡知識。敢裨販我。怒而擧杖逐之。慈明擬伸救。汾陽以手掩其口。慈明忽大悟。於是始知。臨濟之道猶越電光石火。擬則喪。動則乖。汾陽果謂眞善知識也。彼時若順毛相捋。甜口相謾。安得慈明發三毒起無明至於究竟絕疑之地耳。明後開大爐韛種種鍛煉。豈小補哉。意上人若能如慈明相似。發意之篤。信而復疑。終有和座子掀轉底時節在。如是則榮意之名不虛安著。然後興廢自知。爭傚庸鄙也。切宜勉之。
　　示空性知客
　　這一句難吐露。有放有收。全賓全主。靈利漢當面慞惶。性𢤁僧臨機罔措。洞山領得十信不歸。雪竇到家兩眸弗覩。往往皆是銜鐵負鞍。驢腸馬肚。空性知客。皮下有陽秋不入此衆數。袖裏出紙來別予云。我有白首母堂。現在南京深處。雖無睦州老子織履之紉工。要効黄面瞿曇度親之一路。予不覺放聲問云。度親之籌。請爲我擧。彼更不酬。笑而含淚。再詢之曰。同住多年。豈無一句。性云。請和尚爲某甲吐露者一句。予就他耳邊低低道。去去。東大寺内有一尊佛。不知高幾許。看賓打賊。恰周年不向親爺覓一錢。南甸萱堂相見處。入門句子擧教全。
　　示承性西堂
　　石含瑚璉。非精鑒者安能識知。道在己躬。苟外求兮應難辨白。鑑之弗精。瑚璉不現。求之在外。道何以明。要體道之本源。非一朝一夕事。求之不憚。探之既深。力到功圓自然發露。如良匠琢玉。磨兮礱兮。終成大器。性兄西堂曩入宋朝參扣知識。蘊藉非淺。和氣逼人。既歸國之後。壽福老子力禀郡守請主名山。彼時只欲効古以折脚鐺子。於深山窮谷。養道過時。無奈霜露菓熟。出以爲人。將朞六年急流勇退。繼臨巨福道聚數年。千百指人如無人相似。上欣下悦不盡褒辭。既從西過東。心目相照。屈煩首衆。内外恬然。誠所謂會萬殊於一致。消百慮於片時。凡所爲人。了無隱昧。更在高養藏器待時。共整末運頽綱。庶使愚懷有望。至祝。
　　示圓範藏主
　　東西兩刹道聚數年。個事雖不曾露一絲毫。那事已爲伊漏泄了也。一日來白曰。某有入唐之意。時暫請違。繼出紙而需道號。予謂云。古人道既難掩。隨所安名。昔周金剛住德山。玄上座住臨濟。初不在號而化被於人。今末世羨鱗者多。結網者少。往往聚首於招提中。大家以虛僞之言。遞相摩捋褒讃稱揚。喜不忍去。若一言逆耳。無半刻停策之心。正吾宗枯寒彫弊之秋。所以若是。汝既離此欲往大宋朝。不知爲參知識。究玄妙耶。不知爲看台山雁嶺蘭若精嚴耶。若爲究玄妙參知識。古德有語。參百人知識。不如參一個同行。參一個同行。不若參自己。自己若不返視。非但費盡草鞋錢。亦乃大唐舟往還受多少辛苦。若只欲看世界時。山川人物與此一如。寺宇精藍非干汝事。予非要兄住此固設是辭。但於一切處十二時。莫作隱匿之事。古云。當言不避截舌。當斷便與結絕。苟肚中停留。面上含笑。要人道好。此是閻老案前照鏡之本。老僧平生了無隱蔽。所以知得天在頭上地在脚下。不管人毀謗。也不愛人賛揚。每逢不省事不達理者。以寸釘子錐其喙。是以愈見相從者少。從教法堂前草深一丈。實無愧於心。苟有一毫之欺。誠爲終身之患。故以無隱二字。意在玆乎。待汝往南方勘破得許多魔子。歸來却把本朝髑髏前見神見鬼底。與他一時掃蕩。也教知道範上人從來無隱。纔開臭口露心肝。本不謾人。人自謾。佛眼難窺一著子。歸來打鼓。大家看。
　　示明源禪人
　　千疑萬疑只是一疑。話頭上疑破。則千疑萬疑一時破。話頭不破。則且就上面與之廝捱若棄了話頭却去。別文字上起疑。經教上起疑。古人公案上起疑。日用塵勞中起疑。皆是邪魔眷屬。第一不得向擧起處承當。又不得思量卜度。但著意就不可思量處思量。心無所之。老鼠入牛角便見倒斷也。又方寸若鬧。但只擧狗子無佛性話。佛語祖語諸方老宿語。千差萬別。若透得個無字。一時透過。不著問人。若一向問人佛語又如何。祖語又如何。諸方老宿語又如何。永劫無有悟時也。大慧老人所示之語。如由基發箭。箭箭不虛。非由基善射而動於人心。蓋伊能了未射以前至妙之端。是以凡所射時。無不中的。後之學者若颺下從前執情滯見返照虛心。靜時鬧時不被靜鬧所轉。向直截處體究。無迂曲處行持。那裏是直截無迂曲處。但遵大慧所示。時時提此話頭勿令間斷。或從一條來。至於五條處。察其來者是誰。去者是誰。忽然和誰字而頓亡。便見大慧所示之言。也不消得。然後於不消得中事事消得。到此無礙境界了。設使由基有百千威力。直是無下手處。未朞弱冠莫虛延。好子何曾使父錢。赤手能成家業。後也須重喫建寧拳。
　　示淨業上人
　　博地凡夫。豈有一步便登寶所惟是從淺至深因漸入頓。但於紛擾之時。看紛擾之念自何而起。仍將紛擾之心究彼紛擾之處。究之至絕究之地。紛擾之境本空。所究之心何在。此乃謂之返究。若妄想極重。當提一個話頭。話頭者何。四威儀中。怱怱之際。安靜之時。看生從何來。但返返復復。如是推窮。所以古人道。未知生。焉知死。既知生亦知死。然後不被生死所移出沒自在。參禪如孝子新喪父母一般。念玆在玆。不忘所生。一念若如此。自然道念重世念輕。久久明白時。入大解脫門也。今生有道念。若不悟時。謂之種般若種子在心。來生出頭一聞千悟。今生若有道念。豈墮惡趣。參禪人若先有此憂。必墮異見自生障礙。但做工夫。莫問悟與不悟。時節若至。或一年三年。或十年五載。終有分曉。惟恐人初信後疑。名之不了事漢。
　　示快賢上人
　　人生於天地之間。終日波波無一點道念者。枉自出來南閻浮提打一遭。所謂生無益於人。死無聞於後。兩目瞑眩不知所歸。如盲人夜行前程莽鹵故聖人賢士明得此理。便知過現未來猶如夢事。富貴利名是幻。堆金積玉是幻。美聲好色是幻。喜怒哀樂是幻。然諸幻中有不幻者。世界壞時渠不壞。劫火燒時渠不燃。此不幻之物諸人各各本有。但能日日入恬靜之鄕回頭返視。年深歲久。自然不幻之物發露現前。現前後如何。咦。脚頭脚底是彌勒。左顧右觀皆釋迦。
　　示明禪上人
　　參禪學道非思量分別而所能明。亦不離思量分別。若無分別無思量。此道何由得明白。所以圓悟云。待汝思量之心盡分別之念亡。自然徹根徹源去。入宗門中參學。第一要立堅固志信有此事。此事者。汝未離父母腹時。此一段光明何曾暗昧。出母胎後亦自朗然。但能返己而求。久久自然顯赫。十二時一切處。子細體窮。不可以一年半載。便要成等正覺。直須計較倶盡念慮頓亡。了空劫以前時。方得自在。而今紛飛時。此是汝無量劫來業識。正好向紛飛處看。此紛飛自何來。看者是誰。忽然看得紛飛處。本來非有。看者亦空。這個便是參禪得力。到大安樂地。只恐汝向世間雜事上。人我叢中是非海内思量分別。此非學道之士。亦名髡頭百姓。此事宜在審詳。非從外有是扣。
　　示禪忍上人
　　了無趣向處。本自圓成。纔涉思惟時。愈見遼邈。直饒言前構得。句下知歸。震旦望扶桑。猶隔滄溟在。若是個具徹法慧眼離念明智底。說甚言前句下。終不墮千聖關捩子中。直要出諸祖一頭地外。横拈倒用。逆行順行。妙轉臨機。豈假他力。所以巖頭久隨德山而不肯德山。是知智過於師方堪傳授。老拙自主巨福以來。朞十三載。荷兄道聚亦已年深。每愛其朴實無僞。屡於談話間引喩相擊。兄但微笑而不能盡領。一日炷香出紙云。某欲渡宋瞻覩名山參拜知識。乞一語而爲往來受用。遂告之曰。吾語非渠受用之物。若要受用無盡之時。此去博多解纜後。纔到四明逕往天台山。國清寺内有個老豐干現在彼中踞虎頭收虎尾。可趨前作禮剖露。其詳必爲汝饒舌。然後却持歸來爲無盡受用。彼若問拙者事時。低聲向道。夜行徒衣錦。年老覺心孤。更問如何若何。切不得漏泄。
　　示道然上人
　　欲作九仞峯。非其力而不可作。要行千日之道。非其力而不可行。作之既深。終有摩空凌雲之勢。行之既久。豈無到家安樂之時。作之與行皆由力也。設或中道而廢不能勉力盡心。九仞之峯何緣得成。千日之道疑其難至。佛祖玄奧聖賢事業。亦復如斯。須是敢損其軀。能全其志。至於親見親踏。拶到絕疑慮大休歇地了。猶有事在。切冀養之令熟。如不知不會人相似。時至理彰。無往不利。苟或燥暴出來。取信於人者鮮矣。今世衰道喪之際。求其力行不怠者。百無一二。上古慕道之士堅志不敗。至於大法洞明之後。鞱光晦迹。土面灰頭。時節若至。不得已而出鄽。垂手引道後昆。必令深造遠到。豈比今時泛濫者。同日而語哉。然上人建長建寧。道聚甚久。立志慷慨。不墮時流。專以此一大事因緣。挂在鼻尖頭。要作個洒洒落落沒量大漢。儻能一往直前久久自然合轍。但不可以今時人爲標準。一動一靜以古爲儔良友。則如岩頭雪峯相似。切磋琢磨。安能不盡善也。就下不欲引古證今。恐増煩絮。老拙三十餘載。只是個知慚識愧。喫飯底僧。更有星沒轉智事。極得人憎。多處要添。少處要減。拗曲作直。翻僞爲眞。指柳罵桑。持南作北。如斯曲折。一一爲兄說破。更有說不到底一句子。待汝打失鼻孔時。却來棒下聽取。
　　示宿屋居士
　　佛法不離於日用。日用中全體現成。但於左轉右旋西行東道處。偸眼一看。誰教我恁麼來。誰教我恁麼去。識得來處便知去路。來去分明。便識蘭溪自東至西。從朝至暮。無一時不爲汝談玄說妙也。兄將行矣。予以一劍相餞。即非世間之物。已是老婆心。爲汝徹困了。既不肯受。山僧且留在壁角頭。待兄於無滋味處咬出滋味時却來。建寧依舊分付。策馬歸故鄕。故鄕在何處。一物不將來。兩肩擔夯去。去去來來。當恁麼擧。
　　示左馬禪門
　　道固非遠。窮之在人。惟患人之不能一往直前。所以對面有千里之遙。擧止被萬緣所隔。苟或信而不疑。行之不倦。時來緣熟。道無有不通之理。心無有不明之時。道既通達。心亦明白了。居聲色之場不被聲色所轉。入是非之域不逐是非所迷。到此境界。謂之大自在人。謂之出塵羅漢。然後隨世流布亦得。不隨世流布亦得。應物副機更無別法。如上密用本自信心中流出。若談此事。擬思量則差。纔分別則遠。不思量不分別。且此道如何得入頭。如何得明白。須是自肯承當。直下體取始得。從上諸聖皆自返求諸己。而至於不疑之地。且返己者何。於一切處十二時。一一從自己上返覆推窮。如大覺世尊楞嚴會上。爲阿難七處徵心相似。徵之至無可奈何處。待伊思量盡分別亡。識得眞心所在了。世尊更與一喝。及至阿難瞿然避座處。方可與他腦後一錐教他盡底掃除蕩然無礙。個是阿難見處。作麼生是公參學。當下分明之理。今既信心極深。此便是了斯大事底根本。又況叩宗師窮楞嚴奧旨。每日誦大乘金剛般若經。此二經其中已是爲人親切。分明說破處亦多。但能披剝萬象析出精明。晝窮夕思。動想靜究。忽然動靜二相了然不生。空無所空。寂無所寂。處亦未爲究竟。金剛經云。若見諸相非相即見如來。目前青山流水萬象森羅。箇是諸相。如何是非相。若識非相如來現前。要得此一大事朗然去。伏望於世事上放令輕減。道念上著意。返觀觀清淨本然云何忽生山河大地。此山河大地本從何來。劫火洞然又從何去。但如是體究如是而行。行之既久。體之亦深。山河大地不自外來。日月星辰弗從他出。到此田地。一人發眞歸源。灼然十方虛空悉皆消殞。恁麼則過去心不可得。現在心不可得。未來心不可得。於不可得中事事著得。便如禪宗道。若人識得心。大地無寸土是也。古德云。會得是障礙。不會不自在。於此會得。千差萬別總歸一源。楞嚴金剛與禪無異。苟疑心不破體察未明。便見禪教有別。吾宗據實而論。但得其本莫愁其末。但知作佛莫愁佛不解語。明得自心無所不達。且自心如何明得。昔日僧問雲門。不起一念還有過也無。門云。須彌山只這須彌山三字。看時雖無味。看久自分明。但以此力行力究。當於接談交笑之處。動靜語默之中。或是非未決。或方寸擾攘。但擧此話頭勿令忘却。仍舊一一收歸在自身中看。起念者是誰。無念者又是誰。如是返觀久久。般若圓成有洞明時節。洞明後如何。塵塵華藏海。處處普賢門。
　　示唯原居士
　　初祖西來爲傳大乘根器。非小知小見所能造詣哉。既游梁歷魏。土壙人稀。至於少林冷坐九年。賴有神光。具大信根有大力量。直下忘軀求法。至於末後達磨欲西歸。令參學弟子各呈所見。獨有神光一人。禮三拜起叉手而立。竝不曾發一語。因何達磨道汝得吾髓。這箇妙理若非親證親悟。安能知之。繼後子子孫孫燈燈不絕。皆以方便誘人。方便雖別。悟理無殊。是致有五宗之分。或行棒或下喝。或竪指或擧拳。或無賓主句。或有人問如何是佛。對云麻三斤。或對乾屎橛。或云庭前柏樹子。此皆是方便。要人向自己上推理。自心上揣摩。凡有妄念起時。便擧一個公按。或擧麻三斤。或看乾屎橛。但一心專注向此話上。大信大疑。信得及。疑得深。疑情既破。便見古人方便處灼然是爲人親切。工夫果眞實。一法既明。萬法無異。向乾屎橛上看得透。麻三斤柏樹子。其理一同。
　　示國高信士
　　公要了却今世大事。自始至終勿生退墮之意。且此大事是何事也。又要了却。作麼生了。人生於塵勞界中。被塵勞世事之所沒。不能得一時之安。且道。病在何處。病在汝隨聲逐色好惡短長處。一時移換去了。所以從早至晩。忙忙地討頭鼻不見。不能得歸家穩坐。如此則非但被世事所使。他日百年報滿後。將何以敵得死生。既敵死生不得。莽莽蕩蕩不知身之所歸。若身無所歸。不免又散入諸趣。既散入諸趣後。何劫何生又得復本。而今要了却塵勞中事。本自不難。只恐無鐵石身心。隨顛倒妄想所轉。若如此則非但要了今生。直饒千生萬生亦了不得。今時俗家人。多是說得行不得。有始無終。若果力行。如肥前往博多相似。汝行則到。不行則又住在中途。如何得有到頭時節。若論此事。初不分僧與俗。貧富貴賤皆以超脫死生。轉凡成聖。只患人無諦實之心久長之志。是以輪回苦趣沒有了期。纔失人身卒然難復。從上有在家出家。在家悟道者不勝其數。且如龐居士。自見馬祖便問。不與萬法爲侶者。是甚麼人。祖云。待汝一口吸盡西江水。却向汝道。居士便大悟。禮拜後歸至家中。以此事警覺。妻兒男女等咸皆悟道。居士合家常團坐時。只說向上事。末後皆以死生爲遊戲。此豈不是了事凡夫。肥州國高太夫。一日摺小策。問予覓語。再三囑云。某居肥前。父已化去。老母尚在。年近八十。我欲了今生大事。問和尚求一語。時時提撕發明自己。予見門下要著實理論。不得已書此奉勉。但於語默行藏之際。世事怱忙之時。切切收視返聽。又提撕一轉語云。不與萬法爲侶者。是甚麼人。即今萬法森森然在眼前。甚麼人不與他爲侶。汝但向這裏體此一轉語。儻能於日用常行之際。反反復復無間斷時。待汝計較盡思量絕。一笑知歸。不是別事。若只把口空說不曾親行。千佛出頭也救伊不得。千萬以龐居士爲榜様。方名在家菩薩了事凡夫。父母妻兒承汝恩力。國高需語。信筆不覺寫許多葛藤。若信而行。不枉書此。苟以爲兒戲問而不行。可點把火焚此策子。
　　示玄海大師
　　奮志於道者。初不在擇其靜處厭其喧嘩。靜鬧之中無時不顯。欲避喧而投靜。還墮杳冥之都。苟捨妄而求眞。總是奔馳之策。須是萬機泯絕一往直前。昔年行處不復追尋。自己珍藏常當檢察。如是則居貧賤而不足以移其志。處富貴而不足以紊其心。塵勞榮顯視若空花。定慧圓明終無退失。纔涉纖毫染汚。當自瞥脫教行。忽然諸境崢嶸。切忌隨他轉却。要在四威儀内二六時中。牢牢把定喚醒主人。動靜無拘涓滴不漏。自然虛靈空妙至鑒無私。見處朗朗全彰。用時頭頭合轍。到此境界猶有朗朗全彰頭頭合轍底在。豈不聞。巖頭和尚向雪峯云。他日欲播揚大教。須是一一從自己胸襟流出。與我蓋天蓋地去也。雪峯向這裏。便倒戈卸甲。大用現前。一生只以赤手空拳。臨機殺活。儻非内出。何以濟人。所以吾宗。信之者易。行之者難。行之者易。悟之者難。若據實而說。悟無難事。只爲時流前思後算分別心生。障非外來。皆由内擁。或久守而無入頭之見。或入頭而無大徹之由。或說悟以謾心。或將心而等悟。此蓋自不能離心識意參。絕聖凡路學。是以家中鬼祟。踢脫無由。體至年深。愈増迷悶。予住持建長以來。彈指已十三載。既蒙爇香作禮投爲師資。欲結龍華三會之緣識破人間百年之夢。誠所謂一朝道聚蓋係宿因。況八閲星霜。豈非緣偶。伏自圓顱之後。以精藍而爲重。望緇侶而爲尊。覺塵世若浮雲。視利名如弊屐。孜孜究道。意在於何。要悟本心不斷佛種。此即塵中第一高見也。但工夫用意不在怱忙。若相續不忘。久久自然洞達。古人道。但辨肯心。必不相賺。晨昏坐臥當自返求。動靜去來非假他力。至於滿眼滿耳。仍復收視返觀。纔入荒郊便須拽轉。若道力未充妄念難釋。但以話頭時時提擧。忽然前後念斷。自然別有生涯。當彼之時。予在西國不離東州。光明藏中無一毫之隔。便見昔日劉鐵磨與潙山問答。也是竇八布衫汝若捉敗鐵磨大師。山僧與伊印可。
　　示般若大師
　　群情受苦皆因心上作來。萬法本閑無奈人之自鬧。所以無明即佛性。煩惱即菩提。一念纔差便有畜生異類。汝負我命。我還汝債。累劫相報無有出期。皆自一點子上而得。是故悉達太子生淨飯王宮。一日遊四城門。見生老病死苦。乃自嘆云。如何得免此苦去。若行一切善掩一切惡。不能明取自心。此是人天之福報。非出世間之法。難免生老病死苦。遂捨王位。半夜逾城。入山修行亡軀體道。經六年後。夜覩明星忽然大悟。乃云。大地一切衆生。皆具如來智慧德性。只爲妄想執著不能證入。到此一了一切了。此是出世間之法也。南閻浮提人。第一便宜者。是出家離俗體挂佛衣。好向這裏休歇身心。頓除妄宰明取袈裟下一段大事。且此一段大事。作麼生明。古人云。狂心未歇。歇即菩提。而今要識狂心麼。是汝日用憂慮思量妄想顛倒底是。況今大師年過七十。世之所稀。又且有二子爲僧。皆了事漢。豈不是世間第一等得便宜者。正好泯絕思慮併掃妄緣。眼前是是非非倶不用管。直待百年壽滿。自然不被境移。縱未達佛階梯。再出頭來。一聞千悟。禪門道理最是徑捷。只恐人信不及。若信得及。佛即是汝心。更不用別處求佛。所以往日龐居士合家人。悟得此理了。大家聚頭說無生話。靈昭女云。也不難。也不易。飢來喫飯。困來睡。此是悟了底人說話得大自由。汝若未達此理。但返觀自家。心在何處。若識得此心。飢則噇飯。困則打眠。生死岸頭優遊自在。
　　示解脫大師
　　道無難學。窮之在人。惟患人之不能首尾一如。中途不進。既不進了。反以道爲難學。禪爲難參。大似把手捉空入水求月。古時俗士向忙裏取閑。專究此一件事。且道。是甚一件事。便是儞從旦至夕。著衣喫飯歡喜煩惱底。一人更無第二個。上古俗人塵穴中尚且參學。今時爲僧了清閑無事正好。十二時中體取。五十八年前。因何投得母胎。他日百歲後。又從何去。這個道理。不論男僧尼僧。皆可參學。惟恐初時勇猛。到於一年半載。了見工夫無長進。却又掉在他方世界外。不用做事。或聞人說參禪妙處。汝又起心動念云。我當初理會見無入頭。我而今再要參禪。何時得悟去。未下實工。便要立地求悟。這箇賺汝皮囊。今既棄俗務了。又作尼僧。但於起居動止處。看生從何來一句。若知得生便知死。向一句下疑情破後。自然慧性發生。慧性既生七通八達。如是則一切處不被聲色所移。他年不受死生輪轉。到此地位。參學二字盡是虛名。謂之了事尼僧出塵羅漢。若不向前根究。口言而不行。不如莫學。三日精進兩日怠墮。縱饒汝參到盡未來際。也只是個剃頭女人。出家何益。老大師今已五十八歲了。正是休息塵緣放下世事時節。一日以紙求參禪用心語。予不得已。老婆心分明說破。汝但於一切處。看生從何來一句對人說話心中不定時。又急急看此一句。看來看去。和看者亦不存。當彼之時。便有倒斷。所謂不從人得。亦非外來。若求近功。非但與道相遠。恐後報世中。難復今生之本。
    示妙阿大師
　　世間好惡二字。障人道本。賛汝善者。點頭自喜。言汝惡者。心内懷嗔。只此便是生死之根。輪墜之本。閻浮提第一等得便宜者。無出於僧。既爲僧了。無一德以資身。將何以報父母之恩。古人云。此身不向今生度。更向何生度此身。從今已去。但看不起一念。還有過也無。須彌山行住坐臥處。念念莫忘。看此一句。切不得向句下註解。但只以平常心看。力到自然洞明。工夫未分曉時。不要聽人移易。纔聞賛毀又生退心。此事終無成就時節。
　　示慧行大師
　　初發心菩薩最能勇猛。但能堅此最初一念。佛祖大道久而明白。更不用問人如何若何。只今正好。莫退初志。以袈裟下一事爲念。朝暮勿忘。提個話頭動靜自看。如何是道。平常心是道一句。反復察量。待自己之道朗明。方名爲工夫靈驗。古人將即心是佛一句。入深山中二十年。方且契悟。後有人。探以非心非佛之語。試其虛實。他云。儞但非心非佛。我則即心即佛。似這般人。方有參學分。汝但看平常心是道一句。永莫放捨。忽然得歡喜時。莫相辜負。是祝。
　　示成道大師
　　道固非遠。究之在人。惟患人之不能精專。所以對面有千里之隔。返以道爲幽深。不能始終留意。一日信而進一步。一日疑而退三舍。如此參學。直饒汝學到一百載。與道有何干涉。而今剃了頭挂褐服。且向何處用心。若不將自己事注在胸次之間。他日後時。匙飯百鞭。寸絲千命。兩目瞑後。又復牽犁拽把償他底去。所謂著佛衣。行佛行。既著佛衣了不行佛行。畢竟將何一德以答父母養育之恩。當知個一段大事不同小小。要汝自信自肯。著手當胸子細體詧。釋氏門戸廣不可量。達磨云。玄微深不可測。初不分男女等相。各各本自圓明。只因一念妄緣所迷。是致望道未知所向。殊不知道無不在。要人返己而求。但能於日用行藏之際。語默之間。收視返聽看。自己生從何方而來。因何得投母胎内。而今儼然在人之前。且道。是有耶是無耶。若道是有。他日報盡之時。又從何往。若謂是無。賛汝則喜。罵汝還嗔。喜時嗔自何去。嗔時喜藏何方。參禪學道只要明此一著。這個是初步。儻於此識得破看得明。名之入小歇場。做工夫方有得力處。參學二字。難亦非難。易亦非易。發決烈志。具長遠心。日久月深。終有分曉時節。豈不聞末山和尚亦是女人身。自剃頭後遍參知識。眞實窮佛祖一大事因緣。後大悟了住九峯寺。安男僧五百人。灌溪和尚臨濟會中人。負不平之氣。一日往見末山。要驗他實處。値末山上堂。次溪出問云。如何是末山境。山云。不露頂。溪云。如何是境中人。山云。非男女等相。溪云。何不變却。山云。不是神不是鬼。變個甚麼。溪向這裡服膺便禮拜。汝看這個是女流中來。顯有丈夫之作。參禪學道。當以末山爲様子。終有大徹時。世上最難捨者恩愛。最難免者死生。若能一刀割斷恩愛。體自己未明之處。一旦洞達後。便不被生死轉。既不被生死轉。更向何處求佛。佛即是伊。更無第二個。汝名成道。道何以成。若也名得。道在汝邊。初無間隔。求之則遠。捨之還親。且如何得與道相應去。但於一動一靜處。快提起話頭。如何是道。平常心是道。這個語話雖則尋常。未見道之人直須體取。忽然體得明時。方不謬爲成道。
　　示阿上大師
　　人生如幻。塵世非堅。幻中有堅實者。自是諸人被姸醜所惑是非所移。不見虛幻中有堅實底。所以無明煩惱即是佛性。幻化空身即是法身。迷頭認影。名之業緣。超脫情塵。謂之覺悟。而今要不受一切擾。先立主宰。看山河大地明暗色空是有是無。若道有。劫火洞然大千倶壞。許多境界何處去。若道無。眼底青紅碧白。豈是無耶。但如此推看。時至自明。
　　蘭溪和尚法語（畢）

　　頌古
　　世尊八萬衆前拈花。獨有迦葉破顏微笑。
　　家珍何止直千金。一口相酬沒二心。兩手捧來分付去。潑天富貴到而今。
　　阿難問迦葉。世尊傳金襴外復傳何物。迦葉召阿難。難應諾。迦葉云。倒却門前刹竿著。
　　了無一物可相呈。不用重添眼裏筋。倒却門前刹竿著。倚笻閑看暮天雲。
　　二祖三拜依位而立。達磨云。汝得吾髓。
　　眞不掩僞。曲不藏直。向上別求。鐵壁鐵壁。
　　廓侍者一日問德山云。從上諸聖向什麼處去。山云。作麼作麼。侍者云。勅點飛龍馬。跛鼈出頭來。山便休去。
　　四方八面蒺藜園。萬仭懸崖路杳昏。擬欲進前難著脚。如何入得德山門。
　　德山次日澡浴次。以木杓於廓侍者背上打一下云。昨日公案如何。侍者云。這老漢。今日方始瞥地。山又休去。
　　敢把扁舟泛洞庭。夕陽影裏宿沙汀。夜闌一陣黑風起。兩耳如奔萬馬聲。
　　僧問馬大師。如何是佛。大師云。即心是佛。
　　熱則乘涼古樹邊。困來一覺放憨眠。山僧懶散長如此。不怕閻家算飯錢。
　　龐居士問馬大師。不與萬法爲侶。
　　手執鏌鎁入陣來。三軍如壁盡衝開。先鋒把定咽喉路。直得拕戈卸甲回。
　　馬大師與西堂百丈南泉翫月。
　　戲出一棚川雜劇。神頭鬼面幾多般。夜深燈火闌珊甚。應是無人笑倚欄。
　　潙山侍立百丈次。丈令看爐有火無寂寞江邊倚釣舟。雪蘆霜葦冷颼颼。竿頭誰謂無香餌。也有金鱗直上鉤。
　　臨濟問黄檗佛法的的大意。三度置問。遂喫六十拄杖。
　　幾回短艇戲滄溟。未識其中淺與深。巨浪潑天經得過。始知不負一生心。
　　臨濟示衆云。赤肉團上有一無位眞人。常從汝等面門出入。未證據者看看。時有僧出問。如何是無位眞人。濟下繩床扭扭住云。道道。僧擬議。濟托開云。無位眞人。是什麼乾屎橛。
　　面面相看眼似眉。同門出入不相知。擡眸貪看華山秀。不覺將驢却倒騎。
　　南泉示衆云。今時人須向異類中行始得。趙州出問云。異則不問。如何是類。南泉兩手托地。趙州一踏踏倒。乃下延壽堂叫云。悔悔。泉聞得令侍者去問云。悔個什麼。侍者依教往問。州云。悔不更與一踏者。回擧似南泉。泉云。我從來疑著這漢。
　　明投暗合少人知。養子方知父太慈。一踏便行猶道悔。得便宜是落便宜。
　　南泉因僧問。如何是道。泉云。平常心是道。
　　十五年前鬢未斑。抛砂撒土不曾閑。而今老大渾無事。行看山來坐看山。
　　趙州因僧問。狗子還有佛性也無。州云。無。
　　雪刃倚天勢。難容正眼看。棄身挨得去。遍界髑髏寒。
　　開口不在舌頭上。
　　日暖風和春晝長。杜鵑啼在杏花鄕。明明向道無人會。又逐流鸎過短牆。
　　趙州東門西門南門北門。
　　八十翁翁得自由。蘆花影裏泛扁舟。龍門無限好頭角。總被渠儂一網收。
　　龐公參大梅。
　　大梅元不是常梅。咬破還他核子來。龐老當年輕嗅著。心酸從此口難開。
　　劉鐵磨訪潙山。公案拈云。潙山與鐵磨一開一合。却如把定連雲棧閣相似。不容外虧。雖然潙山敗露處。直至而今未有檢得出者。
　　腕頭抽掣舌頭清。鼓笛相催聒耳聲。線索斷時天已曉。還騎鐵馬奔前程。
　　玄沙云。如如不動沒可安排。恰似焔爐不藏蚊蚋。本來平坦何用剗除。動轉施爲是眞解脫。纖毫不受。措意便差。借使千聖出頭來。也安排他一字不得。拈云。玄沙叮嚀處太殺叮嚀。破綻時依然破綻。向上會去。搖脣鼓吻不在舌頭。就下別求。出得油缸又墮醬甕。
　　玄沙築破指頭時。便把虛空顛倒騎。翻轉面皮何處去。至今無地可容伊。
　　蘭溪和尚頌古（畢）

　　偈頌
　　示看藏經僧
　　鳥啼鵲噪現成事。嶺上山前語太明。大藏從頭翻轉看。不知那卷是眞經。
　　濟川
　　接得曹溪一脈通。取之無盡用無窮。看他源遠流長處。不與尋常溪澗同。
　　送僧行脚
　　有修有證倶成妄。無證無修又滯空。索性兩頭都剔脫。艸鞋緊悄趁秋風。
　　示僧
　　促膝談空空不空。要渠鼎惺主人翁。到家闤闠頭邊看。萬別千差有路通。
　　送空維那
　　夢握蒼鷹未足奇。罰錢出院落便宜。聖人接手一機子。二老何由賽得伊。
　　送源侍者
　　横張鐵網樚江湖。構得金鱗不是魚。陸地撞他虀甕破。歸來傳送竺乾書。
　　日本扇
　　金銀徒把衒人眸。大抵還他朴實頭。孰謂開遮無秀氣。臨時應用也風流。
　　小池
　　暗通一脈逼人寒。攪不渾兮吸不乾。孰謂盃池能幾許。無風也解鼓波瀾。
　　因事遊山示衆
　　倒握烏藤易化龍。天資不喜鬪英雄。時來乘興他山去鐵蒺梨槌被蛀蟲。
　　詠雪
　　玉樓起粟彫雲合。秀氣飄空六出花。一夜鋪成銀世界。不知明月落誰家。
　　化淋汗
　　妙體從來不染塵。滿盛惡水洗何人。牯牛隨例知機變。向鑊湯中解轉身。
　　示衆
　　紛擾來時不暫安。動中消息靜中看。忽然動靜雙忘處。且請回頭守歲寒。
　　闔山普請搬瓦
　　赤心片片未心灰。驅入紅爐鍛一回。要得掀翻無滲漏。大家出手接歸來。

　　佛祖賛。
　　釋迦
　　山色高低示無邊之妙相。谿聲浩蕩轉不盡之法輪。聲色中求立者非佛。離聲色外見得最親。最親切處回頭看。黄面瞿曇非別人。
　　圓通大士
　　大士倚巖竹。飛禽去復還。十方咸救苦。不離補陀山。楊枝淨水遍洒塵寰。若謂善財親見得。海門猶隔一重關。
　　又
　　眼裏聽風聲。耳中觀水色。見聞非見聞。無處不通達。若言執此是眞身。苦哉觀世音菩薩。
　　又
　　坐在這裏擬欲奚爲。身雖不動心已奔馳。將謂無人識得伊。觀自在莫思惟。久住於斯沒了期。須信春光不到處。園林猶有未萠枝
　　布袋
　　肉有千鈞重。頂無毫髮存。杖頭挑日月。袋内納乾坤。回首知音少。歸程獨自奔。破顏重指示。心事與誰論。
　　傳大士
　　佛衣儒履楮皮冠。到處逢人起禍端。聞說金華好男女。至今猶自被他瞞。
　　達磨
　　楊子江頭浪拍天。獨乘一葦興如煙。早知梁魏無人識。錯向嵩山坐九年。
　　嬾瓚和尚
　　棄本所居來住這裏。無心趨炎惟道是履。時猥野芋一飽便休。也勝人間珍羞。百味堆堆下視紫泥封。萬壑千巖沒路通。
　　普化
　　從何方來掀拳捋肘。眼蓋乾坤氣衝牛斗。蹋倒飯床處笑殺傍觀。忽作驢鳴時自不知醜。掣風掣顛指槐罵柳。木鐸有聲長在手。個般麁行沙門。世上果然罕有。
　　四睡圖
　　智行之人機謀難數。威猛之虎牙爪不露。彼此自何來。聚頭相倚附。倒臥横眠無怕怖。至今夢裏未惺惺。睡到幾時方覺悟。饒伊睡眼頓然開。茫茫已是忘歸路。
　　開山千光和尚
　　合浦之珠世稱爲貴。荆山之璧人惜爲珍。師之道德絕類超倫。又非璧珠之比。難以口舌之陳。爲法忘軀領大白金言之益。垂慈利物建九重寶塔之新。化行緇素名動縉紳。描邈將來。不知這個。是耶不是。離相而取。時時爲汝轉大法輪。
　　懷感禪師
　　雙眼圓明兩眉似帚。堂堂經論宗師。凛凛象龍元首。踞座處叉手當胸。振威時外魔奔走。蓋緣定水之澄清。所以佛身而現右。丹青描畫將來。展則似有非有。有有有。各請面南看北斗。
　　道綽禪師
　　法器厚重願力充盈。想佛念佛窮精至精。心念頓忘也月圓萬戸。佛身示現也蓮香一閍。要以數珠而授于信士。約趨寳所而莫住化城。
　　曇鸞和尚
　　受氣既大履踐還深。聞經達理省行自斟。雖無指人見性之妙。密有勸善念佛之心。世間誰子是知音。要識曇鸞眞法體。亂峯疊疊水沈沈。
　　蘭溪和尚佛祖讃（畢）

　　小佛事
　　挂鐘
　　跳出洪鑪大器圓。千人同結此良緣。當陽一擊無回亙。切忌餘音到客船。打一下云。諸仁者只今是聲來耳畔。是耳往聲邊。若把耳聞。被聲所轉。各宜領在未扣已前。未扣已前悟去。透徹三千大千。建長暫借洪鐘口。重爲檀那次第宣。又打一下云。歷歷妙音周法界。太平無象百千年。
　　巨福山建長禪寺鐘銘
　　南閻浮提各以音聲長爲佛事。東州勝地特開榛莽剏此道場。天人歸向龍象和光。雲歛霏開兮樓觀百尺。嵐敷翠鎖兮勢壓諸方。事既前定法亦恢張。圍範洪鐘結千人之緣會。宏撞高架鎭四海之安康。脫自一模重而難擧。圓成大器鳴則非常。蒲牢纔吼星斗晦藏。群峯答響心境倶亡。扣之大者其聲遠徹。扣之小者其應難量。東迎素月西送夕陽。昏寐未惺攬之則寤。宴安猶恣警之而莊。破塵勞之大夢。息物類之顛狂。妙覺覺空根塵消殞。返聞聞盡本性全彰。共證圓通三昧。永臻檀施千祥。回此善利上祝親王。民豐歲稔地久天長。
　　祖師三位入祖堂
　　指出法王至寶衆悉駭然。破除竺土六宗人皆畏敬。受般若多羅之遺讖。駕海而來。要上根大器以親傳。從心而授。幾回中毒毒不能侵。屡抗深談談未曾竭。提無柄劍斷衲僧妄見之源。掃有爲功指世人眞歸之地。馨香遍界出自一華。次第聯芳放開五葉。讖金州子産一馬駒踏殺天下人。更無回互處。自玆已往便有三日耳聾之話。無所不周。後代迅喝之機難容佇思。到這裏祖禰不了殃。及兒孫大家聚首。供結深寃以報如來莫大恩。雖然在我信心檀度分上如何細論。永安宗社清寰宇。凡聖齊歸此一門。
　　把定少林路。土壙人稀。相逢者少。獨坐大雄峯。鐵額銅頭不敢[覤-儿+目]著。禍源未息負累後人。棒喝交馳機用迅捷。今日建長。放一線道收拾歸來。寃有其頭債有其主。既是寃債。因甚却安在堂中。良久召大衆云。會麼。殺人須討殺人漢。劫賊還投劫賊群。
　　壽福寺安聖僧
　　面面相向。尺短寸長。眼眼相看。儞坐我立。破顏微笑。其笑有因。終日無言。其言不息。個裏明得。不是迦葉波。亦非維摩詰。體露堂堂。因甚無處尋覓。撫聖僧膝云。人若眼裏有筋。一見便知端的。
　　爲圓曉首座秉炬
　　明如日黑似漆。夜半正團圓。曉來亡影迹。天下衲僧看不出。獨有圓曉首座。纔入此門便知端的。拈來照破死生。東壁打倒西壁。雖然慶快平生。我此恨心未息。此心此恨擬欲奚爲。末世頽綱教誰合力。擧目寥寥無處覓。無處覓在這裏。擧火云。爲伊燎却舊閑居。須信谷神元不死。
　　爲德智小師秉炬
　　有智無智惟已自知。内空外空豈假他力。昔年恁麼來。扶桑無地著屍骸。今日恁麼去。唐朝不是汝歸處。既無歸處。何所安存。擧火云。炎炎大火燎却面門。千里暮雲横紫翠。一鉤新月挂黄昏。
　　爲大安鄕人下火
　　我主此山經十霜。斯心日夜渡滄浪。汝來同住未三載。掣肘便行歸故鄕。故鄕不在南閩。住處亦非此國。了知四大本空。到此安有出沒。末後慇懃爲伊提掇。召其名擧火云。看看炎炎火似茘枝紅。回首三山倚天末。
　　覺上座秉炬
　　靜辨工夫病裏看。看來看去覺心安。今朝靜覺頓亡了。明鏡當臺珠走盤。覺上座死句會則易。活句明則難。且喚什麼作活句。以火打圓相云。火輪撥轉燎盡瞞盱。月色和煙白。松聲帶露寒。
　　遊岩上座下火
　　了事衲僧不撥自轉。咬定牙關死魔共戰。戰來戰去無地可容。一踢踢飜五眼難見。見不見山野爲伊通一線。擲下火云。直下來也。看取火箭。
　　澂禪上人秉炬
　　不澂心不息念。天下衲僧看不見。不學道不參禪。罕逢作者弗開拳。一條脊梁硬如鐵。二十年來拗不折。今朝拗折歸去來。萬里無雲一輪月。個是澂禪人末後親饒舌。山僧忍俊不禁。擧火云。隨後把火助熱。擲下火把。
　　道如上座下火
　　理事貫通即如如佛。喚作如如墮生死窟。如上座如何得不墮生死去。擧火云。擊石火閃電光。爲伊燎盡無餘物。更向春風話此情。築紫山川非故國。
　　有尊上座下火
　　有可尊者以道守己。道在人亡人本不死。掀飜圓覺伽藍。未是衲僧行履。尊上座如何是衲僧行履。紅焔聚裏打花毬。大洋海底閑遊戲。
　　行賢老宿秉炬
　　勤行在躬慕賢資志。藏拙衆中惟道是履。時來危坐便行。只以死生遊戲。牢關瞥轉更須異類中遊。大智洞明切忌坐在這裏。賢老宿塞却耳根聽吾指示。以火打圓相云。火官頭上打鞦韆。脫殼烏龜飛上天。
　　禪意上座下火
　　道絕功勳禪非意想。擬心則差動念則喪。不擬心不動念。塵塵本自無遮障。這回義斷情忘。畢竟如何趣向。意上座堪趣向。請參勝熱婆羅門。不離而今火焔上。擲下火把。
　　宗監寺下火
　　格外玄機吾家宗旨。擬議不來活中有死。多年同住一旦知非。撩却便行慶快自己。自己慶快無處不通。五十八年破屋子盡情分付。丙丁童分付後如何。烈焔亙天倶燎却。青山依舊白雲中。
　　禪海上座下火
　　參透涅槃堂裏禪。便解掀飜生死海。一間破屋沒人修。須信其中主元在。海上人在不在。更參勝熱波羅門。覿面爲伊重點化。
　　印空老宿秉炬
　　永踞一室清若氷霜。作得主宰捨短從長。弗受他家冬瓜印子。不離這裏眼空諸方。得此三昧入手。灼然氣宇如王。臥疾一月餘日。視死若歸故鄕。十載同居無可表意。擧次炬云。只憑這個爲汝敷揚。破屋從頭都燎却。本來面目露堂堂。
　　圓光上座秉炬
　　以火打一圓相云。這個圓光本光何別。識得此光塵塵照徹。照徹後作麼生。何須點發這星子。火聚刀山信脚行。
　　幸賢監寺下火
　　荷擔重任善伏衆情。精金美玉不得十成。中道而夭如器失鍠。寥落宗社孰爲拄撐。賢監寺元不死。何似生楊岐驢子脚三隻。能弄蹄兮火裏行。
　　爲正眞大師下火
　　眞見妄見了則本空。凡心聖心達時如幻。若言空幻死眼未開。眞大師火急要渠知落處。五臺會散早歸來。
　　定智大師下火
　　千里尋師求一訣。便知有語非干舌。一條脊梁何太剛。生死到來拗不折。深得禪定眞智現前。掀翻窠臼不墮蓋纒。撒手便行不思鶴髮七旬之母。他日再聚同結龍華三會之緣。畢竟以何爲驗。只今定智朗然。當爐莫避炎炎火。拶出烏龜飛上天。
　　盛道上座下火
　　道上座。生也不道。死也不道。大海波停片雲風掃。四顧寥寥無處討。以火指前山云。那邊噴起臭煙時。戴角毒蛇驚出艸。
　　湛朗上座下火
　　生前湛湛地唯已自知。末後朗朗然無疾而去。天應瑞雪撒手出門。月夜清風即汝來路。朗上座宜薦取更參勝熱婆羅燎却閑家潑具。燎盡後如何。東山西嶺燒痕青。本來面目難回亙。
　　蘭溪和尚小佛事（畢）

　　敕差住持臨安府御前香火淨慈報恩光孝禪寺嗣祖比丘智愚校勘。
　　勅謚大覺禪師蘭溪大和尚語錄卷下（大尾）

　　宋有名衲自號蘭谿。一笻高出於岷峨。萬里南詢於吳越。陽山領旨到頭不識無明。擡脚千鈞肯踐松源家法。乘桴于海大行日本國中。淵默雷聲。三堇半千雄席。積之歲月遂成簡編。忍禪久侍雪庭。遠訪四明。鋟梓言不及處。務要正脈流通用無盡時。切忌望林止渇。景定甲子春二月。虛堂（智愚）書于淨慈宗鏡堂。

　　叢林欝茂多奇木。歲久終爲梁棟材。中有樗株。何足怪。一生無用自墮摧。上古本無普說之名。止以行道爲最。以悟爲期。今普說者肇自百年以來。蓋去聖漸遠。捐實務華者不休。玄微不從己覓。如憨鳥捕魚。當面蹉過。是故從上諸大老不得已而叮嚀苦口。擧古明今。俾後進之徒亡形骸絕名利。單單以此生死一大事爲懷。親近明師數扣良友。淘兮汰兮。使凡陋而成聖軀就有道而正。於己立志不敗。踏步向前棄一生。咬嚼之功終爲咬嚼破時節。吾臨濟之道如春雷一震蟄戸倶開。情與無情各遂生意。自臨濟去世五代之後。少少寖微。幸得慈明一力振起。繼得黄龍楊岐二老。喧轟天下重整頽綱。是以舟峯菴主云。南之施設。如坐四達之衢聚珍怪百物而鬻之。遺㻸墮珥隨處探焉。駸駸末流冐其氏者。未可以一二數也。會乃如玉人治璠璵。珷玞廢矣。故其子孫皆光明照人克世其家。蓋碧落碑無贋本也。今時人纔入此門。便隨人口道眞不立。妄本空。無佛可求。無道可學。傲慢先德輕誣後昆。未得一線路通。早言我已徹證。如是之者何啻千萬。所以吾道不能立者。皆由掠虛之輩手脚倶露。不取信於俗流。諸仁者既要參禪學道。莫以今時爲牓樣。當以古人爲標準。決不相賺。終有麗天之明。宗社中雜用心者極多。雖有參禪之名。然無參禪之實。或習古人奇言妙句。或傳俗士斷簡殘編。每至坐時無安妥相。此乃不純一用心之過。非知識良友之咎。儻移此心於不知不會處。下拙鈍工夫十年二十年。驀然和不知不會拙鈍底。一時番轉。便見不知而知。不會而會。巧自拙。智自鈍。至若大鵬一擧九萬里。風斯在下耳。到此方知。佛法靈驗不可以言論。不可以力爭。此朝道俗疑宗門不實祖意落空。凡有一箇半箇問道於人。一步不行。便要透頂透底。譬如百姓不耘不種。安有秋收乎。諸兄弟。若能棄虛華之念。就實工夫。返照回光提撕不倦。綿綿密密念玆在玆。此是著實用心事。所以古人道。大疑之下必有大悟。此亦是諄老婆心切之語。汝於提撕返照上疑來疑去。活然疑團破時。此便是休歇之場安樂之地。此語非老僧特地指示之辭。從上諸大老宿無二口無兩舌。要人見性成佛之本也。切勿信眞僞不分之徒。却言疑是疑煩惱於道無趣向分。所以圓悟禪師道。汝若晝三夜三。提撕古人一節公案。疑來疑去。疑得破時。汝與佛祖更無二人。先德剖腹刳心。各宜諦信。今時人最初句全理會不得。却言末後句我理會了也。非但自瞞。雙招殃禍。諸上座從旦至暮。皆是逐妄生疑空増煩惱。何不向這裡疑耶。昔日德山。未齋托鉢下法堂。雪峯見而謂云。這老漢。鐘未鳴。鼓未響。托鉢向其處去。師云。老老大大遭人點檢。山無語低頭歸方丈。師云。莫道無事好。峯擧似巖頭。頭云。這老漢未會末後句在。師云。其父攘羊其子證之。山聞得。遂召巖頭問云。汝不肯老僧那。師云。落他窠臼裡。頭啓其意。師云。暗箭攅心。次日德山上堂。果與尋常不同。頭撫掌呵呵大咲云。且喜這老漢會末後句。雖然只得三年活。師云。弗詢之謀。勿庸無穡之言勿聽。後三年山果化去。師云。多少人卜度不出。當時所啓者是何意。若言無意。何得昨日與今日不同。三年果化云。爲復是預知其事。爲復是偶中而已。參學道流到這裡。如何論量。如何卜度。那容儞啓口。纔鼓唇皮便隔千萬里了也。況言末後句耶。如斯之者是謗大般若。無有出期。伶俐衲僧各自著眼。以上竝是分科列段。下注脚了。且道。如何是末後句。但向德山低頭歸方丈處會取。咄。蘭溪不惜口業重說偈言。德山鉢盂中打坐。巖頭針孔裡走過。明眼衲僧知幾多。直至而今勘不破勘破。道道。久立珍重。
　　妙高雪巢和尚記曰。此普說一段者。不上刊行之語錄。廣德海會老禪西遊之日。在于肥之三間山中。得之古册堆中。可謂沙中拾金者也。記充後鑒。而今再刊語錄之序。以附卷尾。

　　開山禪師語錄舊板殆蠧殄。衆人憂之。今玆于五百五十年大忌。大開雲堂四衆麏至。有海津維德居士者。喜捨淨財再上梓。以藏于圓鑑塔下。可謂古道重生顏色。是誰不歆羡者也。依以記焉。
　　文政十年丁亥孟夏結制日
　　福山知藏比丘識

