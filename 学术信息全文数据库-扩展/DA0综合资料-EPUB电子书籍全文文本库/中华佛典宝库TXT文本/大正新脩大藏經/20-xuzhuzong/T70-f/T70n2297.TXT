No.2297
一乘佛性慧日抄

        元興寺沙門宗撰
        
        　
　　　　　
　　　　　

    夫入於一心大有二門。一三乘五性教。則法相宗。二一乘佛性宗。如三論教。然以性欲萬殊隨根非一。原乎其本何有異教。故今隨教總觀聖心。隨機攝化終入一道。以此為宗。群生不窮大悲無限。力用奧弘眾機斯應。豈捨一分非授圓果。今少論之。
    問。彼有所得三乘之家。遠憑補處彌勒無著。近承護法難陀等賢。依於深密等經瑜伽等論建立五性有情佛性有無不同。謂聲聞種性。獨覺種姓。如來種姓不定種性。無佛種性。三論所立其義云何。答。此無所得一乘之宗。遠憑寂光文殊龍樹。近承提婆清辨等聖。依涅槃等經中觀等論顯於五種佛性。開示一切眾生悉有佛性。謂境界佛性。觀智佛性。菩提果性。涅槃果性。非因非果正因佛性。
    問。玄藉難解因何觀聖。答。三門分別。初述因起。次明名體。後辨有無。
    緣起第一。問。三乘一乘五性佛性經論不同。西方此土自古迄今執見各異。如來在世圓音一演異類等解則不須論。聖泥曰後是非既深。爰自慧日遐照法海東流以來。凡如是論何晨誰起。答。晉道場寺釋法顯。本姓襲氏。平陽人。始立一分無佛性者。故名僧傳第二十六云。晉隆安三年。從長安西入沙河。義凞十三年冬。於道場寺翻譯泥洹經。云除一闡提皆有佛性。由斯什公入室。宋尋陽廬山西寺竺道生。本姓魏。冀州距鹿人。玄心獨悟。叡哲若神。即造佛性當有等諸論。高致識者聽其言莫不咨嗟歎息也。嫉勝之倫以為矯意。廣說如傳。遂歎仰憑大涅槃及法藏經破曰。一切含生之類皆有涅槃正因。一豪之善皆鍾菩提。誰非成佛。故名僧傳第十。高僧傳第五云。沙門法顯除一闡提皆有佛性。生曰。稟氣二儀者皆是涅槃正因。三界受生蓋惟惑果。闡提是含生之類。何得獨無佛性。蓋此經度未盡耳。顯所得經尚多未譯。於是舊學以為邪說。顯眾擯之。生於大眾中正容誓曰。若所期不謬。諸佛菩薩當假我餘齡。經文若至。一獲講說。便師子座隨化。是所願矣。高僧傳云。若所說反於經義。請於現身即表癘疾。若與實相不相違背者。願捨壽之時據師子座矣。文帝勅問僧正。生法師理思殊人。詎宜擯遣。答曰。後生好異。此而不治大法滅矣。仰。陛下放此一人興建三寶。遂入吳中憩虎丘山東寺。學徒追從。旬日之中五百餘人。其年夏震。龍光寺佛殿龍升于天光影西壁。時人歎曰。龍既已去。生公必行矣。龍光寺舊名青園。因此改之。義凞中天竺沙門曇無讖齎大涅槃至河西。河西王沮渠蒙遜。以偽玄始十年十月請懺譯出。得三十六卷。元嘉五年傳達京師。聖行品以下云。一闡提者不具信根。雖斷善根猶有佛性。龍光寺學人請講新涅槃經。道俗翕集千有餘人。立義已畢。舊學深愧。竟無往復。遂不成講。七年還住廬山蕭然自得矣。學侶雲從。聲華日遠。乃至遠近傾請講新涅槃。白黑雲湊瞻敬無極。至闡提有佛性之文莫不怩惋。及講經畢生告眾曰。貧道忍死待此經。今果所願矣請自此辭。言畢憑机如入禪定。四部衷慟驚震朝野。廣如兩傳。准此觀之。凡據三明勅佛性以為遺言。四依賛悉成以為真了之時尚多怨嫉。況乎末世豈有信矣。如聞西方生公獨悟大眾擯之。吾朝現見於法相識者既多。於三論求者甚希。山茂松柏不見栴檀。川多硭硝非聞金銀。時節之理爾耳。玄奘三藏入室神昉法師種性差別集上云。如來高唱隨機不同。相傳各異。或說一切悉有佛性。如佛性論寶性論等。或說一分定無佛性。如瑜伽論莊嚴論等。前秦之代。童壽已前立五性別絕無諍論。童壽門徒有竺道生。依法藏經立一切眾生皆有佛性。蒙遜之世。曇無讖法師翻出涅槃。由此漸立一切眾生皆有佛性。至於陳代家依同說。後以大唐貞觀四年朋友三藏翻大莊嚴論。立有畢竟不般涅槃。遂以貞觀二十一年木叉提婆翻出瑜伽立五性別。亦同朋友。今於此國猶有新舊兩宗別行。皛知悉有佛性圓教自生公始一分無性隘言從顯師起。人承如是。聖說如前。
    問。有所得家建立一分無性有情有何所欲。答。為欲顯示佛德無盡故。玄奘三藏譯親光菩薩佛地論如是廣說。問。所立尤理。若一切生皆成佛者。諸佛功德應當有盡。無所度故。即違自教如來常住。不應無益常住世間。本期度生求佛果故。答。此難自害。眾生無邊佛德無盡。竝是佛說。因何偏信佛德無盡而迷眾生無邊。若為無性佛智無限。一分有性今應度盡。過去之世無始故。
    問。眾生修道盡成佛者。其最後佛即無所度應闕大悲。云何滿行。答。子舉弘廣邊邪之徵以起如來置答之問。今反質答。最後之佛無所化故無慈悲者。最初之佛無能化應無三學。止觀以教為先。尸羅三歸為首。既無先佛即無教歸。無教無歸何有三學。若無三學因何得道。若以後佛無所化立一分無性。亦應先佛無能化故即立一分無因成佛。此問非俱不信佛性一乘。抑亦令疑佛法。有所得宗成立一分無性有情意在此矣。
    問。聖者龍猛深有宣說。諸佛為小非發梵音。說必有由。故法花云。為一大事故現世間。何因緣故說於佛性。答。聖天門人天親釋曰。能破五障得五勝德。是故如來深說一切眾生悉有法身佛性。故真諦三藏譯。世親菩薩佛性論如是廣說。
    問。其五種德五勝利何。答。五障。一下劣心（謂諸眾生未聞佛說一切眾生悉有佛性甚深之理。不知自身必定當得佛身之義。即於此身起下劣想。不能發起大菩提心。令其發心捨劣下意。是故佛說一切眾生悉有佛性）二高慢心（謂有眾生曾聞佛性。因此發心捨下劣意。便謂獨我以有佛性而能發心。他者不能。作輕慢意。破此慢故佛說眾生悉有佛性也）三虛妄執（謂諸眾生以有此慢。本無人我作人我執。新無怨憎作怨罵想。起此二種虛妄執故正智不生。今除此執得正智故。佛說佛性。佛性即二空所顯真如。達此離執）四謗真法（一切眾生由解二空淨智成就。不說佛性或以不了二空違謗真如。淨智功德皆不成就。為此說性）五計我執（謂諸眾生由聞佛說悉有佛性。明知虛妄過失真實功德。即於眾生中起大悲心。無彼我想。能除我執。故說佛性）五功德。一起正懃（翻下劣心）二生恭敬（翻輕慢心）三生般若（此云智慧。翻虛妄執）四生闍那（此云正見。由此俗智能顯實法及以功德法故。翻謗真法）五生大悲（由大悲故慈念平等而翻我執。由佛性故觀諸眾生二無所有息自愛念。由般若故捨凡夫執不捨涅槃成就佛法。由大悲故捨二乘心不捨生死成就眾生。由二方便住無所住無有退轉速證無上大菩提。廣辨如彼）若據正玄寄大智論更有十義。恐繁不述。聖依如是大因緣故。師子吼說。一切眾生悉有佛性。凡有心者悉皆當得阿耨菩提。乃至廣說。無所得宗宣說一切眾生悉有一乘佛性。大意如是。

名體第二

    問。法相所立五性顯然。三論所開五種佛性名體如何。答。十二因緣不生不滅名境界性。菩薩觀智為觀智性。觀智明了因之菩提。菩提默寂稱之涅槃。其十二緣未曾因果。亦非境智。猶絕心言。強名正因。即是第五正因佛性。十二因緣是境界體。因位二智為觀智體。智德之有名菩提體。斷德之無即涅槃體廢詮真如稱正因體。

有無第三

    於中有二。初依內明遣虛存實。後就因明破邪顯正內明第一。法相所推五性各異。三論所說五種佛性。若一一性有眾生界。若五皆具。答。總說皆具。亦有何妨。如是五性。因緣一法轉而為五。無別體故。別談第五正因佛性一切平等。所餘不共。緣正體用是差別故。
    問。五既不具。云何先言立五佛性開示眾生悉有佛性。答。凡明諸法亦有兩門。一從體起用門。二攝用歸體門。先寄攝用歸體。後約從體起用。故不相違。問。若爾唯說一法界性其義既圓。何以勞開五種佛性。答。此五佛性涅槃中止釋師子吼故說此五。故嘉祥言。為顯緣正境智智斷之差別故說五佛性。此釋意謂。說一正性令知一切悉有佛性。開五佛性示於眾生有無差別。問。此義亦何。答。唯說眾生悉有佛性。未覺正因緣因之別。故開五性令彼覺悟。正因佛性平等共有。緣因佛性有無不同。精進速證。懈怠遲入。乃至定性無性發心同進一道。其旨雖多大況如是。是義玄妙。具如別章。
    問。如聖教說。諸佛出世唯為眾生悟佛知見。其佛知見謂令別知種別之法。非知此何異啞羊。既有與無法爾不同。因何浪謗聖教混雜有性無性。答。玄不及心。直就事論。子執一切眾生之中一分有佛性一分無佛性。汝既明知諸佛本願利益生界。慈父遣言大涅槃言。八地獄中受苦眾生。一經其耳一切眾生悉有佛性之響。應時離苦得生天上。又言。若聞一闡提等一切眾生悉有佛性不生信心。是名一闡提。即墮三惡道。具如下引。一經之福尚其如是。況至信矣。不信之罪猶如向也。若信一分眾生定無佛性之說獲何福利。若不信者其福如何。請示翻前順後誠文。若大乘中無明說者。汝所執義永滅生界似教非教因何勞論。
    問。設無明證理本定耶。答。此既世親菩薩過同外道。也。何不愧之。故涅槃說。小乘經中無。大乘經不說一切悉有佛性。經雖不說。若說實有是人真我弟子。智度論云。若使十方雖無有佛。若說實有是人得無量福。縱令如來雖說一分眾生定無佛性。猶寄於廣說有佛性於理何罪。況乎據有明說者耶。六道四生皆是父母。三界九地誰非兄弟。故菩薩戒藏云。一切男子是我父。一切女人是我母。我生生無不從之受生。六道眾生皆是我父母。乃至廣說。不孝之重內外所載考妣之處有何怨敵。強令二乘定性永滅無餘。一分眾生常憂輪迴。竊以世賊唯殺一生不殺後際。唯滅生身不滅法身。三乘學者永殺於三際。終滅於法身。甚可畏哉。晨蜉之語命。夢蝶之議乖。因何不怖墮常沒中。抑令永滅深可哀矣。
    問。老莊有別其途無二。況乎釋教豈有異哉。何故兩宗有性無性如是差違。答。於迷常二。於解常一。諸佛出世唯為一事。一切眾生出纏入道拔苦之鑣駐於十二。與樂之源流於八萬。離派無邊。因果深統乎千區。雖因果繁。佛性唯貫乎萬像。良由諸佛本願群生所依。諸聖教中因有緣正果有遠近。緣謂自乘相應善等。正謂八識如來藏性。果近謂無涅槃因授人天樂。求羊鹿別立二乘性。遠謂五乘緣因皆至佛乘。五性正因齊歸佛性。執近而迷遠不信法華一乘。執緣而迷正不信涅槃佛性。遂使道分六區生有四趣。皆謂握隋侯之珠冠輪王之寶。若解不二豈有殊歸。
    問。皆依聖說。何偏為迷。答。所化根機有熟未熟。能化說教亦有權實。由斯初時施鹿林中阿含等教。宣說麁心而唯說六。不說七八空佛性識。故說三乘無學身智實滅。一分無涅槃法。稟教之類根未熟故。第二時中。耆闍崛山深密等教。始顯細識而唯說八。不顯八識則真佛性。故說定性二乘必入涅槃。一分無涅槃法。機猶未堪聞圓因故。於第三時出過三界。於一切法自在無礙。神足力通。密嚴土中密嚴等教。方具究竟。顯了八識則是佛性。法花說緣因之遠果。令二乘知實所。涅槃說正因之究竟。令一切見佛性。故說二乘無滅。一切眾生悉有佛性。凡是有心皆定當得無上菩提。根緣既熟。性欲亦定。堪稟圓教期當果故。攝機寬狹義理淺深分別如是。智光菩薩三時理亦無違。習初時教諸部小乘。唯知六識不信七八。況乎自心本覺佛性。故或雖無性得佛性因修成佛。學第二時諸三乘者。唯解八識不信是識即如來性。故許五性悉有八識。未知有心皆成法身。是即口言諸識所緣唯識所現。猶迷唯識之妙理也。稟第三時諸一乘者。具達八識即真佛性。圓信五性定當諸佛。三乘學者執緣謗正如盲論象。豈非迷哉。
    問。不知識性何為佛種。答。唯識論云。三乘五性平等雖有一如。八識非是法性。法爾別有有為無漏智種。依付第八識自體分是真佛性。若有得佛若無不成故分五性。
    問。所依如何。答。善戒經云。本性陰界六入次第相續無始無終。法性自爾。是名本性。瑜伽論云謂諸菩薩六處殊勝。有如是相。從無始世展轉轉來。法爾所得。是名本性住種性。地持攝論大意亦同。賴耶內六處中。第六意處功能最勝。故言六處殊勝。含藏一切無漏種子。言如是相智種。非始名之無始。非無為法言展轉來。非薰習稱法爾得。善戒經等教准之應悉。
    問。所立有道豈非盡理。答。彼分應爾。器有限故。觀一乘宗推全非也。進害所依文。退違諸餘教。瑜伽論即善戒為所依教。經云陰界六入。釋論云六處殊勝。經論竝既總舉六處。汝別取第六處。四大五塵非是別名。三身四德亦是總數。六處之言何別矣。經云。陰界六入乃至法性自爾。此意舉陰界六入取法性也。如涅槃舉十二因緣取佛性。所依之經既舉法性。能依之論何說智種。汝取教外種豈非害文。既迷依文況立義耶。違諸教者略敘三說。大般若勝天王分第四。最勝天王問如來言。因何得此微妙功德及大威神。佛言。如來法性。在有情類蘊處界中。從無始來展轉相續。煩惱不染。乃至一切聖者。戒定慧品從此性生。蘊處界者同善戒經陰界六入。從無始來展轉相續。善戒次第相續也。如來法性。即法性自爾名如來性。明是善戒本性是理。陰界六入是有為眾生身也。二涅槃二十七云。善男子。佛性者名第一義空。三佛性論第一云。因有三種。一應得因。即三種佛性。唐攝論同。諸教皆說真如為佛正因本性。豈說智種。故依善戒勿立智種。
    問。既言次第相續。盍智種矣。答。舉能得人而言次第相續。故波若云。如來法性在有性類蘊處界中。既言法性。波若亦云如來法性。豈非真如。答。是有為智種。何言無始無終法性自爾。
    問。若爾論文何成。答。今謂六處舉事法。殊勝取理性。真如最上莫過。故言殊勝。彼六處中殊勝法性。有恒沙性功德故。有如是相。相者起信論相大也。呼能得人言展轉來。能有理性六根。眾生無始傳來。非薰習得。言法爾得。亦寄瑜伽叵推智種。猶自任意。如搏生種。
    問。經論俱說理為本性。草木亦遍。真如法性何以說之非為本性。以此思之。稱法爾得豈非事之有為智種。答。將有此迷經論必舉六處。有情所得法性說為本性。猶如涅槃釋於木石取有心理名為佛性。更不可迷。
    問。凡聖教文。隨各所成如水隨器谷應音也。別立何妨。答。維摩經云。不離文字說解脫義。三世諸佛說教無量。宗唯一事。十方眾聖勤修無邊。心全佛性。豈文之外自任穿鑿欺其後學。誹謗一乘常處地獄。不信佛性墮常沒中。別立無漏有為智種略有二過。一違理。一切眾生同有理心。有何別因一分眾生無無漏種不生無漏。若謂要有法爾有為無漏方生無漏。無即不生。此同雨眾外道。有本定有。無本定無。無不可生。有不可滅。具破如佛性論一乘章。二違教。所違非一。且其所依瑜伽論云。真如所緣緣種子一切皆有。何因智種立五性別。
    問。違理應爾。瑜伽意別。西方兩釋。護法難陀。今依護法。緣真如智為種。非謂真如即體種子。答。智種者。可言眾生有無不同。何故論云一切皆有真如所緣緣。問。彼是舉所難能之意。所緣真如一切皆有。何因緣故能綠智種有無不同。非謂智種一切皆有釋有種言難無種故。答。凡為難法必牒答語。其瑜伽論既自問答。彌勒菩薩豈迷答意謬將真如為難者哉。
    問。是例同難。因何妄難。答。若爾應依種子有無答之何故就障有無以答立五種性。之所以也。
    問。正應就種子有無顯。但種汎隱之法難知。故就有障無障差別建立五性。故唯識論顯此意云。然無漏種微隱難知。故約彼障顯性差別。答。此釋害文。論主既自就障分性。因何妄廻聲聞他文。非為定證。佛性論為小乘說故。菩薩地復說一切有真如所緣緣。就障分性。既明非言法爾五性。言寄瑜伽叵執五性。
    問。五性法爾非是新薰。故唯識第二云。如契經說。一切眾生無始時來有種種界。如惡叉聚法爾而有。界即種子之異名也（其惡叉聚形如無食子落在地時多為聚。故以為喻）答。佛光記云。准密嚴經。人天等趣。常理為性。真如本性即一一眾生蘊處界。及世出世諸法種性。故言一一眾生有種種界。望差別名種種界。非謂有種種界故種性不同。此言法爾是本性故。非如性力所知種種界小乘說定。於大乘中即可轉故。唯識疏云。此經是三乘通信之經也。眥婆沙等前分亦有此文。明是三乘通信未了義教。非一乘真了義說。設大乘經。是隨轉理門之說也。
    問。如何得知五性新薰。答。略述三說。一正法花云。本無三乘緣行致之。乃至泥本一等。作器別異。所受不同。本際亦爾。一等無異。各隨所行成上中下。二大集經云。舍利弗。譬如陶師未成器時不得器名。菩薩亦復如是。若未發心亦不得名。三妙法花云。佛種從緣起。是故說一乘。如蓮花色比丘尼。因戲被袈裟為聲聞種。乃至童子戲聚沙為佛塔為佛種子等。得度因緣種種不同。故知三乘種性新薰故有。非法爾有。
    問。若不信有無漏智種有情懃修入見道位。初無漏智因何得生。答。先汝義何。問。無漏智種生無漏智。答。有漏位中元有無漏。生見道智為種子。體則無漏耶。當是無漏之種子耶。問。種即無漏。答若爾乳體即是應酪。酪即以乳為親因故。縱許在凡位中有無漏種。不可此種即是無漏。如乳為酪種子為牙種。不可乳中有酪子中有牙。何凡位中有無漏種。種即無漏。唯其所執猶如外道。石中先有金性。尼俱陀子有五丈質。具破如涅槃及善生優婆塞戒經。
    問子說理心本性亦同此過。答。法性離言。今說行性非言理心。問。若爾因何生初無漏。答。有漏多聞熏習種為因得起。故攝論云。多聞熏習所依。非阿賴耶識所攝。如何賴耶成種子。涅槃經云。無明轉為明。有漏生無漏。
    問。若有漏法生無漏者。無漏之法亦生有漏。若爾涅槃還成生死聖却成凡。答。此宗但說漏生無漏。非說有漏無漏相生。因生於果果非生因。若有此難。汝許有漏中有無漏故。無漏中亦有有漏。豈得以酪不生乳。即不許乳無酪性而生酪耶。聖無作凡之理。即不許凡無聖性而作聖耶。因何妄此例。誤其後學。凡眾論師。立義宗者。必依聖說。大小雖別非說見道已前。異生位中成就有為真無漏也。
    問。瑜伽論云。地獄成就三無漏根。答。應定當得。因中說果名為無漏。非剋性也。猶如有乳即說有酪。
    問。我宗立義。法爾本有有漏種子名生自果。故因果理無雜亂矣。本無智種何生無漏。答。豈得金不生石即不許石生金耶。此如涅槃說。以水不生酪。即謂乳中先有酪性。不識由因異也。
    問。無漏如明。有漏類闇。明闇既別。云何得生。答。佛既釋已。涅槃經乳酪為喻。乳性甘冷。酪性酢熱。必先以酢熱性物投之乳中。與乳甘冷其性相違。漸令前前甘冷性滅。後後酪熱性生。以無漏教生聞熏習。與有漏相違。令前前有漏漸滅。於後後念無漏漸生。非有漏中前有無漏。此如以酢投之乳中令乳生酪。非是乳中先有酪性。豈得冷熱相違。不許乳生酪哉。
    問。有漏輕熏。何生無漏勝解。答。箭竹生葱角生於蒜。遇小緣力異類相生。況聞薰習種多劫薰習不生無漏。因何唯信外道無不可生。不信如來說轉無明為明。有漏生無漏耶。故順正理論第二云。唯約無漏五蘊剎那無同類因而得生起。若大乘義無剎那者。出何經論破五類耶。既後無破義別同前。如說預流果人不落惡趣。
    問。若爾三論真如種子所依如何。答。聖說非一。如上略顯。金剛三昧經云。信自身中真如種子為妄所翳。捨離妄心淨心清白。知諸境界意言分別。曉法師釋。信住自性佛性正第一義空中道種子。具如彼論。
    問。何以得知阿賴耶識即如來性。答。密嚴經上云。種子賴耶識。諸習所纏覆。譬如摩尼寶隨緣現眾色。雖住眾生身。體淨而無垢。是決定種性。亦有大涅槃。下卷云。如來清淨藏。亦名無垢智。常住無始終。離四句言說。佛說如來藏。以為阿賴耶。惡惠不能知藏則賴耶識。如來清淨藏。世間阿賴耶。如金與指環。展轉無差別（述曰。如來清淨藏名無垢智。同涅槃佛性者第一義空名為智慧。如來藏是理也。世賴耶是心也。如金是理也。指環是心也。金為環體喻真諦也。環為金相喻俗諦也。藏即賴耶識者。藏為真也。識為俗也。仁王云。於諦常自二。於解常自一。梁攝論云。智障極盲暗。謂真俗別故。惡惠不能知。口言唯識。意迷唯心。既理心外別有無漏有為。豈得諸識所緣唯識所現者耶。若少得悟藏即賴耶。唯識之妙茲顯。惡惠之弊亦息。幸能審察歟）
    問。藏即賴耶。何入楞伽。如來藏不生。賴耶生滅。答。彼於真俗非一門也。此約真俗非異門說。故非相違。問。此意如何。答。藏為體如金。七識為相如金相。體相常不相離。金性常。相無常。如金或為穢器或造尊容。金性是常有相淨穢。識藏亦爾。如來藏是真體。本識是俗本相。六趣三乘俗末相相末依本相故。六趣三乘以賴耶為性。相依體故。六趣三乘以如來藏為性。
    問。楞伽密嚴雙說識藏為諸法因。涅槃兼說理心為佛正因。有何差別。答。理心雖同。無始不可說其前後。心依於理。理即無依。如維摩說。無住無本。餘皆有本。故大乘經多說其理名為本性。事中以心為本。故說理心為本。
    問。何故善戒唯說法性不說心耶。答。理雖亦與染法為依。生善不善有恒沙性功德。無恒沙性塵勞。順即淨善。違即染污。由此修得為客性。理功德名本性。凡夫由此法界定得成佛。聖人不由法界定作凡夫。心未如是。
    問。夫論種子必具六義為能生因有所生果。故攝論為顯種子六義頌曰。剎那滅俱有。恒隨轉應知。決定待眾緣。唯能引自果。真如不生。何為種子。答。法界功能雖名種子。非是四義熏成。無其六義故說客性及有為故。
    問。既無六義何為佛因。答。法爾種亦不是與能熏相應熏成何得名種。故知六義種子。唯說有為。四義所熏唯說客性。不可例同。故勝天王分云。真如雖生諸法。而真如不生。
    問。四依所說豈鉾楯哉。答。三論教中就生滅門說一分義。故非相違。問。其義如何。答。依一心法有二種門。一心真如門。即一法界大總相法門體。二心生滅門。依如來藏有生滅心。所謂不生不滅與之生滅和合。非一非異名阿梨耶。據後無妨。
    問。賴耶何為染淨法因。答。此識有二種義。則攝一切法生一切法。一本覺義。所謂心體離於念相。乃至如來平等法身。二不覺義。無明住地前淨法性。後染法因。故密嚴下云。諸仁者。阿賴耶識。恒與一切染淨之法而作所依是諸聖人現法樂住三昧之境。人天等趣諸佛國土悉以為因。常與諸乘而作種性。若能了悟即成佛道。楞伽勝鬘亦同此意。廣如起信。
    問。染淨既異。一識何生。答。如末尼寶因日見觸則能生火。若因觸月光即能生水。水火性乖。一珠能生。隨光明昧多少不同若迷心緣習氣生死無息。隨迷輕重六趣不同。由聞熏習漸生悟心起觀涅槃隨悟勝劣三乘有別。故密嚴下云。如末尼寶體性清淨。若有置於日月光中。隨其所應各雨其物。阿賴耶識亦復如是。是諸如來清淨之藏。與習氣合。變似眾花。同於世間。若無漏相應。即雨一切諸功德法。如乳變異而成於酪乃至酪漿。亦如出生風水龍王。
    問。若許無為以為本性生無漏者。即同外道常法為因。答楞伽第二佛自答言。我說法空為如來藏。不同外道數論冥諦及我遍計。法空圓成。佛已自釋。何更妄難。
    問。理生無漏。何涅槃言我因無常果是常耶。答。若非因對正果。因無常果常。如發心加行與因果為因。
    問。理為佛種。無情真如亦是佛性。答。依大乘玄大有二門。一通門攝俗從真。二別門攝真從俗。若約通門。一切法中有一切法。如似因陀羅網。有情非情各有佛性。若約別門。即非佛性。情非情別。
    問。通無疑。別門如何。答。涅槃經就別別有情。各各當果說其因體。有當果性。名有佛性。故是有情非無情也。真如是一。所望不同得名各異。若望十方諸佛報身名佛性屬主釋。法身名佛性持業釋。若望一切眾生名佛性有財釋。因取果名故。若望無情非佛性也。無當果故。故言為簡非佛性說於佛性。非佛性者。謂瓦石等無情之物。
    問。理有何力定當成佛。答。涅槃三十六云。一闡提人煩惱因緣。現在之世能斷善根。佛性力因緣故。未來還生善根。佛性論第二云。此清淨性事能有二。一於生死苦中能生厭離。二於涅槃欲求願樂。若無清淨之性。如是二即不得成。唐攝論云。又佛界普為一切作證得因。今諸菩薩悲願纏心懃求佛果。寶性起信亦同。
    問。理若有力即無闡提。答。其理佛性如水精珠能清濁水。水若常動。雖珠有力水不得清。有情亦爾。雖有理性能生善法妄心常動無漏不生。若制一處無事不辨。又水性清動則常濁。心即自清。眾生亦爾。本性清淨。若妄心恒動即生死輪迴。若妄心不動即寂滅涅槃。准此理教若有理性定當成佛。既信一切眾生平等悉有理性。豈得執一分眾生不成佛耶。
    問。源既一心。何故四生六道囂塵無息。三乘五性如是差別。答。夫生死涅槃理心為本。理為迷悟之依。心為迷悟之體。迷即理名如來藏性。心名二種生死。悟即理名法身涅槃。心名報佛化佛。由此理心名為本性。曰正因。迷有輕重六趣不同。悟有淺深三乘性別。迷悟之業名為客性。亦曰緣因。一切眾生理心平等正因同也。迷悟有別緣因有異也。正因同故皆應證得阿耨菩提。緣因異故分為五性。故涅槃說。凡是有心當得菩提。佛性論云。二空真如應得圓果。大悲拔苦必盡不留。變易生死大慈與樂第一皆令得大涅槃。故法花云。諸佛世尊唯為開示悟入佛之知見出現於世。佛知見者。即是一乘佛性之異名也。
    問。正因既同。何故大聖三乘一乘存此兩說。答。流有百千遂是一海。教雖萬差道必無二理有淺深果有近遠。如前既說。理深即難悟。果近即易求。隨宜方便先淺後深。先近後遠。所以法花前教五性決定。密嚴之後悉當成佛。由斯前後權實有殊。兩說不同。佛自會前從後。無經將後同前。上代諸論師順佛經。亦同此意。學三乘者違諸義例顛倒通經。謂破二一乘以為密意。悉有佛性為非了說。若依此釋。即小是大非。後權前實。非但違佛四依會釋。亦令無量眾生不信佛性墮常沒中。誹謗一乘常處地獄。自疑無性障發大心。疑他闕因廢大悲願。
    問。若爾方便之說真實之教有何差別。答。三乘一乘。五性佛性。二說相對其異無量。略述六相。一信謗罪福多小異。法花四云。其有讀誦一句者。則為如來肩所荷擔。乃至一念隨喜。當知是人阿毘跋致。我皆與授無上道記。更有無量功德。如經廣說。經云。若人不信。則斷一切世間佛種。命終入無間獄。若以在家出家讀法花者毀罵之罪。甚罵於佛有無量罪。如經。准此信唯一其福如是。不信之報如向。不信二乘實滅若有何罪。信有何福。有教請示。涅槃第七云。其有能信身中盡有佛性。則不遠求三歸依處。何以故。於未來世我身即當成就三寶功德無量。如經廣說。二十六云。若一闡提信有佛性。當知是人不至三惡不名闡提。以不自信有佛種故則墮三惡。地獄眾生若聞悉有佛性之聲。即便離苦生人天中。三十六云。若人不信一闡提等悉有佛性。是名常沒一闡提。罪過無邊。如經。准此不信一切有情悉有佛性其罪如是。信福如向。不信一分無性若有何罪。信有何福。請示教文。深密等經。廣說信謗罪福為空慧等。非為一分無性。檢文自顯。二所為說人勝劣異。法花云。濁時垢重眾生。為此方便於一說三。為清淨眾說唯一乘。涅槃云。非為鈍根弟子說一乘法。我為人中象王利根迦葉等開示一乘。又云。大功德人得聞佛性大事。斯下小人則不得聞。佛性論云。佛為小乘人及一闡提一分無性。寶性論同。三難解易解淺深異。四佛自會釋有無異。五權實相對前後異。此三竝准上下可知。煩故不述。六大小不同半滿異。涅槃二十二云。我於聲聞緣覺經中未說一闡提等悉有佛性。於今說之。是名不聞而聞。第七云。九部經中無方等經。是故不說一切眾生悉有佛性。經雖不說。若知悉有。是人真我弟子。設九部經無佛性者是亦無罪。何以故。我於大乘大智海中說有佛性。二乘之人所不知見。故說無罪。毘婆沙云。有二有情。一有涅槃。二永無涅槃法。宗輪論云。薩婆多等本宗。一分無性。佛性論破立一分無性。名破小乘執品。並是唯識等論正宗。若爾小乘法中說一分無性者。大乘大智海中。說悉有佛性。設說無性隨轉理門。非大乘義。如父教子。故涅槃云。譬如長者唯有一子。幻小未堪且教半字。後漸長大方教滿字。然則一分無性為小乘義。經論分明。悉有佛性為小乘說若出何處。請示教文。明知三乘一乘五性佛性教理懸殊。
    問。何以得知一分無性定小乘教。答。略有三義。一依經文。二准論釋。此二並見上經論文。三承三藏。如真論說。
    問。諸佛說法意趣難解。四依出世重復釋顯。若爾何故聖慈氏等諸大論師。建立法爾三乘五性。慈尊現說豈得不了。答。諸論立義各據教時。隨經權實。故依前教立五性三乘。若據後經述一乘佛性。如依初說。戒開三淨。識唯有六。若依後經制食一切。識有八種。且如身子。深解一乘。依阿含教造六足論。三乘實滅。慈氏菩薩具悟正因一切平等。依深密等造瑜伽等建立五性。聖者龍猛圓達緣因有無不同。依涅槃等造中論等。舉十二因緣說正因性。世親菩薩依三時教造三分論義各隨別。依小乘教造俱舍論三乘實滅。依大乘教解深密等造唯識頌依他有等。依深波若論顯平等空。依一乘教造法花論。決定聲聞得菩提記。依大涅槃佛性義理造佛性論及涅槃論。眾生即佛。涅槃密義決無佛性。一闡提人說有佛性。然則隨顯當教分齊。非謂無至極說。故瑜伽論聲聞地中引阿含經。如來性力知種種界成立一分無涅槃性。菩薩地復說真如所緣緣。種子一切平等。故教無量。宗必無違。惑者不得此意。一分無性以為真了。悉有佛性以為不了。說少分也。猶如聆木馬謂為真馬。見黃葉以為真金。
    問。若爾以何為龜鏡矣。二乘實滅。一分無性非是究竟。二乘無滅悉有佛性究竟無餘。答。聖說無邊。略述一二。初明三乘方便一乘真實。後辨一分無性有餘。悉有佛性無餘。問。初說如何。答。略存三說。一勝鬘云。聲聞緣覺得涅槃者。是佛有餘不了義說。二楞伽云。說三乘者。為發起修行地諸性差別。非究竟地。三法花云。如來自知涅槃時到。眾又清淨信解堅固了達空法。集諸菩薩及聲聞眾為說是經。世間實無二乘而得滅度。唯一佛乘得滅度耳。涅槃經文至下應知。
    問。大乘基師。彌勒上生。法花疏云。勝鬘大意。四乘真實。一乘方便。故經云。若如來隨彼所欲而方便說。則是大乘無有二乘。因何定執一實三權。答。此文正明一乘真實。三乘方便。夫釋文之法。皆須不違一部之都意。始末相順。此經先說攝受正法。量任無聞非法眾生以人天善根而成就之。求聲聞者授以聲聞乘。求緣覺者授以緣覺乘。求大乘者授以大乘。此則隨彼所欲說三乘也。即同法花楞伽涅槃隨宜說三。次說聲聞辟支得涅槃者。是佛有餘不了義說。又云。究竟皆得阿耨菩提。又云。二乘皆入大乘。大乘者即是一乘。故三乘則是一乘。乃至最後佛言。此經斷一切疑。決定了義入一乘道。准此一部始末之意。豈欲說四乘為究竟一乘為方便。因何浪釋經文妄定宗旨。誤其後學令謗一乘。
    問。若爾文段如何。答。若如來隨彼所欲而方便說者。此是前為求三乘人說三乘也。則是大乘者。須說二乘皆入大乘。無有二乘者無二乘涅槃。入於一乘者。二乘皆為佛因。當成佛故。依二乘道出三界分段之身至其門外。與諸菩薩乘白牛車直至道場。一乘則第一義乘者。此說一乘為真實二乘非真實也。第一義即真諦異名也。如說第一義諦則是真諦。
    問。如是諸說非為定性。皆為行化不定種性二乘之類權說一乘。故攝大乘第十頌曰。為引攝一類。及任持所餘。由不定種性。諸佛說一乘四依既釋。何為明證。答。一乘有二。一四十年前密意一乘。二四十年後顯了一乘。攝論所釋密意一乘非顯了一。既由不定等十義故說一乘。與開示悟入四義故說唯一佛乘其旨既別。豈得同哉。
    問。二意樂中第二意樂是法花事。何得非釋法花一乘。答。雖引後經義同前說。不違教時。是為釋成法花之前存三一乘引破二說而從三乘教意。此則攝實從權以正寄緣說之。非唯一旨。
    問。此釋不爾。深密經第三時。法花以後顯了之說。則會法花一乘頌言。故於其中立一乘非有情性無差別。既至深密存三分明。何言破二一乘必在存三一後。答。此甚可咲。略述三義。一違時。真諦三藏云。佛成道第三十八年。去涅槃七年。說解節經（此經即是解深密經勝義諦品。同本異譯）四十餘年。至涅槃時方說法花。豈可迷哉。二違人。深密經。世王未作逆罪之前說。故解節經同聞眾中列於父王。法花經是作逆後說。故經同聞眾內但有子王。三違理。趣寂實滅。窮子止宿草菴之時。商主說有化城之教。二乘無滅。則是長者付財之時。商主滅化城之教。止宿草菴不令在付財之後。滅化不令在說化之前。以後會前於理顯然。以已說教會未所說。愚之甚也。
    問。若爾深密會何一乘。法花會何。答。深密所會即是深密以前十六年。說大集經等所說一乘。故第七云。我為勸進彼眾生故說一乘無第二。是異時說非同時說一。法花所會即是法花前說深密存三之教。故言非有情性無差別。法花會之頌言。爾乃集大眾。為說真實法。方便力分別說三乘。
    問。若爾何故汝為定鏡。根本一乘云。如來言慧大藥王樹不生二處。所謂二乘墮於無為。及壞善根非器眾生。答。是則正說一乘之文。惑者如文取義。三世佛怨。入無餘位以根未熟無量時故作如是說。故寶性論釋曰。故花嚴性起中言。邪見聚等眾生身中皆有如來日輪光照。乃至為欲迴轉不求大乘心故無量時故如是說。以彼實有清淨性故不得說言畢竟無性。具釋如下。
    問。若爾會存三之大乘說唯一佛乘何亦開言三草二木生長不同。故藥草喻品云。雖一地所生一雨所潤。而諸草木各有差別。色分五乘。准此之說經所成豈非契理。答。是為得實而失權故。所謂不覺於一說三於緣成三不破唯一。故論明之。能詳覽了。
    問。雖說唯一分明不度趣寂二乘。何為決定。答。方便品云。十方佛土中唯有一乘法。無二亦無三。除佛方便說。又云。唯此一事實。餘二即非真。天親釋曰。無二者無二乘涅槃。唯有如來究竟滿足大般涅槃。既是度中不簡定性二乘。衣中不顯定性二乘。豈趣寂者有真滅哉。雖說唯一猶存定性。唯識猶簡外一境。
    問。若以唯一為決定說何故法花以後。涅槃三十二。云我於經中告諸比丘。一乘一道一行一緣。乃至我諸弟子不解我意。唱言如來說須陀洹乃至羅漢皆得佛道。我於經中須陀洹人。人天七返往來便般涅槃。乃至不解我意。唱言如來說須陀洹至阿羅漢不得佛道。准此一乘豈決定耶。答。此是四十年前為三界戲童就分修身說七生等。為不定性說一道等。二說不定。四十年前一道一行。是存三說一決定一乘。四十年後無二無二。是破二歸一。義既不同。因何為難。
    問。如何得言非是決定一乘。答。文義及人皆不同故。文不同者。決定一乘。法花勝鬘涅槃等說。此等經中無此文故。義不同者。法花一乘唯一佛乘。勝鬘一乘二乘入一乘。一乘即大乘。涅槃經云。一切眾生皆歸一道。一道者大乘也。皆從大乘以為一乘。非是合三乘為一乘。此文一乘異時說。同一道者。如深密說。三乘依三無性為一道等。一行一緣同顯揚無差別行相。無差別相。人不同者。此文告諸比丘。法花為菩薩聲聞。涅槃為迦葉。勝鬘夫人自說。
    問。此釋非也。此正指法花一乘者。即方便品云但以一佛乘。一道者。藥草品其所說法皆悉到於一切智地。一行者。次下汝等所行是菩薩道。一緣者。方便品但為化菩薩。義人不同。准之可知。答。存三破二雖同有此。其義必異。如前屢示。設使以此法花一乘非為定說。即為自害。汝深封執法花但化不定性類故。不定性法花教中亦不得道。最後涅槃既指此教皆得佛者。稱為不解我意之故。豈如文取義哉。故涅槃云。我初得阿耨菩提時。有諸鈍根聲聞弟子。以無利根迦葉等不得演說一乘之實。隨宜方便開示三乘。如來去來現在畢竟演說三乘法。者無有是處。人義准破。
    問。如何得知存三一乘。答。與攝論一乘大意同故。到於一有是同一解脫。如出生菩提心經同一道同至一城。謂同解脫。明知非是決定一乘（述曰。此上所存一乘業釋。今助一釋。此如涅槃一闡提等。或說有佛性。或說無佛性。皆是不解我意。分別現當准之應悉故。遠法師釋云。一乘者乘行一也。言一道者道法一也。言一行是乘體也。言一緣者道法體也。法是行緣故名為緣。據大攝小其唯一故。皆當作佛。愚聞不解。便言定作。如來復說須陀洹等得小涅槃。愚人不解便言二乘定不解佛）
    問。若法花教為決定說。不定一類得菩提記文義分明。定性二乘何處得道。答。第五言。此法花經多怨難信。前所未說而今說之。不定二乘成佛教起初轉法輪。若前後教說不定因何勞言前所未說而今說之。故法花所說。佛為小根說一向趣寂聲聞種性永滅無餘。瑜伽畢竟所知障。乃至唯識法爾定五當得佛道。由此名為前所未說而今說之。金口之說靡不真。一乘之怨唯在是。末世弘法良屬四依。故涅槃云。我滅度後。四依菩薩傳教利生如佛無異。世親菩薩彌勒後子。龍猛門人。善解中邊彰瑜伽意。妙釋百論。開三論旨。付法藏云。婆藪婆豆能解一切契經義理。如上具述。故法花論釋曰。如來前說法異。今說法異。云何如來不成妄語。為斷此疑如經舍利弗汝等當一心信解受持佛語。如來言無虛妄。無有餘乘唯一佛乘。既是汝師。豈謗道哉。
    問。若爾違自。如汝所執楞伽既說定性二乘同入佛乘。法花所說豈非重煩。答。雖說定性成佛非如法花。故經云。世間無有二乘而得滅度。唯一佛乘得滅度耳。乃至廣說。由此說前所未說而今說之。
    問。若爾法花一切二乘同入一乘之說。非一定性二乘。寄何正說皆歸一乘。答。第三化城品云。我滅度後復有弟子不聞是經不知不覺菩薩所行。自於所得功德生滅度想。當入涅槃。我於餘國作佛更有異名。是人雖生滅度之想入於涅槃。而於彼土求佛智慧得聞是經。唯以佛乘而得滅度。更無餘乘。除諸如來方便說法。
    問。此是不定非諸定性。同正法花故。竺法護三藏所譯正法花第三藥草品云。謂臨滅度佛在前立。勸發無上正真道意。明是不定。答。爾違同經第四往古品。故經云。當來末世或有發意學弟子。我成為聲聞復不肯聽受菩薩之教。不解佛意。所行菩薩一切行悉在無為之想。謂當滅度往至他佛世界。順殊異行生異佛國。當求道惠悉聽啟受。爾乃解知如來之法。有一滅度無有二乘。既言悉在無為之想往至他佛世界豈不定。
    問。此亦不定。與第三藥草品意同。答。此釋違文。三四意別。第三不言佛滅度後。言佛前位。汝以要法。此即見佛聞法。花言臨滅度。不言他佛界。第四云當來之世佛滅度後不聞法花者在無為之想。謂當滅度往他佛界生異佛國准此豈同。因何妄釋謗一乘哉問。如何得知定性二乘。答。大智度論九十三云。問曰。阿羅漢先世因緣所受身必應當滅。住在何處具足佛道。答曰。得阿羅漢時三界諸漏因緣盡。更不復生三界。有淨佛土出於三界。乃至無煩惱之名。於是國土佛所聞法花經具足佛道。如法花經說。有阿羅漢若不聞法花經。自謂得滅度。我於餘國為說是事。汝皆作佛。
    問。若爾法花於諸聲聞授菩提記。總有六種。謂別記。同記。後記。無怨記。通行記。具因記。決定二乘寄何記別。而期當果。答。具因記。是故論云。決定增上二種聲聞根未熟。故如來不與授記。菩薩與授記。菩薩與記者方便令發大菩提心故。
    問。此言菩薩是何大士。答。是常不輕菩薩。故論云。言授記者六處示現五如來記。一菩薩記。乃至菩薩記者如常不輕菩薩品示現。禮拜讚嘆言我不輕汝等皆當作佛者。示諸眾生有佛性故。
    問。佛既不記。菩薩何授。答。嘉祥釋言。佛就根熟未熟故與記不與記。菩薩約二種義所以與記。一有佛性故。二方便令發菩提心故。問。既有二義佛何不記。答。嘉祥又言。菩薩例佛義亦得也。問。何具因記定性成佛。答。既言具因因何生迷。
    問。雖同得記發心各異。增上慢者發趣向心。其趣寂者令發信解。於大乘心非趣向心。故基法師釋云。其增上慢根現未熟。佛不與記。不輕菩薩與記。令信有佛性故。其趣寂者由無大姓。根不熟故佛不與記。菩薩與記令信大乘。不愚法故（又慧沼法師慧日論第四云。但決定者信發大心成不愚法亦得云發心）答。若爾金口所說虛妄。如來極智圓照三際。既無成佛之性何言有佛性耶。既自乘外無餘所得。何說汝等皆當得佛。
    問。所說不虛信解大乘。令得不愚法之益故。答。不愚法益非本所記。所記不得非期而得。豈非欺誑眾生界哉。三乘學者亦佛弟子。何引大師隨妄語中。方便品云。佛自住大乘。若以小乘化。乃至於一人我即墮慳貪。此事為不可。何令大師成慳貪者。
    問。若爾何知安住佛道。答。不輕品云。爾時四部眾常輕是菩薩者豈異人乎。今此會中髮陀婆羅等五百菩薩。乃至皆於阿耨菩提不退轉者是。頌曰。時四部眾。著法之者。聞不輕言。汝當作佛。以是因緣。值無數佛。此會菩薩五百之眾。並及四部。清信士女。今於我前。聞法者。乃至諸著法眾。皆蒙菩薩教化成就。令住佛道。
    問。此但增上。非是定性。答。既言諸著法眾皆蒙菩薩教化令住佛道。定性二乘何理非著法眾矣。問。若爾何經唯舉增上。答。增上慢者通其五性。一切凡夫具七慢故。若言定性唯是一類即不攝餘。言增上即攝一切。總攝別故。故說增上非言定性。問。雖有此釋未可指南。答。若爾天親所說即應虛妄。品中無定性二乘故。將立邪執謗於大師以為虛妄。抑於大聖以墮慳貪。
    問。聲聞授記以為了義。何故十法經云。聲聞授記為密意耶。答。未具功德三平等故。同於菩薩授記名為密記。非不當得功德具足。故法花論云。彼聲聞等得授記者。得決定心非成就法性故。如來依彼三平等說一乘法故。如來法身聲聞法身等無異。故與授記。非即具足修行功德。故十法經下云。以佛性故與聲聞授記。此如涅槃。佛以隨自意語一切眾生未有當果之性悉有佛性。楞伽准釋。
    問。定性二乘既一乘中得菩提記。左何迴心。答。不定性者三界之內發心入大乘。定性二乘三界之外迴心向大。問。若爾二死分別云何。答。色形軀別。壽期長短報。稱為分段無色形異壽期長短。但以心神念念相傳前變後易名曰變易。界內迴心在分段生。具麁形故。界外發心居變易死。受細身故。
    問。若爾不定二乘以分段身得成圓果。答。前之三界有分段業無不受後有智。要得第四無學之果。捨三界身。究竟四智。方受變易（我生已盡。梵行已立。所作已辨。不受後有。是為四智）故佛性論第二云。出於三界外有三種聖人。由四種怨障不得四德果（常樂我淨是為四德。方便因緣有有無有名曰怨障）智論亦爾。其文如上。
    問。約無學聖有定不定。同受變易。有何差別。答。不定性者迴心向大後入無餘受變易身。定性二乘般於無餘受變易報。報後入大。問。若爾定性及不定性同入無餘。答。一乘宗義正如所問。
    問。定性二乘無成佛義。入無餘滅其理決定。不定種性既有佛性。何入無餘。答。三論化城說為無餘。非同法相與大虛同。因何為難。問。其體何耶。答。如楞伽說。三摩跋提三昧樂也。
    問。此說預流等位向大。依邊際定。何以為無餘體。答。夫增壽法。必先心念口言。願留此身後入邊際定。從定出已同行者邊化入涅槃。即於此界隨樂而住。何三昧樂於無量劫不自覺知。是資身定。又入化城息求大果。既心城實有而入。商主未滅化城之前。如何有心趣大菩提而言向大留身定矣。至下具破。
    問。若爾此三昧樂九次第定中為何定。答。前教說之二乘涅槃非諸定攝。後教說為三昧樂也。此是同身修行法中。別有一種三昧滅分段身別受變易。非八解脫滅盡定攝。問。以何得知。答。滅盡定唯滅轉識不滅依身。此滅有身及心故別。故瑜伽八十說入無餘涅槃相云。不思餘相。正思真不相界。漸入滅定。滅轉識等。次異熟識捨所依止不復得生。楞伽云。滅諸根不取未來境界。
    問。三乘之人以定願力資分段業令三界長時久住。令此麁身漸增勝妙。名之變易。何入無餘捨分段身受變易。答。此義非真。但增壽行不別受變易者。變易生死之名從何而立。若謂剎那即違佛性論釋。有有生死唯有一生名為有有。若謂命之始末。即違瑜伽增諸壽行。既言增壽如何說死。既無有死如何說生。大力菩薩亦有變易。此豈亦增壽行耶。又若不捨分段之身。瑜伽既無轉根之文。女人羅漢增壽若為求佛。故此生死名不思議變易生死。但可依教。凡夫不得妄有思度。問。瑜伽既說增其壽行以為變易因何為難。答。瑜伽正意為顯前教故說增壽。非真變易。
    問。如何得知後教不同。答。有十三別。今略存五。一楞伽。滅諸根方取變易。瑜伽留有根身。二勝鬘無上依等。無明住地,資無漏業別受變易。瑜伽等定願資有漏業留分段身。三法花等。往他佛界。又生異佛國。瑜伽等云。於此世界瞻部州中隨其所樂遠離而住。四涅槃。是人未來過八萬劫住等。瑜伽則留此身或餘一劫。五法花智論。非三界攝因緣。非是三有業故。三界煩惱不能繫故。瑜伽等說三界攝。資三界業引令住故。准此勝鬘無上依楞伽法花涅槃等經。智度佛性等論。雖文少異大意同也。不同瑜伽佛地唯識等論廣辨如一乘章。
    問。二說何異。答。所弘教異。能釋論然。隨機攝化義則無違。如經中未說王宮以為化佛。弘此時教則說三十四心菩提樹下成真佛也。如經中未說阿賴耶識。弘此時教即說滅定。唯依欲色及說種子依色心也。如後時教其義即改。如是等教其例非一。瑜伽等論依四十年前經作論故。所釋經中二乘實滅身智俱盡。三界之外無別生死。故作此說。四十年後二滅非真。前說二乘即三摩跋提三昧樂也。有阿梨耶識轉墮不思議死。經既此說。論亦隨改。後代論師不會教時。妄將後經會同前論。豈異斛染提節蟹哉。
    問。若爾三乘眾聖何為因緣感變易報。答。無漏業因。無明住地為緣受變易生。故勝鬘云。又如取緣有漏業因而生三有。如是無明住地緣無漏業因。生阿羅漢辟支佛大力菩薩三種意生身。此三地彼三種意生身。生及無漏業生。依無明住地有緣非無緣。是故三種意生身及無漏業緣無明住地。世尊如是有愛住數四住地不與無明住地業。
    問。此無漏業其體何耶。答。寶窟中云。三乘聖人各無漏解。其無漏立作意之義名為業也。問。若爾此業新古中何。答。此是新業。問。若是新業。違佛性論說須陀洹以上更不造新業耶。答。其性論於分段生有漏之業更不新造。非謂變易無漏之業。
    問。既言無漏破裂生死何感變易。答。如上地道破於下地感上地報。二乘無漏破裂分段生死感變易報。於理何失。問。意何。答。三乘無漏望界內業且稱無漏。實是有漏感界外生。義則無違（述曰。若謂無漏破生死者。何故汝執無漏定□資分段業成變易身難他自害）
    問。生必由愛。二乘無學既斷其愛。何得有生。答。異生染愛受三有身。羅漢習氣之愛何廢生於界外。問。既是有漏。何非攝界。既生界外何異外道。答。此身由有無明住地。麁重未盡。有漏隨逐。非是無漏。三界愛心不能繫縛。非三界也。先是三界。今界不繫名非三界。非是三界之外別有眾生。問。此是苦諦何非三界。答。是雖苦諦。唯菩薩知非二乘證。唯厭有累求羊鹿故。至其門外始知有苦無羊鹿也。故勝鬘說。無作四諦唯菩薩知斷證修等。
    問。凡論變易有其三種。謂微細生滅變易二乘所得。法身神化變易。證得真實法身隱顯自在變易。於何論之。答。寶窟中云。於第二說。具辨如彼。
    問。不定種姓有成佛義。受變易報其義決定。定住二乘既無佛性。何受變易。答。定性二乘有第五住必有四種生死。無二空定證必無三點涅槃。又斷見惑時不可令修惑亦斷。盡下界因不可令上界亦盡。二乘唯斷人執不可令法執亦斷。唯盡分段之因不可令變易果盡。由此前經雖說二乘實入涅槃。後經釋言猶如化城。羊鹿定性既有理心。何但不定二乘。由迷輕重五住不同果勝劣故。三界變易有異。由見一故不越異生位。輪轉惡趣。由三愛故受三有身。以無明地令無漏行招變易死。此是後經之了說也。
    問。如何得知定性二乘捨三界身受變易報。答。聖說非一。略述三說。一入楞伽第二云。諸聲聞辟支佛畏生死妄想苦而求涅槃。滅於諸根不取未來境界。妄取以為涅槃。不知內身證修行法故。不知阿梨耶識轉故。乃至我說五種乘性證法。一聲聞乘性證法。彼聲聞人邪見證智離起麁煩惱。不離無明薰習煩惱。見己身證相。謂初地乃至王品地同已所離。墮不思議變易死故。而作是言。我生已盡乃至不受後有。如是等得入人無我生心。以為得涅槃故。是名聲聞乘。四卷楞伽第一。五性中云。聲聞種性起煩惱斷。習煩惱未盡。不度不思議變易死。度分段死。正師子吼言。我生已盡等。二法花如上。三涅槃第十病行中云。一斷三結得須陀洹果。不墮三途。人天七返永斷諸苦入於涅槃。是人未來過八萬劫便當得成阿耨菩提。乃至五永斷貪欲嗔恚愚癡得辟支佛道。煩惱無餘入於涅槃真是騏驎獨一之行。是人未來過十千劫便當得成阿耨菩提（第十九二十一亦同）如斷見惑。不越七生定斷修惑。斷人執已。不越八萬劫等必發大心。由道力業力能令唯八萬劫等。不可以非想八萬劫故。准此等教依初時教。三乘皆入無餘涅槃。身智俱盡斷滅而餘。唯有無涅槃性。常處生死無有斷滅。依第二時少分成佛。但有定性二乘身智斷滅。無涅槃性永處生死。依第三時究竟一乘。二乘無實涅槃。五性皆當成佛。無斷滅也。後說為了如前既述。故知留身變易為種。豈得執弘其前論非後經說。
    問。楞伽應爾。涅槃竟別。八萬劫等所住之處名涅槃者。預流等位以定願力留分段身。經八萬劫等名住處。實非涅槃。於同行邊示現涅槃。說為涅槃。如瑜伽八十說。中二果准是。即涅槃於四果聖迴心。未至十信之間入無漏定。所經劫數稱八萬等。非是汝執住無餘界所經劫限。答。此釋違文。預流等位未盡諸苦入涅槃也。涅槃既言。永盡諸苦入於涅槃。是人未來過八萬劫得無上道。瑜伽八十云。修四神足已能住一劫。或餘一劫。彼既如是增壽行已。留有根身別作化身。同法者前現般無餘。有根實身此界州中隨樂而住。准此論文實身住處不名涅槃。示現涅槃不經多劫。何經八萬劫等住處名為涅槃。同瑜伽矣。其五不同如何既釋。因何妄同。
      問。無餘之中有何所作。答。定性二乘以愚法故未入無餘涅槃之前。於不解有三種之餘。於自所得生究竟想。正師子吼。我生已盡乃至不受後有。灰身滅智而入寂滅。當於彼滅身智之時。即受細質墮變易生。雖然彼亦不知此事。住無餘界。惽然無作。猶如醉人。故楞伽說。醉於寂滅酒。無量劫不覺。譬如惽醉人。問。醉三昧酒經幾得覺。答。嘉祥釋言。根有利鈍悟有早晚。故楞伽云無量劫不覺。涅槃經說八萬到乃至十千劫到。劫限不定。八萬等義如涅槃疏。恐煩不述。
    問。深密等經皆說一向趣寂聲聞種性。雖蒙佛化終不能得阿耨菩提。乃至無餘依中諸受永盡。豈得菩提。答。權實有異。前既釋訖。此說住無餘之位也。非說已出無餘之後。問。此釋全非矣。夫論趣寂身智悉滅。既言一向趣寂諸受永盡。豈可發生。答。佛成道後四十年前未說二乘無實涅槃。捨分段身別有變易。一切眾生皆無斷滅。猶依小乘二乘實滅。四十年後。法花楞伽密嚴無上依涅槃等經。方說二乘無實涅槃。未得無餘捨三界身。別有四種生死。一切眾生皆無斷滅。乃至八萬劫後得無上道。深密等經既在前說。豈得還生。
    問。楞伽既言灰身滅智無諸作業。因何發生。答。瑜伽等亦為三乘教。方便說之。非盡理說。問。若爾何故汝師龍樹菩薩菩提資糧論。舉經八喻顯說定性二乘終不得道。故論頌曰。如空及蓮花。峻崖與深坑。男不男迦柘。亦如燋種子。十住毘婆沙亦有此意。答。此是呵嘖之言。非究竟說。猶如慈父誡子。
    問。何以得知無餘永滅非了義說。答。密嚴經下云。若解脫者。眾生界滅。即壞如來一切智性。去來今佛所知之法不得平等。又若涅槃眾生滅者。誰離於苦。有無餘耶。降魔等事皆是妄說。是故當知諸觀行者證於解脫其身常住。離眾有蘊滅諸習氣。譬如熱鐵投之冷水熱勢雖滅而鐵不壞。又上卷云。涅槃若滅壞。眾生有終盡。眾生若有終。是亦有初際。應有非生法而始而作眾生。無有眾生而眾生界。大法鼓經意亦同也。准此翻覆徵詰。是決定說。既說二乘無滅眾生不斷。定性二乘必當成佛。在深密後。故知決定。龍樹菩薩大智度論八十三云。問曰。凡夫人入無想定者無想天。聖人住有餘涅槃入滅盡定。一切聖人入無餘涅槃心心數法皆不行。是則心心數法不行。菩薩行般若時。云何心心數法不行。答曰。是事阿毘曇中說。非大乘中義。小乘大乘種種差別如先說。是故不應以毘曇義難摩訶衍（十二門疏云。此言大乘）菩提流支三藏所譯。賢慧菩薩所造究竟一乘法性論云。聲聞辟支有涅槃者。此是諸佛如來方便。勝鬘全同。問。若爾身智非滅。而說灰身滅智。慈氏所說即應妄耶。答。滅於分段之麁身智。非無變易細身智。所以慈氏之說非妄。
    問。何以得知有變易生微細身智亦得發生。答。入楞伽第四云。亦如水中木為波之所漂。如是癡聲聞為諸相漂蕩。彼無究竟處亦復不還生。得寂滅三昧。無量劫不覺。是聲聞之定。非我諸菩薩。離諸隨煩惱。依習煩惱縛。三昧樂境醉。住彼無漏界。如世間醉人酒消然後寤。彼人然後得我佛法身體。乃至廣說（述曰。智嚴法師注云。彼覺法亦然得佛無上身。明聲聞空勢盡。若行願具修。無不成佛。今依了說究竟皆成。接諸小教義無成理。具釋如彼）
    問。種性集云。三昧樂醉。不定二乘迴心向大以後。得入菩薩八地無相勝定。修本性故樂著久住。說名為醉。而諸佛常勸令不著行菩薩行。非說寂滅增上慢人。故彼楞伽第七云。大慧。聲聞有三種。入八地寂滅門者。此是先修菩薩行者墮聲聞地。還依本心能修菩薩行。迴入八地寂滅樂門。非增上慢寂滅聲聞。以彼不能入菩薩行乃至十地之行。是故決定寂滅聲聞亦不能證菩薩所行寂滅樂門。決定聲聞既不能證得菩薩寂滅樂門。先文則云彼人寤後得佛法身。二文既別。故知如滅。答。若爾既得菩薩八地無相勝定。何前文言是聲聞之定。非我諸菩薩。亦復諸佛常勸不著。何無量劫不覺。此釋甚愚。
    問。若爾何故以彼不能入菩薩乃至菩薩寂滅樂門。答。此是說顯退菩提之聲聞行相。決定增上二人。非先仰修菩薩諸行墮聲聞地。故更不能仰修八地。亦非寂滅之後過八萬等不能發心修行。檢文自顯。
    問。既言彼不能證菩薩諸行。豈異深密。答。如汝所崇定性聲聞。豈不五性中聲聞種性耶。因何入楞伽第二五性中云。聲聞種性墮不思議變易死。四卷經云。起菩薩顯。習煩惱未斷。不度不思議變易死。度分段死。具文如上。准此經文。寂滅聲聞既有變易。不同深密。二乘三摩跋提既如化城。雖不得八地寂滅樂。得二乘寂滅之後。迴心向大得菩薩八地寂滅。具破如一乘章。大廣智不空三藏譯。龍樹菩薩發菩提心論云。二乘之人雖破人執猶有法執。能淨意識不知其他。久久成果位。以灰身滅智趣其涅槃。如太虛空湛然常寂。有定性者難可發生。要待劫限等滿方乃發生。若不定性者。無論劫限遇緣則便迴心向大（述曰。此中有云。初定性二乘。次定性大乘。後不定性。尚迷論文。豈知其義。既言猶有法執不知其他。久久成果位。下文言。有法執故久久證理。沈空滯寂限以劫數。然發大心因何妄釋。有謗法者難會。述云。此可偽論。文引毘盧遮那經疏故。人身難得。不可與言。自他今起無間因故）佛性論云。二乘之人有三種餘。一煩惱餘。謂無明住地。二業餘。則無漏業。三果報餘。謂意生身。既言在果報餘。菩提流支三藏所傳金剛仙論云。然二乘人有二種。一者發菩提心聲聞。如法花中舍利弗等受記作佛者是。二寂滅聲聞。斷三界惑盡。出分段生死。生究竟想起憍慢心。入寂滅定逕千萬億劫。於此定中而不勉變易生死微細行苦。後時定力既盡。從禪定出受無所依。故還覓善知識發菩提心。求無上道故。菩薩於此憍慢眾生亦與救度。故次明（述曰。此中慈恩基法師難會。遂自謗云。非真聖教。設令非真。十云。此金剛般若甚深法門義釋。非自智力解。乃近從胡名阿僧呿。漢云無障礙邊聞。復遠從彌勒世尊邊。乃至彌勒世尊作金剛般若義釋並地持論。付無障礙。令其流通。然彌勒世尊但作長行釋。論主天親既從無障礙比丘邊學得。復以此論轉教金剛仙論師等。此金剛仙轉教無盡意。無盡意復轉聖濟。聖濟轉教菩提流支。迭相傳授以至於今始二百年未曾斷絕。尚謗文殊。而同外道。況乎三藏。若爾師資如是相傳。令諸有情作無間因。唐胡如此。日本亦繁。寶龜年中。使法相學者德清法師。承大唐法詳居士云。大佛頂經是房融之偽造。非真佛說。具如掌珍量抄。攝此為謗文殊之權質所說。弘仁年中。德一法師自居東夷邊卑之地。世親菩薩佛性論中說一闡提有佛性文。是三藏謬。具如彼師中邊義鏡章。此為毀滅一乘性佛。有云。法花論中定性聲聞發大菩提心。三字後寫之者所入置。有云。西方要決理趣疏皆非基師所造。如是之類不可具述。詳咎皆在基公。因何苦因傳其後學。非直違一乘之微轍。亦乃闇佛性之玄轅。謗教文深為呵嘖。彌天釋道安法師。尚商略於翻譯為五失三不易云。結集之羅漢競競若此。末代之凡夫平平若是。改千代之上微言。同百王之下末俗。豈不痛哉。況乎具縛之流。妄率胸襟廻擾聖教。誑後徒之幼識。誘初學之童蒙。現在者心由斯滅。當來慧眼因何生。諸有智者皆應依信三藏所述。又二聲聞未不列者例之可破）
    問。如是諸教皆說化人非實行坿。何為明證。答。瑜伽八十說權行云。修四神足已。能住一劫。或餘一劫。彼既如是增壽行已留有根身。別化作身。同法者前方便示現。於無餘依涅槃界而般涅槃。彼以所留有根實身。則於此界贍部州中。隨其所樂遠離而住。既是留有根身不灰身智。因妄釋傳其後學。過去無始。未來無終。若眾生界如是斷滅。諸佛如來深有過罪。故大品云。法若前有後成無者。諸佛菩薩則有過罪。密嚴顯然如上既述。唯識學者亦佛弟子。於大師處有何怨讐。固執化城深至過罪永滅生界。
    問。如何得知一分無性隨宜權說。悉有佛性究竟真說。答。略辨三說。一入楞伽第二五性中。說第五無性云。大慧。一闡提者有二種。何等為二。一焚燒一切善根。二憐愍一切眾生。乃至大慧菩薩白佛言。世尊。此二種一闡提。何等一闡提常不入涅槃。佛告大慧菩薩。云何菩薩一闡提常不入涅槃。何以故。以能善知一切諸法本來涅槃。是故不入涅槃非捨一切善根闡提。何以故。大慧。彼捨一切善根闡提。若值諸佛善知識等。發菩提心生諸善根。便證涅槃。何以故。大慧。諸佛如來不捨一切眾生故（述曰。闡提此翻惡邊。此人窮造諸惡之邊。亦名信不具足。具如涅槃第三十四。及嘉祥疏）二大雲經第四云。是經即是諸經轉輪聖王。何以故。是經典中宣說一切眾生實性佛性常住法藏故。第五云。如是經典。諸佛封印所印者。一切眾生悉有佛性。如來常住無有變易。善男子。若人能信是經者。當知是人真佛弟子。大雲一部。如來常住。二乘無滅。一切眾生悉有佛性為宗。又云。善男子。未來之人不修身不修戒不修心不修慧。輕笑賊慢為求過失及以利養。少多讀誦書寫聽受。亦得遠離無量惡業。永斷貪欲恚癡等病。准此經文。聞說眾生悉有佛性利益最多。聞說一分眾生無性欲聽其利。三大般涅槃經第二十五云。譬如有人家有乳酪。有人問言。汝有蘇耶。答言我有。酪實非蘇。以巧方便定當得故。故言有蘇。眾生亦爾。悉皆有心。凡有心者定當得成阿耨菩提。以是義故我常宣說一切眾生悉有佛性。問。種性集及慧日論云。楞伽大意時邊無性。非說畢無佛性。因何定執無。答。此經正說畢竟無性。若暫時者。涅槃云。譬如燋種。雖遇甘雨百千萬劫終不生芽。芽若生者無有是處。一闡提輩亦復如是。雖聞如是大般涅槃微妙經典。終不能發菩提心芽。若能發者無有是處。種性集云。畢竟無性是應暫時。同燒善故。問。楞伽後時應得佛故。涅槃終不發道心故。答。此釋迷文。既同稱為焚燒善根因何生滅。涅槃次文則云。何以故。是人斷滅一切善根。如彼燒種不能復生菩提根芽。既言斷善畢竟哉。
    問。如是諸說。皆為斷善非由畢竟。是故若說行性小分一切。若說理性五性皆有。故佛地論第二云。雖餘經中宣說一切有情之類皆有佛性皆當作佛。然就真如法身佛性。或就小分一切有方便而說。四依既爾。何為明鏡。答。說種性教有二。一四十年前五種性教。二四十年後一佛性教。佛地所釋五種性教非一性教。既由緣因故說佛性。與正因故說於佛性。其義既別。豈為同哉。
    問。既釋涅槃。因何有異。答。雖引後經義同前說。不違教時是為顯釋法花之前立五性教引佛性經而從五性教意。此即攝實從權取正寄緣說之。非佛性旨。問。此釋不爾。第三時中根本法輪。新華嚴經五十一云。如來智慧大藥王樹唯於二處不能為作生長利益。所謂二乘墮於無為廣大深坑。及壞善根非器眾生。溺大邪見貪愛之水。既至根本一乘捨二分明。何言悉有佛性必在五性之後。答。此甚可笑。密觀次文。則云然亦於彼曾無厭捨。
    問。若爾何故汝為定鏡。勝鬘經云。離善知識無聞非法眾生。以人天善根而成就之。答。此則是正一切眾生悉有佛性之文。樞要以此立無性者。非但害前文。亦則違總宗。人天善根正大乘之遠因也。是經隨彼所欲而說四任。初以人天成就。乃至終入大乘之故。具釋如前。故智度論釋曰。不任涅槃者著人天福樂中作與涅槃因。故知離善知識非聞習者。人天樂中漸近師友漸聞熏習。乃至圓果。
    問。得人天福有二。一有種性。二無種性。論說種性非說無性。答。此人迷文。豈可有涅槃因著人天福樂中作與涅槃因耶。將有此迷。遺言之教重復決定。一闡提等悉有佛性。障未來故名為無性。必當得故名為有性。乃至廣說。
    問。若顯勝鬘重說一切悉有佛性。何亦說言有三病人所患各異。故涅槃云。譬如病有其三種乃至三遇與不遇必不可差。既分五性准此之說佛地所成豈不契理。何以惑之。答。說斷善位非說續善之後能詳覺耳。
    問。雖說悉有分明不說畢竟闡提。何為決定。答。師子吼品云。一闡提等悉有佛性。定當得阿耨菩提。乃至凡有心者定當成佛。一切眾生悉有佛性天親釋曰。佛性有眾生即非密。眾生有佛性亦非密。眾生即佛涅槃密義。既是表處不捨闡提。簡處不簡闡提。豈一闡提獨無佛性。雖說悉有猶有無性。一切之言即應無用。
    問。既言少分一切。因何為難。答。將有此迷如來翻覆標別十二因及心而說佛性。故二十五云。十二因緣名為佛性。乃至一切眾生平等共有。是故我今說一切眾生悉有佛性。凡有心者定當得成無上菩提。
    問。此亦唯取可成佛者十二及心名為佛性。非約無性。答。由起此迷。汝師世親菩薩深呵嘖言。若執有一分無性者。應立一分無六根之眾生。乃至廣破。准此今難曰。應立一分無十二緣及無心眾生。汝信因緣等有一言。何迷佛性平等一教。既彼心緣一切等有。因何佛性不平等耶。佛性非等因何心緣一切共有。迷之甚哉。
    問。如文取義三世佛怨。雖說一切悉有佛性。佛意非必一切。因何邪執。答。經言。佛性者謂十二因緣。一切眾生平等具有。非佛性者謂牆石等無情之物。則三十六總結云。言雖信佛性是眾生有。不信一切悉皆有。名信不具。准此經文。涅槃所明佛性。說一切眾生皆有當果性。猶如十二一切有情皆有圓信佛性有心一切悉有名信具足。雖信佛性一分眾生有之。一分眾生無佛性者。名信不具足也。豈汝欲說少分耶。信不具足亦在誰矣。汝欲立一分無性者。如汝師教應立一分無十二類。則為石等。若爾則會教意自義亦立。
    問若爾有教一切無常一切皆苦。應無漏苦無為無常。豈如文取義耶。故知若於行性少分一切。若說理性非全一切。答。此非甚難。既言凡有心者悉皆當得阿耨菩提。此即簡去無心。亦云為非佛性。說於佛性非佛性者。所謂牆壁瓦石無情之物。離如是等無情之物是名佛性。此簡去無情取有情也。既唯取有心簡去無心。唯取有情簡去無情。分明簡持。豈得同如說一切無常一切皆苦。無簡持故容是少分。亦非唯理說當得故。故知是果。若有理性必有果性。故二十七云。一切眾生不退佛性定當得故。定當見故。名一切眾生悉有佛性。准此第一義空理名佛性。從當果立之故非同草木。若信五性有理心者。是信一切眾生皆有果性。見有泥時知有瓶故。見乳酪時知有蘇故。
    問。凡是有心即收一切有心。悉成十方諸佛菩薩。闡提亦是有心即應證果。答。此難不爾。大悲闡提是觀世音。曩昔久成正法明佛。十方之尊已得圓果。當得之言。即簡已成。又楞伽云。菩薩闡提能緣諸法本來涅槃。不入涅槃。今此文云。一切眾生悉有佛性。以無明覆不能得見。已得未得已緣未緣。其致既別。因何妄難。設佛雖說小分一切。猶寄於寬以為大分。據理何失。況乎因圓無際廣大智海如來。既勅悉有佛性以為最後遺言。因何執少誤其後學。又有惑者。左右煩惱以不足破。更亦不述。
    問。四十年前猶說五性。成道十歲即說如來藏性。寧以五性先說為權。佛性後說為實。答。說理無別。當成有異。就緣因說即有不同。就正因說即無差別。如來藏經說性功德為如來藏。然除非情全取有心分段。簡持唯在涅槃。故說佛性後為決定。故涅槃云。若得聞涅槃經則見佛性。喻如天雷見象牙花。又云。譬如泉流皆歸于海。一切契經諸定三昧皆歸大乘大涅槃經。何以故。究竟善說有佛性故。
    問。若以悉有為決定說。何故一切眾生悉有佛性之文。後三十四云。或有說言須陀洹人乃至羅漢皆得佛道。或言不得。或有說言。犯四重禁造五逆罪闡提等悉有佛性。或說為無。乃至皆云不解我意。答。此是迦葉菩薩問也。廣如經文。佛答。若有智者。我於是人終不作二說。是亦謂我不作二說。於無智者作不定說。如是無智亦復謂我作不定說。准此經文。說雖有二據義無別。如說闡提。障未來故名為無性。必當得名為有性。如楞伽說。度分段故名之為滅。未度變易名小滅也。由此智者知佛不作二說。
    問。若爾何故如來自言。我與波斯匿王說於象喻及箜篌喻。佛性亦爾。乃至不解我意。如盲說象。如盲問乳。犯四重禁謗方等經作五逆罪一闡提等悉有佛性。或說為無。答。准此經文不解有無義故二說不同。若能智障未來故名之為無。必當得故名之為有若能知如箜篌中聲。乳中酪性。種中芽性。說有為執著。說無為虛妄。非有非無。亦有亦無。現在無故。未來有故。因中未有故。賴因方有故。非有如虛空。非無如兔角。如是名為解佛意也。故三十五云。眾生佛性非有非無。所以者何。佛性雖有非如虛空。何以故。世間虛空雖以無量善巧方便不可得見。佛性可見。是故雖有非如虛空。佛性雖無不同兔角。何以故。龜毛兔角雖以無量善巧方便不可得生。佛性可生。是故雖無不同兔角。是以佛性非有非無。亦有亦無。云何名有。一切悉有。量諸眾生不斷不常猶如燈焰。乃至得阿耨菩提。是故名有。云何名無。一切眾生現在未有一切佛法常樂我淨。是故名無。有無合故即是中道。乃至如有。問言。是種子有果無耶。應定答言亦有亦無。何以故。離子之外不能生果。是故名有。子未生芽是故名無。以是義故亦有亦無。何以故。時節有異其體是一。眾生佛性亦復如是。若言眾生中別有佛性者。是義不然。何以故。眾生即佛性。佛性即眾生。宜以時節異有淨不淨。三十六亦爾。此與瑜伽五十二同。論云。無有別法名為種子。准此經文於未有義恒決定。然說闡提無性如乳無酪。現無當有。汝宗所執。無種性人如水中無酪畢竟無也。義既懸殊。如何將涅槃經中無性同兔角無。又准上教。汝教異生位中子有無漏智種。有無決定。世親菩薩破同外道。豈非決定。
    問。若爾何故三十五云。若言一闡提等定有佛性。定無佛性。名置答耶。答。以有有無之二義故不應定答。汝若不解。應看分別答。障未來故為無。必當得故為有。名分別答。
    問。若爾何故三十六云。或有說言。一切眾生定有佛性定無佛性。是人亦名謗佛法僧。准此經文。豈我所立非決定耶。答。遠法師釋。七人各一故法眾生定有佛性名謗三寶。現未證故。一人具七故道眾生定無佛性名謗三寶。必當得故。一乘章云。下自釋言。若言一闡提未生善法便得菩提。是人名為謗佛法僧。若言一闡提人捨一闡提於異身中得大菩提名謗三寶。名言一闡提人能生善根。善根生已相續不斷得大菩提。當知是人不謗三寶。准此豈欲當恒無哉。
    問。若爾何故又云。若言一切眾生悉有佛性常樂我淨。不作不生。煩惱因緣故不可見。若言一切眾生都無佛性。猶如兔角從方便生。本無今有。有已還無。皆謗三寶。答。寶法師疏釋。前當分別部佛性。以虛空為體。常樂乃至不生等。後當薩婆多部佛性。彼計無性得佛性。先無後有入無餘依即無。前執瑜伽聲聞地中破。後執佛性論破。小乘執品中破。一乘章云。次即釋言。若有說言。眾生佛性非有如虛空。非無如兔角。何以故。虛空常故。兔角無故。故言亦有亦無。有故破兔角。無故破虛空。如是說者不謗三寶。准此未來有義豈非定耶。又准此文。佛性非如虛空。先有後亦有。非如兔角先無後亦無。後闡提無性。破虛空之常有。說闡提有情破兔角常無。若言一分法爾先有。即同虛空常有。若言一分畢竟是無。即同兔角永無。如是說者謗三寶也。
    問。三十六云。善男子。我雖說言一切眾生悉有佛性。眾生不解佛如是等隨自言語。如是語者後身菩薩尚不能解。況於二乘。其餘菩薩是由一分眾生實無佛性。說有佛性名隨自意語。大地尚昧。汝何執定。答。上云。說十住菩薩少見佛性。是隨他意語。一切眾生悉有佛性。是隨自意語。下云。如來或時因中說果果中說因。是名如來隨自意語。今詳上下經意。隨自意語說佛性者。一切眾生未有當果性。唯佛意知有當果性名隨自意語。如說泥為瓶說乳為酪等。非如說水為酪說縷為瓶名隨自意。因何樞要繆以為證。
    問。若爾何故三十五云。如是諍論是佛境界。非諸聲聞緣覺所知。若於此中生疑心者。猶摧無量煩惱如須彌山。若於此中生決定者。是名執著不名為善。不能摧壞諸疑網故。准此佛性豈決定哉。答。教有三種。一始終無二說教。如須陀洹人不落惡趣等。二隨機不定教。即如諍論中有無隨機不定。三後說決定教。如四十年後決定說唯一切乘悉有佛性。故法花第一云。所以未曾說。說時未至故。今正是其時。決定說大乘。臨般涅槃。決定說佛性故。涅槃二十七云。師子吼者是決定說。一切眾生悉有佛性。隨宜二說佛未會通。意難解故。疑即能壞無量煩惱。執即名惡。決定教佛自會。豈合更疑。故信即為阿惟越致。疑即為永失。故法花云。久默斯要不務速說。無知疑悔即為永失。不信即常處地獄如遊園觀。涅槃三十六云。所言沒者。如來常住。一闡提等必當得成阿耨菩提。聞是說已不生信心。乃至是名常沒。准此豈許疑決定教。涅槃會中豈不決定說種論中佛不生滅一闡提等定有佛果性耶。迦葉菩薩既請定說。因何更疑。若是諍論故謂不定。汝豈疑十方佛及十二緣是有為耶。具釋如一乘章。
    問。若涅槃教為決定說。時邊無性定有佛性文義分明。畢竟無性何處入道。答。涅槃經二十二云。一闡提等悉有佛性。於今說之是名不聞而聞。時邊成佛前教已訖。若前後教同說時邊。因何勞為不聞而聞。故知涅槃所說。佛為小乘說一闡提永無佛性。瑜伽畢竟二障。央掘摩羅耶定斷善名不可治。菩薩藏經如來捨置。莊嚴論等畢竟無性當得成佛。由此名為不聞而聞。故天親菩薩涅槃論釋曰。佛性有眾生不密。眾生有佛性亦不密。眾生即佛。涅槃密義。既汝大師。豈謗逆哉。
    問。若爾違自如汝所執。楞伽既說畢竟無性同有佛性。涅槃所說豈非重煩。答。雖說畢竟成佛非如涅槃。故經云。不信一闡提等悉當成佛名為常沒。乃至廣說。由此說為不聞而聞。
    問。若爾涅槃一切眾生悉有佛性之說猶過百復次也。畢竟無性寄何正說悉有佛性。第三十一迦葉品云。善男子。如三病人俱至醫所。一易治。二難治。三不可治。善男子。醫若治者先當治誰。世尊。應先治易。次及第二。後乃第三。何以故。為親屬故。其易治者喻菩薩僧。難治者喻聲聞僧。不可治者喻一闡提。現在世中雖無善果。以憐愍故為種後世諸善子故。不可治者。既言後世令種諸善。豈可迷哉。
    問。此是暫時非永無性同楞伽故。具文如前。答。涅槃經中。說三病人凡有四處。一第十現病品云。闡提二乘菩薩。二第三十一迦葉品如上與說。三第三十四德王品中菩薩問云。二乘闡提菩薩四則佛答云。菩薩聲聞闡提。迦葉品同。因何立之。
    問。且依現病品說為定。故樞要上云。涅槃云。譬如病人有其三種。一者若遇良醫妙藥及以不遇必當得差。二者若遇即差不遇不差。三者遇不與遇必不可差。初是定性大乘。次為不定性。第三即是定性二乘及與無性。法花疏第一與七。法苑章一。引文皆同。於義少別。依樞要。答因此西土難曰。雜集宗有二謬。一二乘人。佛判為不定。而今為定不定二句故。二闡提人。佛判入定句。而今為定不定二句故。今亦難曰。現病品列三病云。有三種病人。一謗大乘。二五逆罪。三一闡提。如是三病世中極重。譬如有病乃定不可治必死無疑。是三種人亦復如是。乃至迦葉。譬如病人若有醫藥即差無不差。二乘亦爾。迦葉。譬如病人若有醫藥若無皆悉可差。一人亦爾有。准此經文。可言一闡提等二乘菩薩。因何樞要客文立義。非罷非羆孟謂之矣。
    問。既言必死盍畢無矣。答。第二十四德王品。佛自釋言。如我上說若遇善友諸佛菩薩聞說深法。若不值遇俱不能發。是義云何。善男子。一闡提輩若遇善友諸佛菩薩聞說深法及以不遇俱不得離一闡提心。何以故。斷善法故。一闡提輩亦得阿耨菩提。所以者何。若能發於菩提之心。則不復名一闡提也。既言斷善亦言得道。豈欲畢竟。
    問。斷有二種。一暫時斷。二畢竟斷。上句畢竟斷。下句暫時斷。答。夫論斷者。本續今絕稱斷。既自元無何名為斷。豈非顛倒。
    問。既言必死因何更疑。久必者必定義。決者決定義。二義既一。即佛性論決無涅槃性之闡提。亦應畢竟。因何種性集等以為時邊。如下引文。又決必終永畢竟等。皆是一義。涅槃三十一云。世尊一闡提者終無善法故名一闡提耶。佛言如是如是。一切眾生有三種善。去來現在。闡提不斷未來善法。何言斷諸善名一闡提。此應畢竟。瑜伽三十五云。謂諸菩薩最初發心略有二種。一永出。二不永出。乃至不永出者。謂發心已不極隨轉而復退還。此發心退復有二種。一者究竟。二不究竟究竟退者。謂一退已不能復發求菩提心。不究竟者。謂退已後數數更求發菩提心。此不永出及究竟退。是亦應畢竟無性耶。若爾有何菩薩發菩提心而究竟退。若菩薩於有永退者。因何涅槃第二十九云菩提道中終無退者耶。至論善戒經無性中當具破之。
    問。若爾涅槃經中叵說常沒。闡提因何為立邪宗謗涅槃耶。故樞要上引涅槃云。恒沙七人。第七常沒。乃至是為畢竟無性。答。咄樞要師。誰常沒矣。三十六云。所言沒者。有人聞是大涅槃經如來常住無有變易常樂我淨終不畢竟入於涅槃。一切眾生悉有佛性。一闡提人謗方等經作五逆罪犯四重禁必當得成菩提之道。須陀洹人斯陀含人阿那含人阿羅漢人辟支佛等悉當成佛。聞是說已不生信心。乃至是名常沒。汝以此文亦永無性。非但無愧不畏當報。何異蠶蛾甚可愍哉。請其門徒詳斯理趣。
    問。若爾如是常沒闡提為定有耶為定無耶。若無。因何難我。若有。汝義既壞。答。為濟常沒上作此呵。三論大宗非永滅生。故經則言恒河中有七種眾生。雖有魚龜各異不離於水。如是微妙大涅槃中。從一闡提上至諸佛雖有異名。然亦不離於佛性水。善男子。七種眾生若善若不善方便道。若解說道。若次第道。若因若果。悉是佛性。准此經文。但七人各別。一義猶迷。一人具足七義。何勞論之。兩何七人具如別章。恐繁不述。
    問。善戒等經皆說無種性人。雖復發心懃修精進。終不能得無上菩提。汝豈成佛道。答。權實有別。先既釋訖。此說客性非無本性。瑜伽地持皆准可悉。問。此釋全非。夫論客性。加行精進既言懃修。豈說客性為無性耶。答。亦可見文。經言菩薩摩訶薩若無菩提性。雖復發心等。若無本性。何稱菩薩摩訶薩耶。故知約無種姓發心之性。
    問。若爾既有本性。發心加行何不成佛。明知本性。答。未至種性。雖有輕微發心名為菩薩。非必定故非堪任持。喻若坏瓶。雖得器名。未成之間性不堅牢。無堪任用。雖有加行不隨種性。非圓滿轉。故仁王云。習種性前猶如輕毛。未能決定必得菩提。至習種性方得決定阿耨菩提。
    問。種性集云。若爾何故經言菩薩雖有菩薩之性。若不發心懃修。即不疾得無上菩提。既不發心懃修精進。猶言彼有菩薩之性。故知種性非要入十信具二方得成乃至故知性有無非關發心等。答。若據永無本性因何經言雖復發心。
    問。種性集下兩釋。一云。微說而言顯性勝用。實不能發。二云。無菩薩性亦有菩薩發心之義而非究竟。以無性故。故瑜伽論十發心中名不決定發心。答。難定生共就初。若記不發心者。何瑜伽決擇七十二云。復次有十發心。謂世俗言發心。乃至已成果發心。第三不決定發心者。謂非彼種性。既言發心因何妄釋。就後一乘章述六過。今略存三。一違人。大莊嚴論第一釋畢竟無性云。無因緣故彼無般涅槃性。此記但求生死不樂涅槃人。此說發菩提心懃修精進。豈得執此定性二乘及無涅槃性耶。二違理。既無本性因何發心。又違行願之理發心趣大菩提。懃行精進既不得菩提。此因為有果不。若言有行而無有果。不應理也。若言招生死果。復與願不同。若心菩提得生死果。願求生死應得菩提。違行願理。三違體。彼執有為種子此說為法性。如種子中具破也。
    問。此義不爾。大菩薩藏經第五云。邪定眾生非法器故。若使如來為彼說法若不說法。終不堪任證於解脫。如來如實知彼有情非法器故而便棄捨。央掘摩羅同之。仍攝論云。具障而闕因。諸佛不自在。既非法器亦言闕因。因何得道。答。世親釋曰。惡趣名邪性定。入惡名邪定。涅槃名正性定。得涅槃名正定。涅槃無邪却退惡趣收定出。出惡趣已非邪定。邪定時如來捨置。非邪定時菩薩化也。故次下云。舍利弗。菩薩摩訶薩應被弘誓鎧教化摧伏。梁攝論十四世親釋曰。在此位中諸佛不自在。故知出此位已佛自在也。離同類文。皆准此釋。
    問。瑜伽論云。有畢竟障種子名無涅槃法。莊嚴論同。既有畢竟障種。因何成佛。答。瑜伽等亦為三乘教方便說之。非盡理說。問。若爾何故汝師龍樹菩薩中論云。雖復懃精進修行菩提道。若先非佛性。終不得成佛。釋論云。如鐵無金性。雖種種鍛鍊終無成金。答。汝密癡也。人被咲。此正立正因佛性文。彼有部計無性得佛性。由修得佛性成佛。因此破言。既無本性因何成佛。如鐵無金性雖種種鍛鍊終不成金。師尚觀此非證無性。汝今因何迷文倒執。
    問。何以得知立無種性非了義說。佛說如前。龍樹菩薩發菩提心論云。所言利益者。為勸發一切有情。悉令安住無上菩提。終不以二乘之法而令得度。真定行人知一切有情皆含如來藏性。皆堪任安住無上菩提。是故不以二乘之法而令得度。故花嚴云。無一眾生而不具足真如智慧。但以妄想而不證得。若離妄想。一切智自然智無礙智即得現前。菩提留支三藏所譯賢慧菩薩寶性論第三云。是故花嚴性起中。邪見聚等眾生身中皆有如來日輪光照。作彼眾生利益。作未來因善根。增長諸白法。故向說一闡提常不入涅槃。無涅槃性者。此義云何。為示現謗大乘因故。此明何義。為欲迴轉誹謗大乘心不求大乘心故。依無量時故如是說。以彼實有清淨性故。不得說言彼常畢竟無清淨。故知無性非是障。有同虛空。因無如兔角。如畢竟退沒定發心。真諦三藏所譯世親菩薩佛性第一破小乘執品。破一分無性已想問曰。若爾云何佛說眾生不住於性永無般涅槃。答曰。若憎背大乘者是一闡提因。為令眾生捨此法故。若隨一闡提因於長時中轉輪不滅。以是義故經作是說。若依道理。一切眾生皆悉本即清淨佛性。若永不得般涅槃者無有是處。是故佛性決定本有。離有無故。第二云。經中說一闡提人墮邪定聚。有二種身。一本性法身。二隨意身。佛日慧光照此二身。法身即是真如。隨意身者即從理起佛光明憐一闡提。二身者。一令法身得生。二為令加行得長修菩提行故觀得成。復有經說。一闡提眾生決定無涅槃性。若爾二經便自相違。會此二說。一了。二不了。故不相違。故言有性者是名了說。言無性者是不了說。故佛說。若不信樂大乘名一闡提。為令捨離一闡提心故說。作一闡提時決定無解脫。若有眾生有自性清淨永不得解脫者無有是處。故佛觀一切眾生有自性清淨故。後時決定得清淨法身。准此等論。故知諸經論中說一分無性為不了說。皆有佛性為真了說。
    問。如是諸論皆說暫時非永無性。故釋佛性論西方兩師。初玄奘三藏入室神昉法師著性差別集中卷云。若說真如理性一切有。是名了說非謂性。又解。斷善闡提決定無性有般涅槃性。是不了說。非說畢竟言無般涅槃。又解。此對小乘薩婆多師不立空理名不了說。非對大乘性差別義。後慧沼法師慧日輪第三云。佛性論等說闡提決定無者。會楞伽第五無性。彼斷者但無現行非無種子。而總相云決定無涅槃法者是非了義。現有清淨無漏自性心種子故。言決定無。但無行性非無理性。今總相說無名非了義。答。楞伽無性。終說便證涅槃。不言決定無性。因何妄釋。迷其後學。深密等經瑜伽等論。所說無性亦無行性。非無理性。而總相說永無佛性亦非了義。因何會深密佛性。初三師釋准此可破。此土惑者難免。遂自謗云。佛性論文。是三藏師偽。非真論文。將遮一坐之迫。遂至長夜之輪。師資相傳如是。說出於師。唯執違自宗論。即將為偽。猶同西方小乘學者不信大乘。世親菩薩是千部論師也。為唯識教造三十頌立三能變。猶說佛性真賴耶識。故彼論第二本頌曰。初阿賴耶識。異熟。一切種。釋家依此別推無漏智種。違立一分無性。本頌賴耶有情既等。因何釋論種子有別世。豈非違害本論主旨。論主妙解一切修多羅義。圓照四明婆門宗。名擅五天。位居三忍。順佛通經。將一乘有情性為了。以三乘無性為權。後代論師道卑前哲。豈令固違經論顛倒會釋。迷其後學令謗佛性。

正理第二

    問。汝深執一謗三。何異步屈虫矣。所執違理故。樞要上依憑深密等經瑜伽等論立一量云。二乘之果應有定性。乘所被故。如大乘者。豈得非違此正理哉。答。夫論證成據猶預也。內明既定。因何假因。執緣迷正封權為實。其性既成固不可轉。猶如佛說法花五千徒起誑驚怖。涅槃會上八萬五千億人不生信心。況今末世執見可廻。哀哉像末。阿難教沙彌泥洹豈非此矣。夫著精進鎧拔其常沒。大悲菩薩寧任嬰兒。隨氷坑哉。基師永為滅眾生界。立如是因。破曰。所稱似因塵劫自陷。先賢既破。今略示相。宗旨相符。兼違教過。因法差別相違。喻有所立不成。兼有不定。
    問。眾過相何。答。依深密等。我亦許有定性二乘。據緣因故因何論之謂相符也。依法花等終無趣寂。說理心故如前既決。謂違自教。因法差別。能別二意。謂定小性與定大性。立者意許定小性也。定小性名能別不成。敵不許故。定大相符。他極成故。由斯不顯言陳意許。小性唯□定性故。能違云。二乘之果非定小性。因喻如前。例如數論立云。眼等必他用。積聚性故。如臥具等。能別二意。謂假我他與神我他。立者意許。神他用也。神他用者能別不成。敵不許故。假他用者即立已成。他極成故。由斯不顯言陳意許。神我他用唯言他用故。能違云。眼等必為假我他用。因喻如前。喻過相者不定二乘。攝同喻者所立不成。非定性故。攝異喻者即有不定。因轉彼故。
    問。宗過不爾。深密第三時顯了說。依此許有。汝義既壞。依法華等難定用立正。因何有違教。答破曰。於說三性八識為了。後不改故。利益三乘以為不了。後時改故。縱彼教分非約後理。故許有之。我義圓融。法華等教非為定者。已師天親既以為敵。何更對破。
    問。因過無道數論師宗。即有二義。假我他用劣。神我他用勝。是故成過。今無二別因何成失。答。破曰。天親菩薩宗有二義。二乘實滅。二乘無滅。汝許二乘實滅為勝。定性本聞發菩提心為劣。豈非過哉。
    問。喻過亦非。既非定性非是異喻。因何為過。剋性定大亦成所立。答。破曰。汝執五性非是新薰無始法爾。若不定性後時定大。可言無始法爾四性。因何佛地等論五性無始各異。若本有五後成四者。雖無有五終歸一阿。於理何妨。總觀此理大違比量。今云。寂滅二乘遂當成佛。聖者不捨之所說故。如增上慢。他執無性等取有法。故無法過。述曰。亦可有法。言所有性狹帶說故。亦無諸過。
    問。且他隨一不成。菩薩本意。非是必當得佛之說。有何正理。答。破曰。大論隨一。據隨不許。若爾非許菩薩說耶。亦是自害無性之量。聖所說因。亦有此過。未可逐北。請密察之。
    問。樞要亦立一正因云。所說無性。決定應有有無二性。隨一攝故。如說有性。或聖所說故如有性。因此正理。定知實有無性有情。答。破曰。妄陳偽執。危猶累卵先哲具破。略示方隅。宗有相符兼有教如前。亦有所別不成。初因犯有法自相相違過。亦有不定。後因有體他隨一所依不成。
    問。眾過相何。答。相符違教兩過如前。汝無智種名曰無性。是我亦許。即立已成。若據理心名之無性即違自教涅槃等教。佛性等論。真理及心說為正因。無性有情豈汝得執無理心耶。有法無性是永無性。敵者不許。謂所別不成也。初因過相。所說無性應非無性。有無二性隨一攝故。如有性者。猶勝論師立共重云所說有性非實德業。有一實有德業故。如同異性。作能違云。所說有性非是有性。因喻如前。龜毛決定應有宗之異品。因即轉故。彼成不定。後因過相依就正因說為無性。敵終不許。因即無依。謂有體他隨一所依不成。即是顯宗有他所別不極成過。
    問。宗過不爾。相符違教起難如前。有法無性是佛所說。若不許者即非佛子。答。破曰。如來障未來故依就緣因且說無性。非據正因。虛取聖心豈合理哉。
    問。因過無過且約初過。凡因明法有別意許是過方起。既無意許因何相違。龜毛是無體。何本因關。故無不定。答。破曰。無性有二。謂時邊與畢竟。立者意許畢竟無性。故成相違。其龜毛等無種性故。彼因亦轉。猶不定也。
    問。約後因過總說無性。彼此共許。因何不成。答。破曰。立者智種以為正因。本無法因執為無性。敵宗不許。豈可極成。如數論及佛弟子共同言我。其四十既別。猶不極成。由如是過。有迷之云。簡別所說自許異名自比量故無諸過。破曰。設有此惱猶非無過。且犯有法自相相違。汝執無性非是無性。非無情故。如有性者。如勝論師立自比云。所說有性非四大種。許除四大體非無故。如色聲等。作有法自相相違。汝有性。非有性非四大故。如色聲等。一乘微妙佛性甚深。四大聲聞二乘無滅。尚以信入。十住菩薩眾生佛性因聞得見。但可依佛菩薩會釋。不得師心自立宗因。總觀此理大違比量。今云。無性有情定當成佛。具八識故。如有性者。定性等取有法。亦前已破。故無諸過。
    問。宗違自語。答。有法無性據客性無。非本性無。何違自語。述曰。又可有法無所有性有情。即簡自語相違。若有自害。故基法師因明疏下云。外道立宗現比量外有至教等量云。非比極成現所有量非現量攝。極成現量所不攝。量所攝故。猶如比量有法言所有言。又簡自語相違。若立言極成現量非現量攝。既言極成現量。復非現量攝故。有相違故。以所有遮之。陳那菩薩以此量無過。但與立量為相違決定云。非現比所有一分不極成量。是現量攝。比量所不攝故如現量。簡過同前。具如彼所。兩因應有自語相違。蟷螂之斧欲抗隆輪蓋謂之矣。

一乘佛性究竟日抄一卷

　　德治二年九月十七日於新禪院馳筆了古本草書不見解之間文字不意也。以勝本具可交合而已。三論宗沙門。方□。
　　同年十二月二十五日一交之次加畫點了。
