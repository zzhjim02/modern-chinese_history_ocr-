No.2300
三論玄義檢幽集卷第一

        
　　　　　
　　　　　
　　　　　

    夫至理無言玄致幽寂。幽寂故心行處斷。無言故言語路絕。言語路絕則有言傷其旨。心行處斷則作意失其真。但悠悠夢境怳忽虛起。蠢蠢之徒非教孰啟。是以聖人資靈妙以應物。借微言以顯道。故曰兵者不祥之器。不獲已而用之。言者不真之物。不獲已而陳之。群彙皆闇。眾經所以說。內外俱壅。三論所以開。邊陂未識。什公則以傳。諸家失旨。祖師所以釋。敷演傳弘偏只在一致者哉。此則將令乘蹄以得兔藉指以知月。知月則廢指。得兔則亡蹄。經曰依義莫依語此之謂也。爰吾祖師酬揚堅詔製一卷書。號為三論玄義。振三論綱領。提四論玄旨。慧日藻以流光。祥風麗以散馥。可謂玄玄而又玄焉。可知絕絕而又絕焉。余則不幸哉。遇玄風衰微之今。而握龍樹傳來之血脈。愍悟其門下。寧不嗟此絕墜。故檢文而扶幽。集釋而決壅。自顧才非寫器。解媿傳燈。後哲鑒志勿嘲卑才。于時弘安三年十一月二十一日於木幡南院（中觀）敘之云爾。
    題額中。上二字是所釋。下二字即能釋也。攝所歸能並屬玄題。謂各各文疏牒解之外。通能敘三論玄宗。故言玄義義謂所以也。仙光華玄略述（一上）曰。次言玄者標於實教所有諸義。即是經中所明一乘體用因果等諸法也。離諸戲論之義曰玄。此經所說。此經體用云何三乘方便一乘真實。謂一乘妙有及一乘不可得空為用。一乘非空非有為體。體名玄者。中道之理離於四句永絕一切言語心行。故曰玄也。用名玄者。於非有假名有。雖言是有而非有。於非無假名無。雖言是無而非無。然則言有而不得起分別之見。言無而不得起寂滅之見。因果亦然。故曰玄也。且引外典助明此義。說文云玄幽遠也。此擬體用總曰玄也。廣疋云。玄道也。此擬體曰玄也。謚法云。含和無私曰玄也。此擬用曰玄也（已上）准此可悉。

（裏書云）

　　天台維摩疏記第二云。懸釋。字亦可作玄。玄通也。離文通釋。非隨文判解也。文選曰。英哲玄覽。注云玄通也。故玄懸二字互用共在（文）
　　元康師肇論疏中卷云。河上注老子云。玄天也（文）此等釋意以玄字名能釋文也。
　　華玄略述第一云。法華為教。玄即為理（文）
　　名玄略述第一（本）云。所明之法名為玄者。此經所說不二法門并不思議因果法等。若體若用皆離執見之義為玄。玄即中道之異名也。
　　鏡水抄云。所詮真如妙理名玄。玄者幽冥深遠之義。以所釋理名玄見。此等釋以所詮之理名玄見（已上裏書）
    中百十二以此為三論。各有偈與長行。中論本頌龍樹菩薩說。長行青目所作。百論偈文提婆菩薩說。長行天親所製。十二門偈是龍樹所造。長行還是青目所注。又釋曰。偈及長行皆龍樹自作。十二門疏意也。私云常途偈及長行龍樹自作義用之。
    問。三論偈數各有幾耶。答。中論序云。中論五百偈（云云）序疏釋曰。五百者。即文審之凡四百四十六偈。或是全其大數。或翻之不盡。以本為名故稱五百。次百論。彼疏曰。此論梵本有於百偈。後五十偈於此土無益。故闕而不傳。依其本名猶稱百也。故知今所翻是前五十矣。次十二門論偈。止有二十六偈。就中初門七十論偈。第三門二偈。作者門一偈。合四偈是後人所引。三論偈數如此矣。
    問。百論疏曰。論有三門。一但有偈無有長行。如中論也。二但長行無有偈頌。即是斯文。三具二種如十二門論序疏釋。問既百論言但長行。何論有百偈立名。答。彼疏曰。偈有二種。一者通偈。二者別偈。言別偈者。謂四言五言六言七言皆以四句而成。目之為偈也。言通偈者。謂首盧偈。釋道安云。蓋是胡人數經法也。莫問長行與偈但令三十二字滿。即便名偈也。中論十二門即是別偈。斯論謂通偈也。
    問。云何名論。答。十二門疏曰。直語稱說。交言曰論。但論有二種。一者盡言。二者不盡言。如小乘論等。雖復破邪邪猶未窮。雖復顯正正猶未極。言既有餘不能以盡言釋論。若隨分稱盡義亦可然。至如方等諸論。無邪不窮。無正不顯。言既暢盡。故以盡言釋論。又小乘之論雖顯至理無言。未知即言寂滅。故不得以盡言釋論。大乘之論非但妙顯無言而即言寂滅。故是盡言為論。具此二種盡言故云盡言釋論。
    論跡義曰。今次解論。然論是可為義論。是論辨為義。只論辨法相。若依叡師序。論是盡言為義。則云盡其言窮其慮。若一言不盡則眾異扶蔬。若一慮不窮則顛倒亂起。今盡其言故即眾異息。今窮其慮故則顛倒淨。是故論則盡言窮慮。論功方顯故所以言盡慮窮。今明盡言為論。此義難。今須問。若是影公。則道問答折徵所以為論。若是叡師。則道以論為稱者盡其言也。箇則兩語石乖。二言鐵反。答。乃是各據其美。非謂相違。影師就始為言。叡公約終為語。何故爾。良由問答故得盡言。言何因得盡。良由問答。是故二語相成兩言相順。影公就始為言。叡師約終為語也。委可見彼。
    問。經論兩名得亦通耶。答。通而言之。佛及弟子有所述作。並得稱經亦俱名為論。故地持佛大小乘經稱為內論。付法藏提婆菩薩造百偈經。今欲示師資不同故。師說名經。資言稱論。以師所說可則可常能顯至道。故稱為經。資之所作但論佛語更無異制。故稱為論。
　　（裏書云）
　　義事。
　　花玄略述第一（本）云。所言義者即所以也。
　　維摩義記第四云（淨影）義別有四。一對相顯實。所以名義。二對體用顯義用名義。三對惡論善義利名義等（文）天台止觀疏記云。義者理也（文）
論事。
　　惠達法師肇論序云。問答折徵所以稱論（文）疏云。論本折理。四科折理故為論耳（文）十地論義記第一云。論者隨義釋有三種。一論說名論。如五明論等。若據斯義。經亦名論。二難論名論。如中百等。立賓主設往復。名之為論。三論釋名論。今論者是其釋論也（文）（今論者十地論也）
　　無垢稱贊第一云（慈恩）瑜伽論云。十二部中。弟子唯得說論議經。理不違佛故。餘十一部皆不許說（文）（已上裏書）
    問。造論時節何。答。百論序疏曰。問提婆與龍樹相見否。答。經傳不同。叡師成實論序是什師去世後作之。述什師語。云。佛滅後三百五十年馬鳴出世。五百三十年龍樹出世。又云。馬鳴興正法之末。龍樹起像法之初。梁武發菩提心因緣中云敬禮興正法馬鳴菩薩歸命興像法龍樹菩薩。肇叡並云提婆出八百餘年。則理不相見。依三文明相見。一提婆傳云。提婆出天眼竟將伏外道。詣龍樹所受出家法。故應相見。二摩耶經明七百年龍樹出。今明八百年提婆出。亦得相見。三付法藏經分明相見。龍樹將去世。告大弟子加那提婆。善男子聽。佛婆伽婆以無上正法付屬迦葉。乃至次第付屬於我。我今去世以付屬汝。汝當興慈悲雲注甘露法。提婆長跪答曰。敬如尊教。故知相見也（已上）
    次撰號中先舉所次標名。言慧日道場者。先舉所也。開皇末歲煬帝晉蕃置四道場。國司供給。以藏名解著召入慧日禮事豐賞。王又於京師置日嚴寺。藏往彼居。次標名中先標通名。次示別號。沙門者先標通名也。序疏曰。沙門者云乏道。亦云息心。乏道者以道斷於貧乏也。息心者。經曰。息心達本原。故云沙門也。雜心明有沙門果沙門因。沙門因正是無礙道。沙門果有二種。有為果即解脫道。次無為果。律宗允堪釋曰。梵語沙門那此翻勤息。謂勤勞息苦斷煩惱故。或翻乏道。以為良福田故能斷眾生饉乏。以能修八正道故能斷邪道。故涅槃云。沙門名乏。那者名道。如是道者斷一切乏斷一切道。以是義故修八正道為沙門那。從是道中獲得果故名曰沙門。是故沙門之名通因果。律宗則安釋曰。以四科簡別。一是沙門是沙門果。釋子證果也。二是沙門非沙門果。即凡夫比丘也。三非沙門是沙門果。即白衣羅漢也。四非沙門非沙門果。即凡夫俗子也。故經曰。三界號撓撓六趣號昏昏。息心達本源故號為沙門。又華首經云。如空無觸礙煙雲無所污。我說沙門法無染亦如是。言吉藏者大師諱也。年在孩童。父引之見於真諦。仍乞詺之。諦問其所懷可為吉藏。因遂名也。律宗新渡畫圖修記曰。諱不敢解與古人異焉。昔人云。然臨文不諱。講者具稱亦無咎也。
    如佛菩薩名。使人稱而獲福。便有隨名消釋。今謂不然。且西梵稱名。此方避諱。乃是隨方之教。安得例同。故古德云。覽天竺古皇之教。見子兼父母之名。知其不以避諱為禮矣。則顯此間釋氏恭名稱字以效儒。然而推本無聞而隨方有義。此至言也。今此撰號須當避諱。且祖席師門之名豈得公白讀而釋之。此乃禮之壞也。良由昔人因禮記文簡略致此妄傳。永為習俗豈不聞。論語曰。子所雅言詩書執禮皆雅言也。吳氏義曰。孔丘所言皆雅正之言。至於讀詩書皆執其禮。蓋臨文不諱如文王名昌。而周頌有克昌厥后。若慮諱字則壞先王之道。故必以言也。此不諱之正義。何得將今標名簡別處為臨文不諱。幾許誤哉（已上）大師之俗姓安氏。是安息國太子世高苗裔。母馮氏。即揚州金陵里女也。祖世避仇移居南海。遂家于交廣之間。後遷金陵仍納金陵里女。母夢有神人乘雲而至。因此降祥俄而載託。父後出家名為道諒。先諒恒將藏聽興皇寺朗法師講。隨聞領解。悟若天真。年至七歲。投朗出家。法師受業。一聞將盡。再覽無遺。眾咸驚異。年至十九乃令覆述。具竭所聞不漏一言。年二十一受具矣。隋開皇年中。東遊鏡水。止於嘉祥精舍。七八年間恒事敷演。遠方聽眾八百餘人。十九年從王入京停日嚴寺。武德元年居實際寺。二年敕請住會昌寺。三年自少迄長經三代（陳隋唐）常轉法輪未曾止息。凡講法花三百餘遍。花嚴涅槃淨名金光明仁王金剛般若勝鬘智論法花論三論等各十數遍。並著文玄。並傳於世。常修業行願睹彌勒。春秋七十有五。即武德六年五月遷神於實際寺東房耳。
　　（裏書云）
　　中論疏記第一云。慧日道場沙門吉藏者。舉後住處。故傳云開皇歲末隋煬帝入慧日寺。王又於京師置日嚴寺。又辨正論第三云。隋煬帝揚州造慧日道場。京師造日嚴寺（文）
　　沙門事。
　　名玄略迷第一（本）云。言沙門者。諸出家人之總名也。或曰桑門。正言室羅摩那拏。此曰勤勞。謂以修道至誠多勞。亦云息惡。汎論惡者是不善性。今兼無記。息謂止息。今不然義。如有論云。諸無漏道是沙門性。懷此道者名為沙門。以能勤求息煩惱故。亦云息心。如大論云。佛告頞鞞。汝行乞食。若見非常之人莫廣說法。時舍利弗值林下。問曰。汝是誰人。答曰。沙門。一切有為法。因緣空無主。息心達本原。故名為沙門。又問。汝師是誰。答曰。我師天中天。三界獨尊。神通遊十方。相好身丈六。時外道發心悔過得初果。
　　道場事。
　　中論疏述義上云。道謂菩提果。場謂萬行。場者遣虛集實之義。由修萬行遣生死虛妄。至於金剛始成正覺故（文）（已上裏書）
　  奉命撰者。或本云。大隋仁壽二年四月奉令撰。命謂天命。令謂教令。又使也。論語曰。五十而知天命（云云）述義引傳云。後周少帝闡。在位三年禪隋揚堅。堅令揚光襲位。即隋有二君。合三十八年治之。堅初年號開皇經二十年。次年號仁壽經四年。光年號大業經十四年。問。中論疏何時撰耶。答。此玄下文云。如疏初序。准此仁壽二年撰中論疏。故檢嘉祥碑云。仁壽二年令出淨名三論二疏。又中論疏第一云。以去仁壽三年三月二日。江南學士智泰來至皇朝請述所聞。遂為其委釋開為十門（云云）此則於大業時著中論疏。以後望前故言去仁壽。此則三論疏前後製作非一二。公私講多遍數故。如此異說不相違矣。但今現行疏依仁壽三年請。大業年中製作而已問。百論十二門兩疏何時撰耶。答。如碑文說。仁壽二年出三論疏。問。百論序疏曰。大業四年十月因講次直疏出。十二門序疏曰。大業四年六月二十七日疏一時講語。此等說豈非相違耶。答。此舉序疏製作時而不關三論疏。
    問。中論疏重出。二論疏單出。有何所由耶。
    答無方適化單複宜不可一準也。或又三論疏但皆單出。復同仁壽二年撰但因智泰請。後所撰述者唯限第二卷重牒疏。此一卷十門後所增加也。非一部十卷皆由智泰請。重所製作。既言遂為其委釋開為十門。一大意門（乃至）十新通門。此則限十門委釋酬于彼請。若一部皆由彼請者。何此撰述緣起不安初而置中間耶。加之十二門序疏曰。余昔已著三論文玄。正言序是人製。不我釋之。但師每講常讀此序。而淺識之流歖多紛謬故略陳綱要以賜門人也（文）此則文者三論疏。玄者三論玄。昔所製玄疏不釋序文。至後大業四年。因講次而作三論序疏。明知玄疏同皆昔仁壽年中撰而不重出。但序疏獨大業年中撰。所言撰者述也定也。謂撰古遺文。述而非作。律宗元照釋曰。撰述者。通而為言撰亦是述。今既兩標故須別釋。撰謂操觚染翰詮次成章。述謂謙己推他相循舊轍。
    玄。總序宗要。等謂敘三論玄宗樞要故云序宗要。就中先明三論大所歸趣不出破邪顯正。故言通序大歸。此則語所趣以為歸也。次就三論內分二十七品等意。故云別釋眾品。謂前二十五品破大迷申大教。後兩品破小迷申小教等。即此意也。
    玄。初門有二。等者謂遍斥四宗略顯兩正。兩正者明人正顯法正是也。玄。夫適化無方等。謂明三論興意有六。一者唱佛法大旨。二者舉內外迷失。三者明佛教變替。四者顯佛菩薩本地哀傷。五者明四依垂跡造論。六者重明論宗要。言失本旨故邪執競發。由邪競故佛教訛替。由訛替故起本地哀傷。由哀傷故垂四依跡而造三論。三論既興須得大旨。次第如此矣。今初唱佛法大旨也。問。適化無方等語為是大師自說。為常傳述他語耶。答述興皇大師語也。故中論疏一曰。師云。夫適化無方陶誘非一。考聖心以息病為主。統教意以開道為宗。若因開以受悟則聖教為之開。由合而受道則聖教為之合。如其兩曉並為甘露。必也雙迷俱成毒藥。豈可偏守一途以壅多門者哉。述義曰。師云者興皇寺法朗法師。又曰。或言一師或言大師或直言師者皆興皇朗法師也。初二句者顯教門非一。喻若毛目多。考聖心等四句明要但歸二。猶如提其綱領。息患即破邪。開道謂顯正。雖教門無量以此二為大歸。故言初唱佛法大旨也。此則一切教門皆破邪。邪破即正顯。正顯必邪破。如法花論破十種病反顯十無上是也。言適化無方等者。南山曰。適化無方隨機隱顯。元照釋曰。適化殊者隨宜度物而非一概也。又曰。無方猶言不定。允堪釋曰。無方者言聖人應物唯變所適。不可以一方一體明之。易云。神無方而易無體。韓康伯注云。方體皆係於形器者也。此則隨機化物云適化。機過塵沙即教門無定方故云無方。大師處處或言適化不同。或言適緣不同。或言適化非一。語異而意同矣。祖師釋曰。無方者諸大乘論皆明一切諸法無決定相佛有無量方便。或說一切實一切不實亦實不實非實非不實適緣利物。豈可虛執規矩以局大方耶。言陶誘者。陶謂陶冶。誘謂誘引。經音義曰。陶冶上徒高切。下弋者切。陶謂作瓦器也。冶銷爐者也。陶化也。冶消也。
　　（裏書曰）
　　息患等事。
　　名玄略述第一（本）云。原夫三世如來四依大士出世之大意。當為息眾生執見患惑之病。雖宣恒沙經教。而該大意唯為開示中道實相三諦道理。興皇大論序云。無執不破。無義不攝。巧用無非甘露。拙服成毒藥。然則息患者無執不破。謂破病義。開道者無義不攝。謂顯道義（文）
　　陶誘事。
　　名玄略述第二（本）云。陶者變也暢也。誘者教也引也。謂相勸也。乃是聖人隨區物性。種種勤勞之事非一也（文）　
　　無方事。
　　名玄略述第三（末）云。如佛在法身地照眾生機。若現身說法。種種隨宜示現。故曰無方。方者定也（文）
　　適字事。
　　中論疏記云。言適化無方者。宗本義云。適化眾生謂之漚和。元康師云。適往也。菩薩往入生死教化眾生令悟性空。此是善權方便之智。准此論文。今云適者尸赤切。女子出嫁也。即當往訓也。述義云。適於物機而化度之。是為方便。此當稱會訓也。言陶誘者。上玉篇徒高切。驅馳貌也鬱（甫發反）陶也養也。又缶部即作匋字徒刀反。作瓦器也。莊^7□匋化也。今並為陶字也。今須化訓也。
　　聖人事。
　　中論疏記云。述義云。梵云阿梨耶。此翻聖。聖者正也。擾亂邪僻耶見離此三邪。故名為聖。心與境冥智與神會。契理神通於事無壅。是故曰正也。白虎通曰。聖者通也。道無不通。聞聲知情。故大戴禮曰。孔子所謂聖人者通乎大道。應變不窮。能測萬物情性者也（文）外書曰。處天地之和順八風之理。適嗜欲於世俗之間。無恚瞋人之心（文）莊子曰。聖人之形不異凡夫。故耳目之用衰也。至於精神則始終常全耳。又曰。神人即聖人也。聖言其外。神言其內。又曰。夫去知任性。然後神明洞照。所以為賢聖也。注云。所言去知者。去知若土塊也。
　　問曰。今三論釋何經耶。答。以般若之心通申一代之大小乘經也。但於諸大乘經名般若者。可有共不共之別也。大品疏第一云。然此經好講而有兩論解釋故。一者三論通論此經之心髓。二者大論釋此經之本義（文）
　　中論疏第一云。問此論遍申眾經。何故偏引般若。答有六義。五者山中大師云。智度論雖廣釋般若。而中論正解般若之心。故偏引般若。何以然者。中論正明實相中道。令識於中道發生正觀。大品亦正明實相。因實相發生般若。以明義正同故偏引之（文）大乘玄八不義云。相傳云。中論是釋論骨髓也（文）
　　花玄第八云。佛始終常用般若化物。初顯教菩薩般若。密教二乘般若。此從大品至法花前也。次至法花。顯教二乘般若亦顯教菩薩般若。以顯教二乘故般若亦名法花耳。非般若外別有法花也。至涅槃明般若即是四種佛性。大品云。因名般若。果名薩般若。涅槃云。因名觀智。果謂菩提。菩提無累即是果果。又地前四十心名相似般若。登地至佛名真般若。故知般若豎通於五十二位。即般若最大也（文）
　　序事。
　　法花義疏第一云。言序者舒也（文）
　　天台文句第一云。言序者。次由述三義也（取意）
　　准此等釋今言序者述義也。
　　別釋眾品事。
　　中論疏第一云。將欲釋文大明二義。初釋因得品名。二論開合等（文）百論疏上云。此論玄義已入大科。今釋名品開為六意（文）十二門論疏云。有玄義已入大科。餘未盡者五意釋之（文）
　　元康師肇論疏上云。宗祖也（文）准此釋。今言宗要者。至要云事歟。
　　名玄略述第二（本）云。要者旨也。所為物體。說文曰。要猶身中要也。於人身所有中此^7□衿耳。毛詩偶兮要女。傳曰。要成也。謂所成立物之體也（文）
　　聖心教意事。
　　凡夫心意者。十地義記第一云。若依楞伽。第七妄識集起本。說名為心。第六意識遍伺諸塵。說以為意（略抄）聖人心意者。名玄略述第二（本）云。自性清淨心者即大經等所明正因佛性。非業煩惱造作。以智慧建立故名為自性。本來無染名為清淨。自體神知為心。即起信論云真如心也（文）私云。薩般若遍照諸塵故云意歟。
　　宗鏡錄第一云。圭峰和尚云。謂諸宗始祖即是釋迦。經是佛語。禪是佛意。諸佛心口不相違。諸祖相承根本是佛親付。菩薩造論始末唯弘佛經。況迦葉乃至掘多弘傳皆兼三藏。及馬鳴龍樹悉是祖師。造論釋經數十萬偈。觀風化物無定事儀。所以凡稱知識。法爾須明佛語印可自心。若不與了義一乘圓教相應。設證聖果亦非究竟也（文）（已上裏書）
    玄。但九十六術等第二舉內外迷失。元照曰九十六者。外道六師各有十五弟子。執見各異故。又曰。西竺外道總有六師。一富蘭那迦葉（說諸法不生不滅）二末伽梨拘賒梨子（說諸法自然無有因果）三刪闍夜毘羅胝子（說（下）眾生過八萬劫任運得道不假修行）四阿耆多翅舍欽婆羅（說（下）眾生有苦應（上）修拔髮薰鼻等苦行自然解脫（上））五迦羅鳩馱迦旃延（說諸法亦生亦滅）六尼揵陀若提子（說一切業定如人死還為人）一師下各有十五弟子各執所見。祖師百論疏上卷具釋六師名字。并出其執見。如下引之。此等外道所計之法皆不出三有故云栖火宅為淨道。故祖師釋曰。檀提婆羅門計於此身即是涅槃不須更滅。此明欲界為涅槃。次阿羅羅計無相為涅槃。此計色界為涅槃也。鬱頭藍弗計非想為涅槃。此計無色界為涅槃也。此三外道以三有為涅槃。既是三有便是老死。既是三有便是有為。
　　（裏書云）
　　術字事。
　　中論疏記云。術者時橘反。背也道也。所由也藝也（文）天台維摩疏記第二云。九十六種者。准九十六道經。彼經二卷委明相狀。於中一道是正。即佛道也。九十五皆邪。華嚴大論或曰九十六皆邪者。以大斥小也（已上裏書）
    玄。五百異部者。祖師曰。智度論釋波若信毀品云。佛滅度後五百歲後。有五百部不知佛意。為解脫故執諸法性有決定相。聞畢竟空如刀傷心。龍樹提婆為諸部異執失佛教意故造論破迷也。元照曰。五百部智論但有通數。不出法名字。彼具云。佛法過五百歲後。各各分別有五百部。乃至堅著語言。聞說般若畢竟空如刀傷心（不樂聞故）此等小乘皆計有無以為涅槃。故云縈見網為涅槃。涅槃者。肇師曰。泥曰泥洹涅槃並外國音不同。而以涅槃為正。祖師曰。小乘二師者。一毘曇計有為涅槃是常是善。本自有之。在煩惱外。後斷煩惱起得得之。屬於行者。二成實明涅槃但是無法。非三性攝。從善因得。義說為善。有之與無並是諸見有見既非。無見寧是。又曰。數論小乘立滅三有為涅槃。既是事斷。無為即是世諦。又曰。必言有於涅槃。則是有所得義。有所得義便是二十五有故有老死也。
（裏書曰）
　　見網事。
　　中論疏第一云。偏執一理名見。猶預二途稱疑（文）
　　中論疏記第八（末）云。康疏云。邪是不正之名。見是分別之稱。凡言邪見可有二種。一通以一切有所得執皆名邪見。二別以凡夫二乘所見各異名為邪見（文）
　　五百部事。
　　中論疏記出二說。一云。即婆沙五百羅漢。二云。別有五百部（云云）初義意。五百羅漢各有部眾也。此玄下文云。所言五百部者。智度論釋波若信毀品云。佛滅度後五百歲後有五百部。不知佛意。為解脫故·執諸法有法定相。聞畢竟空如刀傷心（云云）又曰。六百年間五百羅漢造毘婆沙（取意）五百年後即是六百年間。龍樹出世正由此耳（已上裏書）
    玄。遂使鹿苑坵墟等。第三明佛教變替。謂鹿苑是小教說處。鷲山復大教說處。此則寄語於處變替以顯兩教衰滅。謂鹿苑所說因緣小教。變為若常若斷之見岳。復鷲嶺所說無生大教。變成若有若無之稠蕀。寔不可不憂。此則造論緣由也。今略只舉二種起迷。廣明迷者有四種眾生。並皆失道故。一在家起愛任運而失。二出家外道名自樹失。三小乘失。不知說小為通於大。而執小拒大。四大乘人失學無所得大成有所得大。
    所云鹿苑者。法華疏曰。波羅捺此云鹿林。昔有王以林施鹿故。毘婆沙云仙人園。昔有仙人在此處住。因以為名。今謂波羅奈是通處。鹿林是其別處。迦毘羅國正是天竺之中央。諸國皆在四方也。波羅捺在迦毘羅之西。相去九百六十里。佛轉法輪處在波羅奈之北。相去二十里。樹名香淨。
    言鷲山者。疏曰。耆闍崛山者。此云鷲頭山也。然此五峰各有所像。今之一山似於鷲頭故以名鷲。佛滅度後阿育王見其山頂似鷲。使人鑿作兩翅兩足及尾。故全如鷲鳥。
　　（裏書曰）
　　墟。去魚反。說文大丘也。風俗通曰。墟者虛也居也（已上裏書）
    玄。善逝以之流慟。薩埵所以大悲者。第四明諸佛菩薩致悲哀。此則法身地照機起悲。善逝通舉諸佛。薩埵復通一切。慟慨歎也。天魔為愛火所燒。外道為諸見所害。或執小拒大謗法毀人造無間業。或偏執大乘斷空撥無罪福。亦現世斷善後入無間。並可傷歎也。
　　（裏書曰）
　　善逝事。
　　義章十善義云。言善逝者。此從德義以立其名。善者名好。逝者名去。如來好去故名善逝（文）
　　薩埵事。
　　法華義疏曰。具足應云菩提薩埵。菩提云道。是無上正遍知果道也。薩埵曰眾生。為求果道故名道眾生也（文）四論玄第十二三乘義云。菩薩者具足存彼音者。經論所出不同。漸備經云。以為開士。無量壽經上卷云十六正士。十住論亦云。菩提名上道。薩埵名深心。彼深樂菩提故名菩提薩埵也。彌天道安法師折疑論亦云開士等（文）名玄略述第四（本）云。言菩提者所謂般若。言薩埵者即是有情。於諸有情能作一切利樂安樂（文）（已上裏書）
    玄。四依為此而興。三論由斯而作者。第五明垂跡造論。謂眾生迷教。邪義覆於正經。不知開道息患大旨。然菩薩以大悲為本。是故造三論益物。大品經曰。菩薩為於大事故起。大事者所謂救度一切眾生也。今龍樹提婆為成大事造此論矣。摩耶經曰。龍樹菩薩燃正法炬滅邪見幢。什法師云。龍樹菩薩令如來大法二啟閻浮。所言四依者。涅槃經如來性品曰。有四種人能護正法。建立正法幢。令正法能多利益憐愍世間為世間依安樂人天。何等為四。有人出世具煩惱是名第一。須陀洹人斯陀含人是名第二。阿那含人是名第三。阿羅漢是名第四（元照釋依曰。此並大權示聲聞像傳法化人。眾生所賴。四並名依）中論序疏曰。問。云何是四依。答。且依一判。如小乘見道前具煩惱人是一依。須陀洹斯陀含是二依。那含是三依。羅漢第四依。約大乘至十迴向是一依。初地至七地是二依。八九地是三依。十地第四依。如楞伽是第二依。如叡師是第四依。叡師判龍樹是十地窮學人故。
　　（裏書曰）
　　禪那抄曰。中論仙光記云。此論序疏曰。初地七地是二依八九二地是三依者。就功用無功用判之。又有以七地屬三依義。就定慧等不等而解之。若依天親涅槃論意。以初地為初依也。問。若爾嘉祥大師何違此說耶。答。涅槃論且以三十心屬初地而為論歟。大乘玄開大乘為因果二位。因中分十地。三十心屬初地也。
　　仙光記上云。然四依有本跡。跡四依者。七方便為初依（乃至）本四依者。地前四十心為初依。等（文）（已上裏書）
    玄。但論雖有三。義唯二轍等者。第六重舉三論宗要。
    言振領提綱者。領謂蓑端之襟。綱即網上之繩。由振蓑領則眾毛自整。由提大綱則眾目自正矣。今謂。三論文義羅列廣博同眾毛目。今總括大要即喻提綱領。律鈔曰。舉領提綱毛目自整。尚書序曰。舉其宏綱撮其機要焉。則安序解曰。舉大端者。即上所括一部文意。若網目之在綱。如毛裘之衣領。
　　（裏書曰）
　　紛綸事。
　　中論疏記曰。紛綸者。玉篇上孚云反亂也。王逸曰紛盛貌也。綸力勻反經理也。花玄略述第四（本）云。紛者盛貌也。紛紛亂也。綸者。周易彌綸天地之道。傳曰。彌者廣他。綸者絡也（文）
　　振綱事。
　　白虎通云。何謂綱紀。綱者張也。紀者理也。大者為綱。小者為紀。所以張理天下正文耳。人道也皆懷五常之性。有親愛之心是以綱紀為首紀。若羅網之有綱紀而萬目張矣（已上裏書）
    玄。答。論主究其原等者。謂論有二種。一者盡言。二者不盡言。如小乘諸論。雖復破邪邪猶未窮。雖復顯正正猶未極。故不能究其原復盡其理。此則不盡言論也。今三論即破邪顯正究竟窮盡之論故云究其原等也。故十二門序釋論字云。十二者總眾枝之大數也。門者開通無滯之稱也。論者欲以窮其源盡其理也。若一理之不盡則眾異紛然有惑趣之乖。一源之不窮則眾途扶蔬。有殊致之跡。殊致之乖不夷。乖趣之跡不泯。大士之憂也。是以龍樹菩薩開出者之由路。作十二門以正之。疏釋曰。十二門第二釋題目三字即三也。論者釋論也。窮其原者窮三乘之原也。原唯有一。昔權說有三。而封異者未尋其本。故謂有三耳。若考而窮之唯一原也。故無量義云。從於一法生無量義。其一法者即無相也。如是無相不相名為實相。法華云。於一佛乘分別說三。涅槃云。是一味藥隨其流處有六種味。乃至亦有三乘之味。皆是明一原也。
    盡其理者。上令三乘徙轍。今令六道迴宗。此論既正釋一乘。令九道眾生同成佛也。問。破三何故云窮原。洗六而云盡理。答。原理名殊體一。從一原而有三流。三乘諸子未窮其原故謂三異。若從流以尋原則知原唯一。則便捨流以還原。六道既其失道故。是乖理之義。所以須明盡理也。又窮其原斥聖惑也。盡其理破凡迷。即令悟不凡不聖不生死不涅槃等也。又窮其原斥內迷也。盡其理破外執也。諸論義師未尋其本有五百異。若窮原者知理唯一也。九十六術自謂得理。故異道紛然。若盡理者則眾異息矣。又窮其原破學大乘人成有所得執也。盡其理者斥學小乘之流也。以未盡理故有小耳。如其盡理。理既無二。何有大小耶。然本對異流故言一耳。若捨異而存一。乃至五百皆是未窮其原未盡其理。宜深照斯意方見作序人心。若一理之不盡者。上二句標兩門。今雙釋也。以不盡理故有六道惑趣之乖。惑者迷也。趣者理也。謂迷一道故成六道。一原之不窮則眾途扶蔬者。眾謂多也。途即道。以不窮原故有三乘異道乃至五百部也。扶蔬謂開廣增盛之義耳。殊致之跡者。殊者異也。致理也。跡謂足跡。即三乘足跡而不泯寂。何猶得成佛耶。問。何故作此釋論字耶。答。若直釋者。應云交言曰論。然今釋論取論意及論功能以釋論。非訓名而釋。何以知之。文云。論之者欲以窮其原盡其理。故知就意及功能釋也。
    殊致之不夷下第三敘造論大宗也。大士初建弘誓令九道眾生皆歸一極。今遂保著三乘封執六道。豈不憂哉。是以龍樹菩薩開出者之由路者。上是悲心。今是悲事。又上是大悲內充。今方便起救。即吐言作論也。出謂令六道出分段三乘離變易同免二種火宅所燒。故云出也。出必有所因。故以十二門為出者之由路。假斯路而出也。作十二門以正之者。六道三乘並皆失道。是故稱邪。蕩彼邪迷故作十二以正之。三乘六道並是邪路。今十二門是正路也。問。云何令六道迴宗。答。有三畢竟空如百論述之。一者六道本來寂滅故畢竟空無六。二者虛妄故無六。謂六道亦無六趣。如渴人見炎內六處水流。實無六趣。三者諸佛菩薩隨六說六。亦無六趣。如隨見水人說有六水。實無有六。以悟六本不生故。六道迴宗也。三乘徙轍者。二乘折法未悟本空。大士雖知本空照猶未盡。今此論顯畢竟空諸佛行處。令三乘人究竟了達。故門門之中皆稱畢竟空。智度論云。畢竟空是諸佛所行故也（已上）准此可悉。
　　（裏書曰）
　　戲論事。
　　大乘玄八不義云。戲論是借譬之名。○於道無所剋獲如小兒戲論為耳（文）又云。總括始終。凡論相心四句成有所得。並是戲論（文）
　　中論疏第一云。觀法品明戲論有二。一者愛論。謂於一切法有所著心。二見論。於一切法作決定解。又利根者起見論。鈍根人起愛論。又在家人起愛論。出家人起見論。又天魔起愛論。外道起見論。凡夫起愛論。二乘起見論。又云。師又約漸捨義明五種戲論。第五若有戲論不戲論並是戲論。若無戲論不戲論方是不戲論也（已上裏書）
    玄。問。既無法不究。無言不盡等者。論跡義曰。今次解論。然論是何為義。論是論辨為義。只論辨法相。若依叡師序。論是盡言為義。則云盡其言窮其慮。若一言不盡則眾異扶蔬。若一慮不窮則顛倒亂起。今盡其言故即眾異息。今窮其慮故則顛倒淨。是故論則盡言窮慮。論功方顯故所以言盡慮窮。故論非但盡言亦復盡觀。觀非但盡緣亦復盡論。中非但盡觀亦復盡論。是故今表中觀論名。只欲盡淨諸法。不如人解以論欲釋中觀義。今道盡言為論者。若使外人言是。即道龍樹為非。若使龍樹言是。即道外人為非。是即諍諍莫窮。云云無已。若何猶可見。若使據其本末得失終自歸龍樹為得。外人為失。外人為失故言則盡。良由外人有言故龍樹有語。外人之言既盡。龍樹之語亦窮。舉譬如張王二人共爭一珠。張謂是張寶。王謂是王物。是則兩人各諍紛然未決。今據其本末得失終自有歸。是張物而王侶誌。今果是張物王即無言。王既無言張亦不語。今龍樹外人亦然。龍樹實是外人道非。今龍樹果是。外人無言。外人無言既盡。龍樹語亦窮。
    問。龍樹外人言俱盡。那得獨稱龍樹論。答。雖復二人語俱盡。盡有所由。良由龍樹檢是非。故外人為失。外人言則盡。外人言既盡龍樹之言亦盡。二人言盡功由龍樹。所以稱為龍樹論。舉譬如兩人相費雖復俱倒而有勝負。下者為負。上者為勝。龍樹外人亦復如此。雖復俱息言。龍樹為勝。外人為負。是故種為龍樹論也。十二門論疏曰。問云何名論。答。直語稱說。交言曰論。但論有二種。一者盡言。二者不盡言。如小乘論等。雖復破邪邪猶未窮。雖復顯正正猶未極。言既有餘。不能以盡言釋論。若隨分稱盡。義亦可然。至如方等諸論。無邪不窮無正不顯。言既暢盡故以盡言稱論。又小乘之論雖顯至理無言。未知言即寂滅。故不得以盡言。釋論。大乘之論非但能顯無言。而即言寂滅故。是盡言為論。具此二種盡言故云盡言。釋論准此可悉。
    玄。跋摩具辨二空照猶未盡者。十二門疏曰。波若正觀能窮原盡理。照無不周故稱盡法邊底。中論序疏曰。大覺曠照者此舉大得也。對二乘生滅之小。了一切無生畢竟空。稱為曠照。又二乘但得人空不得法空。名為小智。大乘具得二空稱為曠照。又二乘亦得二空。但是折法明空故稱小智。大乘得自性空自相空。稱為曠照。又二乘但得三界內人法空。名為小智。大乘得三界內外空。名為曠照。又二乘但見於空不見不空。名為小智。大乘見空及以不空。故稱曠照。准此等釋而可見矣。
    問。成論說二空其相云何。答。如彼論第十身見品曰。又經中說。若知諸法無自體性即能入空。故知五陰亦空。又第一義空經中。說眼等以為第一義諦故無。世諦故有。大空經中說。若言是老死者若言是人老死。又羅陀經中說。佛語羅陀。五陰散壞破裂令滅不現。爾時乃名空相具足。又破裂散壞分折眾生令不現在。是經中說五陰無常眾生空無。先經中說五陰散滅。是為法空。聰法師疏曰。此明人法二空也。
　　（裏書云）
　　玄道事。
　　涅槃無名論玄得章曰。玄道在於絕域故不得以得之。妙智在乎物外故不知以知之矣。
　　中論疏第一云。此論但應破洗迷執。蕭焉無寄玄道自通（文）涅槃無名論妙存章云。玄道在於妙悟。妙悟在於即真。即真則有無齊觀。齊觀則彼已莫二。所以天地與我同根。萬物與我一體。同我則非復有無。異我則乖於會通。所以不出不在而道存乎其間矣（文）
　　宗鏡錄第九十二云。釋曰。玄道在於妙悟妙悟在於即真者。夫幽玄之道無名無相。淺近之情知莫及。粗浮之意解難量。唯當妙悟之時方看斯旨。得其旨故實不思議。心鏡融通如同神變。指法界於掌內。取萬像於目前。如鏡照空含一時平現。既無前後亦絕中間。妙旨煥然言思絕矣（文）
　　毫釐事。
　　中論疏記云。元康師解云。蠶口初出糸名忽。十忽為毫。十毫為釐。十釐名糸（文）
　　階級事。
　　中論疏記曰。階級者如惠達序云節文階級。元康師云節量經文階級次第。述義亦爾准此眾文。階級猶次第也（文）
　　折法空事。
　　中論疏記第一（末）云。言折法明無生者。述義云。以慧分折知人法二空。何者。既言五陰和合成人。為色陰是人耶。為受陰是人耶。如此推求都無有人。乃知人空。其法空者如細色成粗色剎那成念。於是觀察若多細色和合成粗色。即無自體故空。此以細過粗。然以細成粗時粗無自性故空。乃觀細者本無今有是生。已有是無是空。此以空過細。必以本無今有已有還無空過細色故。剎那成念亦如是。是求六十剎那為一念故得知法空。所以聲聞觀因成假。緣覺觀相續假（文）
　　該羅事。
　　中論疏記云。該。古來反。備也。咸也。咸猶皆也譖也。浮也。包也。說文以兼備之該為胲字也。羅力多反。鳥罟為羅。說文以維罟鳥也。被也^7□屬也。揚子方言。羅謂之怪怪謂之羅。郭璞曰。行列物也（文）
　　方等事。
　　寶窟上（本）云。理正曰方文富稱廣。又一乘無德不包曰廣。離於偏邪稱方。古注云。真解無偏為方。理包不限稱廣（文）次上文云。如大方廣佛花嚴。亦如大方等大集。故准此文。方等方廣一體異名也。
　　橫存人法事。
　　百論疏中卷云。僧佉衛世蓋是外道之宗。盛行天竺。僧佉經十萬偈。二十五諦為宗以神為主諦。衛世師經亦十萬偈。用六諦為宗。亦以神為主諦（文）意云。主諦者人也。餘皆法也。義章三歸義云。法義不同。汎釋有二。一自體名法。如成實說。所謂一切善惡無記三聚法等。二軌則名法等（文）
　　執法有性事。
　　名玄略述第二（末）云。薩婆多義但空於人不空於五陰法。何者。人是假故空。五陰法是實故不空。然於五陰法中觀於人空。以得道故。為見有得道耳。觀人空者。如其義云。內離人故空。不自在故無我。內離人故空者。於五陰內無有人故空。不自在故無我（文）維摩略疏第四云。薩婆多等云。實無眾生。但有陰入界等法。眾生但有假名。此名二世無。唯現在和合故有名耳（文）什師維摩注云。眾生神主我是一義耳（文）（已上裏書）
    玄。答總談破顯凡有四門等者。謂通四宗皆有此四門。故言總談破顯。破顯即破申也。
    問。於外道何有收而不破等句耶。答。下釋曰。問。百論破外亦有收取義不。答。亦有四句。一者破而不取。即是外道邪言障中迷觀。於緣無益有損。二者取而不破。外道偷竊如來遺餘善法。今並收之。如賊盜牛。即其證也。又外道各邪心推畫興智與內同。如蟲食木偶得成字。亦取而不破。三者亦破亦取。外道偷竊佛教不識旨歸。今破其迷教之情取所迷之教。四者不破不取。即顯道門。未曾內外也。
　　問。於毘曇成實。具第一第三句之相何。答。彼學佛小乘教遂成二失。一者語意俱失。如智度論呵迦旃延。云是語非大乘中說。亦三藏所無。蓋是諸論義師自作此說耳。如此語意俱不稱佛說。破而不取也。二者得語不得意。聞說小乘教故云得語。不知說小通大。守指忘月故名失意。如此失破其能迷情而取所迷語。故云亦破亦取也。
    問。於大乘執又具第一第三句之相何耶。答於有所得大乘有二種失。一者語意俱失。謂於大乘中種種推折。非三藏義。亦方等所無。如此語意俱非佛說。破而不取也。二者得語不得意。聞說大成有所得大。不知是因緣假名小大。為表非大非小故名為失。如此失破其能迷情而取所迷語。故云亦破亦取也。
　　（裏書曰）
　　歸乎一相事。
　　法藏論云。不遣一法不得一法。不修一法不證一法。性淨天真可謂大道乎。是以遍觀天下莫非真人。孰得此理同其一倫（文）
　　寶窟下（末）云。四不約緣不約佛性者。實相之外無緣。故無染淨法可起。此如金剛般若論說。平等真法界佛不度眾生。以無佛為能度。無眾生為所度。又如佛地論說。煩惱妄想中無一法可滅。清淨法中無一法可增。泯上三門歸乎一絕（文）花玄略述第四（本）云。馬鳴云。此真如體無有可遣。以一切法悉皆真故。亦無可立。以一切法皆同如故。當知一切法不可說不可念。故名為真如（文）（已上裏書）
    玄。至妙虛通目之為道等者。謂至極微妙而虛通無礙。以此為至道。以初四字顯至道義。今外人心遊履此至道外。故名外道。故十二門疏曰。然道不曾內外。隨人行道自成內外耳。百論破空品疏曰。裁起一毫人法生死涅槃等見。即是心行道外。名為外道（文）四論玄曰。今謂理外行心為外道。理內行心為內道。以扶理者為理內行心。乖理者為理外行心（文）
　　（裏書曰）
　　至妙虛通事。
　　中論疏記云。不二之道無所不遍。是故為至。離六十二見具足萬德義為妙。離諸煩惱本性清淨。故稱虛通也（文）宗鏡錄第七十二云。道即虛無。○謂虛通曰道（云云）同錄第四十六云。周易云。一陰一陽謂之道。陰陽不測謂之神。釋云。一謂無也。無陰無陽乃謂之道。一得為無者無是虛無（文）
　　百論疏下云。裁起一毫人法生死涅槃等見。即心行道外名為外道（文）（已上裏書）
    玄。天竺異執者。西域記曰。天竺之稱異議糾紛。舊云身毒。或曰賢豆。今從正音宜云印度。印度之人隨地稱國。殊方異俗遙舉總名。語其所美（由印土是月名。譬賢聖之照臨。故各取其美也）元照曰。身毒即天竺。或曰賢豆。皆音訛也。正云印度。即彼月名。譬賢聖之照臨故。
    玄。振旦眾師者。經音義曰。或言真丹並非正音。應言支那。此云漢國也。又云。亦無正翻。但神州之總名也。元照釋曰。震旦亦云真丹。此翻漢地。略述曰。震旦亦云振旦。皆是梵音之訛轉也。正言摩訶支那。此云大唐。有人解云。梵語震旦此云思惟。以其國人多所思慮多所計度故以為名（已上）
　　（裏書云）
　　震旦事。
　　中論疏記云。淡海記云。震旦者彼音。此云聚集。亦八卦之中震是東卦。旦者日初出處也。故云震旦也。出辨正論第八卷（文）百論疏上云。振旦者此云漢國也（文）
　　別序宗要則四執盛行（文）
　　中論疏第一云。總談外道凡有二計。一計邪因。二執無因。言邪因者略明三種。一者即一因外道。謂自在天等之一因能生萬類之果。二者宿作外道。謂萬法之果但由往業無有現緣。三者現緣外道。謂四大和合能生外法。男女交會能生眾生。二者無因外道。謂萬法自然而生不從因緣（文）問曰。玄義四執與疏二計開合異云何。答。可勘此也。口力外道服水外道。七計中何計可攝耶（已上裏書）
    玄。有外道云大自在天能生萬物等者。中論疏一云。問。云何名從自在天生。答。如十二門論說。自在天變化造化萬法。萬法若滅還歸彼天。自在三品苦行。下品苦行生腹行蟲。次苦行生飛鳥。次苦行生人天。故生六道有三種苦行。此天面有三目。騎白牛手執白拂。又言。頭戴日月手執髑髏。並出他經。涅槃經明第五迦羅鳩馱計自在天生義（已上）此天面有三目等者。碩法師云。此天在四空下四禪上。故是色無色界之中間。此天有八臂三眼。騎白牛持鈴執拂案行國土。世人事此。皆謂萬物從此而生。及憂喜苦樂。故自在天瞋眾生受苦。自在天喜眾生受樂。故道萬物從此天而生。亦此天自謂萬物從我而生也。元康師云。此天形體長大八千由旬。壽命八萬劫。自餘形相同前說。大論云。過淨居天有菩薩淨居天。名摩醯首羅。即此天也。涅槃經明第五迦羅鳩馱等者。彼經十九有六人惡臣。為闍王說外道六師事。迦羅鳩馱迦旃延云。一切眾生悉是自在天之所化。自在天喜眾生安樂。自在天嗔眾生苦惱。一切眾生若罪若福。乃是自在之所為作。今取意引。迦羅鳩馱者是其母名。此是事大自在天之者。說大自在天能生諸法也。
（裏書云）
　　中論疏記曰。提婆論云。摩醯首羅天於三界中所有一切命非命物。皆是摩醯首羅天生。摩醯首羅身虛空是頭。地是身。水是尿。山是糞。一切眾生是腹中蟲。風是命。火是暖。罪福是業。是八種是摩醯首羅身（文）
　　百論疏上云。提婆論云。六道眾生天地之物皆是自在天身。故自在天略明三身。一自在身。二那羅延身。三梵天身。自在天身總有八分。虛空為頭。日月為眼。大地是身。河海為尿。山丘為糞。風為命。一切火為熱氣。一切眾生是身內蟲（文）又云。所言自在者有八種。一能作鄰虛細身。二輕微極妙心神無礙。三者遍滿虛空。四得如意禪定。五者得三世帝王。六者隨用一切塵一時能用。七不繫屬他。八者去住自在無礙。具此四德以成己身也（文）
　　邪心所畫事。
　　涅槃經第三金剛身品云。迦葉復白佛言。世尊。如來常身猶如畫石（文）涅槃疏第五云。若畫水隨畫則合。若其畫石其文常在也（文）
    玄。七計例然者。於中論所說八計邪因。第一自在天計。既破此已。今例餘七計。中論第一云。有人言。萬物從大自在天生。有言。從韋紐天生。有言。從和合生。有言。從時生。有言。從世性生。有言。從變化生。有言。從自然生。有言。從微塵生（已上）第一如上。第二從韋紐天生者。疏曰。韋紐天者。影師云。前是色界之頂。此天是欲界之極。問。自在三品苦行生六道。今云何生邪。答。劫初之時一切皆是空。有大水聚。十方風起能令波波相次風風相持。水上有一人。千頭二千手足。化從水生。名曰韋紐。此天臍中有一千葉蓮華。花中有光如萬日俱照。有一梵王因此花生。亦放光明如萬日俱照。梵王作念。此處何故空無眾生。作是念時光音天子命盡應生此土。有八天子一時化生。此八天子心念。我從梵王生。梵王亦念。我生此八子。從八子生天地人物。八子是眾生之父。梵王是八子父。韋紐是梵王之父。韋紐手執輪戟有大威勢。故云萬物從其生也（已上）韋紐者。此翻為遍淨。亦言遍悶。亦言遍結。是欲界頂天也。八子是八梵天是。光音天子者。有人傳云。第二禪極光淨天也。
　　（裏書云）
　　韋紐天事。
　　中論疏記云。既稱遍淨。復言是欲界之上。乃無的解。相傳釋之。義推可是第三禪。明此天世界初欲成下生（文）（已上裏書）
    第三從和合生者。疏曰。和合生者凡有四義。一者其人推求諸法不應從二天生。所以然者。若萬法從二天生者。二天復從誰生耶。故現見四大和合有外物生。父母和合生於眾生。所以言此執為謬者。以其但見緣因不識正因。正因謂遠由業行。蓋是見近不見遠。是故為謬。二者諸法從眾因緣生。無有從一因生義。上計從二天生者。是從一因而生。故不同上說也。三者諸法從平等因生。平等因者。謂因能生果因復從因。故名平等。自在天等但能生他。故非平等因。四者提婆論中明。有一外道。未有天地。本有一男一女。從此男女生一切人物。故云和合生（已上）一者其人推求諸法等者。此當現緣外道計。元康師云。此計似正而非正。何者。凡和合生須假眾緣。外假四大父母。內由過去業行。內外和合乃有眾生。外家直云父母和合。或謂四大和合便有眾生。不立業行因。故名邪見。二者諸法從眾因緣生等者。碩法師云。取其義者即是迦毘羅人義。所謂一異合離。數量好醜。憎愛苦樂。愚智懃墮等。以此二十一法和合諸法。然後得生。四者提婆論中等者。彼論十三尼揵子論師說。初生一男一女。此二和合能生一切有命無命等物。後時離散還沒彼處。名涅槃因。謂劫初有男女二人。和合生萬物。即尼揵子外道計也。
    第四從時生者。疏曰。從時生者。智度論明時有二種。一者時體是常。但為萬法作為了因。不作生因。是故此時名不變因。謂常相因。二者謂別有時體能生萬物。故為萬物作生殺因。如偈云。時來眾生熟。時去則催促。時轉如車輪。是故時為因。碩法師云。但外道解時有二種。一師云時是常。何故爾。四時三世即是常有故名不變因。所以計時是常。有人云。時是無常。所以釋論云。時來眾生熟。時去即催促。時能覺悟人。是故時為因。所以計時是無常。
    第五從世性生者。亦名冥初。外道以神通力見八萬劫事。自爾之前冥然不知。謂此一冥為諸法始故云冥初。一切世間以為本性名為世性。碩法師曰。世性只是冥諦之異名。外道修八禪地定得五神通。卻知過去八萬劫事。過是。冥然不知。稱為冥諦。計從冥然之處生長世間萬物。即是世間種姓。故言從世性生。
    第六從變生者。變有四種。一神通變。如變石為玉大海為蘇油大地成金珍。二物自性變。明有為之法。其性無常念念變異理無住時。如初生嬰兒俄老邁。有為法爾非人作也。三遇緣變。如水性雖冷得火成湯。寒因緣即復為水。如是等類皆為外緣變。四外道不達。謂別有變法能變萬法。人天六道莫不由之。故云從變生也。上三種佛法談之。凡廣出變類故舉之。今第四正是外道所計從變生義也。
    第七從自然生者。外道推求諸法因義不成。故謂萬法自然而生。但自然有二。若此中自然。無因而有故是自然。經云。莿頭自尖飛鳥異色。誰之所作。自然爾耳。若莊子自然因自然果。乃至自然萬物可有故。此二宗自然別異也。
　　（裏書也）
　　花玄略述第三（末）云。無行經云。佛告文殊。若行者信一切法畢竟不生從本已來常自爾故。是名信根（文）
　　宗鏡錄第四十六云。佛教亦說自然。雖成正教。猶是悉檀對治未為究竟（文）同錄第七十二云。佛法雖有無師智自然智。而是常住真理要假緣顯。則亦因緣（文）（已上裏書）
    第八從微塵生者。外道計至妙之色圓而且常。聚則成身。散則歸本。天人六道莫不由之生。數論師云。以細色成粗色。而鄰虛最小。與此執略同。問。外道所說極微與佛法人明極微有何異耶。答。外道言常。佛法數論同言無常。又佛法中有異。外人言四微是四大所造。成論言四大是四微所造故。四微有三因。一者報因。眾生業報所感得故。二者共有因。以有四相故。三者所作因。依令他不障礙故。數人云。能造四大是性。四大以堅濕暖動故。問。此四大以誰為因耶。答。互為因果。一大以三大因。三大以一大果也。碩法師曰。若是毘曇亦計微塵是常。但計不同。外道凝然恒圓故是常。毘曇雖亦為三相所遷。但不可壞滅故是常。彼謂鄰虛微塵圓而且常。聚則成世間人物。散則還歸鄰虛。汝今亦爾。謂鄰虛微塵即是極微色。亦名極細色。故是細色成粗色。粗色壞還歸細色。此處何異也。
　　（裏書云）
　　七計例然事。
　　疑云。八計中。自然一計無因有果見也。何故今八計同云邪因邪果耶。中論疏第一云。八計之中七為有因。一為無因。有因無因收攝萬執（文）答。宗鏡錄第四十六云。若以自然為因者斷義也。即老子意由道生一。道是自然故以為因。是邪因也。又若謂萬物自然而生。即莊子意。則萬物自然無使之然。故曰自然。即無因也。准此釋可得意歟。更可尋之。中論疏第一云。隨於無因邪因者。此文有三。一者若就正義無如此因。故名無因。於彼邪心謂有。名為邪因。此迷悟合名也。二即邪因之計具邪因無因。萬物從自在天生是邪因。而自在不從他生無因義。三前六後一名為邪因。自然一計謂無因也（文）述義上云。初之兩釋除自然一計也（文）以此釋可難也（已上裏書）
    玄。蓋是交謝之宅報應之場者。謂善惡相交相招因果互相遷謝。故云交謝。此相招相感之道。三界六道依宅處故喻宅。莊子疏曰。宅居處也。復善惡相酬因果相答。故云報應。此相酬相答之理。六道三乘依住處。故喻場焉矣。莊子疏曰（玄英）夫死生交謝猶寒暑之遞遷。准此今因果交遷為交謝矣。
　　（裏書云）
　　天事。
　　義章六道義云。所言天者如雜心釋。有光明故名之為天。此隨相釋。又云。天者淨故名天。天報清淨故名為淨。若依地持。所受自然故名為天（文）莊子云。不離於宗謂之天人（文）莊子疏云。冥宗契本謂自然（文）
　　人類事。
　　義章六道義云。所言人者如雜心釋。意寂靜故名之為人。此就德釋人也。以人能斷絕邪念名意寂靜。若依涅槃。以多恩義故名為人。人中父母親戚相憐。名多恩義（文）
　　法花義疏第八云。類謂品類（文）
　　中論疏記云。而實不從自在天作。何以故。相相違故。如牛子還是牛。若萬物從自在天生者。皆應似自在。是其子故。復次若自在作眾生者。不應以苦與子（文）（已上裏書）
    玄。復有外道窮推萬物等者。謂展轉尋因之因終無所因。本既無因。末寧所因。故萬物皆無因也。
　　（裏書云）
　　復有外道等事。
　　中論疏第一云。二者無因外道。謂萬法自然而生不從因生（文）中論疏記第一（本）云。如大經第十九卷。吉得大臣白阿闍世王言。如莿頭利誰之所造。飛鳥色異復誰所作。水性潤清火性熱等。一切萬物自然生自然死。誰之所造。此六師中第二末伽梨俱舍梨子。其人計一切法自然為宗也（文）（已上裏書）
    玄。莊周魍魎問影等者。此引莊子經說證無因相。十二門序疏曰。事盡於有無則亡功於造化者。上破內迷。今斥外執。造化者。莊周云。罔兩問影。影由形有。形因造化。造化不知所由。今寄斥震旦莊周以破天竺外道。良由此土無別外道。又一言之內彼此雙盡。故斥此呵彼也。問。此論何處破造化耶。答。作者門破自在天。即是其事。以自在天能造作萬化故名造化。問。何故破自在耶。答。有無是內迷之本。造化為外執之根。故伐其本而柯條自壞也。問。何故事盡有無則亡功造化耶。答。破有無。非但內病得除。外造化亦壞而稱亡功者。惑者執自在天造作萬化故有大功。今破除之。自在不能造化。故云亡也（已上）
    莊子經第二曰。罔兩問景曰。曩子行。今子止曩子坐。今子起。何其無特操與（罔兩景外之微陰也）景曰。吾有待而然者耶（言天機自爾。坐起無待而獨得者。孰知其故。而責其所以哉）吾所待又有待而然者耶（若責其所待而尋其所由。則尋責無極。卒至於無待而獨化之理明矣）吾待蛇蚹蜩翼耶（若待蛇蚹蜩翼。則無特操之所由。未為難識也。今所以不識。正由不待。斯類而獨化故耳）惡識所以不然（世或謂。罔兩待景。景待形。形待造物者。請問夫造物者有耶無耶。無也則胡能造者哉。有也則不足以物眾形故。明乎眾形之自物而後始可與言造物耳。是以涉有物之域。雖復罔兩未有。不獨化於玄冥者也。故造物者無主而物各自造。物各自造而無所待焉。此天地之正也。故彼我相因形景俱生。雖復玄合而非待也。明斯理也。將使萬物各變所宗。於體中而待乎外。外無所謝而內無所矜。是以誘然皆主而不知所以生同焉。皆得而不知可以得也。今罔兩之因景。猶云俱生而非待也。則萬物雖聚而共成乎天。而皆歷然莫不獨見矣。故罔兩非景之所制。而景非形之所使。形非無之所化也。則化與不化然與不然從人之與由。已莫不自爾。吾安識其所以哉。故任而不助則本末內外暢然俱得。泯然無跡。若乃責此近因而忘其自爾。宗物於外喪主於內而愛尚主矣。雖欲推而齊之。然其所尚已存乎胸中。何夷之得有哉。）
    彼莊子疏曰。罔兩問景曰至之微陰也。疏罔兩景外之微陰也。曩者昔也。特向也獨也。莊子寓言。以暢玄理故寄景與罔兩明獨化之義。而罔兩問景云。汝向行今止。昔坐今起。然則子行止坐起制在於形。唯欲隨逐於他。都無獨立志操者何耶。景曰。吾有至其所以哉。疏夫物之形質咸稟自然。事似有因。理在無待而形影非遠。尚有天機。故曰萬類參差無非獨化者也。吾所待又有至之理明矣。疏形之所待即是形也。若使影待於形形待造物。請問造物復何待乎。斯則待待無窮。乖乎無待也。
    吾待蛇蚹至而獨化故耳。疏昔諸講人及郭生注意。皆云蛇蚹是腹下齟齬。蜩翼者是調翅也。言蛇待蚹而行。蜩待翼而飛。影待形而有也。蓋不然乎。若使待翼而飛待足而走。飛禽走獸其類無窮。何勞獨舉蛇蚹類引為譬。即今解。蚹者蛇^7□皮也。蜩翼者蜩甲也。言蛇蛻舊皮蜩新出甲。不知所以莫辨其然。獨化而生。蓋無待也。而蛇蜩二虫猶蛻皮甲。稱異諸物。所以引之。故外篇云。吾待蛇蚹蜩甲耶。是知形影之義與蚹甲無異者也。惡識所以然至何夷之待有哉疏夫待與不待然與不然天機自張。莫知其宰。豈措情於尋責而思慮於心識者乎。准此不悉。所言造化者。准南子曰。造化謂天地也。又云。注曰。造化陰陽也。又云。夫造化者之^7□援物也（^7□撮也援引也）譬猶陶人之埏埴也。其取之地而已。為盆盎也與其未離於地。也無以異。其已成器而破碎漫瀾。而復歸其故也（陶人作瓦器治官也。頓泥坏取之地以為器。明人不當惡死。死復歸其未生之故耳。譬猶瓦器之破而復變於土也）與其為盆蓋亦無以異矣（無以異於土也）
    問。萬物之無始何。答繫辭曰。大極是生兩儀（夫有必始於無。故大極生兩儀也。大極者。無稱之稱。不可得而名。取其有之所極。況之大極也）兩儀生四象生八卦（卦以象之也）八卦定吉凶（八卦既立則吉凶可定也）吉凶生大業（既定吉凶則廣大悉備）正義曰。大極生兩儀者。謂天地未分之前。元氣混而為一。即是太初太一也。故老子曰。道生一即此大極是也。又謂混元既分即有天地也。故曰大極生兩儀。即老子云一生二也。不言天地而言兩儀者。指其物體。下與四象相對。故曰兩儀。兩體容儀也。兩儀生四象者。謂金木水火稟天地而有。故云兩儀生四象。土則分王四季。又地中之別故唯云四象也。四象生八卦者。若謂震木離火兌金坎水各主一時。又巽同震木。乾同兌金。加以坤艮之土為八卦也。八卦定吉凶者。八卦既立爻象。變而相推有吉有凶。故八卦定吉凶也。吉凶生大業者。萬事各有吉凶。廣大悉備。故能生天下大事業也。准此等可悉。
　　（裏書曰）
　　中論疏記曰。若如莊周等者。莊子內篇逍遙遊第一。齊物第二。大宗師第六。外篇繕性第十六。山木第二十。田子方第二十一。并六處每卷明自然義。且今外篇天運第十四云。鵠不日浴而白。烏不日黔而黑。皆是自然。述義云。姓莊。名周。楚人（已上裏書）

三論玄義檢幽集第一

　　永享四年（壬子）卯月十五日於東大寺東室令書寫之畢於寫本者為卷本裏書大部交合雖書之定有不相當處歟後見人可直之見餘本無此裏書此本又面裏手跡各別也於裏書者後人加之歟可悉之。擬講延海（春秋五十四）
　　後日見末卷於裏書者小松谷寂心上人（教譽）所註付也（云云）散不審（云云）
　　文明七年九月下旬比從師法印聰海相傳之。安樂坊順憲。

三論玄義檢幽集第二

　　　　
　　　　　
　　　　　
　　　　　

    玄。無因據其因無自然明乎果有者。謂無因外道計如外草木自生自死人亦同之。自然外道計自然為道。但自然見有二家。一者莊周自然。如莊子注曰。鵠不日浴而白。烏不日黔而黑。皆是自然。如此六篇明自然義。二者外道自然。如納衣計。如犢生已自然飲乳。^8□尖烏黑。火上水下。風輕地重。皆無其因。自然爾耳。故中論疏一曰。從自然生者。外道推求諸法。因義不成。故謂萬法自然而生。但解自然有二家。若如莊周所論。明有之已生則不須生。無之未生須復何能生。今言生者自然爾耳。蓋不知其所以然謂之自然。此明自然有因自然無因。二者外道。謂諸法無因而生名自然。故經云。莿頭自尖飛鳥異色。誰之所作。自然爾耳。所言經云者。涅槃經也。彼經第四十曰。納衣梵志言。瞿曇。如龜陸生自能入水。犢子生已能自飲乳。魚見鉤餌自然吞食。毒蛇生已自然食土。如是等事誰有教者。如刺生已自然頭尖。飛鳥毛羽自然色別。世間眾生亦復如是。有利有鈍（乃至）一切法中各有自性。問。外道自然與莊子自然若為異耶。答。碩法師釋曰。異。若此中自然無因而有故是自然。若莊子自然。因自然果乃至自然萬物。可有准此釋意二自然別也。
    玄。則善招地獄惡感天堂者。意言。若謂依因得於果。善感天堂惡墮地獄。而今如汝謂無因而有果者。無惡因善者須招地獄。無善因惡者須感天堂。故云善招地獄惡感天堂也。
    玄。問曰有人言自然有因等者。次舉莊子自然救之。如上所明。序疏曰。百化萬化猶萬物之異名言萬化不同者。述義曰。萬化者萬物之異名。以因緣生俗法萬差。即曰萬化。化者生義。莊子曰。天地者萬物之總名也。天地以萬物為體。而萬物必以自然為正自然者不為而自然者也。故大鵬之能高。斥鴳之能下。椿木之能長。朝菌之能短。凡此皆自然之所能。非為之所能也。不為而自能。所以為正也。
    玄。義成^7□楯者。^7□即鏘戈。楯謂旁牌。韓子云。宋人有（下）賣矛楯者（上）云此矛極利。所刺皆陷。有買楯者。云此楯極堅。無能陷者。或人謂云。用子之矛刺子之楯如何。因而絕對。今喻語互違耳。
    玄。神道幽玄等者。序疏幽玄二字俱訓深耳。又玄謂玄闇不可得見也。
    玄。義經丘而未曉者。丘謂孔丘。史記曰。孔子生魯昌平鄉陬邑。其先宋人也。曰孔防叔。防叔生伯夏。伯夏生叔梁紇。紇與顏氏女野合生孔子。禱於尼丘得孔子。魯襄公二十二年而孔子生。而首上圬故。因名曰丘。字仲尼。姓孔氏。謂尼丘是山名也。在魯國。孔子首似彼山也。白虎通曰。孔子見周道陵遲自衛反魯（魯衛國名）定五經而行其道。注曰。五經者。周易尚書毛詩禮記春秋也。三史者。史記漢書後漢書也。此孔丘教未明神識相續未來感果。故云經丘未曉矣。言理涉旦而猶昏者。旦謂周公旦。周文王子。武王弟。成王叔父也。史記曰。周公乃踐祚。代成王攝行政當國。於是卒相成王。而使其子伯禽代就於魯。周公戒伯禽曰。我文王之子。武王之弟。成王之叔父。我於天下亦不賤也。然我一沐三投髮。一飯三起待士。猶恐失天下之賢人。子之行魯。慎無以國驕人矣。周文王益述易卦。周公旦作爻辭釋之。潔靜精微以為先耳。此周公旦未都說因果相續未來不斷。故云涉旦猶昏矣。
    玄。經云。如雀在瓶中等。十地經文焉。
    玄。前薪非後薪則知指窮之術妙者。此二句即舉喻重顯（下）上火之傳異薪相（上）下二句者合法明（下）上神之傳異形相（上）也。前薪燒盡為窮也。前薪窮時指繼後薪為指。此則前窮指後。故言指窮也。此火傳而相續之術法。故為術。美於此術故言術妙矣。又義以指指（下）盡前薪之事（上）故言指窮。故莊子曰。指窮於為薪火傳也（窮盡也。為薪猶前薪也。前薪以指。指盡前薪之理故。火傳而不滅。心得納養之中。故命續而不斷明夫養生乃生之所以生也）不知其盡也（夫時不再來。今不一停。故人之生也一息一得耳。向息非今息故納養而命續。前火非後火故為薪而火傳。火傳而命續。由夫養得其極也。世豈知其盡而更生哉。彼已上莊子並郭象注）莊子注疏曰（玄英）窮盡也。薪柴樵也。為前也。言人然火用乎前之能盡。然火之理者。新薪雖盡。後薪以續。前後相繼。故火不滅也。亦猶善養生者。隨變任化。與物俱遷故吾薪吾曾無係戀。未始非我故續而不絕者也。夫迷忘之徒沒情執固。豈知薪薪不住念念遷流。昨日之我於今已盡。今日之我更生於後耶。准此可悉。情數感深者。謂有情數因果感赴相續無際。故言深矣。
（裏書云）
　　中論疏記五（本）云。所以言情者。意根當體是情。餘五能生情因。從果為稱。故言情也（文）中論疏記第五（末）云。如雀在瓶等者。七女經文列七女人說。今是第七女人所說事等（文）
　　宗鏡錄第七十七云。問。三界初因。四生元始。莫窮本末。罔辨根由。莊老指之為自然。周孔銘之為渾沌。最初起處如何指南。答。欲知有情身土真實端由。無先我心。更無餘法（文）
　　宗鏡錄第三十九云。無生義云。若無有妙神一向空寂者。不應有佛出世說法度人（文）又云。故知緣謝形柏。真靈不墜。如薪盡故滅。火性常然。此緣雖滅於今生。彼緣復興於異世（文）
　　中論疏第三云。心是神靈之法。有相開避義。色是無知。無有此能（文）
元康師肇論疏上云。神道謂神妙之道。即佛道也（文）百論疏中卷云。問。此間九流七略明有神不。答。周孔老莊但明一世事。亦不論神。故義經丘尚未曉。理涉旦猶昏（文）中論疏記云。若通而為論。一切萬法但一世都盡。後世永無生。邪見名斷見如前解。若別而為論。計有情物是常是斷者。如他論解。何者。無情物現見一世盡不復更生。故非斷見（已上裏書）
    玄。問曰後學稱黃帝之言等者。此一段文舉世人所信黃帝言。而成因果感起之決定旨。復決破無果見也。問曰二字。迴在於下之云何名為無因無果上讀之而已。言黃帝者。史記曰。黃帝姓公孫。少典之子。母附寶。受國於有熊。居軒轅之丘。故以名焉。有土德之瑞名黃帝。在位百年而崩。壽一百十一歲。或言壽三百歲。故宰我疑以問孔子是也。元照釋曰。軒轅即古黃帝之號。史記云。。居軒轅之丘故以名焉。有土德之瑞名黃帝（黃帝始分疆土。故偏舉之）帝王世記曰。功合神者稱皇。德合地者稱帝。德合人者稱王。
    玄。故六師云無有黑業等者。涅槃經所說也。彼經闍王逆罪之報粗顯現。心愁惱時。六人惡臣各舉己所崇歸六師所說。而教大王速往彼師處當治逆業。於其中今引第一惡臣月稱之所教語耳。第十九曰。今有大醫名富蘭那。一切知見得自在定。畢竟修集清淨梵行。常為無量無邊眾生演說無上涅槃之道。為諸弟子說如是法。無有黑業。無黑業報。無有白業。無白業報。無黑白業。無黑白業報。無有上業及以下業。是師今在王舍城中（云云）問。六惡臣中自餘五人名字云何。答。第二惡臣曰藏德。舉第二師末加梨□舍離子。第三惡臣曰實得。舉第三師刪闍耶毘羅泥子。第四惡臣悉知義。舉第四師阿耆多翅舍欽婆羅。第五惡臣曰吉得。舉第五師迦羅鳩馱迦旃延。第六惡臣無所畏。舉第六師尼乾陀若提子。如此六人各舉己所歸師說。勸王治病。具如經說。四邪之間最為尤弊者。包氏曰。尤過也。鄭玄曰。弊猶惡也。杜預曰。弊疲也。
（裏書曰）
義章云。言黑黑者是不善業。不善鄙穢名之為黑。因果俱黑名黑黑業。言白白者是其善業。鮮淨名之為白。因果俱白名白白業（文）
斷善事。
鏡水抄云。善有二。一者有為善。二者無為善。今斷有為。有為復二。一者有漏。二者無漏。今斷有漏。有漏善復有二。一種福分善。二解脫分善。今斷福分善。福分中復有二種。一加行善。二生得善。今此斷者唯生得善。生得亦有二。一種子。二現行。今斷現行（文）（已上裏書）
    玄。答釋迦未興盛行天竺等者。百論疏出迦毘羅（僧佉）優樓迦（衛生）勒沙婆已云。此之三師並是釋迦未興盛行天竺。釋迦出時。但值十八一切智人釋此不同。興皇法師云。初六人從聞慧生。即阿蘭迦蘭等。中六人從思慧生。即尼揵子若提子等。後六人從修慧生。謂須跋陀等。什師云。六師有三部大同小異。皆以苦行為本。初六誦四韋陀。中六人稱一切智。即是六師也。後六得五神通。詳此意猶是十八人。初是聞慧。次是思慧。後是修慧也。六師者。一富蘭那迦葉。迦葉姓也。富蘭那從母得名。其人計斷。謂無君臣父子因果之義。二末迦梨俱舍梨子。俱舍梨子從母立名。末伽梨是字。其人計一切法自然為宗。三刪闍夜毘羅低子。毘羅低子是母。從母立名。刪闍夜是字。其人計道不須修經八萬劫自然而得。如轉縷丸於高山縷盡即止。四阿耆多翅舍欽婆羅。阿耆多是字。欽婆羅粗弊衣名。其人計身有苦樂二分現受苦盡樂法自出。第五迦羅鳩馱迦旃延。迦旃延姓也。迦羅鳩馱是其母名。其人計亦有亦無。應物起見。他問有耶答云有。他問無耶答云無。第六尼揵陀若提子。若提子從母作名。尼揵陀是出家總號。其人計業決定得報。今雖修道不能中絕也。又曰。優樓迦是釋迦未興八百年前已出世。又曰。迦毘羅是劫初時。從空而出也。基師釋曰。數論外道成劫初出。勝論外道成劫末出。准此等文皆佛未出之前。盛行天竺焉。言釋迦者。因懿摩王擯斥四子。一名面光。二曰象食。三曰露指。四號莊嚴。初至雪山北舍夷林歸德如巿。民人之鬱為疆國。父王往詔辭過不還。乃遙嘆云我子能仁。因改姓釋迦。自後繼氏焉。至淨飯王當第五代。佛當第六。故注曰。第四名尼拘羅。尼□羅有子號俱盧。俱盧生瞿盧。瞿盧生師子頰。師子頰有四子。一淨飯。二白飯。三斛飯。四甘露飯。淨飯是佛父。今詳四子俱命釋迦。乃知佛祖即第四尼□羅也。問。定光授記既號釋迦。何始于尼□羅耶。答。祐律師曰。仰惟定光授記表號釋迦。玄符冥契故託釋種。名出於未形之前。跡孚於既生之後。炤灼天子聯綿曠劫。其為原也。言柯條更繁者。柯條謂小枝。即喻其外道支流也。
    玄。震旦三玄者。一說曰。孔子老子莊周為三玄。此即孔子說有。老子說空。莊周說中。故一說曰。孔子老子周公旦以為三玄。一說曰。孔子老子顏回為三玄也。
　　（裏書曰）
　　宗鏡錄第四十六云。周弘正釋三玄云。易判八卦陰陽吉凶。此約有明玄。老子虛融。此約無明玄。莊子自然約有無明玄。自外枝流。祖原出此（文）（已上裏書）
    玄。釋僧肇云每讀老子莊周之書等者。百論序疏曰。肇公是京北郡人。家貧常以傭書為業。因是歷觀經史。每讀老子莊周之書。喟然歎曰。美則美矣。然期神冥累之方猶未盡矣。末見古維摩經。歡喜頂戴謂親友曰。吾知所歸極矣。羅什至京司從請業。著不真空等四論。著注淨名及諸經論序。什歎曰。秦人解空第一者僧肇其人也。若肇公名肇。可謂玄宗之始。年三十一亡。所言老子者。老子經序曰。老子者。蓋上世之真人也。其欲見於世則解形還神。人入婦人胞中而生。示有所始。當周之時。因母氏楚苦縣厲鄉曲仁里委氏女妊之。八十一歲應天大陽曆數而生。生有老徵。人皆見其老不見其少。欲謂之嬰兒。年已八十矣。欲謂之老父。又且新生。故謂之老子。名重耳。字伯陽。仕周為守藏室吏。孔子適周問體於老子。言莊周者。述義曰。姓莊名周。楚人也。莊子經序曰。夫老子者所以申道德之深根。述重玄之妙旨。暢無為之恬淡。明獨化之窅冥。鉗揵九流括囊百氏。諒區中之主教。實象外之微言者也。其人姓莊。名周。字子休。生宋國睢陽蒙縣。師長桑。公子受。號南華仙人。當戰國之初降衰周之末。歎蒼生之業薄傷道德之陵夷。乃慷慨發憤。爰著斯論。其言大而博。其旨深而遠。非下士之所聞。豈淺識之能究。所言子者是有德之嘉號。古人稱師曰子。亦言子是書名。非但三篇之總名。亦是百家之通題（三篇者。內篇明於理本。外篇語其事跡。雜篇雜明於理事）言謂親友曰者。寶窟曰。書云。同門曰朋。同志曰友。大士以善法惠利眾生。今同志修學故名為友。肇公言。真友不待請如慈母之赴嬰兒也（文）
    玄。三玄與九部同極者。三玄是振旦外教。九部謂西天內教。法華曰。或說修多羅。伽陀及本事。本生未曾有。亦說於因緣。譬喻并祇夜。優婆提舍經（乃至）我此九部法。隨順眾生說。入大乘為本。以故說是經。疏釋曰。明說教中。初一行半明九部經。謂教法也。我此九部法下。第二明說九部教法意。上半明隨宜說教法。下半明說教意。說此九部為令悟入大乘。與解大乘為本意。故言入大乘為本。問。九部之相何。答。疏曰。又今合此九部以為五雙。初長行與偈一雙。或為眾生應說修多羅。或命初即為偈說。故名伽陀。以經並標或字。則知修多羅未必在前。伽陀不必在後。本事本生此第二自他一雙。本事說他過去世事。如藥王本事品等。說自過去世事為本生。未曾有因緣此明善惡事一雙。未曾有謂善事。如青牛行缽白狗聽經大地振動諸天身量。因緣謂起罪本末隨本末事而說。名因緣經。譬喻祇夜法喻一雙。具足應云路伽祇夜（等頌）伽陀祇夜（不等頌）上存別略通。今存通略別。優婆提舍稱為論義。即是能論。上八部四雙名為所論。謂能論所論一雙也。又曰。修多羅者。成論及智度論明直說語言。謂別相修多羅也。涅槃經從如是至奉行。謂通相修多羅也。別相修多羅者。十二部中修多羅此限長行故。通相修多羅者。三藏中修多羅藏堅攝十二故。問。如此經說九部但限小乘。亦大乘有耶。答。疏曰。然經論不同。凡有四句。一大小俱廣。大乘具足十二。小乘隨分十二。所以但明十二者。以十二是一數之圓。又治眾生十二緣病故也。二大小俱略。同明九部。所以但明九者。亦是一數之圓。又為九道眾生故說九部。小乘約法淺故除三。以小乘法淺狹故無方廣。授佛記非小乘之宗。又小乘人無補佛處義。故除授記。小乘法淺。有人能問。故除無問自說。又大士能為眾生作不請之友。故有無問自說。小乘不能濟物。要待請方說。故無無問自說。大乘約人根利故除三。大乘人根利。直說即解不須因緣及以譬喻。亦不假論義。故略無此三部也。第三句小廣而大略。如地持論說。菩薩藏名方廣經。聲聞藏謂十一部。此意明。大乘十二為明方廣之理。從所詮之理為名。故十二部悉名方廣。小乘十二部不為明方廣之理。故存其十一部名。沒方廣之稱也。第四句大廣小略。顯大乘是滿字故具足十二部。小乘是半字故有九部。即如今文說。正是法華宗也。十二部通以言教為體。故涅槃經明知法知義。知法者知十二部經法。故知是教也。
    問。大小俱稱方廣有何異耶。疏答曰。大是具足方廣。小是隨分方廣。又大乘理正曰方。義富稱廣。文詮方廣之理名為方廣經。小乘語正曰方。文多稱廣也。問。法華我此九部法入大乘為本之九部。大師或釋人天教。或釋二乘教。何相違耶。答。於此九部可有二意。故作異釋也。疏三曰。二者說於三乘為令眾生悟入一乘故。此三乘為趣一乘之由漸。故名方便。如下文云。我設是方便。令得入佛慧。又云。我此九部法入大乘為本。故說三乘為一乘之方便也。統略曰。一以人天之教名之為門。故經云。我此九部法入大乘為本。次以小乘教為門。故經云。我設是方便令得入佛慧。疏四曰。鈍根樂小法下一行半明小乘果法。前明九部限人天教。今明二乘教。人天雖異不出九部。二乘雖異同求涅槃故。又曰。初一行半（或說修多羅等）明九部經。謂教法也。次一行半（鈍根樂小法等）明涅槃果法也。小乘法中說九部之教。令得涅槃之果。即是次第。九部通於四乘。果法但明二乘教也。昔說雖多不出斯二。又九部謂人天教。次說二乘。謂二乘教。新撰疏曰。問。九部云何偏判是人天教。答。以人天教攝在九部中。如人天教攝在聲聞藏也。
    玄。伯陽與牟尼抗行者。元照釋曰。李聃（吐藍反）即老子也。姓李名耳。字伯陽。或云老聃。為周柱下史。道家記傳皆云。西昇崑丘而上天（佛道論衡云。死出槐黑。今且隨俗之言）又云。牟尼此翻寂默。即釋尊名。
　（裏書曰）
　　釋迦牟尼事。
　　華玄略述第二（末）云。梵語釋迦牟尼。此云能寂。能調諸惡離諸諠動。諠動之法是生死法。此就自利之德為名。又云。能仁就化他之德為目也（已上裏書）
    玄。喟然歎曰者。玉篇曰。喟丘愧反。大息也。論語曰。夫子喟然歎曰。元照釋曰。喟即歎息之聲。
    玄。孟浪之言者。莊子內篇曰。瞿鵲子問乎長梧子曰。吾聞諸夫子。聖人不從事於務（務自來而理自。應耳。非從而事之也）不就利。不違害（任而直前無所避就）不喜求（求之不喜。直取不怒）不緣道（獨至者也）無謂有謂。有謂無謂（凡有稱謂者。皆非吾所謂也。彼各自謂耳。故無彼有謂而有此無謂也）而遊乎塵垢之外（凡非真性皆塵垢也）夫子以為孟浪之言。而我以為妙道之行也。吾子以為奚若。長梧子曰。是黃帝之所聽瑩也。而丘也何足以知之。且汝亦太早計。見卵而求曉夜。見彈而求鶚炙（夫物有自然。理有至極。修而直往則冥然自合。非所言也。故言之者孟浪。而聞之聽瑩。雖復黃帝猶不能便。萬物無懷而聽瑩至竟。故聖人付當於塵垢之外。而玄合乎觀聽之表。照之以天而不逆計。放之自爾而不推明也。今瞿鵲子方聞孟浪之言。而便以為妙道之行。斯亦無異見卵而責司晨之功。見彈而生鶚炙之實也。夫不能安時處順而探變求化。當生而慮死。執是以辨非。皆逆計之徒也）予嘗為汝妄言之（言之則孟浪也。故試妄言之）汝以妄聽之奚（若正聽妄言。復為太早計也。故亦妄聽之何）
    彼莊子疏曰。瞿鵲子問（至）而事之也。疏務猶事也。諸於也。瞿鵲是長梧弟子。故謂師為夫子。夫體道聖人忘懷冥物。雖涉事有而不以為務。混跡塵俗泊爾無心。豈措意存情。徒於事物。瞿鵲既欲請益。是以述昔之所聞者也。不就利不違害（至）無所避就。疏違避也。體窮通之開命。達利害之有時。故推理直前而無所避就也。不喜求（至）直取不怒。疏妙悟遠也。從故物求之而不忻喜矣。不緣道（獨至者也）疏夫聖智凝湛照物無情。不將不迎。無生無滅。固不以攀緣之心行乎虛通至道者也。無謂有謂（至）此無謂也。疏謂言教也。夫體道至人虛夷寂絕。從本降跡感而遂通。故能理而教。無謂而有謂。教而理有謂而無謂者也。而遊乎塵垢（至）皆塵垢也。疏和光同塵。處染不染。故雖在囂俗之中。而心自遊塵垢之外者矣。夫子以為（至）以為奚若。疏孟浪猶率略也。奚何也。若如也。如何所謂不緣道等乃窮理盡性。瞿鵲將為妙道之行。長梧用作率略之談。未知其理如何。以何為是。長梧子曰（至）足以知之。疏聽瑩疑惑不明之貌也。夫至道深玄非名言而可究雖復三皇五帝乃是聖人而詮辨正理不盡其妙。聽瑩至竟疑惑不明。我是何人猶能曉了。本亦有作黃字者則是軒轅。且汝亦大（至）逆計之徒也。疏鶚即鳩鳥。賈誼之所賦者也。大小如雌雞而似斑鳩。青綠色。其肉甚美增作羹炙。出江南。然卵有生雞之用。而卵時未能司晨。彈有得鶚之功。而彈時未堪為炙。亦猶教能詮於妙理。而教時非理。今瞿鵲纔聞言說將為妙道。此計用之太早。予嘗為汝（至）亦可妄聽之何。疏予我也。奚何也。夫至理無言。言則孟浪。我試為汝妄說。汝亦妄聽何如。亦言奚者即何之聲也（已上）
    玄籤神注曰。莊子云。夫子以為孟浪之言。而我以為妙道之行也。孟武黨切。浪如字。亦力蕩切。孟浪猶漫瀾無所取捨之謂也。又是不精要之貌也。亦是率略之義（備檢釋同此矣）
    玄。言之似極而未始詣者。序疏曰。文精而理詣也。又曰。簡而必詣者。刪其煩文為簡。狹文必秤理為詣也。准此等釋。今之三玄其言似極而其理未詣。故云而未始詣也。
    玄。推之似盡而未詎至者。謂三玄且似盡理。而再尋其理。無誰皆至極。故云未詎至也。詎訓為誰。
    玄。內則朗鑒三世者。謂佛以三達了達三世。故三達或名三明。然其三達正俱在佛。分復通菩薩。三明即共二乘無學。是六通中宿命天眼及漏盡也。仁王疏一曰。三達者。宿命達天眼達漏盡達。此三能知自他事虛及實。名為達。涅槃疏曰。然六通中有通有明有力。若是外道所得。但是通而非明。二乘所得亦通亦明。若佛所得亦是通亦明亦是力也。又彼疏曰。二乘人無三達。如來有三達。義章曰。明共二乘達唯如來。問。達復通菩薩耶。答。仁王疏曰。通理三達是佛得。菩薩隨分。亦云仰習果德。問。涅槃疏曰。若是神足與他心此是示現而非明。是神足即能變化。令人知之。他心即了其心中事。故是示現。示現非明者非是三明（云云）然彼疏第十三釋十號中明行足文曰。若是三達名三明者。宿命明知過去。他心知未來。漏盡知現在。云何二處釋如此相違耶。又他心知現在。何知其未來。又三明以天眼為數。今何不取天眼而取他心耶。答。於三達有二廢立。一者以天眼知未來。如仁王疏辨。二者取他心通如常十三釋。彼疏第六曰。如來有三達之智。既有未來達照未來根緣。既言照根緣。即知是他心智。如十力中根上下智力是他心智也。此則三達有二義故。異說不相違矣。
    問。天眼能見現在色塵。何為照了未來世耶。答。法師品疏曰。小乘人云天眼但見色法也。天眼通因天眼為方便故。發天眼智能知未來生死等事。問。小乘自言天眼通知未來此死生彼。今何判言但見色法耶。答。天眼者是眼根故但見色法。又天眼通正是眼識相應慧故。亦但見色。但緣現在。其知未來者但是天眼所引之勝智耳。問。若爾可大小其義同。何簡言小乘人耶。答。依此釋者。但以天眼為方便而發其別智。知未來者是小乘義耳。若依大乘。諸佛菩薩即以天眼見未來世。不勞別智也。
　　（裏書云）
　　三明事。
　　義章六通義云。問曰。宿命天眼漏盡經說為通。復說為明（文）又云。三達有何差別通釋義齊。於中別分非無差別。其相如何。如龍樹說。直知過去八種事等名宿命通。於中過去知業知果因緣道理名宿命明。知未來世死此生彼名天眼通。知業知果因緣道理名天眼明。直知漏盡名漏盡通。知更不生名漏盡明。又知從道得滅不同亦名為明。於如是等知之窮盡說為三達（文）中論疏記上（仙光）云。三達亦名三明。亦云三通。亦名三才。就六通中過去達是宿命通。現在達是漏盡通。未來達是天眼通。就因果中。三達就果位。三明就因位（文）（已上裏書）
    玄。外則五情未達者。謂眼耳鼻舌身五情祇同於汎人。而不通達無礙。故云未達也。
    玄。內則說六通窮微者。身通天眼天耳他心宿命漏盡以為六通。身通亦名如意亦名神足。法華疏三曰。經或云。菩薩得於五通。或得六通。凡有二義。一始行菩薩但得五通。二法身菩薩得於六通。又菩薩煩惱已盡。形凡夫已盡。故言得六。餘有習氣。比佛未盡故言得五神通。問。凡夫亦得五神通耶。答。大品疏曰。數論明五通與凡夫共。漏盡獨聖人也。涅槃疏曰。若是薩婆多成論等所解。云凡夫亦得五通。若是雪山部。聖人得五通。凡夫不得。而今外道飛行自在等者。此是其若得滅道術。或是鬼神等依助故能爾。不名為通。諸所解釋不出此二。問。得通有幾種耶。答。涅槃疏曰。有四種得。一者修得。二者報得。三者功德得。四者生得。言修得者即是修習所得。言報得者以修因故。報得此通亦得。如生色界則報得此通。功德得者。如持法華經。上為持經而自得功德莊嚴六根也。生得者。如生在人中自然得通。此是生得。如栴陀羅與阿闍世王（乃至）彼答云。我見宿命。從七世以來常屠羊。都無果報（如言卻後七日業熟墮地獄）婆沙中云。此非是通。此通生慧（生得者。俱舍名業得）
    問。五通依何定修得之耶。答。法華疏曰。小乘但明四禪方能發通。大乘明一切禪定皆能發通。問。大乘一切禪定發通者。依何文耶。答。可檢之。設雖無文。通理應爾。菩薩功德皆自在故。大品疏三曰。數人五通四根本發之。六地發見諦。九地發思惟。論人三界定發漏盡。依七定發五通。即四禪三無色也。問。功德得者唯限持法華得耶。答。持大乘經皆可得之。故涅槃疏曰。習集波若。自然六根清淨。即是功德得。但大乘者有斯功德。
    問。得六根並清淨者。鼻舌亦得通。於六通中何故不論耶。答。義章曰。釋言六通三乘共法。二乘之人鼻舌身根無有通義。為是不立。若於大乘不共法中諸佛菩薩六根互用。一一根中具一切用。說通無過（已上）如華嚴說菩薩鼻根聞於無色宮殿之香。十住斷結經說有鼻通過於眼耳。又六通中身通是身色自在而非身根覺知自在。故言身根無通義也。統略也。眼耳直明遠見聞事。與二乘略同。鼻根全異。外道二乘無鼻通。而菩薩有之。二者外道二乘鼻不能遍聞。菩薩則能。三外道二乘不能知上界微細香。菩薩能知。
    問。於五通何分別三性耶。答。大品疏曰。論人明。他心宿命定內用故是善。天眼天耳定外用故是無記。如意通若定內住十一切入。轉變即是善。定外改小為大等是無記也。問。六通體與小乘共耶。答。大品疏曰。亦須知此中五通非但不凡夫共。亦不與二乘共。如大經云。昔所不得而今得之。今明六通皆是波若而離合不同。波若轉變用之如意。無所見無所不見則天眼。無聞而無所不聞即天耳。無知而無不知。而無不知即他心宿命。煩惱畢竟即名漏盡也。以波若無壅故名通。妙而莫測故云神也。
    玄。內說不壞假名而演實相者。淨名玄曰。詳此意者真故無有。雖無而有。即是不動真際建立諸法。俗故無無。雖有而無。即是不壞假名而說實相。以不壞假名而說實相。雖曰假名宛然實相。不動真際建立諸法。雖曰真際宛然諸法。以真際宛然諸法故不滯於無。諸法宛然實相即不累於有不累於有故不常。不滯於無故非斷。即中道也（已上）言真際者謂真諦空。言假名者即俗諦法。不動者。御製曰。言動者失也乖也。實相者本來寂滅之理。離虛妄法為諸法性。故曰實相。所言實者非虛妄義。相者體性也。故無行經曰。實相無煩惱無眾生。無佛（乃至）觀好惡音聲。知非音聲性。常入無文字實相之法門也。
　　（裏書云）
　　中論疏記云。不壞假名等者。如大品經第十三卷。佛語帝釋云。五陰但假名。須菩提不壞假名。而說諸法相。所以者何。諸法相無壞不壞故。須菩提所說亦無壞不壞。有人解云。所言相者即是體相也。即實相是也。言不動真際者。如大品經第三十六卷。佛告須菩提。菩薩行般若時。不壞實際法。立眾生於實際中（文）
華玄略述第四（本）云。大品經云。如來建立眾生於真際。古本云為諸法立處。今引之也。非離真際別建立眾生於真際即明眾生。是真際耳。明一切法皆是真際。能令眾生了知諸法皆悉真際。故云為諸法立處（文）宗鏡錄第四十六云。莊子宗師篇云。在太極之先而不為高。在六合之下而不為深。先天地生而不為久。長於上古而不為老。注云。言道無所不在也。故在高為無高。在深為無深。在久為無久。在老為無老。無所不在。所在皆無也（已上裏書）
    玄。內冥二際於絕句之理者。僧叡大師曰。道俗之不夷。二際之不泯。菩薩之憂也。道即涅槃。俗即生死。智論曰。聲聞法中未說生死即是涅槃眾生即佛。故二乘不能一於道俗也。泯之言謂滅。即不能滅於二際也。中論涅槃品有二偈。初言世間與涅槃無有少分別者。此是一道俗之義。次偈言涅槃之實際及與世間際如是二際者無毫釐差別者。此泯二際之義。彼疏釋曰。涅槃與世間下自上已來第一正破邪涅槃。今第二次論生死大小內外有所得人聞涅槃高出百非之表。生死在四句之中。是故今明只生死即是涅槃。如此方識生死耳。又有此章來者。上來破邪涅槃。今示正涅槃。外云。所詮之法能詮之人並非四句。今用何等為涅槃耶。是故今略示涅槃相。欲識涅槃者即生死是也。是故此章示正涅槃也。問。此文乃明生死涅槃不二。云何名示正涅槃耶。答。例如來品。前破邪如來。後示正如來。故云如來所有性即是世間性。今亦爾。前破邪涅槃。今示正涅槃。正涅槃所有性即是世間性。名為正涅槃。肇師妙存章亦同此意。又見生死涅槃為二。則是生死耳。達無二名為涅槃。故涅槃經云。智者了達即是無二。無二之性已是實性。又有此文來者。或聞上出世間人法絕於四句。言世間人法在於四句。若爾還是世出世二見。若是二見即成生死。是故今明非但出世人法絕於四句。世間人法亦絕四句。能如此悟即是涅槃也。就文為二。第一明世間涅槃平等。二明涅槃與諸見平等。初又二。前偈世間涅槃平等。第二明二際平等所以世間與涅槃不二者。從因緣品至成壞品求世間四句不可得。從如來品至涅槃品求出世間法四句不得。世與出世既同絕四句。所以世與出世無有二也。既識無二即須知二。悟二無二名為方便般若。了無二二稱般若方便。法華明諸佛知見有四智。了生死涅槃二而無二謂如來智。悟不二而二名佛智。此二智任運現前謂自然無功用智。此三不從師得名無師智。此之四智則是諸佛知見。為欲開示悟入此四知見故出現於世也。問。就誰論二不二。答。於道未曾二。於緣未曾一於道未曾二。生死常涅槃。於緣未曾一。涅槃常生死也。次偈明兩際無二者。前偈在言猶賒。此章切論不二。故辨二際無別。他云從無間地獄上至大乘金剛心是無常行苦位。金剛後心是常樂位。故二際常別。今泯此二見故云無二（准此可知）
    玄。內則緣觀俱寂者。緣謂實相境。觀謂正觀智。中論疏曰。非實非方便名一正觀。非真非俗名一正境。境智是因緣之義。既稱境智是則非智。既稱智境是則非境。非境非智泯然無際。前雖開境智竟無所開。後雖合境智亦未曾合。若遊此玄門則戲論斯寂。
    玄。短羽之於鵬翼者。蟭螟蚊^6□等羽言短羽矣。晏子春秋。景公曰。天下有極細乎。對曰。東海有蟲巢於蚊睫。再乳再飛而蚊不為驚。臣嬰不知其名。東海漁者命曰焦冥。鵬翼者大鵬之翼。莊子曰。北溟有魚其名為鯤。化為鳥其名為鵬。鵬之背不知幾千里。怒而飛。其翼若垂天之雲。搏扶搖而上者九萬里。鵬玉篇曰。步崩反。大鵬鳥也。法華疏釋鳳凰曰。迦樓羅者此云金翅鳥。以其翅頭有金色故以為名。海龍王經翻為鳳凰大身者。經云。兩翅相去三百三十六萬里也。閻浮提上容其一足。問。大鵬與鳳凰者各別鳥耶。答。弘法大師性靈集曰。附鳳鵬而屈天涯。准可一鳥矣。
    玄。坎井之於天地者。天池謂大海也。故莊子曰。北溟有魚其名曰鯤。化而為鵬。海運則將徙於南溟。南溟者天池也（運轉也）去以六月息者也（一去半歲至天池）
    玄。秦人疑其極者。上所舉之羅什言秦人。偽秦人故。
    玄。伯陽之道道曰大虛者。老子經曰。道生一（道始所生者一也）一生二（生陰與陽也）二生三（陰陽生和清濁。三氣分為天地人也）三生萬物（天地人共生萬物也。天施地化人長養也）又曰。抱一能無離乎（言人能抱一。便不離於身。則長存也。一者道始所生。大和之精氣也。故且布名於天下。天得一以清。以得一以寧。侯王得一以為正平。入為心出為行。布施為德。總名為一。一之為言法一無二也）專氣致柔（專精氣使不亂。則形體能應之而柔順也）能如□童乎（能如□兒。內無思慮。外無政事。則精神不去也）文選曰。蓋有形必朽。有跡必窮。芒芒元氣誰知其終。注曰。芒芒廣大貌。元氣則一氣也。言若以一氣獨運周而復始。誰知其終乎。老子道經曰。無名天地之始（無名謂道。道無形故不可名也。始者道吐氣布化。出於虛無為天地本始也）有名萬物之母（有名謂天地。天地有形位有陰陽有柔剛。是其有名也。萬物母者。天地含氣。生萬物長大成就。如母之養子也）上繫辭曰。一陰一陽之謂道。注曰。道者何無之稱也。無不道也。無不由也。況之曰。道寂然無體。不可為象。必有之用極而無之功顯。故至乎神無方而易無體而道可見矣。問。周易所談之極何耶。答。辨正論曰（法琳）尋夫五運未形。本無人物（注曰。易鉤命決云。天地未分之前有太易。有太初。有太始。有太素。有太極。為五運也。氣象未形謂之太易。元氣始萌謂之太初。氣形之端謂之太始。形變有質謂之太素。質形已具謂之太極。轉變五氣故稱五運。言氣形質具而未相離。皆太易之名。有五種也。爾時空虛未有人物也）三材既立乃敘尊卑（注曰。乾鑿度云。太極太素太一名別其理一也。易緯通卦云。太極是生兩儀。言氣清輕者上為天。濁重者下為地。以人參之謂之三材。易序卦云。有天地萬物。然後立君臣。定父子長幼夫婦之禮尊卑上下之別也。已上）准此可知矣。
    玄。道曰杳冥者。杳說文曰冥也。文選曰。日杳杳西匿。字書曰。杳冥深遠貌。上煙曉反。
    玄。九流統攝者。文選第八曰。九流七略頗觀覽。六藝百家庶非牆面。今九流者。元照曰。漢書藝文志云。全身保國凡有九流。謂國家文典不出九類。故曰九流。又曰。九流者。一儒流（述唐虞之政。崇仲尼之道）二道流（守弱自卑。奉易謙謙）三陰陽流（順天歷象。敬授民時）四法流（明賞敕法。助於禮制）五名流（正名別位。言順事成）六墨流（清廟崇禮。養老施惠）七縱橫流（受命為使。專對權事）八雜流（兼儒墨含名法。知國大體事無不貫）九農流（勸勵耕桑。備陳食貨）俗中文典無出九類（已上）
    玄。七略該含者。漢書曰。劉歆總群書而奏七略。故有輯略。有六藝略。有諸子略。有詩賦略。有兵書略。有數術略。有方伎略。混天圖曰。禮樂書算射御謂之六藝也。通真記曰。七略者輯略（輯音集。即諸書總要）兵書略。六藝略（禮樂射御書數）諸子略。詩賦略。術數略。方伎略。斯並立身立國之異謀。允堪釋曰略法也又智略也。元照釋曰略謂智謀。元祖釋曰略法也謀也。
    玄。以砂糅金者。經音義曰。女救反。今以異色物相參曰糅。糅亦雜也。
    玄。同盜牛論者。出涅槃經說。彼經第三卷長壽品曰。迦葉菩薩白佛言。世尊出世之法與世間法有何差別。如佛所言。佛是常法不變易法。世間亦說梵天是常自在天常無有變易我常性常微塵亦常。若言如來是常法者。如來何故不常現耶。若不常現有何差別。何以故。梵天乃至微塵世性亦不現故。佛告迦葉。譬如長者多有諸牛。色雖種種同共一群。付放牧人令逐水草。唯為醍醐不求乳酪。彼牧牛者揲已自食。長者命終。所有諸牛悉為群賊之所抄掠。賊得牛已。無有婦女。即自揲捋得已而食爾時群賊各相謂言。彼大長者畜養此牛。不期乳酪。唯為醍醐。我等今者當設何方而得之耶。夫醍醐者名為世間第一上味。我等無器。設使得乳無安置處。復共相謂唯有皮囊可以盛之。雖有盛處不知鑽搖。漿猶難得。況復生蘇。爾時諸賊以醍醐故加之以水。以水多故乳酪醍醐一切俱失。凡夫亦爾。雖有善法皆是如來正法之餘。何以故。世尊入涅槃後。盜竊如來遺餘善法。若戒定慧。如彼諸賊劫掠諸牛。諸凡夫人雖復是戒定智慧不能解說。以是義故不能獲得常定常慧解脫。如彼群賊不知方便已失醍醐。又如群賊為醍醐故加之以水。凡夫亦爾。為解脫故說我眾生壽命士夫梵天自在天微塵世性戒定智慧及與解脫非想非非想天即是涅槃。實亦不得解脫涅槃。如彼群賊不得醍醐。是諸凡夫有少梵行供養父母。以是因緣得生天上受少安樂。如彼群賊加水乳。而是凡夫實不知因修少梵行供養父母得生天上。又不能知戒定智慧歸依三寶。以不知故說常樂我淨。雖復說之而實不知。是故如來出世之後乃為演說常樂我淨。如轉輪王出現於世。福德力故群賊退散牛無損命。時轉輪王即以諸牛付一牧牛人多巧便者。是人方便即得醍醐。以醍醐故一切眾生無有患苦。法輪聖王出現世時。諸凡夫人不能演說戒定慧者。即便棄捨。如賊退散。爾時如來善說世法及出世法。為眾生故令諸菩薩隨人演說。菩薩既得醍醐。復令無量無邊眾生普得無上甘露法味。所謂如來常樂我淨。以是義故如來是常不變易法。非如世間凡夫愚人謂梵天等是常法也。此常法稱。要是如來非是餘法。迦葉應當如是知如來身常。當繫心修此二字。佛是常住。修此二字。當知是人隨我所行至我至處。若有修習如是二字為滅相者。當知如來則於其人為般涅槃。涅槃義者即是諸佛之法性也玄。周弘政張機並斥老有雙非之義者。周弘政與張機俱此人名也。周之弘政不讀之。百論疏下卷曰。然震旦玄儒但有有無二句。無非有無。天竺外道三外道三大經文亦無之。今言有。直有不可說之言。非是非有無不可說。准此可知。
    玄。佛名大覺者。辨正論第八曰。然德無不備者謂之為涅槃。道無不通者名之為菩提。智無不周者稱之為佛陀。以此漢語釋彼梵言。則彼此之佛昭然可信也。何以明之。夫佛陀者漢言大覺也。菩提者漢言大道也。涅槃者漢言無為也。而吾子終日。踐菩提之地。不知大道即菩提之異號也。稟形於大覺之境。未閑大覺即佛陀之釋名也。故莊周云。且有大覺者而後知其大夢也。郭注云。覺者聖人也。言患在懷者皆夢也。注云。夫子與子淤未能忘言而神解。故非大覺也。君子曰。孔丘之談茲亦盡矣。涅槃寂照不可識之不可知之則言語斷而心行滅。故忘言也。法身乃三照四德之所成。蕭然無累。故稱解脫。此其神解而患息也。夫子雖聖遙以推功於佛。何者。案劉向古舊二錄云。佛經流於中夏一百五十年後者。方說五千文。然則周之與老並見佛經所說言教。往往可驗。故老子有言曰。夫易者無為也無思也。寂照不動感而遂通。非天下之聖神。其孰能與於此。余今提耳語子。當捨其積迷。而荷其脫悟也。
    玄。老曰天尊者。辨正論第八曰。案太上洞玄靈寶威儀經云。元始天尊告太上大道君曰（云云）又曰。太玄真一本際經護國品卷第二。是時元始天尊成就五方國土度一切人。君子曰。若天尊出世度一切人者。必應動地拖光天人雲集。何為書筆不載。今古莫傳。九州之中無一見者。其為詐妄皆此類焉。
    聖行品有三達五眼六度四等五濁六通等語。亦未度令度。未安令安。未脫令脫。化引三乘入一乘道。一念了達三世。道性品有正定七小劫三有四魔四趣五道六根六塵六識三途等語。復有七十二相八十一好四攝四辨非因非非因非果非非果之說。君子曰。如前所列法門名字並偷佛經。為其偽典一一尋檢。部部括窮。備取涅槃般若之文。或偷法華維摩之說。其為竊盜。取驗目前。博識名儒咸所詳究。未遑委出。略舉其大旨也（已上）莊子第四卷終曰。夫何謂道。有天道有人道。無為而尊者天道也（在上而任萬物之自為也）有為而累者人道也（以有為為累者。不累者不能率其自得也）主者天道也（同乎天之任物則自然居物上）臣者人道也（各焉所任）天道之與人道也相去遠矣（君任無為而委百官。百官有所司。而君不與焉。二者俱以不為而自得。則君道逸。臣道勞。勞逸之際不可同日而論之也）不可不察也（不察則君臣之位亂矣。已上）天尊之名准此可知焉。
    玄。得一之淵府者。元照釋水之靈府曰。廣大利物曰靈。深不可見為府。允堪引俗曰。如人藏府。深不可見曰府。
（裏書云）
元康師肇論疏云。淵者淵池。府者府庫。淵池水深。府庫財多。毛詩云。淵深也（文）（已上裏書）
    玄。悉達處宮方紹金輪聖帝等者。西域記曰。初薩婆曷剌他悉陀（唐言一切義成。舊曰悉達多。訛略也）遠跡山林。棄轉輪王位為鄙賤人。
　　（裏書云）
　　悉達太子事。
　　涅槃疏第六云。悉達太子。有人言。一事不知不名悉達。作此間語解。今明。此是外國語。大論翻為成利。有經翻財主。此明應為金輪黃帝七寶御世。故言財主也。金剛疏第二云。增一阿含第二十卷云。若如來不出家者。當二千五百歲作轉輪王（文）（已上裏書）
    玄。老為周朝之柱史者。柱史是大內記之唐號也。元照曰。或云號聃為周柱下史。有說曰。老子為王所重。故恒倍而殿柱下等。而記說於國事。故以為號。即此司焉。辨正論曰。託周朝而為柱史。居漢世而作大臣。
    問。周朝有何代耶。答。歷代紹運圖曰。三十七主八百六十年。而天下併於秦。皇甫謐曰。自剋殷至秦滅周之歲。凡三十七主八百六十七年。武王一。成王二。康王三。昭王四。穆王五。共王六。懿王七。孝王八。夷王九。厲王十。宣王十一。幽王十二。平王十三。桓王十四。莊王十五。僖王十六。惠王十七。襄王十八。項王十九。匡王二十。定王二十一。簡王二十二。靈王二十三。景王二十四。悼王二十五。敬王二十六。元王二十七。貞定王二十八。哀王二十九。思王三十。考王三十一。威烈王三十二。安王三十三。夷烈王三十四。顯聖王三十五。慎靚王三十六。赧王三十七。
    問。老子出世何王時耶。答。扶桑略記曰。人代最初神武天皇即位三十一年比。天竺迦多演尼子造發智論。五十七年丁巳相當周定王三年九月十四日子時。老子生歲。年八十六而老子西行。經云。迦葉菩薩彼稱老子。七十六年丙子三月甲辰日。天皇百二十七崩。三年間無王。元年辛酉相當周第十六代主僖王三年。同元年相當如來滅後二百九十年。依廣弘明集計之。第二代主綏靖天皇即位三十二年辛亥相當周靈王二十二年十一月庚子日。孔子生歲。其時老子歲四十三歟。孔子者光淨菩薩也。年七十三而卒。此比健陀羅國有王。名迦膩色迦。集五百羅漢造毘婆沙論。件王有勢。鐵輪王也（已上）廣弘明曰。自周文王二十二代周定王瑜元三年乙卯老子生。九月十四日。或云子時。又云。九月四日老子生（已上）或記曰。自周文王二十四代靈王泄元二十一孔子生。其時老子五十四。周敬王丐元三十一年孔子卒。又說曰。魯哀公將元十六年孔子卒。四日己丑哀公誅之。
    問。凡三皇五帝三王之在位朝數何。答。太昊順木德出。在位百十。炎帝順火德出。在位百四十。黃帝土德在位百（已上三皇）少昊金八十四。顓頊水八十四。帝嚳木七十。帝堯火九十八。帝舜土攝三十正二十（已上五帝）夏禹王世十七主合四百三十二年而天下歸商。夏禹順金。殷湯王世自湯至紂三十主六百二十九年而天下歸周。殷順水德。周文王世三十七主八百六十七年天下歸秦。周順木德（已上三王）秦世六君合四十九年天下屬漢。秦順水德。前漢世自高祖至孺子十四君合二百十四年。順火長安。後漢十三主一百九十五年。第一世祖。第二明帝。永平三年佛法始傳。永平總十八年。次魏朝五主合四十八年。順土都鄴。次西晉自武帝至愍帝四主五十四年順金洛陽。次東晉十一主百四十四年。順金建康。次宋朝八主合六十年而為齊。次齊世七主二十四年而為梁。次梁世四主五十六年。陳霸滅之。次陳世五主三十三年隋滅之。已上宋齊梁陳四代皆是南朝。即都建康。次隋世三十八年禪于唐。隋後北朝。次唐世二十二主二百八十八年。順土長安。高祖第一在位九年（武德九年）太宗第二位二十三年（貞觀二十三）高宗第三位三十四。則天第四位二十一。乃至濮王第二十在位一年。
    玄。何異槌阜共安明者。安明謂須彌翻名也。寶窟曰。須彌此云妙高。亦名安明。亦言善積。林公須彌留此云善高。三百三十六萬里。縱廣亦然。略說有十寶山。廣說六萬諸山以為眷屬須彌最勝。此山四寶所成。東面黃金。西有白銀。南有琉璃。北有頗梨。是故此山端嚴殊特。
    玄。問同人者之五情等者。謂會上所言周朝柱史。重成人一之義也。意言。雖眼耳等五是同人故。跡為周朝柱史。神智明朗之方大異汎人故。本實天尊故與能仁有何異耶。法華序品說彌勒請文殊答有二。初同凡夫示全不測現瑞之旨。是故致請。此名同請答。彌勒同人以不知相而請之故。二彌勒以髣□其相。但事未決定故致於請。此名異請答。既髣□其相而異大眾人不知而請。故大師統略釋此二重請答意曰。釋請答文為二。初名同請。同人者之五情未測如來現瑞之旨。後稱異請。異人者之神明故以髣□其相（已上）
    所言神明者。莊子雜篇天下之章曰。天下之治方術者多矣。皆以其有為不可加矣（為以其有為則真為也。為其真為則無偽矣。又何加焉）古之所謂道術者果惡乎在曰無乎不在。曰神何由降。明何由出（神明由事感而後降出）聖有所生王有所成。皆原於一（使物各復其根。抱一而已。無飾於外。斯聖王所以生成也）不離於宗謂之天人。不離於精謂之神人。不離於真謂之至人。以天為宗。以德為本。以道為門。兆於變化謂之聖人（凡此四名一人耳。所自言之異）以仁為恩。以義為理。以禮為行。以樂為和。薰然慈仁謂之君子（此四名之祖匠。而賢人君子之服膺也）以法為分。以名為表。以操為驗。以稽為決。其數一二三四是也。百官以此相齒。以事為常。以衣食為生。蕃息畜藏。老弱孤寡為意。皆有以養民之理也（民理既然。故聖賢不逆）古之人其備乎（古之人即向之四名也）配神明醇天地。育萬物和天下。澤及百姓。明於本數。係於末度（本數明故末不離）六通四闢小大精粗。其運無乎不在（所以為備）
    彼莊子疏曰。天下之治方（至）又何加焉。疏方道也。自軒頊已下迄于堯舜。治道藝術方治甚多。皆隨有物之情。順其所為之性。任群品之動植。曾不加之於分表。是以雖教不教。雖為不為矣。古之所謂道術者果惡乎在。疏上古三皇所行道術。隨物任化。淳撲無為。此之方法定在何處。假設疑問發明深理也。曰無乎不在。疏答曰。無為玄道所在有之。自古及今無處不備。曰神何由降（至）而後降出。疏神者妙物之名。明者智周為義。若使虛通聖道今古有之。亦何勞彼神人。顯茲明智。制禮作樂以導物乎。聖有所生王有所成。疏夫虛凝玄道物感所以誕生。聖帝明王功成所以降跡。豈徒然哉。皆原於一（至）所以生成也。疏原本也一道也。雖復降靈。接物混跡和光應物。不離真常。抱一而歸本者也。
    不離於宗（至）所自言之異。疏冥宗契本謂之自然。淳粹不雜謂之神妙。凝然不假謂之至極。以自然為宗。上德為本。玄道為門。觀於機兆。隨物變化者謂之聖人。已上四人只是一耳。隨其功用故有四名也。
    以仁為恩（至）所服膺也。疏布仁惠為恩澤。施義理以裁非。運節文為行首。動樂音以和性。慈昭光乎九有。仁風扇乎八方。譬蘭惠芳馨香氣薰於遐邇可謂賢矣。以法為分（至）三四是也。疏稽考也。操執也。法定其分。名表其實。操驗其行。考決其能。一二三四即名法等是也。百官以此相齒以事為常。疏自堯舜已下置立百官。用此四法更相齒。次君臣物務遂以為常。所謂彞倫也。
    以衣食為生蕃息畜藏。疏夫事之不可廢者耕織也。聖人不可廢者衣食也。故國以民為本。民以食為天。是以蕃滋生息畜積藏儲者養民之法。老弱孤寡（至）向之四名也。疏養老哀弱矜孤恤寡。五常已下備有之焉。配神明醇天地育萬物和天下。疏配合也。夫聖帝無心因循品物。故能合神明之妙理。同天地之精醇。育宇內之黎元。和域中之群有。澤及百姓（至）未不離。疏本數仁義也。末度名法也。夫聖心慈育恩覃黎庶。故能明仁義以崇本。係名法以救末。六通四闢（至）所以為備。疏闢法也。大則兩儀。小則群物。精則神智。粗則形像。通六合以敖游。法四時而變化。隨機運動。無所不在也。
    莊子又曰。聖人之形不異凡人。故耳目之用衰也。至於精神則始終常全耳。又曰。神人即聖人也。聖言其外。神言其內。又曰。又夫去知任性然後神明洞照。所以為賢聖也（所言去知者。去知若土塊也）又曰。以本為精。以物為粗。以有積為不足（寄之天地。下乃有餘也）澹然獨與神明居。又曰。寂漠無形。變化無常（隨物也）死與生與天地并與神明往與（任化也）芒乎何之。忽乎何適（無意趣也）又曰。勞神明為一而不知其同也。疏釋曰。夫玄道妙一。常湛以然。非由心智謀度而後不二。而愚者勞役神明。邂逅言辨。而求一者與彼不一。不知至理理自混同。豈俟措心方稱不二耶。又朴子說仙方曰。食氣神明不死。准此等文。神明之名義可悉之矣。
　　（裏書云）
　　肇論云。誠以異於人者神明故。不可以事相決之耳。
　　康疏中云。人者神明法有取相。是即知矣。聖人神明不取法相。故曰無知。以無知故不可作事相取也（文）（已上裏書）
    玄。漢書亦顯品類等。辨正論曰。前漢書云。孔子為上上流是聖。老子為中上流是賢。何晏王弼云。老未及聖。南山云。經論中大小兩乘俱有賢聖。並約道業有顯晦也。據翻從俗釋訓。賢者多才行也。聖者無不通也。是並約事為言。全乖佛義。元照釋曰。初約佛教。大乘十住十行十迴向名三賢。十地名十聖。小乘外凡有三。內凡有四。名七賢。初果至無學名四聖。道業顯晦者。一往以分聖顯賢昧。然賢聖中次第淺深。自有顯晦。據下示俗訓。謂翻譯時依此俗典。禮記中才智倍人曰茂。倍十人曰選。倍百人曰俊。倍千人曰英。倍英曰賢。白虎通中明。聖人者。謂道無所不通。明無所不照。聞聲知情。與天地合德也。此二皆從世智為名。故云約事。異上佛教所明行位。故云全乖。私勘。白虎通曰。聖人者何。謂聖人者通也道也聲也。道無所不通。明無所不照。聞聲知情。與天地合德也。風俗通曰。聖者聲也。聞聲知情。故曰聖也。文子曰。聖人者與天地合其德。與日月合其明。能以神化者也。孔子傳曰。於事無不通謂之聖。老子經曰。聖人抱一為天下式。抱守也或法也。聖人守一乃知萬事。故能為天下法式也。周孔正義曰。道則無跡無心。聖人則亦無心有跡。道則心跡俱無。聖人則亦無心有跡。聖人順通天下之理。內則雖無心。外則有經營之跡。此則正義釋本文也。尚書仲候曰。黃河千年一清。聖人千年出世。拾遺錄曰。丹丘千年一燒。黃河千年一清。皆至聖君以為大瑞。文選曰。五百歲賢人出。晉書注曰。千年一度見聖人出。五百年見一賢。寶鑰曰。孔甫自稱禮西方之聖。李老亦復吐吾師之談。破邪論曰。列子云。昔吳。太宰^6□問孔丘曰。夫子聖人歟。孔子對曰。博識強記。非聖人也。又問三王（私曰。三王者夏殷周也）又問五帝（私曰。五帝者少昊顓頊帝嚳帝堯帝舜是也）又問三皇（私曰。三皇者伏羲神農黃帝是也）皆曰。聖亦非丘所知。太宰^6□大駭曰。然則孰為聖人乎。夫子動容有間曰。西方之人有聖者焉。不治而不亂。不言而自信。不化而自行。蕩蕩乎民無能名焉。李老亦復等者。老子西昇經曰。吾師化遊天竺。善入泥洹（已上）苻子曰。老子之師名釋迦。白氏六帖曰。老子乘青牛而西入流沙。
    問。如來出世與伯陽孔丘前後何耶。答。周公旦是周文王子。第一主武王弟。第二主成王叔父也。如來即周第四主昭王時生。而第五主穆王時入滅。孔丘即周第二十三主靈王時出世。故混沌圖曰。孔子姓孔。名丘。字仲尼。魯國鄒邑闕里人。周靈王二十四年辛亥十二月四日生（乃至）有大聖德。刪詩書定禮樂。贊易道修春秋。仁義禮智信君臣父子夫婦之道。開三堂教諸弟子。老子此孔子為師問禮。故老子經序曰。孔子適周問禮於老子。故此師資之二人於佛滅後出也。周世三十七主八百六十七年。
    玄。設令孔是儒童老為迦葉者。辨正論曰。二星統化（須彌面域經云。應聲菩薩為伏羲。吉祥菩薩為女媧）居淳風初。三聖立言（空寂經云。迦葉為老子。儒童為孔子。光淨為顏回）興已澆之末。破邪論曰（法琳所製。三論學者。唐之始人）清淨法行經云。佛遣三弟子振旦教化。儒童菩薩彼稱孔丘。光淨菩薩彼云顏回。摩訶迦葉彼稱老子。翰苑曰。老子稱迦葉。至佛道於玄門。孔子曰儒童。闡微言於儒訓。造天地經曰。寶應菩薩下化生此間號為伏羲。吉祥菩薩號為女媧。摩訶迦葉號為老子。儒童菩薩號曰孔丘。又灌頂經有佛遣三聖於振旦文。
    玄。八相成佛者。彌勒經遊意引釋論曰。諸佛八相成道。一上天。二下天入胎。三住胎。四出胎。五出家。六成道。七說法。八滅度。又起信論曰。能現八相利益眾生。所謂從兜率天退。入胎。住胎。出胎。出家。成道。轉法輪。入涅槃。然是菩薩未名法身（初一說所異相）涅槃疏曰。八相成道。一一相中復現八相。初入胎時即現出家成道轉法輪若涅槃等。問。菩薩何位現八相成道耶。答。法華疏曰。伽耶山頂經明四種發心。乃至然十信菩薩亦能八相成道。又涅槃疏曰。如華嚴所明。十住初心便能八相成道。寶窟曰。地前未見真如。但見八相成道。故云見化身。問。一切化身佛必具八相耶。答。觀經疏曰。又彼佛生異此王宮。彼佛直生菩提樹下化生。准此釋。淨土佛不必具八相歟。法華疏曰。二乘所見具有八相成道。問。八相中說法處何處耶。答。法華疏曰。佛轉法輪處在波羅捺之北。相去二十里。樹名香淨。毘婆沙云。有五處定。謂生處出家處成道處說法處滅度處。問。佛出家成道年有異說。今意何。答。亦有二意。一者十九出家。三十成道故。壽量品疏曰。若亦成佛。何故昔說十九出家三十成道。又仁王疏曰。成道後三十六年正月八日說此經。佛成道七年方說餘波若。案諸文記。二十九年至今時。應成道後三十六年。生年六十六方說此經。此則以成道後三十六年加未成道前三十年。故曰六十六。此三十成道義也。二者信解品疏。明二十九出家三十五成道為正義耳。即疏曰。舊云如來三十成道八十滅度。其間五十年說法。此經鄰次涅槃。故壽量品云於伽耶成道至今四十餘年。諸師並云四十九說法華。今明若說法華四十九年。則佛非十九出家三十成道。何以知之。若十九出家三十成道。即出家已後十二年。而經及釋論云。踰城之夜生羅云。若爾何故知十二年耶。又經皆言六年苦行。若十二年者。其間何所為耶。以之推之。非十九出家三十成道。若十九出家者。則二十五成道。壽量品意云五十餘年。不應云四十餘年也。今依釋論。引經云我年二十九出家。若爾則三十五成道。而壽量品云四十餘年則會其文。若言經論不同適緣而見者。斯即時節不定也。淨影義曰。十九出家三十成道。於其中間五年自餓。六年習定。僧侃師依本起經及因緣經。云二十九出家三十五成道為真。又曰。依悲華經及善見律婆沙等。皆云四十五年在世教化。通前三十五即有八十。此二師義如次配二釋。然彌勒經遊意明。三十成道諸師說。知以三十五成道為正意耳。問。壽量疏以羅□生。證出家已後六年成道之意何。答。依本起經說。欲出家時。指瞿夷腹云。卻後六年當生男子。又羅□出家日成懷。成道日生。
    問。諸經說時云何。答。成道七年方說諸波若。成道後三十六年正月八日。生年六十六方說仁王波若。若七十九入滅說者。七十八年說法華。七十九年說涅槃。若八十入滅說者。七十九年說法華。未涅槃前九十日內說金光明。八十年說涅槃。
　　（裏書云）
　　人稱大覺事。
　　中論疏第九云。常云。以御用釋人。則凡聖皆有。以仁義釋人唯在人道（文）同記云。述義解云。人者神我之異名。以統御為人。如眾生命者等也。玉篇云。孔子云。仁者人也。鄭玄曰。人謂施以恩義也（文）四論玄第十二云。人以仁慈為義（文）
　　圓應十方八相成佛事。四論玄第十二云。問本勝跡劣。本劣跡勝。跡本俱勝。跡本俱劣四句。答有。何者。本勝跡劣可解。本劣跡勝者。如諸菩薩八相成道也。本跡俱勝者。二種皆佛也。二種皆劣者。本跡皆菩薩等也（文）（已上裏書）
    至如孔稱素王者。孔子諡號代代追之。如前漢平帝追成宣尼公。乃至唐玄宗諡為文宣王等也。今稱素王時代須檢。混沌圖曰。玄宗皇帝開元二十七年孔子為文宣王。發揮曰。宣尼唐玄宗諡為文宣王。諡法云。經緯天地曰文。聖善周聞曰宣。父叔梁紇娶徵在無子。因禱尼丘山。遂有孕焉。生首圩頂因名丘。字仲尼。元照曰。宣尼即孔丘字仲尼。前漢平帝元始初追。諡二保衣成宣尼公故以召之同古本曰。孔丘字仲尼。唐玄宗諡為文宣王。此舉諡號及字合而召之（德操曰。此古本宣尼釋誤。以前說為正耳）
    玄。說有名儒者。孔子所說名為儒教。門徒名曰儒者。儒日朱反。柔也。郭知玄曰。堯舜周孔之道謂儒。薩峋云柔也。謂有道術人而有柔和之德。論衡能說一經者為儒生。問涅槃疏第九曰。若如他所明。止言釋迦教是佛法。周孔莊老等此是外道法。今明。皆是佛法。何故爾。佛說人天五乘世出世教。依河西判。莊子等皆是人乘。老子則是天乘。豈非佛法耶。故清淨法行經中自明老子則是迦葉等。此釋所有文字皆是佛說也。既言周孔老莊皆是佛說。何故今玄中釋天竺四術震旦三玄皆為外道耶。答。佛教自有五乘正法。故震旦三玄亦屬天乘人乘之類。然有益者攝屬正法。若無益者皆為外道。亦是所破故。涅槃疏又曰。大論云。明佛法有五種說。一者佛自說。二者弟子說。三者天說。四者仙人說。五化人說等。皆名佛法也。然於眾生有益者皆是佛法。若無益者則是外道。今一切文章記傳世間名字皆於眾生有益故。皆是佛說。成論云。劫初時物本無名字。聖人為受用故各物立名。謂瓶衣等。大論釋歎慶品云。若無菩薩出世則號名字。無有人天等名。今由菩薩出世得有此名。則是利益世間也。既言一切皆是佛說。皆是佛法者。今周孔等教亦應是佛法。
    玄。辨益即無人得聖明利即止在世間者。辨正論第八曰。梁武皇帝捨道敕文云。天監三年四月八日。梁國皇帝蘭陵蕭衍稽首和南十方諸佛十方尊法十方菩薩僧。伏見經文玄義。理必須詮。云發菩提心者即是佛心。其餘諸善不得為喻。能使眾生出三界之苦門入無為之勝路。標空察理。淵玄微妙。就義立談。因用致顯（乃至）弟子經遲迷荒。耽事老子。歷葉相承染此邪法。習因善發棄迷知返。今捨舊醫歸憑正覺。願使未來世中童男出家廣弘經教。化度眾生共取成佛。入諸地獄普濟群萌。寧可在正法中長淪惡道。不樂依老子教暫得生天。涉大乘心離二乘念。正願諸佛證明菩薩攝受蕭衍和南。敕旨神筆自書於重雲殿重閣上。發菩提心。于時黑白二萬人。亦同發心受持禁戒。敕門下。大經中說。道有九十六種。唯佛一道是為正道。其餘九十五種皆是外道。朕捨外道以事如來。若有公卿能入此誓者。可發菩提心。老子周公孔子等雖是如來弟子。而為化既邪。止是世間之善。不能隔凡成聖。公卿百官侯王宗室宜反偽就真捨邪入正經教。成實論說云。若事外道心重佛法心輕即是邪見。若心一等是無記不當善惡。事佛心強老子心少者乃是清信。言清信者清是表裏俱清。垢穢惑累皆盡。信是信正不邪故言清信佛弟子。其餘諸善皆是邪見。不得稱正信也。門下速施行。又敕捨老子受菩薩戒文曰。臣猶未達理源。稟承外道。如欲須甘果翻種苦栽欲除渴乏反趣鹹水。今啟迷方粗知歸向。受菩薩大戒戒節身心。捨老子之邪風入法流之真教。伏願天慈曲垂矜許。謹啟。

三論玄義檢幽集第二

　　永享四年（壬子）卯月二十九日於東大寺東室令書寫之畢願依此功力自他同登佛果矣。擬講延海。
　　文明七年九月下旬比從師法印聰海相傳之。安樂坊順憲。


三論玄義檢幽集第三

　　　　
　　　　　
　　　　　
　　　　　

　　（裏書云）
　　門人事
　　華玄略述第二（本）言門人者。謂是弟子。亦云二三子。如論語云有朋自遠方來不亦樂乎。苞氏曰。同門曰朋。同志曰友也。同處師門曰朋。獨學無友孤陋寡聞。今由我師德高故有朋從遠方而來與我同門共相講說。故可為樂也（文）
　　阿毘曇事
　　義章三藏義云。阿毘曇者。此方正翻名為無比法。阿謂無也。毘謂比也。曇摩名法。解釋有二。一就教論。二據行辨。言就教者。三藏之中毘曇最為分別中勝。故曰無比。言就行者。毘曇詮慧。慧行最勝故曰無比。毘曇之教詮此勝行。故名無比。又能生彼無比之慧。故曰無比（文）
鏡水抄第五云。阿毘曇者。此云無比。此論唯詮慧學為勝。戒定二學不可比方。故云無比論也（文）
　　無漏慧根事
　　大品疏第一云。問。無漏慧根。此為取相似無漏。為取真無漏。答。舊有兩釋。初家云。數家七方便不取前三。但取後四。論家五方便不取初四念處。次解云。取真無漏為波若。小乘從苦忍已去。大乘登地已去也（取意）
　　四執事
　　四執者。常樂我淨四倒歟。或云。一色則是我。二離色是我。三色在我中。四我在色中。是為四執歟。或邪因邪果等四執歟（已上裏書）
    玄。一者如來自說法相毘曇者。今案目錄。列小乘律中曰佛阿毘曇經一部二卷。今見彼經。上卷標阿毘曇經出家相品。矣。
    玄。二者鄰極亞聖名舍利弗等者。玄應師一切經音義曰。舍利弗阿毘曇二十二卷二十二品。姚秦弘始十六年曇摩掘多耶舍譯也。開元錄曰。二十二卷或二十卷或三十卷。
    玄。三者佛滅度後三百餘年等者。中論疏曰。佛滅後三百五十年作八犍度。故云餘年耳。述義曰。八犍度論二十卷。後除繁辭成十八卷。應法師經音義曰。阿毘曇八犍度論三十卷。今見八犍度論。現在三十卷矣。
    秦符氏時。罽賓國沙門僧伽提婆此云眾天之所譯也。八犍度者。新譯論云蘊也。
    開元錄曰。阿毘曇八犍度論三十卷。迦旃延子造。或二十一卷。符秦罽賓三藏僧伽提婆共竺佛念譯。第一譯。阿毘達磨發智論二十卷。迦多衍尼子造。大唐三藏玄奘譯第二譯。右上二論同本異譯。即是說一切有部對法藏之根本。佛圓寂後三百年中論師迦多衍尼子之所造也。
    玄。四者六百年間有五百羅漢等者。應法師經音義曰。阿毘曇婆沙論八十四卷。三犍度十八品。恐是後疑減數陳於卷數歟。均師四論玄曰。婆沙六十卷傳來江左。餘四十卷於西涼州為兵火燒。出祐律師目錄也。高唱山高法師云。更有餘處請將去。故翻不竟。六十卷中但釋前四犍度。餘四十卷不來此土。又婆沙結集時六百年者。唐三藏說。言四百年。相傳不同也。
　　（裏書云）
　　名玄略述云。婆沙者。羅什在前涼州。譯毘婆沙論。有六十卷（文）
　　（裏書云）
　　覺海三藏與道泰譯。
　　中論疏記第一（本）云。案唐圖云。從崑崙山流出一河。名為黃河。此以東有金城關。此關東北有五涼郡（文）
　　元康師肇論疏云。涼有五涼。前涼張軌。後涼呂光。南涼吐番烏孤。西涼季暠。五涼並都姑臧前後二涼並都姑臧可知。而南涼西涼北涼亦都姑臧者。南涼初都武威西平。後徙東都。又從姑臧又反東都。西涼初都姑臧後遷須泉。蒙遜初都張掖後遷姑藏也（文）
　　中論疏記第四（末）云。案婆沙論第一卷序品初云。若說種種不相似義立雜犍度。若說使相立使犍度。若說智相立智犍度。若說業相立業犍度。若說四大相立四大犍度。若說根相立根犍度。若說定相立定犍度。若說見相立見犍度（文）（已上裏書）
    玄。五者七百餘年有法勝羅漢等者。述義曰。達摩尸利此云法勝。撮婆沙中心作三百五十偈。青目注解為四卷。名阿毘曇心論。四論玄第十四曰。四卷毘曇二百五十偈。法勝作。即引傳曰。青目作長行。貞元錄曰。阿毘曇心論四卷。婆藪波豆作六千偈論之。法勝阿毘曇心論經六卷。准此四卷六卷調卷不同耳。
    玄。六者千年之間有達磨多羅等者。述義曰。達磨多羅此云法救。見婆沙太博而難尋。恨四卷略而不顯。更採婆沙文作三百五十偈。并前四卷六百偈。名雜阿毘曇心論。有十三卷。玄應師曰。雜阿毘曇心十一卷十二品矣。
（裏書云）
鏡水抄第五云。問。何名雜心。答。雜明理事故名雜。是五百卷婆沙之心髓故名雜心（文）（已上裏書）
    玄。其間復有六分毘曇等者。六足論名為六分毘曇。此六足論至于唐代玄奘等翻傳之。大師未見故云並不傳此土。光記曰。言諸論者。謂六足發智。六足者。舍利子造集異門足論。一萬二千頌略本八千頌（舍利此云百舌鳥也。是唐言）大目乾連造法蘊足論。六千頌（目乾連此云採菽氏。大是唐言故。法蘊論云大採菽氏）大迦多衍那造施設足論。一萬八千頌（迦多此云剪剃。衍此云種。那是男聲。婆羅門中一姓也）已上三論佛在世時造。佛涅槃後一百年中提婆設摩造識身足論。七千頌（此云天寂）至三百年初。筏蘇蜜多羅造品類足論。六千頌（即是舊眾事分毘曇也）又造界身足論。廣本六千頌。略本七百頌（筏蘇蜜多羅此云世友）至三百年末。迦多衍尼子造發智論。二萬五千頌。後代誦者廣略不同。一本一萬八千頌。一本一萬六千頌。此本即是和尚所翻。前六論義門稍少。發智一論法門最廣。故後代論師說六為足。發智為身。此上七論是說一切有部根本論也。和上唯施說足論未翻。餘六論皆悉翻訖。
    玄。釋論云。目連和須密及餘論師共造者。彼論第二說佛說毘曇。阿難集之已。又問曰。八乾度阿毘曇六分阿毘曇等從何處出。答曰。佛在世時法無違錯。佛滅度後。初集法時亦如佛在。佛後百年。阿輸迦王作般闍于瑟大會。諸大法師論議異故有別部名字。從是以來展轉至姓迦旃延婆羅門道人。智慧利根盡讀三藏內外經書。欲解佛法故作發智八乾度經。初品是世間第一法。後諸弟子為後人不能盡解八乾度。故作鞞婆沙。有人言。六分阿毘曇中第三分八品名分別世處分。此之一是目犍連作六分中初分八品。四品是婆須蜜菩薩作。四品是罽賓阿羅漢作。餘五分是諸論議師所作。有人言。佛在時舍利弗解佛語。故作阿毘曇。後犢子道人等誦讀。乃至今名為舍利弗阿毘曇。摩訶迦旃延佛在時解佛語作□勒。（云篋藏也）乃至今行南天竺。諸論議師皆是廣解佛語。故准此六本毘曇中前四本及六足論者。智論所載。法勝毘曇法救毘曇二本後所造也。又有人云。八犍度是發智同本也。
    問。有云。六足發智並是薩婆多部論也。此義云何。答。薩婆多專弘此論。如經部雖以經為定量。而經非但是經部之經。此亦如是。非此論但是有部論也。然下文言。而阿毘曇是十八部內薩婆多部者。謂此部專學毘曇。故呼於阿毘曇人。非指於論。猶如言經部矣。
    玄。復有甘露味毘曇二卷等者。開元錄曰。阿毘曇甘露味論二卷。或云甘露味阿毘曇。尊者瞿沙造。曹魏代譯。失三藏名（已上）中論疏記云。所言瞿沙人者。新譯論云尊者妙音也（文）
    玄。毘曇雖部類不同大宗明見有得道也者。下文曰。依毘曇宗。三乘則同見四諦。然後得道。述義曰。見有得道者。有謂四諦妙有。以能分別知十六無漏及四諦理故名入觀。而離凡夫顛倒分別。雖復得人空。於五陰法內見有故名見有也。涅槃品疏曰。小乘二師者。一毘曇計無為涅槃。是常是善。本自有之。在煩惱外。後斷煩惱起得得之。屬於行善。二者成實明涅槃但是無法非三性攝。從善因得。義說為善。准此可知。
　　（裏書云）
　　見有得道事
　　中論疏述義中卷云。見有得道者。有謂。四諦妙有以能分別知十六無漏及四諦理故名入觀。而離凡夫顛倒分別。雖得人空於五陰法內。見有故名見有（文）
三乘位數下云。問。此毘曇宗見四諦當相之有。何得道何故有空無我耶。答。但五陰內無人義名之為空。不自在義名無我耳。不空法故目為見有得道。但修戒定慧等有。而知苦斷集證滅修道。故名見四諦當相也（文）
　　四論玄第十成壞義云。阿毘曇等四諦實有為宗。但明人空未明法空。見有得道。故釋論中引毘曇義。聲聞不能證空也（文）同玄第十一開路義云。數論雖殊同明四諦。雖復同明四諦復有異處。若數人明四諦是實有。論人明四諦虛假有。四諦是實有故。所以見有得道。四諦是虛假有故。所以見空得道（文）又云。有是生死。空是涅槃。見有得道。只見生死得道（文）又云。今更約中道實顯。就理研檢。汝數人云見有得道。那得此有。道理之中若有此有。可言見有得道。道理之中無有此有。那得見有得道（文）
　　大品疏第一云。問。何故毘曇有五名而波若有二名耶答。不學者謂此非問。今明此是問。何故今欲波若三名。謂境界名實相波若。併觀照文字也。而毘曇中明有五種毘曇。一者自性毘曇。二者共有。三者方便。四者境。五者文字。言自性者即是無漏慧根。是毘曇正體。即是真無漏慧也。共有者。即是與無漏慧同時共起心數。及道共色。四相等即具三有為。共有毘曇體。方便者即苦忍前七種方便等體為正無漏慧根。作方便故名毘曇。境界者則四真諦能生其無漏慧故名毘曇。文字者即是說此四種。文字能論此四種。從所詮真無漏慧故名文字毘曇也。而三種波若准得三種毘曇也。觀照波若則准自性毘曇。實相波若則准境界毘曇。文字波若則是文字毘曇。此三則同而兩異。無有共有波若方便波若。然彼家既取苦忍前七方便。是有漏為方便毘曇。苦忍去是無漏有自性波若。今從初地去則無漏觀。知波若。地前三十心是有漏。故為方便般若。取此義時。亦得而無共有彼若。然彼家立有同時心數。故有共有毘曇。問。今時不言有共波若者。可得言無心數不。解云不然。若言有心數非無心數。是大經諍論中。應云說有心數不得我意。說無心數應得我意。而今言有無並不得意故不可言無心數為是也。故知今非是立無心數義。所以無有共有波若。今明所以無者。此明無定明波若。不只有三四五六無量名等也（文）（已上裏書）
    玄。非但遠乖方等者。謂方等方廣是語別意同。即是大乘通名也。
    玄。乖至道等者。至道亦言至理。至妙虛通故稱至道。極妙天真故名至理。言體絕百非者。涅槃等經處處多說百非。今絕離此等百非。問。法既無量。隨皆非之。何限百非耶。答。以實論。不應更限百非。且舉一滿數。故言百非。言理超四句者。謂所有實不實常無常有無一異等四句。悉超絕之故。
　　（裏書云）
　　花玄略述四（末）云。言百是者。百此一數之圓。如世俗言百王百味。乃是總說諸法之詞（文）（已上裏書）
    玄。言之失真等者。肇論曰。然則言之者失其真。知之者反其愚。有之者乖其性。無之者傷其體。所以釋迦掩室於摩竭。淨名杜口於毘耶。須菩提唱無說以顯道。釋梵以絕聽而雨花。斯蓋理為神御。故口以之默。豈曰無辨。辨所不能言也。元康疏釋曰。然則言之者失其真以下涅槃無言言則失真。涅槃無知知則反愚。涅槃非有有則乖性。涅槃非無無則傷體。而言愚者無知無見似如愚昧。大品言色鈍故波若鈍。即其義也。所以釋迦掩室於魔竭。以理不可言故掩室杜口。掩室事者。有云。佛初成道欲度迦葉。假設方便投彼寄宿。遂以毒龍之室安置如來。毒龍欲害。降伏入缽。未施法化。義如掩室耳。此解不當。下釋是也。直是如來初成道時。於三七日思惟未說。似如掩室不開門也（此甚當耳）大智論云。佛初成道五十七日不說法門。是掩室義也。淨名杜口於毘耶。杜閉塞義也。淨名在毘耶離城。問諸菩薩不二法門。各各說已次問文殊。言如我意一切諸法無言無說。是為入不二法門。於是文殊師利問淨名言。何等是入於不二法門。時維摩詰默然無言。文殊讚言。是真入不二法門也。乃至無言無說故云杜口也。亦以理中無言言不得理。理不可言故不語耳。須菩提及釋梵前已出訖。斯皆理由神御故口以之默。以理御神。神無有言口為之默耳。豈曰無辨。辨所不能言也（文）大智論佛初成道五十七日不說法者。彼論第七曰。今是釋迦牟尼佛得道後。五十七日寂不說法。自言我法甚深難解難知。一切眾生縛著世法無能解者。不如默然入涅槃樂。是時諸菩薩及釋提桓因梵天王諸天合掌敬禮。請佛為眾生初轉法輪。佛時默然受請。後至波羅捺鹿林中轉法輪。問。其七辨五眼之相云何。答。七辨者。一者捷辨。無謇吃故。二者迅辨。不遲訥故。三者應辨。應時機不增減故。四者無疏謬辨。說經不雜錯故。五者無斷盡辨。相續無竭故。六者凡所演說豐義味辨。一一句言多事理故。七者一切世間最上妙辨。具甚深如雷等五種音聲故。五種音聲者。一者深如雷。二清徹遠。三諦了易解。四眾生愛敬。五聽者無厭。有此五德名為梵音。因示八辨相者。仁王疏引梵摩喻經曰。一最好。二易了。三調和。四柔軟。五不誤。六不忘。七尊慧。八深遠。次五眼者。智論第九云。肉眼所見不遍。天眼緣國土及眾生無障無礙。慧眼知諸法實相。法眼見是人以何方便行何法得道。佛眼名一切法現前了了知。法花疏第四釋我以佛眼觀文曰。五眼有二門。一就應身論五眼。佛託父母生身故有肉眼。次在道樹下得四眼。以有遠見故有天眼。照三乘根性故有法眼。照於實相故有慧眼。照佛境界故有佛眼。次就法身論五眼者。照五種境界故有五眼。照障內境名為肉眼。照障外境名為天眼。餘三如上。問。若約五境論五眼者。今照六道應是天眼。何故名佛眼耶。答。五眼有二門。一者因中名四眼。果地名佛眼。謂人有肉眼。天有天眼。聲聞慧眼。菩薩法眼。佛有佛眼。故四眼入佛眼中悉名佛眼。今是因果相對故言佛眼見眾生不名天眼也。就佛眼中約境論其五用故有五眼者。見六道眾生即屬天眼也。又佛眼無所不知。無所不見。亦見六道眾生也。問。五眼以何為體。答。若據法身以智為體。智有五用故名五眼。若就應身。天肉既是報名。即以色法為體。餘三以智為體。若言天眼通。依毘曇義亦以智為體。今此七辨不能言至道故惙音。復五眼無永見其軀故言冥照。
　（裏書）
　　大品經第九幻聽品云。捷疾辨。利辨。不盡辨。不可斷辨。隨應辨。義辨。一切世間最上辨（文）大般若第四百九十九云。由此因緣得礙辨無斷盡辨無疏謬辨應辨迅辨諸所演說豐義辨一切世間最勝妙辨（文）
　　大論第五十五云。於一切法無礙故得捷疾辨。有人雖能捷疾鈍不能深入。以深入。故利是利辨。說諸法實相無邊無盡故名樂說無盡。般若中無諸戲論。故能問難以無斷絕者名不可斷辨。斷法愛故隨眾生所應而為說法。名應隨辨。說趣涅槃利益之事名入辨。所謂大乘是名世間最上辨（文）
<PIC>T70041001.GIF</PIC>

    大品經　大般若經
    一捷疾辨  五迅辨
    二利辨  一無礙辨
    三不盡辨  二無斷盡辨
    四不可斷辨  三無疏謬辨
    五隨應辨  四應辨
    六義辨  六義味辨
    七最上辨  七妙辨（已上裏書）

    玄。故法華云入邪見稠林等者。義疏曰。入邪見稠林下第三明起見。入邪見稠林者。此中有一見二見乃至六十二見。言一見者。總諸外道諸見為一邪見。邪見眾多。譬如密林。故云稠林也。若有若無等者。此明二見也。智度論云。愛多者著有故起有見。見多者著無故起無見。又云。四見多者著有。邪見多者著無也。依止此諸見具足六十二者。明六十二見也。大品云。譬如我見攝六十二見則我見為六十二見本。大品又云。一異為本。此經以有無為本。此三不相違也。由計有我故生諸見。則我其本。以有我故計我與陰一。我與陰異。故以一異為本。我與陰一則陰滅我滅。便起斷見。我與陰異則陰滅我存。故起於常見。斷常即是有無故。以有無為本。有無謂邊見也。邊見為六十二見本。我為邊見之本也。六十二見者。大品佛母品開十四難為六十二。十四難者。神及世間常無常等四。神及世間邊無邊等四。死後如去不如去等四。合為十二。及身與神一。身與神異。合為十四。常無常內約五陰作之。一陰具常無常四句故成二十。邊無邊亦約五陰故成二十。如去不如去亦成二十。合為六十。一異為本為六十二。又釋。即色是我。離色是我。我住色中。色住我中。一陰有四。五陰二十。約三世為六十。斷常為本。合六十二。十六為即陰。四十六為離陰。又釋。一陰上計有無二種。五陰便成十見。三世為三十。凡夫五陰有三十見。聖人五陰亦三十。合有六十。涅槃非三世攝。但計涅槃。有無二合成六十二見也。
    問。五見攝六十二見不。答。我見為六十二見本。邪見撥無。而六十二計有故不攝邪見。見取以六十二見為第一。戒取謂六十二見為道。則四見非六十二攝。而六十二見屬邊見也。問。就第一釋十四難相何。委示之。答。十四難者。謂執邪違正。因之為難。亦可邪執礙聖道。能與出世為留難。故名之為難。難別不同故說十四。神及世間常無常等四者。一神及世間二俱是常。二神及世間二俱無常。三神及世間亦常無常。四神及世間非常非無常。所言神者。橫計我人名之為神。言世間者。論說有三。一眾生世間。二五陰世間。三國土世間。於此三中隨人取別。亦有常等四種見。別相如別。神及世間邊無邊等四者。一神及世間二俱有邊。二神及世間二俱無邊。三神及世間亦有邊無邊。四神及世間亦非有邊亦非無邊。別相又如前。如去不如去等四者。一者如去。二不如去。三亦如去亦不如去。四非如去非不如去。言如去者。如從前世來生此間。去向後世亦復如是。故云如去。不如去者。有人說言。如從前世來生此間。死後斷滅不如前來名不如去。言亦如去不如去者。有人說言。身之與神合以為人。如從前來死後神去。身不如去。言非如去非不如去者。有人見彼去與不去。斯皆有過。故說非去及非不去。雖說非去及非不去。不能捨神也。言身與神一身與神異者。所言一者。有人說言。分拆此身更別求神不可得故。又受苦樂皆是其身。故知身即神。所言異者。有人說言。身與神異。身相粗顯。神即微細。五情不得知。凡夫不能見。禪定之人乃能見之。故知是異。若不異者。身死之時神隨即滅。以其異故身滅神在。問。於三釋中第一解一異為本。而神及世間一異者即是我見中即陰離陰也。第二解即色是我者是即陰我。餘三是離陰我。如色陰。餘陰亦爾。若爾多是我見也。第三解以有無為六十二見。無即邪見。有是四見。何言六十二見屬邊見耶。答。今案。五見相攝之問答者。但就第一解耳。而一異為本足六十二者。是亦邊見。謂神及世間一者。世間無常我亦同斷。執其異者。世間無常而我是常。故是邊見第一解即六十二見並是邊見也。今見此問答。偏就第一解者。大師正意此說為本。以依大論文故。涅槃品疏標阿含梵動品所說。六十二見已今依智度論（云云）
　（裏書云）
　　淨名云。法名無染事。
　　彼經第六不思議品云。唯舍利弗。夫求法者不著佛求。不著法求。不著眾求。夫求法者無見苦求。無斷集求。無造盡證修道之求。所以者何。法無戲論。若言我當見苦斷集滅證修道。是則戲論。非求法也。唯舍利弗。法名寂滅。若行生滅。是求生滅。非求法也。法名無染。若染於法乃至涅槃。是則染著。非求法也（文）肇公注曰。有求則戲論。戲論則非求所以知真求之無求也（文）（已上裏書）
    正觀論云淺智見諸法等者。觀六種品文也。疏釋曰。以淺智故見五種為有（地水火風識五）空種為無。又見虛空有及見虛空無。又見世諦有及見真諦無。既見有見無即起斷常。故諸見即生。有見故有愛。愛見因緣即流轉生死。不得安穩涅槃。數人言見有得道此乃是有見。豈得道耶。亦是得有見道。實不得正道。成實人云見無得道亦是無見。豈得道耶。又是見於無道竟不得正道也。深智人與此相違。見有知表不有。見無知表不無。故花嚴云。一切有無法了達非有無也。
    問。智淺何故但見有無耶。答。六種之實即是實相。實相絕四句。今但見有無。未能見亦有亦無。又不能見非有非無。況見絕四句耶。以不能微見絕四之道。故是智淺。然本見絕四。此得波若實觀。今不能見理。但是無明。故名淺智。又四句皆是見。今見有無乃作見猶未極。況得滅見之道耶。
　　（裏書云）
　　安穩法事。
　　智度論第二云。如諸佛安穩道來成佛。如是來更不去後有中（文）（已上裏書）
    第四守小筌者。莊子曰。筌者所以在魚。得魚而忘筌。蹄者所以在兔。得兔而忘蹄。言者所以在意。得意而忘言。吾安得夫忘言之人而與之言哉（至於兩聖元意乃都無所言）周易略例曰。夫象者出意也。言者明象者也。盡意莫若象。盡象莫若言。言生於象故可尋言以觀象。象生於意故可尋象以觀意。以象盡。象以言著。故言者所以明象。得象而忘言。象者所以存意。得意而忘象。猶蹄也所以在兔。得兔而忘蹄。筌者所以在魚。得魚而忘筌也。然則言者象蹄也。象者意之筌也。是故存言者非得象者也。存象者非得意者也。
    玄。未見月者示之以指者。智論第九曰。如人以指指月以示或者。或者觀指而不觀月。人語之言。我以指指月令汝知之。汝何著指而不觀月。此亦如是。語為義指語非義也。是以故不應依語。依智者能籌量分別善惡。識常求樂不入正要。是故言不應依識。准此可悉。
　　（裏書云）
　　四論玄第八五種菩提義云。增一阿含經第九卷云。善吉用法空悟道。中阿含經云。身子得空三昧（文）（已上裏書）
    玄。文殊問經云十八及本二等者。南山戒疏引曰。如文殊問經下卷分別部品云。根本二部從大乘出。摩訶僧祇部分別說有七。二者體毘履分別有十一。十八及本二皆從大乘出。無是亦無非。我說未來起。廣如彼經元照釋曰。文殊問經初標示。根本下引經文。初二句引長行明二部所出。從大乘者。於一實道施方便。故彼云。文殊師利根本二部從大乘出。從般若波羅蜜出。摩訶下次引偈示十八部所出。文有二偈。初一偈示派別。摩訶僧祇此云大眾。老少同集故（此即窟外大眾部也。僧祇名兩部。須約窟內窟外以分）體毘履此云老宿。唯老宿人共出故（即窟內上座部）次一偈顯所出。從大乘者以末從本。無別異故。無是非者。經云。佛告文殊師利。未來我弟子有二十部。能令住二十部者並得四果。三藏平等無下中上。譬如海水味無有異。如人有二十子。其實如來所說懸記滅後。故云未來起。廣如下。彼云僧祇出七者。一執一語言（所執同僧祇故）二出世間語言（稱讚詞也）三高□梨柯（人姓）四多聞（有多聞智）五只底舸（山名）六東山。七北山（上三皆居庭）體毘履出十一者一切語言（執三世有可言說故）二雪山（居處）三犢子（人姓）四法勝（人名）五賢（人名）六一切所貴（人所重貴）七^7□（而證反山名也）八大不可棄（人名）九法護（人名）十迦葉毘（人名）十一修妒路（所執計也）
　　（裏書云）
　　今注云。所執同僧祇故（文）此釋不審也。今玄下釋云。至二百年中。從大眾部又出三部。一一說部。此部執生死涅槃皆是假名。故云一說（文）准此釋。生死涅槃皆假名執故。云執一語言歟。注云。稱讚詞也（文）此釋又不審也。下玄云。二出世說部。此部言。世間法從顛倒生業。業生果故是不實。出世法不從顛倒生。故是真實（文）准此釋執出世間實有。故云執一語言歟（已上裏書）
    問。此經既說皆從大乘出。與法花一乘何異耶。答。法花說收入。此經辨出生。既明皆從大乘出故同無量義經出生義。不同法花收入一乘。又此經密顯於一。法花顯明於一。或亦此經唯會法而不會人。法花人法俱會。又此經但會理而不會教。法花理教俱會。問。出生收入密說顯說相何。答。義疏曰。問。今說法花。何故前說無量義經。答。法花者會一切乘同入一乘。今將明收入之義。故前辨出生。以從一法生一切法故。一切還歸一法。所以將辨收入。前明出生。是前說出生為收入序。問。何故將明收入前說出生耶。答。由四十餘年封執三教。忽聞歸一心則驚疑。是故先明一切諸教本從一生。寧不歸一耶。問。但一切教從一生。是故歸一。亦一切眾生從一生以歸一耶。答。彼經明一切眾生失一道清淨故成種種道。諸佛無緣大悲欲令眾生歸於一道。是故從一道出無量教耳。問。若爾者與法花何異。答。彼經直明眾生失一道成種種道。亦直明諸佛為失道眾生故說從一道出一切教正明緣之與教並從一道出。而方言未明緣教並歸一也。問。緣教並歸一道者何為正意。答。緣為正也。次一道本性清淨。而眾生虛妄。失於一道故成六道今還欲令悟一道故從一法說一切教耳。若不明眾生本失一道者。雖說一切教從一法出。終不能令歸一道也。此義是法花會三歸一之正意。又是令一切眾生皆作佛也。又曰。無量義經密顯於一。密破於三。法花顯明於一。顯破於三。以三執難傾一乘難信。今示說法花由漸。故前密後顯也。問。云何名為密顯義耶。答。既明從一生多則密。顯一為多本故則是顯。唯有一乘無有三乘。
    問。會法會人。理會教會。其相云何。答。方便品疏曰。問。勝鬘大品及此經皆明方便。有何異耶。答。凡有四句。一合乘合慧。亦如勝鬘合五乘為一乘。故云合乘。若權若實總名大方便。故名合慧。二開乘開慧。如法花中明照三為權照一為實。三開乘合慧。如亦此經序。昔三今一故名開乘。此之三一皆是如來知機識法善巧方便。故名合乘。四合乘開慧。如大品總說一切乘皆入大乘。如會宗品云。若佛法菩薩法二乘法皆入摩訶衍。故名合乘也。就大乘中。自開空有二慧。故名開慧。問。大品已明一切法皆入大乘。與法花何異。答。大品已會於法。但未會人。會法者欲明大乘無法不攝故。如大品云。若有實語攝一切法者波若是也。未會人者。但二乘人至大品時大機未熟。故未會人。法花則人法俱會。會人故同名菩薩。會法名為一乘。又攝大乘論云。有二種會。一顯會。二密會。密會者如大品明一切諸法皆入大乘。顯會者如法花會人也。又有二種會。一理會。二教會。理會者如大品明一切諸法皆入實相。實相既無二。豈有三乘異耶。七卷金光明經云。法界無二故。則乘無有三。但未會三教。故不名教會。法花理教俱會。
　　（裏書云）
　　法界槃事
　　槃經第四（四相品）云。善男子。大槃者。即是諸佛如來法界（文）法藏論離微章云。一大法界應化之靈宅（文）槃疏第五云。興皇師解云。如來只以法界法性為身（文）義章云。言法身者謂無漏界。無漏界者即涅（文）中論疏記引地持論云。界性因種子名之差別（文）名玄第一云。法界平等即不二。不二廣大無法不含。即是法界也（文）准此釋。佛所說之不二中。以義分二。謂累無不盡義名槃。周遍廣大義。名法界也（已上裏書）
    玄。而阿毘曇是十八部內薩婆多部者。中論疏曰。部雖二十。而五部盛興於世。五部中薩婆多遍行於世。小乘法中有三藏教。正量部偏弘於律。律是住持佛法之本。上座部偏弘經。經是三藏根本。以佛滅後二百年中從上座部出。薩婆多部偏弘毘曇。毘曇是真實法故。佛滅三百五年。迦旃延解佛毘曇作八犍度。六百年釋八犍度造毘婆沙。七百年為婆沙太廣故。法勝造毘曇。為法勝太略。千年之間達磨造於雜心。如此皆是薩婆多部毘曇義故。毘曇盛行。又曰。問阿毘曇是佛說。云何稱阿毘曇人耶。准此等釋。薩婆多部偏弘三藏中毘曇。號為阿毘曇矣。
    玄。大集經云雖有五部並不妨如來法界等者。戒本疏云。如涅槃說。由此異相朋黨相援。互相諍訟皆悉悟道。又大集文云。五部雖各別。不妨諸佛法界涅槃。發揮釋曰。不可謂法性一體元無離合之宗。差別語言盡合中道理。涅槃者。大經名為解脫處也。元照釋曰。兩經並約開會之意。涅槃異相即是心見。援即訓助。教行雖殊。理果不別。故云悉悟等。大集涅槃而言諸佛者簡二乘故。言法界者簡偏真故。雖履權乘無非會大。涅槃一相趣入萬途。故云不妨。此則法界名乎理。槃名乎果。故方便品疏曰。又有二種會。一理會。二教會。理會者如大品明一切諸法皆入實相實相既無二。豈有三乘果。七卷金光明經云。法界無二故則乘無有三。但未會三教故不名教會。此則以法界無二釋理會耳。涅槃品疏曰。又曰。有生死則為生死所繫執。有涅槃為涅槃所繫。涅槃名為解脫。是繫縛何名涅槃。今此品求生死涅槃不可得。脫於二繫方名為解脫。方是涅槃。此則解脫果名為涅槃。
    玄。大品經云欲知四緣當學波若等者。因緣品疏曰。第三破四緣生明無生義。問。為但破四緣生明無生。明四緣生即是無生。答。具有二義。阿毘曇人不得法空。不知諸法無生。謂有定性之生。此是不知第一義諦。既不得第一義。亦不知世諦。故毘曇執生於二諦外。今破無此定性之生故云無生。如智度論云。問曰。欲學四緣應學毘曇云何乃學波若。論主答云。初學毘曇似如可解。轉久推求即成邪見。是故須學波若。又若諸法從四緣生。誰復生四緣。若更有所從是則無窮。若無所從而自生者。法亦如是。以此推之。故不應學毘曇也。又破諸小乘得法空義。雖知無生不知四緣本自無生。拆生而明無生。故今破之。二者今申假名四緣生義。良由諸法從四緣生故是無生。法若定實即不假緣。既其假緣即無性。無性故無生。又他若聞四緣即言有生。若聞無生即無四緣。今須反之。若爾四緣即知無生。亦聞真諦即須知有生。問。諸法既空。云何諸法從四緣生。答。如水中月。雖空要從月從水生。雖從此二生而實無生。一切亦爾也（已上）
    言問。龍樹云等者。如彼論三十二曰。問曰。若欲廣知四緣。應學阿毘曇。云何此中欲知四緣義。當學般若波羅蜜。答曰。阿毘曇四緣義。初學如得其實。求之轉深入於邪見。如上破四緣義中說。復次諸法所因因於四緣。四緣復何所因。若有因則無窮。若無窮則無始。若無始則無因。若然者一切法皆應無因。若有始始則無所因。若無所因而有。則不待因緣。若然者一切諸法亦不待因緣而有。乃至復次諸法從因緣生有二種。若因緣中先有則不待因緣而生。則非因緣。若因緣中先無則無各各因緣。以戲論四緣故。有如是等過。如般若波羅蜜不可得空。無如是等失。如世間人耳目所睹。生老病死是則為有。細求其相則不可得。以是故般若波羅蜜中但除邪見而不破四緣。是故言欲知四緣相當學般若波羅蜜。慧影釋曰。問曰已下第七就毘曇破也。此意言。毘曇名分別法相。此中廣釋四緣相義。若學四緣應當學般若度。般若度中乃無四緣相。云何勸學也。答曰已下當臨文一一解釋。復次諸法所因下正明破執四緣相義。以推尋不已不可得破而生邪見。若能因波羅蜜學者。則離是今患也。中論疏曰。佛說四緣如炎如夢。破四緣是非緣緣。雖緣非緣。今聞四緣作緣緣定實而執。故名阿毘曇人。如呵迦旃延。無以生滅心行說實相法。生滅心行猶是斷常心耳。
    問。四緣相云何。答。一者因緣。中論曰。因緣名一切有為法。十二門曰。隨所生法。若已從生。若今從生。若當從生。是法名因緣。二者次第緣。中論曰。除過去現在羅漢最後心心數法。過去現在一切心心數法。十二門曰。若法已滅次第生。是名次第緣。三緣緣。中論曰。緣緣增上緣一切法。十二門曰。隨所念法。若起身業。若起口業。若起心心數法。是名緣緣。四者增上緣。中論如上。十二門曰。以有此法破彼法。得生此法於彼法為增上緣。
    問。次第緣除羅漢二世最後心者意何。答。疏曰。二世羅漢最後心但是次第緣果。無後心可生故非緣也。不言未來羅漢。未來世亂凡聖心都無次第。故不說耳。問。十二門疏釋。緣緣果但心。而論文何舉身口二業為所起耶。答。身口業此舉所起顯能緣心差別之相。故但取心為緣緣果也。十二門疏曰。四緣得名有三。增上從果受名。以果是增上。為增上作緣名增上緣。因緣當體立名。以攝五因為緣故名因緣。餘二因果通稱。心心法是詮次之法。故名次第。為次第作緣名次第緣。則從果立名。又云。用次第法為緣。從因立名。論文用前釋（論云。前法已滅次第生。已滅是緣。次第生是果。故用從果立名也）緣緣者。初緣字是心。謂心體是能緣之法。萬法為緣作緣名緣緣。從果立名。又解。一切法皆是所緣之法。故名緣。此法能生心緣。故名緣緣。從境立名。論文用前（論云。隨所念法起心心數法。既言起心心數故從果名也。例上釋因緣名。隨所生法而能生為因緣。今言隨所念。故念亦是能念。此並以所取能。其意可同矣）
　　（裏書云）
　　中論疏記第四（本）云。問曰。無因當過。無窮有何過。答曰。有破一切智人過。何者。一切智無所不知。今若無窮非其所患。既不能悉則無一切智人。故云破一切智人過也。既有一切智人。何得無窮耶（文）智度論第二十八云。問曰。一切眾生諸心可得悉知不。若悉知則眾生有邊。若不知何以故說欲知一切眾生心所趣向。云何佛有一切種智。答曰。一切眾生心心數法可得悉知。何以故。如經中說。一切實語中佛最第一。若不能悉知一切眾生心得其邊際者。何以言悉知。亦不名一切智人。而佛語皆實。必應實有一切智人。復次眾生雖無邊。一切種智亦無邊。譬如函大蓋亦大。若智慧有邊眾生無邊者。應有是難。今智慧及眾生俱無邊故。汝難非也（文）以此釋可難之也。中論疏記第八（本）云。問。法性無量無邊。佛智能盡知不。答。十住論中論主釋言。所知法無量無邊。佛智亦無量無邊。以無量無邊智知無量無邊法。如函大蓋大（文）（已上裏書）
    玄。本起經云頞鞞沙門等者。中本起經舍利弗目連來學品中。世尊敕頞鞞比丘。汝今日行見者。其智聰明。除佛以外無能與論。若與相見直說法本。勿細問答蒙其嗤。頞鞞受敕。整正服持缽而行。時優波替（舍利弗名）遙見頞鞞威儀庠序。即念未曾見聞如此被服異常。俱前相逢中路。便問。章服異常。何所從出。若有師宗可得聞乎。頞鞞以頌答言。一切諸法本。因緣空無主。息心達本原。故號為沙門。優波替方聞法義而自思惟曰。吾少好學。八歲從師。至年十六古仙道術靡書不留。未曾聞如斯真要之義。此言之妙美於甘露。心悟意解便得法眼云。又十二遊經。舍利弗入城分作波羅門。與百二十五弟子坐一樹下。時舍利弗入城分衛。見佛弟子長師比丘問之。為何道士。衣服不與常同。比丘答言。吾佛弟子。重問言。佛云何說法。馬師言。諸法從因緣。滅諸苦盡滅。於是舍利便得須陀洹道。歡喜便還云。義疏曰。言五人者。一陳如。二十力迦葉。三頞鞞。四跋提。五摩男□利。問。何故前為五人說法耶。答。經出不同。一云。迦葉佛時有同學九人。四人利根前得道。五人鈍根。自誓釋迦出世要先得道。又經云。釋迦過去於飢餲世作大魚身。自誓云。前食我肉者當先度之。五人前來食之故前度之。又經云。過去世有六人。五人取稻花供養佛。一人云待稻熟供養。故五人前悟。須跋後悟也。
    問。陳如得初道。餘四人住在何位。答。婆沙云。四人住暖等四善根。至夏初方得道。所言一切諸法本因緣空無主者。譬喻品疏曰。我等同入法性者。法性即是實相。三乘得道莫不由之。中論觀法品云。得實相者有三種。謂三乘人。大經云。觀中道者有三種。皆是其事。故云同入法性也。問。身子何處聞法性而悟耶。答。身子入法性有三時。一者初遇頞鞞即聞空法。故云息心達本源故號為沙門。本源者即法性也。以聞此言得法眼淨。所以入也。二者身子得初果已後。聞佛與長爪論義。責不忍之見墮粗細兩負。明諸法空。身子聞於此言即成羅漢。又是同入法性也。三者從得羅漢已後。歷聞大品及方等眾經。皆明三乘同入法性故。始末言之。凡有三時同聞法性。又曰。我本著邪見者。本事外道刪闍夜為弟子也。為諸梵志師者。刪闍夜去世。以二百五人門徒付屬身子。故身子為梵志師也。世尊知我心。此下半行序佛授其小法也。智度論云。頞鞞初將入王舍城乞食時。佛語之云。汝今日若見非常之人勿廣說法。即是世尊知其心也。拔邪說涅槃者。頞鞞說偈云。諸法因緣生。是法緣及盡。我師大聖主。是義如是說。此偈明三諦。諸法因緣生謂苦諦。是法緣謂集諦。及盡謂滅諦。雖有三諦正為明滅諦涅槃。故云拔邪說涅槃也。我悉除邪見下。此一行陳昔悟小乘也。上半明身子斷邪見得初果時。下半明身子聞長爪論義得羅漢時。故邪中有二時。正中亦二時也。言邪中有二時者。一我本著邪見（即為弟子之時）二為諸梵志師（謂為師之時耳）故云二時。言正中二時者。初果時與四果時也。
    玄第十喪圓旨者。謂失二諦圓具教旨。故云喪圓旨。序疏曰。喪失。
    玄涅槃經云欲令眾生深識真諦等者。謂佛依二諦說法。依世諦說法則三寶四諦宛然不失。依第一義說法故明一切法畢竟空。依第一義說此是真實說。依俗說者此方便隨宜說也。問。說人天及二乘是方便說今說大乘人法等。云何依俗說法皆是方便。答。實相不可說方是真實。凡一切言說皆是方便也。中論疏外人疑曰。第一義有二實。一道理是實相故名實。二於聖人得如實解故名實。具此二實可得是諦。又佛可依之說法。以三世十方佛皆欲令人得實利故也。俗有二義故非實。一非實境。二非實解。云何名諦。佛復何故依之說法耶。答曰。世俗雖是二不實。但要因世俗為方便得顯第一義耳。如理雖無三要因三為方便得悟一。問。云何世俗為方便耶。答。一切言皆是世俗。因世俗言得無言故。以無言言為世俗言。無言為第一義也。問。有幾種言耶。答。有二種言。一者說世俗中言。如瓶衣等。亦表第一義無言之道故。涅槃云。欲令眾生深識第一義故宣說世諦耳。二以言言於無言。即為第一義立名為第一義。因此言欲顯無言。若不言於無言。眾生何由識理無言耶。問。二言之中今用何言。答。後意為正矣。
    玄有訶梨跋摩高足弟子序其宗曰等者。指其門人云高足弟子。恐非直弟子歟（須檢）花玄略述第二（本）曰。成實論者。佛滅度後八百餘年。訶梨跋摩此云師子鎧。是中天竺僧佉之徒。後迴心已事薩婆多部鳩摩羅他。受學八犍度論兼習大小。拆有相之言申無相之旨。於疏勒國造此論。一部有二百二品。僧祇為傍。三藏為正。俗採眾經遍考諸論。中理者即尋錄。不當者捨之。什公所譯有二十卷也。
　　（裏書云）
　　弟子事
　　天台維摩疏第四云。夫師有匠成之能。學者有資稟之德。資則捨父從師敬師如父。師之謙讓處資如弟。故夫子云回也處余如父也。余也處回如弟（文）同記云。所以稱弟子者。言弟則顯師之謙。言子則彰我之敬。謙敬俱陳故言弟子。所以自稱為弟子。師亦謂之為弟子。故知其名含謙敬也（文）（已上裏書）
    言九百年內有訶梨跋摩者。問。大乘玄教跡義云。出於七百年名訶梨跋。云何相違耶。答。若恐人出世七百年。造論九百年。
　  言其人本是薩婆多部鳩摩羅陀弟子者。薩婆多部此云一切有。謂此部計有為無為。三世等法皆是有焉。言鳩摩羅陀者。慈恩唯識疏曰。佛去後一百年中。北天竺國怛叉翅羅國有鳩摩羅多。此云童首。造九百論。時五天竺有五大論師。喻如日出。明道世間以似於日。亦名譬喻師。經部以此所說為宗。當時猶未有經部。經部四百年中方出世。故演祕曰。疏五天有五論師者。按西域傳。東天馬鳴。南天提婆。西天室利羅。北天鳩摩羅多。中天龍樹。顯幽鈔曰。清辨造掌珍論。同時五箇論師名五日出。即五天一時生。中印土是龍樹。東印土是馬鳴。南印土是提婆。西印土是室利羅。北印土是鳩摩羅多。即五日出也。薩婆多部說三世內外等法實有。所釋淺近故云近在名相。跋摩歎之故云慨。慨歎也。
    言遂徙轍僧祇者。具云摩訶僧祇。此云大眾。即是窟外大眾部也。至二百年中。從大眾部又出一部。名多聞部。見大眾部唯弘淺義不知深義。其人具足誦淺深義。深義中有大乘義。成實論即從此部出。故徙轍僧祇。本所學之薩婆多部此上座部支流故。改於本上座部而從大眾部也。轍謂車跡。徙謂遷移。
　　（裏書云）
　　今玄下釋云。至二百年中從大眾部內又出一部名多聞部（文）此大眾部支流也。又云。至三百年初分成兩部。一上座弟子部。二薩婆多部（文）又云。三百年中從薩婆多部又出一部。名說度部。亦名說經部（文）又云。三百年中從可住子部出四部。一法尚部。舊曇無德部。二賢乘部。三正量部。四密林部（文）名玄略述云。曇無窟多迦部此云法藏（文）四論玄第十云。成論至佛滅度八百九十年。出世造論名師子鎧。初則師子鎧事薩婆多部達摩沙門。究摩羅陀弟子故。暢公序云究摩羅陀弟子。琳公序云鳩摩羅馱弟子。影公序云鳩摩羅和弟子。同云學薩婆多部論主（文）安澄中論疏記第四（末）云。訶梨是薩婆多。鳩摩羅陀此云童壽之弟子也（已上裏書）
    玄鑽仰九經者。序疏曰。鑽仰累年轉不可測者。孔子門人歎孔子。仰之彌高。鑽之彌堅。瞻之在前。忽焉在後（玉篇曰。上子亂反。治擇之名。破木雙窮也。下魚掌反。舉首也）今什公門人用此以美什也。言九經者九部經也。
    玄澄汰五部者。五部之分流。如下所言。澄汰者。謂澄而去渾濁汰而去瓦石。各取其中清金故。
    玄。聲流赤縣者。中論序疏曰。此區總名赤縣。河圖云。崑崙山東北方五千里。一曰神州。亦名赤縣。禹於赤縣之內畫地分疆以為九州。故鑄九鼎。鎮九州。則知赤縣是九州總名。律宗發揮曰。應言赤縣州故。河圖云。赤縣之州是為中也。言赤者。一云以帝王南面萬國朝宗。南方赤故。或曰取中心之處。心府必赤。帝既居中。破取象焉。元照釋曰。赤縣即震旦之別名。或云。帝王南面。南方赤故。或云取中心之處。縣即境邑之通名。遊方問錄曰。九州之地縱廣三萬六千里也。冀州荊青州徐州梁州袞州揚州也。縣胡遍反。都城也。垂也。釋名曰。縣懸也。懸於郡也。
    玄四諦建章五聚明義者。一者初發聚。即歸敬三寶乃至明三寶義。亦簡邪正。從第一卷至第三卷有我無我品。合三十五品。是初發聚也。二者苦諦聚。謂從第三卷末色相品至第七卷初不相應品。合五十九品。是苦諦聚也。三者集諦聚。謂從第七卷業相品至第十一卷初明因品。合三十六品。是集諦聚也。四者滅諦聚。謂從第十一卷初立假名品至第十二卷中滅盡品。合十四品。是滅諦也。五者道諦聚。謂從第十二卷中至第十六卷。合四十八品。是道諦聚也。所言聚者。梵語犍度。此言蘊。亦翻聚也。
    玄陶汰五部者。元照曰。陶謂甄也。又曰甄簡也。
    玄。真諦三藏云用經部義者。經音義曰。經部佛去世後四百年中從說一切有分出此部。唯立一藏。言唯有一經藏也。以作此名者。云經是根本。律及阿毘曇還解經藏。既不出經外。故唯立一經藏也。
　　（裏書云）
　　香象五教章上云。四現通假實宗。謂說假部等。彼說無去來世。現在中諸法在蘊可實。在界處假。隨應諸法假實不定。成實論等經部別師亦即此類（文）
譬喻部事。中論疏述義中云。譬喻者。梵語鳩摩羅多。此云日出亦譬喻。此經部中一人也。疏記第五（本）云。此師造喻鬘論集諸奇事。名譬喻師（文）
成論事。四論玄第十成壞義云。成實論具存天竺之正音。應云闍那迦波樓侮優婆提舍也。闍那迦亦名毘留。此翻為成。波樓侮亦名夜他跋。翻為實。優婆提舍翻為論（文）
　　成是能成之文等事。四論玄成壞義云。論師解不同。一仙公招提炎公等云。實是體名。成是論用也。此論能成於實理故稱成實論也。南澗仙師引論色相品云。實名四諦。為成是法故造斯論也。問。若為成理故造論。何不就理辨成耶。答。就文辨成有三義。何者。一文能成壞。尋造論之本欲成理故。所以造論。二文有興廢故也。三文題名成實故也。瑛師云。今則具依佛命雙題文理。以文為成。言其能成四諦以理為實。言其審諦不虛也。開善龍光云。通論成實論實通文理。別則不爾。欲造論之意。本為成理。非是成文。所以直就所成以說成實義。故論云。實名四諦。為成是法故造斯論也。今成與實是約理明之。但就理明成實義有異。實是理體。成則約用辨之。故論云。欲造新實論。新是成之別目也。何者。理始顯曰新也。究尋理體實無成壞。約教興廢義言成壞也。十六文言。銘成實論者。舉所成之實以目能成之論也（文）
　　正用曇無德部事。義章賢聖義云。依曇無德一時見諦。依薩婆多前後見諦。言一時者。案依彼宗。先於見前暖頂忍中。別緣諦空總令純熟。次於世間第一法中。總緣四諦名用虛假以此為詮。後入無相。總見四諦一切法空念念增明。都無間絕。成實法中存依此義（文）又云。依毘曇無德取為患本等（文）成實宗計。多相似曇無德部也。中論疏記云。案大義記初卷。序論緣起云。曇無德部此土不傳。成實一論。制作之士名訶梨跋摩。梁語師子鎧。又云。秦主姚興弘始十三年尚書令姚顯請者波法師於長安始譯此論。聽眾三百。亦影筆受。其初譯國語。未暇治正。而沙門道嵩便齎宣流。及改定前傳已廣。是故此論遂兩本俱行。其身受心法名念處者前本也。名為憶處者後本也。今檢論本。或有二十卷。或有十六卷（文）（已上裏書）
    玄。琝玉精粗等者。玉篇曰。琝靡函反。石似玉也。百論序疏曰。殆亂正法。如精石亂於白玉。好□似於黃金。故外道立三寶。內教亦然。外道立二十五諦六諦十六諦。內法亦然也。准此可悉。言尚有昏明珠鏡者。或本作殊鏡。法花玄第一曰（東南古本）今刪其繁重。正於乖闕。使昏明殊鏡。准此以殊字為正意。謂於現見石與玉。精粗尚有異見。或有謂玉是明精琝即昏粗者。或有鑑琝是明精玉即昏粗者。故昏明殊鏡。殊謂殊異。鏡謂鑑照也。何況空理精粗豈輒分別乎。故略述曰。如云金生麗水玉出崑崙。麗水在永昌郡。水中有金浮出。玉出荊山崑崙之谷。昔楚國井里人。卞和於此谷得玉璞獻厲王。王曰石也。和欺寡人削其右足。厲王死。子武王立。和復獻之。武王曰石也。削其左足。和不勝其枉。抱玉璞哭於荊山之下。淚盡繼之以血。荊山為崩。武王死。其子成王立。和復獻之。成王使工人治之。果得夜光之璧也。准此可知。
    玄罽賓小乘學者之匠者。輔要記曰。罽賓即迦濕彌羅國北印土。古曰罽賓國。周七千里。四面負山。雖有門徑狹而劣。通城西臨大河。長十三里廣四里。 
　　玄。其論云色香味觸實也等者。法花玄論第一曰。又羅什翻成論竟。命僧叡講之。叡序云。地水火風假也。色香味觸實也。而精巧有餘。明實不足。此三藏中實耳。非方等謂。序末又述什公語。秦人謂。成實論所明滅諦與方等均致。什公歎曰。秦人之無深識。何乃至於此乎。吾每疑其普信大乘者。當知悟不由中。迷可識矣。成論所明滅諦比於方等。其猶龍燭之於螢耀。夜光之於魚目。未足喻其愚也。略述釋曰。釋僧叡是魏郡長樂人也。至年十八出家。為僧賢法師弟子。謙虛內敏。學與時競。博通經論。嘗聽中山康僧朗講放光經。每興詰難。師深稱述。至年二十四。歷遊名邦處處講說。什至長安。因從請業。什公歎曰。傳吾業者。寄在道融曇影僧叡乎。翻成實已。命叡講之。什謂叡曰。此論中有七處破毘曇。而在言小隱。若能不問而解。可謂英才。融曰。其人思力有分。未必諮稟。遂剖折無遺。眾益嗟重。什乃嘆曰。吾傳經論。得與子相值。直無所恨矣。大乘諸論及薩婆多大眾部等。皆云四大為能造。四塵為所造。而成實論但云四塵為能造四大為所造。僧佉宗云。色等五種名五唯量。由此以成五大。謂地水火風空。由此以成眼等五根。若爾訶梨本是僧佉之徒。故提其義加虛言。瑜伽論第三云。由此大種其性大故。為種生故名四大種。大有四義。一為所依故。二體性廣故。三形相大故。四起大用故。種者因義類義。虛空雖大非因。內種子雖因非大。餘法等非大非因。由此地等亦大亦種。故名大種。堅強義是地。流濕義是水。濕熱義是火。輕動義是風。所言餘者。說文曰。餘饒也。饒猶益也。多也。言秦人者。指後秦姚興世也。關中傳云。或有人言。此成實論明真滅諦與三論致均。今成論者皆云。成論探大明小。人法雙忘。以八義推致齊三論。不為所破。廣如中論遊意說之。於八義中第三明中道義同。正擬此旨。何者。中義名實。此論正辨中道。故論一切有無品云。方使說有。方便說無。若決定說有即墮常見。若決定說無即墮斷見。離此二邊名聖行中道。又破犢子有。彈方廣無正辨不有不無中道。何異三論不生不滅中道耶。然今正云彼有虛假理與無相理。雖就此明中。終是二理。不離斷常。今云中道者中假無二。中義嘗同乎。悟不由中等者。其成論人管見膚識。而悟不由於方等理。但以眼膜妄見花耳。
    言龍燭者。宋元嘉十年竺道生移虎丘山。其年夏青圓寺佛殿龍升于天。光影四壁。因改寺名號曰龍光。時人欺曰。龍既已去。生必行矣。今借此事喻大乘也。
　　（裏書云）
　　中論疏記云。疏第一迦毘羅人所計。六根通是色法。則用五塵成五大。五大造五根。五塵成五大者。色塵成火。聲塵成空大。香塵成地大。味塵成水大。觸塵成風大也。五大造五根者。火大造眼根。空大造耳根。地大造鼻根。水大造舌根。風大造身根也。彼云。五大五根有精氣之色。共造意根。故六情通是色法。意根亦攝心平等根。解此有多義。一者明五大五根有精氣之色。平等共造意根。故云心平等根也。二者若是五根各用明此意根之識通緣六根六塵。故云心平等根也（文）百論疏云。偏造是迦毘羅義。遍造是優樓迦義。智度論云。以是僧佉經廣說（文）述義云。謂地水等者。數人云。聲非果報。以間斷故。所以五塵之中但取四塵。不取聲塵（文）中論疏第五云。成實明十四種色為色陰。五根五塵及以四大。毘曇以四大是實故屬觸塵。成實觸是實法。四大是假法。故離之也（文）中論疏記中（仙光）云。毘曇人云等者。何故不取聲。答。數人云。聲非果報以間斷故。所以不取（文）義章之五陰義云。色等五塵成實唯報。毘曇法中。聲入一種一向非報（文）又云。成實論中。唯論青黃赤白黑等諸雜之色以為色塵。自餘一切煙雲塵霧方圓長等皆是假色。法入取收。非是一色入。光影明闇。於彼宗中隨其色相青黃赤等諸色所攝。若後廣論色乃無量（文）（已上裏書）

三論玄義檢幽集第三

　　永享四年（壬子）五月四於東大寺東室令書寫之畢仰願生生世世佛法結緣心心念念增進佛道矣。擬講延海。
　　文明七年九月下旬比從師法印聰海相傳之。安樂坊順憲。

三論玄義檢幽集第四

　　　　
　　　　　
　　　　　
　　　　　

    玄。依論徵者。徵陟陵反。釋氏曰兆也審也明也檢也。
    玄。法華云亦不親近小乘三藏學者。義疏曰。所言三藏者凡有三種。一者小乘三藏。二者大乘自有三藏。如攝大乘論說。三者大小合論三藏謂聲聞藏緣覺藏菩薩藏。有人言。華嚴等為大乘慧藏。決定毘尼經為大乘毘尼藏。地持論等為大乘阿毘曇藏。今謂。大乘經中自應有三藏。不應別論也。今言小乘三藏者。欲簡餘二種三藏也。言恐大照未圓小法容染等者。疏曰。始行菩薩大乘未圓。恐容染小法故。令智形宜隔行止勿共。
（裏書云）
　　三藏名限小乘事
　　義章三藏義云。明其大小有無之義。通而為論。大小皆具。小乘三者。四阿含等是修多羅。五部戒律是其毘尼。毘婆沙等是阿毘曇。大乘三者。華嚴經等是修多羅。清淨毘尼等是其毘尼。大智論等是阿毘曇。若別論之。小乘具三。大乘不具。何以得知。如大智論龍樹釋言。迦葉阿難於王舍城結集三藏。為聲聞藏。准檢斯文。定知小乘備明三藏。大乘不論。何故如是。此就如來本教故爾。如來所化小乘眾生鈍根難悟。聞說經律不能廣解。是故如來重以毘曇分別開示。方能悟入。故有三藏。如來所化大乘眾生利根易悟。聞經律即能深解。不假如來重以毘曇分別解釋。是故不具。以不具故不說三藏。其猶大乘九部經中無論義經。與此相似（文）義章第一云。如大智論龍樹釋言。迦葉阿難於王舍城結集三藏。為聲聞藏。文殊阿難於鐵圍山集摩訶衍。為菩薩藏（文）華玄略述第二（本）云。師子鎧自言。正論三藏中實義故。亦是小乘論。其論大小利業品云。檀等六波羅蜜得阿耨三菩提。名為大乘。乃是傍明大乘末學之者不識別故。妄為大乘。龍有蛇之一鱗不可為蛇。駑有驥之一毛誰謂為驥。以此而言。不應以其少分之言而證大乘也（文）（已上裏書）
　　並探四阿含者。長增中雜是為阿含。阿含此翻法歸。謂眾生所歸也。發揮曰。阿含者秦言法歸蓋萬善之淵府總持之林苑譬猶巨海百川所歸也。然而四含所明其義各別。長阿含破邪顯正。增一阿含明人天因果。中阿含明善惡業性。雜阿含明生死界繫。
（裏書云）
　　法華論疏中云。阿含者。釋道安云。阿含名為趣無。說一切法皆趣畢竟空法。故名趣無。僧肇云。阿含名為法歸甚深。為萬善藏空法所歸。然阿含正是外國教。名通大小。四阿含等為小也。涅槃云方等阿含。此即大也。華玄略述第三（末）云。四阿含者正言阿笈摩。此云教也傳也。佛為諸天世人隨時說法。集為增一阿含。是勸化人所習。為利根眾生說諸深義。名中阿含。是學問者所習。說種種隨禪法。是雜阿含。坐禪人所習。破諸外道是長阿含（文）十地義記第一云。阿含是其中國之言。此名淨教（文）鏡水抄第五云。阿含者舊梵語也。新云笈摩。此云淨教。亦云傳教。從真淨法界中流出。故云淨教。上古諸佛展轉來。故言傳教（文）
    玄竟無方等者。淨名玄曰。方廣即眾經之通稱。諸大乘經皆云方等。亦名方廣。
    玄有條例第四者。條謂條別。例謂類例。大小別而各有流類。故云有條例。釋義有條例。不應相濫。即此意也。
    玄故大乘經初有小乘眾等者。大論第四云。問曰。何以故大乘經初菩薩眾聲聞眾兩說。聲聞經初獨說比丘眾。不說菩薩眾。答曰。欲辨二乘義故。佛乘及聲聞乘。聲聞乘狹小。佛乘廣大。聲聞乘自利自為。佛乘益一切。復次聲聞乘多說眾生空。佛乘說眾生空法空。如是等種種分別三乘。分別說是二道故。摩訶衍經聲聞眾菩薩眾兩說。問曰。如聲聞經初但說比丘眾。摩訶衍經初何以不但說菩薩眾。答曰。摩訶衍廣大。諸道諸乘皆入摩訶衍。聲聞乘狹小不受摩訶衍。譬如恒河不受大海以其狹小故。大海能受眾流以其廣大故。摩訶衍法亦如是。義疏曰。有無門者。龍樹云。小乘經初無菩薩眾大乘經初具大小兩眾。然斯言未盡。諸大乘經凡有四句。一但有菩薩眾無聲聞眾。如華嚴七會。二但有聲聞眾無菩薩眾。如金剛般若。三具有二眾。即如此經。四俱無二眾。如金光明經。何故俱無耶。答。釋迦于時獨在鷲山三昧正受。未有眾集故無同聞。信相感夢。明旦始與大眾來至佛所也。
    玄。與大品明四諦平等義既無異者。謂苦集滅道以為四諦。苦謂逼惱為義。集者招集牽後義。滅離有為相續義。亦是已有還無義。道謂能通義。通至於滅。審實不虛故名為諦。又能生不顛倒實解。故名為諦也。但四諦有二種一有量。二無量。三界苦果名苦諦。感三界苦業煩惱名集諦。無為涅槃名滅諦。治此煩惱名道諦。此有量也。次無量四諦者。二生死為苦。五住為集。滅二死五住為滅。治此五住惑真解為道諦也。而量無量復名作無作者。有量之後猶有所作。如分段苦後更有變易苦可觀名為有作。變易苦後無復餘苦可觀故名無作。餘三亦爾今對小乘四諦生滅觀不平等。大乘觀不生滅。故云四諦平等。故譬喻品疏曰。五眾之生滅者（經曰。昔於波羅奈轉四諦法輪。分別說諸法五眾之生滅）古經為立陰。釋道安師云應云五陰。非是立也。羅什晚翻皆云五眾。以五法和聚義稱五眾。又一一陰法各有多眾。故云眾也。雜心云積聚是陰義。即是羅什意也。生滅者通目四諦也。苦為所生集為能生。斯即五陰生也。滅者即五陰滅。道為能滅。故生目苦集。滅據滅道。言約義周巧說之謂也。今復轉無上下（經曰。今復轉最妙無上大法輪。是法甚深奧少有能信者云云）第二對昔小歎今大也。
    問。何故大品思益涅槃法華皆舉昔教歎耶。答。眾經並是舉小對大歎。故知諸大乘經顯道無二。不得作五時四宗之釋也。問。云何舉小歎大耶。答。昔明五眾既是生滅。今明五眾即不生不滅。不生故非苦集。不滅故非滅道。故名一實諦。即無生滅觀也。二乘既是四諦名生滅觀。問。何以知此經明五眾不生不滅。答。前文既明昔教說五眾是生滅。即知今教明五眾不生不滅。故方便品云。諸法從本來常自寂滅相。又中論云。為聲聞人說十二因緣是生滅。為菩薩說十二因緣不生不滅。故大小二乘有生滅無生滅二觀義也。問。無量四聖諦亦有生滅。何得言小乘作生滅觀耶。答。菩薩了無量四諦亦本來不生滅。故云無明體性本自不有。妄想因緣和合而生。既言妄想因緣而生故有。集為能生苦為所生。此即是無生滅生滅。雖生滅不生滅也。故與二乘不同。問。何故聞一乘及受記而言五眾生滅耶。答。此領開方便門顯真實義。昔明五眾生滅者。此是方便說耳。今知五眾不生不滅。者。乃是真實說耳。以昔見五眾是生滅故。守小迷大。今知本不生滅即改二執。問。諸大乘經亦明五眾是生滅。故經云諸行無常是生滅。何得言五眾生滅是小乘耶。答。智度論明四悉檀通十二部經八萬法藏。言五眾生滅者。對治悉檀耳。若第一義悉檀。即說五眾不生不滅。若悟第一義悉檀則生實觀。實觀即是妙慧。妙慧即是妙法。妙法即是一乘。是故說五眾不生不滅也。
    中觀論四諦品疏曰。問。論主有四諦不耶。答。論主不曾有四。亦不曾無四。亦四不四。非四非不四。故法品云。諸法實相者心行言語斷也。問。論主既不曾有四不四。何故經說有四諦。答。雖非四不四。為眾生方便說四不四。故下偈云。諸佛依二諦。為眾生說法。大品云。二諦中眾生雖不可得。菩薩住二諦中。為眾生說法。論釋云。為著有者說空。為著空者說有。今亦爾。為著有四者說無有四。為著無四者明有四諦。至論諸法未曾四不四也。
    問。成論亦明四諦平等耶。答。中論涅槃品疏曰。又成論者云四諦平等即是涅槃。大品盛有此說。故上明四諦空。即謂空是涅槃。是故今品具明四句並非涅槃。何得以空為涅槃耶。准此成論既辨二空明四諦平等。故與大品不異。故今難云。成實論文盛辨二空。與大品明四諦平等。義既無異也。
（裏書云）
　　成實論一滅諦事。成實論第十三立假名品云。論者言。滅三種心名為滅諦。謂假名心法心空心。問曰。云何滅此三心。答曰。假名心或以多門因緣智滅。或以思惟因緣智滅。法心在暖法中以空智滅。空心入滅盡定滅。若入無餘泥洹。斷相續時滅（文）中論疏第十云。成論師云。有餘滅二心。無餘滅空心。故滅三心名滅諦（文）同疏記第八（本）云。言成論師云等者。述義解云。有餘滅二心者。有餘涅槃時滅假實二心也。無餘滅空心者無餘涅槃時滅無漏智。以灰身滅智故。今案。聰法師成論章第四云。滅三種心名為滅諦。又云。一明三心滅。論言為心滅滅諦。謂假名心法心空心。一等四執。執為我心名假名。或執實法五陰心名實法。或緣泥洹心名為空心。二或是所治。空心為能治。所治是因患。能治是果患。故對舉三心以明滅諦。准之可知。
　　四諦平等事。四論玄第十成壞義云。論師釋論宗有二家義。一者法雲格法師釋此論宗。雖辨四諦為宗。而四諦有二種。一方便假名四諦。二正觀平等四諦。今此論正。用平等四諦為宗。類如涅槃經。雖雙明因果而用果當其宗矣。今論亦爾。具明二種四諦。正用空平等四諦為其宗。故法師云。論主以四諦平等為本。言跡中不顯也。二者今諸大德並云。方便假有四諦為論宗也。故阿含經雖明彌勒成佛記。而未說菩薩行故。今此經廣明菩薩行。故知初教未明大乘菩薩行。故方便四諦為宗也。問。此論見四諦平等得道。何不以空平等四諦為宗耶。答。彼舊云。非無此義。但非三藏教意。論主正申初教也。故論主造論大意自明言。正解三藏中實義故正申初教。初教既以方便四諦為宗。故論宗還以方便四諦為宗。而論滅諦聚中云唯見一諦得道。此意破毘曇一枝義。非論之正宗也（略抄）中論疏第十云。成論者云。四諦平等即是涅槃。大品盛有此說（文）同述義下云。大品盛有此說者。彼經第三十八卷末。佛言。須菩提。是四聖諦平等故。我說即是涅槃（文）同疏記第八（末）云。聰章初卷云。第一大意者。佛說四諦。蓋是法輪之始。化聲聞法凡有二意。一逼引要門。二入空勝詮。此有近遠。遠者為除三惑先調其心。近者令四諦平等入第一義空也。令四諦平等者即有兩義。一從苦諦入空。謂以無常等拆法作不有不無觀。則入第一義空。四諦一時平等。二者相待入空。謂苦不自生由集而有。既無自性苦則非苦。苦既非真集則不有。苦除為滅。苦既不實滅則為空。由滅空故道亦不真。如此相待觀門入第一義空。准之可悉（文）大品經第二十九差別品云。佛告須菩提。非苦聖諦得度亦非苦智。乃至非道聖諦得度亦非道智。須菩提。是四聖諦平等故。我說即是涅槃。不以苦聖諦不以集滅道聖諦。不以苦智不以集滅道智得涅槃須菩提白佛言。世尊。行等是四聖諦平等相。須菩提。若無苦無苦智。無集無集智。無滅無滅智。無道無道智。是名四聖諦平等相。復次須菩提。是四聖諦如不異法相法性法住法位實際。有佛無佛法相常住。為不誑不失故（文）（已上裏書）
    玄。一者小乘拆法明空者。述義曰。以慧分拆知人法二空。既五陰和合成人。為色陰是人耶。為受陰是人耶。如此推求都無有人。乃知人空。其知法空者如細色成粗色剎那成念。粗色無自體故空。剎那成念亦如此。求六十剎那為一念。故得知法空。所以聲聞觀因成假。緣覺觀相續假也（已上）
    問。細色既存。剎那猶在。何名法空。答。苦無常等互相緣集故。細色等亦空。又成論曰。滅三種心名為滅諦。謂假名心（準論假名有二。一者假人。二者假法。執此名故名假名心。）實法心（謂五陰細相名色二法。執此為實名實法心）空心（即能空智體也）問。云何滅此三心。答。假名心或以多門因緣智滅。或以思惟因緣智滅。實法心在暖等位。以空智滅。空心入無餘涅樂斷相續時滅。中論疏曰。成論師云。有餘滅二心。無餘滅空心。故滅三心名滅諦。
    玄。三者小乘但明於空未說不空等者。中論疏曰。五者小乘人但見虛妄不生。不見中道佛性無生。故但見於空不見不空。不行中道。大乘則異之見虛妄不生。又見中道佛性無生也。謂二乘但見生死空。不見大涅槃不空。故云但見等。
    言故涅槃經云等者。彼具文曰。智者見空及不空。空者一切生死。不空者謂大涅槃。見一切空不見不空。不名中道。中道者名為佛性。聲聞緣覺見一切空不見不空。以是義故不得第一義空。不得第一義空故不行中道。無中道故不見佛性。問。中道佛性者其相云何。答。涅槃經曰。佛性者名第一義空。第一義空者名為智慧。所言空者不見空與不空。祖師釋曰。以第一義空為佛性。此第一義即是正觀。正觀能盡一切斷常虛妄。故名空。若有一毫虛妄不盡此即不空。正觀即不生。以能盡一切煩惱轉倒故正觀即生。故名第一義空。此第一義空即是佛性。此是以空為佛性。又是離義。又涅槃果果性。言第一義空名為智慧者。以正觀盡煩惱虛妄故。即名為智慧。是以有為佛性。又是得義。又菩提果性。此兩句相成。以智慧淨照故斷常虛妄即空。亦以虛妄煩惱盡故智慧方淨照也。煩惱等本未曾生今即無滅。以本無生故不見不空。以今亦無滅故不見空。故言空者不見空與不空也。非空非不空故名為第一義空。智慧亦爾。不見智與不智名為智慧。
（裏書云）
　　涅槃經第二十五師子吼品云。智者見空及不空（文）涅槃疏第十六云。若是見空見不空。此是正名為中道。若但見空不見不空。此則偏故不名中道。若餘時以兩非為中道。今明此猶是偏。兩非對兩是。今時兩非者則是偏。非是中道。今此中明中者。空有具足故是中。但有空而無有故是偏。偏故不行中道。不行中道故不見佛性。乃至我無我兩皆爾（文）（已上裏書）
    玄。四者小乘名為但空謂但住於空等者。智論三十七曰。空相應有二種。一但空。二不可得空。以但空墮二乘地。以不可得空空亦不可得。即無處可墮。復有二種空。一者無方便空墮二乘地。二者有方便空即無所墮。直至阿耨菩提。
（裏書云）
　　大品疏第三云。不可得空者是無所得空也（文）大乘玄二智義云。二乘不知空亦復空。以空為妙極故名但空。所以證空菩薩知空亦空。名不可得空。故不證空即能涉有。故名為權（文）又云。問。於空無著。於空不證。有何異耶。答。二乘入空不存四句。但是不著而不能不證。菩薩入空既無可存。又即能涉有。故名不證。問。二乘菩薩入空同無所依。何故聲聞住空。菩薩不證。答。二乘以空為妙極。依此無依。是故住空。菩薩不以空為妙極。知空亦空。名不可得空。不依此無依故能不證。如大品云。行亦不受等（文）大品遊意云。一往開者。小乘是但。大乘是不但。何者。小乘是為淺行人說四諦因果法門。名為但也。大教為大士開不住法門。以示諸法無跡。為不但也（文）（已上裏書）
    玄。格優降第七等者。智論三十七曰。舍利弗欲以須陀洹同得解脫故與諸佛菩薩等。而佛不聽。譬如以毛孔之空與虛空等。淨名玄云。二乘得小空如毛孔空。菩薩得空廣遍如十方空。問。空有何大小耶。答。二乘爾能別相不一一知諸法空。但總相知十二入空。故名為小。菩薩能別相知一切法相。謂粗細大小淺深法。然後知其是空。故空廣大。述義曰。如阿含云。二乘不知赤鹽白鹽。問他方知。餘物亦爾。又大品云。菩薩名一切種智。以別別知諸法故。二乘名一切智。唯總知諸法故。是知二乘有小分方便智。唯就自行以總相知因緣假法智。而無他方便智也。粗細等者。若就教法。小乘教粗。大乘教細。大小例之。大乘所說之理大故能顯教法亦大。小乘反之。淺深亦例。小乘法淺。大乘法深。若就事法。四微是細。柱等是粗。廣明如名記第三卷也。
    玄法華信解品云四大聲聞自述取得空（云云）等者。彼經具說曰。我等若聞淨佛國土教化眾生。都無欣樂。所以者何。一切諸法皆悉空寂。無生無滅。無大無小。無漏無為。如是思惟不生喜樂。我等長夜於佛智慧。無貪無著。無復志願。而自於法謂是究竟。我等長夜修習空法。得脫三界苦惱之患。住最後身有餘涅槃。佛所教化得道不虛。則為已得報佛之恩。疏釋曰。我等若聞淨佛國土下合第九陶練小心譬。就文為二。初明保小故不欣大因。二明保小不樂大果。所以但明此二者。大品已後諸方等經陶練小心。凡有二種。一者以大因陶練。二以大果陶練。故今但明二種也。初文為二。前明不欣大因。次二偈解釋也。問。何以知此文是合陶練小譬耶。答。前章明為他說大乘。今文辨從他聞大。故知是付財之後諸大乘教也。所以者何下二偈釋不欣大也。空無大小者。此是成論人聲聞空也。成論師不體此意。謂是探明大乘。蓋是小乘教中自有二說。毘曇悟人空但得其淺。成論悟法空則得其深也。
    問。成論亦辨法空與大乘何異。答。略有四異。一者大乘明人法本性空。小乘明拆法空。是大乘是真空。小乘非真空。故方便品云。小乘涅槃非是真滅。諸法從本來常自寂滅相。大乘涅槃方是真滅。滅諦即是空。滅既有真偽。空亦然也。二者小乘但明三界內人法空。空義即短。大乘明三界內外皆空。空義即長。三者小乘人但見於空不見不空。大乘人具見空與不空。故名中道。以空無諸累不可言有。有於眾德不可言無。非有非無即中道。四者小乘人入空則失有。出有則失空。是故取捨行心斷常二見。中論云。若有所受法。則墮於斷常。當知所受法。若常若無常。大乘人不壞假名而說實相。故即有而常空。不動真際建立諸法。即空而常有。故不墮斷常名中道觀。
    問。大乘何位得並觀耶。答。成論師云。六地未並。七地學並。八地真並。而瓔珞經云初地已並者。成實師釋云。凡夫著有。二乘沈空。今初地對此故云並耳。其實未並。雖言八地並。然照空之智終自四絕。鑒有之智萬像不同。空有恒異。何由並耶。今明初心去即習並。至後並義方成。隨位辨之。
    我等長夜下第二聞佛果德不生欣樂。就文為二。初一行正明不欣果德。次三行釋執小故不欣大。三行復開三意。初半偈謂小是究竟與佛德齊。故不欣大。次一行半所作已竟。故不欣大。第三一行明報恩已畢故不欣大。依教得果是法供養。前二明所作已辨。此序報恩已畢故不進求也。
    問。陶練小心譬之意何耶。答。經曰。復經少時。父知子意漸以通泰成就大志自鄙先心。臨欲終時而命其子。并會親族國王大臣剎利居士（云云）疏云。復經少時下第九陶練小心譬。所以須此譬地者。二乘聞大品既不悟。何因緣故至法華便解耶。故須明大品已後諸方等經陶練其心。令稍鄙小心漸欣大道。至於法華方得取悟也。父知子心漸以通泰下。第十委屬定業譬。就文為三。一父知子大志譬。二正委付家業譬。三領解歡喜譬。初有二句。第一句明大機動也。自鄙先心下第二句明小執移。異上付財中有二一不取大二不捨小也。臨欲終時而命其子下。第二正說法華。准此可知矣。雖此偈迦葉所說。四人同意故云四大聲聞也。
（裏書云）
　　實法空事。四論玄第一云。成論等明十二假十一實法。此為有。十二假者。四大五根眾生及井河也。十一實者。五塵四無為及心無作也（文）
小乘內不明生死即畢竟空事。中論疏記第四（本）云。智度論第十九云。復次聲聞辟支佛法中不說世間即是涅槃。何以故。智慧不深入諸法故。菩薩法中說世間即是涅槃。智慧深入諸法故。如佛告須菩提。色即是空。空即是色。受想行色空。空即是受想行識。空即是涅槃（疑脫涅槃二字）即是空。惠影師云。此意明小乘經中既都無此義。故二乘所行道品非摩訶衍。今日所明菩薩智慧深入諸法。解知世間即是涅槃色即是空。何況三十七而獨是小乘法。此中明菩薩摩訶薩諸法不實故無性。無性故即空。空故不可得。不可得故清涼不變。清涼不變故常。常故即是涅槃。不破於色始得是空。即色是空。不除世間始得出世間。出世間實相即是涅槃。此是性淨涅槃。據其體實為語也。本來自淨不假修習然後始淨。若據德為言則名方便。方便淨體即是性淨（文）
　　寶窟下（本）云。唯知四諦因緣假有無性之空。此成論宗也（文）華玄略述第三（末）云。相與無相義即相違。何言說諸相者無相。答。諸法實性離相離性。離性故隨因緣成諸相。離相故同一無相。相及無相雖復二義。體即無二。相是無相中相。無相是相中無相。如此相即無相。無相即相。譬如空中鳥跡與空差別亦無差別。此亦如是（文）彌勒經遊意云。第一明因行。經與論不同。如摩德楞伽藏經云。於一一地中經百千大劫。方成一地之行。不數軟根者也。若如大智論。迦旃延子云。三阿僧祇劫修習果行也。問曰。迦旃延子申半教。而辨菩薩積劫解行者。何謂半教。則是大乘滿教也。答。亦難知之。但有傍有正。迦旃延雖正明小教。而傍明大乘滿教菩薩行何妨也。如成實論云。正解三藏中實義。而不妨彼論大小。利業品云。檀等六波羅蜜得阿耨三菩提果也（文）
涅槃經第二十四德王品云。若依聲聞。言不見施及施果報。是則名為破戒邪見。若依如是大涅槃經。不見惠施及施果報。是則名為持戒正見（文）（北本經文也）中論仙光記下卷云。此有二義。一者聲聞不知實相。以不知實相心而言無布施。名破戒邪見。二者放生是布施。若無布施即不持不殺戒。故名破戒邪見（文）（已上裏書）
    玄。秦弘始七年天竺有剎利等者。序疏曰。秦弘始七年。天竺剎利汎舶至長安。聞羅什門徒三千解大乘之教。以中百二論諮而驗之。羅什因為剖拆。剎利乃頂受絕嘆不能已。已白云。跋荼闍梨當以此明振暉天竺。何因蘊此摩尼乃在邊地。又云。羲和鸞轡蘊明於無目之地。甚可恨也。夜光之寶鬻珍於田父之客。甚可惜也。此剎利述天竺論師呵諸小乘人。歎羅什云。我在天竺聞。諸論師深怪。罽賓小乘學者自美其師。以為比方如朗月之照。其師是鳩摩羅陀造日出論。又自彌帝戾已後罕有其比。天竺論師呵云。偏悟小才。非此喻也。若是□止那國鳩摩羅耆婆法師以當此喻。無所愧也。何故羅什如朗日之照無所愧。以其善解中百故。
（裏書云）
　　剎利事。維摩疏第二云。羅什云。剎利胡音含二義。一言忍辱。二言嗔恚。言此人有大力勢。能大嗔恚忍受苦痛。剛強難伏。因以為姓也。釋肇曰。剎利王者種也。此言田主。劫初人食地味。轉食自然粳米。後人情漸偽各有封殖。遂立有德處平分田。此王者之始。故相承為名（文）智度論第八十八云。如罽賓國彌帝隸菩薩手細縵。其父惡以為怪。以刀割之。言我子何緣如鳥（文）彌勒經遊意云。彌勒者亦名彌帝禮。或名彌帝隸也（文）（已上裏書）
    玄。爰至齊司徒文宣王等者。南山曰。昔齊文宣王撰在家布薩儀。元照釋曰。齊即南齊蕭子良。生封竟陵王。死謚文宣王。允堪曰。第一生在齊名僧護。第二生在梁名僧祐。竟陵文宣王請講。聽眾八百。白黑徒一萬一千餘人。第三生南山道宣是也。
（裏書云）
司徒事。周禮地官司徒曰。乃立地官司徒。使師其屬而掌邦教。以佐王安優邦國（優亦安也）尚書舜典曰。帝曰。契。百姓不親。五品不遜（五品五常遜順也）汝作司徒而敬敷五教在寬（五常之教務在寬也）周禮曰。大司徒之職。以五禮防萬民之偽。而教之中。禮所以節止民之侈偽使其行得中。名玄略述第一（本）云。其三公者。一人尉公主領天下萬姓。二司徒公主領刀仗兵器。三司空公主領日月曆數。然即大尉公當大政大臣。三公之名有種種說（文）維摩斷簡云。齊者時。司徒者官。竟陵者所得封。文宣王字（文）（已上裏書）
    玄。每感嘉瑞者。經音義曰。嘉瑞上賈遐反。下時惴反。爾雅云。嘉善也。美也。蒼頡篇瑞應也信也。言有善美之德。即應之以信瑞也。齊竟陵王內傳曰。王得熱病夜中再死。夢見金像手灌神湯。因遂平復也。
    玄。為履道之津涯正法之樞鍵者。津謂水渡也。涯即水際畔也。元照曰。津是水濟。度生死津。允堪曰。津者水可渡處也。書傳云。涉渡水曰津。以出家五眾欲渡生死之流。悉以戒舟為津渡也。南山曰。然涯之一字世濫者多。或山下安涯則山邊險處。若水右安涯則水邊畔際。今喻海界不可兼山。發揮曰。山下安涯。爾雅釋文五衛反。即山涯也。釋名云。山邊曰涯。水右安涯。釋文魚佳反。旁通魚奇反。凡水邊曰垂曰涯曰干曰漬曰濱。言樞鍵者。元照曰。樞即門樞。亦取要義。又釋關鍵曰。關即是門。鍵謂鎖鑰。城邑宅舍用此為要。方言曰。自關而東。陳楚之間謂鑰為鍵。
（裏書云）
　　名玄略述第三（末）云。樞要者。猶是宗旨之異名也。廣疋曰。樞舉也。說文曰。要身中也。與以宗旨於無情物。言樞於有情物言要（文）（已上裏書）
    玄。命周顒作序者。二諦章下卷曰。山中法師之師本遼東人。從北地學三論。遠習什師之義。來入南吳。住鐘山草堂寺。值隱士周顒。周顒因就受學。周顒晚作三宗論。明二諦以中道為體。晚有智琳法師。請周顒著三宗論。周顒云。弟子若出此論恐于眾人。琳曰。貧道昔年少時。曾聞此義。玄音中絕四十餘載。檀越若出此論。勝國城妻子目頭布施。於是始出此論也。述義曰。振旦國鐘山隱士姓周名顒。所謂天下無雙者也。淡海記曰。道朗師之檀越名周顒也。
    玄。自爾已後爰至梁武。盛弘大乘者。述義曰。揚州之南有攝嶺山。山內有止觀寺。昔梁武帝初學成實毘曇。聞高麗士道朗法師從北地來。住攝山止觀寺。善解三論妙達大乘。遣智寂等十師。就山學之。而傳訓授梁武。因此遂改小從大（文）
    玄。答。求那跋摩遺文偈云。等者略述曰。宋時求那跋摩此云功德鎧。本剎利種。累世為王。在罽賓。因機雋仁愛。崇德務善至弱冠出家受戒。博曉四含。誦經百餘萬言。至年三十。罽賓王亡。絕無紹嗣。群臣再三固請跋摩還俗治國。不受乃辭。孤行山野。後至師子國。觀風弘教。眾謂已得初果。至闍婆國化其王等。道化之聲播遐邇。鄰國聞風皆遣使請。時京師名德惠聽等。以元嘉元年。啟文帝迎請跋摩。帝即敕交州刺史沙門法長等。往彼祈請跋摩。以聖化宣廣。隨舶遂至廣州。或冒雨不沾。或履泥不污。靈異無方。如此多矣。元嘉八年正月達于建業。帝敕住祇洹寺供給。隆原公王英彥莫不崇奉。譯出菩薩善戒經。四分羯磨等凡二十六卷。其中年九月二十八日奄然已卒。春秋六十有五。未終之前。預造遺文偈頌三十六行。自說因緣云。已證二果。
    玄。又釋論云。有四種門一者阿毘曇門等者。大論十八曰。如是等種種異說。無智聞之謂為乖錯。智者入三種法門。觀一切佛語皆是實法不相違背。何等是三門。一者毘勒門。二者阿毘曇門。三者空門。乃至^7□勒有三百二十萬言。佛在世時。大迦旃延之所造。佛滅度後。人壽轉減。憶識力少。不能廣誦。諸得道人撰為三十八萬四千言。若人入^7□勒門論義則無窮。又第二卷曰。摩訶迦旃延。佛在時。解佛語作^7□勒。^7□勒秦言篋藏也。乃至今行於南天竺。又曰。如是等分別一切法亦名阿毘曇。為阿毘曇三種。一者阿毘曇八犍度身及義。略說三十二萬言。二者六分毘曇。略說三十二萬言。三者^7□勒。略說三十二萬言。^7□勒法諸事以類相從。非阿毘曇也。又曰。若不得般若波羅蜜法入阿毘曇門。則墮有中。若入空門則墮無中。若入^7□勒門則墮有無中。四論玄十曰。大迦旃延造毘勒論。亦云鞞勒論釋論注翻為篋藏也。若入此法門論義則無窮。明諸法並是假施設。故俱舍論引如假施設經中說。即是彼經論也。毘字論作^7□。即同音也。均師章言。亦云鞞勒者。鞞音卑也。又步迷反。今推此恐毘^7□相濫。又^7□勒相近故。遂致此謬歟。
    問。論文既說三門。玄中何言四門耶。答。可尋之。問。成實論亦許假名。應是亦有亦無門。若以假有從實無但說空者。亦若廢假偏論實者^7□勒門亦應是空門。諸法皆是假施設故。即實可無耶。答。成實專明性空義。毘勒專明假有義。假有望實有名為非有。望性空以為非空。然就道理即不可與成實相違。同是假有實無故。若約分別法相即毘曇類。以施說足論是六足論所攝。
    言復有六分毘曇者。即應是六足論矣。
    玄。答於小乘內自分三品一者俱不得二空等者。智論第一曰。佛法中亦有犢子比丘說。如四大和合有眼法。如是五眾和合有人法。犢子阿毘曇中說。五眾不離人。人不離五眾。不可說五眾是人離五眾是人。人是第五不可說法藏中所攝。說一切有道人輩言。人一切種一切時一切法門中求不可得。譬如兔角龜毛常無。復次十八界十二入五眾實有自性。而人此中不攝。更有佛法中方廣道人。言一切法不生不滅。空無所有。譬如兔角龜毛常無。如是等一切論議師輩。自守其法不受餘法。此三人中今出小乘三根。故不舉方廣。方廣是學大乘人故。中論疏一曰。有四種人學因緣而失因緣。一者犢子云。因緣謂五陰因緣別有人法生。四大因緣別有眼法生。二者毘曇因緣。無復人法而有眼法。三者成實因緣。明世諦因緣俱有假人法。真諦即俱無。四者方廣云。都無世諦人法因緣。如此四人並學因緣失因緣。
    言如犢子部云等者。謂五陰和合別有假我。成實亦爾。五陰和合立假名行人。但犢子此我不即能成五陰。又不離五陰。故屬第五不可說藏。成實不如此談。五陰和合即假人也。五陰是五。假人是一。故云別有人法。人即法也。碩法師曰。犢子道人計有我住在第五不可說藏中。非是有故不可為三世所攝。非是無故不為無為所攝。故在第五不可說藏中。言犢子者。亦云可住子也。此所計我假我實我。解釋兩樣見矣。俱舍論說犢子我云。必決有我與五陰不一不異。謂因諸陰故我言成諸陰。是說我為因故。允堪曰。有我者。此部主計我。非是即蘊亦非離蘊。若言蘊與我一即蘊滅我亡。便成斷見。若言蘊與我異即蘊滅我在。便成常見。皆隨其邊。故知我與五蘊非一非異非斷非常也。又梵云波羅畢栗吒訖。此云愚異生。從法執為名。又曰波粗富羅。此云犢子。從姓立名。上古有仙染牛生子。部是彼苗裔也。准此等釋。可知犢子所計我相（文）
    言薩衛之流等者。彼宗不如成實。法外立別假人。故云但得人空。然就法四大和合。別有一眼法。故云而有眼法。
    言譬喻訶^6□之流者。謂於成實。雖有假有別體假無別體之二義。而談二空是即同。故云具得二空。
（裏書云）
犢子部我事。淨名玄第一云。問。犢子計我與外道何異。答。犢子明假我。外道執實我。是故為異。廣如俱舍論辨。犢子三假之宗。又如釋論所引云。犢子計五陰和合故有人法。四大和合故有眼法。既稱和合。即是假也。故知是假我。問。既是假我。與訶^6□所辨有何異耶。答。犢子計別有假人體。與陰體不一不異。在第五不可說藏中。故俱舍論出彼義云。如因薪有火別有火體。雖因陰有人別有人體。若稱訶梨之論。遂言別有假人體者。與犢子全同矣。問曰不然。今假有體者。世諦故有。即真故無。而犢子計我不可令空。故非類也。答。蓋是未悉犢子之宗。故作斯說耳。如俱舍論云。犢子未入空無我觀之時。是故有我。入觀之日即知我空。是故當知全同彼說（文）禪那抄云。古難云。俱舍論中出觀有即入觀。即無義不見。宗家解釋難思乎。中論疏六云。莊嚴師明有假人體（文）又云。光宅師明。無人入二成部（文）
　　犢子部事。中論疏記第六（末）云。言犢子者律主姓也。上古有仙居山靜處。貪欲起已不知所之。近有母牛。因染生子。自後仙種皆言犢子。即婆羅門姓也。佛世之日有犢子外道。歸佛出家。如涅槃經說。此彼門徒。相傳不絕。至此分部徒。遠襲為名犢子部（文）智度論第三十五云。佛滅後五百年。分為二分。有信法空。有但眾生空（文）中論六情品疏云犢子部云。四大和合成眼。別有眼體。異於四大（文）疏記云。大論初卷云等如玄文。中論疏第六云。問。犢子既計有我。云何作十六諦無我觀耶。答。俱舍論云。彼出觀習見有我。入觀即無有我。故得作十六諦觀也（文）
有法之實依實假事。義章假名義云。就因和合法和合別。言因和者因和合假。言法和者法和合假。是二云何。於事分齊攬別成總。以細成粗。名因和合假。攬別成總如陰成人。以細成粗如似細色成粗色等。於法分齊無常苦無我等義同體相成。名法和假。成實法中因和合空名為法空。法和合空說名法空。大乘法中亦有此義。淺深為異（文）
　　若得般若心事。法華玄第四云。若能心無所得。言無所住。如空中種樹虛裏織羅。如幻如化。隨病隨人者設行產業之事。無非大般涅槃並應正法般若（文）
　　四大成五根事。義章十二入義云。眼等五根淨色為體。依如毘曇。四大所成造淨色為體。若依成實。四大所成假色為體。問曰。四大既無增減。云何成根五種各別。釋言。四大所成法爾如外四大。雖色增減而其所成粟麥豆等各各差別。又由業故成根差別。有業能生一種四大。集成眼根能見於色。乃至有業能生一種四大。集成身根。能覺於觸。如施燈明得其眼根。施鐘鈴等得其耳根。如是一切。問曰。若使由業能見乃至能覺。何用根乎。釋言。雖復有業為因必藉根緣。如穀雖復由業而得必藉種子。此亦如是（文）中論疏記上（仙光）云。就二十部。犢子比丘即犢子部宗。人法俱有。有人法生者法是體也。五陰和合別有人體。有眼法生者同毘曇義。以四大造眼等五根及一切色。而能造之色是無記。所造之色通三性。何者。四大只是報法故。故為無記。所造之色有報色及善無作與惡無作色。故通三性也（文）
　　愚癡論事。智度論第十五云。若諸法非有常非無常。是為愚癡論。所以者何。若非有則破無。若非無則破有。若破此二事。更有何法可說（文）中論疏記云。取前後文為四門也。
　　入觀入定事。名玄略述第三（末）云。問。入觀入定有何異耶。答。入觀者如入人空觀。入定者如入四禪定。故知有異（文）
中論疏第八云。實相雖絕四句之言。要因四句之言。方得悟入實相。故以絕四句為實。以四句為方便。此釋實允契文旨也。問。何故以四句為方便。以絕四句為真理耶。答。欲攝一切理教盡。夫論教者不出四句。則四句攝一切言教盡。夫論至理極乎絕四。故以絕四明極理（已上裏書）
    玄。扁鵲之術者。史記傳十七曰。扁鵲勃海鄭人。姓秦。名越。人得長桑君禁方為醫。
    言保冥之徒者。述義曰。保謂持也。玉篇云。冥謂寂也。准此保執冥寂空理小乘人云保冥徒也。
    言進不馳於白牛等者。謂今成論非是大乘論。故言不馳於白牛。復非常小乘論。故言失駕羊鹿。此即可大小不攝之中間論。故言騾論也。騾謂馱驢。即早馬也。牛與羊鹿中間之類故。
    玄。自方等紘宗眾聖軌轍等者。方等是大乘通稱。紘宗謂大宗。歎於大乘為大宗故。紘字恐作宏字。宏胡萌反。廣大也。元照曰。萬善宏基。謂出生萬行。宏即大也。紘為萌反。冠卷也。冠飾故。紘字不符合焉。五十二位賢聖三世十方諸聖同由斯跡。故云眾聖軌轍。軌轍即車所由之道。眾聖並履此道故。
    言教稱滿字者。涅槃經曰。半字義者。皆是煩惱言說之本（人天小乘方便權說）滿字者。乃是一切善法之根本（談常顯性圓實了義）涅槃論曰。半字者漸教。滿字者涅槃滿足教。攝佛教果海功德盡故名滿。聲聞緣覺教不滿足故名半也。又法華玄引大經曰。字有二種。一半字。二滿字。為聲聞說半字。為菩薩說滿字。仁王疏曰。所言小乘半字教者。若明其至理但人法二空。語其因果但說有作四諦。斯乃教不盡宗。語不極義。說稱小根。進成小行。有所闕壞名之為半。大乘滿字教者。若明其理至極平等。無得正觀不二為宗。語其因果即說無作四諦。斯乃教稱大乘宗。語極圓旨。說稱大根。進成大行。具足無闕。名之為滿。
（裏書云）
　　四論玄第十一。十四音義云。此中十四音即是十四字。即喻昔偏教半字之說。後三十八字即喻今日圓教滿字之說（文）又云。又或以字義為譬。又復或以字名為譬。或以字形為譬也。字義如前解。是十四音名為字義者。用十四音喻昔半字。故云是十四音名曰字義。名曰半字之義也。字名者如十字是語之盡。便取此盡處作義名。其中前語已盡後語復盡者。便以前者為小盡。後者為大究竟。此二盡之類是也。以字形為譬者。如半月者不足。如滿月者足。二種形之類也（文）涅槃經第八文字品云。吒者於閻浮提示現半身而演說法。譬如半月。是故名吒。侘者法身具足。譬如滿月。是故名侘（文）涅槃疏第九云。若是前來諸字並借字義訓以釋。今此中兩字但借形以釋教也。兩字釋佛教。前字釋佛小乘教。後字釋大乘教。所以前字釋小乘者。外國作吒字形猶如半月。如今月生七八日月為半。借此月形以釋佛小乘半字教也。侘此第二字。彼國侘形國（疑團）圓。猶如今十五日月。今借此形以釋大乘滿字之教也（文）（已上裏書）
    言理曰無餘者。謂究竟無餘極理。故言無餘耳。金剛波若經舉四生眾生已言。我皆令入無餘涅槃。疏釋此曰。此言無餘者非灰身非智小乘無餘。斯乃無累不盡無復餘累。無德不圓無復餘德。故云無餘也。問。此乃是涅槃教意。云何釋般若文。若。作此問者乃是五時教舉。非經論之說。般若論云。此經正辨無為法身。與大涅槃更復何異。義疏二曰。言無餘涅槃者。凡有三義。一約小乘明餘無餘。煩惱盡為有餘。望後猶有身智在。約後別前。名前以為有餘涅槃。身智盡竟。望後更無餘身智在。故曰無餘。二就大乘說餘無餘。五住因盡為有餘。二生死果盡為無餘。若小乘前得有餘。後得無餘。大乘一時而得。但舉佛果望於二患。無因患邊說為有餘。無果患邊說無餘。又依攝大乘七卷金光明意。前得法身究竟名無餘。應化兩身非究竟為有餘。三身品又云。三身合論則是無住處涅槃。應化二身不住涅槃。法身亦不般涅槃。不般涅槃者。法身本來常寂滅故不入涅槃。則是法身不住生死名無住處涅槃也。三者明大小乘合辨餘無餘。以小乘為有餘。大乘明無餘。如勝鬘經說。生死有二有為無為涅槃亦有二餘無餘。凡夫生死名曰有為。聖人生死名曰無餘。除分段生死名有餘。以前望後餘有生死在。餘有涅槃在。故名有餘。無有生死之處所得涅槃名曰無餘。望後無餘生死故。又亦無其餘涅槃故名無餘也。
    言但須伏膺甘露等者。涅槃喻甘露即上無餘理。大教稱法橋即上滿字教也。所言伏膺者。伏謂扶腹反。匿也。膺謂於陵反。胸也。言承匿甘露於胸心也。
    玄。問必夜光者。千字文曰。劍號巨闕。珠稱夜光。注曰。越有寶劍五種。一曰純劍。二曰湛盧。三曰勝耶。四曰魚腸。五曰巨闕。夜光珠名。昔隨侯出行。路見斷蛇哀之附以神膏。蛇即遁云。逕數日此蛇銜一明珠徑七寸。於陰闇之夜造隨侯門喚。隨侯謂巨盜。按劍出應之。蛇以明珠報恩而去。故號為夜光珠。傳記詳焉。又魏略曰。大秦國出夜光珠。墨子曰。和氏璧夜光之珠諸侯所寶。
    言恐多雜偽寶須陶汰之者。偽寶謂偽珠魚目等也。偽垢□石須陶練除之。瓦礫魚目當澄汰簡之。故云須陶汰之。陶謂冶練。汰謂沙汰也。即喻正說雜邪說無得雜有得也。義疏曰。玉之內病為瑕。外病為疵。元照曰。玉病曰瑕。人病曰疵。
    玄。二者隔凡宗歸二諦者。謂由會理隔凡成聖。故以二諦理言隔凡宗歸二諦也。下釋為會彼四妄故有三乘賢聖。上又釋無漏慧根會理隔凡。並此意也。
    玄。言五時者昔涅槃初度江左等者。涅槃經十四曰。善男子。譬如從牛出乳。從乳出酪。從酪出生蘇。自生蘇出熟蘇。從熟蘇出醍醐。醍醐最上。佛亦如是。從佛出於十二部經。從十二部經出修多羅。從修多羅出方等經。從方等經出般若波羅蜜。從般若波羅蜜出大涅槃。猶如醍醐。言醍醐者譬於佛性。佛性者即是如來。疏第十一曰。從佛出十二部經者。宋代道場寺惠觀法師作五時教義。末開善光宅乃至建初等並用此義。言五時者。一有相教。即是差別教。即昔教。二無相教。即大品。三抑揚教。維摩思益等。四會三歸一教。即法華。第五圓常教。即涅槃。彼師所以作此釋者。正影今文。從佛出十二部經。即是昔階差教。為聲聞說四諦等。從十二部經出修多羅。即是通教。欲得聲聞等當學般若。方等即是維摩思益。般若即法華同歸之教。何故以般若為法華。法華是平等大慧即是般若也。第五即是此經。若是莊嚴。後時亦作五時。而開合少異。束維摩思益並屬大品第二時教。就初教中更開人天乘教。與前家不同。互有開合也。彼釋今文云。十二部經即是人天教。修多羅即是小乘三藏教。方等是大乘。後二如前也。若是晚莊嚴。即是招提師。只作四時教義不開初人天乘教。彼師分此文云。十二部經至方等。此三即是教。波若即是行。涅槃即是果也。後有北地師。解云。十二部經即是別教義。修多羅是通教義。此二同是教。而教中有通教別教也。方等即是理。前明其教。次即辨其理。波若即是行。涅槃即是果也。等是帖文。此則有意。前明教。既有教即有理。理即明行。行故即得果也。准此可悉。
    玄。自五時已後雖復改易屬在其間者。大品遊意曰。成論師云。佛教不出三。一者頓教。如華嚴大乘等也。二者偏方不定教。如勝鬘金光明遺教佛藏經等也。三者漸教。如四阿含及涅槃是也。就漸教中有二者。濟法師作四教。阿含為初。波若維摩思益法鼓楞伽等為第二。法華為第三。涅槃為第四也。所以波若思益合為第二者。大品經。天子云見第二法輪。思益云見第二法輪也。作五時師不同。而義本是惠觀師所說也。一家云。阿含為初。禪經為第二。波若維摩法鼓等為第三。法華為第四。涅槃為第五。一家云。阿含為初經。維摩思益法鼓為第二。法華為第三。波若為第四。涅槃為第五。所以波若為第四者。釋論云。須菩提聞法華舉手低頭皆成佛道。是故今問退不退。故知法華後也。廣洲大高法師云。五時阿含為初。離三藏為第二。如優婆塞經般若維摩思益法鼓為第三。法華為第四。涅槃為第五也。惠觀師云。阿含為初。波若為第二。維摩思益等為第三。法華為第四。涅槃為第五也。二經同云見第二法輪者。一是為小中第二。一是大中第二也。開善等所造也。略述第三（末）曰。言五時者。一四諦教。阿含經等。二無相教。諸部般若。三抑揚教。謂維摩經。四一乘教。謂即此經。五常住教。即大經也。有處又云。晉時穩士劉虯立五時教。第一時者。佛初成道為提謂等。五戒本行經是。未有出世善根器故。第二時者。佛成道竟三七日外。十二年中唯三乘有行之教。未為說空即阿含經等小乘經是。第三時者。佛成道竟三十年中說彼三乘同行空教。即維摩思益大品等是。第四時者。佛成道竟四十年中說有一乘。猶未分明演說佛性常住實有。尚說無常佛顯一乘佛果。以為法實。即法華是。以前未明一乘義故。第五時者。於雙林中說諸眾生悉有佛性常住佛教。即涅槃經大悲經是。然劉虯正齊時人。唯初生於晉終。故為爾焉。
（裏書云）
　　不出二諦事。大乘玄二諦義云。於漸教中有五時二諦。初四諦教時事理二諦。般若教時空有二諦。淨名經褒貶二諦。法華三一二諦。涅槃教常無常二諦也（文）大乘玄二諦義云。第二開善解。二諦攝盡。故云法無不總義無不該者真俗之理。舒之即無法不盡。卷之即二諦爾已（文）二諦章下云。開善云。二諦攝法盡。下至生死。上極涅槃。預名相所及者。故皆世諦。只此名相即體不可得為真諦。
三假為俗事。三假者。一者因成假。二者相續假。三者相待假也。花玄略述第四（本）云。因成假者。攬因成果。如攬四微成四大等。於得果時不捨因。是相續假者。或云。二念明相續。後起授前。或云。一念明相續。只前念轉作後念（文）相待假可知。謂長短君子父子等互相待是也。
　　四忘事。中論疏記第一（末）云。言四忘者。絕四句之名也（文）
五時教事。寶窟下（本）云。須解小乘法中明悟道義。雖言為聲聞說四諦為緣覺說十二因緣為菩薩說六度。此約教有三耳。若入道斷惑終觀四諦。若不觀四諦無斷惑法。今據此義故聲聞緣覺同觀四諦也。故智度論云。菩薩若證四諦成辟支佛（文）
　　四論玄第十一開路義云。今檢責三教五時有二意。一總檢經論責三教五時。總檢中復有三。一依經檢。二依論檢。三檢關河相傳。今初。經教有大小乘。初得道時說四含等經名為小乘。波若以上名為大乘。窮檢大小二經中無有出處。二依論。論有大乘小乘。佛滅度後三百年中旃延子造八犍度。解佛小乘教。就此小乘論檢責五時三教。便無出處。次三百五十年馬鳴出世。五百三十年中龍樹出世。八百年中提婆出世造諸大乘論。亦無此說。乃至千餘年中法勝訶梨出世造數論。復無出處。三者關河相傳。安師以前乃至羅什至長安。門徒三千。入室二十。長則叡等。小則肇等。如此龍象大德復無此說。豈非虛妄自稱此義。故畢竟無有如汝說。出何經論也。大品遊意云。五時名自不同。惠觀師云。初教名為相教第二名通教者。本空未轉故。說通教者勸取三乘果。故曰初教名為三乘別教。何者。別說三乘果故也。第二無相教亦名三乘通教者。通者非二乘果為通。唯取所學之法名為通教。何者。欲得菩提果乃至聲聞果。當學波若波羅蜜。故知所勸為通（文）
　　花玄第三云。宋道場寺惠觀法師製涅槃序。明教有二種。一頓教。即華嚴之流。二漸教。謂五時之說。後人更加其一。復有無方教也。三大法師並皆用之。爰至北土。還影五時。裂於四宗。今依大乘經論詳其得失（文）
四論玄第十一開路義云。汝若言花嚴前為諸大行菩薩說因果之法明理具足故如日初出前照山王名為頓教者。三義不可。一者汝引經僻。日天子出時亦不前照山王次照平下。但山高前蒙日照。平下次被日光。此日天子曾無兩念。以此譬佛明如來大悲平等布教無量。但根緣取悟不同。若上根人早悟。下根之人後方得悟。譬事有異。那得輒引此文證頓教。所以不可。二者汝若言從淺至深名漸教者。華嚴亦從淺至深。初即薄地凡夫。次至十信外凡夫。次至內凡三十心。即是十住十行十迴向。次至真聖。從十地後方至佛。從淺至深豈復過此。若是華嚴是頓教者。五時亦是頓教。五時既是漸教。華嚴亦是漸教。三者明華嚴是舍那說。涅槃等釋迦說。此則法主異教門異住處異徒眾異。明得取舍那所說故為釋迦作頓教耶。又且問。華嚴教時了未有漸。那得有頓。此亦不可（文）
　　又云。次彈頓教。若使初教是淺。從淺至深名為漸教者。須問此初說四諦定淺。為當定深。彼云。決定是淺。既為下根人說。理當自淺。今難。若言四諦定淺者。此即不可。故大論云。說四諦時。六萬諸天悟於初果得法眼淨。五比丘等悟阿羅漢。八千菩薩得無生法忍。皆住一生補處。若爾豈定淺也。若八千菩薩聞說四諦住一生補處。而四諦是淺者。佛為補處菩薩說摩訶般若。亦應是淺。波若既是深。四諦亦應是深。若言說四諦悟羅漢而是淺者。說涅槃時亦悟羅漢亦應是淺。何有此理（文）
　　又云。次明涅槃若是深者亦不可。何故佛說涅槃時引大品云。我昔於摩訶波若經中說我無我無有二相。既說涅槃引大品成等者。故知大品不淺。涅槃不深。豈得言於五時中最深耶（文）
　　又云。四諦是小乘亦不然。故必一物於彼為妙。於此為粗。至論此物何關妙粗耶。小乘亦爾。若聞四諦悟小乘果道。四諦是小。若聞四諦悟無生法忍道。四諦是大乘。何定小大。故涅槃云。或有服甘露傷命而早夭。或有服甘露壽命得長存。有緣服毒生。有緣服毒死。甘之與毒起自二緣。四諦亦爾。大之與小起自二緣。豈得定判四諦是小也。
　　又云。次斥偏方不定教者。彼云。金光明勝鬘。退不同漸教。進不同頓教。是隨緣宜名不定教。今所不爾。欲論不定盡皆不定。故如大品。或說智慧為般若。或說實相為波若。或言波若者不愚不智。或言波若觀苦無常相盡相無相。或言色不生故名波若。亦如涅槃。前為香山諸仙□尸力士。說涅槃是苦無常（文）
　　又云。問。破他五時三教一無所留。今解若為。答。有兩意。一者破虛妄竟盡淨。我無別解。更有一釋。與汝何異。今只破不立。與汝為異耳。二者汝識破不。若未識破應更尋求。何勞問立。若已識破即無復有。何須別責。一切諸法皆如此破。若能了達盡淨虛妄一毫不留。然後識方便之道隨意得用。如此三教五時大小。並今時隨緣方便。無大小中作大小說。無漸頓中作漸頓說。無半滿中作半滿說。一多亦爾。實相道中何曾大小。為赴緣故不大小中作大小說。無半滿而說半滿。是以方便隨緣故悉皆得用。若偏執即成不可（文）（已上裏書）
    玄。問既有五時云何分於大小等者。於前責五時亦二。初責大小見。二責五時見。初亦有二。初者立宗。二者破斥。初一問答即是立宗。次問道理下是破斥也。破斥中亦二。初者定關。二正破斥。言問道理為有大乘為無大耶者。先定關也。如其有大則是有見等者。第二正破斥。於中有五破。一墮有無見破。二隨一異二見破。三非佛弟子破。四非大乘破。五墮斷常破。如文可見。
    言大品云諸有二者無道無果者。大品遍學品曰。有二相者無有檀波羅蜜乃至般若波羅蜜。無有道無有果。乃至無有順忍。現見色相。乃至見一切種智相。又曰。是人得是法。是為大有所得。二法無道無果。若行二法無道果。行不二法有道果不。佛言。諸二法無道無果。行不二法。亦無道無果。若無二法無不二法。是道是果。述義曰。無道者無菩薩因。金剛以還名為道。無果者無涅槃果。
    涅槃云明與無明愚者謂二者。彼如來性品曰。若言無明因緣諸行。凡夫之人聞已分別生二法想。明與無明智者了達其性無二。無二之性即是實性。述義曰。明者解也。無明者煩惱。且如明名由何得之。若由照無明得者。無明滅故明應滅。所照無時何有能照。又明與無明其性無二。
    玄。大品經云諸天子歎云我於閻浮等者。彼經十九曰。爾時諸天子。虛空中立發大音聲。踊躍歡喜。以分陀利等四華中而散佛上。如是言。我等於閻浮提見第二法輪轉。是中無量百千天子得無生法忍。法華如前引。
    玄。涅槃經云昔鹿林等者。彼經十三曰。諸佛世尊語有二種。一者求小乘。二者求大乘。我於昔日波羅捺城。為諸聲聞轉于法輪。今始於此□尸那城為諸菩薩轉大法輪也。
    玄。智度論云等者。彼論曰。佛口所說。以文字語言分為二種。三藏是聲聞法。摩訶衍是大乘法。即菩薩藏也。
    玄。地持論云等者。彼論第三曰。十二部經唯方廣部是菩薩藏。餘十一部是聲聞藏。
    玄。正觀論云等者。中論第一出自在韋紐等八計已曰佛欲斷如是等諸邪見令知佛法故。先於聲聞法中說十二因緣。又為已習行有大心堪受深法者。以大乘法說因緣相。所謂一切法不生不滅不一不異等。畢竟空無所有。疏釋曰。第一序佛說經意中又二。第一明佛說小乘經意。又為已習行有大心下第二明說大乘經意。然至道未曾大小。但赴大小兩緣故開大小兩教。今因此大小以悟非大非小。所以前小後大者。欲示一途次第。就說小中又開為二。一辨邪興。二明說正。前亦是感。後復名應。又為已習下第二明佛說大乘教意。即是說八不意。就文為二。初辨教緣即是感。次辨緣教即是應。
（裏書云）
　　地持論第三云。彼菩薩求法者。何所求。云何求。何故求。略說求菩薩藏聲聞藏外論世工業處智。十二部經唯方廣一部是菩薩藏。餘十一部是聲聞藏（文）法華義疏第四云。第三句小廣而大略。如地持論說。菩薩藏名方廣經。聲聞藏謂十一部。此意明大乘十二為明方廣之理。從所詮理為名。故十二部悉名方廣（文）大品疏第三云。閻浮是樹名。提州秤。因樹為目。州中有閻浮林。林中此樹所最長焉。故為名也。樹下有河。底有金砂名閻浮檀金。有少州亦閻浮提也（文）（已上裏書）
    玄。以經論驗之唯有二藏者。淨名玄第七曰。二藏義有三雙。一聲聞藏。二菩薩藏。此從人立名。二大乘藏小乘藏。從法為稱。三半字滿字。就義為目。此三猶一義耳。不得云半滿但是涅槃。前二教通終始。故大經云。我為聲聞說是半字。故知半字猶是聲聞藏也。問。說何法名聲聞藏。答。說二乘法皆名聲聞藏。問。既說二乘法。直名二乘藏。云何名聲聞藏。答。立二藏意。但取大小相對。以小乘義為聲聞藏。以大乘義為菩薩藏。緣覺亦是小乘。故云聲聞藏。又從多為論。聲聞因果二時稟聲聞教。緣覺因人藉教。果人自然悟道。是以但名聲聞藏不名緣覺藏。故地持云。說聲聞緣覺法名聲聞藏。問。聲聞藏非但說二乘法。亦說菩薩法。云何屬聲聞藏。答。小乘法說於菩薩屬聲聞藏。若以大乘說菩薩法。即屬菩薩藏。小乘法中明菩薩從凡得聖。教即不圓理不具足故名聲聞藏。大乘法中明菩薩。教圓理滿名菩薩藏也。又小乘法中多明二乘法。少說菩薩法。如釋論云。三藏中廣為聲聞說種種法。不說菩薩行。唯中阿含本末經為彌勒授記。亦不說菩薩行。故知明菩薩法少。以少從多名聲聞藏。不名菩薩藏。問。為小乘人但應說二乘法。何須說菩薩法。答。佛為二乘開三乘教。如法華云。一乘化二人不得。故知一佛乘分別說三。故知小乘中明有三乘也。問。既為二乘人說三乘法者。何故不說菩薩行哉。答。二乘不欲行菩薩道故不須說行。但知道理有三究竟故略明佛乘。問。既不說菩薩因。何須授彌勒記明得佛果。答。聲聞必憑師悟道。須明有三世佛。故授彌勒記也。
（裏書云）
　　藏事。中論疏記云。所言藏者。蘊畜苞容也。道基師云。通名藏者。苞含蘊積攝藏諸義。名之為藏。故攝論云。此三及二云何名藏。由能攝故。此攝何法。一切應以義（文）（已上裏書）
    玄。問若乃皆菩薩藏等者。淨名玄第七曰。問。此經是菩薩法藏所攝。又辨不思議解脫法門。絕二乘境界。則應但教菩薩。云何復有聲聞眾耶。又釋論云。佛為大菩薩說不思議解脫經十萬偈。即是華嚴經。小乘在華嚴座不得見聞。以不種聞是大乘因緣故。此經亦稱不思議解脫。何故聲聞在座得聞耶。答。法華玄論已具詳之。餘未盡者今當更說。依釋論意明。華嚴為大菩薩說。小乘不聞。淨名等通為大小淺深人說。故二乘得聞。則華嚴明不可思議事深。淨名辨不可思議事淺。雖同是不可思議而有淺深。故有聞與不聞。例如雖同是般若。有與三乘共說。獨大菩薩說。九地尚不聞。況復二乘矣。問。論云一切經中般若最大。何故二乘得聞般若不聞花嚴會。答。般若雖大。多說方便實慧甚深理法。二乘之人即有小分。故得聞之。華嚴多辨實慧方便。就事辨不思議。則二乘絕分。故不得聞也。又大判聲聞凡有二種。一者實。二者權。實之中復有二種。一退大學小。二本乘之人。退大學小約一化始終凡有四時。一大機未熟。二小根已成。三小執當移大機遠動。四小執正傾大機正熟。一化始終唯有此四。大機未熟者。佛初成道為諸菩薩說華嚴經。則欲以大法化之。但小機未堪熟。是故息化。如法花云。長者居師子座眷屬圍遶羅列寶物。即遣傍人追捉窮子。窮子驚懼。父遂放之。即指華嚴時事也。以大機未熟。雖復在華嚴座不得見聞。
    次小根已成者。道場之日既未堪大化。鹿園之時方受小法。故密遣二人誘乃得之。三小執當移大機遠動者。即以般若淨名諸方等正教菩薩密化二乘。令陶練小心仰慕大道。以小執當移大機遠動在般若淨名之座故得見聞。但未領解。四小執正傾大機正熟者。即法華開方便門示真實義。以小執既傾方便之門宜開。大機已成真實之義便顯。故在法華座亦得見聞復信解也。問。大機未熟故花嚴之會未有小眾。何故第八會中列五百聲聞。答。前七會多是佛初成道菩提樹下說之。此時未有小眾故七會不列。第八會後時說之。後已立祇洹精舍。此時得有聲聞所以列也。講者謂七處八會皆初成道說。則失斯言也。問。華嚴即化菩薩不教聲聞。又大機未成。何故列之在座答。花嚴是顯菩薩法與二乘法異。故就祇洹明二緣不同。菩薩即見淨土聞說大法。聲聞自見穢處聽受小乘。如人見水餓鬼見火。非是欲化二乘故列之在席也。二乘見穢。菩薩睹淨。令菩薩深鄙小乘增進大行。乃是化菩薩耳。問。聲聞何故不得見聞菩薩法耶。答。釋論云。如人有五根故得見聞。若無五根不得見聞。有菩薩五根故得見聞菩薩境界。二乘無菩薩五根故不得菩薩境界故也。問。若爾何故入法界品明身子與六千眷屬得見文殊耶。答。就事而言。承佛力故見。任力即不見。又前明始迷故不見。後表終悟故得見。如法華窮子凡有三時。初遙見父次避父去。後還其父所。初表當悟一乘。次背大取小。後還悟一乘同入法界。問。七處八會何故就法界品明二乘始不見聞終見聞耶答。據事而言。七會初成道時說。二乘大機未成故朱有聲聞。法界既後時說。即小執漸移大機遠動。是故在座後得見聞。又舉二乘出法界顯菩薩入法界。又欲明法界非大非小大小具足。非見聞不見聞而見聞不見聞具足也問般若淨名二經。同是小執當移大機遠動。顯教菩薩密化二乘有何異耶。答。般若佛自顯教密化。淨名菩薩顯教密化。教大化小不出佛菩薩也。又般若令小人說大。顯教菩薩密化二乘。淨名大人說大。顯教菩薩密化二乘。是故為異。上來就實行聲聞作釋。
    今次就權行聲聞釋者。內祕菩薩行外現聲聞行。有二種義。一是讚揚大道。二引諸小行。華嚴本是教菩薩法。而二乘在座有若盲聾。則具前二意。一欲顯菩薩道高二乘劣。令菩薩進求大道不退取小乘二令小乘人深自鄙劣捨小求大。故身子與六千眷屬承佛神力得見文殊諮受大法。即其事。次至淨名般若之座。親自貶斥小乘。讚揚大道。令菩薩人不退大求小。小乘之流使捨小求大。爾前與物同迷。至於法華將機共悟。此皆大士利物之方便也。問。不思議解脫即是二智。二智。猶是般若。何故二乘聞不思議解脫如盲者之前託眾色像。聞般若而得領悟。答。大品明實慧。即二乘小分知之。方便即絕分。此經明二智亦然。但大品多明實慧少現神通。此經多現神通少明實慧。故聞二經有迷有解。上來明二乘眾竟。
    今次辨為菩薩眾。問。花嚴已為菩薩說大法竟。此經復化何人。答。菩薩道根熟有前後。花嚴為其早成。般若淨名化其次熟。又釋論云。華嚴有智菩薩說。即知般若淨名通化小大。又華嚴之座雖已得解。於般若淨名更復進悟也。
    次就菩薩聲聞二種四句。一顯教菩薩非密化二乘。即花嚴教是也。初成道時大機已熟故顯教之。七會無二乘眾。又大機未成故不密化。二顯教二乘不密化菩薩。即三藏教。小機已成故顯教之。菩薩大器不須小化。三顯教菩薩密化二乘。即般若淨名等經。菩薩大機已成故顯教之。二乘小執當移大機遠動。是故密化。命說付財即其事也。四顯教菩薩顯教二乘。則法花教。菩薩聞是法疑網皆已除。謂顯教菩薩。千二百羅漢悉亦當作佛。則顯教二乘也。
    次約開覆明四句。一正顯真實傍開方便。則華嚴為諸菩薩說大法門。謂正顯真實。亦令菩薩傍識小教。故傍開方便。故賢首品云。或示聲聞小乘門。或現緣覺中乘門。或現說無上大乘門。性起品又廣明先化菩薩次及二乘。譬如日出前照高山後及平地。皆是傍開小方便也。二者正隱真實。正閉方便。即鹿苑教門。說三乘教故隱一乘真實。不云二是方便故閉方便門。三正顯真實傍閉方便。即般若淨名教也。化菩薩故正顯真實。未明三乘是方便故傍閉方便。開覆四句者。可尋見第四句。問。既未開方便門。云何已得顯真實耶。答。顯真實有二種。一者對開三乘方便門。顯一乘為真實。二者以大小相對顯於真實。大乘是究竟真實。小乘為小分真實。對小分真實明究竟真實。問。何文證般若未開方便已顯真實。答。法花信解品云。一切諸佛有祕藏。但為菩薩演其實事。而不為我說斯真要。即指大品時事也。問。若爾三藏中亦對中下二乘歎佛最上。何故不名顯真實耶。答。三藏教中廣明二乘法小明菩薩法。以少從多故不名顯真實義。又三藏中雖明佛乘猶是隱覆。說王宮賓生從凡得佛。般若已去正說大法。傍及二乘。又明佛乘皆已具足。故是正顯真實傍閉方便。問。大品中辨真實。法華一乘真實何異。答。舊云大乘則劣一乘則勝。今說不然。大品對小明大。法華除小顯大。大無二也。如長者付財及委家業二時即異。而火宅七珍猶是一耳。大品中菩薩作佛二乘未作佛。法華之中菩薩二乘並皆成佛。而佛乘不二也。問。若爾攝大乘論云乘有三種。一者小乘。二者大乘。三者一乘。一乘最勝。答。法華正明能乘之人一切作佛。以此為勝。不言所乘之法有優劣也。
（裏書云）
　　四論玄第十一開路義云。問。他立引經論。今亦引經論。若為有異。答。不相開有三節不同。一者他家大小異。大小異故小非大因。小既非大因即不因小得大。本因小為大方便。小既異大小。即非大方便。若爾學小終不能趣大。今所用大小不二。若是他就大小中學大小故大小成二。今就波若中學大小。波若無異故大小即是不二。不二故大不異小。小不異大。何者。於一佛乘分別說三。大那得異小。汝等所行是菩薩道。小那得異大。故此大小因緣假名。不大不小而說大小耳。二者他云三乘是權所以須廢。一乘是實所以須立。今明不爾。若使諸法之中有一乘道理無三乘道理。可得廢三立一。而諸法實相中無二無一。既廢三亦廢一。若使立一亦應立三。豈得廢三而立一耶。今明三之與一悉是方便。非但廢三亦須廢一。非三非一始是實相也。三者他云大乘是實所以表道。小乘非實故非表道。今明不爾。何意說小為欲顯非小。何意說大為欲顯非大。故說大說小表非大非小。所以大小並是假名。一往對他有此三節之異也（文）
　　又云。釋五味相生。五味中波若是第四教。但此間人用波若是第三時。此即不可。今且難。經言波若是第四時。汝為第三時者。經云涅槃是第五時。應用為第三時。經云涅槃是第五時。而今不為第三時者。經云波若是第四時。那得制為第三時。故成不可。問。釋五味與五時教成配既破不許。今解五味其相若為。答。且明五味之意。經何意作五味說。解。正為稱歎涅槃。譬如從牛出乳展轉相生訖至醍醐最為上味。涅槃亦爾。於諸經中最為殊勝。如歎經王各言第一。何關說五味即配五時教耶。故成不可。今依真諦三藏解云。而言從佛出十二部經者。明十二部經即是言教音聲為體。明佛八音七辨說此名味句。故成論云。是法音聲性。既能出如此名味句言教。所以道佛出十二部經也。次從十二部經出修多羅者。此言法本。法本只是法句。法句治眾生病之良藥。如嗔恚多者教慈悲觀。貪欲多者教不淨觀。愚癡多者教因緣觀。明十二部經只詮表此法本門。故言十二部經出修多羅也。次從修多羅出方等者。明方等即是行。既識治病之良藥。所以如法伏行。既其修於方等更導大行。故言從修多羅出方等。次從方等出波若者。在行既重。即能發生智慧。是故從方等出波若。智慧既生。即能斷除煩惱得常樂我淨。故言從波若出涅槃也。三藏法師。作如此解。極有意氣也。次今一師相承解云。明如來能出此言教。故道從佛出十二部經。十二部經抽出修多羅。修多羅猶自通慢。方等於中最勝。是故從修多羅出方等。方等之言猶自通漫。智慧於中最勝。是故從方等抽出智慧。故言方等出波若。波若即是不生不滅之因。能得大涅槃不斷不常之果。故言從波若出大涅槃也。若止觀法師云。佛教有四種。一者毘尼。二者波若。三者法華。四者涅槃。若他辨定。三乘別教既是小乘。今明不爾。此乃於一佛乘分別說三。菩薩無生法忍分別二乘之智斷。當知此三乘猶是大乘。那得言定小。雖有四教終不出因果二門。故波若與毘尼此即因。涅槃即名果。法華若為。解云。還攝在波若何故爾。明波若則散說帶得。亦是法花束明菩薩行。雖復散束不同。同明菩薩行處不異。是故還攝波若。同是因門。毘尼那得攝在波若。解云。此毘尼此乃一往攝於淺近根性。令其調伏身口七支。七支既淨即了無生。若了無生即是大乘故。經云。毘尼學者即大乘。所以毘尼攝在波若。同為因位故。毘尼即是身戒。波若即是心慧。故身戒心慧二種莊嚴。若是興皇師。云有三教。爾時為王講華嚴經云。初作此三教。一者根本教。二者方便教。三歸宗教。根本教者即是花嚴。華嚴明正法之性非大非小。所以是根本。波若法華維摩思益等。此非大非小而能大小方便故。名方便教也。若是涅槃前雖方便說大說小。至涅槃教結還非大小。以是義故名歸宗教。佛教大意略如此（文）（已上裏書）
    玄。釋論云般若不屬二乘但屬菩薩者。大論四十二（文）
　　（裏書云）
　　大論第四十二云。是般若波羅蜜。菩薩成佛時。轉名一切種智。以是故般若不屬佛。不屬聲聞辟支佛。不屬凡夫。但屬菩薩（文）
    玄。在經何故勸三乘同學波若者。大品經第三曰。善男子善女人欲學聲聞地。亦當應聞般若波羅蜜持誦讀正憶念如說行。欲學辟支佛地。亦當應聞般若波羅蜜持誦讀正憶念如說行。欲學菩薩地。亦當應聞般若波羅蜜持誦讀正憶念如說行。何以故。是般若波羅蜜中廣說三乘。是中菩薩摩訶薩聲聞辟支佛當學。大論四十一釋此文曰。問曰。波若波羅蜜是菩薩事。何以言欲得三乘者皆當習學耶。答曰。般若波羅蜜中說諸法實相。即是無餘涅槃。三乘人皆為無餘涅槃故精進習行。復次般若中種種因緣說空解脫門義。如經中說。若離空解脫門無道無涅槃。以是故三乘人皆應學般若。復次舍利弗自說因緣。於般若波羅蜜中廣說三乘相。是中三乘人應學成。大品經又曰。是般若波羅蜜中雖無法可得。而有三乘之教。所謂聲聞乘辟支佛乘佛乘也。
    玄。答波若有二種等者。如玄二智義并法花玄第三卷具述之矣。
（裏書云）
　　華玄第三云。又學波若成二乘者。此是波若少許氣分耳。何以知之。釋論二乘證空比菩薩空。譬如毛孔空比十方空。問。若如後意者。即以此言證波若是三乘通教。既得少許氣分。豈非通耶。答。若得少分便說波若是三乘通教者。大經云如人得食亦名涅槃。二乘斷三界惑。豈不得涅槃少分耶。不應以少分之言證三乘通教（文）
　　華玄略述第二（末）云。實相有二。謂體實相與用實相。今是用實相也（文）此釋我等同入法性文也。
　　義章教跡義云。若言波若說三同觀淺法花者。涅槃經中亦言。此經出聲聞故名聲聞藏。出辟支佛名緣覺藏。出菩薩故名菩薩藏。又師子中說十二緣。下智觀故聲聞菩提。中智觀故緣覺菩提。上智觀故菩薩菩提。上上智觀阿耨菩提。彼經亦說三乘同觀。應淺法華。又勝鬘中說摩訶衍出生一切聲聞緣覺世及出世一切善法。彼經亦應淺法華。彼既是深。大品同觀何為獨淺。答言波若不破三乘淺法花者。大品經中舍利弗問。若都不退空復不異。何故得有三乘差別。不唯一乘。須菩提答。無二無三。若聞不怖能得菩提。此與法花無二無三。其言何別。而言非是破三歸一。又龍樹云。當知波若於華手經法花經等無量經中最以為大。云何言淺。若言波若不說佛性淺涅槃者。經說佛性亦名波若波羅蜜亦名第一義空。大品所說般若及空即是佛性。云何說言不明佛性。又大品中宣說真如實際法性。龍樹釋言。法名涅槃。不戲論法性名本分。猶如黃石金性白石銀性。一切眾生有涅槃性。此與佛性有何差別而言不說。佛性既齊。淺深之言無宜輒施（文）（已上裏書）
    玄。大品呵二乘為癡狗者。大品十五曰。須菩提。譬如狗不從大家求食反從作務者索如是須菩提。當來世有善男子善女人。棄深般若波羅蜜而攀枝葉聲聞辟支佛所應行經。當知是為菩薩魔事。
    玄。淨名貶聲聞為敗根者。淨名經不思議品曰。大迦葉聞說菩薩不可思義解脫法門歎未曾有。謂舍利弗。譬如有人於盲者前現眾色像非彼所見。一切聲聞聞是不可思議解脫法門不能解了為若此也。智者聞是。其誰不發阿耨多羅三貌三菩提心。我等何為永絕其根。於此大乘已如敗種。一切聲聞聞是不可思議解脫法門。皆應號泣聲震三千大千世界。一切菩薩應大欣慶頂受此法若有菩薩信解不可思議解脫門者。一切魔眾無如之何。大迦葉說是語時。三萬二千天子皆發阿耨多羅三藐三菩提心。略述曰。維摩經中。大迦葉言。塵勞之儔為如來種。我等不復堪任發心。譬知根敗之士其於五欲不能復利。聲聞諸結斷者亦爾。於佛法中無所復益。永不志願。是故凡夫於佛法有反覆。而聲聞無也。僧肇注曰。凡夫聞法能續佛種。即為報恩有反覆也。聲聞獨善其身。不弘三寶於佛法為無反覆也。挫折也。貶猶墜也。又貶滅也。
    玄。但在五時之說雖辨同歸未但常住者。法華遊意曰。問。今明一乘為妙。與舊何異。答。釋此經者凡有三說。一云。此經雖辨一乘之因。猶感無常之果。是以文云過去過塵沙未來倍上數。又藥草喻品云究竟涅槃常寂滅相終歸於空。終歸於空者。終灰身滅智入無餘涅槃。故猶是無常。至大涅槃方辨常住。既是無常則應是粗。但對前諸經未辨過去過塵沙未來倍上數。故歎此經以為妙耳。若望涅槃則猶是粗。第二釋云。此經已辨於常猶未顯了。但是覆相明常。所以然者。此經未除八倒。不明四德。但明壽命無窮。故是覆相辨常。至涅槃教方顯了辨常。第三釋云。自小乘之教則辨無常覆相之說。一切大乘經皆常住顯了無餘。今總評此三說。初釋是下根之人。次釋是中根之人。第三是上根人也。所以然者。初釋為謗法過甚深故是下根。次說毀呰少輕稱為中根。第三乃言究竟而封執成迷。故是上人也。此皆是就有所得中自開三品。
    玄。而天親之論釋法華初分有七處佛性之文者。法華玄論第一曰。晚見法華論。明佛性義有七文。今略引二文。初釋方便品唯佛與佛究竟諸法實相。諸法實相者謂如來藏。法身之體不變異故。佛性亦名如來藏故云隱名如來藏顯名為法身。大經云。我者即是如來藏義。次第二文釋法師品云知佛性水不遠得成三菩提。智光略述釋之。曰言七文者。初文今此所引是也。如來藏者。眾生身內正因佛性。即無二智之性。雖言諸法實相而傍義耳。勝鬘就隱顯時以為正因正果義也。第二文云。二者同義。以聲聞辟支佛佛法身平等故。如經欲示眾生佛知見故出現於世。法身平等者。佛性法身更無差別故第三文云。三者身平等。多寶如來已入涅槃後示現身。自身他身法身平等無差別故。如是三種無煩惱人。染慢之心見彼此身所作差別。以不知彼此佛性法身悉平等故。第四文云。菩薩授記者。如不輕品示現。應知禮拜讚嘆言。我不輕汝汝等皆當作佛者。示諸眾生皆有佛性故。第五文云。三者法佛菩提。謂如來藏性淨涅槃。常恒清涼不變故。如經如來如實知見三界之相等。第六文云。其心決定知水必近者。受持此經得佛性水。成阿耨菩提故。第七文云。畢竟知者。決定知法界故。言法界者。名為法性。彼法性者。名為一切諸佛菩薩平等法身故。平等法身者。謂真如法身。初地菩薩能證能入。是故受持六十二億恒沙等佛名。受持觀世音名字功德無差別也。如來為諸煩惱之所隱覆不現前故。名如來藏。勝鬘經意。如來藏與法身更無有二。只是隱顯之名。望正道言。未曾隱顯。但於顛倒眾生不了為隱。約緣了悟。所以云顯即名法身。起信論中。真如內熏眾生令厭欣等。大經云。佛性者名第一義空。第一義空名為智慧。又密嚴經。如來清淨藏亦名無垢智。華嚴性起中。一切眾生心中有無師智無相智等。皆就真如本覺性得之智。為出世法作正因也。無我即生死義。故我即是如來藏。又無我謂二乘。我即如來藏。是名不顛倒也（已上）問。如今玄釋者。法華初分有七處佛性之文。而略述解釋。何前後兩段合數以為七文耶。答。
（裏書云）
　　七處佛性事。華玄第一云。此經始末多有佛性之文。方便品云。開佛知見使得清淨。則是一文。佛知見者。謂佛性之異名。眾生本有佛知見。為煩惱覆故不清淨。法華教起為開眾生有佛知見。此則是佛性義。若無佛性者教何所開耶（文）次下又云。晚見法華論明佛性義。佛性義有七文。今略引二文。初釋方便品唯佛與佛究竟諸法實相。諸法實相者謂如來藏。法身之體不變故。佛性亦名如來藏。故云隱名如來藏顯名法身。大經云。我者即是如來藏義。次第二文釋法師品云。知佛性水不遠得成三菩提（文）法華遊意同之。大乘玄第三一乘義云。法華論云七處明正因性。今略出四處。諸法從本來常自寂滅相者。此明自性住佛性。又云同入法性。此是佛性之異名。又云開示悟入佛之知見。論釋知見明佛性。普賢菩薩及授惡人記。有正因性故（文）准此等文思之。言七處佛性者。
　　一方便品諸佛智慧（文）論名證甚深。疏引勝鬘經。如來藏自性清淨以釋之。又大乘玄引文。引此文故。
　　二方便品諸法實相（文）論名如來藏故。花玄引此文故。
三方便品佛知見（文）論云。以聲聞辟支佛佛法身平等故（文）花玄引此文故。
　　四方便品諸法從本來（文）論云。於大乘諦中。真如法界實際人無我我等（文）大乘玄引此文故。
　　五譬喻品我等同入法性（文）論云。以人無我法無我一切諸法平等故（文）大乘玄引此文故。
　　六法師品釋論文云知佛性不遠（文）處處引此文故。
　　七不輕菩薩授惡人記。論云。示諸眾生皆有佛性故（文）
　　問云。不輕品是後段之文也。何故前段之七處佛性之數引之耶。答。論釋前段經文處。釋七處佛性可得意也。不輕品文三平等中。乘平等處引之。乘平等攝方便品論疏釋之。故能能可思之（已上裏書）
    玄。然常與無常皆是對治用門等者。涅槃經純陀品疏曰。若依常人三段分文。前第一卷序說竟。此下訖經第二正說。復為二。第一純陀哀歎兩品。略開宗明常。第二長壽品以去廣開宗辨常也。以常為涅槃宗。初略明常者。因純陀施食。如來答云。我今施汝常命色力。此是略開常宗。亦是第二迦葉問。如來答。廣開宗辨常也。作此釋者太淺近。涅槃止有常義。過為薄少。且復言涅槃是常者。此是常見。故大論云。常在一邊無常在一邊。此故是二邊斷常之見。何謂涅槃是正法耶。今明涅槃未曾常無常非常非無常。而常無常非常非無常具足是也。
（裏書云）
　　常無常對治用事。涅槃遊意云。他明。此經以常為宗。今初辨常者。乃倒寫之用。未是正意。常是藥用。豈關正宗。前藥治前病。後藥治後病。常是藥用。常為宗者無常是藥。亦應以無常為宗。彼云。後藥治後病為後經宗。前藥治前病。前藥為前經宗。今明。前藥為前經宗。前經有無量種。豈得併以無常為宗。前經既不可無常為宗。後經寧得以常為宗。今對彼故以無得為宗。汝以常為宗。文何所出。我今依經文自云。無得者名大涅槃。故無所得是經宗也。汝以常為宗。又亦汝言涅槃定常不得無常。斯則常故。常名有所得。有所得者乃名生死。何謂涅槃。彼云。我亦有得無得義。至忘為無得。彌存為有得。今責。汝忘不可為存。存不可為忘。真絕不可待。俗待不可絕。還成有所得。何謂無得耶。又彼義真諦中不得有樂。不得有一乘也。我樂一乘並是世諦。又於汝證言生死無常涅槃是常。大眾聞此何事怪。故云涅槃不可定常。不可定無常。非待非不待。不可思議用者怪也。只無所得故不可思議。無所得為經宗也。他難云。汝以無所得釋經宗為是者。我亦以常釋經宗亦是。解云。常無常雖經說。而有病敗。無所得義則無過失。經云。雖不常住。非念念滅。此已常無常兩除。次復明涅槃非常非無常。常無常俱說。如德王中說。何得偏以常為宗耶。無得之義始終無非。故以為宗也。問。有得名生死。無得名涅槃。則有得名無常。無得名為常。得無得還是常無常。云何捨常無常而用得無得耶。解云。若定用無得為是。還成有得。不名無所得。一無所依乃名無得。無得通常無常。何者。彼云。生死無常涅槃常。如此常無常並有得。今明常明無常。因緣假名字說。無有無常可有。亦無有常之可得。一無所住故名無所得也。又他常無常智斷明義。生死無常涅槃常。前心無常後心常故。是有所得。今明。諸法未曾常無常。或說常或說無常。諸法實相非常無常也。然無所得非但是經宗。通是一切大乘之正意也（文）
　　涅槃疏第三云。但眾生空謂成虛妄顛倒。聖人假名名之以生死。對生死則辨涅槃為出處。此空生死故。所以假名為涅槃。故肇師涅槃論云。涅槃者蓋是出處之異名。應物之假號也。既將涅槃出處。則名生死為無常苦無我不淨。歎涅槃為常樂我淨。名生死為苦無常。此則是逼眾生令厭。歎涅槃為常樂我淨。則是引眾生令欣。令其厭生死苦欣涅槃樂。離生死求涅槃。今欲依此方便名生死為無常苦無我不淨。則非是倒。何故爾。欲令眾生厭故。名涅槃為常樂我淨。此則不倒。欲令眾生欣求故。若云生死常樂我淨。此即眾生不厭生死。此則是倒。若謂涅槃無常苦等。此即眾生不欣涅槃。此則顛倒。今約如此接引之途。故云有倒不倒。至論生死。若涅槃亦亡。無常之執若杜。常樂之藥亦廢。畢竟未曾倒與不倒（文）（已上裏書）
    玄。二者學大乘者名方廣道人等者。大論一曰。方廣道人言。一切法不生不滅。空無所有。譬如兔角龜毛當無。二諦章曰。次方廣道人計一切法性空如龜毛兔角。無因果君臣父子忠孝之道。又曰。方廣明諸法空。失於二諦故。中論初聞大乘說畢竟空。不知何因緣故空。又曰。次方廣不識二諦者。未知此人何學波若。若小乘學。則推盡起邪見。有分既無。諸分亦無。於有起邪見。波若大乘學即聞大乘說。起邪見心。大乘說畢竟空。不知何因緣故空。若都畢竟空。云何分別有罪福報應等。若有罪福即不應空。推盡空起空見也。所言推盡者。以惡慧推求。所有便盡都無所有。故云推盡。又盡可作畫字。故佛性義曰。豈非背師自作推畫。他宗亦言構畫分別。
    問。此方廣道人者大小乘中何耶。答。或大乘或小乘。然正是學大乘人。方廣即大乘名。故今文言學大乘者名方廣道人。此則釋大乘。又二諦章曰。小乘不識二諦者。則是前方廣薩衛兩人也。此釋兩人俱小乘耳。今准推。此道人雖聞大乘而墮小乘。例如大眾部多聞分別部等。然方廣者是大乘異名故。正是大乘中執空者也。又安澄記曰。方廣道人即一說部宗。諸法但假名。都無體相。玄下文說此部曰。此部執生死涅槃皆是假名。故云一說。此自大眾部中出。
    問。方便品疏曰。問。大小俱稱方廣有何異耶。答。大是具足方廣。小是隨分方廣。又大乘理正曰方。義富秤廣。文詮方廣之理。名為方廣經。小乘語正曰方。文多秤廣也。此則方廣名通大小。何今限言大乘名耶。答。傍通門時。小乘具隨分十二部。故方廣名傍通小乘。釋大乘具足十二小乘隨分十二。即此意也。然非正意。正意即方廣稱限于大乘。故義疏曰。小廣而大略。如地持論說。菩薩藏名方廣經。聲聞藏謂十一部。此意明。大乘十二為明方廣之理。從所詮之理為名。故十二部悉名方廣。小乘十二部不為明方廣之理。故存其十一部名。沒方廣之稱也。
    玄。或言一體或言二體者。中論疏曰。開善謂真俗一體故名為一。龍光謂真俗異體故名言異。今俱斥之。故云不一不異。大乘玄出一體義曰。二諦雖是一體。以義約之為異。若以有來約之即名俗諦。又以空約之名為真諦。而今此二諦唯一。約用有二。又出異體義曰。二諦各各有體。以世諦假有是世諦體。假有即空無相是真諦體。故言二諦各有體（已上）開善謂真俗一體故名為一者。如二諦章下卷云。就明二諦一體家復有三說。一云。真諦為體。此有二義。一明空為理本。明一切法皆以空為本。有非是本。為是故以真諦為體也。二有為俗諦。拆俗為悟真。故真為體。二云。俗體為體。要由拆俗故得真。若不拆俗即不得真。良由前拆俗故得真。所以俗為體也。三云。二諦互指為體。真俗互為用也。此則開善門宗有此三釋。開善本以真為體。餘兩釋支流。准此章文。以真諦為俗體。故云二諦一體也。龍光謂真俗異體等者。述義曰。京師龍光寺釋惠珠也。開善寺智藏師大學士也。此師立三假為俗諦體。四忘為真諦體。名相為俗諦體。無名相為真諦體。故二諦體異也。
（裏書云）
　　二諦一體異體事。中論疏第六云。問。真俗一異有何過。答。一有五過三節。五過者。一以真從俗。俗無常。真亦無常。二以俗從真。真常俗亦常。三真不從俗。則真與俗異。四俗不從真。則俗與真異。五若言體一義異。則是亦一亦異。體一故亦一。義異故亦異。三節者。初二得一義。次兩是異義。三是亦一亦異。問。今人多執體一義異。有過耶。答。俗義異真義者。俗義為即真。為出真外。若即真乃是體一義一。若異真即出真外。佛及弟子知法性外無法。云何出真外。真俗異體。一害經相即之言。二法性外應有法佛及弟子。便是妄談也（文）（已上裏書）
    玄。答若俗與真一等者。大乘玄破曰。二諦唯一體以義約之為異者。今何以二諦唯是一體。是何物體。為當一有體。為當一空體。何處離此空有別有一體。而言以空有約之故二諦之別。與今破意粗同。
    玄。答經云色即是空等者。大乘玄破曰。假有是世諦體。假有即空為真諦體。若二諦各有體。即應成兩理。有自有為理。空自空為理。碩反。何得辨其相即。與今破同。
（裏書云）
　　大品經第一習應品云。舍利弗。非色異空。非空異色。色即是空。空即是色。受想行識亦如是（文）（已上裏書）

三論玄義檢幽集卷第四

永享四年（壬子）五月十二日書寫之畢。擬講延海。
文明七年九月下旬比從師法印聰海相傳之。安樂坊順憲。_


三論玄義檢幽集第五

　　　　
　　　　　
　　　　　
　　　　　

    玄。有大德比丘名龍樹菩薩住初歡喜地者。中論序疏曰。龍樹者。依梵音應云伽那馥力叉。伽那者龍也。馥力叉者樹也。智度論云。童籠摩者龍也。馥力叉者樹通名也。別名阿闍那。如此間梨李樹等。問。龍樹是何位之人。答。聖□無方。高下未易可測。僅依經傳敘其淺深。叡公云。功格十地。道模補處。是窮學之人。傳云。智慧日已頹。斯人令再耀。世昏寢已久。斯人悟令覺。外國為之立廟事之若佛。安知非佛示為菩薩乎。匡山遠法師云。名貫道位。德備三忍。亦十地高仁也。依楞伽經。大慧菩薩問。世尊滅度後。佛法何人持。佛答。大慧汝當知。南天竺大國中有大德比丘。名龍樹菩薩。為人說大乘無上法。能破有無見。住初歡喜地往生安養國。釋此語不同。舊云。龍樹是初地人。關內姚道安學智度論云。此是龍樹引眾生令入初地。而實是十地人也。問。何依人也。答。若云初地則二依人也。若是窮學則第四依人。乃至如楞伽是第二依。如叡師是第四依。乃至名貫道位者。菩薩位之通名。德備三忍。謂信順無生也（文）
    七百年間有一比丘名曰龍樹等者。大師釋曰。燃正法炬者即建立正法義。謂顯正義。此歎外用。滅邪見幢者即防護正法義。謂防邪義。此歎內德（文）問。於龍樹出世有異說耶。答。有異說。一者西明師唯識疏引三藏解。佛滅後二百年有大菩薩。名曰龍樹。二者大原三藏曰。龍樹佛滅後三百年出南天。三者大乘玄曰。龍樹菩薩出五百年。四者叡師序并百論序疏大論疏等同云五百三十年出世。五者智論說六百年。復群家論曰六百年出世。六者摩耶經七百歲。如今所引。七者祕密曼荼羅付法傳第一曰。如來掩化之後。八百年中有一大士。名龍樹。
    問。於馬鳴出世亦有異說耶。答。有異說。故序疏曰。成實論序是什師去世後作之。述什師語云。佛滅後三百五十年馬鳴出世五百三十年龍樹出世。
    玄。尋大小乘經等者。以上所引二經分大小焉。
　　裏書云。
　　龍樹傳云。龍樹菩薩廣明摩訶衍。作優婆提舍論偈。又作莊嚴佛道論五千偈。大慈方便論五十偈。中論五百偈。令摩訶衍義大行於天竺。又造無畏論十萬偈。中論出其中（文）法相了義燈云。龍樹菩薩作千部論（云云）四論玄云。龍樹菩薩造千部論（云云）高野二教論云。龍樹造千部論也（文）中論疏記云。若就本者。龍樹亦是往古如來。摩訶衍論云妙雲相如來故也（文）付法藏傳二十四師。一迦葉。二阿難。三商那和修。四末田地。五□多。六彌遮迦。七佛^8□難提。八佛^8□蜜多。九□比丘。十富那奢。十一馬鳴。十二毘羅。十三龍樹。十四提婆。十五羅□羅。十六僧佉難提。十七僧伽那奢。十八鳩摩羅^8□。十九闍夜那。二十盤^8□。二十一摩奴羅。二十二鶴勒夜那。二十三師子。此表二十四師。但列二十三師也。甚不審也（此依止觀出。云云）菩提流支楞伽疏云。其龍樹云。前正以大慧阿難傳持等人。此持正法。依付法藏及摩耶經。初迦葉。次阿難。次商那和修。次末檀地。次憂波□多。如是次第二十五人（云云）涅槃疏云二十三人。法華義疏二十五人。仁王疏同之。中論疏記第二（本）云。入楞伽經第八卷。大慧菩薩白佛言。佛滅度後是法何人受持。佛以偈答。於我滅度後。南天竺大國有大德比丘。名龍樹菩薩。住初歡喜地。為人說大乘。能破有無見。往生安養國（文）楞伽經云。妄覺非境界。出南天國中。有大德比丘。名龍樹菩薩。能破有無見。為人說我乘。我乘內證智。往生安樂國。證歡喜地（文）起信論云。復次眾生初學是法。欲求正法。其心怯弱。次住於此娑婆世界。自畏不能常值諸佛親承供養。懼謂信心難可成就。意欲退者。當知如來有勝方便攝護信心。謂以專意念佛因緣。隨願得生他方佛土。常見於佛故永離惡道。如修多羅說。若人專念西方極樂世界阿彌陀佛。所修善根迴向願求生彼佛界。即得往生。常見佛故終無有退。若觀彼佛真如法身常勤修習。畢竟得生。住正定故（文）法藏疏下云。自下第三明防退方法。於中有二。先明可退之人。後當知如來下明防退之法。前中二。初標行劣。於住於此下舉處釋成。以其內心既劣外闕勝緣信行難成故將退也。防退法中有二。初通舉聖意。後別引經證。前中二。初標聖善增。二謂以專意下釋顯巧相。引經中二。先引經。後常見佛下釋經文。言若觀法身得畢竟往等者。但往生之人約有三位。一如蓮華未開時。信行未滿未名不退。但以處無退緣故稱不退。二信滿足以去華開見佛。入十住位得少分見法身。位正定位也。三者三賢位滿入初地已去。證遍滿法身。生無邊佛土。如佛記龍樹菩薩等住初地生淨土等也。此中畢竟等是後二位也。

裏書云

　　摩耶事。摩訶摩耶經一卷。彼經云。阿難又言。當何名此經云何奉持。佛告阿難。我於昔日忉利天上為母說法。及摩訶摩耶夫人自有所說。復在此母子相見。汝可為後世諸眾生次第演說。此經名曰摩訶摩耶經。亦名佛昇忉利天為母說法經。又名佛臨般涅槃母子相見經。如是奉持。爾時世尊說此語已。與母辭別而說偈言。我生分已盡。梵行久已立。所作皆已辨。不受於後有。願母自安慰。不須苦憂惱。一切行無常。信是生滅法。生滅既滅已。寂滅為最樂。爾時世尊說此語已。即便闔棺。三千大千世界普皆震動。摩訶摩耶及四眾八部悲泣懊惱不能自勝。摩訶摩耶問阿難言。我子悉達臨滅度時有何教□。阿難白言。世尊中夜為諸比丘略說教誡。又以所說十二部經付屬尊者摩訶迦葉。末後□我令助宣布。時摩訶摩耶聞此語已。又增感絕。即問阿難。汝於往昔侍佛以來。聞世尊說。如來正法幾時當滅。阿難垂淚而便答言。我於往昔。曾聞世尊說於當來法滅之後事。云佛涅槃後摩訶迦葉共阿難結集法藏（文）餘如玄文。
　　法勝事。七百餘年有法勝羅漢。作二百五十偈。名阿毘曇心也。
玄云。阿含經云實名四諦是故當成四諦等者。四論玄第十成壞義云。問。汝成實論題名成實者。是論主自判。為當有所承安耶。答。論師等云。遠承金口。非專輒自造也。何者。增一阿含經第十一卷。最初經解四諦竟。結言如是比丘有此四諦。實有不虛如來最初成此四諦。故名四諦。是故比丘當成四諦。此文證非自心題成實也。開善等相傳云。則此文亦證金口所授記也。又云。大付法藏經所列。最後亦云師子鉀比丘。鉀是鎧之異名。即知訶梨論師也（文）
　　玄。允屬訶梨者。經音義曰。弋准反。允當也。允信也。
　　玄云。為成是法故造斯論文。四論玄第十成壞義云。成實論具存天竺之正音。應云闍那迦波樓侮優婆提舍也。闍那迦亦名毘留。此翻為成。波樓侮亦名夜陀跋。翻為實。優婆提舍翻為論。問。得名云何。答。前出論師解不同。一仙公招提炎公等云。實是體名。成是論用也。此論能成於實理。故稱成實論也。南□仙師引論色相品云。實名四諦。為成是法故造斯論也（文）（已上裏書）
　　玄云。答蓋是通指像末等者。四論玄云。問。經云。是故比丘當成四諦者。犍度四卷雜心婆沙等。皆是比丘所造。悉明四諦。何故得亦的屬訶梨論主耶。答。開善等舊云。犍度等論乃皆是比丘所造之論。悉明四諦。然彼論等題秤不名成實。唯斯一論獨秤成實。故知的允囑訶梨一人。今此兩經足可安信也。問。經云當成四諦。何不名成諦論耶。答。□得。但舊云。實名對虛。復欲示此理實有不虛故稱成實也。今次第斥破之。經云當成四諦者有義意。一通論。佛說四諦。於未來世無所得。小乘四諦須行。故言當成義。二佛說小乘四諦為大乘者方便。遠申大乘究竟理。故言當成之語。何時言的囑汝。成實論主輒取此證金口所說。太不自知之。又成實論等是有所得。反覆佛說無所得。小乘宗何得當成耶。又罽賓小國之人。何時預記（文）又云。又付法藏經云。師子鎧比丘者論師。據云即是師子鎧如前說。今故取彼經檢覓無有此語。故不可信也。又鉀是有孔也。箭何時是鎧之甲也（文）
    玄。答僧叡昔在什公門下等者。謂以三論為究竟論出三種證。一者引叡師中論序大小對歎之說。二者以龍樹為諸國所重故。三者羅什聞此論改小執。今即第一引中論序也。僧叡為翻譯之宗者。中論序疏曰。僧叡是魏郡長樂人也。少出家。依僧賢法師為弟子。□聽中山康僧朗講。年二十四。歷遊名邦。常弘講說（乃至）什至長安。因從請業門徒三千人。入室唯八。叡為首領。又云。老則融叡。少則生肇。什歎曰。傳吾業者。寄在道融曇影僧叡乎。
    其論序云等者。序疏曰。夫柏梁之構興者。第二舉大對小嘆。又開二別。前譬後合。柏梁者。漢武帝臺名也。外書釋此自有二家。一云。以柏木為梁。故云柏梁。此臺初成柏木香氣流數十里。元帝以柏梁對拓館。以此詳之。應是柏木之梁。又云。梁有百數。故云百梁。茅茨仄陋者。茨言次。撰次於茅。故稱為茨。仄者長安偏鵲舍但有一邊。故稱為仄。陋猶隘義也。又柏梁大臺即法華長者大宅。茅茨仄陋其猶門外草菴。叡師一言含內外兩事也。
    □斯論下第二合譬。鄙倍者出論語。鄙猶鄙惡。倍是倍戾。
    玄。又如前云天竺十六大國等者。第二以為諸國所重證。序疏曰。彼總名天竺。天竺別開則五。次有十六大國五百中國十千小國。又曰敢者果也決也。喉衿要宗事也。喉為內要。衿為外要。故借以喻焉。問。指何文標又如前云耶。答。中論序曰。天竺諸國敢預學者之流無不翫味斯論以為喉衿。今指此詞。標如前云歟。序疏釋曰。云天竺諸國者。歎此論為諸國所重。此文秤云。凡述二人。一羅什法師所云。故秤云也。二秦弘始七年天竺剎利汎舶至長安。聞羅什門徒三千解大乘之教。以中百二論諮而驗之。羅什因為剖柝。剎利乃頂受絕嘆不能已。已白云（乃至）敢預是天竺學大乘之流。無不翫味斯論。准此釋指於若什公若剎利之舊昔說言前言。謂如前人云可訓之。非指文段前後而言前云也。西域記曰。五印度境周九萬餘里。北廣南狹形如半月。今何言十六大國方八千里。九萬與八千豈非懸隔耶。答今於十六大國中。且談龍樹恒向化分域。故言八千里。不關印土總域而已。

裏書云（此裏書上可有歟）

　　玄云。僧叡昔在什公門下為翻譯之宗（文）四論玄成壞義云。昔在什法師門下有三千門徒。得業之者只八子。即是八宿也。人人即作序嘆此論。今略據叡法師一序證究竟大乘論也。其序云。夫百梁之構興等（文）玄云。故偏主小乘正歸此論（文）所言偏者偏空也。正者正法也。四論玄成壞義云。又中論觀行品云。大聖說空法。為離諸見故。若復見有空。諸佛所不化也。大論釋大品經囑累品云。須菩提所得空如毛孔之空。菩薩所得空如十方之空也。大論第四十六卷云。諸摩訶衍中最大也（文）（已上裏書）
    又羅什本執小乘等者。第三以什公聞此論。改小執證。百論序疏曰。常味詠斯論以為心要者。什本小乘學。而丘茲王子名沙車是大乘學。二人深相欽味。但恨學業不同不得從就。王子欲化什公。故一時來其□房。高聲誦訶耨達經明色空乃至一切法空。什遙聞之。明旦問曰。此是何經而破壞一切法。答曰。是大乘經。又問。此經以何為義。答曰。畢竟空為義。什曰。眼見是有云何言空。王子問云。眼是有者以何為性。答。以見為性。難云。若眼以見為性。應自見眼。又難曰。眼一微成耶多微成耶。若一微成則一微能見。不假多也。若一微不見。多亦不見。如一盲不見多盲亦爾。又問。若有極微色則有十方分。有十方分不名極微。若無十方分則不名色。於是什無以對之。王子因授中百二論與什。什大重之。故云常味詠斯論為心要也。
    玄。以此詳之蓋是究竟無餘之說者。上舉三證已今總結也。四論玄第十曰。今無識人或言三論是偏明破相空論也。故今明人法。人法兩明。正顯究竟大乘論也。所言人正者龍樹是也。法正者波若正法也。問。此三證□計小乘顯勝。何必於大乘中為究竟而非偏空耶。答。偏空但是小乘。若於大乘本無淺深。何此論獨為淺。又於大乘中為淺者。是餘師難也。然今究竟無餘之說者總顯法深也。

裏書云

　　何所依據事。華玄第二云。問。前明得失。自是舊宗。今欲安心願聞異說。答夫欲安神好異者。蓋是入道之巨累。通教之尤毒。今當為子陳之。夫心有所安則情有所寄。情有所寄則名有所得。有所得者則有所縛。有所縛者蓋是眾累之府藏。萬苦之林苑。子欲安神。事招斯過（文）
　　心存內外情寄大小事。肇論述義第五。然分心情異者。生法師云。心緣法生有用有實。情附心起有用無實。非虛情無以妄計。無心實即情無所附。此二相資輪轉三有無極者也。准此可悉矣。
    大小俱寂事。宗鏡錄第五云。寶藏論云。非有非空萬物之宗。非空非有萬物之母。出之無方。入之無所。包含萬有而不為事。應化萬端而不為主。道性如是。豈可度量。見性之時自然披露。所以古偈云。妄息寂則生。寂生知則現。知生寂已捨。了了唯真見（文）
　　中論疏第七云。又有四門。借異破性是無常門。以空門破異是名空門。以相待破空是空空門。復著空空是不可化門。以說此不可化即以化外人也（文）玄云。失於正理者。無相妙境也。影師所言宗之者無相（文）正觀不生（文）影師所言無心妙慧也（文）中論疏述義云。無相者體中。謂至極理。即中道正觀境也。以離有無等一切相故曰無相。言虛宗者。亦中道正境。以至虛空寂為諸法本。故曰虛宗。無心者不二正觀。以無其有無等執心故曰無心。妙慧此亦不二正觀。以絕存相之□也。故云妙慧。
　　玄云。故偏主小乘正歸此論（文）意云。偏空小乘論中成論等事也。法正今之論事也云也（已上裏書）
　　總眾教之旨歸等事。名玄略述第二（本）云。總眾教等者。以能驗之教顯理。旨歸者不二中道也。統群聖等者。以能詮之人顯理。靈府者中道佛性也。如府攝聚一切財物。中道佛性有恒沙性功德。若無此性。雖修一切六度萬行而一向不得之（文）（已上裏書）
    玄。統群聖之靈府者。元照釋曰。實惟河源水之靈府。注曰。廣大利物曰靈。深不可見為府。允堪引俗曰。如人藏府。深不可見曰府。

裏書云

　　靈府事。大乘玄二諦義云。光宅云。二諦者。蓋是聖教遙泉。靈智之淵府（文）法藏論廣照空有品云。無名名之父。無色色之母。為萬物之根源。作天地之太祖。為識物之靈。靈中有神。神中有身（文）又離微章云。夫性離微者為一大法界應化之靈宅。迷之者則歷劫而浪修。悟之者則當體而凝寂。宗鏡錄第三十四云。知之一字眾妙之門。如是開示靈知之心即是真性（文）同錄第五云。禪源集云。謂一切凡聖根本悉是一法界心。性覺寶光各各圓滿。本不名諸佛亦不名眾生。祇以此心靈妙自在不守自性。隨迷悟緣成凡聖之事（文）同錄第六十五云。若能窮其靈智之原。極乎心數之表。則妙盡其道矣（文）涅槃無名論云。幽靈不竭則抱一湛然（文）又云道行云。心亦不有亦不無。不有者不著有心之有。不無者不著無心之無。何者。有心則眾德是也。無心則太虛是也。眾德止於妄想。太虛絕於靈照。豈可止於妄想絕於靈照。標其神道而語聖心者乎（文）元康師肇論疏曰。府者府庫。淵池水深。府庫財多（文）准此等釋。以無知般若名靈府歟。則以無智般若名靈。則此般若圓備於萬德名府也。則一智體萬義□圓釋。此意也。名玄略述第二（本）云。靈府者中道佛性也。如府攝聚一切財物。中道佛性有恒沙性功德（文）（已上裏書）
　　斷常斯寂事中論疏第九云。領其大要。明內外大小一切有所得之徒。凡計有一毫法者則墮斷常（文）又云。又起斷常障中道。不發正觀（文）
    玄。既墮是非還同儒墨者。儒謂孔子。墨謂墨翟。故文選注曰。孔謂孔子也墨墨翟也。此二人俱仁義為先。是非決判為本。今既墮是非。故云還同儒墨。即九流中儒墨是也。莊周猶不墮是非。何況佛家。故莊子曰。道惡乎隱而有真偽。言惡乎隱而有是非（道焉不在。言何隱蔽。而有真偽是非之名紛然而起）道惡乎往而不存（皆存）言惡乎存而不可（皆可）道隱於小成。言隱於榮華（夫小成榮華自隱於道。而道不可隱。則真偽是非者行於榮華。而止於實當。見於小成而滅於大全也）故有儒墨之是非。以是其所非而非其所是（儒墨更相是非。而天下皆儒墨也。故百家□起各私所見。而未始出其方也）欲是其所非而非其所是。則莫若以明（夫有是有非者儒墨之所是也。無是無非者儒墨之所非也。今欲是儒墨之所非而非儒墨之所是者。乃欲明無是無非也。欲明無是無非則莫若還以儒墨反覆相明。反覆相明則所是者非是。而所非者非非矣。非非則無非。非是則無是）物無非彼。物無非是（物皆自是。故無非是。物皆相彼。故無非彼。無非彼則天下無是矣。無非是則天下無彼矣。無彼無是所以玄同也）自彼則不見。自知則知之。故曰。彼出於是。是亦因彼（夫物之偏也。皆不見彼之所見。而獨自知其所知。自知其所知則自以為是。自以為是則以彼為非矣。故曰彼出於是是亦因彼。彼是相因而生者也。已上）
    彼莊子疏曰。道隱於小成。疏小成者。謂仁義五德小道。而有所成得者。謂之小成也。世薄時澆唯行仁義。不能行於大道。故言道隱於小成。而道不可隱。故老君云。大道廢有仁義。言隱於榮華。疏榮華者。謂浮辨之辭花美之言也。只為滯於華辨。所以蔽隱至言。所以老君經云。信言不美。美言不信。故有儒墨之是非。疏昔有鄭人。名緩。學於求氏之地。三年藝成而化為儒。儒者祖述堯舜。憲章文武。行仁義之道。辨尊卑之位。故謂之儒也。緩弟名翟。緩化其弟遂成於墨。墨者禹道也。尚賢崇禮。儉以兼愛。摩頂至踵以救蒼生。此謂之墨也。而緩翟二親則兄弟各執一教。更相是非。緩恨其弟感激而死。然彼我是非其來久矣。爭競之甚起自二賢。故指此二賢為亂群之師。是知道喪言隱。方督是非。以是其所非而非其所是。疏天下莫不自以為是。以彼為非彼亦與汝為非。因以為是。故各用己是是彼非。各用己非非彼是。欲是其所非而非其所是。則莫若以明。疏世皆以他為非。用己為是。今欲□非作是□是作非者。無過還用彼我反覆相明。反覆相明則所非者非非。所是者非是。無非則無是。無是則無非。故知是非皆虛妄耳。物無非彼物無非是。疏注曰。物皆自是故無非是。物皆相彼故無非彼。無非彼也則天下無是矣。無非是也則天下無彼矣。無彼無是所以玄同。此注理盡無勞別釋。自彼則不見自知則知之。疏自為彼所彼。此則不自見。自知己為是便則知之。物之有偏也。例皆如是。若審能見他見自。故無是無非也。故曰彼出於是是亦因彼。疏夫彼對於此。是待於非。文家之大體也。今言彼出於是者。言約理微。舉彼通勢也。故示舉彼明此舉是明非也。而彼此是非相因而有。推求分折。即體皆空也。
    玄。答二是生乎夢虎等者。二諦章下卷曰。師為此義故云迷故有。悟則不有有。作此語正為對夢虎空華義。彼解悟時都無所見。今對彼故云見不有有也（已上）梁武帝作夢虎空華義。迷故見。悟故不見也。師且為對此云悟則不有有也。
    玄。所以命篇者。允堪曰。命章猶歸云命。名章目也。元照曰。命謂召也。篇即章品之名。莊子疏序曰。篇以編簡為義。古者殺青為簡。以韋為編。編簡成篇。猶今連紙成卷也。故元愷云。大事書之於策。小事簡牘。
    玄。正觀論云大聖說空法等者。中論觀行品文也。疏釋曰。上半序佛說空意。明佛說單空及與重空為離諸見。說單空為離有見。說於重空為破空見也。佛說十八空為破有見。說於獨空破相待。亦是破於空見。下半明佛不化者。以著單空不可以單空化之。又著重空不可以重空化之。著十八空不可以十八空化之。又著獨空不可以獨空化之。故云佛不化之。問。說空云何離愛見答。眾生計有人法。故起愛見說。佛說人法皆空。則無起愛見處也。問。云何不化。答。向於有起愛見。今於空起愛見。乃至於絕四句復起愛見佛不化也。
    玄。不得解脫生老死憂悲苦惱者。稻芋經曰。五陰始起故名為生。住世衰變故名為老。最後敗壞故名為死。追感往事言聲哀戚是名為憂。苦事來逼身是名苦惱。追思相續故名為悲。煩惱纏縛故名為惱。若依十地經者。死別離時。愚人貪著心熱名憂。發聲啼哭名悲。五根相對為苦。意相對憂苦轉深為惱。
    玄。故法華云我以無數方便等者。方便品曰。舍利弗。吾從成佛已來。種種因緣。種種譬喻。廣演言教。無數方便引導眾生。令離所著。疏釋曰。吾從成佛已來者。此言成道凡有二義。一者王宮現生。伽耶成道。從此已來施於方便。二者依下經文。明久已成佛。從此已來施於方便。此明用權智之時節也。種種因緣者。第二正明用權智也。因緣謂三乘人所度因緣也。明其入道不同由籍各異。故云種種也。種種譬喻者凡有二義。一者為三乘人各說譬喻。如智度論云。佛於三藏中為諸聲聞說種種譬喻。但不說揵闥婆城喻。乃至為諸菩薩廣說十種喻等也（已上論文）三藏中所以不說揵闥婆城喻者。為三藏不說一切法本性空。乾城喻辨能成之因所成之果本無所有。故三藏中不說也。而成實論亦有此喻者。引菩薩藏中譬。就小乘法中釋耳。二者三乘人合喻如三鳥出網三獸度河也。廣演言教者。上喻。今法也。無數方便者。上之法譬皆是善巧。故名方便。又上法譬皆是口業。今明身業現神通意業密化。謂無數方便也。法華論云。方便者從生兜率天。乃至現大般涅槃故也。又論云無數方便示現外道邪法。顯其過失示現正法功德。又有四種方便。一令入諸善法。二令斷疑。三令入增上勝智。四者依四攝法攝取眾生。明八相是正方便。今是示邪方便也。引導眾生令離諸著者。此明用權意也。所以用無數方便者。為令眾生離著故也。以眾生染著三界欲令離之。故說三乘。不言實有三乘究竟。汝還遂保執三乘究竟。故不解佛意。故上云難解難入也。又我設方便。本令離著。今遂保執三乘。此即是著於無著。故不識佛意也。法華論云。著有四種。一者著界。即著三界。二者著地。謂從著初禪乃至非非想及滅盡定也。三者著分。謂在家分出家分。在家分者。謂著己同類作種種業及邪見故。著出家分者。著名聞利養種種煩惱諸覺故也。四者著乘。謂著小乘及大乘也。
    玄。淨名云不著世間如蓮華等者。彼經佛國品。寶積長者於佛前以數十行偈稱嘆如來。偈有五章。一歎本德。二美□用。三重嘆本。四重美□。五總結嘆。於第五總嘆有二。初得離門嘆。次空有門嘆。於空有門嘆為二。初有門嘆。後空門嘆。今所舉文即引空門嘆也。彼最結句之一行焉。疏第二云。不著世間如蓮華下第二就空門嘆也。常善入於空寂行者。釋不著世間也。以善入空寂然棄其心。故於世間不著。又雖在世間常入空寂。故不著世間也。而言善入。邪見人亦入空。謂無因果。二乘人空即便取證。又菩薩功用心入空。此有三種。能非善入。與此相違善入空義也。出入自在而不乖寂。故云常善也。達諸法相無罣礙者。雖有常空。雖空常有。故無礙也。如空無所依者。心竟無寄。如空無依也。此就空門嘆也。

裏書云

　　有所著便有所縛事。維摩疏云。神微動則心有所屬。心有所屬名為攀緣。攀緣取相是妄想之始。病之根也。妄想既緣則美惡以分。美惡既分則憎愛□熾。所以空結煩於內。萬疾生於外。能緣之心既是妄想。所緣之境不離三界。所以然者。三界外是無漏無為。而妄想之心是有所得故。是有為有漏。故是三界（文）中論疏記中（仙光）云。數人有緣著等者。以心取境。以境縛心。故名緣縛。心王與心數相應。心心相縛。故名相應緣也。又緣縛者。心王心數所緣境上不得自在故。又染著故名縛。如我心著女。又貪心緣三世境縛三世境也。相應縛者。以三毒勢力心王縛於心數。心數縛於心王。各令不自在故也（文）
　　開顯道門事。名玄略述第三（本）云。言道門者所證理名。如言不二法門。當體虛通故為門。非教門。門有三義。一能除義。以除諸煩惱故。二能通義。以通生教用故。三能遍義。遍滿究竟義故。今取第三為道門也（文）
　　憂悲苦惱事。中論疏第十云。憂悲苦惱者。經云。將死之時。戀生畏死。名之為憂。放聲啼哭。目之為悲。五根相對為苦。意根相對為惱也（文）

裏書云

　　不著世間等事。維摩經上卷佛國品云。不著世間如蓮花。常善入於空寂行（肇曰。出入自在而不乖空。故常善入）達諸法相無罣礙（肇曰。萬法幽深。誰識其深涘。唯佛無礙故獨稱達）稽首如空無所依（肇曰。聖心無寄。猶空無依也）宗鏡錄第一云。五祖下莊嚴大師一生示徒唯舉維摩經寶積長者讚佛頌末四句云。不著世間如蓮華。常善入於空寂行。達諸法相無罣礙。稽首如空無所依（文）（已上裏書）
    玄。四依開士者。玄應曰。謂以法開導之士也。梵云扶薩。又作扶薩。或言菩薩是也。

裏書云

　　無住無著為經論大宗事。寶窟上（本）云。如法華云。我以無數方便引導眾生。令離諸著。像法決疑經云。我從初出世乃至涅槃。不說一字不度一人。大集經云。菩薩行了一切法門疾得菩提。所謂一切法心無所著。肇法師云。其為論也言而無當。破而不執。儻然靡據。事不失真。蕭焉無寄。理自玄會。家師朗和上每登高座。誨彼門人。常云。言以不住為端。心以無得為主。故深位高匠啟悟群生。令心無所著（文）
　　心無所依事。華玄第二云。問。若心有所依既稱有所縛。情無所寄還復染無。其猶逃峰赴壑俱不勉於患難。故下經云。若有若無具足六十二。答。誠如所問。前為借無以出有。有病既息。無亦不留。釋論云。如霜雹草死草死而雹消。若能遠離二邊乃稱妙悟也。問。有無雙離乃可二見不生。今明非有非無。則墮愚癡論也。答。子初關滯有。次轍染無。今雖兩是病消。雙非疾起。可謂眾生處處著。斯言驗矣。若能遠離二邊。不著中道。蕭焉無寄。理自玄會。反本之道著乎茲矣。問。雖云眾生處處著。復云引之令得出。請示玄宗。令虛心無寄。答。經言。是法不可示。言辭相寂滅。今當示不可示。子宜聞無所聞此經以實相正法為宗。明因辨果開權顯實。皆是無名相中假名相。說為其用也（文）宗鏡錄第四十二云。般若燈論序云。觀明中道。而存中失觀。空顯第一而得一乖空。然則司南之車本示迷者。照膽之鏡為鑒邪見。無邪則鏡無所施。不迷則車不為用。斯論破申其由此矣（文）
　　四論玄第四夢覺義云。問。夢覺之名在聖在凡耶。答。夢覺之名正在於凡。今借凡夢覺之名譬迷悟也。如夢中是有諸法。覺時都無。凡見有諸法。聖覺無所見也（文）
　　實相事。華玄第三云。然總眾經之極以實相為宗。統群聖之心用妙慧為主。夫萬化非無宗。而宗之者無相虛宗。非無契而契之者無心。故聖人以無心之妙慧契彼無相之虛宗。內外□冥。緣智俱寂。豈容名數於其間哉。斯二窮得一之源。盡重玄之妙。理無不統。教無不攝。如空之含萬像。若海水之納百川（文）同玄第二云。問。何以知實相正法為宗。答。如前所引。是法不可示即是實相也。又過去二萬億日月燈明佛云。諸法實相義已為汝等說。又云。諸法寂滅相不可以言宣。又云。諸法從本來常自寂滅相文處甚多。非可具舉。又夫欲辨宗。須觀經題。題云妙法者即是正法。正法者如華嚴云。正法性遠離一切語言道。一切趣非趣悉皆寂滅相。正法絕於名相故乃名為妙。若四句所及何妙之有耶。問。若非因非果□亦應非正非邪非虛非實。何故名為實相正法耶。答。實如所問。非邪非正非實非虛。不知何以目之。為欲出處眾生。於無名相中假名相說故強名正法耳。故大經云。低羅婆夷實不食油。強名食油。皆此類也（文）中論疏第一云。問。此論但應破洗迷執蕭焉無寄。玄道自通。何故乃明五種佛性及三種般若耶。答。關內中論序云。其實既宣。其言既明。於菩薩之行道場之照。朗然懸解矣。菩薩之行為因。道場之照為果。內外迷執既盡。大乘因果即成（文）
    玄。法華云是法不可示言辭相寂滅者。疏曰。如是大果報種種性相義。謂差別門也。是法不可示言辭相·寂滅。此無差別門也。今言差別無差別者。差別宛然而無差別。故云不壞假名而說實相。離無差別而宛然差別。故云不動真際建立諸法。如是大果報者。頌十事中果報二句也。性相頌因中二句也。果中有法報二身。因中有外相內性也。下半出能解之人。我及十方佛乃能知是事之下半也。是法不可示下第二明眾生不解。上半出所不解之法。下半明不解之人。而言是法不可示者。即上大果報之法。言辭相寂滅故不可示也。上明無名相中假名相說故開因果二。然開因果二為欲令悟非因非果不二。故云寂滅。下半明不解之人也（諸餘眾生類無有能得解之下半也）

裏書云

　　說大小兩教事。名玄第二云。由體不二之理故有無二之智。由無二之智故適化無方。適化無方故施教不一（文）
　　無名相中強名相說事。勝鬘寶窟上（本）云。然至理無名。聖人無名相中為眾生故假名相說。欲令眾生因此名相悟無名相。如懸峰可陟要假繩梯。至道寂寥寔由名相。蓋是垂教之大宗。群聖之本意也。又所以立名。令依名識法因法起行。因行得解脫果。龍樹呵五百部云。不知佛意為於解脫。故法華經云。如來所演經典皆為度脫諸眾生故（文）中論疏述義云。不知何以目之。無名相中假名相說。所以強名正境正觀耳（文）大般若經第五百七十二云。功德華王菩薩偈言。總持無文字。文字顯總持。由般若大悲。離言以言說（文）
　　四依出世如佛事。中論疏第一云。四依如佛。亦即是佛也（文）疏記第一（本）云。涅槃經第五云。有四種人能護正法（乃至）安樂人天猶如如來（文）同經第七云。如是四人即名如來。何以故。是人能解如來密語及能說故。注經云。解脫既同佛。亦即是佛也（文）（已上裏書）
    玄。答天無兩日土無二王者。禮記曰。天無二日。土無二王。家無二主。尊無二上。示民有君臣之別也。史記曰。高祖五日一朝大公。如家人父子禮。大公家令說大公曰。天無二日。地無二主。今高祖雖子人主也。大公雖父人臣也。奈何令人主拜人臣如此。則威重不行也。
    玄。華嚴云文殊法常爾者。花嚴經第六曰。爾時文殊師利問賢首菩薩言。佛子。一切諸佛唯以一乘得出生死。云何今見一切佛剎事事不同。所謂世界眾生說法教化壽命光明神力眾會佛法法住。如是等事皆悉不同。無有不具一切佛法而能成就無上菩提。爾時賢首菩薩以偈答曰。文殊法常爾。法王唯一法。一切無畏人。一道出生死。一切諸佛身。唯是一法身。一心一智慧。力無畏亦然。隨眾生本行。求無上菩提。佛剎及眾會。說法悉不同。一切諸佛剎。平等普嚴淨。眾生業行果。所見各不同。
    玄。但欲出處眾生於無名相法等者。所言出處者。涅槃疏第三曰。但眾生空謂成虛妄顛倒。聖人假名名之以為生死。對生死則辨涅槃為出處。此空生死故。所以假名為涅槃。故肇師涅槃論云。涅槃者蓋是出處之果名。應物之似號也。既將涅槃出處生死則名生死為無常苦無我不淨。歎涅槃為常樂我淨。名生死為苦無常。此則是逼眾生令厭。歎涅槃為常樂我淨。則是引眾生令欣。令其厭生死苦欣涅槃樂。離生死求涅槃。准此可知。
    玄。故開二正一者體正二者用正等者。中論序疏曰。但論有廣略二本。略但云中論。廣則加以觀也。然斯廣略皆有其義。所言略者。謂理教義也。中是所詮之理。論是能詮之教。斯則無理不攝。無教不收。問曰何由爾耶。答。所詮之中則三種中道。謂世諦中真諦中非真非俗中。能詮之教即論此三中。是以無教不收。無理不攝。所言廣本具三者。中謂諸佛菩薩所行之道。觀謂諸佛菩薩能觀之心。諸佛觀辨於心。宣之於口。稱之為經。菩薩觀辨於心。宣之於口。目之為論。要具斯三。義乃圓足。玄章內已釋之。
　　（裏書云）
　　諸法實相事肇論云。且至趣無言。言必乖趣云云不已。竟何所辨（文）元康師疏云。至趣無言下至理不可說。即不二法門也。如什法師共佛陀耶舍在秦王座。秦王問實相義。二人相見竟無所答也（文）中論疏第三云。無相之相名為實相（文）仙光疏記中卷云。無相之相等者。道非無相之相。能生無相之相。故以智名詺於道也。所生無相之相具三觀。實相之相境亦具三諦無相之相名實相故。實猶大也。以無所不遍義名大也（文）
　　文殊法常爾事。名玄略述第二（本）云。法常爾者。謂體不二。何者。不二中道畢竟空觀。為一切法之體而作第一軌則。所以言法凝然不變之義為常。湛然不動之義為爾言法王者。謂佛世尊於一切法照說無礙而得自在。故曰法王。猶如人君於國自在亦言國王。唯一法者。出法王體即正觀智。佛雖有恒沙功德。而就最勝唯以不二正觀為體等（文）（已上裏書）
（裏書云）
　　既識正教事。大乘玄二諦義云。明如來常依二諦說法。一者世諦。二者第一義諦。故二諦唯是教門不關境理（文）又云。二是教。不二理（文）又云。第三雙泯二假稱為體中。亦名因緣表中（文）名玄略述第五云。教有二種。謂言說教與表理教。言說教者。神口所吐微妙音聲。表理教者。有即表於非有之義。言說教者。有佛時有無佛時無。表理教者。有佛無佛常自有之（文）
便悟正理事。名玄略述第二（末）云。夫理名有二。一強名名。謂非理非非理強為理。二稱嘆名。謂理是萬德之本。故言有萬德等也（文）（已上裏書）
    玄。但正有三種一對偏病等者。序疏曰。但中有三者。一對斷常之偏明中。此是對偏中。二者盡偏中立於中名。欲盡於偏病故名盡偏中。又一意。只為偏病盡得有於中也。問。盡偏對偏及絕待中。此三何異。答。玄意已明。今重略敘。盡偏中者。蓋是洗淨斷常故強名為中。雖盡於偏而有於中。如經云。眾生起見凡有二種。一斷二常。無常無斷乃名中道。對偏辨中者。此約所詮之理對彼偏病。故名為中。絕待中者。凡有二種。一者如涅槃云。有小涅槃。有大涅槃。小涅槃者待苦說樂。大涅槃者絕此苦樂。乃名大樂。此云絕待猶是待義。二者此絕待涅槃不可說其苦樂。不知何以美之。強名為樂。乃稱大樂。方是絕待樂也。中義亦爾須深見此意。問。獨空與絕待中何異。答。人多不體獨空之旨。但依智度論文。十八空是對有明空稱相待空。非空非有無所因待。稱為獨空。今謂。蓋是一種方言。尋獨空意不然。以本來畢竟無一切所有唯有實相法性故稱為獨。正宗爾也。攝大乘論云真如獨存。亦同此意。問。何故此獨作空名說耶。答。以畢竟無一切患累有法故稱為空。又大集云。不可說故。無相貌故。故名為空也。法華經云終歸於空。義亦如是。

裏書云

　　說體名為體論事。大乘玄二諦義云。問。若以有無為教表非有非無理者。何不以非有非無之教表非有非無理。必以有無之教表非有非無理耶。答。不可以月指月。應以指指月。若利根菩薩應如是說。但凡夫著有無故。以有無表非有非無（文）二諦章上卷云。今明。二諦如指。為小兒不識月。此為小兒不為大老子。大老子知月。何須為。為小兒不識月。故舉指令識月。凡夫眾生亦爾。不識理故須二諦教。故經云。眾生癡如小兒。亦名著者。故不得前說不二之法（文）已上一意以說不二言教為體論也。二諦章（上）又云。一往開理教者。教有言說。理不可說。理既不可說。云何得悟。所以得悟理者。必假言說。為是故說有無說非有非無。□是教皆令悟理也（文）此義以一切言說為教。以言亡慮絕為體也。此時不可有體論歟。能能可案之。
　　體用事。二諦章下卷云。若是般若色即無礙。色即空空即色。常即無常無常即常。空為有用。有為空用。常為無常用。無常為常用。一念無量劫。無量劫一念。三世為一世。一世為三世。元來無積聚。而現諸劫事。為是故即色即空（文）（已上裏書）
    大品經云雖生死道長等者。中論疏第一曰。一切法不生者。小乘人云。無為無生有為有生非一切無生。今明。有為與無為一切不生也。故大品經云。雖生死道長眾生性多。菩薩應如是正憶念。生死邊如虛空。眾生性邊亦如虛空。是中無生死往來。亦無解脫者。以生死本自不生故無往來。既無生死之往來生何所滅。故名為涅槃。故無解脫。所以生死涅槃畢竟皆空故一切無生。又涅槃本自不生。生死亦本自不生。故名一切不生。畢竟空者。若有生有不生則非畢竟空。以一切無生名畢竟空（准此可知）
　　大品經第十九夢行品云。菩薩行六度時。見眾生有三乘。當作是願。我當作佛時令我國土眾生無二乘之名。純是一大乘（乃至）復次須菩提。菩薩摩訶薩行六度時當作是念。雖生死道長眾生性多。爾時應知是正憶念。生死邊如虛空。眾生性邊亦如虛空。是中實無生死往來。亦無解脫者（文）智度論第七十五云。生死無邊如虛空。眾生性無邊亦如虛空。以是事故生退沒心。佛教是菩薩正憶念。眾生雖長。是事皆如虛空。如夢中所見。非實長遠不應生厭心。眾生雖多亦無定實眾生度亦不難（文）
　　內外□冥事。名玄第四云。冥是混一之義（文）中論疏記第四（末）云。冥者泯然能所無間。故云冥也。心泯中。智泯無相。然則境智平等離能所相。融會無二相（文）（已上裏書）
    玄。所言經通者通為息眾生顛倒等者。祖師所謂適化無方陶誘非一。考聖心息病為主。統教意以開道為宗。今通意即此意也。
    玄。經以二智為能說二諦為所說等者。問。二智與二慧有何別耶。答。大論曰。般若不屬佛亦不屬二乘。但屬菩薩。即道慧道種慧。佛具一切智一切種智。祖師曰。通而言之。即智為慧。指慧為智。體無異也。別約因果差別者。論云。因名般若。果變名薩婆若。薩婆若名一切智。即知般若名之為慧。慧名既劣宜在因中。智則決了故居果地。又佛照空有皆盡。加以一切。菩薩未究。但名慧也。不得云因中名智。果名一切智。亦不得云因名智慧。果名一切智。但應言因名為慧果名為智。則於因果優劣義彰。

裏書云

　　大乘玄二智義云。慧名既劣。宜在因中。智則決了。故居果地（文）中論疏云。慧以鑒達為義。若能玄鑒此等諸法。體相皆空無有決定。通達無相名為慧（文）此釋意以照空名慧。照有名智歟（已上裏書）
    玄。故涌出品云是諸眾生始見我身聞我所說即便信受入如來慧者。即花嚴會諸菩薩等。聞說花嚴即入佛慧。是直往菩薩也。次言除前修習學小乘者如是之人我今亦令得聞是經入於佛慧者。即迴小入大之人。大機未熟故。從華嚴會至法花前未得教大乘。至法花時大機已熟。故今化得之。亦稱入於佛慧。故知法花即是花嚴。更無淺深異。是即迴小入大之人也。

裏書云

　　絞絡事。中論疏記第七云。所言絞絡者。曇攝字釋云。上交。廣雅云。交也立人邊也。下力各反。郭璞云。絡繞也（文）
　　次泯一句事。問曰。合成一能一所。既是二句。今云何云一句乎。答。言一句者。既一能一所一因緣一句。名玄第二云。合此二句以歸一句。蓋是名無名。無名名。因緣一句義耳（文）同略述第三（本）云。言一句者如言。諸法皆如言。無句者不存於如。如者中道異名也（文）准此可知也。
　　卷舒自在事。花玄第一云。卷之不留一豪。舒之則彌綸法界。雖舒而不有。雖卷而不無。瞻之在前。忽焉在後。仰之彌高。鑽之彌固。若幻如化如忽。欲見斯意。可尋花嚴。花嚴云。無量劫一念。一念無量劫。元來無積聚。而現諸劫事。一切施為皆此類也（文）（已上裏書）
    玄。故稱正法強名中實也者。中論疏二曰。如花嚴經。雖有七處八會。大宗為明正法。故云正法性遠離一切言語道。一切趣非趣悉皆寂滅性。正法為華嚴之本。故收前能化所化因果。歸非因非果正法。從非果非因便出生因果等用。故正法為本宗。正法即是中道（文）
    玄。中論燃可燃品云若法因待成等者。燃可燃者。火有燒薪之用名之為燃。薪有受燒之義名為可燃。喻神有御陰之功陰有受御之義。今就事求。此喻無從。故以目品。中論第二曰（偈）若法因待成。是法還成待。今則無因待。亦無所成法。長行云。若法因待成。是法還成本因待。如是決定則無二事。如因可燃而成燃。還因於燃而成可燃。是則二俱無定。無定故不可得。何以故。偈若法有待成。未成云何待。若成已有待。成已何用待。長行云。若法因待成。是法先未成。未成則無。無則云何有因待。若是法先已成。已成何用因待。是二俱不相因待。是故汝上說燃可燃相因待成。無有是事。疏釋曰。復次若法有待成下第二兩偈破待故成。亦二。初正破。次釋破。又初是都無破。後是研竅破。所以有此破來者。外云。若成竟更待。燃有重成。可燃有失待過。今以待故方成。未待未成。則唯有一成。燃既待故成。無有重成故。可燃還待燃故成。燃故成則可燃無失待過。是故破待成也。問。何以知破待成。答。偈云若法有待成。則知是待故成也。成論師云。上半世諦。下半真諦。中假師云。上半不二二。下半二不二。此與舊何異。他亦云。不二而二二諦引物。二而不二即一中道。今明。此是所破義。偈為二。上半牒。下半破。若法有待成者。燃法待可燃成也。是法還成待者。是燃法還成可燃家待也。今則無因待者。破可燃為燃因也。若自有可燃體不因於燃。可燃為燃作因耳。今可燃不能自有。待燃方有。何能為燃作因耶。故今則無因待也。亦無所成法者。此破燃也。若有可燃為燃因。燃因之而得成。既無燃可為燃因。云何燃因之而得成。故云亦無所成法也。今更一勢傳破釋之。若法有待成者。救重成也。若未待前成可有重成。今待方成故無重成。是法還成待者外今防難也。汝待他成。他應自成。是故釋云。我還成他。為作待故他不自成。今則無因待者。論主破也。汝有自體可為他作因。今因他而有。無有自體。云何為他作因。故云今則無因待。亦無所成法者。汝既不能為他作因。云何有為他是汝之果。故無所成法也。又有此偈來者。前是縱待。今是奪待前縱待者縱其以長待短。故長墮重成。今奪待。若汝長短互待則互失二因。都無兩果。云何待耶。
    玄。如來二月十五日入涅槃諸聖弟子四月十五日等者。真諦疏曰。夏四月十五日在安居中。阿闍世為大檀越。如來在世。諸弟子等於期及暮禮拜如來。今夏安居朝暮及中分為三時。禮拜供養舍利。又西域記曰。夏安居初十五日。於是大迦葉波揚言曰。善哉諦聽。阿難聞持如來稱歎。集素呾纜藏。我迦葉波集阿毘達磨藏。優波離持律明究眾所知識。集毘奈耶藏。雨三月盡集三藏訖（已上）
    結集所處者。真諦三藏云七葉巖集。法藏傳云僧伽尸城北。西域記云。迦蘭陀竹園西南行五六里。南山之陰。大竹林中。有大石室。大迦葉波結集之處。未生怨王為結集者建諸堂宇。即山城北門外西南山之陰。此三說同也。智度論云耆闍崛山結集。此山在王舍城之正北十四里。今依智論言耆闍崛山中也。南山戒疏曰。一者二部。如四分中。初結集時選五百人。餘不在數。名為大眾。如文殊問經。根本二部。謂上座部及大眾部。如西域傳。二部所集各有石窟。其處仍存。現今中梵二部俱盛。元照記釋曰。二部所出有四。初本律五百結集文。初五百人即上座部。迦葉所選耆年無學故名上座。餘不在數。即揀出之者。自興結集人不計數。故以為名。二文殊問經下文自引。三西域傳隋朝房琮撰。彼云。竹林精舍西南六里許。南山之陰大竹林中大石室。是迦葉結集處。又西行二十餘里。是諸無學結集處。文指二處。明有二部。四約傳聞以證。今廣明結集相者有四門。第一集藏緣起。第二集藏處所。第三集藏儀軌。第四集藏次第。
    初門三意。一觀佛涅槃聖凡嗟歎。二思念結集令法久住。三召命聖賢結集三藏。初意者。律宗開宗記曰（懷素）佛般涅槃。三界眼滅。如來捨化。六道依亡。故智度論第二云。佛入涅槃。地六振動。諸河返流。疾風暴發。黑雲四起。惡雷掣電。雹雨驟墮。處處星流。師子惡獸哮吼喚呼。諸天女人皆大號咷。諸天人等皆發是言。佛取涅槃一何疾哉。世間眼滅。又諸羅漢皆亦滅度。六欲諸天乃至遍淨見諸羅漢皆取涅槃。各心念言。佛日既沒。乃至廣說。象王既逝。象子亦隨去。法商人過去從誰求法寶。偈云。佛已永寂入涅槃。諸滅結眾亦過去。世界如是空無智。癡冥遂增智燈滅。爾時諸天禮迦葉足而說偈言。耆年欲恚慢已除。其形譬如紫金柱。上下端嚴妙無比。目明清淨如蓮華。如是讚已。白言。仁者知不。法船欲破。法城欲頹。法海欲竭。法幢欲倒。法燈欲滅。說法人欲去。行道人漸少。惡人轉盛。當以大悲建立佛法。爾時迦葉心如大海澄靜不動。良久而答。汝等善說。實如所言。世間不久無智盲冥。迦葉受請。天忽不現。西域記言。時大迦葉宴坐山林。忽矚光明。又□地震。曰是何祥變若此之異。以天眼觀見佛世尊於雙林間入般涅槃。尋命徒屬趣□尸城。路逢梵志手執天花。迦葉問曰。汝從何來。知我大師今在何處。梵志對曰。我適從彼□尸城來。見汝大師已入涅槃。天人大眾咸興供養。我所持花自彼得也又未生怨王信敬殷重。聞佛涅槃。深生悲裂。真諦法師云。佛般涅槃已經七日。迦葉命屬往□尸城。路逢梵志。名憂婆柯。迦葉問言。汝從何來。外道答云。我從世尊涅槃處來。佛般涅槃已經七日。諸天人眾無量無邊。燒香散花設諸供養。我於佛所拾得此花以花示迦葉迦葉聞已即往未生怨所語言。我須八槽。願王令作。王即□作。須臾而來又索良醫。王亦呼來。迦葉問醫。於諸藥中何藥去風。何藥療瘡。隨醫說藥復從王索。其王隨教悉當與之。迦葉令醫磨藥為屑。煮以為膏。內八槽中。即於是日報大王云。佛般涅槃已經七日。五聞此語悶絕而死。其身炮裂。遍體生瘡。迦葉以王安藥槽內。遍至第八命乃得全。以藥勝力資王得蘇。如是三告。聞便即死。還內八槽。如前得活。迦葉為說。一切有為皆是無常。如來示同有為現入涅槃。王勿憂惱。宜弘正法以答佛恩。應與眷屬俱詣佛所。時王與大迦葉并國臣眾。屈伸臂頃至□尸城。王既見佛悶絕還死。迦葉如前安藥槽內。乃至第八王便得活。佛出現兩足受迦葉禮。
    次念結集有其三意。一為付屬。佛本付屬令使結集傳於末代利益眾生故。智論第二云。時大迦葉如是思惟。我今云何使是三阿僧祇難得佛法令得久住。如是思惟竟。我知是法可使久住。應當結集三藏。如是佛法可得久住。未來世人可得受行。所以者何。佛世世勤苦愍眾生故。學得是法為人演說。我曹亦應承受佛教宣揚開化。一止諸惡比丘自慶得脫。四分下文云。迦葉集比丘僧告言。我先在道行時。聞拔難陀語諸比丘作如是言。長老且止莫復愁憂啼哭。我等今於彼摩訶羅邊得解脫。彼在世時教呵我等。是應爾。是不應爾。應作是。不應作是。今我等已得自在。欲作便作。不作便不作。又五分第三十。迦葉告諸比丘云。昔吾從波旬國向指夷城。二國中間聞佛世尊已般涅槃。我時中心迷亂。不能自攝。諸聚落比丘比丘尼優婆塞優婆夷。或擗或踊宛轉于地。莫不哀號歎速歎疾。世間虛空。世間眼滅。時拔難陀先遊於彼。止取人言。長老常言。應行是不應行是。應學是不應學是。我等於今始脫此苦。任意所為無復拘礙。何為相與而共啼哭。吾聞其言。倍復憂毒。佛雖泥洹毘尼現在。應同勖勉共結集之。勿令跋難陀等別立眷屬以破正法。諸比丘咸以為善。又西域記。迦葉在路聞已謂其徒曰。慧日淪照世界闇冥。善逝遐棄。眾生顛墜。懈怠者更相賀曰。如來寂滅。我曹安樂。若有所犯。誰當呵制。迦葉聞已。深更感傷。思集法藏據法治犯。三止外道謗。四分下文曰。勿令外道以致餘言譏嫌。沙門瞿曇法律若煙。其佛在時皆共學戒而今滅後無學戒者。
    次召集意。先明召別。智論第二云。大眾議言。誰能結集毘尼法藏者。長老阿泥盧豆言。舍利弗有好弟子。字憍梵波提（秦言吽□）柔軟和雅常處閑居。住宴。能知毘尼。今在天上尸利沙樹園中住。遣使請來。迦葉遣下座比丘喚言。大迦葉等漏盡阿羅漢皆會閻浮提。僧有大法事。汝可疾來。使禮僧已。如鳥飛空到彼請集眾寶聚。是時尊者心覺生疑。語言。時無□諍。喚我來耶。無有破僧事不。佛日滅耶。使答言爾。佛已滅度。憍梵波提聞已使言。佛滅大疾。世間眼滅。我和上舍利弗及大目連今在何所。答言先滅。彼言。佛法欲散。大人過去。眾生可憐。次問阿難羅□羅乃至廣說。彼言。我和上大師皆已滅度。今不能下閻浮提。住此涅槃。說已入禪現種種神變。身中出水四道流下。至大迦葉所。水中有聲而說偈曰。憍梵□提頭面禮妙眾第一大德僧。聞佛滅度我隨去。如大象去象子隨。爾時使者持衣□還僧。如是等類諸處聖人聞皆涅槃亦如此說。迦葉言。止。不須更喚。終不可得虛入涅槃。令世間空無福田耳。真諦法師云。於時四部弟子見佛涅槃。迦葉未到皆不入滅。迦葉既至更無所待。無量聖者□般涅槃。涅槃既眾無聖住持。住持既無恐正法盡。迦葉便語未滅者言。且待諸聖未須入滅。我等宜應報佛法恩。結集如來所說三藏。以利眾生令法久住。若不從我語者。得突吉羅罪。如是歷語少有入滅。
    次召眾者。育王經第四云。佛滅度後。數千億萬阿羅漢等悉入涅槃。諸天空中出大音聲而作是言。佛諸弟子皆從佛去。法燈欲滅大闇將至。若不聚集三藏經盡。若諸羅漢入涅槃已。佛法即滅。時釋提桓因將諸天眾往迦葉所。作禮白言。如來之法付屬尊者。尊者今當聚集法眼。令千載後利益眾生。爾時迦葉即於空中擊大犍椎。三千世界皆聞其聲。即有五百羅漢應命來集。智度論云。時大迦葉住須彌頂。撾銅犍椎說此偈言。佛諸弟子。若念於佛。當報佛恩。莫入涅槃。是犍椎聲傳迦葉語遍三千界皆悉聞知。諸有弟子得神力者皆來集會大迦葉所。迦葉告言。佛法欲滅。諸弟子中知法持法者亦遂滅度。未來眾生甚可憐愍。失智慧眼。愚癡盲冥。結集法竟隨意滅度。諸來眾會皆受教住。選得千人。唯除阿難。善見第一所以選擇而少一者。為長老阿難故。若無阿難無人出法。阿難所以不得入者。為漏未盡正在有學地。大德迦葉為欲斷諸誹謗故不取阿難。諸比丘言。阿難雖在學地。而親從佛前受修多羅祇夜。於法有恩。復有耆老釋迦種族。如來親叔之子。又無偏黨三毒。大德迦葉應取阿難足五百數。此是眾聖意也。母經第三云。以大迦葉遣阿難出。諸羅漢答言。我等集於經藏。須於阿難。迦葉答言。阿難結漏未盡。云何得在眾。諸羅漢言。所廢忘應當問之。迦葉答言。若爾當作求聽羯磨使入僧中。准四分下文及智度論等。□得漏盡入結集數。智度論中。迦葉入定觀於大眾。誰未盡漏。唯有阿難不盡諸漏。從禪定起牽阿難出。語言。汝結未盡不應住此。阿難恥泣而自念言。我二十五年隨待佛後。供給左右。無此苦惱。佛實大德。慈悲含忍。念已白言。我能有力久可得道。但諸佛法。阿羅漢者不得供侍。故留殘結。是時阿難求盡殘漏。殷勤疲極。自臥就床。頭未至枕廓然得悟。是日破闇。通明皆具。夜到僧堂磽門而喚。迦葉令從戶鑰而入。入已禮僧。迦葉摩頂令集法藏。
    第二門集處者。律宗開宗記曰。謂於王舍城畢□羅窟。故育王經迦葉告闍王言。我今欲集如來眼。唯願大王為我檀越。王言。願諸比丘終身受我四事供養。尊者許可。往至竹林作是念言。此中多饒房舍及諸比丘。或能妨雨畢□羅窟房舍臥具不多不少。當於彼處撰集法眼。是時迦葉即共五百羅漢往畢□羅窟。爾者四分下文。諸聖皆言。當於何處論法毘尼。食飲無乏。復云。唯王舍城可得豐足。時大迦葉作白往彼。准此即是王城結集。如何乃言畢□羅窟。答。城是總名。窟是別處。故西域記云。摩揭陀國正中。古先君王之所都處。多出勝上吉祥香茅。以故謂之上茅城也。崇山四周以為外郭。西通峽徑。北闢山門。東西長南北狹。周一百五十餘里。內城餘趾周三十餘里。山城北門行一里餘。至迦蘭陀竹園。竹園西南行五六里。南山之陰於竹林中有大石室。此是迦葉結集之處。真諦亦云。於王舍城七葉巖窟結集法藏。爾者如何智度論云。迦葉將諸比丘耆闍崛山中結集三藏。此山在王舍城東北十四五里。接北山之陽。答教自參差。未詳所以。又解。雖舉崛山。而是上窟與山處所憐接。故付法傳云。於是迦葉即辭如來。往耆闍崛山賓□羅窟。以此證知處所不別。舉其總山以取別窟。
    第三門儀軌者。開宗記曰。准下聖眾集法之中。迦葉先對鄔波離（此云近習。舊言優婆離者訛也）集毘奈耶藏。見論第一復云。波離白已。整身衣服。向大德比丘。頭面作禮。作禮已上高座而坐。取象牙裝扇。迦葉還坐已而問。優婆離隨問而答。集毘奈耶竟。於是長老優波離放扇。從高座下向諸大德比丘作禮。作禮已還復本座。阿難亦爾。今傳法者以此為軌。十誦五十五云。集一法竟。迦葉次第問五百比丘言。爾不。各答言爾。即作白二羯磨唱斷。初一既爾。餘下□然。次對阿難集餘二藏亦爾。付法傳第一。迦葉告阿難言。汝於今者可演法眼。阿難曰。諾。觀察眾心而說偈言。比丘諸眷屬。離佛不莊嚴。猶如虛空中。眾星之無月。說是偈已。禮眾僧足即昇法座。而說是言。如是我聞一時佛在波羅奈國鹿野苑中古仙住處。為五比丘初轉法輪。謂苦聖諦等。乃至廣說。說是語已。五百羅漢飛昇虛空。高聲唱言。奇哉無常是大迅速。如河駃流逝而不返。我等昔者目觀世尊。今乃言聞。皆各悲泣說偈（云云）迦葉問諸比丘。阿難所言不有錯謬。皆曰。不異世尊所說。育王經第一云。尊者陳如便作是念。昔佛為我說如是法。今阿難說與本無異。即在地而坐說偈（云云）智度論云。集法已竟。諸天龍等種種供養。雨天花香。以一切物而為供養。說是偈言。怜愍世間故。結集三法竟。十力一切智。說智無明燈。
    第四門次第者。開宗記曰。有其三義。若准常塗經論所辨。先經次律後論。所以爾者有四義故。一依說次第。謂成道已。即於鹿苑轉四諦輪。是素呾纜藏。既聞法已出家受戒修處中行。是毘奈耶藏。既起行已復為分別蘊無我等。是阿毘達磨藏。二約所化故。婆沙第一云。未種善根者令種善根說索呾纜。已種善根者令相續成熟說毘奈耶。相續已成熟者令得正解脫故。說阿毘達磨。三據結集故。出曜及智度論等。□先集契經。次集戒律。次阿毘達磨。四就根本。契經是本故須先明。戒從此生。慧方得起。第二解者。此律五分善見。先律次經後論何意不同。亦有四義。一約法住。謂毘尼教住。佛法方住。是故於先結毘奈耶藏。故善見第一。大德迦葉問諸長老。為諸說法藏毘尼藏耶。諸比丘答言。大德。毘尼藏者是佛法壽。毘尼藏住佛法亦住。是故我先出毘尼藏。二依起行。凡是起行之來。戒行居首。教既詮行。故律在初。三據制異。謂毘奈耶藏勝故祕故。佛獨制故勝餘二藏。是以先明。故律毀毘尼藏。波逸提。毀餘二藏突吉羅。四約所被。謂毘奈耶藏唯被內眾。是以先明餘二不爾故次居後。第三解者。若就勝劣明其次第。是則先論次經後律。對法詮慧。種智之本。定能證心。因慧而起。戒伏身語。由定能防。

裏書云

　　聖弟子事。寶窟下（本）云。如涅槃云以何義故名聖人耶。有聖法故。有聖戒故。有正定故。有聖慧故。常觀諸法性空寂故。以是義故諸佛菩薩為聖人也（文）又云。聖者正也。以理正物。名為聖義也（文）
　　二月十五日入涅槃事。涅槃義記第一（淨影）云。依阿含經。如來八月八日涅槃。此經下文亦有此相。故下文云。須跋陀羅受安居已當至我所。是故我昔告魔波旬。過三月已吾當涅槃。今言二月十五日者。當是見聞不同故爾（文）中論疏記云。佛入滅之日四解。一者二月十五日中夜涅槃。如大經云。二月十五日臨涅槃時。二者三月十五日涅槃。西域傳云。佛以生年八十吠舍佉月後半十五日入涅槃。當此三月十五日也。天竺俗法。從此間正月十六日至二月十五日。乃為制怛羅月。此是正月。從此間二月十六日至三月十五日為吠舍佉月。此是二月。以此義故。大經中云二月十五日。此依天竺二月十五日。若依大唐。即是三月十五日也。三者四月八日涅槃。兩卷泥洹經云。佛以四月八日生。乃至八日滅度。灌佛經云。十方諸佛皆用四月八日夜半明星出時般泥洹。四者大毘婆沙云。佛於迦栗底迦月白半八日夜半而般涅槃。此有二解。一云。此是大唐八月八日。於十二月中第八月名故。一云。此天竺月次第。迦栗底迦月即當大唐九月八日。西域傳云。說一切有部。即佛以迦刺底迦月後半八日入般涅槃。當此九月八日。然以二月十五日為大乘義。餘皆小乘說耳（文）彌勒經遊意云。釋迦壽命經論不同。中本起經云佛壽八十。雙卷泥洹經云七十九。胎經第十二卷王世品釋迦壽八十四也。阿含經云佛壽八十五。釋論二十四卷云釋迦佛壽百歲（云云）（已上裏書）
    玄。迦葉上陳如一夏為佛以法付屬迦葉名上座部者。此釋意言。雖從迦葉尚為上座陳如者一夏。而殊以迦葉名上座部者。為佛之付屬故歎為上座。既五比丘中之一人。婆師波羅漢云。年大迦葉。陳如復作五比丘之一耶。明知陳如。從迦葉一夏上座。金剛經疏曰。千二百五十人者。佛初成道前度五人。次度優樓頻螺摩訶迦葉得五百人。次度那提迦葉迦耶迦葉兄弟二人各有二百五十弟子。合成千人。次度舍利弗目連復得二百五十。合有一千二百五十五人。今但舉其大數。取其有名聞者。止云千二百五十人。涅槃疏曰。有六迦葉。一優樓頻螺迦葉。二那提迦葉。三迦耶迦葉。四十力迦葉。五菩薩迦葉。六上座迦葉。真諦三藏云。此中付屬是菩薩迦葉。今謂。此是上座迦葉為如來付屬。十誦律序云。迦葉是第四上座。今正付屬（已上）
    問。摩訶迦葉何年出家得道耶。答。過去現在因果經四曰。偷羅厥叉國有一婆羅門。名曰迦葉。有三十二相。聰明智慧。即捨家事入於山林。心念口言。諸佛如來出家修道。我今亦當隨佛出家。諸天語言。悉達出家成一切種智。于時迦葉聞此言已。即便見諦。乃至得於阿羅漢果。此經不說年歲。而義疏引十二遊經言。初成道第二年度五比丘。今玄言迦葉上陳如一夏。明知陳如第二年。迦葉即第三年也。

裏書云

　　法華經序品云。阿若憍陳如摩訶迦葉（文）義疏云。此中二十一人皆是序其出家得道前後以為次第也。故十二遊經云。初成道第二年為五人說法。三年化迦葉。是第三人等（文）義章三聚戒義云。言自誓者如大迦葉。聞佛出世自誓要期。佛為我師。我為弟子。於此言下得發具足。名為自誓（文）陳如上法得歟。所言上法得者。同義章云。言上法者。或有沙彌及與俗人修道證得無學聖果。證得如是上增法時。發得出家具足禁戒。從其所依名上法得（文）維摩經略疏云。問。迦葉更有上座不。解云。迦葉上有千餘人。今言上座者。十大弟子四大聲聞之上座耳。如夫子領徒三千。入室七十二。英駿八十九。今亦爾。千二百五十羅漢有五百聲聞。復十大弟子。四大聲聞也（文）涅槃疏第二十云。陳如最是上座。諸比丘中無有先陳如者（文）四論玄第十成壞義云。何故不付菩薩但付聲聞者。夫大士隨機濟物。形無定方。行無常准。唯有機必赴。不可強執一法。聲聞形有定規。行有常准。有出家形飾。邪正可分。是故四依出世還依聲聞出家儀。所以如來但付聲聞也（已上裏書）
　  玄。迦葉所領但有五百人等者。南山戒疏曰。大迦葉波秉宗教將事集法。簡練通德故五百無學。智論千人並是釋門達化之士。故號斯侶名為上座。元照記釋曰。初敘選眾。摩訶迦葉波此云大飲光氏。秉即是持。通謂六通。德即學行。智論千人者示不同故。言達化者體佛意故（已上）問。智論千人何一倍耶。答。五百結集中。迦葉結集三藏畢。時長老富那奢聞王舍城五百阿羅漢共集法毘尼。即與五百比丘俱往王舍城。至大迦葉所。如是語言。我聞大德與五百訶羅漢共集法毘尼。我亦欲豫在其次聞法。時大迦葉以此因緣集比丘僧。為此比丘更問優婆離。乃至集為三藏。如上所說。彼言。大德迦葉。我盡忍可。准此本迦葉五百與後富那奢五百。合言千人歟。慈恩諸藏章曰。大智論西域記。云得九百九十九人。唯除阿難。真諦云得四百九十九人唯除慶喜。集藏傳云通八十千皆是無漏。此傳通說有學無學。四分律云。先有五百。後富樓那至更有五百。前後別也（准此可知）

裏書云

　　玄云。婆師波羅漢為主（乃至）五比丘中之一人（文）中論疏記第二下云。言婆師波者。案最勝王經云波濕波也。照法師云。波濕波此云氣息。即五比丘第三。故云五比丘之一人也（文）五比丘者。一陳如。二十力迦葉。三頞鞞。四跋提。五摩男拘利（文）花玄略述第五（本）云。中本起經云。一拘癍。二十力迦葉。三頞鞞。四跋提。五摩訶男。與金光所列小殊（文）金光明最勝王經第一序品云。具壽阿若憍陳如。具壽阿說侍多。具壽婆濕波。具壽摩訶那摩。具壽婆帝利迦（文）今准此經文。五比丘中第三者。指婆濕波也（已上裏書）
    玄。二者羯磨竟故。四分律五百結集曰。大迦葉燒舍利已。集比丘告言。我先在道行時。聞跋難陀語。今可論法毘尼。諸長老可差比丘多聞智慧是阿羅漢者。時即差得四百九十九人。皆是阿羅漢多聞智慧者。時諸比丘言。應差阿難在數中。迦葉言。勿以阿難在數中。何以故。阿難有愛恚怖癡。諸比丘言。阿難是親從世尊受所教法。彼必處處疑問世尊。是故應令在數。即便令在數。諸比丘皆作是念。我等當於何處集論法毘尼。即皆言。唯王舍城房舍飲食臥具眾多。我等今宜可共往集彼論法毘尼。時大迦葉即作白。大德僧聽。此諸比丘為僧所差。若僧時到僧忍聽。僧今往王舍城集共論法毘尼。白如是。作白已。俱往毘舍離。諸比丘從毘舍離往王舍城。時大迦葉知僧事。即作白。大德僧聽。若僧時到僧忍聽。僧今集法毘尼。白如是。時阿難即從座起。偏露右肩右膝著地。白大迦葉言。我親從佛憶持佛語（已上）
    玄。從是以來至佛滅度後至未有異執者。南山戒疏曰。初明教本無分意。以適緣授法。悟入為先。何有乖咎。輕重異見故。論云。牟尼大聖主悉斷一切見等。大集方云滅後分五。斯乃懸記。寂非本意。如世父記子後必分異。何以知耶。一者教主是一。無可對諍。二。百年已來師資傳化。三。時接利機。各體權實。雖聞異制不相是非。故但通為八十誦律。大毘尼藏准此可悉。

裏書云

　　四論玄第十云。什法師分別論云佛滅度後一百一十年中。又增一阿含說佛滅度後一百一十年中。又求那跛摩云一百一十年中。善見毘婆沙說十八年中。雖復小小不同而大理是同（文）中論疏記云。時雖兩處結集。無人異諍。法無異說。故云未有異執也（文）（已上裏書）
    玄。百一十六年外有舶主兒名摩訶提婆等者。天親所造部執論（真諦譯）一曰。過百年後更十六年。有一大國名波吒梨弗多羅。王名阿輸柯王（即阿育王）閻浮提有大白蓋。覆一天下。如是時中大眾破散。破散大眾凡有四種。一大國眾。二外道眾。三多聞眾。四大德眾。此四大眾共說外道所立五種因緣。五因緣者。如彼偈說。餘人染污衣。無明疑他度。聖道言所顯。是諸佛正教。思擇此五處分成兩部。一大眾部。二上座弟子部。南山戒疏曰。又如十八部執論。真諦所翻。隨出本疏三十餘紙。一百一十六年後方出異執。極廣其致。閑暇可看。元照釋曰。部執論。真諦陳時翻經三藏。所指本疏其文已亡。唐玄奘重翻名宗輪論（文）
    四分律抄批第一曰。案宗輪論云。如是傳聞。佛薄伽梵般涅槃後百有餘年。去聖時淹。如日久沒。摩竭陀國俱蘇摩城王。號無憂。統攝瞻部。感一白蓋。化洽入神。是時佛法大眾初破。謂因四眾共議大天五事可不分為兩部。一大眾部。二上座部。言四眾者。一龍象眾（律師眾也）二邊鄙眾（大天眾也）三多聞眾（經師眾也）四大德眾（論師眾也）
    又釋初是大天如象難制。二是大天弟子。三凡夫持戒。四是聖眾也。諍五事者。婆沙九十九有此緣起然與真諦部執疏說少少不同。不可具敘。今略論者。然此大天未出家前。是商主兒。名摩訶提婆。此翻大天。姓拘尸柯。其父博易往向餘國。留兒在家。年至二十。其兒端正。母懷愛染。密為方便與兒私通。遂經六年不覺是母。後雖發覺愛心不捨。其父從他國還。大得財物將欲至舍。母聞夫還。恐知此事。即取毒藥令兒殺。大天。持藥逆路殺之。將財物還與母共活。通母既久。恥人所知。將母逃隱波吒梨國。遇逢本國曾所供養羅漢苾芻。復恐彰露因遂殺之。復見其母與餘私通。復害其母。造三逆罪。深生憂悔。欲求滅罪因即出家眾僧既知是惡人。悉不度之。仍自出家聽習三藏。其既聰明。未久便能誦持三歲。有愚迷者就其受學。遂有徒眾。自稱已得阿羅漢果。阿育王聞數請入宮恭敬供養。王妃遂與大天私通。既稱羅漢。久說經律。非犯謂犯。犯謂非犯。後於寺中夢漏失不淨。而令弟子洗所污衣。弟子白言。師煩惱盡。何容斯事。彼言。漏失略有二種。一者煩惱。羅漢已無。二者不淨。羅漢未免。煩惱雖盡豈無便利涕唾等耶。然我漏失為魔嬈故。汝不應怪。此意說云。身中不淨如有涕唾。為魔燒故即便漏失。真諦敘云。此是魔女欲毀我故。而以不淨污我衣耳。又自作經云。佛語諸比丘。魔王天女毀無學人。故以不淨染污其衣（第一事也）
    又欲令諸弟子親附。次第記得四沙門果。謂化諸弟子。或言已得須陀洹。諸弟子自疑不得。問師言。阿羅漢等應有證知。如何我等都不自知得耶。彼言。羅漢亦有無知。無知有兩。一者染污。羅漢已無。二者不染。羅漢猶有。真諦云。彼答弟子言。羅漢猶有無明障心。故不自知。仍自作經云。佛告諸比丘。阿羅漢猶有無明覆心。不知自得（第二事也）
    說諸弟子得須陀洹者。亦自疑不得。問師言。曾聞聖者已度疑惑。於四聖諦無復疑心。四諦三寶我猶懷疑。彼答言。羅漢亦有疑惑。疑惑有兩。一者隨眠性疑。羅漢已無。二者處非處疑。羅漢猶有。述曰。稱理名處。不稱理者名為非處。於諸稱理不稱理事猶豫不決。名處非處疑也。又自作經云。佛語諸比丘。須陀洹人於四諦猶有疑心者（第三事也）
    弟子又言。我是羅漢應自證知。如何由師之濟度。都無現智能自證知。彼言。羅漢有由他度。舍利弗目連通第一。佛若未記彼不自知。況汝鈍根要由他度而能自了。真諦云。彼答言。亦有聖人依他斷疑。又自作經云。佛語諸比丘。聖人亦依他斷疑（第四事也）
    然彼大天雖造眾惡。未斷善根。後於中夜自思惟重罪。當於何處受諸劇苦。憂惶所逼高聲唱言。苦哉苦哉。弟子聞之尋白大師若言所依已辨。何故唱苦。彼遂答言。我呼聖道。謂諸聖道若不至誠稱苦召命。終不現起。真諦云。彼言年既老。心力劣弱。入觀之時若不口說。觀心不成。又自作經云。佛語諸比丘。聖道亦有為言所顯者（第五事也）
    後於布薩時。大天昇座。於波羅提木叉戒後集前五事而作頌曰。無學漏失因魔引。無知疑惑由他度。聖道現起假聲呼。是謂如來真諦教。宗輪論頌云。餘所誘無知（謂羅漢被魔所誘也）猶豫令他入。道因聲故起。是名真佛教。真諦云。於波羅提木叉戒後復更足一偈云。餘人染污衣。無明疑他度。聖道言所顯。是諸佛正教。爾時眾中有學無學多聞持戒修靜慮者。聞彼所說翻彼頌言。上三句同前。第四句云是汝狂言非佛教。於是竟夜□諍紛紜乃至終朝。城中士庶乃至國王來。自和諍僻用律文行籌滅諍。用多人語。賢聖眾中耆年雖多而僧數少。大天朋內耆年雖少而眾數多。遂分二部。一上座部。二大眾部。王聞既瞋。送諸善眾於恒河中。載以破船中流墜溺。聖眾乘空。並攝同見不得通者。西北而去住迦濕彌羅國。王聞悔謝。如論中說。准部執疏^7□請還本國。大天改經不復如本。諸阿羅漢還復結集。故部執疏曰。布薩時既誦此偈。復語諸弟子云。佛昔在世。諸天及四部眾弟子所說。佛皆印可。令阿難受持。悉稱為經。佛已滅度。若有聰明人能說法者。亦得作經。汝等若作經者。隨意作之。諸阿羅漢既見其欲破滅佛法。有來呵責者。其反呼諸羅漢為凡夫輕□之言。不解法相。諸阿羅漢與其共諍。汝若道我是凡夫者。我當共汝捔其神力。於是諸阿羅漢現神通相。或從此地入從彼地出。其既見此神變。恐諸聖眾壞其徒眾。以白王妃。王妃既有勢力。即令取破船。載諸羅漢送恒河中。羅漢神通飛空而去。往罽賓國。或作浮鳩。或飛往彼國。至彼即復本身。彼國仍起寺名浮鳩寺。無憂王妃後遂反迷自思惟之他人供養得真羅漢。我云何供養如此庶人。深自改悔。從諸有德懺謝先譬。諮受佛法。亦得須陀洹果。大天從此以後身自老死。阿輸柯王問眾人云。諸阿羅漢今並何在。有人答云。在劫賓國。即遣往迎。盡還供養。大天先既改轉經教。雜合不復如本。諸阿羅漢還復聚集重誦三藏。於此時中所執有異。分成兩部。一大眾部。二上座部。至此時三藏已三過誦出。第一於七葉巖中誦出。第二毘舍離國內跋闍檀行十事。耶舍比丘是阿難弟子。其人集七百人刊定重誦三藏也。第三即是此時也。
    上言共議大天五事不同分成兩部者。真諦部執疏云。大天所說五事亦有虛實。故共思擇。一者魔王天女。實能以不淨染羅漢衣。二者羅漢不斷習氣。不具一切智。即為無明所覆。三者須陀洹人於三解脫門無不自證。乃無復疑。於餘事中猶有疑惑。四者鈍根初果。不定自知得與不得。問善知識。得須陀洹有若為事相。知識為說有不壞淨。謂若於四諦無疑。於戒無失。於三寶得不壞信者。此人已證初果。因更自觀察。自審知得。五者聖道亦有因言顯者。如舍利弗等。當口誦偈時即得聖道。若不如此說者即名為虛。既有虛實故共思擇。因思擇此五事。所執不同分成兩部。一大眾部。二上座弟子部。大眾部者。本梵音摩訶僧祇。此翻大眾。是初結集時波師波所教授界外大眾。還是此徒黨。自為一部。存本名故稱大眾部。二上座弟子部者。本梵音名梯毘梨。而此翻為上座弟子部。即結集時迦葉所教授界內諸阿羅漢相傳承習。並迦葉弟子。故稱上座弟子部。不同婆沙一往即分為二部也（已上）
    慈恩宗輪疏曰。於後大天因遊城邑。有占相人遇爾見之竊記其言。今此釋子^7□後七日定當命終。弟子聞之憂惶啟告。彼便報曰。吾已久知。還至^8□園。遣諸弟子分散遍告波吒釐城王及諸臣長者居士等。^7□後七日吾當涅槃。王等聞之無不傷歎。至第七日彼遂命終。王及諸臣城中士庶悲哀戀慕。各辨香薪并諸蘇油花香等物。積置一處而焚葬之。持火來燒。隨至隨滅。種種方計竟不能燃。有占相師。謂眾人曰。彼不能燒此殊勝葬具。宜以狗糞灑穢之。便用其言。火遂炎發。須臾焚蕩俄成灰燼。暴風卒至。飄散無遺。此即大天乖諍由序。諸有智者應知避之。如毘婆沙九十九說。今此五事聖眾不許。所以紛紜為議論此事。遂分二部。二部者何。一大眾部。二上座部。佛初入滅。七葉巖中二部結集。界內即有迦葉婆。時為上座。有滿慈子當結集阿毘達磨鄡波離當結集毘奈耶。慶喜當結集素怛纜。界外亦有萬數無學。界內既以迦葉為上座部。界外無列標首。但總言大眾。皆由未生怨王為大檀越種種供養。恐界內人多難可和合。所以兩處弘宣。時雖兩處結集人無異諍。法無異說。界內耆年至少。界外年少極多。乃至大天乖諍。昔時界外少年之僧。門人苗裔共為一朋。名大眾部。取昔為名。往昔界內耆年之僧共為一徒。名上座部。取結集時。迦葉是也。此二乃是根本諍起之先首（已上）
    上依部執論宗輪論等說。明分部由緒已。又舍利弗問經說離分所由。故開宗記曰。離分部別者。但以□多末僧徒見異悟解既殊。各為楷。唯至傳聖教不能均融。於是離分遂成多部。舍利弗問經云。於優婆笈多之後有孔雀輪柯王出世。盛弘經律。其孫名曰弗沙蜜多羅。嗣正王位。顧問群臣。云何令我名事不滅。時有臣言。唯有二事。何等為二。猶如先王造八萬四千塔。傾捨國物供養三寶。此其一也。若不爾者。便應反之毀塔滅法殘害息心（沙門）此其二也。名雖好惡俱不朽也。王曰。我無威德以及先王。當遠次葉以成名行。即御四兵破塔滅法一切都盡。唯有五百羅漢。登高山獲免。山谷隱嶮軍甲不能至。於後即有山神。手捧大山。壓王及四兵眾一時皆死。其後有王性甚良善。彌勒菩薩化作三百童子。下於人間以求佛道。從五百羅漢諮受法教。國土男女復共出家。如是比丘比丘尼眾還復滋多。時有一長老比丘好於名聞。極立諍論。抄治戒律。開長增廣迦葉所結各申大眾律。外採綜所遺。誑諸始學。別為群黨互相是非。時有比丘求王判決。王集二部行黑白籌。宣令眾曰。若樂舊律可取黑籌。若樂新律可取白籌。爾時取黑籌者乃有萬數。取白籌者止有百數。王以皆多佛說好樂不同。不得共處。學舊者多。從次為名。名摩訶僧祇。學新者少而是上座。從上座為名。名他俾羅（此云上座）如是於後上座部中。本末離分成十一部。復次大眾部中始末離分總有九部。如是合成二十部。又云。如是眾部久後流轉。若是若非。唯餘五部（已上）

裏書云

　　中論疏記第二（末）云。昔末土羅國有一商主。少聘妻室生一男子。顏容瑞正。字曰大天（文）又云。由彼不斷善根力故深生憂悔。寢處不安自惟重罪何緣當滅。五欲綜華嚴般若等諸大乘經。雜三藏說。彼後傳聞沙門釋子有滅罪法。遂往^8□園僧伽藍所。於其門外見一比丘。徐步經行誦伽陀曰。若人造重罪。修善以滅除。彼能照世間。如月出雲翳。時彼聞已歡喜。知歸知教。定當罪滅。因即往詣一比丘所。請求度出家。時彼比丘既見固請不審檢問。遂度出家。還字大天。教受教誡。大天聰慧。出家未久。便能誦持三藏文義。言辭清巧。善能化導。波吒釐城無不歸仰（文）
　　聰明事。寶窟上（本）云。智之在耳曰聽。智之在心曰慧。速疾達理秤利能生妙解為根。故云聰慧利根也。通敏易悟者。上歎其內解。今美其外學。情達事理曰通。內明在心為敏等（文）
　　天魔女事。花玄略述第一（本）云。梵語魔羅。此云殺者。壞於善故（文）又云。天魔。謂欲界第六他化自在天子（文）惠均師彌勒經遊意云。第七波旬魔天事。魔天宮在欲色二天中間住也○身無不淨大小便利（文）無明事。法華義疏第八云。言無明者。一顯通隱別故說無明。過去世中一切煩惱皆有闇惑迷理之義。就此通義故說無明。二者無明煩惱迷於本際。集起生死。其力最強。從強為名故說無明（乃至）若依成實論。唯愛能潤餘但遠助。若據斯義。潤生即狹唯在於愛。受生則廣通於餘結。此經亦然。故彼經言。愛水為潤。無明覆弊。我心溉灌。毘曇云。潤生受生諸結皆能。但纏垢等能潤不能受生（文）中論疏第十。言無明者。從所無受稱。謂無智慧之明。稱為無明（文）義章十使義云。言無明者。依毘曇癡闇之心體無慧明。故曰無明。若依成實。邪心分別無正慧明。故曰無明（文）中論疏記下（仙光）云。無明有二。謂與十使相應無明。又十使中無明（文）中論疏第十云。問。十使中無明三毒中無明與無明支有何異也。答。十使中無明唯取無明使為無明。三毒中無明除貪嗔二使已外。餘皆是無明。今此中通取一切煩惱悉為無明。為發業故。又雖通此一切煩惱。示無明是生死本故。但說無明（文）此玄言三界受生無明者。十二因緣中無明也。
　　無知習氣事。花玄略述云。習氣者。習謂習行氣謂氣分。即宿世習貪等氣分。在而現前。譬如蜜婆私吒阿羅漢。以五百世在獼猴中。今雖得果猶騰樹木。無煩惱心而有本習○此身口煩惱習氣二乘不盡。佛愛恚等一切煩惱習氣都盡○言無知者此有二種。一染無知即十煩惱中無明。此妨證無學果。二者不染無知。五住地中無明住地。此妨證佛果矣（文）又云。三界無明名無明住地。此有二義。一染污。二者不染污。迷理無明名曰染污。事中無知名不染污。無有明解。染污如此云無明也（文）仙光中論疏記十卷云。問。二乘斷見修。與佛斷見修何異。答。異。何者。二乘染污無知耳。佛斷染無知不染無知故異也。染污無知者。見修之中無明是也。不染污無知者。不知草木幾塵所成之心。餘物准之（文）義章第六十使義云。問曰。何故小乘法中不染無明非無明使。大乘是使。小乘法中但為斷除染污煩惱得滅使。不求如來一切種智。故不說使。大乘法中求佛種智。不染無明障佛種智。故說為使（文）中論疏記中（仙光）云。不染污無知者。不知草木幾塵所成之心（文）
　　須陀洹果事。金剛疏第三云。須陀洹者。此言修習無漏。亦名逆生死流。流有二種。一生死流即是煩惱。二者道流名為正觀。今此中具明二流（文）義章賢聖義云。問曰。向說須陀洹果證斷見惑。亦見非見兩義不定。阿羅漢果證斷修惑。亦得如是不定以不。釋言。羅漢經名無學。不名為修。以義細推亦修非修。是義云何。修有二種。一於諸諦重修增進名之為修。二於諸智傍修增明說之為修。彼阿羅漢諦觀滿足不更增進。故名非修。以非修故經名無學。而阿羅漢無學心邊傍修諸智皆令增明。故得名修。以是修故。雜心宣說。無學心現。能令一切諸德增明。名為大明發障修矣（文）
　　三解脫門事。義章三解脫門義云。三解脫門者。謂空無相及與無願。所言空者就理彰名。理寂名空。言無相者有兩義。一就理彰名。理絕眾相故名無相。二就涅槃法相解釋。涅槃之法捨離十相故曰無相。言無願者。經中或復名為無作。亦名無起。釋有三義。一就理彰名。理中無有貪求願樂。故名無願（文）中論疏第八云。案琳疏云。若數人以十六心為三解脫門。空無我為空門。若無常與集道下各四為無願門。滅下四為無相門。若論家假名空為空門。實法空為無相門。平等空為無願門。並以真智為三解脫門（文）中論疏述義中卷云。三解脫門者。大乘云。知一切法空為空解脫門。知一切無相為無相解脫門。於空無相中無所願求。為無作解脫（文）
　　鈍根初果事。義章云。見諦道中分為二種。所謂信行及與法行。鈍根之人入見諦道名為信行。信聖人語而起行故。利根之人入見諦道名為法行。自心見法而起行故（文）又云。修道位中有其二種。謂信解脫及與見到。鈍根之人在於修道名信解脫。信聖人言得解脫故。利根之人在修道名為見到。自心見法到解脫故（文）
　　三寶事。四論玄第十二。三寶義云。如來示生王宮。樹下成道。乃言在重昏之下朗然大悟。此為佛寶。為五比丘趣波羅捺轉四諦法。此乃為法寶。時有五羅漢此為行法之人眾。則是僧寶也（文）義章賢聖義云。毘婆沙說。觀察五陰苦無常等名之為□。觀三寶德名之為頂。觀四真諦名之為忍。唯觀身苦名世第一。理實此四同觀四諦。為分四別且為言耳（文）（已上裏書）
    玄。時眾諍此五義或是非故成二部也者。已上明部分因緣已。今總結之焉。問。於二十部中幾部所執同此五事耶。答。部執論說大眾部一說部出世說部灰山住部多聞部支提山北山部之執義云。有阿羅漢多他以不淨染污其衣。阿羅漢多有無知有疑。惑有他度。聖道亦為言所顯。多聞分別部同之。故知大眾部之支流八部皆同說同執。復上座部中雪山部法護部善藏部執義是同（文）

裏書云

　　香象五教章上云。三法無去來宗。謂大眾部等說有現在及無為法。以過未體用無故（文）四論玄第十云。所諍事義雖多。略出其要者。上座部自云。二世是有。見有成聖。佛是有為。雙林滅度。大眾盛說二世是無。見空悟道。佛是無為。雖般涅槃不般涅槃。上座親居僧之首。有所陳說不可埋沒。別銘一部。大眾亦是眾人同見。是不可抑沒。別名一部也（文）
　　假名事。義章假名義云。言假名者釋有四義。一諸法無名。假與強名故曰假名。如貧賤人假稱富貴。如是等也。二假他得名。故號假名。如彼諸陰得眾生名。假棟樑等得屋宅名。如是一切○三假法之名稱曰假名。世俗諸法各非定性。世假他而有。名為假法。檦假之稱故曰假名。四者諸法假名而有。故曰假名等（文）香象五教章上云。六諸法但名宗。謂一說部。一切我法唯有假名。都無體故（文）又云。五俗妄真空宗。謂說出世部等。世俗皆假以虛妄故。出世法實非虛妄故（已上裏書）
    玄。二百年中從大眾部又出三部等者。部執論曰。至二百年中。從大眾部又出三部。一一說部。二出世說部。三灰山住部（十八部論名窟居部）宗輪論曰。後即於此第二百年。大眾部中流出三部。一一說部。二說出世部。三^8□胤部。十八部論曰。即此百餘年中更生異部等。三部同上。文殊問經下卷曰。於此百歲內出一部。名執一語言（所執與僧祇同。故云一也）於百歲內從執一語言部復出一部。名出世間語言（稱讚詞也）於百歲內從出世間語言出一部。名高□梨柯（是出律主姓也）
    抄批曰。論云。即於此第二百年。大眾部中流出三部。真諦疏曰。第二百年。大眾部併度行央掘多羅國。此國在王舍城北。此部引花嚴涅槃勝鬘維摩金光明般若等諸大乘經。於此部中有信此經者。有不信此經者。若不信者謗言無般若等諸大乘經。言此等經皆是人作。非是佛說。悉簡置一處。還依三藏根本而執用之。小乘弟子唯信有三藏。由不親聞佛說大乘故爾。復有信受此經者。自有三義。一或由親聞佛說大乘故信受此經。二能思擇道理知有此理故信受。三由信其師故信受師所說也。不信者言。是自作經。五阿含中無此經故。由此遂分出三部。然佛教有三種法輪。一小乘法輪。即三藏教也。二大乘法輪。說大乘與小乘異也。如涅槃經。為聲聞說。合明大小乘義也。三一乘法輪。明大小無異。如大品花嚴等。諸般若經明三乘人同觀二空理同修真實智。故知大小無異也。後兩法輪悉是菩薩誦出。前小乘三藏教即阿難誦出也。一一說部者。真諦云。此部執世出世法悉是假名。故言一切法無有實體。同是一名。名即是說。故言一說部。又文殊問經名執一語言部。二說出世部者。此執世間法從顛倒起。但有假名。出世非假皆是真實。此部與前一說部所執有異。一說部明一切法皆是假名。此部明世間法從顛倒生煩惱煩惱生業業生果報。既從顛倒生皆是虛妄。虛妄故非實有。悉是假名也。出世之法不從顛倒起。出世法有道及道果。二空是道果。能通達二空智是道。二空之理既是真實。二空智亦真實。真實境純生真實智。真實智能通達真實境。故道亦是真實有。所執既異故成異部也。三^8□胤部者。真諦疏云。名灰山住部。此部從處作名。此山石堪作灰。此部住灰山也。言^8□胤者。上古有仙染^8□生子。是此之族。文殊問經云。律主姓也。此部云。經律二藏。是佛方便教。非真實教。准此毘曇藏是真實教。不弘經律兩藏。唯弘阿毘曇藏。乃引偈云。隨宜覆身。隨宜住處。隨宜滿腹。疾斷煩惱。有三衣覆身。佛亦許。無三衣覆身佛亦許。故言隨宜覆身。是伽藍處住佛亦許。非伽藍處住佛亦許。故言隨宜住處。是時食佛亦許。非時食佛亦許。故言隨宜滿腹。律中制三衣等。佛自撥此事。故知律非真實說。佛正令依正理勤修學斷煩惱耳。故言疾斷煩惱也。又一偈云。出家為說法。聰敏必憍慢。須捨為說止正理正修行。若欲得講說故出家者。此人出家後聽法。聽法竟為人講說。既解法相。神情聰敏。必生憍慢。不得解脫。故須捨離。應修正理斷煩惱也。經是佛說。不許為他說法。即是撥經。故知經亦非佛真實說。唯令依正理即是實義。阿毘曇解諸義趣。故知毘曇即是佛真說。故此部多精進修道。坐禪之時立誓。寧使此身破壞如塵。若不得道終不起定也（已上）
    慈恩宗輪疏曰。一一說部。此部說世出世法皆無實體。但有假名。名即是說。意謂。諸法唯一假名。無體可得。既乖本旨。所以別分名一說部。從所立為名。真諦師論名與此同。文殊問經云執一語言部。名雖相似。然注解云所執與僧祇同故云一說。此釋非也。二說出世部。此部明。世間之法既顛倒生。顛倒不實。故世間法但有假名。都無實體。出世之法非顛倒起。道及道果皆是實有。准此是實。世間皆假。從所立為名。既乖本旨。所以別分名說出世部。文殊問經注稱讚辭者。此猶非也。真諦師云出世說部者。隨順梵言。於此便倒。憍矩胝部。此婆羅門姓也。此云^8□胤。上古有仙。貪欲所逼遂染一^8□。後所生族因名^8□胤。婆羅門中仙人種姓。文殊問經注云。律主姓也。是釋名門。真諦法師云灰山住部。此言非也。本音及義皆無此說此從律主之姓以立部名（已上）
    問。言時人有信者有不信者。故成二部者。須言成三部。何言二部耶。答。灰山住部依執毘曇起。今依大乘經信不信。但出一說出世二部。故且言二部耳。

裏書云

　　阿難等三師事。一阿難。二富樓那。三優婆離。此云三師也。中論疏記第二（末）云。於此眾中。富樓那此云滿慈子。集阿毘曇藏。鄔婆離此云近執。集毘尼藏。阿難此云歡喜。集修多羅藏（文）
　　曇無德部事。名玄略述第二（末）云。曇摩尉多迦部。此云法上（文）又云跋陀羅邪部。此云賢冑（文）抄批云。法上部。經名法勝部是也。有法可上故名法上（文）慈恩宗輪疏云。法上者律主名。有法可上名為法上。或有法出在眾人之上名為法上（文）中論疏記第二（末）云。若具足應言曇摩屈多迦部。此云法藏。故玄憚師云。曇無德秦言法藏。此是人名。即四分律。
　　一說部事。中論疏記第二（末）云。一說部者。從所立為名。此部說世出世法無實體但有假名。即是說意。謂諸法唯一假名。無體可得。即乖本旨。可以別分名一說部。故云從所立為名也。文殊問經云執一語言部。名雖相似。然注解云。所執僧祇同故云一說。此釋非也（文）
　　出世部說事。中論疏記第八（末）云。出世說部此隨梵語故云爾。若從此方應云說出世部。然文殊問經注稱讚辭者。此猶非也（文）
灰山住部事。名玄略述第二（末）云。□□羅部此云^8□胤（文）又云。婆朽婁多部此云多聞（文）又云。摩訶提婆部此云大天。即制多山部（文）（已上裏書）
    玄。至二百年中從大眾部內又出一部等者。部執論曰。於此第二百年中。從大眾部又出一部。名得多聞部。宗輪論曰。次後於此第二百年。大眾部中復出一部。名多聞部。十八部論曰。又於此百餘年中。摩訶僧祇部中復生異部。名為多聞。文殊問曰。於百歲內從高□梨柯出一部名多聞（出律主有多聞智也）抄批引真諦疏曰。大眾部中更出一部名多聞部者。佛在世時有一阿羅漢。名祠皮衣。昔作仙人被樹皮衣以祠天故。後出家已。隨佛說法皆能誦持。佛未涅槃遂住雪山坐禪。不覺佛滅度。至佛滅後二百年中。方從雪山出至央掘多羅國。尋覓同行人。見大眾部所弘三藏。唯弘淺義不能弘深義。心甚驚怪。謂大眾部弘佛所說甚深之義不能通達。悉皆棄置不復弘通。所弘之者唯弘淺義。其羅漢便於大眾部具足誦出淺義及以深義。深義中有大乘義也。其中有不信者。其有信者誦持。大眾部有弘其所說。有不弘其所說。若弘其所說者別成一部。名多聞部。以所聞多先所習故曰也。成實論即從此部出。故參涉大乘意也。慈恩疏曰。廣學三藏。深悟佛言。從德為名。名多聞部。當時律主具多聞德也（乃至）又有釋言。此師具足更誦淺深。有弘其說者。有不弘者。所以乖競。所弘之教深於大眾。過舊所聞。故名多聞也（已上）

裏書云

　　中論疏記第二（末）云。言多聞部者。當時律主廣學三藏。深悟佛言。具多聞德。從德為名。名多聞部。多聞分別部者。從所為立名。謂至二百年。大迦旃延從阿耨達池出。更分別前多聞部中義。時人有信其所說者。故云多聞分別部。大乘玄義云。施設論部意亦同也。若從所立應名說假部。世出世間法中皆有小假。非一向假。故不同一說部。非一切實故不同出世說部。所以為名。只文殊問經略無此部也（文）（已上裏書）
    玄。於二百年中從大眾部更出一部等者。部執論曰。於此第二百年中從大眾部又出一部。名分別說部。宗輪論曰。次後於此第二百年。大眾部中更出一部。名說假部。十八部論曰。又於此一百餘年中摩訶僧祇部中復生異部。名施設論。文殊問無此部。抄批曰。次後於此第二百年從大眾部更出一部。名說假部（大乘基云）世出世法皆通假名及以真實。不同一說部及說出世部也。真諦疏中名分別說部。大迦旃延佛在世作論。分別解說。佛滅二百年中。大迦旃延從阿耨達池至摩訶陀國。來至大眾部中。分別三藏聖教。明此是佛假名說。此是佛真實說。此是真諦。此俗諦。此是因果。大眾部中有信受迦旃延所說者各成一部。名分別說部。分別說部即大迦旃延弟子。前多聞部者。以所聞過先所聞故。稱多聞部。今分別部者。還分別先所聞。非更廣聞也（經中脫此一部）慈恩疏曰。此部所說世出世法中皆有少假。至下當知。非一向假故不同一說部。非出世法一切皆實故不同說出世部。既世出世法皆有假有實。故從所立以標部名。真諦法師云分別說部。文殊問經略無此部。又舊釋言也。又大迦旃延先住無熱惱池側。佛入滅後二百年時。方從彼出。至大眾部中。於三藏教明此是世尊假名而說。此是實義而說。大眾部中有不信者亦有信者。遂別分部。此部即大迦多衍那弟子所弘通也。
    玄。於二百年滿有一外道名大天等者。部執論曰。此第二百年滿。有一外道。名曰大天。於大眾部中出家。獨處山間。宣說大眾部五種執異。自分成兩部。一支提山部。二北山部。如是大眾部四破五破。合成八部。一大眾部。二一說部。三出世說部。四灰山住部。五得多聞部。六分別說部。七支提山部。八地山部。十八部論曰。又二百年中。摩訶提婆外道出家。住支提山。於摩訶僧祇部中復建立三部。一名支提迦。二名阿婆羅施羅。三名□多羅施羅。如是摩訶僧祇中分為九部。一名摩訶僧祇。二名一說。三名出世間說。四名窟尼。五名多聞。六名施設。七名支提迦。八名阿婆羅說。九名□多羅施羅部。文殊問經曰。於百歲內。從多聞出一部。名只底舸（此山名。出律主居處也）於百歲內。從只底舸出一部。名東山（亦律主所居處也）於百歲內。從東山出一部。名北山（亦律主居處也）此謂從摩訶僧祇部出七部。及本僧祇是為八部。宗輪論曰。第二百年滿時。有一出家外道捨邪歸正。亦名大天。大眾部中出家受具。多聞精進。居制多山。彼部僧重詳五事。因茲諍分為三部。一制多山部。二西山住部。三北山住部。如是大眾部四破或五破。本末別說。合成九部。一大眾部。二一說部。三說出出世部。四^8□胤部。五多聞部。六說假部。七制多山部。八西山住部。九北山住部（已上諸文同異相對見之）慈恩疏曰。第二百年滿時。以前諸部但第二百年內分未滿二百年。今此正二百年分部。故言滿時。即大眾部中末後諍也。外道之中有形同俗。有同出家。今此出家人。故言出家外道。捨外道之邪教。歸如來之正法。亦名大天。前第一百年時有大天比丘為乖諍之首。今此同前之名。故稱為亦。婆沙所說是前大天。制多者即先人云支提訛也。此云靈廟。即安置聖靈之廟處也。此山多有諸制多故。因此立名。大天所住名制多山。制多山西曰西山。既與大天不和。因此別住北山亦爾。制多山北之一山也。此三□從所住立名。然舊真諦法師所翻部執。第四時分但出二部。一支提。二北山。文殊問經亦爾。仍加東山。略無西山之名。此□譯家謬也。至下當知（已上）
    抄批云。至二百年滿有一外道。名曰大天。非是前緣造逆大天也。別有一人亦名大天。於大眾部中出家（宗輪言。出家受具。而部執疏言。自剃髮。賊住出家也）獨處山間。時王敬信三寶。國中多有羅漢。眾人盛供養。佛法大盛。諸外道等無悉復用。既失利養名聞。皆自剃髮入佛法中出家。有聰明者。善達三藏。說法教化度人出家。自在徒眾。真偽相雜。不復可辨。王既知此事。即集大眾檢問真偽。愚癡賊住皆為利養剃髮。驅出外國。聰明之者猶有三百人。問其來由。佛法皆能通達。竟不受屈。王令別置一處。不令與清淨眾雜。王問三藏中義。□能通釋。王不能復治。於是諸部自起□諍。或言。師雖破戒弟子得戒。或言。不得戒。或言。無和上。弟子亦得戒。或言。不得。如是各別五部諍論紛紜。王為諸部□諍。令賊住眾別住一處。大天比丘是賊住眾主。大眾部不容故獨處山間。又云。王聞遂遣聰慧比丘。沙汰幾盡。猶餘數百。王復令人再三推問。彼有弟子依眾出家。推問其師即賊住。因此諍論。或言。師若破戒無戒。餘僧清淨自然得戒。薩婆多等悉同此解。或言。師若破戒無戒。弟子亦無戒。大眾部用此義也。大天即是賊住之首。不為眾許。因而分部。制多山者。佛初生成道轉法輪涅槃四處皆有靈廟。供養此山。即靈廟也。經名只底柯。即制多也。如是大眾部四破五破者。并根本說即五度破。若除根本即四度破（已上）
    慈恩疏曰。論如是大眾部至合成九部。述曰。此下顯所分部名。於中有二。初總結四破五破。後正顯部名。此即初也。如是次前從大眾中末有四破。謂一說以下四時分部。并本五破。謂共上座部初分大眾之時。若末若本合說為九。但末為八。文殊問經若大眾部并根本說。但有八部。真諦法師合為七部。此皆非也。論一大眾部至北山住部。述曰。正顯所分部名也。文殊問經佛說合分成二十部。然翻譯大眾部但總為八。上座部總為十二。何以知非上座部等。離上座外別說有雪山部故。今新舊部執皆言上座亦名雪山。不可離雪山部外別有上座部故。文殊問經上座分成十二非也。其上座部中已言十二。其大眾部乃總言八。於中四時分中略去一部。無說假部。又新舊部執皆無東山之名。但是譯家謬也。應言西山。不悟上座與雪山同分為二部。略去大眾部中所分一也。真諦法師不悟部之多少。遂減去二部。但言十八。今設雜言。若意欲得有十八部者。何故上座部中并本合說乃有十二。大眾部中但說末分有七。不論根本大眾。若如所欲。豈大眾部非十八攝。若言上座亦不入數。恐離雪山別有上座。何故自所翻論乃言雪山住部。亦名上座弟子部。真諦法師聞相傳說有十八部。若言二十。恐有他非。遂略大眾不言。復成西山住部。以欲成已十八部故。若取大眾便有十九。仍舊疏云。合外道所分二為一。故合有七。此義非也。何故須然。今准新論及文殊問經。皆并根本有二十部。即并根本大眾部說亦數不除。故知真諦法師所翻錯也。但除根本上座大眾。故有十八。若并根本即有二十。故佛懸記云。十八及本二。是謂二十部。無是亦無非。我說未來起。如是翻譯要善自他言音。解諸部義研覈褒貶。乃可知矣也（已上）此則慈恩破。今真諦相傳十八部須至下會之。

裏書云

　　支提事。義章十種供養義云。依僧祇律。有舍利者名為塔婆。無舍利者說為支提。地持論中通名支提（文）金剛疏第三云。塔婆外國語。亦云支提。此云墳（文）
　　鏡水抄第五云。第二百年滿時。有出家外道。捨本之邪教。歸如來之正法。亦名大天。前第一百年時有大天比丘。為乖諍之首。今此同前之名。故稱為大天。亦從大眾部中出家。形入僧流。受持具戒。廣學精進。今此大天與彼大眾部僧。重詳前義大天五事。有可不可。因茲乖諍分為三部（文）
　　中論疏記第二（末）云。於此眾中。富樓那此云滿慈子。集阿毘曇。鄔婆離此云近執。集毘尼藏。阿難此云歡喜。集修多羅藏（文）維摩疏第三云。阿難者此云無染。支道林云博聞。舊翻歡喜（文）又云。優婆離是王舍城人。翻為上首。是諸釋子剃毛師（文）又云。什公云。富樓那是其字也。此言滿。彌多羅尼其母名也。此云知識。合母名為字也（文）
　　和上阿闍梨事。梵網經古□下（末）云。和上者即親教師。受戒和上也。阿闍梨者即軌範師。授戒羯磨威儀教受受業等師也（文）（已上裏書）

三論玄義檢幽集第五

　　永享四年五月二十四日於東大寺東室令書寫之畢。擬講延海（生年五十四）
文明七年九月下旬比從師法印聰海相傳之。安樂坊順憲。


三論玄義檢幽集第六

　　　　
　　　　　
　　　　　
　　　　　

    玄。至三百年初迦旃延尼子去世便分成兩部等者。部執論曰。上座部住世若干年。至第三百年中。有小因緣分成兩部。一說一切有部。亦名說因部。二雪山住部。亦名上座弟子部。
    宗輪論曰。上座部經爾所時一味和合。三百年初有小乖諍。分為兩部。一說一切有部。亦名說因部。二即本上座部。轉名雪山部。十八部論曰。至三百年中。上座部中因諍論事。立為異部。一名薩婆多。亦名因諍。先上座部亦名雪山部。
    文殊問經曰。於百歲內。從體毘履（此言老宿）出十一部。於百歲內出一部。名一切語言（律主執三世有。故齊一切可語言也）於百歲內。從一切語言出一部。名雪山（即律主居處也）
    抄批曰。其上座部經爾所時一味和合。三百年初有少乖諍。分為兩部。一說一切有部。亦名說因部。二即本上座部。轉名雪山部。真諦云。從迦葉之後至三百年。無有乖競。至三百年中有少因緣分成兩部者。上座弟子部唯弘經藏。不弘律論兩藏故。上座部說云。佛在忉利天說阿毘曇。爾時迦葉阿難皆不隨佛上天。悉不聞佛說毘曇藏。故今不弘也。律者有開遮。隨有緣不定。故不可依也。毘曇則廣解諸義。雖與經相應。亦有過根本者。經是根本。無開遮增減之過。律與毘曇並是末。末不及本。弘本攝末。故唯弘經不弘餘二藏也。事事依經以為規矩。經中所明教正無曲。故此部皆道德勝餘部也。從迦葉已來至優波及多。專弘經藏。相傳未異。以後稍棄根本漸弘毘曇。至迦旃延子等棄本取末。所說與經不相符。欲刊定之使改末歸本。固執不從。再三是正。皆執不迴。因此分成異部。故曰以小因緣也（賓云。至此時中。迦多衍尼子造發智論盛引毘曇。故乖諍也）言小因緣者。對大眾部分破因緣。故曰小也。其大眾部分破緣由。謂外道入此部中出家。競亂佛法其事紛然。分成多部。此是大因緣也。此部自所弘異。故分成別。非關外緣。故言小也。以三藏約部。悉有偏弘義。上座部偏弘經。薩婆多部偏弘毘曇。正量部偏弘律也。一說一切有部者。真諦云。此部明一切所知不過六種。即是三有為。三有為即三世也。三無為。三無為者即虛空思擇滅非思擇滅。詺此六種為一切。此六皆是有故言一切有。其說一切有義故。用標部名故曰也。亦名說因部者。此部立義廣出所因故也。文殊問經名一切語言。經云一切可惜語言也。其語言者即是說也。二雪山部者。真諦云。此部見前紛諍不除。不欲與同處。遂相隨入雪山住避之。因所住處作名故曰也。即是上座部轉名雪山部也。經中乃於體毘履外更數雪山謬也。慈恩疏曰。論其上座部至一味和合。述曰。自下第二明從上座部所分之部。於中有四。一顯法淳正多載猶同。二明至三百年因諍分部。三時澆部起。四結列部名。此即初也。此部根本迦葉住持。後有近執滿慈慶喜等助揚其化。聖者相繼。所以二百年前殊無異諍。故言經爾所時。一味者顯法無差。和合者明人不諍也。論三百年初有少乖諍。分為兩部。述曰。此即第二至三百年因諍分部。此中或說二百年餘。第三百年之首故言三百年初。上座部本弘經藏。以為上首。以律對法為後弘宣。非是不弘律及對法。然不以為首。至三百年初。迦多衍尼子出世。於上座部出家。是弘對法。後弘經律。既乖上座本旨。所以鬥諍紛紜名少乖諍。不同大天乖諍也。又解。未必此時迦多衍尼子生。但執義不同。遂為乖諍。且如大天五事。上座猶行此時之中。有不許者。既乖本旨。所以遂分兩部。兩部者何。論一說一切有部至轉名雪山部。述曰。自下第三時澆部部起。七時部分。分為七段。說一切有者。一切有二。一有為。二無為。有為三世。無為離世。其體皆有名一切有。因言所以。此部諸義皆出所以廣分別之。從所立法為名。稱有部也。其本大眾部共之。傳承迦葉之教。故上座部者轉名雪山部。上座弟子本弘經教。說因部起多弘對法。既閑義理能伏上座部僧。說因時遂大強。上座於斯乃弱。說因據舊住處。上座移入雪山。從所住處為名稱雪山部。若從所襲名上座部。又西域之言。呼冬分時為雪風。雪山中風流行於世。號為冬分。故言雪風。今此上座賢聖漸少。宗義微弱。人不流通。說一切有聖者博多。理趣強盛。人皆學習。上座之不行如雪風相似。言其論弱也。又上座既是根本。應在說因之之前。但以聖少義弱。所以列之於後。

裏書云

　　四過事
　　中論疏記云。所言過者。玉篇古化反。^6□也度也誤也軼也越也貢也歷也。又音古和反。今須度訓（文）（已上裏書）
    玄。三百年從薩婆多出一部名可住子弟子部者。部執論曰。於第三百年中。從說一切有部又出一部。名可住子弟子部。宗輪論曰。後即於此第三百年。從說一切有部流出一部。名犢子部。
    十八部論曰。即此三百年中於薩婆多部中更生異部。名犢子。文殊問經曰。於百歲內。從雪山出一部。名犢子（律主姓也）
    抄批曰。後即於此第三百年。從說一切有部流出一部。名犢子部。上古有仙染犢生子。此之種也。真諦云。名可住子部。羅怙羅是舍利子弟子。可住子是羅怙羅弟子。弘舍利弗阿毘曇也。智論第二亦云。犢子道人等讀誦舍利弗阿毘曇也。慈恩疏曰。犢子者律主姓也。上古有仙居山靜處。貪欲起已不知所之。近有母牛因染生子。自後仙種皆言犢子。即婆羅門姓也。佛在之日有犢子外道。歸佛出家。如涅槃經說。此後門徒相續不絕。至此分部。從遠襲為名。言犢子部。
    文殊問經云犢子部。注云律主姓是也。真諦法師云可住子弟子部。謂羅□羅舍利子弟子。皤雌子是羅□弟子。弘舍利子所說。因以部分名為可住。可住仍言上古有仙名可住。今此律主母。是彼種從母為姓。名可住子。此理難解。幸願詳之。

裏書云

　　中論疏記第二（末）云。言薩婆多者梵語。此云說一切有。一切有有二。一有為。二無為。有為三世。無為離世。其體皆有。名一切有。從所立為名也（已上裏書）
    玄。次三百年中從可住子部復出四部等者。部執論曰。於此第三百年中。從可住子弟子部又出四部。一法上部。二賢乘部。三正量弟子部。四密林住部。宗輪論曰。次後於此第三百年。犢子部中流出四部。一法上部。二賢冑部。三正量部。四密林山部。
    十八部論曰。即此三百年中。犢子部復生異部。一名達摩鬱多梨。二名跋陀羅邪尼。三名彌離。亦言三彌底。四名六城部。
    文殊問經曰。於百歲內。從犢子出一部。名法勝（律主名也）於百歲內。從法勝出一部。名賢（律主名也）於百歲內。從賢部出一部。名一切所貴（律主為通人所貴也）於百歲內。從一切所貴出一部。名^7□山（律主居也）
    抄批曰。次後於此第三百年。從犢子部流出四部。一法上部。經名法勝部是也。有法可上故名法上。二賢冑部。蓋部主是賢徒眾之冑。冑苗族也。三正量部。刊正無謬故也。經名一切所貴部。四密林部。山有密林。部主居之。經名^7□山部也。真諦云。此四部釋舍利弗阿毘曇。義有少者以經義足之。故分異部也。
    慈恩疏曰。法上者律主名。有法可上。名為法上。或有法出在眾人之上。名為法上。賢冑者。賢者部主之名。冑者苗裔之義。是則阿羅漢之苗裔。故言賢冑。從所襲部主為名也。正量部者。權衡刊定名之為量。量無邪謬故言正也。此部所立甚深法義。刊定無邪。因稱正量。從所立法以彰部名。密林山者。近山林木蓊鬱繁密。部主居此名密林山。從所居為名也。文殊問經名以^7□山部。此共皤雌執義不同。遂分別部。或有解言。此等四部。釋舍利弗阿毘達磨。義有少者以義足之。後各造論取經義深者。既乖本旨。遂即部分也。

裏書云

　　中論疏記第二（末）云。所言尚者。借音耳（文）
　　中論疏第八云。正量本是律學。佛滅後三百年中從犢子部出（文）同疏記云。慈恩部執論疏云。正量部者。權衡刊定名之為量。量無邪謬故言正也。此部所立甚深法義。刊定無邪。自稱正量。從所立以彰部名也（文）（已上裏書）
    玄。三百年從薩婆多部復出一部名正地部者。部執論曰。於此三百中。從說一切有部又出一部。名正地部。宗輪論曰。次後於此第三百年。從說一切有部復出一部。名化地部。
    十八部論曰。即此三百年中。薩婆多中更生異部。名彌沙部。文殊問經曰。於百歲內。從^7□山出一部。名大不可棄（律主）初生母棄之於井。父追尋之。雖墜不死。故云不可棄也。亦名純射。
    抄批曰。次後於此第三百年。從說一切有部復出一部。名化地部。部主昔日曾作國王。化佛露地上後捨出家。從本為名。部執云正地部。真諦云。有婆羅門名正地。解四韋陀論及外道諸義為國之師。後厭世出家得羅漢果。讀佛經有缺闕處。皆將韋陀論毘伽羅論莊嚴之。如佛口說義皆具足。其諸弟子有信受其所說者別為一部。依此羅漢立名故稱正地部。在俗為國師匡正土境故名正地也。又佛法如地。入佛法中又匡正佛法。道俗皆有正地義。故名正地部。慈恩疏曰。此之部主本是國王。出家弘宣佛法。從本為名名化地部。真諦法師云。正地部本是正師。匡正土境。捨而弘法。故言正地。亦稍相近。文殊問經言大不可棄非也。

裏書云

　　玄云。有婆羅門是國師。名正地部（文）部字不審也（已上裏書）
    玄。善解四韋陀者。亦云四毘陀。一億力韋陀明事大懺悔法。二耶受韋陀明布施祀祠法。三阿他韋陀明一切鬥戰法。四三魔韋陀明知異國鬥戰法。

裏書云

　　韋陀此云智論。知此生智。故云智論（文）
    玄。三百年中從正地部又出一部名法護部者。部執論曰。於此第三百年中。從正地部又出一部。名法護部。宗輪論曰。次復於此第三百年。從化地部流出一部。名法藏部。
    十八部論曰。三百年中。彌沙部中復生異部。名曰曇無德部。
    文殊問曰。於百歲內。從大不可棄出一部。名法護（律主名也）
    抄批曰。次後於此第三百年。從化地部流出一部。名為法藏部。或名法密部。基云。是部主名者非也。前大集經以隱密法故。是法名也。經中名法護部。注云。律主名也。真諦云。法護是人名。此羅漢是目連弟子。恒隨目連往天上人中。六欲天子見目連。必共談說佛法。我曾說如此咒供養如來。或言。如來如是說菩薩修行法門。法護既隨師遊行。隨所聞者無不誦持。目連滅後。法護習為五藏。一經藏。二律藏。三論藏。四咒藏。五菩薩本因。即名菩薩藏也。化地部未遂自制立。於化地中復有同其所立五藏者。故別為一部。名法護部。為法所護也。此部自說。勿伽羅是我大師。恐餘部有不信其所立五藏者。故引師為證。故言勿伽羅是我大師。勿伽羅此間經中名目犍連是也。勿伽翻為胡豆。即綠豆也。羅翻為受。依此方語應言受胡豆。此是其姓。上古有仙名勿伽羅。不食餘物唯食胡豆。故名受胡豆。目連即此仙人種也。
    慈恩疏曰。法藏者部主名。密之與藏義意大同。法藏法密二義皆得。此師含容正法如藏密。故言法密。從人以立論名。此部師說總有五藏。一經。二律。三阿毘達磨。四咒。即明諸咒等。五菩薩。即明大菩薩行事等。既乖化地本旨。遂乃部分。他不信之。遂引目連為證。菽者豆也。上古有仙人嗜綠豆子。採以為食。遂得成仙。目連是彼仙種。故言採菽氏也。或言仙人食豆。此是彼種。氏謂族類。此部引目連說有五藏證也。

裏書云

　　中論疏記。大乘玄云。彌沙塞部者。從梵本立名也。此云化地也（文）又云。大乘玄云。曇無德部者梵語存略。若具足應言曇磨屈多迦部。此云法藏。故玄惲師云。曇無德秦言法藏。此是人名。即四分律主也（文）（已上裏書）
    玄。三百年中從薩婆多部又出一部名善藏部者。部執論曰。於此第三百年中。從說一切有部。又出一部名善歲部。亦名飲光弟子部。
    宗輪論曰。至三百年末。從說一切有部復出一部。名飲光部。亦名善歲部。
    十八部論曰。即此三百年中。薩婆多部中更生異部。名優梨沙。亦名迦葉惟。文殊問經曰。於百歲內。從法護出一部。名迦葉比（律主姓也）
    抄批曰。至三百年末。從說一切有部出一部。名飲光部。亦名善歲部。梵音迦葉波。此翻飲光。迦葉翻為光。波翻為飲。謂光飲也。此間言倒。故言飲光。迦葉波是姓。上古有仙人。身光極盛。蔭蔽餘光令不復現。此羅漢是蔭光仙人種。故以為姓。用姓立名也。又此部主身亦有光。能飲餘光也。以身作金色常有光明。以閻浮檀金為人。並此迦葉。迦葉身光蔭金人光不復現故。故名蔭光。言閻浮檀金者。此是樹名。此樹半臨陸地。半臨江水。此水底有金。其水極深。而金色徹出水上。轉輪王出世。夜叉鬼神取此金。將來人間博易。故人間有此金。以此金若置暗中。暗色即滅。猶不及此迦葉身光也。又名善歲者。幼有賢德美。其年少而有賢德。故云善歲也。
    慈恩疏曰。飲光者波羅門姓也。上古有仙。身有金色飲蔽餘光。故言飲光。此部教主是彼苗族。故言飲光及此部主身有金光能飲餘光。故言飲光。此師少歲性賢有德。因以立名。故言善歲。嘉其少有賢行故也。從其姓云飲光。從其名云善歲。或云。此是佛在之日迦留陀夷兒。姓飲光也。少即隨佛出家受道。故名善歲。何故三百年末此人猶有也（已上）私云。勘諸說皆言善歲。而今玄文言善藏者。恐文字誤歟。就中今玄據部執論說。彼同云善歲。此獨何乖本乎。

裏書云

　　中論疏記第二（末）云。善藏部者。梵語蘇波利師部。此云善歲。今云善藏同意。謂此師少歲性賢藏德。嘉其少藏賢得。故以立名（文）（已上裏書）
    玄。三百年中從薩婆多又出一部名說度部者。部執論曰。至第四百年中。從說一切有部又出一部。名說度部。亦名說經部。如是上座部合成十一部。一說一切有部。二雪山部。三可住子弟子部。四法上部。五賢乘部。六正量弟子部。七密林住部。八正地部。九法護部。十善歲部。十一說度部。
    宗輪論曰。至第四百年初。從一切有部復出一部。名經量部。亦名說轉部。自稱我以慶喜為師。如是上座部七破或八破。本末別說成十一部。一說一切有部。二雪山部。三犢子部。四法上部。五賢冑部。六正量部。七密林部。八化地部。九法藏部。十飲光部。十一經量部。
    十八部論曰。於四百年中。薩婆多部中更生異部。名僧迦蘭多。亦名修多羅論。如是上座部中分為十二部。一上座部。二雪山。三薩婆多。四犢子。五達摩鬱多梨。六跋陀羅耶尼。七彌離底。八六城部。九彌沙塞。十曇無德。十一迦葉惟。十二修多羅論部。文殊問經曰。於百歲內。於迦葉比出一部。名修妒路句（律主執修妒路義也）此謂體毘履部出十一部。及體毘履成二十部。
    抄批曰。至第四百年初。從一切有部復出一部。名經量部。亦名說轉部。自稱我以慶喜為師。立義依經故。執有種子現在相續轉至後世。故名說轉部。真諦名說度部。此部明五陰從此世度至後世未得其道。則五陰不滅故名說度。復有人同其所說義。故別為一部也。亦名說經部。唯立一藏義。言唯有一經藏。所以作此所立者。基云。經是根本。律及毘曇還解經義。既不出經外故。唯一經藏。故名說經部也。經名修妒路部。即契經也。義意亦同。宗輪名經量部。義不異前也。
    慈恩疏曰。此師唯依經為正量。不依律及對法。凡所援據以經為證。即經部師。隨所立為名。名經量部。亦名說轉部者。此師說有種子唯一種子現在相續轉至後世。故言說轉。至下當知。舊云說經部。然結集時尊者慶喜專弘經藏。今既以經為量。故以慶喜為師。從所立為部名。滿慈弘宣對法。近執弘宣毘奈耶。既不依於對法及律。故今唯以慶喜為師也。若辨上座與大眾部破。即有八破。若除根本但說於末。從說一切有部以下即有七破。故合成十一部。并根本數也。與文殊問經別。破并根本有十二部。已如前會。
    玄。謂五陰從此世度至後世等者。部執論曰。說度部此執義本。陰從前世至後世。若離聖道說陰不滅。陰有本末。宗輪論曰。其經量部本宗同義。謂說諸蘊有從前世轉至後世。立說轉名。非離聖道有蘊永滅。有根邊蘊有一味蘊。
    慈恩疏曰。經量部說諸蘊從前世轉至後生。後有實法我生。能從前世轉至後世。問此為常故轉為體無常不相續住名轉內法外法耶。非離聖道有蘊永滅。有漏六行不能斷煩惱。但名伏故。有根邊蘊。有一味蘊。一味蘊者。即無始來展轉和合一味而轉。即細意識曾不間斷。此具四蘊。有根邊蘊者。根謂向前細意識。住生死根本故說為根。由此根故有五蘊起。即同諸宗所說五蘊。然一味蘊是根本故。不說言邊。其餘間斷五蘊之法是末起。故名根邊蘊。
    玄。從上座部都合有十一部等者。此則若本末合論者。上座部合有十二部。大眾部都合有八部也。然教跡義曰。從大眾分為九部。上座部因諍論事為十一。又四論玄第十曰。什法師云。僧祇出九部。上座生十一部。漫陀山云。上座出十二部。此是近代胡僧所說。今以十一為定。此則與今玄釋異也。
    問。云何如此相違耶。答。十八部論羅什法師集。部執論真諦三藏譯。此二論說異故。今玄者且依真諦三藏部執論。教跡義據關中說。故彼此釋異。四論玄者。上座部出十二部。此近代胡僧所說者。即當真諦說。問。檢十八部論云。上座部中分為十二部。何言依什師說上座部分十一部耶。答。教跡義列名全同十八部論。而云。上座分為十一。均師章同之。論自云。先上座部亦名雪山。既非二分合為一也。然論合前後名列有十二。又出二十部所計不同。別出上座部義者。聊有始終本末異故。且傍亦相兼異義歟。又但名十八部論。不謂十九。若上座部十二者。末宗有十一部。然言大眾部有九。末即有八。若定上座末十一者。豈非十九何名十八部耶。故知什公意。上座本末十一也。問。上座或十一。或十二可爾。大眾部或八或九。何故不同耶。答。十八部論宗輪論並云。外道大天出家時有三部。支提迦（新名制多山）阿婆羅施羅（新名西山）鬱多羅施羅（北山）真諦部執論闕無西山。故減一數也問。文殊問經與部執論同言僧祇有八。而舉只底舸東山北山。此亦同羅什論說僧祇有九。而出三山如何。答。只是相傳不同而已。若欲會者。羅什論并唐譯有說假部。亦出支提等三山。部執論有分別說。即說假部也。而無西山。文殊問經以東山替西山。而闕無說假部。經不明宗計異。今案。東西者只是傳者取名異耳。經闕說假部。真諦無西山者。亦是傳者不同耳。又若會者。同言八部。故分別說即東山部。闕無西山也。問。部執論說雪山住部。亦名上座弟子部。明全是一。何今玄依彼論說立上座有十二耶。答。上座部轉名雪山部。此非二分。故合為一。然分始終本末異。故亦分為二。由此有二說不同。今玄釋取其始終異執。故有二十。即此異意也。問。束諸異說異釋類攝之方云何。答。文殊問經部執論并今玄大眾有八上座十二之說。十八部論宗輪論四論玄大乘玄。大眾部有九上座十一之說耳。其中部執論與文殊問經數同事別。或又數事俱同。如上所明。
    玄。而薩婆多傳者。薩婆多師資傳云薩婆多傳。元照釋曰。師資傳今藏中無本。諸記云。梁僧祐撰有五卷（已上）言異世五師者。南山戒疏曰。二者五部。若據本緣。其流上座。何以知耶。大迦葉波初秉宗教。將事集法。簡練通德。故五百無學智論千人。並是釋門達化之士。故號此侶名為上座。自作達化。何以明斯。故得任持三藏御世。如部執解。於佛滅後夏竟涅槃。大悲智論咸陳滅相。如付法藏傳說。付法與阿難等二師。阿難受法化世。如付法藏傳。恒水中流而取滅度。分身四分。廣相如彼。三師末田地。四師商那和修。並是阿難親承資奉。阿難將滅以法通付二人。田提道洽罽賓。和修化在中國。是則同時分地而王也。五師優波□多。和修所度。緣如智度。聲振遐邇。時人號為無相好佛。前之五師躡跡傳化。體權通道。故不分教。二者同世五師。時既澆漓情見互起。雖通小聖不無利鈍。□多受法漸劣於師。和修舉手莫委定相。致使此五皆資心見。何得開通。縱而不同。遂分五部。元照釋曰。三四二師。末田提。即恒河中度五百仙人。餘皆先入滅。唯末田提被留傳法。往化罽賓國。罽賓即迦濕彌羅國梵音之異。此二並出阿難門下。布化同時。故文合敘。師資相承謂之躡跡。若據末地商那。乃是橫分並化。但由各至一處且言異世。若取傳法唯是商那。據理但有二十三師。付法傳委釋緣相。須者檢看。又云。佛滅夏竟涅槃者。准義抄。五師住世各二十年。即所見不同也（已上）異世同世五時傳持分部次第略明如此。若廣明異世五師傳持化跡者。華嚴寺大覺律師抄批曰。今先明五師傅授者。謂如來化緣將畢。眾生感盡。將入滅時。法付迦葉。故涅槃經云。我今所有無上正法悉已付屬摩訶迦葉。是故迦葉於佛滅後。次宣正法。廣利眾生。闍王見之。自投象下請言。尊者涅槃可報我等。時大迦葉所化事畢。重自思惟。我極年邁。身為老困。臭爛之體甚可厭患。涅槃時到。即更思惟。遍禮如來舍利之塔。禮敬畢已還王舍城。阿難恒逐未曾捨離。恐入涅槃或不睹見。於後迦葉語阿難言。汝獨入城我亦當往。因此獨入王舍大城。到闍王宮門。告守門者。為我白王。門入答言。王今正睡眠不能驚覺悟。言王若覺者可宣我意。阿闍世王夢屋梁折。即便驚悟。門人具宣。王即尋逐尊者。已往雞足山入於圓寂。故婆沙一百三十五云。大迦葉波入王舍城最後乞食。食已未久登雞足山。山有三峰如仰雞足。尊者入中結跏趺坐。作誠言曰。願我此身并及衣缽久住不壞。乃至五十七俱胝六十百千歲。付法藏傳云九十六億。慈氏如來出世之時施作佛事。發此願已。尋般涅槃。時彼三峰合成為一。掩蔽尊者儼然而住（云云）又付法傳云。迦葉至雞足山跏趺坐已。作是願言。今我此身著佛所與糞掃之衣。自持己缽。乃至彌勒令不朽壞。使彼弟子皆見我身。又念闍王若不見我。沸血必當從面流出。命不全濟。若使闍王與阿難來者。山當為開令其得入。若還去者復當還合。即便捨命。大地震動。帝釋諸天雨花燒香供養舍利。悲感號哭。共相裁抑。還歸天上。阿闍世王於睡臥中夢屋梁折。尋便驚覺心生惶怖。門人白王。摩訶迦葉欲入涅槃來與王別。正值眠息。令我致意。王聞悶絕舉聲大哭。涕淚交流。我何薄祐。諸聖涅槃不一睹見。即詣竹園禮阿難足。即將阿難向雞足山。王既到已山自然開。迦葉在中全身不散。曼陀羅花以覆其上。王時發聲號哭。舉身投地。積諸香木將欲荼維。阿難止言。迦葉以定住身待於彌勒。不可得燒。彌勒出時當將徒眾九十六億至此山上見於迦葉。時彌勒眾皆作是念。釋迦如來弟子身形卑陋若此。彼佛亦當與斯無異。於是迦葉踴身虛空作十八變。變為大身充滿法界。時彌勒佛即就迦葉取僧伽梨。是時大眾見其神力。除憍慢心。成阿羅漢。王供養已還歸本國。時雞足山還合如初。問。迦葉有三。謂童子迦葉。摩訶迦葉。十力迦葉。未知世尊付法是何迦葉。答。准大悲經彌勒歎言。住勝頭陀少欲知足。即童子迦葉。以此自誓受戒。或曰金色。或曰無欲。常行頭陀。故知是也。若爾既是童子迦葉。何故經言摩訶迦葉。答。此非是兄弟三人中大者。但以能行頭陀少欲知足常行大法故言大也。但迦葉將欲涅槃。以最勝法付屬阿難。作如是言。長老當知。昔婆伽婆以法付我。今我老朽將欲涅槃。世間勝眼今當相付。汝可精懃守護斯法。阿難受教秉宗被時。阿闍世王請阿難曰。如來迦葉入般涅槃。自我多殃。悉不睹見。尊者滅度唯願垂告。阿難曰善。阿難後時至一竹林中。聞有比丘誦法句偈。若人生百歲。不見水老鶴。不如生一日。而得睹見之。阿難聞已。便語比丘。此非佛語不可修行。汝今當聽。我演佛偈。若人生百歲。不解生滅法。不如生一日而得解了之。爾時比丘向其師說。師告之曰。阿難老朽。智慧衰劣。言多錯謬。不可信矣。汝今但當如前而誦。阿難後聞猶誦前偈。即問其意。答言。尊者吾師告我。阿難老朽。言多虛妄。但依前誦。阿難思惟。彼輕我言。或受餘教。即入三昧推求勝德。不見有人能迴彼意。便作是言。世間眾苦甚難久居。我於今日宜入涅槃。復作是念。阿闍世王與吾有要。我應語之。即詣王宮告守門者。為我白王。門人答曰。王今睡眠。若設悟覺。罪我不少。阿難語言。王若覺者可宣我意。阿闍世王夢蓋莖折（表失覆蔭）即便驚悟。門人具宣。王聞悶絕。良久乃蘇。園神白王。阿難今已向毘舍離。即嚴四兵往恒河側。阿難乘船在河中流。於時大地六種震動。時雪山中有五百仙。見斯相已飛空往諸。求哀出家。即化恒河變成金地。為諸仙人如應說法。鬚髮自落成阿羅漢。咸悉俱時入般涅槃。阿難昇空作十八變。入風奮迅三昧。分身為四。一分向忉利天與釋提桓因。一分與大海娑伽龍王。一分與彼毘舍離子。一分授與阿闍世王。如是四處各起寶塔。有人云。阿難在河中流入涅槃者。為護闍王及毘舍離意也。所以不進不退耳。心疏云。乃至第三師末田提。第四師商那和修。並是阿難親承諮奉。阿難將滅。以法通付二人。田提化在罽賓。和修盛行中國。是則同時分地而王也。然第三師者。傳云。阿難念曰。佛記罽賓當有比丘名摩田提。於彼國土流化法眼。即便以法付摩田提。傳中不廣述其緣。但廣述商那也。其第四師者。摩訶迦葉垂涅槃時。告阿難曰。今以法寶用相委累。長老於後若入涅槃。可以佛法付商那和修。其人過去曾為商主。與五百賈客入海採寶。遇見辟支佛身嬰重病。商那即以供給所須。時辟支佛病遂除差。復以細疊而用奉之。其辟支佛先著一夜。名曰商那（此云麻衣）爾時商主白辟支曰。此商那衣極為弊惡願受我疊。辟支答言。我以此衣出家成道。復當著此而入涅槃。汝於福田宜生深信。未來必當獲大果報。即昇虛空作十八變。還就本座而入涅槃。商主見之因發誓言。使我來世所有功德威儀法式及以衣服。如今此聖等無有異。由斯願故處於母胎著商那衣。乃至與身俱共增長。出家受戒得道涅槃。此商那衣未嘗離體。因即號曰商那和修。阿難勸其出家。以成羅漢。得總持力。所聞之法未曾忘失。逮及阿難入涅槃後。班宣妙法利益眾生。阿難所持八萬四千諸法藏門。商那比丘悉能憶念。譬如瀉水置之異器。後居罽賓山中坐禪。時憂婆□多有五百弟子。憍慢貢高不得解脫。□多入定觀此五百弟子。與己無緣。唯有吾師商那和修。乃能化度。便至心念。商那神力飛空而至。衣服故弊。髮爪長利。入□多房坐其床上。□多弟子嗔念。此是何人處我師座。即欲驅逐如山不可傾動。欲出惡言口自噤閉。即共往□多所具陳其事。□多念言。自非其師無能坐者。即便歸來頂禮其足。弟子念言。師雖為禮威德勝之。商那知其弟子憍慢未息。手指虛空便下香乳。如高山頂懸泉流注。問言。□多是何定相。□多不識。如是次第五百三昧。問其名字都不了知。商那和修一一為說。汝今當知。如來三昧緣覺不識。緣覺三昧聲聞不識。吾師阿難三昧定相我悉不知。今我三昧汝亦不識。如此三昧。我涅槃後皆隨吾滅。七萬七千本生諸經。滿足一萬阿毘曇藏。凡有八萬清淨毘尼。如斯之法亦隨我滅。如來滅後賢聖隱沒。如是法藏漸當衰損。乃至末後一切都盡。時諸弟子方自悔責輕慢大聖。商那即為說法皆得羅漢。尊者商那所應作已。飛昇虛空作十八變而入涅槃。□多闍維起塔供養（云云）第五大師者。名憂婆□多。佛在世時彼為尼乾。名曰薩遮。高才利智。論議絕倫深世憍慢。擅聲天下。銅鍱纏腹。首戴火瓮。謂智盈滿故鍱自纏。世間昏闇無所觀見。欲以光明照其盲冥。來至佛所欲捔言辨。白言。瞿曇我欲出家。智慧若與舍利弗等。心則自樂。設不及者吾當還家。佛言。假使汝積百千萬身。欲望得及舍利弗者終無是處。其人聞已辭佛而退。其去來久。佛告眾言。我滅度後滿一百年。此人爾時得羅漢道。廣化眾生。得解脫者不可稱數。商那和修觀其出代。往詣其父令與出家。語其父言。佛記此人於百年後大作佛事。饒益眾生。父即將付商那和修。還至僧坊度令出家。與受具戒。羯磨亦訖即得羅漢。三明八解。巧於言辭。所演無盡。心自念曰。我於今日已睹法身。未見如來相好之體。思惟是已深生哀戀。爾時有一老尼。年百二十。曾見如來。憂婆□多知彼見佛。欲到其所。尋遣使者告比丘尼。尊者□多欲來相見。時比丘尼即以一缽盛滿中油。置房扉後。□多到其所止當入房時棄油數渧。共相慰問。然後就座。問言。大姊。世尊在時。諸比丘輩威儀進止。其事云何。比丘尼言。昔佛在世。六群比丘最為粗暴。雖入此房。未曾遺我一渧之油。大德今者智慧高勝。世人號為無相好佛。然入吾房棄油數渧。以是觀之。佛在時人定為奇妙。□多聞是語已。其自悔責。極懷慚愧。比丘尼言。大德不應自生恥恨。如佛言曰。我滅度後。初日眾生勝二日者。三日之人益復卑劣。如是展轉福德衰耗。愚癡闇鈍善法羸損。況今大德去佛百年。雖復為作非威儀事。正得其宜。何足為怪。□多問言。大姊見如來其事云何。比丘尼曰。昔佛在世。我年二十。始欲行嫁。失一金釵墮深草中。求之不得。後以燈燭遍照推覓。求之至疲了無髣□。正見如來遊行而遇。金光耀晃如百千日。幽暗之處普皆大明。微細諸物而悉顯現。尋見我釵因取之。以斯緣故吾得見佛。□多聞已倍生悲戀。後於異時集眾說法。說施戒論。生天之法輪。呵欲不淨。出離為善。魔王愁怖。恐境界空。便來嬈其眾生。於說法時雨金雨寶。雨花瓔珞。化作白象。七寶莊嚴。現為女人端正特奇。舉會觀視無聽法心。於三日中演深法味。乃至無有一人得於道者。□多入定觀其所由。魔復真珠花瓔著其頂上。尊者知是魔作。便以三屍。謂蛇狗人。化為花鬘。感魔令至。而謂之曰。汝與我鬘。深感厚施。今還以此用相酬贈。魔大歡喜舒頸受之。受已見屍。蟲疽欲出。臭爛難近。盡其神力去之不脫。踴身虛空向諸天眾求脫不得。復詣梵王求脫死屍。梵王答曰。十力弟子所作神力。吾如之何。假使劫燒毘藍猛風不能得脫。如因地倒還扶地起。汝若歸依憂波□多。容可得脫。魔即受梵王教。往尊者所五體投地。白言。大德。佛初成道坐樹王下。我率官屬而往惱亂不可稱數。未一惡言而見輕毀。汝阿羅漢少慈忍力。於天人前而見陵毀。尊者答言。汝以聲聞比校如來。欲以芥子等須彌山。螢燭之光齊暉日月。牛跡之水同大海量。如來之悲不相加報。今我狹劣少慈忍心。故相毀辱。汝於正法更莫嬈害。當為汝解。汝昔曾睹如來色身。宜為我現。魔王言。我現佛身勿為吾禮。魔王入林變形如佛。三十二相八十種好。光明照耀儀相安祥。化為比丘。前後圍繞。若鵝王趨從林而出。□多見已便說偈言。咄哉無常。無悲愍心。能壞如是上妙色身。說是偈已。一心瞻仰目不暫捨。由懷踊躍又說偈贊。快哉清淨業。能成是妙果。非自在天王。亦非無因得。面如紫金色。目淨如青蓮。端正超日月。奇妙勝花林。湛然若大海。不動如須彌。安步猶師子。顧視同牛王。無量百千劫。淨修身口意。以是故獲得。如此殊妙身。怨見尚歡喜況我不欣慶。
    說是偈已。不覺為禮。魔王驚怖即復本形言。如此何故。答言。波旬。我知世尊久已滅度。見此形貌。歡喜內發。是故禮耳。城中男女百千萬人。聞於尊者摧伏惡魔。皆共雲集聽其說法。百千萬人悟於初果。萬八千人得阿羅漢。從是已後所化無量。時阿育王於三寶所得不壞信。每與尊者歷觀勝跡。處處化度無量眾生。眾生皆得羅漢。其得道者一人一籌。籌長四寸滿一石室。室高六丈。縱廣亦爾。於是名稱滿閻浮提。世皆號為無相好佛。化緣已訖將欲涅槃。即告大眾。卻後七日我當滅度。爾時即集十方羅漢及諸學人淨持戒者。不可稱數。即現十八變。使諸四眾生大信心。於無餘涅槃而取滅度。以室中籌而用耶維。十萬羅漢亦入涅槃。譬如大象既去象子亦隨也（云云）此上五師躡跡傳化。是故號為異世五師。上來明五師傅授門竟（已上抄批）

裏書云

　　四論玄第十云。第三三藏律師名末田地。亦云末彈地。此云河中比丘。阿難欲入涅槃時。先令夜叉唱告。我和上今入水欲入涅槃也。諸阿羅漢聞唱告聲。不見阿難。並在河水上坐。爾時阿難為末田地弟子授與法寶藏。因處為目云河水比丘也。○第四三藏律師名舍那婆斯阿羅漢。或言彌婆私。此云紵衣。或云衲衣。此人常著麻紵衣。因事立名也。第五三藏律師名優婆掘多。或云鞠多。或云級多。或云屈多與及多也。漢云無相。或云大護。阿育王經云。此人身無三十二相而能伏魔外道等。定功齊於佛。又有道術。以三尺瓔珞能降伏外道魔等。時人呼為無相佛（略抄）
　　花玄略述第三（末）云。末田地此云河中。○舍那婆斯此云紵衣。○優婆掘多此云無明。又曰大護（取意）
　　什公維摩經注云。問曰。昔時魔常來下壞亂學人。今何因不來。答曰。優波掘恩力故。佛在世時有外道。薩遮尼犍。大聰明能論議。心大高慢。知佛法尊妙。意欲出家。問佛言。我若出家。智慧名聞如佛不。佛言不得。又問。得如舍利不。佛言不得。如是一一問五百弟子。乃至問得如羅□羅不。答言不得。於是尼犍言。我出家既不得如佛。又不得如弟子。何用出家。又問。後當得不。佛言。後世無諸大人。然後當得。尼犍命終已。佛泥洹後百年。阿育王時生。出家學道得阿羅漢。除度夫不度婦。度婦不度夫。不在數中。但取夫婦得阿羅漢者。以籌子數之。積籌滿屋。後泥洹時以籌子燒身。不假餘物。未泥洹時。嘗於林中坐禪。見一餓狗。餓羸將死。常減食與之。諸比丘各分食與狗。遂腹脹欲死。時諸比丘各各坐繩床圍繞守視。誦經說法。狗以善心視諸比丘。又聞法音。命終已生第六天。有大威德。與魔王共坐。時狗已臭爛。彼魔心念。何因有此大人與我共坐。觀其本緣。乃知是狗。即大嗔恚。是優波掘比丘。使是臭狗與我共坐。當作方便令其毀辱。時優波掘林中坐禪入滅盡定。魔以天上嚴飾花鬘繫額上已。廣語四眾將共視之。比丘於空閑處嚴飾如是。云何名為清淨有德。須臾優波掘從定起。覺頭有花鬘。知是魔為。即指之。汝是魔王。即取死狗變為花鬘。極大嚴飾。語魔言。汝以鬘供養我。我還以鬘報汝。汝可著之。便以神力繫鬘。著魔王頸繫也。還成死狗。□脹沮爛甚大臭惡。魔以神力去之而不能得。至帝釋所。帝釋不受。自還六天。乃至梵天皆悉不受。無能為解語言。汝自還去求彼比丘。即至優波掘所求解臭鬘。優波掘即與要誓。汝從今日乃至法盡。莫復來下壞亂善人。又我雖見佛法身不見色身。汝今為我變作佛形。若能如是當解汝鬘。魔即受其誓。便語比丘言。我作佛時莫向我禮。於林中變為佛身。相好具足放大光明。作諸弟子皆如舍利弗等。大眾圍繞從林間來。優波掘歡喜踊躍。忘其要誓即為作禮。魔言。云何違要而向我禮。優波掘言。我自作佛意禮耳。於是臭鬘自然得解。魔言。佛真大慈悲。我種種惱佛。佛不報我。而今比丘見報如是之甚。比丘言。佛大慈大悲自能容忍。我小乘之人不能如是。魔不來緣。略說之也（文）
　　中論疏記第一（本）云。梁時僧祐律師作薩婆多傳（已上裏書）
    玄。同世五師者於優婆掘多世即分成五部等者。於五部分流大有二說。一者一時並起五部。即如今薩婆多傳所出五部是也。除薩婆多部入犢子部。又大集經所說五部。除摩訶僧祇取薩婆多并犢子。如下所引。二者前後分流五部。謂於二十部中五部盛行。於此亦有二說。一者依部執論十八部論等出之。如大乘玄所釋五部。依十八部論數之是也。彼教跡義曰。佛在世時自說十二部經。佛滅度後委付迦葉。十弟子之中最大有四大聲聞。所謂迦葉目連須菩提舍利弗。何獨付迦葉不付餘人者。舍利弗目連早已滅度。須菩提者為性懦。迦葉為性強決。故付迦葉。迦葉滅度付阿難。阿難付末田地。末田地付舍那婆斯。舍那婆斯付優婆掘多。如是隔世五師至一百餘年分為二部。一者摩訶僧祇部。此言大眾部。二者多羯羅部。此云上座部。從大眾部分為九部。一名大眾部。二名一說部。三名出世部。四名窟居部。五名多聞部。六名施設論部。七名枝提部。八名阿婆羅部。九名鬱他羅部。三百年中。上座部自諍論事分為十一部。一名薩婆多部。二名雪山部。三名犢子部。四名達摩鬱多部。五名跋陀耶尼部。六名三彌底部。七名六城部。八名彌沙塞部。九名曇無德部。十名迦葉唯部。十一名修多羅論部。又十八部中五部盛行。五部者。一薩婆多部。二曇無德部。三僧祇部。四彌沙塞部。五迦葉唯部。五部之中薩婆多部盛行。准此可知。二者古三藏傳。如南山戒疏曰。如古三藏流傳云。五部初分二百年後。何者是耶。薩婆多中分出四部。迦葉遺分出二部。彌沙塞中分出一部。四百年後。僧祇部中分出六部。唯曇無德部始終不分。元照釋曰。三藏傳者出首師疏前明二百年於三部中分十二部。後明四百年僧祇始分共為十八部。論云。五部者通舉全數也。望後僧祇故曰初分。已上本末共十八部。此中無婆粗。仍以僧祇在五部數。故使古師以僧祇當婆粗（已上）此三藏所傳五部與大乘玄五部同。但十八部分相彼此各別。故為二說。玄就十八部論所說。其中取當世盛行以為五部。非古三藏所傳十八部耳（已上）總於取五部有三種說。一者今玄所說依師資傳。二者大集經所說五部。三者大乘玄五部。此恐據古三藏說。而就十八部論數之歟。
    玄。又大集經等者。大集經第二十七曰。我涅槃後。我諸弟子受持如來十二部經。書寫讀誦。顛倒解義。顛倒宣說。以顛倒說故覆隱法藏。以覆法故名曇摩□多（此云法正。亦法密部也。經言隱覆。即密義也。或名法藏。藏亦密義。四分律也。凡解法先因後果。此就化儀說相明顯。故倒解之。如四諦法。苦初道後。覆彼常途因先果後義也）而復讀誦書寫外典受有三世及以內外。破壞外道。善解論義。說一切性悉得受戒。凡所問難悉能答對。是故名為薩婆帝婆（受者執也。此部執有三世實體。一切性者。三性心中悉得戒也。然異道所計誅惡人畜。道路女人陵皆無罪。此部難言。但殺得罪。何簡善惡。戒是出離之因。要身器淨。非一切性悉得受故也）說無有我及以受者。轉諸煩惱。猶若死屍。是故名為迦葉毘（此名重空觀。即解脫律也。此有戒本。賓去。數論外道執有實我。受用塵境名為受者。轉諸煩惱者捨也。海不宿屍。故為喻也）不作地想水火風想虛空識想。是故名為彌沙塞（而此六界並說為空。故云不作想也彌沙塞者。此云不著有無觀。即五分律也）皆說有我不說空相。猶如小兒。是故名為婆蹉富囉（婆蹉者此翻為犢。富多羅者此翻為子。言富囉者略也。正是犢子部也。此部計我非是即蘊亦不離蘊而有實我梵云婆羅必栗託^6□那。此云愚異生。舊譯為小兒凡夫。准此應言猶如異生。以其異生此有實我。指之為喻。經言小兒。意取愚義也）廣博遍覽五部經書。是故名為摩訶僧祇。善男子。五部雖各別異。而皆不妨諸佛法界及大涅槃（已上經文）問。列六部名。何因勸五。古來多釋。今且一解。僧祇既能遍攬。明知不別執宗。是故據宗但唯五部。故南山戒疏曰。大集經云。乃至廣博遍覽五部經典是故名曰摩訶僧祇。此云大眾。此有其律。問。古師多謂。僧祇本律即婆粗富羅所執。今如何分。答。非取茍分。大集明異。若合婆粗。文不應云遍覽五部。問。二部五部同是後分。如何經讚唯在五部。答。二部是本。義通五見不慮後疑。五部支生。各壞異相多起諍競。恐不傳持。故偏牒五不妨法界。
    問。如上所列。五部在初。僧祇應後。以遍覽故。今解云。僧祇實先。滅後便有。以廣博故通含五意。故是總也。如上經說。元照釋曰。僧祇中不偏一見。攝機斯足。故云廣博。懸觀五計集法無遺。故云遍覽。又云。既云廣博。顯是根本。通含總攝故是遍覽（已上）南山解釋如此。又懷素開宗記曰。大集經二十八具有人法名字。乃至問。經中既云遍覽五部。未知僧祇為總為別。古師解云。僧祇是總。故云遍覽五部。加前婆蹉富囉。即離分中自有五部。勸中但勸離分五部。總部不慮生疑。故不舉勸。今解通僧祇總為五部。前婆蹉富囉者。傍更出犢子部名。然非正部攝。爾者如何遍覽五部。答。此部僧眾慧解虛通。知餘所行亦契真理。故修己部兼行餘四。以此故云遍覽五部。所以知者。如前經云。久後流傳。若是若非。唯餘五部。亦可祇是離中本部。餘是末部。攝末從本。故云遍覽五部。亦可離中祇總餘別。攝別從總。故云遍覽五部（已上）集經五部異解如此。若依懷素說者。與大乘玄辨古三藏相傳五部同焉。

裏書云

　　中論疏記第四（末）云。述義云。一薩婆多部行十誦律。二彌沙塞部行五分律。三曇無德部行四分律。四迦葉維亦行五分律。五波粗富羅部行大眾律（文）
四論玄第十云。所言同世五師者。相傳釋之。一薩婆多部。二彌沙塞部。三曇無德部。四迦葉維部。五婆粗富羅部也。優婆掘多於八十誦中簡繁存略。留十誦律。有六十一卷。名為薩婆多。此云一切有。亦言三世有相。亦言一切言說也。彌沙塞此云顛倒釋義。前解果後說因。亦名廣解。廣解篇聚也。所說三藏律部名為五分。有三十五卷也。曇無德此云隱覆法相。亦云法鏡。招提云。此是古老諸師反未知出何典告也。所出律名四分。有四十卷也。迦葉維此云普逮。亦名輪煩惱。亦名普廣。亦云解眾生空。所說律名。相傳云亦名五分。不知幾卷也。婆粗富羅此云依。大集經言著犢子。舊相傳云。翻為眾首。所說律名摩訶僧祇也。摩訶者如般若義中說也。但僧祇此云眾。亦言和合。亦名說也。所說律名大眾律。有三十卷也（文）（已上裏書）
    玄。所以有五部復有二十部不同者乃至取其當世盛行故但說五部。等者。開宗記曰。問。准斯經論所明有二十部。如何餘文言有五部。答。若約離分有二十部。望其又後流行但有五部。餘懸記文據此義說故。前舍利弗問經云。如是眾部久後流傳。若是若非唯餘五部。抄批曰。上來雖有二十部不同。據論久後流傳唯有五部。此方傳譯唯四部焉。准此可知。

裏書云

　　玄云。所言五百部（文）仙光中論疏記第一云。薩婆多部內有五百部。則北天竺罽賓國集五百羅漢。共脅尊者造大毘婆沙是也（文）（已上裏書）
    玄。故智度論呵迦旃延弟子云三藏無此說等者。彼論第四曰。聲聞法中摩訶迦旃延尼子弟子輩說（乃至）摩訶衍人言。是迦旃延尼子弟子輩是生死人。不讀不誦摩訶衍經。非大菩薩。不知諸法賓相。自以利根智慧。於佛法中作論議。諸結使智定根等。於中作義。尚處處有失。何況欲作菩薩論議（乃至）汝言。初阿僧祇劫中不知當作佛不作佛。二阿僧祇劫中知當作佛。不自稱說。三大阿僧祇劫中知得作佛。能為人說。佛何處說是語。何經中有是語。若聲聞法三藏中說。若摩訶衍中說。迦旃延尼子弟子輩言。雖佛口三藏中不說。義理應爾。阿毘曇毘婆沙菩薩品中如是說。
    今取意略引。言蓋是等者。論云。旃延尼子弟子輩言。雖佛口三藏中不說。義理應爾。阿毘曇毘婆沙菩薩品中如是說是也（文）
    玄。二者別論別破大小迷。別申大小教名為別論者。先大小相對明別論。次言如攝大乘論等者。復約大乘內簡通別。謂通釋大乘名為通論。別釋大乘中一部名為別論也。次言如成實論等者。復約小乘內簡通別。就中有二。初三藏相對明通別。次言就三藏中等者。復約一藏中簡通別耳。言如攝大乘論地持論等者。攝大乘論無著菩薩造。有三代譯。有天親釋論無性釋論。開元錄曰。攝大乘論三卷。無著菩薩造。陳天竺三藏真諦譯。第二譯。攝大乘論二卷。無著菩薩造。元魏天竺三藏佛陀扇多譯。第一譯。攝大乘論本三卷。無著菩薩造。大唐三藏玄奘譯。第三譯。右三本論同本異譯。攝大乘論釋十五卷亦云釋論。或十二卷。天親釋真諦譯。第一譯。攝大乘論釋十卷。世親釋。隋天竺三藏達摩笈多譯。第二譯。攝大乘論釋十卷。世親釋。玄奘譯。第三譯。右三譯論。同本異譯。攝大乘論釋十卷。無性菩薩釋。玄^7□譯。單本。右與前三論本同釋異。地持論是彌勒菩薩說。與瑜伽菩薩地同本異譯。開元錄曰。菩薩地持經十卷。或名地持論。或八卷。北涼天竺三藏曇無讖於姑臧譯。右一經初有歸敬頌。出瑜伽論地本分中菩薩地。昔高齊昭玄統沙門法上答高句麗問云。地持是阿僧佉比丘從彌勒受得。阿僧佉者即無著菩薩是也。又按梁沙門僧祐地持記云。菩薩地經八卷有二十七品。分為三段。第一段十八品。第二段四品。第三段五品。文中不出有異名。而今此本或題云菩薩戒經。或題云菩薩地經。今檢尋經末亦有多名。文云名為菩薩地。名為菩薩藏摩得勒伽。名摩訶衍攝。名不壞顯。亦名無障礙清淨智根本。祐云不出異名者不然。又檢群錄。曇無讖所譯別存菩薩戒經。或云菩薩地經者誤也。
    言十地論智度論等者。開元錄曰。十地經論十二卷。或十五卷。元魏天竺三藏菩提留支等譯。單本。右天親菩薩造。釋十地經。即華嚴十地品是也。大智度論一百卷。或一百一十。或七十一。姚秦三藏鳩摩羅什譯。右龍樹菩薩造。釋摩訶般若波羅蜜經。什法師云。若具足翻應有千卷。秦人識弱故略之。十分存一。
    如成實論等通申三藏謂小乘通論等者。法花玄論第一曰。小乘論者有二焉。一通釋三藏。謂八乾度婆沙成論等。二別釋一教。如脅比丘造四阿含論。以別釋四阿含教也。十八部婆沙別解十八部律。如善見之流也。舍利弗毘曇別釋佛九分毘曇藏也。具解通別二論。可講小乘經矣。仙光略述第二曰。小乘論者至小乘經矣者。次明小乘部類。言乾度者。佛滅度後三百餘年。迦旃延子依佛阿毘曇造八犍度論。有三十卷。前秦時罽賓三藏沙門僧伽提婆。此云眾天之所譯也。梵語犍度。此云聚。亦云身。八者。一離。二使。三智。四業。五大。六根。七定。八見。今依玄^7□新譯言發智論。有二十卷。列其名者。一界。二根。三世。四業。五隨眠。六賢聖。七智。八定。如彼廣說。言婆沙者。佛滅度後五百餘年。有五百阿羅漢。於罽賓國共相問答而造論。名毘婆沙。釋八犍度。北涼時西域沙門浮陀跋摩此云覺鎧。譯阿毘曇毘婆沙論。為六十卷。毘婆沙此云廣說。若依玄奘新譯成二百卷。為大毘婆沙論。言成論者。佛滅度後八百餘年。訶梨跋摩此云師子鎧。是中天竺僧佉之徒。後迴心已事薩婆多部鳩摩羅他。受學八犍度論。兼習大小。折有相之言。申無相之旨。於疏勒國造此論。一部有二百二品僧祇為傍三藏為正。傍採眾經遍考諸論。中理者尋錄。不當者捨之。什公所譯有二十卷也。四阿含論未至此土。脅比丘者是北天竺犍馱羅國人。梵語波栗濕縛。此云脅尊者。為梵志師也。年垂八十。捨家染衣。城中少年更誚之。○愚夫朽老一何淺智。夫出家者有二業焉。一即習定。二乃誦經。而今衰耄無所進取。濫跡清流。徒知飽食。時脅尊者聞諸譏謗。因謝時人而自誓曰。我若不通三藏理。不斷三界欲。不得六神通。不具八解脫。終不以脅而至於席。自爾之後經行宴坐。住立思惟。晝即研習理教。夜乃靜慮神。綿歷三歲。學通三藏。斷三界欲。得三明智。時人敬仰因號脅尊者焉（已上）
    言善見毘婆沙者。開元錄曰。善見律毘婆沙十八卷。或云毘婆沙律。亦直云善見律。蕭齊外國沙門僧伽跋陀羅譯。經音義曰。毘婆沙此譯云廣解。或言廣說。亦云種種說。或言分分說。同一義也。
    言智度論等者。准上所引法花玄論說。八十須言十八。恐是寫倒歟。略述釋曰。十八部婆沙等者。小乘諸部各有三藏。末代論師為解釋故各造婆沙。今通舉耳。此處只舉律毘婆沙。今善見等各解自部毘奈耶義。今除上座大眾根本二部。但引支末十八部也。言善見者。齊時西域沙門僧伽跋陀羅。此云眾賢。譯善見律毘婆沙。為十八卷。舍利弗造論名法藏論。即時呼為舍利弗毘曇。有二十卷。後秦時罽賓沙門曇摩耶舍。此云法禪之所譯也。若依玄奘新譯名集異門足論。為二十卷。言九分者。十二部中小乘九部。謂除記別自說方廣。其餘九部是小乘教。方便品云。我此九部法。隨順眾生說。入大乘為本。其舍利弗毘曇釋佛九部經也。准此可悉。

裏書云

　　四分律行事鈔資持記（元照）云。善見論者五百羅漢造。釋四分律。初牒釋婬戒緣起已。將入戒本即變為宗論（文）（已上裏書）
    玄。如明應說不應說今昔開會等者。謂於昔日三乘以為應說。一乘為不應說。於今日則一乘以為應說。還三乘為不應。如一乘化子不得。昔不應說。三乘化子得。即昔應說也。又如一乘化子得。即今應說。終不以小乘濟度於眾生等。是今日不應說也。

裏書云

　　就四諦教為宗事。
　　勝鬘義記上云。佛法有三。一教。二義。三是行。教淺。義次。行為最勝。聲聞軟根從教為名。聲者是教。□教生解。故名聲聞緣覺次勝。從義立目。緣者是義。於緣得解。名為緣覺。菩薩最上。就行為名。以修自利利他道故。名道眾生（文）
　　開會事
　　華玄第四云。開三顯一者。開昔三是方便。顯今一是真實（文）次上釋云。問。會有幾種。答。自有融會稱會自有會歸稱會。若會歸稱會。如向所明也。融會稱會者。既說三歸一竟。即疑云。三若歸一。何故說三。是故釋言。昔以方便故說三。今以如實故說一。此是融會今昔三一之義。亦名會也（文）（已上裏書）
    玄。而龍樹開大品為二道。前明波若道。等者。遊意曰。波若六十六品辨於實慧。無盡品已去二十四品明方便慧（初從序品畢至囑累品六十六品也）

裏書云

　　此之二道即是法身父母事。
　　名玄云。智度菩薩母。方便以為父（文）同略述云。菩薩法身由三慧生（文）
玄云般若既照空即能鑒有事。
　　大品疏第三云。二乘在實不能度眾生。菩薩在實慧能度眾生。只用畢竟空慧度眾生。何故爾。二慧不二。二境亦不二。故色境即空空即色境不二。智二不二實。常修萬行度眾生。只修萬行是實相。實相不乖度眾生。若二乘不能實慧度眾生。則空有二。便是取捨生滅觀。菩薩空有不二故。是無取捨。無生滅觀也（文）仁王經上卷二諦品云。大王。菩薩摩訶薩於第一義中常照二諦化眾生（文）同疏中卷云。言菩薩於第一義中常照二諦化眾生者。於中道實諦中常照空有二諦化眾生。○舊云。第一義不說是俗何言（文）意云。於不二體上而起二用。故其無礙。無礙故空智照有。有智照空云耳（已上裏書）
　　中論事
　　四論玄第十成壞義云。今中觀論具存彼音。應云田地阿那羅優婆提舍。田地亦云地。翻為中。阿那羅此云觀。論如上論。故名中觀論也（文）言如上說者。次上釋云。優婆提舍翻為論（文）（已上裏書）
    玄。如中論申二諦還以二諦為宗者。謂以八不申如來二諦教故。中論疏曰。以眾聖託二慧而生二慧。由二諦而發二諦。因八不而正。即知八不為眾教之宗歸。群聖之源本。
    玄。故智度論云譬如金為體等者。中論疏曰。智度論云。譬如金為巧物。離金無巧物。離巧物無金。而有金巧二義。金喻般若。巧喻漚和。故知唯一正觀。義分權實。又曰。故用金為體。金上諸巧皆名方便。

裏書云

　　非凡聖行事
　　中論疏記云。如維摩經中卷文殊問疾品。維摩詰言。若住不調伏心是愚人法。若住調伏心是聲聞法。在生死不為污行。住於涅槃不永滅度是菩薩行。非凡夫行非賢聖行是菩薩行。疏主明云。若住不調伏心下明非調不調者。謂若能調不調兩捨。心無所依。得正觀者。始是調心法也。肇法師注曰。不調之稱出自愚人。調伏之名出自聲聞。大乘行者本無名相。欲言不調則同愚人。欲言調伏則同聲聞。二者俱離乃應菩薩處中之行也。在於生死下注曰。欲言在生死生死不能污。欲言住涅槃而不復滅度。是以處中道而行者。非在生死非住涅槃也。羅什注曰。凡夫行者有三種。善不善無動行。無動行者。色無色界行也。上二界壽命劫數長久。外道以為有常不動義也。佛亦因世所名而名之。故云非凡夫行也。行三脫而不證。故云非賢聖行也。疏主云。凡聖兩忘也（文）
　　智度論序云等事
　　叡法師作大智度論序云。夫萬有本於生生而生生（卍論序有者字）不生。變化肇於物始而物始者無始。然則無生無始物之性也。生始不動於性而萬有陳於外。悔吝生於內者其唯邪思乎。正覺有以見邪思之自起。故阿含為之作。知滯有之由惑。故般若為之鑒。然鑒本希夷津涯浩汗。理超文表趣絕思境。以言求之則乖其深。以智測之則失其旨。二乘所以顛沛於三藏。新學所以曝鰓龍門者。豈不然乎（文）（已上裏書）
    玄。具如二智中說者。大乘玄二智義曰。問。波若照諸法實相。漚和照實相諸法。即波若不照諸法。漚和不照實相。將非限局聖心失無礙妙用。答。般若為漚和之體。漚和是波若之用。體鑒實相。用照諸法。故開此二門。即智無不圓。照無不盡。若同照實相並鑒諸法。即二境不分。兩慧相濫。問。舊說亦然。與今何異。答。般若體非不能照諸法。但用既照不煩般若照耳。若用既照諸法而體復照者。即一境二照亦應二境一智生。是故二慧不並照也。舊義般若不能照諸法。漚和不能照實相。雖復並觀。智用恒別。即是格局聖心。封執二見。

裏書云

　　自利利他俱利事
　　二諦章上卷云。言自利利他共利者。了世諦第一義諦發生方便實智名自利。了第一義諦世諦發生實方便智名利他。具了真俗二諦具生二智名共利也（文）
聞畢竟空如刀傷心事
　　中論疏記惠影師云。般若雖言其無而不傷其有。但以緣集假聚故名有。說為非無。無性故說為無。名為假有。不解此義故如刀傷心也（文）
　　方廣道人事
　　二諦章上云。方廣不識二諦者。未知此人何學。彼若小乘學。則推畫起邪見（文）又云。若大乘學則聞大乘說起邪見。聞大乘說畢竟空。不知何因緣故空。若都畢竟空。云何分別有罪福報應等。若有罪福則不應空。推畫空便起邪見（文）中論疏記云。此是方廣部中所執道人。此人雖學大乘而失大乘旨。執之太過。執言一切法無問假實。生之與法皆常無。如菟角無也（文）述義中云。此一說部。所言似大所以為名。依四阿含作如是說（文）（已上裏書）
    玄。一者瓔珞經佛母品明二諦不生不滅等者。瓔珞經下曰。佛子。二諦義者。不一亦不二。不常亦不斷。不來亦不去。不生亦不滅。而二相即聖智無二。無二故是諸佛菩薩智母。皎法師釋曰。如是二諦相即不離。所以二智隨境無二。是故無二之二諦境能為無二之二智母。以之故言無二。故是諸佛菩薩智母。
    玄。關內曇影中論序云等者。疏記曰。有人言。關內者。長安之東方有關。從此關至長安。諸師皆名關舊。今謂不爾。從長安京於西北角。有玉門金城二關。指此中間云關內也。今舉偽秦長安曇影舊說。

裏書云

　　關內事
　　中論疏記第一（本）云。關內者。有人傳云。四畿之內名為關內也。長安也。即京都也。長安之東方有關也。從此關至長安諸師名關舊。即叡師影師等也。今案。唐圖云。從崑崙山流出一河名為黃河。此河以東有金城關。此關東北有五涼郡。彼有於一處名姑臧。一處名西涼州。今也三藏始至姑臧。叡師等於彼處受學業。彼之姑臧是關之內。故彼師等名為關內也（云云）言關中言關內。即一義也（已上裏書）
　　即二諦是中道事
　　中論疏第二云。然離二諦無別中道。即因緣二諦名為中道。離二慧無別正觀。即因緣二慧名為正觀。故以二諦中道發生二慧正觀。以得二慧正觀。寂滅斷常諸邊。故有佛菩薩。所以二慧名為法身父母（文）
　　但得不二義事
　　意云。中道者是不二義也。俗諦非實有實無。故不二也。真諦非假有假無。故不二也。體中非真俗。故不二也。故以中道為宗。但得不二義失其二義也。又一義云。八不雖具三種中。以不二體中為本。故云不二也。大乘玄論跡義云。若是中論。以二諦所顯中實當名（文）
名玄略述第三（本）云。旨歸者不二中道也（文）玉篇云。支耳反。美味也意也（已上裏書）
    玄。答此有兩義一者欲示佛法是中道故等者。二諦義私記曰。問。佛何故不增減而必說二諦耶。答。嘉祥中論玄云。有二義。一欲示佛法是中道故。等欲顯佛法漸深。問。二義意何耶。答。初義意云。有世諦故不斷。有真諦故不常。是故佛法中道。後意云。先說世諦因果淺法。後說非因果甚深法也。准之可知。
    玄。又佛法漸深先說世諦因果教化等者。上明四義已。今是第五義也。初一句總標。次言先說世諦乃至成就得道智者。正明佛法漸深相。次言說第一義乃至則生斷見者。顯二諦不具足并前後不次之過。言是故具明二諦也者。總結五義也。

裏書云

　　成就得道智事
　　成實論第十三立假名品云。若成就得道智慧乃可為說實法。如佛念言。羅□羅比丘今能成就得道智慧。當為說實法。譬如^6□熟壞之則易。生則難破。如是以世諦智令心調柔。然後當以第一義智壞（文）道藏疏可考之。意得道智慧可成就者為說空也（先既以世諦調伏。故易得意也）（已上裏書）
    玄。論云大分深義所謂空也等者。十二門疏曰。大分深義所謂空也下。第五結所解旨歸。前雖解摩訶衍義。然摩訶衍有無量義。未知正釋何義。是故今出所解旨歸。故有此一章來也。就文為四。一標空體。二明空用。三結解釋。四明解釋之方。所言大分者。上以六義釋大乘。然此論但解於大不釋於小。今就大乘中更復簡之。所言大者即上摩訶衍也。所言分者。大乘具含萬德。而用正觀為乘主。正觀由實相而生。則實相為本。正觀及萬行為末。末即是有。本即是空。故大乘具含空有。今但釋空之一分。問。約二諦是何諦耶。答。二諦者。大乘具含真俗。故為二分。今明空即是第一義也。深義者。前雖釋一分。或可為末世鈍根釋淺近之分。是故次明深義。於深義中有無量門。未知釋何深義。是故次云所謂空也。智度論釋深奧品云。深奧者空是義。無生滅是其義。問。是何等空耶。答。一解云。是空三昧空。得此空觀故令諸法空。又解云。是外所緣法空。故名空三昧。前解是智空。後釋是境空。論主皆破之。離此二邊說於中道。謂諸法因緣生。無有一定法故為空。何以故。因緣生法無自性。無自性故即畢竟空。畢竟空從本以來空非佛作。亦非餘人作。諸佛為可度眾生。說是畢竟空。是空相是一切法實體。故名為深。詳論此意。非境非智。不觀不緣。不因不果。百是不能是。百非不能非。非但是是不能是。非是亦不是。非但非非不能非。是非亦不能非。總而言之。橫絕萬法。豎超四句。故名甚深也。問。既得以空為第一義。第一義是甚深者。有是世諦。世諦應是淺耶。答。義正爾也。故中論四諦品云。世諦者。一切諸法本性空。而世間謂有。於世人是實。故名諦。則知以凡夫所見有是淺。聖人所知空為深也。若通達是義者。上釋空體。今第二辨空用。若能解悟此空則生般若。般若生則導萬行運出生死。故云通達。大乘六度皆備此不二二。故分境智為二。故說實相為所通達。般若為能通達。然實未曾能所亦非境智。問。通達大乘與具足六度何異。答。大乘據果。六度為因。以通達於空因果皆備。又通達大乘為總。具足六度為別。是故我今但解釋空。第三結解釋。有此利益。須但釋之。解釋空者下。第四明解釋之方。

裏書云

　　大分深義事
　　十二門論疏上卷云。論云大分深義。所謂空也。此空是實相之異名。般若之別稱（文）又云。此論但明空義。云何釋大乘耶。答此論明乘本。乘本若成乘義則立。言乘本者。所謂諸法實相。契斯實相則發生般若（文）准此等釋若以合門言之。以真諦為實相。若以開門言之。以第三諦為實相（文）
寶窟上（末）云。大分深義所謂空也。若通達是義則通達大乘。具足六波羅蜜無所障礙。大分深義所謂空也。所謂乘性。通達是義謂通達大乘。即是乘得。具足六波羅蜜即是乘隨也（文）惠達法師肇論序云。夫大分深義厥號本無。故建言宗旨。標乎實相（文）花玄第四云。攝大乘論有三。謂乘因乘緣乘得。乘因者謂真如佛性第一義空為乘因。乘緣謂萬行。乘得即佛果（文）私云。准此等釋。言大分深義者。真如實相歟。如勝鬘經所說一實諦也。所詮以一實智照一實諦。言以境智為宗歟。涅槃疏第十一云。若今一實諦者。則非二乘所得。非菩薩所得。但是佛所得也。今經明諦既爾。智復若為。解云。智亦然。一實諦對如實智。一實諦但佛所得非二乘菩薩所得。如實智亦然。但佛所得非二乘與菩薩所得。即會大智論云。如實智但是佛智也（文）（已上裏書）
    玄。最後邪見品云瞿曇大聖主等者。疏釋曰。瞿曇大聖主下第二。推功於佛。所以推功者。自上已來橫破萬法。豎窮四句。物謂蓋龍樹自作非佛誠言。便於此論不生信受。是故今推功歸佛。明上來之破皆是佛說非是我也。若不生信不信佛。乃至偈分為二。一者稱歎。二者致敬。稱歎為二。初歎人。兩句歎法。瞿曇者此云泥土。即是性也。有二因緣。一者釋迦先祖為王。厭世出家。事瞿曇仙人。時人呼師為大瞿曇。以資為小瞿曇。即從師姓也。次小瞿曇被害以後。大瞿曇以土和其血。分為兩分。遂各生男女。自是已來有瞿曇姓稱也。問。何故不云釋迦而稱瞿曇。答。瞿曇是本姓故也（長行）略說五見及六十二見者。此偏舉外道見耳。

裏書云

　　稽首禮事。百論疏上卷云。禮有三種。一者下禮。所謂揖也。二者中禮。四支著地。頂不載足也。三者上禮。一身之中頭尊足卑。今以己之尊禮彼卑。蓋是敬情之至。故是上禮（文）今云稽首禮者。是上禮也。
　　破內外事
　　中論序云。百論治外以閑邪。斯文杜內以流滯。大智釋論之淵博。十二門觀之精詣。尋斯四者。真若日月入懷無不朗然鑒徹矣（文）（已上裏書）
    玄。破塵品中等者。彼破塵品曰。外曰。色應現見信經故（修妒路）汝經言色名四大及四大造。造色分中色入所攝。是現見。汝云何言無現見色。內曰。四大非眼見。云何生現見（修妒路）地堅相。水濕相。火熱相。風動相。是四大非眼見者。此所造應非現見。疏釋曰。外曰色應現見信經故者（乃至）上破外道。今破內人（乃至）然提婆妙通內典。精解外經。故前引彼文以徵其說。故云微塵非現見。外道洞知外典亦具攬內經。故今用內經以徵提婆。若提婆遂信佛經則不應破色現見。若破色現見則自破內經。前已破外。今復破內。定是破法人也。問。外但應引內經。何故云信經也。答。然內外立義有異有同。彼謂內外兩經明色是可見此義大同。是故可信。故云信經故。汝經言色名四大及四大造者（乃至）依毘曇正明從大造色。總有十一種色。謂五根五塵及以無作。就十一中。十種但是所造。觸塵有二。堅濕煖動是於能造。飢渴澀滑輕重冷七觸是於所造（乃至）今通牒十一種色義。故云色名四大及四大造。此出佛經。非毘曇偏用。俱舍論評數論義云。應用四大造色。破經部人塵成大義。造色分中色入所攝是現見者。能造四大但不可見。所造之中具有二種。若是色入此則可見。餘並不可見。內曰。四大非現見。云何生現見。正破四大造色。問。論主云何對外而破內耶。答。此論正破外迷。傍洗內執。是故破內。又此論即是申佛隨世俗說四大造塵。而因緣之造實無所造。內外但聞造名。不達其義。所以然者。佛明因緣造無所造。即是二諦故。所言皆實。諸小乘人但知造。不知無所造。既不知造無所造。亦不達無所造而造。故不達二諦。則是破於佛法。論主今示其造無所造。因世諦悟第一義。故有今破也。乃至破意者。將因徵果也。能造大因是不可見。所造之色云何可見。如大論云。五指中無師子。共合不生師子。四大中無可見色。共合云何生可見色。

裏書云

　　義章十二入義云。如毘曇說。謂堅濕暖動輕重澀滑冷飢渴等。堅是地大。濕是水大。暖是火大。動是風大。此四能造。後七所造。後七所造雖復四大所造。於中亦有增微。如雜心說。火風增故輕。地水增故重。地風增故澀。水火增故滑。水風增故冷。風增故飢。火增故渴（文）（已上裏書）
    玄。如立虛空常遍乃至立涅槃身智俱無。等者。百論破常品。破外道五種常法。謂時方虛空微塵涅槃是也。今舉虛空涅槃略餘三。故言乃至焉。故破常品疏云。此論始末破外道七種常義。初破神常。次破大有常。今此品破五種常。謂時方虛空微塵涅槃。但前雖破二種常。為成破神義及一異義。非正破常。今此品中正破五常。又云。問。外道辨常與佛法何異。答。佛法有大小乘。總有五常。小乘有三無為。即是三常。大乘長有真諦及以佛果故名五常。此品論者二同三異。謂虛空涅槃。內外大小同明是常。時方微塵但是外道所計之常。內說此三並是無常。問。此品破何等常。答。正破外道五種常法。傍破內人五種常義。此則收破二句不同。外道五常但破不收。內道五常有收有破。破能迷之情收所惑之教。就外道五常復有亦收亦破。望涅槃經盜牛之譬。外道偷得常名。不達常義。破其常義。收取常名。就破收中更二句。虛空涅槃亦破亦取。時微塵唯破不收也。問。若破涅槃常。佛經何故說涅槃耶。答。佛為對治生死故說是常。又非常無常。歎美為常。為欲引物。又涅槃有體有用。體非常無常。用具常無常。稟教人不識此義。故執於常墮在常見也（已上）所言立虛空常遍與外道同者。百論破常品曰。外曰。定有虛空法。常亦遍亦無分。一切處一切時信有故（修妒路）世人信一切處有虛空是故遍。信過去未來現在一切時有虛空是故常。疏釋曰。就偈本為二。第一標章門。二釋章門。標章門為三。一明虛空是有。簡異成實。又簡異計無虛空家。常者第二標常章門。簡異毘曇有為虛空。所言遍者第三標遍章門。簡異餘不遍常。又簡異計虛空是不遍者。無分明空體是一不可分為多分。簡異計有多虛空者也。一切處下。第二解釋三門。一切處逐近釋遍及無分義。一切時釋前常義。信有故釋初定有虛空法。中論疏曰。佛真法身猶如虛空。若將常遍釋虛空。明是外道虛空。虛空喻法身即是外道法身。問。毘曇成實所談虛空如何。答百論疏曰。但釋空體不同。一毘曇人云。有有為虛空無為虛空。成外世界及內身。有為虛空即是色法。二無為虛空如天漢等空。問。數人何故立虛空是有為。答。婆沙云。有去來故能容有故。當知是有。問。有為空與無為空何異。答。有為空是色故。二十一色中空是一色。無為空非色。有為空可見。無為空不可見（乃至）次成實論人明虛空一向是無法。三外道立空即如今文所說。中論疏（五）曰。毘曇明虛空有二。一者有為虛空。如眾生身內及井穴門向等空。二無為虛空。鳥飛所不及處是也。成論明虛空是無法但是無為。所言立涅槃身智俱無與外道同者。百論破常品曰。外曰。有涅槃是若無（修妒路）若縛可縛方便三事無處是名涅槃。疏釋曰。外曰。有涅槃是若無。第四立斷無為涅槃。即是立無餘也。外曰。有於身智故名為患。若灰身滅智此則無患。肇師立小乘涅槃義云。大患莫若於有身。故滅身以歸無勞勤莫前於有智。故絕智以淪虛。中論疏曰釋涅槃不同。外道七師。小乘二說。方等四計。外道七師者。一執涅槃與無煩惱不異。二計涅槃是無煩惱因。三立涅槃是無煩惱果。四明畢竟無處名為涅槃。此等如百論破常品說。次檀提婆羅門計於此身即是涅槃不須更滅。蓋是明欲界為涅槃也。次阿羅羅計無想以為涅槃。此計色界為涅槃也。鬱頭藍弗計非想為涅槃。此計無色界為涅槃也。此三外道以三有為涅槃。合前為七種也。小乘二師者。一毘曇。計無為為涅槃。是常是善本自有之。在煩惱外。後斷煩惱。起得得之屬於行者。二成實。明涅槃但是無法。非三性攝。從善因得義說為善。大乘四種。一者明涅槃體是世諦法。所以然者。陶練小智終成大覺。累無不寂。德無不圓。故涅槃名為有法。第二釋云。以空為涅槃即是實相。實相名第一義諦。三釋云。涅槃非真非俗。世諦是粗有。真諦為妙無涅槃異彼粗有。亦不同妙無。故出二諦外。四釋云。四句內並非至極。超出四句方是涅槃。
    玄。如破因中無果品說外道立於三相前後相生等者。如百論破因中無果品具說。繁故不引。譬喻部三剎那立三相。故言前後。薩婆多以有為必相扶共起故言一時。而毘曇師二說。一云。體同時用前後。二云。體用俱同時。但當生用時生用即強。餘相用弱耳。又僧祇成實等不展辭相生義。今薩婆多是展轉相生義。故云展轉一時生。謂體相俱從他生故。中論疏曰。數人云。八相相扶共起則展轉相生。又云。問。三相為一時為前後。答。譬喻部云。前生次住後滅。故三相前後。成實論文云。三有為法皆在現在。毘曇云。體即同時。用有前後。如三相與法必俱。法在未來。相亦未來。法起現在相亦現在。法謝過去相亦同謝。故有為法必與相俱。故言體即同時。而生用之時未有住用。住用之時生用已廢。故用前後也。又云。薩婆多云。離法體外別有三相。故法體通三聚。而三相但是非色非心屬行陰攝。成實僧祇等云。離法體外無別有相。即法起為生。法停為住。法謝稱滅也。准此可知。
    玄。故肇法師云邪辨逼真殆亂正道者。此語出百論序。序疏曰。邪辨逼真者二義。一逼斥真道。二逼似之逼。故下文云。殆亂正法。如精石亂於白玉好□似黃金。故外道立三寶。內教亦然。外道立二十五諦六七諦十六諦。內法亦然也。
    玄。如蟲食木偶得成字者。涅槃經第二哀歎品云。如蟲食木有成字者。此蟲不知是字非字。智人見之終不唱言是蟲解字。亦不驚怪（文）涅槃疏第三云。師解云。蟲何意食木。為欲覓食故。所以偶作此字。今外道說常亦爾。偶為覓食故。欺誑詐稱張誑眾生。故說此常。如蟲食木偶成字也。蟲食木成字。而蟲不知是字非字。外道為覓食故說常。亦不識是常非常（文）

裏書云

　　方言義私記云。冥慧與內同者。佛亦說常樂我淨故也。外道以邪心橫計常樂我淨。是但破而不取。彼論常樂我淨。冥智與外道相對。是取而不破（云云）（已上裏書）

三論玄義檢幽集第六

　　永享四年六月四日書寫之畢。擬講延海。
　　文明七年九月下旬比從師法印聰海相傳畢。安樂坊順憲。

三論玄義檢幽集第七

　　　　
　　　　　
　　　　　
　　　　　

    玄。十二門名為言教者。問。以十二門論名言教意如何。答就論名。中論以顯正為名。十二門以言教為名。故十二門疏同異門云。此論與中論同顯正道。俱息戲論。至理不殊。就其文義略明十異。一者名有理教之異。二宗有二諦境智不同。三中論雙申大小。十二門但顯大乘。此三玄義內以具論之（七異略之）此則指三論玄云玄義具論。第一名有理教之異者。相當今顯正言教之釋也。問。十二門論云何言教為名。答。十二門疏曰。論名有三。一者十二。二者門。三者論。問。何故不多不少。但明十二。答。雖八萬法藏略攝但有十二部經。今通釋十二部經。故論亦十二。次釋門。論為經門者。謂論申於經。以稟教生迷邪言覆教。破除邪言佛教申明。故論為經門。問。一切論悉是經門以不。答。有所得大小諸論。非但不能通經。翻為翳障。故非經門。四依所作無所得論。能通佛經。乃名為門耳。問。諸大乘論皆是經門。何此論偏受門名。答。諸大乘論悉明中道。而中論受名。今亦然也。問。為用理為門。以教為門。答。具含二義。問。十二稱門。為是理門為是教門。答。有人言。用理為門。今謂不然。後文云。當以十二門入於空義。理無十二。云何名十二門。今所釋者。以教為門凡有二義。一者教有十二。名十二門。二者因教入理。故教為理門。問。教具幾義能為理門。答。略明三義。一者破除迷倒。謂遮閉眾非。二能顯於正理。則開通無滯。三發生觀解。此之三義由事言教。是故稱門。又云。教稱為門亦具三義。一者無礙之教。當體虛通故名為門。二教能通理。教為理門。三因教發觀。則境為智門（取意略抄）

裏書云

　　禪那院云。言一一論各具三義者。四論一一具三義。故約義云三論。非約部云也。既舉四論立三論稱故知爾。第二第三第四意者。但以三義部類周盡。故取三論取三論即足。第五義云同是大乘通論。簡智論。義雖足。望餘起信等義猶未足。要以第八相成。第六義簡小乘。或通簡大中分別法相諸論。第七義者亦簡小乘成實等論。或亦通簡大乘。故牒論也。第八義者為簡馬鳴論等。今欲綱維大法匡正像末故也（云云）意云。問含多義也。既有四論。何故稱三論。又有馬鳴論天親論。何故不為宗乎。又有成論八犍度等論。何故不為宗也。今答此問。故有八義也（已上裏書）
    玄。四者一切經論凡有三種一但偈論等者。十二門疏曰。問。此論長行誰之所作。答。中論長行青目所作。百論長行天親所製。有人言。十二門論偈是龍樹所造。長行還青目所注。而偈又有青目所引。○又釋。偈及長行皆龍樹自作。略引三證。○今明此事難知。若必有明證。云長行是後人所作者。聊不違之。准之可知。
    玄。百論通破障世出世一切邪等者。百論疏曰。問。捨罪福為何等人。答。為始行人即依福捨罪。為久行人即依空捨福。此二人攝一切人盡。故為二人明二教也（乃至）又佛法有二。一世間教。二出世間法。若明五戒招人十善感天故誡惡勸善。此世間教也。若明法尚應捨。何況非法。故依彼三空捨於二善得三乘聖道。謂出世間教也。今明捨罪謂世間教。次明捨福辨出世間教。故建篇明兩捨。即總攝五乘。良以外道邪言障五乘教。故遍破邪言。遍申佛教。又佛法有二。一小乘教。二大乘法。捨惡修善。棄生死而取涅槃。謂小乘教也。無惡可捨。無善可取。涅槃非寂靜。生死非雜亂。謂大乘教也。故明此兩捨即攝大小乘。以外道雙障世出世教故。論雙破雙申。准此可知。

裏書云

　　方等宗本事。肇論宗本義云。本無實相。法性性空。緣會一義（文）元康師疏云。宗本義。宗祖。本者根本。肇法師以本無實相等是諸經論之宗本。今明此義故云宗本義也（文）肇論序云（惠達）夫大分深義。厥號本無。故建言宗旨標實相。○雖以性空擬本無。無本可稱。故語本絕言。非心行處（取意）肇師梵網經序云。夫宗本湛然。理不可易。是以窮妙悟洪於宗源之境。萬行起於深信之宅（文）以此等釋思之。以中道不思議之理名方等宗本。名玄略述第一（本）云。不二之道當為諸用作宗本故。所以言體（文）（已上裏書）
    玄。是以論明始自三歸終竟二諦者。百論疏曰。言十品者。一捨罪福。二破神。三破一。四破異。五破情。六破塵。七破因中有果。八破因中無果。九破常。十破空。問。斯論十品何因緣故初捨罪福。答。九十六術但知起罪感彼三塗未悟著福迴流六趣。今欲示其出要之津。是故建篇明捨罪福。捨罪福則義無不圓。但外道不受三空。而立有神我。故第二破神。神義不立。舉法來救。但一異為萬化大宗。宜前破洗。故有破一破異二品。一異理隱容可應無。情塵顯現必當是有。仍復破之。故有情塵二品。外云。若無情塵即壞因果。因果不壞即情塵不無。故次破因中有果無果二品。自上已來並破無常。五種常法猶未除之。故須破常。常與無常皆是有法。有法被破即墮於空。故次破空也。准此可悉。問。須言始自捨罪福終竟破空。何今言始自三歸竟二諦耶。答。於捨罪福品。初唱頂禮佛足。乃至是皆邪見之偈。將欲顯正破邪。故敬讚三寶請威靈加護。發起論端為緣起分。又於第十破空品中開為二段。一破外道斷滅空。第二申二諦中道結論旨歸。今細舉初後。故自三歸竟二諦也。
    玄。故論文前明略解大乘等者。十二門論最初云。說曰。今當略解摩訶衍義。問曰。解摩訶衍有何義利。答曰。摩訶衍者是十方三世諸佛甚深法藏。為大功德利根者說。末世眾生薄福鈍根。雖尋經文不能通達。我愍此等欲令開悟。又欲光闡如來無上大法。是故略解摩訶衍義。准此可悉。
    玄。又百論從淺至深者。初品依福捨罪。依空捨福。破神一品明眾生空。破一已後竟於破常辨諸法空。破空一品明空病亦空。於破法七品。前六品破無常法。破常一品破常法。於破常法中。前破四種常者明世間常。第五破涅槃常者明出世常。如此從淺至深須見破空品疏。彼以十義明諸品次第淺深耳。
    玄。四論用假不同門等者。論跡義曰。第五明用假不同。假乃眾多。略明四種。一因緣。二隨緣。三就緣。四對緣。若辨甚深因緣義即是因緣假。隨緣所宜而說即是隨緣假。就緣檢責即是就緣假。若一一須對破。如對常說無常等。即是對緣假也。就四緣中則有偏圓圓偏義。若如因緣隨就對及隨緣。故說因緣。對緣如此四緣未曾相離即是圓義也。若逐時各用不同即是偏義。
    問。四假。佛與菩薩為當盡具。為當不爾。答。差別無差別義。二不二義。佛菩薩皆具四假。若無差別差別。不二二義。有具不具。佛當化主。所以具足四假。菩薩助申教旨。唯有兩假。所謂就緣對。緣。菩薩雖具二假。而用復有強弱。百論則就緣為弱。對緣是強。中論對緣為弱。就緣義強。何故爾。中論初云。諸論師種種說生相。就其責覓生相不得。故言不生。種種說滅相。責滅者不得。故言不滅。即是就緣假義。百論借一對破異等。即是對緣假義也。准此可悉。

裏書云

　　四假本說事。二諦章下卷云。大師約四悉檀明四假義。四假者。因緣假對緣假就緣假隨緣假。彼尚不識四悉檀。豈解四假（文）中論疏記云。問四悉檀配四假云何述義云。世界悉檀即就緣假。各各為人即隨緣假。對治悉檀即對緣假。其第一義即因緣假（文）同述義上云。興皇師四假義中云。三悉檀言可破故皆迷。第一義悉檀內具二諦。二諦名第一者。世諦離性生。真諦離假生故（文）四論玄第十一。四悉檀義云。問。三論朗師立四假義釋經論意。何者。一就緣假者解不同。一云。外人計有生有滅等相。今論主就生滅責覓生滅相。不得令其不立。名為就緣假二云。就緣假。以凡聖相去遼遠。為欲化故同彼。就是同義。將欲化前緣。且先同前緣。如四攝同利。故法花經譬喻品云。捨珍御服著垢膩衣得近窮子。又如王宮生。一化始終隨入六道同之。為就緣假也。二隨緣假者既同前緣之說。今欲化之。故隨根姓種種方便為其說。應聞有得悟即為說有。應聞空得悟即為說空。應非有非無悟即為說非有非無。應聞三乘法即為說。如三十三身化也。三對緣假者對破也。前緣執有。將空對破。執無亦爾。此是藥病對敵相破也四因緣假者。是佛正因緣說。明一切法並賴因緣。如有不自有因空故有。亦是有不自有因不有故有。如人不自人因法故人等。但教言有所住。住則礙而不通。今因緣教言無所住。虛通無礙。故此第四名相成假則是大經如來隨自意說自在之也。此四假義若了教之者不須四假。未得悟之者用之也（文）又云。又三論師四悉檀與四假結會。彼云。世界悉檀即是就緣假。各各為人悉檀即是隨緣假。對治悉檀即是對緣假。第一義悉檀即是因緣假。通稱假者用法雲師語。不自為義也（文）（已上裏書）
    玄。次明四論對緣不同門等者。論跡義曰。第八明所破之緣有對不對。提婆面拆外道。所以對緣。龍樹潛懷著筆。是故不對外人。問。何故一對一不對。有釋云。龍樹妙思深遠。峰辨難當。外人無敢與敵故不對外人。提婆所明一時面拆外人。所以相對也。然此釋極不可解。若言龍樹妙思深遠無敢與對者。提婆亦爾。便應不對。又且若言龍樹妙思深遠。外人不能與對者。佛與外道相對便應智淺耶。如來智深而與外道相對。故知不以龍樹智深故不對也。今不用此釋。問。若不爾。何得二人有對不對。答。此亦何定。自有須面拆方破外道。自有須潛懷著筆。用此破邪。問。只當如此。復有餘義。答。復有深致。何者明龍樹出世之時。是正化之末。像法之初。眾生雖復尋教失旨。而佛法尚興。邪徒由翳。明成大道眾生甚多。偏學小心其事蓋少。龍樹既興。望風懸揖。止須著筆邪徒自喪。無敢對面與共擊揚。是故龍樹不對也。提婆出世是八百餘年。去聖既遠。邪儻盛興。正化訛替。故序云。邪辨逼真。殆亂正道。金石一貫。得失莫分。菩薩雖興猶生拒抗。自非對面拆挫辭屈言下。邪心轉熾無肯改迷。故提婆面對群邪。所以二人有對不對。其意爾也（已上）
    所言提婆菩薩震論鼓於王庭等者。百論疏曰。問。提婆何時有此歸敬耶。答。提婆初在王庭擊於論鼓。八方論士一時雲集。故先登高座立於三寶。謂一切諸聖中佛聖最第一。一切諸法中佛法最第一。一切諸眾中佛僧最第一。若能屈我言斬首相謝。破邪已後還於閑林。撰以為論。有此歸敬也。准此可知。具如別傳。

裏書云

　　提婆事。梵云伽那提婆。秦云小一目天。又云阿梨耶提婆。唐言聖天也。
玄云。次別明三論所破之緣利鈍不同門（文）大乘玄論跡義云。然百論所破緣根性有三種（文）又云。若上根人則與中論所破緣得悟者齊。中下之徒校一階也（文）中論疏第一云。境智是因緣之義。既稱境智是則非智。既稱智境是則非境。非境非智。泯然無際。前雖開境智竟無所開。後雖合境智亦未曾合。若遊此玄門則戲論斯寂。故龍樹致敬（文）
　　此論立名有廣略事。中論疏述義上云。就此論題有略有廣。略者中論。廣者中觀論。略有二義。一者舉中論則兼悟觀。悟者則是觀故。二者每品品存觀字。故不更舉也。廣亦二義。一具足理智教故。二者有聞說中得悟。有聞說觀得悟。此利根人。二者有聞說中不悟。而聞說觀方悟。此鈍根人也（文）
　　問答拆徵事。大乘玄論跡義云。今明盡言為論。此義難。今須問。若是影公則道問答拆徵。所以為論。若是叡師則道以論為稱者。盡其言也。箇則兩語石乖。二言鑯反。答。乃是各據其美。非謂相違。影師就始為言。叡公約終為語。何故爾。良由問答故得盡言。言何因得盡。良由問答。是故二語相成。兩言相順。影公就始為言。叡師約終為語也（文）元康師肇論疏上卷云。問答拆徵所以稱論者。論本拆理。四科拆理故名為論耳（文）（已上裏書）
    玄。次第門問此三字有何次第耶等者。論跡義曰。然中觀論三字無定。亦言中觀論。亦言論中觀。亦言論中觀。若中觀論約論者為名。若觀中論就觀解為目。若論中觀約論功為稱。所以然者。若為是約論者為名。中則通於理教。即是教中理中。稟二諦教發生二智。教轉名境。中境發生觀智。是初表中境。次表觀智。中觀既興。論名得起。中境發生觀智。用此觀智能研詳往復。是故名論。故言中觀論。若為是就觀解為目。用此觀智能觀中正之境。用此觀智研覈是非。故言觀中論。若為是約論功為稱。明論何所論。論只論於中觀。若是他論則論於偏解。若是今論則論於中觀。故言論中觀也。此釋不無有意。但非一家正意（文）
行說之稱事。中論疏記云。碩法師云。方便實慧即是如說而行。實方便慧即是如行而說。如說而行即此二智。如行而說即是二諦。故如說而行。行則行我所說。如行而說。說則說己所行。故所行如所說。所說如所行。是故行說不二。諦智平等（文）大乘玄論跡義云。中發觀即是方便實慧。辨流神口即是實方便慧。方便實慧即是如說而行實方便慧即是如行而說。如說而行即是二智。如行而說即是二諦。故如說而行行則行我所說。如行而說。則說己所行。故所行如所說。所說如所行。是故行說不二。諦智平等（文）
    玄。中是義相觀者。中道此言教所詮之義。復此諸法真實之相。故為義相。今此義相之上觀故云義相觀也。

裏書云

　　三字皆觀事。中論疏記第一云。言義相觀者。觀既有其名。必應有義。如真俗是名。非真俗是義。又真俗是名。真以真實為義。俗以浮虛為義。言心行觀者。心如此行也。言名字觀者。知一切法但名字不內不外非住不住。故悟名字即解脫。故云皆觀也（文）已上碩法師三論遊意釋也。名玄略述第二云。義相觀者。不二之理有深所以。故為義相。心行觀者。但正是心行非是色行故。名字觀者。若色聲有詮辨不二觀義。故為名字觀。名者詮辨義也（文）
　　心行事。中論疏第七云。言行者凡有四種。一修習名行。則萬行善法是也。二造作名行。通善惡三性。三無常起作稱行。通因果三聚三性等。四行緣名行。但是心用（文）
　　三種般若事。大品疏第一云問三種波若文出何處。解云。說智及智處皆名為波若。若智處即是實相境觀照如大經云。因因者如十二因緣所生觀智。此則是觀照波若。文字可明也。又只說智及智處名波若。文具得證三波若。說即是能說文字波若。智即是觀照波若。智處即是實相波若也（文）義章三種波若義云。三種波若出大智論。言波若者是外國語。此翻名慧。於法觀達目之為慧。慧義不同。一門說三。三名是何。一文字波若。二觀照波若。三實相波若。此三種中。觀照一種是波若體。文字實相是波若法。法體合說故有三種。言文字者。所謂波若波羅蜜經。此非波若能詮波若。故名波若。如涅槃經。詮涅槃故說為涅槃。此亦如是。又此文字能生波若亦名波若。如食生命。說食為命。言觀照者。慧心鑒達名為觀照。即此觀照體是波若。名觀照波若。如眼是目名為眼目。於中具辨開合不定。總唯一智。或分為二。二有多門。一約境分二。謂世諦智第一義智。言實相者。是前觀照所知境界諸法體實名之為實。實之體狀目之為相。何者是乎。開合不定。總為一實。或分為二。如地持說。一事法性。世諦實也。二實法性。真諦實也等（文）又云。此諸法中。通而論之皆是實相。於中別分唯第一義名實相耳。此之實相體非波若。能生波若故名波若（文）
　　中發觀事。大乘玄第五論跡義云。然一家釋。中發於觀。觀發於中。今明非是用中境發觀智用觀智照中境。但此正觀能體悟中實。中實即是正觀（文）（已上裏書）
    玄。緣盡觀觀盡緣者。中論疏第三曰。智度論云。緣是一邊。觀是一邊。因是一邊。果是一邊。乃至中偏虛實並是二邊。第一義悉檀非緣非觀。非因非果。乃至非虛非實。故論云一切言語道斷心行處滅。疏記釋曰准彼論。今言緣者所緣。即外六塵。觀者能觀。即內六情。因者菩薩六度。果者佛菩提。中者非有非無。偏者有無。虛者空也。實者真實。准此可知。
    玄。如涅槃經云十二因緣等者。涅槃經二十七曰。善男子。是觀十二因緣智慧。即是阿耨多羅三藐三菩提種子。以是義故。十二因緣名為佛性。善男子。譬如胡菰名為熱病。何以故。能為熱病。作因緣故。十二因緣亦復如是。

裏書云

　　境智俱無生滅事。論跡義云。若是有得小乘觀。則境無生滅。智有生滅。斷煩惱故即是滅。修智慧故即是生。煩惱則本有今無智慧則本無今有。是則境智殊生滅異。若是無得大乘觀不爾。境智無二。境無生滅。智亦無生滅。煩惱本自不生。今亦不滅。智慧本自不滅。今亦不生。是境智不二有無平等也。故言我觀如來前際不來後際不去中亦不住。如此觀者名為正觀。異斯觀者名為邪觀也（文）
觀字事。淨影觀經疏云。繫念思察說以為觀（文）嘉祥疏云。胡云阿那羅。此云觀。觀是觀見。亦是觀行。亦是觀察（文）大乘玄論跡義云。觀是了達義。亦是履照義。然尋此論要意。即是檢校為義。觀察為義。檢校斷常。觀察虛妄。今何處文是。品品皆檢校斷常。章章並觀察虛妄。只八不即是其相（文）十二門論疏上卷云。明觀義。所言觀者正觀也。是照達之名。略有三義。一者檢有所得邪因緣不可得故名觀因緣。此是所破義也。二者照達假名正因緣故名觀因緣。此明所申義。三觀因緣無自性即是實故名觀。前二義即是實慧方便。後一是方便實慧。故所觀即二諦。能觀名二智（文）義章止觀捨義云。伺求之觀。觀數為體。照法之觀。慧數為體也（文）
　　緣盡於觀等事。大乘玄論跡義云。然觀是了達義。亦稱履照義。明照即俱照邪正。觀則俱觀得失。○今明。得失相若為。如論始求五陰十二入十八界等故是有是生滅。此即為失。今就其責。有者不有。生滅者是不生滅。此即為得。邪正亦爾。本因失故得。既破失得亦去。無失亦無得。邪正亦爾。此即是緣盡於觀等（文）名玄略述第二（本）云。緣無不盡等者五義。一者迷心名緣。悟心名觀。此就一人。二者所化人名緣。能化人名觀。此就二人。三者眾生迷惑之心名緣。即心所受之教名觀。此就教門。何者。病去藥亦不留。如此論之。四者緣盡於觀故曰緣無不盡。何者。迷緣悟時即能化觀盡故。所化眾生而盡於觀。觀盡於緣故曰觀無不淨。何者。所化緣悟而迷盡時。即能化之觀無。既無能化何有所化。五者緣發於觀故曰緣無不盡。謂所化緣之悟依能化觀而生。觀發於緣故曰觀無不淨。謂能化觀依所化緣而起。五義之中取捨任情（文）
　　緣起觀等事。四論玄中假義云。問。緣發於觀。觀發於緣。緣盡於觀。觀盡於緣。此是何言耶。答。緣有二種。若能所之緣此是境智。明境智相秤因緣相發義也。若顛倒之緣。此緣亦發菩薩正觀。然此兩種緣發義雖同。而有疏密之殊。前是密論相發。後是疏辨相發也（文）四論玄第一初章中假義云。佛性非因非果。非因而因。因有二。一境界因。二緣因。非果而果。果二種。一果三菩提。二果果則大涅槃。今不論二果。但明二因。一境界因則二諦。二緣因則二智（文）（已上裏書）
    玄。次明別釋三字門等者。釋名有合釋有離釋。今三字離釋之。故云別釋三字。但下文釋中字。不釋觀與論二字。論跡義具三字皆釋之。彼曰。然此中觀論三名。有時合解。有時離釋（乃至）今前合釋。次明離解。前合釋其相若為。中觀論非是用中境表觀智。欲明境智異。今明以中釋觀。此是何物觀。此是中觀。此觀是中名為中觀。體中實發生正觀。只以正觀能淨斷常。是故名論。所以名中觀論。次明離解。不分自別（先釋中。次釋觀。後釋論。具如彼云）准此可悉。
    總論釋義凡有四種等者。今三字并一切名字皆用四種釋。故云總論也。謂依名釋義（亦隨名釋）理教釋義（亦顯道釋）互相釋義（亦因緣釋）無方釋義是也。問。於一切名設四種釋由緒傳來云何。答。二諦章中卷曰。前來明立名意。今次釋名。然雖無名而名。是故今釋名也（乃至）師云。於無名相中強名相說。既無名強說名者。為令因名悟無名。說名不令眾生住名中。若說名令眾生住名中。此還是眾生。非謂是佛。今明。無名強說名。令眾生因名悟無名。然須知此名即無名。只名無名。無名而名。既知無名名。即知名無名。此即除故不造新也。若是從來人。則造新不畢故。何者。本有身心之病。今聞佛說真俗。復作真俗解。有真可真。有俗容俗。有名異無名無名異名。即有所得義。有所得者名曰聲聞。是魔眷屬。像法決疑經云是十方三世佛怨。佛藏經云刀輪殺一切。有得之人罪過於此。花嚴云譬如餓鬼等（云云）所以大論云有生死來無能治此病也。今攝山興皇出世拆破此病。說名令眾生悟名無名。不住名亦不住無名。師何因得如此解。學龍樹提婆兩論主。兩論主何因得此解。學諸佛也。問曰。經中有立有破。何得言皆破耶。解云。經中若立若破皆為破病。何者。經中若說一色一香皆為顯道。若不顯道不可破病。既若立若破皆為顯道。故破立皆為破病也。經既然。故論主學經。師學論主。大小乘人有新故兩病。故有兩論主出世破之。提婆破故病。龍樹破新病。論主既然。大師亦爾。破此新舊等病。故作如此說也。然道義大意如此。必須得如此意。非為立名道義。乃道義。為息名也。將欲息名故前須釋名。釋名凡有四句。一者一名一義。二者一名無量義。三者一義一名。四者一義無量名。名不出此二種。義莫過斯之二條。言一名一義者。一名即一俗名一真名。一義者。俗浮虛義。真貞實義從來得此一句。今明是四句中一句也。次一名無量義者。若為一名無量義耶。解云。一是無量一。一豈不是無量。此則無量一。一無量。故經云。一中解無量。無量中解一。展轉生非實。智者無所畏也。問曰。若為一名有無量義耶。解云。且就四義解之。一隨名釋。二就因緣釋。三顯道釋。四無方釋（略之）言一義一名者。以正道為一義。真俗為一名。然正道未曾名。為一道故立乎一名。亦立一名為顯乎一道。何者。既為一道立一名。一名豈不顯一道。故言一義一名也。一義無量名者。還以一道為一義。無量名者。為顯一道立無量名。立無量名為顯一道。既為一道立無量名。無量名豈不顯乎一道。故言一義無量名也。問。若為無量名耶。解云。名無量。略出四種。謂世諦俗諦真諦第一義諦。問。唯有此四名不。解云。名無量。世諦俗諦有諦凡諦真諦第一義諦空諦聖諦。故花嚴四諦品云。此娑婆世界有四十億百千那由他四諦名。況十方世界名號。斯則有眾數名不可具舉。若具舉。竹帛所不能載（已上）
    二諦義私記曰。問。先云一名一義者。一真之名。一俗之名。名為一名也。今疑真與俗既是二名。何稱一名耶。答。一箇真名。一箇俗名。故為一名。問。若爾一義無量名亦應名一義一名耶。何者。俗諦真諦世諦第一義諦凡諦聖諦有諦無諦。如是等名亦是一箇。俗諦一箇真諦等名故。答。不例也。何者。此一一名下各有一義。故名為一名一義也。彼於一正道法上有眾多名。故稱一義無量名也。義實既異。何得相例耶。問。俗諦真諦世諦第一義諦聖諦凡諦等名雖是無量名。而各各一名下各有一義。故名一名一義。一義無量名亦雖無量名。而各各一名故亦應名一義一名。若許爾者。但應有初三句。而應無第四句。答。對所表道一而能表名眾多。故稱無量名也。一名一義是一能表之名下有一所表之義。故立一名一義。不可例同一義無量名。
    玄。依名釋義者者。今玄就中作釋。二諦章約二諦作釋。彼中答曰。隨名釋者。如俗以浮虛為義。又俗以風俗為義。然此具出內外。故律有國土毘尼。隨國土處所風俗不同也。禮記云。君子行禮不求變俗。故俗風俗為義也。從來唯得前釋。無有後解也。問。此兩釋何異。解云。俗以浮虛為義。此即望真釋。明聖人所知真實。凡夫所知浮虛對真釋俗也。若是風俗釋俗。則當俗釋俗。只處所風俗不同。故名為俗。此無所望也。大乘玄論跡義曰。若為是依名釋義。如俗是浮虛為義。真是真實為義。故涅槃經云。苦者迫迮相。集者生相。滅者盡相。道者通相也。四論玄二諦義曰。安字釋者。真以實為義。即有之無。體無虛偽。故稱為真諦。第一義。理極莫過謂之第一。旨趣實爾故稱義。俗者以虛為義。有非性實賴眾緣成無自。故俗稱世者。以有隔別名相不同故曰世也。
    玄。中以實為義中以正為義者。論跡義曰。然釋中有三種。一者對偏。二者對邪。三者實義。釋中只就此中字則復有三義。雖復三義不妨一意。雖復一意三義不失。所以然者。只由偏故所以邪。邪故所以不正。不正故所以不中。不中故所以不實。不實故所以是虛。今不偏故所以不邪。不邪故所以正。正故所以中。中故所以實。實故所以不虛。雖復三義不妨一意。雖復一意三義不失也。問。偏與邪若為異。無差別論。偏故所以邪。邪故所以偏。有差別論。中論則對偏說中。百論對邪故說中。何故爾。偏是偏。錯稟佛教生錯解。所以名偏。是故中論對偏說中。邪是自樹外道橫生獲。不稟佛教。是故名邪。所以百論對邪說中。過此二階。所以名實。何故爾。對偏說中。偏去中亦盡。對邪說中。破邪中亦除。不偏不中不邪不正。過此二階。所以名實也。即是實義釋中了（乃至）今問。中者言實。那得有三。答。中尚不可一。中復那可三。為緣故亦可一。為緣故亦可三。然雖有三只是一義。舉例如十方諸如來。同共一法身。一心一智慧。力無畏亦然。雖復十方諸佛亦同共一法身也（已上）准此可悉。
    玄。如涅槃釋本有今無偈者。彼經第十五卷曰。迦葉菩薩白佛言。世尊。如來先於娑羅雙樹間。為純陀說偈。本有今無。本無今有。三世有法。無有是處。世尊是義云何。唯願如來更為大眾廣分別說（云云）具廣釋如經文并疏十二卷耳。經文有八番解釋。皆指各別法。云本有今無。又（十二卷）指如來云三世有法無有是處。非總說一切法也。四論玄佛性義曰。大經偈說本有今無本無今有三世有法無有是處。釋偈者。本有者本有無量煩惱。今無者今無大涅槃。言本無者本無煩惱。今有者今有大涅槃。是則若說煩惱為無。則說涅槃為有。若說煩惱為有。則說涅槃為無。然此有無本非有無。故言三世有法無有是處。則本始是方便說無故。涅槃疏第十二曰。迦葉白如來言於娑羅雙樹下。第二明無所得。山中諸法師請止觀師講涅槃。師直取第十五卷唱此中文商略無所得意。明是涅槃正意也。以其無所得故即能無所不得。為純陀說偈者。涅槃一部此偈四過出。今即二過出。今出與前何異者。前出為答迦葉問。釋純陀疑意如前。今第二過出。此為釋得無得。若有所得即在三世故無四為礙。無所得者乃有四無礙也。今迦葉牒此偈來。即廣釋佛無所得義。明佛非三世所攝。佛若為三世所攝即是有所得。就偈有二。上半明有所得。下半明無所得。上明有三世義。下明無三世義。言本有者本有煩惱。言今無者今無涅槃。此本此今並據昔為語。只昔本有煩惱。當昔之今即無涅槃也。此不言昔時有煩惱今時無煩惱。故言本有今無也。次文亦然。本則無波若。今還是當昔之今有於煩惱也。此就眾生迷故為論。下明如來不為三世所攝。故言三世有法無有是處。若其迷者成三世故是有所得。無四無礙。如來悟故非三世故。是無所得。有四無礙也。
    玄。我昔本無中道實義等者。彼經次文曰。善男子。諦聽諦聽。今當為汝重敷演之。言本有者。我昔本有無量煩惱。以煩惱故現在無有大般涅槃。言本無者無般若波羅蜜。以般若波羅蜜故現在具有諸煩惱。若有沙門婆羅門天魔梵人。說言如來去來現在有煩惱者。無有是處（乃至）復次善男子。言本有者。我昔本有一切法中取著之心。以是事故現在無有畢竟空定。言本無者。我本無有中道實義。以無中道真實義故。於一切法則有著心。若有沙門婆羅門天魔梵人。說言如來去來現在說一切法是有相。無有是處（云云）疏釋曰。善男子諦聽。第四廣釋復有二。第一正八對廣釋一偈意。第二橫約一切法釋此一偈意。今有八對廣釋一偈意也。今是初對。前釋上半。上半兩句。今釋初句。我昔本有煩惱。則是釋本有義。以煩惱故即是釋今無義。既言現在無大涅槃者。此驗是昔日現在時名為今耳。言本無下釋第二句。若有沙門下釋下半。明如來非是三世所攝。若沙門等說言如來去來者無是處也（乃至）第六中云。本無中道實義。一家用叡法師語釋中。以實為義。即今文可證中以實為實義也。
    玄。叡師中論序云以中為名等者。中論序疏曰。以中為名者照其實也。照有二義。一照訓顯。立此中名顯理實也。二蓋是以譬顯名。非燈無由照了於物。非中名無由顯於理實。故云照也。以論為稱者。盡其言也。盡者蓋是暢盡無餘之名。如小乘有所得論。破邪未窮。論正不足。蓋是有餘之說。故不名為盡。與此相違稱為盡也。蓋是論理既窮。其言亦盡。故言盡言。不云無言稱盡。

裏書云

　　四論玄中假義云。問。中以何為義。答。中以實為義。亦言。中以正為義。以正釋中。以實釋中也。問。如斯釋出何典語耶。答。略出三證。併以理明之。何者。一者關中。二者論文。三者引證也。關中者。叡法師序中論意云。以中為名。照其實也。此是以實釋中。中是實義也。問。照其實者似釋觀義耶。答。照是顯義。顯其實錄也。又肇法師作涅槃論云。如正觀論中說故以正釋中。中是正義也。論文者。論觀法品云。諸法實相云何入。答云。息我我所諸見故得入實相。實相是中故以實觀中。中是實義也。又大論至難處。指云如正觀論中說也。引證者。大經云。無相之相乃名實相。如是無相亦名第一義空亦名中道也。以理明之者。中是中實。故以實為義也（文）
　　四論玄第四夢覺義云。第二釋名。亦有三種勢明之。一者當時釋名。夢是不了義。亦是迷濫失理為義。覺者了為義。亦是悟實得理為義。二者開發釋名。夢是覺為義。覺是夢為義。三者表理釋名。夢是不夢為義。覺是不覺為義也（文）（已上裏書）
    玄。花嚴云正法性遠離等者。彼經第三十五普賢菩薩所說偈文也。所引全同。述義曰。四句為趣。以非四句名為非趣。而正道絕四句與非四句。故云遠離等。故疏主釋曰。夫正法性非有非無。非亦有亦無。非非有非非無。故云遠離一切趣。

裏書云

　　正法性遠離事。四論玄佛性義云。正法者正因佛性也（取意略抄）花嚴經第三十五卷性起品云。正法性遠離一切語言道。一切趣非趣。皆悉寂滅相。一切諸如來。境界亦如是。遠離語言道。不可為譬喻（文）（已上裏書）
    玄。肇公物不遷論云等者。元康師曰。莊子云。凡有貌像聲色者皆物也。遷徙也。人謂物皆遷徙變易無常。今明物本不遷。當世各有言。雖變常義仍合道。故云物不遷論也。
    言觀方知彼去等者。述義曰諸法本不生不滅故無去來。又推假實為即為離。從來無當。畢竟空寂復無去來。觀方知彼去者。就俗諦言既至既去。不至方者。就真諦言不去不至。何以故。去義至義不同立故。私曰。如先有人有城邑。得有所趣者。法去者去處皆相因待知去。故云觀方知彼去也。去即畢竟寂滅故云去者不至方也。

裏書云

　　中論疏第四云。如人靜坐直是人耳。正動一足便名去者。因此之動稱為去法。亦名去業。將步之前名為未去。足動所經名為已去。取其現動名為去。餘步形此名為異去。餘足之所履稱為去處。然則眾緣和合虛受其名。諦察之無一可得（文）仙光記云。餘步形此者。當之足動名為正去。取去已去等而名餘去（文）（已上裏書）
    玄。理教釋義者中以不中為義等者。二諦章（中卷）曰。第三就顯道釋義者。明俗是不俗義。真是不真義。真俗不真俗義。真俗不真俗即名義。不真俗真俗即義名。真俗不真俗教理。不真俗真俗理教。斯則名義理教中假橫豎也。何處作如此說也解云。即如花嚴所明。一切有無法了達非有無。以達有不有故不有為有義。達無不無故不無為無義。亦如了達明無明二不二。既達二即不二故不二為二義。了達真俗不真俗故不真俗為真俗義也。問。何故明不真俗為真俗義耶。解云前明因緣橫義動。今真俗不真俗豎義拔橫義動豎義拔。故一家從來明假伏中斷義。言假伏者。真是俗義。俗是真義。伏彼自性也。既知因緣真即知真不真。知因緣俗即知俗不俗。悟真俗不真俗自性永斷。為是義故前橫伏今豎斷也。
    論跡義曰。二者豎論表理。如俗表不俗。不俗是俗家之所以。故俗以不俗為義。如真表不真。不真是真家之所以。故真以不真為義。故金鼓經云。知有非有本性清淨。故花嚴經云。若知有非有則能見如來。故因教識理悟佛法身也。准此可悉。彼大乘玄因緣釋名為橫論顯發。顯道釋稱言豎論表理。四論玄二諦義曰。豎論表理者。真是不真為義。俗是不俗為義。故居士經云。五受陰洞達空是苦義。諸法畢竟不生不滅是無常義。此即以非苦釋苦。不無常明無常也。大經聖行品云。知苦非苦苦聖諦。知集非集。集聖諦等。故言豎論表理。
    二諦私記曰。問。第二門據相即義言。俗以真為義等。第三門亦約相即義言。俗以不俗為義。此二何異耶。答。第二相即橫約用門。真與俗相即。第三門相即豎據體用。真俗與不真俗相即。相即言雖同。所望各異。問。但約用而相即。通體用而相即。所望各異。爾云何二門必用相即義耶。答。相即是不二異名。若約因緣門者。俗即真。真即俗。真俗不二故。俗以真為義。真以俗為義。若約顯道門者。真即不真。俗即不俗。真俗即不真俗。理教中假不二。故真以不真為義。俗以不俗為義。真俗以不真俗為義也。又云。問。第三門顯道釋義。若言俗以不俗為義。真以不真為義。真俗以不真俗為義者。亦得言教以理為義假以中為義等不。答。正得言爾也。所以章云。真俗不真俗是名義。不真俗真俗是義名。不真俗真俗是理教。真俗不真俗是教理。斯即名義理教中假橫豎也（已上）
    問。若爾名與教是能詮。義與理即所詮。又假是不自義。中即離邊。既能所異。不自離邊別。何得言教以理為義假以中為義等耶。答。若名與義教與理異者。不得名以義為義教以理為義。中假橫豎亦爾。而今名即義教即理。假即中橫即豎。故名名為名。以義為義等耳。

裏書云

　　理教釋義事。大乘玄教跡義云。二者豎論表理。如俗表不俗。不俗是俗家之所以。故俗以不俗為義。如真表不真。不真是真家之所以。故真以不真為義（文）准此思。以教表理。故云理教釋義也（已上裏書）
    玄。所言互相釋義者等者。二諦章曰。第二就因緣釋義者。明俗真義真俗義。何者。俗非真則不俗。真非俗則不真。非真則不俗。俗不礙真。非俗則不真。真不礙俗。俗不礙真。俗以真為義。真不礙俗真以俗為義也。今就何物義釋耶。解云。對有礙有得就無礙無得釋。若言俗浮虛義真真實義。此是凡夫二乘有得解義。今明菩薩無得無礙義。故明俗是真義真是俗義也。他家無此義。他俗定俗。真定真。三假定俗不得真。四忘定真不得俗。真俗有礙聲聞解義。今明真是俗義俗是真義。真俗無礙菩薩解義也。問。何故作如此說耶。解云。對彼自性明今因緣。因緣動彼自性執故。經云。前以定動。後以智拔。今前明因緣動彼性執。後當拔之也。○彼明浮虛定俗義。真實定真義為是。故今動搖已明俗是真義真是俗義也。問。若為俗是真義真是俗義。空是色義色是空義耶。解云。大品經中自釋彼經云色即空空即色。真即俗俗即真。既云真即俗。真豈非俗義。又中論云因緣所生法我說即是空。因緣生法即是有。有既是空。真豈非俗義。○又義是名之所以。真是俗之所以。故真為俗義。經云。欲令眾生深識第一義諦。是故如來演說世諦。既說世諦令識第一義諦者。則俗為真名真為俗義也。俗諦既然。真亦爾也。論跡義曰。若為是橫論顯發。如俗以何為義。俗以真為義。真以何為義真以俗為義。故經云。欲令深識世諦故說第一。欲令深識第一故說世諦。今問箇自是欲令深識世諦故說第一。何謂真以俗為義。箇自是欲令深識第一故說世諦。何謂俗以真為義耶。今明何故說世諦。只為欲令識第一。豈不是真以俗為義。俗是真家之所以故。真以俗為義。何故說第一。只為欲令識世諦。豈不是俗以真為義。真是俗家之所以故。俗以真為義也。准此可悉。四論玄同橫論顯發。彼釋同論跡義。故略不引。
    二諦私記曰。問。第二因緣釋義門。為但約相即義名真以俗為義。俗以真為義耶。若復約理教義。得言俗以真為義等耶。答。亦有此義。所以章文引大經云說世諦者令識第一義之文。而釋俗以真為義等義也。問。何以說俗令識真。而言俗以真為義等耶。答。義者所以之義也。說俗識真故真是俗之所以。故真為俗義。問。何言真為俗所以俗為真所以耶。答言真是俗之所以者。為令識真故。所以真是說俗之所以。又說真之所以者。為令識俗故。所以俗是說真之所以。是故云真是俗義俗是真義。問。章文云。俗為真名。真為俗義（已上）此意云。俗為能詮名教。真為所詮義理也。今何言義名所以耶。答。義之言可通二。謂所以與所詮義理也。章上下句各示一義耳。言如經云說世諦令識第一義諦等者。私記曰。又大經第十七梵行品云。欲令深識世諦故說第一義。欲令深識第一義故說世諦。依此文立因緣釋義（已上）此則如四論玄義說。引之而檢經說。無深識世諦等文。准深識第一義等文釋之而已。即涅槃十七曰。一切世諦若於如來即第一義諦。何以故。諸佛世尊為第一義故說於世諦。又令眾生得第一義諦。若使眾生不得如是第一義者。諸佛終不宣說世諦。准此可知。

裏書云

　　互相釋義事。論跡義云。若為是橫論顯發。如俗以何為義。俗以真為義。真以何為義。真以俗為義（文）准此釋互指為義。故云互相釋義也（已上裏書）
    玄四無方釋義者中以色為義等者。二諦章曰。第四節無方釋義者。明俗以一切法為義。人是俗義。柱是俗義。生死是俗義。涅槃是俗義。無方無礙故。一切法皆是俗義也。問。何故明一切諸法皆是俗義耶。解云。從前第三義生前第三義。云俗不俗義真不真義。真俗悟不真俗。此則悟無礙道。既悟無礙道故有無礙用。以得無礙用故。所以以一切法為俗義也。前則是從用入道。今則從道出用也。問。若為得一切法並是俗義用耶。且引例通。汝家有別待通待義。長短真俗因果待即別待。長待不長俗待不俗。此即通待義。所以俗待不俗為通待者。明除俗之外一切皆不俗。故云通待也。一切法是不俗。不俗待俗。不俗既是俗義。故一切即俗義也。又汎簡待義。從來云長短待因果待瓶衣二果不得待。今明瓶衣二果相待也。問。高下相傾有無相生可得待。瓶衣二果云何待耶。反問。汝是非得待不。是瓶待非瓶不。彼云。是非得待。瓶待非瓶也。若爾衣是非瓶。非瓶既待瓶。衣即待瓶也。衣既待瓶則瓶衣因緣。衣是瓶義。瓶是衣義。衣既是瓶義。一切物皆是瓶義也。又明。一切法是俗義者。就如義顯之。色如。一切法如。色如即一切法如。一切法即色。舉譬如破僧佉大有與瓶一義。為有瓶不異有即瓶。有與萬法不異。萬法亦即瓶。今亦爾。如與俗不異。俗即如。如與一切法不異。一切法即俗。何以故。體如故也。花嚴何意云一念無量劫無量劫一念耶。體道故如此。何者。一念即是道。無量劫亦是道。故無量劫即一念。何以故。無礙道故。體無礙道故得無礙用。一念無量劫。無量劫一念。無量劫一念非一念。一念無量劫非無量劫。非一念非無量劫。而一念無量劫。此中橫豎無礙具足。故經云。一中解無量無量中解一也（已上）
    二諦私記曰。第四無方釋義。前第三門即悟無礙道故。今於此第四門示起無方用。所以云真以一切法為義。俗以一切法為義也。問。言無礙道又言無方用者。是何等義耶。答。非真非俗不二之理是無礙道。不二之理通融而無彼此隔礙。故名無礙也。不二之理虛通故名道。證此無礙道故所起之用無有定方。故稱無方用也。問。言無礙道無方用者可爾。何言證無礙道而起無方用故俗以一切法為義耶。答。既證無礙體故。所起之用亦無礙。用亦無礙故。一法即一切法。一切法即一法。是故俗以一切法為義。真亦以一切法為義也。問。何故體無礙道。而所起用一即一切一切即一耶。答。非真非俗中道之理非一非一切。中道之理非一非一切。而於一緣成一。於一切緣成一切。於一緣成一。是一切之成一。於一切緣成一切。是一之成一切。一切成一是一即一切。一成一切是一切即一。所以一俗即以一切法為義。一真即以一切法為義（已上）

裏書云

　　大品疏第一云。四者無方釋。大以空為義。大以有為義。乃至以瓶衣等為義。然此語大通漫。今問。大以一切萬法瓶衣為義。此法都有相關義作此釋。而都不相關故作此釋。解云。此亦相關故。花嚴云。一中解無量。無量中解一也。問。相品云。一切法只是一法。一法只是一切法。何故爾。一切法只是一如。只一如為一切法。故是相關得相待相類也（文）花嚴經第五四諦品云。文殊師利菩薩偈云。一中解無量。無量中解一。展轉生非實。智者無所畏（文）四論玄第五。十地義云。若無方假論之。無柱不是者。故一微塵中有無量法。故一毛孔中有三千大千世界也。故花嚴經云。一中解無量。無量中解一。如是展轉生非真實。智者無所畏（文）四論玄第九。二智義云。一從無量生。無量從一生。故言展轉生。一為無量故一非實。無量為一故無量非實。一無量非無量。無量一則非一。是則非一非無量。智者解了故無所畏也（文）又云。地攝兩論等。一是真如一也。無量者二義。一理起性萬用無量。二於真如上起妄用也。論師云。一是真諦。無量是世諦。非一故也。今明不一不多。而一而多。故一為多。多為一也（文）（已上裏書）
    問。四種釋次第云何。答。二諦章曰。然此四義次第不得前後。何者。第一就世俗以釋義。俗浮虛義。風俗義。且隨情釋也。第二漸深明俗真義真俗義也。第三從真俗入不真俗。從用入道。第四悟道竟從道起用次第相生也。就真俗釋第四義。例一切因果人法等皆爾也（已上）
    二諦私記曰。問。何故有如是次第耶。答。初門示自性義。次門示因緣義。而伏自性執。第三門斷前門所伏執而令悟無礙道。第四門示既證無礙道故起無方用。所以有如是次第也。問。何故初門名為自性。次門稱因緣等耶。答。初門云俗定是浮虛義。真定之真實義。所以是自性義。次門明真是俗義。俗是真義時。即前俗是定俗。真是真實執所伏。所以云第二門明因緣義也。既知因緣真俗故悟真不真俗不俗。永斷前所伏之執而證非真非俗中道理。所以云第三門永斷所伏執而證無礙道也。既證無礙道故有無方用。故一法即一切法。一切法即一法。所以俗一法以一切法為義。真一法亦以一切法為義。所以云第四門從無礙道起無方用也（已上）
    問。章既釋四義次第。不得前後。而何處云解釋次第不同耶。答。其不同何問。今玄列次第如文。論跡義略有三種。一者橫論顯發。二者豎論表理。三者依名釋義。此即因緣顯道依名之次第也。此等皆違章次第焉。章列依名因緣顯道無方。終結云然此四義次第不得前後等。次第不同大旨如此。有何意耶。答。古來義云。依義次第列之者皆須如章。今玄并論跡等非依義次第列。此若依義次第不可與章異。一義如此。若又會者。或有從因緣用入道機。或有從依名直入道機。又依名此世間法。後三此出世法。故列依名於前。又有依名同出世法。而體道上用義。故置依名於後。列次不同。皆非無所以。如此思准。二諦義曰。若如他釋。俗以浮虛為義。真以真固為名。世是隔別為義。第一莫過為義。此是隨名釋義。非是以義釋名。若爾可謂世間諸法者有字無義。今明俗以不俗為義。真以不真為義。若具足論之。應以非俗非不俗遣四句為俗義。但今對他浮虛是俗義。今明不俗為義。是名出世法者。有字有義。世間出世次第准此可知。

裏書云

　　大品疏第一云。一者依名釋。二者豎釋。三者橫釋。四者無方釋（取意）與今玄次第同也（已上裏書）
    玄。所言一中者一道清淨更無二道者。八不義初引華嚴經曰。文殊法常爾。一切無畏人。一道出生死。更無異趣也。二諦義及重牒八不曰。名為圓中。大乘正法一切皆實故也。故疏第二曰。具足真俗非真俗。義乃圓正。述義曰。言一道者。一切聖人所遊之路更無異趣。故名一道。亦名一乘。無萬有差別義為一。所履為道。道以能通為義。雖能滅除一切煩惱。出煩惱外而不離諸煩惱。無所不遍故稱能通。言清淨者離諸見義。謂了悟諸見解脫無二無別本來寂靜。以如此義故為不二。

裏書云

　　四論玄第一初章中假義云。問。若一切眾生共行一道故無二者。經那云三乘各道耶。答。道未曾是三。但隨緣說三耳。如大經云。觀中道者有三種。下智觀者得聲聞菩提。中智觀者得緣覺菩提。上智觀者得佛無上菩提。此是同觀一中道。而得悟自有淺深。菩提未曾是多種。亦如十地。正道未曾十。但約三義說十地階差不同（文）（已上裏書）
    玄。所言二中者等者。文義要曰。此二中者。又是體中用中為二也。此料簡意者。約二諦門分體用時者。真諦為體。俗諦為用。即一假一中之廢立故。
    玄。所言四中者謂對偏中等者。中論序疏曰。但中有三。一者對斷常之偏明中。此是對偏中。二者盡偏中立於中名。欲盡於偏病故名盡偏中。又一意。只為偏病盡得有於中也。問。盡偏對偏及絕待。此三何異。答。玄意已明。今重略敘。對偏中者。此約所詮之理對破偏病。故名為中。盡偏中者。蓋是洗淨斷常故。強名為中。雖盡於偏而有於中。如經云。眾生起見凡有二種。一斷二常。無常無斷乃名中道。絕待中者。凡有二種。一者如涅槃云。有小涅槃有大涅槃。小涅槃者待苦說樂。大涅槃者絕此苦樂乃名大樂。此之絕待猶是待義。二者此絕待涅槃不可說其苦樂。不知何以美之。強名為樂乃稱大樂。方是絕待樂也。中義亦爾。須深見此意。
    問。獨空與絕待中何異。答。人多不體獨空之旨。但依智度論文。十八空是對有明空。稱相待空。非空非有無所因待。稱為獨空。今謂。蓋是一種方言。尋獨空意不然。以本來畢竟無所有唯有實相法性。故稱為獨。正宗爾也。攝大乘論云真如獨故。亦同此意問。何故此獨作空名說耶。答。以畢竟無一切患累有法故稱為空。又大集云。不可說故無相貌故。名為空也。法花經云終歸於空。義亦如是。

裏書云

　　涅槃經第二十五師子吼品云。善男子。眾生起見凡有二種。一者常見。二者斷見。如是二見不名中道。無常無斷乃名中道（文）（已上裏書）
    玄。故此論云若無有始終等者。中論第二卷破本際品。問曰。無本際經說眾生往來生死本際不可得。是中說有眾生有生死。以何因緣故而作是說。答曰。大聖之所說。本際不可得。生死無有始。亦復無有終。佛所言說無不是實。說生死無始。何以故。生死初後不可得。是故言無始無終。汝謂若無初後應有中者是亦不然。何以故。若無有始終。中當云何有。是故於此中先後共亦無。因中後故有初。因初中故有後。若無初無後。云何有中。生死中無初中後。是故說先後共不可得。疏釋曰。品開為二。前問次答。初引經。次問論主。○是中說有眾生有生死。第二外人引佛經難論主。經說有眾生者有人也。有生死者有法也。以何因緣而作是說者。疑經有眾生有生死何故無本際。答曰為二。初破無生死本際。第二末後兩偈例破無一切法本際。初為二。一破無生死始終中間。是故於此中下。第二破無生死。就初又二。前偈明無始終。次半偈辨無中間。上半明無始。下半辨無終。此則是申佛經明無始。以破外人計生死有始。即是破本際義。第二半偈破中間易知。即是破中義。本對偏病。是故有中。若無二邊。何中可得。如是生死涅槃真之與妄。義皆例然。准此可知。
    問。中實中與中假中相對辨時。以今四中云何可配屬耶。答。前三中約中實內明之。第四成假中即當中假之中。如就成假中分別單複疏密等。皆此意也。問。其中實義與中假義相對辨相何。答。中論疏第二問云。八不是無畏之中心。方等要觀。文既重出。豈非繁哉。答此問云。二周明八不者。極有深致。今略述六牒。其第一義云。初牒八不明中實義。次牒八不明中假義。初明中實者。一切大小內外有所得人心之所行。皆是生滅斷常一異來出。障中道正觀故。命初宜洗之。以求其生滅不得故云不生不滅。乃至來出亦然。所以此為中實者。計有如此生滅斷常。悉是虛妄。實無此顛倒。橫謂生滅斷常。故名為實。以橫謂有此生滅斷常。故是偏邪。無如此生滅斷常。故名為中。所以初牒八不明中實義。次重牒八不明中假者。既破洗有所得生滅斷常畢竟無遺。始得辨假名因緣二諦。此假名因緣二諦能通不二中道。是故中假義具足。記釋曰。所以名此為中實者等者。叡師序云。以中為名。照其實也。碩法師遊意云。中是實為義。正為義也。今此處文虛實相對。中偏相對。○計有如此生滅等者。約外人名為虛。實無此顛倒等者。約論主名為實也。以橫謂有此生滅等者。約外人為偏邪。無如此生滅斷常等者。約論主名為中也。今檢有疏云。若能了知此等八計。畢竟都無。名之為實。名之為中。若言有八者即為虛為偏。無此等計強名為實為中。何但八計。凡有所計。一切皆無名之為實。謂橫洗二十七條。豎淨五句。畢竟清淨強名為中。
    次重牒八不等者。碩法師遊竟云。若是中實中即假前中。若是中假中即是轉假明中。假有無非有無也。即是假後中。此即中實義與中假中相對而言。有疏云。言中假者。既破如此等計。便謂無二諦故。次明中假義。無汝所計性有無。有如來假名因緣有無。洗彼性有無盡。顯如來假有假無。還令悟識中道如佛無異。故四依出世。當知是大乘二啟閻浮（已上）問。以今四中約四重階分別之者。其相云何。答。前三中約第一階中實。委明三種。第四成假中。此第四階體中也。第二第三階用中。此假之上不自離邊二義。合為成假之假也。問。以今此四中約假前中與假後中相對明之者。其相云何。答。前三中假前中。第四成假中此假後中也。問。假前中假後中者其相云何。答。疏六條中第二義云。二者前牒八不。即是假前中義。未辨於假前破此性生滅有無不可得。故言非有非無稱中道。次重牒八不。得辨而有而無。而有而無即是假說有無。名中後假。假有無豈是有無。故假有無非有無。名為中道。謂假後中。故再牒八不義乃圓備。又初牒八不。是破無不圓。後重牒。八不中無不備。

裏書云

　　絕待中成假中事。私云。絕待中與成假中者。一體義分也。謂絕有無用入體時。謂絕待中也。謂從複假入複中也。亦名因緣表中也。從體出假名成假中也。謂從複中出複假也。如非有無假說有無也。猶能能可尋之。四論玄第一中假義云。興皇大師辨中假亦無量。但要者或開三種中。有時開四種中也。假亦然也。三種者。一者對偏中。二盡偏中。三者絕待中。四種者。三如前。第四明成假中也。對偏中者。如內學稟佛二諦教。則空有成斷常二見迷辟於中。如百論三外道中。亦如開善二諦義明三種等。有所得家中故。論主說不生不滅中道。對破彼偏執則為說正中義故。對偏明中也。盡偏中者。盡淨於偏。名之為盡淨中也。何者。明唯直辨中。對偏而已。復須洗除此偏盡淨乃得名中。故言盡偏明中也。絕待中者。亦名實相中也。不從對偏為名。亦不從盡淨為目。言語道斷心行處滅。四句五句所不可得。強秤嘆立中名。以顯正法實相義也。又中本對偏。偏病既去。中亦不留。非偏非中。不知何以美之。強名為中。故名為絕待中也。問。若絕中名為中。亦應絕待名為待耶。答。待不待絕不絕是一例。絕中無復中。名為絕中。絕待無復待。名為絕待也。成假中亦名接斷中也。成假中者。絕本對不絕。不絕是假。所以第四明成假中也。明中道實非有非無。因此非有非無得起有無。以中成假故名成假中也。佛於無名相中假名相說。說有無為顯非有非無。非有非無是中。因此中起假也。接斷中者。中偏既去謂絕斷。作解沈空。故接起假名中。故名接斷中也。此即治病中也。又藏公云。論主破外道。外道心無所安。成斷見求○覓法。論主將佛二諦接斷。亦得接斷二諦。是百論意也。中論直諍佛二諦迴生滅心。向無所得心故不別二諦來接。故不名接斷。若生滅心去。無所得心接不無此義也。問。接斷中之中。是能接為中。是所接為中耶。答。外人既被破心無所安。汎沒在空。佛正教有無二諦能接之。二諦為中亦得。又實相之中沒在。從所沒中為中亦得。正意強名中也。問。四中之中有淺深不。答。正法中望對偏中與盡偏之中。並盡與對者一正法。望二中為開二中者。即無淺深也。若對斷常偏。假名立為中名對偏中。即此中能盡淨偏故名盡偏中。偏既去。中亦不留。非偏非中強名為中者。此中即深。前二中淺也。接斷中亦淺。又亦病非病也。成假中者有二義。若正法體中能立有無二諦假。故名成假中者。此中即深。若假名為中者即淺也。初相中者能所俱寂。即是正法中。若心既汎沒即病中也。假亦有三四種。一者對性假。二者盡性假。三者因緣假。四三如前。第四表理假。亦得云接斷假。第三是二諦攝也（已上裏書）
    玄。就成假中有單複疏密橫豎等義者。二諦義曰。問曰。非有非無而有而無。為疏假。為是密假。答曰。此是疏假。何故爾。以其兩來就有無二法辨故。是疏假。若辨密假非有非不有而有而不有。以其就一法明義。是即兩法為疏。一法故密。今何故辨此疏密。疏密者。為明經中兩種百非兩種對治。若言苦樂無我等。此是疏對治。若言實不實眾生非眾生安非安等密對治。若言如來涅槃非有非無。此是疏百非。若言非因非不因非果非不果。此是密義辨非。此明假有疏密。又云。第二就二諦明中道。此中有三意。第一單義論單複。第二複義論單複。第三就二諦論單複。就初有兩。初正明單複。後明互相出入。今先正論單複中假義。偏說一假有不說無。是單假偏說一假無不說有。亦是單假。偏說一非有。即是單中。非無亦爾。雙說假有假無。是複假。雙說非有非無。是複中。○第二就複義論單複亦有二。初正明單複。二明出入。初正明單複中假。假有是俗諦。假無是真諦。此是單假。非有非無是中道。此是單中。假有假無為二。是俗諦。非有非無不二為真諦。此是複假。非二非不二是中道。此是複中。正言非二盡有無。非不二盡非有非無。所以複中。○第三階就二諦論單複有兩。一正明單複。二出入。一者俗諦明單複二者真諦明單複。假有是俗諦。假無是真諦。是單假。複者。假有假不有是俗諦複假。假無假不無真諦複假。非有為中道。此是俗諦單中。以非無為中道。此是真諦單中。非有非不有。此是俗諦複中。非無非不無。此是真諦複中。准此可知。

裏書云

　　四論玄第一中假義云。所言疏密者。由中假而生也。但須知此起意。何意作此疏密之義者。栖霞寺大朗法師。止觀詮法師。興皇朗法師。三代四論師中。疏密橫豎雙隻單複義宗起也。攝山栖霞寺大朗法師云。長安融法師注維摩中云。什法師云。若不識橫豎疏密雙隻單複義者。終是不解大乘經論意。故止觀法師云。大經云。鬼非鬼非非鬼等。如大品經相行品云。行亦不受。不行亦不受。行不行亦不受。非行非不行亦不受。不受亦不受等（文）又云。明由空故有由有故空。此語為疏。若空不空若有不有。此語為密。此則漸進之義也。問。何空有為疏。不有有不空空為密耶。答。空有兩法相由。由空故說有。因有故說空。此則為疏。若不有有不無無。只於一法上更起。故為密也（文）（已上裏書）
    玄。外道說中者僧佉人言等者。百論破空品曰。無說法大經無故（修妒路）汝破有破無破有無。今墮非有非無。是非有非無不可說。何以故。有無相不可得故。是名無說法。是無說法衛世師經僧佉經尼乾子法等大經中皆無。故不可信。內曰。有第四（脩妒路）汝大經中亦有無說法。如衛世師經聲不名大不名小。僧佉經泥團非瓶非非瓶。尼乾法光非明非闇。如是諸經有第四無說法。汝云何言無。疏下卷釋曰。外曰。無說法大經無故。自上已來就內難內。此之一番以外難內。難意有二。初牒內。八品破有明非有。空品破空明非空。非空不可說空。非有不可說有。名無說。問。實相四句不可說。云何言非有非無不可說。答。諸外道等多滯空有二邊。今欲破其二邊。故明非空非有。而意在捨於二。是不存兩非。令悟入實相也。大經無故者。引外難內。三種大經此是舊義。無有此法故不可信。內曰有第四。然答外此問多有形勢。若涅槃經德王品中明聞不聞義。謂外道大經無有此法。唯方等有之。是故名為昔所不聞而今得聞。而今此中引彼經有第四者。以諸外道著於有無不信非有非無。今欲令捨於有無信非有無故。還引彼經明有此法。汝若不信非有非無。非但不信於內亦不信外。如中論及大品欲令小乘人信諸法空故。還引小乘中明法空以化小乘。三者又欲恥諸外道明癡如小兒。非但不識於內亦自迷於外。內外無識癡無所知。四者論主欲除第四明非好法是愚癡論耳。如是粗法汝上有之。云何不信。五者欲顯外道偷得佛法非有非無安置己典。提婆今還奪取。故彼經有於第四。猶是佛說。又外道設有此法。如虫食木耳。然震旦玄儒但有有無二句。無非有無。天竺外道三外道。三大經文亦無之。今言有者直有不可說之言。非是有無不可說。若有此言便即自見。不應責論主也。三外道之外六十二見及十四難中。有第四兩非之言。如非常非無常。此與論主非有無意異也。問。涅槃經言外道三種經無。提婆云何言外道有。答。如前釋之。涅槃明無者。無有顯了辨非有非無中道。論言其有者。如聲不名大小等也。又涅槃明無據理實無。今言有者據盜得耳。又涅槃言無如蟲不知字。今言有者偶得成字。注云。聲非大小者。一解云。聲及大小俱是求那。求那不自相依。皆依陀羅驃。故云聲非大小也。又釋。於聰者聲不名小。重聽人聲不名大。又釋。如鐘比雷不名為大比磬不名為小。泥團非瓶非非瓶者。泥形異瓶形故言非瓶。更無別體故非非瓶。光非明非暗者。月光比日故非明。比星故非闇。又釋。對炎為光。滿室稱明。而光異闇復殊於明也。
    論跡義曰。但釋中有多師。何以爾。中者言忠。故中唯忠理。家家盡言忠理。解云。並謂忠文是故釋中。其計非一。略而為論不出四家。一是外道解中。二是毘曇解中。三是成實解中。四是地論解中。此中道義後自當廣出。今須略釋外道解中。迦毘羅解中。即言泥團非瓶非非瓶。所以然者。不即泥團是瓶故言非瓶。不離泥團有瓶。故言非非瓶。亦是不即不離也。若是優樓迦解中。聲非大非小。所以然者。如大鐘大聲小鐘小聲。至論此聲實非大非小也。若勒沙婆解中。光非明非暗。所以然者。初生故所以不明。破暗故所以不暗也。今先破初家。汝不即泥團是瓶故為離。不離泥團有瓶故為即。只見是離是即。何處有非離非即耶。餘兩家同此破也。
    玄。毘曇人釋中者有事有理等者。文義要曰。毘曇人釋中者有事有理。事中者無漏大士不居邊地也。理中者謂苦集之理不斷不常也（私云。對邊見也。正可在苦。有義思之。又新姿沙有中道文）

裏書云

　　無漏大王不在邊地事。花玄略述第四（末）云。然有三說。薩婆多唯依色界六地。謂根本四禪未至中間。又瞿沙說。依其七地。暖頂欲界及色界六地忍第一但依色界六地等（文）義章第九。八禪定義云。辨味淨無漏等別。依如毘曇。禪有三種。一者淨定。二無漏定。三者味定。依世俗道斷除下結而得上靜。名曰淨定。即理定靜名無漏定。言味定者義釋有三。一通相具論。上二界中一切煩惱有著境義。悉名為味。定地法故說之為定。二簡強異弱。諸煩惱中愛著境強。偏說為味。定義同前。又愛著境相似禪定。故說為味。三簡體異界。上二界中一切煩惱相應定數是味定體。故雜心云。味則愛相應。次就禪地明味淨等通局之義。於中具就未至中間八禪地說。淨禪寬通遍一切地。無漏禪者。依如毘曇。前九地有。非想地無。故雜心云。無漏大王不居邊地。欲界非想地心志微劣故無無漏。若依成實。非想雖無增觀無漏非無順舊遊觀無漏。故彼論說。入滅盡定時。必從非想無漏心入。餘同毘曇。若依大乘。無漏遍在一切地中。云何得知非想亦有。如龍樹說。云何菩薩非想處定與實相俱。是為菩薩非想處定與實相俱。明是無漏（文）
　　苦集理事。義章四諦義云。若依毘曇。苦集有二。一粗二細。○就粗以論。苦集及道一向別體。若據細辨。苦集同體。道諦不同。相狀如何。一念有為從前集起義說為苦。即此有為能生於後義說為集。其猶世人望父為子望子為父。是故苦集一向同體。道是無漏。不同前二（文）（已上裏書）
    玄。論文直言離有離無等。彼論有無品第二十三曰。離有離無名聖中道。
    玄。而論師云中道有三等者。中論疏第一曰。問。云何學佛教人三中不成。答。他云。實法滅故不常。假名相續故不斷。不常不斷名世諦中道。今謂。不常猶是斷。不斷猶是常。唯見斷常。何中之有。又言。因中未有果事故言非有。有得果之理故言非無。非有非無為世諦中道。考而論之。非有猶是無。非無猶是有。亦無中矣。又云。真諦四絕故名為中。今請問之。為有四絕之理。為無此理耶。若有四絕之理則名為有。不得秤中。若無四絕之理則無真諦。亦非中矣。彼二諦合明中道者。謂非真非俗中為中道。是亦不然。非真猶是俗。非俗猶是真。還是二諦更無別中。以此推之三中不成。述義曰。他云實法滅故不常等者。成實義云。實法謂五陰。五陰是念念生滅故。前念後念名為實法滅故。不常者以有為法一念不住故。前念實法滅處。後念實法相續不斷也。大義記假名實法義云。假名實法者。謂三種假名七實法也。三假名者。因成相續相待也。七實法者。五塵及心無作也。又云。真諦四絕故名為中者。名玄第六舉成實義云。三假有為世諦。三假空為真諦。即三假而四忘故。有不自有。即四忘而常三假。故空不自空（已上）三假如前。四忘謂絕四句之名也。若有四絕之理等者。此作自語相違難。謂若有此四絕之理即名有句。汝何上絕四故名作有。○若無四絕之理等者。此作自教相違難。謂若無此四絕之理者。即智無所會。凡不可成聖。何汝宗云會真成聖故非無耶。彼二諦合明中道等者。碩法師云。如俗即真故非有真即俗故非無。所以二諦合明中道亦非有非無也。又道松師大乘中道義出開善義云。二諦者以不二中道為體。而無別非真非俗法為二諦體。直是真諦非有非無不非真俗二諦合明中道故。不用非真非俗中道為二諦體。而言中道為體者。以真諦是無名無相四忘之理故云中道。還是真諦。故彼序云。二諦者一真不二之理。而非非真俗二理為一中道故為二諦體也。有時云。非真非俗者互望為論。以俗是非真故云非真。以真是非俗故云非俗。非非真俗為非真非俗也。碩法師疏曰。即世所行亦云有三種中道。彼云。實法滅故不常。假名相續故不斷。不常不斷名為世諦中道。今謂不爾。不常猶是斷。不斷猶是常。何中之有也。又彼云。真諦四絕故非有。不妨會真成聖故非無。所以真諦中道。所言非有非無即不生不滅也。今謂不爾。汝真諦四句絕故是無。會真成聖故是有。只是有無。有中道。彼云。俗即真故非有。真即俗故非無。即非真非俗中道。今謂不爾。非真猶是俗。非俗猶是真。還是二諦更無別中。均正師十二卷章八不義曰。成實師解八不不同。一云。八不並是真諦。中道亦是真諦。二云。不生不滅是中道。即是真諦。不有不無中道。餘六不是俗諦中道。准此等釋可悉。
    玄。如攝大乘論師明非安立諦等者。二諦義大意門曰。問。何故作此四重二諦耶。答。對毘曇事理二諦明第一重空有二諦（乃至）四者大乘師復言。三性是俗。三無性性非安立諦為真諦故。今明。汝依他分別二真實不二是安立諦。非二非不二三無性非安立諦。皆是我俗諦。言忘慮絕方是真諦。文含多義。後文當釋。後攝法門又云。九者約相待門明得失。問。此對治何人耶。答。為學攝論人不執三性存三無性理。三性者。依他分別真實。分別性者。即是六塵。為識所分別故言分別性（六塵由分別顯現故是分別性。七識分中所取是五塵。能取是法塵攝故。與六塵為分別性亦不相違）依他性者。本識為種子所依。故名依地（本識中持諸種子生一切法。皆是因緣生。從其種子皆屬本識。故言唯以本識為依他性。餘非因緣生。但妄情所現法。並是分別性。以因緣生義邊屬阿梨耶故）真實性者。二無我真如。三無性者知塵無相。故言分別無相性。依他無生性者。知本識無生故言無生性。知無我理無性故真實無生性。三論云無性法亦無。他家不遣三無性。今論遣三無性。故言皆得相待也。
    淨名玄第六曰。為學攝大乘及唯識論人不取三性。存三無性理。三性謂依他性分別性真實性。分別性者。即是六塵。以為識所分別名分別性。依他性者。心識依六塵及梨耶本識起為依他性。真實性者。即是涅槃。故名為三性。三無性者。知六塵無相可得名無相性。六塵無相故。六識無生名無生性。無相無生乃是真實性。但塵識虛妄既無真實性亦不遺。無性性故。用此以為妙極。今對此故。中論云無性法亦無一切法空故（已上）
    問。二諦章以本識為種子所依名依他性。淨名玄心識依六塵及本識起為依他性。云何相違耶答應是學彼論者有異義也。又可謂因緣生法名依他性故。能生所生並是依他。然至極論。七識並是本識變異。皆屬梨耶。故二諦章唯論本識。然淨名玄文且論因緣所生法。其相顯故。但明諸識種子所生耳。故二文亦不違也。

裏書云

　　三性事。攝論第六云。若談識體。從種子生。自屬依他性（文）又云。一識從種子生。是依他（文）是二文以心識為依他性也。又攝論第二卷云。阿梨耶識是依他性。餘一切法是分別性（文）此文分明以第八識為依他也。攝論第五云。於依他性中。以別道理成立為三性。○何者。別義說為依他。從熏習種子生繫屬他故（文）攝論第八云。若菩薩見名自性假說至別假說唯分別為體。得入分別無相性。若菩薩但見亂識無六種相。此亂識體不成故不可說。因緣不成故不可說有生死。此中分別既無。言說亦不可得。則入依他無性。若菩薩見此二義有無無所有則入三無性。非安立諦（文）同論第十一云。一切佛法以無所得為性。此是正說。由三無性不可定說有無故。雖以無得為性。亦有能得義。若離佛法不能得了別所對治惑。不能安立能對治道故（文）十二門論疏上云。因緣生是依他性前有自性則分別性也。言依他性者。果依於因故也（文）大乘止觀下云。所言總明三性者。謂出障真如及佛淨德悉名真實性。在障之真與染和合名阿梨耶識。此即是依他性。六識七識妄相分別悉名分別性（文）又云。更有一義。以明三性就心體平等名。真實性。心體為染淨所繫。依隨染淨二法名依他性。所現虛相果報名分別性。又復更有一義。就依他性中分別為三性。一者淨分。謂在染之真即名真實性。二者不淨分。謂染法習氣種子及虛相果報。即是分別性。二性和合無二即是依他性也（文）（已上裏書）
    玄。義本者以無住為體中等者。文義要引今文云。今正義以無住為體。此是合門。於無住中開出真俗為用中。即是開門。用分真俗故名開也。私曰。教以中為義。其義中以體中為本。故云義本等。又今正義故云義本歟。問。大乘玄論跡義曰。言悟入者。教辨真俗。緣悟不真不俗。教說因果。緣悟不因不果。其餘例然。故因教悟理。悟理故了教。教是理門（已上）若爾以不真不俗不因不果為無住體中耶。答。論跡義次文曰。今問。山門所釋中義若為。有人解。道非有非無為中。而有而無為假。今問汝。為當別有非有非無以為中。為當用破有無者非有非無以為中耶。若言別有非有非無。此義不可。何故然。本破有無故得非有非無。而今何處別得此非有非無以為中。是故不可。若言只用破有無者非有非無。即用此非有非無以為中義復不可。何故然。汝本破有者非有。破無者非無。有無既去。非有非無亦除。何得只用此非有非無以為中。今問汝。為當定用非有非無為中而有而無為假。為當不爾。彼言定用。今問。若爾非內非外為中。亦內亦外為假不。答亦然。今難。大經言非內非外亦內亦外故名中道。若爾非有非無亦有亦無故名中道。那得偏用非有非無為中而有而無為假。若爾應用非內非外為中亦內亦外為假也。又汝言非有非無為中。有無亦是中。汝若言而有而無是假。非有非無亦是假。何故爾。假是不自義。本因非有非無故說有無。有無既是假。非有非無何故非假。中本離斷常。汝因有無故說非有非無。非有非無離斷常既是中。而有而無亦離斷常。何意非中耶。若言非有非無不得是假。有無亦不得是假。若言有無不得是中。非有非無不得是中。彼道。若爾有無非有非無併是中好不。今明。有是常見。無是斷見。非有非無是愚癡論。那忽是中。彼道。若爾併是假好不。今明。汝執無異有執有異無。非有非無異有無。那得併是假。今問。汝既破他為非。今中相若為。答。師道只如此破中假即是中。何處別有中。但此意難。更須解釋。箇須識法身義。身無無在無所不在。法身無在。不在有不在無。不在亦有亦無。不在非有非無。乃至諸法中義亦爾。無所不在。法身亦在有亦在無。亦在亦有亦無。亦在非有非無。乃至色心諸法中義亦爾。故無非是中。故二夜經明。從得道夜至泥洹夜常說中道。既是說中道。二夜中間何容只說非有非無不說有無等。故知一切諸法無非是中。私云。言其不在只不在有得。有得故非中。言其在也在無得。無得故是中。難若不在有得。何謂無所不在。答。今言無所不在只在無得。有得是橫。謂畢竟無所有故。那得為中一切皆在。論其在也一切皆在。語其不在一切皆不在也。問。汝既依二夜經明一切諸法無非中者。論初何故但用不生不滅為中。不取生滅為中。答。為對病故。緣多著生滅。只見生滅不見不生不滅。是故成偏。今對此生滅之偏故說不生不滅名為中也。准此可知。

裏書云

　　開門合門事。所言合門者。萬法皆以真如為體故。泯相歸體時只是真如一門也。故云合門也。言無住者真如異名也。大乘玄二諦義云。波若正法無住。此三眼目異名也（文）寶藏論云。夫本際者即一切眾生無礙涅槃之性也。何謂。忽有如是妄心及種種顛倒者。但為一念迷也。又此一念者從一而起。又此一者從不思議起。不思議者即無所起也。故經云。道始生一。謂無為。一生二。二謂妄心。以知一故即方為二（文）意云。一即真諦。二即俗諦也。故從不思議體中而起二諦用也。名玄略述第一（末）云。問。二諦有幾種耶。答。雖有多種略明二種。謂於非有非無開有無為開門二諦。合有無為俗諦。中道第一義諦為真諦言合門二諦。問。就此二種二諦理教云何。答。就開門者。二諦為教中道為理。就合門者。俗諦為教真諦為理。問。依何經證有無為教。非有無為理耶。答。花嚴經云。若有若無皆是世諦。故說非第一義。又大經云。粗言及耎語皆歸第一義。問。何以知二諦之教有言。答。本業經云。世諦有法不空。真諦空法不有。以有成無。以無成有。又大經言。欲度諸世間故。種種示現差別相等（文）四論玄第九二智義云。一家云。雖言權實。即是開波若。二諦且然。開一實故（文）
　　無住事。什公維摩注云。法無自性緣感而起。當其未起莫知所寄。莫知所寄故無所住。無所住。故則非有無。非有無而為有無之本。無住則窮其原更無所出。故曰無本。無本而為物之本。故言立一切法也（文）今准此注文以非有非無為體中。為眾生強說有無為二諦用中也。或以妄心散動為不住義。此義不當此處也。大乘玄二諦義云。淨名經云。從無住本立一切法。無住即無本。故云若能若所皆以無住為本。大品云。波若猶如大地出生萬物。波若正法無住。此三眼目之異名。若就用中辨二諦反覆得立名。俗為真立名。世為第一立名。如言由世故第一。俗亦如此（文）私云。無住者實相也。曇叡中論疏出（已上裏書）
    玄。又中假師云非有非無為中等者。中假師者著中假之人也。淡海記曰。善鐘寺融法師長干寺辨法師等也。述義曰。禪眾融。長干辨。俱是詮法師學士。而作中假解。兩來為假。兩去為中。故興皇大師以為中假師。亦破云。兩來不成假。兩去不成中也。均正玄義曰。非有非無即兩去即是斷。而有而無兩來只是常。此是斷常二見。何謂中假也。故一家舊云。兩去不名中。兩來亦不成假也。

裏書云

　　中假師事中論疏二云。師云。中假師罪重。永不見佛。所以作此呵者。本為對性故說假令其迴悟耳。而遂捨性存假謂決定。為是心有所依故永不見佛。宜須破之（文）又云。問。師何故立於中假。復以何義破中假耶答。上已釋竟。今當重說。對由來性義是故立假治學教偏病。所以明中令捨偏。不著中性去不留假。即須知偏捨無所捨性去無所去。昔山中學士名惠靜法師。云感去論主去。此去無所去。而遂捨偏著中除性立假。以此安心即畢竟不見佛。所以然者。佛心無所依。汝心有所寄。乃與佛隔。何由見佛。為此義故復須破之。又須破中假者。人未學三論。已懷數論之解。今聽三論又作解以安於心既同安於心即俱是有所得。與舊何異。又過甚他人。所以然者。昔既得數論舊解。今復得三論新智。即更加一見。師云。此是足載耳。可謂學彌廣倒彌多。而經論意在息心達本源。故號為沙門。息之又息之以至於無息矣。所言不破性假者。體道之人達此性假本來是道。不須破之。既欲破之。豈非破於道耶。最須深見此意。而今言破者。為其不知所立性假本來是道故。用道為非道。今還令悟非道為道。故云破耳。實不破也。二者又須知性即是假。凡夫顛倒謂假成性。諸佛觀之性常是假。故云一切世諦若於如來常是第一義諦。三者體道之人知此色未曾假性。假性出自兩緣。亦如一色未曾真俗。真俗出自二緣。四者尋教之流須識諸佛菩薩內得無礙之觀外有無方之辨。說假為性說性為假。說假性假為非性假非性假為性假。若守片言便喪圓意。非學三論者矣（已上裏書）

三論玄義檢幽集第七（終）

　　右玄抄七卷備檢如此矣。夫以自昔推古御宇。惠觀始傳宗教。吾朝所崇八宗而已厥中三論一宗隱沒在眼焉。爰則龍樹傳乎雪山尋乎海中之深教。再復將隱乎龍宮之濤。彼什公訪乎西天弘乎東土之相承。永以將絕乎閻浮之域。鳴呼余則哀弱繼絕之思切。故不顧疏拙集今抄矣。專捧備於法樂。護法冥眾莫忘本誓。
于時弘安三年臘月日謹記。龍樹門人中觀。
　　裏書者小松谷教譽（寂心上人）所注付也即彼自筆也（云云）
　　自永享四年（壬子）卯月中旬之比至同六月二十一日首尾六十日餘日一部七卷書寫之功訖此間或被逼病氣或被障公事懈怠日多也仍慮外經數日畢抑予齡已餘五旬宛如董花待日影紅葉向疾風然間自用不幾為照後昆也抑願十方三世諸佛菩薩垂哀愍生生感應道交世世利益無怠矣。擬講延海春秋（五十四）
　　文明七年九月下旬比從師法印聰海相傳之。安樂坊順憲。_

