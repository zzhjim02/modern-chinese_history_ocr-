No.2306
名教抄卷第一

　　　　
　　　　  
          
          

    案中論疏云。學有二種。一習無所得意。二識一切名教（云云）今欲令玄事兼明。且出玄疏名教耳。附本八科於其法門。凡有一百四十餘篇。初二諦之中有二十五義。
    二諦略標義。四重二諦義。十番二諦義。三諦義。四悉旦義。三無性義。三聚法義。心心數法義。二無為義。三有為相義。六種義。五陰義。十二入義。十八界義。二十二根義（已上初卷）二空義。十一空義。四諦義。八諦義。四食義。四緣義。五果義。六因義。十因義。十緣義（已上第二卷）
    次八不義中有七義。佛性義中有五義。一乘中有五十六義。涅槃義中有十三義。二智中有二十二義。教跡中有八義。論跡中有六義。百四十二科。
此卷有十五科。至二十二根。

二諦義（略標）

    二諦義。於大乘玄論初卷以十門明之。又別有三卷章。亦開十門。一大意門。二釋名門。三立名門。四有無門。五辨體門。六中道門。七相即門。八攝法門。九辨教門。十同異門（義集略頌云。大釋立有體中相攝教同）章初卷云。然師臨去世之時。登高座付屬門人。我出山以來。以二諦為正道。二諦凡有二十餘種勢。或散或束。或分章段。或復不分。分時或開為三段。乍作十重。所以為十重者。正為對開善法師二諦義。彼二諦義有十重。對彼十重故明十重。一一重以辨正之。師唯道此義有重數。所餘諸義並皆不開。若有重數者。非興皇所說也。十重者。初則二諦大意。最後二諦同異也（章上卷雖云有十門。然其一部唯有七門闕無三門。謂有無門。中道門。辨教門也。義集云。此略而已。義集又云。開善大義第八卷二諦義云。釋二諦有十重。一序意。二釋名。三出體性有無義四即離。五攝法。六真理無階級。七會眾難。八夷神絕果。九寂照昨世俗。十遍融通。云云。又引山門玄義第四卷二諦義云。雖相對立十重。未必一一相主）略章一卷義有八科。初明二諦義而無重數（舊目錄言。八科章一卷。嘉祥撰。今見此大初立義目與內文有違。學者考之）玄云。二諦者。蓋是言教之通詮。相待之假稱。虛寂之妙實。窮中之極號（文）章上云。論文云。諸佛依二諦為眾生說法。一以世俗諦。二第一義諦也（文）又云。論四諦品。前釋二諦。次釋依二諦說法。前釋世諦云。世俗諦者。一切諸法性空。而世間顛倒謂有。於世間是實名為世諦。諸賢聖真知顛倒性空。於聖人是實名第一義諦。次云。諸佛依是二諦為眾生說法。此則前釋二諦意。然後明諸佛依是二諦為眾生說法故。二諦是本。說法是末。二諦是所依。說法是能依（文）又云。所依是於諦。說法是教諦（文）玄云。能依是教諦。所依是於諦（文）
    敏僧都記云。大判二諦有三種。一所依於諦（亦名本於亦名通迷）二教二諦。三迷教於諦（亦名學教於亦名別迷）義集同云。有三種二諦（云云）問。於二諦為得為失。答。玄云。凡夫於為失。如來於為得。聖人於亦得亦失。而師云。於諦為失。教諦為得者。乃是學教成迷。本於是通迷。學教於別迷（云云）意云。凡夫之於諦一向是失（於諦之世諦）如來之於諦一向是得（於諦之真諦。若細論之。具有二諦。且對凡論真）聖人知諦亦得亦失（此是小乘聖人也。望凡為得望教為失）若就迷論本末二種於諦者。如來於諦即教諦攝。以因緣無礙教諦表不二理故。如來所有有無二諦即教諦也。問。若爾。所表不二理（乃至離言之理）為是於諦。為是教耶。答。不二離言亦是教諦。以因緣無礙互相圓通互相顯理故皆教諦。若分取所顯之義。異能顯義者。亦名於諦故。玄云。如來於諦為得據此言耳。問。世法是凡夫所初也。何名諦也。答。玄云。有於凡實。空於聖實（小乘聖）取兩情為諦不取空有二境為諦（文）（此明於諦）又云。能名諦者。即是真俗二教以能表道故名諦。言所名諦者。真俗所表理實故。能表之教亦真。此從表實為名（云云）（此明教諦）義章二諦義云（淨影）世與第一審實不謬故通名諦。真則可實。世法虛誑。云何名諦。言虛誑者。對真辨義。然於世法事實不無故得稱諦。又復世法實是虛假故名世諦（文）（章雖不分教諦於諦。然此二釋其義自當。初云事實不無當於諦。次云實是虛假者則當教諦。故窮義理二師契當）問。佛因緣二諦為唯是教。為具教理。答。唯教也。玄云（攝法門）問。何故以二諦為教門。答。以有無為教。略有五義。一對理明二諦是教。以理無二故。二望聖人有無。未曾有無今說有無。此為教緣。立為拔見。舊義執有無是理由來既久。攝嶺大師對緣指病。令捨有無故。說有無能通不二故名教也。四以有無是諸見根。一切經論咸呵二見斥於有無故。今明有無是即教門通不二理不應住之。五稟教之徒聞有無是教。能通正道超凡成聖故。有無是教。問。以何文證二諦是教。答。文處甚多。舉一經一論。論云。佛依二諦說法故。二諦為教。大品云。菩薩住二諦中。為眾生說法。為著有者說空。為著空有說有（略抄）又云。舊義明二諦是理者。此是於諦耳（云云）問。義章意。二諦為教為理。
    答義章總以五聚分之。二諦非教聚攝。是義聚中法門。故知正主理法耳。問。爾二師意殊耶。答。一往爾也。然窮論之。二義不殊。玄中且辨對不二理以有無義判為教門。章中所明。約就四宗從淺至深意為表法。且約諸經所說緣起法門辨二諦等。即當教諦。故二師意互相成也。
    問。諸大乘經並依二諦說之。爾明何二諦耶。答。玄云。一切大乘經通明空有二諦（以有名世諦。空名真諦也）問。涅槃經說。空者二十五有。不空者大涅槃以空為世諦。以妙有不空為第一義諦耶。答。玄釋云。此對三修比丘昔日灰身滅智為無餘涅槃。今日妙有不空。非是判於二諦。若如所問。何故經云。迦毘羅城空。大涅槃亦空（云云）（迦毘羅城顯佛生。大涅槃顯佛滅謂生滅始終並是空也）去來品疏明三種二諦。一生死本空名世諦。涅槃妙有名真諦（云云）花玄八云。亦是空不空二諦。無常即是可空。涅槃名為不空（云云）（此涅槃不空為真諦）略章二諦云。大品所明。空為真諦。涅槃所明。有為真諦（略抄）章下云。若涅槃空為世諦有為真諦者。正對三修比丘斷無涅槃故。明斷無乃是世諦。有真諦。此是支牒傍義。非二諦正意（取意）義章二諦云。妄想有後二宗為世諦。妄想有第四宗為世諦。真有第四宗分為二諦。體為真諦。用為世諦。又妄想無第三宗為真諦。第四宗中。若就世諦辨即為世諦。就真論之即為真諦。妄想無第四宗中。若就世諦辨即為世諦。就真論之判為真諦。真實寂滅之無。第四宗一向說為真諦也（取意略抄）問。此與今意為同為異。答。今通以空為真諦有為世諦。義章二諦並含有無。故應是異。然考實論。二師意通。淨影以真實寂滅之無一向為真諦。今嘉祥意亦許妙有不空為真諦然取玄教致有不同。就理實同。餘義具如文義要抄之。重牒。八不疏云。論性空有四種。一者計有空性名為性空。此從所執立名。二者破外人性空故名性空。三者此性執本自空名本性空。四者因緣本性自空名為性空。此性空即是佛性。彼若實相之異名耳。二乘人不見性空者。不見此性空。此以體為性。非性執之性（文）

四重二諦義

    玄二諦義云。一者有名世諦。空名真諦（此對毘曇事理二諦）二者有空並為世諦。非空非有方為真諦（對成論人空有二諦）三者二不二並為世諦（空有為二。非空有為不二）非二非不二方名真諦（此對大乘師依他分別二無生無相不二）四者上三種二諦皆是教門並為俗諦。言忘慮絕方是真諦（此對大乘師三性為俗諦。三無性非安立名真諦義）問。四重二諦有文證耶。答。玄云。文證甚多。經云。或說世諦為第一義諦。或說第一義諦為世諦。或說空有為世諦。非有非無為第一義諦（文）重牒。八不疏云○如大品云。菩薩住二諦中。為眾生說法。為著有者說空。為著空者說有。即初重意。大品又云。若有若無。世諦故說。非有非無第一義。即第二重意。華嚴云。不著不二法。以無一二故。即第三重意。花嚴又云。諦了分別諸法時。無有自性。假名說。悉欲分別世諦義。菩薩因此初發心。一切諸法。語言斷。心行寂滅。如虛空。悉欲分別真諦義。菩薩因此初發心。此以一切言說為世諦。言亡慮絕為第一義。即第四重意也（文）仙光院記云。彼經第八卷。法惠菩薩說十住已。承佛力歎有此二偈（云云）問。今所明二諦。望開善等他師說何異。答。他家墮有所得今明因緣無所得空有。故不同也。玄云。周顒明三宗二諦。一不空假。二空假。三假名空。空假者。開善等用假空者。四重二諦中初重二諦。雖空而宛然假。雖假而宛然空。空中無礙（云云）第二空假。第三假空。其言相濫。故釋其別。其空假者。亦名案瓜二諦。如手案水中瓜令體沒也。不空假者。如鼠囓栗外有內虛。名鼠二諦也。今正義家即以假為空。不壞假名而說實相也。當時學者但為口遊。未辨其意。宜須審悉契宗旨（矣）

十番二諦義

    章中卷云。涅槃聖行品明十種二諦義（云云）（南方本第十二卷。義集云十番二諦）十番二諦者。一教二諦（世法於世法為二諦）二於二諦（世人所知於世人所知為二諦）三人二諦（有人世諦無人真諦）四法二諦（有法世諦無法真諦）五事理二諦（陰界入世諦苦集滅真諦）六如實知不如實知二諦（名句縛等五種世法若如實知名第一義。不如實知是世諦也）七續不續二諦（燒壞不斷為世諦。念念滅實無相續為第一義。疏釋云。無常非無常二諦。謂無常為世諦也）八生死涅槃二諦（有八苦為世諦。無八苦為真諦）九因緣二諦（父母和合生為世諦。十二因緣生名第一義）十菩薩聲聞二諦（聲聞所知為世諦。菩薩所知為第一義。又一義云。聲聞自有二諦。菩薩亦具二諦。此二義私推然後義為正也）涅槃疏第十一卷為六重二諦。一人二諦（此當章初三。今合為一）二名實二諦（當章第四第五）三著不著二諦（當章第六）四無常非無常二諦（當章第七）五有八苦無八苦二諦（當章第八）六親疏二諦（當章第九）義集云。疏除初一後一。於中間八種開合為異（云云）章下卷云。九種中教於二諦正明二諦義。從我無我下。就世諦中自有淺深。此七種二諦須辨淺深（云云）不論聲聞菩薩二諦也。義記第五卷云○下廣釋中文為八番。初約人釋名（世人知者為世諦等）○後之七番當法辨相○初三是其立性宗中所辨二諦。次二破性。次一破相。後一顯實（略抄）此於十中。除初二後一餘七為二諦法也。

三諦義

    玄云。有三諦。有諦·無諦·非有非無中道第一義諦（云云）此出論文。四諦品云。眾因緣生法。我說即是空。亦為是假名。亦是中道義（疏云。是華首經佛自說之故稱我說。云云。撿經第三卷云。是心及眾緣。皆空無自性。乃至是法即無生。云云）二諦章上卷云。從來明此是三是義。一因緣即是空。二是假（因緣即是假也）三是中（因緣即是中也）論疏亦有此釋。又疏云。初句明世諦（有）第二句明真諦（空）第三句以有空並為假名（為對中故重合說之。私案）第四句明中道（非有非無第一義也）仁王疏上云。因緣生法即空即假即中。言假名者。寂滅無得之名（云云）仙光中論疏記。以三性釋云。空謂遍計。假謂依他。中謂圓成。亦如次是相生勝義三無性也（取意略抄）問。何名因緣生法耶。答。論疏一云。總談論意。因緣有三。一四緣攝生義盡。二因緣總以生死涅槃凡聖解惑皆是假名。相待無有自性。稱為因緣。又對外道非因緣義。明一切佛法皆是因緣。三者十二因緣。故云。觀因緣品三種中。正用通因緣（略抄）若就三中。以十二因緣言之。唯就內法有為五佛性義。就十二因緣論之。此亦爾。若就四緣。通攝一切有為法盡。若相待因緣有為無為一切攝盡。大論第百云。因緣和合有故無性無名不相待相因（略抄。一宗大綱在此。宜須審記）九十五云。因有為故有無為。如長短是相待義（略抄）今以因緣之有名因緣生法也。

四悉旦義

    四悉旦者。出大智論第一卷說。論云。有四種悉旦。一者世界悉旦。二者各各為人悉旦。三者對治悉旦。四者第一義悉旦。四悉旦總攝一切十二部經八萬四千法藏。皆是實相。無相違背（云云）二諦章上卷云。二諦即是四悉旦。三悉旦即世諦。第一義悉旦即是第一義諦○二諦是所依。依二諦說四悉旦法（文）准此文意。四悉旦者即教二諦也。問。第二第三云何別耶。答。義章云。對治為人別相難識。是以釋者種種不同。今以義分相亦可知。然彼一切二諦諸法無不為人。斯皆治病○應病授藥治物心患。即名對治。即彼一切對治門中。異門相望互返不同。彰其為人差別故爾（云云）二諦章上卷云。隨三毒等有三法藥等。名對治悉旦。各各為人者。前明三法藥八萬四千波羅蜜。則明一切法盡。更何所論耶。解云。於各各為人中更攬之。今何故諸經或說我或說無我等。前後相違耶。是故次明各各為人。無相違也（略抄）論以為人為第二。以對治為第三。今章以對治為第二。以為人列第三。此依一途義次第。若爾好體應云於對治中更攬之。而言於各各為人中更攬者。對治實是為人故。云前對治。雖是各各為人。而於其中更別取相違名各各為人也。華玄第四釋云。第三名為對治悉旦。如來所以各各為人說八萬法藏及塵沙法門。皆為對治眾生煩惱故也（云云）（此釋順論文而義顯也）問。悉旦名何義耶。答。義章云。言悉旦者。是中國語○如楞伽中子注釋言。或名為宗。或名為成或云理也（本文）二諦章上云。然四悉旦只是二諦。但合離為異○四悉旦實義名二諦（以實釋諦義也）二諦究竟義名四悉旦（以究竟義釋悉旦名也）今案。究竟即宗義也。問。論云。前三悉旦可破。第一義悉旦不可破壞。玄疏常引此文。而言前三悉旦是世諦（云云）不壞假名而說實相。何得世諦可破壞耶。答。論云。第一義悉旦者○上三悉旦中所不通。此中皆通○所謂通者。離一切過罪。不可變易不可勝。何以故。除第一義悉旦諸餘論議諸餘悉旦皆可破（云云）玄二智云。三悉旦可破。以此證方便為用實相為本（取意）花玄三云。第一義悉旦不可破不可壞最上無過者（云云）准此等文。世諦非無上故。方便是用故。望實相且言破壞。非除破也。故仙光疏記中卷云。問。有處云。三悉旦為世諦。今言三悉旦可破者。應破世諦。答。為顯第一義故說世諦。是未究竟故名可破耳。非除破言者也。又三悉旦可破者。以能謂之心。三悉旦為世諦者。以所執之因緣法。何故就本於二諦。以俗諦是失名能謂之心故。於第一義悉旦具二諦義如常（已上此中有二釋也）又同上卷云。說四悉旦處處不同○又此疏第三卷說師又云。此非世諦之第一義。即是中道之第一義耳。有處云。三諦之法皆名第一義。言說之教名三悉旦故。此疏第二卷云○三種中道並是第一○又二諦章云。三悉旦是世諦。第一悉旦是真諦也（云云）又云○三悉旦法體亦三悉旦上執著病。亦詮第一義教。以此三義名可破是病（云云）今謂。雖有諸文。且以三卷章云依二諦說四悉旦法為正意耳。然前三悉旦遂歸第一義悉旦故。三諦皆名第一義也。應善學之。

三性三無性義

    言三性者。一分別性。二依他性。三真實性。言三無性者。一者分別無相性。二者依他無生性。三者真實無性性也。此並出天親攝大乘論。是今宗家所用。若其學者執教成迷乃破之也。二諦攝法門云○為學攝論人不執三性存三無性理。三性者。依他分別真實。分別性者。即是六塵為識所分別故。言分別性。依他性者。本識為種子所依故名依他。真實性者。二無我真如。三無性者。知塵無相故言分別無相性。依他無生性者。知本識無生故言無生性。知無我理無性故真實無性性。三論云。無性法亦無（中論偈也）他家不遣三無性。今論遣三無性。故言皆得相待也（文）淨名玄六云。為學攝大乘及唯識論人不取三性存三無性理○三性謂○分別性者。即是六塵以為識所分別名分別性。依他性者。心識依六塵及梨耶本識起為依他性。真實性者。即是涅槃○三無性者。知六塵無相可得名無相性。六塵無相故六識無生名無生性。無相無生乃是真實性。但塵識虛妄既無。真實性亦不遺（不遺者。無餘也。即盡也）無性性故。用此以為妙極。今對此故。中論云○無性法亦無一切法空故。問。二論主云何相破。答。二論主義實相成（云云）言分別性者即是六塵者。梁攝論五云。若談變異為色等相貌。此屬分別性。色等相貌離識無別體（云云）又第二云。於世間中離分別依他二法更無餘法。阿梨耶識是依他性。餘一切法是分別性（文）第五亦云。欲顯依他性具有三性。一識從種子生是依他。有種種識相貌是分別。分別實無所有是真實性（文）又云。變異為七識即是本識相貌（文）第六卷云。分別性以煩惱為性真實性以清淨品為性。依他性由具兩分以二性為性（文）又第五云。以此分別性攝一切諸識皆盡（文）問。此諸文中。初文云。色等塵為分別性（云云）法塵不明也。次第二卷文。除阿梨耶識所餘諸法。皆為分別性。故知六塵及前七識並是分別性。次第五卷兩文相對。以七識是相貌為分別性。次第六卷文。以染污分即煩惱為分別性。末後文云。一切諸識皆盡也。四義相違如何耶。答。依論難解。新舊諸師等異義非一也。大師且可述攝論師所習。又一義云。且以六塵為分別性。諸文無違。故云實無有塵。唯有識體。顯現為塵。是名分別性（論第五文）末後所引文云。攝一切諸識皆盡（云云）此是第六意識緣一切識以為法塵也此是少分一切。謂妄心所取一切識耳。第二卷云阿梨耶識爾餘一切法為分別性者。本識中持諸種子生一切法。皆是因緣生。從其種子皆屬本識。故唯以本識為依他性。餘一切法者。謂非因緣生。但妄情所現法。並是分別性。以因緣生義邊屬阿梨耶竟故也。言變異七識相貌等者。實是本識中種子所生。是本識之相貌似有七識現。取其種子所生義為依他性。取其相貌似離本識有名分別性。七識分中。所取是五塵。能取是法塵攝故。與六塵為分別性。亦不相違。次文云。煩惱為分別性者。妄情現其色等塵相。從其所現為分別性。或以色等立分別名。因妄情故。云煩惱為分別性。實是所現色等為分別性也。或玄云。色等六塵者。且論所分別耳。理實亦以能分別為分別性也。是故諸文不相違也。問。二諦章以本識為種子所依名依他性。淨名玄心識依六塵及本識起為依他性。如何相違耶。答。應是學彼論者有異義也。又可云。因緣生法名依他性故。能生所生並是依他。然至極論。七識並是本識變異。皆屬梨耶故。二諦章唯論本識。然淨名玄文且論因緣所生法。其相顯故。唯明諸識種子所生耳。故二釋文亦不相違。問。中論破無性法且可爾。攝論但遣三性不破中論。何言二論之為相違耶。答。淨名一具文云。但天親借無性破性故。偏歎無性（云云）彼歎此破其言相違理當相破故。同之云二論相破也。問。三性三無性望二諦。云何相攝耶。
    答。二諦義大意門云。問。何故非此四重二諦耶。答○（對毘曇明第一重。對成論師明第二重）三者對大乘師依他分別二為俗諦。依他無生分別無相不二真實性為真諦。今明若二若不二皆是我家俗諦。非二非不二方是真諦故。有第三重二諦四者大乘師復言三性是俗。三無性非安立諦為真諦。故今明。汝依他分別二。真實不二。是安立諦。非二非不二三無性非安立諦。皆是俗諦。言亡慮絕方是真諦（云云）此破彼執。若依天親無得意收之樣者。三性應是第二重二諦。三無性應是第三重二諦也。仁王疏上卷云。三藏師就三性解。法假是真實性。受假是依他性。名假是分別性。法是真實法。假立以對俗。受是妄想依他之心。受納前境名假。即是一切名相與大品相應（文）三藏師者。真諦法師。譯攝大乘以之為宗。又云與大品相應。故知依憑也（疏次下云若依正觀明假不如此者。但簡執著成。虛等。別出中論三是意耳。非不用三性也）百論疏下卷云（破空品疏）大業四年為對長安三種論師。謂攝論·十地·地持三種師明二無我及三無性為論大宗。今立此一品正為破之（云云）仙光院云。三性即今三觀也。分別性者。是因緣所生法我說即是空也。依他性者亦為是假名也。真實性是亦是中道義也（云云）即當第二重二諦之心（矣）

三聚法義

    三聚法者。色法·心法·非色非心法也。論觀苦品疏云。數人言。色心等三聚。皆苦有為之法。皆欲樂住（等文）此文明三聚是有為法。若爾。非色非心聚不攝無為法也。又料簡云。有為之中無漏非苦。然總言有為。又三聚中雖有無為。然總言三聚。為對成實唯以心法為苦餘二聚無故也（故就此文。三聚中攝無為不云事未決之）義章三有為義云。三有為者。所謂色·心·非色非心三聚法也。質礙名色。慮智曰心。不相應行違返前二名非色心。此之三種同名有為（云云）此文亦以三有為法即為三聚三聚即名三有為法。然未明了簡別無為故未審也。三相品疏云。○就薩婆多義。明法有三種。一者色法。二者心法。三者非色非心法。因緣已來破色染者破心。今破三相破非色非心。三聚名有為滅。此三名無為。此文亦就有為法中立三聚法。今案。五陰亦名五眾。眾以聚為義。故就有為明三聚耳。理實無為亦是非色心法攝。體雖不可聚。而教文中類聚說之。又佛法報身云具三聚法。故知亦是無為法也。涅槃疏五云。數人解云。無想天無有心得非色非心法求補處（文）無有心得者。無心位中無心上得也。或可云。但不現行。而有心得。今此文中。得字應屬下句。謂得無想果非色心法也。言求補處者。行者先修因時。所欲求之。今舉此以成無心法補其心處也。亦可云。非色心法義言求補處耳。此得有無可尋習之。

心心數法義

    涅槃疏十八云。若薩婆多等則明有心數。橫論五品心皆有心數。故彼偈云。欲善二十二。不共有二十。無記有十二。悔眠俱則增。此則是有心數。若是根本佛陀提婆人呵梨等明無心數故。言譬如挾道乃至不受二人並行。況復多人經中明心王心數者。名前起者為王。後起者為數。亦得此是心之著馳之名也。今明經不道。此經只一時並起有王有數。何時道前後耶。今前則破論人無心數義從無明生愛。愛不異無明。只轉無明以為愛故。無別心數。餘下類然也。我於經中說。從眼色明惡欲四法。此明有心數。從眼色明惡欲等。眼識此即是心數並也（文）同第十五云。若是數人則有不放逸根。是心數法故。善十數中之諸根。有慚愧信猗不放逸不害精進捨等。言諸根者。即是三善根○若是成論人明無別有心數。應是心別用耳（云云）問。十八述呵梨義云。後起者為心數。今十五各心別用。如何為問為異耶。答。言雖有異義即一也。寶窟中卷云。心王一念緣境。煩惱數法隨心而起。同時不相離故。言剎那相應。故馬鳴言。心異念異而同知同緣名相應染○彼名愛結為念也。有人用成實論釋欲明。從地起煩惱轉粗。便識想受行四心之異。前後想受同緣一境故言相應○四心前後同緣一境故名相應○（下釋心不相應無始無明住地）此無明住地即指妄相心體以為無明。不別心外有別數法。共心相應。是故說為心不相應。故馬鳴言。即心不覺常無別異名不相應（云云）此明妄識之中粗者有心數。細者即無。義章云。五住地義。勝鬘說無明所起是心相應。然起信論明所起有五。智與相續是心相應。業轉現三是不相應。故知所起中亦有不相應者也（取意）

三無為義

    小乘法中有三無為。虛空·數滅·非數滅也。大乘有五。前三更加真諦與佛果故有五也。百論常品疏云。總有五常。小乘有三無為○大乘其有真諦及以佛果○虛空涅槃內外大小同明是常（云云）仁王疏上云。佛得三無為果者。總舉三德。智緣滅者名數緣滅無為。非智緣滅者非數緣滅無為。虛空者法性虛空無為。薩婆若果空者明佛果體空也（文）不同小乘虛空無為故。云法性虛空也。薩婆若是智慧。三無為是非心法。是故別說此文。但明四法。不說世間無記虛空也。涅槃疏十一云。若滅諦是無為攝。無為法不盡。何故有三無為。滅諦但是數滅無為。此是善法。而不攝虛空無為與非數緣無為。此二無為是無記故。攝法不盡也。若是論人○而三無為同體。既攝數滅無為。則得二無為體。此則是盡義。而約三種義邊。亦是不盡也（文）

有為三相義

    有為三相如中論觀三相品·十二門觀相門等廣辨也。三相者。一生相。二住相。三滅相。三相品疏云。薩婆多云。離法體外別有三相故。法體通三聚。而三相但是非色非心。屬行陰攝。成實僧祇等云。離法體外無別有相○毘婆闍婆提云。有為之法體不自固。何能相他。當知三相是無為法。曇磨掘云。生住二相是有為法。滅相是無為法（略抄）十二門疏云。又有異部云。三相是相應法○如彼即法沙門義。色法生住滅即是色體。乃至心亦如是（云云）問。三相為一時為前後耶。答。三相品疏云。譬喻部云前生次住後滅故三相前後。成實文三有為法皆在現在。淨名經云汝等比丘。即時亦生亦老亦死觀此經論。是一時有。阿毘曇云。體即同時。用有前後（文）（仁王亦云。是法即生即住即滅也。義章曰。優檀那義相授之用剋必同時。遷法之用用在先後。文）問。成實論明二世無義故云皆在現在。雖皆現在亦有嬰兒小年老年。何不許唯現在而前後三相耶。答。此義甚難。先考論文然後通釋。成實無相品云（第二卷）問○以世諦故說過去未來為有為無。答曰。無也。所以者何。若色等諸陰在現在世能有所作。可得見知（乃至）又佛說。有為法三相可得。生滅住異。生者若法先無今現有作。滅者作已還無。異者相續故住變故名異。是三有為相皆在現在。非過去未來（文）（此次下有二世有無兩品。即同與答也）第七卷不相應行品云。五陰在現在世名生。捨現在世名滅。相續故住。是住變故名為住異。非別有法名生住滅（云云）論文誠如來難。但是二世無故現在相續中前後立三相。非云三相一剎那俱。又義章三有為義云。若依成實。但說諸法初生次住終異後滅。不說法外別有非色非心四相（文）此釋順彼成實論之意今言一時似非論意。然於此中應有多意。一者且就一文不顧餘句。謂說三相皆在現在。然色等陰念念滅壞。若生滅先後者。先法唯生。後法唯滅。而皆念念具生滅故。一一現在皆具三相。若爾。餘文捨現在名滅等不可以為難。二者但於現在總立一時實有先後微細生滅。且就總相現在一時故。依此言是一時有。三者此是莊嚴等師。取彼論文自立一時義。非大師正義。若爾違論是何咎耶。十二門疏云。莊嚴云。剎那即生即滅。零味云。剎那有初中後分。開善云。三分復有三分無窮也。釋云。現在止有生住。唯滅在當。此四釋並見成論。數人云。一剎那有初中後三分（略抄）若准此文。第三義為勝。問。或云三相。或云四相。何故不同耶。答。十二門疏云。迦旃延舊云。生住老無常。後人云。生住異滅耳。故有四相也。或說三相不明住相。言三相者。謂生老無常也。無常即滅相。問。何故不明住。答。是有餘義。又住似無為故不說。又若能令法歷世者。則說是有為相。住與彼法相著無捨離時（意云。不捨離故不能令遷法）又住相墮無為部中故不說住○問。若住滅中間立異相者。生住中間何不立長。答。數師云。非無此相。然說四相。為明過患令物生厭故不說長（略抄）又論說相有大小相。是毘曇義。一法生時九法共起。大生除自體能生八法。小生但生大生。疏引婆娑云。如豬犬有生一子者生八子者（云云）問。數人云。四相用前後者。一剎那中有先後耶。答。十二門疏云。數人法。一剎那有初中後四分（云云）（或本云三分）中論三相品疏云。一剎那中有三分（述數人義也）光法師釋婆娑云。生住滅相作用先後有二說。一云。三相先後總為一剎那。一云。先後三剎那。然一一剎那具有三體。又是一解。生用為一剎那現在。住異滅復為一剎那（略抄）寶法師云。婆娑二說。初說三相一剎那。後釋生滅別剎那。然異與滅同時先後文不決定（略抄）俱舍正理住異滅同時法相人師云。古薩婆多生住異滅四相用先後。新薩婆多住異滅相用同時（略抄）如此紛紜異釋非一。良以生滅法相微細難覺故耳。次明十相。涅槃疏八云。十相者。謂五塵生住滅男女等合為十。今涅槃修空。空無此十相故是常。若不修空者有此十相。生住滅故即無常也（文）既舉十種已更言等者。如法花序具列八龍已更言等也。先德云。等有二。內等外等也。今是外等。

六種義

    六種亦名六大。謂地水火風空識也。六種品疏云。依毘曇義。六種但是有漏。若依成實釋者○四微成四大。四大成五根。五根成色陰。色陰成眾生○毘曇四大有二種。一者實法四大。謂四觸也。二假名四大。謂形相地等也。毘曇識種但是有漏。成論則通漏無漏。毘曇明虛空有二。一者有為虛空。如眾生身內及井穴門向等空。二無為虛空。鳥飛所不及處是也。成論明。虛空是無法但是無為（文）鳥飛所不及處者。謂上空界。此實亦是有為虛空。然無為虛無礙為性。由無障故。色於中行。即以鳥飛處顯本無為虛空也。然言不及處者。謂空界廣故。其邊不及耳。非云飛有為虛空而不及無為虛空也。又云。成論云。四大圍空識在其中假名為人（云云）仁王疏云（觀空品）阿含經云。六王各諍其大。地云。我能勝載一切萬物故秤為大。水云。我能漂潤一切。火云。我燒照一切。風云。我能生動一切。空云。我能容受一切。識云。若無我者。色即敗壞。雖復各秤我大。識為主也。故云四大圍空識居其中（云云）（水火風三各有二用。餘三各一用也）

五陰義

    五陰者。色受想行識。中論五陰品就此五陰明本空義以本空故不壞色等色等不壞故假名有。問。對界入開合如何。答。疏云（五陰品）依毘曇。十二入中十種色入並法入中少分無作色以為色陰。意入即識陰。法入除無為取想受為二陰。餘即行陰陰與界開合者。十八界中十種色界及法界少分無作色為色陰。七心界為識陰。法界中除無為取想受二數以為二陰。餘為行陰○問。何故偏取想受二數為二陰。答。略有二者。一者想能生見。受能生愛。二者想修無色。受修諸禪。有此強力故偏取也。成實明十四種色為色陰。五根五塵及以四大○成實。觸是實法。四大是假。故離之也。曇摩多羅者是五百部中一人也。問。異數人顯。何成論。答。成論但言無作而不言無作色。此人言都無無作故異也。問。論人無作何法所攝。答。是非色非心。何者。從心起故非色。非慮知法故非心（已上）涅槃疏十八云。薩婆多等計有造色。彼明有十一種色中。十色是所造。一種是能造。言一種者。則是一觸色。觸中復有十一種觸。四觸是能造。七觸是所造。七觸者。以是輕重澀滑飢餲冷。此是所造。餘四大堅濕暖動是能造。不造色義。根本有佛陀提婆復呵跋摩等不明造色。破數八微俱等也。而經中復明有造色者。諸論師復解云。若是外色者不造。內色各成為造。四大成五根。五根成色陰等。如此各造。不如前家明造。若大判者。前則明造色。後則明無造色也○（論文）彼明青黃色為識心所得。非是對眼色也（文）問。成論明外色以四塵成四大。何云外色不造耶。答（尋之）涅槃疏十八又云。若是薩婆多明有無作。而無作是色。無作色從身口二方便善生。則是受戒時身禮敬口言能持等生。故無作有色。故偈云。十色謂色入。亦無作假色。是分別色陰。牟尼之所說。若僧祇部人明無有無作。故非是色。明此戒直是制惡法。若不作惡則是持戒無別無作也。若是呵梨所明有無作。而是非色非心法。問。此法為攝屬色耶。彼明此戒是非色非心。而從心生故屬心。是行陰攝。故云。離思無報因。離受無報果。皆從心生而是非色非心也。若是今文所明。前言有無作色。薩婆多人是用也。菩提王子是摩伽國附庸國王子。問意如文。佛答。有無作色故。雖在惡無記中。猶不破戒故。睡眠悶等是時常生也○我於餘經明戒則是遮制。此則破薩婆多。然復是破僧祇。不得佛意故。云無無作色也（文）偈云十色謂色入等者。雜心界品頌也。十色即十二入中十種色入也。亦無作假色者。雜心業品云。作因故作果故○無作亦非色。以作是色故。彼亦名色（云云）意假彼作故。無作名色。故云假色也。涅槃疏十三云。此中明十種色。如數人明十一種。謂五根·五塵·無作。故彼偈云○（如前所引）成論人有十四色。謂五根·五塵·四大也。此二家應不與今文相應。今明十種色者。是誰所計。今明是毘婆闍婆提部人義。此部人正計十種色也。佛何得用其十種色義耶。解云。如來說法此無定。適緣所用。此中明於十種。五根即是內。五塵即是外。略明內外十種（云云）涅槃疏十一云。問。五陰攝法盡不。解云。不盡。不攝無為法（云云）問。大乘意佛果有色法耶。答。五陰品疏。大乘有三釋。一云。佛果有色。故涅槃云。捨無常色獲得常色。二云。佛果無色。而經云有者。此是妙有炳然故云色耳。三釋云。從七地已還。此則有色。八地已上無後有色亦無四心（識受想行名四心也）故地經云。爾時過意界住在智業中也（文）（義章三併義明三佛俱各有三聚。破法身無色義。寶窟上卷明有無色論正義云。實非色非心。強歎美為色為心。云云。涅槃疏十六明法身有色無色論已云。今明。法身佛性未曾色非色。然取見了了義名為色。教跡義云。玄第五卷。佛果八識五根等始起。云云）今案諸文大意。佛果本身總名法身者。是究竟法身。唯能見理智具足。自有體用。體則非色非心。用則亦色亦心也。不能具記。問。色等五法何故名陰。答。論疏云。通秤陰者。陰蓋為義。有此五陰蓋於眾生不得解脫。如雀在瓶物覆其口○又云。陰者蔭也。其義主殺。此五法能害惠命○羅什復翻名為五眾。以此五法共聚成人目之為眾。又此五法各有眾多。如色陰有無量色。餘四亦爾。故名眾也（文）又云。依成論。取境次第者。識得實法。想得假名。受領好惡。行起善惡。依毘曇有二種次第。一粗細次第○二觀行次第○（並云色受想行識諸經□□）

十二入義

    十二入者。六情·六塵為十二也。六情品疏引眾事分毘曇（有十二卷）婆羅門問○佛答。十二入攝一切法（云云）問。六情者何。答。疏云。六情亦名六根（文）（眼耳鼻舌身意也）問。意可是情。餘五云何是情。答。疏云。意當體名情。餘五生情識之果。從果受稱也○五根生五識。意根能生意識。六情亦名六依。為六識所依（云云）問。六塵者何。答。疏云。六塵亦名六衰。令善衰滅。亦名六欲。是人所欲也（文）百論破塵品引經名六賊也。問。何故名入。答。入之言處故亦名十二處。即此十二生六識處欲名入也。仁王疏釋陰界入空云。五陰果報空。十二入是受用空。十八界是性別空（云云）此中以受用釋其入義意云。假人以此十二起六識故。受用十二也。又六識依六根緣六塵。即識受用根塵也。又根塵能起六識。即根塵受用識也。
    問。法塵中攝幾法耶。答。法塵攝心數法·無作色·不相應法·無為法也（毘曇說）問。無為無起作。何有受用義耶。答。此亦為境能生心法故。有受用義也。

十八界義

    十八界者。謂六根六境及六識也。是十八法性別名界。故仁王經觀空品疏云。受想行識空者。明五陰果報空。十二入是受用空。十八界是性別空（文）總明說意者。仁王疏又云。大智度論云。以對病不同說斯三種。為疑心數眾生說於五陰。為疑色眾生說十二入。為疑色心等眾生說十八界（文）五陰品疏云。上六情品具破界入偈云。此眼等六情。行色等六塵。則是十二入義。復偈云識等四法無。則明無六識。則是破十八界（文）四法者。識觸受愛。此四各六也。義意屬六識耳。加前十二入故云十八界也。問。何故破十八界耶。答。為破小乘之執心。以顯正因緣之十八界也。故論主就十八界明本來空。本來空者。即不壞假名故。因緣十八界存耳。故五陰品疏云。見陰界入不得解脫。知本性空便得道也（文）問。根塵離合如何。答。六情品疏云。數云三根合知謂鼻舌身。三根離即眼耳意。成論六根為四句。眼但離不合。鼻舌身但合不離。耳亦離亦合○意非離非合。以無形故（文）法花法師功德品疏云。小乘人有三說。一者婆沙云。三根合中知○三根離中知○雜心云。意不當離合也。成論云○（云云）（同上者略之）問。法塵中無作戒。諸部同許有是色耶。答。不爾。五陰品疏云。成論曇摩掘不許無作色也。涅槃疏第十八云（迦乘品無作色有無諍論）若是薩婆多明。有無作而無作是色。無作色從身口二身方便善生。則是受戒時。身禮敬口言能持等生。故無作有色○若僧祇部人明。無有無作故非是色○若是呵梨依明。有無作而是非色非心法○彼明。此戒是非色非心。而從心生故屬心。是行陰攝。故云離思無報因。離受無報果（云云）（佛意無定見文也）問。無為總有幾種。答。百論破常品疏云。總有五常。小乘有三無為○大乘其有真諦及以佛果○虛空涅槃內外大小同明是常（云云）仁王疏上云。佛得三無為果者。總舉三德。智緣滅者名數緣滅無為。非智緣滅者非數緣滅無為。虛空者法性虛空無為。薩婆若果空者明佛果體空也（文）（虛空者是法性。薩婆若者智慧也。故三無為外別說也。此文說四法不說世間虛空也）問。鄰虛細塵可見不。答。百論破塵品疏云。微塵若可見（牒論）此破內義內道計。鄰虛塵為天眼見故。智度論反覆破之。若有極鄰色則有十方分。若有十方分則有見此不見彼。又有十方分不名極塵。若無十方分則不名為色（文）內道許可見即色塵攝。此且取顯論可見。實通十色。應有可見不可見也。若他宗大乘雖云有見有對。而為法處攝。今義則不爾。若可見者應色塵攝也。論跡義云。成實破數人眼見立用識見云。若用根能見。死人有根。亦應能見。識在耳中。眼根何意不見耶。而今有根無識。根不見者。故云根不能見（云云）寶窟下卷釋經諸受根沒云。眼耳等六根生識領納六塵。故云諸受。又此六根能容受識住。故名為受。此六能生識故名根。沒者死也○（生分已謝次死起也）不受根起者。雖有根相不能生識領納前塵故。云不受根○問。若其不受亦應非根。云何言不受根起。答。成論文云。同性不依時皆名為根。是就體為言。然其實非根。論又云。根童子滅非根童子在名根（云云）（又以五受釋諸受根起。今略之）成實根不定品云。問。眼童子及舌身可以眼見耳。鼻在內故不可得見。答。死人亦有童子舌身。而實無根。問曰。童子二種有。是根非根。死人根童子滅非根者在。答曰。根童子無能見者故非根等所得。如經中說。互根是色。不可見有對。若是可見則可分別此童子是根。此童子非根○以業力故四大反而為根。佛恐弟子謂此五根自從業生故言是色（文）五根是色者。色等塵成四大。四大變成五根。故論釋云。恐謂五根別從業生故佛說言是色耳。意顯色外無別根生也。總意云。根非眼所見物也。窟文言非根童子在名根者。考論文但云非根童子在。而不言名根也。今言名根者。取義意耳。童子只是根異名故。而文言非根者。據實根也。以受根是實五根故。故論文云。死人亦有童子而實非根（云云）既云實非根。故知有相似根也。同性不依時皆名為根者。色相品云。眼根者但緣色眼識所依。及同性不依時皆名眼根。餘四根亦如是（文）案論意。但是生時不起眼識時與識起時同性者亦名眼根耳。何以此證死時之不受根耶。此如俱舍有執受也。答。甚難。然可云成文正明受之根而識不依時也。然以此准釋之不受根也。謂根以四大為體故死時猶有四大故。就體為言耳。考實論之不受者實非根也。成實論意不可全同勝鬘經說。但多相似故引來耳。論跡義云。死人有根者。根無知品云（第四卷）非根能知。所以者何。若根能知塵。則可一時遍知諸塵○若眼能知。何須待識（云云）根不定品云。死人非根童子在（具如上引）故取義意云爾。又是學成論人釋故。不必全當論意。童子者正可作瞳。切韻云。音童也。目瞳（云云）今通用耳。謂眼精也。涅槃疏十三云。如來說法此無定。適緣所用。此中明於十種。五根即是內。五塵即是外。略明內外十種。十種中一對眼明色可見餘不可見（云云）（此明色法）大品疏四云。此中分別三性。十八界中八無記如前。十界通三性也○三無為中三無記也（文）（如前之二為須考之）又大品疏三云。約六識為見聞覺知。眼見。耳聞。意識餘三名覺也。以三相用異能知世事復知出世事。又能得三業也。色見。聲聞。法意思惟前得道。又通緣三性也。餘三但緣無記。但知世間法。以香味觸但是無記。色聲法通三性。然此一時無分別。分別故也。香積以香為佛事。豈無記耶（文）涅槃疏十一云。若是四諦四念處及十二入十八界。此攝法則盡也○十八種各有分齊故名分亦名性。各有自性。如石有石性金有金性（文）（此中四諦攝法盡者。如下四諦消之）

二十二根義

    仁王疏中卷云。二十二根義如別童（文）八十餘部中應有別章之制也。然今不得。以為恨之（寶窟中卷明五住斷位已了其不盡者。地持法花疏中已釋。云云。禪林云。法花疏者。統略中下卷也。而不考地持疏之。古人錄亦不見之。故知未渡之書也。今云。別章亦爾）又云。二十二根者。眼等六根。苦樂憂喜捨五。合為十一。男女命三為十四。信進念定慧五十九三無漏根未知根知根知已根為二十二（云云）又下卷云。五情根五受根男女意命。此十四是生死根。故成實論名往來根。生死過患故。菩薩先須觀之。三無漏根入聖位非過。不須觀之。信等五根不斷善根亦不觀也。是故二十二根中。除八根但觀十四。喜樂捨意。此四雖通漏無漏。是染污根本。所以不除也（文）仁王疏云。二十二根不出三界（云云）疏中卷云。三界有二種。一分段。二變易（云云）又云。二十一根不出分段三界。知已根在無學出分段三界。不出者不出四住習氣三界（云云）四住習氣三界者。則變易三界也。
名教抄第一

于時文明十三南呂第二天欲遂一部十五之寫功不顧惡筆於此帳書寫了。三論宗英憲（生十九）

名教抄卷第二

　　　　
　　　　  
          
          

    二空義。十一空義。四諦義。八諦義。四食義。四緣義。五果義。六因義。十因義。十緣義。

二空義

    二空者。生空·法空。又有二空。謂析法空·本來空。又復但空·不但空。又性空·因緣空（今案。相空真空此亦有文有義之）略章生法二空義云。五陰中求眾生不可得名眾生空。求法不得名為法空（云云）百論破空品疏云。大業四年為對長安三種論師。謂攝論·十地·地持三種師。明二無我理及三無性為論大宗。今立此一品正為破之○破神明人無我理。破一已下明法無我理竟。今言破空即是破人法二空。豈非破二無我理耶。此是提婆自爾。勿咎講人（云云）（破空者且破執空）中論疏第一云。一者小乘人但得眾生空○未得法空○二者設如成實論及智度論明小乘人具得二空○但是折法明無生。未得本性無生。大乘即明本性無生（云云）二諦義云。小乘觀行先有法體折法入空。但見於空不見不空。今大乘觀相待者不立法體。諸法本來不生。今即無滅（云云）大論云（釋不共法）復次不大利根眾生為說無我。利根眾生說諸法本來空（云云）成實論滅法心品云。若佛弟子深厭生死。皆以見法本來不生無所有故（文）小乘雖有此說。又云。是人於後見五陰滅（云云）是故先立法體後乃見其滅。既前立法體故不名本來空也。但空不但空者。涅槃疏十四云。大論云。空有二種。一者但空。二不但空。聲聞所行名但空。菩薩所行名不但空（云云）三論玄云。但空不可得空（云云）性空因緣空者。是三論家要樞耳。所以然者。他家言經說空者。皆是破其遍計所執。此是遣相空理而已。今言因緣。諸法宛然即空。名本來空亦名真空。即是不壞假名而說實相。亦是正體智所觀依他即空。不同遍計所執。見因緣時。先已遮竟。此就法空中更有此二別。宜須審記。

十一空義

    十一空者。出涅槃經。內空·外空·內外空·有為空·無為空·無始空·性空·無所有空第一義空·空空·大空。是十一也。大品經中說十八空。仁王亦明十二空矣。涅槃疏十二云。第二別解釋十一空。今初解內外空。與大品十八空中內外空異。大品內空空無六根名為內空。故眼眼空鼻鼻空等也。空無外六塵名為外空。此即可解。今此中明十一空。具辨難解。舊云。此中解釋內外空。約眾生非眾生數判。空無眾生數故名為內空。空無非眾生數名外空。今謂作此判內外空則不盡。若空眾生數名內空者。只應無父母怨親中人。那得言財物。既言財物者。則通非眾生數。今明空眾生。復取成身之急要財物等。空此物並屬內空。若空外山河石壁等。此屬外空也。今言內空而言無常樂我淨者。此明內空中無常樂我淨等。故言無有常樂等。非是言常樂我淨是內空也。是內空中難有佛性此復簡佛性。佛性非內外故不屬內外攝也。外空者亦復如是此釋外空。空外山河石壁等。而言亦復如是者。此如內空。若為言如是耶。既言外空。外空中即無有內法。所以言如是。若然者。前釋內空亦應言如是空無外法。解云。亦例既言內空。內空中豈當有外法。若有外法在內空中。豈得名空。為此故亦得言如是也。內外空如是者。如前前內外空。空無內外法故名內外空。前是離空。今是合辨也。唯有如來法僧佛性不在二空者。明如來等四法不空故不為二空所攝○有為空是第四空。取其二空。並是有為空。言第一義。此非復第一空。此是如來一乘名第一義。有為空中無此第一義也。無為空第五。文可尋。簡佛等四法非無為。以其善故非無為。如文。小乘亦明涅槃是善。為異虛空與非數滅無為。今亦得並異三種無為。涅槃是妙有故非無為也。第六無始空。常解無始有二種。一云。無有始我者故言無始。二者無有始。今明只此無始亦空。空無此無始故言無始空。第七性空也。第八無所有空。大品云不可得空。此中正取貧窮人為喻。此言貧窮人者。不取其家內無物故言空。今取貧窮業重者四方求財畢竟不能得。今菩薩亦爾。推求一切法畢竟不可得故不可得空也。第九第一義空與大品第一義空異。彼言第一義空者。謂涅槃為第一義。涅槃空故名第一義空何等名為第一義者。何故復有此文○（河西解并大師評文略之）第一義自有多種。此中是一種明第一義。雖無作作者而有果報也。故前明第一義空。未云何物是第一義。今更出第一義也。第十釋空空。與大品異者彼言空空一切法空。更有空能空此空故名空空。如有人能勝一切。更有人復勝此人也。今釋空空則異。前歎非二乘境界也。是有是無是名空空者。是有亦空。是無亦空。故言空空。此正約涅槃上作是有者即是涅槃妙有。是無者即是涅槃斷德。空無二十五有之無。今空無此有空無此無故言空空也。是是非是是名空空者。此句有二種意。一者還結上兩句。前兩句有二是。一是有是。一是無之是。今此中還結之。一結前是有之是。一結前是無之是。故言是是。次非是者。還非上兩是。故名空空也。第二意即轉勢解。就生死涅槃上作亦好。就佛眾生上作亦好。今言○此中兩是。一是是佛。一是是眾生。故言是是。次言非是者。此則互非。佛是非眾生是故言非是。眾生是非佛是故言非是○是名空空者。佛是非眾生是。此則空眾生。眾生是非佛是。此復空無佛。是既共兩空。是故空空也。何以得知。此中釋空空。但就涅槃佛果釋。然下文云十住菩薩通達小乘猶如微塵。故知是佛果。若其餘事明空空者。十住何故不見耶。次復簡空空三昧。小乘得重空三味故。云重空擊聖道。彼云。空空三昧者。初明境空。既境於空。次觀此智亦空。故為空空○若數解單空至深。重空至淺（云云）第十一即是大空。大品明大空云。東方東方相空。南西北方皆爾。空於大方故言大空。今明般若空故名大空。即是空於大智名大空也。何意最後明波若空耶。此明前十空即是所觀境空。大空即是能觀智空。前境空即是緣盡於觀。今智空即是觀盡於緣。此明緣觀俱寂。即是空空平等地也（文）大品十八空者。釋論第三十一卷解之。當疏第二卷。此疏總十卷。今闕無第二卷。存九卷耳。仁王疏上云。若依大論。明十八空先總問。若廣說諸法無量。空隨諸法亦應無量。略說應一空。所謂一切法空。今何以但說十八空。答。若略說即事不周。若廣說即事繁。知服藥小則病不除。多則更增其患。空亦如是。若說一空則不能破種種邪見及諸煩惱。若隨種種邪見說空則過多。今說十八空正得其中。今辨十二亦如是。內空者。所謂內六入無神我。外空者。外六塵無我所。內外空者。內外合觀皆無我我所。有為空者。色心因緣和合生。諸陰界入等無所有。無為空者。虛空·數滅·非數滅也。亦應有有為無為合觀。文略故也。無始空者。將明無始故先明有始。涅槃云。從冥初生大。若依釋論。從世性生覺。是名為始。破此始故名無始空也。性空者。諸法本無。眾生計不同。或謂未來性有乃至性諦如來性等決定是有。並為此空所破。如經說眼空無我我所。何以故。性自爾。乃至意等亦如是。第一義空者。諸法實相不破不壞。對世諦得名也。是諸法實相亦不可得。何以故。無受者故。般若波羅蜜空者。涅槃云。大空者是波若空也。釋論云。十方俱空名大空也。因空者。金剛已還皆悉空寂名因空。佛果空者。十力乃至十八不共法等空名佛果空也。空空故空者。釋論云。空空者。先以法空破內外等法。後以此空破是諸空名空空。問。空與空空有何等異。答。空破五陰空空破空。如服藥能破病。病破已藥亦應出。若藥不出即復是病。以滅諸煩惱病。恐空復為患。是故以空捨空故名空空（文）今以此十二望涅槃十一空。不論無所有空而加因空佛果空也。釋論第三十一云。般若波羅蜜有二分。有小有大。欲得大者先當學小方便門。欲得大智慧當學十八空（云云）又云。問曰。般若波羅蜜空十八空為異為一○答曰。有因緣故言異。有因緣故言一。異者。般若波羅蜜名諸法實相滅一切觀法。十八空則十八種觀令諸法空。菩薩學是諸法實相能生十八種空。是名異。一者。十八空是空無所有相。般若波羅蜜亦空無所有相（云云）問。涅槃疏云。般若空故名大空。即是空於大智（云云）論云。般若波羅蜜名諸法實相（云云）准依論文。以實相境名般若空也。何為能觀智空耶。答。論言實相者。舉境顯智也。義章十八空義云。波若之空見法實相滅一切法差別之相（云云）問。若爾以般若令諸法空。非空於能觀智耶。答。十八空義亦云。般若體寂是真空故。龍樹說為大智慧門。大智門者即是涅槃所說大空（云云）意云。般若體寂即能觀智自空也。付此顯見實相。又論滅諸法之差別相也。故知正空能觀智之義也。問。涅槃疏云。數解單空至深。重空至淺者。毘曇單空空於境界。重空空於能觀。與大經十空空所觀境。大空空能觀智同也。豈得言十空至深般若空至淺耶。
    答。毘曇單空者是無漏智。重空者是有漏智。故就彼宗分淺深云單空至深也。大經般若空明見實相故為甚深耳。問。涅槃疏云。何以得知釋空空但就涅槃佛果（乃至）若餘事明空空者。十住何故不見耶（云云）今疑。設就餘事。十住菩薩不及佛智皆爾。何必以此云約涅槃佛果耶。答。於所知境有通有別。隨於何法說因位智不能及者。即顯佛智獨窮了義。此即皆為顯佛果德耳。故非可疑之。問。涅槃疏解無始空云。無有始我者故言無始（云云）云爾意何。答。此就外道明無始。謂自我之前更無物故。云無有始我者。今空無此無始故云無始空也。此意明實錄我為始。故實是有始。而言無始者。於我前更無始者故名無始。如仁王疏從冥初生大。從世性生覺也。宜初者即僧佉義也。冥初亦名世性。其性常住不從他生。即以為始。准此以我常亦為身始也。問。仁王疏云破此始故名無始空者。此為破始名空。空即無始故名無始歟。答。未詳之。但准涅槃疏意。仁王疏文略也。破外道始先明無始。今空此無始故云無始空也。問。涅槃疏云佛等四法非無為以其善故者。仁王經云。佛得三無為果（云云）何云並異三種無為。同是應善故耶。答。付涅槃妙有。顯佛等四法是善故。異小乘之三無為也。仁王所說佛得三無為果者。即不可異也。問。仁王疏云亦應有有為無為合觀文略故也者。意例內外空也。然內外同是有為。易合觀故可合觀之。有為無為其義遙異。何得合觀耶（以義章意為難也）答。菩薩利根觀行自在也。何不得合觀為無為耶。但可言難易。不可言全無合觀為無為也。然文略者。應在難合觀義也。又於外空中。外六塵通有為無為。豈必外空為無為別觀耶。問。釋論云。欲得大智慧。當學十八空。又云。般若見實相滅一切觀。十八空則十八種觀（云云）爾者般若空十八空大小差別如何。答。義章云。十八空者並是相空。非是真空○良以。十八非真空故。龍樹說為小智慧門。般若體寂是真空故。龍樹說為大智慧門（云云）此以破相顯實二宗空理分之也。中論行品疏云。智度論云。十八空是相待空。獨空是不待空。今偈即是破於獨空○佛說十八空為破有見。說獨空破於相待。亦是破於空見（文）中論序疏云。問。獨空與絕待中何異。答。人多不體獨空之旨。但依智度論文。十八空是對有明空稱相待空。非空非有無所因待稱為獨空。今謂。蓋是一種方言。尋獨空意不然。本來畢竟無所有唯實相法性故稱為獨。正宗爾也。攝大乘云真如獨存亦同此意。問。何故此獨作空名說耶。答。以畢竟無一切患累有法故稱為空（等文）意云。先諸師但云非空非有為獨空者。但是破病空之義也。今師意以真如法名為獨空。但此真如上無患累之有。且說為空。非謂無其妙用之有也。淨影義宗與此同也。然今獨空有二意。一者但破病空還為正觀所破。非究竟義。即中論行品所破也。二者真如獨存。且以空名說。即是滅觀般若大智慧門也。釋論九十四云（差別品）內外空等是小空。畢竟空無所得空等是甚深空。自相空是中空。自相有理破故。而心不沒而能入甚深空中（云云）大品疏十云（即釋此處也）下明菩薩用自相空者。論中此是中道空。內外等三空為小空。畢竟空為深空。此是中道空。有理破故。心不沒也。若諸法不空智力利令空即非理也。今得諸自相空名為理破也（文）意云。內外等三空是淺故云小空也。畢竟空乃是中道空即深空也。自相空是中空者。以自相空成畢竟空義。中空者即中道空也。當正中義也。謂道理是空。非智強令空之。此空是正。故云中道也。問。案論文明三類空。謂內空等為小空畢竟空為深空。以自相空為其處中之空。謂淺深二盈之中間耳。而何云論以自相空成畢竟空乃為中道之深空乎。謂有道理能破妄情故。心不沈沒。雖破諸法而有理存。理存故心不沒也。如是方便得入甚深空中。只是入甚深空之近方便耳。非即甚深空也。故望二種為中容耳。答。疏釋既明。何強如此致妄分別耶。甚以為無用也。既有理能空空不壞法故心不沒。既是因緣無所得中道空也。豈非深空耶。問。若畢竟空是中道甚深空者。何云小智慧門耶。答。十八空是相待空故
　　總為小智慧門而於相待空中復論淺深無妨歟。或總相門為小智慧。若細窮之亦通真空。中道空者是真空故。

四諦義

    苦集滅道名曰四諦。此四名四聖諦也。所以名諦者。中論四諦品疏云。二義。一者實是苦。二生不顛倒解故名諦○聖人所解故名聖諦。又昔有凡夫與聖人諍諦○（凡云。常樂我。聖云。無之）佛云。如聖人所知。以聖人諍得此諦故名聖諦（云云）又云。四諦有二種。一有量。無量（云云）此中且論有量四諦。四諦品疏云。釋有量四諦。諸小乘論師不同。鞞婆沙云。毘曇者說五盛陰苦名苦諦。有漏因是集諦。數滅是滅諦。學無學是道諦○（云云）（譬喻部及鞞婆周婆提說略之）次明攝法盡不盡者。四諦品疏次文云。四諦攝法盡不。答。虛空及非數滅此非四諦攝。欣厭立四諦。彼非厭故非苦集。非可欣故非滅道。又此二無漏故非苦集。是無記故非滅道。又因果立四諦。彼非因果故非諦（文）此中三義。初約心明。謂諸賢聖心厭欣故。二約法體善惡明之。以有漏劣法為苦集。無漏善法立滅道耳。三據生死涅槃因果以立。彼二無為六因之中雖是所作因。而非此中二門因也。大品疏十云（差別品）四聖諦攝不攝者。三諦攝諸有為盡。滅諦但攝數緣故攝餘二也。菩薩了攝不攝法皆入實諦中（文）涅槃疏十一云。若是四諦四念處及十二入十八界。此攝法則盡也（云云）此文亦明四諦攝法盡也。然此疏上文依論人意明攝法盡故。云攝法盡者。依成論師義也故涅槃疏十一又云。今此明攝法盡不盡。今且問。小乘四諦攝法為盡不盡。答。小乘攝法不盡。若是苦集二諦與道諦。此三是有為。攝有為法盡。若滅諦是無為。攝無為法不盡。何故。有三無為。滅諦但是數滅無為。此是善法。而不攝虛空無為與非數緣無為。此二無為是無記故。攝法不盡也。若是論人明三諦攝有為法亦盡。而三無為同體。既攝數滅無為。則得二無為體。此則是盡義。而約三種義邊亦是不盡也（文）論人亦是小乘。以是成論故。或此文中且與為大。以彼三大法師等學成實論謂為大乘故。據彼意故。且為大乘。以對毘曇。專以毘曇為小乘耳。次明毘曇成論不同者。論疏云。數明苦通三聚。成論但是心。論通漏無漏。數但有漏也。數集通三聚。成論但取業煩惱。數因集生緣。酬前是果。生後為因。但能生義屬集。所生是苦。成論即此能生亦是苦報故。毒蛇之嗔即是報法苦諦也。數但取煩惱滅為滅諦。無漏法滅非滅諦。成論明無漏法滅亦是滅諦也。數明方便道中永伏諸結是非數滅。論明五方便中滅亦是滅諦也。數明一切無漏行是道諦。不取相似。成論明真似皆是道諦也。數明無被導法義。成論明有被導之心。即此能生亦是苦報者。問。毒蛇之嗔雖是果報苦諦所攝。然取能生義不可為苦諦。彼取煩惱為集諦故。但可云取嗔表是所生義為苦報。何云能生亦是苦耶。答。此是成論人之失耳。不可劬勞。又取能生義即為苦報以先業煩惱力有此嗔恚後苦相續。非但嗔恚現在愛惱之苦為果報也。故嗔為能生義通苦集。直望後苦為集。由前集因力故有此能生即為苦報故。非無其謂也。論明五方便者。疏記云。四念處為一。並四善根為五方便也（云云）成論真似者。疏記云。成論者云。苦忍真無漏。方便相似無漏。皆為道諦也（云云）言無被導法等者。疏記云。無被導法義者。數義但入觀時起無漏心。出觀之時若佛若羅漢不起無漏心。唯緣有漏境故。有緣縛義。有被導之心者。非但入觀時起無漏心。亦出觀時被入觀時無漏心。而無漏心不為緣縛也（云云）義章言名用無漏用也。涅槃疏十一云。初苦集二諦是有為有漏。滅諦則是無為無漏。道諦是有為無漏。雖有三句。無有第四無為有漏（文）又云。問。四諦與二諦同異耶。古舊解云。苦集道三諦是世諦。滅諦是第一義。此約空有判。故勝鬘云。三諦入有為相。一滅諦是無為也。次晚代三師等解云。四諦並是世諦。何故爾。四諦只是因果。有因果故是世諦。非因非果故是第一義也。問。今若為耶。今明經中具有此意。非諸師自作○若約為無為判二諦。則三諦是有為故是世諦。滅諦是無為故是第一義也。若約世出世判者。苦集是世間因果故是世諦。滅道是出世因果故是第一義諦也。漏無漏判亦然。若約有因果無因果判。如前約四諦並是世諦也（文）次明卷舒義。涅槃疏十一云。初明四諦。次明二諦。三明一實諦。四明無諦。是卷舒義。卷四為二。卷二為一。卷一為無。次舒無為一。乃至為四也（云云）又云。若卷二諦為一實諦。以真俗是二諦。非真非俗不二中道為第一義（云云）此明卷舒與開合。其義少異也。

八諦義

    八聖諦法出勝鬘經。經云如是八聖諦。寶窟解云。權實各四。故云八諦○（云云）仁王疏云。有作四諦無作四諦為八諦（文）（經云四諦八諦也）勝鬘寶窟預以八門解之。一來意。二釋名。三名義。四出體。五約人。六漸頓。七料簡。八大意。下卷首云。說無邊聖諦。章略作八門釋之。一來意門○第一明一乘行。從此已去說一乘理。行所以得成。要由於理故。次行明理○就別而言。舉無邊聖諦有量無量。有量之諦非究竟諦。無量之諦為究竟諦。以顯一乘二乘究竟非究竟義○又此欲論佛法大事。佛法大事所謂四諦。如來出世初轉四諦法輪。小乘之人執為究竟。今欲破之。明昔說四諦此是不可了義說。無量四諦是了義說。令彼小乘識無量諦。更知苦斷集證滅修道得成佛也○又一乘是佛果德。四諦是佛所證。前已明果。今次辨證。故有此章來也。又一乘依如來藏。要由見佛性故得成一乘。如來藏由四諦而顯。故須明諦也。第二釋名門。今前釋四諦名。餘三名後當釋。此章名為說無邊聖諦。無分別中善巧分別故。名為說苦集滅道。審實不虛故名為諦。又能生不顛倒實解故名為諦。聖謂諸佛。就聖辨諦故云聖諦。又此諦能生無漏聖解。目之為聖。故云聖諦。有量之諦名四有邊。無量之諦名四無邊。故云無邊聖諦。第三名義門者。苦者逼惱為義經云逼迫相。集者招集牽後義。經云能生長相。滅離有為相續義。亦是已有還無義。經云寂滅相。道者能除義。除謂除障。經云除障。又能通義。通至於滅。經云大乘相。第四出體門。二種生死果為苦諦體。一切煩惱漏無漏業為集諦體。五住惑無名滅諦體。常無常戒定慧為道諦體。第五約人門。經云。凡夫有苦無諦。苦集二種凡夫之人然不能解。是故無諦。事滅無為。或有或無。凡夫之人斷惑則有。不斷惑即無。道諦一向無。聲聞有苦有諦。一向無真實有有量之苦故云有苦。了達有量。是故有諦。未有大乘正觀故無真實。經言。菩薩有苦有實有諦。凡夫有一。謂有苦也。聲聞有二。有苦有諦。菩薩有三。有苦有諦有實。經又言。菩薩之人解苦無苦。一向有真實。此據諸佛菩薩也。問。何位菩薩具有三耶。答。三藏言。從十解至十行菩薩與聲聞大同。十迴已上乃至諸佛具三義也。第六漸頓門。若依雜心及此經。二乘漸漸見諦。初見苦乃至後見道若依成實。見道以前漸見四諦。見道已去頓見四諦。有人言。十解菩薩與此經同明漸見義。十行已去與成實同。至經文當更釋也。第七料簡門。問。四諦中道與菩薩道何異。答。莫問大小乘。四諦中道名為因道。即是無常故。云集諦為因。苦諦為果。道諦為因。滅諦為果。無上菩提謂果道也。即是常住。問。大品云。菩提即是道。道即是菩提。此明何義。答。菩提者即是無上菩提果也。道者謂因道也。此欲明因果不二。所以言即。但名字之中。菩提據外國音。道就此間說。問。前無漏業因無明為緣生三種意生身。此即無漏屬集諦。今復用何為道諦耶。答。三乘無漏凡有二義。一為無明潤牽生之義。名之為集。即此無漏有進趣斷惑之功。說之為道。第八大意門。花嚴經云。法界非有量。亦復非無量。牟尼悉超越有量及無量。此意明約虛妄重輕故分量與無量。虛妄重者名為有量苦集。離重虛妄名有量滅道。虛妄輕者名無量苦集。離輕虛妄名無量滅道（云云）釋名門云前釋四諦名餘三名後當釋者。有量無量等名餘三名。窟云。權名有作亦名有量。實名無作亦名無量也。言作無作從行立名。舉小乘諦望後。更有大乘觀諦可以修作。名為有作。以有作觀智詺所釋諦故名有作諦。舉大乘觀諦望後。更無餘觀可作名四無作。以無作觀智詺所觀諦名無作諦。又釋。有邊四諦是二乘所觀。其人未是究竟。方有所作。無邊四諦是如來所照。佛是究竟。更無所作。故作無作從人為別。又云。有為諦名作。以有為法是起作義。無為諦名無作。以無為法無起作故。故下文有為生死無為生死。亦云有量無量者。二乘智力有限量。佛智無限量。邊無邊亦如是。二乘智有岸極為有邊。佛智無岸極為無邊。悉是隨人為名（文）有為生死無為生死者。窟云。分段果名有為。變易果名無為。對界內有漏語界外為無漏。然實是有漏。對界內有為名界外無為。然實是有為。又出三界分段桎梏籠煩名為無為。而有念念生滅稱為生死。如法花諸子出於火宅到於空地。空地即是無為也（云云）出體門云二種生死果等者。出無量四諦體也。窟下文云。今以四義釋之。一粗細門。若說分段因果及能治滅道稱為有量。若說變易因果及能治滅道稱曰無量。二廣狹門。若說苦集唯其分段因果。滅道唯是分段對治名有量。若說苦集該通分段變易兩種因果。滅道該攝分段變易二種對治。故名無量。三淺深門。小乘觀唯知染淨因果法相。此毘曇宗也。又設極深唯知四諦因緣假有無性之空。此成論宗也。故名有量也。大乘所觀。明空即本性寂滅。辨有窮如來藏。故名無量。四總別門。小乘法中。雖觀四諦。總相粗知。名為有量。大乘法中。隨別細知。名為無量。如一苦中具知法界微塵數苦。集等亦然。故涅槃經云。所說苦等中智所知。分別苦等有無量種。非謂聲聞緣覺所知。我於彼經竟不說之（文）漸頓門云至經文當更釋也者。經文云。無有出世聞上上智。四智漸至及四緣漸至。無漸至法是出世間上上智（文）窟云。對二乘人觀有作聖諦有四智漸至及四緣漸至。是故今明出世間上上智無有四智漸至及四緣漸至○上上智者。二乘觀有作○對凡名上。對觀有作之上。明觀無作是上上智。又菩薩智慧是出世。佛智過彼名上上智。如涅槃經云。上智觀故得菩薩菩提。上上智觀得佛菩提○正對二乘也○一切境界於佛心內顯現故。言無四緣漸至也。以佛頓得四智頓見四境故也○（又有人義略之）有人言。小乘宗有二。次第見諦。二一時見諦○今勝鬘詳量道理用無漸至不用有漸至○無漸至家凡有二種。見諦道前次第見諦。故有漸至。見諦已去空平等頓見四諦無有漸至。見諦道前從四念處至世第一法。名之為上。見諦已云過於彼上故上上今檢佛性論。聲聞有二種。一利根人於一念中等觀四諦。八十八惑一時俱斷。皆名為見諦。若鈍根人次第觀。即初念見苦不見餘三諦。但苦下四諦名為見諦。今用前解。以聲聞為漸見。佛為頓見。以聲聞多漸見諦也（文）學者一義。佛性論意。初念名見道。第二念後屬思惟（云云）今云。漸次見四諦皆名見道。十六心後屬思惟耳。佛性論四云。初出世聖道所破者。始自苦法忍初念之道能破煩惱。名為見諦。自此後去並屬思惟。平等觀者有利有鈍。若利根人於一念中則等觀四諦。八十八惑一時俱斷。皆名見諦。若鈍根人於次第觀者。則初念觀苦不見餘三諦。但斷苦下四諦。名為見諦。餘未斷者皆屬思惟（文）言苦下者。以苦為首三諦在苦諦之下故。總云苦下四諦也。中論四諦品疏云。但四諦有二種。一有量。二無量。三界苦果名苦諦。感三界苦業煩惱名集諦。無為涅槃名滅諦。治此煩惱名道諦。此有量也（乃至）次無量四諦者。二生死為苦。五住為集。滅二死五住為滅。治此五住惑真解為道諦也（云云）（釋名亦不通窟釋耳）問。就無量四諦。云何分別常無常耶。答。寶窟云。三是無常者。謂苦集道也。此之三諦四義故無常。一相異故。二因緣故。三本無今有故。四已有還無故。滅諦翻此四故名為常。然若通就理謂之。則四諦同入真如故。悉名為常○宜開四句。一苦集二諦但是無常。二滅諦但是常。三道亦常無常。若是四諦中道諦。此是因道。故名無常。若是佛果之道。稱之為常（文）勝鬘經云。此四聖諦。三是無常。一是常（云云）窟云。此四者牒上無作四也（云云）今就此經文作解釋也。問。以佛果道為攝道諦。為當何耶。答。不攝之也。問。若爾何云道亦常亦無常。若不攝果道。何有常義耶。又有何證云不攝耶。答。既云。四諦中道是因道故名無常（云云）故知道諦不攝佛果。又上文云。莫問大小乘。四諦中道名為因道（乃至）道諦為因滅諦為果。無上菩提謂果道也（云云）又經云。三是無常（云云）故知佛果非道諦攝也。然四句中云道諦亦常無常者。道名同故。且總為句。以顯佛果是常。非四諦中道也。問。小乘云道諦通學無學。何云大小乘皆為因道耶。又言道諦為因滅諦為果者。約證因論之。何嫌果位耶。菩提涅槃相對。以涅槃為果。果故以菩提望涅槃亦可得名為因理。如何云爾耶。答。今經云三是無常之意者。以道諦為因位也。以因義相順故。就因位說之。非云爾故全無果位道諦歟（更思。又一共滅諦可見寶窟）又更有別八諦之義。故仁王疏中卷云。亦可修八法為八諦。謂無常·苦·空·無我為四。常·樂·我·淨為四。故有八也。又云。八諦者。相諦。差別說諦。事盡諦。無生智諦。令入道智諦。菩薩及成就如來智諦。覺有為諸相續故善知生諦。覺煩惱滅故善知盡無生諦。此之八名與瓔珞經十六諦中八名相似。未詳所出（文）

四食義

    四食者。段觸思識也。隨喜品疏云。依正法念經。畜生有三十四億種類具四食（文）論疏云（十二因緣品）六大四食中。識唯取有漏。為成凡夫身牽有。故論云。無漏識不立六界中。是食說一切有漏。為長養當來有故說於四食（文）料簡此三初雙舉六大四食簡無漏。言為成凡夫身者。先釋六大中識。言牽有故者。別釋四食中識。言故論云無漏識不立六界中者。成六界識簡別義也。是食說下成四食中識牽有義也。

四緣義

    四緣者。因緣·次第緣·緣緣·增上緣。此四緣義。中論因緣品及十二門觀緣門辨。因緣者。中論云（阿毘曇人言也）因緣名一切有為法。十二門云。隨所生法。若已從生。若今從生。若當從生。是法名因緣（文）次第緣者。中論云。除過去現在阿羅漢最後心心數法。過去現在一切心心數法。十二門云。前法已滅次第生。是名次第緣（文）緣緣者。中論云。緣緣增上緣一切法。十二門云。隨所念法。若起身業。若起口業。若起心心數法。是名緣緣（文）增上緣者。中論文如上。十二門云。以有此法故彼法得生。此法於彼法為增上緣（文）中論疏云。觀四緣有二義。一者破毘曇人執世諦生不知第一義無生。二者述假名四緣生義。顯假緣生故無自性生（略抄）問。次第緣除阿羅漢二世最後心者意何。答。疏云。二世羅漢最後心。但是次第緣。果無後心可生故非緣也。未言未來○數人未來世亂。凡聖心都無次第故不說之○問。二世羅漢無後果可生。云何名意根。答。意根當體立名。雖無後果可得名為根。如地雖不生草得名為地。次第緣從果立名。無果可生故不名次第緣（文）問。十二門釋緣緣云。起身口業起心心數者。中論疏釋緣緣名五解。皆以境對心。又十二門疏云。緣緣果但心（文）而今論文並舉身口二業為所起。如何相違耶。答。身口業此舉所起顯能緣心差別之相故。唯取心為緣緣果。不相違也。第二門疏云。四緣義中論已出。餘未盡者。今略明之（云云）（中論已出者指疏也）次文云。四緣六因能生所生體無廣狹。而有六四者。化物不同故也。此初總明說意。四緣得名有三。增上從果受名○因緣當體立名○餘二因果通稱。心心數法是詮次之法故名次第。為次第作緣名次第緣。則從果立名。又云。用次第法為緣。從因立稱。論文用前釋（論云。前法已滅次第生。言前法已滅者是緣也。次第生者是果也。故用前解從果名矣）緣緣者。初緣字是心。謂心體是能緣之法。萬法為緣作緣名緣緣。從果立名。集師舊用。又解。一切法皆是所緣之法故名緣。此法能生心緣故名緣緣從境立名。論文用前（論云。隨所念法乃至若起心心數法是緣緣。既云起心心數故。云從果名也。問。論文不的從果立名。或可所緣故名緣。而為心法作緣名緣緣。從自體立。何云從果立論文用此耶。答。上釋因緣名。云隨所生法。而為因者能生。今云隨所念。故念亦是能念。此並以所而取能。其意可例同然此義未審。更思之。第二門釋名竟）次第緣但是心。果通二聚。謂滅盡定及無想定。定上四相逐定而來。雖與定俱。不為心所求。非次第緣果○（雜心四句第二念定次第非無間。是第三句要。故今初出之初念定上四相無間非次第。餘句可知）無想天非心所要。但任運而來。前心雖滅彼非次第也（第三門三聚竟）次第緣最難解。有二十心不出四句。一非緣非次第。二亦緣亦次第。三緣而非次第。四次第而非緣。方便·生得·報生·威儀。此四心備四句（方便生得二心是善。報生威儀二心是無記也。且欲界方便善心。與欲界及化心非緣非次第。望自界方便善心。亦緣亦次第。望自界報生。緣而非次第。望色界穢污心。名次第而非緣。以從彼生名次第。不生彼名非緣。餘心諸句准此可知）二煩惱心（不善及穢污無記）與工巧心無記。此三心備三句（三句者。除緣而非次第句。此觀欲界故有三句也）變化心唯備二句（亦緣亦次第。及非緣非次第二句也）無有一句也。現雜心廣心章（廣心章者。彼論第十說二十心相生文也。二十心者。欲界有八。謂二善四無記二煩惱。色界六。除不善工巧。無色四。二善及報生穢污。合有十八。及學無學二無漏心成二十心。第四門竟）幾通三性。答。次第緣·緣緣·增上緣。緣果並通三性。因緣中有五因。須簡別之（總論因緣。亦緣果通三性也。五門竟）四緣並通漏無漏。而遍報二因但有漏（就因緣中明差別者。欲界分別法門故爾。六門竟）四緣中凡聖備有。但因緣有具不具。如五因中說（聖人有不具遍因者也。七門）四緣中次第緣。緣果隔世。緣緣增上緣亦隔亦不隔（異世名隔。同世不隔。八門）四緣中心法能作四緣。色及不相應能作三緣。無為能作二緣（歷法明緣多少。色不相應除次第緣。無為但作緣緣增上。九門竟）問。法既具從四緣生。何故不具從六因生。答。緣門是疏。又是總相明義故。得言具從四緣生。因門是親。又別相明義。則分別染淨法如煩惱是染法。必不從報因生。如無記等是淨法。必不從遍因生。故無有一法備從因緣中五因生問。攝五因為緣名因緣者。亦攝三緣為所作因何故不名緣因。答。若言緣因即濫恐謂四緣並為緣因故不言緣因。問。若言因緣亦謂六因並為因緣。答。緣門是疏。可得爾也。因門是親。所以非類（緣門粗故。或容六因並為因緣亦得之也）問（云云）（已上六因明義。十門竟）增上緣與緣緣兩果異者。緣緣果但心。增上緣果通三聚（論釋緣緣云若起身業等。何云緣緣果但心耶。答。此舉所發意取能發心為緣緣果）又增上緣亂生果。緣緣生果不亂。如色是眼識緣緣。一切法是意識緣緣（此就果明四緣不同。十一門竟）問。幾義非次第緣。答。有三種法。一無學最後心。二隔念心。三未來心。此三非次第緣。如雜心說也（文）此委分別簡是非。且就次第明之。十二門竟。

五果義

    五果義者。是毘曇論·地持論中之所說也。所言五者（一解脫果。二依果。三報果。四功用果。五增上果）百論因中有果品疏云。數人六因五果○言五果者。一解脫果。從道諦生。若緣由為言。亦從所作因有。但六因正生有為。解脫果是無為。非六因生也。餘四果從六因生。自分遍因生於依果。報因生果報。相應共有生功用果。所作因生增上果○大乘明因果者。如地持論明十因五果。五果與數義名同（云云）解脫果從道諦生者。解脫果是數滅無為。但從道得。非從道生。而言生者。據能得說。若通論得。從無礙道生。即自分因生。今約能得論。其無為故非自分。但言所作因耳。又於顯中以生名說。實非生也。又言從所作因有者。亦以理言。非論說也。言非六因生者。正是論意。毘曇所說無為雖是果。而無有因。非六因生故言無因。非無證因。從道得故。法華方便品疏云。法身為果。報身為報。故涅槃云。涅槃無因。而體是果。即是本有（云云）又云。依涅槃經。無漏之法但從因生。更不作因。名之為果。有漏之法更能生果。稱之為報（云云）無漏但從因生者。佛果功德歟。

六因義

    六因者。百論疏云。言六因者。一相應。二共有。三報。四遍。五自分。六所作（文）因緣品疏云（中論疏第三）毘婆沙中有種種解。一解云。四緣是佛說。六因非佛說。但迦旃延子作六因解佛四緣義耳○次解云。六因亦是佛說。但文脫落。故應在增一阿含六數法門說也。次解云。六因實是佛說但佛散說旃延後集之耳真諦三藏云。佛在天上說六因經。諸天見旃延欲造毘曇故送將來。旃延以宿命智觀知。是佛說○（云云）問。六因四緣云何開合。答。因緣品疏云。因是親義。六因則開親合疏（合三緣為所作因。開因緣為五因）緣門是疏義故。四緣合親開疏（開所作因為三緣合五因為因緣。云云）又云。因緣攝因廣。謂攝五因。一者相應因。心王與心數同起同緣不相違背。二者共有因。心王心數與四相等同時共起名共有因。三自分因。善還生善。惡無記亦然。四遍因。十一遍使生一切煩惱名為遍因。五報因。善惡之法能生苦樂果報。為報為報因（文）

十因義

    論疏一云。十因地持論明（文）疏記云。依地持論列十因名。一隨說因。二以有因。三種殖因。四攝因。五生因。六長因。七自種因。八共事因。九相違因。十不相違因（文）（地持論北涼曇無讖譯）義章十因義廣分別之。寶窟中卷云。以有無明樂求淨法。淨法得生。故十因中名已有因（文）

十緣義

    疏第一云。十緣如舍利弗毘曇敘之。疏記云。秦○佛陀耶舍譯舍利弗阿毘曇論有二十二卷是也。玄奘三藏新譯曰集異門足論。是薩婆多宗之書。列十緣名者。舍利弗毘曇第九卷諸分遍品云。一因緣。二無間緣。三境界緣。四依緣。五相緣緣。六業緣。七報緣。八起緣。九異緣。十增長緣（云云）但列十緣而不述共義因論疏記出集異門足論以為舍利弗毘曇同本也。此論二十卷。又舍利子所造。然今考兩論。其文相大體是異也。目錄家亦不云同本（更考之）三論玄列六部毘曇之中云。二者鄰極亞聖。名舍利弗。解佛語故。造阿毘曇。凡二十卷。傳來此土（云云）大論二云。有人言。佛在時舍利弗解佛語故作阿毘曇。後犢子道人等讀誦。乃至今名為舍利弗阿毘曇（云云）

名教抄卷第二

　　建仁二年五月二日於東大寺塔本坊為興法佛法利益眾生書寫之訖。
　　　　　　　　　　　　　　三論學者沙門覺澄（生年二十五歲）

  　　留贈後見  共期佛慧

　　　　　　　　　　　　　　　　　　　　　　一交點畢（云云）
　　娑婆電泡之國誰免無常之悲分段生死之鄉誰緩有涯之剋非修學讚仰之業得何時菩提之道扇攝嶺興皇之遺風寫名教十五之新草者也於此卷者勸他筆遂其功了。
　　文明第十三八月二十一日。
　　　　　　　　　　　　　　　　　　　三論宗英憲（生年十九）

名教抄卷第三

　　　　
　　　　  
          
          

此卷有十二科
八不有七科

    八不略標義。方言義。三種中道義。四種中道義。不二法門義。阿字門義。捨罪福義。

佛性有五科

    佛性略標義。五佛性義。二河義。十二因緣。八識義。

八不義

    八不者。則正二諦之旨歸。顯中道之極說。橫盡眾教。豎貫真俗。理無不盡。益無不兼。其八不者（中論初云）不生亦不滅。不常亦不斷。不一亦不異。不來亦不出。玄云。八不者。蓋是諸佛之中心。眾聖之行處也（云云）疏第一云。八不者。蓋是正觀之旨歸。方等之心府。定佛法之偏正。示得失之根原。迷之則。萬法藏冥若夜遊。悟之則十二部經如對白日（文）玄云（證具中假二諦）文則八不處處經論散出。但菩薩瓔珞經下卷云（佛母品）二諦義者。不一亦不二。不常亦不斷。不來亦不去。不生亦不滅也。又大經二十五師子吼品云。十二因緣不生不滅。不常亦不斷。不一亦不異。不來亦不去（文）又云。八不具三種中道。即是二諦也（云云）（三種中道者。一世諦中道。二真諦中道。三二諦合明中道。言即是二諦者。是二諦假也。故八不一一具中道。假名真俗二諦也。具如玄第二卷并因緣疏等明之）涅槃義記第八（淨影）此不生等釋有兩門。一依世諦緣相解釋。如中論說。因緣假集無有一法自性可生名為不生。亦無一法自性可盡說為不滅。分分盡謝稱曰不常。連連新生故曰不斷。前後分異名為不一。從前起後非餘處來故言不二。緣集始生非本至今故曰不來。因謝果興非前到後所以不去。前無自性所以非因。後無自性是故非果。二就真諦緣實解釋。因緣實性不從緣生。是故不生。不從緣盡故曰不滅。體無定性所以非常。不可斷滅是故非斷。體備法界恒沙佛性故曰非一。諸法同體不離不異故曰非二。不從緣變故無去來。亦無隱顯。故非因果。良以。就實以論其體。體別無緣。是故不可約設生滅乃至因果。此後一義與聖行中辨性相似。今此所論義當後門（云云）此中意云。涅槃所說與中論別。今嘉祥解乃以涅槃成中論說。

方言義

    二諦義中道門云。初就八不明中道○師有三種方言。第一方言云。所以牒八不在初者。欲洗淨一切有所得心。有得之徒無不墮此八計中。如小乘人言。謂有解之可生惑之可滅。乃至眾生從無明流來。反本還源故去。今八不橫破八迷豎窮五句○然非生非不生。既是中道。而生而不生。即是假名假生。不可言生。不可言不生。即是世諦中道。假不生不可言不生。不可言非不生。名為真諦中道○然無生滅生滅豈是生滅。生滅無生滅。豈是無生滅。故非生滅非無生滅。名二諦合明中道。第二方言云。所以明三種中道者。為顯如來從得道夜至涅槃夜常說中道。又學佛教人作三中不成故。墮在偏病。今對彼中義不成故辨三中○今明中道者。無生滅生滅為俗諦中。生滅無生滅為真諦中。無生滅生滅豈是生滅。生滅無生滅豈是無生滅。故非生滅非無生滅。二諦合明中道○第三方言云。世諦即假生假滅。假生不生。假滅不滅。不生不滅為世諦中道。非不生非不滅為真諦中道。二諦合明中道者。非生滅非不生滅（云云）次料簡之。玄云。問。第一方言出諸師計。後方言出諸師三中不成。云何異耶。答。第一方言破性外道八迷。破性明中。但出諸師計。諸法師計亦有性義。亦言。正破外傍破內。故出諸師計（文）又辨第三云。問。此與上何異。答。此有二意。一者即世諦生是不生。如色即是空。故破不生。即是世諦。真諦不生者此即相因義。因世諦生名真諦不生。二者世諦中不生不滅。即是真諦假。非是破性明中。為明世諦假生雖生不起。世諦假滅雖滅不失故。生滅宛然而未曾生滅故。世諦中即是真諦假（文）意云。二種方言明破性中。此唯明假。宛然中也。然第二方言云因緣表中道者。破因緣故。在因緣之上名因緣表也。破者但破因緣之病。不破因緣法也。故玄云。雖同生滅為俗不生滅為真。但不生有三種。初方言破定性生明不生。第二方言破假生明不生。此中有異。破定性生但破不收。破假生亦破亦收。第三方言約平道門。本來不生故言不生。不言破病（文）古人撰方言義私記。先德又目錄云。方言義一卷（今未得其本）言方言者方域之言也。又是方法之方也。謂興皇和尚謂八不文之言方也。中論疏一云。就初牒八不述師三種方言。第一云。所以標八不在初者。為欲洗淨一切有所得心。所以然者。有得之徒所行所學無不墮此八計之中。如小乘人謂有解之可生。有惑之可滅。生死無常為斷。佛果凝然是常。真諦無差別故一。俗諦萬有不同故異。眾生從無明流來故來。反本還原故出。今二十七品橫破八迷豎窮五句。以求彼生滅不得故云不生不滅○然非生非不生既是中道。而生而不生即是假名。此假生假不生即是二諦故。無生滅生滅以為世諦。生滅無生滅為第一義諦。然假生不可言生。不可言不生。即是世諦中道。假不生不可言不生。不可言非不生。名為真諦中道。此是二諦各論中道○然無生滅生滅豈是生滅。生滅無生滅豈是無生滅。故非生滅非不生滅名二諦合明中道。師又一時方言云。所以就八不明三種中道凡有三義。一者為顯如來從得道夜至涅槃夜常說中道○二者此論既稱中論。故就八不明於中道○三者為學佛教人作三中不成故墮在偏病。今對彼中道義不成欲成中義故辨三種中也○他云。實法滅故不常。假名相續不斷。不斷不常名世諦中道（乃至）以此推之。三中不成為對此三種中不成故今明三種中道○生非自生。但世諦故假說生。滅非自滅。但世諦故假說滅。假生不生。假滅不滅。不生不滅。名世諦中道○待世諦假生明真諦假不生。待世諦假滅明真諦假不滅。非不生非不滅為真諦中道。二諦合明中道者○無生滅生滅豈是生滅。生滅無生滅豈是無生滅非生滅非無生滅名二諦合明中道○前明二諦中道是因緣假名破自性二諦故名為中。第二雙泯二假稱為體中（乃至）後意明漸捨義。即世諦破性生滅以辨不生不滅○真諦破假生滅以辨不○即世諦生是不生。如色即是空。故不生即是世諦也。真諦亦不生者。此即明相因義。因世諦生故明真諦不生云。此是師正意也。二者欲示階漸明義者。世諦中不生不滅即是真諦之假。非是破性明中。為明世諦假生雖生不起。世諦假滅雖滅不失故。生滅宛然而不曾生滅故。世諦之中即是真諦之假。真諦假不生滅。此是生滅無生滅。故不生滅宛然而未曾無生滅故。是真諦中道。雙泯二諦。大意如前○師云。方等大意。言以不住為端。心以無得為主故。說世諦為令悟真諦故。以真諦假為世諦之中○方言甚多。略明三種。至後重牒八不廣料簡之（文）二諦義中第二方言云。無生滅生滅為俗諦中。生滅無生滅為真諦中（云云）此疏所明第二方言云。假生不生。假滅不滅。不生不滅。名世諦中道（云云）非不生非不滅為真諦（云云）其言似異。而今案之。今文具明也。二諦義文略也。宜善記之。

三種中道義

    三種中道者。一世諦中道（不有。不無。又不生。不滅）二真諦中道（非不有。非不無。又非不生。非不滅）三二諦合明中道（非有非不有。非無非不無。又非生滅。非不生滅）此義廣如玄論八不義第二門及論疏釋八不文也。又有三種中道。一者有。二者無。三非有非無。前二用中。後一體中。此三亦名三假故。論疏云（第二卷）非有非無為中。而有而無為假。蓋是一途論耳。若辨三中三假。即中假常通（云云）有與無即是二諦亦是教門。非有無者為一實諦。即名為理。雖有百是百非不出有無。雖云超過百是百非不過一實。然此三中亦名三諦。三諦皆正故即名中。二諦義云。有時有三諦。有諦。無諦。非有非無中道第一義諦（云云）此即一往開中假意。而實中假常通。故成三中也。

四種中道義

    四種中道者。三論玄云。所言四中者。謂對偏中。盡偏中。絕待中。成假中（云云）（序疏云。但中有三。一對偏中。二盡偏中。三絕待中。取意略抄。於前四中。略無成假也）玄又云。對偏中者。對大小學人斷常偏病。是故說對偏中。盡偏中者。大小學人有斷常病。即不成中。偏病若盡。即名為中。絕待中者。偏病既除。中亦不立。非中非偏。強名為中。成假中者。由非有無故說有無。如此之中為成於假。謂成假中（略抄）又有四中。一有。二無。三非有無。四非二非不二。四中具足方是圓中。此圓中義見玄二諦義第五門也。又有四中。一者不生不滅。二者不常不斷。三者不一不異。四者不來不出。故論疏二云。八事四對。一一相對。病無不破。中無不顯（云云）若單中者。八事即八中若複中者。四對即四中。又有四種中。故三論玄云。釋中不同。得有四種一外道明中。二毘曇明中。三成實明中。四大乘人明中也（云云）此是邪正淺深通論總有四也。

不二法門義

    言不二者。是八不中之第六不。維摩經中說此不異為不二法門。花嚴經中說為一道。起信論云一心法界。大智論名曰獨空。亦是攝論真如獨存（獨空釋在序疏及大品疏第八）正法中道超過數量故言不二。真性可軌名之為法。開通無滯稱曰門也。淨名玄云。不二法門明聲聞心菩薩心不二即是一乘○問。不二法云何即一乘耶。答。不二之理即是乘本。由體不二之理故生不二之觀。由不二之觀能導引眾行出於生死到彼薩雲（云云）義章云。不二法門有二。一是遣相門。無所留。二是融相門無所遣（取意）玄二智義云（境智門）今對此一門略敘大乘樞要觀行淵府。經云（大論第六引文殊本緣云）貪欲即是道。恚癡亦復然。如是三法中。無量諸佛道○境智不二（云云）（道者正道即中道也）觀經疏云。花嚴經云。心佛及眾生。是三無異相。中論云。生死及涅槃。無毫釐差別。淨名經云。觀身實相。觀佛亦然。今亦爾。只心即是佛。只佛即是心（云云）維摩疏第一云。有人言。不二法門即真諦理（成論師所用）有人言。不二法門謂實相般若（智論師所立）有人言。則阿梨耶識（十地師所用）有人言。即阿摩羅識（攝大乘師真諦三藏之所用）初二約境。後兩據心（云云）又云。教有三階而理無二轍○淨名寄默然之相以顯無言之理。所詮無言即為是理。能表之相稱之為教。是以教有三門而理無二矣○仲尼之遇佰雪可目擊而道存。妙德對淨名亦二默而相領（云云）（三階者。諸菩薩以言遣相。文殊以言遣言。淨名以默遣相）義章云。此三階是化益分齊。息相教入之階降也。若論自覺相應境界。不可言彰。叵以默顯（乃至）問曰。維摩闡玄之極。自覺境界何故不論。不可陳處。從來未辨。豈獨今哉（云云）問。今既得顯自覺境界。何無勝彼維摩之者如今顯耶。答。嘉祥之意受無深勝無言所顯不二理也（可別論之）

阿字本不生義

    玄二諦義有無門云。諸法本從無生。皆以阿字為本。是即諸法皆歸阿字一無生門。故經言。四十二字皆歸阿字（文）論疏二云。釋道安明本無義。謂無在萬化之前。空為眾形之始○師云。安和上鑿荒途以開轍。標玄旨於性空以爐治功驗之。唯性空之宗最得其實。詳此意。安公明本無者。一切諸法本性空寂故云本無。此與方等經論什·肇·山門義無異也（文）言本性空寂者。肇公宗本義云。實自無非推之使無故名本無（云云）今見諸文。本有二義。一者諸法是末。無生是本。故云本不生。故疏文初云無在萬化之前。玄文云。諸法本從無生（云云）二者諸法本自不生。非由推無。以不生非始故。云本不生。二義如此。若融會者。有本·自無。故亦以無為先。二義無用。然諸法本自無義為正意耳。

捨罪福義

    捨罪福者。百論初品所明。疏云。罪以摧折為義。造不善業感彼三塗得於苦報。摧折行人目之為罪。福是富饒為義起於善業招人天樂果故稱為福。捨者入實相觀心無所依故稱為捨。罪招苦報。可得云捨。福感樂果。云何亦棄。答。罪住時苦。福滅時苦。以二時並苦故宜須雙棄（文）又云。福報生時樂故。依之捨罪。福報滅時苦故。依空以捨福（文）又云。今明。捨者非取捨之捨。下云。捨名心不著。以無得無依故名為捨（云云）
佛性義（略標）此中有五科。如卷首注之。
    佛性義。大乘玄第三卷廣明之。即大意云。甘藥停山由來已久。圓珠沈水實自積時。而隨其流處六味不同。競捉瓦石三乘滅異。謬言羊角之刀復據如繩之像○少失鄉土名弱喪。不知反本稱曰無明。蕩識還原目為佛性（文）（此中句句皆以譬顯之。即涅槃及法花說也）意六道眾生本從一味佛性中出。鈍根謬取成三乘異故六道三乘隨迷還識原。悉當成佛云也。法花方便品疏釋佛種從緣起文云。種子有三。一以一乘教為種子。故譬喻品云。斷佛種故即是破教也。二以菩提心為種子。故花嚴云。下佛種字於眾生田生正覺芽。三以如來藏佛性為種子。今初偈正以菩提心為種子（云云）此以中道佛性為如來藏。即名藏識也。緣略亦名本有佛性。本有種子。本有一乘也。義章佛性義云（不改名性）佛因佛果性不改故。眾生究竟必當為佛。不作餘法。經說佛性旨要在斯（文）又云。能知性者。謂真識心。以此真心覺知性故。與無明合便起妄知。遠離無明便為正知○若無真心覺知性者。終無妄知亦無正知○此能知性局在眾生。不通非情。故經說言。為非佛性說於佛性。非佛性者。所謂一切牆壁瓦石。又經說言。凡有心者悉是佛性。此等皆是能知性也。所知性者。謂如法性。實際。實相。法界。法住。第一義空。一實諦等。如經中說。第一義空名為佛性。或言。中道名為佛性。如是等言當知皆是所知性也。此所知性該通內外。故經說言。佛性如空遍一切處（文）涅槃疏十七云。佛性是靈智之法。異於牆壁瓦石等要須修習方得。不修不得也（文）玄出十一師釋已云。但河西道法師與曇無懺法師。共著涅槃經。親承三藏作涅槃義疏釋佛性義。正以中道為正因佛性。爾後諸師皆依朗法師義疏得講涅槃。乃至釋佛性義。師心自作各執異解（云云）又云。非真非作中道為正因佛性（云云）又引師子吼文云。即是三菩提中道種子也。是故今明第一義空名為佛性。不見空與不空。不見智與不智。無常無斷名為中道。只以此為中道佛性也（云云）問。淨影義章與玄意同歟異歟。答。十一師中第三師云。以心為正因。故經云。凡有心者必定當得無上菩提（云云）第六師云。以真神為正因佛性。第七師云。以阿梨耶識自性清淨心為正因佛性也。此等並非所用。義章大旨以能知性真識之心為佛性宗。以中道第一義所知性為傍義也。今以中道第一義空為正因佛性。其言顯矣。故知是別。然勝鬘寶窟以藏識為佛性也。寶窟下云。二明約佛性不約緣。染淨之興只由藏實○如楞伽說○藏識受苦樂（文）法花義疏云。種子有三。一以一乘教為種子。二菩提心。三如來藏佛性為種子（云云）緣略上初云。眾生成佛亦具二義。一者緣因佛性○即是菩提心○二本有種子。即是本有佛性。方得成佛性（云云）緣略但云本有種子以對緣因。本疏即云如來藏佛性。寶窟云藏識。故知以如來藏識為正因佛性。然此如來藏識非妄想所染名為中道第一義等。玄一乘義云。如來藏佛性中道為不動乘（云云）故明正因二師實同餘義。具如別抄之。

五佛性義

    五種佛性出涅槃經師子吼品。玄佛性義簡正因門。疏第一卷分別解釋。疏云。大涅槃經明五種佛性。蓋是諸佛之祕藏。萬流之宗極。蘊在因緣之內。所以然者。十二因緣不生不滅。謂境界佛性（亦名因性）由十二因緣本無生滅發生正觀。即觀智佛性（亦名因因性）斯觀明了名菩提果佛性（亦名果性）正觀既彰生死患累畢竟永盡。即大涅槃果果佛性（亦名果果性）然十二因緣本性寂滅。未曾境智亦非因果。不知以何目之強名正性。正性者五性之本也（亦名非因非果性）然此五性更無別體。但因緣一法轉而為五（文）因緣一法者。即是中道正性。染淨緣起轉為五性。五性只是中道正法之本末也。
    玄云。是因非果。是果非因。是因是果。皆未名正。若言非因非果。此乃是正。故經云非因非果名為佛性也。故於四句中更足第五句方是正因。於三句中更是第四句方是正因。故以中道為正因佛性。故經云。佛性是三菩提中道種子也（云云）又云。以中道因為正種子（云云）疏十云（師子吼品）此從因果入非因果。正因果即為正性之種子。故云佛性為中道種子。又云。十二因緣境界性故。發生觀智。由觀智得菩提。以得菩提故得涅槃。就根本為論境界性。即是三菩提中道種子○今此文中意。正以觀智為菩提中道種子也（云云）三菩提道名為中道。非凡所得故。非下無求上心故。非上非上非下故。名中道（取意）玄意以正性非因非果八不為中道。疏即以菩提果非上下故名中道也（更審察之）

二河義

    略章二河義云。二河者凡有五種。一因緣河佛性河。二生死河涅槃河。三眾生河佛性。四善法河惡法河。五煩惱河智慧河。釋迦教多河為喻。舍那教多借海為喻。深廣無邊流注沈浮為義（略抄）十二門疏上云。問。河有幾種。答。略明其二。一十二緣河。二佛性河。生死深廣迴流不息。悉能漂沒六道眾生故名為河。佛性亦爾。深而無底。廣而無邊。五十二位大乘賢聖皆在其中故名河（云云）
    法花玄第九云。但自攝嶺相傳有二河之說。一者菩薩在佛性河中行。佛在佛河中行○菩薩猶是無常。未勉三世之法。教就三世中修行○如來已離三世。而今作三世者。此是無三世。為眾生故作三世方便。故佛河中明無三世義也（云云）涅槃疏第十九云（迦葉品疏）前明七人是生死河中七人。今明七人是涅槃河中七人（云云）（前者師子吼品即文中見也）又云。前生死河中借七人為喻。非是水中物那得反在水中不離於水。亦是涅槃河借七種眾生為喻。初即惡大魚乃至最後是龜。此是水中眾生故不離於水。此兩河譬意異正於此（云云）四論玄義第九卷有一科立二河義之。

十二因緣義

    十二因緣者。蓋是生死之江河。佛性之淵底。觀智之曰生。教門之旨歸也。是以三獸俱度同期彼岸。七人並就分浮沈緣覺競。大覺好觀緣起之生滅。大乘鄙小乘。只任有支之淺深。豈唯一科之大義而已。凡是二藏之洪範者也。玄八不義引涅槃師子吼品云。十二因緣。不生不滅。不常不斷。不一不二。不來不去。非因非果（云云）此就大乘深義明十二因緣也。中論第二十六品就十二因緣并觀行。此就小乘教門明佛說緣起也。且就論一品略明十二相生。疏云。佛為破無因邪因故說十二緣生。此是借妄止妄○毘婆闍提定執十二是無為法。餘部以言是有為法（云云）言十二者。始從無明乃至老死（具如常列之）論疏第一云。過去二因生現在五果。現在三因生未來兩果（云云）三世兩重因果如此。言無明者。論疏第十云。從所無受稱。謂無智慧之明稱為無明。又云。十使中無明。唯取無明使為無明。三毒中無明。除貪嗔二使已外皆是無明。今此中通取一切煩惱患為無明。為發業故。又雖通此一切煩惱。亦無明是生死本故。但說無明（文）又雖通下釋體寬名狹也。問。若取發業者。無記煩惱應非無明支。何故通取耶。答。通取遠因故亦收無記。由此義故。所起之業亦通善也。所言行者。疏云。行者以起作為義謂起作生死果也。即身口意三行亦是罪福不動等三行（文）（論云。為後起三行）又云。五陰四識中。行除四陰餘一切有為法悉是行也。此中若別取行體唯取善惡二業。若通相說之亦攝一切善惡有為等法（文）論云。以起是行故。隨行墮六趣（文）言識支者。疏云。以諸行因緣識受六道身者（牒論文也）○識是當體受名○五陰中識通攝一切有漏無漏○六大四食中識唯取有漏○（六大為成凡夫身故。四食中識為牽有故）四空識處體是四陰。緣識故名為識處。所緣之識通漏無漏。此中明識唯此受生。一念染污識為明受生故。若就時分論之。與識同時一切諸法皆名為識。成實論云。五陰中識名了別識。識支名染著識。問。何故此識必是染污。答。此識詑生必與煩惱相應故。是染識也。問。若爾何故復云識支是報耶。答。識詑生時分中有命根眾生種類及精血。此是報法。而識非報。今云報者。詺命根等為報耳。精血等猶如輕毛。必須惑潤然後得立（文）（精血者。生時色根也）又云。問。中陰屬何支。答。識支屬生陰攝。中陰屬行支攝。又解。中陰雖未受生報而屬識支攝（文）言名色者。疏云。一云。四陰名名。色陰名色。以當名識支時。四陰微弱。纔有其名故云名也。阿含經云。痛·想·受樂·思惟為名。四大所造為色。故知爾也（引經證四陰為名也。疏記云。痛謂識陰。想謂想陰。受樂謂受陰。思惟謂行陰。痛者覺惱義故。有人傳云。痛者受陰。云云。論文云。以有識著故增長於名色。問。若爾者。何故疏云以當名識時四陰微弱耶。此文明當彼識支時即為名色也。答。當名識者正應云當名色。而作識者是書之誤也。又名色支猶是識支分。而非初識故。分與別故云當名識。論文據相生故云增長於名色也）次云。即以色陰為名色。言此色受眾生之名。異非眾生之色也。故成論引經云。心依名色。問。化生云何識緣名色。答。婆沙云。識緣名色。此說胎生不說化生。評云。化生亦識緣名色。如化生者。初得諸根未猛利時說是識。若諸根猛利名名色（文）（問意。化生諸根頓具。應識支後即是六處。應云識緣六處。何名名色。評家意。六根未猛利時為名色。若六根猛利方名六處。見下文也。而云未猛利為識猛利為名色者。以類例也。名色望識為猛利。望六處為未猛利也。故云。如初念雖有六處但名為識。亦第二念後望後猛利時名名色無過也。此位未生四種色根。乃有五位哥羅羅乃至婆羅奢。此疏意也。然第五位中四根生已乃為六處也）言六入者。疏云。謂六根生六識。為識所入之處也。數云。六根能發於識。名之為入。發者是根之功能（云云）言觸支者。疏云。觸以觸對為義。毘曇別有觸數。能和合根塵及識使根識對塵故名為觸。成論人無別觸數。但明心法觸對前緣也。婆沙云。諸根以能為觸作所依。但未能別苦樂（云云）（毒蛇不淨等）言受支者。疏云。受以領納為義。謂領納違順等緣○爾者但起貪愛。即涅槃經云。染習一愛也○但明觸後之受故。觸與受因也（文）法花化城品疏云○所言愛者。涅槃經云。染習一愛。爾時但有一食愛未有欲愛故。稱為一愛。所言取者。煩惱重四方馳求故稱為取（云云）（已上釋受支畢）然本經說受文云。染習一愛故。論疏合經也。法花疏文為顯愛支具有餘愛故。引引說受有一愛文。非即此·文說愛也。古人云。引經論文有異。或引有故字者必是證文也。若無故之字者或為顯異義引來而對耳。今文不云故涅槃云。直云涅槃經云。故知非必為證據也。言愛支者。疏云。愛以染著為義。然三受通為愛作緣。為苦受所逼故。貪求於樂（云云）（四禪以上不苦樂生愛也）又云。愛支復有欲愛（云云）言取支者。疏云。以助業取果故名為取○婆沙云。初生愛愛增長名取○成實者云。貪使為愛。餘九使名取。此文云。四取者五陰品已釋。婆沙云。云何名取。以貪境故。四方追求故名為取。此即以四方追求名為四取（文）取有二義。一取果名取。二追求取境名為取。此文云四取者。此中論文也。五陰品已釋者。五陰品論疏俱無此言。此言在六情品末近五陰始也。四方追求名四取者。此四取者即欲取等四如疏明。故知以數為名名為四取。言四方者。但是釋取義。非釋四也。言有支者。疏云。能有來果名之為有。又能令後世三有相續故名為有。即從果立名。婆沙云。追求之時起於三業。是名為有（文）言生支者。疏云。數人以生起為義。故云世中起故生。成實是本無今有義數人又云。生是生相。從相得名（文）言老死者。疏云。衰耄為老。終盡為死。數人云。老死是異滅兩相。從相立名（文）又云。從老死故有憂悲苦惱者（牒論文也）此四於老死支中離出故不別立支也。經云。將死之時戀生畏死。名之為憂。發聲蹄哭。因之為悲。五根相對為苦。意根相對為惱也（文）問。三道何分別。答。無明愛·取名煩惱道行·有二支名業道。現在五果未來兩果名為苦道。問。過未各二。現在八者何。答。疏云。已滅未起相微故少。現在相顯故立於八。又過去前故唯因。未來後故唯果。故各立二。現在兩望具前後義故。因果雙說立八支也（取意略抄）又引婆沙云。無明有因。謂不正憶念。老死有果。謂憂悲苦惱。又無明因謂老死。老死有果謂無明。以愛取即無明。名色等在未來為老死（取意）問。三界具不。答。疏云。婆沙云○欲界具十二。色界除名色。無色除名色六入。評云。三界皆具十二。如初生色界諸根未猛利名名色。無色雖無有色而有名。雖無五入而有意入（取意）（上文云諸根猛利名名色者。望識為論耳）又云。現在世識未來世生但一人念。餘並是相續。增一阿含三十卷云。識支具六識。則時節長久非一剎那。若猶託生唯一意刃身識無四識也（問。初主若一念者。應唯一意。何云刃身識耶。答。初生有身根故。約所依且與云有唯四識全無也。俱舍頌言。離染退死生。許唯意識中。云云）大福德人託胎則具六識。化生識支具六識六根頓足（此據位長說耳）大集經。七七日前屬識支。智度論云。三七日屬識支（文）（就識支長受出異說也）疏又云。五果幾在胎內。答。觸受二果在胎外。餘三在胎內（文）（識名色六處在胎內。上云。六處乃至婆羅奢者。婆羅奢位長。初屬名色後名六處也）又云。問。無間地獄具幾支。答。極少有八。極多十一（文）疏記云。極少八者。除名色·愛·取·有。極多十一者。除名色也（文）無間初生頓具諸根故。且除名色。若如色界亦具十二。極少八。除愛·取·有者。彼處苦果顯故不說現在三因。又愛順樂故除之。取·有屬愛。餘勢亦除之也。疏又云（就六因分別）十二既是前後相生。相應共有是同世因果故除之。有所作自分遍因報因。無明望不善業。是所作自分遍三因也。若生善業唯所作因。行生識者所作及報二因（若望初生染識論者。應是自分因。而略不言）識生名色者所作自分二因（且望報果相生不云遍因也）名色生六入乃至觸受者。所作自分二因（如上）受生愛者唯所作因（且以報望惑也）愛生取者所作自分二因（愛且就名說。若約體說。亦應有遍因）取生有者同無明生行（望不善業具三因等）有生生者同行緣識。生生老死同識緣名色（略抄）又云。若正取次第相生支體者。無明通二性。若就時說。無明通三性。行支亦通三性。別唯善惡識支。若取一念託胎識。是不善無記若就時通三性（若論報果應唯無記）若色等四通別俱攝三性（此言別者。正就名說。若別論報。應唯無記）愛取同無明。有同行說。生同識。老死同餘四果（略抄）又云。十二同是有漏。同是有為。同是非學非無學婆沙云。十二中若心心數染污。餘通染不染（略抄。就正相生故。心法唯染。若就位論。應通染不染）又云。問緣生與緣起何異。答。婆沙云。因是緣起。果是緣生。又云。作四句。一緣起非緣生。未來世法也（云云）（未來法是果。而云非緣生者。此是別義。非約果為緣生義也）又云。毘曇有四種十二因緣。一無始十二。謂始不可知。二連隙十二。謂展轉三世相傳。三剎那十二。一剎那具。四分段十二。謂過去二現在八未來二也（略抄）（連隙者。隙字可作璅也）問。為從果觀十二。為從因觀耶。答。疏引智論。論云。愛多者從果觀。見多者從因觀。菩薩利根為眾生故亦從果觀。婆沙解云。隨順法故先見老病死而尋因也。此解與智論同（意隨順眾生可觀法也）又解。為初學者前觀於果。菩薩最後生名為初學。曾無數劫觀於因緣。後若觀時還從本起。如人雖數上樹。後若上時還從根上此明三藏小乘菩薩。若本大乘菩薩。觀因果無定。亦不作因果。而觀涅槃十二因緣具足十不（略取意）此文明從老死起名從果觀。從無明起名從因觀也。次文云。問。若小乘菩薩既於果觀十二。今此文云何從因觀耶。答。聲聞法中自有利鈍。鈍者從果觀。故四十四智。謂老死果。老死集。老死滅。老死滅道。一支有四故成四十四智。利根人觀十二有七十七智。謂無明緣行。此是生法智也。非不無明緣行此審法也。一世有二。三世為六。此六是法住智并泥洹故稱為七。一枝有七故合七十七也。四十四除無明。七十七除老死（文）今此文者。中論文先明無明也。成實論七十七智品云。問曰。經中說七十七智。謂生緣老死不離生有老死。過去未來世中亦如是。是法住智觀無常有為作起從眾緣生。盡相懷相離相滅相亦如是觀。乃至無明緣行亦如是。是中何故不說老死性及滅道等耶。答曰。為利智者故如是說。但開其門耳知。餘亦如是（云云）問。中論疏言。利人從因觀有七十七智。謂無明緣行者。成論文初明生緣老死。乃至無明緣行也。成實論既見從果觀起七十七智。大師解釋何違之耶。答。中論疏不正依成實文。但以義說之。若正依成實文者。可云從生緣老死始之也。故淨名玄第五云。問。四十四及七十七同從老死起。有何異耶。答。四十四觀果由因。其觀易成。故為鈍根人。觀果由因者。初觀老死是果。次明老死集者。觀果由因也。七十七即觀因生果。如云生緣老死。生是因。為老死之緣不離生。緣老死亦爾。觀因生果者。事既難故。為利根人。四十四成論文云在方便中。七十七文不判位。多師云在四現忍中也。問。何故不從無明起耶。答。尋末至本此觀易成。又四十四但從果起。以具四諦故。若從無明起。無因緣無後因。云何得具四諦耶。七十七應從應明起。但從老死起觀易成故。不從無明起也（大乘玄二智義云。七十七智不從無明起也）問。菩薩觀十二屬何智耶。答。菩薩無方。不可定判。釋論云。菩薩為眾生故從果觀十二因緣（文）大乘玄二智義文全同之。但應從之應字作不也。此土古人以從本至末名順觀。從末至本名逆觀也。本文中以十二相生名順觀。以十二還滅名逆觀也。且付本末之順逆。淨名玄云。四十四智七十七智。同從老死起（云云）此釋與成論文合。此依文作釋。十二因緣品疏見。七十七智從因觀。謂無明緣行也。古義會云。淨名玄云逆觀者正義也。論疏言順觀者是傍義也。意云。此依文云正義。但以義論之云傍義也。非是判勝劣矣。故成實論七十七智品終云。如是等諸因緣智無量無邊。自應當知（文）（雖有此文猶不同大乘菩薩無定也）七十七智雖從末起。而以因為本故。云是中不可說老死性（云云）問。淨名玄云。四十四具四諦（云云）成實四十四智品云。問曰。有論師言。老死智名苦智。是事云何。答曰。非也所以者何。於是中不說苦行故非苦智○此名老死性智○此是因緣門。非真諦門。是故此中不應說苦行。應說集等。以相順故（云云）品初云。問曰。經中說四十四智。謂老死智。老死集智。老死滅智。老死滅道智（云云）論自云非苦智。何云具四諦耶。答。名玄雖云四諦。意在集耳。以尋無明無集義故。又論且云非真諦理耳。而約因緣門說。亦是苦諦攝也。故四諦品云。苦諦者謂三界也（四生四食陰入界十二因緣二十二根）如是等法苦諦所攝。能知此者名善知苦諦（云云）義章四諦義云。若依成實。生死因果莫問粗細。一切皆是事善事集○即此事上○緣用虛假是世諦理。無性之空是真諦理（云云）問。緣起緣生四句如何。答。十二因緣品疏云。婆沙云。因是緣起。果是緣生。又云。應作四句。一緣起非緣生。未來世法是也。二緣生非緣起。過去現在羅漢最後死五陰是也。三亦緣起亦緣生者。除上二世羅漢死五陰。餘過去現在法是也。四非緣起非緣生者。無為法也。所言緣起者。體性可起待緣而起故名緣起。又一切眾生等從此緣起故名緣起（文）（此與上云因是緣起之義異也。是各別義也）涅槃疏十九引雜心云。分十二因緣為二分。五果二因為前分。三因二果為後分也（云云）百論疏下云。十二因緣譬如大樹。二因為根。五果為體。三因為花。二果為實（云云）

八識義

    明八識義。今開三開。一標列名目。二料簡文義。三辨綱領。第一標列者。仁王疏解空諦色諦心諦云。八識心是心諦（云云）（生死涅槃各有三諦。此明生死三諦之心諦）法花玄第二云。此經所興不正明八識。八識之義別付餘科說耳（云云）壽量品統略云。凡夫有三心。一起事心。二依根本心。三根本心。初是六識。次是陀那。後是梨耶（云云）大乘玄教跡義云。但是佛果上報梨耶八識五根等始起（云云）上文等多明染法中八識。今此一文明淨法之八識也。佛性義云。涅槃經中名為佛性○於勝鬘中名為如來藏自性清淨心。楞伽名為八識（云云）此亦明淨法體也。依統略文列八識者。起事心是六識。謂一眼識。二耳識。三鼻識。四舌識。五身識。六意識。第七阿陀那識。第八阿梨耶識。次料簡者。寶窟下云於此六識及心法智者。有人言。六識者。六是事識。及心法智。是第七識。迷時名心。解名法智。第八名藏識。是阿梨耶。此造疏人不見攝論。謂第七識名法智。攝論第七識名阿陀那。此云無解識。豈得稱法智耶。今所明者。六識不異舊。及心法智者。六識既是心王。智是心數法。故言心法智○所以舉此七法者。舉六識不能染及以種苦。舉心法智明不能厭苦樂求涅槃。故楞伽說六七不受苦樂非涅槃因也。六七不受苦樂者。猶是不種苦。非涅槃因。猶是不厭苦求涅槃也。待至後釋（云云）楞伽說六七等者。六識及第七識也。言非涅槃因者。是第六識中心數智也。勝鬘經中以第七識攝第六識。但云六識耳。意云。六識及心數智。此七法依佛性也。故云。小乘人云。六識起煩惱種苦。由心法智能厭苦樂求涅槃。何須佛性（云云）（寶窟文也）淨影義記下卷云。六是事識。及心法智是第七識。迷時名心。解名法智。此七不住。明其離真妄體不立事。六妄一合為七法。若無真。此七一念不立名剎那不住（云云）勝鬘經云。若無如來藏者。不得厭苦樂求涅槃。何以故。於此六識及心法智。此七法剎那不住。不種眾苦。不得厭苦樂求涅槃（文）其心法智若第七識者。應說言七識剎那不住。而言六識及心法智者。此正說六識義也。入楞伽七云。我依此義故。依勝鬘夫人。依餘菩薩○深智慧者說。如來藏阿梨耶共七種識生（文）四卷楞伽云我於此義○令勝鬘夫人及利智滿足諸菩薩等。宣暢諠說如來藏及識藏名七識俱生（乃至偈言）甚深如來藏。而與七識俱（文）問。准楞伽文。見勝鬘經。明說七識妄法與如來藏俱也。若如寶窟者。闕無第七識。又第八識不分明耶。答。此經正說如來藏故。以七攝六無失。窟云。須解此章大意。此章為破外道二乘人不知有佛性。欲勸一切眾生信有佛性故。說由佛性故得厭眾苦樂求涅槃（文）由此義故。舉小乘人所知六識染淨對顯佛性。不論第七也。問。第八識真妄義如何。
    答。中論疏云（行品）又云。舊地論以七識為虛妄。八識為真實。攝大乘師以八識為虛妄。九識為真實。又云。八識有二義。一妄二真。有解性義是真。有果報識是妄用。起信論生滅無生滅合作梨耶體楞伽經亦有二文。一云。梨耶是如來藏。二云。如來藏非阿梨耶（文）又云。八識有二等者。更出攝論異義也。中論因果品疏云。又攝論師云梨耶體無生滅。名用生滅。亦是此義違楞伽。楞伽明八識滅義也（文）（此破學者義耳）玄教跡義釋般若十八不共法是有為文云。又攝論云。無常有二種（乃至）不同因中生滅無常。但是佛果上報梨耶八識五根等始起名無常耳（文）此文用攝論釋般若經。故知依用也。言上報梨耶八識者。因位有果報梨耶。於佛果上亦有果報梨耶。但可是善。此名上報之梨耶。言八識者。此梨耶識上有七識用。總說八識。而體是第八如來藏識中解性梨耶。顯為真識也。因位第七是無解識。無斷惑能果上第七可云執持涅槃真我耳（尋之）法花玄二明經宗旨中云。第七師云○妙法者即是佛所得根本真實法性也○評曰。此師學應出北方。謂第八識自性清淨○（評意得果而失因也）又攝大乘論阿僧伽菩薩所造。及十八空論婆藪所造。皆云八識是妄識。謂是生死之根。先代地論用為佛性。謂是真極。昔般若未度。遠師已悟真空。涅槃不盡生公照知佛性。諸地論師有悲先見之明矣（云云）（禪林云。此所破義若淨影意歟）又菩提留支楞伽疏明有二種梨耶。此義葉。楞伽起信之說。何今偏云地論師為佛性耶。答言諸地論師不的云留支。故知地論師多云以梨耶直云佛性歟。去來品疏出攝論師義云。本識中解性成報佛自性清淨心名法身佛。解性與自性清淨心合（略抄）仙光云。梨耶二分。一生死根本為第八。二涅槃根本為第九（云云）攝論十四云。對治起時。離本識不淨品一分。與本識淨品一分相應。名為轉依（云云）義意云。第八識中有二分。即真與妄。妄為生死本。真為涅槃本。又真識中分取心體清淨為第九識。有可起淨用義為第八識。又於真心具有染淨二用。雖有多義。只是梨耶之差別耳。觀業品疏云。梨耶。至金剛治際時本識都盡。既是果報心。是苦諦攝（云云）此文且論果報梨耶也。寶窟下云（一依竟）汎論能所依義。具如攝論。一有能依非所依。約本識言之。是煩惱種子。約佛性言之。是生死妄想。二所依非能依。約種子言之。謂本識。約生死妄想言之。謂佛性。三亦能依亦所依。約生死言。即是本識。本識依如來藏故是能依。又為種子所依名為所依。四非能依非所依。即是法身。顯時不復名藏故非是所依。法身無生死。不為生死所依（文）（非能依義顯故不釋之）此明本識唯是妄想耳。又寶窟云○二明約佛性不約緣染淨之興。只由藏實。不言從緣而有。此如楞伽說。六七非受苦樂。非涅槃因。藏識受苦樂。是涅槃因（文）此明藏實佛性如來藏為藏識也。教跡義云。上報梨耶者。元魏般若流支譯一卷唯識論云（初云唯識無境界）所謂諸佛如來行處唯有真識更無餘（文）此真識者是如來藏識顯為法身唯是解也。佛性義云。唯識論云。唯識無境界。明山河草木皆是心相。心外無別法。此明理內一切諸法依正不二（云云）理內者依正觀意論之。正觀者只是大乘之實義云也。寶窟下云。然經論中釋染淨緣起要有四別○一約緣不約佛性者。只由六七妄緣不由如來藏。此小乘教。及大乘教相中彰染淨緣中因果自相招感故有。都不言由藏實而有。如是一切。二明約佛性不約緣染淨之興。只由藏實○如楞伽說。六七非受苦樂。非涅槃因。藏識受苦樂。是涅槃因○三明亦約緣亦約佛性者。此亦如楞伽說。藏識海常住。境界風所轉。種種諸識浪。騰躍而轉生○佛性亦爾。心俱和合生。亦非異非不異○故知真妄和合方起染淨○佛性亦爾心俱和合生非異非不異者。彰佛性與六七妄心和合生時。不可真外求妄。妄外求真故言不異。而妄盡真顯故言非不異。亦可。在緣常靜故言非不異○四不約緣不約佛性者實相之外無緣故。無染淨法可起（云云）此明六七為妄識第八為真識也。又寶窟云。問○若由佛性得種眾苦。即是佛性令物受苦。此乃是於魔性。何名佛性。答。此乃明有佛性眾生故得種苦。非是佛性令其種苦。亦明有佛性眾生令其厭苦。非是佛性令其厭苦。如有海水風吹成浪。非是海水令其成浪（云云）（是於魔性者。是於者只是也）問。起信論說真如體熏習云。恒常熏習。以有力故。能令眾生厭生死苦樂求涅槃（云云）令云非佛性令其厭苦豈不違耶。答。義記下卷解不種眾苦不得厭苦云。明其離真妄即無用（文）二師意同也。欣厭正是妄心之用。而必依真有此用耳。問。若爾但有依持義而無緣起義歟。答。依持緣起義恒俱也○次明種子義。寶窟中云。五住種子並依本識生（文）統略云（弟子品）正取繫著內衣喻。以菩提心種子在眾生心內。天親論明一切種子皆在梨耶識中（文）（天親論者攝大乘也）同第一卷云。眾生成佛亦具二義。一者緣因佛性○即是菩提心。二本有種子。即是本有佛性方得成佛（云云）此本有種子非今所論。言種子依本識生耳。又菩提心者。但以發心望佛為因名為種子。非的本識所持之種歟。上所引文云菩提心種子者。是此所論本識所生之種子也。寶窟中卷明相應不相應有二義中云。不作緣念法不相應。即五住種子是也（云云）問。種子者何物耶。答。梨耶識中所持種子也。中論業品云。不失法如券。業如負財物。此性即無記。分別有四種。見諦所不斷。但思惟所斷。以是不失法。諸業有果報（云云）（此外人同有大小諸部義）疏云。阿梨耶不失法是大乘。阿梨耶翻為無沒識。無是不之異名。沒是失之別目。故梨耶猶是不失法耳。又梨耶體是果報無記。能持一切善惡種子。正是今外人義（文）分別有四種者。疏云。梨耶通持三界內外種子。持三界內種子即三界繫。持三界外種子即不繫。將攝論意解之太易（云云）又云。攝論梨耶長觀是生死果報心是有漏。而梨耶通三界內外。故通漏無漏故有四種（文）（長觀者總論二種生死是有漏也。通漏無漏者。且望三界以界外為無漏云也）但思惟所斷者。疏云。攝論依大乘義判見思。初地為見道。二地至金剛心為修道。梨耶至金剛心治際時本識都滅。梨耶既是果報心。是苦諦攝。解漸明生死果報心漸滅。至治際時斷梨耶中集諦盡。梨耶苦諦邊亦滅。實不斷也。就見思解。斷本識中見思惑種子但是斷集耳。而梨耶苦諦邊都不被斷。而集滅故苦亦滅也○梨耶是生死苦諦報無記。被見思惑縛。見諦解但斷見諦緣縛無記。不斷思惟緣縛無記。故見諦斷緣縛不盡。思惟解斷緣縛盡故。言見諦不斷思惟斷（云云）此有二意。初約種子明斷。次約緣縛斷明思惟斷也。種子即染法斷也。緣縛是無記法斷也。又云。曇無德人都不斷業。但斷煩惱業種自枯。數人得繩通二斷及不斷。不得釋此文（云云）又云。今謂正量部唯善惡業起有不失法。若無漏及餘法起。但有至得無不失法。而云分別有四種者。上總唱無記耳。今廣汎分別。則三界之不失法是無記。所持之業既三界繫。能持之法亦三界繫。若不繫者此是至得通三性也（四種者三界及不繫也。故亦通無漏云也）至得通三性總唱無記者。總者略也。故結云。則知無記偏不失法。不釋至得也（云云）總意云。大種不失法是今所言梨耶也。種子是梨耶中所持三性諸法之種子也。次約三性論之。淨名玄六云。學攝大乘及唯識論人。不取三性存三無性理。三無性理即是阿摩羅識○三性○分別性者。即是六塵以為識所分別○心識依六塵及梨耶本識起。為依他性。真實性者即是涅槃（云云）二諦義云。分別性者即是六塵○本識為種子所依故名依他。真實性者二無我真如（云云）明依他二文是異也。至義同異可尋之。問。相見二分文如何。答。統略下云。總法身二無所有。謂相及相處二無所有。即攝論中相識見識。相識是前塵。見是能識（云云）心數有無者。寶窟中云。心王一念緣境。煩惱數法隨心而起。同時不相離故。言剎那相應。故馬鳴言。心異念異而同知同緣名相應染。若非起煩惱。心自緣境煩惱不起。不與心相應（云云）寶窟又云。此無明住地即指妄想心體以為無明（云云）又云。無明住地是妄識心（文）今案。梨耶中報無記心體即為無明。以解性為如來藏。亦名佛性也。取所起我執為阿陀那。即無解識。前六識中意識修起斷道耳。次論有始無始。寶窟下云。以如來藏故說本際不可知者○如來藏本際無始不可知。依藏有生死。生死等無始○若不依藏有生死。即不得無始來有生死也。有人言。佛性無始。生死有始。始應可知但與佛性合用。故云本際不可知。又釋。佛性無始。生死有始。背佛性故有生死。須見佛性方了生死之始。唯佛能見其始。十地亦不知其始。故云本際不可知。問。龍樹云生死有始無始皆是邪見。今何故偏言生死無始。答。雖二俱邪見。但為破眾生有始故說無始。無始者欲明其有因義也。又中論中佛說無始者。欲明空義○（云云）涅槃疏二十云（解納衣梵志論義也）○若是開善云。此正難流來義。無明初一念識託空起時○佛既言因煩惱有身者。今問身為在前煩惱在前也。若是莊嚴解明。不難流來義。但就即身為難。只此身為煩惱在前。為身在前。今明具有此義（云云）（正義雖云流來。而不的云有始也）仁王疏中云。實相與無明住地。本來無前後。但眾生於無所有中。橫生憶想分別長流六道。反迷得解知。煩惱是涅槃。有何初後。故此經云。初一念識支。本識解性。故異木石耳（云云）本識解性者。即如來藏也。又疏云。文言眾生根本者。結初一念識。是成眾生之本。又解。初一念者。此明相續之始。此乃無始為始（文）此二解俱依無始義也。
    寶窟中釋無始無明住他云。有人言。此無明是生死本因。故云無始。是以攝論云無始者。即是顯因也。若有始即無因○所以明有因者。顯佛法是因緣義。有人言。無始無明者。始背明入暗時。煩惱微細。唯同是一無明。無有四心次第起。故言其心不相應○無始者有二種。一云。無明無有始故。眾生無頭。波若無底。二云。無明最在初。實錄有始。但無有一法在此前者故言無始（文）（准諸文有始者他師義也）信解品疏云。智度論云。深水火坑俱能害人○花嚴經云。有始無始是無記問。此一句是學者致迷之處。略述之（文）瓔珞經下卷大眾持品云。以智知一切眾生識始起一想○其四住地前使無法起故云名無始無明住地。金剛智知此始起一相有終。而不知其始前有法無法○唯佛知始知終（云云）（其四住前使無法起之句可案之）法鼓經上卷云○若有士夫出於世間。智慧多聞如舍利弗。長夜思惟終不能知佛之無始。誰最為先○十地菩薩如彌勒等。悉不能知。如佛無記難可得。眾生無記亦復如是（云云）瓔珞經佛母品云。諸佛還為凡夫故不空。無無故不有○（云云）若依此文。似生死有始也。然勝鬘經云。生死生死者。諸受根沒。次第不受根起（云云）窟下云。生死中有其二種。一生死生死。凡夫所起。二涅槃生死。如涅槃說。住大涅槃能建大義。種種示現。今為簡復涅槃生死。偏舉初門○今明○初生死兩字標生死也。生死者此三字。將欲解釋故牒之也（云云）（准此他師義可消瓔珞經文歟）涅槃義云。攝論師四種涅槃○（本性寂滅及有餘無餘）四無住處涅槃。法身故不住於生死。應化二身故不住涅槃（云云）今依無住處涅槃可得此文意也。淨影明九重觀。是第九真用觀中凡夫作用門義耳。第三明意。佛性義云。乃至第八阿梨耶識亦非佛性。故大乘論云。是無明母。生死根本。故知六識七識乃至八九。設使百千無量諸識。皆非佛性。何以故。皆是有所得。五根所不見故（文）又云。涅槃經中名為佛性。即於花嚴名為法界。於勝鬘中名為如來藏自性清淨心。楞伽名八識（云云）寶窟下云。染淨之興只由藏實○如楞伽說。藏識受苦樂。是涅槃因（云云）問。諸文或取或捨。何故不定耶。答。寶窟下卷云。問。前言○見涅槃常。是為常見。今何故言於佛法身起常等想名為正見。答。前據執著故是常見。今約信悟故非常見。又前約正道。實不可說其常為無常。而眾生於非常無常。橫謂言常。故是常見。今明雖非常無常。無名相中強名相說歎以為常。還如歎信解故是正見（文）又釋無量四諦云。明空即本性寂滅。辨有窮如來藏（云云）此明因緣二諦之意也。法花玄二云。涅槃花嚴無梨耶之文。則涅槃花嚴應未明八識（文）此破他師法花未明佛性義也。意云。涅槃花嚴未分明說八識。而義實有之也。

名教抄第三

　　建仁二年五月三日夜半於東大寺塔本坊為興法利生書寫之畢。三論末學覺澄。

    留贈後見  共期佛慧

　　文明十三年九月十三日於東大寺密乘坊命松公居士於此帖寫了冀臨終正念群類共遂西方往詣者也。三論宗英憲（生十九）
　　一交了。


名教抄卷第四

　　　　
　　　　  
          
          

一乘中有五十六科
此卷有十三義

    一乘略標義。六種大乘義。十種一乘義。二究竟義。發菩提心義。願行二法義。四弘誓願義。四無量義。四攝義。六波羅蜜義。二種莊嚴義。三學義。懺悔等五法義。

一乘義

    一乘義。玄第三卷別有一科明之。又法華經勝鬘經并明一乘。其玄疏中文義廣博。今此略出一兩文也。玄云。若究竟為言。中道為乘體。攝論云性乘。若就用為談。萬善為乘體萬善之中以般若為乘體。報習兩因取習因為乘體。報因住生死不取（文）法花方便品疏云。大品明其近不取其遠。故無所得善能動能出。有得之善不動不出。此經近遠通說並云成佛○以有習因值佛菩薩聞說大乘。生一念無所得信。是佛道種子。藉前有所得生後無所得。故智度論云。有所得者是無所得初門故。言是遠緣也（云云）花玄四云。乘通因果。果乘以萬德為體。因乘以萬行為體（文）義章一乘義云。問曰。乘者人之所行。三乘人別隨人說乘。乘應定別。云何為一。釋言。此以理一故爾。故經中說。三乘雖異。同一佛性。其猶諸牛色雖種種。乳色無別。三乘如是。佛性無別。性無別故。證之未圓。唯一佛因。證之圓極。唯一佛果。是故就實唯一大乘（云云）（即由此文淨影亦以理為正因也）又云。因雖眾多無出滅道。果雖無量不出菩提涅槃之德。問曰。因行運人至果。可名為乘。果德窮滿更無進趣。云何名乘。釋有三義一乘因至果。果仍因名故說為乘。二者至果雖無去處。非是果德不能運去。如劫盡火更無所燒。非火不能○三至果中自行雖竟。化他未息。乘大涅槃周旋濟度一切眾生故得名乘（文）勝鬘經云。一乘道法得究竟法身。於上更無說一乘法事（文）玄釋云。此約用為言。不言乘體。不至佛果（文）（此同義章第二釋也）華玄四引唯識論云。乘是顯載義。由真如佛性故出福惠等行。由福惠等行故出佛果。佛果載出眾生（文）（義章第三釋同之）花玄二釋果乘義云。虛通自在縱任無礙。目之為乘（文）同第四云。果乘但有運化之義。佛既已出無勞更運。若縱任自在明運者。果德具有此運也（文）此縱任義佛果自有運載義也（義章不論此意也）玄一乘義云。如來但以一佛乘故為眾生說法。無有餘乘若二若三。此文次第列三乘也。但以一佛乘者。謂佛乘為第一也。無有餘乘若二若三者。無有緣覺為第二。聲聞為第三（云云）義章云（破別一乘）故經說言。十方佛土唯一佛乘無二無三○言無二者。無實大家所對二也。言無三者。無權大家所對二乘。並無權大故言無三（云云）（權大實大如章釋之）問。釋無二無三文。二師意別。可會通不。答。於此文中。二釋不同。不須和會。然嘉祥意亦明大乘有權有實。化城品疏並遊意並有其文。化城疏。問。三車中。大車為是實為是權也。答。具有二義。若道理無二。唯有一者。則二是方便。一是真實○二者○脫珍御服著弊垢衣。以是方便得近其子。此之佛乘亦是方便（文）遊意云。問。今明一乘為是三中一。為是三外有一耶。答。此經始終具有二義。一者猶是三中一（云云）二者一乘非是三中之一。如信解品說。長者以方便力密遣二人○脫珍御服著弊垢衣○即佛乘亦是方便（云云）此中一義云。遊意不明三車直明佛乘亦有方便。故統略云。三車明義與樹王佛其義不同。三車通是諸佛立出世乘之大意。出世唯有三乘。三外更無餘（文）化城品疏。且總并舉三車四車二義故。云具有二義耳。又更一義云。三車四車是諍論義也。今正用三車釋文。然傍有四車意。實不相違。故異由來二說相乖也。所以然者。大白牛車有二義。一總喻三身。此即三車中大車是實。二正喻法身。即三中大車是權非實。但顯應身不顯法身故。故知牛車有二義也。應知此約能乘言耳。實通能所也。

六種大乘義（附性相十法又十無上）

    大乘義。十二門論發初明之。疏云。略以六義釋大。第一待二乘小故名為大。諸佛所行實非大小。但對二乘小。是故名大。第二從所至處受名。所至之處為大。能至之乘亦名為大。第三從能乘人受名。有人言。乘體是因。從果受名。故稱為大。今明前是因乘。從果受名。今是果乘。當體為因。如法花云。佛自住大乘。如涅槃云。乘涅槃船。皆是果地之乘也。第四就用明。大乘有二用。一所除用。謂滅二種生死苦果及五住因。二能與用。謂與涅槃因及大涅槃果。第五從因中之人立名。此中舉四菩薩者。前二他方。後二此土。總攝一切。第六就功用立名。明波若正觀能窮源盡理。照無不同故稱盡法邊底。波若既爾。諸度亦爾。故名大也（略抄）論云。摩訶衍者。於二乘為上。故名大乘。諸佛最大是乘能至故名為大。諸佛大人乘是乘故。故名為大。又能滅除眾生大苦與大利事故名為大。又觀世音德大勢文殊師利彌勒菩薩等。如是諸大人之所乘故。故名為大。又以此乘能盡一切諸法邊底故名為大（文）（論疏二文相對可見之）疏云。地持論中七義釋大。一是教大（方等經）二發心大（大道心）三解行大（道種性）四淨心大（初地無生）五眾具大（福智資糧）六時大（三大僧祇）七果大（大菩提果）（已上取意）六義七義相攝如文。次明性相十法（古云十如是彼義也意云。彼者他宗）方便品疏云。問。此文十句明何法耶。答。通而言之。明一切法皆具十門。故智度論明。一切法皆有九種。與此大同。法花論經略明五法亦通一切法。今依後偈文。且就佛因果明於十法。故偈云。如是大果報。種種性相義。故知約佛因果明性相也。佛因果通萬行萬德。今且寄波若因果顯之。如是相者。波若以無著為相。無著之相體不可改故稱為性。波若以正觀為體也。波若有斷惑之功故名為力。波若有照境之用故稱為作。從習無所得觀生故稱為因。即四緣中因緣也。由實相境發。以實相為緣。即四緣中緣緣義也。如是果如是報者。有人言。一體義異耳。遂因力為果。酬因義為報。依毘曇義。果通報別。有為無為皆稱為果報。但有為果通有漏無漏。報但有漏。果通三性。報但無記。依涅槃經。無漏之法但從因生更不作因。名之為果。有漏之法更能生果。稱之為報。攝大乘論云。生義名果。熟義為報。共用為果。獨用為報。今且依佛果義釋者。般若為因。薩婆若為果。五度為因。福德莊嚴為報。又佛德酬因為果。更起應用義為報。又法身為果。報身為報。故涅槃云。涅槃無因而體是果。即是法身本有修因所得故稱為報。如是本末者。波若為因名本。薩婆若為果名末。亦得云。由薩婆若說般若故。薩婆若為本。波若為末。故智度論云。波若為佛生因。佛為波若說因。十地經云。如是十地義。諸佛之根本。即十地為本。佛為其末。又言。如是十地義。從佛智慧出。即佛為本。十地為末也。究竟等者。攝上因果歸於非因非果不二之理。故藥草喻品云。究竟涅槃常寂滅相終歸於空（文）言佛德酬因為果起應用為報者。問。上句可爾。下句云起應用義。何名報耶。答。應者是報義。謂報眾生機感故為應。亦即為報也。問。涅槃無因而體是果者。本有故無因。若爾何名果耶。答。酬因顯之故亦有果義。問。若爾與報佛義何異耶。答。直取酬因顯義為報。分取所顯。取萬德體之義為法身。此法身是果德故亦名果也。又取生義為報。取顯義為果。此依淨影意。而於今義者。只是傍義。非正意也。次明十無上義。

十種一乘義

    玄一乘義云。三一開會凡有十門。一者開三顯一（開昔三乘是方便。示今一乘是真實）二者會三歸一（會彼三行。歸一佛乘）三者廢三立一（廢昔三教。立今一乘）四者破三明一（破執三之情。明一乘之道）五者覆三明一者（昔以三覆一。今以一覆三）六者三前明一（鹿苑三前寂滅道場一乘）七者三中明一者（鹿苑已後三乘中佛乘第一）八者三後辨一（三乘之後法花會三歸一）九者絕三明一（如無言世界不論三一。此為佛事是一）十者無三辨一（如香積佛土無二乘名。但有菩薩。是無三有一）前之五種就義論一。後之五種約時處明（略抄）義章明四。一簡別名一（隨化分三簡別彼也）二彼別名一（為破執三是故言一）三會別名一（攝三歸一故名會別）四無別名一（就實論乘由來無別）

二究竟義

    二究竟義者。法華玄第二云。今明。藥草品分明有二究竟凡舉兩果。一者初文云究竟至於一切種智。此舉智果究竟。顯二乘人智不究竟也。二者云究竟涅槃常寂滅相終歸於空。此舉能究竟顯二乘人能不究竟。既明兩義。是以前後開二文也。以後明斷究竟故。所以涅槃空無諸相。問。何以知舉果及果果耶。答。譬喻品合大車亦舉二果。皆以如來滅度。謂果果也。諸佛定慧謂果也。佛德雖多莫出斯二也。又惠龍法師為法花之果。其人云。大涅槃空無諸相。又云。空無煩惱。與今意同也○（云云）藥草品疏云。究竟至於一切種智。釋上一味。離前三相故。累無不盡。由離三相故。照無不圓。照無不圓故非無。累無不盡故非有。即是中道之法也（云云）三相者。煩惱業苦三道也。見次上文。又云。究竟涅槃常寂滅相終歸於空者。有人言。雖過去過塵沙。未來倍上數。終入無餘灰斷涅槃故言終歸於空。因此釋壽量佛無常也。今明若佛壽雖長終入無餘。此乃是壽羅漢。非是佛也○今明有二種義。一者凡聖終歸大涅槃故言終歸於空。亦如肇師涅槃無名論云。視聽之所不暨。四空之所昏昧。九流於是乎交歸。祥聖於是乎冥會。九流者六道三乘。終證大般涅槃。即用此文意以作論也。二者自昔已來。開五乘教用。至於法花息用歸體。則無復五乘。故言終歸於空○問。上明終歸一切種智。與今何異耶。答。皆通是一道清淨。隨義立名。或稱種智。或名涅槃。或名一乘。或名波若。故前明終歸種智。謂三菩提果也。今言終歸涅槃。謂果果也。即由二乘智非究竟智故。終歸佛智。二乘涅槃非究竟涅槃故。終歸大涅槃也。上合大車亦取此二義合之。如前釋也（文）如前釋者。譬喻品疏云。如來滅度合彼大車。所以前舉大涅槃合大車者。二乘正宗小滅故。今用大滅。以代小滅故也。又上見滅小苦故。與其小滅。今滅大苦名如來滅度也。是諸眾生下。第二舉眾德以合大車。悉與之言合等賜也。諸佛禪定合大車也。前即是果果合大車。今用果義合於大車。果果謂累無不盡。果謂德無不同（云云）又釋偈云。是乘微妙者。德無不圓也。清淨者累無不盡也。以德無不圓。累無不盡故。超出二乘稱為第一（文）今以二究竟顯宗大義。古以終歸於空之文偏為以空為究竟。今所習義旨趣稍異。以二究竟合成中道不二理矣。法花玄二云。二究竟。上文明智究竟。下文明斷究竟。即異他師唯明空也。

願行二法義

    願行二法是大道云綱領也。願是發菩提心。行者修菩薩行也。淨名玄第八云○初章明為物名土。即是發菩提心心即淨土根本。所以然者。既欲取佛土。宜發佛心。故菩提心為淨土本。次章明淨土因。即修菩薩行。修菩薩行方得佛土。趣佛之門唯此二意。是故花嚴善財童子遍遊法界諸善知識。皆云。先已發菩提心。未知云何修菩薩行。今此二章還明兩法（文）維摩經佛國品有二章文。初云。眾生之類是菩薩佛土。次章云。直心是菩薩佛土。今則釋此二章文也。問。於眾生類亦起攝取行。於佛土起直心。亦是發菩提心。既爾如何以為物取土為發以。以直心為行耶。答。先為物起願。欲取淨土。發心義顯。次修直心方名為行。此約義顯。且分為二。理實相通。不可全別。又發菩提心即是行菩薩行。求佛果德時。其心起作故。修菩薩行即發菩提心。起諸行者。皆以心為主故。然為分別初後次第故分心行。二章亦爾。雖各具心行。且分章句耳。法花譬喻品疏云。若就因車釋者。略舉願行。願則上求佛道為高。下度眾生為廣。行趣無上菩提為高。遍諸道為廣也（文）（釋其車廣廣也。此就行願各有上求下化二種也）

發菩提心義

    問。如何名為發菩提心乎。答。凡言發菩提心者。該通三乘。若別論大乘者。具應言發無上菩提心也。然大乘亦得直云發菩提心。以存略故。又由勝故。此發菩提心或名大道心。或名發道意。復名淨心也（已下出諸文）
    大意第一（發菩提心者是佛因。因中有二。謂發菩提心與修菩薩行也）淨名玄第八云。為物取土。即是發菩提心。心即淨土根本。所以然者。既欲取佛土。宜發佛心。故菩提心為淨土本。次章明淨土因。即修菩薩行。修菩薩行方得佛土。趣佛之門唯此二意。是故花嚴善財童子遍遊法界諸善知識。皆云。先已發菩提心。未知云何修菩薩行（云云）法花論云。乃至童子盛聚沙為佛塔。如是諸人等皆已成佛道者。謂發菩提心。行菩薩行者。所作善根能證菩提。非諸凡夫及決定聲聞本來未發菩提心者之所能得故（云云）疏中卷云。一明菩提心菩薩行。此二善根能證佛果。非諸凡夫下。此明凡夫及決定聲聞。此二善根不得成佛○問。經曰。言一切善根皆成佛。云何但言發菩提心善方成佛耶。答。佛意雖修一切善。要須發菩提心也。又假一切善為菩提心因緣。可終須發菩提心也。菩提心者是佛心。發佛心方得成佛（文）（此等文意對修菩薩行以明發菩提心考經依論其義已顯矣）
    名義第二（菩提與道及以佛。是其所求果。發心者因之體也）勝鬘寶窟上卷云。書傳威德。面睹妙身。故前歎佛。發心願求。歎佛既發菩提心。次明作菩薩行（云云）又云（釋於大乘不欲之文）若約位論者○於大乘不欲。則無內凡三十心○（下有人釋也）初地發心求佛大乘。名欲大乘（云云）法花方便品疏云（解佛種從緣起之句也）此菩提心假緣而起。起即發也（云云）（准此等文。願求佛果名菩提心。起此願求心名發菩提心。此亦即是菩提心之大意耳。又更檢求其義非一。謂信菩提故。念菩提故。趣菩提故。證菩提故。名菩提心。此等諸義皆是枝條之傍義。並非發心之大宗矣。其文下出之）方便品疏云。值佛菩薩。聞說大乘。生一念無所得信。此無所得信是佛道種子（云云）信解品疏云。聲聞迴小入大。始得入十信之位。故前文云。汝舍利弗以信力故得入此經。即其證也（文）（准此等文。以信名菩提心也）觀無量壽經疏云。別則以菩現心為業主。餘善為緣故。雙卷經云。十念菩提為因得主（云云）（經云。發菩提心乃至十念念無量壽佛。釋意即為十念菩提也）勝鬘寶窟中卷云。今所明者。初心即行攝受正法。故涅槃云。發心畢竟二不別（云云）（經云。攝受正法終不忘失也。意不忘失者即是念也）智論四十一云。菩薩初發心緣無上道。我當作佛。是名菩提心（云云）（此明念知我當作佛即念菩提也。此直明知當來之果。非必約願求等也。或即顯願求作佛。以是發心三大宗故。准此等文。念菩提故名菩提心也）法華玄八云。五人發菩提心時。必是雙厭之人既登聖位必不作凡。今復發菩提心則厭二乘道。是故此人不起凡夫行。亦不起二乘行。所以至佛道（云云）（五人者五果聖人也。此文明。厭心為發菩提心。但此厭心離凡夫二乘故即。趣佛道。非是望欣求菩提緣念菩提等也。此中或有別體厭心。或於欣求心上義分說之。又菩薩初心修空觀解。或觀中道第一義諦入無願三昧等。雖不欣求念當果等。但趣菩提名菩提心耳。又度眾生心即此義例也。或同自厭欣義也）提婆品疏云○四一生補處發心。謂第十地（云云）（依伽耶山頂經明四種發心也）大乘玄佛性義云（興皇解）涅槃所明十地應是地前未得真悟菩薩○華嚴所明十地從佛智慧出。此是真悟菩薩故。云初發心時便成正覺（文）（十地真般若位。開出佛智中也。非考經文。在十住功德者。此舉真般若功德。以成初住相也。以是義故名相似般若。淨影云分證菩提也。此等並明證菩提故名菩提心矣。一義云。花嚴以十住名十地也。此非正義）維摩經疏第四卷云。一念知一切法是道場。成就一切知故。二乘法以三十四心成道。大乘中唯以一念則豁然大悟具一切智（文）（大品第二十四。智論九十四等。明一念相應慧斷障成佛也。此謂階級之無階級也。或是大頓悟義也）此是菩薩於無生觀道場成法身果。亦是證菩提故。為菩提心也。
    菩提心體性分齊第三（有所得無所得通局及何位名為發心等也）法花方便品疏云。今明善自有受報不受報義。有所得善受有所得報。無所得善受無所得報。謂受報義也。有所得善不受無所得報。無所得善不受有所得報。謂不受報義也。故大品云。有所得善不動不出。無所得善能動能出。即是證也。問。人天善根既是有所得。云何此經明皆成佛耶。答。人天善根蓋是得佛之遠緣。故云成佛耳○問。人天善根云何遠成佛耶。答。人天善根有二種○報因即感人天身。以有習因值佛菩薩聞說大乘。生一念無所得信。此無所得信是佛道種子。籍前有得生後無得。故智論云。有所得者是無所得初門。故言是遠緣○今明。有所得善前後相生義自是習因。感報之義是報因。此之習報並不成佛。故法花論釋。童子聚砂為佛塔。皆已成佛者。要是發菩提心方得成佛。非謂凡夫善根及決定聲聞善根得成佛也（云云）（法花論意非凡夫善。以非有故。非小乘。非空故。故故非有空方入中也）此明依法花論意。唯以無所得善為成佛因。只是大乘發菩提心對彼凡夫小乘善根名無所得也。准此文意。雖欣佛果法身淨土。若不依無所得意者。便成凡夫小乘善根。不名為發菩提心也。觀經疏云。通論以三福十六種觀皆是生淨土因。別則以菩提心為業主。餘善為緣。故雙卷經云。十念菩提為因得生。此之菩提業非但生淨土而已。終至佛果為因。但眾生聞佛道長遠。望崖而退。故示淨土近果。作進趣之緣。為淨土因。故經云易往而無人也。畢竟成佛之本。故經云始發菩提心能動無邊生死大海也。問。為有得因生。無得因生。答。二義皆有之（云云）此明有得無得並生淨土。又云。淨土因者即是佛因也。而法花疏云。唯以無所得為因。有所得但是遠緣而非因也。欲會二文者。法花疏唯取種子。觀經疏通取遠緣攝為因耳。又法花疏以大乘善根總名無所得。觀經疏意於大乘中別開有得無得二種因也。若爾二文不相違也。觀經疏又云。若滯慳貪所發勝業不生淨土。唯以一時廣濟之心為菩提心。雖未現起。而未斷之。煩惱具足有之。以勝劣業迴向淨土命終後生（文）（此明具煩惱人但少時發廣濟之願。即菩提心。乃至淨土。此以慈悲為菩提心。慈者與樂。與上欣求菩提義同。欣求他人菩提果故。悲者拔苦。與上厭離之菩提心同。若別論之。總有三種。一求佛果。二厭生死。三度眾生。即與淨影義同也）觀經又云（三福善）所以第一是世間凡夫善者。文云。孝養父母修行十善○第二三歸五戒乃至二百五十戒等。此是佛法之容善小乘之善○第三發菩提心信因果讀誦大乘經典故。是大乘之善○然此三善得是三人得是一人（云云）此中許三人別修三善。若爾唯第三人發菩提心。前二則非。而上文云以菩提心為業主。云何相違耶。此文且約無所得發心別為第三。若前二人生淨土。要由發菩提心。而是有所得。又一念少時。故憶而不論。故不相違也（祕案之）智論九十六云。新學菩薩有二種。一者深心著世間樂濡心發意。二者深心發意不著世間樂。濡心發意者。佛不以為發心（云云）（玄應云。濡軟耎三字。佛經通用之。以此論文。證三人三善皆有發心。但先二中。濡心發意。故不說耳）寶窟中卷引大品云。菩薩從初發心即行無所得（文）法花玄七云。未發心授記有二種○（一都未發心）二者依首楞嚴經意。其人過去久已發心行行。但在輕毛隨風東西。未可是詺故云未發心（等文）（准此等文。大乘初心欣求佛果及淨土等。皆是學無所得。而未決定故亦名未發心。就實通論。有所得發心亦生淨土遂得佛果。以大乘善故皆屬無所得也）法花弟子品疏云。大乘中道之解。譬之寶珠。理中之極。故稱無價（云云）又云。本說大乘之旨。不令暫受而已。乃為染神。歷劫不朽○珠者喻菩提心（云云）（染神者。附著梨邪識也。統略云。菩提心種子在梨耶識中。云云）法花論疏云。種子無上即是菩提心。華嚴云。菩提心者是十方三世諸佛種子（乃至）中間雖退而菩提心種子不滅。如攝大乘論云。此種子並附著梨耶（云云）准此等文中道之解即無所得為佛種子。而只是一念無所得信未得決定。猶是退位。問。此無所得信者是何相違耶。由何而發無所得解耶。答。以無所著為無所得。此由人法發。
    法華疏云（釋佛種從緣起也）種子有三。一以一乘教為種子。故譬喻品云。斷佛種故即是破教也。二以菩提心為種子。華嚴經云。下佛種子於眾生田生正覺芽。三以如來藏佛性為種子○今辨因緣佛種者。即是無所得菩提心為佛種子也○佛為說一乘令發菩提心。一乘教即是發菩提心緣（云云）（過佛菩薩之人及一乘教之緣發無所得菩提心也）又同卷云。值佛菩薩悟此有所得本無所有。便生無所得（云云）弟子品疏云。大乘中道之解。譬之寶珠。又云。珠者喻菩提心（云云）此等文中。明中道解為無所得。而復云悟本無所有者。是本來空也。以因緣有。自體本空。空不折法即無果二諦。二諦不二即是中道。又若有若空若非有空。蓋是理內因緣之義。即名無所得此義如淨名玄宗旨等中廣辨。欲知分齊者。五種菩提中第一發心菩提。大論釋無生品解之。若就四種發心者。正據終成。若通論之。三十心乃至十信亦是初發心攝。然初發心時發四弘誓願。願即菩提心也。提婆品疏云。伽耶山頂經明四種發心。一初發心。初入初地。二行發心。二地至七地。三不退發心。謂八地九地。四一生補處發心。謂第十地。龍女發心成佛是第四義也。然十信菩薩亦能八相成道。位不可知（文）花玄一云。初發心時結四弘誓願。欲普濟六道（云云）藥草品疏釋未度者令度等四句云。瓔珞經約四諦立四弘誓。未度苦海願令度之。故云未度者令度（等文）（解脫集諦令安道諦令得減諦涅槃也）花玄略述云。四弘誓願其例非一。且示一文。花嚴經云。眾生無邊誓願度。煩惱無邊誓願斷。法門無邊誓願知。無上菩提誓願成（已上）（今云。此亦即四諦四弘也。但菩提涅槃俱是佛果。互舉一耳。然注花正約利他。花嚴通自他利也）維摩經疏云（淨名居士為魔女說無盡燈法門）無盡燈者。譬如一燈燃百千燈冥者皆明。明終不盡。如是諸姊。夫一菩薩開道百千眾生。令發阿耨多羅三藐三菩提心。於其道意亦不滅盡（云云）（展轉相教令道意不斷也）涅槃經疏明三種緣。一放涅槃光令諸眾生發菩提心。涅槃光者是聲光也。二者聞經若不能發菩提心者。夢中令見羅屬發菩提心。三者若見羅剎猶不發心者。夢中令見地獄受苦發菩提心也。
    次明發心即成佛。大品疏第三卷云。問。發心云何則成佛。答。梁武用和師義云。有接識佛故識生則接之以作佛。破何故不並接耶（云云）又常解云。此是應跡不同。如大通智勝佛十劫坐道場方成佛。今一發心便成佛也。論云。有二菩薩。一發心後方行福德。二行無量福德智慧。然後發心。是人遇佛聞法即成佛。成佛如行人有或乘羊馬及神道（云云）問。未發心云何修福德。答。此是久作發心已後作發心名也。又若望華嚴。此是初心佛。以初是後初故。後初不異初後。故大經云發心畢竟二不別。如是二心先心難也。故初後不二也。更釋禪中發心四人言。初人是新發心。第二人是行發心。應是久發心。第三人得無生忍發心。第四人是補處發心。彼云。伽耶城作此說也。又云。四發心人異者。初發心即是菩薩為菩薩化。次行發心即菩薩為佛化。次無生忍發心佛為佛化。次補處為發心佛為菩薩化。今明四發心或可。然將此四發心理通方義亦可然。的釋今文四人者。即不著也。他問。小乘三僧祇劫行之方得佛。大乘無量劫修行作佛。如十信久劫行行得十住。十住久劫行行得十行。乃至久劫行行得十地乃佛。今云何初發成佛耶。今明如五種菩提。發心菩提。伏心菩提。乃至佛菩提。今亦然。如華嚴自有發心菩提。自有十信得菩提。自有三十心得菩提。自有十地得菩提。自有佛菩提。住涅槃亦然。發心住大涅槃。乃至佛住大涅槃。自有發心具萬行不退。三十心具萬行不退轉。乃至佛乃具萬行不退轉也。自初發名發心。自有十信發心。自有三十心發心。自有十地發心。自有佛方發心。故知發心成佛五通語也（文）依此釋文。十信之前別有初發心也。又華嚴初心佛與涅槃二不別。說意同也。言今文四人者。今般若文明四人也。謂疏文云。次發心四人。第一發三行欲。是不生三界。但生益物處也。第二菩薩發心入菩薩位自益也。第三發心即成佛。第四菩薩發心即應般若淨六道為淨佛土（云云）（又第二明自利。第三成道化物。云云）仁王受持品說習種菩薩云。即發無上菩提心（云云）疏云。智度論云。五種菩提是第五無上菩提心也。涅槃經四種菩提發第四上上觀菩提也。大品經三種菩提第三佛菩提心也（文）問。菩薩位發心也。何云智論第五涅槃第四耶。答。今言菩提心者。欣佛果菩提之心故云爾（猶可問答之）

四弘誓願義

    仁王疏中云。四弘誓願者是利他願。未度苦令度苦。未解集令解集。未得安道令得安道。未得涅槃令得涅槃（文）法花藥草品疏云。內德之中。前明四弘誓願者。此述如來出世意也。如來所以出世者。良由昔有四弘誓願○故肇師云結僧那於始心終大悲以趣難。即同此文意也。瓔珞經明。約四諦立四弘誓願。未度苦海願令度之。故云未度者令度。眾生為集諦之煩惱所縛願令解脫之。故云未解者令解。未安道諦者令安。未得滅諦涅槃者願令得之。故約四諦立四弘誓。又前二則是大悲願。後兩即是大慈願也。大悲願有二。拔苦果斷苦因。大慈願亦二。與樂因與樂果也。又即顯如來出世利益意。故先明四願也（文）法花玄略述二云。四弘誓願其例非一。且示一文。花嚴經云。眾生無邊誓願度。煩惱無邊誓願斷。法門無邊誓願知。佛道無上誓願成（云云）私云。眾生無邊誓願度等四句。即當未度者令度等四諦之四弘也。第三云法門無邊者。即泥洹法寶當滅諦也。佛道無上乃當道諦也又可云法門無邊修道覺知法門也。佛道無上得佛果也。但法花等舉果果德。華嚴舉菩提果德。二果雖異同明佛果也（後義為勝）譬喻品疏云。寶繩絞絡者。次歎四弘。軒不施絞絡則飄鼓飛揚。是以安繩而遐持令不動。由此四弘御于四等盡未來際不捨四生。又復防持令無愛見之過也（云云）涅槃疏三云○明佛昔四弘誓欲度眾生。前肇師云。結僧那於始心。終大悲以趣難（云云）

四無量義

    四無量者亦名四等。涅槃疏第十五云。慈悲喜捨四等之心。仁王疏上云。慈悲喜捨。慈能與樂。悲能拔苦。喜與眾生增上樂。捨捨於煩惱。又捨上三心（文）涅槃疏十五云。成論云。開慈以為四等（云云）維摩佛國品疏釋四無量心是菩薩淨土文云。小乘四心但緣欲色二界眾生（云云）義章云。如毘曇四無量心。唯依欲界眾生而起。非上二界。以欲界中有苦須救故偏緣之。上界無苦。所以不說。成實法中通緣三界。故彼論言○佛說慈悲普覆一切。豈獨欲界。又色無色諸眾生等亦有退沒墮惡道等。何為不緣（云云）
    維摩疏云。但緣欲色者何。答。今所未祥。涅槃疏十二云。二乘慈等橫遍於十方。豎掟但欲界不遍上二界。上界無苦故。菩薩慈等橫遍十方豎窮三界（略抄）義章云。然成實中○通緣三界止一三千（云云）考成實不言止一三千也。仁王疏中卷云。言四無量心者是利他心。此具三緣。一眾生緣。緣假名眾生與樂。二法緣。緣五隱法數。三名無緣。緣諸眾生五隱無所得。一慈是與樂心。二悲是拔苦行。三喜是慶物心。四捨是平等心。緣境無限故名無量（文）涅槃疏十七云。非是不緣眾生名無緣。今明菩薩大慈緣眾生欲與其樂。緣無所緣與無所與故言無緣（文）同疏十二云。眾生緣者。即緣五隱願與其樂。法緣者。眾生所須衣服而欲與之。無緣者緣於如來。如來如是非二緣之境故名無緣（文）法花玄八云。慈悲有三。一眾生緣。見有眾生。二法緣。不見有法。三無緣。此三異者。亦得三人具三一人具三。三人具三者。外道有眾生緣。二乘法緣。菩薩無緣也。一人三者。始行為眾生緣。中行為法緣。上行為無緣。今品所明者。既發趾標生法二空。則以無緣為正宗也。問。既言無緣則應不緣眾生。何名慈悲耶。答。緣眾生如實相故名無緣。無緣者不復起眾生見及法見。如實相而識眾生故名無緣（文）涅槃疏十二云。言淺深者。初未得眾生空故名眾生緣。第二法緣則得眾生空而未得法空。第三無緣則具得生法二空最深（云云）又云。生處不同者。三藏中解。修慈心之極者生第三禪遍淨天（云云）（悲極空處。喜極識處。捨極不用處。具如文耳）又云。修慈心從下禪極至遍淨。今據初為言故言生大梵處也。四無量難解。毘婆娑中兩三解。五百羅漢不能分別也（文）又云。文云。除無利益名大慈。此慈乃拔苦與利樂名大悲。悲復與樂。此兩用與從來則反（文）涅槃疏十二云。明菩薩於眾生中三品分別。一怨二親。三者中人。於三種中復開七品。於怨人中更開下中上。於親人中復開下中上。中人不開。故合為七品。所以開怨親者。意欲均怨親故。所以各開為三也。復有師通開為九品。今直為七。菩薩修慈漏次上親與上怨平等與增上樂。雖爾猶不得名大慈。以難成故也。初地菩薩名大慈。三十心菩薩故是小慈也○文云。除無利益名大慈。此慈及拔苦與利樂名大悲。悲復與樂。此兩用與從來則反也。此是轉用無所以不通。若爾者治病亦爾。慈亦得治嗔癡等隨意無礙（云云）

四攝義

    大品般若第七十八章名四攝品。疏第十卷中解之云外化方便。布施·愛語·利益·同事。是四攝也。大品疏第八云。四攝具足自行化他。同事是自行。餘三是化他也。行十善具四攝。說十善即是布施。布施具財法。今法施布施也。隨其所應為讚十善行十善。得長壽無病無苦等。即是愛語也。現世行此十善得法利益。是利益。菩薩亦得十善。是同事也（文）同事是自行者。四攝總是利他。然於其中細分。亦有自利行也。譬喻品疏云寶繩絞絡者。次歎四弘○垂諸花纓者。次歎四攝。雖有四弘誓願。復須四攝之行。花纓垂下悅於來眾。四攝俯順仰歸若林（云云）仁王教化品疏云。初地行布施攝令生信。愛語攝令生解。利行攝令起因。同利攝令得果。亦名同事。謂苦樂事同也（文）

六波羅蜜義

    法花序品疏云。菩薩所行不出六度。六度即是因乘之體。故智度論云。六波羅蜜名為乘體。今欲令菩薩乘是寶乘直至道場。是故六度行也○經中或但明內外施攝一切施。或明三施。一內。二外。三亦內外。亦內外者。如菩薩吐其所食施與餓鬼。問。金剛般若明三種檀。今是何檀。答。彼以檀攝於六。初一為資生。次兩名無畏。後三名為法檀。今既別有六度。但是資生檀也。問。以何為施體。答。毘曇以無貪相應思及起身口業用為檀體。有人言。諸心數內別有捨數名為檀體。有人言。施心財物及以受者。因緣和合名施體○明菩薩有三種戒。一息一切惡。謂律儀戒。二修一切善。謂攝善法戒。三度一切眾生。謂度眾生戒。此文是菩薩出家必具受三戒。而未行餘二。正明是攝律儀戒也。問。三戒以何為體。答。有人言。初戒以上善為體。後二以行善為體。今明不爾。若後二以行善為體。初受戒時未修行度人。則應但受得一戒。菩薩之戒便不具足。今明三戒並以上善為體。初戒止息威儀之惡。次止不行善之惡。後止不度人之惡。故初受戒時具得三戒。但後時修行善法及度眾生耳（私問）。初受戒時未修善行未度眾生如何能止不行善之惡及不度人之惡耶。答。初受戒時頓捨放逸不修善心。及捨眾生心故。二止善並得也。問。若爾初受戒時頓得不放逸能修一切善之心。及得大慈度眾生心故。後二行善亦應得戒。何不許之。答。止是防非。於一體上無多惡故。頓得易成。行是集義。初心一念不能頓起一切善也（已上私注之）問。何故但明三戒。答。息一切惡戒後得累無不盡果。行一切善戒後得法身德無不圓。度眾生戒亦令得此二。故持於三戒自他俱證法身。問。戒以何為體。答。毘曇以色為體。成論非色非心為體。譬喻僧祇明。離思無報因。離受無報果。故以心為戒體。今明大乘適緣所宜無有定執。若有定執即成諍論趣向闡提○忍有三種。一他不饒益忍。二安苦忍。三法思惟忍。今云獨處閑靜遠離五欲抑制六情。是安苦忍及法思惟忍也○精進有三。一弘誓精進。出生大願故。二集善精進。自修諸善故。三利益眾生精進。度眾生故○禪有三種。一現法樂禪。內靜故。二出生功德禪。生四等五通故。三利益眾生禪。度眾生故○惠有三種。初第一義惠。次知五明世諦惠。三度眾生惠（文）問。釋名如何。答。法花疏文云。通稱度者。一是時度。謂三阿僧祇劫滿。二果度。謂得菩提果是。三清淨度。謂窮實相一一度有四句。一是施非度。初二僧祇劫行施也。二是度非施。第三僧祇餘行也。三施亦度。第三僧祇劫施行也。四非施非度。初二僧祇劫餘行也（文）
    問。經說十度與六度同異云何。答。法花疏云。經有二文。一者方便伴前三度。次以三度伴後三。以願伴精進。以力伴禪以智伴惠（文）（新撰同之。而云經有二文者。似欲出異說。次明相攝無異說如何。更可考之）

二種莊嚴義

    二種莊嚴。一者福德莊嚴。亦名功德。二者智慧莊嚴也。法花分別功德品疏云。如涅槃師子孔品說。故地前為功德。登地為智慧（文）涅槃師子孔品疏云。釋二莊嚴經論不同。今案此文就優劣論之。智慧為勝。福德為劣（略有三對）今初一對。智慧莊嚴者。從初地至十地。福莊嚴者。從檀波羅蜜至般若非般若波羅蜜（云云）此取聖位無漏智慧為惠莊嚴。故云從初地至十地也。福德莊嚴者下明地前三十心名福德莊嚴（文中就行直云。檀波羅蜜乃至般若。云云）非般若波羅蜜者。此非初地十地般若故言非也。檀等亦爾。復所以別簡波若者。正明福德莊嚴。般若屬智故別簡也。問。言檀波羅蜜乃至般若非般若波羅蜜者。前五波羅蜜及般若中非波羅蜜者為福。唯取般若波羅蜜為智。此見文中。而何釋云地前六度為福。地上六度為智耶。答。既云十地為智。故知初地已上六度並屬智也。問。若爾何故唯簡云非般若波羅蜜。不云非檀等波羅蜜耶。答。疏釋云。據般若一類餘可知。又復般若屬智故別簡耳。
    問。檀等非智。何名智耶。又般若屬智故別簡者。地上前五波羅蜜攝屬何耶。答。地前地上並有福惠。而地前無無漏惠故隱惠顯福。地上惠勝顯惠隱福。故地上檀等猶名智慧。而文別簡般若者。欲別福智二莊嚴故。故此二釋唯成一義。又云。第二對者。佛與十地為惠莊嚴。凡夫二乘至於九地皆是福德。第三對者。從凡夫至十地皆是福德。唯佛一人智慧莊嚴。以於此中約常無常漏無漏判。若論十地。並是無常。佛始是常。十地望佛並是有漏。佛是無漏。故十地等望佛是凡佛乃是望。而言汝今具足二莊嚴者。此歎菩薩極與佛同（取意略抄）義章云。四依涅槃經。前之五度及事中波若同為福分○照理般若說之為智。見實義故（云云）問。法花經明三軌四行。於二種莊嚴何攝耶。

三學義

    三學者戒定惠也。涅槃疏十二云。聖行以三法為體。謂戒定惠。然三法有二種。一者小乘。二者大乘。小乘人所行有持犯戒等。此為小。今此中明三法為聖行體者。此是不持不犯戒等也。問。此三法通因果不。解云通。前既云佛及菩薩之所行故。故名聖行。豈不通耶。又望文為論。前二即不通。何故爾。前明菩薩持戒得初不動地果。修定得堪忍地果。但在菩薩故不通。唯後就惠釋聖行則通○為取義通者。三種皆通因果。問。何文意但取惠通因果。亦二不通。解云。三法中前二則淺。惠行則深。今據深者即通。淺即但在因也（文）

懺悔等五法義

    菩薩六時行五法也。五者所謂懺悔·勸請·隨許·迴向·及發願也。涅槃所行總有二種。一離過行。二攝善行。離過行中具有五法。攝善行中但有四法無懺悔也。金光明疏云。離過行體不過五種。五種者何。謂懺悔·勸請·隨喜·迴向·發願。菩薩何故行此五法者。欲反起惡根本心故。起罪根本亦有五。一者無慚悔心。二者不樂佛法心。三者嫉妒心。四者三有取著心。五懈怠心也。菩薩懺悔以慚悔心為體。故對翻第一心。然慚愧有三人。一者慚愧師友。思處不犯。不見處則犯。此是下品人。二者慚愧賢聖與天。憶時不犯。不憶則犯。此是中品人。三者愧自身。與諸佛同性。而諸佛已證已得。己性我未得故。愧自身不作諸惡。此是上品人。第二勸請以樂佛求佛心為體。故翻對第二。第三隨許以四等中喜心為體。故相對第三。第四迴向以向菩提心為體。故翻對第四。第五發願以願樂利益自他心為體。故翻對第五。故釋論云菩薩六時行五法也○凡懺悔所有三障。不出因緣時節處所。故以此三攝一切盡（云云）（疏文雖廣。今略不出之。應對經文可料簡耳）言三障者。煩惱障·業障·報障也。此文具懺三障。而諸文多對業障明懺悔法耳。中論觀業品云。諸業本不生。以無自性故。亦復無有滅。以其不生故。疏云。此文雖是一行之偈。實是方等大懺悔法（云云）
    法花勸發品疏云。問。修行法耶。答。今依普賢觀經略明六法。一在靜處莊嚴道場燒香散花等。二洗浴自身著淨潔衣。三六時禮十方佛。法身遍一切處。應身佛在淨土。化身處於穢國。六通五眼常見行人至心禮拜。對十方佛及對普賢懺悔六根罪。無始已來至此生。內於一一根生六種煩惱。一見好色生貪。二見惡色起嗔。三見不好惡色起癡。四見色起斷常等諸見外道。五見有無墮二乘。六見色作有所得心菩薩障。以起此六種煩惱。故起業。故不得離生老病死憂悲苦惱。障菩提心障菩薩障於佛果。一根既爾。五根亦然。深自呵責起重慚愧。於一一根三過對十方佛及普賢說之。請諸佛菩薩慈悲受其懺悔。及請六道眾生受其懺悔。四於淨處請釋迦為和上。文殊為闍梨。彌勒為教授。此三人即是三世佛。釋迦為現在。文殊為過去佛。彌勒為當來佛。故請為三師。次請十方佛為證人。十方菩薩為善友請普賢為懺悔主。於此六師前自受三歸。受三歸竟自受三戒。一從今身盡未來劫。誓息一切惡。二從今身盡未來劫。誓修一切善。三從今身盡未來劫。誓度一切眾生。此三攝一切法皆盡也。五晝夜讀誦大乘經。六端坐思惟第一義甚深空法。達此六根如幻如夢。從因緣生。因緣生即是寂滅。寂滅即是實相。實相即是法身作此觀時。念念見十方佛法身及普賢菩薩。於一彈指頃能滅百萬億阿僧祇劫生死之罪（文）言因緣生即是寂滅等者。明三觀也。因緣即假有也。寂滅是假空也。實相者不二中道也。言懺悔者。金光疏云。外國云懺摩略。此云知厭離。亦云改悔。胡漢具存故云懺悔（文）（懺悔者亦名悔過也）涅槃疏十三云。懺悔有二種。一者顯示因果罪福決定不失名為懺悔。二者破除因果等見名懺悔（云云）（可見之）同十云。昔教所明四重五逆謗法之罪。猶如拆石斷多羅樹。畢竟不可懺悔（云云）又云。有六種藥。所以能治三種重罪。一者發菩提心。二者生重慚愧深自考責。三者建立正法種種方便護持正法為人解說。四者見有護法之人隨喜讚歎○五者深識罪相○六者讀誦大乘經典○為人解說有此六事罪即當消滅（云云）

名教抄第四

　　建仁二年五月七日於東大寺為興法利生書寫之。三論學者覺澄。

    留贈後見  共期佛惠

　　一交點畢。
　　此帖又是勸他筆書寫了早斷煩惱之闇速證中道朗月（矣）
　　文明十三年九月二十日。三論宗英憲（生年十九）
　　同十月之比以寫本一交了。

名教抄卷第五

　　　　
　　　　  
          
          

此卷有七科（附一乘義）

    三障義。五濁義。五逆義。三業義。四業義。三聚戒義。七眾戒義。

三障義

    言三障者。煩惱障·業障·報障。是其三障。金光明疏云○修功德故離業障。修智慧故離煩惱障。離煩惱障故與理相應。即得應身。離業障故隨物無礙。即有化身。二障既離。果報阿梨耶即滅不起。法身之體究竟顯（云云）言報障者。謂八難也。金光疏云○輕^8□難者。謂心無主。當即是散亂煩惱。若配八難即是世智。近惡友難者。即是惡緣。若配八難即是無想天等外道也。三有險難者。謂起惡處所。若配八難即是北鬱單越。無求出世意故。三毒難者。謂起惡內因。若配八難即是三途。多癡生畜生。多貪墮餓鬼。多嗔入地獄故也。元難難謂惡報也。若配八難即是根不具足難。值好時難下。明作惡時節。若配八難即是佛前佛後（文）法華提婆品疏云。成實論明四輪治於八難。今明一念信法華經不疑此品具離八難不墮地獄。離三途難。生十方佛前。離佛前佛後難也。常聞此經。離世智難。若生人天中。離聾盲難。若在佛前蓮華化生。離邊地長壽天難也（文）言四輪者。彼論四法品云。又經中說天人四論能增善法。一住善處。二依善人。三自發正願。四宿殖善根。住善處者。謂處中國離於五難。依善人者。生值佛世。宿殖善根者。不聾啞等。自發正願者。正見是也（云云）仁王疏云。難有八。一疾病苦難。二杻難。三械難。四枷難。五鎖難。六檢繫。七四重五篇等是八五逆。殺父。殺母。殺真人羅漢。出佛身血。破和合僧。此八難也。又復八者。三途難即三。四佛前佛後難。五邊地難。六聾盲瘖啞難。七世智辨聰難。八長壽天難（文）此文明兩種八難。後八難者正理修道為難。前病苦等八難直以苦因苦果為難也。

五濁義

    仁王屬累品疏云。所言五濁者。一眾生濁。二命濁。三見濁。四煩惱濁。五劫濁（文）法華玄五。別有五濁義。初明大意為釋前三後一之義（云云）次釋名云。若通而為言。凡是眾生有此五。皆名為濁。所以然者。有眾生即眾生濁。有時即劫濁。有生死涅槃凡聖等見。皆名見濁。有所得生心動念勞役觀心。皆煩惱濁。未得法身惠命。即是命濁。一有此五皆不得一乘淨觀障翳正道。豈非濁耶○所言五者。煩惱與見此正是濁。此二所成眾生名眾生濁。即此眾生連持之命為命濁。此四種時謂劫濁也。若無前二。後三不名為濁也。因果分者。煩惱與見謂因濁。餘三果濁。人法分者。眾生為人濁。餘四為法濁。時法分者。劫為時濁。餘四法濁。三障分者。眾生·命·時為報障。煩惱與見即煩惱障。而業含其中也。但五濁通輕重。三障但是重。謂障聖道。聖道方便故立三障名也。問。三障五濁見思辨何異耶。答。見思正取惑性品數煩惱相番五濁及三障則通惑非惑皆是障。又不論品數煩惱相障也○今明五濁但是界內唯據穢在也。三似接五濁者。眾生為因成假命。謂色心連持不斷是相續假相待可知也。又大乘三假者。眾生為受。餘四為法。此二皆有名。謂名假也。次二別論之。煩惱與見開為二者。煩惱名通。諸身語別。又見謂五利。煩惱謂五鈍。又屬受名煩惱。屬見劫為見。又煩惱據在家眾生。見謂九十六種外道。又六十二見名為見。餘皆屬煩惱。眾生者會眾法而成為宰一之主故名眾生。即一世論也。處處受生故名眾生。三世論也。前通凡聖。後但凡也。命與劫異者。劫時長。命時短。劫但時。命以法常時。劫通內外。命但據內。又三小劫但害眾生不損外物。三大劫但損外物不害眾生。三小劫但人中。三大劫通二界。此皆短狹。若是命通三界通於五道。又劫名苦濁。命各各有。謂不共濁故異也。然取小劫為劫濁。大劫時通也。問。幾時名小劫。答。八萬歲至十歲為一小劫。如是八十反為大劫也。問。但煩惱與見成餘三種故三種名濁。當餘三種亦名為濁耶。答。餘三亦因是濁。如短命惡時惡人皆是苦果。能令起煩惱及見故是濁也。然終是相常不無強弱也（云云）初明通門。自所言已下別門義也。維摩疏三云。從百二十歲下至三歲。悉是命濁（云云）問。玄論云下至十歲。今何云下至三歲耶。答（云云）觀經疏解濁惡不善五苦所逼之文云。言五苦者。此如無量壽經五痛五燒。如彼文出。又亦得是五濁。說五濁為五苦（文）五痛者。謂五戒所離五惡所招五種苦果。現在後世名為痛燒。又法華經方便品疏云。法花論云。正為釋疑。疑云。諸佛於何時中說三乘是方便。為斷彼疑。諸佛出五濁惡世。謂劫濁等故。初明劫濁也。又劫濁通於劫濁內分五濁耳。若爾心法辨時。應言濁劫。今以時目法故云劫濁耳。次煩惱濁者。成前劫濁及復眾生濁也。以眾生濁後明見濁者。眾生必起煩惱。不必起見。欲明前是在家起愛眾生。今是出家起見外道故明見濁○具起愛見者。去三小劫近是短命眾生故。後辨命濁。經列此五即次第也。煩惱與見正是見體。此二成眾生故名眾生濁。故經云。心垢故眾生垢也。問。五濁與三障何異。答。三障障聖道及聖道方便。此義即重故。有三障者不得入於聖道。五濁則通故。諸佛為五濁眾生說三乘教。問。既有業障。云何無業濁。答。毘尼母經亦說業濁。沒於見濁屬煩惱濁攝。今明即眾生濁是業濁也。所以然者。既有愛見煩惱即起身口意三種惡業故名業濁。何以知然。若但意地有諸煩惱不起身口業者。非惡眾生。不名眾生濁也。故知眾生即是業濁。問。五濁俱障一三。何故說三不說一。答。一深三淺。雖有五濁得說三乘。然有四句。一者有五濁障一乘。即昔聲聞人不堪聞一乘是也。二者有五濁不障一乘。謂凡夫人有五濁得聞一乘教是也○雖有五濁。但有一乘機則聞。無則不聞。三者無五濁得聞一乘。即法華會聲聞是也。四者無五濁不聞一乘。不聞法華聲聞是也○問。有一乘機則聞。無則不聞。云何五濁障一乘不障一乘耶。答。五濁必障一乘。但一乘機強。五濁障弱。是故得聞○問。云何名濁。答。濁是不清義。譬如濁水不能見物。眾生心濁不能見一乘理故名濁也。薩遮尼犍經有十二濁。一示現劫濁。二示現時濁。三示現眾生濁。四示現煩惱濁。五示現命濁。六示現三乘差別濁。七示現不淨國土濁。八示現難化眾生濁。九示現說種種煩惱濁。十示現外道亂濁。十一示現魔濁。十二示現魔業濁（文）劫時二說者。私云。劫是總。有火災刀疾等。時是別。末世近小三災也。業濁通三業。而唯意惡非眾生濁者。依起身口意三業乃具得成業。但有煩惱便惡眾生。故先云以煩惱濁成眾生濁。然約顯現云不起身口非惡眾生也。三障重五濁通者。普賢觀云三障重人能見普賢也。故知三障雖有猶修一乘而言三障障礙聖道五濁則通者。私云。且約小乘論此輕重。有三障者不得小果及方便道。五濁通輕重。輕者得聞三乘教乃得入聖。若望一乘。凡夫之人雖有三障故不得小果。而得聞一乘亦見普賢。大機強故。問。五濁通輕重。聞一乘可爾。三障是重。何不礙一乘耶。答。凡諸法門望義非一。本望聖果立彼三障。有三障故不得入聖及忍法也。又不得入大乘初地。但於大乘初心不為障礙。此是一往論凡聖耳。若論實義。得聞一乘見普賢者。應言無三障也。若與言有者。先得小果時亦有輕三障同五濁也。

五逆義

    仁王疏云（下卷）五逆。殺父。殺母。殺真人羅漢。出佛身血。破和合僧（文）涅槃疏第六云。五逆有正逆有相似逆。正逆者。出佛身血。殺阿羅漢。破法輪僧。殺父母也。相似逆。謂破塔。殺三果。破和合僧。污父母。又似逆者。殺決定菩薩。即三十心菩薩。以其菩薩為眾生作父母故也（文）（俱舍云殺住定菩薩。住定者百劫修相位也）問。逆既有正有似。阿鼻亦爾耶。
    答。疏次文云。一云。別有似阿鼻。如餘經說。一云。無別處。但受苦輕重（取意）涅槃疏十八云（法逆此云曇摩留支）此人是提婆達多伴侶。提婆達多造三逆罪○（如常）若是曇摩留支作四逆。殺父母。破和合僧。殺阿羅漢也（文）觀經疏云。大初作逆。亦有人諫。有人名表淑上諫諫事（云云）大初遂不受諫。便斬其首。今世王猶可得諫。便退不殺母。繫之深宮也（云云）（大初是人名也。諫者誨也。淑者熟音也。訓善也。可作淑也）破和合僧者。涅槃疏六云。破僧二種。一者破羯魔僧。二者破法輪僧。故毘曇偈解云。三方極小八。是名羯磨壞。閻浮提至九。是名法輪壞○除北鬱單○至極小八。同在一界內。此一界內有八人。即作雨眾作兩羯磨。此即是破羯磨僧也○正就閻浮提破法輪明。極少至九。四人是正僧。四人是邪僧。一人是破僧。王即是調達。達為破僧之主作是言僧已忍五法為正。八法為邪。言八正道是邪法。五是正法。瞿曇所說即是邪。己之所說即是正。此即是破法輪也。明破法輪非白衣亦非尼及以沙彌。要大比丘方能破僧。彼明六時中不破僧。故彼偈云。不結戒前後。牟尼已涅槃。自肉未起時。及無第一雙。於此六時不破僧。初兩即是未結界前後兩時。第三是牟尼已滅度。第四息肉未起時。即是惡見不生則不破也。及無第一雙者。謂舍利弗與目連。此二人佛法中第一。若此人在徒眾分屬其人。彼不耐。所以破此二人即是無。故足前為六。此時不破僧（云云）（小略）言初兩即是未結界前後兩時。謂未結界為一。前後兩時為第二。前謂佛初成道時。後謂佛臨入涅槃時也。未結界者。成道後時而未結界故是別也。正理論云。初謂世尊成佛未久○後謂善逝將般涅槃○未結界時無一界內僧分二部可名僧破（云云）（一初。二後。三皰前。四雙前。五佛滅。六未結界也。而今一未結界。二前後。三已滅度。四息肉未起。無第一雙開為五六。故有異也）又一料簡云。一不結界前。二結界後經久時。三以下同前。故成佛未久即未結界。不別立也。又第一雙者。新論云。法爾由彼僧還合故。今云徒眾分屬。彼不忍故。故又為異也。問。二種破僧俱名逆罪歟。答。破法輪僧是正逆。破羯磨僧相似逆攝。涅槃疏明相似逆列破和合僧者。應是破羯磨也。俱舍云奪僧和合緣也。但奪和合之緣既名逆罪。況破羯磨乎。和合緣者。神泰云。飲食資具等。若浸脫時眾離散故（略抄）問。提婆達多造逆前後何。答。法華玄第九引釋論云。初則破僧。次出佛身血。後殺羅漢。次第如是。此中次第與律中明不異也（略抄）義章云。律中說。先出血。後則破僧（取意）檢律決之。
    次論五逆定不定。成實論不故品云。問曰。云何名定報業。何等是不定報業。答曰。經中說五逆罪是定報業○餘業中亦有定報分。但不可得示（文）同論三報業品云。六足阿毘曇說五逆是定報。又監第經中亦說不定（云云）法花疏一云。阿含經云。世王懺悔竟。猶墮拍掬地獄。後從地獄出成辟支佛。涅槃經云。阿闍世王不值耆婆。來月七日當墮地獄。而懺悔竟不復墮。又經云。懺悔竟得柔順忍。所以大小乘經不同者。以小乘經力劣故。重罪微薄。猶墮輕地獄。大乘經力勝。重罪都滅。所以不墮○至涅槃時身瘡發者。涅槃經既唱滅五逆之罪。闍世王是權行。欲顯正教能滅罪。邪教不能滅罪。為眾生作滅罪良伴故至彼發（云云）觀經疏云。十惡四重五逆並得生西方（云云）涅槃疏十云。昔教所明四重五逆謗法之罪○不可懺悔○今明聞懺悔四重等三種罪。即今此三種罪人及以二乘得近無上道（文）又云。有六種藥。所以能治此三種重罪。一者發菩提心者。二者生重慚愧深自考責。三者建立正法種種方便護持正法為人解說。四者見有護法之人隨喜讚嘆○五者除滅罪相○六者讀誦大乘經典受持為人解說。有此六事罪即當消滅（云云）大論五十九云。五逆癩罪等得般若即時消滅（云云）入大乘論下卷云。若能受持信解大乘。乃至五無間等皆悉消息（文）寶性論說。因書持法華等經滅五逆等罪（取意）觀佛三昧經二云。謗方等經作五逆罪。一日觀佛一相好者皆悉盡滅（略抄）

三業義

    言三業者。身口意業是其三也。罪福不動亦是三業。又現生後為三業也。觀業品疏云。業有多門。約身具則有身口意。就品有罪福不動。就報則有現生後（云云）問。業體如何。答。疏又云。毘曇取善惡色聲為身口二業體。以思為意業體也。成實云。三業並以心為體。身口但是業具而非業也（文）論述阿毘曇說云。思是心數法。諸心數法中能發心有所作故名業因。是思故起身口業（文）此明三業也。又有七業。論文云。身業及口業。作與無作業。如是四事中。亦善亦不善。從用生福德。罪生亦如是。及思為七法。能了諸業相（文）此中言從用生福德文。最隱疏解云。猶如造經。是事作善。若復轉讀之。即是從用善。望下長行具有此意（上是引作師釋。望下長行具有此意者。疏主評辭也。亦即有人語也）所釋者○前一偈明身口內業。次半偈明身口外業（次一句明意業。後一句歎七業之用）所言內者。自起身口業故名為內。從他而生目之為外。身口二業不出此內外也（云云）又云。但從用有二。一身從用。二口從用。身從用者。如身運衣與他。他若受用著之。便生無作之善。屬於施主名身無作也。口無作者。如法師誦說。學士覆述之（學士者弟子也）則生口無作屬於法師○就內業有身口作無作四業。屬於行者。次復有外二無作業還屬行者。若從用作業即屬前人（前人者他人。對造業主也）故不數之。所以但取無作也（云云）偈言善不善及罪福也。明三性別。言七法者。就業體明數也。內業有四。謂身業作無作為二。口業作無作亦二。合為四業。外業有二。謂身口無作也。及思業為七也。又更有三業。謂上中下三種業。論中外人引經明此三業。疏云。一下品業。謂惡者入地獄。二中品業。修福生天。三上品業。行道得涅槃（略抄）

四業義

    四業者。謂現報業。生報業。後報業。不定業也。論業品長行云。現報業生報業後報業。如是等無量（云云）此文不列不定業者。只是略也。若准餘文。應具有四業。又此且約三時分業。而含定不定也。又為顯大乘諸業皆不定業。無別定不定故。云諸業皆空無性如幻如夢等。既皆無定實。何得分別定不定別。為顯此義故不別舉第四不定。論云。諸業本不生。以無定性故。諸業亦不滅。以其不生故。疏云。此文雖是一行之偈。實是方等大懺悔法（云云）又引涅槃師子吼云。一切諸業無有定性。唯有愚智。愚人則以輕為重。無而成有。智者能轉重為輕。轉有為無。今明若執業決定則是愚人。如今亦觀之名為智者○無始已來起六道業。深而且大。故喻之如海。非實相觀無由滅之（云云）言轉重為輕者輕重輕受顯也轉有為無者。直滅罪也。涅槃師子吼疏云。師子吼前問。云何輕報重受重報輕受。佛言下正答。就愚智二人判（云云）觀音品疏云。有定業者稱猶不脫苦等（云云）今云。有定業不轉者。此約一類別人論之。實無定業。作正觀力令不定故。問。若言諸業皆不定者。何名四業。答。約小乘意則有四業。又大乘中亦有定業。於不修無所得懺悔者猶有定業。故涅槃疏一云。欲顯般涅槃慈悲實益故。所以不來。實益者。即如梵行滅於四重五逆。闍世王如此重罪得聞梵行即滅（云云）小乘專以五逆為定業。既云滅五逆定業。何有定業稱觀音而猶不滅耶。故知舉定業明不脫苦者。且約不依無所得教修懺悔耳。問。念觀世音即應是無所得善耶。答。若極劣者雖念大乘。未成無所得善。但結緣耳。應云雖是初心凡夫亦先造五逆等。若依大乘教能生深信。便成方等懺悔得脫苦果。如下品人滅罪生淨土也。若依此義。設雖不依無所得意。餘不定業可脫苦也（具如文義要等抄之）復有四業。謂黑白雜三及無漏業。凡論諸業明一業二業乃至十業。如文廣辨之。

三聚戒義

    三聚戒者。法花序品疏云。明菩薩有三種戒。一律儀戒。二攝善法戒。三度眾生戒（略抄）寶窟上云。攝律儀戒。攝眾生戒。攝善法戒（略抄）
    次為明三聚戒體。先明止善行善不同。然後就之辨其攝屬。百論疏上云。問。他釋二善其義云何。答。舊有四釋。一云。發無作為止。不發為行。二云。作止惡心行善是止。不作止惡心直汎爾而作。名為行善。三云。從息緣後生善體能止惡為止善。從息緣後善體不能止惡為行善。四云。從息緣後生生為止。隨身起滅為行。成論師又作四句。一心止無作止。二心行無作行。三心行無作止。四心止無作行。如人欲受戒。發初作止惡意。請師僧等中間未發無作。此是心止無作止。心行無作行者。即興心正受戒時。發無作也。心行無作止者。即是道定戒。第四可知耳（文）
    次明相攝。百論疏次文云。問。攝善法等三聚戒屬何善耶。答。一云。攝律儀戒屬止。餘二屬行。二云。三種戒並是止善。如動身口及求戒心。發得作戒即生無作。謂誓息一切惡。誓行一切善。誓度一切眾生。並生三種無作。如誓行一切善。即有漏善法無作生。止不行一切善之惡也。而後遂行一切善者。此是隨順持戒耳。不以此為戒後不行一切善。即破此戒。攝眾生戒亦爾。故三戒並屬止善（云云）問。此二義中。為有取捨耶。答。大師正意取後義耳。法義序品疏云。有人言。初戒以止善為體。後二以行善為體。今明不爾。若後二以行善為體。初受戒時樂修行度人。則應但受得一戒。菩薩之戒便不具足。今明三戒並以止善為體。初戒止息威儀之惡。次止不行善之惡。後止不度人之惡。故初受戒時具得三戒。但後時修行善法及度眾生耳（文）問。初受戒時。未修眾善。未度一切何能止不行善之惡不度人之惡耶。答。止善是制限義故頓得之。又於一善止無多惡故。初時頓得。行善不爾故初不具也（寶窟受戒不同舊釋。如下出之）
    次明戒體。寶窟上云。毘曇以色聚為體。成實用非色非心為體。譬喻部以心為體。瓔珞云。一切菩薩凡聖戒盡以心為體。心若盡者戒則盡。心無盡故戒無盡。故六道受得戒但解語而受得不失。若依瓔珞別明三戒體者。攝律儀戒謂十波羅蜜。攝眾生戒謂慈悲喜捨。攝善法戒所謂八萬四千法門。此以四等為化他故是攝眾生戒。十度是自行故取為攝律儀。攝善法通自他故取八萬四千法門為攝善法也（文）涅槃疏十八云（諍論）若是薩婆多明。有無作而無作是色○若僧祇部人明。無有無作故非是色○若是呵梨所明。有無作而是非色非心法○而從心生故屬心。是行陰攝。故云離思無報因。離受無報果○（云云）
    次明所治。寶窟云。大宗此三種戒。則無惡不止。無善不行。無人不度。五住地惑通是所治也。然戒法以止善為體。止棄物之惡為攝眾生戒。止不修行之惡為攝善法戒。除此二外止起惡之心為攝律儀。故三戒別治三惑也。又此三戒斥二乘之戒惡。攝律儀者遍防三業罪非。斥二乘但防身口。攝眾生者不棄物之心。斥二乘獨善之行。攝善法者誓行眾善。斥二乘偏近小行（文）
    次作無作分別。窟云。一云。單用作善為體。二單用無作善為體。三合用作及無作善為體。然此三戒並有作無作。作即誓心。無作即是從心生戒遠至菩提。小乘正以無作為體。作心難恒。大士即兩取也。若尸羅與波若合用。則以心戒為本。常有心即無作常生（文）
    次通別門。窟云。通而為論。悉是攝律儀戒。戒皆有被物之用。是攝眾生戒。地持云。律儀總三聚戒通名律儀。於律儀中分出餘二聚。餘殘者是律儀。律儀既通。餘二亦通。但約立意不同故分為三耳（文）
    次明次第。窟次文云。瓔珞經先明攝善。次明攝生。後明律儀。又初明無惡不息。次即無善不行。後明無人不度。今文明三戒次第者。前要須自行息惡故第一明攝律儀。然後方能及他故第二明攝眾生。自行化他必須生善。通自行化地故明攝善法也（文）
    次明因果門。窟次文云。依攝大乘論。三戒為三德因。息一切惡為斷德因。修一切善為智德因。度一切眾生為恩德因。初一累無不寂。次一德無不圓。謂自成佛也。恩德亦令眾生具得二事。則他成佛也。故受此三戒。若自若他一切成佛。即是不可思議廣大之義（文）
    次明大小相對。窟云。第十大小門。小乘無重受。大乘有重受。小乘有捨戒。大乘無捨戒。小乘有簡眾。大乘無簡眾。故奴婢畜生解佛語者皆得受戒。小乘戒二師十師二十師。大乘唯一師。小乘防二業。大乘防三業。小乘盡一形。大乘竟佛果。小乘隨犯漸制。大乘未犯頓制。小乘戒有定數。如從十戒乃至五百。大乘不定。或六重或八重。二十八輕。或三十二種。或十重四十八輕。涅槃疏內具會其同異也（文）（此有八異。又窟此文於十大受作十門釋之也）言涅槃疏內具會其同異者。涅槃疏六云。若是聲聞戒漸制。不頓制不因事。不逆制。若是菩薩戒即頓制預制。如今先合後誅也。以菩薩利根一聞即能不起（文）言不頓制不因事者。此應是一句也。謂非其頓制之不因事也意云。漸制即因事而漸制耳。仁王經受持品疏云。六重者。四重加不沽酒為五。不說四眾罪過為六。二十八輕者出善生優婆塞經。第一不供養父母師長。二者耽樂飲酒。三者不能瞻身病苦。四者有乞食不能隨多小與而令空去。五者若比丘比丘尼長老前宿處優婆塞等不須禮拜問訊。六者若見四果犯戒生憍慢心。七者月月不能持六齋受八支戒。八者四十里有講法處不往聽。九者受招提僧臥具床座。十者疑水有虫故飲。十一險難之處無伴獨行。十二獨宿尼寺。十三若為財命打罵奴婢僮僕外人。十四若殘食施四部眾。十五若畜生貓。十六畜養象馬牛驢一切禽獸不作淨施。十七若不儲僧伽梨衣缽盂錫杖。十八若為身田作。十九不得自為身命若作巿易斗秤賣物。一說價己不得前卻捨賤取貴。二十若在非處非時行欲。二十一商賈販賣不輸官稅盜棄而去。二十二若犯國制。二十三得新果菜不先奉三寶先自受用。二十四僧若不敢說法讚歎輒便自作。二十五若在沙彌比丘前行。二十六僧中付食不得撰擇取美過分而取。二十七不得養蠶。二十八行路之時遇見病者。不住瞻視方便付屬而捨去（文）
    次明受戒方法。百論疏上云。此中明三根得戒。一者上根人心生得戒。隨大小乘。大乘人於佛像前或無佛像想念五師。從今身盡未來劫誓息一切惡。誓修一切善。誓度一切眾生。即便得戒。故普賢觀云。但生心請五師。不須和上及與闍梨。即便得戒。次中根人得口語。如迦葉等自誓。佛為我師我為弟子。作是語時即便得發戒。若受戒者。謂下根人內有求戒之心外具人法二緣方乃得戒。人緣謂十師。法緣白四羯磨。問。受菩薩戒具得心生口語受戒三種不。答。得也。八戒等亦爾。但多就師受耳。問。受菩薩戒具幾種受。答。通具三受。一就大乘師受。二者若千里內無師。就像前受。三直對想十方佛受。出普賢觀。餘戒亦通方例之。又釋此文。一人受戒必具三業意為求戒之心故云若心生。口隨順師僧故云若口說。合掌禮拜即是身業故云若受戒。問。此中三種攝十種得戒盡不。答。十種得戒不出三根及與三業。今明此三則攝十種。問。辟支佛於十種中是何得戒。答。依俱舍論。是自然得戒與佛同。問。佛定是何時得戒。答。舊引二文明兩種得戒。一引彌沙塞律十九卷。佛剃頭著出家衣時得身然戒。二用僧祇律二十三卷云。種智初心得戒。有人會之云。依前得是共聲聞戒。依後得不共聲聞戒。故佛具二木叉。今依俱舍論同僧祇。所以爾。前不得戒者。若爾前得戒。佛六年苦行受外道法。應當破戒。而未得戒。雖受外道法不破戒也（文）問。十種得戒為局大比丘戒。為當通諸戒耶。答。此文但以之對三根三業得戒明相攝。見其文相。應汎明得戒緣。不局大比丘戒。案大乘義章意。三歸得戒通一切沙彌俗人也。但俱舍等多分約勝舉大比丘戒耳（尋之）寶窟上明十門中云。第三明受戒不同門。依瓔珞經。受戒有三種。一者諸佛菩薩在前。得真實上品戒。二者諸佛菩薩滅度後。千里內有前受戒菩薩者。請為法師。教校我戒。我前禮足。應如是語。請大尊者為師。授與我戒。其弟子得正法戒。是中品戒。三者佛滅度後。千里內無法師之時。應在諸佛菩薩形像前。胡跪合掌自授受戒。應如是言。我某甲白十方諸佛及大菩薩等。我學一切菩薩戒者。是下品戒。第二第三亦如是說。今勝鬘現前值佛。是上品。但是自授受。非佛所授。但第二從法師受有二種。若依瓔珞經。戒師不作羯磨方法。初令禮過去一切佛。次禮未來佛。次禮現在佛。如是三禮已法僧亦爾。次令受三歸依戒法。次令懺悔三世罪。次後正授十無量戒。若如地持。菩薩戒師前為作羯磨。然後授戒。說戒相乃是前後方便。非正受戒。又如受五戒十戒。受三歸已說戒相者。方名受戒。此則受三歸後說戒相乃得戒何以知之。如直受三歸人。但得歸不得戒。如受大比丘戒。前羯磨時已受戒竟。後說四重等令受者堅持。非說戒相為受戒也。以此證知。須前羯磨方得授戒。而瓔珞梵網無羯磨者。或可存略。或可教門不定適時而用。問。菩薩戒師為用在家人。為用出家人。答通於道俗。瓔珞經云。夫妻六親得互為師也。問。第三於佛像前受戒。若無佛像得自誓受不。答。依普賢觀經。但虛心奉請釋迦為和上。文殊為闍梨。彌勒為教授師。一切佛為尊證。一切菩薩為同學。不論有像無像也。問。何故戒法一種要須受耶。答。欲顯惡可頓止。以戒是止惡為宗故有受法。以要期頓發故也。善難並生。餘行皆是修善為宗故無受法。以漸生故也。問。若惡可頓止。善不可頓生者。亦應惑可頓滅解不可頓生。答。戒是止相。其相即靜。故常有戒法。惡有頓止之義。餘善是動相。修習方生。不可一時並修諸善。滅惑生解並是行善。故與此非類。問曰。自誓發戒與從師發戒何異。答。若從戒師。作法成時則一時俱發。今既心發口言。隨發隨生。非一時。問。授戒受戒得何功德。答。瓔珞云。若能教一人出家授菩薩戒。勝造八萬四千塔。其受戒者墮在菩薩之數。超過三劫生死之苦。問。受戒而犯。何如不受不犯。答。瓔珞云。有戒而犯。勝無戒不犯。有犯名菩薩。無犯名外道。問。五戒有受一分乃至具足受五。菩薩戒云何。答。瓔珞云。十重戒中有受一分名一分菩薩。乃至二分三分。若受十分名具足受戒。十重有犯無悔。得使重受。八萬四千威儀戒盡名為輕。有犯得悔過。對首便滅（文）涅槃疏第十一云（解菩薩護戒）問。五篇七聚亦是菩薩戒。十重四十八輕亦是菩薩戒者。此中何意不明護十重四十八輕戒而言護五篇七聚戒。解云。不得云十重四十八輕戒。何故爾。此戒通出家在家。五篇七聚但是出家戒。今明出家菩薩護戒所以明五篇七聚也（云云）同疏四云。問。四依出世何意不作菩薩而作四果。畜云。釋迦法中無別菩薩僧。若出家即入聲聞數中。今菩薩何意出家同聲聞。解云。四依要須出家以其內有深解故能弘宣大乘。同聲聞形服故得康持戒律。所以須同羅漢（文）（同第七亦有此文）此云菩薩同聲聞者。且論形服。非示所證同聲聞。故非是應化聲聞也。窟中云。小乘法中受十戒為出家。受大戒為具足。大乘發菩提心為出家。受菩薩戒為具足。又淨名云。發菩提心是即出家。是即具足（云云）勝鬘經云。是故說大乘威儀戒。是比丘尼。是出家是受具足（云云）意會小入大也。窟文廣之。問。涅槃疏云。十重等戒通出家在家。今明出家戒故明五篇七聚（云云）今何受菩薩即為具足耶。答。菩薩戒中通含出家戒故出家菩薩即持之也。仁王疏中云。天無出家法。今言出家者。心依佛出生死之家人。有剃除鬚髮出家成比丘眾。天有捨俗入道成菩薩僧（文）問。窟云大乘無捨戒者。於菩薩豈無退捨犯重捨耶。答。且對小乘盡壽戒。大乘至佛云無捨耳。非先退菩提心時捨菩薩戒也。百論疏上云。要期受戒時有三。一短時。謂今旦至明旦。二次時。謂盡形。三長時。至佛（云云）
    菩薩戒大意。窟上有七意。一云。菩薩之行以止惡為本。故前明受戒○五○住在佛家以戒為本○今顯生佛家以戒為本。是故受戒。六涅槃經云。一切眾生皆有佛性悉當成佛。要令持戒然後見性。戒即是引出佛性。是故受戒○（云云）（具如本文）

七眾戒義

    七眾戒者。仁王疏下卷云。四大眾。一比丘。二尼。三優婆塞。四優婆夷○七眾前四大眾外加式叉摩尼。沙彌。沙彌尼為七也。涅槃疏十七云。受持七種淨戒。有解云。是七聚戒。今明身口七支戒也（文）此七聚戒七支戒者。非七眾戒。但於此義中兼之。同疏六云。佛法大判不出經律。律即是戒門。經即是勸門（云云）中論疏三云。律是住持佛法之本（文）觀經疏云。三歸五戒乃至二百五十戒等。此是佛法客善（云云）仁王疏下云。明四部眾。在家二眾名優婆塞優婆夷。有本云婆差優婆差。外國語音不同。有此異耳。此間名善宿男善宿女。亦云善男子善女人。出家二眾一名比丘。此名破煩惱。二名比丘尼。此名為女（文）問。善男善女者語寬。可通在家出家有戒無戒。今何在家二部耶。
    答。以善宿男略云善男。此即隨時意或寬通而語正在優婆塞耳。善女准之。法花疏一云。出家未受具戒。莫問聖凡通名沙彌。具戒以上凡之與聖通名比丘也（文）又云。比丘者名為乞士。從如來乞法以練神。下就俗人乞食以資身。故名乞士○退無積蓄之果。進有福物之功○餘怖魔破惡淨命。如智度論中說之。仁王疏上云。比丘五義。如智度論釋。一名乞士。二名破煩惱。三名號比丘。四受戒名比丘。五怖魔（乃至）能怖魔軍故名比丘（云云）（名號比丘者。有漢等各各有號故。云云）寶窟上云。五戒有受一分。乃至具足受五（云云）又云。小乘戒有定數。如從十戒乃至五百（云云）
    窟中云。佛法五眾。出家得攝三眾。謂沙彌·沙彌尼·式叉摩那尼。具足即攝比丘·比丘尼二眾。又出家三眾防惡不盡。但防身三口一故與出家之名。二眾防惡義盡。謂身三口四故與具足之稱（文）（釋出家受具足之文也）寶窟中云。波羅提木叉此云報解脫。持戒之因得解脫之報故云報解脫。故經云。戒是正順解脫之本○毘尼者此翻為滅。謂滅現在身口七非離過為稱○又解脫出於三界。毘尼滅於三塗。此一戒法有斯功能。是故如來立於兩稱。律名通上二義。亦得律是此間之名。木叉毘尼為外國之稱。如玄章已說（云云）涅槃疏六云。舊翻波羅提木叉為報解脫。持此戒報得解脫。又云保解脫。保解脫也。真諦三藏翻為直向解脫。河西師翻為遠離。此於是解脫義。謂遠離繫縛也○上波羅提木叉從善為稱。欲令人生欣樂。今墮者從過為稱。欲令人怖畏。此即是逼引○又後墮者墮地獄。地獄有三百一十所。的在何處。明阿鼻也○又復墮者長養地獄。此後釋墮○波羅提木叉○前釋就行門。今釋就止義。謂離身口意不善為止○律者論量輕重分別是非持犯。欲令持戒得福也。九十一墮。秀法師不解九十一墮。問印律師。律師解云。九十種一一皆墮故云九十一墮。此是謬言。僧祇律有九十二墮。謂尼不病往寺為說法。又知檀越欲與僧物迴向他。若依彌沙塞律。九十一種。謂知檀越欲與僧物通與他人。今經據此為言故云九十一墮（文）同第八云○九部經中不說方等及與佛性。而云雖不說道謂有者。實有九部不說有。有而言無。即是妄語。豈不犯婆羅夷耶。作此讀文可見。佛答。不犯婆羅夷○依心而說故不犯也。問。謂有而言無。奈非妄語。解云。雖有教不說。不迷心犯故非妄說（云云）又云。偷蘭遮重於突吉羅。有四人偷蘭大眾偷蘭。破佛身血焚燒塔寺五逆罪亦名偷蘭也（云云）又云。夢行婬亦應有罪故。夢者覺時生快即得罪。如夢中殺怨家。覺也生快想即犯罪。若無心想而夢覺時猶是生厭離即無罪。不厭離伏心即得罪。故云有緣思生無緣思不生。乞食亦爾。若作食長色力得罪。若厭離治飢瘡不得罪也。同疏十二云。四重說偷蘭遮者。成論師解云。如盜佛物。此實是重。而佛無心守護之故止得偷蘭遮罪。若約護人邊則得重。故云四重說偷蘭遮。今明不爾。佛臨涅槃時。有一比丘非梵行事慰憂惱欲發狂。佛若不慰諭則應發狂命終墮地獄永不出。佛因語云。汝向是狂心所作。非是本意。故不犯重止犯偷蘭。比丘聞此心寤。則懺悔罪滅也。偷蘭遮說四重。若人不知畏罪。謂此是輕故不後悔者。佛為此人說偷蘭遮即是四重也。犯非犯等。此如尼數數食不犯。僧即犯。僧獨行尼則犯。輕說重重說輕者。如不將比丘行房處。此是小事。說為第二篇。殺畜生止得波夜提也（文）
    次治罪法。涅槃疏五云。雖實治罪。而不實殺。若是俗法治罪則有殺不殺。罪重則教。罪輕不殺。佛法治罪一向不殺。既不殺者作若為治罪。明有三檳四羯磨（云云）其三檳四羯磨者。疏次下云。今前言驅遣羯磨。即是馬師滿宿行惡行污他家。所以集眾作法驅遣令出聚落也。呵責羯磨。般頭盧比丘數數作罪數數懺悔。懺悔復作。所以須苦切呵責也。今亦云依止者。既呵責後令依止有德名人押領故云依止也。置羯磨者。河西解云。或逼布薩或罪相未明。如此事故云置羯磨。有解云。即車匿比丘好輕諸比丘。見諸比丘聚在堂中即云。此諸比丘猶如旋風吹諸落葉聚在一處。見諸比丘散在路行即云。此諸比丘猶如風吹草葉散在餘處。輕諸比丘事如草芬。所以佛令置不共語如梵法（云云）舉罪者。眾中知前人有罪。推一人令舉前人罪。正當推有德之人。舉前人罪時。未作羯磨。罪定彼人自言有罪。方復作羯磨。羯磨舉罪之後也。不可見此者。還是車匿作罪舉其罪。彼云今作罪。而言我不見此罪。故作不見羯磨滅羯磨。未捨惡見羯磨者。此是呵梨他比丘雖後出家。而言婬欲不障道。不捨如此惡見故作未捨惡見羯磨。反問。佛法意論婬欲障道為不障道。答。如無行經大論維摩等所明者則不障（云云）若如今人所作此一向障道生死過深。大論云。一人引得婦既無生方婦即呵罵令其人求覓錢物。其人不得住。便逐他治生逐伴不及。便遇寒雪在石窟中坐。飢寒並至。山神來試之。作女人形說偈云。白雪覆廣地。鳥狩皆隱藏。我獨無所恃。唯願見愍傷。此人便手掩耳閉目答云。火燒水漂者。不足聞汝聲。自妻尚不是。何況起邪婬。若如此人自能裁斷。餘人無志擬此須斷欲也（文）
    次受戒要期不同。寶窟上云。小乘盡一形。大乘竟佛果（云云）涅槃疏十八云。八戒○此一日一夜則名為具（云云）觀經疏云。中品中生持一日一夜八戒。一日一夜沙彌戒及具足戒○問。八戒可一日一夜。沙彌戒及具足戒云何一日一夜耶。解云。此言一日一夜也。非是唯一日一夜。持妙彌戒及具足戒。但受一日一夜便死故云一日一夜也（文）
    涅槃疏七云。如今受二百五十戒。即是隨身。身滅戒亦滅。故云盡其壽受持（云云）同十八云。疏品明五時捨戒義。一死時捨○（云云）又云。我本受戒要期盡形壽。佛法雖滅而戒不失（云云）
    問。五篇七聚戒為是聲聞歟。答。通聲聞菩薩也。涅槃疏十一釋菩薩護戒云。此浮囊正譬五篇七聚戒。問。此明菩薩護戒。應護十重四十八輕戒。那護聲聞五篇七聚戒耶。解云。五篇七聚何當大小。聲聞持故名聲聞戒。緣覺持故名緣覺戒。菩薩持故名菩薩戒。猶如道品從來是聲聞法。非菩薩行。論主非此云。是語出何處。何處菩薩行。故即是菩薩行也○問。五篇七聚亦是菩薩戒。十重四十八輕亦是菩薩戒者。此中何意不明護十重四十八輕戒○解云。不得云十重四十八輕戒。何故爾。此戒通出家在家。五篇七聚但是出家戒。今明出家菩薩護戒。所以明五篇七聚也（云云）同八云○復有說言。無四婆羅夷下。第十謗失五篇七聚及諸戒律即是魔說。隨順此行即魔弟子。若言有五篇七聚者。佛說是佛弟子（文）同四云。釋迦法中無別菩薩僧。若出家即入聲聞數中（云云）問。身口戒體有幾種耶。答。身三口四。謂七支戒也。或身口各四也。百論疏上云。龍樹十地毘婆沙引寶頂經明。尸羅身口各有四種。如前所說。此八種戒從受生。身口心受。合二十四戒。教他受·隨喜受·修習·行時亦二十四。合九十六戒（文）又上文云。口四身亦四。不答亦具四。智度論云。身口律儀有八種。謂不惱害。不劫盜。不邪婬。不妄語。不兩舌。不惡口。不綺語。不飲酒。不飲酒還屬身攝。故知身亦具四也（文）問。百論明十不善道身三口四意三也。是常途說也。若云身口各四。豈不相違耶。答。論疏亦云。明十惡外惡○有正是十惡攝非正十惡攝（云云）又云。十惡所不攝惡者。十八部論明。身口中有八。身中四者。如鞭杖等不斷命。此非殺業攝。又如火燒人屋失財。或障他行施令傍人不得財物。並非盜業攝。若俗人非時非處非道行婬。名為邪婬。若直爾摩觸非邪婬攝。此三是身業攝非十惡攝。故知身中有四○（文）又云。明十惡前後方便惡。如行杖有二。一為殺故行杖。此是殺家方便。亦直爾行杖但是身業。謂十不善業道所不攝也（文）意云。行杖二種之中。初是前後方便惡。後是十惡外惡也。既云非正十惡攝（云云）故知雖非正十惡。猶屬十惡耳。若爾飲酒隨應攝七支歟。且如因醉起殺業者。便攝屬殺加行也（尋之）又云。十善為總相戒。別相即無量戒。不飲酒不過中食入不貪中攝。不加杖眾生入不嗔中攝（引智論）此明攝之則入十善。若不攝則不入也（文）准此文者。飲酒應入貪業道歟（思之）
    次明無作戒生時。百論疏次文云。問。無作於前何時生耶（前者初時。見次上文也）答。成論師云。後止惡心第二念生。無作心是因。無作是習果。因果不俱生故至第二念方生無作。道定無作亦爾。數人在道定心時有戒。出道定心即無。成論人出定時亦成就。屬行故常有無作（文）窟上云。又如受五戒十戒。受三歸已說戒相者。方名受戒○如受大比丘戒。前羯摩時已受戒竟○問曰。自誓發戒與從師發戒何異。答。若從戒師作法成時一時俱發。今既心發口言。隨發隨生。非一時（云云）此文雖不的言無作生時。而以此可知無作生時也（云云）涅槃疏十八云。若是薩婆多明有無作○無作色從身口二方便善生。則是受戒時。身禮敬口言能持等生故。無作有色（文）言能持者何時作是語耶。
    答。准寶窟文可案之。
    次明於何事發戒。百論疏次文云。問。於眾生及草木等發戒云何異。答。一云於眾生邊別發多無作。於草木等邊總發一無作。又釋。眾生與草木同。於眾生邊總得一不殺戒。於一一眾生邊皆得不殺戒。以殺一一眾生皆犯不殺戒故。於草木邊總得一不殺草木戒。則於一一草木得無作戒。以殺一一草木皆犯此戒故。問。制戒意本取不惱眾生。云何於草木發戒。答。以殺草木惱於眾生故。就草木邊制耳。數人但現在發戒。以現在有眾生。去來無眾生（文）
    次明三歸於止善作善是何。論疏次文云。問。三歸為屬止為屬行。答。因三歸得戒。三歸屬行善。戒屬止善。問。三歸止邪。云何屬行。答。雖復止邪。意在歸向。如下云。布施雖止慳。而善行為本（文）問。窟云。菩薩戒師通於道俗者。八戒等云何。答。百論疏云。問。俗人亦得授他八戒不。答。得也。如夫前受後為婦授。如昔有輪王授人八戒。八戒既爾。五戒類然。但多就出家人受耳（文）
    次十種得戒。百論疏上云。十種得戒不出三根及與三業。今明此三則攝十種（云云）（殘文如三聚出之。然疏文不具列十種得戒名相也）
    次明受比丘戒師。涅槃疏十七云。如今受戒有三師七證。白四羯磨為緣。此戒從眾緣生（文）仁王疏中云。天無出家法。今言出家者。心依佛出生死之家人。有剃除鬚髮出家成比丘眾。天有捨俗入道成菩薩僧（文）三論玄云。於二百年滿有一外道名大天。爾時○諸外道為利養故皆剃頭出家。便有賊住比丘。大天為賊住主。大天身自出家。所度弟子依大天眾出家受戒。爾時眾人共諍斯事。上座部云。和上無戒及破戒。闍梨有戒。大眾亦有戒。受戒則得。大眾知和上無戒而與共受戒者。大眾得突吉羅罪。問。戒既不從和上得。何故稱和上名。答。欲令受戒。後和上攝錄教論弟子耳。薩婆多用此解。餘部言。和上無戒及破戒大眾有戒則不得戒。戒從和上得故（云云）
    涅槃疏五云。破戒離僧。此云破戒者非自破戒。其自身持戒。而與破戒者往還同共說戒布薩。即是破戒（文）
    次明犯重捨戒不捨戒。涅槃疏十八云。若是薩婆多八犍度·毘婆沙·成實論等並言。犯重不失戒直是污戒。唯有四卷文云。犯重失戒不知何意作此說。彼既抄毘婆沙。婆沙中無此語。不知彼何處得此語。為當是翻者誤也。復有善見毘婆沙。此是善見律毘婆沙。然外國八十部律。有八十部毘婆沙。唯有善見律毘婆沙度此。而不具足。彼文云。受戒中間。若值佛法滅者。戒則失。如年二十受戒。至年二十五佛法便滅。此人爾時戒自然失也。舊明五時捨戒義。一者死時捨。二犯戒時捨。三還俗時捨。四邪見時捨。五法滅盡時捨。復有師解。法滅盡時不失戒。我本受戒要期盡形壽。佛法雖滅而戒不失。但佛法滅後而受戒。不復得也○今明。失不失無定。為不畏罪眾生者唱失戒。亦犯重則失戒。不淨受壇越信施。佛法死人也。若為畏罪之人者。意犯重作已生重慚愧。迷悶欲犯死者。向此人。明戒於在不失。但污染。應便懺悔也（云云）（律師會釋。體不失用失。俱舍頌云。捨別解調伏。由故捨命終。及二形俱生。斷善根夜盡。有說由犯重。餘說由法滅。云云。今文舊義五時捨中闕失二形生及夜盡。但夜盡非盡形壽故不明歟）問。大師所覽毘娑沙是西涼所翻本。既為兵火所焚。唯三犍度存。其文多闕。何疑四卷毘曇為譯者誤耶。答。此意見捨戒文存。而但說犯重不失戒也。
    次明五戒八戒具受不具受。涅槃疏十八云。若是薩婆多人明五戒要須具受方得。不具受則不得。他難。若具受則得。不具受不得者。何有一分優婆塞乃至滿分優婆塞等耶。彼解云。受時要須具受。持時或持一戒則是一分優婆塞。二三等皆爾也。若是成論即將受以例持。若持則隨持一戒二戒皆得者受亦得。然此則不具足受義○若不受五戒直依二寶。亦得名優婆塞。故有三優婆塞。一者三歸。二五戒。三八戒也○此是互例。五戒既明不具。即兼八戒亦不具。八戒既明具。即兼五戒具。今此中明戒具者。非是八中具足持八為具。持一二三等為非具。今明或晝持夜不持。夜持晝不持。此一日一夜則名為具也○經中明。億耳比丘○其在家時。人謂為福德人。要其入海採寶為薩縛主。出海邊後時船夜發。其在岸不得上船。船去。即在海邊宿一樹下。忽見金床帳出。有一天女天男出在此床帳中。歡喜受樂飲食適意。至明白日即見。鑵湯煮之。還是此二人受罪。億耳因去更宿餘樹下。後於白日見金天男天女受樂如前。而夜中受鑵湯之苦。億耳因問。何故爾。彼答云。若是前時男女。此人盡日破戒。夜中受迦旃延戒。以夜持戒故夜受樂。晝破戒故晝受苦。後人類可知。前人即是屠兒。晝殺生。夜持戒。後人夜殺生。至天曉則持戒不殺（文）
    以明斷肉。涅槃疏六云○食三種。淨肉者。昔令離見聞疑三事外名為淨肉。即許食也。佛答。此即是隨事而制也（文）（佛答迦葉菩薩問也）又云。扶制○明若行來^7□路純食肉國土都無米糧但有肉者。是得肉食。云何得食。當以水洗令無氣味得者亦食（云云。文）（私云。扶制者傍助歟）又云。所以於今時一切斷者。今時一切眾生悉有佛性。皆當成佛。豈容佛佛自相食。為此故今時悉斷。又欲明長壽因（云云）法華序品疏云。餚膳者。肉食為餚。細劈肉也。菜食總名^7□（速音）此經未制斷肉故明菩薩施肉。涅槃四相品已去斷肉。至大眾問純陀持諸餚膳來者。為純陀從哀歎品還家不聞四相品制故爾。大眾問品云所食無異者。同化成菜食也（文）涅槃疏六云。他明昔未有斷肉制。今始有斷肉義。小乘教並戒律中猶未制也。而楞伽經與菩薩戒方制斷肉。問。若楞伽經已唱斷肉者。今教何意更斷。古老法師楞伽經制止制菩薩未制聲聞。今教始制聲聞。所以有今文也。今明不爾。彼經何時但制菩薩不制聲聞。彼即普斷。故偈云。為利殺眾生。持錢網現肉。三業皆不善。死墮叫喚獄。此不的言菩薩也○前雖制竟。而此是大事。今臨涅槃故復重制（云云）既言重制者。那言從今日始不聽聲聞弟子食肉。他見此文云。今斷聲聞。昔斷菩薩。今明從今日始者。此是涅槃時之始。非不前時為始。故言從今日始也（文）
    問。前教中制聲聞斷肉者。何云今始不聽耶。又有何證耶。答。如文。問。涅槃時始者。其意未顯。既以涅槃時為始。猶是前時未制也。又偈雖不的言菩薩。而楞伽經大意為菩薩。說至極大乘。其會座上亦無聲聞。故知唯為菩薩。制斷肉耳。設雖一切人制斷肉。而於其時未對聲聞故。古師釋爾。今何為不爾耶。答。是涅槃之始者。謂涅槃經始制。楞伽經亦始制也。凡論制戒。並是始耳。若非始者。何言制耶。問。若前已制者。為何重制耶。答。經分前後故。以後時望前為重。而論部別。機宜各別。自有機聞前教之制。自有機聞後教制也。故雖涅槃始制。亦得前經制也。不可以聲聞菩薩分別之。涅槃疏次下云。夫肉者斷大慈種者○殺生傷大慈。食肉傷小慈○小慈為大慈之種。今既食肉斷於小慈。即是斷大慈種。又解。只此食肉即是斷大慈故云斷大慈種（文）初解易知。後解意者。即以大慈望佛果為種。又義云。大慈皆盡云斷大慈種歟。又斷十種不淨肉九種清淨肉之釋可見疏文。此斷肉制對文殊問經知之。但彼是方便說耳。
    次無作色有無涅槃諍論也。涅槃疏十八云。若是薩婆多明有無作而無作是色。無作色從身口二方便善生。則是受戒時身禮敬口言能持等生。故無作有色。故偈云。十色謂色入。亦無作假色。是別色陰。牟尼之所說。若僧祇部人明無有無作。故非是色。明此戒直是制惡法。若不作惡則是持戒。先別無作也。若是呵梨所明。有無作而是非色非心法。問。此法為攝屬色耶。彼明此戒是非色非心。而從心生故屬心。是行陰攝。故云。離思無報因。離受無報果。皆從心生而是非色非心也○（菩薩王子問）佛答。有無作色故。雖在惡無記中猶不破戒。故睡眠悶等是時常生也○我於餘經明。戒則是遮制。此則破薩婆多。勝後是破僧祇。不得佛意故。意無作色也（文）薩婆多義所引偈云亦無作假色者。此是誰心。論界品頌也。長行云。無作假色者。如業品說。即彼業品云。又復作因故作果故。見因說果。如世尊說。形質故是色。無作亦非色。以作是色故彼亦名色（文）意云。業體是實。而非質礙。無其色義。而名色者。因作色生故。故色名是假耳。非法體是假也。
    次明頓制漸制不同。涅槃疏六云。明如來在舍衛二十五年。何不為波斯匿王頓說經頓制戒。何言說經初說無常淺教。今日方復說常住深妙教。何意制戒即不頓制。波斯匿王兩過請佛頓制。一者因舍利弗。明制戒有十利。佛亦不頓制。二者因跋耆（跋耆者亦云是舍衛國也。本注也）比丘犯戒波斯匿王又請佛頓制戒。佛亦不聽。何如此耶○或名為犯或名不犯○何初開三種淨為不犯。三種不淨為犯。乃至後時復明十種為犯等（云云）（此釋問意也。三種淨及十種者。斷肉制也）同卷又云。若是聲聞戒漸制不頓制。不因事不逆制。若是菩薩戒即頓制預制（文）言漸制不頓制不因事者。總是漸制。對菩薩戒頓制也。不逆制者。對菩薩預制也。言漸者。謂諸戒次第制。即戒成自相望云之。言不逆者。望所離惡未起之前不預制也。同卷又云○衣未有孔不可前補。眾生未有罪不得先制。衣正譬教。即是戒。孔譬犯戒。補譬制戒。戒善以補之。須提那初犯戒。因即制之。前言衣譬戒者。此譬通戒。諸惡莫作諸善奉行也（文）同第三云。佛初出即云。諸惡莫作諸善奉行（文）又云。昔為父鱗瞽龍說三歸。五百價客說五戒也（文）法華疏第一引集法藏經云。侍者阿難凡發四問。一問。以誰為師○三問。云何與惡人共住○如來答云。戒能訓誨。可以為師○梵法默然伏彼惡人○（云云）百論疏上云。一切善法戒為根本者。戒如大地。為眾善之根。地持云。如來三十二大人相由持戒得。若不持戒。尚不得下賤人身。況大人相（云云）

名教抄第五

　　建仁二年五月九日黃昏於東大寺為興法利生書寫之畢。

    留贈後見  共期佛惠

　　三論宗覺澄。
名教抄卷第六

　　　　
　　　　  
          
          

此卷有十三科（附一乘義）

    三歸義。十二頭陀義。八解脫義。八勝處。十一切處義。三十七道品義。三聚眾生義。九道義。三乘義。三乘共十地義。五菩提義。七方便義。三惠義。

三歸義

    三歸蓋是立信之源由。入正之洪基。論其能歸者乃戒法之首也。四眾五篇無不由此。語其所歸者方三寶之體也。萬善眾德。悉皆攝之。且其所歸佛法僧寶。略有二種。一別體三寶。小乘所明是也。二一體三寶。大乘正明之也。百論疏上云（釋論歸敬序也）提婆初在王庭擊於論鼓。八方論士。一時雲集。故先則登高座立於三寶。謂一切諸聖中。佛聖最第一。一切諸法中。佛法最第一。一切諸眾中。佛僧最第一。若能屈我。此言斬首相謝。破邪已後。還於閑林。撰以為論。方有此歸敬○問。此論為敬一體一寶。為敬別體。答○昔為破外道邪三故說三異。今為破內學三異故明不異（云云）昔者小乘教。今者大乘論已。又疏云。考而言之。實不歸於一異。據方便用一異雙歸。欲申正三破彼邪三故。歸於異三。今因異三悟於無異。故歸不異三。問。雙歸一體異體。應雙是大小乘論。答。今正以雙合一異乃是大乘。又雖明大小意。正明大故是大乘。又一體為實異體為權（云云）問。別體三寶為亦有種類耶。答。疏云。略明為二。一翻邪三明於正三。二治病三一切眾生皆是病人。佛為良醫。法為妙藥。僧為看病人。故眾生病愈（文）（涅槃五意）一體三寶者。疏云。問。今說一體。指何為一耶。答。大意而言○正因一道清淨故名為一。但此一道隨處目之。若依涅槃義。則三寶皆以涅槃為體。是以經云。菩薩思惟。云何三事與我一體。佛自釋言。我說三事。即大涅槃故名一體。若依佛性義。則三寶皆以佛性為體。所以經云。如是三歸性。即是我之性。若就真諦明三寶。三寶同用真諦為體。是以經云。若能觀三寶常住同真諦。若就常義明三寶。同用常為體。是故經云。我亦不說佛法眾僧無有差別。唯說常住無差別事。若依淨名入不二法門明三寶。皆無為相與虛空等。即以無為為體。此皆隨義說之。無相違背。問。經云。名一義異名異義異何者。是一體異體耶。答。同一常名為有三義。謂一體三寶也。名義俱異。此是異體三也（文）言名一義異者。一往見之。正應言義一名異也。謂佛法僧名雖異。而一道無二故。而涅槃疏六云。只說名為義。說義為名○何以得知。如此上句。以常為一。名佛法僧為三義。而下句言。佛法僧名為名異（乃至）故得答上問也（云云）涅槃疏八云。前為外道邪三故。示別體。正三後為別體故。明一體三寶。今示此三即涅槃。他云涅槃是法。何得言三寶即是涅槃耶（意云。唯可法寶也）今涅槃何曾人法。而具人法即是三寶。佛性亦然也（文）又云。佛法三寶性無上第一尊。正是唯今同三寶皆得第一。昔不得。爾皆云階梯三寶猶如令踰蹬。為佛最上法居次僧最在下。今三寶即皆第一。如百論初。與外人擊揚。集八方論士前登高座立三寶義。一切眾聖中。佛聖為第一。一切諸法中。佛法為第一。一切聖眾中。佛僧為第一（云云）（文）同疏五云○若言三寶別異。此即為異清淨三歸。即無依處者○即異清淨三歸之處○所有禁戒皆不具足○汝歸依異體。即不識歸依之處。既不識歸依處。即禁戒不具足也（他解云。三歸為受戒之境云云。今不用此意云所歸是境也。何云三歸為受戒之境哉為言）仁王教化品疏云。佛是佛寶。眾是僧寶。法是法寶。一體三寶包含蘊畜。稱之為藏。無德不備故。云攝在其中（文）（釋佛眾法海三寶藏偈也）問。一體三寶為唯大乘明之。為亦通小乘耶。答。正為大乘。若通論之小乘亦有。維摩疏第五云。一體三寶三處辨之。如一佛果上具三覺義為佛。可軌名法。和義為僧。此通大小數論。二者三寶皆是空。亦通大小。但毘曇所無。三者一體三寶唯大乘有○涅槃經文不同。若依涅槃義則三寶皆以涅槃為體○（佛性義真諦義常義明一體亦爾云云）問。小乘毘曇明一體三寶。無文違理。又背大師自釋文（百論疏云。昔教明別體云云。如上抄之）答。小乘雖明別體三寶。但就其中一寶。但義說三寶多。又雖有小分一體義。而就大宗唯為別多。又小乘別體為正。一體為傍義。次明三寶各有種類。就佛法中有真應二身三身四身等。又有自他二利三德四默等也。法寶者。百論疏上云。數論師云。有四種法寶。一境界法。二無為果。三善業。四文字智論五十一卷解發趣品云。法有三種。一者無上法。所謂涅槃。二涅槃方便。謂八聖道。三者一切善語。謂八萬法藏十二部經（文）凡論僧者。涅槃疏第五云。釋論明四種僧。一有差僧。二無差僧。三啞羊僧。四清淨僧（云云）又云。涅槃經文。略列三眾破戒雜僧。自身持戒。而與破戒者往還。同共說戒布薩。即是破戒愚癡僧。大論啞羊僧也。清淨僧善持經律等（即論清淨僧也。取意略抄）三寶次第者。百論疏云。但三寶次第有三。一修行次第。前法次僧後佛。以前有所行之法。次修行未滿為僧。行滿具足名佛。二應跡次。前僧次佛後法。初厭世出家名僧。行行已滿成佛。得佛竟方轉法輪故次有法。三化儀次第。前明成佛。次明說法後方有僧（云云）問。仁王偈云。佛僧法今何無此次第耶。答。且可云。偈頌多依音韻。言便今正申義次第故不取彼歟。
    問。此經次第應是從末尋本。謂佛先出世。佛由何成。厭世出家為僧。僧修行滿成佛也僧由何成。謂依法修行故成僧。爾者何無此義次第耶。答。此亦是修行次第。但逆推多故。於二義各應有逆。今且舉順次多故。總有六次第思之。百論疏上云○三寶藏中。自當委說（云云）大師自可有別章歟。法花疏釋喜稱南無佛云。南無者歸命也。救我也。歸命者。以命歸投十方佛也（云云）

十二頭陀義

    十二頭陀者。是戒行之莊嚴。出家之威儀也。大品疏第八云。十二頭陀者○二善中頭陀。但是行善莊嚴於戒行之者得福。不行無罪也。四聖種中除陳棄藥攝餘三也○三毒中○偏破貪使也。一者阿蘭若者。極近三里。極遠彌勝。為居家煩亂故出家。出家後師徒相結故捨之。令身離得心離也。食有二。一受請。二眾僧食。此二人食生憂妨道故令乞食也。衣三。二種如上過故。令納衣恐妨衣生貪。又成偷也。次一食亦恐生貪妨道故。不令數食也。五節量既聞一食盡力便噉即致患。後生貪故節量三分留也。不飲漿亦恐生貪妨道也。塚間住令行者。見世間死三苦惱故悉厭也。又見燒死尸盡滅悟空之。見尸不淨得不淨觀成。樹下住者。於塚間得道故婦樹下。又塚間不得道。取是死尸相於樹下思惟。如佛成道說法入滅。皆依樹下也。於樹生貪。謂為半舍涼樂。此樹好彼樹惡等。又為鳥糞毒蟲故捨往露地則空向故觀易成也。次常坐者。恐煩惱賊來故。不敢行住。不安隱故亦不為也。不著食味不輕應生等心次第乞食也。俗人多為衣外道戒裸形故。佛教但三衣也（云云）十二者。一阿蘭若·二乞食·三衲衣·四一食·五節量·六不飲漿·七塚間住·八樹下住·九露地坐·十常座十一次第乞食·十二但三衣也。言二善中但行善者。止善行善是二善也。問。頭陀者是科揀以離著為義。正可是止善。若寬論之應通二善。何云但行善耶。答。本意為欲遠離貪著易得道故。行頭陀可然。正論行體。正是行善非止善。也。所以然者。以行此善得故是行善。若不行之而無別罪。非止身口七枝惡業故非止善也。言莊嚴於戒等者。即釋此義也。四聖種中等者。義章云。四聖種者。亦名曰依乞食等法。能生聖道與聖為種故名聖種○一盡形乞食。二盡形壽著糞掃衣。三盡形壽樹下常座。四者有病服陳棄藥（云云）俱舍云。飲食喜足聖種。衣服喜足聖種。臥具喜足聖種。樂斷樂修聖種。不論醫藥。攝前三故也（取意）今此文中。同前所說故。有陳棄藥。而對十二頭明相攝故。於十二頭陀中。除一攝三也。義章云。頭陀胡語○如衣抖捒。能去塵垢修習此行。能捨貪著故曰抖捒。頭陀之行具有十六。經論隱顯故說十二。言十六者。衣中有四。食中有六。處中有六○依四分律。衣中立二。食中立四。處中立六。合為十二○依涅槃經衣中立三。食中立三。處中立六。合為十二。依大智論亦說十二○就衣立二○食中立五○五後不飲漿不作餘食法攝入一座。實不別立。處中說五除卻隨座（云云）（具如章文）此疏明十二。即依智論耳。十住毘婆沙第十三卷頭陀品云。廣說空閑法及與乞食法。餘十頭陀德。皆亦應廣說○一著糞掃衣·二一座·三常座·四食後不受非時飲食·五但有三衣·六毳衣·七隨敷坐·八樹下住·九空地住·十死人間住。是名十二頭陀令戒清淨（云云）毳衣者。義章云。如涅槃說鳥狩細毛名之為毳（云云）糞掃衣與衲衣。經論互出其名而不並舉之。依四分律。舉衲衣及三衣不論糞掃衣。依涅槃經。舉糞掃衣及毳衣三衣不別細衣。智論與四分同。十住論與涅槃同。問。糞衣毳衣二種為別可爾。經並舉故。衲衣糞衣即應是一物耶。答。義章云。衣有四以為別也。章云。所謂火燒牛爵鼠囓死人衣等○棄之卷野事同糞掃名糞掃衣○言衲衣者。朽故破弊縫納供身。不著好衣（云云）今思之。糞掃多是縫納故。經律互舉細論相別故。章依名相別論論也。言一坐者。一坐食也。此十住論衣中有三。處有六種。與涅槃同。食有三。二同一異。經舉節量。論列食後不受非時飲也。節量食者。疏文云。節量三分留也（云云）頭陀義章云。隨已所堪三分留一。施諸鳥狩。餘便自食。能少益善（云云）四聖種義云。於自所食三分留二。餘者淨處施與眾生。隨所欲食上奉諸佛。次獻賢聖下施眾生。然後食之（云云）意云。三分以一分施餘。二分留而自食之。言留二者。不施之者名為留也。言留一者。自所不食之者名為留耳。言雖女異而義全同矣。言極遠彌勝者（上大品疏文）問。頭陀之行須者多事。若極遠者行分漸時（分衍者乞食也）遠行疲極妨慶修道。何得彌勝耶。答。義章亦云。如雜心說。一□盧半名阿蘭名處。計有三里許。頭陀行者。極近在此能。遠益善○又在聚落。男女參雜多增欲染○音聲憒鬧修道意（云云）意云。阿蘭若處意在遠離故遠彌善。若據乞食往反疲極遠不必勝。猶可尋之。解脫道頭陀品云。何者為頭陀十三法二法衣相應。謂糞掃衣及三衣。五法乞食相應。謂乞食·次第乞食·一坐食·善量食·時後不食。五法坐臥相應。一無事處坐·二樹下坐·三露地坐·四塚間坐·五過得處坐。一勇猛相應有一種。謂常坐不臥（云云）義章云。一坐食者。有人雖不數數正食。而於中前數食其餘餅果粥等○故受一食（云云）故一坐食與時後不食別也。

八解脫義

    八解脫者。仁王疏上卷云。歎八解脫。一內有色相外觀色。二內無色相外觀色。三觀淨色。四空處。五識處。六無所有處。七非想處。八滅盡解脫（文）八解脫亦名背捨。智論第二十一卷說八背捨義。

八勝處義

    八勝處者。仁王疏云。八勝處亦名八除入。一內有色相觀外色小若好若醜。二內有色相外觀色多若好若醜。三內無色相外觀小若好若醜。四內無色相外觀色多若好若醜．五青。六黃。七赤。八白（文）同下卷云（釋觀四大四色勝出相文）內觀四大外觀色少不壞內外色觀一勝處。內觀四大外觀色多二勝處。內無四大外觀色少三勝處。內無四大外觀色多四勝處。此壞內色不壞外色觀後四勝處者青黃白（文）

十遍處義

    十遍處者。舊名一切處。亦名一切入。仁王疏上云十一切入。入之言處青·黃·赤·白·地·水·火·風·空處。識處合為十也（文）仁王受持品云。觀四大四色勝出相（八勝觀成故云勝出）四大四色不用識空入行相。疏云。次明十一切入。觀四大四色即為八。不用是無所有處。識是識處。空是空處。此三合為十處（文）（或本云。合為十一處。此亦有過）若八處加三應有十一之處。何名十遍處邪。略疏解云。此但應十。而為十一者。除火一切處加不用處。並舉增減故云十一耳（文）義章云。涅槃何故除火一切立無所有為一切處。如增集論釋。彼為事火婆羅門故作如是說。若當宣說火一切處增彼邪見。是以去之無所有處。雖無多識非無識為成十數。故通說之為一切處（文）涅槃疏十七云。此中明十一切處與餘處異。餘處文取四大·青·黃·赤·白·及空處·識處。今文四大中無火。長取不用處為十也（云云）

九次第定義

    九次第定者。四禪·四空·及滅定也。

三十七道品義

    三十七道品亦名三十七覺分。亦名菩提分法。又稱助道法也。大品疏第五云。明三十七品。開菩提道趣無生方便也。然道名通因果。若云佛道此果道也。菩薩行道此因道也。論意云。此中佛已到故不名道。但因道也。此道趣菩提故。詺作菩提道。從果立名。菩薩之人行。趣菩提之道故名菩提道也。論云。三十七品是菩提近道。六度為遠道。何故然今此文此判耶。正言前明六度為淨菩提道。今道品為淨菩提道。故知。六度是遠。道品近。他問。以無得而論。道品六度俱近。有得而論。道品六度俱遠。何故云道品近六度遠耶。論主云。六度有世出世雜故。所以為遠。道品但是出世故。不雜故近也。問。何故爾。答。六度中布施持戒雜定惠故。有淺有深故。雜所以為遠。道品但有定惠不雜施戒故近也（文）法華玄八云。今明此義可有四例。一者六度道品是無所得故俱近。二俱是有所得故俱遠。三無所得六度為近。有所得道品為遠。四無所得道品為近。有所得六度為遠。今明六度為遠道品為近者。為釋無生品經文。經文云。有世間六度出世間六度。道品但明出世不明世間。論主解此一義故。明六度為遠。道品為近○六度雜有世出世故遠。道品能是出世間故近。問。六度何故雜。道品何故不雜耶。答。六度中明淺深。如布施持戒忍辱等。通於淺深可得有雜義。道品中明定惠。定惠深故。於施戒就此一義故。六度遠。道品為近○若就大小乘一往分者。道品是小乘行故為遠。六度正是乘體故為近。若就菩薩具一切行皆是無得。悉是正行。六度道品俱是近乘（文）涅槃疏十九云。若離道品不得聲聞及阿耨三菩提。此釋論解。道品是趣涅槃近道。六度是遠道也（云云）大品廣乘品疏云（第五卷）七科中二處與正名。謂四正懃與八正也。精進心義發動是錯誤與正名。行道趣法是墮邪道故與正道也。得四處故。得智惠後加精進榮發。則惠強弱。若得如意。則定惠均平稱行者之心故名如意足。以得定惠均平。無事不辨。如行者意令滿足也。數解。四足為因。此是心精進。思惟此四故。得定故為足也。斷行成就者。行於斷欲之行故得於定也。前問云。懃斷二惡生善。與二乘何異。
    答。須取前不住法不生故。具念處等。今雖滅惡知無所滅。無所滅故名滅耳。進亦爾。問。三科何異。答。惠多則說念處。進多說正懃。定多說如意足也。此十二法若鈍根人心中名根。在利根人心名力。又根增長名力也（文）仁王疏上云。三十七品者。三四·二五單七隻八。名雖三十七。以十法為根本。謂信·戒·念·定·惠·精進·思惟·除·喜·捨。十中開六合四為三十七。開六者。分信為二。信根·信力。戒分三。正語·正業·正命。念分為八。四念處·念根·念力。念覺支·正念。精進有八。四正懃·精進根·精進力。精進覺支·正精進。開定為八者。四如意足·定根·定力·定覺支·正定。開惠為八者。四念處·惠根·惠力·擇法覺支·正見也（文）言三四者。三箇四也。謂四念處等。二五者。二箇五也。涅槃疏十九云。第三明九法。此極難解。若有數人明十法為道品體。成論人明九法為道品體。然此中九法非是數人十中之九。又非論人九法也（論人九法者。正思為惠歟。義章見可有此義也）然此中九法有念定惠。是道品正體。畢竟是道品果。其中五法是道品因。得此三意。則讀此中文可解也。前列九法次解釋。然此中欲與不放逸。同是道品之因。欲親故為生因。不放逸疏故為了因也。若是言說佛為道品之根本修行自證者。則欲是根本也。淨根戒即是防五根不起惡也。波羅提木叉即是防七枝淨根戒亦得同上。又如數人明有斷律儀戒。謂苦忍等見諦得無為果○迦葉言如佛所說。畢竟者。即是涅槃（文）又云。前約道品。今約十相。此文二科。高則俱高。下則俱下。但此文中明道品是無漏。十相通漏無漏也。就十相或名為念。或名為解。或名為智。今所以明十相通漏無漏者。說此十相通引十信十住十行十迴向十地。是通漏無漏。道品一種但是無漏也（文）大品隨喜品疏云（疏第七）○三道盡去入無餘時捨八正道也（云云）（文有五句之中是第三句也）

三聚眾生義

    法花經勸發品疏云。聚有三種。一者邪聚。必入地獄。二者正定聚。必得解脫。三者兩盈中間名不定聚（兩盈者。月二滿。二滿之間名二盈。中間故取此為言。言二際之中也）約位明者。舊云內凡夫。性種菩薩得生空解名為定聚。今謂十信第六不種不退信。亦得名為定聚（云云）（或云。十信第七必為不退或云。十住第七住不退也）新撰疏云。十解種性位。得人無我證不退位故名定聚已。後諸位雖並是定。但十解是無漏之初故得定名（義疏云。性種性者是十行。此云。十解者是十住位也）問。於佛智之境界有不定聚耶。答。十住毘婆沙說。佛有四十種不共法。其中有一名善知不定法。由此故知。佛眼親見眾生分別三聚。知可度不可度也。問。佛以現量知一切法三世無礙。若盡知未來始證即盡。若爾望佛眼應無不定之聚耶。答。若望用門應有三句。謂一切定（為一）一切不定（為二）有定及不定（為三）若望體者。非定非不定（是為四句）體用合論總有四句也。

九道義

    法花疏三云。通明九道。眾生不解。唯佛能解○九道者。六道及三乘人也（文）大論三十三云。眾生九道受記者。所謂三乘道六趣道。此人經爾所阿僧祇劫當作佛（乃至）餘六道。亦皆後世受報（云云）問。以佛攝九道耶。答。可攝之。問。若爾何故云九道不解。唯佛能解耶。答。此約迷者論九道耳。故云九道眾生。眾生之言。正是對佛（若通而言。佛亦名眾生。而多以有生死者名眾生也）若總論九道者。三乘中佛乘因果該攝故。智論文明記眾生所得九道果也。故云眾生九道受記。不云九道眾生受記也。問。他宗云十界。是舉數員。今言九道。何不足數耶。答。教跡義云。九亦是其一數之員（云云）意以三為圓數如伊字三點故。又如三品煩惱。三各有三故。以九句員數故。佛法中多用三也。今九道者。亦是三數。謂三乘為上。三善趣為中。三惡趣為下。此三各三品故成九道也。

三乘義

    法花統略云。立出世乘之大意唯有三乘（云云）譬喻品義疏釋長者謂子。若十二十。或至三十云。求大乘者少如一十。求緣覺稍多如二十。求聲聞者轉多如三十。此釋出花嚴經賢首品。又即如此經三根人。上根得解者少如身子一人。中根稍多如四大聲聞。下根轉多乃至五百也（云云）又解三車云。菩薩化世。聲聞從師並居人間之類故如牛羊。緣覺進不化世。退不從師。喻之如鹿。以表山林之況。又釋。羊之為狩其性遲鈍。譬於聲聞。鹿性捷疾。譬於緣覺。牛力強壯。門引重之遠。譬於菩薩。又解。羊形小譬小乘。鹿形處中譬中乘。牛形大譬菩薩乘也。問。為約三智明三車優劣。為約三斷耶。答。有人言。具約智斷優劣。聲聞但斷正使。緣覺使斷少習。菩薩結習俱傾。今謂中乘斷習。經論無文。但取智有優劣譬三車不同耳。今在門外者。門者宅也。立此三車同止生死之外。所以然者。三果雖異。或盡義同故。同在門外。又三乘人所得法。謂數滅無為。及盡無生智數。經云。六法為聖果體。謂無漏五陰及數滅無為。並在生死外也。然羅漢報身實在界內。以人從法六。得名羅漢為出界。解人以法從人。人在界內。亦得云羅漢在三界內也。若身各別。則內外兩屬初果。所得無漏。即非三界繫法。例此可知也（云云）言三果雖異者。謂三乘果也。言初果所得無漏等者。就聲聞乘既明極果已。更論有學三果也。然言初果者。且舉極劣耳。初果猶非三界所攝。況後後果乎。中間二果雖亦有漏道證。而正論果體是無漏耳。言中乘斷習經論無文者。化城喻品統略云。釋合譬中說二。涅槃經聲聞小涅槃。緣覺中涅槃為二。涅槃者。同性經明緣覺有十地。十地中習氣薄地。以根利故長斷習氣名中涅槃。聲聞不斷名小涅槃也（文）言長斷者。長者餘長也。既斷正使餘長斷習故言長斷也。問。義疏文云中乘斷習經論無文。統略引文云緣覺十地習氣薄地。若爾二處相違如何會耶。答。此是難義不能輒通。然有人言。義疏先制。爾時未見同性經文。統略後造。乃記既見。又有會云。如俱舍等說。聲聞獨覺雖滅諸冥。不染無知猶未斷故（云云）如是等文。唯明世尊斷二無知。二乘之人未斷習氣故。云中乘斷習經論無文也。今云。經論無以斷習別於二乘。同性經文。亦非以斷習簡別聲聞也。花玄六云。若取三車優劣義分。則以智為正。三乘智有優劣。同入無餘無優劣。二乘斷正使盡亦無優劣。故知。正取有為為正以分三車也。若取根本所求者。二乘人本為求涅槃。則無為為正也。所以然者。二乘畏生老病死本求涅槃故。正以涅槃譬車也。設使斷結亦為涅槃（云云）畏老病死求涅槃者。厭果患已。設使斷結者。除因患也○問。文中何故合羊車而取涅槃。合餘二車舉智慧耶。答。一者互舉也。二者若並云求涅槃者。則三車無異。今欲辨三車異義故。後二舉智也。問。若爾可言聲聞正求涅槃。餘二乘不爾耶。答。義實爾也。若三乘人皆求涅槃為正者。但直取涅槃行聲聞行便足。但緣覺人鄙聲聞從師而智便鈍故。求自然惠欲得。利根菩薩復鄙緣覺智鈍不能化物故。求佛智也。問。大車云何具為無為耶。答。下云。皆以如來滅度而滅度之。是無為文。又云。是諸眾生脫三界者。悉與諸佛禪定智慧等是有為也。又此文若指法身眾德者。皆是無為。皆以如來滅度而滅度之。謂果色悉與諸佛禪定等。謂果德也（文）言禪定智慧等是有為也者。且約應用故。下別約法身論之。此即自德總名法身。故知。先云有為是應用耳。又義云。離生滅故實是無為。以有法故假言有為。上下二文。各據一義。大乘玄教跡義云。對法身真如空邊故。報佛十力十八不共等。是有法故言有為。非生滅有為（云云）一乘義云。應身始起義是無常（云云）此名報身為應身也（大論四十四云。十八不共法。雖為無為法。以作法故是為有為法云云）

三乘共十地義

    三乘共十地出大品般若也。一乾惠地·二性地·三八人地·四見地·五薄地·六離欲地·七已辨地·八辟支佛地·九菩薩地·十佛地·大品深奧品疏云（第九卷）乾惠地者。未得定水。於小乘是四善根前也。於大乘未得順忍三十心前也。性地小乘四善根。大乘是順忍三十心也。八人小乘見道十五心。大乘無生忍入菩薩位也。見地小乘初果。大乘是阿鞞地也。然無生忍即是阿鞞地。但八人地據入初地心。見地據初地滿心也。薄地小乘第二果。大乘二地至十地。論云。過阿鞞乃至未成佛。正斷煩惱及習立亦薄名薄地。離欲地小乘那含。大乘不配地。但明菩薩離欲得五通也。已辨地小乘無學。大乘佛地也。此七地不列別名故配菩薩辟支。既列別名故不辨配也。菩薩地二解。一云歡喜等。二即從初發心至法雲。皆名菩薩地也（文）問。薄地至法雲地。不可爾離欲地無所配耶。若爾可七地已還為薄地八地已上為離欲地。以八地是色自在地故。應云得五通。而何薄地遠至十地離欲不配地位耶。答。依論說云過阿鞞乃至未成佛故云爾耳。此意即顯菩薩地中實無薄地離欲地等。其薄地等但是小乘四果名耳。若欲一一相配亦不可嫌之歟。問。此七地不列別名故配菩薩辟支。既列別名故不辨配者意何。答。自乾惠至第七已辨地。不列聲聞小乘別名故。配大乘菩薩含大小也。辟支既舉小乘別名故。不以菩薩位配之云也。問。涅槃疏七云。三乘共十地者。一乾惠地·二性地·三八人地·四見地·五薄地·六離欲地·七聲聞地·八辟支佛地·九菩薩地·十佛地（云云）第七既名聲聞地。何云不列別名耶。答。彼名聲聞地者。且依義稱之非經本文。問。論云薄地得阿鞞（云云）今何復云過阿鞞耶。答。不證品疏云（第九卷）薄地者。論云得阿鞞菩薩也。非是三乘十地薄地。三乘十地薄地過阿鞞位也。論意初地名薄地。古解云。此是六住名為薄地也。北人亦釋不同。一云。三十心斷四住或餘四住習及無明住地正體及習故初地名薄地。二云。三十心斷五住正體及四住習無餘無明住地習在故初地名薄地也（文）仁王受持品疏云。依智度論。先世因緣七地菩薩有肉身。七地聲聞地。聲聞肉身成道借相解義故。云七地有肉身也（云云）七地者。玄達菩薩。即遠行地也。辨忍云得無生法等忍也。問。若爾何故云七地聲聞地耶。此既非共地。何云七地為聲聞地耶。答。經結位云住第十地阿羅漢也。引三藏師云（真諦）○二結盡名羅漢。七地見三界惑非有非無○又云。分段生死盡名羅漢（云云）又云。言十地者。前三賢加以七名第十地（云云）義意云。遠行地名阿羅漢故名聲聞地歟。此非三乘共十地也。花玄六云○如三乘共十地。八地即是二乘因果。九地與十地為大乘因果也（文）

五菩提義

    法花新撰疏云（分別品）大品無生品明有五菩提。彼直云。菩提有五種意不列名。大論兩釋。一以三乘菩提。及柔順無生二忍為五。第二直就大乘作之。一發心菩提。二伏心菩提。三明心菩提。四出到菩提。五無上菩提。論雖列名亦不判位。人有三解。今略陳。一發心在善趣。伏心在種性解行。明心在初地至六地。出到在七地至十地。無上在佛地也。依此義今八生得初地明心菩提也。問。既是明心。云何經言阿耨菩提。
    答。若作五菩提明義。第五始是無上。今總對二乘菩提有上故云無上也（云云）此與大經五果迴心云八萬劫乃至十千劫得阿耨菩提其義同也。

七方便義（三觀處附之）

    七方便者。涅槃疏十二云。有二種。一者即是數人所用七方便。五停心觀為一。總相念處二。別相念處三。足四善根為七也。復有七方便者。一色苦·二色集·三色滅·四色道·五色過·六色味·七色出。亦云離亦云滅也。然前四即是四諦○後三復是三諦者。解云。後三偏觀愛之過患。色過即是愛。色味即是愛果也。滅即滅於愛果也（文）（意云。愛過重故復觀之。問。何不重觀愛滅道乎。答。義章釋可見之。今以阿鞞三諦答。大論云。隨相十二因緣義云釋言生道即是第八第一義觀為是不論等文）仁王疏下釋修七賢行云。即七方便也。一五停心·二別想念處·三總想念處·四暖法·五頂法·六忍法·七世第一法（文）涅槃疏文。先總想念處。今先別。然先別後總當俱舍等說也。仁王疏上卷釋七賢有二義。一依小乘（始下卷所引）二依大乘。云。一初發心人·二有相行人·三無相行人·四方便人·五習種性·六性種·七道種性。此七在地前調心順道名為七賢（文）問。觀色空等七方便配位何。
    答。涅槃疏十二云。若論人解云。位在四念處。假名空中三惠為論。在聞思二惠未得修惠也。數人判則深為學人說七方便。此即是無漏道。婆沙兩解云在思惟道。次有一論師名波賒。解云。前四方便在思惟道。後三在見諦道也（文）（數人則漢土學毘曇人論人者漢土學成論者也）義章云（十二因緣義）若依毘曇。前四方便在四現忍及見道中。後三在於修道之中（云云）（釋文相違可撿決之）問。經亦云三觀處者何。答。涅槃疏十二云。三觀處者。謂無常苦無我。即是三修。論人解此三位在四善根中暖法以上。但是有漏。數人解三觀處。一云。但是無漏。次一解云。界入以為三觀。在於念處位中。若依成實說。觀無常無我及苦。以之為三。此觀在於四現忍中（文）判成實意二師釋同。判毘曇意即異也。此中暖等四心者。仁王疏上卷云。
    涅槃疏十八云。曇摩掘部解云。世第一法通三界○若是無漏非三界繫。次阿毘曇人解。世第一法但在色界。何故爾。六禪初但發見諦無漏○（六禪者。四禪與中間未來也）第三瞿沙解云。四善根若暖頂二法是欲界。欲界極善名之為頂也。若後二忍法世第一法。即是色界也。今初文云猶如欲界修習世間第一法。則破薩婆多與瞿沙解也。又我說在於初禪及第四禪。此正破前家義。後云存無色界已後破兩家也（文）

三惠義

    言三惠者。聞思惠及修惠也。法花藥草品疏。釋念何事等文云。然三惠不同。或以三乘人為三惠。聲聞智淺如聞惠。緣覺智女深為思惠。菩薩盡理如修惠。亦得三乘各有三惠。作意守境為念即聞惠也。曆心思惟是思惠。深入是修惠。通秤事者。以境為事。依毘曇三乘人。同觀四諦境生三惠。毘曇聞惠但緣文。修惠但緣理。思惠或時緣文。或時緣理。成實通觀一滅諦境。大乘同觀一實相境。緣理三惠位者。毘曇前三方便是聞思位。四善根是修惠位。成實四念處是聞思惠位。暖法以去是修惠位（文）新撰疏云。惠者觀達真理名之為惠。惠義不同有其三種。謂聞思修。耳□聲教名之為聞。從聞生惠名為聞惠○之心美度名思。思心解悟名為思惠。證理明。秤之為修。修心觀達名為修惠。初聞惠從境得名。思修二惠。從用受秤○攝論云。聞惠以十二部經為境。問。念云何是聞惠。答。攝論解念惠行。以聞惠為念。思惠為惠。修惠為行。故知。念即聞惠。又作意聽聞是念義。故念是聞惠○攝論云。思惠以十二部經所詮法相是思惠境○修惠以十地真如為境○通達十二部經。是聞惠功能。即聞惠體○通達十二部經所詮法相。是思惠功能。即思惠體○通達十地真如即修惠功能。是修惠體也○依攝論意。本識中三惠種子為因也（云云）譬喻疏云。從佛教生聞惠解故云從佛口生。從法化生者。從理法生思惠解也。得佛法分者。生修惠解也。毘曇云。聞惠一向從教生。修惠一向從理生。思惠或時從理。或時從教。依今文。思修二惠並從理生也（文）或本云。依今經。聞思修三惠。並從理生也。新撰疏同也。即云。依今經。思修二惠。並從理生也（文）大品疏第九云（三惠品）經及論無三惠名直云行生修般若耳。若以般若為惠。於義得也。三惠有二。聞思修三此此多就無階級階級為論耳。行生修三惠。多就階級無階級為論。故經云。從初發心至坐道場應行修也。但法師及論釋不同（云云）又云。有人言。梁武解。初地具行生修。但義說三也（云云）


　　建仁二年五月十日。於東大寺塔本坊為興法利生書寫畢。三論學者覺澄。

    留贈後見  共期佛惠

　　于此帖有二卷第五惡筆染墨了。第六須他之助筆畢。
　　文明十三年十月一日。三論宗英憲（生年十九）同極月之比。以寫本一交了。


名教抄卷第七

　　　　
　　　　  
          
          

此卷有三科附一乘

    四果義。四種聲聞義。五種緣覺義。
    言四果者。須陀·斯陀·那含·羅漢也。百論疏上卷云。四果四向名為八輩。初但是向非果。後但果而非向。中間三人亦向亦果。故雜心云。以有五事故。說有八人名。前後事各一。中間則有三。然數論及十八部異釋（云云）并非正意。今但約虛妄重輕。就觀解明昧。故無階級中作階級說。不如數論所定執也。問。今明大乘之論云何乃敬聲聞僧耶。答。八輩通於小大。不偏局聲聞故。龍樹釋三乘共地明聲聞菩薩。相配釋之。故知。八輩通大小。問。聲聞八輩其文易知。菩薩八輩請陳其相。答。將智度論釋三乘共地。配之亦可知矣（文）金剛般若疏三云。如三乘共十地。八人地·見地即須陀洹果。薄地即斯陀含果者。離欲地即阿那含果。已辨地阿羅漢果菩薩法中。已辨地屬佛地。是知。大小皆得名地（云云）此中八人地是見道。正是須陀洹向。而相從故云即須陀洹果也。次下文云。所以菩薩名地者。是勝持廣普能生能成。有此眾義故與其地名。聲聞無此諸義故。不名為地。聲聞之人厭老病死欲入無餘故。斷除煩惱數辨蘇息。遂其心期故與其果稱。菩薩無此諸事故。不名為果。然復有互舉之義。其事常通。何以知之。三種皆乘。三種皆道。三種皆地。三種皆聖人。然地豈不通耶。故知。隨舉一義耳（云云）言欲入無餘故等者。問。聲聞求疾滅欲入無餘者。唯證無學遂其期心。何故數數甦息耶。若數數止息便遂期心者。乃非欲求無餘耶。答。數數止息增其道力堪任現得涅槃也。又前三果亦是涅槃分故。且慰其心。然復遂其本心所期入無餘涅槃也。同疏次文云。問。依小乘義明。或唯見諦思惟。斷三界見諦惑既立初果。斷思惟亦應立一果。若爾唯應有二果。何得有四果耶。若斷三界思惟既立三果。斷三界見諦亦應立三果。又若約界而判。既有三界斷三界惑應有三果。何故斷欲界惑立於三果。斷上二界惑立一果耶。若依靜散而判○斷欲界惑應立一果○斷二界惑亦應立一果○答。此是如來善巧假名判立。無有定相。通而為論具如問也。而今不爾者。斷三界見諦出三塗之表為聖人故立初果。人見惡道塵散。八十八頭蛇死。就斷三界思惟更立三果。斷欲界思惟立於二果。斷上二界思惟立羅漢。所以然者。欲界是苦難地。此既難可過度。是以斷欲界惑立於二果。上二界非苦難地。已有解基惑則易斷。是以斷上二界惑立阿羅漢果。言斷欲界惑立二果者。欲界思惟有九品。斷前六品名斯陀含果。具斷後三品名阿那含果。所以斷前六品立斯陀含果。毘婆沙中和須蜜論師云。前六品煩惱。能發無作閏於三途。是故斷此六品制於第二果。又且既開惑以為九品。是上中二品其惑則重。是以斷之立於一果。後三品既輕。故斷之而立阿那含果。莊嚴師云。欲界思惟九品煩惱。潤業不同。前之三品閏邊地貧窮。次有三品潤邊地富貴。問曰。立此四果出何處文。答。毘婆沙以五義故立果。一者捨於曾道。二者得未曾道。三者得一味解脫。四者具修十六行。五得八智。今以五義具立初果。下三果者可具三義。謂捨於曾道。得未曾有道。及一味解脫也。如此等義。數論中廣釋。但知。是假名方便。不如數論。有所得解數論。但得名字不知佛意也（文）言如此等義數論中廣釋者。數是毘曇也。論是成論。此則總舉上來四果之義。通指二論家也。成實論賢聖品等明四果義。如云須陀洹者。如佛經說。若人斷三結○名須陀洹。不墮惡道。必得正智極至七有○思惟所斷結有九品。若斷一二至三四五。是名行斯陀含者（乃至）盡離欲界九品結名阿那含○若盡斷滅一切煩惱名阿羅漢（云云）如是等也數者可知。言前六品能發無作閏於三途者。不善業果正在三途。然約初果人所感不在三途。若惡業果於人天受。言下三果者可具三義者。可具五義而言三義者。據顯除隱也。須陀洹果。於向道中具觀上下八諦。具起八智具修十六行。故至得果時。乘其勢力頓得八智。具修十六行。後三果不爾。隨觀一諦而證果故。未來所修八智及十六行。其義隱也。舊婆沙。
    雜心賢聖品云。得果時說五因緣。得未曾道。捨曾道。頓得八智。一時修十六行。得一味解脫果（文）涅槃疏十九云。如婆娑中釋。沙門則是見道沙門。果則是十六心果也。果有兩種。第十六心是有為果所斷得無為果。後諸果類然也。沙門那此應須離釋。沙門名乏。那者名道。此人斷九十六種之非道得聖道。今時之貧道亦離字釋故須離釋。舉類如息慈。息是息惡慈善也。沙門亦名樂靜寂志息心也（文）金剛般若疏三云。須陀洹者。此言修習亦名逆生死流。流有二種。一生死流。即是煩惱。二者道流。名為正觀○由入道流故逆生死流。由逆生死流故入道流○餘經云。得須陀洹名為溝巷斷結。前觀欲界苦斷欲界苦下煩惱。次觀上界苦斷上界苦下煩惱。還觀欲界集。次觀上界集。如是上下屈曲似於溝巷。故云溝巷斷結。三藏師云。得須陀洹者。此云至流。如煩惱引人至生死流。八正道引人至涅槃流也○斯陀含者。此云薄媱怒癡。亦名一往來。此人猶感欲界兩生。一生天上一生人中。便成羅漢故名一往來。亦名頻來。以頻受兩生故名曰頻來。第三阿那含者。此云不還。亦云不來。斷欲界結盡不生欲界故曰名不來也○問。四果十智中具幾智。答。初二果七智。除盡無生及他心。
    問。凡夫解道尚得他心。二果聖人何故不得。答。聖人非不能得。若得他心智。即是四禪斷欲界。非後初二果也。第三果八智加他心。第四果具十智也（文）譬喻品疏云。數經云。六法為聖果體。謂無漏五陰及數滅無為（云云）仁王疏下云。斯陀含果梵本名息忌伽彌。此云一來。息忌名一。伽彌名來（云云）又云。證那含果。西方云阿那伽彌。此云不還。阿那名不。伽彌名還。此不還欲界也○略即斷五下分結。廣即斷九十二見諦八十八思惟四使也（云云）窟下云○但二乘漸見四諦。佛頓見也。有人言。小乘宗有二。一次第見諦。二一時見諦○今撿佛性論聲聞有二種。一利根人。於一念中等觀四諦八十八惑。一時俱斷。皆名為見諦。若鈍根人次第觀。即初念見苦不見餘三諦。但苦下四諦名為見諦。今用前解。以聲聞為漸見。佛為頓見。以聲聞多漸見諦也（文）言但苦下四諦者。問。但以初念名見諦。第二念後並屬修道歟。答。利根人一時見諦。可第二念後屬思惟耶。若鈍根人起十六心。前十五心並名見道也。若爾何但苦下名見諦耶。言苦下四諦者。以苦為首。次第觀四諦故云苦下四諦也。法華序品疏云。阿羅漢是外國語。以三義訓之。一者殺賊。以智慧刃殺煩惱賊。此約離因患就現在論也。二者不生。以煩惱糠脫故。後世田中更不後生。此約未來離果患也。三者應供。具足智斷應受供養。法花論凡有十七義釋應供。今略舉大意。謂內應真理外應供養。雜心翻羅漢以為無著故。經翻阿羅訶亦云無著故。云如來無所著至真等正覺也（文）

次明退不退者

    涅槃疏十八云。數明。初果人無退。上三果有退○下一果見諦無漏則不退。次有一部人解云。上三果不退。初果有退（初淺後深故）論人則明無退○瞿蚳六反退失。第七邊得已則使自殺○論人解此文云○此是退失禪定非是退失無漏。數破此語明。若退失禪定何足可惜。而致自殺令自殺故則是無漏也（文）二十七賢聖。大品疏第六云。經論列二十七賢聖不得一種而定。今列二十七者。見諦中二人。謂信行法行。次初果為四人。一極七生初果。二家家人。三現滅。四中間滅。足前六也。分第二果與向各一。足前為八也。第九那含向斷第七品。第十一種。第十一即上品。十二即羅漢向。望後應有生滅行滅信解脫見得及身證為十八學人。足九羅漢成二十七也（文）涅槃疏七云（釋非第八人之文）數家無二十七賢聖義。但有七賢七聖。七賢者即七方便。初五停心觀總相念處別相四念處暖法頂法忍法世第一法（云云）七聖者。雜心賢聖品云。隨信行隨法行信解脫見到身證惠解脫俱解脫（略抄）成實賢聖品云○先十八學人及九無學。是二十七人名為一切世間福田僧中俱足（云云）（對義章賢聖可見之）問。大品疏列二十七既有生滅行滅。何無中般無行上流耶。答。若以羅漢向為第十二者。即滅一數。若開羅漢向故不數之者。乃二不足。然中般等三。若如之者其數過多。若不爾者復除何耶。更尋之。唯涅槃疏行滅者。上流般者也。若爾闕無中般。而已現般者即上品故。更不別論。只就受身之中開中般生般上流耳。涅槃疏十八云。時解脫者。此是鈍根羅漢。要得時衣缽等方得道也。六種羅漢。謂退法住法思法護法勝進不動也（文）問。初果四中。第四中間滅者何人乎。答。一品斷受生。二品斷受生歟（見他師釋更可廣問答文）問。第十一名上品者是何耶。答。當那含果。然名上品者未知何義。若是九品道上上品故云爾歟。涅槃疏十九云。是須陀洹二種者○謂利根鈍根。鈍根者。極至七生十四二十八生。二十八生出婆沙。釋論略明七耳。若是利根。現身即得無學。鈍根人復有五種。六五四三二。有解不同。或云。得四品定者。今明此是就生為言耳。七生已下乃至二生得無學也。此出婆沙也（文）不言一生者諸師異釋或云。濫第二果故不說之。或云。定無受一生者引證（云云）義章云。利鈍不定故也。又涅槃疏次文云。若初得道名須陀洹者下。第二結成二難。若前得道名須陀洹者。初得苦法忍時。何故不名須陀洹。此初難。若初果名須陀洹者。外道入佛法在第十六心超證第三果。何故不得名須陀洹果耶。若本為外道時。斷欲六品。今十六心超證斯陀含果。亦應名須陀洹。此後難也。將此難外道斷結即是難七十三人斷惑義。故知。前數人道七十三人中。欲界有九品靜心。分為十八品。伏九品事惑之釋不是也。善男子。以初果故名須陀洹佛答。答其第一難。若初得道名須陀洹。苦法忍何故不名須陀洹。今明第十六心果方名須陀洹。前是因故不名須陀洹。答一難初得道難自然去也○若初果名須陀洹。超越那含應名須陀洹。佛今答以初果名須陀洹。至十六心超證第三果故。不名須陀洹也。然此答難猶未好去。雖復超證亦同是初。今何故不名須陀洹耶。後自更問答論之耳。然此出婆沙中。解此義云。若是具縛人。發初入佛法修七方便者。證於下果名須陀洹。若是外道斷惑至無所有處者。後至十六心即超證第三果。不名須陀洹也。若不見婆沙則解此文不去也。如初果是下故。初名為須陀洹。餘果超證故勝果故不名須陀洹（文）次文云。八智即苦此智。苦此智具八智。十六行者。即是具觀十六諦也。迦葉言。得那含亦復如是亦二得八智及十六行。何故不名須陀洹果耶。次更問答論前義未可解。此凡有三事。是同一者。初義是同。十六與八智二種又同。何故第三果不名須陀洹耶。善男子佛答。前為其別出諸義。次別解釋。今前出義者。明。有漏十六二種。共與不共。無漏十六亦二。有向十六得果十六。八智亦二。向果八得果八。然向唯有七智。八忍今言八者。從合數為言耳。又忍是智之類。說忍為智也。須陀洹人於共十六得不共十六者。正為解釋。上難道有三義同。今明二種是同。同十六行及與八智也。不同者。一者明十六心證初果。本是具縛凡夫。未曾斷煩惱。若十六心證三果者。是外道斷結人。二者初不同。一是次第從七方便乃至十六心故是初果。但捨於向耳。彼是超證至十六心時。非唯捨向亦捨果也。又佛弟子則有共十六者。外道直從外來修暖法。不作前三方便。是故為異也。無有共十六。用此義證。七十三人是外道來入佛法也。若明此須陀洹者。既是具縛凡夫。發初為佛弟子。具修七方便觀。前三方便。即是共於外道之法。從暖法去屬內凡夫。是不共。婆沙中自作此說。河西後有斯制。今用此文證知。前三方便亦觀十二諦。今於共得不共也。於向八智得果。八智向時。八智悉於果法一時得八智也。超證那含果人是外道。無有共十六。又捨向後捨二果。是故雖同是初初不同。次明。那含唯觀一諦法。此非是用證前義。若是次第行人。具觀四諦有十六行。若超證那含則觀一事。此是涅槃出第三果與初果同耳（文）涅槃出者。疑可作炎字歟。炎者字書云。火光上也。今案即餘勢之義也。謂非正答上難。但言便所出也。問。次第行人具觀四諦等者有疑。夫超越那含。依見諦證故觀四諦。若次第證者斷修惑時。隨觀一諦故應云觀一事。今何相反言之耶。答。今有二義。一云。超越證人。唯觀道諦得以第十五心。第十六心唯觀上界道故。若次第證通觀四諦。雖不並觀。而容觀四諦故云爾。又一義云。次第證者。於向道中通觀諸諦。而具十六行。超越證者。雖於向道通觀四諦。而一一諦不具四行。唯觀一行不具十六行也（後義勝歟）由此可知。超越第三果。與初果同唯觀一事。次第那含具十六行。與初果異也。問。言超越那含無共十六又捨向後捨二果者。疑云。超越那含。本不證初二果。何云捨二果耶。若言不得初二果故名於者。亦應捨共十六。從外道來者。不起前三方便故。彼既以先不起故不名捨者。此亦先不得初二果。何名捨耶。答。共十六者。先不起故不名捨。其初二果。全不得故今名捨。所望各異。更有何妨耶。又一義云。其初二果。今時有非得後更不可得。故名為捨。彼共十六者。本不約得捨。次第證人。於七方便亦無得捨。但約所修勝進時名先位為捨耳。故本不起者不名捨也。問。外道來不作前三方便故無共十六者。外道時不起之。何名共耶。若起之者何言無耶。答。外道時不起十六行。是行觀聖諦故名聖行故入佛法。方起而名共者未會理故。是外凡故名為苦耳。問。若外道時斷欲界五品煩惱。後至十六心即得須陀洹此人前應無前三方便與超越第三果同。何名須陀洹耶。答。是次第證流類故。得名須陀洹歟。更思。問。前文云。前數人云欲界九品靜心伏九品事惑義不是者數人者是毘曇家也。許外道斷結。然何云伏耶。答。上文云。即時數師皆作此釋。是故為僻（云云）毘曇婆沙雜心四卷皆云。依四禪起暖等。以欲界無定故（取意）故知。所破者。是漢土諸師學毘曇者之解釋也。淨影義記云。超越那含一向不論。此非常行之次第故（云云）與今所釋其趣異也。涅槃疏十九文云。遍觀已行者。此釋第五行人（涅槃河七人中第五人也）更進斷欲界思惟煩惱故言已行。從斷初一品思惟至第八品。並是其結。此結中自有家家。往來種子人如常釋○第六人阿那含所言住者。既得出於欲界。是故消息如雜心等諸小乘論明。出於欲界。爾時與無量煩惱戰爭。諸煩惱不聽出也。今既得出欲故消息故名為住。是阿那含有三種者。那含乃多。今且舉二種即攝那含盡也。然那含不出生為不生。不生者。於即身現入涅槃生者更於身生色無色界也。是阿那含有五種者。簡第二人。凡有五種。後有六者。還收前一人來對辨也○後有七。六如上。七無色涅槃○現般一人在於欲界。中間五人在於色界也。現般涅槃有二種。或言二身或言四者。招提釋云。利根生初禪二禪。鈍根即具生四禪。問。何故不言生第三禪。招提釋云。舉初後中間可知。河西云。示此人卓越無定。或四或二生也。不判生諸禪。今師明撿阿含及釋論。皆明諸禪各有四天。當是遍生四禪中四天也。一有精進者。勤修於道無自在。定者。於禪定不自在也。二者於禪定自在而懈怠。次後二種。一者具精進及禪定二種。二者不具或有定無精進。或有精進而無定○言作業受生業者。解不同。今依雜心言作業者。是中陰業無生業者。無有生陰業也。中滅人唯有一無受生業耳。然中陰生屬生陰攝不屬死陰攝也。不問凡聖悉同爾是中涅槃那含人有四種心者。初非學非無學心者。是那含人受生。必在有漏心中也。故○不得於無漏心也。二者學心既受中陰生竟。還入那含無漏心也。三者無學者。從那含無漏心中進得無學有餘涅槃。四者非學非無學入於涅槃者。即是羅漢出世諦有漏心中入無餘涅槃也。二是涅槃二非涅槃者○受身涅槃者。即是生滅人也。生者生色界。受身者受色界生陰也○若是成論文解此人云。生色界即入涅槃。雜心有二解。一同成論。二云。生色界斷煩惱得有餘盡其壽入涅槃。評家用後釋同於涅槃文解也。故成論為失。今佛解云。生色界修道。盡其壽入涅槃。迦葉云。既云受身即應入涅槃。今何故言盡壽方入耶。佛解云。是人受身者。受身後方斷三界煩惱入涅槃耶。次釋行般涅槃。生色界常修行道故。行入涅槃。無行涅槃。不常修。任無漏熟。入涅槃也。此之三人並生初禪。於一生中得滅。受身人根利。行般人則鈍。無行處中。次釋上流人言得四禪退失者。此是欲界人得四禪是退失。鈍根人遇因緣即退如遠行長病教化等五緣。即退退失亦具退四禪。亦言退三者。據退三為語耳。若是色界無長病等緣。即無有退。欲界利根人不退。鈍人無退因緣亦不退也。此人既退上三禪。後捨命即生初禪。此有三種人。一者全超。二者半超。三者一切處生。言全超者。此人根利生初禪。即超生五淨居天也。半超者。或生二禪三禪也。一切處生者。遍生四禪也。雜心作此判也。四禪有二種。一入無色界。二入五淨居報。無色滅人樂定。入三空無色處。若樂惠人入五淨居。五差薰禪業。此大勢修薰第四禪第九品定善也。兩無漏薰一念有漏。十念無漏薰五念也。初則無量百千心出有漏已。復無量百千心入無漏如常（云云）此中凡有三義簡二人。一樂三昧。二樂智慧。又一樂論義。二樂寂靜。又一修薰禪。二不修薰禪。此中凡有三事生淨居不但薰禪一種。數人明但薰禪得生此義為陜。如首天子至佛所聽佛問。何故生彼天彼有三事無厭。一供養佛。二樂聽法。三樂供養僧。三事無厭故生淨居。故知。不但薰業。迦葉論中滅人。既是利根。何故不既入涅槃耶。次問。色界中何故無中涅槃。欲界中有耶。佛答初問可解。阿難為比丘就王求七寶莊嚴。一夜之中得道。初夜修道。後夜得初果乃至無學。即飛至餘方入涅槃。○答其第二問○明。欲中有二因緣。謂內之與外。為五欲煩惱。有二塗。觀此過後厭正生故有中滅也。言外者。即是外有五欲之因緣。色界無此外事。欲界後有二種愛心。欲愛及與食愛。色界無此。為有此過。至心呵嘖於中涅槃也。得向果故者。明。欲界中得入初見道及向。色界則不得入。若是成論師解云五方便中有得生色界義。故得於彼入見道也。數義則不須也。善男子。中涅槃生凡有三種。此更簡中滅人。未離欲界者。終受中陰身也。非是猶是死陰也。至色界邊亦然。非是受色界生。但至色界邊耳。若受色界生則屬受生人也（文）同疏十一云（明八對今昔）昔者八萬天人得初果者。此是天人合謂天有八萬人只有五人○八萬天皆得初果○唯拘鄰一人得初果○問。此八萬天是何界天。解云。上色界天等。無有初得道義。若在下界修得初果竟生上界故不論也。六就兩請主以判今昔。昔是梵王請。今是迦葉請。昔是凡請。今是聖請。然梵王是那含人。何以知之。如瞿伽離。謗身子目連。梵王來之。瞿伽離云。佛說。汝得不還果。汝何意來。若爾即是阿那含也。若爾者何得言是凡。解云。當請是凡也。若請時是凡後得果者。則是有得初果義。何意上不得初果。解云。前時小乘意。若依小乘無得初果義者。此王已應前得初果竟方生初禪。以此論者。請時已是聖也（文）言前時小乘意者。指次上上色界天無有初得道義之文也。前時者只是前也。問。爾者梵王初是凡夫後得聖果者是大乘意耶。答。不爾。猶是小乘義也。何以知爾。第十九文云。明。欲界中得入初見道。色界則不得入。若是成論師解云色界得入見道（云云）（具如上文）故知。是成論師義。非大乘意也。問。若爾何對小乘義而明之耶。答。小乘義者當數人義。謂成論師。以成實論謂是大乘故。假為大乘師義故以毘曇家為小乘也。又小乘三藏意正云色界身入見道。故云。小乘色界不得初果。對此明義舉成論師說。非大乘義也。既是成論人自所推度故。非大師之所許也。問。依小乘義。梵王已得初果方生初禪等者。依毘曇說可許之耶。答。未審。且云。此亦非論家釋意。但是漢土學者義耳。亦非正義。又成論師指數人云爾歟。涅槃疏十九云。終不造作共凡夫事者。河西解。不同凡夫斷善作五逆罪。今明。此解殊奢緩。依今經前暖法無此事。況後那含耶。今依婆沙文解此語好云。凡夫由有妻子枕頭洗面等事。下二果則同。第三果無此事也（文）涅槃疏十九云。暖譬十六行。火譬須陀洹果。此義於數人後死。彼云。須陀洹果第十六心。至思惟道。彼云類阿羅果不至思惟至無學。故十六心至思惟道。今此中至見道也（文）問。今文第十六心猶見道者經文如何。答。中論行品疏云。成實師云。第十六心猶屬見諦（云云）譬喻品疏云。問。成論云。取衣時有煩惱。取衣已無煩惱。身子是大利根人。何故不即成羅漢而證初果耶。答。婆沙云。波羅蜜聲聞。必前證初果後成羅漢法如是故。有人言。身子博學多聞。於世俗智慧勝。於入道智慧劣故。不及取衣時有煩惱。取衣已無煩惱人（文）問。若准此文。勝身子者。許超前三果得第四果耶。答（云云）若依有人意可爾。但未必為正更應尋之。

四種聲聞義

    中論疏第一云。聲聞有四種。如法花論說。一決定聲聞。謂本習小乘證於小乘。二退菩提心聲聞。本發大心退大取小。三增上慢聲聞。未得小果謂得小果。四應化聲聞。方便示現。總此四種若為聲聞（文）法花論云。聲聞有四種。一者決定聲聞。二者增上慢聲聞。三者退菩提心聲聞。四者應化聲聞。二種聲聞如來與授記。謂應化聲聞。退已還發菩提心者。若決定者增上慢者二種聲聞。根未熟故如來不與授記。菩薩與授記者方便令發菩提心故（文）同論疏下卷云○從菩薩授記者已下。第二釋疑。疑者云。若增上慢聲聞佛不與授者。不輕菩薩。何故通二人與之授記。解云。佛就根熟未熟故。與記不與記。菩薩約二種義故所以與記。一者如前明。有佛性故得與授記。二者方便令菩薩發心故與授記也。問。若爾。佛何故不依此二義通授此四種人記。答。以菩薩例佛義亦同也（文）問。菩薩通四人與記。佛唯二種與記。今問中何唯牒上慢難之耶。答。上慢有二種。一者凡夫上慢。論即名上慢。二者聖人上慢。謂決定聲聞也。又義云。且舉顯。謂不輕菩薩對上慢人。經文顯故也。或且舉一類顯故。難云。菩薩何故通二人與記（云云）二人者即決定增上也。授記品義疏云。依法花論釋。授聲聞記中有四種聲聞。決定增上慢二人。根未熟故。如來不與授記。然決定聲聞。保執小乘增上慢人。自謂究竟不信作佛。則不堪與記。亦未堪破執及會歸義。而此經會一切二乘已成佛者。蓋是對應悟之人故。說此經明破及會義耳。增上慢亦爾。如五千之徒。不堪聞於破會。以根未熟故。常不輕所對增上慢者。其根已熟堪聞破會故。為說一乘也（文）此文於上慢前別舉決定為增上慢也。又問。菩薩與記有二義中。後記云方便令菩薩發心者。論云令發菩提心。疏何云令菩薩發心耶。答。即指上慢等名菩薩也。謂內有菩薩。機根但未熟耳。故以方便令其未來發菩提心也。故法花玄第七云。問。無實行人得記者。常不輕菩薩與四眾授記是何等人。答。論云。方便令其發心故。此是與實行人授記。問。若爾前云何實行不得記。答。前明不得。如此中三根人。現前授記劫數之記耳。非無通記（云云）此文明其得記人發心也。問。法花玄第七明五種聲聞○一者退大學小聲聞。如身子之流。二者發軫學小聲聞。三者以佛道聲令一切聞。四內祕菩薩行外現為聲聞。五增上慢聲聞。增上慢聲聞中復有二種。一者得四禪時謂得四果。如釋論出之○二者不必得禪。但偏修厭觀三毒不起謂得羅漢也（云云）既有五種。今明四種為不盡耶。答。玄又舉今四種已云。此四攝一切聲聞。皆盡與上五種不相違。但廣略為異耳（文）今料簡云。發軫學即決定聲聞。故玄云。本學小乘行得證四果故名決定聲聞（文）又云。若發軫學小聲聞。前是未發心授記也（文）同是本乘聲聞也。但決定聲聞。唯是正位聲聞。若發軫學小正是正位聲聞。故云未發心。若通論。亦攝未入正位者也。第三以佛道聲令一切聞聲聞者。退大應化入一乘已之名也故中根。領解云。我等今者真是聲聞。以佛道聲令一切聞。故知。退大人正取迴心已後名也。此若通論。通諸大人也。廣略雖異大旨是同。問。本乘聲聞若許後時迴小入大者何名決定耶。答。現在無大機故云決定也。緣略上云末○故法花論有二種聲聞。有大機者。謂退大取小人。無大機者。是決定聲聞。問。此二人同生淨土。有何異耶。答。悟有早晚。根有利鈍。問。住羅漢幾時而悟。答。楞伽云。至無量億劫。耽小乘空三昧樂。猶如醉人久久方醒（文）

五種緣覺義

    法品疏云。問。辟支有幾種。答。略有五種。一本乘辟支。謂百劫修行。乃至極疾四世成道。二者退菩提心辟支。智度論云。菩薩若證四諦成辟支佛。三聲聞辟支。如初果人。於第七生中。若不值佛法成小辟支。不及身子。問。此人為在家為出家。答。俱舍論云。往外道法中出家。著木皮袈裟也。又云。住山林中淨居天等施其法眼。四者有犀角喻辟支。獨自出世則大辟支也。五者有部行辟支。亦有部黨眷屬也。問。辟支亦有多人共出世不。答。經云（報恩經三）五百辟支一時出世。別有因緣略不具述諸義。委曲如法花玄章已論之也（文）花玄五云。總說緣覺凡有四種。一者本乘緣覺。謂本發緣覺心後得緣覺果。但此人有多經劫。而釋論及餘論略舉有二。一極遲百劫。百劫者。此是大辟支。俱舍論釋犀角喻百劫也。二極速四世。中間則多小不定。此二種人。成緣覺果決定不值佛故。花嚴云。菩薩從兜率天下放光照之。若覺知者。則捨壽入無餘。不覺知者。從置他方無佛世界。大經譬之彗星義亦如是。中論云。若佛不出世佛法已滅盡。諸辟支佛智。從於遠離生○問。大小緣覺未得果時。見佛以不如四世得果。自三世已來得值佛不。乃至百劫未滿亦作是問。答。或值佛或不值佛。此無定也。二者非本乘緣覺。其人本是聲聞。於佛法中證得初果。初果人但十四生滿值佛。則成羅漢不值佛成辟支。如此之人。或有值佛義。以其成辟支竟而佛便出世故。有值佛義也。問。花嚴云放光照之令滅及移他方。云何得值佛耶。答。此人本願見佛與前人異故不例也。問。但初果不值佛成緣覺。二果三果不值佛亦成緣覺耶。答。俱舍論云。二果不值佛法亦成緣覺耶。而不出三果文。但得那含竟值佛成羅漢。脫不值佛前有成緣覺義。但此義既小故。經論不出之耳○三者俱舍論復有部行緣覺。其人自有徒眾部儻。如佛有弟子眷屬故名部行。此人行行不必具滿百劫。亦可六十劫。如身子時節故也。問。此人值佛不。答。亦不值佛也。四者變化緣覺。以眾生應見此人在佛世而悟故。佛世有之也。問。迦葉是何等根性耶。答。此是本乘緣覺人。非七生須陀洹人也。問。本乘緣覺。有無量人。始自四世終訖百劫是何人耶。答。迦葉智劣。身子則應是六十劫已下人也（已上）涅槃疏十二云。問。迦葉既是大辟支佛根性。何得不及身子。解云。或可百劫行行未滿不值佛。更行行時滿百劫成大辟支佛也（文）仁王疏上云。初大仙緣覺者。昔因中作國王。將諸綵女入園遊戲竟。暫時睡息。未睡之間。樹木精妙色葉蓊鬱。忽爾綵女毀壞王即思惟。我不久亦當如此以外況內。即成大辟支佛故。名大仙緣覺。二佛去世後。閑居靜室。結跏趺坐。獨悟思惟。忽然成道。名獨覺辟支。三有七生須陀洹。藉前解脫分善根。人天七上生。更不受第八生。即成少辟支佛。三種辟支佛中。前者最大。從因緣以得道故名大仙緣覺（文）統略下云（普門品）釋辟支有八人八實行八方便。八實行者。謂小大一雙。七生人是鈍根。但約聞教即成鈍根羅漢。自悟成鈍根辟支。極利取百劫人。次於本乘辟支。後有利鈍一雙。極鈍四世。極利百劫。次獨覺及部行一雙有。從眾名。部行緣覺無眷屬。獨靜山林名獨覺。次菩薩辟支本乘辟支。智度論云。菩薩不值佛法。退證四諦成辟支。此可通利鈍應為八人可知（文）料簡之者。仁王疏列三種辟支。一大仙緣覺。二獨覺辟支。三少辟支佛。花玄第五列四種緣覺。一本乘緣覺。極遲百劫。極速四世。二非本乘緣覺。本是聲聞前三果人。三部行緣覺。不必具滿百劫。亦不值佛。四變化緣覺。中論疏列五種。一本乘。謂百劫乃至四世。二退菩提心辟支。三聲聞辟支。七生人。四犀角喻辟支。則大辟支也。五部行辟支。統略列八種辟支。實行八人即四雙也。初小大一雙即鈍利。鈍是七生人。利是百劫人。次本乘辟支。後有利鈍。謂四世百劫。次獨覺與部行。次退心與本乘。實行如此。應化亦爾。總開有十六辟支佛也。問。三種四種五種八種等緣覺體義寬狹如何。彼此如何相攝耶。答。諸文皆汎論辟支故。名雖多少其義並盡。然且據文。花玄四種。統略八種。通實行應化故寬。論疏及仁王疏。不列應化故體應少。或可云。雖不舉應化名。准統略文。三種五種並通權實。又三種四種不舉退大。而仁王三種。及花玄第三攝之故。雖不別標而體攝盡也。次言相攝者。先以仁王疏三種辟支對論疏五種者。仁王三者即大中少也。第二獨覺辟支。雖不名中。而對前後理是中也。然大辟支。應通本乘及退大人。然依經文。且是退大值佛聞法故。其第二獨覺是中根。中根應通部行。從多分故。且言獨覺。又一人自悟名獨覺。後化他有弟子故名部行。其弟子者第三少辟支也。第三少辟支。亦應通本乘四世等人。從多分故。且云七生須陀洹人。若爾三根大少略攝皆盡。論疏云。五種者前三後二。二番明類。謂前三約先來行分之。第一本乘先辟支。第二退心先是菩薩。第三是先聲聞。後二約現在行分之。犀角獨出。部行有伴。此亦利鈍之差別也。部行多分鈍根。實通利根故。花玄云。部行緣覺。不必滿百劫。亦可六十劫（云云）故知。亦有百劫者也。獨出之聲聞是利根故。花玄引俱舍犀角喻百劫。百劫必是利根人也。然少分通非極利者故。仁王疏。大辟支後少辟支前。別舉獨覺辟支。故知。中根亦是獨出別稱獨覺。故知。非總名獨覺也。正明相攝者。三種中初大辟支。是五種中第四犀角大辟支。亦攝第二退心少分。統略云。退心者通利鈍也。即仁王文正舉退心故值佛也。并攝第五部行少分。義意云。自覺悟已。若部行者眾乃相依。若麟喻者唯獨處耳。三中第二獨覺辟支。攝五種中是一少分。或第二少分。三中第三少辟支者。是五中第三。及第一第二第五少分。次四種與八種相攝者。四中第一本乘緣覺。攝八種中第二對本乘兩人。及第四對中之本乘也。并攝第三對獨出及部行兩人各少分也。四中第二十四生滿非本乘者。即攝八中初對之中七生滿人也。四中第三部行。攝八種第三對之中部行緣覺。除其獨出。及除第二對中極利。以其本乘極利是獨出故。餘可攝之。義意云。部行中百劫利根者。必非本乘。或從聲聞來。從菩薩退者耳。四中第四變化。即攝通八種應化其義顯也。問。統略八中云。菩薩不值佛法退。成辟支（云云）此通實行及方便也。花玄四種中云。變化緣覺在佛世。若爾如何相攝耶。答。變化緣覺本在無佛世。是緣覺之本相也。而言在佛世者。意顯亦在佛世出也。此對上不值佛人。言此變化亦通在世也。
    問。三種四種五種八種單重增減義云何。
    答。今見諸文。其義或過或減。然以取類收之並應盡之。然多有重說。謂三中大辟支外。出獨覺辟支似重說。不舉應化退心似闕減也。四中非本乘不舉利根百劫。又不別舉退心似闕減也。一義云。非本乘者實通利鈍。一義云。聲聞乘來者。仍本性故唯鈍根也。前義為勝。退心緣覺即是第三部行也。本乘中鈍者。并非本乘。先聲聞人。即是部行。然別說第三部行便似重說。應云。是退菩提心緣覺也。故有滿百劫利根者。而如佛有弟子不樂獨靜。以是本菩薩根性故爾。故知。四種實不增不減也。五種中不言應化者易也。謂就實緣覺分別之。或應化通諸類也。第三聲聞辟支。唯舉七生小人不論百劫極利者便似闕也。一義云。若聲聞凡位中轉趣緣覺者。或名非本乘。即通利鈍。乃至百劫。或即此人名本乘緣覺。未證聲聞聖果故。不名先聲聞辟支也。其中獨出者。第四犀角攝。並出之者。第五部行攝也。於此五中。後二類中攝諸辟支乃盡。如何別說前三種耶。應言。兩門明義非無用重說也○次八種中多有重說。然以四門明義欲委悉故爾。智論俱舍論等多唯說二類耳。譬喻品疏云。□舍論明。緣覺有二種。一部行緣覺。謂有部黨眷屬。是小緣覺。二犀角喻緣覺。即是獨覺名大緣覺。其人獨靜山間。即是今文樂獨善寂也（文）（新巽同之）涅槃疏九云。若是大辟支佛。則獨出不並名為偈伽狩角。此偈伽狩是獨角。只有一角。譬大緣覺獨出世。小辟支佛。則得並出故云有五百辟支佛。俱出明此小辟支佛。並是七生須陀洹人（文）（此文但明大小二類辟支耳）涅槃疏第十二云。如大論明五百辟支佛出世。此則是七生須陀洹人也。若是大辟支佛。一向不並出故。婆娑中立大聲聞。如舍利弗亦不並出。況緣覺人也（文）問。仁王經初八百萬億大仙緣覺在同聞眾疏名大辟支也。今何云大辟支佛一向不並出耶。答。涅槃疏合因緣覺及獨覺辟支為一大辟支。然言一向不並者。一人悟道。悟道已或有唯獨一全無伴者。或有餘鈍者來隨前。是不並義也。類身子故。身子出時豈無餘劣諸聲聞乎。問。若爾大仙應唯一人。何故仁王云八百萬億耶。除一人其餘皆少辟支故耶。答。實爾。而經言大者。且據其勝者言耳。或對七生滿鈍者故亦名大辟支耳。六種性中不動攝故。而不如獨出人。涅槃疏據極利者云一向不並也。又退菩提緣覺。雖是極利。亦有部儻也。又仁王三種非大中少。但是大小二人。而於大者分二類也。初是並出而大義意云退菩提心人也。次是獨覺不並。亦是大辟支。而唯獨一故別明之。問。若許大辟支佛有並出者。依何道理以大論五百辟支定七生須陀耶。答。此是一往二類之中。簡大屬小。非盡理義也。又約多分爾故。若細論之。雖非七生須陀洹人。亦有大辟支有多眾者。亦有本乘鈍根部行者也。法花玄第五引俱舍云。二果不值佛法。亦成緣覺者（考舊俱舍。未得之）
    又云。但得那含竟值佛成羅漢。脫不值佛亦有成緣覺。但此義既少。故經論不出之者。一義於無佛世得那含已。花不值佛得無學果便成辟支。前得第三果猶是聲聞人也。至無學果得獨覺名也。若爾七生須陀及斯陀果向無學時。是經那含何云此義既少耶。一義云。有人於佛法中得第三果已即值無佛法時成辟支也。如得戒人值佛法滅而不捨戒。准此故知。得第三果已。即於現身值法滅也。此義實少也。
    問。辟支能令人得暖法等及四果辟支耶。
    答。統略下云。問曰。辟支不能令人得暖法及四果。能令人成辟支不。答曰。能也如五百仙人。初人成辟支竟。教餘四百九十九人。並成辟支。所以者何。聖人應在無佛世根熟故。能令成辟支。既無佛法無後聖教。及根鈍故。不能令人成聲聞也（文）花玄五云。問。大辟支根既利。何故說法不能令人得暖法乃至聖果耶。答。辟支出無佛世時。此是正法已盡。乃至亦無末法此時眾生。根鈍故無得暖法義非辟支佛不能令其得道。辟支能化必利。而所化必鈍。聲聞能化所化則通也（文）化城喻品疏云。緣覺多為人現道。假令說法唯說一偈。又云緣覺出無佛世。眾生薄福鈍根雖聞說法。而不能深悟。亦不堪多說（云云）大乘義章云。緣覺出世無九部經。無教可依故不能說（云云）此與統略無後聖教之釋同也。涅槃疏十二云。依大論云。緣覺之人若說教者。亦能說一偈兩偈而不能多說也。而與此文不相違者。此中云不能廣說故名不說。大論取小說故有所說也（文）花玄等云。不能令人得暖法等者。依涅槃說也。問。泰法師俱舍疏引正理云。雖有此理（非無慈悲等也）而今測量。彼知。爾時有情根欲入見諦等。不藉他教故不說法。以調伏他除此。所餘攝有情事。無勞設教現通即成。又諸獨覺闕力無畏（等文）統略釋云。緣覺教餘人令成辟支者相違如何會耶。答。統略云聖人根熟故等者。契正理論有情根欲入見諦等也。然言能者據一偈及現通耳。正理約不劬勞多說教也。然攝餘有情云無勞設教現通即成者。應云終日現通少設勤勞故別說也。然正理說。據凡夫入見道說也。統略約聖人進成無學論之。實義應通歟。問。統略云。五百辟支一人先悟道。所餘聖因此得道者。何故本事經說山處總有五百苦行外仙。諸仙見一獼猴威儀得獨覺耶（俱舍引之）七生須陀不執苦行非外仙故也。答。雖不執之。同其相故。且名外仙實是聖人。又所說事同異可尋。仙光中論疏記云（法品處）經云。五百辟支等者。報恩經第三卷云。佛言。過去鹿母夫人。生五百子自悟無常。出家成辟支佛。乃至廣說（已上）婆沙云（四十六）伊師迦山五百仙人。本是聲聞也。問。論疏所引退心證文之正文如何。答。智論第四十一云。復次是補處菩薩。離欲來久具足佛法以方便力隨補處法生兜率天。未證四諦者。故留不證。若取證者成辟支佛（文）問。若取證者者是假設語耳。何為退心證耶。答。故留不證者明不退相。若取證者者明退人也。問。緣覺之人發心得道由教力耶。答。發心由教故。法花云。從佛世尊聞法信受。未獨善寂名辟支佛乘（云云）得道離教故。法花云。求自然惠也。論疏等云無佛世時出也。中論法品頌云。若佛不出世佛法已滅盡。諸辟支佛智從於遠離生。長行云。若佛不出世無有佛法時。辟支佛因遠離生智。若佛度眾生已入無餘涅槃。遺法滅盡。先世若有應得道者。少觀厭離因緣獨入山林。遠離憒鬧得道名為辟支佛（文）論疏解云。問。其人何故不值佛也。答。其恥聲聞從師憚。佛道長遠二盈之間。故出無佛世（文）嘉祥諸文正用此說故。以大迦葉斥為聲聞。於緣覺類不列之也。迦葉由聞法成無學果故也。然細尋之。緣覺亦由教也。故寶窟釋求緣覺者授緣覺乘云。亦有二種授義。一者諸佛菩薩以神通力起風動樹回而葉落令其思量故云授與。二者以人為緣。如獼猴教仙人坐禪遂得緣覺。亦是授義（文）統略云。辟支○能令人成辟支不。答曰。能也。如五百仙人。初人成辟支竟。教餘四百九十九人並成辟支（云云）又涅槃疏云。能說一偈兩偈（云云）問。初人成辟支者由獼猴教歟。答。初人由獼猴。其餘仙人由初人得悟。又一義云。初人者是獼猴於餘處所見也。餘仙皆由見獼猴故。推功歸本云初人教也（俱舍疏引本事經可見之）問。華嚴經說。菩薩下生時放光。有辟支佛覺知取滅。若不覺知移他方者。麟喻部行中是何耶。答。應言部行也。花玄四種第一本乘中略有二。一百劫大辟支犀角喻也。二極遲四世。中間多少不定。即文云。此二種人。成緣覺果決定不值佛故。華嚴云。菩薩從兜率天下放光照之（等文具如之）准此文知。是本乘部行也。仙光疏記云。彼經第四十三卷末菩薩摩訶薩。臨命終時。於右掌中出大光明名淨境界。悉能嚴淨。三千世界若有無漏諸辟支佛覺斯光者。即捨我命。若不覺者。光明力故。從置他方餘世界中（云云）是本乘故不值佛。部行故有多人。一義云。通部行麟喻。其中一人是麟喻。餘皆部行（如身子不並出人也。而與餘劣者並矣）問。小乘意忍法位有三乘相作義耶。答。無相作義也。花玄五云。問。小乘義忍法已前猶有退。三乘根性未定。有三乘相作義。忍法已去。則三根已定無相作義。迦葉今住何位而值佛耶。答。今須進退論之。若大辟支佛與佛齊。佛入道有二說。一云。從暖法已去入觀至盡無生方出。辟支亦爾。二釋云。佛從不淨觀去至盡無生方出。大辟支亦然。迦葉是大辟支。應勝身子而不及身子。故知。非大辟支○後勝七生滿人。則是中根辟支。可得住暖頂二善根。不值佛而成緣覺也。問。緣覺住二善根成聲聞。為退根性為不退根性耶。答。暖頂既退墮惡道。何故不得退根性耶。俱舍論云。緣覺住二善根時。但聞佛教依教得道轉名聲聞耳。實非退中根作下根也。今謂可具二人。一者退中根作下根故。緣覺成聲聞。二者迦葉之流。不值佛則成緣覺。值佛則事佛為師。已為弟子故名聲聞耳。根性如故○復有不轉根義如七生人。不值佛成緣覺。實非進根義。迦葉緣覺成聲聞。豈有退根義耶（文）問。俱舍云。轉聲聞種性二成佛三餘（云云）（新俱舍）聲聞忍位不成佛者。於惡趣得非擇滅故。菩薩為利眾生往惡趣故也。故聲聞忍位許轉趣辟支。今何故云無相作耶。答。佛性論明有部義云。忍位已上得自乘性也。今依此等說。非必問俱舍也。又一義云。俱舍云。忍位趣獨覺乘者。但改願改行名轉耳。實不轉根故不相違。問。聲聞緣覺相對有同異義耶。
    答。有之。謂七同義十一異義也（依化城品疏。又花玄八有六因十異。與此有開合廣略殊）問。七種同義者何。答。一斷惑同。謂同斷見思二惑。二出義同。同出三界。三智同。小乘說同得盡無生智（依大品同得一切智）四涅槃同。同得有餘無餘二涅槃。五見同。同見四諦理。六知同。同知去來八萬劫事。七小乘同。同為一小乘。問。十一種異者何。答。法花疏云（化城品）異義乃多。略明十一種異。一者根有利鈍異。二者修因長短異。聲聞極疾三世。極遲六十劫。緣覺極疾四世。極遲百劫。三者時異。聲聞與佛同世。緣覺與佛異世。四者有悲無悲異。如智度論。三獸被圍。聲聞如鹿但免自身。是故無悲。緣覺如羊雖得出國。迴顧念子即有少悲。五者福德厚薄異。緣覺身必有相好。但或具足不具足。聲聞身。或有相好或無相好。六者有印字無印字異。豫覺手中。有十二因緣印字。聲聞手中。無四諦字。七者現通說法異。聲聞多為人說法。緣覺多為人現通。假令說法唯說一偈。八者利益淺深異。聲聞說法。能令人得七聖七賢。緣覺說法。不能令人得暖法頂法乃至羅漢○九者境界異。聲聞天眼。依智度論及雜心。以二千世界為境界。緣覺天眼。以三千世界為境界。十者出處異。聲聞出於人世。緣覺隱處山林。十一者漸頓異。聲聞漸得四果。緣覺頓證一果也（文）問。統略云（化城品）說二涅槃○為二涅槃者。同性經明緣覺有十地。十地中有習氣。薄地以利根故。長斷習氣名中涅槃。聲聞不斷名小涅槃（文）若爾可云習氣斷不斷。何故不明之耶。答。疏文云。異義乃多。略明十一（云云）譬喻品疏云。有人言。具約智斷優劣。聲聞但斷正使。緣覺侵斷少習。菩薩結習都盡。今謂中乘斷習經論無文。但取智有優劣譬三車不同耳（文）問。既有同性經文說緣覺斷習。何云經論無文耶。答。如十地論五種相等。正明二乘同異。文不說中乘斷習。適有別經。其文不分明說其義也。立十地名義猶難知也。又諸經論多分不說也。又破有人自不引文。恣立義故云無文也。大師對此且立得滅同義也。後時考文。成異義。然統略一部。多改古義。其意見上卷首也。問。緣覺果人在法花坐悟一乘耶。答。法品疏云。問。辟支既不值師。於何時中迴小入大。答。法花玄義已具辨之。今略論四句。一者緣覺果人。既不值佛。於三界外聞法花經迴三入一。二者緣覺因人及聲聞三果。於三界內聞法花經迴小入大。三者羅漢之人。若值佛聞法花經界內入道。若不值佛生三界外聞法花經方受一乘。四者增上慢二乘。保小拒大。於界內外並不入一乘。若依此文。唯於界外聞經。然實不爾也。法花疏云（授記品古疏新撰同）問。授聲聞記。與緣覺記。云何異。答。大開四句。一者緣覺果人。但在三界外聞法花經。亦界外得記。二者緣覺因人及聲聞因位。並在界內聞經得記。羅漢有二。一者值佛界內聞經得記。二不值佛如化城品中明。佛滅度後羅漢。生三界外聞經。然後得記。此四句大判為言也。問。何以得知緣覺界外得記。答。華嚴云。菩薩將欲下生前以天眼觀世界。若有緣覺。放光照之。若覺知者。即取滅度。不覺知者。移往他方。他人界內既不值佛。故知。界外聞經方得記也。若有緣覺值佛者。亦有於界內聞經得記。此義少耳（文）問。緣覺出無佛世有何意耶。答。中論法品疏云。其恥聲聞從師憚。佛道長遠二盈之間。故出無佛世（文）法花新疏云（授記品）一云。其自發願出無佛世。恥聲聞從師憚。佛道長遠。二為其修無等業。如日不並照王不雙治也（文）又仁王疏云。問。緣覺者出無佛世無師自悟。今何故列為同聞。答。諸大仙人在香山中語因緣以得道。今聞。如來放光動地。尋光而來故。阿難即列為同聞（文）此明辟支得道已後聞有佛出而來見佛也。言山中悟道者。成問中出無佛世也。今聞已下。明為同聞也。此釋不約應化而解。故知。實類值佛聞法。又法花疏明云。有緣覺值佛。界內聞經得記。非但值佛。聞經亦悟法花得成佛記。問。中論疏何故緣覺果人偏云界外聞法花經。羅漢之人界內界外二義通耶。答。法花疏文。同明四句而後云。此四句大判為言。又云。緣覺值佛者少也。問其少分值佛者何人耶。答。難定。且云。退菩提心中一類本願見佛心強者。雖退取緣覺。亦得值佛及四依等。問。仁王疏云。今聞如來放光等者。何不言見光覺動而言聞耶。答。仙人雖見光照及覺動地。而不知佛之所為事。或聞天神外來等言。是佛所為。仙聞方知故云聞也。又言尋光而來不云見佛而來。實有深旨。問。但般若座來法花經不集故云告諸聲聞眾及求緣覺乘。故玄論明云。中根人鄙聲聞從師後憚。佛道長遠。是以其人出無佛世成辟支佛。故法花座中無緣覺也（云云）又舉麟喻及四世緣覺二種果人云。決定不值佛。即引花嚴大經及中論說。結成法花座無緣覺也。今何故云聞法花耶。答。玄舉四種緣覺為釋值佛不值佛也。第一類中。舉麟喻及四世等少辟支結云。此二種人成緣覺果決定不值佛（乃至）若爾者法花之座何由有緣覺耶（云云）第二非本乘。是七生滿人云不值佛成辟支。如此之人。或有值佛義。以其成辟支竟。而佛便出故有值佛義也○此人本願見佛與前人異故不明也（云云）第三部行緣覺云前不值佛也（云云）（亦者初人不見佛。今此人亦不見也。不言定不見佛也）第四變化佛世有之。故知。實類非本乘者。亦得見佛三果成辟支。既見佛。況菩薩退大本願見佛。何不值佛耶。然今乘云。花玄中第三類部行緣覺。即退心緣覺也。所以然者。本乘部行第一類攝。先聲聞人。即第二類。更有何部行為第三類耶。又無所對獨出之人故。故知。此人退大緣覺也。問。退大緣覺本願見佛。何故玄云不值佛也。答。不言決定不見佛也。問。七生滿人。何故明值佛。而於退大不明之。答。七生人但由鈍根經生。不起不值佛願。退心不爾。本雖菩薩。而退大時發中乘願。鄙聲聞從師。略同本乘故云亦不值佛。然由本大乘時願亦得值佛。亦由願出無佛世。業障有故不值佛也。雖不值佛。由佛實加冥助力故。因四依等界內迴心。准智勝結緣下根聲聞。雖是退大。亦入涅槃。無醉入無餘故即生淨土。由先大心早悟一乘。故知。退心辟支現在界內。或值不值。又值者應少也。花玄五云。問。何故唯聲聞領解無緣覺耶。答。本乘緣覺不在座故。不得領解（云云）此文唯云本乘不在座也。同第六釋緣覺有領解有索車不同菩薩云。無緣覺領解此有其義。以緣覺果人出無佛世（云云）（意云。因人有索果人無也）又云。當法花坐。唯有羅漢無緣覺果故。唯是一人索三耳。非二乘果人索三也（乃至）又雖無緣覺。懸為緣覺果人作索車譬。令緣覺因人領解亦無失（云云）花玄第八卷明十異中云。八羅漢必在佛世。緣覺不定也。問。緣覺所觀如何。答。十二因緣也。亦即是四諦也。又十異中第六異云。聲聞觀法略。謂四諦。緣覺觀法廣。謂十二因緣（文）花玄八云。次明三輪義。一為聲聞轉。四諦此則三轉。謂示勸證也。為緣覺明再轉。謂十二因緣相生及以還滅也。為菩薩說六度輪。但明一轉不三說六度。亦不言有生滅二也○次明通方義者○三乘人同觀十二因緣故。得通為三乘人轉十二因緣法輪○力二乘人說生滅十二因緣故。名為二轉。為菩薩說無生滅一中道正觀。名為一轉○生滅十二者。即是相生及還滅也○次明四諦通別者。為二乘人說有量四諦。為菩薩說無量聖諦。問。何文明為緣覺人說四諦耶。答。十二相生即苦集。還滅即滅道義。可知。又釋論往生品云。菩薩若證四諦成辟支佛。即其文也○通得為三乘人說六度○（云云）

名教抄第七

　　建仁二年五月十五日。於東大寺為興法利生書寫之畢。三論學者沙門覺澄。

    留贈後見  共期佛惠

　　文明十四年正月二十日。依他之合力寫此帖了。三論宗英憲（生年二十）

名教抄卷第八

　　　　
　　　　  
          
          

此卷有三科（附一乘義）

    十地義。二種生死義。三種意生身義。

十地義

    言十地者。一歡喜地·二離欲地·三明惠地·四炎惠地·五難勝地·六現前地·七遠行地·八不動地·九善惠地·十法雲地。大乘玄佛性義云。一師云。因果本來不二○雖復不二而開因果二。菩提心為因。佛則是果。此是一重開也。又明。果不可頓階。所以因中開為十地。此是第二重開也。如是於一一地中。或更開為三。乃至為四。如初地。先開為十迴向乃至十信等。斯則初地為始。十地為終（文）今可。以此文為正意耳。餘五十二位等。皆是傍義也。言一師者。仙光院傳云。是興皇和尚也（云云）玄涅槃義辨正義處云。今時一師。每以涅槃經為證（云云）問。何故稱興皇師為一師耶。答。學者牛毛成者。麟角故云一師歟。又可云是山門一家之師。故云爾歟。問。法品疏云。一師相承開之為五（云云）仙光疏記釋此文云。一師者古舊三論師等（云云）此似舉不正義古師也。若如此不定者。一師之語非指南歟。答。彼云一師相承其所傳者。古舊說之歟（可更重習定）言因果不二者。因緣品疏云（重牒八不）階級無階級。唯一無生觀（云云）言開因果二等者。八不疏次句云。無階級階級。故有五十二位不同（云云）言果不可頓階者。實是因不可頓滿耳。而言果不可頓階者。因非頓成故。果不頓得。考實論之十地。漸得清淨故時長久。果若得時。必是頓得。故云佛果頓得清淨也。問。不可頓階者。宗家意定不許頓悟者歟。答。如下別論之言一一地開三四者。三者入住滿十地修三也。四者亦應地地修四（上下分二二修二歟）或應云。且第十地入住滿三。更開等覺故。故乃至為四也（未詳）言如初地先開為十迴向等者。三十心十信等。皆於地前立之。何言初地為始耶。應知。據真悟從論其開合耳。故玄次上文云。故一師云○而華嚴所明十地從佛智慧。於此是真悟菩薩（云云）均師章第五云○四相似乘位即三十心也。五從初地已上至金剛心真乘位（云云）（總分六位也）故知。真悟菩薩以初地為始。其十迴向等。亦是初地方便乃屬初地。如聲聞四果。以七方便攝屬初果之義也。故攝論云（第十一）願樂行人自有四種。謂十信十解十行十迴向。為菩薩聖道有四種方便（云云）若正論真悟菩薩應是十地耳。但於初地傍開三十心等也。法花玄五云。華嚴瓔珞仁王攝大乘論十七地論五凡夫論等。皆有五十二位。地前有四十心。初即是十信十住一僧祇行始乃得之○又大集經分明辨四十心。三十如前。次有四等六度復有十心（文）問。考華嚴經。但說住行向地不別說少信位。何云彼經有五十二位耶。又等覺位彼經何文說之耶。答。彼經說。賢首位在十住前。即是信位。准餘經說細分為十耳。賢首菩薩品云。菩薩於生死最初發心時。一向求菩提。堅固不可動。彼一念功德深廣無邊際（云云）（花嚴第二會初云。十住十行十迴向十藏十地○十頂菩薩隨喜心不斷如來性云云）○瓔珞經賢聖名字品云。名字菩薩常行十心。所謂信心·念心·精進心·惠心·定心·不退心·迴向心·護心·戒心·願心（文）仁王疏下云。問。云何名十住。答。一名發心住·二治地住·三修行住·四生貴住·五方便具足住·六正心住·七不退住·八童真住·九法王子住·十灌頂住也（文）又云。一歡喜行·二饒益行·三無嗔恨行·四無盡行·五離癡亂行·六善現行·七無著行·八尊重行·九善法行·十真實行也（文）又云。十迴向者。一離眾生相迴向·二不壞迴向·三等一切迴向·四至一切處迴向·五無盡功德我迴向·六平等善根迴向·七等觀眾生迴向·八如相迴向·九無縛解脫迴向·十法界無量迴向也（文）十七地論者。貞元錄第二十四云。十七地論五卷梁真諦譯。右與瑜伽論同本異譯。既闕其本（云云）續高僧傳第一云○適得五卷。與國難未靜。側附通傳（云云）今推大師先引彼論說。然後代闕歟。五凡夫論者。貞元錄第二十八卷。入偽妄亂真部。即云。五凡夫論一卷。隋開皇十四年所撰。錄內偽八十餘部之一也（云云）問。何以偽論為證耶。答。習修異也。又今非必為定歟。
    次明斷惑義。大乘玄涅槃義云。有人言。從初發心斷五住煩惱。同粗同細○今明。十信伏見一處住地。十解斷盡證人無我解。十解伏欲愛住地。十行伏色愛住地。十迴向伏有愛住地。初地初心斷四住地盡。初地已上斷十重無明（文）（佛果障如何。此於十地修心斷雖屬第十地障不別開之歟）或一本又云。地持論云。二障三處過。地前一向伏初地。至十地斷煩惱障盡。從初地斷智障。至金剛心斷智障習氣（云云）（此文有三門分別可知之）又云（或本也）問。前明斷伏。以何文證初地斷見諦與思惟。答。十住論云。初地斷見諦盡。又斷三界思惟。問。以何文證初地以上斷十重無明。答。相續解脫經云。斷二十二愚。初地斷二愚。第十地斷二愚。金剛心斷二愚。合為二十二無明。攝論云。斷十重無明。初地斷凡夫性無明（云云）又別本涅槃章引地持云。地前一向伏（云云）今案前辨正義云。見一處住地十解斷盡（云云）故餘文云。初地斷見諦盡云。地前一向伏者。蓋是傍義且不用之。或非正本誰可依用也。寶窟中卷云。斷惑義別有大章（云云）此應是大師別造斷惑章。如三卷二諦義也。然今時不傳之。次文云。若依三藏十信伏見諦。十解斷見諦。十解伏思惟。十行斷思惟。十行第七心去。伏無明及四住習位。初地已去斷無明四住習（云云）此義地前未至十迴向已斷盡四住正使。與今地上變易義異也。非所用也。玄涅槃義云。攝論師云。地前伏四伏上心。初地已上方斷種子。成論師明。地前伏見諦。初地斷上品。二地斷中品。三地斷下品盡。四地斷修道上品。五地斷中品。六地斷下品盡。七地斷習氣。八地已上斷無明三品盡（文）此義明斷惑遲晚。地前一向伏。地上方斷四住正使。八地已上始斷無明也。此亦不正義也。統略下（本云）伏斷位義不同。上依一途。十行第七心去伏四住習及無明正使○初地至法雲開四住習及無明正使各為三品。初地至七地斷上品習。八九斷中品習。十地斷下品習。初地至七地斷上品無明。八九十斷中品。佛智斷下品（云云）藥草品統略云。依真諦師意。十信但伏見諦。十解則斷見諦。或伏修惑至十行。第六心斷修惑盡。與二乘齊。十行第七心已去。伏四住習及無明也。初地已去斷四住習無明也（文）化城統略云。問。何位受變易生死。答曰。此義不定。若如前判十行六心斷三界惑盡。與二乘齊受變易。爾前受分段（云云）又窟中云。依三藏釋攝大乘及仁王經並云。十行菩薩斷惑與二乘齊。即十行之人為大力菩薩也○乃至今謂位義難知。憶生罪過。不可定判也。若依法花論數處分明。文的地前是凡夫受分段身。捨分段身方入初地。即知。初地已去是變易生死大力菩薩也（云云）又云（斷惑位門）若依三藏十信伏見諦。十解斷見諦○（如上出之）今此中大意。四住二乘所斷。無明佛地斷盡。若依前文。羅漢辟支及大力菩薩。此三人同受變易生死。若爾即二乘與初地菩薩同斷四住盡。從初地至佛地斷於無明。其不盡者。地持法花疏中已釋（云云）
　　依法花論。地前為分段。地上為變易也。數處者。處處多有此說也。八生一生菩提六根清淨等也。若以初地為變易者。初地初心斷四住盡。如二乘無學方受變易也。意云。大力菩薩者受變易身。而以法花論以初地為變易。故知。大力是地上菩薩。又知地上方盡四住也。言法花疏已釋者。指統略釋歟。謂初地上於四住習及無明。各分三品斷之也。勝伏惑義標云且依一途意。且述三藏釋也。
    又法華義疏云。依法華論釋分別功德品。地前菩薩界內受生。登地已上界外受生。依智度論。七地菩薩肉身中得無生忍。捨肉身受三界外法性生身。依真諦三藏釋。攝大乘論意用。十行第六心者。則受界外生。經論不同難可詳定（云云）言法性生身者。是變易身故加生言也。化城統略會智論云。此是離粗相為肉（云云）意云。粗相為肉。離粗相為離肉身也。仁王疏會云。借相解義（云云）仁王疏云。依智度論。前世因緣。七地菩薩有肉身。七地聲聞地。聲聞肉身成道借相解義。故云肉身也智度又云。初地名法身。況七地肉身。肉身者此是變易法身也（云云）（受持品）今案。此等諸文。以初地初心盡四住正使。受界外生為正意耳。寶窟評旨□階大乘玄文也。統略且述一途耳。餘文或直申諸義。未為定量歟。問。玄涅槃義云。十解伏欲愛住。乃至初地初心斷四住地盡者。其三住地。於何位正斷之耶。答。欲愛住地。十解伏之。十行初心斷盡。色愛住地。十行伏之。十迴向斷盡之。有愛住地。十迴向伏。初地初心斷盡。文云。初地初心斷四住地盡者。且據總說。何以知然。見一處住地文云。十解斷盡故也。問。伏與盡處明其始。爾其斷位何。答。此文不明之。今且應云。伏位長斷位短。如聲聞斷道。見道十五心等時分極短。菩薩即斷此惑時何假長時耶。故知。十信終心斷見一處。十解初心界外云斷盡也。十解伏欲愛者。長時伏之。終心方斷入十行也。色愛十行長時伏之。終心斷之方入迴向。有愛迴向長時伏之。終心斷之。又即斷盡已入初地也（無礙解脫至下知之）問。玄涅槃義。但明四住斷位及十重無明。未論四住習斷位。爾如何可知之耶。答。窟中云。若此四住地正使者。若治斷時。無明不必斷。論其習氣。要斷無明盡。習氣方盡。如地持說。十地斷習氣。佛地斷無明（文）維摩疏一云。欲菩薩德云（有無二邊無復餘習）問。智度論云。為菩薩時斷煩惱得佛時斷習氣。若無餘習與佛何異。答。習有粗細（乃至）依地持論明。十地菩薩斷煩惱障習已盡。至佛除智障始窮。此經明盡據煩惱習。智度論云不盡約智障未傾（文）此中有二釋。言習有粗細者。初釋意。四住習中。粗者十地盡。細者佛地盡。第二釋云。依地持十地斷習者是煩惱習。智論云。不盡者約智障。准此文意。窟中卷文。亦是二釋也。若依後釋意。智障者是無明住地。其習氣者。乃是無明中品細者耳。非是恒沙。若論恒沙是四住習也。又一義云。與無明地同體惑。亦是恒沙攝也（如別論之）問。言佛地斷無明者無礙正斷歟。答。佛智但是解脫。非無礙正斷也。玄二智義云。此義舊有二師。或言金剛心斷。或言佛智所斷。即薩波若斷。今明。大品云。菩薩無礙道中行。佛在解脫道中行。無一切暗。詳此文意。無礙解脫俱有斷不斷義。若一念正觀惑不現前。即無礙正斷解脫出居累外故解脫不斷。故云佛在解脫道中行無一切暗也。若言解脫續。於無礙鎮前無惑之處遮未來惑不得續生。即有遮斷故亦名斷。無礙正斷故。得言金剛惑盡。未有解脫。遮未來惑得云不盡。故盡與不盡二說不違（文）窟中云。問。佛是無學之人。菩提是無學之智。云何以無學人秉無學智。更斷煩惱耶。
    答。佛智斷與不斷。自古爰今凡有兩釋。一云。金剛心為無礙斷佛果起證。即金剛心斷。佛果不斷故。大品云。菩薩在無礙道中行。佛在解脫道中行也。二云。金剛心無礙伏。佛果起即斷。用此文也。今所得者。撿眾經論。以金剛心斷。而此文云果斷者。詺佛果解脫道起證。故名斷耳。又無明常相續。金剛心斷其前念佛果起。鎮惑無處。而遮後念。種類不生故名為斷（文）見此釋文。金剛心時現在無惑。而是有為生滅智故。體是妄心無明住地（甚此極難義也。然有案事以於此六識及心法智可習合之。仁王受持品疏云。又云至金剛未際一念元品已來一剎那惑在○以因對果心內帶惑等文）問。金剛無礙佛智解脫者。亦得言地前為無礙初地為解脫乎。玄二智云。有人云。亦得。如此小乘即苦忍之前習行未久。但伏非斷。大乘地前修行積時。是時能斷也。今謂不然。大小乘義乃優劣懸如來制立。大格相似。小乘即七方便伏。苦忍斷之。大乘三十心伏。初地斷也。初地中自開無礙解脫。無礙正斷。解脫遮斷如上釋也（文）
    次明損生義（亦明受生）玄涅槃義云。問。何以得知地前為分段初地已上為變易耶。答。涅槃云。初地菩薩破二十五有得金剛三昧。若迴小入大聲聞。從初發心受變易果報（文）窟中云。若依法華論數處分明。文明。地前是凡文。受分段身。捨分段身方入初地。即知。初地已去是變易生死（云云）仁王疏中云。十信已能離三惡道（云云）法花論云。八生一生者。謂諸凡夫決定能證初地。隨力隨分八生乃至一生證初地故○以離三界中分段生死。隨分能見真如佛性名得菩提（云云）（又六根清淨文）法花疏云。次明八得菩提者。第二辨指生益○今明經論論中有二種生。一者應生。二者實生。如智度論釋往生品明一生菩薩及三生菩薩。並是應生。何以知。然住十地菩薩不受人天生。而今受人天生者。此是應生。今言。八生乃至一生者。以八過受人天生故得菩提。乃至受兜率天一生。當得菩提故是應生也。然應生有多小者。隨緣故爾。亦得。由情理深淺斷惑輕重。是故應生多小也。次言實生者。如仁王經欲菩薩三十生功德。一地有三生。謂入分為初生。住分為中生。滿分為終生。攝大乘論地論悉有三位。若依此義明八生者。本是七地終生之人。聞經力故登八地始生故餘八生在。本是八地生之人。聞經力故得入八地住分餘七生在○得入滿分猶六生在○得入九地初分餘五生在○得入住分餘四生在○得入滿分餘三生在○得入十地初分餘二生在。本是十地初分。聞經得入住分餘一生在。本是住分。聞經力故得入十地滿分。使唯道場得成佛。蓋是一方次第悟作此論云。若超語者。其間無定。權實二生。正就實生以聞經得實兼故也。依法華論云。八生乃至一生得菩提者。此以初地離三界分段生死。隨分能見真如佛性名得菩提（云云）新撰疏云。由來作損生解如仁王攝論等。十地各各三心○明此菩薩是七地滿心之人。有無明住地煩惱分為九品。則潤九生為九生緣。今七地終心。以聞經力故登八地。入心斷一品惑損一生。餘八生在（乃至十地）本是住分聞經力故斷一品惑後損一生得入十地滿分。便唯道場成佛。今以法花論為定不同向釋（云云）論疏下云。次明非無上菩提。以離三界分段生死。明有所離也。以此文證。地前菩薩猶受分段生死。以定諸解也。有攝論師等或言。地前已離分段。無文證也。復證地前並是凡夫也。問。攝論云。十解菩薩得人無我名為聖人。此論云。地前是凡夫。云何會通。
    答。依仁王瓔珞及以此論。地前是伏忍相似聖耳。等即是聖也○吾初讀此論○不知三品之益。論數百返始乃解之（云云）問。四住煩惱習氣至第十地盡（云云）爾分段生死習氣亦可至第十地耶。答。仁王疏釋八地菩薩三界報形永不受之。文云。離三界習故言永不受（云云）同略疏釋畢故不造新之文云。初地菩薩化三途時。但以願力受生。若化人天時。增用不繫業。亦用願力受生化之（文）增用者。謂加用也。准此文意。初地已上亦以業力受人天生也。但七地上界內受生。唯是願力非業感也。又一義云。地上菩薩全無分段故。仁王疏釋七地一生在文云。地前有分段生。初地已上但有變易生。今言七地一生在者。借相解義（云云）若許地上有分段殘習者。何勞言借相解義哉。又同疏釋受持品七地住後身云。三界繫業分段之窮名住後身也。依智度論。先世因緣七地菩薩有肉身。七地聲聞地。聲聞肉身成道借相解義。故云。七地有肉身也。智度論又云。初地名法身。況七地是肉身。肉身此是變易法身肉也。此是一途之說不可定執。故華嚴云。初發心時便成正覺。豈況七地猶是肉身（文）變易法身肉者。變易法身之上有似聲聞肉身得道義故。義說為肉耳。若依前義者。約不繫業地上受人天分段。下文據其繫業故云不受肉身也。若為四住煩惱所潤為繫業。若以願力資有漏業。不為四住煩惱所潤。設有四住習氣。但遠資助而已故云不繫業也。故約繫地上即無受三界分段也。若依後義仁王略疏不繫業可然。復文云三界繫業者。總說三界業皆名繫業。是有漏業故。故淨名玄第三云。二乘以三界繫法為有漏。於三界不繫法為無漏。是故今明以無漏業生三界外耳（云云）問。迴小入大聲聞從初發心受變易果者。緣覺如何。答。應如聲聞。略故不論也。問。其聲聞者四果迴小共同耶。答。前三果迴心者。花玄略述云。第三卷若下三果迴心向大同直往菩薩。從初地受變易身也（云云）意云。於一阿僧祇大劫猶受分段以有識結潤業受生故也。問。若離二界滿後迴心者。唯於無色界經一阿僧祇餘劫耶。
    答。難知。或應言。迴心向大復漸進入勝位。以願力資助。雖一界或通生三界。或以三界煩惱殘習願力資助。俱受三界生也（更思）
    次明退不退義。問。付位行念三不退。且菩薩於何位得位不退耶。答。本有二義。一者十信第六心。二者十住第七心也。法花疏一云。今謂。經論不同。難可詳會。本業瓔珞經云。十住第六住猶退作五逆。況復二乘。而十信第六信名為不退心。則知。六信以上便是不退。地持論云。種性菩薩或進或退則與本業大意略同。然多是外凡。第六心免位退也。所以知然者。十信中前五則是五根不立。第六稱不退心。五根既立故復得不退。則知。六心以上無有退也（文）統略二云。瓔珞經二文解。一云。十信中第六信名不退心免於位退。次文云。十住第六住猶退。第七住不退（文）問。且瓔珞經六住退文如何說耶。答。本業瓔珞上云。如淨目天子法才王子舍利弗等。欲入第七住。其中值惡因緣故。退入凡夫不善惡中（文）問。地持或進或退之文如何。答。地持第三云。無種性處人善趣成就。數退數進。有種性處。成就無有退失數數增進（文）是謂十住不退文也。第一卷云。種性菩薩無善友等四法故。不能得成無上菩提。若離此四法疾得菩提（取意）是謂十住猶有退文也。又第一云。種性菩薩白淨之法不現在前。或生惡道（略抄）此亦有退文也。言多是外凡第六心免位退者。難有二文義是一途。謂唯六信免位退耳。言多是者。非是行者之中多分謂也。只是義勢多分在六信不退也。經論既有異說不敢偏取。故立多言顯己不執也。初標難可詳會之言即此謂耳。法華義疏次文云。又經言十信菩薩十千劫行道。攝大乘論明一阿僧祇劫修行而舍利弗六十劫行道六心中退者。此則是仰學六信猶未證六信也。而瓔珞經六住退者。龍樹釋此經云。欲怖地前菩薩令速入初地故云退耳。其實不退（文）此意云。舍利弗但是十信位中退。而示言六住退者是方便耳。疑者云。六信既是不退信。身子何於此位退耶。故釋云則是仰學十信位中第六信猶未得真十信中六信也。統略會云。今以兩義融會。一約利鈍二就權實（乃至）故龍樹十住婆沙云。言十住退者為怖地前菩薩（等文）權退者。或權人六住退。或信位退。教說是六住退。並是顯非實退也。龍樹十住論考之未得此文。然彼論第三卷易行品。菩薩亦如是。若於聲聞地及辟支佛地應生大怖畏○答曰○若人發願欲求○菩提未得阿惟越致。於其中間應不惜身命晝夜精進如救頭然（云云）雖有此文而不明了。起信論說信成就發心云。或說。有退墮惡趣者。非其實退○恐怖令便發勇猛故（云云）應云取二論文而合用也。花玄略述云。迴小人斷四住惑初入十住不退。直往未斷故退也（取意）又云。六信位不退。今意七信不退也。十住斷結經說。身子自云六住退。即十信第六心退未至七心不退（云云）三乘位數云。十信七心以上免位退。或云。六心以上是不退也（云云）外凡十信第七心不退有本文耶。亦有也。維摩疏一云。一位不退。謂不退為二乘。或云外凡七心。或云十住七心（文）涅槃疏十七云。開善門宗云。六住者。三十心前第六心名為六住。第七心即不退○今明六心是退。如舍利弗等並退（云云）（第七信不退是別一義非正意也）化城品統略云。一者十住中有利根人即不退。二者鈍根人則退。十信亦爾。但十信據初明退不退。十住據終辨退不退（文）此與統略上卷二釋之初釋意。但文勢異耳。師說云。示鈍有退。此則二釋猶一途耳。
    次明初心成佛。問。華嚴經說初發心時便成正覺者何位發心耶。答。是初地發心也。大乘玄佛性義云。華嚴經云。初發心時便成正覺。若如此者。初發心時即見佛性故。一師云。涅槃所明十地應是地前。未得真悟菩薩故見性不明。而華嚴所明十地從佛智慧出。此是真悟菩薩故云初發心時便成正覺。但地論師據行位判。行通位別。涅槃辨位別義故。菩薩位智猶未極故。十地菩薩見性不明。九地猶未見。華嚴明行通義故云初發心時便成正覺（文）此中二解。初一師者。准仙光傳是興皇師也。又即此文引證言故一師云也。復地論師解同淨影意也。然依一師判華嚴說是十地之初也。問。既云為初。何亦云便成正覺耶。若成正覺即是究竟乃非初耶。答。此望前位詺。此位為初之時。即是佛智慧故云便成也。又云。是階級之無階也。若不云初心者失階級。若不云便成者豈是無階級耶（從佛智慧出者。佛說十地故見大品經疏也。意云。說所證同之義歟）問。淨名玄第一依涅槃經發心畢竟二無別之文云。自外凡十信位皆入不二法門。百論序疏證十信之初得無塵想云。涅槃經云。發心畢竟二不別。如是二心先心難。華嚴云。初發心時即是佛故（云云）今何至初發心時之文云真悟初心耶。答。涅槃經一具文云。自未得度先度他（云云）既云。自未得度故云外凡初心也。但約悲願同顯不二義。華嚴經云。知一切法真實之性（云云）（六十花嚴梵行品文也。此品在十住之次初發心品之前也）故知。其旨各異也。玄教跡義。初發心學無生習並觀。法華玄四。初發心學不二觀一念具足萬行。並引涅槃發心畢竟二不別之文也。梵行品文云。初發心時便成正覺。知一切法真實之性具足慧身不由他悟（文）第九卷文初發心菩薩即是佛故者。第十卷文也。但此二文其旨可互通也。重牒八不疏云。五十二賢聖皆就無生觀。內分其階級。初信諸法本性無生故名十信○無生妙悟了了分明故稱寂滅忍。即十地等覺妙覺也。以階級無階級唯一無生觀。無階級階級故有五十二位不同（文）問。五十二位唯一無生觀也。便成正覺文何云十地之初心不云十信初心耶。若除外凡者可云初住發心也。故十住品次初發心品之前有此文耶。答。初發心品正明初發心位也。梵行品文舉所學法門謂真悟初地相也。問。賢首菩薩品所說現成佛道者是何位功德耶。答。十住初心也。
    問。經說十住前功德見也。涅槃疏七云。如華嚴所明。十住初心便能八相成道（云云）仁王云。十善菩薩發大心。長別三界苦輪海（云云）（以此文亦可難此前分段也）疏中卷云。十善菩薩。即是第一頌。外凡夫發一念菩提心。破無始有輪故云長別三界苦輪海也。十信雖未出三界也發大心求出三界已。能離三惡道。文總言長別也（文）准此釋文於賢首位雖具現成佛德。而求其功德得少三昧神通等故云能現也。賢首菩薩品云。其人生死永無餘寂滅一切煩惱悉○十地十種自在力。皆悉究竟勝解脫（云云）又云。或有剎土無有佛。於彼示現成正覺○於彼十方世界中。念念示現成佛道（文）（如是等說信位功德也）
    次明修行至果位時分長短（依智論攝論地持等）窟上云○龍樹但破其行有漏六波羅蜜及百劫種相好業。不破其三僧祇。當知三僧祇此通大小乘為空數。通名（文）統略中云。如攝論十信初心入初僧祇劫。地持中明種性菩薩。上根者入僧祇輕根者不在數中。此二論明位有前後。此二就直往人也（文）（言不在數者。謂不入僧祇也）攝論十一云。行願行地人滿阿僧祇劫○釋曰○願樂行人○謂十信十解十行十迴向（云云）智論四云。佛言。無量阿僧祇劫作功德。欲度眾生。何以故言三阿僧祇劫。三阿僧祇劫有量有限（云云）問。此文正破三僧祇而明無量僧祇也。窟文何云不破三僧祇耶。答。甚難甚難。且云。雖大小乘同用三僧祇。非小乘僧祇時量小云也。起信論云。而實菩薩種性根等○無有超過之法。以一切菩薩皆逕三阿僧祇劫故（云云）花玄十云。彼論（攝論也）明地地三僧祇劫。此據其極久者耳。復有超生義則不定。如釋迦之超彌勒等也（文）問。起信論云無有超過之法。今文何云有超生耶。答。一義云。超生者據權。無超者約實也。一義就實亦有超生超劫超地。起信論云無超過者。據無超三祇。謂雖有超而必有三祇也。分別功德品疏云。言實生者。如仁王經欲菩薩三十生功德○攝大乘論地論悉有三位○蓋是一方次第悟作此論之。若超悟者。其問無爽權實二生正就實生（云云）窟云。初一僧祇行行到初地。二從初地行行經一僧祇到八地。三從八地一僧祇行行到佛地。問。何故爾。答。初從凡至聖。次從功用到無功用。復從因到果（云云）問。取何劫量為一劫而成僧祇劫耶。答。窟上云。今明經中多明水火等為三僧祇不取後大劫（六十四為大劫）為三僧祇。若必有文證者。亦宜用之。今言過二萬僧祇者。或可。是劫僧祇非善行僧祇。或可。是小僧祇也（云云）（勝鬘得記也）
    次明等覺位。窟上云。二萬阿僧祇劫當得作佛者。是何位人耶。答。有人言。此是第十地入住滿三心外。更起勝進。金剛心中所經小劫○今謂。瓔珞經說。無垢地菩薩千劫學佛威儀。謂象王視觀等。無垢地即是等覺地。金剛心菩薩不云無量僧祇劫學佛威儀（云云）統略下云。瓔珞經明無垢菩薩學佛威儀。凡經千劫無垢地即十地人（文）花玄略述五云。無垢地即是等覺地。維摩疏二云。瓔珞經云。等覺地菩薩。於百劫內學佛威儀舉動進止悉如佛也（文）問。或云百劫或千劫何相惑耶。答。經上卷云。住頂動定以大願力。住壽百劫修千三昧已入金剛三昧○復住壽千劫學佛威儀（等文）（又下卷百劫萬劫云云）問。二智義云。若一念正觀或不現前○無量正斷故。得言金剛惑盡（云云）既云金剛一念。寶窟等何云千劫耶。答。瓔珞經云。等覺性中一人其名曰金剛惠菩薩○入金剛三昧○復住壽千劫（云云）仁王疏上云。金剛菩薩得理盡三昧者。十地菩薩照窮因盡故云理盡○生滅空者是無礙道空故。瓔珞經云等覺菩薩與妙覺佛生滅為異。此明法身帶於生滅（云云）同中卷云。入金剛三昧下忍中行名菩薩者。此定堅固永不退名金剛三昧。無礙道因位所攝名下忍（云云）同下卷云。至灌頂皆名為伏者。從習忍至金剛未除。一念元品已來。一剎那惑在通而言之故名為伏。又云。以因對果。心內帶惑非是永無故言伏也（文）准此等文。或云一念或云第十地。或是十地中之上品約百劫等也。瓔珞經下卷云。住大寂門中品忍觀。功德滿足登大山臺。集佛儀用唯有累果。無常生滅心心無為。行過十地解與佛同。坐佛坐處。其智見二常無常○於上佛名為菩薩。於下名菩薩為佛○以大變力住壽百劫萬劫現作佛化（云云）准此經文。於第十地分三品之上品位也。然正論金剛唯是一念末後後心耳。但為趣此心故起方便心經千劫也。
    佛果別有十地。仁王疏上解方坐十地有二義第二解云。此是佛十地。初甚深難知廣明智德地。二清淨身不思議地。三海藏地。四神通智德地。五明德地。六垢炎光開相地。七廣勝法界藏明界地。八無礙智慧地。九無邊億莊嚴迴向能照明地。十毘盧遮那智藏地。此出同性經（文）

二種生死義

    寶窟中卷云。二死別有義章。今略以四門解釋。釋名一。出體二。因緣三。大意四。第一釋名門言分段生死者。謂色形軀別壽期短長也。言變易者。無復色形體別壽期短長。但以心神念念相傳。前變後易也。如地持云。生滅壞苦名變易苦。此微細生滅變易。通於凡聖。次二乘所得法身。神化自在。能變能易故名變易。此之變易性是死法名變易死。此之一義。聖有凡無。三證得真實法身隱顯自在名為變易。變易非死。但此變易猶為無常死法所隨名變易死。此之一義大有小無。今所論者。正據第二門說聖人無漏法身為生死。不就神通變化為變易。以其雖是無漏猶是有為故名變易。問。云何名生死。答。初受名生命斷為死。諸受根起名生。諸受根沒。次第不受根起名死。後當釋之。不思議者。三種人雖受彼生。不能測度名不思議。又三界分段顯然易了。變易取其微細改易難可了知名不思議。又此佛果生死。至佛方盡故不可能測度也。第二出體門。有人言。分段有二種。一者繫業分段。下二界用五陰為體。上界即用四陰為體。若不繫業分段。用苦樂等受為體。變易亦有二種。一自報變易用無漏五陰為體。若為物變易依名起化用色陰為體。此唯據佛一人也。有人言。變易無色。直是心識冥傳。念念生滅。相續不斷。其中無有分限隔絕。劫數近遠乃至菩提。此生死方盡故。但用心法為體。第三明因緣門者。繫業分段。用罪福不動業為因。四取為緣。不繫分段。用微業為因。慈悲願等為緣。自報變易。用無漏業為因。無明為緣。為物變易。悲願為因。眾生根欲為緣。第四大意門者。諸法實相言亡慮絕。未曾生死。未嘗涅槃。但於顛倒眾生故成生死。對彼生死故強名涅槃。但虛妄有其重輕。虛妄重者。說為分段。虛妄輕者。稱為變易。蓋是聖人善巧方便。隨虛妄顛倒故立二死之名。此如分別空花談道陽炎。勿作實二妄解。此是興皇師大意也（已上）又重引文明之。寶窟下云。有為生死無為生死者。此二生死立名凡有四種。一者分段變易。如上所釋。二者思議不思議。分段粗近易可測度名可思議。變易微細難可測度名不思議。三有量無量。分段局在三有名為有量。變易出於三有乃至金剛名曰無量。四有為無為。分段名曰有為。變易名無為。分段之因名為有漏。變易因名無漏。分段果名有為。變易果名無為。對界內語界外為無漏。然實是有漏。對界內有為名界外為無為。然實是有為。又出三界分段桎梏籠煩名為無為。而有念念生滅祥為生死○（釋有為無為更引多說煩故不述。具可見文。桎梏者繫縛也）依寶性論云。三種意生身。因無漏善根所作名世間。以離業煩惱所作故亦名涅槃○今釋此論文者○此得無為涅槃人所感生死名無為生死（云云）言分段變易如上所釋。中卷云。言分段者。謂色形軀別壽期短長也。言變易者。無復色形軀別壽期短長。但以心神念念相傳。前變後易也。如地持云生滅壞苦名變易苦。此微細生滅變易通於凡聖（此約無明相續論之。非直就分段言生滅也）次二乘所得法身。神化自在。能變能易故名變易○三證得真實法身。隱顯自在名為變易。變易非死。但此變易猶為無常死法所隨名變易死。此之一義大有小無。今所論者。正據第二門說聖人無漏法身為生死。不就神通變化為變易。以其雖是無漏猶是有為故名變易（云云）不就神通變易者。但簡第三耳。又一義云。通簡第二第三。但取聖人所得法身念念相傳前變後易。謂取初義中聖人一偏耳。然前舉三種變易似述淨影之義。而於其中有取捨也。次就位明之也。問。聖人何位離分段耶。答。窟中云。二乘未入無餘前。悉受分段。大乘中有人言。外凡善趣皆受分段。三藏所釋攝大乘及仁王經並云。十行菩薩斷惑與二乘齊（三藏云。十行六與二乘齊）未與二乘齊並受分段。有人言。六地猶屬分段。六地終心三界報盡。便受變易。正取此經證。有人言（四種生死義）六地受分段。七地（及二乘無學）受中間生死。八地受變易。有人言（但立二種生死）六地為分段。七地已去為變易也（已上取意略抄）申正義云。今謂位義難知。壞生罪過。不可定判也。若依法華論。數處分明文。明地前是凡夫。捨分段身方入初地。即知。初地已去是變易生死大力菩薩也（文）（又云。若依應明。從凡夫地未入初地。悉受分段。此用法華論意取意抄之）意即用應義也。義章云。分段有善道惡道各有三階。善道分段至佛乃盡變易亦有事妄二種各有三階。總論二乘無學入無餘後心總生已辨種性已上並受變易。是故分段變易相並而受也。法門章云（願曉律師）
    問。窟數釋中何可為正。答。未受初地悉受分段。是可為正。問。與章相違云何。
    答。章亦非無其儀。此且舉一故不違也（已上）玄涅槃義證初地已上方受變易。引涅槃經初地菩薩破二十五有文也。問。智論云。七地菩薩猶有肉身（云云）何云初地離分段耶。答。仁王疏云。七地聲聞地聲聞肉身成道。借相解義。故云七地有肉身也。智度論又云。初地名法身。況七地肉身。肉身者。此是變易法身也（文）上來就其直往論之。若迴小人二乘無學迴心向大者。從初發心即受變易。若前三果迴心之者。法花玄略述云。同於直往從初地受變易也（云云）此應有別義。謂小乘聖人厭心強故。第八有等得非數滅故。仍本得自乘果分齊之滅受變易身。經一僧祇。然後入初地然未決之。應知得佛果時。變易生死乃盡也。問。若爾為得常身故變易盡耶。為無常身滅故常身方起耶。答。寶窟云。問。要待佛果常身起無常報方無者。知應要待變易報起分段報方無。答。非類。斷分段因盡。而灰身滅智。分段報任運無變易報方起。如人報謝故天報起。不由天報起故人報謝。佛果法身與此非類要由解脫起。解脫道是法身故。法身起變易報方無。所以非類也（文）問。人報謝故天報起者。如人報謝生四惡趣時。亦應天報起。而不爾故知。如人自人生天時。但是天報起故人報謝也。答。此就有生天順生業者說。如人雖有天順生業。若人報不滅時天報不起。要待人報謝天報方起。羅漢聖人雖有變易無漏之業。要待分段盡變易報方起。佛果不爾。要待常身將顯無常身漸動。常身起時無常身即謝故不類也。問。淨影引經云。唯佛一人斷有頂種。即以此文證。天分段至佛乃盡。前去分段初地盡者豈不相違。答。仁王經說。三界外無眾生。嘉祥釋云。分段變易二種三界外更無生死眾生可化（文）又釋二十二根不出三界。文云。二十一根不出分段三界知已根○不出四住習氣三界（文）此文云。分段三界及四住習氣三界。故知。約四住習氣論變易三界也。
    次對涅槃明之。教跡義云。問曰。若言常者云何此經（般若經也）三世諸佛皆入無餘涅槃耶。答曰。非是小乘無餘涅槃。若依攝論大乘無餘涅槃有二種。一者分段因果盡名有餘。變易因果盡名無餘涅槃。二者報應二佛名有餘涅槃。法身名無餘涅槃也。又金剛般若經中。我皆令入無餘涅槃者。是彌勒釋云。大乘第一無餘涅槃也（文）

三種意生身義

    三種意生身者。有二說也。一依勝鬘明三種者。謂阿羅漢辟支佛及大力菩薩所受三種變易生死。二依楞伽明十地菩薩所受變易分為三種意生身也。且初三種者。寶窟中云○辨中初言此三地者。此世間中三乘地。謂阿羅漢辟支佛大力菩薩。是三乘地故。寶性論云此三乘地（已上一句論文）彼三種者。彼三乘變易三種果（文）又云。今謂。楞伽三種約十地分之。乃是明菩薩有此三種生。今文乃明羅漢辟支大力菩薩三乘人意生身。不應以楞伽為釋。後見林公疏同吾此釋（文）（林公者曇林師也）勝鬘經云。無明住地緣無漏業因生阿羅漢辟支佛大力菩薩三種意生身。此三地彼三種意生身生。及無漏業生依無明住地（文）窟意云。此分段世間中三種人。復受彼變易三種身也。又可云。此佛法中三種人。受彼變易三種身也。此順天親佛性論文。彼論第二卷云。三種聖人是意生身（云云）又法鼓經云（下卷）意生身阿羅漢辟支佛得自在力及九住十住菩薩（云云）若依淨影解云。聲聞緣覺及地前菩薩為此三地。以地上變易為彼三種。此順寶性論云（第三卷）如生染三種意生身。及不可思議變易生死（云云）此既別論三種意生身。及與不思議變易生死。故知。如淨影釋。此三及彼三合為六種。不以三業即為三種意生身也。今依嘉祥應云三種意生舉生相。變易生死舉壞相。道理正可云及不思議變易死耳。而言生死者。舉生顯死也。總有四種。一者緣相謂無明地。因相謂無漏業。生相謂意生身。壞相謂變易死。此即於一變易報中分生與死。非是地前地上各別論也。又寶性論一具文云。住無漏界中聲聞辟支佛得大力自在菩薩。為證如來功德法身有四種障。何等為四。一者緣相（乃至）壞相者。謂三種意生身緣不可思議變易死。如依生緣故有老死（云云）此文但標三種聖人不別舉地上菩薩。故知。地上菩薩即大力菩薩也。又以三種意生為緣。即有變易死。故知。意生非唯菩薩也（若依淨影標中略不舉地上菩薩。生緣文且舉地上意生身耳）寶窟云（中卷）若依舊明。從凡夫逕入大乘未入初地上來悉受分段死。此用法花論意釋○不思議變易。謂阿羅漢辟支佛者。謂二乘入無餘之後未迴小入大之前。取此羅漢辟支佛。迴小入大二乘有二人。一在界內迴小心猶屬分段所攝。二界外迴心為變易所攝。此二人迴心入大。並是大力菩薩。大力菩薩亦有二種。一直往大力。二迴小入大名為大力。言大力者。以不為業繫自在受生故言大力○今謂位義難知境生罪過不可定判也。若依法華論數處分明。地前是凡夫受分段身。捨分段身方入初地。即知。初地已去是變易生死大力菩薩也。言意生身者。是初地已上大力菩薩。彼人受生。無礙自在。如心如意名意生身。意有三義。一遍到。二速疾。三無癡。故云意生身（文）問。直往菩薩地前一阿僧祇劫積集諸行豈非大力耶。二乘猶受變易。迴小十信亦得大力福。直往地前何不及之耶。答。甚難。且可云。直往菩薩為成就眾生故不取證。而雜分段也。大論九十三云。問曰。若阿羅漢住淨佛國土受法性身。如是應疾得作佛。何以言迂迴稽留。答。是人若小乘因緣捨眾生捨佛道。又復虛言得道。以是因緣故。雖不受生死苦惱。於苦薩根鈍不能疾成佛道。不如直往菩薩（云云）今思之。雖迴小復亦入十住乃至十迴向。在變易土不如直往。在三界內成就眾生也。大論又云。菩薩有二種。一者成就大力菩薩。二者屬因緣新發心菩薩（云云）屬因緣者。為業煩惱所攝義也。寶窟解大力云。不為業繫自在受生者可是此意耳。寶窟下卷解羅漢辟支大力菩薩不見如來藏云。大乘法中外凡善趣亦未見得。據勝偏舉大力菩薩（云云）准此文相。內凡。三十心可是大力攝也。直往地前雖於佛道根利。而為成就眾生故不離分段。登地已上自在轉勝故。雖離分段。以方便力能成就眾生耳（可善思之）○次論地上三種意生身者。寶窟中云。所言三種意生身者。如楞伽說。一三昧意生身。二覺法自性性意生身。三種類俱生無行作意生身。初至五地禪度增強。是故說為三昧意生身。六七地知法無性故名覺法自性身。八地已上無功用行。任運續起名種類俱生無行作身（文）仁王疏上卷釋三地九生滅云（變易三界各有三種意生身也）○六七二地名覺法自性意生身。八地已上名種類俱生無作行意生身（云云）問。考本經文。以第八地為第二覺法意生身。何今屬第三耶。淨影釋云。三種類俱生無行作身。謂九地上無功用行任運轉起（云云）四卷楞伽第一云。修行者。了知初地上增進相得三種身。大惠云何三種樂正受意生身。謂第三第四第五地三昧樂正受故○大惠云何覺法自性性意生身。謂第八地觀察覺了知如幻等法悉無所有○一切色種種支分具足莊嚴。隨入一切佛剎大眾○大惠云何種類俱生無行作意生身。所謂覺一切佛法緣自得樂相（云云）入楞伽第四云。一者得三昧樂三摩跋提意生身。二者如實覺知諸法相意生身。三者種類生無作行意生身○何者如實覺知諸法相意生身。謂菩薩摩訶薩。於八地中觀察覺了得諸法無相○非四大生似四大相。具足身分一切修行。得如意自在隨入諸佛國土大眾○（云云）經自以第八地為第二意生身。今云何為第三耶。答。案寶窟文云。所言三種意生身者。如楞伽說（云云）又云。今謂楞伽三種約十地分之○今文乃明羅漢辟支大力菩提三乘人意生身。不應以楞伽為釋（云云）故知。以十地分三種意生身者。是有人釋。非不用義。何為劬勞。問。仁王經疏分三種意生位非有人義。今何不用之哉。又寶窟文。但云。不應以楞伽釋勝鬘耳。自於楞伽分別位非不用之耶。答。非不用義中。自有錯謬。於正義家都非苦也。又准寶窟文。仁王疏判位亦且取有人解也（已上一義）又一義云。依仁王疏分判三種意生位。是取用也。寶窟但非以楞伽釋勝鬘耳。不言楞伽中三種意生配位亦非也。問。若爾與本經分位相違。如何會之。答。於第八地有二種義。若取覺了諸法無明為第二意生身。故經自云。謂第八地若論無功用行自證法樂義。乃為第三種類俱生也。
    問。此為一地通有二義耶。為當分別始終二位耶。答。亦得始終分二位別。始屬第二終屬第三也。然正可云於第八地。義有兩兼。或通屬第二。或通攝第三也。
　　海龍王經法進疏云。初二三地為三昧意生身。四五六地名覺法意生身。七地以上為種類生也。

名教抄第八

　　建仁二年五月十八日。於東大寺塔本坊為興法利生書寫之。
　　留贈後見。共期佛惠。三論末學覺澄。

名教抄卷第九

　　　　
　　　　  
          
          

此卷有三科（附一乘義）

    三身義。三佛說法義。
    三身成道義。

三身義

    明三身義略有三門。一辨名·二料簡·三開合。第一辨名。言三身者。所謂法身·報身·化身。大乘玄一乘義云。問。三身有幾名耶。
    答。經論不同。法身·舍那身·釋迦身。亦名法身·報身·化身。亦名法身·應身·化身。又名佛所見身·菩薩所見身·二乘凡夫所見身。法身亦名自性身。又名法性身（文）此中初總列三身名有四種異。乃應次第而相配之。後別約法身更出二名。總言法身有四名。報身亦四名。化身三名也。總別有四者。法花玄九文全同。而重問答云。此等名字出何文耶。答。初出梵網經。次像法決疑金剛般若論。次出攝大乘論。次出涅槃月喻品。三時短長之異。如佛菩薩二乘所見不同。經論異名意猶一也（文）又列多種法身名云。問。經有種種說。或言虛空法身。或言實相法身。或言應感法身。或言法性生身。或言功德法身有何異耶。答。言其大則彌綸太虛故言虛空法身。語玄妙則無相無為太云實相法身。辨其能應則無感不形故云應感法身。說其生則本之法性故云法性生身。明其體則眾德所成故云功德法身。約其義異故有名不同。考而論之一法身也（文）
    問。此五種法身者。並三身中法身之異名歟。答。總相言之並是三中之法身耳。但法身中經論隨義亦有異說。問。感應法身者可是跡身耶。答。今所應之本故云能應。即指法身能起應用故云能應歟。問。法性生身者。教跡義云法性生身是報佛。若但言法性身是法身佛（文）今何云法身為法性生身耶。答。修成報佛從法性起名法性生身。如攝論等與法性身合為法身。今據此也。又為菩薩所現應身亦攝為法性身故。花玄云。問。直就佛法性身中自待說真應不耶。答。得也。妙窮法性則是法身。若隱法性身菩薩所見。如前引釋論。法身但者。皆是法性身中應身也（文）前引釋論者。上文云。釋論明法身者。望花臺舍那丈六釋迦為法身耳。若望究竟法身於屬跡身（乃至）又法身名相斯絕。豈有音聲說法（等文）（具如下說不說引）學者謂有二義。一云。即指花臺舍那為法性身。即是法性生身也。一云。舍那身中分取本有法性義邊為法身佛。然能見菩薩有無明覆故名隱法性身。而隨分見故有屬法身義。分取生滅身正為舍那身。分取本有常住義別為法身。但未是究竟法身故。屬舍那身合為應也（然此二義終是一意耳）又法身名毘盧遮那故。法花經壽量品疏引普賢觀云。釋迦牟尼名毘盧舍那遍一切處。其佛住處名常寂光。即法身義（文）報身亦名受用身。梁攝論十四云。論曰。如法身受用身亦爾。釋曰。諸佛應身（云云）亦名法性生身。玄教跡義云。法性生身是報佛（云云）法花論說。化身名應化佛。今一乘義依論列名。略云。化佛耳。又十地論第三列三佛云。一應身佛。二報身佛。三法身佛（文）上依餘文或云法報化。或法應化。今別異之。又智論第九以化身名父母生身。第三十四名隨眾優劣現佛也。又涅槃疏十七云。月喻如來三種法身。生法二身悉名法身出此經也。冬喻如來生身。冬即眾草木枯落。喻生身無有常樂等（云云）所以名法身者。並是功德法故。或並以正法為體性故。然三身中別以法性為法身者。法花論疏云。眾法所依正法為身故名法身（文）所言應身者。壽量品疏云。報身即應身。應身有二。一者內應。謂與法身相應○二者外應。謂與大機性相應故（云云）問。外應亦有真如相應義耶。答。窟上云。攝論云。地前見化佛登地見應身者。是良為與真如相應名為應身。應身有二。一內應。與真如相應住真如土。二外應。住淨土奇特相好教辨也。地前未見。真如但見八相成道故言見化身（文）准此文意。外應身者。非地前所見。以地前未見真如故。但見八相化身耳。故知。約地上菩薩外應身者。亦約真如相應義也。
    問。若爾何於分二應之中。唯於內應云與真如相應耶。答。真如相應正是內應身義也。外應正約大機相應。兼亦有真如相應義。但為簡別地前化身故。登地亦明真如相應義也。問。化身亦通名應為依何義耶。答。壽量品疏解法花論三身中云。應物義名應（云云）然三身佛並名如來者。金光疏云。法身如來。道前無變異曰如。道後顯曰來。應身如來。乘如實道曰如。來成正覺曰來。化身如來者。化身化人不過時不待時曰如。八相趣果曰來（云云）所化機已熟而不現化。是過時。然無此事故不過時也。所化機未熟。早欲化之徒設劬勞。是待時。無此事故不待時也。法身道後顯曰來者。且約金光明顯時法身耳。若論隱時法身即名如來者。非必約道後釋其來名也。
    第二料簡者。一乘義云。今所釋者。壽量品亦具明三身。法花論云。王宮現生伽耶成佛名為化佛。久已成佛。乃至復倍上數故名為報佛。如實知見三界之相無有生死。若退若出明法身佛。但三身不同。若法花論明三身者。以佛性為法身。修行顯佛性為報身。化眾生義為化身。若攝大乘論所明。隱名如來藏。顯名為法身。則此二皆名法身。就應身中自開為二。化菩薩名報身。化二乘名化身。或云。化地上名報身。化地前名化身。地論法花論。是菩提留支所出。攝大乘論是真諦三藏所翻。此三部皆天親之所述作。西明義有異者。或當譯人不體其意。今欲融會者（云云）（此與法花玄第九文全同耳）釋二說不同有二意。一云。本義應一。而有異說者。是翻譯人之所致耳。一云。只是開合不同。實義無異也。正明三身者。玄云。依法花論。二身為自德化身為化他德。攝論法身為自德二身為化他德。若爾法身為自德化身為化他德應身亦自亦化他。故立三身亦可法身為體。報身為相化身為用。體相用故立三身也（文）應身亦自亦化者。合取二文為論耳。亦依二說合立報身義也。問。且就佛自德法報二身同異義如何。答。今依玄疏略明九同十異。言九同者。一本身同。二常住同。三周遍同。四究竟同。五利益同。六所住同。七功德同。八智慧同。九得時同。言本身同者。本跡二身中同是本身。亦是真應之中同真身也。常住同者。金光明疏云。法身本有無生無滅。報佛與之相應亦無生滅（云云）隆海律師佛智常住記云。文證甚多。且仁王云。一轉妙覺常湛然（云云）又云。□□若湛然清淨常住不變同真際等法性（云云）又引大佛頂經第四卷云。大圓鏡智清淨圓滿。體性堅凝常住不壞（云云）又引涅槃第二云。若言如來是有為者。即是妄語死入地獄○能知如來是常住法不變異法無為之法（云云）（法性常住誰言有為。故知。今明報身無為也）法花玄九云。開本合跡。即是開常合無常（云云）壽量品疏云。二報佛壽量有始無始○以行因滿初證佛果。是故有始。一證已後湛然不滅故無有終（云云）一乘義云。別而為言。法應二身為常。化身無常。通而為言。三身俱常俱無常。以身以大悲為體故是常。法身有陰顯故義說無常。應身始起義是無常（文）三身俱常無常中。二身常義不待言故。且解化身常耳。以真德中大悲為化身體。以用從體名為常住。或以大悲為化身故是常住。以體從用名化身也。金光疏云。化身如來以二佛為體。以眾生為緣。體緣無盡故。化身亦無盡○如七卷經中明。應化二身是相續常者。以菩薩業識所影項背光明三十二相等合名報佛。同與樂因相應故。好體論之。實是化身。故言念念相續常。若言與理相應之報是凝然常住（文）好體者正也。古詩云造端體物（云云）問。報身是湛然常者。大論四十四云。乃至十八不共法○以作法故是為有為法（云云）如何會耶。答。教跡義云。對法身真如空邊故。報佛十力十八不共等是有法故言有為。非生滅有為（云云）一乘義云。應身始起義是無常（具如上）大論具文云。十八不共法雖為無為法。以作法故是為有為法（云云）雖兼明常無常義。而此中正明法報二身同是凝然常住也○言周遍同者。如云毘盧舍那邊一切處者。是報身也。勸發品疏云。一者法身遍一切處（云云）究竟同者。花玄九云。妙窮法性則是法身（云云）又云。經云。陰名如來藏顯名法身。唯佛能見十地不睹（文）法花經云。唯佛與佛乃能究盡諸法實相（文）言利益同者。一乘義云。依法花論二身為自德（云云）所住同者。壽量品疏云。一者法身栖實相之內（乃至）內與法身相應名曰應身。此猶屬法身。與法身同義（云云）（法身者能栖。所栖義說身土。應身亦義說。以能證為身。所證為土也）言功德同者。同有萬德故。法花論疏云。性淨涅槃是法佛。菩提方便淨屬報佛也（云云）涅槃義云。修成涅槃以萬德為體（乃至）若言萬德體故明性淨涅槃有萬德亦得（云云）寶窟下云。不空如來藏者牒也。恒沙佛法體有不無故言不空（文）智惠同者。二身同是佛。佛是覺故。寶窟下云。如來藏中恒沙佛法同一體義分○又就常等說為解脫。離常等外無別有一解脫自性法身。般若類亦同然（云云）（若論本有義邊為法身修因顯之為報佛耳）淨名玄四云。若以佛性為實相。本自有之名為實惠。觀照修習始生名為方便。此非照有為方便。照空名為實。若權若實始有之義皆名方便。本有佛性覺照之義名為實也（云云）言得時同者。顯時法身與報身同故。法花論疏下云。論為二種法身。一者隱時名法身○二者顯時名法身。即多寶也。問。若爾與報佛何異。答。體一義珠。假因義邊目之為報。眾法所依正法為身故名法身（文）一乘義云。如攝大乘論所明合佛性及佛性顯皆名法身（云云）今取顯時法身望報身佛以明同也。九同略如此。所言十異者。一體相異。二通局異。三空有異。四本始異。五能生所生異。六能證所證異。七一味萬德異。八有因無因異。九權智實智異。十自利利他異。初言體相異者。一乘義云。法身為體。報身為相（文）言通局異者。法花論疏下云。論解二種法身。一者隱時名法身。此非多寶也。二者顯時名法身。即多寶也（云云）壽量品疏云。二報身佛壽量有始無終（乃至）一證已後湛然不滅（云云）報身局在顯法性時。法身通於隱顯二時也（報身雖亦有無始義然但約顯時義說之耳）空有異者。教跡義云。對法身真如空邊故。報佛十力十八不共等是有法故言有為（云云）
    問。法身云何空耶。答。法花論釋法身云。非實非虛非如非異者。謂四種相故（云云）意云。離相故名空。非無性德故空。窟云。如來藏中恒沙佛法同一體義分○又就常等說為解脫。離常等外無別有一解脫自性（云云）所言本有始有異者。壽量品疏云。二報身佛壽量有始無終○以行因滿初證佛果。是故有始。一證已後湛然不滅故無有終。三法身佛壽本自有之。不生不滅無始無終（文）教跡義云○二者佛果本無今有已有不無無常。而不同因中生滅無常。但是佛果上報。梨耶八識五根等始起邊名無常耳（文）法身無始者有二義。一者本有故名無始。二者離相故言無始。若本有義報身無之。若離相義名無始者。報佛亦有故。壽量疏云。二不二者。所證既無始終言窮慮息。能證亦無始終。以能證證於所證。所證既無始終。能證亦無始終（云云）不二而二故。法身本有報身始有也。又不二義中。報身無始起相故。即義說為本有無妨也。淨名玄四云。地論人真修般若。則本有自有之。緣修般若則修習始起。性淨涅槃方便淨涅槃亦爾。此猶是舊本始之義（云云）（舊者江南舊宗也）能生所生異者。玄教跡義云。法性生身是報佛。若但言法性身是法身佛（云云）（此釋智論二種佛身之中法性生身也。二身者。父母生身法性生身也）法花玄云。說其生則本之法性故云法性生身（云云）報佛如來從法性生文義顯然。問。法花玄·大乘玄·法花論疏等並云修行顯佛性為報身（云云）今何云生耶。又勝鬘經·起信論等說如來藏中過恒沙功德滿足（云云）故知。修方便者。但斷煩惱顯本有功德以成佛果。何論云報身始起耶。答。既云法性生身。又攝論云本無今有。教跡義云八識五根等始起。又涅槃說菩提有生因也（淨影云。修顯為法身修生名報佛）然言顯為報身者。此是於生說顯言耳。謂此修生功德。即以法性為其體故。但其相生即修顯義故。雖言顯而實是生也。又一義云。報佛但是修顯。而取假因義邊說名為報。即所顯身。眾法所依正法為身名為法身。非別有修生報身。但言生者。於顯說生言耳。始起亦爾。於修顯中說起名也。所顯之相本無今有。義說為生實是顯也。又正法之身。實非生非顯。而隨義說生說顯無妨礙也。言能證所證異者。壽量品疏云。初證法身。是故有始。於三身中是應身。亦名報身。是故有始。而能證法身此則無始（文）壽量品疏云。三佛之中功德智慧為報佛。如如為法身（云云）問。如如境非覺照義名。如何名佛耶。方便品統略答此問云。即智不變異名如。即如覺照稱智。更無二體故並是佛（文）言一味萬德異者。涅槃義云。性淨涅槃體者。正法中道為體。修成涅槃以萬德為體○問曰。性淨涅槃為有萬德不。答。有二種。一云。有萬德。今明無萬德。但以平等一味為正法涅槃。若言萬德體故。明性淨涅槃有萬德亦得（文）性淨涅槃正義之意云無萬德。但是萬德家之體性云也。先明同義用有萬德者。即義說云有故。今取無萬德義明異義也。此則以無萬德為正義。以有萬德為傍義耶。又為簡別報佛有萬德相故。且言無耳。理實法身應有性功德也。言有因無因異者。法花論疏下云。本性清淨名為性淨。修方便斷煩惱得淨名方便淨。今此用性淨涅槃是法佛菩提。方便淨屬報佛也（文）又云。體一義殊。酬因義邊目之為報。眾法所依正法為身故名法身（文）壽量品疏云○本有義為法身。酬因義名報身。應物義名應也（文）方便品疏云。涅槃無因而體是果。即是法身本有修因所得故稱為報（文）權智實智異者。淨名玄四云。若以佛性為實相。本自有之名為實惠。觀照修習始生名為方便（文）又云。真修般若則本自有之。緣修般若則修習始起（云云）起信論云。從本已來有大智慧光明義故（云云）（今取此為本有實智也）言自利利他異者。統略云。如如是自利。如如智是利他（文）（壽量品）又方便品統略云。如如智即利益眾生名為佛眼。如如境是自利。即如如智所照之境（略抄）又同壽量品云。謂如如智見六道見無所見。即如如無所見而見謂如如智（文）意云。如如智者是總佛果智也。今言見六道者。且舉方便用耳。理實如如智智雖亦是自利。而對如如法是自利故。且取方便用為利他也。此是無差別之差別義矣。次以應化對法報二身以明同異者。且有七同八異。言七同者。一佛義同。三身雖別。同是佛故。皆覺照故。二法身同。涅槃疏云（第十七）三種法身也。三尊重同。於三寶中同是佛寶。三歸之中同歸依佛故。四清淨同。同是果地清淨德故。並以真如清淨法故。一切煩惱習氣盡故。五常義同。一乘義云。通而為言。三身俱常俱無常也。六乘義同。同是大乘故。七功德同。同具圓德故。言八異者。一本跡異。本即是真身。跡即是應也。二自他異。法花玄九云。又法花論二身為自德。應身是化他也。三常無常異。一乘義云。別而為言。法應二身為常。化身無常（云云）應即報也。四有色無色異。法報無色相。住真如土故。應化居淨穢云也。五說不說異。法報真身不說。應化佛為他說法。六粗妙異。法報二身十地不睹應化佛身眾生得見。七數量異。本一跡多也。八遍不遍異。本身周遍。跡身有量也。
    第三論開合。一乘義云。今欲融會者。眾經及論。或二身或三身或四身。今總束為四句。一合本跡。如金光明經。但辨一本跡也。故云佛具法身猶如虛空應物現形。如水中月。二開本開跡。如此大論（法花玄第九云。如上凡夫論也）明有四佛。開本為二身。一法身二報身。法身即佛性。報身謂修因滿。跡為二身。化菩薩名舍那。化二乘名釋迦也。三開本合跡。如地論法花論所明。開本謂二身。謂法性是法身。佛性顯為報身。四開跡合本。如攝大乘論所明。合佛性及佛性顯皆名法身。開跡身為二。化菩薩名舍那。化二乘名釋迦。此皆經論隨義說之。悉有不違（云云）法花玄第九云。法花壽量品可具二義。壽命無量劫久修業所得。此是報佛即名常樂法身也。純化菩薩名為舍那者。如化千世界微塵數菩薩無有凡夫二乘。此可名舍那無常身也（云云）（以化三乘誰眾名釋迦個佛也）若准此文。法花亦明舍那應身與攝論同。統略舉攝論與金光明問相違而答云。經合本開跡者。如如智即應身。如如境即法身。合此二種皆名法身。故言合本而有應化兩用。應身化菩薩。化身化二乘故是開跡。論開本合跡者。以如如境為法身。如如智為應身故開本也。合跡者。應身已外皆名化身（文）又法花論疏下云。攝論明應身與真如相應。即是此論報身（文）（此文與統略相合歟。文金光疏見合內外兩應為一也。乃至統略意異耳）問。若爾攝論三身難習。統略明開本合跡。一乘義等為開跡合本。如此釋文處處相違。云何可會耶。答。攝論有二文。一開本合跡也。第十四云。法身是斷德。應身是智德。化身是恩德（文）十三云。一自性得是法身。二人功德是應化兩身（文）若合本者。法身亦可有人功得義然但云自性得。故知。唯取本有佛性為法身。取真如相應如如智為應身也。又十三云。諸佛以真如法為法身（云云）十四云。論曰。二如來常住（云云）又云。清淨真如是常住法。諸佛以此為身○依此身有眾德故。眾德亦常住（云云）此等是開本文也。二者開跡合本也。第十三云。唯有真如及真智獨存說名法身（文）又十三云。若離應身登地菩薩善根。則不得成就故須應身。若離化身下願眾生。謂聲聞緣覺所有善根不得成就（云云）此是開跡合本云文也。統略依前文云開本合跡。一乘義依後文為開跡合本也。問。爾論有二意歟。答（云云）且云論但一意耳。但文相兩方也。至大師釋者。處處作別釋歟。若依一乘義者。攝論但是開跡合本說也。若會前文者。可云法身中智德。屬法性隱而不論。以相微細。離眾相故。如是三德皆隱顯論而應身實是因德攝也。次言以法身為自性得者。以真如為本。其如如智即一體不二故。總言自性得。理實細論可通人功得也。以真如為法身亦爾。次言二如來常住者。十地菩薩見真如故。分顯常故。且言為常。若約能見心判。猶是生滅身也（已上一意）若依統略。攝論但是開本合跡。還以前文為證而會後所引文者。唯有真如及真智獨存名法身者。正可云以真如為法身。其真智是應身也。而言真智存名法身者。欲顯顯時法身故。并舉真智以成真如為法身義也。次若離應身登地菩薩善根則不得成就者統略意許十地菩薩見內應身故。亦屬真身。然以外應屬化身也。故云地中菩薩善根亦因化身成就（云云）此則對□地菩薩以三十心名地中也（謂登此為上地。前為中耳。又一意）問。攝論十五云。釋曰。如來自圓德及利益諸菩薩。此二事與如來恒不相離。此二事即是應身。故應常住（文）今見此文。應身總合自利利他。即合內應外應立一應身也。故可云應身通本跡也。
    答。此文亦可二意消之。若以開本合跡義云之者。此唯說內應身耳。十地菩薩見內應身故。具利益諸菩薩事也。故云。與如來相應。即與法身如來相應。亦言常住也。若依開跡合本義者。是外應身。而菩薩分見真如故。即望如來有自利義而屬舍那身故。猶是生滅身中合說之也。問。若言應身通本跡者有何過耶。答。兩釋俱違。又違真如及真智說名法身之文。亦違智德為應身恩德為化身之文。即違文兩方也。又本跡大異合為一佛。而依支條開多種於義不便也。故今依理勝取。違文一斥成之耳。問。開跡合本與開本合跡二釋中可取捨耶。答。不可有取捨。若論傍正者。且以開跡合本為正意。開本合跡是傍義也。
    問。十地菩薩見法身佛耶。答。若究竟見即唯佛所見非十地所見。若論隨分十地亦見內應亦爾。法華玄九云。經云。隱名如來藏顯名法身。唯佛能見十地不睹（文）經者是勝鬘經也。故寶窟下云。今此經就隱顯分之。隱為煩惱所藏。即身義未現。若出煩惱胎身相便現名法身（文）勝鬘經云。若出無量煩惱藏所纏如來藏不疑惑者。出無量煩惱藏法身亦無疑惑。出說如來藏如來法身不思議佛境界（等文）寶窟云。即非餘人所測故不思議。唯佛所知名佛境界（云云）法華玄九云。法身唯佛能見故不說法（云云）此等約究竟見明之。法華玄云。大士入法身境界（云云）攝論十四云。法名於深行菩薩及諸佛為易歟（云云）法華論云。謂如來能見能證真如法身。凡夫不見故（云云）此明法身者如來能見而簡凡夫。故知。十地大聖亦能見也。略述五云○法身唯佛見者。就究竟見義（文）問。若爾十地菩薩所見法身者。本跡二身中何耶。答。是本身耳。但就本中自論本跡者。是本中之跡也（法花玄文如上出之）
    寶窟下云。所言法身者。經論不同。或明一身二身三身四身。如法華經論中說。今此明法身者。即是實相真如法也。此實相正法隱名如來藏。此實相顯名法身○又法者謂諸功德法。法所依名身故。攝論云。與功德法相應名法身。即此經下文。成就一切佛法說名如來法身（云云）（法花經論者玄論歟）攝論十四云。釋曰。此身與諸功德法相應故名法身（云云）勝鬘云滅一切意生身隱一切苦滅作證○所言苦滅者。名無始無作無起無盡離盡常住自性清淨離一切煩惱藏。世尊。於恒沙不離不脫不異不思議佛法成就說如來法身（文）今見寶窟文。即以攝論功德合勝鬘一切佛法。故知。內應身與法性合為一身。即功德法身耳。壽量品新撰疏云。亦有四門。一但無常。謂化身也。二但常。謂法身。三亦常亦無常。即應身也。內應與法身相應○外應淨土作佛故是無常。問。出何文耶。答。諸佛所師所謂法也。以法常故諸佛亦常。此是常文。七卷金光明經云。應化二身是假名有念。念滅故名為無常也。四者非常非無常者。此始是正佛如中論明法身絕常無常四句。此品後文明法身非實非虛非今非異也（文）此文應身亦常無常者。今取二經說。且以今論亦非依攝論也。法花玄九云。問。大經金剛身品云雖不常住非念念滅此是何身。若是法身即應常住。若是應身應念念滅○答。以此問二身義亦難可會通。今所明者。以四義通之。一者明如來身者即是中道○非常非無常即中道身○（云云）二者不同虛空常亦不同有為。即非有為無為也。意云。亦是中道身也。三者同眾生故非是常。又眾生故非念念滅不思議身也。四者非有故非常住。非無故非念念滅。非有非無意云亦是中道身也。今案新撰疏四門中第四句。即法花論法身也。但第二句用門說法身常用□□門也。若論體者。即為第四門故。就法身開為二門也。今法花玄明本跡合為一身。次以二而不二故。此雖亦是中道正法而與四句中第四句意別。彼直就本明之。今合本跡明一身而兼帶二義也。攝論十五云。法身為二身本。本既常住。末依於本相續恒在故。末亦常住。論曰。由應身無捨離故。釋曰。如來自圓滿及利益諸菩薩。此二事即是應身。故應常住○化身為度眾生。乃至窮生死際。無一剎那時不相續示現得無上菩提及般涅槃（云云）問。若開跡合本者可爾。若開本合跡義者。何云應身是相續常耶。答。開跡合本是正意耳。若依傍義可云以法常故諸佛亦常之意也。十八不共等。是有法故相似有為。假說相續。實是湛然常住耳。又約利益菩薩義邊。雖內應身立相續常。據自圓德非相續常。天親並舉為簡別耳。非謂相續常義通自圓德也。又四佛有二。壽量品疏云。次開四佛者此義亦有二種。一者楞伽經明四佛。一應化佛。二功德佛。三智慧佛。四如如佛。彼經云。初一為應後三為真○二者如七卷金光明辨四句。一化而非應。謂入涅槃已為物示龍鬼等身故。名之為化。不佛身故名非應。二者應而非化。經云。謂地前身釋者云。地前菩薩所見佛身三昧法門中現名之為應。非六趣攝所以非化。三者亦化亦應。經云。住有餘涅槃身釋者云。聲聞所見佛身。彼見如來相好形修之成佛故為應。見佛在人中受生同人類故名為化。四非應非化。謂法身○開應合真也（文）依花嚴經明十身。十者。義疏次文云。一無著佛。安住世間成正覺故。二願佛。願出生故。三業報佛。佛信成就故諸行皆成。但略說一信也。四住持佛。隨順世間不斷絕故。五涅槃佛。取滅度故。六法界佛。於一切處無不現故。七心佛。善安住故。八三昧佛。成就無量功德無所著故。九性佛。善決定故。十如意佛。以普覆故也（文）略意有真應義明二種身也。金光疏云。三身佛果。三而恒一。一而恒三。然則非一非三。不可以智知相不可言論（文）

三佛說法義

    法報化三身。俱說俱不說。此是無差別門也。若據差別門者。法報二佛一往不說。唯應化說耳。觀經疏云。胡云般遮。此云說。說是吐教敵理名之為說。略論佛義凡有三種。一正法佛。二修成佛。三應化佛。故七卷金光明經云。三身謂法身報身應身。般若論云。法佛報佛化佛。然三佛差別無差別。有說不說。若論法佛本無相。何說不說。修成佛無聲亦無說義。應化不真復無說法。而復得言三佛說法。不聲聲是法佛說。何者不聲即是法佛。豈有音聲之外別有法佛。故音聲即不音聲。不音聲即音聲故法佛說。修成佛者應化色聲是修成佛用故云說。化佛者化是音聲。今詮辨之用故云化佛說開避無差別。若別論之。法修二佛一往不說。何者二佛非色聲之相故云不說。問。他云報佛為地上說法。化佛為地前菩薩說法。何云報佛是非修成耶。而今云修成佛不說何耶。答。有二解。一云。報佛是修成佛。為他說法。二云。為地上說法之報佛。然應化為報。非修成妙覺之報。此是化之細耳。化佛說者。化是隨緣之跡故。察緣吐教名為說（文）法花玄九云法身唯佛能見故不說法也。又法身名相斯絕。豈有音聲說法。說法之事皆是應身（文）問。智論盛說法身佛說法。故第三十卷云。佛有二種。一者真身。二者化身。眾生見佛真身。無願不滿。佛真身者滿虛空光明遍照十方。說法音聲亦遍十方無量恒河沙等世界。滿中大眾皆共聽法說法不息。一時之頃各隨所聞而得悟○如是法性身佛有所說法除十住菩薩。三乘之人皆不能聽。唯有十住菩薩不可思議方便智力悉能聽受。眾生其有見法身佛。無有三毒（云云）又第九云。是法性身滿十方虛空無量無邊。色像端政相好莊嚴。無量光明無量音聲聽法眾亦滿虛空（此眾亦是法性身。非生死人。生死人不見）常出種種身種種名號種種生處種種方便度眾生（文）九十三同之約所化云。國中眾生皆是近佛道者（云云）論文明說。今如何言不說法耶。答。法花玄云。釋論明法身者。望花臺舍那丈六。釋迦為法身耳。若望究竟法身猶屬跡身。何以知然。經云。隱名如來藏顯名法身。唯佛能見。十地不睹。釋論所明猶化菩薩即菩薩見之。故知。屬應身也（云云）略述五云。望花臺等者。謂望釋迦而以舍那為法身耳（云云）法花玄又云。問。直就佛法性身中自得論真應不耶。答。得也。妙究法性則是法身。若隱法性身。菩薩所見。如前引釋論。法身佛者此是法性身中應身也（文）問。屬應身者。真應二身中應身歟。法性身中之應身歟。
    答。二義何失。問。二俱有過。若真應之應者。後文云。法性身中自論真應。釋論法身是法性身中應身。若自是法性身中應者。上文云。是花臺舍那（云云）豈非三身中之應身耶。答。此義難解。然今案云。花臺舍那義有兩兼。若據菩薩無常心所見者。是無常佛是隱法性身故。本跡之中是跡身。若約十地菩薩證真如者。望其所證分顯真如故。乃是法性身亦是常住也。據此義邊非跡身攝。直是法性身中之應跡也。故知。上文云猶屬跡身者。實義難是法性身佛從其菩薩生滅心見。猶屬跡身為無常佛也。問。法花論疏云○天親論釋三平等中。明多寶佛身是法身○又八義中第三義多寶如來身一體攝一切諸佛法身。故知即是法身（云云）（總有四意第二義云表法身餘如文也）多寶如來人天所見。證說法花。故知。法身有說法也。答。准大智論。法性身佛。此是法身之應身耳。亦是跡中之法身也。又聞中大義章云。或有菩薩功德純厚信力彌固。所見之身過於丈六。隨所愛色而得實相。如密跡經說。得無生忍阿惟越致菩薩所見佛身。無量無邊。世間端正第一無比（云云）此非究竟法身。但以信力所見耳。此以證未極故。望究竟位與信力名也。
    問。內應身佛為有說法耶。答。法花玄既云。說法之事皆是跡身（云云）故且可云報身亦不說法也。問。智論三十三云。法性生身佛眷屬者。如法花經從地涌出菩薩等（云云）成佛已來教化是等眾法菩薩。受持彼佛所說經。故知。報佛為他說法也。教跡義云法性生身是報佛故耶。答。此法性生身即上所引大經諸文法性身也。彼但略言法性身耳。正所引法性生身俱說二身。文勢同也。又觀經疏云。有二解。一云。報佛是修成佛。為他說法。二云。為地上說法之報佛。然應化為報此是化之細耳（文）初釋意。內應身佛為十地菩薩說法。准法花玄。法性身中自論真應。亦可云內應身中自有真應。此是報身中之應身耳。後釋意云。此以外應望地前。三乘所見名為報佛（既以下問答之）問。登地菩薩見內應身佛耶。答。宗有二釋。一云。地上菩薩見外應。地前見化身。此意則內應身。唯佛所見與究竟法身同也。故十地菩薩不能見之。故寶窟上云應身有二。一內應。與真如相應住真如土。二外應。住淨土奇特相好教菩薩也。地前未見真如。但見八相成道故言見化身（云云）二云。地上菩薩見內應身。地前見外應身。二乘見化身。故塔品統略云。金光明云有四句。一者應身非化身。謂地前身則知應身位通位地前。乃至登地皆有應身。今攝論云。初地見應身者。此明初地已上見真如故。應身與真如相應者。即是內應身。取本有義名法身。與真如相應始有之義名應身○今言分身為應身者。此是外應身。位通上下（云云）意云。地上證見真如故見內應身。地前但信名外應身。乃至二乘迴心能見外應身。但小乘凡夫見化身也（統略問云何二乘並見應身即答之）問。唯佛與佛有說法耶。答。凡說法者。謂說教法故。唯佛與佛互相照知而不說教也。問。二佛相待何不說教耶。答。法花疏第三解唯佛與佛云。明唯佛解故不須言。釋論云。若兩佛相對則無所言。即其事也（文）大論八十四云。佛雖種種分別說諸法。但以言說欲令眾生得解心無所著。若二佛共語。不應說諸法名字。以眾生無及佛者。欲牽引令解故。說是善是惡。如法花經說火宅。以三乘引出諸子。但以名相說諸法不壞第一義（云云）（二佛共語者既云共語即應有說法。何云不說耶。答。可尋之）二諦章中卷云。問。若凡說不為聖者。何故有佛語經卻除諸菩薩兩佛共話○今明佛話不為佛佛話為眾生（云云）（有私記出梵網經也）法苑珠林出金剛仙論論文殊結集云。如來在此世界之外。不至他方世界。十方諸佛並皆雲集說法亦名話經（云云）問。教門為必是言說。又為諸佛言說必是教門耶。答。大乘正意。諸佛言說必是教門。但教非必言說也。淨名玄六云。問。佛若不說恒有因緣有無因緣有無豈是教耶。答。非但取說義為教。經中明六塵。皆是教。問。若爾境教何異。
    答。此因緣有無可兩望論之。發智即境。能開不有不無不二理即是教也。此據佛不說自有境教也。就說義明境教者。佛照有無有無名境。佛說有無有無是教（文）先德云。言說之教諦表理教諦（文）今云。亦可云。說教及境教也。問。經明六塵皆是教者。為是凡小六塵歟。為當佛菩薩。以此作佛事耶。答。今未詳之。彌勒經遊意云。但就釋迦教色聲等為經體。不二而二明之。十五色中。三色為經體得也。問。十五色者何等耶。答。五根五境為十。加四大無作為十五歟。問。爾其三色為體者是何耶。答。且可云色聲香三塵也。色者如金牒經唄葉木皮等經也。又如光明中現首楞嚴三昧文等也。聲者如佛菩薩音聲說法及諷誦等經名句文等。即此音聲屈曲無別體也。故隱不論。若約義別應是法塵經也。香者如香飯等。此色等三其相明口有詮義用故且取之。彌勒遊意又云。一家義宗。而法無非經。色表非色。香表非香等。而法例無非經（云云）准依此文凡小六塵亦皆是教也。大論三十云。佛菩薩音聲有三種。一業所得一里二里乃至三千界。二神力乃至十方。三常音聲遍滿十方（取意略抄）此常音者。可是法性身音聲也。猶可劬勞之。
    問。以因緣有無開不二理者。為眾生開之歟。為亦唯佛自表不二理耶。答。佛自有三諦。是圓中故。又即此三諦無礙互相表之。問。若爾唯佛與佛何不說教耶。答且約誡勸之教判為不說耳。大論八十四約逼引教為不說也。問。論云若二佛共語不應說諸法名字者。既云共語何不說耶。答。今一義云。言共語者。只是相對之謂耳。非云已有語也。故法花疏引論云。兩佛相對則無所言也。又一義云。無說無不說義也。無說故不說名字。無不說故二佛共語。意云。教有二種。一為下位引令同佛。是名為教。據此教不說。二直表理以報佛音聲顯示正法亦是說也。故論說言二佛共語耳（問就說不說二義傍正如何。答）義疏云。三佛說不說義。隨緣所見適時用之義可知也（文）問。究竟法身佛有色相耶。答。有色無色二義有。寶窟上云。次論法身有色無色。古今諍論。有人言法身有色○（文）（□□略□）次江南旻藏等悉云佛果無色○（引二經文）破有色者云。若言佛果有色者。應架芎隆屋。帶提禁之裳難意也。法身既有無礙之色。應處無礙之宅。應著無礙之衣也。肇公注淨名至人空洞無像。豈國土之有恒。竺道生著法身無。淨土論明法身無淨土。此皆用無色義也。通初家難云。色與心此二非顯。粗心可研習為妙心。粗色不可研習為妙色。是故佛果則無色有心。問。若爾經云何云捨無常色獲得常色。答。蓋是妙有炳然。故言色耳。二家各執互成諍論。今依龍樹一言決之。中論法品云。諸佛或說我或說於無我。諸法實相中無我無非我。亦應云。諸佛或說色或說於非色。諸法實相中非色非無色（云云）（義章明有無義也）窟下卷云。問。既有自性清淨心。何不立自性清淨色。答。色從心變起以心為本。所以云心。又色是形礙。心法不爾。故不立色也。問。何故經云佛性亦色非色。又言妙色湛然常安住。答。若色性說色亦得。是色故。起信論云。色心不二。以色性即智。智性即色。但以立形礙故不名色。故起信論云。色體無形。故說名智（文）涅槃疏十六云。他明法身佛性。或云有色。或云無色。今且戲並佛果無色者。佛果應無心。汝研粗心成細心。亦應一義粗色成細色。彼解云。心可研色不可研。今更責心可研故。有粗有細色□研故應無粗無細。今明。法身佛性未曾色不色。曾色不色具四句。取其見了了邊名為色。見不了了邊則非色也（云云）此意取見佛性了了義說為色耳。教跡義明報身云。八識五根等始起（云云）若准此文可云有色法也。均師四論玄云○釋論云。佛有二種身○二法性身佛。即是常住佛故。經云光明無量從眾無量也（云云）
    （此師謂有色）若准此文。法花玄云。望花臺舍那丈六。釋迦為法身者。以法性身望於舍那釋迦二種之跡為法身。此即法性身是常。舍那身無常。兩佛別也。然此法性身非究竟法身。以是十地菩薩所見故也。但若相從亦為舍那身猶屬跡身。此之謂也（且以此義為正意耳）

三身成道義

    法花玄轉法輪義云。轉有二種。一者他轉。二者自轉。此二種開三種成佛。一者法身成佛。謂無生觀道場將滿不二念。若假諸佛為作因緣故。無生觀輪於心中轉名為他轉。二者應身成佛。謂十地行滿坐於道場無師自悟名為自轉也。此二皆是大乘。三藏所無。次明。三僧祇劫行滿。三十四心成佛。亦無師自悟得眼智明覺。此三藏成佛。成佛雖多不出此三。若以本跡而言。初一為本。後二為跡。大小為論。初二大乘。後一三藏。權實而言。三藏辨實。大乘有權有實。法身為實成。跡身為權成也。次就應身成佛復有自他。婆沙云。佛在菩提樹下轉自身法輪。謂自得無漏行四諦境。於鹿園為化身轉法輪。謂陳如等身應發之惠。須佛言教為其扣發名為他轉。但自轉之義就初成道此義則掟。從爾已後皆屬他轉。故他轉時長。小乘既爾大乘亦同（文）問。法身成佛者真身成道也。真身無自他彼此差別例之假諸佛為因緣。耶。答義意云。若究竟法身者。諸佛法身為金剛心菩薩為因緣令得成道。此即金剛心中見佛法身也。即對究竟法身也。若論分證者。十迴向終心菩薩。見諸佛已即得入初地名為成佛也。此乃成佛已無假緣時。但言假緣者據將成佛時。是故無過。然文正據究竟為言故。云將滿不二念也。問。應身成佛十地行滿者。內應身歟外應身歟。若內應者何云後二為跡耶。若外應者何云十地行滿耶。法花論明內應即報身成道云十地行滿得成涅槃故耶。答。今案。是外應身故言後二為跡也。但舍那身現十地滿已方成佛之相也。或可云。應身二種。初正明內應義分本末者。顯應身中含外應義也（前義為正。義疏文云。界內界外成佛故耳。疏文如舉之）維摩疏四云。大乘法中。唯以一念則豁然大悟與一切智（云云）（二乘法也三十四成道）中論疏二云。階級無階級唯一無生觀。無階級階級故有五十二位不同（文）高野十住心述三論旨云。階級之無階級不障一念成覺（文）大集經四云。知心性淨。是故唱如來一念得阿耨○菩提。為令眾生一念得成阿耨○菩提故演說正法（云云）大論九十云。經○菩薩○具足住如金剛三昧用一念相應得阿耨○菩提。是時名為佛（云云）九十四云。菩薩法亦是佛法。若知一切種是得一切種智斷煩惱習。菩薩當得是法佛。以一念相應惠知一切法已得阿耨○菩提（云云）法花分別功德疏云。若超悟者其間無定（云云）可習之。大論四十三云。疾得佛道者。入是三昧（不受三昧即無□也）無障礙故。所行智惠與佛相似。若無量阿僧祇劫應得。或時超一阿僧祇劫百劫乃至六十一劫。如弗沙佛讚嘆。釋迦牟尼佛超越九劫（云云）（又云。首楞嚴三昧及陀羅尼門等同之）同三十八云（往生品）譬如遠行。或有乘羊而去。或有乘馬去。或有神通去者○乘神通者。發意便到○有人前世少有福德。利根○若三若十若百阿僧祇劫。得阿耨○菩提。如乘馬者。必有所到。第三乘神通者如上說（文）次上文云。有三種菩薩。利根心堅未發心前。久來集諸無量福德智惠。是人遇佛聞是大乘法。發阿耨○菩提心○入菩薩位得阿鞞跋致地（等文）大品疏三云（往生品）問。未發心云何假福德。答。此是人作發心也。復作發心名也。又若望花嚴。此是初心佛以初是後初故。後初不異初後。故大經云。發心畢竟二不□○今明如五種菩提。發心菩提伏心菩提乃至佛菩提。今亦然。如花嚴自有發心菩提。自有十信得菩提。自有三十心得菩提。自有十地得菩提。自有佛菩提住涅槃亦然。發心住大涅槃。乃至佛住大涅槃自有發心具萬行不退。三十心具萬行不退轉。乃至佛具萬行不退轉也。自有初發名發心。自有十信發心。自有三十心發。自有十地發心。自有佛方發心。故知。發心成佛五通語也（云云）（此文十信前有初發心也）觀經疏云○第二師云。有本跡二意。就本為明二經不同。一經云。三世諸佛久已成佛現跡成佛。一經云。十地因滿。金剛後成佛。今彌陀佛亦例然。可有二義。辨其成佛不敢定判（文）義意云。若約法身論之。皆是久成。若約報佛十地滿後成佛。即有初成時久近不定也。或就報身二義不定。若約緣論有初成道。若約所證本有能證證之。故證本有亦即久成。久成只是本有義耳。法花玄二云。始成之與久成皆是無常。今開久成竟有何利。今深取佛意者。昔明始於伽耶。終于雙樹故。是無常之壽。補處不見其初。窮學不知其後。唯佛都佛其壽無量。考斯文宗豈不允哉。三看愈彰。再思已決也。故法花論云。復倍上數者。示現如來常命。方便顯多數過上數不可知故也。余見此文悲喜交至也。又問。若以近義為方便久成為實說者○華嚴辨始成正覺。便是方便未可然矣。又大經云。我聞半偈超彌勒九劫先得成佛○何故常不輕品。更覆遠明近隱本辨跡耶。不應一經之內前後相違。又此經明久已成佛實說者。則初開也。顯一諸佛共同開近顯遠顯釋迦獨有也○下分別功德品。諸菩薩皆發願也。我於未來說壽亦如是。豈得言釋迦獨有○以此眾事詳之。但知是寄無始終以顯法身常義。有始終者皆是應跡○通上諸經無一豪滯（云云）智論三十三云。隨世間身眷屬者。阿難等名內眷屬。舍利弗目連彌勒文殊□陀婆羅等名大眷屬。法性生身眷屬者。如法花經從地涌出菩薩等（文取意略抄）不輕成佛以跋陀婆羅為眷屬。故知。是應跡非久成說耳。言方便顯多數者。是善巧方便。成論正文云。善巧方便也。故知。非是施權之方便矣。
    統略中卷云。像法決疑經云。諸佛說法。指近以標遠。立象以表玄（云云）法花玄略述云。成佛實久壽無始終。就理法身不二正觀。而不輕修善燃燈授記龍智法身修成之義○然即我說燃燈佛等。當以諸佛平等故言之（云云）化城品義疏云。成佛有二種。一法身成佛。如從初發心至等覺地。後轉成妙覺地佛。此是變易生死將傾故。於三界外法身成佛也。依攝大乘論。三界外有四種生死○無有生死者。但有一剎那生死更無有生。後則轉成法身。法身成佛正是離無有生死。應身成佛者。凡有二種。一者依大乘。十地行滿坐於道場。或三界外淨土中成佛。或三界內淨穢土中成佛。二者小乘成佛。定在三界內。俱舍論有二種釋。一云。佛於菩提樹下坐。作不淨觀。乃至次第證盡無生智。始出觀名為成佛。二云。於道樹下。從四善根次第入見修道三十四心成佛。大小乘成佛異者。小乘從凡轉成聖。大乘從聖至聖（文）涌出品疏云。昔日亦在伽耶成道化此等眾。即是久遠如來（云云）是何身可案之。言道場者。又疏次上文云。道場有二種。一者法身道場。二者應身道場。法身道場者。道謂三菩提果道也。場謂萬行也。如淨名經說。由萬行故能成三菩提道果也。是故因行為果道之場也。應身道道場者。摩竭提界無吉樹下。起道之處稱為道場也。問。若言因行為道場。何為淨名經云一切智等為道場耶。答。道場具通因果。一者即因行能起道名為道場。如前說之。二者即果。亦是道場。無上虛通故稱為道。即此妙道聖所履踐故稱為場。今以四句釋之。一者道而非場。謂無上果道也。二者場而非道。謂菩提樹下起道之處也。三者亦場亦道。即如前說。謂果道場也。四者非場非道。泯上三門歸于寂滅。言亡慮絕（文）初句者。以因行為場之意也。又以道附為場之義也。同疏文云。適緣不同。如釋迦六年苦行。彌勒即出家日成道也。而言十劫不成佛者。此欲待物緣熟在於十劫故。此時方成也。又有二益。未成道令其供養生物福也。成道竟受請說法生物惠也。問。菩提難得易得有何義耶。答。如大品數處明之。一者約有方便無方便明其難易。無方便故為難。有方便故為易○又世諦門明菩提難得。第一義門明菩提易得。又為輕賤佛道眾生故言菩提難得。為怖畏生死長遠眾生故言菩提易得（文）彌勒經遊意云。理成佛即是真成佛也。二者應跡成也。凡夫修行乃至登十地未成常住。窮學後心如來圓明。斯即本無今有。故言理真成也。言應跡成者。如彌勒大士。即出家日坐龍花樹下成等正覺故言應跡成也○今彌勒成道跡因應果也（文）問。智處成道如何。答（云云）

名教抄第九

　　建仁二年五月二十日。於東大寺為興法利生書寫畢。東南院三論末學覺澄。

    留贈後見  共期佛惠

　　文明十四二月二日寫此帖了。首尾三十日間。時時振筆。漸漸黷紙極帖際了。三論宗英憲（生年二十）

名教抄卷第十

　　　　
　　　　  
          
          

此卷有十四科（附一乘義）

    八相成道義。相好義。十號義。十力義。四無畏義。十八不共法義。五分法身義。四無礙辨義。四陀羅尼義。五眼義。六根清淨義。六道義。三明義。三示現義。

八相成道義

    化佛成道具有八相。彌勒經遊意引釋論云。諸佛八相成道。一上天。二天下入胎。三住胎。四出胎。五出家。六成道。七說法。八滅度（云云）起信論云。能現八相利益眾生所謂從都率天退（一）入胎（二）住胎（三）出胎（四）出家（五）成道（六）轉法輪（七）入於涅槃（八）然是菩薩未名法身（云云）（初一相異前說）涅槃疏又云。八相成道一一相中復現八相。初入胎時即現出家成道轉法輪。若涅槃等（云云）涅槃疏第七云。如花嚴所明。十住初心便能八相成道。尚能現般涅槃說法度人。是當不解涅槃小分義（文）法花提婆品疏云。
　　伽耶山頂經明四種發心○然十信菩薩亦能八相成道（云云）問涅槃疏云。花嚴十住初心能現八相。法花云。十信菩薩亦能八相成道。何相違耶。答（云云）寶窟云。地前未見真如。但見八相成道故云見化身（文）中論邪見品疏引涅槃經云。若見菩薩八相成道。是則名為二乘邪曲之見（文）（意云。未見真身故云爾）觀經疏云○又彼佛生異此王宮。彼佛直生菩提樹下化生（文）淨土之佛不必具八相歟。法花信解品疏云。二乘所見具有八相成道（文）法花論疏三云○八相成道即八方便○若依佛性論有十四種方便。一現本生事。二現生都率天。三從天下受中陰。四入胎。五出胎。六學伎能。七童子遊戲。八出家。九苦行。十詣菩提樹下。十一破魔軍。十二成道。十三轉法輪。十四般涅槃（文）（此與八相開合廣略而有異也）淨名玄二云。經中凡有四句。一淺為深用。初發心菩薩即八相成佛。二深為淺用。往古如來為能仁弟子○（深為深用淺為淺用可知之）涅槃疏第六云。林微尼園此香釋氏園玄城三十里。夫人往園中戲琴。無憂樹太子便生也（文）又云。行七步他解示過六道。故行七步約事解者。大象王初生時。即行七步離其母。然後來就之。如來是正法王故示行七步。若是有所表者不失前意。南行七步示為福田者。南方是湯地示道智斷堪為福田也。悉達太子有人言。一事不知不名悉達。作此間語解今明。此是外國語。大論翻為成利。有經番財主。此明應為金輪黃帝七寶御世故言財主（文）同十四云。行至七步者他解云。示過六道。今明不然。此是譬白象王明。白象王生時墮地即行七步竟還歸就其母。佛既是三界法王。初生亦行七步也（文）又釋化似白象云。然有餘本雖云化乘白象而經論中無有云乘白象入母胎者。今以正化似為是相書法。今其母夢見白象。即知有胎（云云）同八云。不信初生七步為魔說。若言初生示現七步是佛說也○外國人生以鼎晨將詣天等求福。若言佛初生亦爾者。是魔說也。若知如來為現神力。能令天象禮敬者即佛說也（云云）同疏九云。如瑞應經明。年至七歲乘羊車詣所所問學書時者聖久書缺二字。以問於所所不能答反質其意（云云）大品疏三云。阿彌陀佛見身相。故知。是最說身珊。若波羅門糜相知今有一切智人當出世（云云）涅槃疏六云。如來納妃生子。並是住大涅槃法身方便不可思議事（云云）觀經疏云。王本明得初果。何以知然。出大論太子踰城。學道時。至王城促藕果乞飯。無量人觀者王兒結誓云。太子若得道前當度。我受我請後成佛時王則八萬四千人退佛。佛為說法。於路得須陀洹果。故本得初果。今蒙發光照唯得那含（云云）法花方便品疏云。摩竭提界寂滅道場初成正覺○有人言。如來在此樹下成道。念於樹恩故觀樹也。行者向為取道故。坐今得道竟。是故經行即欲行善利物報樹恩也。云此解五經。有人言○世人思惟凡有二種。一觀物思惟。二經行思惟。今隨世法亦唯此二○彌沙塞律云。三昧七日此與十地論同。彼論問云。本為利物成道何故七日思惟不說。答云。顯示自受大法樂故。此則初七日不說。第二七日方始說（云云）問。若依他論初七日不說法者。淨名玄七云。法花玄論已審評。餘未盡者今當更說○前七會耳。是佛初成道菩提樹下說之。此時未有小眾故。七會不列第八會。後時說之。後已立祇洹精舍。此時得有聲聞所以列也。講者謂七處八會。皆初成道說。即失斯意（云云）法花玄九云（經所皆言花嚴唯初成道說之）今請難之。花嚴七處八會。初一會可言初成道說也。七會六處云何亦是初成道說耶。又第八會入法界品在祇洹說也○云何第八會在祇洹說也。又列五百聲聞耶。今所得者。釋迦化短舍那化長可具五義（云云）准此文初七日說花嚴經也。既云前七會耳。是初成道說。若第二七日等為初者。應之並是而言多者。意第六會非初成道說也。又言初一會可言初成道說。若十地品為初成道說者。何但云初一會耶。若許初七日說花嚴者。法花疏何云初七日不說。第二七日方始說耶。答。此甚難也。今且可云以義疏釋為定。法花玄淨名玄破有人義時。且與云。或有初七日說。今而言依論初七日不說也。又玄云。初成道者。實是以初七日且為初時。第二七日雖是成道未久而非直是初也。但初言應通第二七日。後文中且論初七日為初時耳。或對第八會。前七會皆初成道說。七會六處非初者。意在第八會。以對初會經非云十地品亦為後時（後義為正）義疏次文云。此經明過三七日方說。律中及薩婆多傳。過六七四十二日方說十二由經。成道竟第三年方度五人則一年不說。智度論云。五十七日不說法。或可。則是五十七日。或可是五十箇七日計近一年。與十二由經相應。適緣見聞不須會也。薩婆多論云。何故六七四十二日不說。一者梵天未來請故。又陳如等善根未熟故○（又多故略之）隨從世法故示三思而後言耳。七是一數之窮。三思是俗之常法故。有三七之言也（乃至）智度論云。諸天儀法不同。淨居天動令出家。四天王舉缽。梵王請轉法輪○論云。佛雖不須請。而全請者獲福。金光明云。請佛轉法輪能滅謗十二部經罪。又先請後說諸佛法爾○（二所以略之）又若不請而說則應答十四難。以待請方說故不答也○（天請人不請所以。又十六王子請義云云）又云。波羅捺此云鹿林。昔有王以林施鹿故云鹿林。略婆娑云。仙人園者。昔有仙人在此處住因以為名。又悉為繞水城。今謂。波羅捺是其通處。鹿林是其別處。迦毘羅國正是天地之中央。諸國皆有四方也。波羅捺在迦毘羅之西相去九百六十里。佛轉法輪處。在波羅之北相去二十里。樹名香淨。問。何故住此處初說法耶。答。眾生待時待處以得悟故。聖人化之耳。處無定也。今明○一者毘婆娑云。有五處定。謂生處。出家處·成道處·說法處·滅度處○佛未出世有轉輪王。持兵眾欲從此道過。而兵眾即住不行空中也。此是古佛說法處王須避也。故知處定。二者五人退不還國。畏淨飯王誅也。信不給侍太子。謂佛無道故。頓止鹿園。毘婆娑云。三人計苦行得道。二人計受樂得道。二人見佛苦行。便謂佛無道故往鹿園。三人二年供養佛後見佛。食乳糜後謂佛受樂故無道。亦捨佛往鹿園。佛受請竟則自念云。甘露門開誰先應聞。自念。阿羅羅鬱多藍弗。總明利根應前得道。諸天報云。一仙命終已七日。一仙昨夜命終○則知前五人應以受道故往彼化之○言五人者。一陳如。二十力三頞鞞。四跋托。五摩男□利○（經出）一云。迦葉佛時有同學九人。四人利根前得道。五人鈍根自誓。釋迦出世要先得道。又經云。釋迦過去於飢饉世作大魚力自誓云。前食我肉者當先度之。五人前來食之故前度也。又經云。過去世有六人。五人取稻花供養佛。一人待之稻熟供養故。五人前悟須跋後悟也（云云）
    問佛若不待請說立答十四難者。設雖不請何可答也。自本不可記事故耶。答（云云）法花玄九云釋論云。佛初成道度結髮梵志千人後還本國。諸弟字雖得道跡而苦行來久容色憔悴不光顯。世尊父王即敕國中豪貴子等。應資生身並令出家（等文）（明調達三逆）化城品疏云。同六年苦行是唯道場以不。
    答。非也。六年苦行竟受乳糜也。後始取草坐於道場也（文）維摩疏四云。如釋迦文佛菩提樹下初成道處。三千二百里金剛地為場（云云）涅槃純陀品疏云。昔日受二女之糜。此是不受而受○今日受純陀飯。亦是不受而受○昔受已得菩提。此明智圓。今受已入涅槃。此是斷德備。今番智斷皆具足故。令二施果報無差別也（文）法花疏一云。十二遊經云初成道第二年為五人說法。三年化迦葉兄弟三人。第五年度身子目連。明陳如最初得道故最初列也。分別功德論云。佛法最大者謂陳如。最小者謂須跋（云云）又云。問。阿難得佛得道夜半生。年二十五方乃得佛○答今引二經據本跡通之○二依報恩經據。跡而記佛重為說方乃得聞（云云）法花玄七云。冷水灑面者。初成道時但堪受人天教。為瞽龍及提謂等說三歸五戒也。喚子得者。趣鹿苑為說出世二乘教也（云云）涅槃疏六云。木鏘儐者。此示業果不失。木鏘來佛之遍避鏘遍逐。乃至三十三天行還下鏘亦下在地（等文）涅槃疏十五云。佛既生人間。聞人法故。依轉輪王葬法以端纏身而燒之也○（內外兩端不燒）中間九百九十九^5□盡燒（云云）（可云九十八^5□而言九者何）問。處處文云。浮圖或云佛馱都者。為因何者耶。答。浮圖者。法琳云。佛陀（云云）如此說者。浮圖共是佛名號。大論十一云。阿愉伽王一日作八萬佛圖（云云）依餘文。此王作八萬四千塔婆。故知佛圖者是塔異名也。又准此文。浮圖可是佛圖也。會云。塔為佛立之故。從所為稱佛圖歟（或可是梵漢互舉歟。佛是梵語。圖是圖像也）所言佛馱都者。婆沙百九十二云。佛焚身時內衣不失馱都（云云）准此馱都是舍利也。佛舍利故云佛馱都也。故亦云如來馱都。俱舍光記云。馱都此云性。如來體性也（云云）
    問。佛出家成道委始有異說。今意如何。答。亦有二意。一是十九出家。三十成道。故壽量品疏云。若久成佛。何故昔說十九出家三十成道（云云）二者信解品疏明二十九出家三十五成道為正義（云云）即疏文云。疏四云。如來三十成道。八十滅度。其間五十年說法。此經鄰沒涅槃故。壽量品云。於伽耶成道。至今四十餘年。諸師並云。四十九年說法花。今明。若說法花必是四十九年。則佛非十九出家三十成道。何以知之。若十九出家三十成道。即出家已後十二年。而經及釋論云踰城之夜生羅歟。若爾何故知十二年耶。又經皆言六年。苦行若十二年者。其間何所為耶。以此推之。非十九年出家而三十成道。若必十九出家者。則二十五成道。壽量品應云五十餘年。不應云四十餘年也。今依釋論引經云。我年二十九出家。若爾則三十五成道。而壽量品云。四十餘年則會主文。若言經論不同適緣而見者。斯即時若不定也。淨影云。十九出家三十成道。於其中間五年。自餘六年習定（云云）仁王疏上云。成道三十六年正月八日說此經佛成道。七年方說餘。彼若案諸文記。二十九年至今時。應成道後三十六年。生年六十六方說此經（云云）道成後三十六年加未成道前三十年。故云六十六也。此則三十成道義也。彌勒經遊意云。若爾以八十為定者。十九出家三十成道。正取上何說法者。佛初說法時。有人年十一許。已能至佛所（乃至）佛滅度去已。後四十許年時。此人始百一歲。具聞說法始終。說法之此人。在世由能說法行化純風相在盛行。佛法也。此是諸師說意也（文）（意云。佛生已二十年。有一人生故。佛八十滅。此人爾時年始六十一。佛滅後四十年此人百一歲）此文明三十成道者。是諸師說意也壽量疏云。今依釋論。我年二十九等者。論第三卷云。我年二十九出家學佛道。我出家已來已過五十歲（文）（或本云我如年十九）惠影云。我年二十九者。此字錯。十九當。是已過五十歲者。從出家來至五十九云（意云。至入涅槃時有此年數也）僧偘師依本起經及因果經。云二十九出家三十五成道為真（云云取意）又云。依悲花經及善見律婆娑等。皆云三十五年。在世教化通前三十五即有八十○而言十九出家者。此或翻譯誤耳。少一豎盡（云云）壽量疏以羅□羅生證出家。已六年成佛者。僧偘疏云。如依本起經說。欲出家時。指瞿夷腹云卻後六年當生男子又羅□出家日成懷。成道日生（云云）法花疏一云。羅睺羅者○以六年在胎（乃至）佛到迦毘羅城七日即度之為道（云云）彌勒經遊意云。而釋迦壽命經論出不同中。本起經云。佛壽八十。雙卷泥洹經云。七十九行年八十。胎經第十二卷善□釋迦壽八十四也。阿含經云。佛壽八十五。釋論三十四卷云。釋迦佛壽百歲。婆娑云。三阿僧祇劫壽命與他化自在天壽。一種萬六千歲。但八十年受。餘者眾生機品堪。八十故入滅。餘化眾生者。付諸聲聞菩薩等也。如此等時不同意。或時隨物所宜見。應壽無定。如來大期八十。於第七十九年說大經。若爾者。法華云四十餘年者。此必是大經之前者。更退一年。是七十八年上說法花（云云）金光明疏云。問曰。此經是何時說疑佛八十。釋曰。未涅槃前九十日說。所以知然者。從如來出世。至於法花未有八十之語。說法花已後時。於魔王唱言。卻後三月涅槃。此時眾生方知正八十年。以此可知於九十日說。而九十日中未知是何日說。方者將也。二月十五日入八十而未滿足曰將（文）法花疏一云。問。未曾有經須拏經及瑞應經。皆云羅□是瞿夷之子。如法花所辨是耶輸之兒○十二遊經云。太子有三夫人。第一名瞿夷。第二名耶維○即耶輸陀羅也。第三名鹿野。三夫人各領二萬釆○答。羅□實是第二夫人兒。瞿夷是大母○大智度論云。瞿毘陀是寶女故不孕子○又經云。佛有三子。一善星。二優婆摩耶。三羅□。即三夫人所生（云云）又引注經云。諸尼之中舉姨妻二人者○欲明虛己修度。則從生之義。顯滅黑體法則伉儷之業成（云云）（即引智度并母。法花以為妻久成云云）
    道樹不同。彌勒經遊意云。依長阿含明之。第七釋迦佛坐唄多羅樹下成道也。又十住毘婆沙明。坐阿輸陀樹下成道也。第八彌勒佛龍花樹下坐成道（云云）（釋略之）
    七佛度人多少。彌勒經遊意云。依觀佛三昧經明之○第一毘婆尸佛三會說法（乃至）第七釋迦牟尼佛亦一會說法。度千二百五十人也。並是善來得戒也。諸師云。此觀佛三昧經未知何時會時度千二百五十人。初度於謂婆梨人等不見為五人說法。六見狗鄰等五人。若合諸天明之。經自云。八萬諸天悟道故難解之。又非是一會度人也。但是一坐異聞悟道名千二百五十人也。又云優樓毘螺迦葉等三兄弟等為一千。舍利弗目連二人眷屬為二百五十人。又云。身子弟子等六百五十人。目連六百人。合一千二百五十人也。釋迦一會說法者。偏就於鹿苑中為說四諦法輪明也。問。若爾唯是五人。何云千二百五十耶。答。後時重述。鹿苑所說無異說。故云一會耳。更可尋之。同疏又云。彌勒佛三會說法。度人多少不同。如胎經○初說九十六。二說九十四。三說九十二。我初說十二。二說三十六（云云）（胎經說違觀佛經。釋迦一會說也。此經者。約密轉法輪歟）又云。狼跡山是崛山之一所山○問。迦葉何時佛大衣與八萬四千法藏。待彌勒來狼跡時。起滅定付屬彌勒佛。答。釋迦入涅槃時。阿難迦葉復來佛。佛爾時從棺起。廣為說法。爾時付迦葉○（云云）法花玄九明舍利有無中云。小乘謂。骨是金剛。肉非金剛。以傷出血故。大乘明。一切堅滿故皆是金剛。無有能傷佛身肉者○唯有如來入金剛三昧。出世道力能破此身耳。世間之物無能壞者（云云）涅槃疏十五云。分舍利為八分者。實為三分。天得一分。人得一分。龍得一分。龍人中八國共分故為八分。而今不言三分。止言八分者。此是據本為語。本是人間。八國分為八。後時天與龍來求覓分。故就此八分中。各減取與之。故得為三分。今據本時為言。故言八分（文）

相好義

    相好者。諸佛如來色相功德。觀經疏云。念佛生身者。念如來三十二相八十種好金密挺持名念佛生身（文）（金密者。金剛堅密也。挺持者。挺徒厭反出也。挺持者。出住也。高出大疏即住持也）又云。然釋迦三十二相八十種好。彼佛有八萬四千相。一一相各有八萬四千好。釋迦太子時。白毫長五尺。成佛長丈五者。申長丈五放。則卷成貝螺。彼佛白毫右旋。如五須彌山也。然復有佛身相。遍滿虛空。所有徒眾亦遍滿虛空。所以有如此不同者。皆為適緣所見故也。大論九云○是此性身滿十方虛空無量無邊。色像端政。相好莊嚴。無量光明。無量音聲。聽法眾亦滿虛空（云云）二者父母生身也。此是法性生身。名法性身耳。第三十卷名此身為真身。十住菩薩聽受說法也。涅槃疏一云。面門即是光所出處。僧家舊解。以口為面門故。此中之面門下結之。如來所放五色光明還從口入（云云）若是梁武云依禪經。以鼻為面門。今所不用（云云）問。六十花嚴第十九卷列六根。以鼻名面門。武帝釋云。一契花嚴。何云今所不用耶。答。面門者。含攝口鼻。俱是氣息出入門故。然云今所不用者。只於今文正是口耳（朱付之此義猶有難。今文何必是口乎）仁王經疏中云。八辯者依梵摩喻經云。一最好二。易了。三調和。四柔濡。五不誤。六不忘。七尊惠。八深遠（云云）金光明疏云。梵音者。有五德。一深如雷。二清徹遠。三諦了易解。四眾生愛敬。五聽者無厭。有此五德名為梵音（云云）（愛敬約始。無厭約終）又云（讚佛品）歎音聲六種清淨。大者一悲觀世音二大慈濡雅音。三大梵清淨音。四大光音照音。五師子無畏音。六天人丈夫音（文）（此是如來梵音聲相）涅槃疏一云。釋迦身止丈六。而梵王不能見其頂。雖不見頂而身丈六。此是丈六無邊。無邊丈六（文）（此是無見頂相也。無邊丈六者。是因緣釋也）百福莊嚴相經說八十隨好八十隨相文（梵王像等文有）三十二相功德轉勝也。涅槃疏一云○經云。各自見佛在其前無有在後者。何得言前後圍繞。解云。此是互此。謂此在前。謂彼以為後。四方皆爾。故云前後圍繞也（文）問。若爾遠遊行等時。隨佛行者。何必在前。又在佛後。以肩佛等何必非在後耶。答。唯除說法時。餘時隨事或在佛後。更可推尋。涅槃疏十五云。所以修三十二相八十種者。此欲同於人天。人中轉輪王最勝。王三十二相。佛欲同人故具三十二相。天中有八十天。故有八十好。佛欲同天故具八十好。雖同而異。轉王三十二相相不明了。佛三十二相相即明了。此則異人。八十好亦然。此則勝天。若一向異而不同。此則化道不受。若但同而不異。則不足可尊。今為令化道受接故。所以同為令生尊敬故。所以異異故即勝於天人。故名天人師也（文）言有八十天故等者。八十天各有八十隨好歟。為當擬八十天數。佛有八十隨好歟。且云擬天數也。涅槃疏文云。彼不殺戒有五種心。謂下中上為三。上上為四○上中上是第五。此後是上上之上。故云上中上。約十善各有此五。故有五十。如是百心名百福者。一解云。就此五十心中。更後修習轉精妙。前五十猶當更後得增勝五十。故為一百也。二解云。十善有止行。止十善有五十行。十善有五十。合為一百也。三解云。十善有方便與正體。方便中有五十。正體有五十。故為一百也。如是百福成於一相（文）法花譬喻疏云（金色三十二下）智度論云。小乘中生身不說八十種好。此身中不說十八不共法（云云）彌勒經遊意云（彌勒如來）成佛經觀佛三昧經。身長八十肘。肘二尺。十六丈。又云。一肘四尺。若爾則三十二丈。下生經云。身長千尺。即是百尺。一倍過。人即五十丈也。脊廣三十丈。面長二丈四尺。身與面手掌舊明分之。一胸與身五分之一。如是身長八尺。面與掌並八寸。胸廣尺六。釋迦身長丈六。面掌並一尺六寸。胸廣三尺。此得相稱。然彌勒身百丈。面長二丈四尺。諸法師云。恐相傳經者誤。自或處所生人形不同。如此間人鼻短。胡人即長。何必是誤也（云云）涅槃疏八云。魔王以此有漏之形作無漏形者。有二解。一云。佛此三十二相身。是有漏而心是無漏。佛以此身盛於心心既無漏名身作無漏○二解云。佛身心皆是無漏○此解為勝（云云）

十號義

    佛有十號。謂通稱也。法花疏二云。問。云何為十耶。答。經論不同。瓔珞經云。一如來乃至第十佛世尊。以佛世尊今為一號。智度論第十佛也。世尊是十數外。總號也。成實云。具上九號名為世尊（文）百論疏上云。經明佛號。凡有三種。一略說。謂如來應供正遍知。多依梵語乎之。二處中說。即是十號多以此土之名也。三無量號。如智度論明。十號外復有諸號。謂度彼岸等。亦如花嚴名號品說。今此中但標三號者（此三號者。異上三號。謂佛哀世尊也）凡有二義。一者攝德略周佛名為覺。所謂智慧。哀是慈悲。謂功德也。福惠既具。故為物可尊○二者標佛。此則攝於十號（此有三所由。一舉終攝始。佛是十號終也。二佛號三寶初。三佛為智慧。哀功德。謂福惠相對也）
    哀與世尊謂十號外無量號也。故智度論列於十號。始自如來終竟於佛。故知舉佛則攝十號（云云）涅槃疏第十三云。依此經數。一如來。二應供。三正遍知。四明行足。五善逝。六世間解。七無上士。八調御丈夫。九天人師。十佛。而不數世尊。若依成論數十號者。今調御丈夫天人師為一號。以世尊為一號也（等文。廣釋十號義）成實論十號品云。得正智故能知世間一切心念。知所念已而為說法。故名無上調御。所當調無不調伏。已調伏者永不敗壞。所調御者天人是也。故名天人師。佛者（乃至）如是九種功德具足。於三世十方世界中尊故曰世尊（文）（此文次上解善逝號已。已得此五。此如來自己功德具足也）義章十號義云。十中前五是自利德。後五利他（文）又云。無上士調御丈夫共成一號（云云）今了簡成論有二意。一依義章了簡。彼云。得正智故能知世間一切心念者。釋世間解號也。知所念已而為說法故。名無上調御者釋第七號。所當調乃至永敗壞者。猶屬前重釋調御也。所調御者。天人是也。故名天人師者。第八號也。二依嘉祥了簡。彼文云。知所念已而為說法故名無上。第七號也。調御所當調無不調。乃至名天人師者。第八號也。餘不異前。但依義章無上調御。今為一句。依嘉祥釋故名無上為一句。調御屬下句也。良以本文了簡左右故義致異也。婆伽婆者。釋論有四義。涅槃經十義。涅槃疏十三云。此號既總世尊蘊在其中也（簡有人直翻世尊也）婆伽婆名破煩惱。又成就善法。又善解說法義。又有一人功德無能勝者。又有大名聞者。又佛無煩惱。又能種種大施也（經七義也。第一第三第四第五與論同）

十力義

    十力者。是處非處力等也。仁王受持品疏釋千阿僧祇劫行十力法文云。十力如別釋（文）大品疏五云。十力內用。無畏為外。廣為十力。略為無畏。初力第十力。前二無畏。中間八力。後二無畏也（文）業品疏云。佛十力業力最深（文）（此釋外人意文毘婆沙中有此說耳）又別有菩薩十力。仁王疏上云。菩薩十力。一發心堅固力。二大慈力。三大悲力。四精進力。五禪定力。六持戒力。七不厭生死力。八無生法忍力。九解脫力。十無礙力（文）（或本云。六智慧力）義章菩薩十力義云。菩薩十力出大智論。行心堅固魔法不壞名之為力（云云）彼云。六具智慧力。餘皆同此。

四無畏義

    四無畏者。是佛果德。仁王疏上云。一一切智無畏。二攝盡。三盡苦道。四說彰道。通名無畏者。十住毘婆沙云。不懼外難。故云無畏（文）同受持品疏云。觀那由他下別釋一切智無畏也。言那由他諦者。此云億千萬諦。內道論者。佛十二部經。外道論者。四韋陀也。藥方者。本草君臣相吏制也。工巧者。善能致城隍巿肆等也。咒術者。善解方術也。我是一切智人者。結一切智無畏也。
　　二滅三界下明漏盡無畏也○三知地地有所出者。明盡苦道無畏也。四有所不出者。明說障道無畏也（文）（此明菩薩第五地德。可對經思之。又此乃隨分得佛功德耳）大品疏五云。前二無畏自德。後二無畏利他（云云）（印本闕無末五字。故依文勢私加之）受持品疏次文云。菩薩別有四無畏。名出大智論。一聞持。二諸法。三答難。四斷疑。而此文解四無畏約佛。四無畏即佛菩薩也（文）即佛菩薩者。謂佛之菩薩。此乃因緣義也。意云。佛菩薩非自性。以非自性故云佛之菩薩也。既是佛之菩薩。故得以佛果德亦為菩薩法也。言出大智論者。菩薩四無畏出第二十五卷也。

大悲義

    大悲者。即四無量義中。已顯拔苦心中最大之者。在佛果上名大悲也。諸大菩薩亦共得之。

三念處

    三念處者。

十八不共法義

    十八不共法者。仁王疏上云。十八不共者。一身無失。二口無失。三意無失。四無異相。五無不定心。六無不知已捨心。七欲無減。八精神無減。九念無減。十惠無減。十一解脫無減。十二解脫知見無減。十三身業隨智慧行。十四口業隨智慧行。十五意業隨智慧行。十六智慧知過去世無礙。十七智慧知未來世無礙。十八智慧知現在無礙（文）大品廣乘品疏云。解前十八身口二無失二隨智慧行色陰。無異想是想陰。無不定心是識陰。餘是行陰。皆在四諦中也。無不知已捨者。三受後生三毒。捨受多生癡。餘人不覺。唯知前二受佛今知此捨也。又或一月二月入禪。或入涅槃時。人謂佛捨眾生。故今明此。是知已捨非不知也。無異相者。佛則無別貴賤近遠等也。念無減念無失異者。於威儀中誤名失念。於禪定中通三世無礙故無減也。身口無失釋上隨智慧行。以隨智慧故無失也（文）問。身口無失在上別之。何云釋上隨智慧行耶。答。正可云身口隨智慧行釋上身口無失也。或上字正可為下歟。謂隨智慧故無失。即以無失還顯隨智慧行也（更考經本）同疏又云。共數十八。十力·四無畏·大悲·三念處也（文）言身無失等十八者。智論二十六具明也。又雜集論十四列名辨釋。然加定無退而歸解脫知見無減也。阿毘達磨雜集論十四云（安惠菩薩糅。玄奘譯）不共佛法者。即十八不共佛法○何等十八。如經言。如來無有誤失。無卒暴音。無妄念。無不定心。無種種想。無不擇捨志欲。無退精進。無退念。無退定。無退惠。無退解脫。無退一切身業。智為前導。隨智而轉一切語業。智為前導。隨智而轉一切意業。智為前導。隨智而轉知過去無著無礙知未來世無著無礙知現在世無著無礙。建立彼相。如經廣說。如來無有誤失者。謂阿羅漢苾芻雖漏已盡○或一時與惡象惡馬惡牛惡狗等共為遊止。或於一時踐躡叢刺齊足越坑○如來永無無卒暴音者。謂阿羅漢或於一時遊行林野。迷失道路。或入空宅揚聲叫喚。發大暴音○如來永無無妄異念者。阿羅漢猶有不染污。又遠所作久遠所說。忘失憶念。如來永無（略無不定心無種種想）無不擇捨者。謂阿羅漢不以智慧簡擇。棄捨有情利益事。如來無此等事。故無不擇捨。又阿羅漢於所知清淨。有未得退。謂志欲退。精進退。念退。定退。惠退。解脫退。如是六退如來永無○如來三業智為前導。故隨智而轉。故無有無記○如來於三世境。暫起四時。即遍知一切。是故知見無著無礙（云云）（十八並云。所有三摩地等為體也。具可見文也）問。付大品所說六種無減可說定無減何無之耶。答。與無不定心無異故。問。念惠等何重說耶。答。隨義隱顯（云云）

五分法身義

    仁王疏上云。五分法身者。謂戒定惠解脫解脫知見也。凡夫惑累以五陰為身。聖人清高以五分法身為體（文）

四無礙辯義

    四無礙辯者。仁王疏釋四辯云。一法辯識萬法名體為說法立名。二辭辯解一切六導眾生種種殊方異類言音。三樂說辯者自有無窮辯樂為彼說。又善見眾生樂聞之機名樂說辯。四義辯經云。無量功集毘伽羅論故得法辨集第一義故得義辨（文）涅槃疏十二云。若有所得則無四無礙。無所得故有四無礙○明四無礙有六轉釋也○知法體及法名字。此是法無礙○知法及名字義名義無礙。辭無礙者。音辭無礙○（隨字論者。隨學之訓釋。闡陀論者。河西云。此名偈誦論一切詩章言語道名闡陀。而律中明不以闡陀偈勿教人者。取浮艷也）樂說無礙者。非是菩薩樂欲說法。此言樂者。是眾生樂聞菩薩說法（云云）（此是初轉）第二轉云。以三乘法為法無礙。以一乘為義（此是都理持對也）辭無礙。於一法作種種名樂說者。於無礙劫作種種異說。不可盡也。第三轉總釋無所取著為四無礙。第四就能持以釋。第五轉云。得世諦故名法無礙。得第一義名義無礙。第六簡二乘。昔說二乘人有四無礙。今故簡深。昔於聲聞法中名四無礙。望菩薩即無也（取意略抄）問。昔教說摩訶□絺羅得四無礙。何故不入十弟子數。答。同卷文云。十弟子並取長。於一事偏長者。如舍利弗智慧第一。□絺羅雖得無礙。而未必於一事偏長者故。不得為十弟子故（文）大執藏四辯不如身子一辯。破大執藏常加修治也。見婆娑論也。

四陀羅尼義

    法花陀羅尼品疏云。地持論明有四持。一法持謂聞惠。二義持謂思惠。三咒持因禪起咒謂修惠。四忍持是入證惠。四種位者。地持云。聞義咒三初地。成就者始不退。爾前得者不定。忍時起自解行地成在初地（文）又云。如論云。波若在聲聞心名道品。在菩薩心名陀羅尼。在佛心名薩婆若（文）又云。菩薩欲遍持一切行。令經身不失。歷劫愈明。故在菩薩心中名陀羅尼（文）咒陀羅尼法花疏云。有人言。咒所論不出三義。一說極果勝德或因中萬行。故聞者發心。二說三寶名字或諸佛菩薩之別名或大力鬼神之名。呼此名使魔耶聞者驚退。三說諸法深理無生無相。使聞者悟道得無生忍。問。諸經中何故不翻咒耶。答。咒語多含。此間無物以擬之。若欲翻之。於義不盡。又失其勢用。如此間禁咒之法。須依咒語法而誦之。則有神驗。不得作正語而說（云云）涅槃疏第一云。說咒古來解咒亦有七人六家。今略出一兩意。愛法師與治城素法師解同。云咒含三義。一者含真諦。二者含三寶。三者含鬼神○（如此有滅難生福外議也）有解云。㭦枳是雷公○復有解云。純是諸鬼神名。此亦難解。請觀世音云。聞此咒者能滅四重五逆。破三塗業障。聞鬼神名耶忽能如此邪。前二師同云。含三義此亦難解。無有出家○今明咒者此是佛法中密術如在間語。若是人之男女瓶衣等。此是通語。而復有別語禁術。此法中語亦能自有通語。自有別語今言咒者。此是別語。是諸佛道術也（文）問。第二十云。有人解咒。或云。是鬼名等○今明咒是十方諸佛祕術。如涅槃說。若皆是祕術。此咒復是祕中之祕也（文）金光明疏云（功德天品）灌頂章句者。所謂神咒。神咒所詮凡有四種。一歎諸佛功德。二說第一義諦。三明藥。四唱鬼神名字。此中所詮應是諸功德。明諸佛功德灌眾生信心之頂。登法王位。從譬為名。故言灌頂（云云）涅槃疏云。

五眼義

    五眼者。肉眼·天眼·惠眼·法眼·及佛眼也。法花方便品疏云。問。五眼得名凡有幾種。
    答。肉·惠兩眼就體得名。以肉為眼故名肉眼。以惠為眼故名惠眼也。法眼即從境立名。以其見法名為法眼。天眼佛眼得名不定。所以然者。天眼得名凡有三種。一從人立稱。又從義得目。諸佛菩薩名。為淨天。生在人中報得眼根徹見大千世界。從彼淨天以立其名。故名天眼。二者就趣彰名。始從四王上至非想。通是天趣。生彼天中報得眼根能遠照曜。故名天眼。三者從因受目。如地持說。一切禪定於三住中名為天住。依此天住修得淨眼。從因得名。故云天眼。佛眼得名凡有二種。一從人得名。佛是人名。人有此眼。故名佛眼。二佛名覺。即此覺能照故名為眼也。問。五眼以何為體。答。若據法身。以智為體。智有五用。故名五眼。若就應身。天肉既是報名。即以色法為體。餘三以智為體。若言天眼通。依毘曇義亦以智為體（云云）金剛般若疏第四云。五眼義別須釋。今且示數意。然五眼具得約五人有五。謂人有肉眼。天有天眼。二乘見四諦有惠眼。菩薩照三乘根性。說三乘法有法眼。佛有佛眼。次約二人。因人四眼。果人一眼。因人四眼。如仁王經。歎菩薩得四眼五通。果人一眼即佛有佛眼也。次明一人具足五眼。即是佛。
    問。何故具足五眼。答。此是無差別。差別用三舉彰內境。約佛智名肉眼。舉彰外境目佛智名天眼。約二惠境名惠眼。無量壽經言。惠眼見真境。見真境名惠眼。大品往生品中云。惠眼無法不見。又云。而無所見。大智論云。具總相惠別相惠名惠眼。故名惠眼具二惠也。法眼可知。四眼不了。佛眼具了。故名佛眼。二見佛性故名佛眼（文）法花疏云。五眼有二門。一者是因中名四眼。果地名佛眼。謂人有肉眼。天有天眼。聲聞惠眼。菩薩法眼。佛有佛眼。故四眼入佛眼中。悉名佛眼就佛眼中。約境論其五用。故有五眼者見六道眾生。即佛屬天眼也。又佛眼無所不知。無所不見。亦見六道眾生也（文）問。於法身具五眼耶。答。法花義疏又云。五眼有二門。一就應身論五眼。佛託父母生身故有肉眼。次在道樹下得於四眼。以有遠見故有天眼。照三乘根性故有法眼。照於實相故有惠眼。照佛境界故有佛眼。次就法身論五眼者。照五境界故有五眼。照障內境名為肉眼。照障外境名為天眼。餘三如上（云云）問。就法身何論障內障外耶。答。約緣有障內障外。而法身俱照達之。若下一就法身同論之。何內何外。孰障孰照耶。
    金剛般若疏四云。舉障內境。約佛智名肉眼。舉障外境。目佛智名天眼（云云）又仁王疏上云。五眼者。如來一眼。即究竟諸道何須此五（同之）將境即智故有此五。肉眼者。照金剛已還一切諸法皆盡。天眼者。照如來果第一義諦。名為障外。惠眼者。照常無常等一切法空。法眼者。照一切有為法因果理等。佛眼者。究竟諸道（文）若准此釋。金剛以還皆有障累名為障內。佛果累外名障外也。問。菩薩得佛眼耶。答。仁王疏上云（歎菩薩德云四眼五通）菩薩在因未得佛眼（文）涅槃疏十五云。菩薩亦有三達○出超日月經云。菩薩有三達。問。佛有三達。菩薩亦有三達者。佛有五眼。菩薩亦有五眼不。
    解云。亦有出何處。解云。未見的文。而經云。須陀洹人亦名為佛。何以故。正覺見道斷煩惱故。須陀洹人既得名佛。豈況菩薩。又大品中釋十地。第七等定惠地名佛眼地。既有佛眼。豈無餘眼。故菩薩有佛眼也（文）同疏十二云。佛見佛性。即是佛眼。十住小見。即是惠眼。前云。知眾生求大小逆流順流等。即是知三乘根性說三乘法。是法眼。前云。以天眼見眾生造身口意業等。即是天眼。餘肉眼可知也（文）大品疏三云。開善云。佛眼照世諦者。不然。若爾應法眼反為佛眼。法眼照世諦故。而論主惠眼反為佛眼。應佛眼見真諦。非汝家惠眼見真諦故也。今不爾。因中二惠為略其果反為佛眼故。成一切智一切種智。慧眼即是道種惠也。故釋佛惠兩眼文。皆無法不見也。因中惠眼既照二諦。果中佛眼亦照二諦也。即用此云破由來釋。大經師子吼云。惠眼故不明了佛性。既非真諦。何云佛眼還照佛故有反照智。今問。佛眼唯照佛。何得今云惠眼見他。又何得云十力等滿德皆是佛眼。論主自釋云無法不見。云無緣大悲即是佛眼。豈但照佛耶。又經云。佛眼無別境。還照前四眼境。亦應無別眼。還是四眼。若只是一境有了不了。故有二眼亦應只是一眼有明不明。因中惠則○明又且因中即惠眼未必見佛性。如九住已下佛眼見性。故有智有境也（文）言即用此云破者。即以此惠眼佛眼並應二諦。謂以破由來釋也。自界釋云下。出其所釋。今問已下破之也。古義意師子吼品說惠眼不耶。佛性者。只是不照知佛性。佛性是世諦。惠眼不知世諦故也。何云佛眼等者。佛性若真諦者。何云反照智耶。是智知世諦故也。此猶古師見也。餘以可知次文也。問。凡夫聲聞菩薩三人具幾眼。答。凡夫有二。未得通有肉。無未得通具二眼。生天凡夫但有天眼也。聲聞初二果具眼根者有肉眼惠眼也。不具眼根唯惠眼也。離欲聲聞眼根具者。三根肉天惠眼也。不經解度眾生無法眼也。菩薩初未得無生忍受捨。肉眼身即有惠。得通者有天。能度物有法也。受法性生身菩薩無肉眼也。問。因中惠眼至佛反名佛。法眼反為何物。答。聞因中二惠。道忍為惠眼。道種惠為法眼。則果中惠眼轉名一切智。法眼轉名一切種智。即知道種惠是法眼也。今者言因中二惠皆名惠眼。果中二智皆名佛眼。則因中化他方便名法眼。果中總名佛果。無復別名○若別名者。無緣大悲非正是度物。亦得名大慈猶未好也。大判。取佛自行德。對二惠眼佛化他德對上法也。問。惠眼具二惠。法眼復是何物惠。
    答。二惠有多種。知空有為二惠。即是惠眼故。論云。惠眼破一切法中無明故。身心出過。餘人故眾生見便愛受其道化也。故諸法總相別相。若得如法皆則是惠眼也。若約自行化他明二惠。今惠眼是自行。是實惠義。法眼是化他。是方便惠。問。法眼是方便。惠眼亦有方便。云何淺深。答。惠眼自行方便故易淺。法眼化他方便難深也。故惠眼第三。法眼第四也（文）又云。今五眼並見並不見。見無所見故並不見。如云五眼不了見菩薩等也。五眼並照俗並照真。具照真欲惠眼無法不見。是不照俗。淨名云。常在三昧恒見諸法不二。是非天眼見真耶。次天眼見無所見。故見真。惠眼無見而見。故照世也。法花玄六云。如三藏中唯明三眼。大乘經中具說五眼○雜心及舍利弗毘曇皆云。唯有三眼肉眼天眼惠眼（云云）
    五眼十眼相攝。方便品疏云。問。五眼與花嚴十眼云何相攝耶。答。言十眼者。一是肉眼。見一切色。二是天眼。見諸眾生死此生彼。三是惠眼。見諸眾生根性差別。四法眼。見諸法真實之相。謂見諸法第一義相。五是佛眼。見佛十力。六是智眼。分別了知一切種法。七是明眼。謂見一切諸佛光明。八出生死眼。見涅槃法。九無礙眼。見一切法無有障礙。十是普眼。謂見法界平等法門。物一是前肉眼。亦兼天眼。見粗細遠近。是天眼故。第二天眼是前天眼。第三惠眼。第五佛眼。第六智眼。第七明眼。第八出生死眼。第九無礙眼。此之六種是前法眼。第四法眼是前惠眼。見真諦故。第十普眼是前佛眼。普見平等真法界故（文）（義章五眼義十眼相攝全同之）出生死眼。見涅槃果故非惠眼攝。惠眼見空理為此義。故不相攝之涅槃果。是乘果故入法眼。見三乘道也。若約二乘。見四諦為惠眼。及佛見有為法因果為法眼等義者。即以見涅槃法可為惠眼。非法眼也。然約前義。今為法眼耳。

六根清淨義

    六根清淨者。法花論云。受持法花經（乃至）謂凡夫人以經力故得勝根用。未入初地菩薩。正位應知如經。以父母所生清淨肉眼。見於三千大千世界。如是等故。又六根清淨者。於一一根中。悉能具足見色聞聲辨香別味覺觸知法等諸根互用。應知眼所見者。聞香能知如經。釋提桓因在勝殿上。王欲娛樂乃至說法故。聞香知者。此是知境。以鼻根知故（文）（此是知境等者。疏云。此是知境者。香是鼻根所知境也。以鼻根知故者。出能知也）
    問。香既是鼻根所知。若以鼻根知者。何名互用耶。答。此文釋聞香一句。非釋互用。問。若以何證互用耶。答。眼所見者。聞香能知。謂釋提桓因在勝殿上。是眼所見。而以鼻根聞香而知。眼所見故名互用也。
    問。六根清淨時即得互用耶。答。可爾。
    問。何位人得六根清淨。答。論云。未入初地凡夫人也。疏云。如經已下次引經證。既云父母所生肉眼故。是凡夫未得初地法身眼也（文）問。地前有十信及三十心。於何位得。答。三十心也。故經疏云。前是十信弟子位。亦是三賢師位（文）（前者隨喜。今者法師功德六根清淨）不輕品疏云（不輕入果）初得根淨。謂內凡三賢之果。二根得常淨。即得初地已上得無生忍。了悟一切法本來寂滅故。根常淨。三得佛地（文）（此約位為三果也）問。地前菩薩所得未名常耶。答。爾也。故云常淨地上所得耳。問。經說六根清淨中云。父母所生清淨常耳（文）故知地前三賢所得亦是常根也。答。不輕品中經自說二種。初直云眼根清淨等。後更說得常眼清淨等。故知二別。初地已上悟法性故名為常根。地前不爾。未得名常。而經云常耳者。未見釋文。敏者考之。且會釋云。地上悟常故名常。地前未得。而經云常耳者。以父母所生說爾耳。根故名為常。常是凡爾也。雖是清淨。而是父母所生肉身。與常人同故名常耳。非常住之常。故不相違。問。初地已上得常根耶。答。爾也。問。因位猶是有為。般若何得常根耶。答。此對地前且說為常。非實是常。又智是有為無常。而所證法性是無為常法。故從所證且說為常。又說所證為菩薩法身。故亦名常根。又常無常皆是對治悉旦。非第一義諦。故說十地說常。說無常俱不相違。然十地因位為無常。是因緣之正義耳。又復地上六根之用。雖剎那滅。而先大翻分段謝滅且說為常。若約此義勢。經云清淨常耳。亦有此義。地前菩薩雖是分段。而六根用任運而轉不同外凡。且說為常。故不違也。法花玄第十云。未得無漏法性身。而有此功德用。當知是八地下人也。有人言。十信菩薩有此用也。法花論云。是地前人也（文）此中三義。初是大師自義。次是他師釋。後是論家說。問。大師自義何與論違。答。八地下言是前七地菩薩。而不分明。此與論異者。義有多途。故爾。然釋文多云地前人得也。六千功德令六根清淨。六千者。義疏云。身三·口四·意三。合為十善。一善為首。餘九莊嚴○成百善也。自行百善。教他百善。讚嘆法百。讚嘆行百善。合為四百善。約五種法師皆具四百成二千善也。此二千善有上中下品。故成六千也。有人言。菩薩行十善。一善亦以九善莊嚴○便成百善。自行百善。教他行百善。讚嘆法為百。嘆人為百。合為四百。此之四百有上中下品。成千二百。三根於持經用勝。具得三品。故有千二百。餘三根持經用但得中下二品。故有八百。有人言○六根皆具百福。一一福各十善莊嚴。成一千功德。一根一千則為六千（云云）初說不言有人。而義不如第二有說也。玄論引注經。即此第二義。而云既妨更出多釋。如文。今案。以注經釋可為量。四前言三根於持經勝者。意根為五法師之本舌。亦具五師由聲聞說受持等。故勝身等三根有何功德而得八百耶。答。玄論云。互相資持故。餘根得用即是功德（文）問。何名功德。答。法花經分別功德疏云。修功所得悉名功德（云云）涅槃疏十二云。如言功德。功者故也（或本作政）德者得也。功罰所得名為功德。亦是功夫所得名為功德之者。還訓於得。得屬於我名為功德。亦是修功德獲名得也（文）十住斷結經第六卷說諸菩薩德云。現如來眼不可思議○如來鼻通倍不可計。如來舌通廣無邊際（文）（具說六根有通即是六根清淨也）涅槃疏十五云。習集故。若自然六根清淨（云云）但知一切修行大乘經云。皆得六根清淨。以六根淨是菩薩功德故。又菩薩分得佛果功德。故知六根清淨究竟在佛果也。法花玄十云。問。云何名六根淨耶。答。如文所明。有此勝用故名為淨。又此經明。權實二智真應兩身。皆是無礙之法。菩薩語無礙之法故分得無礙故名六根淨也。問。云何權實真應無礙。答。如前說。長為短用。短為長用。長短為非長短用。非長短為長短用。此是如來究竟自在無礙之身。即有究竟自在無方之用。始行之人分得此悟。故六根自在也。問。諸部皆云。香到鼻方知。云何此經云遙聞香耶。答。有人言。道理則到根方知。今假經力則遙聞也。問。若道理色可見。聲可聞。今假經力則應聞色見聲耶。若色不可聞。聲不可見者。到者不可遙聞。遙者不可到知也。答。明中色定可見。闇中色不可見者。何故人眼晝則見。夜不見。穴鳥夜見而晝不見耶。若言眼有光故能見者。晝何不見耶。又如弱水不昇毛而昇鐵。金剛破餘物而水銀所壞。孰定強弱耶。故知諸法無有定性。隨立而轉。到不到亦然也。又今約事釋者。菩薩分得二智。以實智故知。六根六塵空無所有。如華嚴中明。眼入三昧。耳出正受。觀眼無生無自性。說空寂滅無所有。以權智有六根之用。約權智能知香義故。說鼻遙聞香也。非鼻根能遙聞。餘亦例然也（文）非鼻根能遙聞者。可有二義。一云。鼻根非遙聞。但是權智能遙聞。有似六根之用也。一云。鼻根自力非遙聞。然由權智開導力故亦得遙聞也。

六通義

    六通者。身通·天眼·天耳·他心·宿命·漏盡也。身通亦名如意。亦名神足。仁王疏上云。以菩薩漏未盡故除漏盡通（文）涅槃疏十五云。若依大品。歎菩薩德中云。悉是五通。往生品云菩薩得六通。二文不違。佛煩惱漏習漏俱盡故具六通。菩薩但斷正使習漏未盡故。未得漏盡。若望凡夫二乘。得言菩薩具得六通。是以兩文不相乖有（略抄）法花序品疏云。經或云菩薩得於五通。或得六通。凡有二義○一始行菩薩但得五通。二法身菩薩得於六通。又菩薩煩惱已盡。形凡夫已盡故言得六。餘有習氣。比佛未盡故言得五通（文）問。凡夫亦得五通耶。答。涅槃疏十五云。若是薩婆多成論等所解云。凡夫亦得五通○若是雪山部。聖人得五通。凡夫不得。而今外道能飛行自在等者。此是其若得異道術。或是鬼神等依助故能爾。不名為通。諸可解釋不出此二（云云）問。得通有幾種耶。答。涅槃疏十五云。有四種得。一者修得。二者報得。三者功德得。四者生得。言修得者。即是修習所得。言報得者。以修因故果報得此通。亦如生色界則報得得此通。功德得者。如持法花經。止為持經而自得功德莊嚴六根。言生得者。如生在人中自然得通。此是生得。如栴陀羅與阿闍世王（乃至）彼答云。我見宿命。從七世以來常屠羊都無果報○（佛言。卻後七日業熟墮地獄）婆娑中云。此非是通。此通生惠。何故生欲界非邊地（已上涅槃疏生得者。俱舍名業得）問。五通依何定修得之耶。答。法花疏第二云。小乘但明四禪方能發通。大乘明一切禪定皆能發通（文）
    問。大乘一切禪定發通者。依何文耶。答。可考之。設雖無文。道理應爾。菩薩功德皆自在故。大品疏三云。數人五通四根本發之。六地發見諦。九地發思惟。論人三界定發漏盡。七依定發五通。即四禪三無色也（云云）問。功德得者為唯持法花經得耶。
    答。持大乘經菩薩應得之。故涅槃疏十五云。習集波若自然六根清淨。即是功德得（文）但是大乘有斯功德。問。六根菩薩得清淨者。鼻舌亦有得通。於六通中何故不論耶。答。義章云。釋言。六通三乘共法。二乘之人鼻舌身根無有通義。為是不立。若於大乘不共法中諸佛菩薩六根互用。一一根中具一切用。說通無過（云云）（花嚴說。菩薩鼻根聞於無色宮處之香十住斷結。經第六說。有鼻通過於眼耳。文）又六通中身通是身色自在。非身根覺知自在。故云身根無通義也。法花統略下卷云。眼耳直明能遠見聞事。與二乘略同。鼻根全外道二乘無鼻通。而菩薩有之。二者外道二乘不能遠聞。菩薩則能。三外道二乘不能知上界微細香。菩薩能知（文）大品疏三云。數論明。五通與凡夫共。漏盡獨聖人也。數云。報得五通無障。修得者亦有亦無。他心宿命得定即得。漏盡以煩惱為障也。論人明。五通皆有別障也。又明。他心宿命定內用故是善。天眼天耳定外用故是無記。如意通若定內作十一切入轉變即是善。定外毀小為大等是無記也（云云）又云。亦須知此中五通非但不凡夫共。亦不與二乘共。如大經云。昔所不得而今得之。今明六通皆是波若。而離合不同○波若轉變用之如意。無所見無所不見則天眼。無聞而無所不聞即在耳。無知而無不知即他心宿命。煩惱畢竟即名漏盡也。以波若無應故名通妙。而莫測故云神也（文）

三明義

    言三明者。或名三達。然其三達正唯在佛。通論菩薩亦分得之。三明乃共二乘無學。是六通中宿命天眼及漏盡也。仁王疏上卷云。三達者。宿命達天眼達·漏盡達。此三能知自他事虛及實名為達（文）涅槃疏第十三云。釋十號中明行足云。若是三達名三明者。宿命明知過去。他心知未來。漏盡知現在（文）同第十五云。然六通中有通有明有力。若是外道所得但是通而非。二乘所得亦通亦明。若佛所得亦是通亦是明亦是力也（文）仁王疏云。道理三達是佛得。菩薩隨分亦云仰習果德（文）義章六通義云。明共二乘。達唯如來（文）涅槃疏十八云。二乘人無三達。如來有三達（云云）同疏十五引超日月經云。菩薩有三達。又同卷云。五約六通中論示現與明辨於四句○若天眼與宿命。此二是明而非示現○此兩世幽隱難見。今能照了故是明。非示現者。向他說兩世事。人不信故非示現。若是神足與他心。此是示現而非明○是神足即能變化令人知。他心即了其心中事。故是示現。非明者。非是三明之數。若是漏盡通亦明亦示現。即是三明中一明故是明。復說法即是可見故是示現。天耳一種但是通而非明。復非示現。非是三明數故非明。向他說天耳聞十方世界聲。難信故非示現也（文）問。若他心是示現非明者。何故涅槃疏釋十號中。云宿命他心漏盡為三明耶。答。彼文云。他心知未來（云云）此違諸說。一者他心唯知現在。而言知未來。設約佛論。應通知三世。何偏預未來耶。又三明以天眼為數。而今不數天眼替以他心。故知以天眼通且名他心。他心智加行先見他色相。既有相資義故立此名耳。又一義云。三達有二義。一者以天眼知未來。如仁王疏辨。二者取他心通。即如涅槃疏第十三卷文。又即涅槃疏第六云。如來有三達之智。既有未來達照未來根緣（云云）既云照根緣。即知是他心智。如十力中根上下智力等是他心智也。然以三達有二義為正義也。問。天眼能見現在色塵。何為照了未來世耶。答。法花疏云（法師功德品）小乘人云。天眼但見色法也。天眼通因天眼為方便故發天眼智能知未來生死等事（文）問。小乘自云。天眼通知未來此死生彼（云云）今何判云但見色法耶。答。天眼者是眼根故唯見色法。又天眼通正是眼識相應慧故亦但見色唯緣現在。其知未來者。但是天眼所引之勝智耳。問。若爾大小其義應同。何故而云小乘人耶。答。准依此文。但以天眼為方便發其別智知未來者。是小乘義耳。若依大乘。諸佛菩薩即以天眼見未來世。不勞別智也。

三示現義

    三示現者。涅槃十五云。六通有示現不示現者。若是如意通·知他心通·漏盡通。此三是示現。若是餘三非示現。已如別記（文）如別記者。指餘文也。餘文者何可尋之。法花玄一云。問。六通之中三輪是何等通耶。答。就六通義。三是示現。三非示現。他心通即他心輪。如意通謂神通輪。漏盡通謂說法輪。問。餘三通何以不名示現。答他心等三能令眾生即事信驗故名示現。天眼等三則不能示故不名示現（文）又法花普門品疏解觀音名德凡有十對。玄論二十雙義其中第十六雙引神通示現。觀音六通中他心宿命天眼天耳。普門者謂如意通漏盡通。漏盡通即是說法也。觀音名雖攝四通。而文正主天耳通也。示現者可具二句。一者神通非示現。謂天眼天耳宿命也。二者亦示現亦神通。謂他心如意及漏盡。故六通中三是示現三非示現。所以大品云。三事示現。下文即云。普門示現。今普門即是三事示現。觀音既是天耳。故不名示現（云云）義疏十雙中第八云。漏盡說法神足變轉。他心知機即以事令人信驗故名示現（云云）

名教抄第十

　　建仁二年五月二十四日巳時於東大寺塔本為興法利生之寫畢。三論沙門覺澄。

    留贈後見  共期佛慧

　　文明十四林鍾第二天雖惡筆其憚多偏為佛法紹隆令書寫了。三論宗英憲（生二十）

名教抄第十一

　　　　
　　　　  
          
          

此卷有十三科

    涅槃略標義。三點義。四德義。八倒義。四魔義。八苦義。三界義。四生義。四有義。六道義。七識住義。二十五有義。四十居止處義。

涅槃義（略標）

    玄涅槃義云。涅槃者。蓋是安心之本宅。凡聖所同歸（文）又云。今以中道正法為涅槃體。涅槃有二種。性淨涅槃。方便涅槃○（二名本有始有正法修成）今明性淨涅槃。是如來藏本有佛性顯為法身。亦名涅槃。方便淨涅槃。是萬德上無累稱為滅度故。二涅槃各別。然窮論只是正法中道為體（文）
    又云。修成涅槃以萬德為體（文）又云。性淨涅槃為有萬德不。答。有二釋。一云有萬德。今明無萬德。但以平等一味為正法涅槃若言萬德體故。明性淨涅槃有萬德。亦得（文）玄教跡義云。若依攝論。大乘無餘涅槃有二種。一者分段因果盡名有餘。變易因果盡名無餘涅槃二者報應二佛名有餘涅槃。法身名無餘涅槃也。又金剛般若經中。我皆令入無餘涅槃者。是彌勒釋云。大乘第一無餘涅槃也（文）（窟云。小乘因已有餘果盡無餘也）問。愚法二乘有醉入無餘義乎。答。三乘位數上卷云（法常記日本貞觀八年寫本）攝論師云。醉入無餘匡無量劫故。楞伽云。得諸三昧身無量劫不覺譬如誑醉人消醉而自起。三論師云。無有醉無餘義故。智論云。賤笑小乘故。說醉無餘。其實無有。法花亦云。若遇餘佛便得決了。諸法無行經云。阿羅漢在最後死陰中。見未來生餘。而發退心。如是經論推尋。二乘報盡時必生變易淨土（云云）（取意略抄具可見文）

三點義

    三點者。謂佛果德從喻為名。涅槃疏第三云。三點則譬三德。法身波若解脫也○若是伊字三點。此是別為成一伊字。伊即是總。涅槃三德則是別。三德成涅槃。涅槃即是總（文）又云。此中有兩譬○伊字譬者。外國伊字猶如此。間草下字亦為如餘腳也。此譬正取其圓正義。云若是摩醯首羅面上三目者。彼一目在額上。兩目在兩頰。河西云。所以取此三目喻者。有二義。一者常。二者自在。此之兩譬並譬涅槃三德（文）○鎗楚庚反。昇類草也。下字者。作下也。圓正者。同疏云。三點若並則不成者。此明三點並安。即橫安不圓故。非伊字○縱亦不成。縱即豎論此。就勝劣。勝者在上。劣者在下。故是縱安○如摩醯首羅三目下釋。是正是圓足（云云）（今見文相。以三點喻三德。以三目喻三德。故是轉釋也。而意以兩譬俱喻三德也）同卷又云。今日圓伊涅槃（云云）
    次明說三德所因者。涅槃義云。諸師同釋。涅槃備於三德。謂法身般若解脫。所以三德為涅槃者。略有四義。生死與涅槃相對。生死有三障望煩惱。業苦對報障。故名法身。對業障故辨解脫。對煩惱障說於波若。二者欲歎顯如來三業自在。有法身故身業自在。具波若故口業自在。有解脫故意業自在。三者無境不照名為波若。無感不應名法身。無累不盡稱解脫。故三德為宗。四者為對二乘三德不圓。有身智時解脫不足解脫。亦圓則無身智。故名如來三德圓備（文）又涅槃經四相品疏。及法花方便品。文相或異。四義大同。讀文自可知之。四相品疏云。未見有好解者。他答云。此是略舉。今明。數意。一對生死三障辨涅槃三德。以法身對報障。以波若對煩惱障。以解脫對業障。二者雖有萬德。以三德收盡。此之三德即是三業。三業即是三密。法身即是身業身密。波若即口業口密。解脫即是意業意密（四相品所明）三者無感不應故名法身。無境不照故名波若。無累不盡故名解脫。此三即是智斷得。離具足故不須。更廣辨也。四者為對凡夫之人有好身好智慧能不作惡。此三事具者為好人。今對此故。又明對昔三德不具。昔日有法身波若之時解脫未足。有解時則無法身般若。互不滿足。所以今辨三德具足少略。法花方便品疏云。大明佛性凡有三種。一法身。二者波若。三者解脫。以正法為身故曰法身。無境不照名為波若。無累不盡故稱解脫。所以佛德但明三者。法身波若無德不圓。解脫一門無累不盡。但德無不圓。後開為二。一者法身。二者智慧。如世間人有身有智。又法身為體。智慧為用。又內智無不照為波若解。感無不應切由法身也。又為對生死。但有於三以對生死報障故說法身。對生死業障故說解脫。對煩惱障明於波若。又總十二因緣不出三道。謂苦道業道及煩惱道。如來登中道第一義山頂。與無明父母別故。永免三道。具於三德。又對二乘三德未圓。明如來三德圓。又有法身明如來身業。有於波若辨如來口業。辨於解脫。顯如來意業如四相品說。今此經亦具明三德。所以稱妙（文）涅槃經四相疏云。廣開三密三德具足（云云）大論第九卷引蜜跡金剛經。明佛有三密。三密即身口意也。次明同異義。
    四相品疏云。此中三點異上三點。上以法身為第二點。今以涅槃為第二點。治城素法師解云。此字誤。應是法身字。書誤作涅槃字也。招提解云。此非誤也。然三點中有體有用。法身當體。波若解脫為用。法身當體故獨受涅槃名。然是涅槃為一點也。今問。三點為伊字。何體何用。今明總別因緣。總即為別故。涅槃即三德中之一德已（略抄）
    問。三點之法身與三身之法身同歟異歟。
    答。仙光中論疏記上云。三身中法身以智為性。三點之中法身以自體義名為法身（云云）（意云。三點中別有波若故。但取自體為法身。三身中智法身。即以智為體。若理法身亦是體性）今云。三身中法身亦云萬德體性。非必異三點法身義也。然仙光記一往分其二門大宗耳。

四德義

    常樂我淨是謂佛果之四德也。此四通名波羅蜜也。寶窟下云。常波羅蜜者。良以如來到常住彼岸。故波羅蜜（文）彼岸者謂究竟也。問。佛德無量。何今偏論四耶寶窟次文云。佛德雖眾蓋乃是據一門為言耳。於中略次七義釋云。一簡異凡夫。於有為中妄謂常樂我淨。是故今。就佛果德說真常樂我淨。故經言。世間常樂我淨有字無義。出世常樂我淨有字有義。二治悉不同生死法中。有四種。悉謂無常苦無我不淨。翻對彼故宣說如來常樂我淨。三翻倒不同聲聞同說生死之法無常苦等謂佛亦。然起四顛倒。翻對彼故說佛常等四。除障不同故立四種。言四障者。如寶性論說。一者緣相。謂無明地障佛真淨。對除彼故說佛真淨。二者因相。謂無漏業障佛真我。對除彼故說佛真我。三者生相。謂意生身。以意生苦陰身。故障佛真樂。對治彼故說佛真樂。四者壞相。謂變易死障佛真常。對除彼故說佛常。五對治闡提等四種過故○寶性論說。一闡提謗法。對治彼故說佛真淨。二外道著我。對治彼故說佛真我。三聲聞畏苦。對治彼故說佛真樂。四辟支捨心捨諸眾生。對治彼故說佛真常。六翻因不同故立四種。言四因者。如寶性論說。一者信心除闡提謗法。得佛真淨。二者波若除外道著我。得佛真我。三者三昧。以空三昧除聲聞畏苦。得佛真樂。四者大悲常隨眾生。除辟支捨心。得佛真常○七攝論云。四種生死。一方便生死。二因緣生死。三有有生死。四無有生死。方便生死者。即是寶性論中緣相也。無明為感生死之緣故名為緣。即此緣是感生死之方便果。從緣作故名方便生死。對治方便生死故說於淨。因緣生死即寶性論中因相。無漏業因能感變易生死果。從因立名○對治彼故說於我德。有有生死者。有生後有死故。云有有生死。即是寶性論中生相○對治彼故說於樂。問。寶性論直言生相。今何故言有生後有死。答。寶生論對第四壞相故。說第三為生。攝論對第四有死無生故。說第三有生死。無有生死者。金剛心唯有生無。後有生故言無有生死。即寶性論中壞相○對治此故說佛真常。通稱波羅蜜者。謂到彼岸。事究竟。度無極。佛果為到彼岸。智度論云。佛智是真波羅蜜。并因佛惠而得波羅蜜名（文）
    次明空義。謂無相無性也。寶窟云。今明智體絕於四句。如云波若波羅蜜。實法不顛倒。念想觀已除言語法亦滅。又如馬鳴說。是真如法從本已來離一切相。謂非有相非無相非非有相。非非無相。非有無俱相。非一相。非異相。非非一相非非異相。非一異相俱相。如是一切忘心分別皆不與真如相應故說無相。問。云何名無性。答。如來藏中恒沙佛法同一體義分。如就諸德說名為常。離諸德外無別有一常性可得。我樂等類亦同然○是故諸德皆無自性。無此性相故說為空（文）
    次明表德義。金光疏云。言四方佛者。顯諸佛道同故也。但言四者。欲表四德故。不五不六。東方不動。表常德也。南方寶相。是如意珠有自在力。表我德也。西方無量。是安樂國表。北方微妙聲。聲無穢濁表淨德也（文）四德乃是所表之真德也○四策。
    中論疏三云。羅□法師是龍樹同時人。釋八不乃作常樂我淨四德明之（云云）（仙光院云。論主有四德。乃破病二意。俱為正云云）同第二云（重牒八不）次明以四法為因。得如來四德之果。以信樂大乘為因。破於闡提不信得於淨果果即不生不滅也。（二種闡提各執生滅也）次行無分別波若為因。破外道一異分別。得如來我德果。果即非一非異○次行破空三昧因。破聲聞。得如來樂果。聲聞雖言住無為樂。此於大乘是生死苦。今破斷常。得不斷不常究竟樂果也。次修習大悲為因。破獨覺自為及始行。謂佛有去來。明菩薩常行大悲窮生死際。以違此因。破得如來常住之果（即不來不去也）真諦三藏用無上依經及攝大乘論並釋。八不甚深廣（云云）

八倒義

    言八倒者。生死四倒。涅槃四倒合為八倒。生死四倒者。中論顛倒品疏云。謂於生死中起常樂我淨。問。四倒以何為體。答。婆沙論云。以惠數為體。問。五見幾倒。幾非倒。答。婆沙云。二見半是倒。我見中有我我所。我見是我倒。我所見非我倒。復有說言。我與我所合名我倒。遍見之中有漏斷有常。以常見為常倒。見取之中獨頭足上無樂淨。計樂淨是獨頭見取名樂淨倒。餘二見半。謂邪見遍見中斷見戒取。此非見倒。
    問。何故爾耶。答。凡具五義方乃名倒。一是見性簡鈍使也。二緣真理生。謂是迷理惑簡迷事惑也。三果上起。於苦諦上生也。四正相翻苦諦。下有苦無常理。今正翻苦諦故計常樂我。五者是獨頭非足上。婆沙又云具三義故云倒。一猛利性。二妄取。三同性倒邪見斷見。是猛利性非是顛倒。壞境界故。或取是猛利性及妄取。非同性倒。餘二見半事具三義也。俱舍三義意倒一增有如無我。計我故也。二決定。三背境易解也。二見半具三義。餘二見半無增有也（文）問。俱舍三義與婆沙三義同異如何。答。新譯共云。一向倒推度性妄憎益也。准之兩論三義應同。今此疏文別舉二說者。以其名同異故耳。舊俱舍名增有即舊婆沙妄取。新譯妄增益也。俱舍決定者。當婆沙猛利性。新論名推度性也。俱背境者。當婆沙同性倒及新譯一向倒也。二見半具三義者。身見見取為二見。旦據苦諦下說。若汎論四諦惑者。後三淨見取非倒故。應云一見及二半也。遍見有斷常二見。今但取常見為倒。除斷見故云半也。問。見取有獨頭足上。而疏自云。是獨頭見取名樂淨倒（云云）又我見中有我我所。一倒。一非倒。若爾三見皆是一分。何故云二見半是倒乎。答。斷常二見行相返違。取一捨一故獨云半。餘二見中設有一分非倒。非返違故。是一類故。總云二見也。又除我所者。是別師說。二見半者。先標正義。次舉異說。彼舉合名我倒者。還成上二見也。見取中雖分獨頭足上。後言獨頭見取名樂淨倒。不言足上非顛倒也。而言獨頭名倒者。且舉強者耳。言餘二見半無增有者。邪見戒取為二見。遍見中斷見名半也。邪見撥無因果。斷見謂斷滅。并無門轉。故非增有。其義顯也。戒取以雞狗等戒為正道。是非道計道若為生天因是非因。計因此。非無門轉。何無有之義乎。新俱舍等云非一向倒。不言無增益耶。
    答。此文難解。且云戒取或時計五戒等為真聖道。非一向顛倒有少分淨義。故不如無我。謂有我無樂淨。謂有樂淨等故云無增有耳。非謂無門轉故非增有也。
    又一義云。此文略耳。若具言之。應云無增有及背境也。
    仙光記云。二見半是倒者。身見見取與遍見中。常見是也。獨頭足上者。於無物處取有物心。是名獨頭見取。由前心而起後心。以定執故名足上見取○果上起等者。數人云。四倒迷於苦集理故。但由集起耳。成論之淨倒起苦集上。何者苦集是不淨物。謬計淨故。常樂二倒依苦集道三諦起。何者三諦無常苦。謬計常及樂故。我倒通四諦起。何者四諦下皆無我而計我故。今數人義云也（已上）疏出數義云。但苦諦下惑非三諦下惑也（文）故記取於違云也。仙光記又云。同性倒者。於修我上起。實我故此是我倒。又非日色相。似今日色故。計有我。此是常倒。世間之中實無樂淨而沐浴時謂淨。計五欲為樂。此皆妄取也。猛利性者。通起（已上）此記解同性倒。對相似處起也。今云同性倒者。新俱舍云一向倒也。一向倒簡戒取。於少分淨處轉。少分者。私云。戒取有二分。一謂偏倒。牛狗等戒為生天因。投水火等為解脫因等也。二者少分僻見。謂五戒等為真聖道等也。戒取非全顛倒。故云非同性倒也。又顛倒義具足名同性。性一准故。義不具足。非一准故非同性倒也（前義約種類之同性。後義於一見上約義論之也）雜心八云（修多羅品）此四顛倒是三見自性。但說少分○若彼見增上分建立顛倒。謂如身見中。立我見是倒。非我所見。遍見中立常見是顛倒。非斷見。見取中立樂淨見是倒。非餘（計思為好劣為緣如是一切悉是見取。但以輕故不立倒）○三事故說倒。所謂決斷妄置一向倒（一向倒謂正反轉下為上）謂彼邪見及遍見所攝斷見。雖決斷及一向倒而非妄置。從壞事生故。戒取雖決斷及妄置不一向倒。謂於少實處起故。阿毘曇說。身見見取全倒（文）○次明三倒。顛倒品疏云。三倒者。謂想心見。毘曇云。想心非倒體。但為倒所亂故名為倒。毘婆闍婆提人言（新婆沙分別論者也）三種皆是三倒體。成實師有二釋。一云。識迷實法。四法心倒。想迷假。四想倒。行陰心迷前二倒成即見倒也。二約一體料簡。即心為三倒體。體僻為心倒。便生異想。為想倒僻決。為見倒。此之倒重品屬見惑。輕品屬修或。下品屬習氣。今龍樹意。凡厥有心即是心倒。有所想念皆是想倒。凡有所見皆是見倒。問。三倒生斷二時云何同異。答。智度論釋隨喜品。明三倒。生時異。斷時異生時前起想心後起見倒。此從輕至重。斷見時前斷見後斷想心故。見倒屬見諦斷。想心屬思惟斷（文）
    言先起想心等者。問。以想心望見論言先後。在文可知。若以想與心相望如何先後乎。答。即所列次第以想為初。次有心也。仙光記云。智度論釋隨喜品者。彼經第六十二卷云。問曰。見為諸顛倒本。如得初道人能起想心顛倒無見顛倒以見諦道斷故。答曰。是顛倒生時異。斷時異。生時想在前。次是心。後是見。斷時先斷見。見諦所斷故。顛倒體皆是見相。想心顛倒者。學人未離欲憶念妄故。取淨相起結使。還得正念即時滅。故假名顛倒。非實顛倒。是故說。凡夫人三種顛倒。學人二種顛倒。今略引之（已上）又次上引華嚴十藏品云。先起想。次起心。後起見（已上）問。應先起心識了別青黃等。次取方圓等相。何今云先起相耶。答。心之與想實是同時也。然以心識為本。然後起想。此中先起想。謂於心上常樂等相現。次於此境相分別心起。謂是常樂等後。起決定心方名為見。故云想心見矣。四倒各三成十二也。顛倒品疏云。次明十二倒上座部及毘婆闍提明四緣。一一倒中具想心見。故名十二。八是見諦斷。四修道斷。八是見道斷者。謂無常常相倒。無常常見倒。餘三亦爾。故此八屬見斷。四屬修斷者。四種心倒也。至苦法忍時斷八倒盡也。至金剛心斷四盡。俱舍論更出一師云。十二種中四種見倒屬見諦斷。八屬修道斷。數人云。但見是倒。唯有四無十二倒。又但見斷非修斷。但苦諦下惑非三諦下惑也。問。初二果人既無四倒。云何起染愛煩惱行夫婦之禮耶。答。婆沙二釋。一云。起樂淨有二。一於諦理起初二果人即無也。二於事中起即有也。次釋云。初二果人起染愛時。實起不淨苦相。但不獲已而起。如婆羅門縱指譬。就知指不淨。但以苦痛故內指安口中。彼亦爾也。十二倒者。毘婆闍婆提云。想心見倒三為本。各起常樂我淨四成十二倒。若依雜心。唯見心所起名倒。如前說也。次正明八倒。論疏云。所言八倒者。雜心師想心見。但起生死中常樂我淨四倒。不起後佛地苦無常四倒。成實師云。前後八倒皆是見惑。非思惟惑。見惑中屬三使。我倒屬我見。常倒屬遍見。樂淨屬見取。謂無常皆是有而言無屬邪見攝後有說云。復四倒屬無明攝。所以然者。二乘之人斷見思惑竟猶起後四倒。故知屬無明所攝。此解應論也。問。昔外道凡夫於生死中計常樂等四倒。二乘之人於法身。後起無常等四。凡聖合論故。有八倒者。可得言二乘之人就今具八倒不。答。亦具有也。以計佛地是無常故。有無常等四。後執己涅槃是於常樂。此即是無常計常。所以然者。二乘涅槃實無常樂。計為常樂。故有常等四倒。問。二乘之人不計涅槃為我。云何有我倒耶。答。我有二種。一人我。二法我。雖無人我執有。執涅槃即是法我。故有我倒。凡夫之人具足八倒。此易知也（文）言涅槃是於常樂者。是於者是也。玄涅槃義八倒門云。八倒者。前倒者。常樂我淨外道時起四倒。謂常倒樂倒我倒淨倒。佛破四倒故。說無常苦無我不淨。比丘佛果上更起苦無常無我不淨。更起後四倒。謂無常倒苦倒無我倒不淨倒。前倒後倒合論故有八倒○故涅槃云。但生死苦無常無我不淨。佛果是常樂我淨。破其佛果苦無常無我不淨故有八修八倒。若外凡夫起八倒者。是見諦煩惱。若學人起八倒者。是修道煩惱。若羅漢起八倒者。是界外煩惱。八倒者謂三倒也○一切心了別是心倒。一切心想像皆是想倒。一切心決可名見倒。今所用也。生死中四倒正迷生死無常苦。傍迷佛果常樂。果上四倒正迷佛果常樂傍迷生死無常苦○問曰。得言解無常之解即解常。解常即解無常不。答。惑性浮漫得言一惑兩迷。解性不漫解無常。解不解常。解常之解不解無常。起倒人者外凡人。起前四倒入內凡位。不後起之後四倒者。入內凡位。乃至羅漢起也（文）
    前四倒入內凡位不復起者。問。增上忍位得見惑。非擇滅（云云）（俱舍等說）何云內凡不復起之耶。答得諦觀智故。不起見惑。見惑中四倒重故。煖等已上必不起之。然得非擇滅者。惑闕緣位故。上忍方得。言解性不漫等者。問。解性利故應得兼兩解如解生死法。粗識故。苦無常即解涅槃。精勝故。常樂若解涅槃。離諸相故。常樂者即解生死。不離諸相故。無常苦也。答。若據此義應兼兩解。今言。不爾者。據解性不漫義。言不漫者。當相明了。如見道四諦觀等大乘觀生死及涅槃相名同。決定明了無濫。若約因緣無礙之義理。實兩解。常相通也（悉之）言八修八倒者。玄涅槃義又云。若對治八倒應辨八修。因中苦無常無我不淨果上取常樂我淨故。八修有人言。六修皆是俗觀。又言果上三修一向俗觀。因中前二修是俗。無我是真。今明通皆是俗。皆是真（文）言因中果上者。生死為因中。涅槃名果上也。言六修者。一常無常。二苦樂。三我無我。相對合辨名為三修。離說即是六修。玄云。不淨觀是遠方便。因中除不淨觀故。
    果中除淨觀（文）問。若爾何故云八修耶。
    答。玄云。若具足而言應是四修。離即八修。謂淨不淨（文）謂廣略說故八修六修也。通皆是俗皆是真者。若望正法論之。常無常等並是對治悉壇故通為俗。大師常引涅槃經云（第一卷）諸優婆塞除樂觀察詣對治門。謂常無常我無我等也。若望凡夫見聞等事瓶衣等物。論之八修皆是真理也。涅槃疏第三云。且依中論所明○空中不有常與無常。今見常與無常并見顛倒○涅槃未曾常無常。今計涅槃。無常苦無我不淨既是倒者。謂涅槃常樂我常亦是倒。只涅槃地具有八倒。生死亦然。計生死常樂我淨現是倒。謂生死無常苦無我不淨是倒。此則生死涅槃具有十六倒○五句皆是倒。生死亦然。如此則有無量倒也（文）

四魔義

    四魔者。煩惱魔。陰魔。死魔。天魔也。仁王疏下云。初地菩薩斷。初地惑故離煩惱魔。得法身故離陰魔。得道法力故離死魔。得不動三昧故離天魔。若依大集經。四諦三空四念處等治四魔（文）涅槃疏五云。如來有二種戰。一者智惠與煩惱戰。二者神通與天魔戰（云云）戰者鬥戰也同十五云。八魔者。謂四魔苦空無常無我。此八魔是菩薩怨○於佛地作苦無常等解並是魔。數論人言無常○知小乘人即是魔。寶窟中云。魔名殺者。波旬此云極惡。智度論說。惡有三種。一名惡。所謂有惡而加報也。二名大惡。無事橫加。三惡中之惡。所謂於有恩處反加毀損。今波旬者前世於三寶中。殖因得此天報。不念報恩。反欲加損。故名極惡。然佛出世都有一百二十部邪正。互相影嚮方得弘道利人。經云。住不思議解脫菩薩。多作魔王。即百二十部中之一部也。既言多有。必有非菩薩者（文）問。但云菩薩多作魔。不云魔王多有菩薩。而何今云必有非菩薩者耶。答。不思議解脫菩薩是第十地人。多作第四禪王。又可化事多。何但於魔天多現在（云云）故知今言多作者。唯於魔王中。菩薩作者是多耳。寶窟次文云。林公云。外國法佛在世及滅後。共魔語皆悉喚之。為彼早面此云惡者。亦云惡物。此天有六種勝。一色勝色中有二。一資皂等色。彼云。條泥二青黃等色。彼云。留烏此云[艹/欺]。此方色字翻彼二色。三力勝。四眷屬勝。五眾具勝。六自在勝。應有壽命勝。人中千六百年是彼天一日一夜○（一歲有）於人中五十七萬六千年彼天壽命萬六千年。於人中即有九百二十居致○（居致者千萬也）王民皆爾。多滅少出○此魔居在第六天上鄰近他化。亦領於他化。而勝他化（云云）（經云。譬如惡魔波旬。於他化自在天。色力壽命眷屬眾具自在殊勝云云窟亦牒釋色力壽者。正報勝也云云然上文闕壽命。唯以義加之者。應云經本不同歟。言此云[艹/欺]者。此三字在此不審也。又[艹/欺]未考得之。[艹/欺]音䔮。同水中草。其花可食也。[艹/欺]布火反揚也。此等字依相過住之。而不叶此文）
　　彌勒經遊意云。魔天宮在欲色二天中間住也。魔者譬如石魔。魔破壞佛弟子功德也（云云）
    法花授記品疏云。雖有魔及魔民皆護佛者。大明上有三。一者穢土。一向有魔作於留難。二純淨土。一向無魔。三中容之土。亦有魔亦無魔。順同餘方示現為魔。是故言有皆護佛法。所以言無然。魔佛法難識。了悟即魔為佛。不悟別佛為魔（文）釋身子領云○魔之為性有而言無。無而言有。一而言三。三而言一故似魔之妄談也（云云）
    安樂行品統略云。邪正二形。邪正兩教。菩薩見聞不應驚動。設見普賢亦須安心。魔尚作佛。況普賢耶。

八苦義

    八苦者。是生老病死。愛別離苦。怨僧會苦。求不得苦。五盛陰苦。觀苦品疏云。八苦教者。十月處於胎獄。備受暑燒。初生之時冷風觸身。與地獄無異。名為生苦。法花經云。髮白而面皺。齒疏形枯竭。念其死不久。名為老苦。一大不調百一病惱。四大乖反四百四病。稱為病苦。夫死者天下之極悲也。刀風解形。身離神逝名為死苦。父東子西。兄南弟北。名愛別離苦。涅槃疏十一云。一切所欲而強來者。皆是怨憎會。所不愛者而苦會名怨憎會苦。所覓之事而不遂心名求不得苦。有斯五陰眾苦熾盛名五盛陰苦。又此五陰盛貯眾苦名五盛陰苦。問。八苦云何攝三苦。答。涅槃云。生具五種。即生中具含三苦（疏記引彼第十二卷釋云。具五種。一者出生。二者至終。從識至名色。三增長具六入時。四出胎。五種類生。是不相應中一也）老病細論具三苦。粗判有行懷二苦。死與愛別離是壞苦。怨憎是苦苦。求不得有二。一求善法不得。是壞苦。二惡法未離。是苦苦。此招提釋也。若以俱舍論三苦釋云。即可知。此八苦中以有苦受必具三苦。即知八苦皆具三苦（文）問。其三苦者何。答。論疏云。今依俱舍論。三藏所說言。苦受生時。苦住時。苦滅時。樂以苦受生住二時皆苦故立苦。苦之名樂受生時樂住樂。唯果報壞時苦。是故樂受名為壞苦。捨受生住壞三時苦義並皆不彰。但為無常所遷。是故捨受稱為行苦（文）三藏所說者。應是真諦三藏所說也。問。俱舍意云。苦受滅時樂應非壞苦。上何云苦受故具三苦耶。答。既滅時苦故。滅已應還苦也。又壞即苦也。然言壞時樂者。且對生住為言。實是三時並苦而已。問。上界有苦苦耶。答。論疏云。成論師云○隨義判者。一一地具三苦。但上界三苦輕。下界苦重耳。智度論云。上界死苦甚於人間。故知上界亦有苦受。不同數人。上界並無苦受（文）又三（解苦義數人。論人不同也）數人言。色心等三聚皆苦。有為之法皆欲樂住。今為無常切之。是故皆苦。成論云。唯心是苦。餘二聚無。數人雖云色心皆苦。然有漏法。為無常切之故苦。以無漏不為無常。切即順於涅槃故不苦也。成論明有漏無漏皆苦也（略抄）
    涅槃疏十一云。五盛陰苦無別有苦。還總七苦為五盛陰苦也（文）法花譬喻品疏云（說九種苦）三世中一一皆有三苦。現世三苦者。一生老病死憂悲苦惱。此通是內身之苦故。經文結為一苦。問。憂悲苦惱屬何苦耶。
    答。並屬死苦所攝。十地經言。死別離時盡人貪著心契名憂。發啼哭為悲。五根相對為苦。意根相對為憂。苦轉深為惱。稻芋經言。追感往事。言聲哀感名為憂。追思相續名為悲。苦事逼身名為苦。煩惱纏縛故名惱也。亦以五欲財利受種之苦。第二明於外財五欲生苦也。又以貪著追求故現受眾苦者。第三苦也。此與上異者。上明貪著財輕。今辨追求事重。同是外物生苦。以貪有重輕為二也。後受地獄下。第二明生報。即三塗為三苦也。若生天上者。第三辨後報三苦。謂貧窮困苦。愛別離苦。怨憎會苦。此三通天人故。正法念經說。天亦有貧窮。如是等下。第四總結眾苦也。問。此九種苦云何配八苦耶。答。初現苦中生老病死即四苦也。五欲財利二種苦屬求不得苦。三塗屬怨憎會苦。貧窮困苦亦屬求不得苦。次愛別離苦怨憎會苦如文說之。後總結諸苦。是五盛陰苦也（文）

三界義

    三界者。是欲界色界無色界也。仁王疏下云。六識起無量欲者。從五欲生遍起煩惱。依欲而生故名為藏○（釋名為欲界藏空文也）或色所起下。明色界藏空。若論煩惱即色愛住地。從色而生。色界之中具有五陰。色最強故名色也。若論其業不動行也○惑心所起業果○無色界唯有四眾。闕無色眾。故云心也。若論煩惱有愛住地。若論其業不動行○若論依報欲色二界並有空殿住處。無色界唯漠無宮殿也（文）法花疏釋法師功德品乃至梵天上至有頂諸天身香天云。次聞色無色界香○問。毘曇云。上界無香味。今云何言聞梵世香。答。梵世有細香。小乘人力劣不能知。故言無香。大士利根無異。不察故云聞梵天香（文）同序品疏釋無無色眾云。一者大小乘經多說無色界無形○二者設有微細之形。以無因緣故則不來也。問。但大乘明無色界細色○答。阿含經云。無色天見身子涅槃淚下如雨。即知小乘亦明有色。但從多為論言無色耳（文）（涅槃疏第一云。依小乘言無色。若依大乘猶有細色。既有細色。則有細耳。何不用聲）涅槃疏十九云。阿含及釋論皆明諸禪各有四天。當是遍生四禪中四天也（文）（此明那含人生處也。問。何遍初禪四天耶。梵王必是異生者。正理等論說故可考之）
    譬喻品疏云。問。依毘曇義。上界無嗔。何得言蜈蚣蚰蜒。譬生無色界眾生有嗔耶。答。義有多門。不得令依數判也（文）

四生義

    法華隨喜品疏云。雜心云。六趣但攝正生。不攝中陰。攝生不盡。今欲攝生盡故說四生。天與地獄一向化生。餓鬼有胎化。人畜具四也（文）（此文不明修羅攝生事）同疏一云。卵生金翅鳥能含卵生龍。胎生鳥能食胎卵二龍。濕生者能食三。化生者具能食四（文）此應是由生時漸頓致有強弱耳。
    仁王疏云（觀空品）所言四生者。從母胎生故名胎生。毘舍佉母生三十二卵名為卵生。如奄羅波利婬女名為濕生。劫初人皆名化生也（文）又如西方淨土眾生。有胎生者。此於蓮花宮殿縱立胎名。實非胎生也。

四有義

    四有者。一者中有。二者生有。三者本有。四者死有。涅槃疏十八云。黑多提婆部明有中陰。毘婆闍婆提部明無中陰。薩婆多部計亦有中陰亦無中陰○若是無色界定無中陰。彼偈明中陰是轉識義○成論人亦有中陰。亦無中陰。此事通於三界。若業疾利者。則不運中為直受生。若業鈍者。則有中陰也（成論人者。學論家也）又云。數偈明。中陰五無礙。方根悉具足。言五無礙者。五是中陰五陰。山壁直過無所罣礙也。皆由往業。如清提胡。此是淨業。中陰則淨清也（文）又云。後說無色界無中陰者。數得此文則喜論則憂。而論人解此文。今言無色界無中陰者。此是傳識義微弱故言無。非是都無。又經云。無色界是疾利業故無也（文）涅槃疏一云。七有者。一欲有。二色有。三無色有。即是三界。四者本有。即是此身本來受得此身。五者死有。即是一剎那捨命。六者中有。即是中陰。七者生有。即是受得後身。此七有名教應出毘婆沙（文）三界四有合為七有也。

六道義

    涅槃疏十八云。若薩婆多人止明有五道。犢子明有六道。如論中云。惡有三品○善有三品○（五道家云。善上品者。是涅槃也。六道家云天人修羅是上品也）故法花云。我以佛眼觀見六道眾生故有六道也（云云）（論者智論也）問。論主用何義耶。答。涅槃疏云。人言論主用六道。今明。不然。並不得佛意（取意略抄）六道亦名六趣（法花隨喜品疏）義章云。阿之言無。修羅名酒。不知何義。名不酒神。
    法花疏一云。阿修羅者。此云無酒。或云。過去持不飲酒戒。報得此身。或云。集諸花釀海為酒不成。故云無酒。毘婆沙云。阿之言無。修羅云端正。謂不端正。以男醜女妍也。釋道安道行經胡音云。此云質諒。以其多諂曲故。為立此名。令其質直誠信。諒即信也。婆藪傳云。非天亦云非善戲。諸天以善法戲樂。其多作不善戲也。問。修羅何故常與帝釋戰。答。婆沙云。修羅有美女。而無好食。諸天有好食。諸天而無美女。互相憎嫉故恒鬥戰（文）又云。修羅有二處住。一者地上眾相山中。其力最劣。次在須彌北入海○（一萬二千由旬如四阿修羅轉下云云）
    又云。正法念經云。修羅有鬼。有畜。羅□是師子種。婆娑伽陀經云。有鬼。有畜。有天（云云）（婆娑論引伽陀經。故云婆娑伽陀經）
    隨喜功德品疏云。依正法念經。修羅有二。或鬼或畜。故無別道。依伽陀經。修羅有鬼畜天三道所攝。故無別道。依此行則有六道（文）（依相別故開六道歟）同序品疏云。婆娑云。月是帝釋軍。前舉故。修羅以手障之。而欲食月。正法念經云。日月沒充障。修羅眼令不見天眾。故以手障之（文）三惡趣各有幾種類乎。答。隨喜品疏云。智度論云。三種地獄。謂寒熱黑三種。畜生地水空三種。鬼餓鬼食不淨鬼神鬼。依餘經二地獄。一正地獄。大海下二邊地獄。在餘山間。正地獄有一百三十六所也。依正法念經。畜生有三十四億種類。具四食。餓鬼有二。一在中人。二在鬼界。閻浮提下五百由旬。是餓鬼國。種別有三十六。始從錐身餓鬼終至燃身餓鬼（文）問。菩薩化地獄事何。答。涅槃疏十七云○菩薩入地獄。若化菩薩身者。閻羅王牛頭阿妨等即不聽入。猶如即時禁。門不許人入。今作若為耶。今明有二種。一者化身聽閻羅王等。二者化佛身即得入獄。彼不敢遮佛（文）
    （大論三十九云。若以佛身入地獄者。則閻羅王諸鬼神不遮礙。是我所尊者。師云。何可遮○是菩薩以不可思議神通力。破鑵滅大禁制。獄卒放光焰之。令眾生樂。乃為說法。聞則受持云云）
    涅槃疏第十云。地獄中眾生以佛力火滅湯冷。一聞佛說即得生人中者。此是過去生中已曾聞。以破戒墮地獄故。今一聞即得生天人（文）

七識住義（附四識住）

    維摩經佛道品疏云。七識住者。欲界人天為一色界。三禪并無色三空。此之七識處識所樂生識所安住故名識住。第四禪有無想天滅識。五那含天求於涅槃亦滅於識。以有凡聖二種滅識故。識不樂住。非想天有滅盡定。又彼心想微。味念不分明。識不安住。什公云。初禪中除劫初梵王及劫初小梵。自得合為一識住。劫初唯有梵王。未有後梵王。念欲有餘梵。餘梵爾時過會來生。梵王因起邪見。謂是己造。餘梵亦自謂。從梵王生。形有精粗。其邪想不異。是名異身。一相第二識住也。二禪形無優劣。而心有若干。除入解脫種種異念。是名一形異相。是第三識住也。三禪形無精粗。心無異相。所謂一形一相。是第四識住也。并無色前三地。是名七識住也。什公開初禪為二。沒欲界之一故古舊為異（文）今疑云。俱舍初禪劫初為第二識住。以後時與欲界人天合為初識住。而什解云。自後合為一識住者。意與欲界人天合也。若不爾者。何云合乎。應同俱舍等說。而何判之沒欲界之一耶。答。彼不舉欲界人天故。為此判而言合者。合大梵小梵為一識耳。淨影義記云。欲界人天為一色界。三禪并無色。即與嘉祥解同也。
    涅槃疏十八釋七有云。有人解。是七識住今明不然。此攝有不盡。無色界有非想定。識不住。色界有無想定。識亦不住。故攝有不盡○（云云）又有四識住。謂五陰中除識以餘四陰名四識住。十二因緣品疏。為對行支云。問。五陰中行。四識住中行。此因緣中行。三處何異。答。五陰四識中行。除四陰餘一切有為法是行也○（文）四識住餘處是有漏法。論疏云。四陰餘一切有為是行。不簡無漏者。何可尋之（且云。然法數云。一切謂四十四心數法。十四不相應等。皆是行故也。更尋之）又有九眾生居。前七識住上加以非想及無想天。今未見玄疏文（可考之）

二十五有

    二十五有者。仁王疏中卷云。四有四惡趣梵王六欲天四禪及四空無想五淨居（文）（四有是四洲也。即為四。并四惡趣梵王六欲天為十五也。四禪四空為八。無想為九。淨居為十故。并前十五成二十五也。此合五淨居為一耳。好體應云。無想與淨居以五言濫數故也）又云。二十五有三昧壞二十五有（此是菩薩得二十五三昧自離二十五有也。玄涅槃義引涅槃經云。初地菩薩也）得無垢三昧（能破地獄有）不退三昧（破畜生有）心樂三昧（破餓鬼有）歡喜三昧（壞阿修羅）日光三昧（斷佛婆提）月光三昧（瞿耶尼）熱炎三昧（鬱單曰）如幻三昧（閻浮提）一切法不動三昧（曰天王處）難伏三昧（三十三天）悅意三昧（炎摩天）青色三昧（兜率天）黃色三昧（化樂天）赤色三昧（他化自在天）白色三昧（初禪）種種三昧（大梵天）雙三昧（二禪）雷音三昧（三禪）法雨三昧（四禪）如虛空三昧（無想天）照境三昧（淨居阿那含）無礙三昧（空處）常三昧（識處）樂三昧（不用處）我三昧（斷非想有）略抄。

四十居止處

    法華譬喻品疏云○四十居止。八大地獄與餓鬼畜生為十四。天下六欲天後為十欲界合二十。色界有十六處。無色四處。合四十也。

名教抄第十一

　　本云康永三年十月二十日於東大寺西室僧房如意房書寫之畢。三論末學信藝。
　　建仁二年五月二十六日於東大寺為興法利生致奉寫了。東南院三論宗學者沙門覺澄。

    留贈後見  共期佛惠

　　以此本交點了。東大寺住三論宗英憲。

名教抄第十二

　　　　
　　　　  
          
          

此卷有十科

    二智義略標。十番二智義。證教二道義。十智義。般若義。金剛三昧義。理內外義。三解脫門義。四智義。五智義。

二智義（略標）

    二智亦名二惠。玄二智義云。具存梵本。應云般若波羅蜜漚和波羅蜜。故此經云。智度菩薩母。方便以為父（文）（此經者。維摩經也）又云直照空有名為般若。行空不證。涉有無著。故名方便。又云。照空為實。涉有為方便（云云）因中般若果時變名薩般若。因中方便變名一切種智。即二惠變為二智也。問。二惠中何斷煩惱耶。答。玄云。舊云。般若是空惠故斷。方便照有即不斷也。今明有所得空有。二惠俱不能斷。無所得空有俱能斷也。但不二而二。開二智不同。實惠斷方便不斷（云云）（末二句略等之）義章斷結義云。大乘法中亦有總別。入法界平等。總觀諦空。隨有差別。別觀諦有。總別二觀俱斷。煩惱著有之患空之闇總觀除之。著空之患。迷事無知別觀遣之（文）玄二智義云。中伏假斷假伏中斷。假伏假斷。中伏中斷云者。斷於性有無也（取意略抄）
    玄二智義有十二門。一番名門。二釋名門。三釋道門。四境智門。五同異門。六長短門。七六智門。八開合門。九伏斷門。十攝智門。十一常無常門。十二得失門也。

十番二智義

    十番二智義者。玄二智義釋名門辨之。十對者。一直照空有名般若。行空不證。得有不著。名方便。此之照巧更無二體。二照空為實。涉有名方便。如釋論云。般若將入畢竟空。方便將出畢竟空。三者內靜鑒為實。外變動為權。若照若巧。靜鑒之義皆名為實。四者般若為實。五度為方便。般若空解。五度有行。五照空為實。知空二空能不證空。故名為權。六者知苦無常名實。而不取滅為方便。七直知身病非故非新名為實。而不厭離為方便。八淨名託跡毘耶。不疾之身為實。現病之跡為權。九照空有二為方便。照非空有不二為實。十照空有二。非空有不二。皆名方便。照非二非不二名實。淨名杜言。釋迦掩室。乃為實。權多門。此即一途。廣如本文。法花玄一云。法花具三。一權實。二惠。統略上云。法花照佛果空有為實。照二乘空有為權（云云）玄二智義云。有人明五時二智。涅槃照常住為實。鑒無常為權。正義意云。涅槃以常無常為正餘悉兼明。取意此等二智並是十番之外。應審思之。

證教二道義

    證道教道亦名證甚深阿含甚深。亦名正體智後得智。亦可。即是般若方便二道。及佛果上一切智一切種智也。法花論疏上云。是總別者。甚深通證教。故言總。而有證教不同。所以稱別也（文）金光明疏云○定者證道。助道者謂教道（文釋經文也）若加不住道者。乃是三道。也法花新撰疏云。證甚深以正體智為體。阿含甚深以後得智為體（文）二智義解攝論三智云。正體智謂實智也。後得智謂權智也（略抄）大乘玄二智義云。問。釋論云。菩薩有二道。一般若道。二方便道。云何為二道耶。答。有人云。般若道即實相般若。方便道謂方便般若。是事不然。大判二道以為三例。一全依梵本。應云般若道漚和道。二具此言。應云惠道方便道。三彼此合因。如論所明。般若依彼之稱。方便存此之名。今若言實相般若方便般若。皆稱般若。則二道不分。又實相般若是境。方便般若是智。豈可以境智為二道耶○論云。般若方便以為二道。何皆稱般若（文）又云。如來二智則是無為菩薩二道。於是有為（文）二種甚深者。法花論云。言甚深者。顯示二種甚深義。可知何等為二。一者證甚深。謂諸佛智惠甚深無量故。二者阿含甚深。謂智惠門甚深無量故○證甚深者。有五種示現。謂依何等義。一者義甚深故。二者實體甚深。三者內證甚深。四依止甚深。五者無上甚深。何故甚深者。證大菩提故○又甚深者。一切聲聞辟支佛等所不能知故名甚深○阿含甚深者。示現有八種。一者受持讀誦甚深（云云）○二修行甚深。三果行甚深。四增長功德心甚深。五快妙事心甚深。六無上甚深。七入甚深。八不共聲聞辟支佛所作住持甚深（文）新撰疏第二本云。論云。甚深者。是總相。餘者是別相。別相之中。證甚深即內所證法。阿含甚深即外所說法也。問。二甚深以何為體。若約所知證甚深是所證之理。阿含甚深是能詮之教。若就能證為言。證甚深以正體智為體。阿含甚深以復得智為體。又前是證智。復是教智也。通言甚深者。論云。謂大菩提者。謂如來所證阿耨菩提故。此意明。佛菩提即佛智慧。以凡夫二乘。及以菩薩盡思度量不能得知故。故深蓋是深中之甚故言甚深○證甚深中有五○論直列名竟不釋義。今引勝鬘經五藏。攝大乘論法界五義。及佛性論釋之極有情致佛性論釋五藏竟引勝鬘經五藏。為證五藏者。一如來藏自性為義。一切諸法不出此經。以無為相。自性先辨此藏。是萬法體性。萬法以真如為體也。即攝論五藏中。第一性義。此論名體甚深也。第二法界藏以因為義。聖人四念處等觀。皆依此法為境界故。此意云。法界是念處等緣緣增上緣因也。即攝論五義中。第二因義。是此論中依止甚深。三法身藏。以至得為義。至者證也。一切聖人信樂正性。令諸聖人得如來功德。但攝論中第三之藏義。一切虛妄法所隱覆。非凡夫二乘所能緣故。此小不相似。但勝鬘取顯時為義故。言法身藏。以至得為義。攝論據隱時為言故。故藏也。即是此中內證甚深也。四出世間上上義。以真實為義。世有二失。一對治可滅。二妄心念念滅。三由有例見不得聖法。具此三義名之為世。有此義故名出世間。真實即攝論中第四真實義。攝論之世間法。或自壞。或對作壞。離此二壞故云真實。即此論中無上甚深也。五自性清淨藏。以祕密為義。若一切法隨順此性。則成內是正非邪。若違此性。則為外是邪非正。即攝論中甚深祕密猶一義耳。攝論云。若與此相應自性成善。若外不相應自性成穀。即此中依何義甚深也○阿含甚深者。釋道安名為趣無。說一切法皆趣畢竟空理故。趣無肇公云。法歸甚深。為萬善林籔眾法所歸也。然阿含正是外國教。名通大小乘。四阿含為小教涅槃。涅槃方等阿含即大乘教也（文）然二甚深通能所知。若論二道正可能知耳。法疏云。攝大乘論初明一切法依止門辨果有五義。並是佛性論勝鬘經意。今此五種並是五藏之義。定謂小不次第。今明。體甚深即是第三如來藏甚深。內證甚深即是法身藏至後甚深。依止甚深即是法界藏。無上甚深即是出世間上上藏也。依何義甚深即是自性清淨藏。問。何故但五種不多不少。
    答。初一是自性住佛性。第二依自性住佛性。起諸觀行。即是引出佛性。第三即是至後果佛性第四嘆此三住世間所先。第五義果甚深。唯佛境界。此五攝一切佛事義盡。問。何故明此五事。答。今佛說一乘。欲令眾生成佛成佛之義要具此五。是以命初即便辨之。若言法花未明佛性者。破此五義。罪業無邊。可此五義福惠無量（云云）又云。（阿含甚深）總明有八。一受持讀誦已下別釋八種○問。經云。親近供養無量諸佛。云何是受持讀誦。答。所以親近供養者。為欲受持讀誦故。二者修行甚深。前既受持讀誦。今則如說修行。又前是聞惠。今是思量○三者果行甚深。前是思量。今是修惠。以三惠滿是去果義。近故言果行。又二惠為因故。以修惠為果。四者增長功德心甚深。前是三惠。今是證惠。證惠者。是修惠後分。始證得真如法身故。言增長功德心。五快妙事心甚深。上來四種明因甚深。從此後四種明果甚深。快妙事者。謂大涅槃。六者無上甚深○是菩提果。即攝論第九第十二緣相也。前亦是果果。今是其果。又前是法身。今是應身。七者入甚深。三身為論。今是化身。自他分別。前二名為自德。後二謂化他德。言入甚深者。如來說教令人悟入於理。能自在住持不同外道○（邪因無因有宗先義）八者不共二乘住持甚深。前不同外道。今則不共二乘。而言所作住持者。法佛凡所施為造作。持佛法並非二乘所知（文）

十智義

    言十智者。苦智。集智。滅智。道智。法智。比智。等智。他心智。盡智。無生智也。仁王經疏上云。無學十智者。四諦法比等智。他心及盡無生。此第四果方具有學八智者。之那含人除盡無生具餘八智。言有學六智。謂須斯二人除盡無生。在無學故。除他心智。未得根本禪故。除等智。先有非始得故。亦可須絕具六智。以等智非須陀人斷結智故除之（文）又略疏云。亦可。須斯二人具六智。以等智非須斯二人斷結智故除之（餘同前文）問。初二果可具七智。謂盡無生在無學故除之。他心智依根本地故亦除之。可爾餘七智可具云也。答。如文云。除等智（云云）問。二釋俱難。若非始得故除之者。那含羅漢亦應除之。皆先來有等智故耶。若言非須陀洹斷結智者。斯含果何是六智耶。又於第四果可除之耶。答。那含果時等智雖先有。而亦得根本地攝殊勝等智。得第四果是大明發部修故。得三界未曾得等智也。初二果不如是。又初果全不修等智。其第二果雖修有漏道。與初果合說故隱不論。又第三果得有漏他四智等故。第二果不如此故。言非初果斷結智故。亦爾謂其第二果雖亦用等智斷結。而與初果合說故。又無學果向道中以等智。斷七地結來得果故論其功也。問。何必須斯二人合說耶。答。同未離欲故總說六智。略疏云。非須斯二人斷結智故者。即合說故也。謂非初二果俱用為斷結智故也。又金剛般若疏三云。初二果七智。除盡無生及他心。第三果八智。加他心。第四果具十智也（文）斷見諦惑有十六心。謂八忍八智也。仁王疏上云。十六心者。依小乘。苦法忍。苦法智。苦比忍。苦比智。集法忍。集法智。集比忍。集比智。滅法忍。滅法智。滅比忍。滅比智。道法忍。道法智。道比忍。道比智。為十六心（云云）四諦智各有四行。為十六行也。同疏云。十六行者。四諦下各四行。苦空無常無我。因集有緣。滅止妙離。道如跡乘。亦名十六諦。又解。亦可斷見諦惑十六心。謂八忍八智也（云云。次解意者以見諦十六心。即名十六心行云也。第十六心修道攝也）中論十二因緣品疏云。鈍者從果觀故。四十四智謂老死老死集老死滅老死滅道。一支有四故成四十四智（文）名玄五云。十一智攝入二智者。十智照四諦。見差別智屬權智攝。如實智照一實諦。即是實相。謂無差別智故屬實智也。又論云。十智在四眼。如實智為佛眼。若爾四眼中具二智。佛眼中亦具二智。問。菩提與薩婆若十智何智攝。
    答。菩提是十智。是有智。薩婆若為如實智。謂空智也（文）（言即是實相者。謂一實諦即實相也）言若爾四眼中具二智等者。問。所引文既云十智在四眼。然上云十智是種智（云云）何證之云四眼具二智耶。佛眼具二智准此可難也。
    答。言若爾者。非是以論文直為證之語也。但是牒論文之語也。意云。若如論文以十一智分五眼者。理實四眼可具二智。佛眼亦可具二智言也。問。何故爾耶。答。四眼至佛果名佛眼故。四眼既十智。至佛果亦有十智。即佛眼具權智也。佛眼在因中名四眼故。佛眼既是如實智故。於四眼中亦可有如實智。乃具空智言也。大品疏三云。菩提十智。薩婆若實智也○菩提淺故為十智。薩婆若深故為如實智也。自開淺深二智。則十智淺故四眼。如實智深故在佛眼也（云云）寶窟中云。約四諦分別者。若依婆沙論。我生已盡是集智。梵行已立是道智。所作已辨是滅智。不受後有是苦智。彼論但隨相別屬四諦智異。據實一一諦智皆具此我生已盡乃至不受後有等四種義用也。約盡無生智分別者。婆沙中論師差別不同。說有四種。一說我生已盡是盡智。次餘三智是無生智。二說我生已盡智·梵行已立智是盡智。餘二是無生智。三說前三智是盡智。第四是無生智。彼論中同言。無有阿羅漢二剎那盡智後起無生智。何故我生已盡等三智是盡智。此問意云。羅漢唯一剎那照煩惱盡名盡智。第二剎那即起無生智。云何言盡智中具有我生已盡·梵行已立·所作已辨等三智耶。彼論答言。雖一剎那而有三種義。故作是說也。四說我生已盡等四智非盡無生智。亦非無學正見智。此是讚嘆羅漢辭言阿羅漢我生已盡乃至不受後有。此言非盡無生智等者。非是前三家別相屬對。故言非不一向非也。然盡無生智中。具此四智。若直言我生已盡梵行已立所作已辨不受後有。如是說者。是盡智中四智。若言我生已盡不後更生。梵行已立不後更立。所作已辨不後更辨。不受後有不後更受。如是說者。是無生智中四智也。依毘婆沙。我生已盡是斷集智。依此文。是斷苦智。所以然者。婆沙據集能招生故。我生已盡是斷集智。此經言。苦有二種。一分段生死苦。二變易生死苦。二乘雖斷分段之苦。變易猶在。故言。有餘以不盡故當更有生也。所以我生已盡智。是苦智故當更有生也。有餘梵行成故不純者。梵行已立智不究竟也。依毘婆沙。梵行已立是修道智。依此文是證滅智。所以然者。梵名涅槃。證梵之行名為梵行。是故說梵行已立是修道智。此經取梵行所證名為滅智○事不究竟。當有所作者。所作已辨智不究竟也。依毘婆沙。是證滅智。依此文修道智。所以然者。依婆沙。證得涅槃。名所作已辨。故所作已辨是證滅智。此經明。修道有二。一分段對治。二變易對治。二乘但修分段對治。餘者未修○是故此經是修道智。不度彼故。當有斷者。不受後有智不究竟也。依毘婆沙。是知苦智。若依此文。是斷集智。所以然者。苦果是後有故。婆沙不受後有是知苦智。此經明。集有二種。一分段因。二變易因○變易因在名不度彼。故當必須斷也。是故此經名斷集智。若不須會。直依婆沙義亦可爾。故諸勝鬘師有會不會者（文）（會不會者。直依婆沙。先不可勞會。是名不會也。若言婆沙與此經文異者。須會之故。故會耳。更案）大品疏一云。次忍見智同異者。若是數人明。忍智異。彼家見諦道中有八忍八智。忍則非智。何故爾。忍未出惑外。未得證故不名智。若是智已出惑外故名智。此則異。彼偈云。諸忍則非智。盡無生非見。餘一切智慧。當知三種生。此正明異義。明忍非是智。盡無生二智又非是見。何故見是推求義。盡無生二智是無學止息。不後推求非見也。除此八忍二智外則通三種。謂忍智見也。此是小乘根本義。三百年中出世。若成論佛滅後八百餘年出。則是小乘之未餘他義也。論人解。忍智不異。破數人異義。彼忍智只是心上解知故。引慧義。經中說。解智是慧義。既不異。但義分為二。心上解初未決假名忍。決則名智。實非異也。今所明無礙忍智。未曾一異不一異。而得有一異者。一不同成論之一。異不同數人之異也。忍一者。佛菩薩同名忍。如仁王經明五忍。無生寂滅佛與菩薩同。下忍名。菩薩。上忍即是佛。忍智異者。佛名為智。得一切種智。降此前悟道並云得無生忍也。智同者。佛得一切種智。大品發趣品亦明。七地菩薩得智也（文）

般若義

    略章二智義外別立般若章云。問。云何為般若。答。依釋論凡有八解。今略述六家。第一解云。般若但是真無漏惠大乘為論。初地以上即真無漏。三十心名相似。小乘為論。苦忍以上名真無漏。第二般若但是有漏惠。第三云。有漏無漏二種智慧皆是般若。第四云。非有漏非無漏。不可言說離諸戲論。有言。四說皆有道理。皆出佛口。有言。最後解者是（略抄）又云。大論云。般若有二種。一者有為般若。有生有滅。二者無為般若。無有生滅。玄二智義云。無為般若有二種。一者以實相境名無為般若。所生觀智名有為般若。二者以佛果法身名無為般若。菩薩因惠名有為般若（云云）又有三種。實相般若。觀照般若。文字般若也。此三種者即中觀論三字所顯故。三論玄云。亦如三種般若。中是實相般若。觀是觀照般若。論是名字般若（文）（論疏第一云。真相觀照文字云云）

金剛三昧義（略章本八科外）

    略章金剛三昧義云。金剛是譬喻。或喻三昧。或喻般若。或喻法身。但金剛是世間之寶體。堅用利（云云）十地終心名金剛心。即名金剛三昧。若論斷惑之至。以智惠為體。然約相應名三昧。總顯位分名金剛心。玄二智義云。門。為但波若斷薩波若亦斷。
    答。舊有二師。或言金剛心斷。或言佛智所斷。今明。大品云。菩薩無礙道中行。佛在解脫道中行。無一切暗。詳此文意。無礙解脫俱有斷不斷義。若一念正觀惑不現前。即無礙正斷。解脫出居累外。故解脫不斷。故云。佛在解脫道中行。無一切闇也。若言解脫續於無礙鎮前無惑之處。遮未來惑不得續生。即有遮斷故亦名斷。無礙正斷故。得言金剛惑盡。未有解脫遮未來惑。得云不盡故。盡與不盡二說不違（略抄）義章金剛三昧義第五門。有惑無惑。廣明此義云。昔來相傳常有二論。一說定有（云云）又人宣說一向無惑（云云）次顯正義。金剛心中。亦得有惑亦得無惑（乃至）異相無明一切盡。故得言無惑。自性無明猶未盡。故得言有惑○問曰。若言金剛無惑何故經說無明佛斷。釋言。彼說解脫證除不開無礙。又以金剛猶有惑故。學分所收（乃至）問曰。有惑誰之所斷。釋言。金剛無礙正斷。種智心起解脫證除○斷性無明解惑同體。而得相斷○一以金剛觀察唯真無妄想故。能令自體更不牽後斷。其為因牽後之義。故名為斷。二以金剛緣真力故。令後同類不起起前所。其為果酬因之義。故名為斷（云云）今以義章二種無明見玄論意。唯論異相不明同體自相無明。所以玄云。一念正觀惑不現前。又云。未有解脫遮未來惑。不言金剛即妄心體。然考餘文。金剛心是生滅妄心。又寶窟云。即指妄想心體以為無明（文）故知亦有金剛心時。惑障現前。即金剛心無礙正斷。佛智解脫若不爾者。何故金剛猶是生滅。又義章云。無礙道力令後念不生。玄云。佛智遮未來。即解脫道名為遮斷。若言遮者應有功用力厲除。何名累外容豫解脫。然通此難云。無礙正斷惑不現前者。一者闇或不現前。二者微細闇惑雖現前。然後同類不續。亦名不現前。然名正斷不名為遮。至解脫道佛果起故。先所斷惑永不現前義說為遮。而非力厲。實則遮者。正在無礙（更尋）

理內外義

    略章八科中別立義目。而閼無文。淨名玄宗旨門中。有理內外門。其文云。興皇大師云。今自有二轍義。一者理外義。二理內義。若心行理外故云理外。心行理內故云理內。理內具真俗等一切法。理外亦具真俗等一切法。考宗問。同具一切法。云何有內外異。答。理內法是因緣義。理外一切法非假名義是故為異（乃至）問。經論中何處云理內外具一切法耶。答。中論明。外人具立一切法。論主明因緣故有一切法即其事也（云云）（然有七重問答。可見本文）大意云。有所得義名為理外。無所得者悉是理內。若約道言。即是內道外道也。此亦即是得失迷悟之義。但是心境義門為異。此二亦是二河及夢覺義。四論玄義第四卷有夢覺。一科四重明義。即云。一家相傳立夢覺義。又論去來品疏云。一切諸法喻之如夢。以有一夕之眠。即有一朝之覺。既有長夜之寢。亦有朗然大覺。周施五道喻之如夢。正觀達之實無往反稱之為覺（文）若對他家明之。理外當彼遍計所執。理內當具依他圓成。依他即因緣世諦。圓成即因緣真諦。然彼他家所立。未是無所得。還墮理外。亦是遍計所執（此是大義學者注意）

三解脫門義

    三解脫門者。亦名三空門亦名三三昧。仁王疏上卷云。三空者。空無相無作。空無二十五有名空解脫門。無其十相名無相解脫門。於二十五有不作願求名無作解脫。亦三三昧亦名三解脫門○三三昧通漏無漏。三解脫門一向無漏（云云）若就所觀。空無相等即是理法。今取觀行為三解脫三三昧也。百論疏上卷末。解無相最上之文。廣明三解脫義。其文云。問。何故說三空門。
    答。小乘人云。道理有三諦。唯有四。開四以為十六觀○攝十六行以為三空。大乘明義此無定也○一展轉破病（破有病說空。破取空相故說無相。於無相中起心造作故說無作）二明中道（空門破有。無相門破空。此則非空非有中道。即名正觀。無作亦息能觀之心。不緣不觀明義便足）如此等多義。又依地持說三門者。法唯有二。一有。二無有為無為名之為有。我及我所說之為無。厭離有為名為無願。欣樂無為名為無相。二法皆空故名空也。問。何故名三昧。答。依小乘意。觀空之智相應靜定名為三昧。餘二亦爾。問。何故名解脫門。答。一者此三三昧離三種繫縛故名解脫。如空離有縛。無相離相縛。無作離作縛。二者無餘涅槃名真解脫。此三通至解脫。從果立名而言門者。前義當體虛通為門。後義通至涅槃為門。問。此三三昧依何身起。何地所攝。
    答。依數人（婆沙四十五）初起在欲界身。說力起故終成依色無色界身。依禪作故。故大乘則通依數人。三三昧通漏無漏。若無漏在九地（六禪三無色）若有漏在十一地（加欲界非想）三解脫但無漏（略抄）又中論作者品疏云。言正意者。從因緣品至五陰品。明空解脫門。從六種品至三相。名無相解脫門。從此品竟一論。明無作解脫門（略抄）五陰品疏亦以三解脫門為文正意也。十二門文亦以三解脫分之初之三門明空解脫門。次六門明無相。後三門明無作。又大般若第二分文（四百七十二）說八不竟云。能學如是三解脫門。亦能學從緣所生說法（文）有重空等三三昧。百論疏上卷云。數人明。單通因果通利鈍重空但果但利根人單空通漏無漏。重空但有漏成實論明（論十三）重空亦通因果及與鈍利。問。單空重空云何淺深。答。依數人。重空唯不動人故深。成論單空空境。重空空智。大乘單空破法淺。重空破法深。約人則不定。利根人聞單空則悟。鈍根人聞單空不悟。更須破空。則鈍根用於重空（文）
    意云。約人不定者。亦如破法淺深。利根聞重能悟。鈍則不悟。然此義唯法可知故不別出。二義通故言不定也。

四智義

    佛有四智。謂一切智等。二智義云。又四皆攝入二智者。攝大乘論云。一切智一切種智無礙智無功用智。前二智空有。次一不從師。從一無有功用。即法花經云。佛智一切智自然智無師智也。前二別照空有。後二通空有也（文）譬喻品疏云。一切智者。謂空智也佛智者。一切種智。謂有智也。一切智或時通於二乘。如般若三惠品說。二乘名一切智。若是一切種智但在於佛。故以佛名標一切種智也。自然智者。總明二種智。任運能知空有二境。即是無功用智也。無師智者。前之三智並不從師得。故云無師智。此釋意出攝大乘論（云云）今撿攝論。不得如今所引名四智也。然第十三明法身五自在之中云。顯了平等迴觀作事智自在。釋曰。如來於一切法無有過失。證知非現前境如對現前。譬如人憶持熟習文句。是名顯了智。從通達真如以來。於一切眾生得平等。心由證平等清淨法故是名平等智。能守三摩提陀羅尼門。於此法門中。所欲取法如意無礙。譬如則主守其庫藏。取用無礙。是名迴觀智。能受兜率陀天生。及般涅槃為立聲聞及下地菩薩無流善根。能顯如來事。是名作事。於此等事皆得如意故名自在。論曰。由轉識陰依故釋曰。識識為識陰。了別為識體。故轉識陰依得此自在（云云）玄意。一切智知空平等法。經亦名如來智。論為平等智。第二一切種智照有智也。經佛稱智。論為顯了智。第三無礙智。釋之次一不從師。即經無師智耳。意云。若智有滯礙須師導引。既不假師。自然得之故名無礙也。論名作事智。謂顯如來事故也。如來事者。自然得解為他師故。第無功用智。經之自然智。此非無師之自然。但是無功用之自然也。論稱迴觀智。起時無礙耳。論本文為第一者。今引為第二。彼第二者今為第一。彼第三者今引為第四。彼第四者今引為第三。故彼次第與今不同。其名亦異。但今此所引經四智與論本四智次第合耳。然經本次第亦異也。經云。求一切智佛智自然智無師智（云云）故今所引亦與論文次第不合耳。又攝論十三云。具一切智及一切種智至得一切相自在。即是恩德○由此自在如意能作一切眾生利益事（云云）又第十云。如佛所說法相及世間所立法相。菩薩皆能了達。即是如量智○善以如理智通達無分別相。此二智能照了真俗境。故名善法光明。此二智果是無功用。修所得（云云）此二文者大同地持三智也。二智義云。次地持論有三智。一清淨智斷五住惑盡故。云清淨即第一義空智也。二一切智即照有智也。三無礙智無內用智。照一切法無復功用故云無礙智。初是實智。後二為權（文）攝論無功用智通空有二智。地持只為權智。故寬狹異耳。又有三智故。二智義云。攝大乘論有三智。一加行智。即進求上他心。二正體智。證如之智。謂實智也。三後得智。即寂而動。謂權智也。此三智即為次第。前有進求之智。次正得實觀。後從實起用。地地中皆具三智也（云云）攝論十二云。前說無分別有三種。一加行。二正體。三後得。加行無分別自有二種。一在地前。二在登地以上若依此二處加行。所得果是化身。正體無分別從初地乃至佛果。皆名至得。若依正體無分別。所得果報是應身果報果（云云）問。顯了平等迴觀作事四智轉識陰依得之。然新譯經論云。轉八七六五識。次第得圓鏡平等之四智（文）若許八識各別自得一智者。違今意。今但真俗二智。餘二於此上義別說故耳。
    答。佛果理實唯有真識。但於第八隨用別說前七識耳。又彼八等各有一智者。可云但是隨義假說且相配耳。不須劬勞也。

五智義

    淨名玄第五（云云）次五智攝入二智者。一法住智。二泥洹智。三無諍智。四願智。五邊際智。依小乘法。法住智者。知苦集相。生諸法存立名法住智。道及滅名泥洹智。又云。知苦集道名法住智。知於滅諦名泥洹智。令物不起諍為無諍智。願智未來一切事即便得知名為願智。邊際智者。報身最後名為邊際。聖人修得自在智故。於報身延促自在名邊際智。小乘別二智通利鈍。羅漢皆有後三。但利根羅漢有之。又前二通一切定。皆能起後三。但第四禪起。前二通漏無漏。後三但有漏。前二三界身後起。後三但欲界三天下身起。前二以三界法為所緣境。無諍智但以欲界瞋心為境。大乘五智一切處一切身五十二位皆得起。通漏無漏也。小乘五智皆為大乘權智攝。大乘五智泥洹即實相五法屬實智。餘四屬權智也（云云）（大乘玄二智全同）問。無諍智者。雜心智品云。無諍者。煩惱相違故○緣欲界生惱者。緣欲界未來煩惱。謂貪恚癡慢自相煩惱非總相（文）論既云。緣貪恚癡慢。云何但云瞋心為境耶。答。成實五智品云。隨以何智不與他諍故名無諍。有人言。慈心是也。以慈心故不惱眾生。有人言。空行是也。又有人言。樂泥洹心是（云云）
    又雜心云。為攝他故作是思惟。我於往昔煩惱身時。彼等於我起煩惱故受不愛果。況今離欲當作方便令彼於我必不起惱。佛及波羅蜜諸聲聞。得無諍滿。而不數入子經云。為令眾生因惱得度故。有時不入無諍三昧（已上）成實有直心之說。雜心況聖身。若起嗔恚。即於離欲人起罪輕重也。有慢等例故。實通四煩惱也。
    問。願智知未來事者。雜心智品云。智是亦性緣一切法普境界故（云云）成實五智品云。於諸法中無障礙智名為願智（云云）此等論文不簡三世。今何但云知未來事耶。答。且約願名歟。求當來事名為願故。其義順故。且云未來歟（雜心見亦緣覺色也）涅槃疏十七云。業力甚深者。如舍利弗。以願智力觀一婆羅門。前後各八萬劫不見有出家因緣。不知八萬劫外有種出家之業（云云）攝論十四云。於三世一切事。欲知為願。如來皆能證知為智（云云）金剛般若疏第三云（外善得無諍三昧也）問。何因緣悟無諍三昧。答。凡有三義。一者昔聞佛說。此三昧有種種功德。心信願得。今成羅漢故修此定。由昔因故便習得也。二者在凡夫時。於多眾生起諍故受苦報。今得無學還憶昔憂悔故修此定也。三者欲令多人種現果報故。後修定得此定。已前作方便守護他心。無一眾生於我起諍。然後現身故名無諍。問。何以方便法修此定耶。答。前於散心中發願。隨其心願要期近遠成一（云云）一村人於處所悉願見其形相性挨名字。及知其心所趣向。發此願已即入遠分三昧。如昔所願皆悉分明此事已還出散心。憶念定中所見。如夢中所見。覺已還憶。以是義故。能遮惡生善。不生煩惱地故名無諍。無諍與願智相成如前說也。問。云何名為無諍。答。有人言。以惠心為無諍。以直心故不與物諍。有人言。第四禪名無諍。以此定離三災免四受故也。有人言。空解為無諍定。有人言。即以無諍定為無諍定。今依論釋。論云。依彼善吉者。遠難二種障斷煩惱故得羅漢。斷三昧障得無諍定。故知此別是方法定。非是空解。亦非四禪。亦非惠心也（云云）
    問。邊際智者。成實云隨行者得最上智。以一切禪定勳修增長。若於增損壽命等中得自在力。名邊際智（文）雜心頌云。於彼最後得六智自在性。長行釋云。於彼最後得者。若起彼智時。課欲界善心次第初禪現在前○（順次至非想。又還次欲界善心。又順次至第四禪）彼復第四禪。從軟至中。從中至增。於彼增上第四禪。後起願智。六智自在性者。此智六種自性。謂三無礙智。除辭無礙。又無諍智復邊智及妙願智。此智三因緣故。起攝他故。攝教法故。覺世間安不安故（云云）俱舍等名邊際定也。邊際智者。依邊際定所得六智之其一也。今何云報身最後身名為邊際耶。答。邊際定者。通六智所依也。邊際智者。誠是總名也。以延促智可為別稱。名邊際智。名後邊智者。於別立總名也。然亦為成別義。以報身後邊解邊際名。此論外別義也。謂依定立者正義。以壽立名是傍義也。

名教鈔第十二

　　本
　　元久二年十月九日於九條邊書寫之畢。執筆三論宗盛圓。
　　承安三年三月八日以禪那院自筆草本令寫了。同九日交點了。
　　依此書寫德資破證菩提及我願滿足生生開惠眼。三論宗僧聖慶。
　　以此本一反交點了。
　　文明十四年十一月二十日誂他筆遂寫功畢。
　　於此卷者當坊中間法師道實（童名松菊）筆認也而長享貳（申）三月二十五日受屆。三論宗英憲。
　　同四月三日（已剋年五十）歸圓寂了後見人可須念佛可迴向者也。

名教抄卷第十三

　　　　
　　　　  
          
          

此卷有八科（附二智義）

    二障義。五住地義。五見義。五下分結義。十煩惱義。五十七煩惱義。六十二見義。八萬四千煩惱義。

二障義

    維摩疏六云。煩惱障四住煩惱也。智障者。障如來一切智。即無明住地惑（文）花玄八云。又攝大乘及地持論明。障有二種。一惑障。二智障。脫三界煩惱。但離惑障未離智障。若出二百離二障（文）言若出二百者。五百由旬後二百也。涅槃疏十七云。如從來釋二障。明煩惱障智名為智障。今明。不爾。只煩惱是障名煩惱障。只智是障名為智障（云云）法花玄四云。三界內煩惱名煩惱障。餘障行解者為智障（文）依此文意。界內四住為煩惱障。界外煩惱。謂恒沙惑及無明地為智障也。窟中云。此無明住地即指妄想心體。以為無明（云云）中論縛解品疏云。復有二障之說。四住煩惱名煩惱障。即二所斷。若無明住地名為智障。菩薩除之（文）窟上云。覺有兩義。一者覺察。二者覺悟。言覺察者。對煩惱障○言覺悟者。對其智障。無明昏侵事等如睡○所對無明有二。一性結無明迷覆性理對除彼迷。覺法實性。故名為覺。二事中無知。於事不了。對除彼迷覺知一切善惡無記。故名為覺（文）准餘文意。煩惱即四住煩惱也。又二無明是智障中之差別也。次明子結果縛。中論縛解品疏云。大乘人云。二種生死名為果縛。五住煩惱名為子縛。如古諸大乘師亦立斯義（云云）涅槃疏十七云。解脫有二種○眾生至三果具有兩縛。羅漢無果縛。有果縛。佛菩薩都無二縛。羅漢有一無一如文○立名色語通因果。若是因中名色更造作業更受後名色。故名名色。羅漢此身斷三界煩惱盡不須更為因。故但有果縛不得言名色也（文）此中五住煩惱名子結。其依受果報為果縛也。問。佛菩薩都無二縛者。且菩薩未盡煩惱。於地前受分段。三界報地上受變易。三界報然何云都無二縛耶。答。上據真悟菩薩。約界內煩惱及果報故言都無也。問。金剛終一念心惑障現前耶。答。玄二智云。若一念正觀惑不現前（云云）窟中云。無明常相續金剛心斷。其前念佛果起鎮惑無處（云云）明知金剛一念惑障都不起也。然細求猶可起也。窟云。無明住地即妄心體（云云）然金剛心帶生滅相。是非妄心。又涅槃疏云。只智是障名為智障（云云）有為般若亦是智障也。問。若爾其障誰之所斷。金剛無礙斷。其前念佛智唯累外生。是解脫道故耶。
    答。一義云。准淨影釋。即此金剛能斷自體即不續也。而言惑不現前者。據現起惑。若論任性即心體是障也。又言斷前念者。即此義也。又一義云。斷前念惑正是能治所治相對。然自體能治自然而滅。如電死卒。卒死電即消矣（證據可尋之。雖義重問答能可案之）

五住地義

    寶窟中卷云。此中應有五住地義。今略以八門釋之。釋名門一。得名門二。明體門三。地起門四。相應不相應門五。依止門六。斷惑位門七。大意門八。
    第一釋名門。見一處住地者。能生名地。令所生成立名住。心迷不解名惑。八忍七智推求諦理名見緣一理。總斷煩惱故名一處。故云見一處住地也。有人言。初一是見諦惑繫在三塗一處○又解。五利煩惱推求名見。入見道時一處併斷名見一處○今言○合三界見總為一處。故云見一處住地。以對離愛為三處故。以為一處也。欲愛住地者。欲界地中一切煩惱除無明見。說為欲受。以此此中著外五欲故名欲愛。然欲界亦愛自身。但著欲情多。故偏言之。又簡上界所愛色身偏說欲愛地。色愛地者。色界地中一切煩惱除無明見。說為色愛。以此界中拾外五欲。著己色身故名色愛。然色界亦愛己心。以此界中著色情多○又簡無色愛著心故○無色界中一切煩惱除無明見說為有愛○外道多取無色界身。以為涅槃。今為破之故名有耳○三有之法故名為有。又總說五鈍使。以變為主。能感欲界果報者名為欲愛○潤業潤生愛結最強。故偏說愛。有無明解。染污無知此目無明。
    第二得名門。若依初解。見於一理名見一處。此從能治得名。若依後意。五利煩惱名見。見道時一切併斷名見一處住地。此從能治所治合得名也。若四住地為二位。謂見與愛離愛為三。以見為一○此即當體從處得名。餘三住地當體立名。後一以過患為目。三釋之中以後意為正。所以然者。今釋四住煩惱只應結惑之名。豈得就解及解惑合釋也。瓔珞經下卷釋五住地。眾生識始起一想。住緣順第一義諦起名為善。背第一義諦起名為惑。以此二為住地故名生得善生得惑。因此善惑為本起一切善及惑。從一切緣生善惑名作。以得善作。以得惑作。而心非善惑。從二緣名。故名善惑二心。起欲界惑名欲界住地。起色界惑名色界住地。起心惑名無色住地。以此四住地起一切煩惱。故為始起四住地。其四住地前便無法起故。故名無始無明住地。金剛智知此始起一想有終。而不知其始。前有法無法生得一住。作得三住地。唯佛知始知終。此經文難解。今略釋之。一切眾生識起一想。此是無明住地也。住於緣起一念善惑。此是見一處住地。以初起一念生得善惡故名見一處住地。以其順諦起善。違諦起惡。當應以見諦斷之。故名為見。從一念生得起三界惑。即名三住地。三界惑從前生得惑起。故名為作。從四住地更生四住地煩惱亦名為起此當以前念四住地生後念四住。亦得以性成四住起現行四住。金剛心但見初起一念識有終滅之義。而不知其一念識前為有為無。佛即具知始終。此與涅槃經同。十地菩薩但見其終不見其始。諸佛如來具見始終。
    第三明體門。八十八使為見一處住地體。貪瞋慢無明四使為欲愛住地體。愛慢無明三使為色有二住地體。若以愛見二法為體者。三界見為見一處住地體。三界愛為三住地體。所以合見而離愛者。正欲影愛過患。潤業潤生皆由於愛故。今此經正明受生義故。廣影愛也。又眾生多起於愛。少起於見。是故合見而離愛也。雖舉愛見為端。其中有屬愛屬見煩惱者。皆攝入愛見中也。無明住地體者。謂不了生法二空及如來藏為無明住地體。
    第四地起門。有二種。一同類分別。五住種子能生為地。上心所生為起。二異類分別。四住地中見一處為地。三住地從見一處住地起名起。故雜心云。見諦所斷是一切染污法因。又無明住地無始能生是地。恒沙煩惱從無明生為起。次約粗細分別地起。無明是地。四住煩惱為起。又有人言。地起有四種。一性事分別。彼事識中取性煩惱名為性惑。說之為地。餘見愛等緣境別生說為事惑。故名為起。彼取性者。馬鳴論中名執取相。亦名執相應染。餘見愛等馬鳴論中名計名字。相尋名計處。及生詰結名計名字。成論師大意亦同。此解以通取相為根本。名住地。別相煩惱為枝條故名為起。二本末分別於前事中。十使為地。餘纏垢樂以之為起。三成起分別。一切煩惱宿習性成同名為地。對緣現生斯名為起。四前後分別。一切煩惱前能生後通名為地。後起依前同名為起。
    第五相應不相應相門者。一就作緣念法辨相應不相應。不作緣念法不相應。即五住種子是也。上心說相應故。此文云起者。剎那心相應。無始無明不相應。恒沙煩惱是相應。二粗細分。四住地是相應。以其粗故。無明不相應。以其細故。故起信論云。粗惑名相應。細惑不相應。
    第六依止門。見一處住地及有愛住地。此二依意識生。欲愛依六識生。色愛依身眼耳意識生。無明不了性空及如來藏。依意識生。五住種子並依本識生。
    第七明斷惑位門。斷惑義別有大章。若依三藏。十信伏見諦。十解斷見諦。十解伏思惟十行斷思惟。十行第七心去伏無明及四住習。從初地已去斷無明四住習。今此中大意。四住二乘所行。無明佛地斷盡。若依前文。羅漢辟支及大力菩薩。此三人同受變易生死。若爾即二乘與初地菩薩同斷四住盡。從初地至佛地斷於無明。其不盡者。地持法花疏中已釋也。
    第八大意門。然凡夫隨名著名。得相著相。聞說有五住煩惱。即言有惑可斷。二乘未除。唯佛能盡。即言有人能斷。有五住可斷。則成斷見。或斷而證涅槃。則成常見。法花中以此喻窮子。是除糞之人。以有惑可斷。有人能除。故名除糞。今大乘學。還作此解。是大除糞人也。金光明云。無明體性。本自不有。妄想因緣和合而有。無所有故。假名無明。是故我說名曰無明。無明既爾。四住亦爾。豈可言有五住可斷。但今約空。為眾生故。強名五住。知此五住本來無生。故名為斷耳。大品云。若法先有後無。諸佛菩薩即有過罪。此經云。非壞法滅。本性清淨。故名為滅須留意此門也（已上）
    次付本文料簡。言除無明見說欲愛等者。問。何故除無明耶。答。先明。別是第五無明地故於欲愛等除之。問。無明住地是心不相應無始無明。又初地斷四住盡。初地已上斷無明。若爾欲界十使中。無明使與見修同斷。即應四住地攝。如何於欲愛住地除之耶。又辨體門。八十八使為見一處即三界。四諦之下無明在其數中欲愛四使色有二住。然三使並舉無明。今釋名文。何除無明耶。答。釋名門中。隨名釋義。見及無明是五中之別。故且除之。理實界內無明即四住攝。故與辨體不相違也。辨體文云。雖舉愛見為端。其中有屬愛屬見。皆攝其中（云云）故見一處雖標見解。疑等亦其中攝。又見諦十使皆攝中也。又言除無明者。謂除界解無明住地耳。言欲界地中煩惱者。分段變易總名欲界。俱是三界故總標也。言得名門者。釋名門外別為一門者。實不離釋名。然為欲令義無濫故別為門也。然實可與釋名令用之。言三釋之中以後意為正等者。問。雖釋四住煩惱。約能治道得其名。有何過耶。例如見修斷惑。約能治道得其釋耶。答。此難云通歟。且云。名倒見修名四住。亦應有其義。然此文中不論修道。直辨惑諦。故知見一處亦不約能治道歟。瓔珞經下卷已下經文。略釋五住地名體也。此文名體並辨其義。多順得名故。於此門付明之。言當應以見諦斷之故名為見者。上文已非此。此今何故還取之。答。前明勝之義。而意非必捨之。為顯意解融通無偏取故。兼取之也（入見道時。一處并斷者。是淨影義章釋也）金剛心者。即無礙道與佛智鄰近。然大乘玄佛性義。依具釋。涅槃所明十地未得真悟。故見佛性與佛不同（云云）今金剛心是是地前耶。答。彼是興皇師一釋意也。又用地論師等釋。無妨。涅槃亦明金剛心等。釋與佛不同者。無階級也。階級故爾。又一義云。若以地前且為十地者。亦以地前終心為金剛。以初地為佛。亦無妨。然前義為勝。以瓔珞證五十二地故（且止）言不了生法二空及如來藏者。如來藏中有空不空。空義亦是法空。然此中相對空中論二空。其如來藏空是不對空。真如獨存故。又妄相空分為二空。真如空名如來藏空也。真如實是非空有。故別舉耳。有人地起四種分別。今亦通用故直述之不論其非。言無明不了性空及如來藏依意識生者。無明住地是妄識心。即無解識。而言依意識者。且據六識分別攝第八梨耶。總名意識歟。行品疏云。八識有二。一妄。二真。有解。性義是真。有果報識是妄。用起信論生滅者。生滅合作梨耶體（云云）故知無明與第八中真識合故云依意識生也。（以七八識與六合為意識。可尋證據也）又一義云。且據第六識不共無明論之。言五住種子並依本識生者。阿利耶識名本識也。窟下釋一依章云。一有能依非所依。約本識言之。是煩惱種子。約佛性言之。是生死妄總（云云）（是有四句中之初句也）即以此文成無明之所依也。與初地菩薩同斷四住盡者。總明盡處。若別論之。十解十行等次第斷也。故涅槃義云（大乘玄）今明。十信伏見一處住地。十解斷盡證人無我解。十解伏欲愛住地。十行伏色愛住地。十迴向伏有愛住地。初地初心斷四住地盡。初地已上斷十重無明（云云）
    次略明三種煩惱。窟中云。問。四住中有住有起。無明中何故但說住不說起。答。以無明住地更無別起。故不別說起。只以前所列見愛等通說為無明所起也（文）又云。四住與上煩惱作依作種。以起煩惱。依之。得立故名依也（文）又云。此無明住地久來性成。不同起惑作念現生故言無始無明。暗惑之心體無惠明。故曰無明。為彼恒沙起惑所依名之為住。能生恒沙故稱為地（文）又云。四住望無明悉是無明所起。但就起中後分住地性成在己者名四住地。現行於緣說之為起。又四住望恒沙。四住粗。恒沙細。故住是界內惑。恒沙是界外惑。若通論之。四住恒沙並是恒沙煩惱（云云）問。四住是界內惑。恒沙是界外惑者。何以恒沙不為無明所起。若言無明者。別起者豈以界外恒沙為四住所起耶。答。界外恒沙望四住。四住粗故為起。恒沙細故為地。然分別三種時。以四住所起名四住耳。上煩惱者望無明地為言也。窟云。於恒沙等上煩惱依者。此辨無明能生恒沙力也。無明所起眾多。喻同恒沙。所起增強。故名為上。亦覆於諸佛上法故名為上也（文）（此後釋於見一處釋名破。約能治為例難也。謂可論煩惱體。何依佛果德哉）問。若以界外恒沙為地。以四住為所起者。地起分別門何無其義耶。答。約粗細。無明是地。四住為起（云云）准此文意。亦應云界外之恒沙是地。界內愛見為起（更可尋之）

五見義

    中論邪見品疏云。所言五見者。謂身見·邊見·邪見·見取·戒取。五陰名身。於中起見名為身見。執我斷常名為邊見。見取有二。一取前見為第一。故名見取。此足上見取也。二生死中無樂淨計樂淨。獨頭見取也。戒取亦二。一以雞狗等戒為正道。是獨頭也。二以邪見為道。此足上也。邪見如前釋（文）次上文云○大乘小乘明邪見。云何異耶。答。若傳望者。外道望小乘為邪見。小乘望大乘為邪見。故涅槃明。二乘若空若有。皆是邪見。如云若以聲聞辟支佛心言無布施。是則名為破戒邪見。此是二乘空觀為邪見。又云。若見菩薩八相成道。是則名為二乘邪曲之見。此是二乘有解名為邪見。故知。二乘空有望大乘皆是邪見。就文明異者。大乘法中明諸法實相畢竟空義。一切取相有所得無非邪見○小乘法中但取斷常及五見及六十二見為邪見也。就今品意有三種邪見。一者斷常及我為邪見。二者別有我體。如犢子及假有體亦名邪見。三者若世諦中都無我亦是邪見。故下偈云。非是無受。亦復非是都無也○但假名有我。非無假名字我耳。非是有假我體我假用。故下結云。此是決定義。決定有二種。一者決定無即離二我。二者決定有於假名之我也○又此品破三種邪見。一破外道。二破學小乘。語意俱失。而自推折所立亦是邪見。三破得小乘。語不得小乘意。如聞十二因緣法此計有實性等。就小乘法中凡有四句。一是見非邪。二是邪非見。三亦邪亦見。四非邪非見。是見非邪者。世間諸正見等也。是邪而非見者。五鈍使也。亦邪亦見者。謂五見也。非邪非見者。餘殘法是也。就亦邪亦見中。復有通別。通則五見皆名邪見。別則唯撥無因果稱為邪見。以撥無因果其過既重獨受邪名。餘小輕更立稱（文）言傳望者。次第相望也。此先以義明之。就文明異等。付今論文明之也。引涅槃經者。仙光記云。大經第二十四卷中。佛告高貴德王菩薩。若依聲聞言。不見施及施果報。是則名為破戒邪見。又云。若見菩薩等者。大經第二十一卷。初佛告高貴德王菩薩。見於菩薩語。兜率下化。乘白象。降神母胎。乃至拘尸那城入般涅槃。如是等見是聲聞緣覺曲見。今略引之（云云。第二十四者。北土之本也。南方之本是二十二也。若見菩薩八相等。南十九。北二十一也）論疏第一云（論云。墮於無因邪因斷常等邪見）邪見者。邪見有二種。一別邪見。謂撥無因果。非此中所明。二通邪見。以其所見不正故名為邪見。即今文是也（文）（意云。撥無因果者。別於我見斷常等見名別邪見。總攝一切有無諸見所見不正名通邪見也）又云。問。無因邪因五見中何見所攝。答。身見者計有於我。邊見者。執我斷常。見取是正執諸見。戒取謂非道為道。邪見撥無因果。此無因邪因非四見所攝。四見所不攝者。屬通邪見。有數師云。邪因屬戒取攝。即苦諦下戒取。然戒取雖明非道為道。但此是略舉其一。非因計因通屬戒取。無因是集諦下邪見所攝。以撥無集因故也。有人言。非因計因。如計微塵為因。此是執果為因。即是迷果。如計机為人。正是迷執故。為苦諦下通邪見攝。實有集因。而撥言無因。是集諦下別邪見攝（文）言此無因邪因非四見所攝者。仙光記云。此無因邪因等者。五見之中邪見。所言名同通邪見。故名非四見所攝。然正可言非五見所攝也（已上）意云。無因邪因者。邪因即無因。非五見中撥無因果之見。但於邪因。若望正理無此邪因。故名無因邪因耳。故云。正可言非五見攝也。然邪見名同。故以通邪見屬五見中別邪見。且云非四見所攝耳。此意則望撥無因果之別邪見。云非五見攝。然就十使煩惱尋之。還是五見所攝。即五見中邪見攝也。又准涅槃疏。應云是邪智之類。若依此義。實非五見十使攝也。問。邪因應有所著。何故非見但邪智耶。答。若有執著立五見耳。此非五見。故知無執但是邪智。問。邪因即是非因計因之戒禁取也。何非四見攝耶。答。非因計因戒取者。即第二數人義也。今此初說。但云戒取非道計道故。亦非我故。但為通邪見也。此義不盡。恐非正義歟。或可此師不見有非因計因戒取之文。故作此釋也。言四見所不攝者屬通邪見者。無因即邪因故。非別邪見。但是通邪見。戒取唯非道非計故。亦非餘三見。故云四見所不攝。又一義云。無因是別邪見。邪因非別邪見。然二種並是通邪見。非云無因唯通邪見也。論疏第一解無因云。墮於無因邪因者。就此文在三。一者若就正義。無如此因。故名無因。於彼邪心謂有名為邪因。此迷悟合名也。二者即邪因之計。具邪因無因。萬物從自在天生。是邪因。而自在不從化生。是無因義。三者前六後一名為邪因。自然一計謂無因也（文）（總有八計中。一是無因。餘七是邪因也）言有邪師云邪因屬戒取攝等者。雜心第八頌云。非因而見因。是說為戒取（云云）長行釋云。謂於彼無因而見因。是戒取如為自在天故斷食。等。求生天。能辨性及士夫得解脫（謂能知世性與士天異者得解脫已上）又云。戒取者。非因見因。若於有漏處起者。見苦斷。若見道所斷處起者。見道斷（文）問。第四云（使品）於有漏行受淨等。審爾計著取戒等除等。故是名取戒見（文）雜心修多羅品又云。問。世尊說多見。何見攝。答。五見攝。又云。除此五見更無餘見覺。故說一切見五見攝（文）又云。若見誹謗真覺謂無有（無有謗施戒等）無苦等。是說邪見（乃至）妄置樂淨。是見取。若於餘處不實。而妄置士夫等。如是一切是邪智非見（文）准此等文。邪因之見是戒取也。第三解云。屬苦諦下通邪見攝者。此師亦謂。非因計因。非戒禁取故云邪見。而非撥無因果非別邪見也。然依邪見品疏者。通邪見者是五見也。無有戒取之外邪因見也。法花經云。入邪見稠林若有若無等（云云）涅槃疏十八云。古解云。邪見有通別。若直撥無苦諦。此即是苦諦下邪見。餘三皆爾。若通撥無三寶四諦等。此即是通邪見。此邪見無所屬。別邪見有所屬名為邪見。通邪見無所著即名邪智（文）此古人解通別二邪見。與論疏釋意別。此以汎爾撥無四諦等無堅執故但名邪智。即俱舍等云邪行相智。非染法也。論疏就染法邪見之中分通別也。問。犢子所計。我者。實我歟。假我歟。答。於俗諦中無實識歟。三論玄云。犢子入真觀故。則見我空出於俗諦。別有人體。龍樹約其入觀義邊。故但分二（文）（釋論四十七云。佛滅法分為二分。一但信人空。二俱信二空）仁王疏下云（釋五見疏）明四地菩薩能滅五見煩惱習氣故。地經云。我見為首。悉皆遠離。攝論云。四地斷俱生身見無明。三藏師云。大乘別有五見。一生滅見。准小乘邊見。二四念處見損正念。正念對治。准小乘邪見。三善惡見損正懃正懃能行一切無分別菩薩善法。若分別不能懃也。准小乘。戒取見四眾生見。是菩薩對治。菩薩不見。眾生異菩薩也。五正法見。正絕是對治不見有法也。菩薩行九種道能逆此五見流。始入菩薩須陀洹位。九種道者。一行生死。如病服苦藥（乃至）九依智慧。如幻師於幻疏中。不生真實。未見聖。別諍（文）法花譬喻品疏云。夜叉惡鬼下。第二明見使就文為五。第一明邪見。第二明戒取。第三明身見。第四明見取。第五明邊見也○邪見撥無因果能斷善根。諸見中重故前說之○戒取有二種。有善法惡法。若執諸見為道。是惡法戒取。故成論云。持牛戒。若成則為牛。不成則墮地獄。非此中用也。今此中明執三界有漏善法。以之為道名為戒取。依毘曇義。雖執善法為戒取。並屬不善攝。故除身邊二見。餘見悉不善。能持善戒得欲界人天昇。出四趣如土埵小高於地○或明。離地一尺二尺者。此執修禪絕欲。以之為道名為戒取。計四禪為道。如離地一尺。計四空為道。如離地二尺○計有漏非道為道。乖損有漏。喻如撲狗○身見不妨行施戒。復是隱沒無記。法比於戒取其過則輕。故廣第三也。問。成論義明。身見是不善。毘曇義明。身見是沒無記。此二云何得失耶。答。俱舍論評之云。我見有二種。一者生得我見。謂隨生三界地一切眾生皆起我心名生得我。如此之我則是隱沒無記。若如外道邪執之我名為不善也○次明見取。但見取有二。一者獨頭。二者足上。言獨頭者。無樂淨計樂淨也。言足上者。於我見上執是非也。如云自見實以餘妄語。今此文明執己見為是不受他見。如細□之鬼不受餘鬼也。彼有諸鬼。首如牛頭。下第五明邊見。斷常從身見生。如牛二角共在一頭（云云）

五下分結義

    仁王疏下解不還云。此人受欲界生盡更不還欲界也。略即斷五下分結。廣即斷九十二。見諦八十八。思惟四使也。又釋。五地中云。一身見。二戒取。三疑。人我久盡。二煩惱亦除。今始除疑。之是心煩惱功用。以三界為本。從三界出故。云三界疑等（云云）大品疏三云。斷三結者。中我攝邪見邊見。即是我見。言我常。即邊見。言我無常即斷滅。廣罪福及恒世即邪見也。戒取攝見取。為求道及後世樂故。苦行是戒取也。求樂因緣謂天所作。即見取。此明。求不見樂之因緣故。便謂自在天作此見。為是故是見取也。不明疑攝見。與數解異也。次那含但貪恚加前三結為下分結。下界眾生所起也（文）但貪恚者。那含但親貪恚加前頃。隨所斷三結為五下結也。言下界眾生所起者。欲界眾生所起也。欲貪瞋恚類也。身見戒取通三界眾生所起。而言下界眾生所起者。必還欲界故。故下界眾生也。

五上分結義

    大品疏三云。羅漢斷五上分結。上二界眾生所起（文）

十煩惱義

    涅槃疏十一云。三性中愛是何性。若是數家解。愛是不善與無記如欲界愛。十煩惱中八種是不善。身邊二見此是無記。非是白淨無記。此是隱沒無記。上二界愛並為無記也。復有一部人解。若欲界愛一向不善。上二界愛但是無記。論人解愛通三性。三界愛皆然也。論人云。愛佛功德。此愛則是善。故愛通三性。數人云。愛佛功德。此非是愛。此名為欲。則是善。故得是善也（文）

五十七煩惱義

    涅槃疏三云。五十七煩惱今且數種。開善云。聲聞人迷佛常樂我淨四德。約治道為論。此常樂等四具通迷四諦。一諦下有四。有四則有十六。現為十六。比諦復有十六。合為三十二。思惟不能通迷。四諦中隨取一諦。一諦下有四現有四。比復有四。合為八。約三界一界有八。三八二十四。是前三十二合為五十六。三界外有根本無明。為死無明。此無明此不受報。足於為五十七也。次有高唱嵩法師。此是類法師。而大論經法師解云○三空以還自能斷結不須請佛。若是非想一地妄須有佛方結斷。餘人則不能。我今請佛。正請佛住教。我斷非想煩惱。就非想地中自有五十七煩惱。明此地有五見及疑六使。一云。使中開為九品。六九合五十四。思惟中有三。貪慢無明。此三足前合為五十七。今難○見諦九品煩惱只一治道。總治九品。此應不開善。是思惟九品治道還治九品。此住應開。何得反開見諦。而不開思惟此難解也。若依大論釋。我見攝六十二見。又論主云。除五見餘五十七見。以此為五十七煩惱。須尋（云云）（文）問。大論明。開十四難為六十二見。而言除五見者。何等五耶。答。

六十二見義

    法花疏云（方便品）六十二見者。大品佛母品開十四難為六十二。十四難者。神及世間常無常等四。神及世間邊無邊等四。死後如去不如去等四。合為十二。及身與神一。身與神異。合為十四。常無常內約五陰作之。一陰具常無常四句。故成二十。邊無邊亦約五陰。故成二十。如去不如去亦成二十。合為六十。一異為本。為六十二。又釋。即色是我。離色有我。我住色中。色住我中。一陰有四。五陰二十。約三世為六十。斷常為本合六十二。十六為即陰。四十六為離陰。又解。一陰上計有無二種。五陰便成十見。三世為三十凡夫陰有三十見。聖人五陰亦三十。合為六十。涅槃非三世攝。但計涅槃有無二合成六十二見也。問。五見攝六十二見不。答。我見為六十二見本。邪見撥無。而六十二計有故不攝邪見。見取以六十二見為第一。戒取謂六十二為道。即四見非六十二攝。而六十二見屬邊見也（文新撰同）問。此中有三釋。而第一解云。一異為本（云云）而神及世間一異者。即是我見中即陰離陰也。第二解即色是我者。是即陰我。餘三離陰我。如色陰餘。陰亦若爾多是我見。第三解有無為六十二見。無即邪見。有者四見也。五見之中何但云局邊見耶。答。今案五見相攝之。問答者但就第一解耳。而其一異為本。足六十二者亦是邊見耳。意云。神及世間一者。世間無常我。亦斷執。其異者。世間無常我。是常也。故是邊見耳。即第一解六十二見並是邊見也。今見此問答。偏就第一解者。大師正意應此耳。以依大論文故也。第二解言。十六為即陰等者。一陰中有四。一是即陰。三是離陰。一世五即陰。三世十五即陰。而本斷常中數是即陰。現在陰滅我即滅故。若陰滅我存猶是離陰我也。故於前十五上加一斷見為十六即陰。其四十六離陰准之了知。即此解中云斷常為本者。問。即色是我等是身見。斷常是邊見。邊見應未何云本耶。答。此非正義也。
    同疏云。入邪見稠林者。此中有一見二見乃至六十二見。言一見者。總詺外道諸見為一邪見。邪見眾多解如蜜林。故云稠林也。若有若無等者。此明二見也。智度論云。愛多者。著有故起有見。見多者。著無故起無見。又云。四見多者。著有。邪見多者。著無也。依止此諸見具足六十二者。明六十二見也。大品云。譬如我見攝六十二見。即我見為六十二見本。大品又云。一異為本。此經以有無為本。此三不相違也。由計自我故生諸見。即我為其本。以有我故計我與陰一。我與陰異。故以一異為本。我與陰一即陰滅我便滅。起斷見。我與陰異即陰滅我存。故起於常見。既斷常即是有無故。以有無為本。有無謂邊見也。邊見為六十二見本。我為邊見之本也（文□同）問。邊見為六十二見本者。六十二見於五見中是何見耶。答。亦是邊見之差別也。此文且取其本名邊見。以其支條名六十二耳。實並是邊見也。中論邪見品疏云。六十二見者。上以一尺。今重。述異解。一云。即色是我。離色是我。我中有色。色中有我。我有於色。一陰有五。五陰二十五。各除第二離句唯成二十。欲界二十。色界二十。無色界唯有十六。以除色。除色陰四句。故今成五十六。三界各以斷常為本。故有六十二。數人多用此解。又釋。世出世合論六十二。如前涅槃品說。於如來上起有無等四見。五陰合二十也。於凡夫上過去世起常等四見。五陰合二十。於未來世起邊等四見。五陰亦二十。斷常為本。名六十二。問。經何故云我見攝六十二見。或云。斷常為本或亦一異為本。
    答。我是本中之本。由起我見故推我一異。一則身滅我滅。名為斷見。異則身滅我存。名為常見。此之二本即是次第故經論互說（文）仙光院記云。或云。斷常為本等者。大品經第三十八卷中。佛言。諸有薄論之人不種善根。不隨善知識。沒在我見中乃至一切種種見中。墮在邊見。若斷若常。以邪見故非法言法。法言非法。今略引之（已上）言各除第二離句者。意云。離色是我者。一陰有五。後四之中。此為總句。後三是別故。第二句無別體。以是故除之歟。涅槃品疏云。六十二見阿含梵動品中。明本劫本見末劫末見。數紙文不可具述。今依智度論七十卷解佛母品。離十四難為六十二見○問。此十四難約何世論耶。答。異解（云云）今明常邊等八句。直辨神體。不約世故明知體是常無常等也。如塵不如塵此別明後世。所以別明後世者。智度論云。此後世事安惑者多迷。是故別說。開六十二者。一陰四句。五陰二十。常無常二十。邊無邊。如塵不如塵亦二十。故成六十。□為本成六十二。仁王疏上云。小乘以六十二見為邪。計諸陰有即常見。執諸陰無即斷見。因此斷常六十二見然。解六十二見不同。但依釋論明六十二見。歷於五陰而明神及世間常是事實。餘妄語是見。依色○（無常及亦常無常非常非無常亦爾）色上有四句（受想行識合二十句）世界有邊無邊。亦歷於五陰有二十句。死後如塵如不如塵。歷五陰復二十句。身即神身異神。後有二句。合為六十二見也（文）此如法花疏初解涅槃品疏次解同也。且此等文總有六解。法花疏有三解。一開十四為六十二見。二者即色是我等五陰各四。歷三世成六十等。三者有無二見約五陰成十見。三世凡三世聖成六十見等。邪見品疏有二解。一者一陰有四。五陰成二十。三界合成五十六等也。二者於如來起有無等四見。五陰成二十。於凡遊塵起常等四。五陰二十。於未來起邊等。五陰二十等也。此二解異上解。合為五釋。涅槃品疏二解。一者梵動品說。略不引文。彼異前五解。二者開十四難（云云）此如法花疏初解。而正用智論開十四難說也。故涅槃品疏云。今依智度論（云云）又仁王疏但依釋論而已。

八萬四千煩惱義

    仁王疏上觀是則初地一念具足八萬四千波羅蜜云無所得□□具足一切。合言八萬四千者。是一途法門耳○（依賢劫經明之）亦對八萬四千諸塵勞門（云云）塵勞者。是煩惱異名也。此亦是一途法門名數耳。涅槃疏三云。竺道生解。八術者。善治三毒及三毒等分。故云八術。三毒及等分只有四。那言八。今明。善知四種病。復識四藥。藥病合為八術。此解為好。明此四病總攝八萬四千煩惱。四種各有二萬一千。合為八萬四十。病既爾。藥亦然（云云文）大品疏六云。應論八萬四千。貪欲二萬一千。以不淨治。乃至等分二萬一千。總以三藥治。成不淨或以因緣。略論根本唯四。謂三毒等分。今二釋。一云。具三毒等。二云。我為等分。以我具起三毒也（云云）成不淨或以因緣等者。解總用三藥相也。四種各有二萬一千者。可尋之。且云。准波羅蜜門了解釋之歟。寶窟中云。八萬四千。如賢劫經說。彼有菩薩。名曰喜王。晏坐七日。作是思惟。菩薩行何三昧。使速逮致八萬四千諸度法門。諸三昧心。諸陀羅尼解脫門等。過七日已○請前所念。佛時對曰○有三昧門。名了諸法本。行是三昧。便速逮致八萬四千諸度門等○諸佛功德。凡有三百五十種門。於彼三百五十種德。各修六度。以之為因。便有二千一百諸度。用此諸度。對治四大六衰之患。便有二萬一千諸度。云四大者。所謂成身地水火風。由前諸度得淨法身。故然捨之。言六衰者。謂外六塵。六塵之賊。衰耗善法。故名為衰。由前諸度證諸法空。故能治之。彼前二萬一千諸度。各對眾生四種心患。便有八萬四千諸度。言四患者。多貪為一。多瞋為二。多癡為三。三毒等分為四。又解。取身見為等分。以身見能生三毒故也。八萬四千者。三百五十度謂果。六度謂因。則因果一雙也。此因果謂得也。自下明離四大六衰。衰謂離果。果中有內蛇外賊。下明因。因中有三毒及等分。故八萬四千。無義不攝。八萬四千既爾。三昧解脫陀羅尼等類亦同然。今說諸度。以為八萬四千門矣。此善八萬四千法。種別不同。故名為門。又此八萬四千。通人神解。故稱為門也（文）
    仁王疏云。八萬四千波羅蜜者。案賢劫經辨三百五十度。始從修行度光曜度。終乎分舍利度為三百五十度。一度中則有六度。合二千一百度。一度之中復有十善則合為二萬一千度也。以四善根□□。即八萬四千諸波羅蜜也（云云）言四善根者。不淨慈悲因緣及念佛三昧也。復有十善者。即四大六衰之能治善也。或不殺等三身口四三意之十善也。准此應言多貪中有二萬一千者。三百五十度家所治。各有六度所治有二千一百煩惱。四蛇六賊門所生故成二萬一千也。此則對能治成其數耳。或自於煩惱成二萬一千者。可尋之也。

名教抄第十三

　　承安三年二月十一日於醍醐寺□□□□□筆草本令寫畢。同交點了。
　　依此書寫德資彼證菩提我願令滿足生生開慧眼。三論宗僧聖慶。
　　文明十五三月十日為弘法利生書寫了。三論宗英憲（生年二十一）

名教抄卷第十四

　　　　
　　　　  
          
          


此卷有八科

    教跡義略標。十番二教義。三法輪義。二種次第義。三藏義。十二部經義。正像義淨土義。

教跡義

    教者。諸佛菩薩所說言音名字句等。墨書經卷及形像佛等。凡表真理示人並是教跡。
    玄云。然群基百差致令聖教萬味（云云）成地二家。五時四宗。花玄一云廢四五之妄談。明一極之玄宗（云云）又維摩疏第一文即二文合用之。法花遊意云。南方五時之教。北土四宗之論。無文傷義。昔已詳之（云云）三論玄云。但應立大小二教○略引三經三論證之○（三經者。一大品云。我於閻浮見第二法輪轉。二法花云。昔於波羅捺轉四諦法輪等。三涅槃云。昔於鹿林轉小。今說大。三論者。智論云。三藏大乘藏。地持云。聲聞藏菩薩藏。中論云。生滅法。無生滅法。取意略攝之）問。若立二藏教者。何後言一極玄宗耶。答。大乘一味故名為一。皆明究竟圓極之宗故稱極也。此唯就大云一極宗。小乘明義未圓故非極也。若以大會小名一極者。大乘之外無別小法。總攝諸教為一極宗者不相違。然非正意。正意唯取大乘教耳。
    ○次論教體。淨名玄第六云。非但取說義為教。經中明六塵皆是教。問。若爾境教何異。答。此因緣有無可兩望論之發智。即境能開不有不無不二理。即是教也。此據佛不說自有境教也（云云）依此釋文。教有二種。一者說教。二者境教此約教諦言之是言說之教諦。表理之教諦也。今此教跡中亦具明之。故有淨土門意。明淨土塵。皆令眾生悟解於理。故在別□表應亦爾。以形像表真佛經喻表言說及義理故為教也。

十番二教義

    玄教跡義。菩薩藏聲聞藏（一）大乘小乘（二）有餘無餘（三）作無作（四）了不了（五）有邊無邊（六）頓漸（七）半滿（八）常無常（九）有量無量門（十）往收不以具足十門方收。但以二門攝無量法（云云）二藏名者。出智論及涅槃等（緣覺。不集教。但名聲聞藏菩薩藏中。具有作法。又佛不稟教也）大乘小乘名者。智論二道（第九十二云。小乘道大乘道）十二門明對二乘名大乘等有餘無餘名者。勝鬘經說小乘為有餘地。說大乘名無餘。也。作無作名者。出勝鬘。小乘所觀名有作四諦。大乘所觀名曰無作四聖諦（窟云。言作無作從行立名。舉小乘諦望語更有大乘觀諦。可以修作名為有作云云大乘異此。可悉之）有邊無邊及有量無量亦出勝鬘。其經文云。作聖諦是有量四諦。無作是無量四諦（窟云。有量無量者。二乘智力有限量。佛智無限量。邊無邊亦如是今考經文。不言有邊無邊。但是義准立此名耳）了不了者。出涅槃經等法四依也。頓斷者。小乘為漸。大乘為頓。如天親菩薩涅槃論說。然法花信解品疏花嚴等為頓。若初小後大總為漸教。然考義意。此亦一切大乘並名為頓。望菩薩說故。然望小乘漸悟之人。即法花等且名為漸故。統略云。唯小乘教名漸非頓。諸大乘經并具頓教也。半滿者。出涅槃經。半字滿字也。常無常者。無常是生滅法輪常是無生滅也。此如法華及中論明。

三法輪義

    三法論者。依法花經信解品說。一根本法輪。二枝末法輪。三攝末歸本法輪也。法花遊意云。一往則花嚴為根本法輪。自花嚴之後。法花之前為枝末法輪。此經屬攝末歸本（云云）義疏二云。法花以生乃至涅槃是收末歸本一乘輪也（文）此三法輪略為二種。一根本謂一乘教。二末教謂三乘也（法華玄第一）又廣為四句。一根本非枝末。謂一乘法。二枝末非根本。謂四乘教。三亦根本亦枝末。即法花前諸大乘經未廢三乘者。四非根本非枝末（泯上三句歸于一道清淨。統略中卷明此四句。然釋無第四句。今我准明之。謂次上明頓漸四句。第四句如此）問。前三輪二教中。大品等經未廢三乘。是何攝耶。答。義有兼通。若論佛乘是根本教。未廢三乘是枝末也。但攝三輪義盡何必屬一種耶。又若隱理從緣是枝末攝。若廢緣論宗但是根本。若爾三輪相分不濫也。統略云（神力）如三輪。前為菩薩說。根本中為二乘說。枝末後明攝末歸本也（文）此文約所化機緣以分三輪。其義明矣。

二種次第義

    二種次第者。略章有二種次第義云。釋妙莊嚴等品三世諸佛唯有二種次第。一根緣次第。二義次第。義次第者。如先說苦諦次說集諦也。根緣次第者。如先說苦諦後說十善等非四諦。次但隨根緣。佛說法時多就根緣。菩薩造論多依義門次第撰集（云云）（釋妙莊嚴等品者。舉所釋也。三世已下正釋之）涅槃疏十一云。如舍利弗毘曇所明兩種次第。一者根緣次第。二義次第。若是佛說法多取根緣次第。舍利弗毘曇則多明義次第（文）法花妙音疏云。此下諸品多是根緣次第。不必須依義生起也（文）八不義云。大乘論明義有二種法門。一云義次。二謂根緣次也。義次者。必須前後相生始終次第也。根緣者。有病即除。有緣便說。不必須前後相生也（文）

三藏義

    法花安樂行品疏云。所言三藏者。凡有二種。一者小乘三藏。二大乘三藏。如攝大乘論說。三者大小合論三藏。謂聲聞藏緣覺藏菩薩藏。有人言。花嚴等為大乘惠藏。決定毘尼為大乘毘尼藏。地持論等為大乘阿毘曇藏。今謂。大乘經中自應有三藏不應別論。今言小乘三藏者。欲簡餘二種三藏也（文）
    新撰論同之。准此釋文法花云。樂不親近三藏學者。智論云。迦葉結集三藏者。且舉小乘三藏耳。非云大乘比三藏也。然三論玄以此經論二文。證成實論釋三藏。故是小乘者。大乘雖有三藏。而不得總名也。言大乘三藏如攝大乘論說者。梁攝論第一云。攝大乘論即是阿毘達磨教。及大乘修多羅（無著本也）天親釋云○若離阿毘達磨名。則不知此論是聖教。為此義故（此舉所釋顯論是聖教也應并舉修多羅。而略舉一耳）又為顯經名。譬如十地經（文）（此顯聖教中。據別釋之阿毘達磨。是則經故）攝大乘論此文且舉大乘二藏。律則准知。但此中應正為證阿毘曇耳。故破。有人以地持論為阿毘曇云。大乘經中自有三藏。不應列論。故知引攝論證大乘經中有阿毘曇耳（更檢之）花嚴等為惠藏者。正應是定以是修多羅故。言惠者。既有人釋。不須劬勞。又此以戒惠二法判。非約戒定惠三學分之。戒是身儀。惠即心解也。即身心二法。又是解行二門耳。故以經律配之。論但解釋前二教也。故以地持為阿毘曇。目錄之家入律藏也。雖解釋惠及戒。且取解律為律藏耳。今取前二法。上解釋決釋故為毘曇也。新撰疏文同前也。
    次明諸經七例。義疏一首之部類不同。略為七例。一者一會之經用為一部。如十地等經。二者多會法為一部。如花嚴之類。三者入□初分用為一部。如六喻泥洹。四者具足二分以為一部。如大涅槃。五者略本以為一部。如小品經等。六者廣本以為一部。如大品之流。七者一品以為一部。如觀世音之例。今此法花於七種中。是具足本。若依梵文。應是略說有六千偈（文）問。前六是三雙也。第七一品為一部。何不論多品為一部之相對耶。答。多品之經隨應前六之所攝也。問。若等但應有一雙。何更有餘義耶。以一會多會云攝盡故耶。
    答。其理是通。更不妨之。然於一會多會之上更為顯差別。故亦開二分略廣等也。而不明一品之對多品經者。今案。對不成故。謂取多品之中一品為一部。如觀音例。又自本無品。如勝鬘經金剛般若等。不如前三對。故不明一雙。但明一品耳。共略廣等其取無定無分乖故。於一雙義攝盡耳。故上前六為三雙。第七無雙也（法花玄一引釋論云。法花無量無邊如大海水文）
    ○次明結集。中論云。如來二月十五日入涅槃。諸聖第子四月十五日於王舍城祇闍崛山中結集三藏（云云）（此明小乘耳）大品疏十云。問。付屬阿難三藏。三藏在崛山。與迦葉結集。付阿難。般若何處集耶。答。文殊明阿難。結集未知何處。一云。還在崛山。二云。是鐵圍山邊也（文）大論侃疏釋第一帙云。准下文於鐵圍山結集（云云）（未詳之）金剛仙論云。文殊結集。如來在此世界之內。不至他方世界。十方諸佛並皆雲集。說法亦名話經（云云）（□□疏釋可以此文尋之）道宣律師感應記云。又付文殊大鐵圍山諸菩薩等住處九地有八萬人。當令略集付屬阿闍世寫我遺教（云云）（已上二文法苑珠林出之）中論玄云。佛滅度後。迦葉以三藏付三師。以修多羅付阿難。以毘曇付富樓那。以律付優波離（云云）又云。至二百年中○大眾部因摩訶提婆移度。住央崛多羅國。此國在王舍城北。此部將花嚴波若等大乘經。雜三藏中說之時。有信者。有不信者。故成二部。不信者唯言阿難等三師所誦三藏此則可信（云云）又云。上座弟子但弘經。以經為正。律開遮不定。毘曇但釋經。或過本。或減本。故不正。弘之亦不棄捨二藏也。而薩婆多謂。毘曇最勝故偏弘之。從迦葉至崛多正弘經。從富樓那稍棄本弘末。故正弘毘曇至迦旃延。大興毘曇上座弟子部見其棄本弘末。四過宜令遺其改宗。遂守宗不改（云云）（而上座弟子部移經雪山遂得名）又云。舍利弗釋佛九分毘曇名法相毘曇。羅□羅弘舍利弗毘曇（云云）又云。如成實論等。通申三藏○馬鳴菩薩師名協比丘。造四阿含優婆提舍。別釋多羅藏。善見毘婆沙別釋毘尼藏智度論也（第百卷）八十部律。八十部毘婆沙釋之。善見律別釋師子國要用十八誦律。舍利弗別釋佛九分毘曇（云云）（協比丘亦非婆沙師□者三□□六百年間造毘婆沙也。而馬鳴三百五十年於其師協比丘者。知非婆沙之會其也。後不云長幸故更考）又有四藏。仁王疏云（受持品釋初地四大藏者。修多羅毘尼阿毘曇雜藏也。亦可依勝鬘經一名人天色根藏。二聲聞藏。三緣覺藏。四大乘藏云云）

十二部經義

    玄教跡義云。有四句。一大小俱明十二者。以十二是一數之圓。又治眾生十二緣病故也。二大小同明九部者。亦是一數之國。又為九道眾生說故九部。小乘約法淺故無。方廣經佛記非小乘之宗。又小乘人無補佛處。故除授記經。小乘法淺有人能聞。故除無問自說經。又大士能為眾生作不請友。故有無問自說。小乘不能。要待請方說。故無無問自說（問。疏小乘經猶是佛說。何不能作不請友耶。答。示同小乘故爾）大乘人根利故除三。以利根故直說即解。不須因緣及以譬喻。亦不假論儀。故略以此三。第三句小廣大略。如地持論說。菩薩藏名方廣經。聲聞藏者。謂十一部。此意明。大乘十二為明方廣理。從所詮理故十二○悉名方廣。小乘十二不為明方廣之理故存十一名沒方廣之稱。第四句大廣小略。大乘滿字故具十二。小乘半字。唯有九部。又得開三。修多羅·祇夜·伽陀。此三就教別名。即以教為體。餘之九部從□□□□不離此三。三從文言立□。九從功能受體。問。其十二者。何等耶。答。一修多羅玄云。有二種。直說語言。為別修多羅。從如是至奉行通修多羅（文）二伽陀經玄云。謂不等頌。仁王疏云（四卷）不頌偈梵本名伽陀。以汎爾偈說。不誦長行故（文）三祇夜經玄云。謂等頌。仁王疏云。重誦梵本名祇夜（云云）四授記經仁王疏云。外國名弘伽羅那。以記未來得佛果故。成實論明。名解義經。以玄問答解。釋因得果故。涅槃疏十二云。受記即從所受人為目。授記即授能授為言。今言授記。授成佛記。依釋論判。具授九道之記。今據彌勒。勝者為異（文）五本事經玄云。本事說他過去世事。如藥王本事品等。仁王疏云。法界如者。西國名伊希曰多伽。此間應云本事。佛說法界畔。亦云。以說過去十八界事故（云云）涅槃疏云。伊帝曰多伽。此云如是語經。成論之卵法藏如。云界經及甘露鼓等語也。大論云。釋迦所說名界經。分別罪福各有界分。如淨名說。是地獄是餓鬼等也（文）六本生經玄云。說自過去世事為本生經。仁王疏云。本事如者。外國名闍陀伽。此間名本生經。以說自身本生事故。前本事經說自他十八界。故涅槃疏云。闍陀伽此云本生。即是本事（文）（意此本生亦名本事。即仁王說也）七未曾有經玄云。□□□經為善事。如青手行缽自約聽經大地振動。仁王疏云。未曾有○外國名阿浮陀達摩。此說神通。變化事故（文）八因緣經玄云。因緣謂起罪本末。隨本末而說名因緣經。仁王疏云戒經如○梵本名尼陀那。此是因緣經。以因事制戒故。涅槃疏云。尼陀那此云因緣經。即是說經之因緣故云因緣如。說羅細捕鳥事。是勿輒小罪。偈之因緣經（云云）九譬喻經玄云。譬喻祇夜法喻一雙（文祇夜新故來）仁王疏云。譬喻如者。外國名阿波陀那。以藉事諸法故。涅槃疏云。阿波陀那成論云本末。今云譬喻（文）十無問自說。仁王疏云○西土名優陀那。以不待請說故。涅槃疏云。成論云長行雜說。今言無問自說（文）十一方廣經。仁王疏云。外國名毘佛略。以說法空方廣理故。涅槃疏云。此云廣經。廣說義味。問。昔亦有廣經不。
    解云。阿含中亦有廣經。廣明小乘也（文）十二論義經玄云。論義經者。則是能論。下八部四雙名為所論（文）（此就小乘九部。故除論義餘有八部。修多羅伽陀為長行與偈一雙。本事本生自他一雙。未曾有因緣善惡一雙。譬喻祇夜法喻一雙。今以論義望八部為一雙也）仁王疏云。外國名優波提舍。以問答辯理故（文）問。十二部中修多羅望三藏中修多羅。云何辨同異耶。答。玄教跡義云。三藏中修多羅。豎長橫狹。豎長故攝於十二。橫狹故但一藏。十二部中修多羅橫闊豎短。不攝十一故豎短。攝三藏故橫闊（云云）（□□□為豎。三藏為橫。何故爾。此且開橫豎。以顯通局。亦得三藏為豎十二為橫。又十二長故為豎。三藏望此為橫。又三藏部別相並故名為橫。十二多是義別。十二相望非等。是別或是義分故。但名豎。應悉之）

正像義（略章本八科外）

    略章正像義云。正法千年。像法千年。末法萬年。於祇園精舍礙。善見毘婆沙中亦有此說。但度女人出家損正法五百年（云云）論疏一云。凡有三釋。一云。迥失。即引摩耶經為證。二解云。此五百流入像法。此解無所出。三藏云。尼修八敬故。還復千年。於十誦律文（文）又云。問。釋迦佛法凡有幾年。答。出處不同。今略引六處。一俱舍論引經云釋迦佛法住世千年。此言千年。但說正法不論像法。二摩耶經云。正法五百年。像法一千年。三真諦三藏引毘婆沙云。法住世二千年。四大集經明六種堅固（月藏經第九卷）初五百年得道堅固。次五百年多聞堅固。次五百年三昧堅固。次五百年塔寺堅固。次五百年鬥論堅固。次五百年愚癡堅固。此即三千年也。更檢彼經。此取定。又善見毘婆沙二十二卷云。初千年得阿羅漢具三明。次千年但得羅漢不得三明。次千年得阿那含。次千年得二果。次千年得初果。五千已後但剃髮著袈裟而已。更不得道。六外國祇桓精舍銘於在古。涅槃經復載。此云。佛正法千年。像法千年。末法萬年。天竺□□眾中。恒唱此事云。佛法若千年已過。佛法欲滅。老死至近。宜須精進。此則佛法一萬二年也（略抄）今檢大集。不云第六有五百年。此與本文有違順故。勸檢經文。然後取定又考經。三昧多聞先後異此也。涅槃疏十三云。問。釋迦正法五百年。像法一千歲。合一千五百年。後滅者。爾時於經在不耶。解云。佛法滅。經卷並盡。唯有無量義經。猶住世百年也（文）無量義經義記云（淨影）釋迦正法有五百年像法千歲末法萬年。一切皆過名為滅。佛以慈悲憐昔眾生故。法滅後獨留此經百歲濟度（文）經云。經道滅盡（云云）今思。經道之言正當末法。正法是證。像法是行。末法教故也。末法後彌陀教存者。應契文意。然嘉祥言千五百年後者。像法亦名經道無違名。爾何故但言百年彌陀教存乎。今案之。末法萬年唯彌陀教。即是彌陀教存末法耳。然言百年者。且舉末法初百年矣。法花勸發品疏云。問。前立云復五百歲。今云後世復五百歲。何異。答。正法五百年。像法一千前明正法滅意。入初像法五百年。今是像法第二五百。即是兩後故。云後世復五百歲（文）譬喻品疏云。大論佛法凡有四時。一佛在世時。二佛雖去世□□未改。謂正法時。三佛去世久道化謬替。謂像法時。四轉後微末。謂末法時。今但舉初三。攝末屬像也。法花玄十云。問。云。何為像正。答。此具多義。一在世為正。滅後為像。二未有異部為正。有異部為像。百十六年後屬像法。三者得道多為正。前五百也。四者未破正法為正。六百年未破。五者千一百年諸惡法起名像。千年內為正。六者二千年皆處正法。七者諸菩薩見法不滅（略抄）又千年名正。得千年後不正教法（云云）身子授記中不明末法。法花玄云。像開為二。謂像及末（云云）仁王疏下云。所言八十年者。佛滅度後一百年中。五師持法各二十年。迦葉·阿難·末田地。此三人親見佛化。行法如佛在世。故法不滅○第四商那和修。第五優婆毱多。此二師各二十年持法。商那和修當八十年。以不親睹佛化故威儀法滅也。言八百年者。正證法滅五百年內。二十五師並是聖人相傳。故證法不滅。六七二百年內。馬鳴龍樹二人傳法。以弘法人強故法不滅。八百年中。餘人弘法。以人弱故令法滅也。言八千年者。像末法滅也。由末法眾生好行邪法惡賤正法。像末二法滅耳。依涅槃經。末世有十二萬大菩薩。善持我法。我法□□□。就今□故云滅也（文）問。二十五師皆在正法五百年內歟。答。二十五師付法至一千年歟。中論玄依摩那經云（阿難曰）如來正法五百年。第一百年優婆屈多。說法教化住持正法。次二百年尸羅難陀比丘○度十億人。次三百年青蓮花服比丘○度半億人。次四百年間牛口比丘○度一萬人。第五百年寶天比丘。度二萬人。八萬眾生生發菩提心○六百年間○馬鳴比丘摧此外道。七百年間有一比丘。名曰龍樹。善巧說法。燃正法炬。滅邪見憧（云云）准此文意。依摩那經。明五百年。正說法在六七百年。馬鳴龍樹傳法也。然二十五師出付法藏如刻。天親菩薩論云。付法藏中親有其人。是故可信（云云）中論玄云。次上座弟子部者。佛滅度後。迦葉以三義付三師○阿難去世以修多羅付末田地。末田地付舍那婆斯。舍地婆斯付優婆儀多。優婆儀多付富樓那。富樓那付寐者柯。寐者柯付迦旃延尼子○三百年初。迦旃延尼子去世。便分成兩部○上座弟子部。但弘經。以經為正○而薩婆多謂毘曇最勝故偏弘之（云云）又云。大眾部○成七部。言八部者。則數根本大眾部也。○從上座部合有十一部。大眾部有七部。合成十八部。足根本二部為二十部（云云）教跡義云。從大疏部分為九部○上座部因諍論事分為十一部（云云）此本末合為九部及為十一部。與中論玄異也。教跡義應是。依開中之十八部論。考其文相契故也。中論玄相合真諦部執論也。久解同經說。數同而事別。十八部論云。一名薩婆多亦名因論。先上座部亦名雪山部（云云）故不開上座部與雪山部也。而中論玄大眾部中。後一部名也。委如文義。要考之（部執論支猶等三山中。闕無一山名也）中論玄云。薩婆多傳。有異世五師同世五師（云云）薩婆多傳。是梁僧祐師作也。又云。異世五師者。一迦葉。二阿難。三末田地。四舍那婆斯。五優婆屈多。此五人持佛法藏。各得二十餘年。更相付屬名異世也。同世五師者。於優婆屈多世則分成五部。一時並起名同世五師。一曇無德。二摩訶僧祇。三彌沙塞。四迦葉維。五犢子（云云）教跡義云。十八部中五部盛行。五部者。一薩婆多部。二曇無德部。三僧祇部。四彌沙塞部。五迦葉唯部。五部中薩婆多部盛行（云云）前問世五師沒。薩婆多更出犢子部也。又教跡義云。佛三藏中毘尼藏多有此名（云云）中論玄云。又大集經亦明五部（云云）說處不同出沒有異也。涅槃疏十三云。問。釋迦正法五百年。像法一千歲。合一千五百年。後滅者。爾時猶經在不耶。解云。佛法滅。經卷並盡。唯有無量壽經。猶住世百年也（文）

淨土義

    ○大乘玄教跡義淨土門云。淨土者。蓋是諸佛菩薩之所栖城。眾生之所歸。想談佛土。凡有五種。一淨。二不淨。三不淨淨。四淨不淨。五者雜土。所言淨者。菩薩以善法化眾生。眾生具受善法。同構善緣。得純淨土。言不淨者。若眾生造惡緣。感穢土也。淨不淨者。初是淨土。此眾生緣盡。後惡眾生來。則土變成不淨。不淨淨者。不淨緣盡。後淨眾生來。則土變成淨。如彌勒與之釋迦也。言雜土者。眾生具起善惡二業。故成淨穢雜土。此五皆是眾生自業所起。應名眾生土。但佛有王化之功。故名佛土。然報土既五。應土亦然。報據眾生業感。應就如來所現。故合有十土（文）言凡有五者。若剋論淨土者。即不攝不淨。然論佛土寬通淨穢乃有五也。雜土者。大論三十四云。淨不淨雜土（云云）次文云。就淨土中更開四位。一凡聖同居土。如彌勒出時。凡聖共在淨土內住。亦如西方九品淨生。□□□有三乘賢聖也。二大小同住土。謂羅漢·辟支及大力菩薩。經三界分段身。生界外淨土中也。三獨菩薩所住土。謂菩薩道過二乘。居土亦異。如香積世界。無二乘名。亦如七寶世界。純諸菩薩也。四諸佛獨居土。如仁王云。三賢十聖住果報。唯佛一人居淨土。諸淨土位不出此四。即是從劣至勝為次第（文）問。今言淨土者。即前五中之淨土耶。答。案文勢可然。若細論之。互有寬狹。前五兼穢。故寬。唯論眾等業感及佛應土。不論諸佛獨居中道土。故是狹。後四種唯淨非穢。故狹。論中道土故寬也。觀經疏云○彌勒為歸德淺薄人者明。彌勒佛土猶是娑婆。地未具七珍。身不免三患。無量壽佛土彼土清淨。與此懸殊。樹出五音。波生四忍。無極之身次泥洹者也（云云）彌勒經遊意云。改斯穢土為彼淨國人壽即八萬四千。田即一種七獲。況乃名花軟草浮空滿地。寶藏神殊。盈瞿迭陷（云云）大論九十九云。如彌勒佛。珍寶如瓦礫（云云）觀經疏云。○亦如西方事。同。西方九品為凡夫等者。亙九品生皆有凡夫耶。答。學者異義。一云。九品並通凡聖。一云。上品定聖。下品定凡。中品則通。謂中上是聖。二是凡也。從□□□□文故。謂順經文及釋文故。今舉九品意在引證。經說九品。上是聖人。下是凡。故一種土中有凡聖也。前言九品並有凡者。但是解義非文證也。
    言三乘賢聖者。辨聲聞總言三乘。非必云有緣覺。此准仁王許緣覺。聞大乘有往生理。仍本本有亦不違也。問。猶菩薩土為是分段中當變易。答。一云。亦通分段。如香積世界是事淨土故。香飯來娑婆人天聞受故。一義唯是變易淨土。至前第二變易土。故四種淨土。從劣望勝為次第故。但義章中云。事淨土者。同安樂國今望安樂階位懸殊。故知二文解義不同。為穢土眾食香飯者。是變易土。香味等塵現在用了。定即凡夫不受玄體。問。前第二界外淨土。大力菩薩所居與此第三何異耶。答。直往大力菩薩者。是十地菩薩不與二乘同住。二乘所居是下劣土。而言大小同住者。此非十地大力自報。但為化他應入二乘所居土耳。若論十地自報者。乃是第三猶菩薩土。然大力菩薩生二乘土時。雖是化他而是自報變易所攝。謂以光所修地前折法空觀。傍受生故。又若迴小之大力。即地前菩薩□□□□□□□時間受一種之變易身也。法花玄八云。勝鬘經云。聲聞緣覺大力菩薩。皆共在不思議變易生死中。就此而論菩薩與二乘共在生死中不得相離也。
    問。叵有菩薩與二乘不共在生死以不耶。答。攝大乘論明七種生死。界內通名分段。即三種生死。界外有四種生死。謂方便生死。即變易是也。二因緣生死。三有有生死。四無有生死。後三生死唯菩薩受生。二乘在變易生死內。故菩薩與三乘有共生死義。後有不共義。如彼論廣說（文）寶窟云。變易○謂二乘入無餘之後。未迴小入大之前取。此羅漢辟支○大力菩薩亦有二種。一直往大力。二迴小入大名為大力（云云）（具如三種意生身中出之）化城品疏云。依攝大乘論。三界外有四種生死三地以還名方便生死。四地至七地名因緣生死。八地至十地名有有生死。金剛心一剎那名無有生死。佛性論云。三地是世間地。宜名世諦地。亦是福德地。福德望智慧。則福德是緣義。名方便生死。四地至七地名出世間地。亦名真諦。禪為智慧。智慧是因。名因緣生死。論舉喻云。方便生死如無明。因緣生死如行生識。故知無明為方便。而行正是因也。有有生死者。有生亦有死也。無有生死者。但有一剎那生死。更無有生（云云）三地以還□□□□□□受方便生。總名為共也。義意理定。二乘與菩薩。地前與地上所受生死。應有粗細淺深不同也。
    若爾應不互相見也。但上位人與下位也。以化他用分令得見之。後三生死亦應有此義。然世出世別故。故就別義言唯菩薩受。又二小乘迴心心初與未迴小人果報同也。但以大小心別故。名大小同住土矣。
    問。攝論四種生死配地位者。論文自見耶。
    答。見也。陳真諦釋第十云。有二十二無明十一粗重報。障十一地。諸地各能滅三障。各得勝功德。初地能滅三障者。一法我分別無明。二惡道業無明。此二無明感方便生死名粗重報○因修正勤滅三障。已得入初地○初地圓滿。菩薩於初地未有勝能。未能了達。菩薩戒中微細犯戒過行故。所以未能者。由三障故。一微細犯至無明。二種種相業行無明。此二無明成方便生死故。名粗重報。為滅三障故修正勤。因修正勤滅三障。已入第二地。得八種清淨功德○一欲愛無明。二具足聞持墮羅尼無明。此二無明所成方便生死。名粗重報○滅三障已入第三地○一三摩跋提愛無明。二行法愛無明。此二無明所感方便生死。為粗重報。為滅此障故修正勤。因修正勤滅三障。已入第四地。得八種轉勝清淨。乃於助道品法中。如意久住等○一生一死涅槃。一向背取思惟無明。二方便所攝修習道品無明。此二無明所感因緣生死。為粗重報。為滅此障故修正勤。因修正勤滅三障。已入第四地。得八種轉勝清淨。及於助道品法中如意久住等○一生一死涅槃一向背取思惟無明。二方便所攝修習道品無明。此二無明所感因緣生死。名粗重報○因修正勤滅三障。已入第五地○一證諸行法生起相續無明。二相想數起無明。此二無明感因緣生死。名粗重報○滅三障。已入第六地○六地圓滿。菩薩於六地未有勝能○所以未能者。由三障故。一微細相行起無明。二一向無相思惟方便無明。此二無明所感因緣生死。名粗重報。為滅三障故修正勤○滅三部已入第七地○七地圓滿。菩薩於七地未有勝能○所以未能者。由三障故。一於教觀作功用無明。二於相行同在無明。此二無明所成有有生死。為粗重報○因修正勤滅三障。已入第八地○於八地未有勝能○一無量正報法無量名句味難答巧言自在陀羅尼無明。二依四無礙解決疑生解無明。此二無明所感有有生死。名粗重報○因修正勤滅三障。已入第九地○一六神通慧無明。二入微細祕密佛法無明。此二無明所感有有生死。名粗重報。為滅此三障故修正勤○滅三障已入第十地。得八種轉勝清淨○菩薩於十地未有勝能。未得清淨圓滿法身○所以未得者。由三障故。一於一切應知境微細著無明。二於一切應知境微細礙無明。此二無明所感無有生死。名粗重報。為滅此三障故修正勤。因修正勤滅三障。已入如來地○由此分故如來地圓滿（文）問。此文明四地是方便生死也。義疏何故云因緣生死耶。若言滅方便生死已入第四地。故所滅方便生死屬前第三地者。初地因滅方便生死乃入故。地前應是方便生死耶。又滅有有生死已入第八地故。七地應是有有生死。疏文何以七地屬因緣生死耶。若以所滅即屬七地者。四地所滅方便生死亦應取是四地所受。又第十地應是無明生死。但言滅無有生死入如來地。不言滅有有生死入等覺地故。若以所滅為當地者。即應佛地無有生死之所攝耶。答。十地位長。故初地中受之。分分滅修心乃盡。佛地初念頓滅無有生死之報。受無受生死也。問。若爾初地至四地。可是方便生死。何以第四地為因緣生死耶。答。今案。此應是漢土攝論師義也。□□□□□□義明階級耳。又應言是正義。於本論文可不料簡。若依道理。四地應是因緣生死。是出世間地故。修智慧故。以無漏業為因緣故。而言方便生死者。舉所離障。障四地故。餘地取未滿時。受明所離障。各申一義。以記位長。又四種生死並通始終。義分論之。以無明為方便。以無漏業為因緣。生相為有有。滅相為無有。故於始終皆具四種。約地上下分者。非實義也。為成此義故。但以義說。於又少違所以為答歟（更可尋之）
    問。第四諸佛獨居土者。為唯中道。第一義諦為當。亦有七珍寶玉耶。答。一一唯是第一義諦常寂光土。一義亦有寶玉土也。仁王疏中云○三賢住分段同居報土。十聖住實報無障礙報土○佛久住常寂光土○前二土皆是生滅無常（文）法花壽量品疏云。今對三身亦有三土。一者法身栖實相之土。普賢觀云。釋迦牟尼名毘盧遮那遍一切處。其佛住處名常寂光即法身土○（仁王瓔珞七卷金光）明法身具有如如智及如如境。就義而望境則土也。二者報身報土○用與法身相應。名曰應身。此猶屬法身。與法身同土。法花論云○報佛如來真實淨土□□□□□□是報身土也。若如應之義名為報身。□□□於淨土成佛。此以寶玉為淨土○而終有盡滅○然化身之土此明不定。或淨或穢（云云）統略云。法身有能照所照義。分人土（云云）寶窟上云○毘盧遮那即是法身（云云）佛住於常樂我淨四德之土（云云）○言此猶屬法身與法身同土者。性淨名法身。方便淨為報身。二淨之中各有境智。智名為身。境即為土也。然方便淨與境淨體不二。故云第一義諦之所攝也。問。付方便淨之土有色法莊嚴耶。答。一云。無色法如法身無色義。然經說有色者。心法顯了義說為色。一義云。有色相莊嚴故。大乘實報身佛者。八識五根等始也（云云）既許有五識五根。豈無五諦耶。然正考宗意。第一義門非色非形。若世諦門有色有心。然以靈智心心為本。就此四識有色用相也。仁王疏云。十聖住實報無障礙報土者。法花論疏云。問。既是常住。云何得有諸天擊天鼓及散花等耶。答。於常土無障礙用故得斯事（文）十地菩薩實報土者。即中道土之上無障礙用耳。謂中道體虛通無礙。其菩薩寶玉土者。是無礙土之用耳。又即此寶玉土不為穢土所礙。故云無障礙。此乃常土之用。故云常土無□□□也。大乘玄教跡義云（光破成論師佛無淨土義也）經說云。佛無淨土者。無分段變易淨土。有淨土者。乃是萬行所得真常淨土○（云云）花嚴遊意云。有百億阿僧祇品淨土。西方阿彌陀下品淨土。聖服撞世界上品淨土（云云）問。聖撞憶世間是安樂國之鄰境也。何忽云上品耶。當以賢首佛國等為上品也。答。復復勝六障亦無量。然聖安養以聖服撞且名上品。
    次一質異見。淨土門云。一質多種。若以一實相為一質。以失實相故有六道異見○此是中道土。質淨穢二緣見其二土（云云）又云。就跡為論。一質二見者。身子見佛土。滅但見人土。梵王見天土。而佛土非人天土。如經云。寶莊嚴土而況釋迦真土（文）意云。此中真土猶是跡土耳。花嚴遊意云○如餓鬼非但彼處火見恒河水亦是火。亦如師子國採珠福德人。得珠薄福人見珠成蛇。非但見蛇成蛇。見珠亦成蛇。以是故二質一見也（云云）又云。如釋摩南經摩南城七寶所造。摩南見金柱。餘人則見木柱。只一金柱復見木柱。此則是一淨質。緣見淨識名一質異見○問。摩南藏金柱。餘人猶見木柱為不見。解云。具有見不見○問。若藏金餘人不復見木。則著壞業俱成○解云。□□□物並有所屬。摩界之金屬摩界□摩界□□□。言見者○。問。若無金猶見木。則成兩質義。若是一質無金即不見木○解云。雖猶見木而是一質○蛇持人酒肉去人猶見酒肉在○只是一酒肉○業行不可思議如此（文）問。螺髮身子不見淨穢名一質二見者。法花我淨土不毀眾生。見劫盡亦可爾。然法花玄九云。羅什云。是異質同處義。淨穢二質同在一處（云云）淨名·法花說處雖異。二緣所見其質可一。云何異義耶。答。花玄九云。淨土多門下。明異質同處義。故淨土不毀。穢土被燒。今明同質同處義。故三變而成淨（云云）意云。於一種土。具多義。經云。隨義顯示各異。此中三變淨土明同質同處者。此會人天等所見相望。同是淨土。故云同處。若望移諸天人者。應是異質異處耳。然淨名所說一質義顯。故花玄九云。淨質屬淨業所起。於淨寄見穢耳。以淨壞故則穢緣無所見。如鬼本於恒河水見火。恒河水竭鬼則不見火也（云云）（於穢見淨。例此可知云云）淨土門同之。名玄云。但二緣所見○於一淨質遂見其穢。故名一質異見（文）法花所說淨穢二土存亡不同。故顯異質義。此土並依顯相言耳。理實□通。唯識說故。故義疏新巽俱云我淨土不毀。等亦□□□□□□一質異見。一質有三義。一以非淨非穢為一質。二者淨為一質。三者穢為一質（取意略抄）問。壽量品疏云。依什師意及法花論。是異質同處（云云）然法花論云我淨土不毀。而眾見燒盡者。報佛如來真實淨土第一義諦所攝故（文）既云第一義諦。即一實相也。淨土門云。以一實相為一質（云云）何以言法花論是異質耶。答甚難可尋習之。若望第一義土實是一質。故義疏次又云。若望正道為論。未曾淨穢。隨淨穢二緣見淨穢二土○故言一質二見（云云）然中道正法有二義。一是正法非淨非穢通為淨穢二土之本也。二是中道即為淨土。既言淨土。與眾生穢相對為異。論又既云。第一義諦真實淨土是報佛土（云云）故知偏屬佛業所成義各自見於自業果故。故聖眾生所成報土為異質也。又論解釋清淨國土無上云。量者方便示現一切佛國土清淨莊嚴。是出世間無漏善根所生。非世間有漏善根所生故（文）論疏云。二者因業。謂無漏善根生。非有漏善根起也（云云）此釋見塔品淨土。然案十無上始終。壽量三身塔品淨土依止相關。即與報佛如來真實淨土其義相成。故依論說二意□□（文）問。花玄云。異質同處。又同質同處（云云）為亦有一□□□□耶。答。此有四句。淨土門云。三者一質二處。如淨名云。斷取妙喜淨土置此穢土中。且是一土在彼後來此。故一質二處○今明。各有其義（云云）問。此言二處者。為前後在二處耶。答。傍可有此義。然此中正意是一時耳。故花嚴遊意云。妙喜一世界本在東方無動處。淨名斷取來西方○不可思議菩薩以婆娑世界擲置他方。不動本處（云云）既云不動本處。故知正是一時二處也。見塔品云移諸天人准此可知。
    別就安樂國辨其因果等義。觀經疏等廣明安樂淨土因果等義。今略取之。觀經疏云。化亦無別因義。但在因之時以慈悲願為化含識故。得成佛時由此本願力垂無方之身遍濟眾生也○二約所化論因果者。有通別二門。通論以三福十六種觀。皆是生淨土因。別則以菩提心為業主。餘善為緣。故雙卷經云。十念菩提為因得生。此之菩提業非但生淨土而已。終至佛果為因。但眾生聞佛道長遠。望崖而退。故示淨土近果作進趣之緣為淨土因（云云）淨土門云。第二別論西方淨土有五之別。一常無常者。有人言。此經猶是無常。覆相說常。與法花□□□□□□□□究竟一乘至於彼岸。故知是常依論種種□□問。佛國土是凡聖同居土。尚不及菩薩實報。何云常住耶。答。此但諍經宗故云此經不言彼國是常住也。意云。經說生極樂淨土。遂得常住果也。雙卷經云。彼佛國土清淨安穩微妙快樂。次於先為泥恒之道（文）又所引文云究竟一乘等者。法花遊意引寶性論云。究竟一乘經說有如來藏（文）其義尤分明也。又往生論云。無量壽佛國土莊嚴第一義諦妙境界相（文）又二乘生彼國土見佛應土疏勝現示中道第一義相故云妙境界相耳。同論文云。即見彼佛未證淨心菩薩畢竟得證平等法身（云云）淨土門云。二明三界非三界者○自在物機不可定判。斯則無粗三界有細三界耳（云云）往生論云。觀彼世界相。勝過三界道（云云）不同娑婆故無粗三界。不及變易故有細三界也。淨土門云。第三有聲聞無聲聞者。經云。有得羅漢果解釋不同。一云。下輩生於花中退菩提心土。生之後受二乘果。實有聲聞。二云。法藏比丘說願云。國中無有聲聞二乘之名。今言聲聞者。仍本為名。實無聲聞。今謂如香積佛國。無有聲聞之名。今此經云有。故應有聲聞（文）言下輩花中退等者。正應是中輩。而言下者。以中望上名為下耳。言法藏比丘設願無二乘者。悲花經中無淨□□□□□□□□第十四願云聲聞無量也。二經雖異猶是一力也。而二文相違者。應云傳者互出耳。今謂已下評取有聲聞義也。有人云。應化聲聞有也。今云。非文章體也若爾應云有聲聞。如下文云有應禽獸也。而云應有。故知非是應化言也。今此經言有者。此彌陀經言有。乃異香積佛土也。彼經唯言有。此經有兩說。問。此經何有二言耶。答。暫證小果故言有。無機嫌故說為無。不愚法故有聲聞。約愚法人故言無也。又一本云。故有應聲聞（云云）（或可引之）淨土門云。第四有天人無天人者。□□非天非人。若依文則是一相。豈可分別是人是天。而文云因順餘方故有人天之名者。此有時勝者為天。劣者為人。欲引穢土人天生於淨土。實無人天別也（文）問。若未離欲者生應名為人。離欲人生可名天耶。答。亦可有此義。即勝劣義也。然無形報不同故。猶是一相。又於未離欲中。無人天趣異。雖言一類。非全無勝劣也。淨土門云。第五有胎生無胎生者。皆應化生應無胎生○於花臺中久不出故言胎生。非實胎生。禽獸之類亦如是（云云）中下輩者。可是實生。四生□□□□□□□輩上生中生是變易聖人。何生分□□□若爾皆應化生者。是應化之生耶。答。中下輩既非應化。何得云皆是應化耶。故知但是可是四生中之化生非胎生明也。

名教抄第十四

　　本云。
　　建仁二年六月二十六日於東大寺為興法利生奉寫了。三論求法沙門覺澄。
　　留贈後見  共期佛慧。
　　文明十五年卯六月二十日北室於密來坊學窗寫此帖了。三論宗英憲（生二十一）

名教抄卷第十五

　　　　
　　　　  
          
          

此卷有六科

    論跡義略標。四種釋義。四假義。四依義。法師二軌義。五明處義。

論跡義（略標）

    論跡義云。傳持紹繼其人不少。今定取何人破邪顯正。答。大格為論不出四人。一是調御世尊是能化主。其餘三聖助佛宣揚。三者所謂馬鳴開士與龍樹·提婆也（文）又云。若三論即別通論。通申一切諸教教無不申○若是釋論即是通別論。意致乃復通漫而的釋一部文言（文）問。三論唯是龍樹·提婆二論師說。而三聖助化。何故不取馬鳴論論之。答。此是影顯。人既通取論亦應通也。論專取二家人亦應爾。問。何專取二家。答。破邪顯正言教。三論義既圓足。故唯取三。又馬鳴論。什師未傳故且不取。而實依之故云三人也。若無著·天親·青目·堅意等順正觀者。通皆收之。餘諸末教隨應取捨也。菩薩造論所以者。十二門略疏云。然造論多端。或顯他之短顯己之長。或有畏忘失造論記之。今悉不爾。但為利物（二卷之疏大同之也）
    次三論八義。三論玄。問。既有四論。何故常攝三論耶。答。有八義。一者一一論各具三義（破邪顯正言教是三義也。意云。四論各具三義故。四論即名三論）二者三論具合方備三義（中論顯理。百論破邪。十二門言教）三者廣略中（中論為廣百論為次十二為略）四者但偈（中論本龍樹）但長行（百論）亦長行亦偈（十二門龍樹本具二）五者此之三部同是大乘通論（意云智論別釋一部故不數之）六者此三同顯實相（此簡小乘及有所得諸作論也）七者同是四依菩薩所造（此亦簡小乘及別師所造）八者同是像末所作。但欲綱維大法也（文）（此義難知。若為是昔馬鳴論。彼以正法中所造故。此三論但為正大法昔邪法也）此八義中。前五於四論中明。後三義對外廢三。於前五中。初一總攝四論立三論稱。後四義者。唯就三部論之。於後三義中。第六顯實相者。其義最寬。四依所造者。顯實相中別取四依論。像末者四依中更別取像末次第轉意也。問。第五義云大乘通論者。其通別義如何。答。中論玄云。論有二種。一者通論。二者別論。若通破大小二迷。通申大小兩教名為通論。則中論是也。故前二十五品破大迷申大教。後兩品破小迷申小教。二者別論。別破大小迷。別述大小教名為別論。如攝大乘論地持論等。謂大乘通論。十地論·智度等大乘別論（文）問。攝論地持等大乘通論者。為是別論之中更論通別。為當前通論之流歟。答。應言如中論之流是前通論所攝耳。然別出之者。中論通此大小兩教故先出之。攝大乘等但申大乘。爾人謂為別論故。更出為通論以對大乘別論也。故法花玄一云。大乘論者凡有二種。一通解大乘。謂中·百·十二門·地持·攝大乘論等也。二別釋一部。謂大智度論·地論·金剛般若論·法花論等（云云）問。攝大乘論釋阿毘曇經攝大乘品（云云）（新譯論文）若爾應是別論耶。答。有人云。集義論釋文論異也。此是集義論。非別釋一經之文故云通論（云云）問。雖不釋文。既云釋一經一品。是非別論耶。若通集諸論中義者。何言釋一品耶。答。雖依一經一品之說。若不釋文必是通論。所以然者。諸大乘經義是一故。如中觀論。雖是智論之骨髓。而不釋文故還是通論。攝論亦爾。故非別論。（是一）今更有一義云。攝大乘論第一云（真諦所譯）論曰。攝大乘論即是阿毘達磨教及大乘修多羅。釋曰○若離阿毘達磨名則不知此論是聖教。為此義故。又為顯經名。譬如十地經（云云）又云復次此論說阿毘達磨大乘修多羅者。欲顯如來法門別類及顯此論別名（云云）第十五終云。論曰。阿毘達磨大乘藏中名攝大乘。此正說究竟（丈）此等文總意云。釋大乘阿毘達磨及修多羅二部。既釋二部故為通論也（是一）又一義云。論文既云。名攝大乘。此正說究竟（云云）故知。此論即是說攝大乘。亦是阿毘達磨之教也。但云正說非言釋故也。此義不如前意。而言。正說者。只是正釋耳。故安樂行品疏云。大乘三藏如攝大乘論說。○有人言○地持論等為大乘阿毘曇藏。今謂大乘經中自應有三藏不應引論（云云）此則依攝論。明佛所說大乘經中自有阿毘曇教也。故但應如前第二義意。謂正依阿毘曇義及釋修多羅藏也。既不別釋文。不可但釋一經一品。應思之。三論玄云。如成實論等通申三藏。謂小乘通論。馬鳴菩薩師名脅比丘。造四阿含優婆提舍。別釋修多羅藏。善見毘婆沙別釋毘尼藏。智度論云。八十部律八十部毘婆沙釋之。善見律別釋師子國要用十八誦律。舍利弗別釋佛九分毘曇。如此別釋三藏故是小乘別論。然三藏中復有通別。若具釋一藏名為通論。別釋一藏中一部名為別論也（文）法花玄一云。小乘論者亦有二焉。一通釋三藏。謂乾度·婆娑·成論等。二別釋一教。如脅比丘造四阿含論。以別釋四阿含教也。十八部婆娑別釋十八部律。如善見之流也。舍利弗毘曇別釋佛九分毘曇藏也○故馬鳴·龍樹造大論以通大乘。法勝·訶梨著小論以解三藏。斯則朱紫異貫涇渭分流（云云）大論第百云。毘尼○略說有八十部亦有二分。一者摩倫羅國毘尼含阿波陀那本生有八十部。二者罽賓國毘尼除卻本生○但取要用作十八部八十毘婆沙解釋（云云）問。如小乘有通別義。別論中更有通。前大乘亦應爾。如攝論等應是別中之通論耶。答。若以中百為大小通論者。取唯釋大乘可為別論。於此別中更開通別。然中·百論屬大乘通論故。不以攝論·地持論為別中之通論也。故玄又云。問。中論既通釋大小。應名大小通論。不得名為大乘論也。答。雖釋大小但為顯大故是大乘論（乃至）百論通破卻大小之邪。通申如來大小兩正故。是大小通論。但始終為明大乘故屬大乘通論耳（文）又一義云。中·百唯是大乘通論。然通申大小故但名大乘通論。其地持等唯解大乘名別中通也（取捨未定也。此二義意雖是同。而取文事異耳）問。小乘中毘婆沙論為是通論為當何。答。前所出法花玄文之通釋三藏。謂乾度·婆沙·成論等（云云）故知是通論也。問。婆沙但釋八乾度一部之文。應是別釋。毘曇中一部何言通論耶。答。甚難。然且可云。乾度既是通論。婆沙解之。即與本合論故為通論。若分末異本。本是通論。末是別論耳。本八乾度應唯是毘曇。何故為通釋三藏耶。此亦未得其意。然俱舍光法師云。發智一論義門尤應（云云）故所釋義寬通三藏。不如舍利弗毘曇等歟。但正明慧兼明三藏為阿毘曇。即為通論。婆娑旨同且為通論。理實婆沙應是別論。別解一部故也。

四種釋義

    三論玄云。凡有四種。一依名釋義。二就理釋義。三互相釋義。三無方釋義（云云）依名釋義者（玄云。中以實為義。中以正為義）就理釋義者（中以不中為義）互相釋義者（中以偏為義偏以中為義）無方釋義者（中以色為義。中以心為義）
    二諦章中卷云。四義解之。一隨名釋（俗以虛為義。俗以風俗為義。即與上第一同）二因緣釋（俗為真義真為俗義）三顯道釋（俗是不俗義。真是不真義。與上第二同）四無方釋（俗以一切法為義。人是俗也。柱是俗義。生死是俗義。涅槃是俗義。無方無礙。與上第四即同）

四論用假義

    三論玄云。一切諸法雖並是假。領其要用凡有四門。一因緣假。二隨緣假。三對緣假。四就緣假（云云）（因隨對就）因緣假者（有不自有。因空故有等。如是空有二諦是因緣假）隨緣假者（隨三乘根說三乘教）對緣假者（如對治常說於無常。對治無常。是故說常）就緣假者（外人執有說法。諸佛菩薩就彼推求竟不得也）智論多用因緣假（以釋經立義門故玄釋如此）中論十二門多用就緣假（顯也）百論多用對緣假（私云。此亦應是就緣。以外執諸法。就之推無故。然言對緣者。對邪三寶立正三寶。對外道我說無我等故言對緣。中論十二例亦應然。而不同者。中論外人猶是內道故。就四緣等破性申因緣義。百論破我。直破而不收故不例也）又有三種假名。一因成假（四微成柱五陰成人）二相續假（前念不滅續成後念）三相待假（君臣父子大小相待）此三假者。如二諦有無門辨（是常途所用）正依大品三假為宗。一者法假。二者受假。三者名假。法假者（四微成根大）受假者（眾生假人）名假者（一切名皆是名假）玄云。名假本通就名假中取能成義為法假。所成義為受假（云云）（意云。諸法皆是假名故。名假本通也）仁王疏上卷云。五陰等法是名法假。五陰成眾生是為受假。取上二假上名。是名名假。無體藉他名之為假法。假虛實觀者。相形解也（云云）法假（是實）二假（是虛）名假（是虛）二假（是實）疏解如此准此釋文。法假是實。名假是虛。受假亦虛亦實也（理實並假故云相形）又云。三藏師就三性解。法假是真實性。受假是依他性。名假是分別性。法是真實。法假立以對俗。受是妄想依他之心。受納前境名假。即是一切名相與大品相應也（云云）（此釋與經相應即可為正也）

四依義

    教跡義云。四依者有二種法。四依者。依法不依人。依義不依語。依聖不依識。依了義經不依不了義經。人四依者。依小乘。五方便為第一依。須陀洹·斯陀含為第二依。阿那含為第三依。阿羅漢為第四依。若依大乘。地前四十心具煩惱性為第一依。從初地至六地為第二依。七八九地為第三依。第十地為第四依。今是後四依也（文）後四依者。法四依人四依中。是人四依也。又小乘大乘中。是後大乘四依也。百論序疏云。四依出世實大小兼弘。道俗俱化必須出家。出家有四。一出形家不出心家。凡夫出家人也。二出心家不出形家。在家聖人也。三俱出家。出家聖人。四俱不出。在家凡夫也。今是第三也○問。何故不明心形俱是菩薩。答。釋迦法中無別出家菩薩。僧皆入聲聞眾攝故。文殊彌勒住在祇洹。依聲聞高下次第也。又形是聲聞。得弘小教。引小義便心為菩薩宣揚大乘（云云）（提婆菩薩也）中論序疏云。問云何是四依。答。且依一判。如小乘見道前具煩惱人是一依（乃至）約大乘聖十迴向是一依。初地至七地是二依。八九地是三依。十地第四依（云云）龍樹位者。序疏次文云。如楞伽是第二依。如叡師是第四依。以釋迦佛法無別菩薩僧。龍樹是出家之人故。依小乘位分之（云云）序疏以七地屬第二依。大乘玄等乃屬第三依。若以無生忍判之屬第三依。若以功用論之屬第二依。各以一義明之而不相違也。問。初依始是何位耶。答。教跡義云。三十心。故知十信通為初位也。法花玄八菩薩法師位云。若例四依應起自內凡通乎十地。是其人位。但於初依自有師資之別。此自明依正之位。今就弘化分之。外凡已上皆法師位也（云云）意云。初依從內凡始別師資故。以外凡為弟子位耳。法師直就弘經化人其義稍寬。通外凡也（義疏有通別意也）次文云○八恒人具解十六分義。此九品人。前四人既無解。是弟子位非師也。後五品人既有解義屬法師位也。此五人合為四依人。即初依人。又通而為論。三十心位皆是法師也（云云）即初依人者學者有二料簡。一云屬上句。謂上句謂五人。於四依中為初依人也。二云屬下句。謂初依人。通論三十心皆是也。此意則以五人合為四依。謂五人稍寬。若立四依乃狹故意合也。實則初二人合為初依。餘三人即是後三依也。涅槃疏七云。問。此中並明初依行解者。從上四恒解一分義。至八恒解十二分義合有五恒。則應有五人。若爾則有五依不得意。初止是四依此為難解。答云。此亦無妨。初依中自開有五人。猶如三十心同是初依。何妨有五人同是初依。且後第二依從初地至七地則有七人。同為第二依。何妨五人同是初依（文）又云。問。此中並明四依往因為不然也。答。南北舊有二解。北方解云。此中九恒。前五是弟子位。後四恒釋四依因行○第二南方解釋此義不同。明此中並釋初依往行。以兩義故知即得是欲初依解也。一者○初依既具煩惱性○所有言說。未必了信故。今釋。初依往行深遠。發心來久也。二者○仁王經及瓔珞本業經並明。十地菩薩供養微塵數世界諸佛○今何止言九恒。故知九恒止是初依往行也（云云）（加迦連河沙為九）又涅槃疏云。三十心中後二十心法空位為師位也（云云）序疏云。十迴向是一依（云云）准此現文但取十迴向耳。故知。或唯十迴心。或二十心或三十心或四十心。隨義寬狹也。次明十三法師。仁王疏云。謂三賢十聖為十三。前之四忍各有三品以為十二寂滅。下忍為十三○依持建立者。明十三種今可依止○又云。應如佛供養者。教其重敬供養也。故二諦品云。一念信波若當知是人即是如來。況十三法師不應如佛供養也○更解。三十心前外凡夫十善菩薩○十信者。即教化品伏忍下品十種心。十信者。一精進心乃至第十迴向心（云云）教化品疏云。此經性種在十解十行。依花嚴十住為習種。十行為性種。依花嚴十解為十住（云云）仁王經以十信為習種。以十住十行合為性種。其外凡位在十信前也（可善見疏文也）問。天親涅槃論以初地為初依也。今何以前地為初依耶。答。四依本出涅槃。然經說初依云是凡夫人。具煩惱性故。依經判為地前。然論云。初地者應云三十心。是初地方便故。從其正位云初地也（初二三地相同世間。何以云凡夫必為地前耶。今依長途歟）

法師三軌義（附四安樂行）

    三軌者。弘經法師所住法也。法花玄第一卷首云。法師品云。於我滅後欲說此經。當安住三事。所謂入如來室著如來衣坐如來座。如來室者。慈悲心是。如來衣者。柔和忍辱心是。如來座者。諸法空是。慈悲有陰覆之功喻之如室。和忍有障蔽之用。譬之如衣。空理可以安心。目之為座。然此三門即為次第。大悲拔苦。大慈與樂。蓋是種覺之洪基。弘道之本意。欲說妙法。宜先建此心。是故第一明入如來室。既出惡世欲弘善道。要多留難。宜應忍之。是故第二明著如來衣。雖慈悲外覆和忍內安。若無空觀虛明二行不成。何由悟物。是故第三明坐如來座。內具斯行外懃說法。則道無隆。人無不利。故令住三事弘法花經。次束此三門以為二義。慈悲為福德。空觀為智惠。福惠兼習大道可弘。謂福惠法師。是以經云。具二莊嚴能問能答。所定法師具問答者。弘道之人。必敷經說論。經論之中有問有答。巧申菩薩之難為能問。妙顯通為能答。巧申外人之難為能問。妙顯論主之通為能答。摧破九十六種外道為能問。妙顯諸佛如來正法為能答。又能破三乘異執為能問。巧顯一乘同歸為能答。能問能答佛教宣流故名大法師也（云云）又名解行法師。慈悲為行空惠解故。亦名雄勇法師。具兼濟之德。慈悲利他。空觀自利。兼除自他老病死之怨故也。亦名無著法師。不著生死涅槃故也。亦名道行法師。越凡超聖中道行故。亦名誠諦法師。住二諦故。亦名無諦法師。依四悉檀故。亦名具足法師。空惠圓備故。亦名難壞法師。安住二法魔不能壞故。亦名菩薩摩訶薩法師。具空觀大悲故。亦名根淨法師。三業無礙得六根清淨故。亦名中道法師。離二邊故。亦名諸法王法師。具三觀故。亦名無礙法師。卷舒自在故。二句一句無句無礙等義。具如文也。又云。問。何故但舉三喻以勸弘經。答。夫諸法人。必具三事。一入講堂二著法服三登高座。外形既爾。內心亦然。若無慈悲不入講堂。不修知忍便無法服。心若滯有不登高座。闕此三德安可弘經（云云）
    次明四安樂行。花玄次文云。次就安樂行品明弘經方法。經云。菩薩摩訶薩安住四法能於後世說法花經○一智惠行。二離憍慢行。三無嫉妒。四慈悲行。安住四行身心快樂故名安樂行。智惠行者。具足二惠觀一切法空如實相。亦不行不分別。謂實惠也。而知諸法從因緣生。謂方便惠也。此二惠是菩薩之妙悟。利人天之明術。夫欲自行化他。必須正解故者明二惠離有智惠恐恃解凌他美己惡人。宜應離之。是故第二明無憍慢行。雖不舉我凌他。猶恐他勝己。則是弘經之巨患。傷大士之本懷。是故第三明離嫉妒行。初具二惠為明解。次無兩過為高行。行解內成故。慈悲外被。是故第四辨慈悲行。備此四行。則德無不立化無不隆。欲弘大法具應習之問。前明三德後辨四行。末世鈍根云何能習。答。從初發意必須漸學。若乖此行便非法師（云云）言三德四行者。依功所成名之為德。隨意所作稱曰行也。三法四模雖俱行德。互舉一偏以顯三四耳。次文云。正觀論云。離空欲問問不成問。離空欲答答不成答。有所問答悉須依空。況求離苦寂滅相者○又佛藏經中廣彰其失。今略示一文以為人鑑鍼。彼云。若以刀輪害閻浮提眾生其失猶小。若以有所得說大乘者。罪過於此矣○斷閻浮提人命者。即有二義。一者但殺肉身。二者所害猶小。若有所得說法者。一害諸佛法身。二遍毀正教所以然者。生死肉身。以愛生為本。諸佛法身從無住而生。是故殺生過輕。而說有所得罪重也○非一經意。然而眾教皆爾。如涅槃云。有所得者是魔眷屬○又像法決疑經云。我滅度後。諸惡比丘。如文存義。作決定執破滅我法。是人名為三世佛怨。又涅槃辨諍論云。若人於中生疑心者。猶能摧壞無量煩惱。若決定解是名執著。如是執著能斷善根故。弘法之人。宜虛其心。實其照矣（文）安樂行品疏云。釋四行名不同。今依竺等道生及注法花經辨四行者。一畢竟空行。二無憍慢行。三離嫉妒行。四慈悲行（云云）又云。第六同異門者。法師品末明於三車○與今四行義不同者。上文前明有行次辨於空。所以然者○夫為法師則為物說法宜前運慈悲○故從有人空。此品正為惡世弘經名受苦惱心生退沒故。前明入畢竟空。則不見身心自他俱淨便得安樂故初明空行（云云）花玄云。盛開三軌以空為高座。廣明四模以空為安樂（云云）義疏解如來室云。此誡菩薩莫為名聞勢力徒眾。但起慈悲心為物說法也（云云）又解淨名經畢竟空為舍云。彼明畢竟空至虛無異。然庇非法風留故。喻之如舍。今明重玄惔怕可以栖臥於神故。自之為坐也（云云）

五明處義

    寶窟中卷云○是五明論。此是明智人之所造。又學此論者。亦能生人明惠故稱五明。五明論者。謂內論·因明論·聲明·醫方論·工巧論。故稱五也。此五並須賓主論量故稱為論。但前之四種假文處多。說之為論第五一門。隨事隨事習之宜稱工巧故。文云。一切論一切工巧。此五是生明智處。故言明處。義通真俗故。地持云。於五明處具足一切聞思假則知通二諦也。如地持具釋（云云）仁王受持品疏釋四無畏之下云。內道論者。佛十二部經。外道論者。四韋陀也藥方者。本草君臣相吏制也。工巧善能斷城隍巿肆等也。咒術者善解方術也（文）此文咒術當明論也。即此應是五明論也。此中因明論者。如龍樹菩薩所造方便心論。此論一卷。復魏吉迦夜共曇曜等於洛陽譯。論文云。如此八種深妙論法。我當略說。為開諸論門為斷戲論故。一曰譬喻。二曰隨所執。三曰語善。四曰言失。五曰知因。六應時語。七似因非因。八隨語難。喻有二種。一具足喻。二少分喻。隨所執者。名究竟義。語善者。謂語順於義。言失者。謂言乖於理。知因者。能知二因。一生因。二了因。語應時者。若先說界入後說五陰名不應時。若善通達言語次第。是則名曰應時語也。似因者。如怕似水。而實非水。若有論者嚴飾言辭以為火者。是名似因。隨言難者。如言新衣即便難曰。衣非是味。云何名新。如是名隨言難也。又云。問云。一切諸法皆悉無常。聲非一切。是故為常。答曰。汝言一切聲有何義非一切耶。此說非因。又一切法有造作者皆悉無常。如太傳等聲亦如是。是故無常。是則名為不相違相（文）又云。若言六識無常。猶如瓶等。不說因緣是名因滅。若言是身無我。眾緣成故。聲亦無我。復緣而有。是名喻滅若言四大無常。如瓶造作。是名言滅。而上相違名為具足（云云）此論既是龍樹所造。亦是後魏古譯也。百論疏上卷解勒沙婆計云。所說之經名尼揵子。有十萬偈。如方便心論云。有五智六障四濁以為經宗（云云）（方便心論之初品文也）又寶窟中卷解一切論列六論云。謂世辨論·正音論·闡陀論·隨世論·毘伽羅論·衛世師論（云云）法花論疏上云。毘伽羅論○毘伽羅此云字。本論未見翻譯。河西朗師云。是大權菩薩之所造也（云云）又云。斯文引涅槃般若所說以歎今法花教也。稚子但教半字之經。長成則訓滿字毘伽羅論（云云）涅槃說者。四十經第五卷如來性品之說也。涅槃疏第九云。若如此回人所明。謂此文字是蒼頡所作造。若如經中明者。有八十天。八十天中自有造書天。造書天造於文字（云云）（實是佛說也。怕師師四論玄云。蒼頡是梵王之第三子也）涅槃疏同卷云。則如大品四十二字以為根本。從四十二字文流出於諸字（云云）又云。大品明四十二字為一切字根本。猶如此間有宮商等五百音有四十餘字以為根本（文）又解涅槃經十四音總出七師解。第七秀法師解云○從長短阿訖菴痾有十二字。兩字為一音合有六音。如長短兩阿為一音○次從迦佉以去有二十五字。五字為一音。如迦呿伽伽俄。二十五字合為五音。足前為十一也。次從耶羅以去有九字。三字為一音○今為三音。足前十一合為十四音。彼不取魯流四字為音明。此四字直是和前音非是音也。今謂此解為能（云云）百論疏上解迦毘羅仙四德中智有內外二者者。外智者謂六種論。一式叉論。二毘伽羅論。三劫波論。四樹提論。五闡陀論。六尼祿多論。知此六論名為外者（云云）百論疏上云。廣主經者。明治化之道。廣明國主之德。或言。是彗星天子所造。或言。鎮星天子所造○解人云。昔有梵王。在世說七十二字。以教世間名佉留書。世間之人敬情漸薄。梵王貪吝心起收取吞之。唯阿漚兩字從口兩邊墮地。世人貴之。此為字主。故取漚字置四違陀首。以阿字置廣主經初。四違陀者。外道十八大經。亦云十八明處。四皮陀為四。復有六論。合四皮陀為十。復有八論為十八。四皮陀者。一荷力皮陀。明解脫法。二冶受皮陀。明善道法。三三摩皮陀。明欲塵法。謂一切婚嫁欲樂之事。四阿闥皮陀。明咒術算數等法。本云。皮陀此間語訛故云違陀。六論者。一式叉論。釋六十四能法。二毘伽羅論。釋諸音聲法。三柯刺波論。釋諸天仙上古以來因緣名字。四豎底（張里反也）沙論。釋天文地里算數等法。五闡陀論。釋作首盧迦法。佛弟子五通仙等說偈名首盧迦（強何反）六尼鹿多論。釋立一切物名因緣。復有八論。一眉亡婆論。簡擇諸法是非。二那邪毘薩多羅論。明諸法道理。三伊底呵婆論。傳記宿世事。四僧佉論。解二十五諦。五課伽論。明攝心法。此兩論同釋解脫法。六陀菟論。釋用兵杖法。七乾闥婆論。釋音樂法。八阿輸論。釋醫方。毘婆沙云。瞿頻陀婆羅門造梵書。佉醫仙人造佉盧書。大婆羅門造皮陀（文）觀經疏云。毘陀還是違提。此云明處（云云）安樂行品疏解離邪見緣云。路伽耶陀者。舊云是惡解義。逆路伽耶陀者。是惡論義。注云。路伽那陀者。如此間禮義名教儒墨之流也。逆路伽那陀者。如老莊玄書絕仁棄聖之例。又云。路伽那翻為世間行。正法花經云。讚序歌音。逆路伽那。此云逆世間行。正法花法偶習俗也（文）言醫方者。今光明有治病品。其疏云。病因緣者。是四大五藏五根四大不調。五藏傷損。令諸根有病。如肝惡眼病腎惡耳聾也。生病緣多臥得水病。多行多倚多悟生風病。又多生熱病。多婬生一切病。則等分病也。又水令淡飲多。若火多令熱多。風多吹火增。熱吹淡增冷也。病飲食者有六。一過是食。二少是食。三過時食。大飢方食。四逆時食。未飢強與。五妨礙食。食肉竟飲生乳等。六不曾食。而強食之○若淡病食䀨肥辛酢令人𡃤鼻多汁廗（云云）（更於多妨礙食可見本文云云）又云。肺病服肥膩者。毛孔令水不入辛熱消火故。能治肺病也（云云）又云。病難有四。一風二淡三熱四等分。此四種各有三品。一者可治○二者恒治不著○三者不可治見有必死相故（文）涅槃疏十云。解八種術者。一者治身。二者治瘡。三治眼。四治小兒。五治胎。六治邪。七治毒。八臍星。臍星何得是術。解云。觀星臍人星宿可治不可治即是術也（文）涅槃疏十一云。腦胲者。河西解作核音。明人惱中有此核。如梅杏核形也○言胲者。扁鵲傳云。名足大指聚毛為胲。今舉腦胲者。腦取其極上。腋據其下。中間可知（云云）中論玄云。若前論不破後迷。亦應古方不治今病。扁鵲之術末世無益矣（文）涅槃疏十一云。三災中無地災。今且並。若三災中無地災者。身四百四病中應無地大病。若身四大乖變一大不調百一病惱者。災中何意不得有地災耶。解此有異。若是病者。即四大聚在一處故。乖變成病。依以曰地病○一災不爾。各自為災故。所以無地災也。摩羅毒蛇非但螫著。人皮肉即死。直螫著衣亦死○衣拂著此螫氏及行處氣息亦死。唯有阿竭多星咒能治。此星八月中出。得此星則差也（文）金光明疏明風熱淡等分四種也。大品疏六云。四大四百病不出冷熱二病。水風起冷病。地水二起熱病。地堅難消故起熱病（文）維摩疏四云。羅什云。外道但說三大病不說地大。佛法具明四大起病故。一大不調百一病。總四大合論則有四百四病（文）涅槃疏十云。如婆沙解云。薩遮草屑投之一斗乳即成酪（文）同十一云。尼婆羅水云是煮呵梨勒水缽書羅水云樹汁也○波邪云是煮汁也（云云）法花疏四云。羅什云。外道但說三大病不說地大。佛法具明四大起病故。一大不調百一病。總四大合論則有四百四病（文）涅槃疏十云。如婆沙解云。薩遮草屑投之一斗乳即成酪（文）法花壽量品疏。引阿含經云。良醫有四德。一善知病。謂冷熱病等。二知病所起。三病生已善知除方。四已差之病令更不生（云云）金光疏云。醫方所說者。謂本草諸藥方中明。飲食有宜不宜（云云）又云。飽發肺病者。食飽既多。腸胃盈滿故發肺病。消時發熱者。始食爛䔳熱還發也。食消已後風聚虛中故發風病（云云）（可見本文。肺病者水病也）法花疏釋膠染布云。優婆塞經不許用膠。有釋云。不許用皮膠。得用木膠。有釋云。開遮有異意也（有人云。智證大師傳於皮中唯許牛皮。以牛為淨故云云）涅槃疏九云。彗星（空慧反望虛）亦云掃星形如掃。此星出時。天下大亂掃故為立斯名也。復有麻星者。形如麻形。亦云索星。此星出時則是不祥（文）切韻云。彗楴帚祥歲反。彗星名同音又遂音也。仁王疏下卷云。失度者行不依常道故云失度。金星者。太白星也。三藏師云。外國名天師星。如理行豐。失度則儉。彗星者。外國名閻羅王星。此星隨所出處。必有災難也。輪星者。有暉如輪○鬼星者。九月中日沒在東北○若近上則鬼神來破國病人。火星者營惑星也。此主賊○水星者。即是濕星。亦是太白星○風星即昴星○刀星者。且是滿星一處行逕二年半○南斗北斗者。北宿是曜。五鎮大星者。金木水火土也。一切國主星三公星百印星。若善星來入此四星處。則大安穩豐樂。惡星來入則大苦惱（云云）護國品疏云。二十八宿者。角亢氐房心尾箕是東方宿也（北西南各有七）一方有七。四七二十八宿也○天有三百六十五度四分度也。日一日行一度。一歲一周天。月一日行十三度十九分之七。一月一周天。又天道日月所形乃有無量。大判有三道。謂冬至之日行於南道。夏至之日行於北道。春秋二分行於中道（云云）法花疏釋劫賓那有三解。其一解云。以祈禱房星生於此子故以為名（云云）問。龍樹提婆各造幾論耶。答。論跡義云。龍樹菩薩作百部論（云云）教跡義云。造大乘百部論（云云）高野大師二教論云。龍樹千部論（云云）太賢云。提婆菩薩作百部百論（云云）

名教抄第十五

　　寫本日記云。承安三年三月十日夜及深更燈下右筆寫了。同二十四日交點畢。
　　禪那院自筆草本不慮外入于手中。自書教他敬以寫也依此書寫德資彼證菩提及我願滿足生生開慧眼。三論學僧聖慶。
　　建仁二年六月二十八日。於東大寺以上件本為興隆佛法利益眾生故奉寫之畢。
　　東南院真言三論兩宗學者沙門覺澄。
　　留贈後見。共期佛惠。一交點了。
　　願臨終正念。往生知足天。同遍十方界利益諸含識。
　　此抄者十五卷抄也。雖然帖卷之數多者以在紛失。便促而為十帖者也。祖師禪那之非背御本意者歟。依微功者臨終正念而往生彌陀佛國矣。三論宗兼真言行人英憲。

