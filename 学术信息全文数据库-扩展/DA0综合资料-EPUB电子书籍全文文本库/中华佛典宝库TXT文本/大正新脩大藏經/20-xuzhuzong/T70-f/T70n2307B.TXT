No.2307B
三論宗濫觴


　　夫三論八不之奧旨者。文殊·馬鳴之內證也。龍樹悟無生於海宮兮。遊五天而挑正法之炬。提婆震論鼓於王庭兮。在一時而折邪見之幢。至于如彼護法清辨諍空有之兩邊。成因緣之二諦。誠則四依之利物。一宗之濫觴矣也。加以。羅什昔改小執於此宗。梁武後歸大教廢成論。西天四日也。照世之光久傳。東漢八宿也。關河之流彌盛。師資承習。君臣崇敬。僧叡·僧肇之群英。道朗·法朗之先賢。關內連蹤山門繼踵。攝嶺秋月。傳光於什公闡揚之室。金陵春花。尋匂於一師鑚仰之窓。凡厥漢家高僧。訪其後塵之者多焉。我朝孝□天皇御宇。請高麗國惠灌法師。令講三論。降甘雨於講論之場。浴恩澤於僧正之任。是則佛法傳來之源。我宗流布之初也。道慈·智藏兩德。受洪業於海雨。智光·願曉名賢。傳餘流於東漸。加之。勤操實敏誇恩賞。爲明時之美談。玄叡安澄專製作。資後學之廢蒙。況又尊師在世。勝事多存。職居七大寺之撿挍。統諸宗於一門。處留五師子之如意。爲三會恒規。其門葉秀者。觀理權大僧都而已。以學道獨歩。施擧於當時。爲二明先德傳名於後代。此皆大聖之權化。豈敢凡下所側乎。無相大乘之起。誠有所以哉。爰小僧夜學少幼。雖暗三論之教門。宿因多幸。苟傳於一門之聖跡。雖喜相承不絕。猶悲學業半廢。倩思由來。悲喜交加。故今思彼海岳之遺恩。企此涓露之微報。若有古記所載者。粗注入滅日。每當忌辰。聊儲報謝而已。仰願三國傳燈之列祖。照見一心清淨之懇篤矣。
   （御本云）     
    此記者。東南院院主大藏卿得業（大藏卿師行旦）爲報恩講衆注置處也。
    南都東大寺觀音院院主三論沙門英訓以御本一校畢。
