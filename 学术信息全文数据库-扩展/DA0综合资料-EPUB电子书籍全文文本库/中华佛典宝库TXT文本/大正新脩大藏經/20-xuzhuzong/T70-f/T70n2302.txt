NO。2302
三論玄義誘蒙序
	
	
	握八不中道之鉗鎚。摧九十六種之邪窟。裂五百異部之見網。徑令趣涅槃之正途。乃是諸佛之心髓三論之要旨也。慧日吉藏法師妙悟真乘敷演經論。無礙辯才雲興泉湧。四方嚮化聽徒川臻。平昔凡講三論百有餘遍。既而復著玄疏。並行於世。總括空宗之奧義。旨趣煥然而明暢。實乃破邪顯正之慧鏡。而學者可不留神研究乎。然玄義之為作也。文義淵微容易難解。古來賢惪箋之者尚矣。茲聞證上人以安養為指歸。兼涵唯識於胸。次轉三論於舌端。梵誦之暇因閱舊鈔而考其之所未考。蕪者剔之疑者正之。悉摭精華集而大成。題曰三論玄義誘蒙。凡三卷。命予序之。庶免後學負笈千里求師之意。是大有補於教乘也。且上人淸素持身。慈而有忍寬而有量。護念法門嘗切於懷。余雖不敏。見斯盛舉安得不為之加嘆者也。
	貞享丙寅歲仲秋穀日。京師善導教寺沙門如實合十撰


三論玄義誘蒙卷上

	三論玄義。上二字是所釋。下二字即能釋也。攝所歸能竝屬玄題。三論謂中論·百論·十二門論也。離諸戲論。謂之玄。或玄通也。離文通釋。非隨文判釋也。義宜也。裁制事物使合宜也。
	慧日道場沙門吉藏奉命撰。慧日道場在揚州。隋煬帝之所建也。師俗姓安。本安息人也。年在孩童。父引之見於眞諦。仍乞詺之。諦問其所懷。可名吉藏。遂名也。年氣漸衰屬增疾苦。勅賜良藥。一日至于清旦。索湯沐浴。著新淨衣。侍者燒香令稱佛號。藏跏坐儼思。如有喜色。齋時將及。奄然而化。春秋七十有五。即武德六年五月也。遺命露骸。而色愈鮮白。乃送於南山至相寺。時屬炎熱。坐于繩床屍不摧臭。跏趺不散。弟子慧朗樹續風聲。收其餘骨。鑿石瘞于北巖。就而碑德。講三論一百餘遍。法華三十餘遍。大品智論·華嚴維摩等各數十遍。竝著玄疏盛流於世。及將終日製死不怖論。落筆而卒。種種德行詳于續高僧傳也。總序宗要開爲二門。一通序大歸。二別釋衆品。初門有二。一破邪。二顯正。初門有二下至觀論亦然類前可知。通序大歸。次明經論相資下。別釋衆品也。或通序大歸總指玄義。別釋衆品是指三論疏耳。
	夫適化無方陶誘非一。考聖心以息患爲主。統教意以通理爲宗。按中論疏。此一節是興皇寺法朗大師語也。發端須此語者。蓋表法有師承也。無方無有方所也。易繋辭云。神無方而易無體。涅槃無名論云。應化無方未嘗有爲。陶誘陶冶誘引也。又陶正也化也。
	但九十六術栖火宅爲淨道。五百異部縈見網爲泥洹。遂使鹿苑坵墟鷲山荊棘。華嚴十八云。九十六種諸邪見幢·五百異部。出于智論六十三。其文在下。華嚴二十四云。入大邪見網。墮於世籠檻。坵墟荊棘皆謂其荒蕪也。曹大家東征賦云。睹蒲城之丘墟兮生荊棘之榛榛。梁高僧僧導傳云。導登高座曰。昔王宮託生。雙樹現滅。自爾已來歲逾千載淳源永謝。澆風不追。給苑丘墟。鹿園蕪穢。九十五種。以趣下爲升高。三界群生。以火宅爲淨國。豈知上聖流涕。大士恓惶者哉。因潸然泫淚。四衆爲之改容。
	善逝以之流慟。薩埵所以大悲。四依爲此而興。三論由斯而作。涅槃六云。有四種人。能護正法。建立正法。憶念正法。能多利益憐愍世間。爲世間依。安樂人天等。中論序疏云。且依一判。如小乘見道前具煩惱人是一依。須陀洹斯陀含是二依。阿那含是三依。羅漢第四依。約大乘。望十回向是一依。初地至七地。是二依。八九地是三依。十地是第四依等。
	但論雖有三。義唯二轍。一曰顯正。二曰破邪。破邪則下拯沈淪。顯正則上弘大法。故振領提綱理唯斯二也。但邪謬紛綸難可備序。三論所斥略辨四宗。一摧外道。二折毘曇。三排成實。四呵大執。衣之領網之綱皆其要者也。書經盤庚云。若網在綱。有條而不紊。禮記檀弓云。是全要領。班孟竪東都賦云。紛綸後辟。註良曰。紛綸衆也。
	問。以何義故遍斥衆師。答。論主究其原盡其理也。一源不究則戲論不滅。毫理不盡則至道不彰。以無源不究群異乃息。無理不盡玄道始通。是以斯文遍排衆計。禮記學記云。雖有至道弗學不知其善。莊子在宥云。我聞吾子達於至道。敢問至道之精。涅槃無名論云。玄道在乎妙悟。又云。玄道獨存。
	問。既無法不究。無言不盡。應遍排群異。何故但斥四宗耶。答。初一爲外。後三爲內。內外竝收。毘曇明有。成實辨空。空有俱攝。斯二爲小。方等稱大。大小該羅。略洗四迷則紛累都盡耳。無量壽經云。於佛教法該羅無外。涅槃無名論云。萬累都盡而靈覺獨存。
	問。此之四執優降云何。答。外道不達二空。橫存人法。毘曇已得無我。而執法有性。跋摩具辨二空。而照猶未盡。大乘乃言究竟ナレトモ但封執成迷。自淺至深。四宗階級。問。外道邪言可得稱破。餘爲內教。何得亦破。答。總談破顯凡有四門。一破不收。二收不破。三亦破亦收。四不破不收。言不會道破而不收。說必契理收而不破。學教起迷亦破亦收。破其能迷之情。收取所惑之教。諸法實相言忘慮絕。實無可破。亦無可收。泯上三門歸乎一相。照斯四句破立皎然（自此以來總明申破。從此已去別斥四宗）梁高僧傳明律論云。綱目不無優降。齊朝玄暢法師撰訶梨跋摩傳云。訶梨跋摩宋云師子鎧。佛泥洹後九百年出。中天竺國婆羅門子。初依薩婆多部出家。學阿毘曇。後乃背彼師宗。造成實論。具辨二空。在彼論身見品也。階級猶次第也。
	所言摧外道者。夫至妙虛通目之爲道。心遊道外故名外道。外道多端。略陳其二。一天竺異執。二震旦衆師。總論西域九十六術。別序宗要則四執盛行。一計邪因邪果。二執無因有果。三立有因無果。四辨無因無果。問。云何名爲邪因邪果。答。有外道云。大自在天能生萬物。萬物若滅還歸本天。故云自在。天若瞋四生皆苦。自在若喜則六道咸樂。然天非物因。物非天果。蓋是邪心所畫故名邪因邪果（自在既爾七計例然）中論擧八計邪因。大自在天能生萬物。其第一也。彼論一云。有人言。萬物從自在天生。有言。從韋紐天生。有言。從和合生。有言。從時生。有言。從世性生。有言。從變化生。有言。從自然生。有言。從微塵生。有如是等謬故。墮於無因邪因斷常等邪見。種種說我我所。不知正法。
	難曰。夫善招樂報。惡感苦果。蓋是交謝之宅。報應之場。以不達義理故生斯謬。又夫人類生人。物類生物。人類生人則人還似人。物類生物物還似物。蓋是相生之道也。而謂一天之因產萬類之報。豈不謬哉。初以正因正果破邪因邪果。謂三界依正生死交謝。苦樂報應之宅場。何云自在天生萬物。邪物不遷論云。生死交謝。寒暑迭遷。維摩經佛國品注ニ肇云。衆生心識相傳美惡由起。報應之道連環相襲。其猶聲和響順形直影端。此自然之理。無差毫分復何假常我而生トセンヤ之哉。又夫人類已下。引現見法破一因生也。
	問。云何名爲無因有果。答。復有外道窮推萬物。無所由籍故謂無因。而現覩諸法。當知有果。例如莊周魍魎問影影由形有。形因造化。造化則無所由。本既自有。即末不因他。是故無因而有果也。史記云。莊子者蒙人也。名周。周嘗爲蒙漆園吏。與梁惠王齊宣王同時也。其學無所不闚。然其要本歸於老子之言。故其著書十餘萬言。大▲ミナ△抵率寓言也等。齊物論云。罔兩問景曰。曩子行今子止。曩子坐今子起。何其無特操歟。景曰。吾有待而然者ナランヤ邪。吾所待又有待而然者ナランヤ邪。吾待蛇蚹蜩翼邪。惡識所以然。惡識所以不然。郭象云。罔兩景外之微陰也。大宗師云。今一以天地爲大鑪。以造化爲大冶。惡乎往而不可哉。
	問。無因ト自然ト此有何異。答。無因據其因無。自然明乎果有。約義不同猶是一執。難曰。夫因果相生猶長短相形。既其有果。何得無因。如其無因。何獨有果。若必無因而有果者。則善招地獄。惡感天堂。問曰。有人言。自然有因。自然無因。萬化不同皆自然有。故無同前過。答曰。蓋未審察之。故生斯謬。如其精究理必不然。夫論自者。謂非他爲義。必是因他則非自矣。故自則不因。因則不自。遂言因而復自。則義成鉾楯。字林曰。鉾古矛字。韓非子曰。楚人有鬻楯與矛者。譽之曰。吾楯之堅莫能陷也。又譽其矛曰。矛之利於物無不陷也。或曰。以子之矛陷子之楯何如。其人不能應也。
	問。云何名爲有因無果。答。斷見之流ヲハ唯有現在更無ト（云）後世。類如草木盡在一期。難曰。夫神道幽玄。惑人多昧。義經丘而未曉。理涉旦而猶昏。唯有佛宗乃盡其致。經云。如雀在缾中羅縠覆其口。縠穿雀飛去。形壞而神走。匡山慧遠釋曰。火之傳於薪。猶神之傳於形。火之傳異薪。猶神之傳異形。前薪非後薪。則知指窮之術妙。前形非後形。則悟情數之感深。不得見形朽於一生。便謂識神俱喪。火窮於一木。乃曰終期都盡矣。涅槃無名論云。經稱有餘無餘涅槃者。蓋是返本之眞名。神道之妙稱。又云。聖旨幽玄ナレハ殊文同辨。丘孔丘也。旦周公旦也。按七女經。七女相從而到塚間。即見死屍之多。各述一偈。其第二女說偈云。雀在缾中。覆蓋其口。不能出飛。今缾已破。雀飛而云。匡山即廬山也。按廬山記。殷周之際。匡裕先生結廬隱居於此。故名廬山。亦名匡山。慧遠道跡詳于梁高僧傳。遠師著不敬王者論五篇。今所引者。第五神不滅論文也。矣論作耳。情數感深神不滅論云。神ハ也者圓應無主。妙盡無名。感物而動。假數而行。感物而非物。故物化而不滅。假數而非數。故數盡而不窮。有情則可以物感。有識則可以數求。數有精麁故其性各異。智有明暗故其照不同。推此而論則知。化以情感。神以化傳。情爲化之母。神爲情之根。情有會物之道。神有冥移之功。但悟徹者反本。惑理者逐物耳。指窮莊子養生主云。指窮▲ススム△於爲薪。火傳レハ也不知其盡也。郭象云。窮盡也。爲薪猶前薪也。前薪以指。指盡前薪之理。故火傳而不滅。心得納養之中。故命續而不絕。明夫養生乃生之所以生也。夫時不再來。今不一停。故人之生也。一息一得耳。向息非今息。故納養而命續。前火非後火。故前薪而火傳。火傳而命續。由夫養得其極也。世豈知其盡更生哉。
	問曰。後學稱黃帝之言曰。形雖糜而神不化。乘化至變無窮。雖未彰言三世。意已明未來不斷。問曰二字蓋衍文也。史記云。黃帝者少典之子。姓公孫。名曰軒轅。生ナカラニノ▲モノイフ△而神靈。弱而能言等。不敬王者。論第五篇云。文子稱黃帝之言曰。形有靡而神不化。以不化乘化其變無窮。
	云何名爲無因無果。答。既撥無後世受果。亦無現在之因故。六師云。無有黑業。無有黑業報。無有白業。無有白業報。四邪之間最爲尤弊。現在斷善。後生惡趣。於云何上合有問曰二字。蓋脫耳。六師之語出于涅槃經也。謂罪報粗現闍王憂惱。有六惡臣。各各擧己之所崇歸。以說闍王。速往彼處當治逆業。今所引者。第一月稱大臣之語也。彼經十八云。時有大臣。名曰月稱。往至王所。在一面立白言大王。今有大醫。名富蘭那。一切知見。得自在定。畢竟修習清淨梵行。常爲無量無邊衆生。演說無上涅槃之道。爲諸弟子。說如是法。無有黑業。無黑業報。無有白業。無白業報。無黑白業。無黑白業報。無有上業及以下業。是師今在王舍城中。唯願大王屈駕往彼。可令是師療治身心。餘五惡臣在第十九卷也。四邪即上四執也。
	問。斯之紛謬起自何時。答。釋迦未興。盛行天竺。能仁既出殄斯謬計。佛滅度後柯條更繁。龍樹後興重加剪伐。郭璞爾雅序云。竝多紛謬。百論疏上云。優樓迦此云鳩鶹仙。亦云鵂角仙。亦云臭胡仙。此人釋迦未興八▲ヒルハヨハ△百年前已出世。而白日造論夜半遊行。又引金七十論云。迦毘羅此云赤色仙。劫初時從空而出。自然有四德。又出迦毘羅·優樓迦·勒沙婆已云。此三師並是釋迦未興盛行天竺。釋迦出時但値十八一切智人。柯枝柯也。條小枝也。雜阿含二十三云。柯條葉柔軟。詩召南甘棠云。蔽芾甘棠。勿剪勿伐。召伯所茇。註云。剪剪其枝葉也。伐伐其條幹也。
	次排震旦衆師。一研法。二竅人。問曰。天竺四術既是外言。震旦三玄應爲內教。答。釋僧肇云。每讀老子莊周之書。因而歎曰。美即美矣。然期神冥累之方猶未盡也。後見淨名經欣然頂戴。謂親友曰。吾知所歸極矣。遂棄俗出家。羅什昔聞三玄與九部同極。伯陽與牟尼抗行。乃喟然歎曰。老莊入玄故。應易惑耳目。凡夫之智。孟浪之言。言之似極。而未始詣也。推之似盡。而未誰至也。略陳六義明其優劣。外但辨乎一形。內則朗鑒三世。外則五情未達。內則說六通窮微。外未即萬有而爲太虛。內說不壞假名而演實相。外未能即無爲而遊萬有。內說不動眞際建立諸法。外存得失之門。內冥二際於絕句之理。外未境智兩泯。內冥二際於絕句之理。外未境智兩泯。內則緣觀俱寂。以此詳之。短羽之於鵬翼。坎井之於天地。未足喩其懸矣。秦人疑其極。吾復何言哉。顏氏家訓勉學曰。莊老周易總謂三玄。僧肇羅什之門弟也。傳出梁高僧傳。此之所出見于傳中。羅什亦出梁傳。今所引之語未知出何書。伯陽老子之字也。傳出史記。莊子之齊物論云。夫子以爲孟浪之言。而我以爲妙道之行。唐陸德明音註云。孟浪一音漫瀾猶率略也。五情未達。眼等五情祇同汎人也。大品經散華品云。不壞假名而說實相。又實際品云。以不壞實際法。立衆生於實際中。二際謂生死涅槃是非得失等諸二法也。絕句謂絕四句也。莊子逍遙遊略云。鵬之背不知其幾▲ウコクトキニ△千里也。是鳥也海運則將徒南冥。南冥▲ハウツユトハウツテ△者天池也。水撃三千里搏扶搖而上者九萬里。去以六月息者也。蜩與鷽鳩笑之曰。我決起而飛槍楡枋。時則不至而控於地而已矣。壑以之九萬里而南スルコトヲ爲。又秋水略云。埳井之蛙謂東海之鼈曰。吾樂與。且夫擅一鼈之水。而跨跱埳井之樂。此亦至矣。東海鼈左足未入。而右膝已縶矣。於是逡巡而却告之以海之無窮。於是埳井之蛙聞之適適然驚。規規然自失也。秦人當東晋穆帝以來。二秦相繼。而前秦符姓。後秦姚姓。史官以前後字別之。非自號前後。今指肇什而曰秦人則後秦也。
	問。伯陽之道ハ道曰太虛。牟尼之道道稱無相。理源既一則萬流並同。什肇抑揚乃諂於佛（此王弼舊疏以無爲爲道體）。答。伯陽之道道指虛無。牟尼之道道超四句。淺深既懸。體何由一。蓋是子佞於道。非余諂佛。老子體道章云。無名天地之始。有名萬物之母。虛用章云。天地之間其猶橐籥乎。虛而不屈。動而愈出。歸根章云。至虛極也。守靜篤也。虛心章云。道之爲物唯怳。唯忽忽兮怳。象元章云。有物混成。先天地生。寂兮寒兮。去用章云。天下之萬物生於有。有生於無。三國志魏書鍾會傳附生弼云。弼好論儒道。辭才逸辨。注易及老子。爲尚書郎。年二十餘卒。宋譯楞伽二云。如來說法離如是四句。謂一異·俱不俱·有無·非有非無·常無常。
	問。牟尼之道道爲眞諦。而體絕百非。伯陽之道道曰杳冥。理超四句。彌驗體一。奚有淺深（此梁武帝新義。用佛經以眞空爲道體）。答。九流統攝。七略該含。唯辨有無。未明絕四。若言老教亦辨雙非。蓋以砂糅金。同盜牛之論（周弘政張機並斥老有雙非之義也）諸大乘經多明百非。無量義經中。大莊嚴菩薩與八萬菩薩。俱同說偈。讃世尊云。其身非有。亦非無。非因。非緣。非自他。非方。非圓。非長短。非出。非沒。非生滅。非造。非起。非爲作。非坐。非臥。非行住。非動。非轉。非間靜。非進。非退。非安危。非是。非非。非得失。非彼。非此。非去來。非青。非黃。非黃白。非紅。非紫種種色。杳冥窈冥也。杳窈同音。今且假借耳。老子經虛心章云。道之爲物唯恍。唯惚惚兮恍。其中有象。恍兮惚。其中有物。窈兮冥兮。其中有精。其精甚眞。其中有信。梁武帝諱衍。字叔達。造老子講疏。傳詳梁書。九流七略出于前漢書藝文志。九流謂全身保國凡有九流。一曰儒流。謂順陰陽陳教化。述唐虞之政。宣仲尼之道也。二曰道流。謂守弱自卑。陳堯舜揖讓之德。明南面爲政之術。奉易之謙謙也。三曰陰陽流。謂順天歷象。敬受民時也。四曰法流。謂明賞勅法。以助禮制也。五曰名流。謂正名列位。言順事成也。六曰墨流。謂清廟宗祀。養老施惠也。七曰縱橫流。謂受命使乎。專對權事也。八曰雜流。謂兼儒墨之詮。含名法之訓。知國大體。事無不貫也。九農流。謂勸勵耕桑。備陳食貨也。遵其道可以安庶品。行其事可以利國家。爲政備矣。於民足矣。縱先生通方之說。古學盡善之詞。恐類風牛。不相及也。七略謂劉歆總群書。而奏其七略。一輯略。謂諸書之總要。二六藝略。謂六經也。三諸子略。四詩賦略。五兵書略。六術數略。謂占卜也。七方技略。謂醫術也。以砂糅金。屈原懷沙賦曰。同糅玉石兮。一概而相量。涅槃經二十六曰。如是之人以金易鍮石。梁高僧傳羅什乃歎曰。吾昔學小乘。如人不識金以鍮石爲妙。盜牛之論出涅槃經。謂道士雖盜雙非之語。不知其旨。譬如群賊盜牛未辨醍醐。周弘政傳見南史。造老子疏五卷。張機之機當作譏。傳亦出南史。造老子義十一卷。
	竅人第二。問。佛名大覺。老曰天尊。人同上聖。法俱妙極。苟欲存異。將非杜不二之玄門。傷得一之淵府哉（蓋是道士用三洞靈寶等經立義）答。悉達處宮方紹金輪聖帝。能仁出俗遂爲三界法王。老爲周朝之柱史。清虛是九流之派。子若欲令人一法同。何異塠阜共安明等高。螢燭與日月齊照。涅槃一云。大覺世尊將欲涅槃。道教衆經中天尊之語非一。寶玄經云。自然應化有十種號。一號自然。二號無極。三號大道。四號至尊。五號大上。六號老君。七號高皇。八號天尊。九號玉帝。十號陛下。統領一切。立君臣之道。老子經云。玄之又玄衆妙門。涅槃無名論云。擬議玄門。又云。涅槃之道蓋是三乘之所歸。方等之淵府。元康疏曰。淵池水深。府庫財多。三洞經靈憲經等皆道經名也。史記老子傳云。周守藏室之史也。索隱云。按藏室史乃周藏書室之史也。又張湯傳云。老子爲柱下史。即藏室之柱下。因以爲官名。塠與堆字同。聚土也。阜大陸也。涅槃九云。高原堆阜水所不住。憲窟云。須彌此云妙高。亦云安明。亦云善積。付法藏傳龍樹章云。無異螢火齊耀日月。以須彌山等葶藶子。
	問。同人者五情。異人者之神明。迹爲柱史。本實天尊。據實而談。齊之一貫。答漢書亦顯品類。以伯陽爲賢。何晏王弼稱老未及▲コレ△聖。設令孔是儒童。老爲迦葉。雖同聖迹。聖迹不同。若圓應十方。八相成佛。人ヲ稱大覺。法名出世。小利即生人天福善。大益即有三乘賢聖。如斯之流爲上迹也。至如孔稱素王。說有名儒。老居柱史。談無曰道。辨▲タタ△益即無人得聖。明利即止在世間。如此之類爲次迹矣。不眞空論云。物不能累其神明。論語里仁云。一以貫之。前漢書古今人表。以孔子爲上上流。是聖。以老子爲中上流。是賢。彼叙云。以列九等之序。究極經傳。繼世相次。總備古今之略要云。註張晏曰。老子玄默仲尼所師。雖不在聖。要爲太賢。王弼見上。何晏亦見三國志魏書。曹眞傳附之云。作道德論及諸文賦。著述凡數十篇矣。老未及聖之語。未詳何晏王弼之書中在何。清淨法行經云。我遣三聖。化彼震旦。禮儀開前。大小乘後。迦葉菩薩往彼稱老耼。光淨菩薩往彼名仲尼。儒童菩薩往彼名顏回。莊子天道云。以此處上帝王天子之德也。以此處下。玄聖素王之道也。春秋左氏傳序云。說者以爲。仲尼自衞反魯。修春秋立素王。丘明爲素臣。註云素空也。謂無位而王也。麟爲王者至。今爲孔子而至。故知。爲素王也。孔子修春秋爲素王。故知。丘明傳春秋。爲素臣也。禮記儒行註云。儒之言優也。和也。言能安人。能服人也。
	折毘曇第二。一立宗。二破斥。有薩衞門人。序其宗曰。阿毘曇者名無比法。無漏慧根會理隔凡。其功冠絕。故云無比。超四執之外。越三界之表。群聖之所讃歎。六道之所歸崇。敢有抗言。當屈之以理。薩衞即薩婆多也。冠絕者。絕冠也。超也。抗擧也。敵也。屈治也。服也。
	問。夫欲立理。先須序宗源。未知毘曇凡有幾種。答。部類甚多。略明其六。一者如來自說法相毘曇。盛行天竺。不傳震旦。二者隣極亞聖名舍利弗。解佛語故造阿毘曇。凡二十卷。傳來此土。三者佛滅度後三百餘年。有三明六通大阿羅漢。姓迦旃延。造八犍度。凡二十卷。傳來此土。所言八者。一雜。二使。三智。四業。五大。六根。七定。八見。言犍度者。翻之爲聚。以其八義各有部類。因之爲聚也。四者六百年間有五百羅漢。是旃延弟子。於北天竺共造毘婆沙釋八犍度。毘婆沙者。此云廣解。於西凉州譯出。凡有百卷。値兵火燒之。唯六十卷現在。止解三犍度也。五者七百餘年。有法勝羅漢。嫌婆沙太博。略撰要義。作二百五十偈。名阿毘曇心。凡有四卷。亦傳此土。六者千年之間有達磨多羅。以婆沙太博四卷極略。更撰三百五十偈。足四卷合六百偈。名爲雜心也。其間復有六分毘曇。釋論云。目連和須蜜及餘論師共造。竝不傳此土。唯衆事分毘曇是六內之一。此土有之。復有甘露味毘曇二卷。未詳作者。並傳此土。毘曇雖部類不同。大宗明見有得道也。如來自說法相毘曇。蓋藏師之時未有流布。故云不傳震旦。開元錄十三云。佛阿毘曇經二卷。亦云佛阿毘曇論陳天竺三藏眞諦譯。群錄並云九卷。未詳所以。又云。舍利弗阿毘曇二十二卷。或二十卷。或三十卷。姚秦罽賓三藏曇摩耶舍共曇摩崛多譯。又二十云。阿毘曇八犍度論三十卷。或無論字或云迦旃延阿毘曇。或云阿毘曇經八犍度。或二十卷。符秦僧伽提婆共竺佛念譯。又三云。與唐譯發智論同本。婆沙論序品初云。若說種種不相似義立雜犍度。若說使相立使犍度。若說智相立智犍度。若說業相立業犍度。若說四大相立四大犍度。若說根相立根犍度。若說定相立定犍度。若說見相立見犍度。開元錄十三云。阿毘曇毘婆沙六十卷。或八十四卷。或一百九卷。北凉天竺沙門浮陀跋摩共道秦等譯。此論創譯百卷成部。沙門道挻製序。屬魏併凉。失四十卷。今唯六十卷。其八十四卷本及一百九卷者。後人分此六十成。非是元來不闕。今云西凉者。未詳所以。止解三犍度者。謂雜使·智也。開元錄十三云。阿毘曇心論四卷。尊者法勝造。或無論字。東晋罽賓三藏瞿曇僧伽提婆譯。又三云。太元十六年在廬山。慧遠法師ト譯。道慈筆受。又十三云。雜阿毘曇心論十一卷。亦云雜阿毘曇毘婆沙。尊者法救造。或十四卷。宋天竺三藏僧伽跋摩等譯。其間謂在世滅後之其間也。六分毘曇亦名六足論。藏師之時未有翻譯。是故云並不傳此土。六足論。謂集異門足論。法蘊足論。施設足論。識身足論。品類足論。界身足論。唐玄奘唯譯五論。未翻施設足論也。智論二云。有人言。六分阿毘曇中。分別世處分。是目犍連作。六分中初分八品。四品是婆須蜜菩薩作。四品是罽賓阿羅漢作。餘五分是諸論師所作也。衆事分阿毘曇尊者世友所造也。開元錄五云。衆事分阿毘曇十二卷。或無論字。沙門求那跋陀羅中印度人也。共弟子菩提耶舍譯。與唐譯品類足論同本。甘露味毘曇。開元錄十三云。阿毘曇甘露味論二卷。或云甘露味阿毘曇。尊者瞿沙造。曹魏代譯。失三藏名。
	破斥第二。凡有十門。一乖至道。二扶衆見。三違大教。四守小筌。五迷自宗。六無本信。七有偏執。八非學本。九弊眞言。十喪圓旨。蓋無比之名有餘。所明之理不足。非但遠乖方等。亦近迷三藏。略擧十門顯其虛實。乖至道者。夫道之爲狀也。體絕百非。理超四句。言之者失其眞。知之者反其愚。有之者乖其性。無之者傷其體故七辨惙音五眼冥照。釋迦掩室。淨名杜口。豈可以有而爲道哉。涅槃無名論云。然則言之者失其眞。知之者返其愚。有之者乖其性。無之者傷其軀。所以釋迦掩室於摩竭。淨名杜口於毘耶。須菩提唱無說以顯道。釋梵絕聽而雨華。斯皆理爲神遇。故口以之而默。豈曰無辨。辨所不能言也。七辨見于大品經幻聽品。五眼見于大品經序品。捷疾辨。利辨。不盡辨。不可斷辨。隨應辨。義辨。最上辨。謂之七辨。肉眼·天眼·慧眼·法眼·佛眼。謂之五眼。掩室杜口並不說之謂也。法華方便品說。如來成佛ヨリ三七日中而不說法。智論七云。佛得道五十七日不說法。維摩經入不二法門品云。維摩詰默然無言。
	第二扶衆見。然道實非有。遂言見有得道。乃是見有。非見道也。故淨名云。法名無染。若染於法。乃是染著。非求法也。又夫見有者。名爲有見。非見道矣。故法華云。入邪見稠林若有若無等。依止此諸見。具足六十二。問。若執有無此有何失。答。正觀論云。淺智見諸法若有若無等。是則不能見滅見安穩法。於彼有大過矣。維摩經不思議品云。法名無染。若染於法乃至涅槃。是則染著。非求法也。法華文出方便品也。大品佛母品。開十四難。爲六十二。十四難者。神及世間ハ常·無常等四。神及世間ハ邊·無邊等四。死後ニハ如去·不如去等四。合爲十二。及身與神一ナルト。身與神異ナルト。合爲十四。常無常內。約五陰作之。一陰具常無常四句。故成二十。邊無邊亦約五陰。故成二十。如去不如去亦成二十。合爲六十。一異爲本。合爲六十二。正觀論文出觀六種品也。若無等論作若無相。於彼等六字非論文也。
	第三違大教。思益經云。於未來世有惡比丘。說有相法得成聖道。佛垂此勅懸誡將來。既曰惡人。理是邪說。違背大教。宜須破之。思益經四諦品云。梵天當來有比丘。不修身。不修戒。不修心。不修慧。是人說生相是苦諦。衆緣和合是集諦。滅法是滅諦。以二法求相是道諦。佛言。我說。此愚人是外道徒黨。我非彼人師。彼非我弟子。是人墮于邪道。破失法ヲ故。說言有諦。
	第四守小筌。夫爲未識源者。示之以流。令尋流以得源。未見月者。示之以指。令因指以得月。窮流則唯是一源。亡指則但是一月。蓋是如來說小之意也。而毘曇之徒執固小宗。不趣大道。守筌喪實。故造論破之。莊子外物云。筌者所以在魚。得魚而忘筌。蹄者所以在兔。得兔而忘蹄。言者所以在意。得意而忘言。吾安得夫忘言之人。而與之言哉。智論九曰。如人以指指月。以示惑者。惑者觀指而不觀月。人語之言。我以指指月。令汝知之。汝何著指而不觀月。此亦如是。語爲義指。語非義也。
	第五迷自宗。諸聖弟子有所述作。本爲通經。而阿含之文親說無相。故善吉觀法空而悟道。身子入空定而佛歎。阿毘曇人但明見有。故自迷本宗。成實論身見品。引第一義空經·大空經·有羅陀經皆是阿含部也。智論三十一云。雜阿含中大空經。說二種空。衆生空法空。羅陀經中說。色衆破裂分散。令無所有。筏喩經中說。法尚應捨。何況非法。波羅延經·利衆經中說。智者於一切法不受不著。若受著法則生戲論。若無所依止。則無所論。諸得道聖人。於諸法無取無捨。若無取捨。能離一切諸見。如是等三藏中處處說法空。是名爲一切法空。又十一略云。須菩提好行空三昧。如佛在忉利天。夏安居已。還下閻浮提。閻浮提中四部衆集。坐中有佛及轉輪聖王諸天大衆。衆會莊嚴先未曾有。須菩提心念。今此大衆雖復殊勝。勢不久停。磨滅之法皆歸無常。因此無常觀之初門。悉知諸法空無有實。作是觀時。即得道證。又云。舍利弗目連聞頞鞞所說之偈已。即得初道。與二百五十弟子。俱到佛所。佛告諸比丘。汝等見此二人在諸梵志前者不。諸比丘言。已見。佛言。是二人者。是我弟子中。智慧第一。神足第一弟子。
　　六無本信。文殊問經云。十八及本二皆從大乘出。無是亦無非。我說未來起。十八者。謂十八部異執也。及本二者。根本唯二部。一大衆部。二上座部。而阿毘曇是十八部內薩婆多部。從大乘出。即大爲小本。而執小之流聞大乘不信。是以破之。問。何以知執小之人不信大法耶。答。智度論云。旃延弟子答龍樹云。我聞大乘心不都信。故外國執小乘者。與學大乘人分河飮水。文殊問經文出分別部品也。智論四云。迦旃延子弟子輩曰。摩訶衍中雖有此語。我亦不都信。
	第七有偏執。大集經云。雖有五部。並不妨如來法界及大涅槃。而阿毘曇人保執自宗排斥他說。便違法界拒大涅槃。累障既深。宜須傷歎。五部謂曇摩毱多。薩婆若帝婆·迦葉毘彌沙塞。婆蹉富羅也。大集經二十三云。善男子。如是五部雖各別異。而皆不妨諸佛法界及大涅槃。
	第八非學本。大品經云。欲知四緣。當學波若。外人問龍樹云。欲學四緣。應學毘曇。云何乃學波若。論主答曰。初學毘曇似如可解。轉久推求則成邪見。問曰。學毘曇云何乃成邪見。答。若言四緣生諸法者。誰復生於四緣。若四緣更從他生。則他復從他。如是無窮。若其四緣自然而有。不從他生者。萬物亦應不由四緣。當墮無因。故從則無窮。窮則無因。由此二門則不信因果。故久學毘曇。成於邪見。大品經序品云。菩薩摩訶薩欲知諸法因緣·次第緣·緣緣·增上緣。當學般若波羅蜜。智論三十二云。問。若欲廣知四緣義。應學阿毘曇。云何此中欲知四緣義。當學般若波羅蜜。答曰。阿毘曇四緣義。初學如得其實。求之轉深入於邪見。又云。復次諸法所因因於四緣。四緣復何所因。若有因則無窮。若無窮則無始。若無始則無因。若然者一切法皆應無因。若有始始則無所因。若無所因而有。不待因緣。若然者一切諸法。亦不待因緣而有。復次諸法從因緣生有二種。若因緣中先有。則不待因緣而生。則非因緣。若因緣中先無。則無各各因緣。以戲論四論故。有如是等過。如般若波羅蜜不可得空。無如是等失。如世間人耳目所覩生老病死。是則爲有。細求其相則不可得。以是故般若波羅蜜中。但除邪見而不破四緣。是故言欲知四緣相。當學般若波羅蜜。
	第九弊眞言。大集經云。甚深之義不可說。第一義諦無聲字。陳如比丘於諸法獲得眞實之知見。本起經云。頞鞞沙門即五人之一。爲身子說偈云。一切諸法本。因緣空無主。息心達本源。故號爲沙門。身子聞之即得初果。尋大小二經。皆明見空成聖。而阿毘曇謂觀有得道。故隱覆眞言。大集經文出第二卷也。陳如比丘經作憍陳比丘。中本起經上略云。佛在羅閱祇竹園精舍。彼▲モトヨリ△有一鄉。名曰那羅陀。故有梵志。字曰沙然。好仙弟子。凡有二百五十人。門徒之中。有二人高足。難齊一名優波替。次名拘律陀。是時世尊勅比丘頞鞞。汝行宣化。往必有度。頞鞞受勅整服。持盋禮佛而行。時優波替從諸弟子。相隨游觀。遙見頞鞞。二人俱前相逢中路。便問頞鞞。章服反常。何所從出。豈有師宗可得聞乎。於時頞鞞以頌答曰。我年既幼穉。學日又初淺。豈能宣至眞如來廣大義。一切諸法本。因緣空無主。息心達本源。故號爲沙門。優波替方聞法義。尋思至理。而自惟曰。未曾聞斯眞要之義。今偶遊遇此寶藏。此言之妙。美於甘露。心悟意解。便逮法眼。旋還精舍忻悅無量。優波替具向拘律陀說所聞偈。一聞不解。再說乃了。尋思反覆亦得法眼。師徒志合即出所止。往詣竹園。佛告諸比丘。此二人者。願於古佛。待吾道成。待衞左右。佛謂。優波替高世之號。華而不實。復汝本字爲舍利。拘律陀還字大目連。因本說法。逮得羅漢。又云。父王昔遣五人。一名拘隣。二名頞鞞。三名拔提。四名十力迦葉。五名摩南拘利。供給麻米執侍勞苦。
	第十喪圓旨。涅槃經云。欲令衆生深識眞諦。是故如來宣說於俗。若使衆生不因俗諦而識眞者。諸佛如來終不說俗。毘曇之流雖知俗有。不悟眞空。既惑眞空。亦迷俗有。是故眞俗二俱並喪。涅槃十七云。善男子。一切世諦。若於如來即是第一義諦。何以故。諸佛世尊爲第一義故說於世諦。亦令衆生得第一義諦。若使衆生不得如是第一義諦者。諸佛終不宣說世諦等。
　　排成實第三。一立義。二破斥。有訶梨跋摩高足弟子。序其宗曰。成實論者。佛滅度後九百年內。有訶梨跋摩。此云師子鎧之所造也。其人本是薩婆多部鳩摩羅陀弟子。慨其所釋近在名相。遂徒轍僧祇。大小兼學。鑚仰九經。澂汰五部。再卷邪霧。重舒慧日。於是道振罽賓。聲流赤縣。成是能成之文。實謂所成之理。二百二品十六卷文。四諦建章。五聚明義。說既精巧。歸衆若林。問。跋摩既排斥八犍。陶汰五部。成實之宗正依何義。答。有人言。擇善而從。有能必錄。棄衆師短。取諸部之長。有人言。雖復斥排群異。正用曇無德部有人言。偏斥毘曇。專同譬喩。眞諦三藏云。用經部義也。撿俱舍論。經部之義多同成實。鳩摩羅陀此翻童首。此師滅後一百年出。今以訶梨跋摩稱其弟子者。蓋末流也。僧祇具云摩訶僧祇。此云大衆。即是窟外大衆也。論語子罕云。仰之彌高。鑚之彌堅。九經即小乘九部也。澂清也。汰淅㶕也。罽賓新云迦濕彌羅。此云賤種北印度境也。赤縣史記孟軻傳載騶衍之說云。以爲儒者所謂中國者。於天下乃八十一分。居其一分耳。中國名曰赤縣神州。赤縣神州內自有九州。禹之序九州是也。不得爲州之數。中國外如赤縣神州者九。乃所謂九州也。於是有裨海環之。人民禽獸莫能相通者。如一區中者。乃爲一州。如此者九。乃有大瀛海環其外。天地之際焉。五聚謂初發聚及四諦聚也。初發聚從初至第三卷半。苦諦聚至第七卷半。集諦聚至第十一卷半。滅諦聚至第十二卷半。道諦聚盡第十六卷也。初發聚歸敬三寶。乃至明三寶義。亦簡邪正。餘四聚可知。陶正也。汰浙㶕也。大乘義章賢聖義云。依曇無德。一時見諦。依薩婆多。前後見諦。言一時者。案依彼宗。先於見前煗頂忍中。別緣諦空。總令純熟。次於世間第一法中。總緣四諦。各用虛假。以此爲詮。後入無相。總見四諦一切法空。念念增明。都無間絕。成實法中。存依此義。唯識疏云。佛去世後一百年中。北天竺怛叉翅羅國有鳩摩邏多。此言童首。造九百論。時五天竺有五大論師。喩如日出明導世間。名日出者。以似於日。亦名譬喩師。或爲此師造喩鬘論集諸奇事。名譬喩師。經部之種族。經部以此所說爲宗。當時猶未有經部。四百年中方出世故。眞諦三藏傳見續高僧傳。接慧愷俱舍序。三藏造俱舍論義疏五十三卷。此之所引蓋出其中乎。
	破斥第二問。成實爲是小乘之論。爲是大乘。爲含大小。答。有人言。是大乘也。有人言。是小乘。有人言。探大乘意以釋小乘。
　　具含▲ビン△大小。夫珉玉精麁蓋是耳目所覩。尚有昏明殊鏡。況妙道眞僞言忘慮絕。豈易識哉。今以十義證則明。是小乘非大乘矣。一舊序證。二依論徵。三無大文。四有條例。五迷本宗。六分大小。七挌優降。八無相即。九傷解行。十檢世人。謂成實是大乘者。梁三大法師也。謂之小乘者。淨影寺慧遠也。謂具含大小者。未詳其人也。瑉亦作䃉。禮記聘義云。君子貴玉賤䃉。註鄭氏曰。䃉石似玉。韓子云。楚人卞和得玉璞楚山中。獻之武王。武王使玉人相之。曰石也。王曰。子何欺我乎。王怒刖右足。後文王即位。卞和又獻此玉。王令玉人相之。曰石也。王怒削左足。後成王即位。卞和抱其璞哭楚山之下。使玉人治之方得寶。王即名曰卞和之璧也。
	昔羅什法師翻成實論竟。命僧叡講之。什師沒後。叡公錄其遺言。製論序云。成實論者。佛滅度後八百九十年。罽賓小乘學者之匠。鳩摩羅陀上足弟子訶梨跋摩之所造也。其論云。色香味觸實也。地水火風假也。精巧有餘。明實不足。推而究之。小乘內之實耳。比於大乘。雖復龍燭之於螢耀。未足喩其懸矣。或有人言。此論明於滅諦。與大乘均致。羅什聞而歎曰。秦人之無深識。何乃至此乎。吾每疑其普信大乘者。當知悟不由▲サトル△中而迷可識矣。成實是羅什所翻。僧叡爲講論之始。後學不應孤負前匠。梁高僧傳略云。釋僧叡魏郡長樂人也。少樂出家。至年十八始獲從志。依投僧賢法師爲弟子。謙虛內敏學與時競。什後至關。因請出禪法要三卷。始是鳩摩羅陀所製。末是馬鳴所說。中間是外國諸聖共造。亦稱菩薩禪。叡既獲之日夜修習。遂精練五門。善入六靜。後出成實論。令叡講之。什謂叡曰。此諍論中。有七處文破毘曇。而在言小隱。若能不問而解可謂英才。至叡啓發幽微。果不諮什。而契然懸會。什歎曰。吾傳譯經論。得與子相値。眞無所恨矣。著大智論·十二門論·中論等序。并注大小品·法華·維摩·思益·自在王·禪經等序。皆傳於世。初叡善攝威儀。弘讃經法。常迴此諸業願生安養。每行住坐臥。不敢正背西方。後自知命盡。忽集僧告別於是入房洗浴。燒香禮拜。還座向西方合掌而卒。是日同寺咸見五色香煙從叡房出。春秋六十七矣。製論序云等者下。至而迷可識矣。蓋序文也。左太冲吳都賦云。西蜀之於東吳。小大之相絕也。亦猶棘林螢耀而與夫尋木龍燭也。註山海經曰。尋木長千里。又曰。鍾山之神名曰燭龍。視爲晝瞑爲夜。維摩經弟子品富樓那章云。無以日光等彼螢火。孤負者。孤亦負也。李少卿答蘇武書云。孤負陵心區區之意。
	依論徵第二。成實文云。諸比丘異論種種。佛皆聽故。我欲正論三藏內實義。訶梨自云正論三藏。故知成實理是小乘。若言斯論亦明大者。過在門人。非跋摩之咎。問。何以知三藏是小乘耶。答。法華云。亦不親近小乘三藏學者。恐大照未圓。小法容染故。智形宜隔。行止勿共。誡於大士。勿親近小人。則知三藏非大乘矣。智度論云。迦葉阿難結集三藏。文殊彌勒集大乘藏。外人問云。何故不於三藏內集大乘耶。論主答云。小乘不受大。不應小內而集大。以此推之。但是小乘耳。成實文出第一卷也。內論作中也。法華安樂行品云。亦不親近增上慢人貪著小乘三藏學者。智論第一百云。佛般涅槃後。阿難共迦葉結集三藏。又云。佛滅度後。文殊尸利彌勒諸大菩薩。亦將阿難集是摩訶衍。又云。復次三藏正有三十萬偈。并爲九百六十萬言。摩訶衍甚多無量無限。云何可入三藏中。小物應在大中。大物不得入小。若欲問應言小乘何以不在摩訶衍中。摩訶衍能兼小乘法故。是故不應如汝所問。
	無大文第三。原夫作論皆引佛言。如龍樹釋大。而還引大經。訶梨解小經。唯將小證。二百二品並探四阿含。十六卷文竟無方等。以此詳之。即可知矣。長阿含·中阿含·雜阿含·增一阿含。是其四阿含也。增一阿含明人天因果。中阿含明眞寂深義。雜阿含明諸禪定。長阿含明破外道。
	有條例第四。問。若成實釋小不許兼明於大。亦應三論解大不應兼明於小。答。義有條例。不應相濫。佛經有二。一者小乘。二者方等。若明大乘必兼辨小。若辨小乘不兼明大。故大乘經初有小乘衆。小乘經首無菩薩僧。示大能包小。小不含大。佛經既爾。在論例然。大乘之論兼明小乘。小乘之論不兼明大。若弟子之論探大釋小。如來之經モ義亦應然。則巨細互兼。何名大小。條小枝也。例比也。梁高僧慧叡傳云。條例梵漢。智論四云。問曰。如聲聞經初但說比丘衆。摩訶衍經初何以不但說菩薩衆。答曰。摩訶衍廣大。諸道諸乘皆入摩訶衍。聲聞狹小不受摩訶衍。譬如恒河不受大海。以其狹小故。大海能受衆流。以其廣大故。摩訶衍法亦如是。
	迷本宗第五。問。成實論文盛辨生法二空。與大品明四諦平等。義既無異。故知應是探大釋小。答。四阿含教內有二空。論明二空。則還釋三藏。云何乃言探大解小。又身子毘曇亦辨二空。而是小非大。訶梨之論義亦應同。問。身子毘曇亦探大釋小。與成實例同。彼既探大。則此非專小。答。身子所造還釋佛毘曇。佛說既是小乘。彼論寧言探大。成實論始終盛辨生法二空。大品經四諦品云。須菩提白佛言。世尊何等是四聖諦平等相。須菩提。若無苦無苦智。無集無集智。無滅無滅智。無道無道智。是名四聖諦平等相。舍利弗阿毘曇非問分道品。具辨二空。謂內空·外空·內外空·空空·大空·第一義空也。
	分大小第六問。小明一空。大辨二空。可有差別。既同其二空。大小何異。答。雖同辨二空。二空不同。略明四種。一者小乘拆法明空。大乘本性空寂。二者小乘但明三界內人法二空。空義即短。大乘明三界內外人法竝空。空義即長。三者小乘但明於空。未說不空。大乘明空亦辨不空。故涅槃云。聲聞之人。但見於空不見不空。智者見空及以不空空者一切生死。不空者謂大涅槃。四者小乘名爲但空。謂但住於空。菩薩名不可得空。空亦不可得也。故知雖明二空。空義有異故分大小。涅槃經二十七云。智者見空及不空。空者一切生死。不空者。謂大涅槃。見一切空。不見不空。不名中道。中道者。名爲佛性。聲聞緣覺見一切空。不見不空。以是義故不得第一義空。不得第一義空故不行中道。無中道故不見佛性。
	挌優降第七。龍樹釋波若累教品云。善吉觀生法二空。欲比菩薩二空。譬如毛孔之空比十方空。即小空爲淺。大空爲深。成實所明。但是聲聞空。非大士所得耳。累教品ハ大品經云囑累品。在第二十二卷。智論亦云囑累品。論七十九云。須菩提所行空行ヲ欲比菩薩空行。百分不及一。又云。二乘得空有分有量。諸佛菩薩無分無量。如渴者飮河不過自足。何得言俱行空不應有異。又如毛孔之空ヲ欲比十方空。無有是理。是故比佛菩薩。千萬億分不及一。
	無相即第八。法華信解品云。四大聲聞自述所得空云。我等長夜修習空法。無生·無滅·無小·無大·無漏·無爲。於佛智慧不生貪著。成實所辨。與此全同。故知非大也。問。何以知然。答。法華之文辨聲聞證空不能即空觀有。即有觀空。故無相即。成實所說亦無相即。若明相即。應空有並觀。若空有並觀。與大乘何別。問。何以知小乘義無相即。耶。答。釋論云。小乘內不明生死即畢竟空。唯大乘乃說。故知爾也。法華信解品云。我等若聞淨佛國土。教化衆生。都無欣樂。所以者何。一切諸法皆空寂。無生·無滅·無大·無小·無漏·無爲。如是思惟不生喜樂。我等長夜於佛智慧無貪無著。無復志樂。而自於法謂是究竟。我等長夜修習空法。得脫三界苦惱之患。住最後身有餘涅槃。智論三十一云。略說有二種空。衆生空·法空。小乘弟子鈍根故。爲說衆生空。我我所無故。則不著餘法。大乘弟子利根故。爲說法空。即時知世間常空如涅槃。聲聞說內空。於內法中無我無我所。無常無作者。無知者。無受者。是名內空。外空亦如是。不說內法相外法相即是空。大乘說內法中無內法相。外法中無外法相。如般若波羅蜜中說。色色相空。受想行識識相空。眼眼相空。耳鼻舌身意意相空。色色相空。聲香味觸法法相空。如是等一切諸法自法空。
	傷解行第九。涅槃經云。若以聲聞辟支佛心。言無布施。是即名爲破戒邪見。小乘人入於空觀。不見布施。破大乘行。故云破戒。破大乘解故云邪見。而成實明不見布施。是實法空。以爲宗極。欲爲大乘。勿起小心也。涅槃經二十四云。善男子若有不見施及施報。當知是人不名破戒專著邪見。若依聲聞言不見施及施果報。是則名爲破戒邪見。若依如是大涅槃經。不見惠施及果報。是則名爲持戒正見。菩薩摩訶薩有異念處。以修習故。不見衆生持戒·破戒·施者·受者·及施果報。是故得名持戒正見。以是義故。菩薩摩訶薩不觀福田及非福田。成實論立假品云。世諦者。是諸佛教化根本。謂布施持戒報生善處。若以此法調柔其心。堪受道教。然後爲說第一義諦。如是佛法初不頓深。猶如大海漸漸轉深。故說世諦。又若能成就得道智慧。乃可爲說實法等。又云。罪福等業皆假名有。所以者何。殺生等罪離殺等福皆非實相。
	檢世人第十。秦弘始七年。天竺有剎利。泛海至長安。聞羅什作大乘學。以正觀論等諮而驗之。什公爲其敷拆。爲頂受絕歎不能已。已白什公曰。當以此明震暉天竺。何由蘊此摩尼乃在邊地。我在天竺。聞諸論師深怪罽賓小乘學者鳩摩羅陀自稱朗月之照。偏智小才非此喩也。而訶梨惜其師以才自傷。以智自病。故作此論。以辨有法之實。明其依實之假。故以成實爲名。用天竺剎利之言驗之。跋摩師資皆小乘學也。爰至齊司徒文宣王。誠信三寶每感嘉瑞。以齊永明十年十月。延請名德五百餘人。於普弘寺敷講。文宣王每以大乘經論。爲履道之津涯正法之樞鍵。而後生棄本崇末。即請諸法師鈔此成實。以爲九卷。命周顒作序。恐專弘小論廢大乘業。自爾已後。爰至梁武。盛弘大乘排拆成實衆師。不可具記。南齊書云。竟陵文宣王子良字雲英。世祖第二子也。又云。與文惠太子同好釋氏。甚相友悌。子良敬信尤篤。數於邸園營齋戒。大集朝臣衆僧。至於賦食行水。或躬親其事。世頗以爲失宰相體。勸人爲善。未嘗厭倦。以此終致盛名。又云。其年（隆昌元年也）疾篤。謂左右曰。門外應有異。遣人視。見淮中魚萬數皆浮出水上向城門。尋薨時年三十五。又云。所著內外文章數十卷。雖無文采。多是勸戒。司徒官名也。書經周官曰。司徒掌邦教。敷五典。擾兆民。註云。擾馴也。地官卿主國教化。敷君臣·父子·夫婦·長幼·朋友五者之教。以馴擾兆民之不順者。而使之順也。文宣王諡號也。書經微子云。若涉大水其無津涯。樞鍵樞機關鍵也。易繋辭云。言行君子之樞機。老子經巧用章云。善閉者。無關楗而不可開。集韻云。或作關鍵。周顒傳見南齊書也。大乘玄二諦義云。攝山高麗朗大師本是遼東城。從北土遠習羅什師義來入南土。住鍾山草堂寺。値隱士周顒。周顒因就師學。次梁武帝敬信三寶。聞大師來。遣僧正智寂等十師。往山受學。梁武天子得師意。捨本成論。依大乘作章疏。開善亦聞此義。得語不得意等。
	問。若以十義證成實爲小乘者。與毘曇優劣云何。答。求那跋摩遺文偈云。諸論各異端。修行理無二。偏執有是非。達者無違諍。又釋論云。有四種門。一者阿毘曇門。二者空門。三者昆勒門。此云篋藏。四者非空非有門。不得波若方便學昆曇門。則墮有見。學於空門。則墮空見。學毘勒門。則墮亦空亦有見。學非空非有門。則墮愚癡論。若得波若心無染著。隨機適化。通道利人。無相違背。而成實毘曇各執空有。互相排斥。障道增見。皆失佛旨也。求那跋摩出梁高僧傳。此云功德鎧。宋元嘉八年九月二十八日。逝于祇洹寺。春秋六十五。未終之前。預造遺文偈頌三十六行。自說因緣云。已證二果。遺偈具載僧傳也。智論十八云。諸佛法無量有若大海。隨衆生意故種種說法。或說有。或說無。或說常。或說無常。或說苦。或說樂。或說我。或說無我。或說勤行三業攝諸善法。或說一切諸法無作相。如是等種種異說。無智聞之謂爲乖錯。智者入三種法門。觀一切佛語。皆是實法不相違背。何等是三門。一者蜫勒門。二者阿毘曇門。三者空門。又云。蜫勒有三百二十萬言。佛在世時ノ大迦旃延之所造。佛滅度後。人壽轉滅。憶識力少。不能廣誦。諸得道人撰爲三十八萬四千言。若人入蜫勒門論議則無窮。又云。若入此三門。則知佛法義不相違背。能知是事。即是般若波羅蜜力。於一切法無所罣礙。若不得般若波羅蜜法。入阿毘曇門。則墮有中。若入空門則墮無中。若入蜫勒門則墮有無中。又十五云。常無常非實相二俱過故。若諸法非有常非無常。是爲愚癡論。所以者何。若非有則破無。若非無則破有。若破此二事。更有何法可說。
	問。會空斷結方得道耳。鑒有之心何能隔凡。故知毘曇乖宗。成實得理。答。若言見空成聖。有不隔凡。三藏教門應無得道。釋迦小乘一化徒然虛設。待成實後興。方有大利。豈可然乎。問。毘曇但明人空。成實具明二空。云何兩論無有優劣。答。於小乘內分三品。一者俱不得二空。如犢子部云四大和合有於眼法。五陰和合別有人法。此下根人也。二者薩衞之流。但得人空不得法空。爲次根人也。三者譬喩訶梨之流。具得二空。爲上根人也。約空義淺深。則毘曇爲小乘之劣。成實爲小內之勝也。智論一云。佛法中亦有犢子比丘說。如四大和合有眼法。如是五衆和合有人法。犢子阿毘曇中說。五衆不離人。人不離五衆。不可說五衆是人。離五衆是人。人是第五不可說法藏中所攝。說一切有ノ道人輩言。人一切種·一切時·一切法門中ニ求不可得。譬如兔角龜毛常無。復次十八界·十二入·五衆實有自性。而人此中不攝。
	問。釋論云。佛滅度後分爲二分。一但信人空不信法空。二俱信人法二空。但應有二。何得分三。答。犢子入眞觀故則見我空。出於俗諦別有人體。龍樹約其入觀義邊。故但分二也。智論三十五云。佛滅後五百歲。分爲二分。有信法空。有但信衆生空。
　　問。三論斥外道毘曇。斯事可爾。而龍樹前興。訶梨後出。時節遙隔。何由相破。答。俱令執著即便被破。何論前後。若前論不破後迷。亦應古方不治今病。扁鵲之術末世無益矣。龍樹滅後五百餘年出。訶梨九百年出。故云前興後出。史記云。扁鵲者。勃海郡鄭人也。姓秦氏。名越人等。正義曰。黃帝八十一難序云。秦越人。與軒轅時扁鵲相類。仍號之爲扁鵲。又家於盧國。因命之曰盧醫。
	問。若法勝訶梨著小論以通三藏。馬鳴龍樹作大教以弘方等。巨細分流。何俟相破。答。佛說小乘。本爲詮大。保冥之徒守指忘月。經自斥之。故論主依佛。問有人言成實論探大釋小。此有何過。答。上已明之。必有此迷。今當更述。探大釋小。則小大不收。進不馳於白牛。退失駕於羊鹿。騾論之言驗之久矣。宋譯楞伽四云。如愚見指月觀指不觀月。計著名字者。不見我眞實。保冥謂保執冥昧也。騾卑馬也。驢父馬母所生也。
	三論玄義誘蒙卷上（終）



三論玄義誘蒙卷中


	呵大執第四。初立宗。次破斥。有大乘師曰。四術三玄竝爲外教。毘曇成實蓋是小乘明理不周。在文不足。既障大乘。理宜須破。▲マコトニ△自方等紘宗衆聖軌轍。教稱滿字。理曰無餘。信之則獲福無邊。毀謗招莫大之罪。但須伏膺甘露頂戴法橋不應破矣。紘當作谹。左太冲吳都賦云。顛覆之軌轍。註銑曰。軌轍車跡也。小乘名半字大乘名滿字。見涅槃如來性品也。法華方便品云。無有餘乘唯一佛乘。智論四十一云。般若波羅蜜中說諸法實相。即是無餘涅槃。梁高僧竺道生傳云。伏膺受業。賈逵曰。伏膺猶受也。又伏潜也膺胸也。謂潜胸也。郭璞曰。伏膺喜而伏從也。維摩佛道品云。甘露法之食。註什曰。諸天以種種名藥著海中。以寶山摩之。令成甘露。食之得仙。名不死藥。佛法中以涅槃甘露令生死永斷。是眞不死藥也。亦云。劫初地味甘露。食之則長生。佛法中則實相甘露養其慧命。是眞甘露食也。梁寶唱名僧傳序云。頂戴法橋服膺甘露。
	問。必是夜光宜應頂受。正恐多雜僞寶。須陶汰之。若謂無瑕可陳其要。答。大乘博奧。不可具明。統其樞鍵略標二意。一者辨教莫出五時。二者隔凡宗歸二諦。言五時者。昔涅槃初度江左。宋道場寺沙門慧觀仍製經序略判佛教。凡有二科。一者頓教。即華嚴之流。但爲菩薩具足顯理。二者始從鹿苑終竟鵠林。自淺至深。謂之漸教。於漸教內開爲五時。一者三乘別教。爲聲聞人說於四諦。爲辟支佛演說十二因緣。爲大乘人明於六度。行因各別得果不同。謂三乘別教。二者波若通化三機。謂三乘通教。三者淨名·思益讃揚菩薩抑挫聲聞。謂抑揚教。四者法華會彼三乘同歸一極。謂同歸教。五者涅槃名常住教。自五時已後雖復改易屬在其間。教雖五時不出二諦。三假爲俗。四忘爲眞。會彼四忘故有三乘賢聖。夜光。珠名。亦名隨侯之珠。李斯上書秦始皇云。夜光之璧不飾朝廷。莊子讓王云。以隨侯之珠彈千仞之雀。世必笑之。劉越石答盧諶序云。夜光之珠何得專玩於隨掌。江左謂江東也。東晋元帝之所都名曰建康。慧觀見梁高僧傳也。大品經遊意云。作五時師不同。而義本是。慧觀師所說也。一家云。阿含爲初。禪經爲第二。波若維摩法鼓等爲第三。法華爲第四。涅槃爲第五。一家云。阿含爲初經。維摩思益法鼓爲第二。法華爲第三。波若爲第四。涅槃爲第五等。因成假·相續假·相待假。謂之三假。忘絕四句。謂之四忘也。
	破執第二。前責五時。次難二諦。問。既有五時。云何分於大小。答。初一爲小。後四爲大。問。道理爲有大乘爲無大耶。如其有大則是有見。若言無大何所立耶。文若謂有大異小。則有小異大。名爲二見。大品云。諸有二者無道無果。涅槃云。明與無明愚者謂二。又若實有大乘者。名有所得。有所得者爲魔眷屬。非佛弟子。又有所得者不動不出無有乘義。不名爲乘。又大乘之宗永斷生死名爲斷見。涅槃是常即是常見。乃爲斷常。何大之有。應言前責五時次難二諦。責五時中初難大小。次難五時等。今略耳。大品三慧品云。諸有二者是有所得。無有二者是無所得。又遍學品云。當知二相者無有檀那波羅蜜乃至般若波羅蜜。無有道無有果等。涅槃八云。若言無明因緣諸行。凡夫之人聞已分別生二法想。明與無明。智者了達其性無二。無二之性即是實性。又十七云。善男子。汝之所問亦無所得。我之所說亦無所得。若說有得。是魔眷屬。非我弟子。有所得不動不出者。大品出到品云。菩薩摩訶薩以一切諸法不可得故。乘是摩訶衍出三界住薩婆若。或有所得當作無所得。又出到品云。須菩提。汝所問誰當乘是乘出者。無有人乘是乘出者。何以故。是乘出者·所用法及出時。是一切法皆無所有。若一切法無所有。用何等法當出。何以故。我不可得。乃至知者·見者不可得。畢竟淨故。大乘斷常涅槃二十七云。復次善男子。衆生起見凡有二種。一者常見。二者斷見。如是二見不名中道。無常無斷乃名中道。無常無斷即是觀照十二緣智。如是觀智是名佛性。二乘之人雖觀因緣。猶亦不得名爲佛性。佛性雖常。以諸衆生無明覆故不能見。
	次難五時。前總難。次別責。難曰。但應立大小二教。不應制於五時。略引三經三論證之。大品經云。諸天子歎曰。我於閻浮見第二法輪轉。龍樹釋云。鹿苑已轉小輪。今復轉大法輪。法華經云。昔於波羅捺轉於四諦。今在靈山說於一乘。涅槃經云。昔於鹿林轉小。今於雙樹說大。故知教唯二門無五時也。智度論云。佛法有二。一者三藏。二者大乘藏。地持論云。十一部經名聲聞藏。方等大乘名菩薩藏。正觀論云。前爲聲聞說生滅法。次爲菩薩說無生滅法。以經論驗之。唯有二藏無五時矣。大品無作品云。爾時諸天子虛空中立。發大音聲踊躍歡喜。以漚盋羅華·波頭摩華·拘物頭華·分陀利華而散佛上。作如是言。我等於閻浮提見第二法輪轉。是中無量百千天子得無生法忍。大論六十五云。初轉法輪八萬諸天得無生法忍。阿若憍陳如一人得初道。今無量諸天得無生法忍。是故說第二法輪轉今轉法輪似如初轉。法華譬喩品云。昔於波羅奈轉四諦法輪。分別說諸法五衆之生滅。今復轉最妙無上大法輪。是法甚深奧少有能信者。是諸天所說偈頌也。涅槃十四云。善男子。是諸大衆復有二種。一者求小乘。二者求大乘。我於昔日波羅奈城爲諸聲聞轉法輪。今始於此拘尸那城爲諸菩薩轉大法輪。智論第一百云。佛法皆是一種一味。所謂苦盡解脫門。此解脫味有二種。一者但自爲身。二者兼爲一切衆生。雖俱求一解脫門。而有自利利人之異。是故有大小乘差別。爲是二種人故。佛口所說以文字語言分爲二種。三藏是聲聞法。摩訶衍是大乘法。地持論三曰。十二部經。唯方廣部是菩薩藏。餘十一部是聲聞藏。正觀論觀因緣品云。佛欲斷如是等諸邪見令知佛法故。先於聲聞法中說十二因緣。又爲已習行有大心堪受深法者。以大乘法說因緣相。所謂一切法不生不滅不一不異等。畢竟空無所有。
	問。若乃皆是菩薩藏者。華嚴·波若·法華·涅槃此四何異。答。須識四句。衆經煥然。一但教菩薩不化聲聞。謂華嚴經也。二但化聲聞不教菩薩。謂三藏教也。三顯教菩薩密化二乘。大品以上法華之前諸大乘教也。命小乘人說於大法。謂顯教菩薩密示此法。以爲己任。如付窮子財。謂密化聲聞也。四顯教聲聞顯教菩薩。法華教也。菩薩聞是法疑網皆已除化菩薩也。千二百羅漢悉亦當作佛化二乘也。四句之中三義。屬菩薩藏內開之。但化二乘爲三藏教矣。法華信解品云。爾時長者有疾自知將死不久。語窮子言。我今多有金銀珍寶倉庫盈溢。其中多少所應取與汝悉知之。宜加用心。無令漏失。爾時窮子既受教勅領知衆物金銀珍寶及諸庫藏。而無希取一餐之意。復經少時。父知子意漸已通泰成就大志自鄙先心等。又云。我等又因如來智慧爲諸菩薩開示演說。而自於此無有志願等。斯乃四大聲聞領大品中佛命轉說般若之語也。方便品云。菩薩聞是法疑網皆已除。千二百羅漢悉亦當作佛。
	次別難五時。問。若立五時。有何過耶。答。五時之說非但無文亦復害理。若言第一名三乘別教。是義不然。依毘曇宗。三乘則同見四諦然後得道。就成實義。但會一滅方乃成聖。據大乘宗。同契無生然後隔凡。是則初教亦通。何以言別。三乘同見四諦得道毘曇諸論其說如是。成實論一時品云。行者不得諸諦惟有一諦。謂見苦滅名初得道。以見法等諸因緣故。行者從暖等法漸次見諦。滅諦最後見滅諦故名爲得道。斷過品云。滅智能斷煩惱。見一諦品云。以一諦得道。所謂爲滅。又云。見滅諦故苦想具足。苦想具足故愛等結斷。
	次云大品是三乘通教。是亦不然。釋論云。般若不屬二乘但屬菩薩。若大品是三乘通教則應通屬。何故不屬二乘。問。若依釋論。明波若但屬菩薩。在經何故勸三乘同學波若。答。波若有二種。一者摩訶波若。此云大慧。蓋是菩薩所得。故不屬二乘。若以實相之境名爲波若。則三乘同觀。故勸三乘令竝學之經師不體二種之說。便謂波若是三乘通教。智論四十三云。般若不屬佛。不屬聲聞辟支佛。不屬凡夫。但屬菩薩。大品經勸學品云。須菩提。善男子善女人欲學聲聞地。亦當應聞般若波羅蜜持誦讀正憶念如說行。欲學辟支佛地。亦當應聞般若波羅蜜持誦讀正憶念如說行。欲學菩薩地。亦當應聞般若波羅蜜持誦讀正憶念如說行。何以故。般若波羅蜜中廣說三乘。是中菩薩摩訶薩聲聞辟支佛當學。智論四十一云。般若波羅蜜有二種。一者共聲聞·菩薩合說。二者但與諸法身菩薩說。又云。般若波羅蜜中說諸法實相。即是無餘涅槃。三乘人皆爲無餘涅槃故精進習行。
	次云淨名是抑揚教者。是亦不然。大品呵二乘爲癡狗。淨名貶聲聞爲敗根。挫小既齊揚大不二。何得以大品爲通教淨名爲抑揚。大品魔事品云。須菩提。譬如狗不從大家求食反從作務者索。須菩提。當來世間善男子善女人棄深般若而攀枝葉聲聞·辟支佛所應行經。當知是爲菩薩魔事。淨名不思議品。大迦葉謂舍利弗云。我等何爲永絕其根於此大乘已如敗種等。
　　次法華爲同歸應無所疑。但在五時之說雖辨同歸未明常住。而天親之論釋法華初分有七處佛性之文。解後段壽量品辨三身之說。斯乃究竟無餘。不應謂爲不了之教。法華玄論一云。晩見法華論。明佛性義有七文。今略引二。初釋方便品唯佛與佛究竟諸法實相云。諸法實相者。謂如來藏法身之體不變故。佛性亦名如來藏。故云。隱名如來藏。顯名爲法身。大經云。我者即是如來藏義。次第二文釋法師品云。知佛性水不違得成三菩提。此序方便品意竟。今謂。餘五文他日當檢。又大乘玄佛性義云。法華論云。七處明正因性。今略出四處。諸法從本來常自寂滅相。此明自性住佛性。又云。同入法性。此是佛性之異名。又云。開示悟入佛之知見。論釋知見明佛性。普賢菩薩及授惡人記有正因性故。今謂。餘三文他日當檢。檢尋法華論。未見七處明正因性之文。法華論云。示現成大菩提無上故。示現三種佛菩提。一者應化佛菩提。隨所應見而示現故。如經皆謂如來出釋氏宮。去伽耶城不遠坐於道場得阿耨多羅三藐三菩提。故二者報佛菩提。十地行滿足得常涅槃證故。如經。善男子。我實成佛以來無量無邊百千萬億那由他劫故。三者法佛菩提。謂如來藏性淨涅槃常恒清涼不變義故。如經。如來如實知見三界之相。乃至不如三界見於三界故。三界相者。謂衆生界即涅槃界。不離衆生界有如來藏故。無有生死若退若出者。謂常恒清凉不變義故等。
	次涅槃爲常住教者。然常與無常皆是對治用門。若論涅槃。體絕百非理超四句。舊宗但得用門未識其體。故亦失旨也。涅槃二十一云。如來涅槃非有非無。非有爲非無爲。非有漏非無漏。非色非不色。非名非不名。非相非不相。非有非不有。非物非不物。非因非果。非待非不待。非明非暗。非出非不出。非常非不常。非斷非不斷。非始非終。非過去非未來非現在。非陰非不陰。非入非不入。非界非不界。非十二因緣非不十二因緣。如是等法甚深微密等。又二十二云。如來非天非非天。非人非非人。非鬼非非鬼非地獄畜生餓鬼非非地獄畜生餓鬼。非衆生非非衆生。非法非非法。非色非非色。非長非非長。非短非非短。非相非非相。非心非非心。非有漏非無漏。非有爲非無爲。非常非無常。非幻非非幻。非名非非名。非定非非定。非有非非有。非無非非無。非說非非說。非如來非不如來等。又二十七云。善男子。佛性者亦色。非色非色非非色。亦相。非相非相非非相。亦一。非一非一非非一。非常非斷。非非常非非斷。亦有亦無。非有非無。亦盡亦非盡。非盡。非非盡。亦因亦果。非因非果。亦義。非義非義非非義。亦字。非字非字非非字。亦苦亦樂。非苦非樂。亦我。非我非我非非我。亦空。非空非空非非空。
	次難二諦。迷失二諦凡有三人。一毘曇執定性之有迷於假有。故失世諦。亦不知假有宛然而無所有。復失一眞空。二者學大乘者名方廣道人。執於邪空不知假有。故失世諦。既執邪空迷於正空亦喪眞矣。
	三者即世所行雖具知二諦。或言一體或言二體。立二不成復喪眞俗也。智論一云。更有佛法中方廣道人言。一切法不生不滅空無所有。譬如兔角龜毛常無。中論疏二曰。開善謂眞俗一體。故名爲一。龍光謂眞俗異體。故名言異。今俱斥之。故云不一不異。
	問。眞俗一體此有何過。答。若俗與眞一眞。眞俗亦眞。若眞與俗一俗。俗眞亦俗。若眞眞俗不眞。則俗與眞異。若俗俗眞不俗。則眞與俗異。故二途竝塞一體不成。問。一既有過。異應無咎。答。經云。色即是空。空即是色。若言各體。相即便壞。若有相即。便二體不成。故進退無通異義亦屈。然五時不立眞俗又傾。大乘之宗言將何寄。大品習應品云。舍利弗。非色異空。非空異色。色即是空。空即是色。受想行識亦如是。
	顯正第二。自上已來破外道·毘曇·成實·大乘。從此已後序前四宗斥於三論。故通其邪難顯明正理。上既遍斥四宗。於時群難競起咸疑。龍樹非是正師。所造之論應爲邪法。是故此章次明顯正義。正義雖多略標二種。一明人正。次顯法正。言人正者。楞伽經。大慧菩薩問。世尊滅度後是法何人持。佛說偈答。於我滅度後。南天大國中有大德比正。名龍樹菩薩。住初歡喜地。爲人說大乘能破有無見。往生安養國。次摩耶經云。摩耶問阿難曰。佛滅度後何人持法。阿難答曰。如來正法五百年。第一百年優婆掘多說法教化住持正法。次二百年尸羅難陀比丘於閻浮提度十億人。次三百年青蓮華眼比丘說法教化度半億人。次四百年間牛口比丘演說法要度一萬人。第五百年寶天比丘度二萬人。八萬衆生發菩提心正法便滅。六百年間九十六種邪見競興破滅佛法。馬鳴比丘摧此外道。七百年間有一比丘名曰龍樹。善巧說法然正法炬滅邪見幢。尋大小乘經。親記龍樹破邪顯正。今內外並呵大小俱斥。何所疑哉。又馬鳴龍樹佛有誠記。尚復生疑。法勝訶梨無經所印。云何輒受。魏譯楞伽九云。如來滅世後誰持爲我說。如來滅度後未來當有人。大慧。汝諦聽。有人持我法。於南大國中有大德比丘。名龍樹菩薩。能破有無見爲人說我乘大乘無上法。證得歡喜地往生安樂國。大慧問辭在第一卷。雖有多問無何人持之語也。摩訶摩耶經下云。時摩訶摩耶即問阿難。汝於往昔侍佛以來聞世尊說。如來正法幾時當滅。阿難垂淚而便答言。我於往昔曾聞世尊說於當來法滅之後事。云佛涅槃後摩訶迦葉共阿難結集法藏。悉事畢已摩訶迦葉於狼跡山中入滅盡定。我亦應當而得果證次第隨後入般涅槃。當以正法付優婆掬多。善說法要如富樓那廣度之衆。又復勸化阿輸迦王。令於佛法得固正信以佛舍利廣起八萬四千諸塔。二百歲已。尸羅難陀比丘善說法要。於閻浮提度十二億人。三百歲已。青蓮華眼比丘善說法要度半億人。四百歲已。牛口比丘善說法要度十萬人。五百歲。寶天比丘善說法要度二萬人。八萬衆生發阿耨多羅三藐三菩提心。正法於此便就滅盡。六百歲已。九十六種外道等邪見競興破滅佛法。有一比丘。名曰馬鳴。善說法要降伏一切諸外道輩。七百歲已。有一比丘。名曰龍樹。善說法要滅邪見幢然正法炬。八百歲後。諸比丘等樂好衣服縱逸嬉戲。百千人中或有一兩得道果者。千五百歲後。一切經藏皆悉入龍宮佛法滅盡。
	問。法勝乃未見誠文。訶梨亦有明據。阿含經云。實名四諦。是故比丘當成四諦。佛垂此勅懸鑒有在。逮茲像末允屬訶梨。爲成是法故造斯論。紘宗若斯。豈虛構哉。答。蓋是指像末。豈別主訶梨。故非所據也。增一阿含四諦品解四諦竟結云。如是比丘。有此四諦。實有不虛。世尊所說。故名爲諦。諸有衆生二足·三足·四足·欲者·色者·無色者·有想者·無想者如來最上。然成此四諦。故名爲四諦。又云。若有四部之衆不得此諦不覺不知便隨五道。是故諸比丘當作方便成此四諦。如是諸比丘當作是學。紘當作欲也。
	顯法正第二。問。龍樹著述部類甚多。三論偏空似非究竟。答。僧叡昔在什公門下爲翻譯之宗。其論序云。夫百梁之構興則鄙茅茨之仄陋。覩斯論之紘博則知偏悟之鄙倍。故偏主小乘正歸此論。又如前云。天竺十六大國方八千里。有向化之緣並爲委誠龍樹爲無相佛。敢預學者之徒無不翫味斯論以爲喉衿。若是偏空。豈爲諸國所重。又羅什本執小乘因此論而迴轍正觀。厥後衆師藉斯文而曉迷。以此詳之。蓋是究竟無餘之說。論序謂中論序也。紘博本作宏曠。鄙倍本作鄙俗。按前漢書武帝本紀云。元鼎三年春起柏梁臺。註服虔曰。用百頭梁作臺。因名焉。師古曰。三輔舊事云。以香柏爲之。今書字皆作柏。服說非。以茅覆屋曰茨。墨子云。茅茨不剪。仄陋卑隘也。前謂前所引之中論序也。其語稍增與本不同。故云如云也。彼序曰。云天竺諸國敢預學者之流無不翫味此論以爲喉衿。其染翰申釋者甚亦不少。疏云。喉衿宗要事也。喉爲內要。衿爲外要。故以喩焉。天竺十六大國者。長阿含五云。鴦伽國·摩竭國·迦尸國·居薩羅國·跋祇國·末羅國·支提國·跋沙國·居樓國·般闍羅國·阿濕波國·阿般提國·婆蹉國·蘇羅婆國·乾陀羅國·劍浮沙國。按西域記。五印度之境周九萬餘里。今云方八千里者。蓋十六大國中龍樹向化分域也。梁高僧傳云。什進到沙勒國時。有莎車王子參軍王子兄弟二人。委國請從而爲沙門。兄字須耶利蘇摩。蘇摩才技絕倫專以大乘爲化。其兄及諸學者皆共師焉。什亦宗而奉之。親好彌至。蘇摩後爲什說阿耨達經。什聞陰界諸入皆空無相怪而問曰。此經更有何義而皆破壞諸法。答曰。眼等諸法非眞實有。什既執有眼根。彼據因成無實。於是研覈大小往復移時。什方知理有所歸遂專務方等。乃歎曰。吾昔學小乘。如人不識金以鍮石爲妙。因廣求義要受誦中百二論及十二門等。
	問。若內外並呵大小俱斥。此論宗旨何所依據耶。答。若心存內外情寄大小。則墮在偏邪失於正理。既失正理則正觀不生。若正觀不生則斷常不滅。若斷常不滅則苦輪常運。以內外並冥大小俱寂始名正理。悟斯正理則發生正觀。正觀若生則戲論斯滅。戲論斯滅則苦輪便壞。三論大宗其意若此。蓋乃總衆教之旨歸統群聖之靈府。味道之流豈不栖馮斯趣耶。旨通作指。郭璞爾雅序云。詁訓之指歸。邢昺疏云。指歸謂指意歸鄉也。莊子德充符云。不可入於靈府。郭象云。靈府者精神之宅也。至足者不以憂患驚身。故曰不可入於靈府。
	問。若內外並除大小俱斥乃爲斷見。何名正宗。答。既內外並冥則斷常斯寂。二邊既捨。寧非正宗耶。難白。夫有斷有常。故名之爲有。無斷無常目之爲無。既其是無。何由離斷。答。既斷常斯寂。則有無等皆離。不應更復謂染於無。難曰。雖有此通終不勉難。夫有有有無。名之爲有。無有無無。始是大無。既其墮無。何由離斷。答。本對有病。是故說無。有無若消。空藥亦廢。則知聖道未曾有無。何所滯耶。難曰。是有是無名爲兩是。非有非無名爲兩非。既墮是非。還同儒墨。答。本非二是。故有雙非。二是既忘。雙非亦息。故知非是亦復非非。莊子齊物論云。道隱於小成言隱於榮華。故有儒墨之是非。林希逸云。小成小見也。一偏之見也。因人之偏見而後此道晦而不明。榮華者。自相誇詡以求名譽也。
	難曰。非是非非。還墮二非。何由勉非。答。二是生乎夢虎。兩非還見空華。則知本無所是今亦無非。善見律十二明四種夢。其第一云。眠時夢見山崩或飛騰虛空。或見虎狼獅子賊逐。此是四大不和夢。虛不實。魏譯楞伽二云。猶如虛空華有無不可得。
	難曰。若無是無非。亦不邪不正。何故建篇章稱破邪顯正。答。夫有非有是此則爲邪。無是無非乃名爲正。所以命篇辨破邪顯正。難曰。既有邪可破有正可顯。則心存取捨。何謂無依。答。爲息於邪強名爲正。在邪既息。則正亦不留。故心無所著。難曰。若邪正並冥。豈非空見。答。正觀論云。大聖說空法爲離諸見故。若復見有空諸佛所不化。如水能滅火。今水還出火當用何滅。斷常爲火。空能滅之。若復著空即無藥可滅也。正觀論四句觀行品偈頌也。長行云。若人於空復生見者。是人不可化。譬如有病須服藥可治若藥復爲病則不可治。如火從薪出以水可滅。若從水生爲用何滅。如空是水。能滅諸煩惱火。有人罪重貪著心深智慧鈍故。於空生見。或謂有空或謂無空。因有無還起煩惱。若以空化此人者。則言我之智是空若離是空則無涅槃道。
	難曰。既著空病。何故不服有藥而言息化。答。若以有化還復滯有。乃至忘言便復著斷。如此之流何由可化。問。心有所著有何過耶。答。若有所著便有所縛。不得解脫生老病死憂悲苦惱。故法華云。我以無數方便引導衆生令離諸著。淨名云。不著世間如蓮華。常善入於空寂行達諸法相無罣礙。稽首如空無所依。三世諸佛爲六道衆生心有所著故出世說經。四依開士爲大小學人心有所依故出世造論。故有依有得爲生死之本。無住無著爲經論大宗。法華方便品云。舍利弗。吾從成佛已來。種種因緣種種譬喩廣演言教。無數方便引導衆生。令離諸著。淨名經四句佛國品寶積長者歎佛偈也。
	難曰。若內外並冥。佛經何故說大小兩教。答。法華云。是法不可示。言辭相寂滅。如來於無名相中強名相說。故有大小教門。欲令衆生因此名相悟無名相。而封教之徒聞說大小更生染著。是故造論破斯執情還令了悟本來寂滅。故四依出世爲如佛也。法華方便品云。我及十方佛乃能知是事。是法不可示。言辭相寂滅。涅槃經六云。有四種人能護正法安樂人天。猶如如來。又云。如是四人即名如來。何以故。是人能解如來密語及能說故。
	問。此論名爲正觀。正有幾種。答。天無兩日。土無二王。教有多門理唯一正。是故上來破斥四宗。華嚴云。文殊法常爾。法王唯一法。一切無畏人一道出生死。但欲出處衆生。於無名相法強名相說。令禀學之徒因而得悟。故開二正。一者體正。二者用正。非眞非俗名爲體正。眞之與俗目爲用正。所以然者。諸法實相言忘慮絕。未曾眞俗。故名之爲體。絕諸偏邪。目之爲正。故言體正。所言用正者。體絕名言物無由悟。雖非有無強說眞俗。故名爲用。此眞之與俗亦不偏邪。目之爲正。故名用正也。禮記坊記曰。天無二日。土無二王。家無二主。尊無二上。示民有君臣之別也。華嚴菩薩明難品云。賢首菩薩以偈答曰。文殊法常爾。法王唯一法。一切無礙人一道出生死等。
	問。既云眞俗則是二邊。何名爲正。答。如因緣假有目之爲俗。然假有不可言其定有。假有不可言其定無。此之假有遠離二邊。故名爲正。俗有既爾。眞無亦爾。假無不可定無。假無不可定有。遠離二邊故目之爲正。問。何故辨體用二正耶。答。像末鈍根多墮偏邪。四依出世匡正佛法。故明用正。既識正教便悟正理。則有體正。但正有三種。一對偏病目之爲正。名對偏正。二盡淨於偏名之爲正。謂盡偏正也。三偏病既去正亦不留。非偏非正。不知何以美之。強嘆爲正。謂絕待正也。在正既然。觀論亦爾。因於體正發生正觀。名爲體觀。藉二諦用生二諦觀名爲用觀。故觀具二也。觀辨於心爲衆生故如實說體。名爲體論。若說於用。名之爲用論。故論具二也。正既有對偏·盡偏·絕待。觀論亦然。類前可知。於三種正對偏·盡偏是用正也。第三絕待是體正也○上來通序大歸自下別釋衆品也。或玄文始終通序大歸。至疏別釋衆品。若依此義。經論相資已下諸門當爲法正別科耳。
	次明經論相資。大品經云。雖生死道長衆生性多。菩薩應如是正憶念。生死邊如虛空。衆生性邊亦如虛空。此中無生死往來亦無解脫者。然既無生死亦無涅槃。則知亦無衆生及以於佛。寧有經之與論耶。故內外並冥緣觀俱寂。然雖非生死·涅槃。而於衆生成生死。故大品云。諸法·無所有如是有。既有衆生故有諸佛。既有諸佛便有教門。既有諸佛教門則有菩薩之論。諸佛爲衆生失道是故說經。菩薩爲衆生迷經是故造論。然經有通別。在論亦爾。所言經通者。通爲息衆生顛倒。通爲開顯道門。所言論通者。諸聖弟子造一切論亦通爲息迷教之病由明正道。所言經別者。赴大小二緣說大小兩教。所言論別者。爲破大小兩迷申大小兩教故有大小二論也。然就經論之中具有能所之義。經以二智爲能說二諦爲所說。論以二慧爲能說言教爲所說。斯則經論各有能所也。自下有十三門。是其第一門也。大品夢行品云。復次須菩提。菩薩摩訶薩行六波羅蜜時。當作是念。雖生死道長衆生性多。爾時應如是正憶念。生死邊如虛空。衆生性邊亦如虛空。是中實無生死往來亦無解脫者。須菩提。菩薩摩訶薩作如是行。能具足六波羅蜜近一切種智。又遍學品云。須菩提白佛言。世尊。何等是有法。何等是無法。佛告須菩提。二者是有法。不二者是無法。世尊何等是二。佛言。色相是二。受想行識是二。眼相乃至意相是二。色相乃至法相是二。檀那波羅蜜乃至佛相阿耨多羅三藐三菩提相有爲無爲性相是二。須菩提一切相皆是二。一切皆是有法。適有有法便有生死。適有生死不得離生老病死憂悲苦惱等。大乘玄論二智義云。通而言之。則智爲慧。指慧爲智。雖廣略不同體無異。因果差別者。慧名既劣宜在因中。智則決定故居果地也。
	次明經論能所絞絡。有四句不同。一者經能爲論所。二者經所爲論能。三者論能爲經所。四者論所爲經能。經能爲論所者。如來二智即是論主所悟故。法華明。今昔兩教爲直往菩薩及迴小向大之人並令悟入佛慧。故涌出品云。是諸衆生始見我身聞我所說。即便信受入如來慧。此明昔教爲直往菩薩入佛慧也。次云。除先修習學小乘者。我今亦令得聞是經入於佛慧。此明今教迴小之人入於佛慧。故今昔兩教同明爲入佛慧。則知佛慧是所悟也。次明經所爲論能者。經所即是二諦。能發生論主二慧故。佛之二諦爲能生。論主二慧爲所生也。次明論能爲經所者。論主二慧由經發生也。次明論所爲經能者。論主言教能申佛二諦也。次會四句爲二句。經若能若所並是能資。論若能若所皆是所資。又論若能若所悉爲能申。經若能若所悉是爲所申。故合成一能一所也。次泯一句以歸無句。以能而爲所則能非定能。以所而爲能則所非定所。以能非定能是則非能。所非定所是則非所。故非能非所非經非論非佛非菩薩。不知何以目之。故稱正法強名中實也。問。能非定能是則非能。所非定所是則非所。出何文耶。答。中論然可然品云。若法因待成。是法還成待。今則無因待。亦無所成法。即其證也。第二門也。付法藏傳龍樹章云。金銀絞絡。法華涌出品云。此諸衆生始見我身聞我所說。即皆信受入如來慧除先修習學小乘者。我今亦令得聞是經入於佛慧。
	次別明造論緣起。然所以造論者如上所明。如來爲失道故說經。論主爲迷經故造論。爲失道故說經。此是根本失。論主爲迷經故造論。此是枝末失。又佛爲失道者說經。此失謂一往失。論主爲迷經故造論。此失即失中更起失。所以然者。以其迷道此是一失。如來說經爲令入道。而復迷經故是失中失也。一往之失。謂利根人聞經即悟。失中之失。謂鈍根人也。問。何等是迷經之人。答。即是諸部異執。言諸部異執者。或二部或五部或十八部或二十部或五百部。第三門也。如上所明者。謂如來於無名相中強名相說。故有大小教門。欲令衆生因此名相悟無名相。而封教之徒聞說大小更生染著。是故造論破斯執情還令了悟本來寂滅。故四依出世爲如佛也。
　　言二部者。如來二月十五日入涅槃。諸聖弟子四月十五日於王舍城祇闍崛山中結集三藏。爾時即有二部名字。一上座部。謂迦葉爲上座。迦葉上陳如一夏。爲佛以法付囑迦葉名上座部也。迦葉所領但有五百人。依智度論則有千人。二大衆部即界外大衆。乃有萬數。婆師波羅漢爲主。此云淚出。常悲苦衆生而淚墮也。即五比丘中之一人而年大迦葉。教授界外大衆。所以有二衆。迦葉有五百羅漢前入界內結集三藏。後多人來結集三藏。迦葉並不許之。有二因緣。一者五百皆聰明人故。二者已羯磨竟故。依智度論。阿闍世王但設千人食。故餘人來不得。結集三藏出于菩薩處胎經·大論·阿育王傳·付法藏傳·諸律等。迦葉上陳如一夏者。十二遊經云。佛成道第三年始度五人。第四年化大迦葉及三兄弟。第五年化目連身子。迦葉所領等者。除智論外皆云五百。智論二云。爾時大迦葉選得千人。除去阿難盡皆阿羅漢等。婆師波亦云跋提。即五比丘中之第三也。部執異論疏云。一大衆部。二上座弟子部。大衆部者。本梵音摩訶僧祇。此翻大衆。是初結集時婆師波所教授界外大衆。還是此徒黨自爲一部。存本名故稱大衆部。二上座弟子部者。本梵音名梯毘梨。此翻爲上座弟子部。即結集時迦葉所教授界內諸阿羅漢相傳承習。並迦葉弟子。故稱上座弟子部。智度論二云。問曰。是時有如是等無數阿羅漢。何以止選取千人不多取耶。答曰。頻婆沙羅王得道。八萬四千官屬亦各得道。是時王教勅宮中。常設飯食供養千人。阿闍世王不斷是法。爾時大迦葉思惟言。若我等常乞食者。當有外道強來難問廢闕法事。今王舍城常設飯食供給千人。是中可住結集經藏。以是故選取千人不得多取。羯磨此云業。亦翻所作也。
　　從是以來至佛滅度後百一十六年。但有二部名字未有異執。百一十六年外有舶主兒。名摩訶提婆。端正聰明作三逆罪後入佛法。凡有二事。一者取諸大乘經內三藏中釋之。諸阿羅漢結集法藏時已簡除此義。而大衆部用此義。上座部不用之。因爾起諍遂成二部。二者摩訶提婆自作偈言。餘人染污衣。無明疑他度。聖道言所顯。是諸佛正教。以此一偈安置戒後。布薩誦戒竟亦誦此一偈。此偈有五事。一餘人染污衣者。提婆不淨出污衣。而誑弟子言。我是阿羅漢。實無不淨。但是天魔女以不淨污羅漢衣。故云餘人染污衣。然此一語有虛有實。其實是凡夫。誑弟子說如上事。是故爲虛。魔女實能以不淨污羅漢衣。是故爲實。其衆諍其所說。或虛或實。故分二部。二云無明者。然羅漢乃無三界受生無明。而有無知習氣無明。故云無明。時衆或言羅漢有無明。或言無無明。因此起諍。故分二部。三云疑者。須陀洹果乃於三解脫門無疑。而於外事有疑。故云疑也。四他度者。鈍根初果而不自知得初果。問善知識。善知識爲說於三寶四諦。無疑是初果相。其自觀察方知得初果。故云他度。五聖道言所顯者。然得聖道時亦有言所顯。如身子當口誦偈時即得初果。故云言所顯。時衆諍此五義。或是或非。故成二部也。問。此二部執何義異耶。答。義異乃多。今略明其一。大衆部執生死涅槃皆是假名。上座部執生死涅槃皆是眞實。部執異論云。過百年後更六十年。有一大國。名波吒梨弗多羅。王名阿輸柯王。閻浮提有大白蓋覆一天下。如是時中大衆破散。破散大衆凡有四種。一大國衆。二外道衆。三多聞衆。四大德衆。此四大衆共說外道所立五種因緣。五因緣者。如彼偈說。餘人染污衣無明疑他度聖道言所顯是諸佛正教。思擇此五處分成兩部。一大衆部。二上座弟子部。論云過一百年更六十年。今云一百一十六年。未知何是。摩訶提婆因緣。檢舊譯諸論未得之。新婆沙九十九云。昔末土羅國有一商主。少娉妻室。生一男兒。顏容端正。與字大天。未久之間。商主持寶遠適他國。展轉貿易經久不還。其子長大染穢於母。後聞父還心既怖懼。與母設計遂殺其父。彼既造一無間業已。事漸彰露。便將其母展轉逃隱波吒梨城。彼後遇逢本國所供養阿羅漢苾芻。復恐事彰遂設方計殺彼苾芻。既造第二無間業已。心轉憂慼。後復見母與餘交通。便憤恚言。我爲此故造二重罪。移流他國伶俜不安。今復捨我更好他人。如是倡穢誰堪容忍。於是方便復殺其母。彼造第三無間業已。由彼不斷善根力。深生憂悔寢處不安。自惟重罪何緣當滅。彼後傳聞沙門釋子有滅罪法。遂往鶏園僧伽藍所。於其門外見一苾芻。徐步經行誦伽陀曰。若人造重罪。修善以滅除。彼能照世間。如月出雲翳。時彼聞已歡喜踊躍。知歸佛教定能滅罪。因即往詣一苾芻所。慇懃固請求度出家。時彼苾芻既見固請不審撿問。遂度出家。還字大天教授教誡。大天聰慧。出家未久便能誦持三藏文義。言詞清巧善能化導。波吒梨城無不歸仰。王聞召請數入內宮恭敬供養而請說法等。部執論疏云。於波羅提木叉戒後更足一偈云。餘人染污衣等。布薩時既誦此偈。復語諸弟子云。佛昔在世。諸天及四部衆弟子所說佛皆印可令阿難受持。悉稱爲經。佛已滅度。若有聰明人能說法者亦得作經。汝等若作經者隨意作之。諸阿羅漢既見其欲破滅佛法有來呵責者。其反呼諸羅漢爲凡夫輕歎之言不解法相。諸阿羅漢與其共諍。汝若道我是凡夫者。我當共汝捔其神力。於是諸阿羅漢現神通相。或從此地入從彼地出。其既見此神變。恐諸聖衆壞其徒衆以白王妃。王妃既有勢力。即令取破船載諸羅漢送恒河中。羅漢神通飛空而去往劫賓國。或作浮鳩或飛往彼國。至彼即復本身。彼國仍起寺名浮鳩寺。無憂王妃後終反迷自思惟之。他人供養得眞羅漢。我云何供養如此庶人。深自改悔從諸有德懺謝先保言諮受佛法亦得須陀洹果。大天從此以後身自老死。阿輸柯王問衆人云。諸阿羅漢今並何在。有人答云。在劫賓國即遣往迎盡還供養。大天先改轉經雜合。不復如本。諸阿羅漢還復聚集重誦三藏。於此時中所執有異。分成兩部。一大衆部。二上座部。至此時三藏已三過誦出。第一於七葉巖中誦出。第二毘舍離國內跋闍。檀行十事取捨比丘。是阿難弟子。其人集七百人册定重誦三藏也。第三即是此時也。又云。大天所說五事亦有虛實。故共思擇。一者魔王天女實能以不淨染羅漢衣。二者羅漢不斷習氣不具一切智。即爲無明所覆。三者須陀洹人於三解脫門無不自證。乃無復疑。於餘事中猶有疑惑。四者鈍根初果不定自知得與不得。問善知識。得須陀洹者若爲事相。知識爲說有不壞淨。謂若於四諦無疑於戒無失。於三寶得不壞信者此人已證初果。因更自觀察自審知得。五者聖道亦有因言顯者。如舍利弗等。當口誦偈時即得聖道。若不如此說者即名爲虛。既有虛實。故共思擇。因思五事所執不同。分成兩部。一大衆部。二上座部等。
	至二百年中從大衆部又出三部。于時大衆部因摩訶提婆移度住央崛多羅國。此國在王舍城北。此部將華嚴·波若等大乘經雜三藏中說之。時人有信者有不信者。故成二部。不信者唯言。阿難等三師所誦三藏此則可信。自三藏外諸大乘經皆不可信。復有信大乘者。有三因緣。一者爾時猶有親聞佛說大乘法者。是故可信。二者自思量道理應有大乘。是故可信。三者信其師故。是故可信。言三部者。一一說部。此部執生死涅槃皆是假名。故云一說。二出世說部。此部言。世間法從顛倒生業。業生果。故是不實。出世法不從顛倒生。故是眞實。三灰山住部。前二從執義受名。此因住處爲目（此山有石。堪作灰。此部住彼山中修道。故以爲名）其執毘曇是實教經律爲權說。故彼引經偈云。隨宜覆身。隨宜飮食。隨宜住處。疾斷煩惱。隨宜覆身者。有三衣佛亦許。無三衣佛亦許。隨宜飮食者。時食佛亦許。非時食亦許。隨宜住處者。結界住亦許。不結界亦許。疾斷煩惱者。佛意但令疾斷煩惱。此部甚精進過餘人也。部執異論云。至二百年中從大衆部又出三部。一一說部。二出世說部。三灰山住部。疏云。第二百年大衆部併度行央崛多羅國。此國在王舍城北。此部引華嚴·涅槃·勝曼·維摩·金光明·般若等諸大乘經。於此部中有信此經者。有不信此經者。若不信者謗言無般若等諸大乘經。言此等經皆是人作非是佛說。悉簡置一處。還依三藏根本而執用云。小乘弟子唯信有三藏。由不親聞佛說大乘故爾。復有信受此經者自有三義。一或由親聞佛說大乘故信受此經。二能思擇道理知有此理故信受。三由信其師故信受師所說也。其信大乘者一說部。不信者出世說部也。灰山住部唯執毘曇不關信不信。故云二部也。按阿育王傳及付法藏傳。阿難先集修多羅。優波離次集毘尼。迦葉後集阿毘曇。阿難等三師者蓋謂之耳。部執疏云。一說部執世出世法悉是假名。故言一切法無有實體同是一名。名即是說。故言一說部。出世說部與前一說部所執有異。一說部明一切法皆是假名。此部明世間法從顛倒生顛倒生煩惱煩惱生業業生果報。既從顛倒生。皆是虛妄。虛妄故非實有。悉是假名也。出世之法不從顛倒起。出世之法有道及道果。二空是道果。能通達二空智是道。二空之理既是眞實。二空智亦眞實。眞實境能生眞實智。眞實智能通達眞實境。故道亦是眞實有。所執既異。故成異部。灰山住部從處作名。此山石堪作灰。此部住灰山。此部云。經律二藏是佛方便教非眞實教。準此毘曇藏是眞實教。不弘經律兩藏唯弘阿毘曇藏。乃引偈云。隨宜覆身。隨宜住處隨宜滿腹。疾斷煩惱。有三衣覆身佛亦許。無三衣覆身佛亦許。故言隨宜覆身。是伽藍處住佛亦許。非伽藍處住佛亦許。故言隨宜住處。是時食佛亦許。非時食佛亦許。故言隨宜滿腹。律中制三衣等佛自撥此事。故知律非眞實說。佛正令依正理勤修學斷煩惱耳。故言疾斷煩惱也。又一偈云。出家爲說法聰敏必憍慢。須捨爲說法正理正修行。若欲得講說故出家者。此人出家後聽法竟爲人講說。既解法相神情聰敏。必生憍慢不得解脫。故須捨離。應修正理斷煩惱也。經是佛說不許爲他說法。即是撥經。故知經非佛眞實說。唯令依正理即是實義。阿毘曇解諸義趣。故知毘曇即是佛眞說。故此部多精進。修道坐禪之時立誓。寧使此身破壞如塵。若不得道修不起定也。今云世間法從顛倒生業等者。疑於生業之間脫顛倒生煩惱煩惱生之八字乎。
	至二百年中。從大衆部內又出一部。名多聞部。大衆部唯弘淺義棄於深義。佛在世時有仙人。値佛得羅漢。恒隨佛往他方及天上聽法。佛涅槃時其人不見。在雪山坐禪。至佛滅度後二百年中。從雪山出覓諸同行。見大衆部唯弘淺義不知深法。其人具足誦淺深義。深義中有大乘義。成實論即從此部出。時人有信其所說者。故別成一部。名多聞部。部執異論曰。於此第二百年中。從大衆部又出一部。名得多聞部。疏云。佛在世時有一阿羅漢。名祠皮衣。昔作仙人被樹皮衣以祠天故。後出家已隨佛說法皆能誦持。佛未涅槃遂住雪山。坐禪不覺佛滅度。至佛滅後二百年中。方從雪山出至央崛多羅國尋覓同行人。見大衆部所弘三藏。唯弘淺義不能弘深義。心甚驚怪。謂大衆部於佛所說甚深之義不能通達。悉皆棄置不復弘通。所弘之者唯弘淺義。其羅漢便於大衆部具足誦出淺義及以深義。深義中有大乘義也。其中有不信者。有信者。其有信者誦持大衆部。有弘其所說。有不弘其所說。若弘其所說者別成一部。名多聞部。以所聞過先所習故曰也。成實論即從此部出。故參涉大乘意也。
	於二百年中。從大衆部更出一部。名多聞分別部。佛在世時大迦旃延造論解佛阿含經。至二百年。大迦旃延從阿耨達池出更分別前多聞部中義。時人有信其所說者。故云多聞分別部。部執異論云。於此第二百年中。從大衆部又出一部。名分別名分別說部。疏云。大迦旃延佛在世作論分別解說。佛滅二百年中。大迦旃延從阿耨達池至摩訶陀國來至大衆部中。分別三藏聖教明此是佛假名。說此是佛。眞實說此是眞諦此是俗諦此是因果。大衆部中有信受迦旃延所說者。分成一部。名分別說部。分別說部即大迦旃延弟子。前多聞部者。以所聞過先所聞故稱多聞部。今分別部者還分別先所聞。非更廣聞。
	於二百年滿有一外道。名大天。爾時摩伽陀國有優婆塞。大弘佛法。諸外道爲利養故皆剃頭出家。便有賊住比丘。大天爲賊住主。大天身自出家。所度弟子依大天衆出家受戒。爾時衆人共諍斯事。上座部云。和上無戒及破戒。闍梨有戒。大衆亦有戒。受戒則得。戒從大衆得。大衆知和上無戒而與共受戒者。大衆得突吉羅罪。問。戒既不從和上得。何故稱和上名。答。欲令受戒後和上攝錄教誨弟子耳。薩婆多用此解。餘部言。和上無戒及破戒。大衆有戒則不得戒。戒從和上得故。因此諍論遂不容大天。徒衆因爾別住山間。於此山間執義又異。故有支提山部及北山部。佛得道及轉法輪處。大衆處名支提。此處有山。名支提山。於彼山北別有山。名北山部也。部執異論云。此第二百年滿有一外道。名曰大天。於大衆部中出家。獨處山間宣說大衆部。五種執異自分成兩部。一支提山部。二北山部。疏云。大天於大衆部中自剃髮。賊住山家也。獨處山間。時敬信三寶。國中多有羅漢。衆人盛供養。佛法大盛。諸外道等無悉復用。既失利養名聞。皆自剃髮入佛法中出家。有聰明者善達三藏。說法教化度人出家自在徒衆。眞僞相雜不復不辨。王既知此事。即集大衆檢問眞僞。愚癡賊住皆爲利養剃髮驅出外國。聰明之者猶有三百人。問其來由。佛法皆能通達竟不受屈。王令別置一處。不令與清淨衆雜。王問三藏中義並能通釋。王不能復治。於是諸部自起鬪諍。或言師雖破戒弟子得戒。或言不得戒。或言無和上弟子亦得戒。或言不得。如是各別諸部諍論紛紜。王爲諸部鬪諍令賊住衆別住一處。大天比丘是賊住衆主。大衆部不容故獨處山間。又云。王聞遂遣聰慧比丘沙汰幾盡。猶餘數百。王復令人再三推問。彼有弟子依衆出家。推問其師即賊住。因此諍論。或言師若破戒無戒餘僧清淨自然得戒。薩婆多等悉同此解。或言師若破戒無戒弟子亦無戒。大衆部用此義也。大天即是賊住之首。不與衆諍。因而分部。和上者即親教師受戒和上也。阿闍梨者即軌範師。授戒·羯磨·威儀·教授·受業等師也。突吉羅。此云應當學也。
	大衆部合別數或五或七或八。言五部者。初一說部。二出世說部。三灰山住部。此初破成三也。次多聞部。次多聞分別部。故成五部。言七部者。因外道分成二部。謂支提山部及北山部。前五因內執起。後二因外道起。故成七部。言八部者。則數根本大衆部也。結大衆部。其義易知。
	次上座弟子部者。佛滅度後迦葉以三藏付三師。以修多羅付阿難。以毘曇付富樓那。以律付優婆離。阿難去世以修多羅付末田地。末田地付舍那婆斯。舍那婆斯付優婆掘多。優婆掘多付富婁那。富婁那付寢者柯。寢者柯付迦旃延尼子。從迦葉至寢者柯二百年。已來無異部。至三百年初。迦旃延尼子去世。便分成兩部。一上座弟子部。二薩婆多部。所以分爲二部者。上座弟子但弘經以經爲正。律開遮不定。毘曇但釋經或過本或減本。故不正弘之。亦不棄捨二藏也。而薩婆多謂毘曇最勝故偏弘之。從迦葉至掘多正弘經。從富婁那稍棄本弘末。故正弘毘曇。至迦旃延大興毘曇。上座弟子部見其棄本弘末。四過宣令遣其改宗。遂守宗不改。而上座弟子部移往雪山避之。因名雪山住部。部執異論曰。上座弟子部住世若干年。至第三百年中有小因緣分成兩部。一說一切有部。亦名說因部。二雪山住部。亦名上座弟子部。疏云。從迦葉之後至三百年無有乖競。至三百年中有少因緣分爲兩部。上座弟子部唯弘經藏不弘律論兩藏。故上座部說云。佛在忉利天說阿毘曇。爾時迦葉·阿難皆不隨佛上天。悉不聞佛說毘曇藏。故今不弘也。律者有開遮隨有緣不定故不可依也。毘曇則廣解諸義。雖與經相應亦有過根本者。經是根本無開遮增減之過。律與毘曇是末未及本。弘本攝末。故唯弘經不弘餘二藏也。事事依經以爲規矩。經中所明教正無曲故。此部道德勝餘部也。從迦葉已來至優波吸多。專弘經藏相傳不異。以復稍棄辨根本漸弘毘曇至迦旃延子等棄本取末所說與經不相符。欲刊定之使改末歸本因執不從。再三是正皆執不迴。因此分爲異部。又云。一說一切有部者。此部明一切所知。不過大種。即是三有爲。三有爲即三世也。三無爲。三無爲即虛空·思擇滅·非思擇滅。詔此六種爲一切。此六皆是有故言一切有。其說一切有義故用標部名。故曰也。亦名說因部者。此部立義出所因故也。二雪山部者。此部見前紛諍不除不欲與同處。遂相隨入雪山住避之。因所住處作名。故曰也。即是上座部轉名雪山部也。
	三百年從薩婆多出一部。名可住子弟子部。即是舊犢子部也。言可住子弟子部者。有仙人名可住。有女人是此仙人種。故名可住子。有阿羅漢。是可住女人之子。故名可住子。此部是此羅漢之弟子故名可住子弟子也。舍利弗是羅睺羅和上。羅睺羅是可住子和上。此部復是可住子之弟子。舍利弗釋佛九分毘曇名法相毘曇。羅睺羅弘舍利弗毘曇。可住子弘羅睺羅所說。此部復弘可住子所說也。可住子弟子部文殊問經及十八部論名曰犢子部。宗輪論亦云犢子部。彼疏云。犢子者律主姓也。上古有仙居山靜處。貪欲起已不知所之。有母牛因染生子。自後仙種皆言犢子。即婆羅門姓也。佛在之日有犢子外道。歸佛出家。如涅槃經說。此後門徒相續不絕。至此分部從遠襲爲名言犢子。部執疏云。可住弟子部。謂羅睺羅舍利子弟子。可住子是羅睺羅弟子。弘舍利弗阿毘曇。因以部分名爲可住。上古有仙名可住。今此律主母是彼種。從母爲姓名可住子。
	次三百年中從可住子部復出四部。以嫌舍利弗毘曇不足。更各各造論取經中義足之。所執異故。故成四部。一法尚部。即舊曇無德部也。二賢乘部。三正量弟子部。有大正量羅漢。其是弟子。故名正量弟子部。此三從人作名。四名密林部。從住處作名也。部執異論曰。於此第三百年中。從可住子弟子部又出四部。一法上部。二賢乘部。三正量弟子部。四密林住部。疏云。此四部釋舍利弗阿毘曇。義有少者以經義足之。故分異部也。法尚部部執論云法上部。文殊問經云法勝部。十八部論云達摩欝多梨部。未知法尚之所出。亦不見曇無德之名。宗輪論亦云法上。彼疏云。法上者律主名。有法可上名爲法上。或有法出在衆人之上名爲法上。密林部宗輪論亦云密林山部。彼疏云。密林山者近山林木蓊欝繁密。部主居此。名密林山。從所居爲名也。
	三百年從薩婆多部復出一部。名正地部。有婆羅門。是國師。名正地部。善解四韋陀。出家得羅漢。取四韋陀好語莊嚴佛經。執義又異。時人有信其所說。故別爲一部。有婆羅門。是國師。名正地部者。部字蓋衍文也。部執異論云。於此第三百年中。從一切有部又出一部。名正地部。疏云。有波羅門名正地。解四韋陀論及外道諸義。爲國之師。後厭世出家得羅漢果。讀佛經有欠闕處。皆將韋陀論毘伽羅論莊嚴之。如佛口說義皆具足。其諸弟子有信受其所說者。別爲一部。依此羅漢立名。故稱正地部。在俗爲國師匡正土境。故名正地。又佛法如地。入佛法中又匡正佛法。道俗皆有正地義。故名正地部。韋陀亦名吠陀。此云智論。知此生智。即邪智論。韋陀有四。一阿由。此云方命。亦曰壽。謂養生繕性。二殊夜。謂祭祀祈禱。三婆磨。謂禮儀·占卜·兵法·軍陣。四阿達婆。謂異能·技數·禁呪·醫方。
	三百年中。從正地部又出一部。名法護部。其本是目連弟子。得羅漢恒隨目連往色界中。有所說法皆能誦持自撰爲五藏。三藏如常。四呪藏。五菩薩藏。有信其所說者。故別成一部也。部執異論云。於此第三百年中。從正地部又出一部。名法護部。疏云。法護是人名。此羅漢是目連弟子。恒隨目連往天上人中。六欲天子見目連必共談說佛法。我曾說如此呪供養如來。或言。如來如是說菩薩修行法門。法護既隨師遊行。隨所聞者無不誦持。目連滅後。法護習爲五藏。一經藏。二律藏。三論藏。四呪藏。五菩薩藏。菩薩本因即名菩薩藏也。於正地中復有信其所說者。故別爲一部。
	三百年中從薩婆多部又出一部。名善歲部。迦留陀夷是其父。及多比丘尼是母。七歲得羅漢値佛聞法。皆能誦持撰集佛語。次第相對破外道爲一類。對治衆生煩惱復爲一類。時人有信其所說者。故別爲一部也。部執異論云。於此第三百年中。從說一切有部又出一部。名善歲部。亦名飮光弟子部。宗輪論亦云飮光及善歲。彼疏云。飮光者波羅門姓也。上古有仙。身有金色。飮弊餘光。故言飮光。此部教主是彼留族。故言飮光。此師少歲性賢有德。因以立名。故言善歲。喜其少有賢行故也。從其姓云飮光。從其名云善歲。
	三百年中。從薩婆多部又出一部。名說度部。謂五陰從此世度至後世。得治道乃滅。亦名說經部。謂唯經藏爲正。餘二皆成經耳。部執異論云。至第四百年中從說一切有部又出一部。名說度部。亦名說經部。疏云。此部明五陰從此世度至後世未得其道則五陰不滅。故名說度。復有人同其所說義。故別爲一部也。亦名說經部。唯立一藏義言唯有一經藏。宗輪論疏云。經是根本。律及毘曇還解經義。既不出經外。故唯一經藏。故名說經部也。
	從上座部都合有十一部。大衆部有七部。合成十八部。足根本二部爲二十部。部執異論曰。如是上座弟子部分成十一部。一說一切有部。二雪山住部。三可住子弟子部。四法上部。五賢乘部。六正量弟子部。七密林住部。八正地部。九法護部。十善歲部。十一說度部。又云。如是大衆部四破五破合成七部。一大衆部。二一說部。三出世說部。四灰山住部。五得多聞部。六分別說部。七支提山部。八北山住部。今謂。若除根本四破七部。若并根本五破八部。論文標列蓋互現耳。
	而薩婆多傳有異世五師有同世五師。異世五師者。一迦葉。二阿難。三末田地。四舍那婆斯。五優婆掘多。此五人持佛法藏各得二十餘年更相付屬名異世也。同世五師者。於優婆掘多世即分成五部。一時並起名同世五師。一曇無德。二摩訶僧祇。三彌沙塞。四迦葉維。五犢子部。又大集經亦明五部。
	法苑珠林云。薩婆多師資傳五卷。梁朝揚州建安寺沙門釋僧祐撰。按付法藏傳。阿難者迦葉弟子。末田地舍那婆斯竝是阿難弟子。優婆毱多是舍那婆斯弟子也。大集經二十三云。憍陳如。我涅槃後有諸弟子。受持如來十二部經書寫讀誦。顛倒解義顛倒宣說。以倒解說覆隱法藏。以覆法故名曇摩毱多。憍陳如。我涅槃後。我諸弟子受持如來十二部經讀誦書寫。而復讀誦書說外典受持三世及以內外破壞外道。善能論義說一切性悉得受戒。凡所問難悉能答對。是故名爲薩波若帝婆。憍陳如。我涅槃後。我諸弟子受持如來十二部經讀誦書寫。說無有我及以受者轉諸煩惱猶如死屍。是故名爲迦葉毘部。憍陳如。我涅槃後。我諸弟子受持如來十二部經讀誦書寫。不作地相水火風相虛空識相。是故名爲彌沙塞部。憍陳如。我涅槃後。我諸弟子受持如來十二部經讀誦書寫。皆說有我不說空相。猶如小兒。是故名爲波蹉富羅。憍陳如。我涅槃後。我諸弟子受持如來十二部經讀誦書寫廣博而遍覽五部經書。是故名爲摩訶僧祇。善男子。如是五部雖各別異而皆不妨諸佛法界及大涅槃。
	文殊師利經·部執論·及羅什分別部論此三皆明二十部。文殊師利問經二卷。梁扶南三藏僧伽婆羅譯。執異論一卷。天友菩薩造。陳三藏眞諦譯。分別部論一卷。羅什譯。亦名十八部論。
	所以有五部復有二十部不同者。取其始終異執故有二十。取其當世盛行故但說五部。而言五部一時起者。則與上二十部義相違。或可見聞各異故也。二十部中當世盛行者。按大乘玄論教迹義。薩婆多部·曇無德部·僧祇部·彌沙塞部·迦葉唯部也。舍利弗問經云。如是衆部文後流傳若是若非。唯餘五部。
	所言五百部者。智度論釋波若信毀品云。佛滅度後五百歲後。有五百部。不知佛意。爲解脫故執諸法有決定相。聞畢竟空如刀傷心。智論六十三云。是聲聞人著聲聞法佛法過五百歲後。各各分別有五百部。從是以來以求諸法決定相故。自執其法不知佛爲解脫故說法。而堅著語言。故聞說般若諸法畢竟空如刀傷心。皆言決定之法。
	龍樹·提婆爲諸部異執失佛教意故造論破迷也。問。論主爲竝破諸部亦有不破耶。答。凡有四句。一破而不取。若是諸部所說乖大小乘經自立義者。則破而不取。故智度論呵迦旃延弟子云。三藏無此說。摩訶衍中亦無此說。蓋是諸論義師自作是說。即是其事。二取而不破。如文殊問經云。十八及本二皆從大乘出。無是亦無非。我說未來起。三亦破亦取。破諸部能迷執情收取諸部所迷之教。四不破不取。就正道門未曾有破亦無所取。智論四云。汝言。初阿僧祇劫中。不知當作佛不作佛。二阿僧祇劫中。知當作佛不自稱說。三阿僧祇劫中。知得作佛能爲人說。佛何處說是語。何經中有是語。若聲聞法三藏中說。若摩訶衍中說。迦旃延尼子弟子輩言。雖佛口三藏中不說。義理應爾。阿毘曇鞞婆沙菩薩品中如是說。文殊問經文出分別部品也。
	三論玄義誘蒙卷中



三論玄義誘蒙卷下


	次明諸部通別義。論有二種。一者通論。二者別論。若通破大小二迷通申大小兩教。名爲通論。即中論是也。故前二十五品破大迷申大教。後兩品破小迷申小教。二者別論。別破大小迷別申大小教。名爲別論。如攝大乘論·地持論等。謂大乘通論。十地論·智度論等大乘別論。如成實論等通申三藏。謂小乘通論。馬鳴菩薩師名協比丘。造四阿含優婆提舍別釋修多羅藏。善見毘婆沙別釋毘尼藏。智度論云。八十部律八十部毘婆沙釋之。善見律別釋師子國要用十誦律。舍利弗別釋佛九分毘曇。如此別釋三藏故。是小乘別論。就三藏中復有通別。若具釋一藏名爲通論。別釋一藏中一部名爲別論也。第四門也。開元錄十二云。攝大乘論二卷。無著菩薩造。元魏天竺三藏佛陀扇多譯。又云攝大乘論三卷。無著菩薩造。陳天竺三藏眞諦譯。又云。攝大乘論釋十五卷。天親菩薩釋。或十二卷。陳天竺三藏眞諦譯。又云。攝大乘論釋十卷。世親菩薩釋。隋天竺三藏達摩笈多譯。又云。菩薩地持經十卷。或名地持論。或八卷。北涼天竺三藏曇無讖於姑臧譯。出瑜伽論本地分中菩薩地。又云。十地經論十二卷。或十五卷。元魏天竺三藏菩提留支譯。天親菩薩造。釋十地經。即華嚴十地品是也。又云。大智度論一百卷。或一百一十。或七十。姚秦三藏鳩摩羅什譯。龍樹菩薩釋摩訶般若波羅蜜經。馬鳴傳云。有大師名馬鳴菩薩。長老脇弟子也。智論九十九云。如脇比丘年六十始出家。而自結誓。戒脇不著席。要盡得聲聞所應得事。乃至得六神通阿羅漢。作四阿含優波提舍。於今大行於世。開元錄十三云。善見律毘婆沙十八卷。或云毘婆沙律。亦直云善見律。蕭齊外國沙門僧伽跋陀羅譯。智論第一百云。毘尼名比丘作罪佛結戒。是應行是不應行。作是事得是罪。略說有八十部。亦有二分。一者摩偸羅國毘尼。含阿波陀那本生。有八十部。二者罽賓國毘尼。除却本生阿波陀那但取要用作十部。有八十部毘婆沙解釋。又二云。有人云。佛在時舍利弗解佛語故作阿毘曇。後犢子道人等讀誦乃至今。名爲舍利弗阿毘曇。
	問。中論既通釋大小。應名大小通論。不得名爲大乘論也。答。雖釋大小。但爲顯大故。是大乘論。所以然者。以初分明大乘中分明小乘後分還明大乘故。以是義故。名大乘論耳。問。十二門論是何論耶。答。是大乘通論。以始終破於大迷通申大教無破小迷別申於小教故。是大乘通論也。問。百論復云何。答。百論通破障大小之邪。通申如來大小兩正。故是大小通論。但始終爲明大乘故。屬大乘通論耳。中論二十七品中。初二十五品明大乘。後二品明小乘。第二十七品終還明大乘也。
	次明衆論立名不同門。衆論立名凡有三種。一從法爲名。如成實論等。實謂四諦之理。成謂能成之文。故云。爲成是法故造斯論。謂從法立名也。二從人立名。如舍利弗阿毘曇等。智度論云。犢子道人受持此毘曇。亦名犢子毘曇也。三從喩立名。如甘露味毘曇等。亦如訶梨跋摩師鳩摩羅陀造日出論等也。四論立名並是從法。非人非喩。就中自開四種。大智度論從所釋之經立名。大謂摩訶。智謂波若。度謂波羅蜜。論釋經題。故從所釋爲名。中論從理實立名。十二門從言教爲目。百論從偈句爲稱也。若通而爲言。四論通顯中道理實。並得就理立名。四論同有言教開通理實。並得以教爲稱。同有偈句。通得從偈立名。今欲互相開避故有四部差別。所以立名不同也。第五門也。成實論三云。實名四諦。謂苦·苦因·苦滅·苦滅道。五受陰是苦。諸業及煩惱是苦因。苦盡是苦滅。八聖道是苦滅道。爲成是法故造斯論。佛雖自成此法。爲度衆生故處處散說。智論文見上也。
	次明衆論旨歸門。通論大小乘經同明一道。故以無得正觀爲宗。但小乘教者正觀猶遠。故就四諦教爲宗。大乘正明正觀。故諸大乘經同以不二正觀爲宗。但約方便用異故有諸部差別。如明應說不應說。今昔開會名爲法華。破斥八倒辨常無常用名爲涅槃。至論不二正道更無別異。在經既爾。在論亦然。雖諸部有異同用不二正觀爲宗。又經·論同宗。佛說正觀爲經。論申正觀爲論。經·論用異正觀無別。故無量義經云。如水洗穢義同約井池爲異。自昔及今一切諸教同治斷常之病。同開正道。但約今昔教用異耳。今四論約用不同故辨四宗差別。智度論正釋大品。而龍樹開大品爲二道。前明波若道。次明方便道。此之二道即是法身父母故。大品以實慧·方便慧爲宗。論申經二慧還以二慧爲宗。如中論申二諦還以二諦爲宗也。第六門中分爲四門。是其第一門也。機類非一。是故有應說不應說。謂或時以三乘爲應說。以一乘爲不應說。或時以一乘爲應說。以三乘爲不應說等。八倒彼經壽命品云。苦者計樂樂者計苦。是顛倒法。無常計常常計無常。是顛倒法。無我計我我計無我。是顛倒法。不淨計淨淨計不淨。是顛倒法。如來性品亦如是說。無量義經云。善男子。法譬如水能洗垢穢。若井若池若江若河溪渠大海。皆悉能洗諸有垢穢。其法水者亦復如是。能洗衆生諸煩惱垢。善男子。水性是一。江河井池谿渠大海各各別異。其法性者亦復如是。洗除塵勞等無差別。三法四果二道不一。善男子。水雖俱洗。而井非池池非江河。谿渠非海。如來世雄於法自在。所說諸法亦復如是。初中後說皆能洗除衆生煩惱。而初非中而中非後。初中後說文詞雖一而義各異。大品經九十品。初六十六品明波若。後二十四品明方便道也。維摩經佛道品。維摩詰曰。智度菩薩母。方便以爲父。智論七十六云。般若波羅蜜是母。五波羅蜜是父。六波羅蜜等法亦是三世十方佛父母等。
　　問。大品何故前明波若後明方便耶。答。波若·方便實無前後。而作前後說者。波若爲體方便爲用。故智度論云。譬如金爲體金上精巧爲用。故前明其體後辨其用也。又非凡夫行非賢聖行。是菩薩行。波若超凡方便越聖。要前超凡後方超聖。故前明波若後辨方便。又衆生起見凡有二種。一者有見。二者無見。波若破其有見。方便斥其無見。故前明波若後辨方便。若明次第者。三藏多說有教以破外道。而封執三藏之有故。波若次說空。惑者著波若之空故。次說方便令其離空。故智度論序云。知邪病之自起故阿含爲之作。以滯有之爲患故波若爲之照。即斯意也。若約位而言。波若配於六地。故前明之。方便在於七地。故後說也。智論第一百云。問。先見阿閦佛品中囑累今復囑累。有阿異。答曰。菩薩道有二種。一者般若波羅蜜道。二者方便道。先囑累者爲說般若波羅蜜體竟。今以說令衆生得是般若方便竟囑累。以是故見阿閦佛後說漚和品。般若波羅蜜中雖有方便。方便雖有般若。而隨多受名。般若與方便本體是一。以所用小乘異故別說。譬如金師以巧方便故以金作種種異物。雖皆是金而各異名。菩薩得是般若波羅蜜實相。所謂一切法性空無所有寂滅相。即欲滅度。以方便力故不取涅槃證。是時作是念。一切法性空。涅槃亦空。我今於菩薩功德未具足。不應取證。功德具足乃可取證。是時菩薩以方便力過二乘地入菩薩位。住菩薩位中知甚深微妙無文字法引導衆生。是名方便。維摩問疾品云。在於生死不爲污行。住於涅槃不永滅度。是菩薩行。非凡夫行。非賢聖行。是菩薩行。涅槃經二十七云。復次善男子。衆生起見凡有二種。一者常見二者斷見。如是二見不名中道。無常無斷乃名中道。次第謂如來設化之次第也。智論序僧叡之所述也。彼云。見邪思之自起故阿含爲之作。知滯有之由惑故般若爲之照。按十地經。以十波羅蜜配十地。彼現前地云。是菩薩住菩薩現前地中。般若波羅蜜行增上成就得第三利順忍。隨順如實法無有違逆故。遠行地云。是菩薩十波羅蜜中方便波羅蜜增上。餘波羅蜜非不修習。隨力隨分。
	問。舊亦明。大品二慧爲宗。與今何異。答。今明。聖心未曾二。爲衆生故無二說二。欲令因二悟於不二故。與舊不同。又雖明二慧與舊亦異。舊義。實慧但照空不達有。漚和但照有不達空。蓋是限局聖心便成二見。今明。至人體無礙之道故有無礙之用。波若既照空即能鑒有。方便既涉有即能鑒空。具如二智中說。二智義在大乘玄論第四卷。彼云。問。波若照諸法實相。漚和照實相諸法。即波若不照諸法。漚和不照實相。將非限局聖心失無礙妙用。答。波若爲漚和之體。漚和是波若之用。體鑒實相。用照諸法。故開此二門。即智無不圓照無不盡。若同照實相竝鑒諸法。即二境不分兩慧相濫。問。舊說亦然。與今何異。答。波若體非不能照諸法。但用既照不煩波若照耳。若用既照諸法而體復照者。即一境二照。亦應二境一智生。是故二慧不並照也。舊義。波若不能照諸法。漚和不能照實相。雖復並觀智用恒別。即是格局聖心封執二見。
	次明中論以二諦爲宗。所以用二諦爲宗者。二諦是佛法根本。如來自行化他皆由二諦。自行由二諦者。如瓔珞經佛母品明二諦能生佛。故二諦是佛母。蓋取二智爲佛。二諦能生二智。故以二諦爲母。即是如來自德圓滿由於二諦。化他德由二諦者。如來有所說法教化衆生常依二諦。故中論云。諸佛依二諦爲衆生說法也。第六門中第二門也。瓔珞佛母品云。爾時敬首菩薩白佛言。世尊。佛及菩薩二初照智從何而生。寂照照寂之義復云何。二諦法性爲一爲二爲有爲無。第一義諦復當云何。佛言。佛子。所謂有諦·無諦·中道第一義諦是一切諸佛菩薩智母。乃至一切法亦是諸佛菩薩智母。所以者何。諸佛菩薩從法生故。又云。佛子。二諦義者。不一亦不二。不常亦不斷。不來亦不去。不生亦不滅。而二相即是聖智無二。無二故是諸佛菩薩智母。佛子。十方無極剎土諸佛皆亦如是說。吾今爲此大衆略說明月瓔珞經中二諦要義。中論觀四諦品云。諸佛依二諦爲衆生說法。一以世俗諦。二第一義諦。若人不能知分別於二諦。則於深佛法不知眞實義等。
	問。何以知自他兩德並由二諦耶。答。十二門論云。以識二諦故即得自利他利及以共利即其事也。以二諦是自利化他之本故。申明二諦以爲論宗。即令一切衆生具得自他二利也。十二門論觀性門云。有二諦。一世諦。二第一義諦。因世諦得說第一義諦。若不因世諦則不得說第一義諦。若不得第一義諦則不得涅槃。若人不知二諦。則不知自利他利共利。如是若知世諦。則知第一義諦。知第一義諦。則知世諦等。
　　問。何人迷二諦論主破迷申二諦耶。答。有三種人迷於二諦。一者小乘五百部。各執諸法有決定性聞畢竟空如刀傷心。此人失第一義諦。然既失第一義諦亦失世諦。所以然者。空宛然而有故有名空有。方是世諦。彼既失空亦是迷有。故失世諦。故五百部執出如來二諦之外。二者方廣道人。謂一切諸法如龜毛兔角無罪福報應。此人失於世諦。然有宛然而空故空名有空。既失空有亦失有空。如斯之人亦失二諦。又諸外道亦失二諦。如有見外道迷於眞諦。空見外道迷於世諦。又凡夫著有故迷眞諦。二乘滯空迷世諦也。第三人得二諦名而失二諦旨。斯執甚多。今略出二種。或言二諦一體或言二諦異體。並不成二諦之義。具如疏初序之。今破此之失申明二諦。故用二諦爲宗也。中論疏二曰。開善謂眞俗一體故名爲一。龍光謂眞俗異體故名言異。今俱斥之。故云不一不異。又云。齊隱士周顒著三宗論。一不空假名。二空假名。三假名空。不空假名者。經云色空者。此是空無性實故言空耳。不空於假色也。以空無性實故名爲空。即眞諦。不空於假故名世諦。𣆶人名此爲鼠嘍栗義。難云。諸法後異故。知皆是無性。無性法亦無。一切法空故。即性無性一切皆空。豈但空性不空假。空假名者。一切諸法衆緣所成。是故有體名爲世諦。拆緣求之都不可得。名爲眞諦。𣆶人名之爲按菰二諦。菰沈爲眞。菰浮爲俗。難曰。前有假法然後空之還同緣會。故有推散即無之過。第三假名空者。即周氏所用。大意云。假名宛然即是空也。尋周氏假名空。原出僧肇不眞空論。論云。雖有而無。雖無而有。雖有而無所謂非有。雖無而有所謂非無。如此即非無物也。物非眞物也。物非眞物於何而物。肇公云。以物非眞物故是假物。假物故即是空。大朗法師關內得此義授周氏。因著三宗論也。今總詳之然。若封執上來有所得皆須破之。若心無所寄無所得適緣取悟。皆得用之。
　　問。何以得知此論用二諦爲宗耶。答。略有三種。一者瓔珞經佛母品明二諦不生不滅乃至不來不去。今論正明八不。故知即是辨於二諦。故以二諦爲宗。二者青目序論意明外人失二諦龍樹菩薩爲是等故造此中論。即知破外迷失申明二諦。故以二諦爲宗也。三者關內曇影中論序云。此論雖無理不窮無言不盡。統其要歸會通二諦。今還述舊釋故。知二諦爲宗也。瓔珞佛母品如上所引也。中論觀因緣品云。不生亦不滅。不常亦不斷。不一亦不異。不來亦不出。能說是因緣善滅諸戲論。我稽首禮佛。諸說中第一。長行云。不知佛意但著文字。聞大乘法中說畢竟空。不知何因緣故空即生疑見。若都畢竟空云何分別罪福報應等。如是無世諦第一義諦。取是空相而起貪著於畢竟空中生種種過。龍樹菩薩爲是等故造此中論。關內曇影出梁高僧傳也。關內亦云關中。漢稱長安。史記項羽本紀云。關中阻山河。四塞地肥饒。註徐廣曰。東函谷南武關西散關北蕭關。又高祖本紀註三輔舊事云。西以散關爲限。東以函谷爲界。二關之中謂之關中。
	問。既名中論。何故不用中道爲宗乃以二諦爲宗耶。答。即二諦是中道。既以二諦爲宗。即是中道爲宗。所以然者。還就二諦以明中道故。有世諦中道眞諦中道非眞非俗中道。但今欲名·宗兩擧故中·諦互說。故宗擧其諦名題其中。若以中道爲名復以中道爲宗者。但得不二義失其二義故也。問。經何故立二諦耶。答。此有兩義。一者欲示佛法是中道故。以有世諦是故不斷。以第一義是故不常。所以立於二諦。又二慧是三世佛法身父母。以有第一義故生波若。以有世諦故生方便。具實慧·方便慧有十方三世佛。是故立二諦。又知第一義是自利。知世諦故能利他。具知二諦即得共利。故立二諦。又有二諦故佛語皆實。以世諦故說有是實。第一義故說空是實。又佛法漸深。先說世諦因果教化。後爲說第一義。又成就得道智者說第一義無有世諦。又若不先說世諦因果直說第一義則生斷見。是故具明二諦也。經謂瓔珞也。兩義當作多義。蓋寫手之誤也。
	次明百論宗者。百論破邪由明二諦。具如空品末說。亦應以二諦爲宗。但今欲與中論互相開避。中論以二諦爲宗。百論用二智爲宗。即欲明諦·智互相成也。第六門中第三門也。百論破空品終云。外曰。若空不應有說（修妒路）若都空以無說法爲是者。今何以說善惡法教化耶。內曰。隨俗語故無過（修妒路）諸佛說法常依俗諦·第一義諦。是二皆實非妄語也。如佛雖知諸法無相然告阿難。入舍衞城乞食。若除土木等城不可得。而隨俗語故不墮妄語。我亦隨佛學故無過。外曰。俗諦無不實故（修妒路）俗諦若實則入第一義諦。若不實何以言諦。內曰。不然。相待故。如大小（修妒路）俗諦於世人爲實於聖人爲不實。譬如一㮈於棗爲大於爪爲小。此二皆實。若於棗言小於爪言大者。是則妄語。如是隨俗語故無過。外曰。知是過得何等利（修妒路）如初捨罪福乃至破空。如是諸法皆見有過。得何等利。內曰。如是捨我名得解脫（修妒路）如是三種破諸法。初捨罪福中破神後破一切法。是名無我無我所。又於諸法不受不著。聞有不喜聞無不憂。是名解脫。外曰。何以言名得解脫不實得解脫耶。內曰。畢竟清淨故。破神故無人。破涅槃故無解脫。云何言人得解脫。於俗諦故說名解脫。
	問。百論何故用二智爲宗耶。答。提婆與外道對面撃揚鬥一時權巧智慧。但提婆權智巧能破邪巧能顯正。而實無所破亦無所顯。故名實智。一論始終明此二智。故以二智爲宗。中論不與內諍一時權巧。但共同學二諦之人諍二諦得失故以二諦爲宗。則中論用所申爲宗。百論用能申爲宗。欲明佛與菩薩能所共相成也。提婆傳云。提婆念曰。樹不伐本則枝不傾。人主不化則道不行。其國政法王家出錢雇人宿衞。提婆乃募爲其將。荷戟前驅整行伍勒部。曲威不嚴。而令自行德不彰而物樂隨。王甚喜之。而問。何人侍者。答言。此人應募。既不食廩又不取錢。而其在事恭謹。間習如此。不知其意何求何欲。王召而問之。汝是何人。答言。我是一切智人。欲於王前而求驗試。王即許之。於天竺大國之都四衢道中敷高座立三論言。一切諸聖中佛聖最第一。一切諸法中佛法正第一。一切救世中佛僧爲第一。八方諸論士有能壞此語者。我當斬首以謝其屈。所以者何。立理不明是爲愚癡愚癡之頭非我所須。斬以謝屈甚不惜也。八方論士既聞此言。亦各來集而立誓言。我等不如亦當斬首。愚癡之頭亦所不惜。提婆言。我所修法仁活萬物。要不如者當剃汝鬚髮以爲弟子。不須斬首也。立此要已。各撰名理建無方論而與酬酢。智淺情近者一言便屈。智深情遠者極至二日。則辭理俱匱即皆下髮。如是日日。王家日送衣盋。終竟三月度百餘萬人。又云。提婆於是出就間林。造百論二十品。又造四百論以破邪見。
	次明十二門論宗者。此論亦破內迷申明二諦。亦以二諦爲宗。但今欲示三論不同。宜以境智爲宗。所言境智者。論云。大分深義所謂空也。若通達是義即通達大乘。具足六波羅蜜無所障礙。大分深義謂實相之境。由實相境發生波若。由波若故萬行得成。即是境智之義。故用境智爲宗也。第六門中第四門也。十二門論觀因緣門云。如般若經中佛自說。摩訶衍義無量無邊。以是因緣故名爲大。大分深義所謂空也。若通達是義。即通達大乘具足六波羅蜜無所障礙。是故我今但解釋空。疏云。大乘具含眞俗。故爲二分。今明空。即是第一義。於深義中有無量門。未知釋何深義。是故次云所謂空也。又云。凡夫所見有淺。聖人所知空爲深也。又云。此空是實相之異名般若之別稱。
	次明四論破申不同門。所言破申者。凡有三義。一者破外人迷教之病。故名爲破。申佛二諦教門。故名爲申。二者申佛正教而邪迷自破。故名爲申破耳。三者論主申明佛破。故名申破諸大乘經破衆生虛妄以顯一道。但末代鈍根不了如來破病顯道之意。四依菩薩還申明佛破。故名申破。非是經中自立義論中自明破也。問。何以知龍樹申佛破耶。答。最後邪見品云。瞿曇大聖主憐愍說是法悉斷一切見。我今稽首禮。故知論主申明佛破非自有破也。第七門也。邪見品在中論第四卷也。疏云。瞿曇者。此云泥土。即是姓也。有二因緣。一者釋迦先祖爲王。厭世出家事瞿曇仙人。時人呼師爲大瞿曇。以資爲小瞿曇。即從師姓也。次小瞿曇被害以後。大瞿曇以土和其血分爲兩分。還遂各生男女。自是已來有瞿曇姓稱也。
	問。經中有立有破。論主何故一向破耶。答。末世鈍根迷佛立破並皆成病。是以論主須並破之然後具得申如來立破。問。論主申佛破。得稱論主破。論主申佛立。應名論主立耶。答。亦得爾也。問。四論破申云何同異。答。三論通破衆迷通申衆教。智度論別破波若之迷別申波若之教。就三論中自開二類。百論正破外傍破內。餘二論正破內傍破外。所以三論破內外者。一切衆病不出二種。一外道邪畫起迷。二內人禀教失旨。若破斯二則衆病皆除。問。百論破外可有明文。何處有破內文耶。答。破塵品中外人以內義爲證。論主即破其所引。具如彼明。破塵品云。外曰。色應現見。信經故（修妒路）汝經言色名四大及四大造。造色分中色入所攝是現見。汝云何言無現見色。內曰。四大非眼見。云何生現見（修妒路）地堅相。水濕相。火熱相。風動相。是四大非眼見者。此所造應非現見。疏云。上破外道今破內人。提婆妙通內典精解外經。故前引彼文以徵其說。故云微塵非現見。外道洞知外典亦具攬內法。故今用內經以徵提婆。又云。內外立義有異有同。彼謂。內外兩經明色是可見。此義大同。是故可信。故云信經故。又云。毘曇正明從大造色。總有十一種色。十種但是所造。觸塵有二。堅·濕·暖·動是於能造。飢·渴·澁·滑·輕·重·冷七觸是於所造。今通牒十一種色義。故云色名四大及四大造。此出佛經。非毘曇偏用。又云。能造四大但不可見。所造之中具有二種。若是色入此則可見。餘並不可見。故云色入現見。又云。此論正破外迷傍洗內執。是故破內。又此論即是申佛隨世俗說四大造塵。而因緣之造實無所造。內外但聞造名不達其義。所以然者。佛明因緣造無所造。即是二諦故所言皆實。諸小乘人但知造不知無所造。既不知造無所造。亦不達無所造造。故不達二諦。則是破於佛法。論主今示其造無所造因世諦悟第一義。故有今破也。又云。破意將因徵果也。
	問。何故得破內耶。答。有三種義。一者如向釋之。外人立義不成引內爲證。故須破內。二者內人立義與外道同。如立虛空常遍乃至立涅槃身智俱無。並與外道同。故須破內。三者外道立義與內人同。故須破之。如破因中無果品說。外道立於三相前後相生與譬喩部同。立三相展轉一時生與薩婆多部同。故須破內。故肇法師云。邪辨逼眞殆亂正道。百論破常品云。外曰。定有虛空法。常亦遍亦無分。一切處一切時信有故（修妒路）世人信一切處有虛空。是故遍信過去未來現在一切時有虛空。是故常。疏云。無分明空體是一不可分爲多分。又云。但釋空體不同。一毘曇人云。有有爲虛空無爲虛空。成外世界及內身。有爲虛空即是色法。無爲虛空如天漢等空。有爲空是色故。二十一色中空是一色無爲空非色。有爲空可見。無爲空不可見。次成實論人明虛空一向是無法。三外道立空。即如今文所說。乃至者。破常品破外道五種常法。謂時·方·虛空·微塵·涅槃是也。今擧虛空·涅槃略餘三。故云乃至。破常品曰。外曰。有涅槃。是若無（修妒路）若縛·可縛·方便三事無處是名涅槃。疏云。外曰。有身智故名爲患。若灰身滅智此則無患。肇師立小乘涅槃義云。大患莫若於有身。故滅身以歸無。勞勤莫前於有智。故絕智以淪虛。破因中無果品云。外曰。如生住壞（修妒路）如有爲相生·住·壞次第有。初·中·後亦如是。內曰。生·住·壞亦如是（修妒路）若次第有若一時有是二不然。何以故。無住則無生。若無住有生者。亦應無生有住。壞亦如是。若一時不應分別是生是住是壞等。中論疏五云。問。三相爲一時爲前後。答。譬喩部云。前生次住後滅。故三相前後。成實論文云。三有爲法皆在現在毘曇云。體即同時用有前後。如三相與法必俱。法在未來相亦未來。法起現在相亦現在。法謝過去相亦同謝。故有爲法必與相俱。故言體即同時。而生用之時未有住用。住用之時生用已廢。故用前後也。肇法師語出百論序。疏云。邪辨逼眞者二義。一逼斥眞道。二逼似之逼。故下文云殆亂正法。如精石亂於白玉好鍮似於黃金。故外道立三寶。內教亦然。外道立二十五諦六七諦十六諦。內法亦然也。
	問。中論何故傍破外耶。答。凡有四義。一者欲顯中觀無法不窮無言不說。若一法不窮一言不盡。則戲論不滅中觀不生。是故內外並皆破之。二者內人立義與外道同。故須破外。三者外道立義與內人同。故須破外。四者欲顯中實非內非外不正不邪。故須破外。問。百論破外。亦有收取義不。答。亦有四句。一者破而不取。即是外道邪言。障中迷觀。於緣無益有損二者取而不破。外道偸竊如來遺餘善法。今並收之。如賊盜牛。即其證也。又外道各邪心推盡。冥智與內同。如蟲食木偶得成字。亦取而不破。三者亦破亦取。外道偸竊佛教不識旨歸。今破其迷教之情收取所迷之教。四者不破不取。即顯道門未曾內外也。涅槃經二云。如蟲食木有成字者。此蟲不知是字非字。智人見之終不唱言是蟲解字亦不驚怪。
	次明別釋三論問。既有四論。何故常稱三論耶。答。略有八義。一者一一論各具三義。一破邪。二顯正。三言教。以同具此三義故合名三論。二者三論具合方備三義。中論明所顯之理。百論破於邪執。十二門名爲言教。以三義相成故名爲三論。三者中論爲廣論。百論爲次論。十二門爲略論。三部具上中下三品故名三論。四者一切經論凡有三種。一但偈論。即是中論。二但長行論。所謂百論。三亦長行亦偈論。即十二門論。以三部互相開避而共相成。五者此之三部同是大乘通論。故名三論。六者此三部同顯不二實相。故名三論。七者同是四依菩薩所造。八者同是像末所作。但欲綱維大法也。第八門也。文義要二云。第一意云。約義云三論。非約部而云也。第二第三第四意云。但以三義部類周盡故取三論即足。第五意云。今以通論而云也。第六義簡小乘。或通簡大中分別法相諸論。第七義亦簡小乘成實等論。或亦通簡大乘支條論。第八義簡馬鳴等論也。且依一說。龍樹七百年出世。提婆八百餘年出世。故云像末所作。像即末也。謂正法五百年。像法千年。末法一萬年也。綱維網之大繩小繩也。言辨正之也。無量壽經云。執持綱維照然分明。
	次論三論通別門。以智度論對三論。則智度論爲別論三論爲通論。就三論中自有三別。即爲三例。百論爲通論之廣。中論爲通論之次。十二門爲通論之略所以然者。百論通破障世出世一切邪通申世出世一切正。故名通論之廣。中論但破大小二迷通申大小兩教。不破世間迷申世間教。故爲通論之次。十二門但破執大之迷申大乘之教。爲通論之略。問。何故爾耶。答。外道邪興遍障世出世大小一切教。故提婆遍破衆邪備申衆教。是以論明。始自三歸終竟二諦。無教不申無邪不破。中論爲對大小學人封執二教故。但破二迷但申二教。是以論文有大小二章之說。十二門論辨觀行之精要明方等之宗本。故正破大迷獨申大教。是以論文命宗但說略解摩訶衍義。問。十二門亦備破小乘外道。云何言但破大迷但申大教也。答。雖備破衆病而正意爲申大乘。故論文前明略解大乘。而後則言末世衆生薄福鈍根雖尋經文不能通了。即知尋大乘失旨。但小乘外道障彼大乘故須破之耳。又欲令小乘外道同入大乘故須破之。問。百論申大小兩教與中論何異。答。百論總申大小。然中論別申二教。又百論從淺至深。中論從深至淺。問。何故爾耶。答。百論爲迴邪入正始行之人故。始自三歸終入方等。故從淺至深。中論示諸佛本末之義大乘爲本小乘爲末。故從深至淺也。第九門也。百論始歸禮三寶終說示二諦。論云。頂禮佛足哀世尊。於無量劫荷衆苦。煩惱已盡習亦除。梵釋龍神咸恭敬。亦禮無上照世法能淨瑕穢止戲論諸佛世尊之所說并及八輩應眞僧。二諦如上所引。十二門論最初云。今當略解摩訶衍義。問曰。解摩訶衍有何義利。答曰。摩訶衍者是十方三世諸佛甚深法藏。爲大功德利根者說。末世衆生薄福鈍根。雖尋經文不能通了。我愍此等欲令開悟。又光闡如來無上大法。是故略解摩訶衍義等。
	次明四論用假不同門。一切諸法雖竝是假。領其要用凡有四門。一因緣假。二隨緣假。三對緣假。四就緣假也。一因緣假者。如空有二諦。有不自有因空故有。空不自空因有故空。故空有是因緣假義也。二隨緣假者。如隨三乘根性說三乘教門也。三對緣假者。如對治常說於無常對治無常是故說常。四就緣假者。外人執有諸法。諸佛菩薩就彼推求。撿竟不得名就緣假。此四假總收十二部經八萬法藏。然四論具用四假。但智度論多用因緣假。以釋經立義門故。中論十二門多用就緣假。百論多用對緣假。第十門也。大乘玄論迹義云。就四緣中則有偏圓圓偏義。若如因緣隨就·對·及隨緣。故說因緣。對緣如此。四緣未曾相離。即圓義也。若遂時各用不同。即是偏義。問。四假佛與菩薩爲當盡具爲當不爾。答。差別無差別義二不二義。佛菩薩皆具四假。若無差別差別不二二義。有具不具。佛當化主。所以具足四假。菩薩助申教旨。唯有兩假。所謂就緣。對緣。菩薩雖具二假用復有強弱。百論則就緣爲弱對緣是強。中論對緣爲弱就緣義強。何故爾。中論初云。諸論師種種說生相。就其責覓生相不得故言不生。種種說滅相。責滅者不得故言不滅。即是就緣假義。百論借一對破異等。即是對緣假義也。
	次明四論對緣不同門。著於四論略明二種。提婆菩薩震論鼓於王庭。九十六師一時雲集。各建名理立無方論。提婆面拆邪師。後還間林撰集當時之言以爲百論。龍樹菩薩潜惟著筆。探取外情破病申經。故造中論。問。何故爾耶。答。龍樹聲聞天下。外道小乘不敢與交言。故潜惟著筆以造論也。提婆既爲弟子物情所不畏憚。故與之交言。故後集以爲論。第十一門也。論鼓謂傳中所謂敷高座立三論等也。大乘玄論迹義云。提婆面拆外道。所以對緣。龍樹潜懷著筆。是故不對外人。問。何故一對一不對。有釋云。龍樹妙思深遠鉾辨難當。外人無敢與敵。故不對外人。提婆所明一時面拆外人。所以相對也。然此釋極不可解。若言龍樹妙思深遠無敢與對者。提婆亦爾。便應不對。又且若言龍樹妙思深遠外人不能與對者。佛與外道相對。便應智淺耶。如來智深而與外道相對。故知不以龍樹智深故不對也。今不用此釋。問。若不爾何得二人有對不對。答。此亦何定。自有須面拆方破外道。自有須潜懷箸筆用此破邪。問。只當如此。復有餘義。答。復有深致。何者明。龍樹出世之時是正化之末像法之初。衆生雖復尋教失旨。而佛法尚興邪徒由翳。朋成大道衆生甚多。偏學小心其事蓋少。龍樹既興望風懸揖。止須著筆邪徒自喪。無敢對面與共撃揚。是故龍樹不對也。提婆出世是八百餘年。去聖既遠。邪儻盛興正化噅替。菩薩雖興猶生拒抗。自非對面拆挫辭屈言下。邪心轉熾無肯改迷。故提婆面對群邪。所以二人有對不對。其意爾也。今謂。按龍樹傳及付法藏傳。有對外道之事。所謂不對者不知其所以而已。
	次明三論所破之緣有利鈍不同門。今略擧中百二論明衆生得悟不同。凡有四種。一自有一種根緣。聞百論始捨罪福終破空有。當此言下得悟無生。二有諸外道。雖聞提婆當時所破言理俱屈猶未得悟。後出家竟禀受佛經方乃得悟。此中根人也。三有諸外道。聞提婆之言不了。尋經翻更起迷。爲中論所破方得悟。此下根人也。四有諸外道。初禀提婆之言乃至尋中論亦未得解。後因十二門觀玄略方乃得悟也。第十二門也。百論十品中第一名捨罪福品。第九名破常品。第十名破空品也。
　　次別釋中論名題門。此論立名有廣有略。所言略者。但稱中論。故叡法師序云。中論有五百偈。龍樹菩薩之所造。而後但釋中論兩字。故名爲略。問。何故但稱中論不題觀耶。答。中是所論之理實。論是能論之教門。若明理教故義無不周也。所言廣者。加之以觀。故影法師中論序云。寂此諸邊。名之爲中。問答拆徵稱之爲論。又云。觀者直以觀辨於心。論宣於口耳。問。何故具題三字耶。答。因中發觀由觀宣論。要備三法義乃圓足也。第十三門中亦分爲七。是其第一門也。叡法師中論序云。中論有五百偈。龍樹菩薩之所造也。以中爲名者照其實也。以論爲稱者盡其言也。實非名不悟。故寄中以宣之。言非釋不盡。故假論以明之。其實既宣其言既明。於菩薩之行道場之照朗然懸解矣。未見影法師序也。大乘玄論迹義云。今須問。若是影公則噵。問答拆徵。所以爲論。若是叡師則噵。以論爲稱者盡其言也。箇則兩語石乖二言鐵反。答。乃是各據其美。非謂相違。何故爾。良由問答故得盡言。言何因得盡。良由問答。是故二語相成兩言相順。影公就始爲言。叡師約終爲語也。
	次第門。此三字有何次第耶。答。有二種次第。一者能化次第。二者所化次第。能化次第者。中謂三世十方諸佛菩薩所行之道。故前明中。由此道故發生諸佛菩薩正觀。故次明觀。由內有正觀故佛宣之於口。名之爲經。四依菩薩宣之於口。目之爲論也。約所化悟入次第者。禀教之徒因論識中因中發觀。若望於佛。因教識理因理發觀也。
　　第十三門中第二門也。能化次第中觀論。所化次第論中觀也。大乘玄論迹義云。問。經論兩名得亦通耶。答。通而言之。佛及弟子有所述作並得稱經。亦俱名爲論。故地持。佛大小乘經稱爲內論。付法藏。提婆菩薩造百偈經。今欲示師資不同故。師說名經資言稱論。以師所說可則可常能顯至道故稱爲經。資之所作但論佛語更無異制故稱爲論。
	次制立門。所以但明三字不多不少者。略有三義。一者諸佛菩薩凡有二德。一者自行。二者化他。中之與觀謂自行也。論之一字即是化他。自行化他義無不攝。故但標三字。二者化於衆生要必具三。一者有所悟之理。二者因理發觀。三者由觀宣論。故但明三也。三者以中對觀是境智之名。以觀對論爲行說之稱。因中發觀故以中爲境以觀爲智。如說而行爲觀。如行而說爲論。以義唯此四故名字但有三名也。第十三門中第三門也。義唯此四謂境智行說也。
	次論通別門。通而爲言。三字皆中皆觀皆論。所言皆中者。理實不偏。故理名爲中。因中理發觀。觀非偏觀。觀亦名中。因中觀宣論。論非偏論。論亦名中。三字皆觀者。中是義相觀。觀是心行觀。論是名字觀。亦如三種波若。中是實相波若。觀是觀照波若。論是文字波若。三種皆論者。論是能論。故名爲論。餘二所論。亦名爲論也。就別而言。理實不偏。與其中名。智是達照。當其觀稱。論是言教。故目之爲論。第十三門中第四門也。大乘義章三種般若義云。三種般若出大智論。大乘玄二智義云。又立三波若。皆就波若道中論之。一實相波若。二觀照波若。三文字波若。實相能生波若。故名波若。文字能詮波若。以所詮爲稱亦名波若。觀照當體名爲波若。
	次明互發盡門。就中有中發觀觀發中緣盡觀觀盡緣。所言中發觀者。如涅槃經云。十二因緣不生不滅能生觀智。譬如胡菰能發熱病也。觀發中者。衆生本謂因緣是生是滅不知是中。以正觀撿生滅不得。方悟因緣是中。此則因觀發中。緣盡於觀觀盡於緣者。凡夫二乘及有所得偏邪之緣盡菩薩正觀之內。故名緣盡於觀。觀盡於緣者。邪緣既盡正觀亦息。故名觀盡於緣。緣盡於觀故非緣。觀盡於緣故非觀。非緣非觀。不知何以美之。強名正觀也。問。既得緣盡觀觀盡緣。亦得中盡觀觀盡中不。答。亦得爾也。中是智境。觀是境智。境不自境。因智故境。智不自智。由境故智。由智故境。境不自境。由境故智。智不自智。不自智則非智。不自境則非境。故是境盡於智智盡於境。問。亦得緣發於觀觀發於緣不。答。由邪緣故得顯正觀。即是緣發於觀。由正觀故顯緣是邪。謂觀發於緣耳。第十三門中第五門也。涅槃經二十七云。善男子。是觀十二因緣智慧即是阿耨多羅三藐三菩提種子。以是義故。十二因緣名爲佛性。善男子。譬如胡瓜名爲熱病。能爲熱病作因緣故。十二因緣亦復如是。
	次明別釋三字門。總論釋義凡有四種。一依名釋義。二就理教釋義。三就互相釋義。四無方釋義也。第十三門中第六門也。總通一切名字容有此四釋。故有總論等也。依名釋義者。中以實爲義。中以正爲義。中以實爲義者。如涅槃釋本有今無偈云。我昔本無中道實義。是故現在有無量煩惱。叡師中論序云。以中爲名者照其實也。照謂顯也。立於中名爲欲顯諸法實。故云照其實也。所言正者。華嚴云。正法性遠離一切言語道。一切趣非趣悉皆寂滅相。此之正法即是中道。離偏曰中。對邪名正。肇公物不遷論云。正觀論曰。觀方知彼去。去者不至方。故知中以正爲義也。涅槃十七云。迦葉菩薩白佛言。世尊。如來先於娑羅雙樹間爲純陀說偈。本有今無。本無今有。三世有法。無有是處。世尊。是義云何。唯願如來更爲大衆廣分別說。佛言。言本有者。我昔本有無量煩惱。以煩惱故現在無有大般涅槃。言本無者。本無般若波羅蜜以無般若波羅蜜故。現在具有諸煩惱。若有沙門婆羅門天魔梵人。說言如來去來現在有煩惱者。無有此處。復次善男子。言本有者。我昔有一切法中取著之心。以是事故現在無有畢竟空定。言本無者。我本無有中道實義。以無中道眞實義故。於一切法則有著心。若有沙門婆羅門天魔梵人。說言如來去來現在說一切有相。無有是處。疏云。此本此今竝據昔爲語。只昔本有煩惱。當昔之今即無涅槃也。此不言昔時有煩惱今時無煩惱故言本有今無。次文亦然。本則無波若。今還是當昔之今有於煩惱也。叡師中論序。如上所引。華嚴文。寶王如來性起品普賢菩薩所說偈也。寂滅相經作寂滅性也。趣謂四句也。非趣謂非四句也。物不遷論所引正觀論文蓋取意也。彼論觀去來品云。已去無有去。未去亦無去。離已去未去去時亦無去。動處則有去。此中有去時。非已去未去。是故去時去。今初句取論後四句意。今後句取論初四句意。方去處也。彼去者也。疏云。如人靜坐。直是人耳。正動一足便名去者。因此之動稱爲去法亦名去果。將步步前名爲未去。足動所經名爲已去。取其現動名爲去。餘步形此名爲異去。餘足之所履稱爲去處。然則衆緣和合虛受其名。諦察之無一可得。
	理教釋義者。中以不中爲義。所以然者。諸法實相非中非不中。無名相法爲衆生故強名相說。欲令因此名以悟無名。是故說中爲顯不中。問。中以不中爲義。出何文耶。答。華嚴云。一切有無法了達非有無。若爾一切中偏法了達非中偏。即其事也。華嚴如來光明覺品。文殊說偈云。一切有無法了達非有無。如是正觀察能見眞實佛。
	所言互相釋義者。中以偏爲義。偏以中爲義。所以然者。中偏是因緣之義。故說偏令悟中。說中令識偏。如經云。說世諦令識第一義諦。說第一義諦令識世諦也。
	涅槃十七云。善男子。一切世諦若於如來即是第一義諦。何以故。諸佛世尊爲第一義故說於世諦亦令衆生得第一義諦。若使衆生不得如是第一義諦者。諸佛終不宣說世諦。善男子。如來有時演說世諦。衆生謂。佛說第一義諦。有時演說第一義諦。衆生謂。佛說於世諦。是則諸佛甚深境界。非是聲聞緣覺所知。
	四無方釋義者。中以色爲義。中以心爲義。是故華嚴經云。一中解無量。無量中解一。故一法得以一切法爲義。一切法得以一法爲義。華嚴如來光明覺品。文殊說偈云。一中解無量無量中解一。展轉生非實。智者無所畏。
	問。中有幾種。答。既稱爲中。則非多非一。隨義對緣得說多·一。所言一中者。一道清淨更無二道。一道者即一中道也。所言二中者。則約二諦辨中。謂世諦中·眞諦中。以世諦不偏故名爲中。眞諦不偏名爲眞諦中。所言三中者。二諦中及非眞非俗中。所言四中者。謂對偏中·盡偏中·絕待中·成假中也。對偏中者。對大小學人斷常偏病。是故說對偏中也。盡偏中者。大小學人有於斷常偏病則不成中。偏病若盡則名爲中。是故經云。衆生起見凡有二種。一斷。二常。如是二見不名中道。無常無斷乃名中道。故名盡偏中也。絕待中者。本對偏病。是故有中。偏病既除。中亦不立。非中非偏。爲出處衆生強名爲中。謂絕待中。故此論云。若無有始終。中當云何有。經亦云。遠離二邊不著中道。即其事也。成假中者。有無爲假。非有非無爲中。由非有非無故說有無。如此之中爲成於假。謂成假中也。所以然者。良由正道未曾有無爲化衆生假說有無故。以非有無爲中。有無爲假也。涅槃二十七云。復次善男子。衆生起見凡有二種。一者常見。二者斷見。如是二見不名中道。無常無斷乃名中道。中論觀本際品云。若無有始終。中當云何有。是故於此中先後共亦無。大集經十二云。虛空藏菩薩以偈讃佛曰。世尊。善知如是法得至清涼泥洹道。去離二邊不著中。知虛非眞無自性。
	就成假中有單複疎密橫竪等義。具如中假義說。如說有爲單假非有爲單中。無義亦爾。有無爲複假。非有非無爲複中。有無爲疎假。非有非無爲疎中。不有有爲密假。有不有爲密中。疎即是橫。密即是竪也。單複見大乘玄二諦義及八不義。疎密見二諦義。橫竪見八不義及論迹義。今所謂中假義蓋指之乎。有云。大乘玄論全部二十卷。唯有五卷來至本朝。中假義蓋在未度之中也。二諦義云。今先正論單複中假義。偏說一假有不說無。是單假。偏說一假無不說有。亦是單假。偏說一非有即是單中。非無亦爾。雙說假有假無是複假。雙說非有非無是複中。次釋其所以。凡有二義。一者爲利根人說單假。約鈍根人說複假。正言。利根之者聞一悟十故。若聞說假有即解假無。乃至聞說非有即解非無。所以不勞具明兩義。爲鈍根之人隨言得解。若不具說無有玄悟。所以雙明兩義也。二者爲鈍根人說單。爲利根人說複。爲鈍根之人不堪受圓教。所以且說單義破其執。若利根人堪受圓教。所以爲說複義。便皆領受。八不義同之。又二諦義云。問曰。非有非無而有而無。爲是疎假爲是密假。答曰。此是疎假。何故爾。以其兩來就有無二法辨故是疎假。若辨密假非有非不有。而有而不有。以其就一法明義。是即兩法爲疎。一法故密。今何故辨此疎密。疎密者爲明經中兩種百非兩種對治。若言苦樂我無我等此是疎對治。若言實不實衆生非衆生安非安等密對治。若言如來涅槃非有非無此是疎百非。若言非因非不因非果非不果此是密義辨非。此明假有疎密。問。前言非有非無。何物非有非無耶。答。前非有非無非性有無。爲成世諦如義。問。後明非有非不有。何物有不有耶。答。今如是假有不有故言非有非不有。言非有者非不有有。言非不有者非有不有。此既壞假成眞諦如。問。有不有是何物。答。諸法本從無生。皆以阿字爲本。是即諸法皆歸阿字一無生門。故經言。四十二字皆歸阿字也。八不義云。八不者蓋是諸佛之中心衆聖之行處也。故華嚴經云。文殊法常爾。一切無畏人一道出生死。更無異趣也。即是論初八不。故竪貫衆經。橫通諸論也。經云。不一亦不二。不當亦不斷。不來亦不出。不生亦不滅也。言竪者謂之縱。縱只是深。即經之深旨。橫通諸論者。橫只是廣闊之稱。亦爲對治藥病。如有無相治等。悉是橫論。如言有即爲橫。不有爲竪亦如絕爲橫。不絕爲竪。若不絕爲橫。則非絕非不絕爲竪。以不義據初。如是深不亦於不。何所而不不。如言爲橫。不言爲竪。橫竪亦不定隨而望之。若有無斷常相治爲橫。病息藥除故爲竪。故以隨處得論。而言八不竪入經深者深義經也。橫通諸論者辨論破病用。經未始無橫。如三修八倒斷常相破。論未始不明竪。如十二門論言。若使無有有。云何當有無。有無既已無。知有無者誰豈非遠竪義等。論迹義云。今明中是實義者。然經中釋義不同。略有三種。一者橫論顯發。二者竪論表理。三者依名釋義。若爲是橫論顯發。如俗以何爲義。俗以眞爲義。眞以何爲義。眞以俗爲義。故經云。欲令深識世諦故說第一。欲令深識第一故說世諦。今問。箇自是欲令深識世諦故說第一。何謂眞以俗爲義耶。今明。何故說世諦。只爲欲令識第一。豈不是眞以俗爲義。俗是眞家之所以。故眞以俗爲義。何故說第一。只爲欲令識世諦。豈不是俗以眞爲義。眞是俗家之所以故。俗以眞爲義也。二者竪論表理。如俗表不俗。不俗是俗家之所以。故俗以不俗爲義。如眞表不眞。不眞是眞家之所以故。眞以不眞爲義。故金鼓經云。知有非有本性清淨。故華嚴經云。若知有非有則能見如來。故因教識理悟佛法身也。
	次釋中不同得有四種。一外道明中。二毘曇明中。三成實明中。四大乘人明中也。外道說中者。僧佉人言。泥團非瓶非非瓶。即是中義也。衞世師云。聲不名大不名小。勒沙婆云。光非闇非明。此之三師竝以兩非爲中。而未知所以爲中耳。第十三門中第七門也。百論破空品曰。外曰。無說法大經無故（修妒路）汝破有破無。破有無今墮非有非無。是非有非無不可說。何以故。有無相不可得故。是名無說法。是無說法衞世師經·僧佉經·尼乾子法等大經中皆無相故不可信。內曰。有第四（修妒路）汝大經中亦有無說法。如衞世師經聲不名大不名小。僧佉經泥團非瓶非非瓶。尼乾法光非明非闇。如是諸經有第四無說法。汝何以言無。疏云。問。實相四句不可說。云何言非有非無不可說。答。諸外道等多滯空有二邊。今欲破其二邊故明非空非有。而意在捨於二是。不存兩非。令悟入實相也。僧佉此云數術又翻數論。迦毘羅說經十萬偈。名僧佉論。用二十五諦明因中有果。計一爲宗。優樓僧佉此云休留仙。在佛前八百年出世。亦得五通。說論十萬偈。名衞世師。勒沙婆此云苦行。以算數爲聖法。造經十萬偈。名尼乾子。此三仙說無漏盡通。故唯五通也。
	毘曇人釋中者。有事有理。事中者。無漏大王不在邊地。謂不在欲界及非想也。理中者。謂苦集之理。不斷不常也。大乘義章八禪定義云。雜心云。無漏大王不居邊地。欲界非想名爲邊地。以非想地心志微劣故無無漏。今撿雜心論未得此文。他日當詳。
	成實人明中道者。論文直言離有離無名聖中道。而論師云。中道有三。一世諦中道。二眞諦中道。三非眞非俗中道。成實論一切有無品云。又佛法中以方便故說一切有一切無。非第一義。所以者何。若決定有即墮常邊。若決定無則墮斷邊。離此二邊名聖中道。中論疏一曰。問。云何學佛教人三中不成。答。他（成實師也）云。實法滅故不常。假名相續故不斷。不常不斷名世諦中道。今謂。不常猶是斷。不斷猶是常。唯見斷常。何中之有。又言。因中未有果事故言非有。有得果之理故言非無。非有非無爲世諦中道。考而論之。非有猶是無。非無猶是有。亦無中。眞諦四絕故名爲中。今請問之。爲有四絕之理爲無此理耶。若有四絕之理。則名爲有。不得體中。若無四絕之理。則無眞諦。亦非中。非眞非俗名爲中道。是亦不然。非眞猶是俗。非俗猶是眞。還是二諦。更無別中。以此推之。三中不成。
	四大乘人明中者。如攝大乘論師明。非安立諦。不著生死不住涅槃。名之爲中也。義本者以無住爲體中。此是合門。於體中開爲兩用。謂眞俗。此是用中。即是開門也。大乘玄二諦義云。大乘師復言。三性是安立諦。爲俗諦故。三無性是非安立諦。爲眞諦故。今明。汝依他分別二眞實不二是安立諦。非二非不二三無性非安立諦皆是我俗諦。言忘慮絕方是眞諦。又云。學攝論人不執三性。存三無性理。淨名經觀衆生品云。從無住本立一切法。又二諦義云。問。何物是體假用假。何爲體中用中耶。答。假有假無是用假。非有非無是體假。有無是用中。非有非無是體中。復言。有無非有非無皆是用中用假。非二非不二方是體假體中。合有四假四中方是圓中耳。
	又中假師云。非有非無爲中。而有而無爲假也。著中假之人謂之中假師。即禪衆寺勇法師·長千寺辨法師等也。大乘玄二諦義云。問。假有假無爲二諦。非有非無爲中道也。答。一往開中假義。故假非中中非假也。究竟而言。假亦是中。故涅槃經文。有無即是非有非無。亦得中爲假。一切言說皆是假。故中論疏二云。師云。中假師罪重。永不見佛。所以作此呵者。本爲對性故說假令其迴悟耳。而遂捨性存假。謂決定爲是心有所依。故永不見佛。宜須破之。
	三論玄義誘蒙卷下（終）

	跋
	佛祖大願力。直欲使衆生解脫。始無一法有定相。然此三論玄義。約其教則空門也。歸其理則又何有二哉。今聞。證上人作此疏。將與佛祖同願力。讀者其不可不察之。
						龍次丙寅孟冬日。南宗沙門武陵（性如）謹跋
