    No.2299
　　三論玄疏文義要第一


一大意（無得正觀宗）

大乘玄義科次第（竝綱要文）
教相（三轉法輪傍正二藏教）
大乘經無淺深
般若非三乘通教
般若涅槃相對（花嚴法花相對無淺深顯密傍正）
頓漸二教
三轉法輪（大品維摩攝何）
教相異說（四時五時等五味正釋十二部經）
他宗立教（天台四教用邪淨影四宗法相三時教三時正意）
諸經說時
般若部類
大品金剛前後
二夜經（般若說時）
    
    大意

    中論疏第二云。問。有二種人。一者悟大乘無所得意。不解數論名教。二者精識一切名教。不學大乘無所得意。此二人中。何者爲勝。答。耳目之徒。言識一切名教者爲勝。今以理論之。雖二人兼失。而前者爲勝。何以知然。佛雖說一切名教。意在無所得。一相一味。謂離相。解脫相。問。弘經通論。須科文義。釋義次第生起。評定違順。會諸異同。云何一向。作無所得觀耶。答。考尋聖人興世諸所施爲。爲顯中道。令因中發觀。滅諸煩惱。若存著語言。傷佛意也。又百年之壽。朝露非大者。宜以存道爲急。而乃急其所緩。緩其所急。豈非一形之自誤耶（文）

    裏書云

    耳目之徒者（淺識之輩。以耳目爲量。不能意思之歟。又耳目所觸之人。謂常人也）古開題集。有一檀越。請諸宗名德。修八講。講師各著開題。其中有元興寺常修多羅宗云者（今案。淨影宗其時別立之歟。已上裏書）
    淨名玄第六云。有二種人。一者學無所得觀。意乃虛玄。方言不足。二者但分別法相。失顯道正宗。今欲令文義兩明。玄事俱得。故開此階級也（文）

    大乘玄論義科次第

    二諦義  八不義  佛性義  一乘義
    涅槃義  二智義  教迹義  論迹義

    佛教有詮。詮謂二諦。諦正以中。中卽八不。中爲佛因。因是佛性。由性起行。行爲一乘。行乃得果。果名涅槃。涅槃帶照。照乃二智。因智說經。經稱教迹。教迹須通。通唯論迹
（更又有一本。八不次安二智。境智因果。所詮能詮等次第也。此大乘玄論。總有五卷。義科次第。有異本不同。又文有增減之異也）

裏書云

西大寺玄叡師造三論大義鈔四卷

十章

    八不義一  二諦義二
    二智義三  方言義四
    佛性義五  不二義六
    容入義七  一乘義八
    教迹義九  三身義十

十科諍論

    空有諍論一    常無常諍論二
    五性爾不爾三  有性無性諍論四
    定不定性五    變易生死六
    三一權實七    三車四車八
    教時諍論九    說不說諍論十（已上裏書）

二諦事

    玄云。二諦者。蓋是言教之通詮。相待之假稱。虛寂之妙實。窮中之極號（文）通詮者宗旨也。而言詮者謂正能詮也
    別章上云。論文云。諸佛依二諦。爲衆生說法。一以世俗諦。二第一義諦也。然師臨去世之時。登高座付屬門人。我出山以來。以二諦爲正道（文）師者興皇和尚也
    又云。論四諦品。前釋二諦。次釋依二諦說法。前釋二諦云。世俗諦者。一切諸法性空。而世間顛倒。謂有於世間是實。名爲世諦。諸賢聖眞智。顛倒性空。於聖人是實。名第一義諦。次云諸佛依是二諦。爲衆生說法。此則前釋二諦竟。然後明諸佛依是二諦。爲衆生說法。故二諦是本。說法是末。二諦是所依。說法是能依（文）
     大論九十一云。菩薩住二諦中。爲衆生說法。不但說空。不但說有。爲愛著衆生故說空。爲取相著空衆生說有。有無中二處不染。如是方便力。爲衆生說法（文）
    玄云。能依教諦。所依是於諦（文）

    八不事

    不生亦不滅。不常亦不斷。不一亦不異。不來亦不出
    疏第二云。八不者。蓋是正觀之旨歸。方等之心有。定佛法之偏正。示得失之根原。迷之則八萬法藏冥若夜遊。悟入則。二部經如對白日（文）
    章云。○文則八不。處處經論散出。但菩薩瓔珞經下卷云。二諦義者。不一亦不二。不常亦不斷。不來亦不去。不生亦不滅也
    又大經二十五。師子吼品云。十二因緣。不生不滅。不常亦不斷。不一不異。不來不去（文）（此證八不明中假二諦也。四論玄八不義同之）所言不出與不去。同異如何。答。有同異二意（如下別論之）
    章云。問。八不是佛說者。龍樹造中論時。卽引經中八不。安論初爲非。答。不可定判。或賓伽引經中安處。或可。龍樹引經中八不。序無畏論初。故注論者。安中論序意初也。○或可。引釋論中八不。安處中論序意也（文）
    此中有四釋。悉之如下

佛性事

    章云。甘藥停山。由來已久。圓珠沈水。實自積時。而隨其流處。六味不同。競捉瓦石。三乘成異。謬言羊角之刀。復據如繩之像。○少失鄉土。名爲弱喪。不知反本。稱曰無明。蕩識還原。目爲佛性（文）
此中譬喩多出涅槃經也

一乘事

    章云。若究竟力言中道爲乘體。攝論云。性乘若就用爲談。萬善爲乘體。萬善之中。以般若爲體。報習兩善。取習因爲乘體。報因住生死不取（文）
所言習因報因者何。答。

裏書云

    法華義疏第四云。前後相生義自是習因。感報之義是報因（云云已上裏書）
    又云。三一開會。凡有十門。一者開三顯一。二者會三歸一。三者廢三立一。四者破三明一。五者覆三明一。六者三前明一。七者三中明一。八者三後辨一。九者絕三明一。十者三無辨一也（文）（具釋如文）

涅槃事

    章云。涅槃者。蓋是安心之本宅。凡聖所同歸（文）
    又云。今以中道正法。爲涅槃體。涅槃有二種。性淨涅槃。方便淨涅槃。亦名本有涅槃。始有涅槃。亦名正法涅槃。修成涅槃。別而爲論性淨涅槃體者。正法中道爲體。修成涅槃。以萬德爲體。然至論其體。但以正法中道爲二涅槃○今明性淨涅槃。是如來藏。本有佛性。顯爲法身。亦名涅槃。方便淨涅槃。是萬德上無累。稱爲滅度。故二涅槃各別。然窮論只是正法中道爲體（文）（至論卽是窮論也）

二智事

    章云。然昔在江南。著法花玄論。已略明二智。但此義旣爲衆聖觀心法身父母。爲須精究。故重論之。此義若通。則方等衆經。不待言而自顯。具存梵本。應云波若波羅蜜。漚和波羅蜜。故此經云。智度菩薩母。方便以爲父（文）（此經者維摩經也。今見此章與淨名玄之宗旨門全同也）
    章云。惠名旣劣。宜在因中。智則決了。故居果地（文）
    涅槃疏第六云。昔涅槃無波若。波若是智。有智涅槃未足沙。無餘涅槃。是無有智。○今涅槃波若始具足（文）（此對小乘明之）

教迹事

    章云。至理無言。所以言者。言生於群心。然群基百差。致令聖教萬殊。萬殊方教。解釋不同。成論師。或言四時。或言五時（等文）
群基者萬機也。機是教起之本。故云基也。方教者聖教也。方者法也。如醫方等。或隨方域。故名方教。謂隨根緣方域。聖教區分也
    又云。問曰。若唱成地二家之失。今云何判佛教耶。答曰。菩薩藏聲聞藏。大乘小乘。有餘無餘。作無作。了不了。有邊無邊。頓漸。半滿。常無常。有量無量門。往收不以具足十門方收。但以二門。攝無量法。然攝門非一
    所言頓漸。今有二義。一云。卽半爲漸。滿爲頓。如天親涅槃論說。二云。華嚴等爲頓。初小後大。乃至法華等爲漸。如信解品疏解之

裏書云

    寶窟下云。權名有作。亦名有量。實名無作。亦名無量也。言作無作。從行立名。擧小乘諦。望後更有大乘觀諦。可以修作。名爲有作。○擧大乘觀諦。望後更無餘觀可作。名曰無作（文）
    又云。亦云有量無量者。二乘智卽有限量。佛智無限量。邊無邊亦如是。二乘智有岸極爲有邊。佛智無岸極爲無邊。悉是隨人爲名。今以四義釋之。一麁細門（分段爲麁變易爲細）二廣狹門（唯分段爲狹通二死爲廣）三淺深門（小乘爲淺毘曇染淨因果。法相成實。假有無性大乘爲深。明空卽本性寂滅。辨有窮如來藏。）四總別門（總相麁知爲總。隨別細知爲別）
    又云。汎經論中。明餘無餘涅槃。略爲五對。一唯就小乘說。因亡名有餘。果盡名無餘。二唯就大乘說（因盡果盡）三菩薩所得因果無處爲有餘（佛所得爲無餘）四應化身爲有餘。法身爲無餘。五大小相對。小乘中因果盡名有餘。大乘因果盡名無餘（云云）（已上裏書）

論迹事

    章云。今問。爰及正化迄于像法。傳持紹繼。其人不少。今定取何人破邪顯正。答。大格爲論。不出四人。一是調御世尊。是能化主。其餘三聖。助佛宣揚。三者所謂馬鳴開士與龍樹提婆也（文）
    三論四論。唯是龍樹提婆造。調御馬鳴。標其本耳
    又云。若三論卽別通論。通申一切諸教。教無申。通破一切諸迷。無迷不洗。故是別通論也。若釋論卽是通別論。意致乃復通漫。而的釋一部文言。是故通別論也（文）
    玄又復言四論不一不異（云云）均師作玄義名四論。嘉祥製玄文稱三論。玄各有所以。四卽兼通別三。正取通論。今欲顯此宗。呑納衆教。故正依通論取三論也
    已上大乘玄論。義科之要也。又別章三卷。唯明二諦。二諦是今家之旨歸耳。餘玄疏等。皆隨所應知其宗致矣

教相事

    問。今宗家於一代之教迹立幾種乎。答。唐和古今相傳多云。嘉祥立教在三轉法輪（云云）今所承者。以二藏教爲正意。然三轉法輪。是一支之傍論。非攝教之大宗。所以然者。製大乘玄論。立教迹一章。專明二藏。無三轉法輪義。故知。判教正在二藏。彼三法輪。且依法華信解品意爲釋。法華別於華嚴猶菩薩藏。開分兩教。此約前後。且論其異。然尋一乘根本。是一義宗無二。理趣遂同。所以三輪非正意也。師說云。三轉法輪。且依法華信解品立之。然明義不盡。晚得心地觀經士安疏。彼師評嘉祥三轉法輪云。此法華中一類。本末非佛一代。收義不盡（云云）今尋云。士安法師。似相調彈嘉祥。何以爲規模哉。然師說意趣。顯三轉法輪。非立教正意矣。故可云三輪元非欲收義窮盡。若成此義。可爾。若欲顯過失者。便是虛設。又尋云。三輪收義如何不盡乎。若言收部不盡者。其不收者何乎。答。法華已前。諸方等經。及大品等。諸部般若。不說一乘故。非根本。非小乘故。亦非枝末。故不盡也。難云。大品等教。若望菩薩判爲根本。若望二乘便是枝末。由此道理。攝教便盡耶。答（云云）具如下別論之。又難云。依法華信解品。何以爲不盡所以耶。夫法華教門。結束一代。該羅始終。旣依其說。方可收教周耶。又立教相須依經說。何以依經還不用之乎。答。法華信解品。且約聲聞人始終。辨諸教不同。故欲汎爾攝教。於大品等義。則有監故云爾。又難云。釋中觀論。三段以配釋三轉法輪。故知三輪亦是通說。非局一部意耶。答。誰言三輪唯局一部。但言是傍論。非正意耳
    問。二藏者何等耶。答。一聲聞藏。二菩薩藏也。問。佛初成道時。爲瞽龍提謂等。說人天教門。便於二藏所不攝耶。又佛說十二因緣。爲緣覺法。如何不立緣覺藏耶。又金光明。大涅槃等。以佛果德。爲其宗旨。何不立爲佛藏耶。答。佛說諸教。但爲建立出世法。故結集經者。唯爲二藏。然佛隨機說人天法。結集經時。便附二藏。不別立爲世間乘教。又約禀教人。故唯立聲聞菩薩藏也。緣覺及佛。非禀教故也
    難云。若佛意本。欲立出世乘故。不別結集。爲人天教者。亦復本意。唯爲一乘。故不應別結集聲聞藏耶。答曰。教本意。立出世乘。然於出世中。權實路分。故亦結集聲聞藏也。難云。若權實竝立。故結二藏者。於方便教。亦有世間教。何不開耶。答。世間之教相。同外道。不違流轉。故不開之。若唯大乘。便是太減。若開世間。便成太增。故立二藏。不增減也
    法花玄七云。冷水灑面者。初成道時。但堪受人天教。爲瞽龍及提謂等。說三歸五戒也（文）
求云。爲瞽龍提謂等。說三歸五戒者。出何經耶。答
    問。依何文證。立二藏教耶。又二藏教義。起自誰人耶。答。三論玄中。引三經三論。證二藏教矣。又立二藏教。起自後魏菩提留支也
求云。大小半滿。卽是二藏。此大小乘。諸師通說也。何云始自留支耶。又留支三藏。立一音教見彼師別破章。何處見二藏義耶。答。立二藏意。專明諸大乘經無淺深異。不如南方五時說。北土四宗論。及花嚴五教。法相三時等。故立二藏。專異他家也。次彼留支三藏。立二藏教。見法花玄并寶窟。又見彼師楞伽經親譯自講疏也
    三論玄云。難曰。但應立大小二教。不應制於五時。略引三經三論證之。一者大品云。諸天子歎曰。我於閻浮提。見第二法輪轉。龍樹釋云。鹿苑已轉小輪。今復轉大法輪。法華云。昔於波羅捺。轉於四諦。今在靈山。說於一乘。涅槃經云。昔於鹿林轉小。今於雙樹說大。故知。教唯二門。無五時也。智度論云。佛法有二。一者三藏。二者大乘藏。地持云。十一部經。名聲聞藏。方等大乘。名菩薩藏。正觀論曰。前爲聲聞。說生滅法。次爲菩薩。說無生滅法。以經論驗之。唯有二藏。無五時矣（文）
    法華遊意云。而大品思益法華涅槃。此四部。皆對昔小。稱歎今大（云云）
    大乘玄論教迹章文如上（半字滿字有餘等。竝出經說也）
    法華玄三。○如是等處處經論。但明大小二乘故唯有二種法輪。不應立三教也。又以理推之。衆生根有二種。一堪受佛道。二不堪受大道。爲說佛乘。名爲大乘。不堪受者。爲說小乘。故知。但應有二（等文）
    此法華玄。引釋論之三處文。一大乘藏三藏。二聲聞道菩薩道。三結集二藏大經二處文。一半字滿字。二今昔二輪。法華三文。一除糞付財。二草庵大宅。三化化城寶所攝大乘。聲聞法菩薩法。斷障不同。地論二藏。淨名經。菩薩法藏所攝之文。中論聲聞法。摩訶衍入第一義道之文。一切經初皆列二衆。故結之云處處經論也

裏書云

    智論。結集二藏文。在第一百卷（義章云。於鐵園山。集摩訶衍。云云金剛仙論第一云。鐵圍山外。二界中間。結集大乘。云云）一切經初。皆列二衆云事。以金剛般若難之（已上裏書）
    又云。菩提留支。此云道希。其親翻地論。但明半滿。留支是地論之宗。○（文）道希或本作布。今用希耳
    寶窟上云。從菩提留支度後。至于卽世。大分佛教。爲半滿兩宗。亦云聲聞菩薩二藏。○（文）（卽世者。是當時。非謂死歿也）
    中論疏一云。立二藏名者。此是立教名也。夫立教之意。正爲禀教之人。緣覺不禀教。聲聞禀教。故名聲聞藏。菩薩禀教。佛不禀教。故名菩薩（文）入大乘論。三藏教也

裏書云

入大乘論上云（堅意菩薩造道泰譯）
唯諸菩薩。所學大乘。得名三藏。何以故。夫說法者。具足三乘乃名藏。以菩薩說法具三乘故。是故我說名三藏耶。乃至唯諸菩薩。雖學聲聞辟支佛乘。而不證於聲聞辟支佛道（等文）（已上裏書）
    淨名玄七云。問。何故不立佛藏。答。凡有二義。一者立菩薩藏。大小相對。菩薩藏中。具有佛法。卽是佛藏。二者亦菩薩禀教。偏立菩薩藏。聲聞藏中。亦有緣覺。而聲聞禀教。故偏名聲聞藏也（文）
    問。二藏教意。於諸大乘經。全無淺深耶。（又無勝劣異耶）答。廢四五之妄談。顯一極之玄宗。則諸大乘經。淺深無異（云云）問（云云）
    花玄二云。諸大乘經顯道。○無異（文）
    法華玄第三云。（決疑門）問。釋論解問乘品云。列十種大經。所謂雲經。大雲經。花首經。法華經等是。摩訶般若經。於中最爲深大。又論第百卷云。法華祕密法。明阿羅漢受記作佛。波若非祕密法。不明二乘作佛。又釋論畢定品云。須菩提聞法華經明一切衆生皆作佛。又聞般若經中有退。是故今問佛。是菩薩爲畢定。爲不畢定。又釋論大明品云。諸餘善法。入般若中。論云。諸餘善法。謂法華經。又云。法華是般若異名。是五處論文。有三相違。初文列般若勝而法華等劣。第二文般若淺。法華深。餘三不別淺深。此三相違。云何會通耶。答。依五時之說。四宗之論言。此相容鉾楯。不可會通（文）
    又云。第一文云。般若於十種經中。最大者。然檢衆經之極。以實相。爲宗統。群聖之心。用妙惠爲主。夫萬化非無宗。而宗之者。無相實相也。虗宗非無契。而契之者。無心（般若也）故聖人以無心之妙惠契彼無相之虛宗。內外（實相及觀照也）窮得一之原。盡重玄之妙。理無不統。教無不攝。如空之含萬像。若海之納百川。波若盛明斯意。論科最大。豈虗搆哉。○波若專明此二。餘經不爾。又衆經明此二者。攝入波若中。故前云諸餘善法者。謂法華皆入波若中也（今見此釋。前問中第三類文。則成般若勝初之文也）○第二文。○正攝二乘作佛不作佛故。辨祕密非祕密也。○波若且明菩薩是佛因。故作佛。二乘非佛因。故不作佛。此義於昔易解。故名顯示。法華經明二乘作佛。與昔教相違於昔難解。故名祕密。○般若已明佛乘是實。未明二乘作佛者。未開二乘是方便。約此一義有劣法華。故名般若爲淺。○此同就大乘中。自有淺深故。分顯密二教。○第三畢定品云。此論意明波若與法華無有優劣。○論主云。般若非一時一會說。以此言推者。則前分明退者。在法華之前。後分不退者。在法華之後也（文）具可見文也

裏書云

    萬化非無宗等者。師影語也。萬化者萬法也。法華玄三云。古有大品師。謂波若爲得道經。此言符論最大之旨。以一切得道。皆由波若故。爲最大（文）（已上裏書）
    法華遊意云。波若法華。同是正觀。平等大惠。顯道無異（云云）
    大乘玄教迹義云。百花異色。共成一陰。萬法異相。同入波若（云云）
今案云。般若法花有二同。一顯實同。同是正觀二開權同。卽後分般若也
    名玄七云。舊云。大乘卽劣。一乘卽勝。今謂不然。大品對小明大。法華除小顯大。大無二也問。若爾何故。攝大乘論。云乘有三種一者小乘。二者大乘。三者一乘。一乘最勝。答。法華正明能乘之人。一切作佛。以此爲勝。不言所乘之法。有優劣也（文）
    花玄三云。一切大乘經。明道無異。則顯實皆同。但波若淨名之時。二乘根緣未熟故。未得開權。至法華時。二乘根緣始熟故。方得開權耳。（云云）（若望後分般若亦得開權同也）
    玄教迹義云。衆經皆有傍正二義。般若廣破有所得。無依無得。爲正宗。佛性一乘。爲其傍義。法華廣明一因一果。爲其正宗。無所得及佛性。爲其傍義。涅槃廣明佛性常住。爲斥無常病。爲其正宗。一乘及無所得。爲其傍義。又衆經逗緣不同。互相開避。○又唯是一道。三義說之。無境不照。故名波若。眞極無二義。稱爲妙法。常恒不變。目爲涅槃。○又須領衆經顯道無異。而作異名說之（云云）

裏書云

    宣律師。靈感要略傳上云。問諸佛說教何等偈爲般若。何等偈爲花嚴。何等偈爲法華。何等偈爲涅槃。答曰。但是無相離我我所。卽入般若。但是說六度等行。悲智攝益。卽入華嚴。但是經授聲聞等記作佛。卽入法華。但是決擇。說一切衆生皆有佛性。卽入涅槃如此決擇。古今未有。若有味道君子。常願智意矣（云云）（宣律師問天天答如斯。已上裏書）
    名玄七云。依釋論意。明華嚴爲大菩薩說。小乘不聞。淨名等。通爲大小淺深人說故。二乘得聞。卽華嚴明不思議事深。淨名辨不思議事淺。雖同是不思議。而有淺深故。有聞與不聞。例如雖同是波若。有與三乘共說。獨爲大菩薩說。九地尚不聞。況復二乘耶（云云）
    問。見上諸文。於大乘中。亦有淺深。何故初定答無淺深耶。答。若論傍義。非無淺深。然約諸部大宗。明無淺深而已。若強論之。一一部中。有無量根緣。且於大乘人中。始從信位乃至法雲。隨其器量。所聞各異。何得判教。但是四五。然就大分。論其淺深。則諸大乘無勝劣也
    問。般若經。是三乘通教歟。答。非三乘通教也（三乘通教出他師釋也）
問。法華已前。諸部般若。未明會三歸一之旨。所以三乘竝行。俱受眞空之教法。依之般若經文云。欲得聲聞者。當學般若波羅密。乃至欲得菩薩地。當學般若波羅密。（云云）又云。是波若中。廣說三乘之教（云云）然何今云非三乘通教耶。答。三乘同觀實相境。則是三乘同學。然摩訶般若。無生正觀。唯菩薩所得。非二乘分故。非三乘通教也
    三論玄云。次云大品是三乘通教。是亦不然。釋論云（第四十三卷）般若不屬二乘。但屬菩薩。若大品是三乘通教。則應通屬。何故不屬二乘。問。若依釋論。明波若但屬菩薩。在經何故勸三乘同學波若。答。波若有二種。一者摩訶般若。此云大惠。蓋是菩薩所得故。不屬二乘。若以實相之境。名爲波若。則三乘同觀。故勸三乘。令竝學之。經師不體二種之說。便謂波若是三乘通教（文）
經師者。是舊師。卽立五時教者也。不體者不能也
    名玄四云。勝鬘攝受正法。出生五乘法。猶如大地出四寶藏。涅槃云。卽是聲聞藏。出生聲聞。卽因緣藏。出生緣覺。卽大乘藏。出生菩薩。可是三乘通教耶。又如法華明。長者宅內。非但具七珍。亦有盆器等物。而名長者。大宅不名通宅。波若亦爾。雖具有三乘之惠。而名菩薩法。不名三乘通教。問。若非三乘通教。何勸三乘同學。答。勸三乘人同觀實相。不勸三乘人。同學摩訶般若（云云）
    又云。又以理推之。必非勸二乘人學摩訶波若。摩訶波若。旣是菩薩觀智。豈令二乘學耶。如涅槃云。下智觀故。得聲聞菩提。上智觀故。得菩薩菩提。此乃明三乘同觀中道。豈可勸中下二智學上智耶（云云）
問。於此中有與奪難。若與難者。摩訶般若。是大智故。應是獨菩薩法。而其實相境。三乘同觀。般若經中。專明實相。知波若是三乘通教也。若奪論之。般若大智。能照實相。觀智旣是獨菩薩法。實相亦應非二乘境。若實相境。通爲三乘所觀者。觀智波若。不可唯在菩薩。是則實相。通三乘觀智。局菩薩云義。不得成立如何耶。答。境之與智。有例不例。所言例者。同是實相境故。能照般若。亦無三。又由智慧淺深故。所觀實相。亦成淺深（淨名玄第四）所言不例者。實相境。不二中道。能照智慧。是所成行理。相冥通本。是一法但約觀智差別。方成其觀智者。是所修行。隨位淺深。差別不同。但可約所證方成無別。故知。境智同異雖齊。然境以同而顯。智以異顯。故今約實相境。釋同學文。約觀智義。非通教說也。次般若教中。明三乘同觀實相。而般若教。非爲通教者。有三義。一云。般若經中。雖具明境智。而類淨名經。可以智爲正宗也。二云學實相成二乘者。但是波若。小許氣分。非正證實相波若故。亦非成通教也。三云勸二乘學實相波若。亦令成佛道。卽是密說一乘故。亦非成通教義也
    玄教迹義云。○大論云。十種大經中。般若波羅密。最深最大。小波若經云（金剛經也）此經爲發大乘者說。最上乘者說。故知。般若非三乘通教。又說三乘同學般若者。是密會一乘。若因同。果亦應同。○又右舊義。般若已會法。但未會人。會法者。一切法皆入摩訶衍中（云云）具可見之      此一具文。上更引論三處文。一今欲爲彌勒等廣說菩薩行故說般若。二般若不屬二乘。但屬菩薩。三在菩薩心中。名般若。在聲聞心中。名道品。又帶涅槃·三乘人。同觀中道。非三乘通教爲例也。又般若密說一乘中。更引二證。一者聲聞緣覺智斷。菩薩無生忍。二求人不可得三乘無分別也      法華玄三云。波若亦顯亦密。顯教菩薩。密教二乘。顯教菩薩者。令菩薩學般若成佛道也。密教二乘者。觀二乘學般若。亦令二乘成佛道也（云云）
法華涅槃唯是顯教菩薩。明三乘人皆是菩薩也
    又云。又攝大乘論云。波若密說一乘。所以然者。一切法是眞如。三乘不離眞如。卽說一乘義（文）
    又云。又學波若成二乘者。此是波若少許氣分。何以知之。釋論云。二乘證空。比菩薩空。譬如毛孔空比十方空。又攝大乘論云。二乘但得人空。不得法空。故知。二乘但得波若小許氣分。問。若如後意者。卽以此言證。波若是三乘通教。旣得小許氣分。豈非通耶。答。大經云。如人得食。亦名涅槃。二乘斷三界惑。豈不得涅槃小分耶。故不應以少分之言。證三乘通教（文）
此中言後意者。前明般若唯在菩薩。設勸二乘學實相者。意欲令二乘人成菩薩故。非三乘通教。自又學波若二乘下。二乘得波若氣分云也。問。得氣分者。得實相氣分歟。得觀照氣分歟。答。一云。得實相氣分也。故引二論文。竝分所證空理而已。一云。得觀智氣分。但非般若正體云也
    名玄四云。爾涅槃境也雖是智母。而三乘共觀。二智獨菩薩法。○故以智爲宗不取境也（文）此辨淨名宗也
    又云。三乘同觀。竝契實相。但二乘猶如菟馬。未盡其原。故不得波若之名（云云）（見此文者可隨智慧淺深。亦於理淺深分也）
    又云。二者三乘實相智。皆從般若中生。所以然者。所照實相。旣一。則能照般若無三。但根性不堪故。於一般若。開爲三乘智慧。三乘智慧。皆攝入般若觀中。故名爲大（文）
上一義。二乘智不名大也。此且相從明義。故以二乘智亦名大。而下文明大惠獨菩薩。故般若非三乘通教也。此文見從實相一。故智慧亦同也
    又云。問。摩訶般若。乃是獨菩薩法。而般若教中。說三乘人同觀實相卽是三乘通教。答。若爾涅槃經中。說三乘人同觀中道。應是三乘通教耶。問。若非三乘通教。何故令三乘人說耶。答。長者付財。凡有二意。一欲顯教菩薩。二密教二乘。此乃是息於二乘。同成菩薩。云何乃言三乘通教耶（文）
令三乘人說者。命須菩提等。說般若經云也
    問。二乘聖者。觀中道實相耶。答。觀實相而得小果。又得小果已。進學大乘實相中道也。問。且於小乘。自分觀實相云事不明。夫實相中道。是菩薩之所行。非小智偏悟之境界。若二乘智慧。證實相。與菩薩何異耶。卽三乘混濫。大小難辨耶。答。二乘聖者。得般若氣分故。言證實相也。所言實相者。卽是生空及法空中拆法空也。此空除我執。遂是實相之分也。如毛孔之空。與太虗空。空無二分。譬類可知之。又二乘人。亦於所證。不增不減。除諸邊見。卽是中道。然非究竟故。非大乘也
    問。般若涅槃。兩教相對。可有淺深耶。答。淺深無異。問。般若付財教。但是一乘之方便。涅槃圓極談。旣稱滿字之教門。是以諸部般若。未明二乘成佛。又專明空義。不論三點四德。安可以此同悉有佛性教。四德常樂宗耶。答。般若佛性。一法異名（云云）
    佛性有五種名。又智論異名金性等
    花玄三云。又引釋論辨十種大經。明般若最勝。旣勝法華。豈淺涅槃耶。問般若未明常。故知淺也。答。經題中。以引文竟。今當更說。攝大乘論。引般若云。乘有三種。因乘緣乘果乘。果乘者。謂常樂我淨。若爾般若以明四德。云何非常。但人不解經意。謂言無常耳。○論主亦明無爲。般若又云。常住般若。非無此意（文）
    同第二云釋名。又天親釋。金剛波若。已明佛性。況法華而不說（云云）
    又云。大品常啼品云。諸佛色身有去來。法身無去來。○小品經。分明辨法身不可遷滅。與大品同意（云云）
    玄教迹章云。○釋論解方便品云。般若爲種子是正因。五度等爲水是緣因。能生菩提果。又大品已有明佛性義。亦有緣正因義也（云云）
    又破地論師三宗四宗云。○勿謗波若。墮於無間。今依此論。具明三佛（此論者應是智論。然不詳之）又彌勒天親。釋波若經文。亦明三佛。故知。波若等經。具明常住佛果。佛性正因。十地了因。若爾。何不名顯實教。應依四依大聖莫依凡妄執也。問曰。若言常者。云何。此經云三世諸佛皆入無餘涅槃耶。答。非是小乘無餘涅槃。若依攝論。大乘無餘涅槃。有二種。一者分段因果盡名有餘。變易因果盡。名無餘涅槃。二者報應二佛。名有餘涅槃。法身名無餘涅槃也。又金剛般若經中。我皆令入無餘涅槃者是。彌勒釋云。大乘第一無餘涅槃也（云云）
    又云。問。若此經非宣明空者。亦說本有不空之法耶。答曰。論主釋初品中法性云。法名涅槃。性名本分。如白石中有銀性。黄石中有金性。一切法中。有涅槃性亦如是（云云）
    問。華嚴法華相對。有淺深耶。答。無淺深異。問。華嚴法華二經。淺深遙異。法華者。化身說。凡聖同聞。華嚴者。舍那教。純被大乘根。彼直說十地等因。明入法界果。此會昔三乘。始令信入大乘。是知二經淺深非比。何執顯道無異之言。廢淺深因緣之道理乎。答。凡歷事尋相。非無淺深之義。故大師或時。又申淺深義門。然依二藏之大宗。案諸教之旨歸。諸大乘經。更不可存淺深。至華嚴法華。何創定優劣耶（云云）
    法華遊意云。昔南土北方師。皆言華嚴是究竟之教。法華是未了之說。今謂不然。此經明初一乘。救子不得。後辨一乘救子方得。得與不得。義乃有殊。初後一乘。更無有異。○今明法華與華嚴有同者異。所言同者。同明一道清淨平等大惠。故涌出品云。是諸衆生。始見我身。聞我所說。則便信受。入於佛惠。除先修習。學小乘者。如是等人。我今亦令得聞是經入於佛惠。佛意則此平等大惠。○所言異者。略明五種。一化主異。華嚴化主。名盧舍那。法華化主。稱爲釋迦云。餘四如文
    華玄第一。明十四異中云。七者華嚴是舍那迹本身說。
　　法華是釋迦本迹身說也（云云）餘如文也
華嚴第六會。十地經教主。名釋迦牟尼。又法華教主化菩薩。故應是舍那。旣會父子天性。何猶是垢衣長者耶。然攝論。佛性論。同云化二乘入一乘者。是化身業（云云）
    又釋迦舍那。非一非異。可案華嚴遊意等文也

裏書云

統略下云（塔二）若論教主則不定。且據華嚴。分二佛二土二教二徒衆者。華嚴是盧舍那佛說。法身無生滅始終。梵網經明華葉釋迦。往就舍那聽法。後還七處八會說之。則是釋迦說也。若爲二乘人者。一化始終。但是丈六釋迦說。一切教隨所見而說也。問曰。分二身二土。但初成道有華嚴。後去亦有耶。答曰。菩薩所見。乃至未有釋迦。及釋迦已滅。常有淨土舍那教門徒衆。故祇洹時。有華嚴事。像法決疑經云。或見我今夜涅槃。或見我爲報佛百千釋迦圍繞。乃至此經明淨土不毀。須總相知耳。不可具叙也（文）
尋云。法華云淨土不毀者。寶玉土歟。中道第一義諦淨土歟（已上裏書）
    玄二諦云（辨教門）問。華嚴經爲是釋迦所說耶。答。釋迦有兩名。盧舍那釋迦。盧舍那名普遍淨。乃是功德之名。釋迦性名。又土性。見者不同。有二佛故。舍那在淨土說法。釋迦在穢土說法。故約見者。修者爲報佛。短者化佛（云云）
    名玄七云。依釋論意。明華嚴爲大菩薩說。小乘不聞。淨名等通爲大小淺深人說。故二乘得聞。卽華嚴明不思議事深（云云）
    今案。法華猶化二乘故應淺。華嚴又同爲菩薩故。應無異（決之）

裏書云

    華玄三云。○華嚴任道平正。無所行奪。究竟圓滿。望前諸教。謂根本法輪（般若法華涅槃三部）皆是釋迦屈曲爲緣。故深隱說法（云云）
    言望前諸教者。上明般若法華涅槃三部宗趣已。故云爾。旣而華嚴爲究竟。亦名根本。法華爲屈曲爲緣。亦爲深隱。准此二經。非無淺深。今案。准波若法華。相對三意。此亦有三義。一者華嚴是勝。任道平正故。二者法華是勝。二乘根熟。同入佛惠。一道顯了故。三者無別。二經同明一乘法故。可具悉之（已上裏書）
    問。華嚴經意。唯辨一乘歟。爲當何。答。設爾何過。問。二俱有失。若唯明一乘眞實者。彼經云。大藥王樹。二處不生。二乘之人。不生菩提心。又入法界品。二乘如聾啞。未入法界。故知。非唯一乘也。若非唯一乘者。華嚴是根本法輪。直說一道清淨之旨。何存三乘差別。若未廢二乘者。與大品淨名等。有何失耶。答。且明二義。一義云。專明一乘。傍兼方便也
    一義云。旣明一乘。故無存方便二乘也。問。先付初義。何通根本法輪之難耶。答。正直辨一道清淨故。爲根本法輪。不遮傍存方便二乘也。問。付後義。何通大藥王樹等難耶。答。彼約執小不生菩提心。不妨迴心得菩提。如法華經難。明一切皆當作佛。而謗大乘人。無數劫中。不得作佛。譬如深水火坑。不能生樹。火滅水竭。不妨生芽也（此是大綱當臨文決之）
    花玄三云（破化師）又難言。淨名大品。未明二乘作佛。亦未顯實者。華嚴云。大藥王樹。根不生二處。謂深水火坑。旣言二乘不生菩提心。若爾。華嚴應未顯實也。又華嚴法界品。明二乘未入法界。法華已明入一乘。然一乘法界。是異名耳。豈可言華嚴未明二乘作佛故。顯實亦未足耶。問。何故華嚴未明二乘作佛耶。答。華嚴多是初成道時。二乘根緣未熟故。說其未得成佛。如淨名大品之時。二乘根緣未熟故。未開權。諸菩薩道緣已熟。故已顯實也（云云）
先兼方便者。依此文立也。旣類大品淨名云未開權。故雖顯實究竟。而未開權也。若立華嚴唯顯眞實者。大品淨名。有二乘故。未開權。華嚴未有二乘故未開權。此卽未開權略同。故爲例耳。然經說大藥王樹譬者。不對二乘人說。但對菩薩說。執小之者。於此時中。不能發大心。以大小相違故。良以未有二乘人故。直對大人說此言耳。又入法界品。五百聲聞。未聞華嚴教。不如大品等聞而住小。又大乘人。唯知一乘。但見聲聞。於此位中。不能入法界故。於華嚴不同方便也
    名玄七云。次就聲聞。開二種四句。一顯教菩薩非密化。二乘卽華嚴教是也。初成道時。大機已熟。故顯教之會。無二乘衆。又大機未熟故。不密化二乘○（般若淨名顯教菩薩密化二乘餘二句略之如文）次約開覆。明四句。一正顯眞實。傍開方便。卽華嚴爲諸菩薩說大法門。謂正顯眞實。亦令菩薩傍識小教。故傍開方便。故賢首品云（六十經第七卷）或示聲聞小乘門。或現緣覺中乘門。或現無上大乘門。性起品。又廣明先化菩薩次及二乘。譬如日出前照高山後及平地。皆是傍開小方便也。二者正隱眞實。正開方便。卽鹿苑教門。○三正顯眞實。傍閉方便。卽般若淨名教也。○未明三乘是方便故。傍閉方便。開覆四句者。可見第四句（云云）第四句應是正顯眞實正開方便法華也
    法華統略云。頓非漸是華嚴教也（云云）
今依此等文。華嚴經。正顯眞實。於方便門。唯是開而非閉。故知。無有存方便乘。故正可云開方便門而無閉方便門也。若依先義者。開覆四句。是一往義也。所以然者。般若亦有開方便門。卽後分般若也。然爲成四句故。但云傍閉方便。准知華嚴雖亦少有閉方便門。但擧開方便義也
    難。般若華嚴。俱有開閉二義。何故華嚴偏爲開方便耶。答。般若且約前分經爲傍閉方便。爲對此故。華嚴唯擧開方便也。又難。華嚴唯是根本一乘。純教菩薩。二乘雖未悟之。不見聞其事。不可開華嚴教。又設見聞者。諮受大法。何言有閉方便門耶。答。此義甚難。然試通之。若正論華嚴。可無閉方便。以彼七會二乘不在座。初道成時。未有聲聞。故後時雖在。亦無見聞機故。設有見聞者。諮受大法故。由此等義。唯爲顯眞實義。又云開方便。不云閉方便門也。然於法華玄中。云未開權者。亦有小乘人。傳聞盧舍那不思義境界。自知鄙劣。不親見聞。故亦有未開權義也
    名玄七云。問。若爾何故。入法界品。明身子與六千眷屬得見文殊耶。答。就事而言。承佛力故見。任力卽不見。又前明始迷故不見。後標終悟故得見。○法界旣後時說。卽小執漸移。大機動。是故在座。復卽見聞。○上來就實行聲聞。作此釋之。今次就權行聲聞釋。○華嚴本是教菩薩法。而二乘在座。有若盲聾。○一欲顯菩薩道高。二乘行劣。今菩薩進求大道不退取小乘二令小乘人。自鄙劣。捨小求大故。身子與六千眷屬。承佛神力卽見文殊。諮受大法。卽是其事（文）
此釋第八會五百聲聞在會座也
見此文。權行之者。令諸實行。小乘人等。傳聞此事。令其捨小求大。准知。亦有傳聞。而機未動者。爲此小乘亦有閉方便也。雖有二義。此義應勝
    問。付十門二教。且頓漸二教者。云何分別之耶。答。教迹章。但列其名。不分別之。然准傍文。有二義。一云。卽是大小半滿異名。餘二藏等。皆是大小乘異名。此亦應爾。一云。准法華疏。別有頓漸二教義也
    天親涅槃論云。半字者漸教。滿字者涅槃滿足教故名滿字。乃至形半字。涅槃名頓教（云云）
    法華統略云。一頓非漸。謂頓化不得。卽華嚴也。二漸非頓。人天二乘教。三亦頓亦漸。大品等明大乘爲頓。未廢小爲漸。泯上三門。歸一道清淨。故一切教。竝歸法華（云云）今見此文。以大爲頓。以小爲漸。宜善見之
    法華信解品疏云。初化子不得。謂華嚴頓教也。從令水灑面說人天乘。至法華教。謂漸說大乘（云云）
    若依此文。漸通大小也
    問。華嚴經唯頓歟。答。爾也。問。身子與六千眷屬。諮受大法。應是漸教耶。答。唯頓者。約前七會。故云頓化不得（云云）
又唯大故。唯頓也。此義先來未決。今學者宜善思決之
    問。三轉法輪者何等耶。答。一根本法輪。二枝末法輪。三攝末歸本法輪也（亦依法華化城品。明示勸證三轉法輪。可見法華玄第八也）
    法華遊意云。根本法輪者。謂佛初成道。華嚴之會純爲菩薩。開一因一果法門。謂根本之教也。但薄福鈍根之流。不堪聞一因一果故。於一佛乘。分別說三。謂枝末法輪也。四十餘年。說三乘之教。陶練其心。至今法花。始得會彼三歸於一乘道。則攝末歸本法輪也（云云）依信解譬喩文立之      問。以大品淨名等教。攝何法輪耶。答（云云）問。就三種法輪案之。俱所不攝。旣說三乘故。非初後根本。亦非枝末法輪。以是大乘法。正教菩薩故耶。答（云云）
    法華遊意云。一往則華嚴爲根本法輪。自華嚴之後。法華之前。爲枝末法輪。此經屬攝末歸本。法華結末。一化該羅。頓漸則具足三輪（文）
若准此文。般若等。是枝末教也
一往者。對下義。謂法花一部中。自具三輪故。指前教明二輪。卽云一往耳
    又云。喚子不得。密遣二人。脫珍御服。著弊垢衣。謂隱一說三。謂枝末法輪也。如富長者知子志劣柔伏其心。乃教大智。謂攝末歸本法輪也（云云）
柔伏其心者。前四教調柔也。非是攝末歸本教也
    法華玄一云。復次欲說根本法輪。故說是經。根本法輪者。謂三世諸佛出世。爲一大事因緣。卽一乘之道。但根緣未堪故。於一說三。則以一乘爲本。三乘教爲末。但大緣旣熟。堪受一乘。欲令還說根本法輪。故說此經也（云云）
今見此文勢。但是本末二教耳。然准遊意等有三也
    統略云（信解品）釋本末四句。一根本非枝末。謂一乘法輪。二枝末非根本。四乘之教。三亦根本亦枝末。卽法華前諸大乘經。未廢三乘者也。有大乘故。卽是根本。未廢於小故。有枝末也（乃至）預是彼乘。皆是根本。非佛乘。皆是枝末（云云）
次上明頓漸四句中。明三句已。云泯上三句。歸一道清淨故。一切教竝歸法華（云云）今第四句可准之
    若依此文。般若等。是亦本亦末教也。旣爾。不可以本末而分教門。有相濫故。今詳之。初後同是根本。不可強分爲二教。其理實不殊故。然爲明法華故。且對華嚴分之。非汎爾通說矣。又以本末分教。與大小分教。其義雖相似。然大小無濫。本末有濫。故知。三輪非判教通說也

教相異說事

  問。於判教相。諸師異說如何。答（云云）
義章教迹義。出三異說（如文）今依嘉祥玄疏等出之。玄教迹章云。成論師。或言四時。或言五時（云云）
    又云。地論師。云有三宗四宗（云云）
成論師者。梁三大法師等。以成實論。爲大乘。以爲宗極。故名成論師也。地論師者。學地論師。卽光統等也
    四時。維摩疏。招提寺惠晱所立。以維摩爲第二時。五時。開善寺智藏以維摩爲第三時。花玄三云惠觀說。問。且五時者何等耶。答。一者四諦教。二般若。三方等。四法華。五涅槃
    教迹章云。引涅槃經云。從牛出乳。從乳出酪。從酪出生酥。從生酥出熟酥。從熟酥出醍醐。又從佛出十二部經。出修多羅。從修多羅出方等經。從方等經出般若波羅蜜。從般若波羅蜜出大涅槃。成論師。五味相生。配五時教（云云）
    一乳味。章云。四諦教有相差別故。云十二部經。
    二酪味。修多羅名法本。波若是諸法根本故。波若名修多羅。
    三生酥。維摩經廣明菩薩不思議法門故。維摩經名方等經。
    四熟酥。一乘之中波若最勝故。法華經名波若波羅蜜。      五醍醐。涅槃經時明常住佛果故。出大涅槃。 
    又云。今謂不爾。十二部經。是別相修多羅。從十二部經。出修多羅。一者是通相修多羅。從通別兩教。起大乘萬行故。言修多羅出方等。萬行之中。波若爲生故。言從方等出波若波羅蜜。從此二因。得大涅槃果故。言從波若波羅蜜出大涅槃。此乃教行。因果相生。非是判五時教也（文）

裏書云

    疏十一云。從佛出十二部經者。宋代道場寺惠觀法師。作五時教義未開善光宅。乃至建初等。竝用此。言五時教者○（卽大乘玄所述。成論師五時也。見面也）彼師所以作此釋者。正影此文（云云）
    次文云。若是莊嚴後時亦作五時。而開合小異。束維摩思益。竝在大品第二時教。就初教中。更開人天乘。與前家不同。互有開合也。彼釋今文云。十二部經卽是大乘。雜藏方等是。大品後二如前也。若是脫莊嚴。卽是招提師。只作四時教。義不開初人天乘教。彼師分此文云。十二部經。至方等此三卽是教。波若卽是行。涅槃卽是果也。後有北地師解云。十二部經卽是別教義。修多羅是通教義。此二同是教。而教中有通教別教也。方等卽是理。前明其教。次卽辨其理。波若卽是行。涅槃卽是果也。等是帖文。此卽有意。前明教。旣有教卽有理。理卽明行。行故卽得果也。問。今云。何（已下答也）山中師云。馳諸解貨。略之。今空不復足載也（文）
    義記第五云。從佛乃至涅槃。亦有六階次第合前。佛亦如是。合上牛也。此說應身。以之爲佛。從佛出於十二部經。合牛出乳。此說一切小乘經法。爲十二部。從十二部出修多羅。合乳出酪。此名大教爲修多羅。○今此總相。名修多羅。後之四重。俱是大乘。於大乘中。詮事之教。名修多羅。謂說一切施戒等事。從修多羅。出方等者。令出生酥。於大乘中。宣說一切破相空理。名方等經。因事顯理。是故名出。○從方等經出波若者。令出熟酥。究竟離相證實之惠。名爲波若。○卽是向前菩提體也。言從波若出涅槃者。出醍醐。波若了因。了出無始法性涅槃。是故名出。約實辨教。亦得名爲出涅槃經。○報身功德。不及此經（云云）（已上裏書）
    又云。修多羅者。有二種。直說語言。爲別修多羅。從如是至奉行。通修多羅（云云）釋十二部經如文
    涅槃疏。第十二云。舊譯修多羅不同。一云通相修多羅。卽如今文。從初說歡喜奉行。二者復云別相修多羅。卽是被誦長行也（云云）廣釋十二部名義可見之
問。十二部經廣。其別修多羅。唯是十二之中一箇也。何云十二部經是別相修多羅耶。答。爲對通修多羅。且擧別修多羅耳。考實十二部。不局別修多羅。或十二部中。以修多羅是本故。且擧本顯餘也
　　問。其自教起行。自回得果。相生可知。而通別兩教相生。及萬行與波若相生如何。答。總十二部。通名修多羅此是總別也。先各別說十二部。已總此十二。方名通修多羅。故總必待別而成。相生亦可知。次萬行與般若相生者。修習萬行究竟是般若。三學中。惠學在後。六度中。般若在終。言波若爲主者。意顯究竟也。若但主伴次第。要因般若引導力。萬行方至果。今相生次第也
    花玄三云。五味與五時。義不相應。乃欲證成。反爲自害。五時中以般若。爲第二時。五味中波若。爲第四（云云）
    問。立五時教意云。如來成道。十二年中。說有相小乘法義者。如何破耶。答。爾時大小俱說（云云）
    玄云（教迹義）今此摩訶衍論。無作品末云。初轉法輪時。非唯八萬諸天人得須陀洹果。又無量人。發無上菩提之心。乃至無量人。得一生補處。又成道五年。說十萬偈波若。備明二空（云云）
摩訶衍者。是大智論也
    問。初轉法輪時。有大乘益者。論說爲密轉法輪。何以彼爲難耶。答。顯密雖殊。竝皆法輪。何唯知顯迷密耶。當是聾者。不聞雷音。盲人無識大陽歟。如五百聲聞。不見法界。祇洹汝何論華嚴三億家屬攝。聞如來梵音。誰復辨佛化。當知。望不識爲密於知者非密矣
    花玄三云。如鹿園有此二事。以例判顯密者。一切皆例。然如在祇洹身子等見釋迦說法。諸菩薩見祇洹舍那說法。徒衆充滿法界。說法界法門。二乘不聞不見。皆其類也（文）
    又問。大師餘處釋文云。佛成道六年。說十萬偈般若。今何云五年。豈非相違耶。答。應是相傳不同。各申其一也      法華疏云（信解品）佛成道六年。說大般若十萬偈。不來此土（文）
    仁王疏上卷云。佛成道七年。方說餘般若（云云）（此顯說般若經之始也故合二十九年至成道三十六年也）菩提留支別破章。竝金剛仙論第一。同云十萬偈般若。成道五年說（云云）
    眞諦三藏義林云。成道七年。在舍衞國施惠江邊。去給孤獨。三里許處。爲諸菩薩。說諸法空般若等經（云云）

裏書云

眞諦三藏義林者。於傳教守護國界章引之。學者尋之（已上裏書）
    問。所言三宗四宗者。何等事。答（云云）
    玄云。三宗者。一立相教。二捨相教。三顯眞實教。爲二乘人。說有相名立相教。大品等經。廣明無相。故云捨相。華嚴等經。名顯眞實教門。四宗者。毘曇是因緣宗。成實謂假名宗。三論名不眞宗。十地論爲眞宗（云云）
    問。云何破此說耶。答。專破以般若爲不眞宗也
    玄云。此人罪過甚深。勿謗波若墮於無間（云云）
    引智論金剛般若論（彌勒天親）依般若經。明三佛。又論釋般若佛性。又經自（法尚品）以三譬具三佛。又經與論。明二種身。又云。善吉見法身。又般若經處處。皆云十地行滿。得無上菩提。豈得無常身耶。又涅槃經。明佛果眞我。引摩訶般若經也。又明無生中道乘體。具應見文之
    問。依淨影所釋案之。般若明三佛。亦不違不眞宗義。以破相空理。爲法身。以照空解爲報者。設明三佛。何足證非不眞耶。況善吉見法身者。但是破相空理也。以此知。還非眞宗耶
    又說十地行滿。得菩提。不言常住。亦非誠證耶。答三佛眞假。誰能分之。若存此疑者。涅槃常住。金剛身等。亦應世界悉檀非第一義耶。然彌勒旣稱大乘第一義。無餘涅槃。豈於大乘中非究竟耶。又明佛性與涅槃辨攝。我引般若所得身。豈是不眞耶
    又攝論。引般若經。明四德（前般若涅槃相對問答出其文耳）以此等見之。所明三佛。非不眞義。彼淨影三佛章。出破相三佛已云。此之一門經論無文（云云）故知。今所引三佛之說。唯是眞宗義也。善吉見法身者。應是小分。信見相應也。次十地滿。已得無上菩提。卽非無常者。大師自重引證成之。所謂涅槃經。引般若我無我無二相說明佛性眞我。生死無我也
    抑以三論。名不眞宗。亦可廣破之。然大師但申般若眞宗。不別明論者。意附般若辨之歟。以中論是智論骨髓故（八不義文也）又旣是大乘通論故。亦釋涅槃佛性故。四諦品云。若先非佛性不應得成佛（云云）疏云。此偈卽釋涅槃文。明知。非是但申般若（云云）法華涅槃義疏。竝引此文。顯佛性義也。良以。論主許修行般若成佛。凡成佛者。必須佛性力。若無佛性者。不應得成佛。故知。諸佛於先位有佛性也。此則解釋涅槃佛性。汝何爲不眞宗耶。彼師以涅槃爲究竟餘非爲究竟故。且以涅槃義。顯究竟而已
    又羅睺法師。以常樂我淨四德。解中論八不。故知八不與涅槃宗同（見中論疏也）
    法華遊意云。南方五時之說。北土四宗之說。論無文傷義。昔已詳之。今略而不述也（文）

裏書云

    南方五時之說。北土四宗之論（江南者吳國也ツシマノ音ハ此國音也對馬國始傳也江北者魯國也ウルハシキ音ハ魯國ヲ云也）
    江南是吳也（或時呼吳云江左。又云江東。今案。南東雖似吳。卽不違歟）
四論玄七云。一魯國師。立半滿兩教。吳國師。判頓漸偏三種教也（云云）（已上裏書）
    花玄三云。宗道場寺惠觀法師。著涅槃序。明教有二種。一頓教卽華嚴之流。二漸教謂五時之說。後人更加一。復有無方教也。三大法師。皆用之。爰至北土。還影五時。製於四宗（文）影者依隨也
    義章教迹義。出晋武都山劉虯所立。亦於頓漸二教之中。漸教分五時也（無量義經。序有五時義劉虯序也）留支別破章。則破其說也
    問二云（上引天親釋金剛般若已明佛性之）若言天親等不足信者。五時是惠觀所製。四宗是光統著述。何由卽受。逆聖順凡。良所未喩。若言無文佛性之說故不用者。涅槃華嚴。無梨耶之文。則涅槃華嚴。應未明八識故不可。卽就一經。令備一切教。則唯有一部。八萬何施（云云）
意諸部之文互有缺而。義皆相通云也
    同三云。○又龍樹天親。俱以類而分大小。呵梨法勝。以例而開三藏。不應立無方教也（云云）
    次文云。問。北地諸地論師。明四宗五時等。說是事云何。答。此皆影四宗五時教。故作是說耳。五時旣不成。四宗自廢。又菩提留支此云道希其親翻地論。但明半滿。留支是地論宗。則知半滿有本而無依。四宗無根而輒信。深不測其所以也（文）
    意明地論宗可依留支半滿也

裏書云

上引文云。依五時教。立四宗云也。今影北土四宗五時。依四宗五時說。未詳之。結云。五時旣不成。四宗自廢（文）以之見之四宗依五時云也（已上裏書）
    仁王疏上云。又十地論師。四宗五時六宗。分佛教。今不復繁同說（文）
    維摩疏一云。宜廢四五之穿鑿。立一極之玄宗也（文）      花玄一云。廢五四之妄談。明究竟之圓旨（云云）
    問。天台智者。立四教義。今用此說耶
    答（云云）
    淨名疏一云（破成實爲大乘說可見之）智者釋淨名經。明四教義（具如智者淨名玄義第一卷之所述也）吉藏昔在天台。曾諮此義。○智者答云。○忽有賢聖數人。同來降室。吾如尊覺。因以問之。北土四宗。會經意不。神人答云。失多得少。又問。成實論師云。五時教稱佛心不。答曰。少勝四宗。而猶多過失。遂改南北縱容。取諸教也。智者定惠照復親感聖賢（云云）
    言四教者。藏通別圓也（此中云改五時義然今天台義立五時與本五時小異以法華涅槃爲同一味也）
    問。今見此文。稱述智者德。取其說爲證。爾者用之歟。答。有人云。有德者取之。如留支二藏道安三段也
    又仁王疏。首依天台智者。開五門。故知用之。有人云。淨名疏。此文專非嘉祥之筆。必是末學浪加。不可用之。又子注指智者淨名玄義。然彼章安。承天台製之。應在嘉祥後（云云）
    又有一本無此文。故知。此文者。後人加歟（云云）
    今云。難知。然非大師筆者。似可然也。又大師於大乘。不定階級。四教之義。專定大乘淺深。故知。不用明也      問。淨影大師。立四宗義。嘉祥義。宗許之耶。答。大師不自論其同異。末學安輒量之。然淨影大師。義章初。辨教迹唯明二藏義及至義聚法門。始申此義。其實有由。前兩宗論。雖是異經本猶一。後之二宗。經論不殊。爰知。經只是大小之別。遂無四部異。故但以二藏而類諸經。不以四宗辨之。然於大小之中。各明義有淺深。故至義聚法門。方始用之。則知四宗者。二藏之支條。非分教之大綱。若爾大義旣不違。或可同之（已上一意）或可云不同。大師處處。唯分折法。及本來二空。定大小二義。於大乘空不揩定之。但隨緣浮沈。任義聚散。故知以破相顯實階級。無的當。歟（已上二意）今案。大乘諸經。其義相通。一一文句。皆容多義。一一義中。淺深圓通。但隨聞者。機量淺深。所詮之義。便有階降。故於義理雖有淺深。而於教門淺深難別。如八不一偈中含三種方言等義也。然隨結集。大小別成也

裏書云

    言隨結集大小別成者。小乘聖者。結集三藏。隨其自身結集小乘。故名半教。文殊彌勒結集大乘。故隨集一部。通被淺深一切根緣。總一切部。卽爲一部。一部亦卽成一切部。諸品章句。皆亦如是也。問。文殊彌勒。隨菩薩根緣結集。淺深復何妨乎。答。復何妨不別淺深耶。問。若爾但可疑。二途何定云無別耶。答。尋諸部大乘。其義皆通故。如大品初明三乘後明一乘。如法華開近顯遠。前後不定。開覆參差。又且如法華三周說中。初周上根悟故應深。又於中下根。於初周未悟故。此人應淺。一部中。諸品如是不定。一藏中。諸部亦應爾。故不可以大小乘。例同之便成一教云也。善思之
    廣百論第十云。偏執如來破相空教。非毀所說顯實法門（云云）
    唯識論云。有執大乘。遣相空理。依似比量。撥無此識（云云）
    師說云。道安三段。叶親光佛地者。應是親光傳聞道安三段（云云）若爾可尋護法淨影前後耳
    傳記云。西天學者向東土禮印手菩薩。印手菩薩者。安和尚也。又彼方學者。禮震旦菩薩。震旦菩薩。廬山惠遠（云云）（已上裏書）
    問。法相大乘心。依解深密經。立有空中三時教。爾今宗意。爲許之爲當何。答。設爾何過。問。二俱有失若許之般若卽偏空說。又以三乘爲究竟。并非宗家意。若不許之深密是大乘滿字之說。何背其旨耶。但取經說。不許別人解耳      法華玄三云。又攝大乘論。明乘有三。初二乘。次大乘。三一乘。一乘最勝。何不言三時耶。又五相略經。明教有三種。第一鹿野爲聲聞說四諦。第二爲大根說諸法離自性不生不滅。此亦有上有餘。不了義說。起諍論處。第三爲求一切乘者說諸法離自性不生不滅。無上無餘。非諍論處。此經一卷。與攝大乘論相應。何故不依經說三時耶（文）
    梁攝論。第八卷云。如來正法有三種。一立小乘。二立大乘。三立一乘。於此三中。第三最勝（云云）
    今案。一義云。五相略經者。卽深密解脫經也。然此經一卷者。唯指說處之語耳
    略述三云。初二乘者。就四諦教。次大乘者。就大品也。對小說大。又大小離說故。三一乘者。就此經也。若大若小。皆說一乘。解深密經。自有兩本。一略二廣。廣本有十萬頌。而未翻之。略本所翻凡逕四時。晋代翻名五相略經。魏世名相續解脫經。梁朝名解節經。唐曰翻名解深密經。○中天竺國。三藏法師。地婆訶羅。此云日照。說云。近代天竺那爛陀寺。同時有二論師。一曰戒賢。二曰智光。竝神解超倫。聲高五印。○戒賢論師。依彌勒宗。立三種教。初於鹿苑轉于四諦。說有爲法皆從緣生。以破外道自性因等。猶未說法無我理。卽四阿含等。第二時中。唯依遍計所執。而說諸法自性皆空。然於依他圓成。猶未說有。卽諸部般若。第三時中。就大乘正理。具說三性三無性等。方爲盡理。卽深密經等。○依今所引此文立也。智光論師。依龍樹宗。亦立三教。佛初鹿苑。爲諸小根。說於四諦。明心境俱有。次於中時。爲被中根。說法相大乘。明境空心有。唯識道理。以根猶劣。未能令入平等空。故於第三時。爲上根。說無相大乘。辨心境俱空。平等一味。爲眞了義。法相大乘。有所得等。爲第二時。非眞了義。此三次第。如智光般若燈論釋中。引大乘妙智經等說。○起諍論處者。大小有異。大勝小劣。然爲揚大抑小故。非諍論處者。會有無義。大小之緣。悟一道故（云云）

裏書云

    貞元錄二十一云（有譯有本）
    深密解脫經五卷（元魏菩提留支譯全本。初譯）元魏者後魏也（元氏云云是梁之後也故晋與後魏前後異耳）解深密經五卷（大唐玄●譯全本再譯）解節經一卷（陳眞諦譯）深密經初五品出第一卷
    相續解脫地波羅蜜了義經一卷（宋求那跋陀羅譯深密後二品出四五卷）
    天承二年正月六日。考貞元錄始終。不見更有五相略經一卷。錄亦云闕本也。後日更可考餘錄之。今案。略述出五相略經闕。深密解脫經若爾異名歟。然玄云此經一卷可思之      撿深密解脫經三時教文。在第二卷。成就第一義菩薩問品第七也。見經文說名云說第一義了義修多羅。（文）此一品別名也。旣無五相略經名又解深密經五卷。玄奘譯。後代出。非嘉祥所覽。又解節經。卽初五品。又相續解脫者。後二品也。并不相當。更考之
    深密解脫經第二云。世尊譬如毘舒婆藥草。著諸藥中一切食中。世尊如來說法。亦復如是。諸法無體相。諸法不生。諸法不滅。諸法寂靜。諸法自性涅槃。說了義修多羅。置於一切不了義修多羅中（文）
    又云。爾時成就第一義菩薩。白佛言。世尊如來。初成應正等覺。於波羅奈城。仙人集處。諸禽獸遊處。爲諸修行聲聞行人。一轉四諦希有法輪。○此第二轉法輪。說上法相。可入法相。分別彼諸不了義修多羅。爲住大乘衆生。說於諸法無有體相。諸法不生。諸法不滅。諸法寂靜。諸法自性涅槃。希有之中。復有。世尊。此是第三轉法輪。爲住一切大乘衆生說諸法無體相不生不滅。寂靜自性涅槃。善說四諦差別之相。希有希有。無人能入。○更無上。更無有勝。了義修多羅。無諍論處（文）
　　玄引第三時云。爲求一切乘者（云云）此經文云爲住一切大乘衆生（云云）可思之（已上裏書）
    起信論法藏疏云。○謂戒賢則遠承彌勒無著近踵護法難陀。依深密等經。瑜伽等論。立三種經（云云）二智光論師。遠承文殊龍樹。近禀提婆清辨。依般若等經。中觀等論。亦立三教（云云）
    又會通云。攝生寬狹。言教具闕。深密等三時。普爲一切乘說。又具三乘方爲了義也。益物漸次顯理增微。智光所存。第三時皆得大乘益。顯理至空。會緣相盡。唯說一乘。方爲了義也（云云）取意
    今謂此通。不同嘉祥之所解。依此宗意。深密第三時。明一乘也。言普爲發趣一切乘者說者。法華云。諸求三乘人。若有疑悔者。佛當爲除斷是也。第二時。唯爲發趣修大乘者說者。信解品。明昔教云。但爲菩薩演其實事。而不爲我說此眞要是也
    仙光院。會空有論云。問曰。若言般若是了義教者。何故解深密經中。勝義生菩薩。白佛言。世尊初於一時在波羅底斯仙人墮處施鹿林中。唯爲發趣聲聞乘者。以四諦相。轉正法輪。雖是甚奇。甚爲希有。有上有容。是未了義。是諸諍論。安足處所。世尊在昔第二時中。唯爲發趣大乘者。依一切法皆無自性。無生無滅。本來寂靜。自性涅槃。以隱密相。轉正法輪。雖更甚奇。甚爲希有。亦是有上。有所容受。猶未了義。是諸諍論。安足處所。世尊於今第三時中。普爲發趣一切乘者。依一切法皆無自性。無生無滅。本來寂靜。自性涅槃。無自性性。以顯了相。轉正法輪。第一甚奇。最爲希有無上無容。是眞了義。非諸諍論。安足處所。若言二時所說義同。何故第二第三時教。別爲隱密顯了。由是當知。二時所說法異。答曰。今以三義。證二時教所說義同。一般若宗。明是了義故。二文雖有別。說義同故。三由五事勝劣。信解異故（等文）
會意云。第二第三時教文。雖有隱顯等異。而所說義理不殊也（廣如文也）

裏書云

    大樹緊那羅王經云。譬如大海爲衆流主。如須彌山爲衆山王。乃至所有一切出世間法。智慧爲首。是故說言般若衆經中。王能度諸流（等文）
    大論第四十六。擧法華。華手等十種大經。云般若最大也（已上裏書）
    問。若如玄論所言。准攝大乘論。應立三時教。何不爾耶。答。大乘卽是一乘異名。若於波若等。不開方便者。此是傍義。非經正宗。故云正顯眞實。傍閉方便也。故知。三乘正是小乘。大乘唯是一乘。故約正宗。但立二藏。若通傍義。不遮三時。但是一支。別義不開。宗致如三淨法門。三攝法門（見法華遊意等也）又准無量義經。應立七時等（見華玄三也）然此是支條之傍論。非立教之正意也。法華遊意。明一教二教三教四教五教十教。具應見之
    問。華嚴般若法華涅槃等諸經說時。如何安布耶。答。華嚴多是初成道說。般若經者。成道七年以後三十年說。法華是四十餘年。方始說之。涅槃卽臨涅槃時說。維摩在法華之前。金光明於法華後說。所餘大乘。或說時現文。或有不顯。學者宜須尋之。不能煩廣。又四阿含。從初道成已來。乃至涅槃時說（但初說時或說不同如法華疏第四卷具明之）律藏十二年以後。乃至廣說。或五年以後。方說此。亦須撿之
    華玄三云。又無量義經。亦明三時○（初四諦教十二因緣）次說方等十二部經。摩訶波若。華嚴海空。宣說菩薩歷劫修行。此卽有三時。今復說無量義經復是四時。復說法華則爲五時。涅槃爲六時。初說人天乘爲七。何不立七時。不應偏立四宗。定執五教也。又釋論云。佛於鹿園說法。無量菩薩得記。無生法忍。無量菩薩。得一生補處現身作佛。豈可言庶但小乘耶。又大經云。我初成道。亦有菩薩。已曾問我。是甚深義。則初後皆說涅槃。○又像法決疑經云。或有見我·入於涅槃。或有見我是報佛爲百千釋迦之所圍繞若爾。不應言華嚴是初成道時頓說。至涅槃時不說。是故漸頓不成也。○（云云）
    難云。報佛何必是華嚴耶。梵網經等。是彼所說故耶。又華嚴設涅槃時說。何爲非頓耶。答。此義實難。試通云。若准此文。毘盧舍那說。併屬華嚴類也。又他師云。初成道時頓說。則說頓教。故設此難。若約頓悟機論。此非難也
    又云。又以四句。總貫衆經。一始說小終說大。如鹿園說小。後明大乘。二初大後小。初成道說華嚴教。鹿園已去說小教。三始終俱大。如初後皆說涅槃。四始終俱小。如釋論云。從初轉法輪。至大涅槃。集作阿含。以顯密二教。及四句不同。豈可局在五時限。以三教俱知如來隨緣說法。教無定也（云云）
說時雖不定。而以類攝經。故爲二藏。非無方便。亦非但爲一教也
    法華遊意云。或始終俱大。或初後竝小。或始小終大。或始大終小。或一時之內。大小俱明。或無量時。唯辨一法。或說異法而前後爲不同。或明同法而前後爲異。良由機悟不一。故適化無方（云云廣如文）
    涅槃疏第五云。明如來初成道時已。有菩薩。此事與今問等無有異。他舊指華嚴經。明釋迦成道。摩竭陀國。寂滅道場七處八會等已。有菩薩問此事。今明不然。華嚴中。何處卽問與今問相似耶。他云。我取其問意相似今明。此中云。然其所問句義。功德等。無有異。何止言其意耶。旣無相似。故知非也。今明初成道時說。無量經云。何止是華嚴耶。又初成道時。何必不說涅槃。八相成道。一一相中。復現八相（等文）
    迦葉菩薩。十二年童子。能發三十餘問。具應考經知之
    問。其一一相中。復現八相云意何。答（云云）
    問。以舍那教。皆屬華嚴歟。答有二義。一云皆爲花嚴。一云不必爲華嚴也
    問。今大涅槃。爲一日一夜說。爲當何耶。答云。此或一日說。或經一年說（云云）
    花玄三云。大經云。或見佛今夜入滅。或十五日後分。方始問訊。或一年方取涅槃（文）
    涅槃疏第二十云（釋特子梵志。於此經中出家過十五日佛猶故在）有解云。此根緣宜見不同。今明。此解乃好。而無多意氣。今釋者若是。月德太子經云。佛今年二月十五日。陷雙樹間。至來年二月十五日。方入涅槃。若是此經初云二月十五日。晨朝唱告。中夜入涅槃。今文後云犢子梵志。過十五日後。佛猶故在何得如此。今明。此年二月十五日。至來年二月十五日方涅槃。何故爾。如來能令一日作十日。作十日宛然而不失一日。一日宛然作十五日。乃至一年亦爾。故如大通智勝佛。十劫坐道場。當時衆謂如食頃。此豈不是。無量時爲一時。一時爲無量時（文。謂如食頃之文在燈明佛說經時。而於智勝十劫道場也）
    經第一云。二月十五日。臨涅槃時。以佛神力。出大音聲。普告衆生。今日如來。○將欲涅槃（云云）
    問。華嚴七處八會說者。在何時耶。答。前七會。多是初成道說。第八會。是後時說也
    名玄七云。前七會。多是佛初成道。菩提樹下說之。此時未有小衆。故七會不例。第八會。後時說之。後已立祇洹精舍。此時得有聲聞所以列也（文）
上文云華嚴不起寂滅道場。現身七處。可不思議（云云）故且七會菩提樹下說云也
    又云。七會初成道時說（文）（上文云。多是初成道說。此文直云初成道說者。第七會未分明故。上文且置多言歟。可尋之）
    問。初成道者。卽成道日歟。答有二義。一云淨眼品。卽成道日說。第六會是第二七日。總言初成道也。一云初七日不說。第二七日方說七會。然成道未久故云初也
    法華方便品疏云（釋三七日忠惟文也）彌沙塞律云。三昧七日。此與十地論同。彼論問云。本爲利他成道。何故七日思惟不說。答云。顯亦自受大法樂故。何故顯已法樂。爲令衆生於如來所。增長愛敬心故。復捨如是妙樂。悲愍衆生爲說法故。此卽初七不說。第二七日。方始說法（文）依金剛佛論。淨眼品。卽成道日說之。有婆藪盤豆弟子。金剛仙論師。卽菩提留支傳述之見金剛般若疏也。今見法華疏文。引十地論。明初七不說第二七日。方始說法。其言甚明也。然彌沙塞律者。是小乘法。十地卽華嚴。若爾。大小不同。所見應異。而言同者。但是七日數同。非必一事。又法華三七思惟者。明始說小乘時故可對論之
    問。十地品在第六會。云第二七日。其前五會。應是初七日說。論主何故釋云思惟不說耶。答不起寂場。現身於七處。旣無前後。何待前五會說竟。方始說第六會經。故知。第六會在第二七日者。但是初七日。思惟不說故也。若不爾者。何不於初七日說前五會經。不相妨故。婆藪盤豆。善解一切修多羅義。豈非此謂哉
    花玄三云。又像法決疑經云。或有見我入於涅槃。或有見我是報佛。爲百千釋迦之所圍遶。若爾不應言花嚴是初成道時頓說。至涅槃時不說（文）（此非必是此八會經但應是華嚴部類耳）
    問。何以報佛說。證華嚴是通終時耶。報佛如來。豈必說耶。彼梵網經等。非是華嚴。又仁王般若云。千花臺上寶滿佛。說般若經。若爾此證不成如何。答。此破他師語也。非必爲定量也（已上一義）
    又引此文。但明所見不同。成涅槃時亦說異部經也。故下文亦引此經曰。見不同。證般若法華前後不定。故此引文不必以舍那教定爲華嚴也（已上二義）又一意云。舍那所說併屬華嚴。所以然者。所化純故。唯說根本一乘法輪。根本法輪。卽是華嚴。此應更思（次文者卽此義證也）
    花玄三云。華嚴因果者。○皆是無方無礙。任道平正。無所行奪。究竟圓滿。望前諸教。謂根本法輪。○但爲衆生薄福鈍根。不堪受此法。是故方便息於大化。種種雜說。或前小後大。或始三終一。或先無常後常。皆是釋迦屈曲爲緣故。深隱說法。若任道而言。唯應有華嚴（文）
    准此文意。舍那所化。利根深智。唯說任道平正教門。卽唯是華嚴也。然梵網等。應是華嚴部類。瓔珞經等。亦應此例。然仁王云。見寶滿佛於華臺上說般若者。亦是平道門。說般若經般若亦則是華嚴也。故云般若是一法。佛說種種名也。凡是一切華嚴等經。皆般若攝故。就總門名爲般若。然舍那教故。卽爲華嚴也（更尋之）又智論所說。不共聲聞。般若亦應准之
    金剛般若疏一。出部數不同云。第一有二種。出大智論第四十一。及九十九卷云。般若有二種。一共聲聞說。二但爲十地諸大菩薩說。下位之所不聞。今諸部般若。多是共聲聞說也（文）
    大論四十一云（三假品）復次波羅蜜有二種。一者共聲聞菩薩合說。二者但與諸法身菩薩說（文）（釋須菩提說般若所以也）
    第一百（近奧七紙釋後屬累）○復次如先般若有二種。一者共聲聞說。二者但爲十方住十地大菩薩說。非九住所聞。何況新發意者。復有九地所聞。乃至初地所聞。各各不同。般若波羅蜜。總相是一。而深淺有異。是故囑累阿難無咎（文以此文可難大乘無淺深也）
    經疏言九十九卷。考其卷。無此文而近一百。又其語相當。故知所引卽此文也。然於一百卷已近奧。何涉前卷乎。恐是筆誤歟。又七十六卷。釋須菩提隨佛生之文。擧二種般若也
    七十六云。有人云。般若有二種。一者唯與大菩薩說。二者三乘共說。共聲聞說中。須菩提是隨佛生（云云）
    問。凡云般若部類有幾不同耶。答。五部八部又二三四部等別也
    二部（共不共如前）
    三部（光讚。放光。道行。大論六十七。并七十九說）      四部（叡法師云。有四而不列數）
    五部（摩訶般若。金剛般若。天王問般若。光讚般若。仁王般若。此依仁王般若說大悲比丘尼本願經未記初爲大品）

裏書云

    大悲比丘尼者。經名歟。爲當未記之作者歟。當待暇日撿錄并傳之
    舊點本云。大悲比丘尼本願經未記（云云）
    今且云。大悲比丘尼本願者。合爲經名也
    本願經未記說。於傳譯不同之門。頻破之不用之（已上裏書）
    八部（第一部十萬偈。第二部二萬五千偈。上二部猶在外國。第三部二萬二千偈。卽大品。第四部八千偈卽小品。第五部四千偈。第六部二千五百偈。上二部亦未傳譯第七部六百偈。卽文殊般若。第八部三百偈卽金剛般若）
此依菩提留支說。已上依金剛經疏也
    又諸龍天阿修羅宮。有千億萬偈般若（壽命長念力。強故。此出論第百卷經疏引之）
    問。菩提留支云。光讚大宮品道行等。皆十萬偈。般若中一品。非是別部（云云）大師許之耶。答。不許之。小經疏云。今以釋論驗之。不同流支所說。釋論云。般若部黨有多有小上中下。云何言光讚道行非是別部耶（文）問。論云光讚道行是別部者。應是自就三部中論之。何妨於十萬偈經中攝入之哉。答（云云）
    論百云。如此中般若波羅蜜品。有二萬二千偈。大般若品。有十萬偈（文）
品者應是部之異名。故知言大品小品者。是大部小部也
    花玄三云。論主云。般若非一時一會說（云云）
問。付八部般若。以仁王般若。攝何部耶答。天天問般若攝也
    仁王疏上云。八部者。大品。小品。光讚。放光。文殊問。金剛般若。道行。天王問般若。此仁王問般若。是天王問般若攝。人王亦是天王也。故知天王問般若所攝也（文）      又云。依金剛仙論。明八部般若（文）
    問。大品般若。金剛般若。相對前後如何。答。云之異說相分明也。會稽基法師。華山顏法師等。依仁王說。言摩訶般若在前（更引二經。）更有法師。以三文三義云前說。金剛般若。具如金剛經疏。然大師於其中。不判是非矣。依法花疏云入出無難。教在大品付財前。卽金剛般若等也。故今且可申金剛般若在前說之義也。問。答（云云）可依金剛般若疏文攝問答也
    信解品疏云。又云。佛成道六年說大般若十萬偈。不來此土。又仁王經云。金剛般若。在大品前說。此法中善吉。已聞波若。善吉已聞。悲喜交集。卽是入出無難事（云云）      問。仁王般若（文）云說摩訶般若波羅蜜。金剛般若波羅蜜（云云）今何違文證義耶。答。今以金剛般若。望付財之教（命聲聞說大乘也）故十萬偈般若。（并）金剛般若。非付財之般若但爲入出無難事。付財教。在智論所釋。大品般若。卽與光讚一也。智論第百卷所出。
　　二萬二千偈經是也（前列八部中第三部名大品者是也）論更言十萬偈者。卽成道六年說（前列八部中第一部應當此歟但未決）故知。仁王云說摩訶般若者。是六年說。非付財教。言光讚者。卽當付財大品教也

裏書云

    仁王疏上卷云。二十九年已說四般若。○於王舍城耆闍崛山。說大品。至舍衞國。說金剛般若。天王問般若。後還王舍城耆闍崛山。說光讚般若（云云）
求云。於耆闍崛山。說大品者。付財大品歟。若爾金剛般若之前也。若非付財。是成道六年說。不來此土者。彼說處可尋之
    施惠江邊般若者。眞諦師義林。說三論宗。正可依之。大般若經中。白露池說。同異可尋之
    仁平二年。最勝講覺長。問明海已講云。勝天王般若者。嘉祥釋云。舍衞國說（云云）疑經云。王舍城耆闍崛說（云云）違之耶。講師答云。般若非一時一會說。故爾也。法務御房。籠居傳聞云。此僻重也。釋只云天王問般若不云勝天王般若也。金剛疏云。天王問般若大本。不來此地。唯有須眞天子問般若七卷。法才王子問般若三卷。四天王問般若一卷（云云）
    天台一卷疏云。天王問般若。部黨甚多。今來此土。唯有思益梵天。及四天王人。又須眞天子問般若復有勝天王問般若也（云云）
    嘉祥疏。不出勝天王問般若矣
貞元入藏錄。只列勝天王般若七卷（了陳月婆首那譯）別有思益梵天所問經四卷（羅什）勝思惟梵天所問經六卷（流支）持心梵天經四卷（法護）此三部非般若部也（已上裏書）
    問。何處以光讚爲大品耶。答卽此文也
    又金剛疏。明部類文明見也。大品疏第一亦爾也
    金剛疏一云。釋論第六十七卷云。般若部黨。有多有少。有上中下。謂光讚放光道行也。舊云。光讚有五百卷。此土零落。唯有十卷。○卽是上品。次放光爲中品。道行爲下品也。放光有二十卷。是古大品。道安法師所講本。新本有二十七卷。或爲二十四卷。對小品爲大品。於前三部。實應是中品也。道行卽是小品。○釋論第七十九云。謂小品放光光讚。○故知道行卽是小品也。○長安叡法師。小品序云。斯經正文有四種。多卽六百偈。此之大品故。是外國中品耳。○雖唱四名。而不列數（云云）
    此之大品者。此方大品。卽光讚。望外國十方偈經。猶是中品耳。又一義云。此之大品者。應是放光。望外國光讚有十萬偈者。便是中品也
今且加推度。以顯前義。叡師四部。應是於智論三部。更初說般若今所擧十萬偈經。應是依第百卷說等加之歟。然六十七卷。以光讚爲上品者。且爲顯部類大小出三品且於三中光讚爲上品上品卽大品謂也。又且於付財教中。出不擧入出無難類歟。叡師爲盡般若部類。具擧四部歟。又一義云。智論前文具擧三品。下文略擧二部。若爾百卷文。云十萬偈經。卽應是光讚。是付財教。彼初說經。是別有十萬偈也。智論以光讚爲上品。復有五百卷。卽當論下文。擧十萬偈是也
    有人通釋。以仁王證大品前說金剛般若事大品疏。引仁王文云。說金剛般若。摩訶般若。故知大師所覽本爾也（云云）今撿部類文。依仁王明五時引文云。二十九年說摩訶般若波羅蜜。金剛般若○（云云天王光讚）大品金剛兩疏。同以此定五時次第也。然大品疏。有一處引云。爾何忽以此定證所覽本文句。又亂五時前後乎。又有引新翻仁王云。說摩訶般若。說金剛般若大品等般若（云云）（今謂。大品只是約大部所立。此非必經家之本語。何必以此爲證耶。或云光讚。或云放光。或云八部中第三部或云五時中初時。如是異說不定。然云大品付財正是光讚。詳之又別有四十卷大品只是西方光讚具足本中。漢土傳來時略其文也）又金剛疏。不判二經前後兩師是非者。彼總言金剛經前無般若（非理也）又大品付財。在金剛前。又非理也。但總言金剛經前後。俱有般若意也。法華疏別約付財。定於付財前說金剛經。詳之      問。般若說時何。答。自成道第七年說之。竟于三十六年也。問。二夜經說。如何通（云云）
    金剛經疏一云。諸大乘經雖竝是無依無得。但般若多作無依無得之說。正破衆生依得之病。餘經不爾。至如涅槃。正明常無常。法花明會三歸一之法。華嚴廣明菩薩因果德行。不正辨無依無得。爲是義故。衆經說得道之與滅罪。要須般若。是以般若。有多部不同。取其大要。衆生常有依得之病。是以如來。常說無依得法。如二夜經云。從佛得道夜。訖至泥洹夜。常說般若。五時之與八部。何是爲多（文）
    此文兼顯諸經宗旨不同。云二夜經者。見大智論此應是得道夜涅槃夜爲二夜也。常說者。兼取餘經中。無依無得義也。或別說般若部。顯密通論之
    法華疏一云。部類不同。略爲七例（云云）（如文一會多會初分具足。略本廣本爲六。一品爲部爲第七也）問。應對一品有多品也。何唯有七例而無八類耶。答。似易而難

三論玄疏文義要第一（終）


三論玄疏文義要第二

二造論緣起（龍樹提婆造論人正法正）

中百論先後
四論三論稱（廣略通別）
諸論通別
三論具立破
三論所破有幾宗
毘曇部類
成實論宗
幾人迷大乘二諦
同世五師二十部等（五百部）
方廣道人何人
小乘四門（昆勒門）
地攝唯識等論。爲今論所破歟（瑜伽顯揚等如何掌珍比量可依乎）
今論顯空宗歟（羅睺等不空）
龍樹提婆破後代論
別簡論空（中論以二諦爲宗等）
大分深義
百論罪福兩捨（捨罪福詩）
宗家以空爲宗極歟（新古說異）
十二因緣獨菩薩法
獨空（絕待正用眞如）
假因緣法卽空（眞空三宗贈僧正論）
許唯識無境耶
淨影意不破因緣生滅云歟肇公本無義
中道何義
不壞假名義
三論大宗淺深

造論緣起

    三論玄云。著於四。略明二種。提婆菩薩。震論鼓於王庭。九十六師。一時雲集。各建名理。立無方論。提婆面折邪師。後還閑林。撰集當時之言。以爲百論。龍樹菩薩。潜帷著筆。探取外情。破病申經。故造中論。
    問。何故爾耶。答。龍樹聲聞天下。外道小乘。不敢與交言。故潜帷著筆。以造論也。提婆旣爲弟子。物情所不畏憚。故與之交言。故後集以爲（文）（此二論主事。可考其傳記等而悉之。又大師玄疏。處處散在之）
    問。若以師資別言之者。龍樹亦是比羅之弟子。外道何不交言。提婆亦其羅睺之和上。異學。同可畏憚。今只依一世師資義勢幾梪耶。答。今案云。此二論師。同在一時。而造四論。有此異歟（一時者。總言大分。而不妨有少時先後。更思之。又以論迹義文。可對而決之）
    論迹義云。有釋云。龍樹妙思深遠。率辨難。當外人無敢與敵。故不對外人。提婆所明。一時面折外人。所以相對已然。此釋極不可解。若言龍樹妙思深遠無敢與對者。提婆亦爾。便應示對。○佛與外道相對。便應智淺耶。○今不用此釋。○此亦何定。自有須面折方破外道。自有須潜懷著筆用此破邪。○復有深致何龍樹出世之時正化之末像法之初○而佛法尚興。邪徒由翳。○龍樹旣興。望風懸榾。止須著筆。邪徒自喪。○提婆出世。是八百餘年。去聖旣遠。邪儻盛興。正化訛替。故序云。邪辨逼眞。治亂正道。金石一貫。得失莫分。菩薩雖興。猶生拒抗。自非對折挫。辭屈言下。邪心轉熾。無肯改迷。○（文）
    此約時有前後釋之。然龍樹在世時長。今約初言之。百論序疏云。叡師述。什師語云。馬鳴三百五十年出。龍樹五百三十年出。梁武云。敬禮興正法。馬鳴菩薩。歸命興像法。龍樹菩薩。肇叡竝云。提婆出八百餘年。又引摩耶經。明七百年龍樹出（取意略之）中論疏一出匡山遠師說云。接九百之運（云云）
    惠影云。龍樹服仙藥。三百餘年住持（云云）
    三論玄云。正義雖多略有二種一明人正次顯法正（云云）

次文

    引楞伽經云。（顯人正引二文）於我滅度後。南天國中。有大德比丘。名龍樹菩薩。住初歡喜地。爲人說大乘。能破有無見。往生安樂國（文）次引摩耶經云。正法便滅。六百年間。九十六種。邪見競興。破滅佛法。馬鳴比丘。摧此外道。七百年間。有一比丘。名曰龍樹。善巧說法。燃正法炬。滅邪見憧。尋大小乘經。親記龍樹破邪顯正（云云）大小乘經者以上二經。分大小見也
    又云。顯法正第二。問。龍樹著述。部類甚多。三論偏空。似非究竟。答（云云）（三證。一叡師中論序云。百梁之構興云云二龍樹爲無相佛。三羅什改小執於此論。云云具如文）以此詳之。蓋是究竟無餘之說（文）
    問。此竝對小乘顯勝。何必於大乘中。爲究竟非偏空耶      答。偏空但是小乘。若於大乘。本無淺深。何此論獨爲淺耶。又於大乘中。爲淺者餘師難也。然答。云究竟爾之說者。總顯法深也。又破五時。四宗隨壞。以此知之四論玄第十云。今時無識人。無言。三論。是偏明破相空論也。故今明人法。人法兩明。正顯究竟大乘論（云云）（人正者龍樹也。正法者云波若正法也）
    問。龍樹菩薩。何位人耶。答。初地或十地
    中論序疏。答此問云。聖迹無方。高下未易可測（云云）引叡公詞云。功格十地。道模補處。引匡山遠師語云名貫道位。德備三忍。依楞伽爲初地開內證。道安云。欲引衆生令入初地故。云初地實是十地人也。（取意略抄）
已上龍樹提婆事如別廣抄（文）
    問。龍樹提婆。凡造幾論耶。答。龍樹百部論。提婆造百部百論。高野和尚云。龍樹造千部之論
    玄教迹云。出五百年。○造大乘百部論（云云）論迹但云作百部論（云云）

裏書云

有人云。四論玄。龍樹千部論（云云待暇日當撿之。）法相了義燈云。龍樹菩薩作千部（云云）藪般豆作俱舍唯識十地華嚴論。智度論。法華涅槃菩提心論等（云云）
列龍樹論之中者。不出智論之。此似了義燈。而惠沼了義燈云。龍樹造大智論（云云）
又云。得壹菩薩。造法相了義燈。（云云）（未考云云已上裏書）
    大賢云。聖天菩薩。作百部百論。此一部理尤深。所以云廣百論（云云）廣百論本與三論之百論別。已又別有百字論一卷。同提婆所造也。十二門疏上云。龍樹傳及付法藏經竝云。無畏十萬偈。中論十二出。在其中（文）今考。龍樹傳竝付法藏但云。中論出無畏論。不云十二。可尋之。今推以中論義。唯加十二歟
    龍樹所造。有大不思議論十萬偈。釋華嚴經（波頗三藏院見華嚴傳也）十住毘婆娑。出自此也。又別有十住論。莊嚴佛道論。方便心論。具考之
    中論序疏云。龍樹所作。凡有三論。一無畏之廣。次十二之略。今是折中之說。故稱中論（文）（折中者均平義也謂處中耳）問。中百二論相對。何論先造耶。答（云云）問。若百論先造。中論在後者。龍樹者。提婆之師匠。其論可先製耶。若中論在前者。三論玄云。有諸外道。聞提婆之言不了。爲中論所破○方得悟（云云）明知。中論在後造之耶。答。今有二義。一云。百論先造。中論在後。龍樹在世時。提婆破外道（如傳）然龍樹在世時。久所製備百部。何妨中論在百論後耶。二云。百論在後。然玄所言者。非正製作時。但是對緣次第。依義列之而已。所謂百論正破外故在初（上根此悟）次歸正化竟。雖少有信。然猶未解。受佛經方悟。（中根也）有聞論尋經猶迷。聞中論乃悟（下根）有尋中論猶未解。因十二略文。始悟。此旣以佛經在第二。寧言百論在佛經之前耶。故知但是尋求次第。對緣差別。非開製作之先後也（雖有此通然正卽事。先後難定矣）（已下裏書）中論引四百論。此論提婆所造。智論引羅睺法師說。羅睺是提婆之弟子也。可以此證中百先後耳（已上裏書）

四論三論事

    問。百論治外閑邪。中論祛內流滯。大智釋論之淵博。十二門觀之精詣（中論叡師序之語也）四論旣興。宗致煥然。依何恒云三論。不稱四論耶。答。三論玄中。八義答之。論迹義中。唯以釋論。望三論辨異（通別異破收異而通別異者與此相應）三論玄答此問云。略有八義。一者。一一論。各具三義。一破邪。二顯正。三言教。以同具此三義故。合名三論。二者。三論。具合方備三義中。論明所顯之理。百論破於邪執。十二門名爲言教。以三義相成故。名爲三論。三者。中論爲廣論。百論爲次。十二門爲略論。三部具上中下三品故。名三論。四者。一但偈論。卽是中論。二但長行。所謂百論。三亦長行亦偈。卽十二門論。○五者。此之三部。同是大乘通論。故名三論。六者。此三部者。同顯不二實相。故名三論。七者。同是四依菩薩所造。八者同是像末所作。但欲綱維大法也（文）
    言一一論各具三義者。四論一一具三義故約義云三論。非約部云也。卽擧四論立三論稱。故知爾或但約三論顯三義同。雖大智論亦具此三。然不具八義。故不取之。例如第六第七八之義。思之（前義勝之）
    第二第三第四義意者。但以三義。部類周盡。故取三論卽足。第五義云。同是大乘通論。簡智論義。雖定望餘起信等義猶未足。要以第八相成。第六義簡小乘成通。簡大中分別法相。諸論第七義者。亦簡小乘成實等論。或亦通簡大乘支條論也。第八義者。爲簡馬鳴等。今欲□綱維大法匡正像故也
    又云。以智度論。對三論。則智度論爲別論。三論爲通論（文）
四中取三。正據通別也
    問。就三論中。分別廣略中樣如何。答。（見上文）問。中論長行。非龍樹所製。今正取龍樹提婆本論。爲所宗。若爾十二門。長行偈頌。俱龍樹所造。何以十二門爲略。以中論爲廣耶。依之分別長行偈頌。以中論爲但偈論。十二門爲亦長行亦偈頌如何。答。廣略中義。且通長行釋論故。亦百論爲中。以十二門爲略。論但云長行偈頌之時。正取本癡末。各顯一義。竝無相違矣
    又三論玄云。百爲通論之廣。中論爲通論之次。十二門爲通論之略。所以然者。百論通破障世出世一切邪。通申世出世一切正。故名通論之廣。中論但破大小二迷。通申大小兩教。不破世間迷申世間教。故爲通論之次。十二門但破執大之迷。申大乘教。爲通論之略（云云）
    問。約三論中廣略如何分別耶。答（見上文。）問。中論品數卷軸俱多百論。然何以百論爲廣。以中論爲其次。況傍文以中論爲廣。以百論爲次。如何會通耶。答。今約破申義（如文）
    問。以中觀論可云大乘別論耶。答。大乘通論也
    問。中論宗旨。專顯八不中道。申無生正觀。此則以大惠爲宗。以實相爲要。般若經宗歸。唯顯此論。況中論卽是智論之骨髓。（云云）智論解般若一部。爲大乘別論。中論爲骨髓。何得通論之稱耶。答。中道卽是佛道之大宗。八不豈唯般若一部乎。大乘部同明此義。故知此論定是通論。故四諦品疏釋。若先非佛性之偈。此偈卽釋涅槃經文。故不應言但申般若（云云）又玄論八不義云。八不處處經論散出（云云）卽且擧二文。謂本業瓔珞。大涅槃經也。但云智論骨髓者。一往之言。正是無畏之要節耳。然智論中。義亦相開。故亦云其要也。良以智論文。雖釋一部。意通包諸經。故論迹義云。若是釋論。○意致通漫。而釋一部文言（云云）所以云。彼論要唯據義非文。故爲通論也（已上一義）又可云中論專解般若。故此論長行。及分別明菩薩般若燈論等。并以般若經文。解論大宗。但言通論者。文旣不解一部經文矣。義亦兼餘教。又卽所申般若。是最大經。遍被諸經宗。故雖意正釋般若。亦爲通論也。（已上一義）雖有二義。前義爲勝。八不義云（解論初八不之引來中有此文）故相傳云。中論是釋論之骨髓也（文）

四論玄文卽同之

    般若燈論第十五卷。造論竟禮龍樹頌云。牟尼法王子。大智阿闍梨。以般若妙理。開演此中論（文。題下云分別明菩薩釋。法琳云清辨。云云）
    又第一云。我師聖者。如自所證。於深般若波羅蜜中。審驗眞理。開顯實義（云云）此論波頗蜜多羅。貞觀中中譯。非嘉祥所覽。

裏書云

    法誠云（釋迦成道記注也）明辨論師。欲求長生。待慈氏下生。入修羅宮（略之）
    又云。南天竺國。論師名迦毘。造論名般若燈。謂根本無分別智。有寂照之功。故以燈爲喩（文）（明辨迦毘二名別出之）貞元錄云。般若燈釋十五卷龍樹本（分別菩薩釋作明知識。）（已上裏書）
    中論因緣品長行。引般若婆羅蜜經云。菩薩坐道場時。觀十二因緣。如虛空不可盡（云云）
  （智論第八十卷釋此文云。離二邊故。假名爲中道。○如虛空無法故不盡云云具可見之）
    中論序疏云。○龍樹所作。凡有三論。一無畏之廣。次十二之略。今是折中之說。稱中論（云云）（五義釋中名。可見之。於百部中。擧三者。廣略相開故也。龍樹傳云。中論出無畏論也）
    問。就諸部論藏。如何論通別義乎。答。通破大小。通申兩教。名通論。卽如中論也。各破大小迷。別申兩教。名別論。如攝大乘成實論等。就大小別論。各有通別（云云）      三論玄云○若通破大小二迷。通申大小兩教。名爲通論。卽中論是也。○（前二十五品申大小。後兩品申小）二者別論。○如攝大乘論。地持論等。謂大乘通論。十地論。智度論等。大乘別論。如成實論等。通申三藏。謂小乘通論。○舍利弗。別釋佛九分毘曇。如此別釋三藏。故是小乘別論。就三藏中。復有通別。若具釋一藏名爲通論。別釋一藏中一部。名爲別論也（文具可見文之）

裏書云

    律云。論阿毘曇者。九分修多羅（云云）私云。九分阿毘曇。卽名九分修多羅也。以是法本故如百論本。名修妬路也（已上裏書）
    問。中論旣通申大小。故但名大小通論。而非大乘論耶。答。猶名大乘論也
    又玄云。問。中論旣通釋大小。應名大小通論。不得名大乘也。答。雖釋大小。但爲顯大故。是大乘論（等文）問。若爾但是大乘論。應如攝論等但名大乘通論。何以攝論等雖云大乘通論。而名別論。以中論獨爲通論耶。答。實唯是大乘。以大乘是寬廣故。亦通申小乘。以大容小故。故且對攝論等唯申大乘以中論。爲大小通論也（意云約大乘小乘分部。唯是大通論也。然約大乘中。爲細分別故。且立大小通論耳）
    又一義云。上且顯通釋大小名通論。非名大小通論。以是大乘論故也（此義非也。雖是大乘論。亦名大小通論何咎。且對攝論等唯申大乘故矣）
    十二門論。是大乘通論。百論如中論是大小通論。而屬大乘通論也（具如文）

裏書

    有記云（釋迦成道記太原王僎法誠註）或十支宏闡。或千部欝興（天親）馬鳴龍樹。繼其芳。無著天親。播其美。或提婆鑿眸而作器（提婆菩薩）陳那石以飛聲。或百偈。祛於外宗。或十師訓賛於遺頌。或聞經而夜昇兜率。或待佛而窟寄修羅（清辨）或劍誓首以要期（提婆菩薩）或象馱金而請釋（天親菩薩）或賞能而食邑（在世摩陀那）或得勝而建幢。或論般若之理也名燈。或清辨。或究俱舍之非也名雹。莫不殊塗異轍。終會一源。自有及空。咸滿萬德（已上裏書）
    問。以攝大乘論。名大乘別論耶。答。通論。（云云）問。釋阿毘達摩經攝大乘品（見新譯論及隋攝論可考知之）故論（梁攝論）第一云。○又爲顯經名譬如十地經（云云）又云。復次此論說阿毘達摩大乘修多羅者。欲顯如來法門別類。及顯此論別名（云云）旣以十地經而例之。人顯法門別類。豈非大乘別論耶。答。阿毘達摩者。卽攝大乘論也。又此論攝諸大乘經中義。故名攝大乘也。欲顯法門別類者。於聖教中。以大乘別。如大乘中以十地別故也。又後案云。佛經中有阿毘達摩大乘經云也。見安樂行品疏也

裏書云

    安樂行品疏云。大乘三藏。如攝大乘論說。○有人云。○地持論等。爲大乘阿毘曇藏。今謂大乘中。自應有三藏。不應引論（云云）
    意云。攝大乘論。明大乘三藏。卽以阿毘達摩。顯經名也。應非以論爲毘曇藏。若爾何故攝論名通論。以釋阿毘達摩經故耶。答。以釋大乘阿毘曇及修多羅二藏故。不名別論。故論第一文云。攝大乘論者。擧今論也。言卽是阿毘達摩教。及大乘修多羅者。擧所釋教也。天親釋云。若離阿毘達摩名。不知此論是聖教等者。釋三藏中阿毘達摩故。是聖教也。言又爲顯經名等者。別顯所釋經名。謂阿毘達摩經也（已上裏）
    梁攝論一云。論曰。攝大乘論。卽是阿毘達摩教。及大乘修多羅（無著本）釋曰。○若離阿毘達摩名。則不知此論是聖教。爲此義故。又爲顯經名。譬如十地經（云云）又十五終云。論曰。阿毘達摩大乘藏中。名攝大乘。此正說究竟。問。天親攝論。別釋無著一論。名別論耶。答。以無著本名通論。天親釋從本亦名通論。而非別論。凡論通別。但望佛經故。本末論總爲通論也（若爾如毘婆娑。別釋發智。然從本論。亦是三藏中通論歟。可尋之）問。今論宗。唯破內外大小迷失更無所立耶。答。論宗幽玄。破立難定。欲卽釋文取之。言勢亦無定方。然今惟之非無宗致。有破有申。有取有捨。謂破內外迷失。顯世出世間正理。拂大小執見。申半字滿字教門。故知論宗。非唯是破。具足破申二義門也。問彼文撿旨。唯是破邪遣蕩言耳。依之論序云。言而無當。破而不執。（百論肇公序）大師承其說云。三論橫破諸法。竪除五句。唯破不收（論迹義）今言破申俱存。豈不違此等諸文耶。答。委考釋文。自可悉之。論迹義云。若是三論望釋論。則唯破不收。若釋論望三論。亦收亦破。○（云云）（四論已同宗旨何遂此異有耶。然異之者。且是爲別論宗。互相開避而已）
    又云。若是中論。以諦爲宗（智之諦意。顯因緣諦也）百論以諦知爲旨。十二門大望同於中論。○此是師一時之語。通別圓之意耳。○凡有二意。一者菩薩造論。唯爲欲申佛教。中論申教。以二諦爲宗。百論亦爲申教。何不得以二諦爲宗。二者。○肇師序云。通聖心之律塗。開眞諦之要論。豈不用二諦爲宗。○（云云）
    三論玄云。問。經中有立有破。論主何故。一向破耶。答。末世鈍根。迷佛立破。竝皆成病。是以論主。須竝破之。然後具得申如來破立。○（云云）今請學者。具尋本文。
    又云。論雖有三義唯二轍。一曰顯正。二曰破邪（云云）

裏書云

    有記云（成道記注也）天親菩薩爲衆講婆娑論。以一日所講之義。乃造一頌。攝之赤銅葉刻字。置象頭上。出金五十斤。置象尾上。自坐中間。擊鼓唱言。有能破此義。當奉此金。諸國無人能破。乃將頌并金。寄與罽賓國。諸婆娑師。亦不能盡解彼諸師却加五十斤。迴餉天親。請作釋文。天親由是自造長行釋頌。卽今俱舍論是
    又云。昔迦濕彌羅國。有論師名衆賢。見天親俱舍論。乃造五千頌。斥其非義。名俱舍雹論。以世間雹。能壞稼禾花菓故。以喩爲名。乃將徙持論尋訪天親欲定是非。天親爲諸國無正人。爲量果。遂避而未就甫近。一驛衆賢忽覺氣。不能前進。乃修書遣弟子。送論與天親。其書略云。不自量力。作爲此論。智小謀大。死期至（矣）菩薩抑揚至理。若得存遺文。則死而無恨也。天親讀其論。見文多順己義。又重其知過。乃爲更名順正理論焉（文）又云（十支論之法相云云）言十支者。一略陳名數支。卽百法論。二粗釋體義支。卽五蘊論（皆天親造）總包衆義支。顯揚論。總攝大義支。攝大乘論。（無著）分別名數支。雜集論（無著師子覺賢惠等三菩薩造）離僻處中支。辨中邊論（無著）摧破邪山支。二十唯識論。高遠法幢支。三十唯識（二世親）莊嚴體義支。大莊嚴論。攝散歸觀支。瑜伽論。（二慈氏）成道記注之
    有記云。天親菩薩。始宗有部。造五百部論。明小斥大。後悟大乘。便造五百部。故天竺呼爲千部論師焉（略之）成道記注之。已上裏書云（良快私云此裏書可有上成道記下歟。至此書之若傳寫之誤歟。可正之）
    問。三論意具破邪顯正。爾者其所破。有幾宗別耶。答。略有四宗。一外道。二毘曇。三成實大乘（如方廣等。見三論玄。）
    問。外道者何。答。天竺四術。震旦三玄（云云）
    四術者。一邪因邪果。二無因有果。三有因無果。四無因無果。九十六術之中。宗要有此四執也
    三玄者。孔子老莊子之教。老子云伯陽。孔子云孔丘。
    三論玄云。設令孔是儒童。老爲迦葉。雖同聖迹聖迹不同。（云云）設令老表非必所許也
    又述什公語云。老莊入玄易惑耳目（云云）法琳破邪論云（法琳學三論唐始人已）清淨法行經云。佛遣三弟子振旦教化。儒童菩薩彼稱孔丘。光淨菩薩。彼云顏回。摩訶迦葉彼稱老子（云云）
    裏書云。灌頂經有文（佛遣三聖於振旦。云云。已上裏云）涅槃疏第九云。若如他所明心言。釋迦教是佛法。周孔莊老等。此是西判。莊子等皆是人乘。老子則是天乘。豈非佛法耶。故清淨法行經中。自明老子則是迦葉（等文）（此釋所有文字皆是佛說也）

裏書云

    尋云。清淨法行經者。此方外教仙經類歟。爲當正是佛經歟。答。佛經也。見錄之
    又周孔者一人歟。二人歟。周者周公旦。孔者孔丘歟。開元錄（智昇師）疑惑再詳錄
    清淨法行經一卷（記說孔老顏回事已上裏書）
    問。若言周孔老莊皆是佛說者。何故玄中。云天竺四術。震旦三玄。皆爲外道耶。答。佛教自有五乘正法。震旦三玄。亦屬天乘人乘之類。然有益者。攝屬正法。若無益者。皆爲外道。亦是所破也
    弉疏又云（上文具也）大論云。○明佛法有五種說。一者佛自說。二者弟子說。三者天說。四者仙人說。五化人說等。皆名佛說也。然於衆生有益者。皆是佛說。若無益者則是外道（云云）
    問。毘曇論藏。有幾部類耶。答。六本阿毘曇也（云云）
    問。何不擧天親俱舍論耶。答
    三論云。部類甚多。略明其六。一者。如來自說法相阿毘曇。盛行天竺。不傳震旦。二者。隣極亞聖。名舍利弗。解佛語故造阿毘曇。凡二十卷傳來此土。三者。佛滅後三百餘年。有三明六通大阿羅漢。姓迦旃延。造八揵度。凡二十卷傳來此土。○四者。六百年間。有五百羅漢是旃延弟子。於弟子於北天竺。共造毘婆娑。釋八揵度。毘婆娑者。此云廣解。於西涼州譯出。凡有百卷。値兵火燒之。唯六十卷現在。止解三揵度也。五者。七百餘年。有法勝羅漢。○作二百五十偈。名阿毘曇心。凡有四卷。亦傳此土。六者。千年之間。有達摩多羅○造四卷合六百偈。名爲雜心也。其間復有六分毘曇。釋論（第二卷）云。目連和須密有餘論師共造。並不傳此土。唯衆事分毘曇。是六內之一。此土有之。復有甘露味毘曇二卷。未詳作者。並傳此土（文）
    （後至唐代。六足之中。猶施設一論。未譯之。復有六分者。卽六足論也）
    （八犍度是發智同本也）
    有云。六足發智。并是薩婆多論也。今云。薩婆多專弘此論。如經部以經爲量。經非唯是經部之經。此亦如是。此論非唯有部論也（玄云。而阿毘曇是十八部內。薩婆多部。文此呼專學毘曇。云阿毘曇人也。非云論如云經部矣。又婆娑結集時。六百年者。唐三藏說云四百年云云相傳不同也）

裏書云

    舊俱舍二十二卷
    陳眞諦於南海郡。譯出之。惠愷筆受。此論佛滅後千一百餘年。婆藪盤豆菩薩所造（云云）此論本宗。是薩婆多部。其中取捨。以經部爲正（文）又此菩薩造大小乘論。凡數十部（云云）
    新俱舍光記云。往有三藏眞諦法師。已於嶺表譯茲論（云云）圓暉云。陳朝三藏眞諦法師。有於嶺南成二十二卷（云云）今案。嶺表則嶺南也。舊論序云。南海郡卽是歟
    百論序疏云。先造小乘五百部論。後迴心造大乘五百部論。（取意）又云。時人稱爲千部論主（云云）（良快私云已上俱舍處京書也）大論二云。有人言。佛在時。舍利弗解佛語。故作阿毘曇。後犢子道人等讀誦。乃至今名舍利弗阿毘曇（良快云。此舍利弗毘曇下裏書也）四論玄云。（第十）高唱嵩法師云。更有餘處請將去。故翻不竟。（具如奧也良快云此婆沙下裏書也）
    四論玄十云。四卷毘曇（二百五十偈。法勝卽引傳云。青目作長行云云）
    貞元目錄云。阿毘心論四卷
    法勝阿毘曇心論經卷（可對三玄案也良快云已上阿毘曇心論下裏書也）雜心論初序分云。無作虛空論智者尚不了。法云般藪波豆。作六千偈論之（良快此雜心論下裏書也已裏云）
    問。成實論。誰所造。復從何部出耶。答。師子鎧之所造。從多聞部中出（矣）又云。從曇無德部出（云云）裏云維摩疏第一（成實論大小乘已上裏書）
    玄教迹義云。成實論主。從曇無德部出。出於七百年。名訶梨跋摩。
    三論玄云。佛滅後九百年內。有訶梨跋摩。此云師子鎧之所造也。其人本是。薩婆多部。鳩摩羅陀弟子。慨其所釋。近在名相。遂徙轍僧祇。大小兼學。○二百二品十六卷。文四諦建章五聚名義（云云）
    又云。問。○成實宗。正體何義。答。有人言。擇善而從。有能必錄。棄衆師之短。取諸部之長。有人言。雖復排群異。正用曇無德部。有人言。偏斥毘曇。專同譬喩。眞諦三藏云。用經部義也。檢俱舍論。經部之義。多同成實（文）（又此論宗有三說。有言大乘。有言小乘。有言探大乘意。以釋小乘。云云）
裏書云（舊俱舍疏五十三卷。三藏法師所制見序也。惠愷受法師書之。論并頌及義疏之）
    舊俱舍序云。尋求此土。先譯經部。止有成實一論。成實乃以經部。駁斥金師。其間所用。或同金部（云云）（惠愷作。卽筆受人。見序文也）
義章賢聖義云。依曇無德。一時見諦（乃至）成實法中。存依此義（云云）（已上裏書）
    又云。至二百年中。從大衆部內。又出一部。名多聞部。○其人具足誦淺深義。深義中。有大乘義。成實論卽從此部出（云云）曇無德及說。經部并上座部之類也。今意成實宗。異之悉之。問。成實若自多聞部出者。何唯小乘耶。又於大小。具合三釋中。但言小乘。不存餘二耶。答。可見玄具文之
三論玄云。二百二品。並探四阿含。十六卷文。竟無方等。（文）
難云。若爾者。何云多聞部深義中。有大乘義耶。答。似易而勞。又云。大衆部將華嚴般若等大乘。雜三藏中說時。有信者。爾時有親聞大乘者故（取意）
    問。有幾人迷大乘二部耶。答
    三論玄云。迷失二諦。凡有三人。一者毘曇。執定性之有。迷於假有。故失世諦。亦不知假有宛然而無所有。復失眞空。次學大乘者。名方廣道人。執於邪空。不知假有故世諦。旣執邪空。迷於正空。亦喪眞矣。三者卽世所行。雖具知二諦。或言一體。或言二體。立二不成。復喪眞俗（文）（初一是學小乘攝大教。後二學大迷文也。成實不知假有宛然卽空。故亦屬初執。毘曇且擧類耳）
    問。唯識等學者云。境空心有義。及假有不空義。於此三中。屬何迷失耶。答。墮第三類。二諦各有別體義也。又不知假有卽空義邊。同第一執。而大小別也。又境空邊者。隨方廣空。若當時唯識宗。於境中唯空所執故。不同方廣偏空。但隨二體執。便違般若中道教。色卽是空空卽是色也。難云。中邊論云。如是理趣。妙契中道。亦善符順般若等經說。一切法非空非有（此歎三性之法門也）以偏計所執故非有。以依圓故非空。故雖不空依他識相。猶能契般若中道。何亦須空耶。答。旣云假有。卽世俗有。旣世俗有。寧非眞空耶。俗有眞空。亦卽非空非有中道（云云）
    大般若五百七十一云。眼等六根。色等六境。世俗爲有勝義爲無（云云）
    問。同世五師者何。答。一曇無德。二摩訶僧祇。三彌沙塞。四迦葉維。五犢子（中論玄文）問。小乘有二十部。何唯云五部耶。答。當世盛行（中論玄）大乘玄五。四論玄十。沒犢子。出薩婆多。更有異世五師。謂迦葉阿難等也

裏書云

    付法藏第二云。阿難付法摩田提（略）第三卷。阿難以法付屬商那和修（云云）
    阿育王經七云。世尊付法藏與摩訶迦葉。入涅槃。付阿難。入涅槃。阿難付末田地。入涅槃。末田地付舍那婆私。入涅槃。舍那婆私付優婆笈多。入涅槃。優婆笈付絺𣷫柯（文）阿難。末田地。舍那婆私。次第也
    又云（摩訶迦葉語阿難言）世尊付我法藏。付已而入涅槃。我今欲涅槃。以法藏付汝。汝當受持。爾時王舍城。當有商主兒生。以舍那衣覆。○汝當教化令其出家。汝當以佛法藏以傳與之（文）又云。是時阿難。付屬舍那婆私復說。○名優婆笈多。汝當教化令其出家。其是世尊所說無相佛。我涅槃百年後。當作佛事。是時舍那婆私
    答。言如是（文）
    又云。長老阿難。於涅槃時（雪山仙人乃五百弟子出家受具足）第一羯磨○（得須陀洹乃至）第四羯磨除一切煩惱。得阿羅漢果。仙人及弟子。於恒河中出家。是故名末田地（翻中）我今欲涅槃。此法藏汝應受持。○（佛已說）應持法藏入彼國。末田地。答言爾（乃至）是時末田地廣布法藏。現種種神力。與諸檀越。共學佛法。令其解悟。然後涅槃。（云云）（未見付屬舍那波私。故知初略錄文應是後人謬記歟）
    又云。是時長老舍那婆私。次第次第行。至摩偸羅國。優流漫陀山。坐於繩床（云云）（已上裏書）
    問。二十部者何。答。中論玄云。從上坐部。都合有十一部。大衆部有七部合成十八部。足根本部爲二十部（文）      問。玄教迹義云。從大衆部。分爲九部。○上座部因諍論。分爲十一部（云云）考宗輪論等。大衆部類。總有九。餘是上座部類（委考知之）
    答。此是相傳不同也（文殊問經云。摩訶僧祇部分別出有七體毘履十一是。謂二十部十八及本二。悉從大乘出等文。十八部論云。僧祇分九云云）
    四論玄十云。什法師云。僧祇出九部。上座生十一部。漫陀山云。上座出十二部。此是近代。胡僧所說。今以十一爲定（取意）
    又云。上座三百年後。更生二部。一薩婆多。二雪山部。此部無續。自薩婆多。出彌沙塞。（反覺僧祇）自彌沙塞。出曇無德。次從薩婆多生迦葉維（并）僧祇。爲五部。諸師相傳云。婆麁羅是僧祇律主（取意）上座部。轉名雪山。此非二分。故合爲一。然分本末。始終異故。亦分爲二。由此二說不同故。中論玄云。取其始終異執故有二十（文）又二百年滿。因外道大天諍。出支提山及北山二部。此間無西山住部。宗輪論有之。此亦出沒有異歟（凡大天有二人。大衆部初分時。百十六年。有大天是一已。又至二百年滿。有大天是外道。爲利養故出家也）

裏書云

    俱舍光記云（論第三）叙化地部計。卽是毘婆闍婆提。此云分別論師（云云）
同寶師疏云。曇無德部。眞諦云。　經部也（云云）
    十八部論（羅什法師。集又小乘論疏之）亦名分別異部僧論。
    部執異論（眞諦三藏譯）
    異部宗輪論（玄弉譯）
    文殊問經下卷。分別部品一紙餘。具明二十部分出時分。及說偈。攝之十八及本二。悉從大乘出。無是亦無非。我說未來起（云云）（已上裏書）

二十部出時不同

    問。二十部本末名數。及出時不同如何。答。中論玄云。從上座部。都合有十一部。大衆部有七部合成十八部。是根本二部。爲二十部（文）此依眞諦部執論。文殊問經。數同事別
    玄教迹義云。從大衆部。分爲九部。○上座部因諍論事。分爲十一（文）此依關中十八部論。新譯論同之（宗輪論）四論玄第十云。什法師云。僧祇出九部。上座生十二部。此是近代。胡僧所說。今以十一爲定（略取意）（近代胡僧當眞諦說）文殊問經下。分別部品云。佛告文殊師利。初二部者。一摩訶僧祇部（此三大衆老少同會共集律部已）二體毘履（此云老宿深。老宿人同會共出律部也）我入涅槃後。一百歲。此二部。當起從摩訶僧祇。出七部。於此百歲內。出一部。名執一語言（所執與僧祇同故言一也）於百歲內。從執一語言部。復出一部。名出世間語言（稱賛辭也）○（高拘梨柯多聞只底舸山名也東山北山次第轉出竝云於百歲內）於百歲內。從體毘履部。出十一部。於百歲內。出一部。名一切語言（律主執三世有故一切可語言也）於百歲內。從一切語言。出一部。名雪山（亦律主居處已）○（從雪山出犢子法勝賢一切所貴。荷山大不可棄法語（次作法護）迦葉北修妬路句。次第出皆云。百歲內二十部住。竝標律主也。若本宗竝明同義者。唯是由律故別部分宗別耳。）摩訶僧祇部。分別出有七。體毘履十一。是語二十部十八及本三。皆從大乘出。無是亦無非。我說未來起。
    十八部論云（什法師集亦名分別異部僧論）佛滅度後。百一十六年（阿育王主閻浮提）從是始生二部。一謂摩訶僧祇。二謂他鞞羅（秦言上座部）卽此百餘年中。摩訶僧祇部中。更生異部。一名一說。二名出世間說。三名窟居。又於此一百餘年中。摩訶僧祇部中。復生異部。爲多聞。又於此一百餘年中。摩訶僧祇部中。復生異部。名施設論。又二百年中。摩訶提婆外道。出家住支提山。於摩訶僧祇部中。復建立三部。一名支提迦。二名阿婆羅施羅。三名欝多羅施羅。如是摩訶僧祇中。分爲九部。○至三百年中。上座部中。因諍論事三爲異部。一名薩婆多。亦名因論。先上座部。亦名雪山部（於薩婆多生犢子部。）犢子生。一名達摩欝多梨。二名跋陀羅耶尼。三名彌離亦言三彌底四名六成部薩婆多中（生彌沙塞。彌沙塞生曇無德。亦是三百年中。）薩婆多○（生優婆梨沙。亦名迦葉維。三百年）於四百年中。薩婆多部中。更生異部。因大師欝多羅。名僧迦藍蘭多。亦名修多羅論。如是上座部中。分爲十二部。一名上座部。二名雪山。三名薩婆多。四名犢子。○（餘准上。又明諸部執見不同。冷云修密多羅莊嚴云）
    今案上座部。亦名雪山部。故不別開之。成二十部也
    玄教迹義云。從大衆部。分爲九部。一名大衆部。二名一說部。三名出世部。四名窟居部。五名多聞。六名施設論部。七名枝提部。八名阿婆羅部。九名欝他羅部。三百年中。上座部。因諍論事。分爲十一部。一名薩婆多部。二名雪山部。三名犢子部。四名達摩欝多羅部。五名跋陀耶尸部。六名三彌底部。七名六城部。八名彌沙塞部。九部曇無德部。十名迦葉維部。十一名修羅論部（上座部亦名雪山部。故不更列之。九與十一合二十部）
    又云。於佛滅後二百年中。從上座部。出薩婆多部（文明五部文也。可考他之）
<PIC>T70022601.GIF</PIC>

    問。中論玄意。上座部本末合。有十二部。大衆合有八部。教迹義云。大衆分九。上座十一。如何相違耶。答。四論玄云。什云僧祇出九。上座十一也。上座出十二部。此是近代胡僧所說。今以十一爲定（略）今案。中論玄。依眞諦部執論教迹義。依關中說。問。關中所出。十八部論云。上座部中。分爲十二部（云云）何云依什師上座部分十一部耶。答。教迹義列名。全同十八部論。而云上座分爲十一。均師章同之。然十八部論。合前後名列有十二。然論自云先上座部亦名雪山部。又出二十部。計不別。出上座部義。又但名十八部論。不云十九。若上座十二者。末宗有十一部。然云大衆部有九。末卽有八。若定上座末十一者。豈非十九。何名十八部耶。故知什意。上座本末。是十一也。問。上座或十一。或十二可爾。大衆部或八或九。何故不同耶。答。十八部論。宗輪論並云。外道大天。出家時有三部。支提迦（新名制多山）阿婆羅陀羅（新名西山）欝多羅施羅北山。眞諦部執。闕無西山。故減一數也。問。文殊問經與部執論同云。僧祇有八。而云只底舸東山北山。此亦同。羅什論僧祇有九說出三山女何耶。答。只是相傳不同。安可會通之。若欲論者。羅什論辨唐譯。有說假部。亦出支提等三山。部執論有分別說。卽說假部也。而無西山。文殊問經。以東山替西山。而闕無說假部。經不明。宗計異。今案。東西者。只是傳者。取名異耳。經闕說假部。眞諦無西山者。亦是傳者不同耳。又若欲會者。同云八部。故說假卽東山部。同無西山也。問。中論玄云。法尚部。舊曇無德。而舊論。以法護爲曇無德者。法護出自正地。法尚出自犢子。何故違耶。答。舊者只是先舊所傳。非的關十八部論（然未決疑）問。經部者。新舊皆云。四百年出。玄論獨云三百年者何。答。上座中諸部出時。多在三百。故且乘文勢。亦云三百或四百。初從大數云三百。或相傳不同。更可尋之。問。五部者何。答。中論安證記出二說。一云卽婆娑五百羅漢。一云別有五百部。初義意。五月百羅漢。各有部衆也
    中論玄云。所言五百部者。智度論釋波若。信毀品云。佛滅度後。五百歲後。有五百部。○執諸法有決定相。聞畢竟空如刀傷心。（云云）（六十二文也）
    又云。六百年間。五百羅漢造毘婆娑（取意）五百年後。卽是六百年間。龍樹出世。正由此耳
　　智度論六十二云。是聲聞人。著聲聞法。佛法過五百歲後。各各分別。有五百部。從是以來。以求諸決定相故。自執其法。不知佛爲解脫。故說法而堅著語言。故聞說般若諸法畢竟空。如刀傷心。皆言決定之法。今云何言無（文）（傷者損也心者內心也）
    問。方廣道人何人耶。答。是偏空人也。問。大小乘中是何耶。答。或大乘。或小乘。然正學大乘人。方廣卽是大乘名也
   三論玄云。次學大乘者。名方廣道人執於邪空（等文）二諦章上云。小乘不識二諦者。則是前方廣薩衞兩人（文）又云。次方廣不識二諦者。未知此人何學。波若若小乘學。則推畫起邪見有分。旣無諸分。亦無於有起邪見。波若大乘學。卽聞大乘說起邪見。聞大乘說畢竟空。不知何因緣。故空。若都畢竟空。云何分別有罪福報應等。若有罪福。卽不應空。推畫空便起空見也（云云）

裏書云

    他宗云。構畫分別（云云）玄佛性義云。豈非背自師作推畫（云云）（已上裏書）
    推畫者。以惡惠推求所有。便畫都無所有。故云推畫也。又畫字應作畫字。推畫見佛性義也。此類雖聞大乘而墮小乘。如大衆部多聞分別部等也。然方廣者。只是大乘異名。正是大乘中執空者也
    中論疏記上云。方廣道人。卽一說部宗。諸法但名。都無體相云。三論玄云。此部執生死涅槃皆是假名。故云一說（文）此自大衆部中出（云云）大論一云（特子比丘說五衆和合。有人法五法藏中。不可說法藏。攝一切有。道人言。陰界入有。於中無人。此取意抄之）
    方廣道人言。一切法不生不滅。空無所有。譬如兔角龜毛常無（文）
    二諦上云。次方廣道人。計一切法性空。如龜毛兔角。無因果君臣父子忠孝之道（云云）
    又云。○方廣明諸法空。失於二諦○故中論初云。聞大乘說畢竟空。不知何因緣故空（云云）
    問。於小法有四種門。爾者其四種者。何等耶。答（云云）三論玄云。又釋論云。有四種門。一者阿毘曇門。二空門。三昆勒門。此云篋藏也。罪空非有門。不得波若方便。學毘曇門則墮有見。學於空門則墮空見。學昆勒門則墮亦空亦有見。學非空非有門則墮愚癡論。若得波若。心無染著。隨機適化。通道利人。無相違背。而成實毘曇。各執空有。互相排斥。障道增見。皆失佛旨也（文）（昆者平聲古渾反。法并玄第二引此說同之）
    論十八云。○如是等種種異說。無智聞之。謂爲乖錯。智者入三種法門。觀一切佛語。皆是實法。不相違背。何等是三門。一者蜫勒門。二者阿毘曇門。三者空門。○蜫勒有三百二十萬言。佛在時。大迦旃延之所造。佛滅度後。人壽轉減。憶識力少。不能廣誦。諸俾道人撰爲三十八萬四千言。若入蜫勒門。論識則無窮（云云）大論第二云

裏書云

    大論二云。摩訶迦旃延。佛在時解佛語作蜫勒。　蜫勒秦言篋藏也（乃至）今行於南天竺（云云）
    又云。如是等分別一切法。亦名阿毘曇。爲阿毘曇三種。一者阿毘曇八犍度身及義略說三十二萬言。二者六分略說三十二萬言。三者鞞勒略說三十二萬言。鞞勒廣比諸事。以類相從。非阿毘曇也（已上裏書）
    又云。若不得般若波羅蜜法。入阿毘曇門。則墮有中若入空門。則墮無中若入蜫勒門。則墮有無中（文）
    維摩經疏云
    四論玄十云。○大迦旃延。造昆勒論。亦云鞞勒論。釋論注云。秦爲篋藏也。○若入此法門。論義則無窮。明諸法並是假施設。故俱舍論引如假施設說。成論亦云。假施設經中說。卽是彼經論也（文）（昆字論作蜫卽同音也。均師章云。亦云鞞者卑音又步迷反。今推云。昆之濫。又蜫鞞之近故致此謬謂歟）
    問。論旣說三門。玄中何云四門耶。答（云云）可尋之。義准釋歟。若約四種釋義。云之者。應是無方釋義所攝也（引一中解無量之文證無方釋義也）問。成實論許假名有。應是亦有亦無門。若以假有。從實無。但說空亦癈假。偏論實者。蜫勒門亦應是空門。諸法皆假施設故。卽實無耶。答。成實專明性空義。昆勒專明假有。假有望實有。名爲非有。望性空。爲非空。然就道理。卽與成實不相違。同是假有實無故。若約分別法相。卽毘曇類。以施設足論。是六足論所攝。玄云。復有六分毘曇者。卽應是六足論也（更尋之）
    問。北地攝論唯識佛地等論。爲是今論所破歟。又瑜伽顯揚辨中邊等論如何。又掌珍比量方便心等論。必可依憑歟。
裏書云。鋤智光（鋤田寺籠居處也非公請時所住耳）
    仙光疏記中云（疏第三卷處）點同破者。就一異事。其執並同悉破之。故點者就也（云云）內道執著同外道。破外卽破內道。小乘執著同外道。故破外道則破小乘也。大乘執著同小乘。故破小乘卽破大乘。名之爲點同破也（已上裏書）答。馬鳴龍樹提婆天親等。並是所宗。青目等注。非名爲規模（因中三藏正乖闕。曇影法師。顯四處之失等也。如唯識十大論師等者。亦如青目之類。非必所許。佛地論云。大乘正法千年已前。清淨一味也。若約時代謂之者。且千年以前。正法中所製用之。以後諸論。非定量。舊俱舍序云。世親出千百餘年也）地論攝論天親所造定可依之。唯識佛支條論家。非必用之。然唯識之本論。天親所造。卽地論攝論之類也。瑜伽者。慈尊所說。無著所傳。其人可信人。又其論宗。亦是大乘眞極（然瑜伽如中論是大小通論也。十七地中。通申大小乘。故地持唯取大乘所。故但云大乘通論也）雖非嘉祥所覽。亦應爲定量。餘隨應皆可准知之（馬鳴起信論。亦應爲量。掌珍專顯龍樹宗。大分可用之。又唯識佛地委尋隨從龍樹提婆論宗。然於違處。不可始勞也）

裏書云

    眞諦三藏九識章云。天親造論百部（云云）
    新俱舍序云。天親菩薩纂論千部（云云）（圓暉竝實會同之）舊俱舍序云。造大小乘論凡數十部（云云）（今案。千部內眞諦所覽。唯數十部歟。若准四論玄者。實唯數十部。而假借爲千歟）
    四論玄第五云。二胡道人令人信。故好假借天親菩薩名。安置已作論中。起信是虜魯人作。借馬鳴菩薩名○（云云）均師四論玄第十云。起信。有云。是北土地論師造也。而未知見非。（取意）正文云。北諸論師云（起信論）非馬鳴造論。昔日地論造論。借菩薩名目之。故尋不見。翻經論目錄中。無有也。　未知定是不（文）（今考後代目錄有之）
    又云。婆沙六十卷。傳來江左。餘四十卷。於西涼州。爲兵火燒。出祐律師目錄也。高唱嵩法師云。更有餘處請將去。故翻不竟。六十卷中。但釋前四度。餘四十卷。不來此土（取意。已上裏書）
    名玄第七云。問。生肇融叡。並注淨名。何故不作此釋（非唯二身亦名三佛。故於三佛起此疑而生）答。其人非無斯意。但于時經論未備。故義不分明。
    問。云何未備。答。涅槃華嚴大集等經。地論金剛般若攝大乘法華唯識寶性之流。皆脫傳此土如叡公喩疑論云。什師不見六卷泥洹。其人若見此經。當如日月朗其盲。甘露流其四體也（云云）（惠叡喩疑論）
    問。若爾。他家學者。亦應云嘉祥鑚仰經論未備。何者深密瑜伽之文。唯識對法之論。脫傳漢土故乎。答（云云）      名玄第六云○一爲學攝大乘及唯識論人不取三性。存三無性理（乃至）用此以爲妙極。今對破此。故中論云。諸法後異故。故知皆無性。無性法亦無一切法空故。問。二論主云何相破。答。二論主義實相成。但天親借無性破性。故偏歎無性。而學人不了。遂守無性。龍樹明中實。遠離諸邊顛倒（云云）（今慈恩之疏。唯識宗三性三無性。俱存之）
    華玄四云。問。諸大乘經所明。及中百大乘論等所辨。可信受。如唯識攝大乘及法華論等。何必可信耶。答。此論同是婆藪所造。付法藏中。親有其人。是故可信。又觀其義意。與大乘論。語言雖異意不相違是故可信（文）（已上裏）
    問。中論玄初云。夫適化無方。陶誘非一。考聖心以息患爲主。統教意以通理爲宗（云云）疏云。開導爲宗（云云）此語爲大師自說歟。爲當傳述他語歟。答。此述興皇之語也
    疏第一云。師云。夫適化無方。陶誘非一（等文）述義云。興皇寺法朗法師（云云）又云。或言一師。或云大師。或直言師者興皇朗法師也（云云）
    問。云爾意何。答。初兩句。顯聖教多途。考聖心下。顯教多旨唯在一貫。謂聖教雖無量。意唯在開道。悉若更分別者。息患卽破邪開道謂顯正。可謂一切聖教皆破邪。邪破卽正顯。正顯必邪破也（如法華論破十種病及十無上是也）    中論玄云。○論雖有三義。唯二轍。一曰顯正。二曰破邪。破邪則下拴沈淪。顯正則上弘大法。故振領提綱。理唯斯二也（文）問。論意具破申二義者。卽是自是非他。豈契大士行耶。又則有勝負。應墮是非取捨之中。安是無所得宗耶。答。方便心論。初龍樹自起此問。卽自答云。但爲破邪顯正。復非自是非他（可見論文）
    又論迹義云。無勝無負所以能申（云云）
    又云。佛起緣說眞俗兩教意爲顯中實之道。但緣迷二教。不悟中實。成斷常病。今破緣邪執。申佛正教也。師云。非無其義。若只作此解。未近一家之意（乃至）卽申破病教。○（云云）（文廣勞故。不能具出。請委讀見之）
    意云。一云。破禀教成迷之邪執。顯不二中道之實義也。一云。破是病也。申亦卽申於佛破也。非別有所申也。今謂此後意者。大師且述興皇之一。勢論非。言全無所申。故師亦自云。非無其義也（重意云非無其義。一往見之。似傍有此義。今恐愚者迷。顯非傍意也）
    又論迹義云。他論有破有立此乃是增有所得。○今論。但破曾不自立。非止能破卽復能申。故大師擧猛將爲譬。前無所立。後無所顧。故能剪彼先醜。顯我皇威。菩薩亦爾。無生正觀。了內外諸法畢竟清淨。故能破洗虛妄斷常。顯出如來眞實。如此善巧。名爲破申。故論序云。儻然靡據而事不失眞。肅然無累。而理自玄會（云云）猛將者。王家之將也。與戎狄凶儻鬪時。唯能破彼陣。自無所顧。然而則能顯我皇威云也
    問。今論意。唯破執見顯無得之空宗歟
    答。中論疏第三云。三者羅睺法師。是龍樹同時人。釋八不。乃作常樂我淨四德明之。今青目據破病而釋。今欲引龍樹證因故生此同。述義云羅睺法師者。是龍樹第二大弟子。此人唯釋因緣一品。凡有七十二家注之中。此一家也。問。論主就四德。釋八不爲傍。就破病釋八不爲正耶。青目引之爲證。答。論主之意二俱爲正。然青目引破病義爲證耳。非四德之義是傍者也（已上）
　　又重牒第十新通明。一爲四人。二破四障。三修四因。德四果。此依眞諦三藏解。三藏依無上依經。及攝大乘論而解之。文旣廣不能具擧之
    又重牒八不攝法門云。然八不言約義豐。意深理遠。總攝一切大乘經論甚深要義（云云）
　　又第一卷之無生無滅。卽是勝鬘一實諦也。一實諦。是圓滿之法。斯論卽是究竟圓極滿字論也。此是一種正意。釋八不也（小略之）又無所得者。正觀異名。非唯空也
    元康云。羅什云。注三論家。有三十餘家也。河西道朗師。是曇羅懺師弟子。是師傳云。注三論家。有七十餘也。又眞諦三藏云。注三論家中。羅睺是最上注人。是以興皇朗師。請眞諦師。翻三論矣。但翻因緣一品竟。而師早死也（云云）
裏書（云）曇毛羅懺。卽曇無讖也（已上裏書）
    大論十八云。問曰。若無所得。無所行。行者何以求之答曰。無所得有二種。一者世間欲有所求不如意。是無所得。二者諸法實相中。決定相不可得。故名無所得。非無有福德智慧。增益善相（云云）
今謂無所得者。大乘正宗。故法相所宗。唯識亦云。現前立小物。謂是唯識性。以有所得故非實。住唯識（文）當知無所得。是無分別智異名。此分別有二種。一者加行正後。三智中。正體智。正照實相。名無分別。二者五法中正智。離妄分別。名無分別。卽通正後二智。其加行智。卽前二智方便。但可相從論之（加行正後三智。如實智義引攝大乘辨之）
    問。龍樹提婆論。唯破毘曇等執。及諸外道。不破成實及餘後代大乘小乘諸論。耶（訶梨跋摩九百年出也）答。亦破成實等後代論也。問。前論何破後論耶。答。中論玄。自起此問而答云。但令執著卽便被破。何論前後。若前論不破後迷。亦應古方不治今病。扁鵲之術。末世無益矣（文）問。若有執者皆被破者。今學者皆未得無得正觀。旣未得正觀。必有執著。若爾申龍樹論者。卽便自墮負耶。答。申無所得者。卽學無所得故無此失（一意）又以無所得主爲自宗。以自心執爲他宗。故亦是申無所得宗。以破他宗也
    中論疏云（重牒八不）自心起外道見。墮在道外。名爲外道。乃至心起大乘見。卽名大執。故遍可衆人卽是遍呵自心也（文）
    疏第三云。又○是此點同破。成實師有流來反去之義。地論師有乖眞起妄之來。息妄歸眞之去。如此來去。悉同外道。今列外道卽是破內（文）成實師地論師。竝是漢土大乘師名也

別簡論宗

  問。中論以何爲宗耶。答。以二諦爲宗也。問。旣名中論。可以中道爲宗。何云二諦耶。答。二諦卽中道也
    中論玄。答此問云。卽二諦是中道。旣以二諦爲宗。卽是中道爲宗。所以然者。還就二諦。以明中道故。有世諦中道。眞諦中道。非眞非俗中道。但今欲名宗兩擧故。故中諦互說。故宗擧其諦名。題其中（等文）問。旣知以二諦爲宗。卽是以中道爲宗事。爾者無以何知以二諦爲宗耶。答
    中論玄云。問。何以得知。此論用二諦爲宗耶。答。略有三種。一者瓔珞經佛母品。明二諦不生不滅。乃至不來不去。今論正明八不。故知卽是於二諦。○二者青目序論意。明外人失二諦。○龍樹爲是等故。造此中論。○三者開內曇影中論序云。○其要歸會通二諦。今還述舊釋。故知二諦爲宗（文。上文在此之次也）
    問。百論以何爲宗耶。答。以二智爲宗也。問。百論空品自云。破邪申二諦。何違論文。云以二智爲宗耶。答
    中論玄云。百論破邪申二諦。具如空品。未說亦以二諦爲宗。但今欲與中論互相開避。中論以二諦爲宗。百論用二智爲宗。卽欲明諦智互相成也（文）問。何以知以二智爲宗耶
    又云。提婆與外道。對面擊揚。鬪一時權巧智慧。但提婆權智。巧能破邪。巧能顯正。而實無所破。亦無所顯。故名實智（云云）
    問。十二門論以何爲宗耶。答。以境智爲宗也。問。中觀十二。只是廣略不同。中論旣以二諦爲宗此論同亦二諦可爲宗。依之論迹義中云。十二門宗同中（云云）何。會通耶。答。此亦互相開避也
    三論玄。辨此論宗旨云。亦以二諦爲宗。但今欲示三論不同。宜以境智爲宗。所言境智者。論云。大分深義。所謂空也。若通達是義。卽通達大乘。具足六波羅蜜。無所障礙。大分深義者。謂實相之境。由實相境。發生波若。由波若故。萬行得成。卽是境智之義。故由境智爲宗也（文）        問。因位萬行。果位萬德。皆是大乘深義也。而何但云大分深義所謂空也耶。答。大乘有分空分也。但言深義。未知何深義。故次云所謂空也。非唯空義。方是深也（見論疏也）
    廣百論第十云（提婆本。護法釋。唐三藏譯）然佛所說。無不甚深。二諦法門。最爲難測（云云）（此以二諦爲甚深也）
    問。百論明二智。爾者權智前但捨罪不捨福耶。答（云云）問。兩方有難。若捨福者。罪者是過患之源。尤可捨之。福則饒益之性。何又捨此業耶。若欲捨之者。但可依空。此卽唯是實智之境界。更非開權智。若不捨者。捨罪捨福。俱一時之對立。豈非巧智之所顯耶。爾者如何可云之。答。以福捨罪。以空捨福。俱是巧智之所爲也。故於權智前俱可云捨罪福罪唯緣有。名權智歟
裏云。劉者綽。百論之詩。傅大士二諦之頌。（已上裏書）梁劉孝綽百論捨罪福詩（出廣弘明集第四）劉綽賦詠百論捨罪福。
    尋因途乃異。及捨趣猶棄。苦極降歸樂。樂極苦還生。豈非輪轉愛。皆緣對著情。一知心相竭。樂染法流清。降（平聲降伏也又去聲下也歸也落也又云如此是云云）

裏書云

    東陽傅大士二諦頌云
    二諦竝非双。恒乖未曾名。沈浮隨不隨。飄颺泊無泊。其人本不學問。尚知二諦。不可一異。況尋經論者有定執乎（疏一）（已上裏書）問。今宗家意。以空義爲大乘宗極歟      答。專以空義爲至極之宗歸（古德說）又更驗之。備於毛目。則有無兼明。提其綱領。又圓中方極。檢論尋釋。尋釋。其意煥然也。問。若爾古德以空爲宗者。爲是謬歟。答。不爾以空爲宗。非無其意。應知對有所得大乘之輩。定執依他有。不知眞空卽空。依他彼但知遣。相空理。唯遮所執。故爲顯眞空空依他故。對有用空。此於實相。以空名說。實非唯空（是如下之）
    中論疏第二云。一者釋道安。明本無義。謂無在無化前。空爲衆形之始。夫人之所滯。滯在未有。若宅心本無。則異相便息。叡公云。格義迂而乖本六家。偏而不卽。師云。安和上鑒荒途。以開轍標玄旨。於性空以爐治功驗之唯性空之宗。最得其實。詳此意。安公明本無者。一切諸法。本性空寂。故云本無。此與方等經論什肇山門義無異也（文此文空義證也）
六家者。一本無義。二卽色義。三心無義。四識含義。五如仁義。六緣會義（此六家中本無與卽色亦有正義。亦有不正義）
    法華玄一云。又（問）大品三論可得明空。法華開權顯實。涅槃明常住佛性。何得明空。將非田父啞鹽舊醫用乳。答。法華盛開三軌。以空爲高座。廣明四模。以空爲安樂乎（等文）（此文空義證也）
    法華遊意云（明佛實非常無常事。）問。蓋是中論遣蕩之言。對邪之術耳。未知法華明佛其相云何。答。中論云。如來寂滅相。分別亦非佛。法華云。諸法寂滅相。不可以言宣。論主猶引法華寂滅相。明法身（云云）（已上裏書）
    中論五陰品云。是故若欲問答。尚應依於空法。何況欲求離苦寂滅相者（文）（空義之證也）
    十二門疏云。問。萬行爲因乘。衆德爲果。此論但明空。云何釋大乘耶。答。此論明於乘本。乘本若成。乘義則立（等文。空義之證此文實亦顯不空耳）中論疏二云。○六者。此之八不卽是妙法蓮華。何以知然。藥草品云。究竟涅槃。常寂滅相。終歸於空（等文）
    三論玄云。舊義實惠。但照空不達有。漚和但照有不達空。蓋是限局聖心。便成二見。今明至人。體無礙道故。有無礙之用。波若旣照空。卽能鑒有。方便旣涉有。卽能鑒空。具如二智中說（文）
    中論疏第二云。以空無性實故。不可爲有。有因緣假名故。不可爲無。此卽合中與假。皆是中道。問。此出何處經文。答。涅槃經云。亦有亦無。名爲中道。卽是其事。又涅槃無生死。不可爲有。有常樂我淨。不可爲無。如此之類。其義非一。問。云何用此以爲中道。答。中道是正義。明無性實有。於假名在義。始正故秤爲中（文）
    又云。問。若爾中假何別。答。論云。亦爲是假名。亦是中道義。故更無二體。約義不同也。問。若爾攝山師云。何非有非無。名爲中道而有而無。秤爲假名。則體秤爲中卽是假云何無別。答。此是一往。開於體用。故體稱爲中。用名爲假（乃至）若辨三中三假。則中假常通。後當具說（文）又圓中圓假之法門。可見疏文之又四十四假如玄二諦之
    去來品疏云。問。二乘但知十二緣空。墮於斷滅。大士具知。空與不空。應具墮二邊。
    答。大士知十二本空。故異凡夫之有。知有中道佛性不空。異二乘之空。又十二本空故非有。佛性妙有。卽非空非空。非空非有。卽是中道。問。就此義宗云何立於二諦。        答。大明佛法。凡有三種二諦。一者生死涅槃。合爲二諦。十二因緣虛妄空。名爲世諦。佛性妙有。不可說空。名爲眞諦。二者就生死之法。自論二諦十二因緣。猶如幻夢。往還六道。名爲世諦。而本性空寂。實無來去。名爲眞諦。三者就涅槃之法。自論二諦。涅槃妙有。名爲世諦。而涅槃亦空。名爲眞諦。（等文。三卷二諦章云。涅槃以妙有爲眞諦者。蓋是一丈之義也。經大宗以空爲眞諦取意。玄云。佛性義云。且對三修比丘作此說也）
    法華藥草品疏云。所謂解脫相下。双釋上一相一味也。免五住煩惱縛。故名解脫相。離三界內外業。故名離相。滅二生死苦果。故名滅相。究竟至於一切種智。釋上一味離前三相。故累無不盡。由離三相故。照無不圓。照無不圓故非無。累無不盡故非有。卽是中道之法也（文）
    又云。前明終歸種智。今文云。終歸涅槃。若以二文共相會者。前明終歸種智。謂三菩提果也。今云。終歸涅槃。謂果果也（乃至）問。旣言歸涅槃。何故言終歸於空。答。或名畢竟空。或名大涅槃。或名諸佛道也。然中論破涅槃品。正破四種涅槃。一破有是涅槃。二破空是涅槃。三破亦空亦有。四破非空非有。而後結云。涅槃絕於四句。超於百非。不知何以名之法。名爲空也（文）
    華玄第二卷。釋名中釋藥草品云。究竟上明智。究竟下文明斷。究竟卽異他師。唯明空也（文）此文裏書也
    二諦章下云。空者只是無得異名（文）無得者無著也。論疏第八云。然實相體。含衆德。無有出法性外。用窮善巧。備一切門（文）
    又云。又權實二智。則是德無不圓。大涅槃果。謂累無不寂。累無不寂。不可爲有。德無不圓。不可爲無。卽率中道發生正觀也（文）

十二因緣獨菩薩法事

    中論因緣品云。如般若波羅蜜中說。菩薩坐道場時。觀十二因緣。如虛空不可盡（文）
    智度論八十云（經）是十二因緣。是獨菩薩法。能除諸邊顛坐道場時應如是觀。當得一切種智○若有菩薩摩訶薩。虛空不可盡法。行般若波羅蜜。觀十二因緣。不墮聲聞地辟支佛地（文）
    又云。（論釋）若人但觀畢竟空。多墮斷滅邊。若觀有亦墮常邊離是二邊。故說十二因緣空。何以故。若法從因緣和合生是法。無有定性。若法無有定性。卽是畢竟空寂滅相。離二邊故。假名爲中道是故說十二因緣如虛空無法故不盡（文）（因緣生故不墮斷邊。無定性故不墮常邊。故因緣空下墮二邊也）
     又云。說十二因緣有三種。一者凡夫肉眼所見。顛倒著我心。起諸煩惱業。往來生死中。二者賢聖以法眼。分別諸法。老病死心厭。欲出世間。○三者諸菩薩摩訶薩大智人。利根故但求究盡十二因緣根本相。不以憂怖自沒。求時不得定相。老法畢竟空。但從虛誑假名有（乃至）初十二因緣。但是凡夫人。故於是中。不求是非。第二。十二因緣二乘人及未得無生忍法。菩薩所觀。第三。十二因緣。從得無生忍法。乃至坐道場菩薩所觀。是故說無明虛空不可盡乃至憂悲苦惱虛空不可盡（文）

獨覺事

    中論序疏云。問。獨空與絕待中。何異。答。人多不體獨空之旨。但依智度論文。十八空是對有明空。秤相待空。非有無所因待。秤爲獨空。今謂蓋是一種方言。尋獨空意不然。以本來畢竟無所有。唯實相法性故。秤爲獨正空爾也。攝大乘云眞如獨存。亦同此意。問。何故此獨作空名說耶        答。以畢竟無一切患累有法故秤爲空。大集云。不可說故。無相貌故。故名爲空。法華經云。終歸於空。義亦如是（文）（有二種絕待異。謂初非苦非樂。乃名大樂。此獨是樂名樂。後則非樂。強名爲樂。中義亦然。初獨是中後強名中。獨空二義。亦爾。初義是空。後義眞如非空。強名爲空。以無患累理妄有法。改強名爲空。非實空也）
    中論行品疏云。智度論云。十八空是相待空。獨空是不待空。○今偈卽是破於獨空。○佛說十八空。爲破有見說獨空。破於相待。亦是破於空見（文）
    法華遊意釋名門。引智度論待不待空已云。旣有待不待二空。寧無待不兩妙（云云）釋絕待妙云。強歎爲妙（云云）故智度論獨空正意在後。實非所破也
    問。今宗意。唯空性實。不空假因緣法歟
    答。亦得空之也。問。因緣世諦。是諸佛菩薩。後得智所觀之境。不可爲無。同於妄情所立性實法。如何亦空之。若強言空。卽二智不得成。由此道理。法相大乘云。依他俗諦。（因緣世諦）但是假有。不可爲無。若言爲無。便成邪見。撥無因果（云云）爾者說因緣卽空。如何脫邪見之過耶。答。論四諦品。引經云。（華首經也）衆因緣生法。我說卽是空（云云）旣言卽空可滯定有邪耶。彼言假有。雖捨實有執。偏說有隔空。還執定有。覆性空也。奇哉。自言假有。而迷實空。宜依此理迷。改本計。問。經言因緣卽空者。世諦不離眞諦。故言卽空。空是眞諦非世諦。自空眞諦。離相二空所顯。且說爲空。良以。眞俗互相依故。得言世俗卽其眞諦。故言卽空。亦不相違。又世諦上無所執性故。說卽空。如牛無馬。非謂依他性自空無。又汝宗言壞假名而說實相。若不壞假名。何空於假耶。答。空義有二門。一破性空。謂但破執性生滅法二者眞空卽佛菩薩實智所照之法性也。依前破性空。不能空於因緣生法。以後眞空能空因緣生法。○卽爲破正因緣。豈非邪見耶。設言因緣亦畢竟無者。但破執病還破性空。攝若就眞空者。證一切法眞如實相。故卽此因緣亦說本性自空。諸法實性。寂然離言。亦得說名空。此是正法離言。強名爲空。非破析空。此二種空義。當世諦無生眞諦無生。又晚見元曉大師三論玄義。云說眞空意。亦有二種。一就畢竟無。說名爲空。如空華等。二者約非有義。說名爲空。如幻化等。若將初空義說依他空。是損減謗墮惡取空。將後空義。說依他空非損減謗。名善取空（云云）今案之旨。義勢相當耳。問。以因緣生義。爲依他性。此因緣生。定不可空。若言此法無定實性者。卽無遍計所執性之義也。又說就眞理上無世俗法相名眞空者。此是眞性名空。非依他卽空耶。答。經云通達此無二。眞入第一義（乃至）幻師見幻法。體實卽皆無（文）
    此說幻師所見幻法。卽是如幻依他起性。亦云卽無。卽此依他。實是無法。此依他性。卽無體故。以眞空理名諸法性。若不爾者。眞非俗性。俗非眞相。應知此依眞空爲論。若以相空。但破執著。此義尤優。學者宜用之

裏書云

    法鼓經（上卷）說菩薩深解云。唯說如來常住及有如來藏。而不捨空。亦非身見空。空彼一切有爲自性（文）
    此中意云。身見空者。謂身見所取。都無性相。此空名身見空。菩薩非此空。空於有爲法。由此道理。法相大乘。不說依他空。又說佛常及如來藏也。而不捨空者。此是眞空故不捨。此眞空妙理。而說佛常也。若於空法。無差別者。何云身見空。以簡別乎。予見此文意。悲喜交集也
    法華玄四云。唯識論。解乘有三體六義。三體同前。一自性二空所顯眞如是也。二隨流隨順自性流福惠十地等法是也。三至果卽隨流所出無上菩提。及一切不共法也（云云）      三體同前者。上文云。次中邊分別論。明乘有五一乘本謂眞如佛性。二乘行卽福惠等。三乘攝○（慈悲引衆生）四乘障。○二障。五乘果卽佛果也（文）初二後一。卽同唯識也。故唯識云。二空所顯眞如者。卽中邊論眞如佛性也（已上裏書）問。他宗學者。問云。嘉祥宗義。因緣生義邊。名世諦。若言卽空者。卽如性有法。畢竟都無歟（凡夫二乘等所取名性有法也）答。不爾。不壞假名。而說實相故也。問。若爾與我宗不異。我宗本以因緣生義邊。立爲依他性。空性實邊。名遍計空故。有義遂有。無義遂無。非以有義爲無。非無義爲有。故無增減。汝亦云因緣生法都無。實事其所無者。卽是凡夫所取性有之法。終不壞假名。豈異我宗如幻假有。依他起性。不可空義耶。答。此已前顯性空眞空二種異。以性空故。但無性實生滅斷常等。以眞空故。卽因緣法亦空。此眞空。時不以都無性空。而破諸法。故云。不壞假名。而以眞空。見緣生空。汝不知眞空。故二宗義。長短全別。亦汝宗高祖護法菩薩。解釋提婆論宗。以遣相空。空依他名空論者。爲不正義。又空唯留所執。不空依他假有者。名不空論者。而自以中道眞空妙理。離二過失。故知。以眞空亦依他也。如何離二過者。不以性空都滅依他。故離空邊以眞空。空假有。故離有邊也。若以眞空猶不空於假者。何異不空論者。假有不空哉。然就周顒三宗論案之（見大乘玄二諦也）一不空假。二空假。三假空。此三義宗異也。初義當不空論者。第二義當空論者。第三義當廣百正義。卽今所宗也。假法宛然卽空也。此名本來空。非折法方得空。故亦名眞空中道義。故此不壞假名。假法宛然卽空故。宛然卽如本不異義也
    問。汝旣以護法論師爲證。豈歸我宗耶
    答。此是汝墮負於我。非我歸宗於汝。所以然者。汝祖師護法論師。仰注提婆廣百。故又汝自迷己宗。所以失在汝。非在論師（矣）弘仁四年。贈僧正勤操（大安寺善基大德資。善基大德者。入唐學法沙門道慈律師資也）於紫宸殿集諸宗大德。以公爲座主。卽立義云。三論是祖君之宗。法相則臣子之教。何者阿僧釋龍猛之中觀。護法注提婆之百論。竝稱歸命阿闍梨。故登時敵宗名將。刃衂旗靡。皇帝褒其研核。卽任少僧都（云云）（右見日本後記也。高野山大僧正製影讚述其語。云。天親釋龍猛之中觀云云餘同前然疏序云順中論天親所製。云云順中論二卷。題下云無著菩薩造云云兄弟三人俱名天親見傳記之）
    入楞伽心玄義云（華嚴藏法師造）龍樹中觀無著親釋。提婆百論世親注解。○是以二士相契。冥合爲一。非直理無違諍。亦乃仰稱龍樹。爲阿闍梨。○此二士各破一邊。共顯中道。此乃相成非相破也（云云）（二士護法清辨也）
    佛地論第四云。而菩薩藏。千載已前。清淨一味。無有乖諍。千載已後。乃興空有二種異論（乃至）如來聖教。就世俗理。有增有減。非就勝義（云云）
    新羅元曉。十門和諍論。會通依地空不空（不分明更見之）元興寺智光。會空有論。明三性俱有。空不空義（亦可見之）予見廣百論第十。粗見三論法相大宗（請學者具案之）
    廣百論第十云。應捨執著空有兩邊。領悟大乘不二中道（文）（此是論主呵前二師。空論師。言俗有眞空。依他有者。俱是凡夫妄見。此違一切種智境界。俗諦是後得智之所緣故也。不空論者言。因緣生法。乃眞勝義。竝皆是有。經言皆空唯依所執。因緣有者。唯是假有。非實有也。論主呵之。亦爲偏執。良以不知眞空故也）
    又云。○由昔攝受謗法業因。偏執如來破相空教非毀所說顯實法門。令諸世間。非法謂法。法謂非法。○然佛所說。無不甚深。二諦法門。最爲難測（云云）（唯識論第三云。有執大乘。遣相空理等文可合此之）
    又云。勝義理中。無小法有。以一切法本性無生（云云）
    又云。眞非有教。能順趣眞。是故諸經多說非有。○雖欲猛勵抗論。眞空由無所依措言。何寄如空無底足不可依諸有大心。發弘誓者。欲窮來際。利樂有情。應正斷除妄見塵垢。應妙悟入善逝眞空（云云）
問。其護法論師。旣歸眞空宗。爾者所破空不空二師義如何。答。其意前已略申了
    又申空論者義云。諸契經言唯有識者。爲合觀識。捨彼外塵。旣捨外塵。妄心隨息。妄心息故。證會中道（文）述不空論者義云。無漏世智相應心品。由性離染。自他俱證。故說依他渏智所了（文）
    已上廣百論二有說。論主評文等上已出了。此義具如二空比量論之
    百論疏下云。○寧起身見不惡取空。不以是見墮惡道中。故有過輕。無執最重（文）
    地持論第二云。是故世尊。爲是事。說寧起身見不惡取空。何以故。起身見人。於所知惑。不謗一切。不同此見。墮於惡道。不壞他信樂。○謂此彼都空。是名惡取空（等文）
    此可邪見非誠空觀也
    大乘玄八不義云故佛藏經云。爲人說有相法。是衆生惡知識。爲衆生說無相法。是衆生善知識。有相乖理故。經云。寧起五逆。一念不起有相心（等文）（又法華玄一。有文也。中論玄引思益經說有相法名惡比丘說正執小乘執也）      中論疏第二云。問。世諦破性生滅。明不生不滅。眞諦破假生滅。明不生不滅。不。答。正意則不然。世諦破實生滅。明不生不滅。眞諦則假生宛然。卽是無生故不破也。所以經云。不壞假名。而說諸法實相。論云。因緣所生法。我說卽是空。若破生滅者。則違此經論。問。何故破性生辨無生。而假生卽是無生。答。諸法畢竟無有性生。故五根不見。但顛倒橫謂言有所以須破性生。破性生旣竟始得。辨因緣假生。爲佛菩薩世諦。此因緣假生。爲佛眼所見。云何破因緣世諦也。但因緣生。卽寂滅性。故名爲眞諦。無生。爲眞諦中道。問。舊何得云世諦破生。眞諦破假生也。答。此據假病爲言耳。本對性立假。而惑者復決定。謂道理有此假。故成假生病。今破此假生病。故云破假耳。而不破因緣無所得假。世諦破性。則破而不收。眞諦破假亦破亦收。破其能迷情。故收取所惑之假。故但除其病。而不除法（等文）

裏書云

    二諦章云。周顒明三宗二諦一不空假。二空假。三假空（前二不正義。第三是正義也）今案。不空假者。但空其性。卽當唯空。於遍計所執。不空依他之義。空假者。空於假法。同性實之空。假空者。假宛然空。空有無礙也。案[艹/低-丶]二諦意者。若論假有擧體世諦。若作無觀擧體是眞諦。如水中[艹/低-丶]以手出之。似世諦。案之令沒是眞諦也。若就正義。體非出沒。用有出沒。始是案[艹/低-丶]義成也。謂四重中。初節二諦也。鼠嘍者。蟲食粟實其皮存。外有世諦。內無眞諦也
    三卷章下奧云。野城寺光太師。用假空義。開善亦用用中。最不得意者。如醜人學西施顰轉益醜拙（云云）
    有私記注云。西施越人。皇后也。姿美也。醜人者。嫫母等名。出法淋傳下末之
    切韻云。嫫母黃帝妻。貌甚醜。亦作𡠜（已上裏書）
    大論十八云。邪見人。於諸法斷滅令空。摩訶衍人。知諸法眞空。不破不壞（文）
    瓔珞經佛母品云。不壞假名諸法故不空。諸法卽非諸法故不有（文）
    問。今宗意許唯識無境之義耶。答。對治悉檀。有此義。非第一義悉檀矣
    百論序疏云。三論不明唯識義。今云何用之。答。三論正明此義（云云）廣如文
    淨名玄一云。問。有塵有識。是毘曇執有之見。無塵無識。方廣邪無之宗。無識有塵。人師自心此三可得。非之唯識之旨。蓋是方等宏宗。菩薩之大論。何以排斥。答。考天親唯識之意者。蓋是借心以忘境。忘境不存心。肅然無寄。理自玄會。非謂塵爲橫計心是實有。末學不體其旨。故宜須斥之。至淨土中。具詳得失也（文）（同疏第一文同之。而結之云。谷在門人。非天親之過。異文淨土者。辨淨土義之文也。卽次下文也）
    同八云。習唯識攝大乘論者。如虛空。天見之爲寶宮。鬼見之爲猛火。鳥見之爲好路。人見之爲虛空。竝無四質。悉是心反異故。見此四事耳。○今先問唯識宗。若無境有心者。夫論因名有果。果必酬因。心是萬化之因故。三界皆一心造。旣有能造之因。豈無所造境之果。若無境有心。卽無果有因也。問。心反異故。見有外境。但外境猶是心。心外無有境故。有因亦有果。答。如外種子爲因。生外物之果。而有因有果者。今以心爲因。反異生三界五道。何故言無別果耶。若心橫謂故。見萬物。實無萬物如眼病見空華。實無華。若爾實無萬物。亦無妄謂之心。而於妄謂之者。有妄謂之心。亦於妄謂之人。有妄謂之境。若言心境俱是妄謂。終因心故有境者。此乃是妄謂之心爲本。妄謂之境爲末。不得言本有而末無。又衆生心異故。見衆生世。諸佛菩薩應世誰所作耶。若言亦是衆生心反異故見應世者。佛卽無應世。若爾但有法報兩身。應無化佛。又但有他心。無天眼耳（乃至）問。何故經論中。說有一質。說無一質耶
    答。天親論主。爲衆生。於五塵中。起煩惱業。招生死報。是故論云。實無外境。皆是心之所作。本有外境可起貪嗔。旣無外境。於何處起煩惱耶。外境旣無。卽心亦不有。卽不心不境。便悟入實相。是故說無境有心。此是對治悉檀。非第一義。學人不解其旨。便謂無境有心耳（文）

裏書云

    唯識者。古唯識論。是天親所造。非新譯護法等釋論也      名玄六云。亦爲簡庄周義毛嬙麗姬人之所美也。魚見之深入。鳥見之飛。鹿見之決驟。此亦明無有定性。而終有無定物（云云）
嬙（仕良切）嬪（姬歟）婦人（官名）決（流行也）驟（馬疾步也奔也）（已上裏書）
    百論序疏云。○性塵性識。世諦竝無。因緣塵識。世諦俱有（云云）

裏書云

    百論序疏云。○二者攝論。云塵畢竟無。非是世諦而存。有於識以爲識世諦。今明此亦往之言。借識破塵故。云塵無識有耳。然塵與識。凡有二種。一者性塵識世諦竝無。因緣塵識世諦俱有。就本末言之。實由心計塵。而心外無塵以心爲本。以塵爲末。卽明塵無卽識有。此是一往之言。然就理言之。塵識俱無。約情辨之。塵識俱有也。問。攝論云。四識義。一似眼識。二似塵識。三似識識。四似我識。一切皆是識實無塵。今云何言約理俱無。就情俱有耶。答。此是借識破塵之言耳。俱是四識實無別塵。此云識者。詺倒想爲識。想謂有根。想外實無有根。乃至想謂有識。想外實無有識。然所想旣無。能想寧有。如上釋之。是故於情皆有。望理竝無也。問。三論不明唯識義。今云。何用之。答。三論正明此義。中論成壞品云。若謂以現見而有生滅者。卽爲是癡妄。而見有生滅。故知無生滅之境。皆是癡妄。謂見之耳。觀顛倒品云。色未與心和合時。空無所有。當知是心想。謂有色耳。心外實無有色。百論破塵。如上引之。想謂有水。實無水可破（等文。文殘可見之已上裏書）      中邊分別論上云。（眞諦譯）由依唯識故。境無體義成以塵無有體。本識卽不生。長行釋云。由所緣境無有體故。能緣唯識。亦不得生（云云）
    大智論四十一云。復次依止心生滅智惠故。得離顛倒。難生滅智故。不生不滅。是名無生法（文）
    大乘實義經云若欲依一實境界修信解者。應當學習二種觀道。何等爲二。一者唯心識觀。二者眞如實觀。學唯心識觀者。所謂於一切時一切處隨身口業所有作業。悉當觀意。知唯是心。乃至一切境界。若往念皆當察知。勿令使心無記攀緣不自覺知（乃至）若於坐時。隨心所緣。念念觀智。唯心生滅。譬如水燈焰無暫時住。從是當得色寂三昧（乃至）若學習眞如實觀者。思惟心性無生無滅。不住見聞覺知。永難一切分別之想。漸漸能過空處識處無小處。非想非非想處等。定境界相。得相似空三昧。○離諸障礙。勤修不廢。展轉能入心寂三昧。得是三昧已。卽後能入行三昧（乃至）其利根者。先能知一切外諸境界唯心所作。○卽應學習眞如實觀。其鈍根者。先未能知一切外諸境界·悉唯是心虛誰不實。故染著情厚。蓋障數起心難調伏。應當先學唯心識觀（文）
此等經論意。說唯識觀爲無生觀之方便也

裏書云

    佛性論第四云。小乘人於眞如中。不數習故。故生怖畏。大乘人能數數習空。故不生畏。如獅子子。聞獅子吼。不生畏。若不了分別依他二性。執爲實有。故被染汚。三可執執二邊者。分別可執。與能執以爲實有。爲離此二邊故。經中佛以幻師爲譬。迦葉譬如幻師作諸幻像。所作虎等還食幻師。迦葉如是觀行比丘。隨觀一境顯現唯空。故實無所有。空無眞實。云何能獨離此二邊。由依意識。生唯識智。唯識智者。卽無塵體智。是唯識智。若成則能還滅自本意識。何以故。以塵無意體故。意識不生。意識不生故。唯識自滅。故意識如幻師。唯識智如幻虎。以意識能生唯識。故唯識觀。還滅於意識。何以故由塵等無故。意識不生。譬如幻虎還食幻師。如提婆法師說。意識三有本。諸塵是其因。若見塵無體。有種自然滅（文）（已上裏書）
    百論序疏云。攝論云。無塵淺位。無識位深。今明若別幼借識破塵。一往階位。可得然矣。依百論及衆經論。大意無塵無識。位無淺深（云云）又云。從初發心至於佛地皆作無塵識觀（云云）
    問。今宗家意云。破於性生滅。不破因緣生滅（云云）爾者淨影大師。御意同之歟。答。同也
    勝鬘義記下云。○涅槃常還見爲常。應是正見。何故言邊。釋言涅槃雖是常住。是因緣常。非定性常爲取性常。所以是邊（文）常義旣然。生滅亦爾也
    又云。如來藏中。恒沙佛法。同一體性。互相緣集。無有一法別守自性。故名爲空。如就諸法說。以爲常離。諸法外無別有一常性。可得我樂淨等類。亦同然。○是故諸法。皆無自性（文）

寶窟同之

    問。肇公宗本義云。諸法本無涅槃。唯是結盡。無復盡處也（云云）爾大師用此義耶。答。大師毎用肇公詞。如如道遠乎解事而眞也。又重牒八不中。判肇公之本無。爲正義。故知專用此義耳
    肇公宗本義云。本無。實相。法性。性空。緣會。一義耳。何則一切諸法。緣會而生。○有而性常自空故。謂之性空。法性如是故。曰實相自無。非推之便無。故名本無。○然則波若之門。觀漚和。之門涉有。○是爲一念之力。權實惠具矣。泥洹盡諦者。眞結盡而已。結盡則生死滅。故謂之盡耳。無復則有一盡處也（云云）（總有三百五十餘言）        問。就生死法。云本無緣會可爾佛所得大涅槃者。是眞實善有之德也。何今言直是結盡無復盡處耶。又經云。大般涅槃。能建大義。起種種化（云云）若直是結盡無別法者。何能起大用。旣起大用。必應有體耶。答。涅槃善有。亦是因緣善有。非性實實善有。此義顯次上也
    問。前言今論以二諦爲宗。二諦卽中道也（云云）爾者中道者何義耶。答。中者實也正也。又謂如非空非有義也（且略云爾）問。爾者遣蕩於一切。云中道歟。答。旣云正何必是遣蕩耶。問。大師釋涅槃經內外合故之文云。一切遣蕩如何耶。答。非無此意。然周撿釋文。非必遣蕩。今文且約遣蕩一門。欲究其義。故作此釋也。意恐學者滯內外有。故且云爾耳
    涅槃疏第十八云（迦葉品）衆生佛性。非內六入。非外六入。內外合故。故名中道者。此文難解。中假師。以非有非無。爲中道。卽不解此文故。山中師。自云。兩去不成中。兩來不成假也。今釋此文者。明上非內非外。此是雙非內外。下云內外合者。此復明亦非非內。亦非是非外。一切遣蕩。故云非內非外。內外合故。故名中道也（文）
    山中者。攝山師也。兩去者。非有是一去也。非無是一去也。合此兩非。故云兩去矣。兩來卽有與無也。今釋者。疏主自義也。內外合者。亦是遣非內非外也。此文似難也（此且對假論中。故云如此耳）
    同十六云（釋見空不見不空者。不行中道事）然此文辨中道以正。爲中道。若此見空見不空。此是正名爲中道。若但見空不見不空。此則偏故。不名中道若餘時以兩非爲中道。今明此猶是偏兩非。對兩是。今取兩斷者。則是偏非是中道。今此中明中者。空有具足。故是中（云云）
此是合中與假。總各爲中。卽圓中也
（裏書）
    疏記中卷云。（疏第三卷處）異三論師者。辨法師并彼學徒等（云云）（已上裏）
    問。宗家常云。不壞假名。而說實相不動眞際。建立諸法（云云）爾者觀第一義時。不壞世諦耶。答。爾也。問。除第一義悉檀。前三悉檀。皆悉破壞（云云）世諦卽是前三悉檀。何不壞之耶。答。此有二意。一云。實不壞假名。而言壞者。且約第一義諦。唯是一相無種種相。前三歸之。卽種種相不現。猶如衆流歸于大海。本味不現。而實世諦。宛然而有也。二云。若離第一義悉檀者。前三可壞。若入第一義者。卽不可壞。此言壞者。直就前三者所不通。故云可壞。此是三悉檀。教爲他論難。可破壞也。若就第一義助顯前三。卽不可壞。故論云。上三悉檀中。所不通此中皆通。亦云除第一義悉檀。諸餘論義。諸餘悉檀。皆可破（云云）言不壞假名。而說實相者。卽依第一義故。世諦終不壞也。說教旣爾觀解亦然。應悉之
    後義爲勝之（仙光中論疏記有釋之具如下四悉中論之）

三論教宗旨事

    問。三論大宗者。爲是大乘之初門。爲當何耶。答。五十二位大賢聖。皆在正觀中故不可言是大乘初門也。問。智論明諸法空無生。是入佛法初門也。又龍樹菩薩。迹在初地。造百部論。提婆菩薩。破外道立三寶義。又造百部百論（百論本廣百論本百字論等也）
    故知龍樹提婆等。爲令衆生始入大乘故。立大乘三寶善信寄百數等。顯初地證也。又龍樹菩薩。爲人說大乘。能破有無見（楞伽經說）十地經等說初地菩薩斷凡夫我相障等。故知論主住初地中。引諸衆生始入大乘。同自所證也
    反問。旣住初地已過一阿僧祇三十心等。何言始入大乘位耶。反答。宗意。因中分十地（大乘玄釋）卽初地爲初。所以然者。因位細分。有無量品階級不同。但隨滿數。且分十地。其三十心。但爲初地之方便。故且屬初地。故大乘始。正在初地也。正答。五十二位大賢聖。皆是無生之差別。一無生中。該攝始終因果諸法。如云坐道場時。觀十二因緣。如虛空不可盡等。坐道場菩薩者。正是十地滿心也。然於佛法。有二種門。一是教法卽信門。二是理法是證門。今無生正觀。以證門爲宗。故以證門之初。顯論大宗。而實論宗正明佛惠之因果也
    彌勒問論第一云。是故如來十地。修多羅中。說菩薩生如是心。卽時過凡夫地入菩薩位。生在佛家。種性尊貴。○菩薩住如是法。名住菩薩歡喜地。以不動法故。過五怖畏。○何以故。是諸菩薩。離我等相故。○如尊者龍樹菩薩偈言。因緣和合生。彼法無實體。若無實體者。若何名有法。聖者無盡意菩薩摩訶薩。無盡經中。說觀察因緣方便智。知一切法依因依緣和合而生（等文）（此文明龍樹說偈是說初地觀行也）大論云（入佛初門等。又爲佛者說無我云云）三論玄云（顯法正）問。龍樹著述。部類甚多。三論偏空似非究竟。答。僧叡昔在什公門下。爲翻釋之宗。其論序云。夫百梁之構興。則鄙茅茨之灰陋。覩斯論之纊博。則知偏悟鄙倍。故偏主小乘。正歸此論又如前云。天竺十六大國。方八千里。有向化之緣。竝爲委誠。龍樹爲無相佛。敢預學者之徒。無不翫味斯論。以爲喉衿。若是偏空。豈爲諸國所重。又羅什本執小乘。因此論而迴轍正觀。厥後衆師。藉斯文而曉迷。以此詳之。蓋是究竟無餘之說（文）
    四論玄第十云（成壞義）今時無識人。或言三論是偏明破相空論也。故今明人法。人法兩明正顯究竟大乘論（云云）
    東大寺大喜院實訓

    三論玄疏文義要第二（終）


三論玄疏文義要第三

三山門相承以二諦爲宗（爾二諦者何）就教諦有幾種（四種二諦）

涅槃經十番二諦（涅槃疏爲六重）涅槃非以有爲眞諦
佛果位二諦攝不攝
佛果空不空
佛果二諦異說
二諦不二（涅槃經仁王經等文瓔珞八不文）
三種并觀（橫竪得失等）
地論師無漏法林
三種方言（猶可別尋之。保延六年九月二十六日始得意之）衆因緣生法之偈（花首經文三是等釋）
阿字本不生
四悉檀（前三可破）
四八不義（經中文中假傍正眞俗）
中論八不誰人置耶
無異論
正觀論（中論）
中道有幾種（內外通論幾大乘內二幾）
四種釋義
邊偏同異

二諦義

    問。山門相承。以二諦爲宗。爾者其二諦者何等耶。答。俗諦眞諦。是名二諦。此亦名爲世諦第一義諦也。問。凡明二諦。有幾種耶。答。總有二種。一者於二諦。二者教二諦也。章上卷。釋中論諸佛依二諦。爲衆生說法之文云。所依是於諦。說法是教諦（云云）於諦之中。復有二種。一者所依於諦。二者迷教於諦。此二亦本於學教於。亦名通迷別迷也。以教二諦并二種諦。亦爲三種二諦（實敏僧都私記云大判二諦有三種義集同之）隨別論之。亦有六重二諦十番二諦也。四諦品疏云。謂色未曾空有。於二解是實。故云二於諦（文）（二解者謂凡聖解也）
    玄云。諸佛菩薩。了色未曾有無。爲化衆生故。說有無爲二諦教（文）
    別章中云。問。於諦爲當屬境。爲當在智耶。解云。於諦於兩知爲名。何者。於凡所解爲俗諦。於聖所解爲眞諦。於兩智爲諦。不取空有兩境。爲諦也（文）
    淨名玄六云。問。佛若不說恒有因緣有無。豈是教耶。答。非但取說義爲教。經中明六塵皆是教○可兩望論之。發智卽境。能開不有不無。不二理卽是教也。此據佛不說。自有境教也（文）
    問。就教諦中。有幾種耶。答。今大乘宗。總有四重二諦。一者有若世諦。空名眞諦。（此對毘曇之事理二諦也）二者空與有并爲世諦。非空非者。方爲眞諦（此對此土成論人空有二諦也）三者三不二。并爲世諦。非二非不二。方名眞諦（此對大乘師依他分別二爲世諦。無生無相不二眞實爲眞諦）四者二不二非二非不二。皆是世諦。言忘慮絕方是眞諦（此亦對大乘師三性不二安立諦。名爲俗諦三無性非安立諦。名眞諦義而明之）就此四重。前三句皆是教門。第四重教理具足（以世諦爲教。以眞諦爲理。）就此四重。前三皆是教門。第四重·若細論之。四重皆有理教。初重有理教者。以有空言教是教也。所詮因緣。空有是理也。又凡轉爲聖。謂由空有之教。其空中聖人實知性空亦是理也。問。見章并玄文。空有二諦。唯是教門也（委如本文繁故不擧）今何有理耶。答。一往似爾。能尋之。亦得具有教理也。謂所依於諦中。聖人所知。卽是理也（如來於爲得。聖人於亦得亦失。此於性空中開爲二種也）又教諦中境。教諦中境教。卽是理也（說教境教者見淨名玄也。然爲對由來義故望不二理總名教也）第二重以二教表非空有理。第三重以二不二教。表非二非不二理。第四重以三重言教（前三重二諦也）表言忘慮絕理也（此後三重教理并見玄及章也）然更考之通皆是教。中問二重。望第四。名教可知（見章）第四重二諦。通是教者。師意爲對大乘安立非安立二諦故。更立此門。令捨彼執轉悟正道。故知還是教門也。故玄云。問。前以二爲教。前二爲理令何前三重皆爲教耶（取意）
    釋云。自有二諦爲教不二爲理。皆是轉側適緣。無所妨也（文）不二之法。或教理轉側不定。由適緣
    爾唯知言忘慮絕。亦應轉側不定。何定是理耶。問。若爾四重二諦。并開教門終無理也。答。彌有之。謂第四重眞諦。旣是理實。而名爲教。故知前三眞諦。還以理爲教。當知理內之教理者。是因緣教理無的屬也。若得此意。一宗可得。若迷此一門。卽一宗全失之
    問。此義猶未解請悉之。答。此有數意。一能詮所詮。對以論之能詮爲教所詮爲理。二者體用相。對以論之先依有無修觀。由此方便入不二理。故經云。從有無方便。入非有非無也。二不二旣然。乃至離言亦爾。若就此義。有空等境。望正法爲教也（已上凡明教理也）三者眞俗相望。以俗爲教。以眞爲理。如教示。凡夫執有。聖人解空。所化衆生。聞之捨有入空。所入空法卽是理也。次說二爲俗。不二爲眞。聞之入不二理。還以空爲教。如是展轉以理轉名教。最後言忘慮絕眞諦中。諦緣施設義邊爲教。所入正法。超然之境爲理也。若就此文。第四重始有理也。四者於一一門中。皆表正法。利根悟解。初門得入理。不待後後。乃至鈍根。經四門轉入。如是等義門。四重皆有究竟。正法無有淺深。淺深并通四門故也。五者若有若無。乃至離言。至論無淺深故。花首經（第十五）堅意菩薩。歎阿字門言。是門甚深。佛言。我不生念是深是淺（云云）今言。無淺深者。淺深旣是相待緣成。至窮滿時。其淺旣捨。深復何留乎。但是湛然之悟解也。何分別憶想。生淺深念乎。又易入爲淺。難解爲深。此難易者。只是約緣論之。若就理者。何有淺深。今以此等意。論四重并有理教。此理教者。是正因緣道理故。并通正法故。并是教諦。故知教諦。有四重也。章中卷云。涅槃聖行品。明十種二諦義（云云）（南方本第十二義集名十番二諦）爾者十番二諦者何等耶。答。十番二諦者。
一者教二諦。經云。有善方便。隨順衆生。說有二諦。善男子。若隨言說。則有二種一者世法。二者出世法（云云）
    二者於二諦。經云。如出世人之所知者。名第一義諦。世人知者。名爲世諦（云云）前明依二諦說令明所依二諦也      三人二諦。有人世諦。無人眞諦。經云。五陰和合。有衆生。名世諦。卽陰離陰。無衆生名第一義諦也。此章所引也
    四法二諦。無法世諦。有法眞諦。經云。有名無實者。卽是世諦。有名有實是第一義諦（云云）此就世諦更分二涅槃等物。是有名有實。如地床席杖小物。是有名無實也
    五事理二諦。經說。我衆生。陰界入。名世諦。苦集滅道名第一義諦（取意）
     六如實知不如實知二諦。經說。有五種。世法名句縛法及執著爲五也。若衆生於此五種心。無顛倒如實而知。名第一義（云云取意）准知。不如實知是世諦也
    七續不續二諦。經說燒壞等。名世諦。無燒壞等。名第一義。章釋云。燒壞不斷爲世諦。知念念滅實無相續。爲第一義。
    八生死涅槃二諦。經說。有八苦名世諦。無八苦名第一義（取意）
    九因緣二諦。亦名親疎二諦。經說云。依因父母和合而生。名爲世諦。十二因緣和合生者。名第一義諦（云云）
    十菩薩聲聞二諦。章云。此則九種二諦義。是前菩薩對聲聞。判二諦義。爲十種二諦義也（云云）
經前文云。聲聞緣覺智。名中智。諸佛菩薩智。名上智。知世諦名中智。分別世諦無量無邊。名爲上智。知無常無我涅槃寂滅。是第一義。是明中智知第一義無量無邊名上智。略抄之
    私記云。中上品智。所智二諦也。今問。以聲聞所知爲世諦。以菩薩所知爲第一義歟。若爾者。違經文。二人各有二諦故。若二人各立二諦者。聲聞菩薩。判二諦語不成如何耶。答。且有二義。一云。聲聞二諦。淺合爲世諦。菩薩二諦。深合爲眞諦也。一云。各有二諦。此就聖人境界。分眞淺深。淺深各明有二諦。約人中細分。故爲別門也
    問。涅槃義疏。第十一釋之。爲六重二諦爾者何等耶。答
    一人二諦。此當章初三。然以初文爲標也。第二文爲釋。第三轉釋。就此意只就教中諦之
    二名實二諦。此當章第五。然改事理名。而名爲名實二諦也。又章。以上有名無實。有名有實。別爲第四一門。疏卽合此門爲一門耳
    三著不著二諦。亦名倒不倒二諦。此當章第六。疏文云有執著故爲世諦。無執著故爲第一。又云。有得五。無得
五也。五見上之
    四無常非無常二諦。他師名假實二諦。此當章第七。然其文異。疏云。燒等無常。是世諦。無此無常。是眞諦（取意）意云。卽假空云非無常故異他師。又與章意同也
    五有八苦無八苦二諦。則名苦樂二諦此當章第八二諦。六親疏二諦。此與章第九全同
    今見此文。不以聲聞菩薩二諦。別爲一門。以於二人各有二諦。不約二人。則爲二諦。故非爲別一門也。著不著等門。則顯大小別。大小各有二諦者。卽當名實門。又義集料簡同異。云開合耳。疏意除初教二諦。及後菩薩聲聞二諦。自餘八種二諦之中。第二第三合爲一第四第五。復合爲一。所以然者。於二諦能知之人也。人二諦是所知法。故合爲一。有名無實。有名有實。并是事法。故合爲俗。四諦理故。爲第一義（云云）
    今謂不然。疏意改章釋。對文可知之。一自若隨言說已下。明六種二諦。就第一世人知者下卽釋（云云）故知。合初三也。又云。十六知見。乃至五陰。皆爲有名無實。故是世諦。曾不言世諦中更有有名有實也

裏書云

    醍醐有此私記。表紙詺尊德（疑書主名歟作者歟）
    二諦私記一卷。名義集不知作者。又別有實敏僧都私記一卷之（已上裏書）
    又章下卷云。且就答難九種中。前教於二諦。正明二諦義。從我無我下。就世諦中。自有淺深。此七種二諦須辨淺深（云云）
    又淨影大師。約四宗分別之。可考知之
    問。涅槃經中。說空者二十五有。不空者大涅槃。爾者以空爲世諦。以有爲眞諦歟。答。二諦章云。非是判於二諦（云云）問（云云）
    去來品疏云。大明佛法。凡有三種二諦。一者生死涅槃。合爲二諦。生死本空。名爲世諦。涅槃妙有。名爲眞諦。二就生死。自論二諦。十二因緣。猶如幻夢。往還六道。名爲世諦。本性空寂。名爲眞諦。三就涅槃自論二諦。涅槃妙有。名爲世諦。而涅槃亦空。名爲眞諦（取意略抄）
    華玄八云。亦是空不空二諦。無常卽是可空。涅槃名爲不空（云云）
    略章二諦義云。若是大品所明。有爲俗諦。空爲眞諦。若涅槃所明。空爲俗諦。有爲眞諦等（文）
古錄中云八科章者是歟可尋之。且云非嘉祥作。
    玄二諦義云。今義菩薩藏聲聞藏。判於佛教。今明小乘。明事理二諦。一切大乘經。通明空有二諦。問。若爾者。涅槃經。明空者二十五有。不空者大涅槃。以空爲世諦。以妙有不空。爲第一義諦耶。答。此對三修比丘。昔日灰身滅智爲無餘涅槃。今日妙有不空。非是判於二諦。若汝所問何故。經云伽毘羅城空。大涅槃亦空。亦空。并空。豈非空爲第一義有爲世諦耶（文）
    伽毘羅城。是佛生地。此空卽顯無生大涅槃。空顯無滅也。涅槃經二十四文也。末文云。阿難汝見迦毘羅城眞實是有。我見空寂悉無所有（云云）

裏書云

    涅槃第十三說雪山半偈云。開空法道（云云）（已上裏書）
    三卷章下云。古舊師云。大品以空有爲世諦。有空爲眞諦。涅槃明有空爲世諦。空有爲眞諦何故爾。○大品摩訶衍之初。正對三藏。明諸法是有。○若涅槃。空爲世諦。有爲眞諦者。正對破三修斷無涅槃。○涅槃對此斷無之病故。明斷無乃是世諦耳。若常住涅槃。三點具足。四德圓滿。妙有涅槃。是爲第一義諦。師云。若約此義。而論得作斯判。若約餘義則不得也。此是二諦一枝之別義耳。今次通明之。大品涅槃。一切摩訶衍經。皆爲空有。爲世諦。有空爲第一義諦。○故涅槃答文殊問中。開十種二諦。皆以有爲無諦。空爲第一義諦（云云）
問。法上諦。無法世諦。有法眞諦也。答。此就世諦。更分二也
    今案諸文。或許涅槃有爲眞諦。或遮此義。或兼明二途。二途者。卽三卷章意。若論通說。正以有爲世諦。若約枝條之別義。傍有此有爲眞諦義。今見兼通。其意分明也。意云。妙有是對治悉壇也。以空爲第一義悉壇。卽前三悉壇。是世諦云意耳

佛果位二諦攝不攝事

    問。佛果功德。爲在二諦內。爲出二諦之外耶。答（云云）問。若在二諦內者。仁王般若。說佛果功德云。超度世諦第一義諦之外（云云）若出二諦外者。論云。諸佛常依二諦說法（云云）若論二諦卽攝一切法。盡佛果功德。何忽出二諦外乎。答（云云）
    章下云。大乘經。具有二文。此并是如來方便爲緣說有時爲緣。說二諦攝法盡。有時爲緣。說攝法不盡。具有盡不盡二種法門也。又欲令攝盡則盡。欲令攝不盡則無所妨礙。何者有諦無諦。非有非無。中道第一義諦。有攝三諦爲二諦。有無并世諦。非有非無。爲第一義諦乃至二不二。爲世諦。非二非不二。爲第一義諦。就此而論。則無出二諦。就前節復出義（云云）
玄二諦章同之。但單複六種二諦不審。如私記釋。猶可尋之

裏書云

    玄二諦章云。又欲令攝盡。則盡。欲令攝不盡卽不盡。無所妨礙。何者一家。有單複六種二諦。前後明三種二諦（文）
    私記解云。單有三種二諦。謂本於二諦教二諦。學教於諦也。是名前三諦也。複有三種二諦。卽四重之後三重也。是名後三種二諦。初重卽前單三重故除之也
    今案。第六中道門。明單複二諦。總有三番三番各有單複故。爲六種也。初番以假有爲世諦。以假無爲眞諦。別論爲單二諦合假有假無。名爲複二諦也。并望非有非無中道也。第二番假有俗諦。假無眞諦。是單二諦。假有假無爲二是俗諦。非有非無爲眞諦。是複二諦也。第三番假有是俗諦。假無是眞諦。是單二諦也。假有假不有俗諦。假無假不無眞諦。是複二諦也。已上三番之單二諦是同。然所對之複是異也。故成六種二諦也（已上裏書）
    問。若就此文。佛果出有無外。但是非有非無耳。而三諦時。出二諦外。若但二諦。卽不出耶。答。撿今此文。卽有二意。初直言適緣具二門而已。又欲已下。就二諦三諦會通之。今所問者。只是後門之一往意耳。若更細窮。就有空二諦。亦有攝不攝義。前門卽含此意也。云何得知有此義耶。其文甚多。且出兩文。
    二諦辨教門云。一切大乘經。通明空有二諦（乃至）經云。伽毘羅城空。大涅槃亦空。無空豈非空耶。第一義諦。有爲世諦耶（文）
    去來品疏云。○三者就涅槃之法。自論二諦。涅槃妙有。名爲世諦。而涅槃亦名爲眞諦（文）

更有多文見前後也

    今見此等文。互就空有二諦。亦攝佛果也。問。有無是教。教唯爲衆生故。二諦章中卷云。佛話唯爲衆生（取意）故知。佛果但是不二中道。第三諦攝。設言空有者。爲物假說理。實出有無二諦也。答。章云。適緣具攝盡不盡（云云）故就隨緣。論攝。甚順章意也。又唯爲衆生說教者。且就說教。若就境教者。於佛境界亦具空有也。因緣無得空有。通中道不二。故於佛果上。亦有教之義也於此教諦中。具有無義也
    問。佛果功德。唯空歟。爲當不空耶。答。有數意。一云唯不空。故涅槃云。空者二十五有。不空者大般涅槃（云云）（去來品疏三種。二諦中第二門）二云唯空謂第一義空也。故章下卷云。空者唯是無得異名（文）（經云。空相不生以無所得故。菩薩得菩提也）三云亦空不空。故去來品疏云。涅槃妙有。而涅槃亦空（云云）無得故空。此無所得。具萬德故不空。故涅槃義云。方便涅槃。具萬德。性淨是萬德之體（云云）四云非空非不空也。中道正法。離衆相故。故華嚴云。正法性遠離一切語言道（云云）（大師常用此文也）五云超四句百非也。故大師云。涅槃絕於四句。超於百非（此語多之）六云圓備衆義。故論疏八云。然實相體。含衆德無有出法性外。用窮善功。備一切門（文）
    如來窮證實相故。具衆義也。七云已上諸門。或偏用一門。或修具一切門。圓通無礙也。故佛性義云。無性不作。名大乘無礙法門也（取意）大集經云。菩薩出要行。名無礙門（云云）（略抄之）
    中論觀如來品疏云。○佛有體用。用卽適化無方。四句隨物。體卽非四不四（云云）此中且以適化爲用。以內證義邊。爲體也。然考實論於佛菩薩自覺內證。應具中假體用等義。而義圓通不如化物也
    問。付攝法門諸師異說如何。答。常有三解。
    第一莊嚴（寺名）云。二諦攝法不盡。謂常住佛果。非二諦所攝。
    第二開善（寺名）解二諦攝盡。乃至涅槃如幻。亦是空故。
    第三冶城解云。佛果爲眞諦所攝。而非俗諦。佛果是眞實非虛假故。
玄意也。三卷章不出第三解也
    問。爾者。大師用此等義耶。答。玄云。令并不同（文）
    問。諸師釋各有何過邪。答。付第一解。大品經云。不見有法出法性者（云云）若佛果功德。超出二諦者。則違此文。又云。涅槃如幻如夢（云云）
    若言佛果非假有。亦違此般若經也。付第二解。成論云。佛雖在世。不攝有無。況滅後耶。中論云。如來在世不言有與無。如來滅後。不言有與無（云云）何言佛果是空有二諦所攝耶。仁王云。佛果超出二諦之外（云云）豈不違此文耶。難第三解云。若言佛果唯是眞諦。無世諦者。卽失機照之能也（前二違於第三違于理也）問。第一莊嚴法師。懸去此難云。大品明空蕩相（裏書云。五時判教非今所用然假述彼師意耳已上裏書）第二時教。故云如幻如夢也。若涅槃常住教意。便非二諦所攝也。常住非始有。故非假。以非假故非俗諦。亦非空故。非眞諦也。又仁王經云。超度二諦之外（云云）何不許之哉。又問。第二開善之義。亦順諸聖論意。大品（幻聽品涅槃亦如幻如化之文及不見一法出法性文）中論云。諸佛常依二諦說法。涅槃明二諦。爲上智境界。又云。涅槃妙有。復言大涅槃亦空。又順智論四悉檀。（前本第三世諦。第四是第一義諦）何不許耶。但仁王般若之文。可云付生死二諦一往之說也。又問。冶城解尤順道理。夫佛果眞實德。難言虛假。擧體妙絕。豈非眞諦。所以因緣風靜。虛假浪止。本水澄清。眞理猶存故。涅槃經云。（聖行品）唯一眞諦。方便說二（此如法華種一貴之說耳）涅槃經。直云世諦卽第一義（云云）大師釋云。眞諦也。般若經云。通達此無二眞。入第一義（云云）又大師。自通盡不盡云。非其有無故。爲超度二諦。然非有非無。第一義攝。故不出二諦（云云）故知。佛果唯是眞諦也。何不許耶。但佛果實是眞諦。傍見衆生之俗諦。故有照機能。又其能照之智是眞智。常住不動。故還是眞諦攝耶（已上依章并玄又如私意而構難耳）答。章云。大乘經。具有二文。此并是如來。方便爲緣之說（云云）諸師各執一途故。成大失。然大師御意。以佛果屬中道。但此中道。望空有（初節二諦）爲出。若於後之問中。以中道還爲眞諦。故不出二諦（已上任章文。）令細尋之。若望無礙法門道理。於佛果之上。具足有空及非有非空義。此無所得有。及空者。始是正故。只是中道就此無礙法門中。妙有爲世諦。眞空爲眞諦。又般若門爲眞諦。方便（亦名大悲門也）爲世諦（符中論疏并玄章餘文耳）

裏書云

    玄二諦章云。以有無爲教。略有五義。一對理不二故。二望悟有無未曾有無故。三爲拔舊義有無見故。四爲拔諸見。根凡夫有二乘無等故。五禀教人。聞有無教。超凡成聖故（取意）
    今案。此文望平等理及智。并爲除見故。以有無爲教。於佛智中非無因緣無所得之有無也（已上裏書）
    問。莊嚴師云。二諦攝法不盡。謂佛果超出二諦之外（云云）爾引仁王般若爲證歟。答（云云）
    問。若引之爲證者。二諦章下卷云。仁王云。常住薩云。若覺起出世諦第一義諦外。此的是一文。而諸法師。不引爲證。不引亦有意。此豫疑故。不足爲證也（文）故知。莊嚴不引此文。若言不引者。玄出莊嚴義而云。引仁王波若云。起出二諦外（文）爾者何可定耶。答。章旣云不引有意（云云）意者開善不引者顯也。莊嚴亦不引爲證者。彼云。波若是第二時。佛果是二諦攝。至涅槃第五時。明常住教。方明佛果出二諦外也。故不引之。然玄云。引仁王者。章家且與引之。非彼自引耳
    玄二諦云。問。今時所明。二諦攝法盡不盡耶。解云。大乘經。具有二文。此并是如來方便。爲緣之說。有時爲緣說二諦攝法盡。有時爲緣說攝法不盡。具有盡不盡二種法門也（文）

二諦不二事

    章中卷。引涅槃經聖行品云。文殊白佛言。世尊所說。世諦第一義諦。其義云何。○世尊第一義中。有世諦不。世諦之中。有第一義不。○如其有者。卽是一諦。○如其無者。將非如來虛妄說耶（云云）
    言第一義中有世諦。世諦中。有第一義者。卽是一諦。如其無者。卽是二諦各別也。言虛妄者。章解云。有兩義故虛妄。一者卽諦虛妄。二者還望虛（云云）（卽諦虛妄者。諸有二者無道無果。諦非虛妄。何得有二耶。還望者。從來大乘說無二故）問。虛妄難且可爾。如其有者。卽是一諦者。一諦何咎耶。答。經云。善男子。世卽第一義諦（章牒之但明有義也）
    次文云。世尊若爾。卽無二諦（文若世卽眞者。此是一諦無二諦也）章釋云。卽無二諦。佛何故從來說有二諦。又云。諸佛常依二諦說法耶（文）
    又云。佛答云。有善方便。隨順衆生。說有二諦卽答前一難。明道理。唯有一眞諦。無有二諦。而言二諦者。善巧方便。隨順衆生。說有二諦（云云）
    唯一眞諦者。是中道第一義也。故仁王云。通達此無二眞。入第一義也
有空二中。一往以空爲眞諦。然望不二。以有空二。通爲世諦也。或開爲三。謂有無中
    章下云。涅槃經釋諦義。明唯眞是諦。俗卽虛妄非諦故。云世卽第一。不言第一卽世（略抄）
    仁王二諦品云。波斯匿王。白佛言。第一義諦中。有世諦不。若言無者。智不應二。若言有者。智不應二（文）
    疏中卷釋云。若言無者。智不應二（私註云牒經）有方便智實智（疏家釋。第一義中。無世諦者。諦是實故。應唯一諦若諦唯一智。何有二。二者是與方便實智也）若言有者。聖人智不應一（牒經中卽加聖人言顯更不別釋意者。第一義中有世諦如器中有菓者。聖人智不應一也。涅槃疏云。此言有者。非如器中有菓之有。云云二經言勢異故。今反取之）
    問。聖人有權實二智。若爾者。難云。智不應一。云何爲難耶。答。佛唯有如之智。故就此爲難也。又唯有如實智故也  
    疏殘文云。若論其理。不一不二。若定爲一。凡夫見俗。卽應見眞。若定有者。智不應一。此正難也（文）
    言若論其理不一不二者。爲成問意。汎顯理實也。言若定爲一凡夫見俗卽應見眞者。此經文外加難也。若對下定有。應言定無。若對定一應言定二。而言定一者。無卽一義故（擧一無義）言定有者。有是二義故（擧有顯二）此正難也。總結上也
    新婆沙七十七云。問。世俗中。世俗性爲勝義故有。爲勝義故無。若勝義故有者。應唯有一諦。謂勝義諦。若勝義故無者。亦應唯有一諦。謂勝義諦。答。應作是說。世俗中世俗性。勝義故有。佛說二諦。應理實故。唯一諦耳。但依差別緣。建立二諦。

略抄佛說二諦下取意

    問。何以小乘淺近義。交此中耶。答。大小乘義。優劣懸殊。如來制立大格相似（文）今准之知之
    今見此文。極似經說。然有同有異。言同者。大體也。又勝義故。有世俗性歟者。同仁王中第一義中。有世諦耶也。又似涅槃第一義中有世諦耶言也。言異者。涅槃云第一義中。有世諦耶者。眞問世諦卽第一義耶也（二諦相望互爲問故也。難唯應一諦故也）仁王云第一義中。有世諦耶者。第一義諦上。更有世諦道理也（經云。智不應一。故知以一智難二諦也）婆沙問云。世俗性勝義故有者。瓶衣等假法破時覺。便無和合時覺。有此世俗理。是道理有名勝義也。若通是勝義理。應唯一諦（此則定開異二經爲難。同涅槃也。更有餘同異繁故不論之。學者宜須文察之）又見其三說。答。意各異也。二經并顯不二中道論。但明瓶衣等假有。亦是道理。通爲勝義。非是空有相卽義也。此義大小懸殊也
    又就二經中。涅槃且明世諦卽第一義。不言第一義卽世諦。且明以有從空。唯空是眞之語耳。言說雖爾。意顯互從。還以不二。爲第一義。所以然者。空有并是教諦。教諦有二。若就理不二。不二卽中道也。仁王明二諦。不二故言照。解見無二也。又經云。不二亦不可得（云云）意顯不一亦不可得也（疏意）又涅槃明不二隨緣說二。卽從體起用。般若文於二。解不二。卽從教入理也（二經文相對如斯）
    又更料簡仁王經問意。經云。若言無者。智不應二（文）疏云。若言無者。智不應二有方便智實（文）意云。若言第一義中。無世俗法。卽二諦別。聖人有二智也。然以道理難云。智不應二。以如實解無有二故。如云愚者謂二等也。又如聖無二言也
前義依義集之義勢。無者一義也。不應二者。以二難一。今義異之。無者卽二義也。不應二者。難有二智也
    經云。若言有者。智不應一（文）疏云。若言有者。聖人智不應一。若論其理。不一不二。若定爲一。凡夫見俗卽應見眞。若定有者。智不應一（文）意云。第一義中。有世諦。卽是一諦。若一諦者。凡夫見俗卽應見眞。故知眞諦非卽世諦。若爾。聖人見眞諦異世諦。故知應有二。故難云。智不應一也
前義云。有者二義。如器中有菓也。今則異之者。是一諦義。故難令二也
    二諦章下云。破并有兩境。在中雙照義。經明照有卽是空。照空卽是有。何時有兩境。凝然在中雙照。爲竝觀耶（文）本業瓔珞下卷。佛母品云。二諦法性。爲一爲二。爲有爲無。第一義諦。復當云何。佛言。佛子。所謂有諦無諦。中道第一義諦。是一切諸佛菩薩智母（文）
    又云。佛子。二諦者。世諦有故不空無。諦空故不有。二諦常爾故不一。聖照空故不二。有佛無佛。法界不變故不空。第一無二故不有（文）
    又云。佛子。二諦義者。不一亦不二。不常亦不斷。不來亦不去。不生亦不滅。而二相卽。聖智無二。無二故是諸佛菩薩智母（文）
    今案此文。分明辨一二之義也。當仁王涅槃等言眞諦中。有世諦不耶。二諦爲一爲二等者卽應就八不中。不一不異而答之
　　問。付眞俗二諦。有三種并觀（云云）爾其三種者。何等耶。答。一橫論之。并瓶假有假無。其義相通指有爲無。指無爲有。故照有卽照無。照無卽照有。名此爲并
    教之有無。於智并也
    二者。橫竪并謂二。只是不二。不二只是二。不壞假名。說實相。二卽不二也。不動眞際。建立諸法。不二卽二。故橫竪卽得并也
二相望爲橫。以二望不二爲竪也
    三得失并。謂於衆生是有所得。於諸佛是無所得。令還照衆生有所得。及照菩薩無所得此二觀常并是名三種并（三卷章下卷意）
    問。且就第三得失并之義。諸佛菩薩。只應無所得觀。若佛照有所得者。卽應同凡夫爲失。何云有於凡實爲失。空於聖實爲得耶（三卷章下卷之語也）若照有者。卽應是有所得爲失耶。答。章下卷云。若便一念。不照有得衆生。諸佛卽有漏機失。衆生機發則不覺。○故法華云。我以佛眼觀。見六道衆生也。○此義最要。應須知之（文）佛若不見衆生則化道不交。凡聖兩隔。孤眞獨存。迥聖單立也。是故聖人智。於聖空。於凡有也。如此則得佛化衆生也（取問答意合爲此答也）
    問。若欲成化道義云。見有者還墮迷失。所以然者。中論偈云。若謂以眼見而有生滅者。是則爲癡妄而見有生滅。長行釋云。從顛倒無明。故有眼。眼故見（云云）今若見者。豈非癡妄耶（章難也）答。章云。師爲此義故云迷有。悟則不有。有作此語。正爲對夢虛空花義。彼悟解時。都無所見。令對彼故。云見不有有也（文）
    梁武帝作夢虛空花義。迷故見。悟故不見也。師且爲對此。云悟則不見見也。理實不滯此義。故難自義云同成論及地論。又難云。令遂不有之者。則不見之見也。又不迷之迷也（取意）又瓶柱等。三界果報。爲倒業所起歟。不倒業所起歟。若倒業所起者。悟則不見之。若不倒業起者。諸佛已難三界業。何得三界果耶。進退不可也。此難今家
　　已上章難意。唯有難無答。但有云云語而已
    今案章意難。有學者。唯得師語。不得其意也。又旣置云云之言。顯有所可答。然爲令學者自思。略而不申也。問。若爾者。何可成今宗家義耶。答。興皇和尚。爲難空花義而云不見見也。彼云悟則不見。是故對云不見之見也。不見之者。意顯無所得之得。餘師定言不見。或定言不見而見故。令皆不同之。但以無執著。自在無礙義。故不見而見。亦不同成論等也
    淨名玄第八云。諸佛菩薩有隨顛倒智（云云）
    問。地論師釋云。於一樹若作相心取則有漏樹。若作無相心取則無漏法林（云云）爾大師許之耶。答。破此義故不許也。問。今宗家意。佛見三界。是不見之見也。故雖見異衆生之見也（取意）彼地論師意。雖同見一樹。而迷悟是異者。其意相契。何破彼義耶。又如何破彼義耶。答。語言雖同其心則異
    章破彼義云。只問此樹何業所起。爲妄業起。爲眞業起。若妄業起者。悟眞卽不見。若眞起。何眞業起於妄樹耶。故此義難解也（文）問。若無想見則無漏樹者。彼師義也。難言眞業起妄樹。而難云。何眞業起妄樹耶。此義易通。何云難解耶。答。章出彼義云。彼云。只一樹（云云）若爾。旣是衆生所依處之樹也。若眞業起者。卽是眞能得妄也。若樹隨心漏無漏二樹分者。何只云一樹耶。是故難解耳。難云。只一樹者。總於一樹論之。非無其漏無漏二樹如何。答。若悟時見清淨寶玉樹者。非見三界衆生迷失境之謂也。若如穢業所感見。曲刺之樹者。則應是妄樹。此猶難解也（更思之）
三種方言（中論疏第一。并大乘玄二諦章明之）
    就八不中道（八不卽二諦也）○於此義中。嘉祥大師。述師三種方言也
方言者。置言之方軌而已。此謂興皇和尚釋中論八不之辭也      玄二諦章云。有三種方言。第一方言云。所以牒八不在初者。欲洗淨一切有所得之徒。無不墮此八計中。○以求彼生滅不得故。言不生不滅。○然非生非不生。旣是中道。而生而不生。卽是假名。假生不可言生。不可言不生。卽是世諦中道。假不生不可言不生。不可言非不生。名爲眞諦中道。○然世諦生滅。是無生滅生滅。第一義無生滅。是生滅無生滅。然無生滅生滅。豈是生滅。生滅無生滅。豈是無生滅。故非生滅。非不生滅。名二諦合明中道（文）疏一同之      意云。中論初論主牒經中八不而置之者
    或經論者。牒經或牒無畏等
    爲欲破洗一切有所得心。所執著故也。有所得者。一切凡夫外道。所計生滅斷常一異去來等。及小乘人生滅等。執大乘有所得人。流來反去等計。乃至一毫執著。皆墮八計中。此生滅等。一一計中。竪窮五句。五句者。一生。二滅。三不生不滅
    對上生滅二令不二合爲一
    四亦生滅。亦不生滅。五非生滅。非不生滅。乃至來出。類此可知。此等一切若心取相。皆是有所得也
    章又云。第一方言破性。外道八迷。破性明中。但出諸師計諸法師計。亦有性義。亦言正破外傍破內故。出諸師計（文）
    問。令破外道等諸計者。爲破能計迷心歟。爲破所計諸法歟。答。但破迷心不破諸法也。難云。迷心從因緣生。此大乘宗。不壞因緣生法。卽不可破之。若所計法者。先於迷心爲有。令就悟求之不得故。得言破法而已。何不爾耶。答。迷心實是因緣生法。不可言無。故經云。因緣本自有。無自無他作（云云）然言破者。迷心起時。不知因緣幻起諸法。謂爲自生有。不知幻無。謂爲定無。其所計有無者。道理令無示。此道理擊其迷心。迷心被擊。自此不起故。名破心。其所迷者。有二義。一者正因緣佛法道理。幻有幻無。中道正法。於此不解故。名所迷。如人謂東爲西。以東爲所迷。二者所計生滅斷常。迷心所取。亦名所迷。所計所著之異名也。於此二中。正因緣法理。不可破。所計諸相。本自不得。亦非所破。故言破者。但破其心故。章云。欲洗淨一切有所得心。不言洗法也
    問。若破性執者。何故章言而生而不生。卽是假名。假生不可言生。不可言不生。卽是世諦中道（云云）旣言假生不生。故知亦破假因緣法也。答言。橫破八迷。竪窮五句。以求彼生滅不得故。言不生不滅者。此正破性。言假生不可言生等者。古云。集假爲性。以執假生卽是性故。故入性以破之（云云）今云。上正破生明中。此文擧假對性。性卽去。然後就假生。卽亦明不生。此亦還對性以明因緣中假也
    章下云。是因緣假名破性中
    已上第一方言
    章云。第二方言云。所以明三種中道者。爲顯如來從得道夜。至涅槃夜說中道。又學佛教人。作三中不成。故墮在偏病。令對彼中義不成。辨三中（文）
疏更有一義云解中論名之
    問。學佛教人。作三中。云何不成耶。答。章答云。他云。實法滅故不常。假名相續故不斷。今謂不常猶是斷。不斷猶是常。唯見斷常。何中之有。爲對此三中不成。明三種中道（文）（今謂者令詳彼所說也）
    章云。今明中道者。無生滅。生滅爲俗諦中生滅生滅無生滅。爲眞諦中無生滅。生滅豈是生滅。生滅無生滅豈是無生滅。故非生滅非無生滅二諦。令明中道（文）
    言無生滅生滅爲俗諦中者。謂無生滅之生滅。爲俗中。此卽生滅。爲俗諦中。中是正也。此是用中也
四假四中。見章文亦名圓假圓中也疏云。假生不生等。名世諦中道（云云）正可取之
    然言無生滅之生滅者。如般若經言。澹泊住於無住之住。亦如金剛般若論云。非莊嚴莊嚴。如是等也。問。何故言無生滅之生滅乎。答。生非自生。由無生故生。故云無生之生也
    意云。諸法屬因緣也。非定生。於無生上。假因緣得起。望彼無生故。得名爲生。望此假生。說彼生爲無生。故此生無生。并是因緣相待。而有生無生。旣爾餘義亦然。此是佛法大因緣義
    言生滅無生滅。爲眞諦中者。此以無生滅。爲眞諦中。此直是眞諦假。而言眞諦中者。亦是用中因緣。眞諦是正故名中也
疏云。非不生。非不滅。爲眞諦中道（云云）
    言無生滅生滅。豈是生滅等者。雙泯二假。稱爲體中。一泯無生之生。謂泯一假。二泯生之無生。亦泯一假故。云雙泯二假。
    章云。問。後明三中。與前何異。答。前明二諦中道。是因緣假名破性中。第二雙泯二假。稱爲體中。亦名因緣表中道（云云）
    此問。第二方言。對第一方言。而爲問也。答中。言是因緣假名破性中者。先第一方言云。不生不滅。云而生而滅等者。皆是因緣假名之說故。上云以求彼性滅不得故。言不生不滅（云云）此是彼性。生滅之上。顯不生滅。故此不生滅。是因緣假也。而生而不生等。皆因緣假。此假卽中。名破性中。以假破性。名爲破性。此假是正名破性中也
    言雙泯二假稱爲體中者。以世諦中。爲一假。以眞諦中。後爲一假。雙泯此二假。合明中道。卽爲體中。此第二方言。正意。在泯假。由此雖有四重意。在體中。以他家明中只是斷常。不表非斷常之理。故今正泯假用顯中道之理。卽體中也
    四重者。一求性有無不可得故。言非有非無名爲中道。此是破性中。與前門同。爲成泯假故。先明因緣之破性中也。二者說而有而無。接斷心。此明中後假也。三者顯而有而無。爲中道。卽是用中。四者假有非有假無者。非無。此是體中也。今此門意。正明假後中。然初明破性中者。成因緣表中道而已。亦是漸捨門義也
    已上第二方言
    章云。第三方言云。世諦卽假生假滅。假生不生。假滅不滅。不生不滅。爲世諦中道。非不生非不滅。爲眞諦中道。二諦合明中道者。非生滅非不生滅（文）
    言世諦卽假生假滅者。明世諦假。言假生不生等者。明世諦中。此是假生。宛然不生。非破假生。以明不生也。言非不生非不滅。爲眞諦中道者。此直明眞諦中。不先擧眞諦假也。若准世諦者。應言眞諦。眞諦卽假不生假不滅。假不生非不生。假不滅非不滅。非不生非不滅。爲眞諦中道也。而不言者。准上世諦。略故不言之。或上世諦中。卽此眞諦假故。不重擧之。言合明中道者。非生滅非不生滅者。直合二中。爲合明中。不同第二門。捨前二中轉用。合論中道也（可對文見之）問。就此文中。世諦之不生不滅。與眞諦不生不滅。何異耶
眞諦中。云非不生非不滅。令取眞諦假。而爲問。故云眞諦不生不滅也
    答。章云。二意。一世諦生。卽是不生故。以不生卽爲世諦也。眞諦假云不生者。但是相因義。謂因彼世諦生此眞諦不生也（此卽二種不生別意耳）二者世諦中。不生不滅。卽是眞諦假。不生不滅
此是二種不生卽一也。已上取意抄之
    章云。問。此以上何異。答。雖同生滅爲俗。不生滅爲眞但不生有三種。初方言破定性。生明不生。第二方言。破假生明不生。此中有異。破定性生。但破不收。破假生。亦破亦收。第三方言。約平道門。本來不生故。言不生。不言破病也（文）
    此文意。就第三方言。對前二種。通料簡三種異。言雖同生滅爲俗不生滅爲眞者。此通三種方言同義也
    就八不爲論。皆不生不滅也。然或破生滅明不生滅。或卽生滅。宛然不生滅。或世諦生滅上。明不生滅。或眞諦卽不生滅假。正故名中。如此等義勢雖異。而撿大旨。并以生滅爲俗。以不生滅爲眞諦也
    言但不生有三種者。略擧三種方言也。言初方言破定性者。若性若假。但是執總名爲性也。言第二方言破假生者。若假并不顯理。且判爲假也。言破定性生但破不收破假生亦破亦收者。初二相對。明破有異也。若定性者。但是迷心。故但破不收。若論其假生。惡立假義。不當正理義邊。還屬定性。但破不收。若正因緣。便契佛理。但收不破。而亦破亦收者。若立因緣假名義。雖當佛理（或一分或全分）而帶封執。破其執心。而不破法。故依此義。云亦破亦收耳。言第三方言。約平道門。本來不生故。言不生。不言破病也者。前二破病。此顯道門也
    花玄云。任道平正。無所行奪（云云）
    言平道門者。正道一味。故名平道。此平道義。開通無滯。故名爲門。或異漸捨等門。故名平等門也。良以。初二是破病故。或言假生。不可言生。或言無生滅之生滅。之生滅豈是生·滅也。不可與豈是者。是遣邪執之辭也。第三是顯道門。故直云假生不生等。又云生滅宛然而未曾生滅也
    已上三種方言了
    問。於佛眼前。有生滅不生滅耶。答雖有生滅及不生滅。而非定有也。問。今宗所談常如此。猶未詳所由。請令示之。答。道門自本爾。但可依經學之。何強憶想。生分別耶。如仁王偈言。有無本自二。譬如牛二角。照解見無二。二諦常不卽（云云）
    此是唯佛如來之所窮了。凡夫學者。何得漫談乎。然且准餘法門。略解其相。未可爲定量。後賢察之耳。
    深密解脫經。言本不生義。明了大乘也。但學者。推佛智見。而言非我所智者
    依此福智。方得滿足（云云）四論玄云。解惑相○金剛後佛示是。佛所窮了何得漫談。而亦得論者。不思議神通境界亦應爾（云云）
    謂佛眼見衆生。雖不生而生。照果地德。雖非有。而有也。問。且果德云何非有而有耶。答。果德雖無量。且論四德者。常樂淨等。自在事實。名之爲我。我無別性。無別性故。本性非有。就常樂上。假合說故。亦有我也。如我旣然。常等亦爾
    此義具見勝鬘寶窟也。餘處釋文。并注論往往有之
    問。其非有者。非於假有歟。非性有歟。答。非性有者。謂初二方言也。就道門言之者。假有卽非有也。問。若假有卽實無者。應墮斷邊若其唯有。強爲非有者。便是虛言耶。答。佛果德者。衆德巧成。如鏡中像。鏡面平坦。空無面像。而面像宛然。目淨鼻修。分明顯現。幻童謂實。而不用之。智人知無。而彌用。如巧成功德。雖性空。而有也。知無但見。鏡面平者。如雖有而非有。此非對迷心。眞就巧成有上。乍有乍無。互相不違。此喩似法。宜須審記（且示一偈餘依文理悉之）
    章下卷云。師從來。擧佛影譬。遙望相好宛然。至邊都無所有。二諦亦爾（云云）
    佛影之有者。非是妄見。爲有故。顯因緣世諦宛然卽無之義。更明也

裏書云

    大論四十二云。譬如小兒見鏡中像以爲實歡喜欲取。謂爲眞實。大人觀之。但誑惑人眼（云云）
    私云智人亦於眼被惑。但意知不實之。雖無事而有用卽此有還無也。宜審思之
    此眼識所引。意被惑更有意中智察之不惑耳
    章上卷。引肇公語云。譬如幻化人。非無幻化人。幻化人。非眞人也（云云）已上裏書
    衆因緣生法文
    中論四諦品云。衆因緣生法。我說卽是空。亦爲是假名。亦是中道義（文）
疏釋之有三是（云云）又初句世諦有。第二句眞諦空。第三句。以有空并名假。第四句卽爲中也。仙光院以三性釋之
    疏云。是花首經。佛自說之。故稱我說卽是空也（文）      花首經亦名花手經也見貞元錄也
    二諦章下卷云。論主引花首經文也（云云）
    花首經第三。佛說偈云。是心及衆緣。皆空無自性。若人如是知。終不退菩提。
    若法性自空。是法卽無生。一切無生法
    是名眞智種（文）
    今案。是心及衆緣。皆空無自性者。衆因緣生法。我說卽是空也。若法自性空。是法卽無生等者。亦是中道義也。衆因緣性法者。是世諦。我說卽是空者。眞諦。此眞俗二諦。并是假名。若人如是知。終不退菩提者。是假名有故。空有并名假也。亦爲是假名也。卽無生故。亦卽是中道也。無生者中道也。故八不初云。不生且擧一句耳。此文委如論疏（文）

裏書云

    花首經第一卷（化佛說云）諸法空無相。無取無所緣。一切如幻化。猶如水中月。不以空故空。性本常自爾。是名佛所說。最上微妙法（文）
今案。初二句明眞諦空。次二句世諦有。次二句中道。後二句結歎也。仙光院記不考此文也。可考案證記也（已上裏書）
    二諦上卷云。從來明此是三是義。一因緣卽是空。二是假三是中（云云）又疏第一卷。釋因緣品名。以空及假中。卽引此文而釋之
    又仁王疏云

裏書云

    論疏一云。總談論意。因緣有三。一從下破四緣受名。以四緣攝生義盡。○二者因緣義。總相票在論。初以生死涅槃。凡聖解惑。皆是假名相待。無有自性。稱爲因緣。○又○以對外道非因緣義。明一切佛法皆是因緣故。因緣義總。○三者此品觀十二因緣故。觀因緣品（云云）
    又云。問。三種因緣。正用何耶。答。正用通因緣。以緣心攝。別十二門亦然（文）
    大論九十五云。因有爲故。有無爲。如經中說。離有爲無爲不可得。如理長無短。是相對義（文）
    第百云。若先無今從因緣和合有者。則知無生。若從因緣而生性者。卽是作法性。名不相對。不相因常應獨有。如是有爲法卽無等（文）（已上裏書）

阿字本不生事

    玄二諦章（有無門）云。諸法本從無生。皆以阿字爲本。是卽諸法皆歸阿字。一無生門故。經言四十二字皆歸阿字也（文）
    花手經第十五云。堅意阿字門入一切法。以阿字門。分別諸法。先入阿字門。然後餘字。次第相續。是故言從阿字邊。變出諸字。從諸字邊。會成諸句。以諸句故。能成諸義是故如來。說阿字門。入一切法（文）

裏書云

    大集經門句者一切法中。而作門戶。所謂阿字一切法門。阿者言無一切諸法。皆悉無先常（云云）（如是說諸字門也）（已上裏書）
    大論二十八云。復次有陀羅尼。以是四十二字。攝一切語言名字。何者是四十二字。阿羅波遮那等。阿提秦言初。阿耨波奈。秦言不生。行陀羅菩薩聞。是阿字卽時入一切法初不生。如是等字。隨所聞皆入一切諸法實相中。是名字入門。陀羅尼如摩訶衍品中。說諸字門。
    又四十二云。復次菩薩。聞一字卽入一切諸法實相中。如聞阿字卽知諸法從本已來無生（云云）
    深密解脫經第二。云第一義無體相者。一切諸法。本無無生體（文）

涅槃經說五十字

    涅槃疏第九云。若如此間人所明。謂此文字。是蒼頡所作造。若如經中明者。有八十天中。自有造書天。造拾文字（文）
    四論玄十四音義云。如四十二字門。劫初光音諸天等。說四十二字。教世間（云云）又云。十四音者。是過去諸佛法門。但諸佛去。復梵天議要。三兄弟下欲界。如梵書伽書篆書。左右下三行書（云云）（左行右行下行也）
    大論四十六曰。如十八空四十二字。十是般若波羅蜜（云云）
     華嚴善財知識中云。我唱如是字母時。此四十二般若波羅蜜門爲首。入無量無邊般若波羅蜜門（云云）（善知衆藝童子）涅槃疏第九云。猶如一阿字。阿者言無。若是世間人用。則云無衣無食等。若是佛用之。則云無生無滅無患等。旣用此字以名涅槃。故云字者名涅槃也（云云）
    涅槃義記第四（故章悉曇解釋）

四悉檀事

    問。四悉檀者何等乎。答。一世界悉檀。二各各爲人悉檀。三對治悉檀。四第一義悉檀。是其四悉檀也。問。其義何。答。悉檀者梵語。是究竟義也（淨影釋云宗也可見義章也）二論章上卷云。問。何意如來說法。不出二諦乎。解云。二諦卽是四悉檀。三悉檀卽世諦。第一義悉檀卽是第一義諦。四悉檀。攝十二部經。攝八萬四千法藏。攝法旣盡。以二諦攝法盡故。如來就二諦說法也。二諦是取。依二諦說四悉檀法（文）
    又云。依世諦說世界悉檀者。如說輪軸輻輞和合爲車。五陰和合爲人。如此說者。卽世界悉檀。故論云。人等世界故。有第一義。則無。依世諦說對治悉檀者。衆生略有三毒之病。廣則八萬四千塵勞之病。有三法藥。八萬四千波羅蜜。對治此病。名對治悉檀。故論云。對治故。有實相則無。依世諦說各各爲人者。前明三法藥。八萬四千波羅蜜。治三毒八萬四千塵勞。則明一切法盡。更何所論乎。解云。於各各爲人中。更欖之。令何故諸佛經中。或說我或無我。適說常斯須說無常。何故或說是舍那。或說是釋迦。或說淨。或說不淨。何故前後更相違耶。是故次明各各爲人悉檀。昔爲有常故說無常。明諸佛緣覺。尚捨無常身令爲三修封執故說常。如此等并是爲緣不同。無相違。依第一義諦。說第一義諦悉檀者。異前三種。明不生不滅。不動不倚。何處有人有車。有常無常。有三有一。如是畢竟清淨。名第一義悉檀（文）
    又云。然四悉檀。只是二諦。但合離爲異
    四悉檀實義名二諦。二諦究竟義。名四悉檀（文）
上文云。依二諦說四悉檀。者。且擧于於之二諦。對四悉檀教也。此云但合離異者。約教二諦爲論也。四悉檀實義。名二諦等者。悉檀是究竟二諦。是實義。此則教法中宗。名究竟也。此宗卽眞實也。所以宗之實名二諦。實之宗名悉檀也      華玄第四。列一世界悉檀。二爲人悉檀。三對治悉檀。四第一義悉檀。亦解釋其相。此次第契論文也
    智論一云。復次佛欲說第一義悉檀相故。說是般若波羅蜜。有四種悉檀。一者世界悉檀。二者各各爲人悉檀。三者對治悉檀。四者第一義悉檀。四悉檀總攝一切十二部經。八萬四千法藏。皆是實無相違背（云云）（爲人故一事惑聽不聽。何故爾。爲對治病故。此則於人有病故也）
    問。次第如此義。章中何故對治。次論爲人耶。答。爲釋有種種法中。異門相望。成無違義。故次辨爲人也
    又曰。問云。第一義悉檀。是眞實。實故名第一。餘者不應實。答。不然。是四悉檀。各各有實。如如法性。實際世界悉檀故無。第一義悉檀故有。人等亦如是。世界悉檀故有。第一義悉檀故無（云云）
    又云。各各爲人悉檀者。觀人心行。而爲說法。於一事中或聽。或聽如經中所說。雜業故雜生世間。得雜受雜觸者。破群那經中說。無人得觸。無人得受。問云。此二經云何通。答云。以有人疑。後世不信罪福。作不善行。墮斷滅見。欲斷彼疑。捨彼惡行欲拔彼斷見。是故說。雜生世間。雜觸雜受。是破群那說。計有我有神。神墮計常中。以是故不說有受有觸者。對治悉檀者。有法對治則有。實性則無（文）
    不淨觀治貪欲。慈悲治瞋恚。因緣觀治愚癡。此是邪心推名愚癡。非如牛羊等。此取意略抄之
問。爲人對治有何別乎。答（云云）見上也
    花玄三云。前三悉檀。獨可破可壞。第一義悉檀。不可破不可壞最上無過者（云云）
二智義引論初卷云。三悉檀可破。第一義悉檀不可破。而以證方便爲用實相爲本也
    智論一云。第一義悉檀者。一切法性。一切論義語言。一切是法非法。一一可分別破散。諸佛辟支佛阿羅漢所行。眞實法。不可破。不可散。上三悉檀中。所不通。此中皆通。所謂通者。離一切過罪。不可變易。不可勝。何以故。除第一義悉檀。諸餘論義。諸餘悉檀皆可破（文）
    中論疏第三云。釋諸說中。第一之文也。又此八不。正是第一義悉檀。故名第一。智度論釋第一義悉檀。而引中論八不。故知八不是故第一義悉檀。問。何故偏言第一義悉檀乎。答。三悉檀可破可壞。第一義不可破不可壞。師又云。此非世諦第一義。乃至中道第一義耳。故仁王經云。有諦無諦。中道第一義諦。所以明中道第一義者。雖牒八不。明二諦。爲欲開不二道（云云）
    疏記中云。此非世諦之等者。非詺眞諦爲第一義者也
    疏記上云（仙光院）欲明八不攝四悉檀等者。說四悉檀。處處不同（乃至）又此疏第三卷說。師又云。此非世諦之第一義。卽是中道之第一義耳。有處三三諦之法。皆名第一義。言說之教。名三悉檀故。此疏第三卷。又此八不。正是第一義悉檀等。又云。三種中道。并是第一義。二諦章云。三悉檀是世諦。第一義悉檀是眞諦也。八不攝四悉檀。是義難見。何者三悉檀可破。第一義悉檀不可破故。三悉檀法體。亦三悉檀。上說執著病。亦詮第一義教。以此三義名。可破是病。然顯擧第一義悉檀。何以此八不。攝四悉檀耶。大論引中論八不。釋第一義悉檀者。應言擧第一義。以其內說世諦。若爾三悉檀。顯言言可破。如何說第一義悉檀。內取故。以八不攝四悉檀不成。然興皇師。四假義中云。三悉檀言可破。故皆迷第一義悉檀內具二諦。二諦名第一者。世諦離性生。眞諦離假生故。問。上云八不卽是二諦。今云八不卽是第一義。云何前後相違
    答。不違。何者。上但言用中此處言體中也（云云）        問。二諦。四悉。八不。如何相攝耶。答。二諦四悉相望。三悉檀是世諦。第一義悉檀是眞諦（二諦意）又三悉檀迷也。不攝二諦。唯第一義悉檀。內具二諦也（興皇師四假義）又第一悉檀。非二諦乃至中道第一義也（疏三引師說）今案之。三諦時。二諦不關第一悉檀也。又立二諦時。四悉檀有異門。若就迷悟。立四悉檀。唯第一悉檀中具二諦。若就正因緣開四悉者。三悉是世諦。第一是眞諦。次四悉八不相待。八不唯第一悉檀。非前三（約體中）又八不是四悉檀（就用中）次二諦八不相待。二諦并是八不（世諦離性生眞諦離假生）又三諦并是八不。若就此門。八不義寬。二諦是狹。宜須審記諸文異也。問。論云。前三悉檀可破壞。第四悉檀是眞諦（云云）不壞假名。而說實相。前三悉檀。旣可壞。如何攝世諦因緣假名乎。答。疏記會云。未究竟故名破。非除破也。又以能謂心。爲三悉檀故可破。卽本於二諦之俗諦也。若因緣教諦者。二諦等是第一義悉檀也
    疏記中卷云（釋疏第二）問。有處云。三悉檀爲世諦。今言三悉檀可破者。應破世諦。答。爲顯第一義故。說世諦。是未究竟故。名可破耳。非破除言者也。又三悉檀可破者。以能謂之心。三悉檀爲世諦者。以所執之因緣法。何故就本於二諦。以俗諦是失名。能謂之心故。於第一義悉檀。具二諦義如常（已上）今更有多意。一云第一義諦。唯是一相。卽第一悉檀。世諦有種種相。卽前三悉檀。然三悉檀。歸入第一義。卽種種相不現。如衆流歸大海。唯是一味而實。世諦宛然不壞
    此義似仙光初釋然義勢異也
    二曰。若離第一義者。前三可破。若入第一義中。卽不破也。此就三悉檀教。離第一義。爲他論難所破壞。若就理顯前三。前三卽不壞。故論云。上三悉檀中。所不通此中皆通。又云。除第一義悉檀。諸餘論議。諸餘悉檀皆可壞（文）此義似仙光第二釋。然義勢亦異也
    三曰前三悉檀。卽是假名二諦。旣是假名故。易可破第一義悉檀。是中道第一義諦。以是理法故。堅實不壞也
此亦次前第二義。然二諦三諦之義勢亦異也

八不之義

    問。八不者何等耶。答。中論初偈云。不生亦不滅。○不常亦不斷。○不一亦不異。○不來亦不出
    問。此八不者何物乎。答。大乘玄云。八不者。蓋是諸佛之中心。衆聖之行處也。故華嚴云。文殊法常爾。一切無畏人。一道出生死。更無異趣也。卽是論初。八不故。竪貫衆經橫通諸論也（云云）又中論疏第一第二。廣解之可見。問。爾者八不者何所以。通貫衆經論耶。又何偏出華嚴之一文乎。答。隨引一文。不可責之。又且擧華嚴一文者。以是根本法輪故。且擧本經以顯餘教而已。所以引此文者。爲顯八不是衆聖行處。越此更無別道故。云一道出生死（云云）問。雖言一道。不言八不。何引爲證耶。答。八不是中道。以中道無二故。名一道也
    問。八不者。唯是中道歟。答。正是中道。傍是空有假名也。故大乘玄云（第四門）○故知具含中假。而中爲正。宗二諦文。問。何故具中假耶。又何以中爲正宗耶。答。通八不皆含中假。且付不生不滅。論之不生假滅。滅名世諦假。以假不生假不滅。爲眞諦假也
    不生之生。名假生也。生之不生。名假不生。餘例之
    不生不滅。名世諦中。非不生非不滅。爲眞諦中矣。問。若爾。不生不滅。但是世諦中眞諦假歟。答。不爾。世諦有中假。眞諦亦爾
    問旣云不生不滅。但是世諦中也。何云假生假滅耶。答。中論次文云。能說因緣（云云）不生非自性。要由生故不生耳。又假生非自性。故卽指假生云不生也。故言不生含假生也。不滅亦爾。乃至不來不出。皆亦如是也。問。旣言不生不滅。唯是眞諦假也。何處有非不生非不滅之中道乎。答。大乘玄云。世諦假生滅非生滅。眞諦假不生滅。亦非不生滅。故非不生非不滅。爲眞諦中道也（云云）意云。不生不滅。亦顯非不生非不滅也
　　又假不生滅。卽非不生滅。故但言不生滅。卽是非不生滅。眞諦中也
    問。世諦中與眞諦假。同歟異歟。答。卽以世諦中。爲眞諦假。又世諦不生者。生卽不生也。如色卽是空。眞諦不生。待假生（已上）
見二諦三種。有言之中。第三方言也
    又世諦是假生假滅。爲假破性生滅。爲世諦中。謂假生能空性也。眞諦。假不生假不滅者。假卽空也
此義見八不義也。此後二門。世諦中與眞諦假是別也
    問。上所引文云。八不具含中假。而中爲正宗。二諦爲傍（云云）旣文云。具中假。何以中爲正宗耶。又中之與之假。并於二諦論之。何不言中爲正假爲傍而以二諦對中耶。答。今所明中。遣假爲中。卽以二諦爲假。故以二諦中。直名中。以二諦假。獨名二諦也。而言以假爲傍。以中爲正者。論明中故
論名中論。以中爲正宗故顯標一部故。而言二諦爲宗者。明二諦之中故耳
    又可云。假是教門。中是理法。故約所歸深義。以中爲正也。又有無者亘性。假令正有。無令假正由中故以中爲正也
    問。於八不具中假二諦。有何證據耶。答。大乘玄云。有文有理。文則八不。處處經論散出。但菩薩瓔珞本業經下卷云。二諦義者。不一亦不二。不常亦不斷。不來亦不去。不生亦不滅也。又文。經二十五獅子吼品云。十二因緣。不生不滅。不常不斷。不一非二。不來不去。非因非果也。理則二諦是教故。假生滅等是世諦。假不生假不滅是眞諦。故具明中假義也。中論序大意云。聞不生不滅畢竟空。便失二諦也。又四諦品云。諸法雖無生。而有二諦也。故知具含中假。而以中爲正宗（云云）
    引二經意。正明因緣二諦。八不所含。論二文亦爾。中道理在不疑。但含假意。今所引用而已
    問。八不散出經論者。何經論耶。答。旣云處處散出。卽不能具出之。令且出管見所及而已
    華嚴第十二勝林菩薩偈云。一切法不生。亦復無有滅。若能如是解。斯人覩如來（文）
    又第八云（一切惠菩薩偈）一切法無生。一切法無滅。若能如是解。諸佛常現前（文）
    法華經云。無有生死若退若出（云云）又云。不生不出。不動退（云云）
    大論第五云。不生不滅不斷不常。不一不異。不去不來。因緣生法。滅諸戲論。佛能說是。我今當禮（文）
    密嚴經（下卷）云。諸法不生滅。不斷亦不常。一異乃來出。如是悉無有（文）
    此經大唐池婆訶羅譯。非大師所覽
    大般若四百七十二云（第二分近未然。考大品不得之）菩薩摩訶薩。行般若時。如實知一切。從緣所生諸法。不生不滅。不斷不常。不一不異。不來不出。絕諸戲論。本性淡泊。能學如是三解脫門。亦能學從緣所生諸法（文）此文正同中論偈也。然非大師所覽
    大集經九百。若觀諸法無生滅。是人卽得眞實知（云云）

裏書云

    大集虛空藏分云。若菩薩入甚深因緣法知逆順因緣法。善知出知離。知生知滅。知苦知盡（乃至）知一切法無二。以眼色二俱離故。乃至意法亦離。則入第一義。以世諦故。假名諸法。亦不執著。眞諦世諦。是爲菩薩入甚深法門（云云）
    又云。菩薩作是念言。是諸緣生法。各無自性。無自性者。他不能生。所因亦無性。所緣亦無性。自性者則無他性。若法無自性。他性者則無生。無能生。是故一切法。皆無生無記。但以名字故假名。從因緣生而實無生。亦無斷無常。所以者何。若法有生性者。則當有滅。則是斷見。若無滅者。卽是常見。離斷常。是故當知一切諸法。皆無有生。是爲菩薩。於十二因緣。善得勝知方便離二邊諸見（文）        又云。善男子。云何菩薩入法界性門。見一切法平等性。若菩薩見諸法界。無處不至。無來無去。無生滅。無相無起。無戲無行（已上裏書）
    心地觀經曰。法身體遍諸衆生。萬德凝然。性常住。不生不滅。無去來。不一不異。非斷常（文）
    佛地論第七云。或說八種。謂不生不滅。不斷不常。不一不異。不來不去。八遣相門。所顯眞如（文）
    已上二文亦非大師所覽
    問。成論師或云。八不并是眞諦之中道。亦是眞諦。或云。初二不是眞諦中道。餘六不是俗諦中道（云云）今宗同之耶。答。不爾。玄云。今云八不具三種中道。卽是二諦也（云云）
八不一具三種中道。三中者。世諦中。眞諦中。合明中也。二諦是二諦。一一具中假二諦也
    般若燈論。始卷者。就八不分眞諦世諦見之
    問。付不來不出。何不云不來不去而云不出耶。答玄云。義有所兼。非止此八。則應有無量。不來則應對有不去。不出應有不入。是互擧耳（云云）
    又引論云。如地從穴出。鳥來栖樹等。不見有如是等相（云云）若依此文從外來。從內出。亦卽對也
    又玄云。由出故去。出卽是去。由人去來。入卽是來（云云）若准此文卽應通用。故論疏云。去來品釋八不終（云云）大智論。又順中論。般若燈論。牒此八不云。不來不去（云云）准此等文。雖通用。然出入來去。正應對耳        問。八不是佛所說。爾者。龍樹造中論時。卽引經中八不。安論初歟爲當何耶。答。此有二義。一云論主自引經說。以安中論初。二云注論者安之。就此更有三義。或注者。引經八不。安論初。或注論者。引無畏初八不。安此論初。或引釋論八不。以安此論也
    此中後二義。龍樹本引經。注者轉引之
    八不義云。問。八不是佛所說。爾者。龍樹造中論時。引經八不。安論初爲非。答。不可定判。或賓伽引經中安處。或可。龍樹引經中八不。序無畏論初。故注論者。安中論序意初也。而應非是釋論中八不牽安處。大論中至難處。卽指中論。爲正觀論。如正觀論中說。故知釋論中論說。後造也。又亦可。青目於千年中出世。注中論。或可。引釋論中八不。安處中論序意也。問。釋論中指正觀論者。何必是中論耶。答。觀法品云。正觀論之稱。故知中論是正觀論也。故相傳云。中論是釋論之骨髓也（文）
    賓伽者。具云賓羅伽。卽青目也。故相傳云等者。何義證乎。配上多釋。見之。中論在先。而言骨髓者。但是義要不論先後耳
    問。見玄文。但云注者引經及論。不云論主自引經置此論始。何文外浪加耶。答。一往見文。實如所言。然熟見之。其義炳然。所以然者。問。爲兩關定之。一云（去本）龍樹造中論時則引經八不安歟。一云爲非。答云。不可定判（云云）此所問二途。不可定之。不可定者。卽有二義也。云或賓伽下付。注者。引之義。論其本處。有三義也。問。注論者。引無畏論八不。非引釋論者。有何所以耶。答。釋論是中論後造故。不可引後論云也。故章云（云云如上）難云。旣是注論者引來也。設雖前論。何不引後論哉。蓋是於論主。智論在後。若望注智論。亦是在前。何不引之耶（與中論在釋論先義而難）之況復設雖先論。指後論有何妨耶。如仁王般若指涅槃說也。又釋論云。如正觀論。何云指中論耶。答。中論本頌旣在智論前。注者申本頌意。理可隨本頌旨故。從本亦不引後論也。此一往義也。何必盡理說乎。又仁王指涅槃者。初成道亦有涅槃經字義。全同雙林說（見涅槃義疏也）設指後經亦先妨佛化無方。故或傳者爲略。故指餘處廣說。非佛語也。又依有前難。第三釋來。云青目在後故引之

裏書云

    所以知。中論在智論前造者。智論指中論故。若先無中論。何虛指其說乎。菩薩造論。只是隨緣。有何定規。未造之前。定有可造中論義耶。菩薩雖實知之。而隨緣不應作此說耳（已上裏書）
    問。無畏論者何論耶。答。龍樹菩薩。百部大乘論之一也。論有十萬偈。卽今論之廣也（見十二門論疏并龍樹別傳也）
    問。若爾。應云中論無畏之心要。何云釋論骨髓耶。答。釋論別釋一部文。無畏應是大乘通論。若就通論者。望無畏十二門等論。其廣略。若約正觀宗旨。得望智論以爲骨髓。各有其由也
    大論十九云。中論中。亦說涅槃不異世間。世間不異涅槃。涅槃際。世間際。一際。無有異故（云云）
問。此文直指中論。然何引正觀文。而設劬勞乎。答（云云）
    問。八不是中道也。爾者。於中道有幾種耶答。中道出數量表。何定其數。故云不一不異（云云）又云。不著不二法。以無一二故（云云）
三論玄云。旣稱爲中。則非多非一（云云）又汎論。中道有四種。一外道所明中道。二毘曇中道。三成實中道。四大乘中道（出三論玄）
    外道說中者。僧佉人云。泥團非瓶。非瓶卽是中也。毘曇人釋中者。有事有理。事中者。無漏大王。不居邊地也。理中者。謂苦集之理。不斷不常也
私云。對邊見也。正可在苦也。有義思之。又新婆沙有中道之文
    成實中道者。有無品第二十三文云。離有離無。名聖中道（文）
    大乘人明中者。如攝大乘師。明非安立諦。不著生死。不住涅槃。名爲中道也。又中假師云。非有非無。名爲中。今正義以無住爲體中。此是合門。於無住法中。開出眞俗。爲用中卽是開門
用分眞俗故名開也
    問。付今無所得大乘意。明中道亦有多少等耶。答。中論玄云。隨義對緣。得說多一。所言一中者。一道清淨。更無二道。一道者。卽一中道也（云云）八不義引華嚴云。一切無畏人。一道出生死（云云）二諦義及重牒八不云。若爲圓中
    大乘正法一切皆實故也
    又中論玄云。所言二中者。則約二諦辨中（云云）又是體中用中爲二也。又云。所言三中者。二諦中。及非眞非俗中（文）
    又序疏云。但中有三。一者對斷常之偏明中。此是對偏中。二者盡偏中。立於中名欲盡於偏病故。名盡偏中。又一意。只爲偏病盡。得有於中也（云云）又云。絕待中者。凡有二種。一者待苦說樂。名小涅槃絕此苦樂。乃名大樂此絕猶是對。二者涅槃。不可說其苦樂。強名爲樂乃稱大樂。方是絕待。中義亦然（取意略抄）中義亦然者。望偏說中。令非偏非中方名中。此絕猶是待也。又非偏非中。不知以何。顯之強名爲中。方是眞絕待中也
    絕待獨空異如前已抄之
    中論玄云。所言四中者。謂對偏中。盡偏中。絕待中。成假中也。又云。成假中者。有無爲假。非有非無爲中。由非有非無故。說有無。如此之中。爲成於假。謂成假中也（云云）前三如上三中也
    論迹義云。然釋中有三種。一者對偏。二者對邪。三者實義。○雖復三義。不妨一意。雖復一意。三義不去。所以然者。只由偏故所以邪。邪故所以不正。不正故不中。不中故所以不實。不實故所以是虛。令不偏故。所以不邪。故所以正。正故所以中。中故所以實。實故所以不虛。○問。偏與邪。若爲異（已下答也）無別論。偏故所以邪。邪故所以偏有差別論。中論則對偏說中。百論對邪故說中（云云）
    中論玄。引影師中論序云。寂此諸邊名。名之爲中（云云）偏同歟異歟。答。一意云。是同故不別出之。一意云是別。謂邊名對中。偏名形圓。二義中。前義爲勝
    今案。中名唯是對邊之稱也。然更以二義相成之。謂正義實義也。論迹云。對邊者。直是中義也。對邪正義也。實義者。對虛義也。然對邪爲正。對虛爲實。此之二義。并離邊故。旣爲中義也。中論玄。依名釋但義。擧實及正二義。其離偏曰中者。唯是釋成正義也（或時三義別出。或時但擧二義）應有深義也。謂三義一意故。展轉相成。遂成中義。然三義不失。故別出三義也。而出二義。不擧離偏者。欲以正實成中義故。謂正爲中義者。離邪邊故。實爲中義者。離虛偏故。故不別擧中名也。已上略論四種中道。更有單中複中等
    又云。依名釋義者。中以實爲義。中以正爲義。中以實爲義者。如涅槃釋本有今無偈云我昔本無中道實義。是故現在。有無量煩惱。叡師中論序云。以中爲名者。照其實也。○此言正者。華嚴云。正法性遠離一切言語道。○此之正法。卽是中道。離偏曰中。對邪名正（云云）
    言依名釋義者。四種釋義之中。初釋也
    中論玄云。總論釋義。凡有四種。一依名釋義。二就理教釋義。三就互相釋義。四無方釋義也

具可考之

    二諦章中卷云。一隨名釋義。二因緣釋義。三顯道釋義。四無方釋義也
    依名釋義。現教釋義。互相釋義。無方釋義也。問。影師序云。寂此諸邊。此邊與對偏。多種形勢。隨義廣論中道無量也

三論玄疏文義要第三（終）



三論玄疏文義要第四

                   私抄


五二智（四種二智）

    二智於因果通局
    般若名正翻（有無）
    十對門二智（又五時二智）
    實相般若境智
    般若方便二道位別
    同中方便變名種智
    二智斷惑（有無又二惠中何斷）
    佛智斷惑
    金剛心有惑無惑
    初地中自開無礙解脫
    大頓悟小頓悟
    容入義（本相如故）
    容入實不實（時長短）
    有爲般若無爲般若
    二智惠相知
    竝觀義（何位）    
    攝智門（一智二智三智四智乃至七十七智等）
    正後二智今家用歟
    圓鏡等四智古譯有
    轉法輪義（生滅無生滅觀）
    初轉法輪得益
    初轉法輪時五比丘俱得初果歟（一人五人相違）
    三轉法輪於大千（大小何樂乘中勤證）自轉他轉
    智所生者何處
    二乘人空不著
    辟支佛智從遠離生（緣覺果人界內迴心緣覺種類華嚴說說法益人二乘同異中乘斷習無經說等）

二智義

    問。依二諦境。發生二智（云云）爾者二智者何答。二智者權智實智也（此二亦名般若方便又此二在因名二惠。在果名二智也。權智照俗諦。實智照眞諦矣）
    玄二智義云。然昔在江南。著法華玄論。已略明二智。但此義旣爲衆聖觀心法身父母。必須精究。故重論之。此義若通則方等衆經。不待言而自顯（云云）
此義專依淨名經而作。故玄引淨名文云。故此經云。智度菩薩母。方便以爲父（云云）此文與淨名玄宗旨卷大同也
    法華玄第一云。餘流道禹川疏記零落同于講次略撰所聞目爲評解（云云）（評解者。卽法華玄論目矣。指二智義。於法華玄者。彼文可尋之）
    問。第四卷云今明此經要具四種二智（云云）一者三一二智（識三乘是權。一乘爲實）二空有二智。三動靜二智。四常無常二智。此文前後廣辨二智義也
    問。權實二智。局在果位歟。爲當通因果歟。答。正在果位。通言之者。寬通因果也
　　玄云。惠名旣劣。宜在因中。智則決了。故居果地（云云）又云。次翻爲智。凡有三義。一者惠名旣劣。智則爲勝。今欲稱嘆波若名爲智。二者欲顯其名語便。如云智度。若言惠度。則言不便也。三者欲明智卽是惠名異體同。故隨擧其一（云云）
    智與度者。卽五音相通。故言便也。更約空有分二名。約因果別之。然今總通空有因果。俱名智也
    問。於般若名言。無正翻名可云耶。答。正翻智惠也        問。釋論七十一卷云。波若定實相。甚深極重。智惠輕薄。故不能稱於波若（云云）（招提用此文。證般若正翻義也）夫般若具有智惠。遠離。明度。清淨之五義。不可正以智惠翻之耶。答
    玄云。今謂不然。釋論乃明不可稱義。非不可翻也（云云）又云。所言定者。定是契會之名。夫萬化非無宗。而宗之者無相。虛宗非無契。而契之無心。故聖人以無心之妙惠。契無相之虛宗。則內外竝冥。緣智俱寂。智惠是智照之名。豈能稱絕觀波若（云云）
    又云。則應云智惠體深重。智惠名輕薄（云云）
    問。若爾何名智惠耶。答。玄云。不知何以目之強名智惠。雖立智惠之名。實不稱般若之體（云云）

十對門

    問。般若方便二道云何分別乎。答。略有十對（云云）      二智云。一者直照空有。名爲般若。行空不證。涉有無著。故名方便。此之照巧更無二體。雖巧而照。故名爲實。雖照而巧。故名方便（云云）問。爾者空有二境。俱得稱眞耶。答。玄云。能照之智。皆名實智。所照之境。同稱實境（云云）問。旣有眞俗。云何皆實境耶。答。玄答云。是如實智境。故名實境。從智受名。又實是眞俗。非妄稱之當體名實（云云）
　　二智義云。二者照空爲實。涉有爲方便。如釋論云般若將入畢竟空。方便將出畢竟空。○雖復照空。卽能涉有。此用旣巧名爲方便（云云）
    問。若爾雖復照有。卽能鑒空。此用亦巧。應是方便乎。答。玄答云。此照雖巧。但實智爲體。故隱其巧名。與其實體稱也（云云）
    二智義云。三者以內靜鑒爲實。外反動爲權。問。此義與前何異。答。此明若照若巧。靜鑒之義。若名爲實。以外反動故。名爲權（云云）
    又云。四者波若爲實。五度爲方便。所以然者。波若爲空解。空解故名實。五度爲有行。有行故名權（云云）
    問。此與前何異耶。答。玄云。前照空照有。皆是智惠。故以二解分權實。今約解行。以開二門。空解爲實。有行爲權。與上異也（云云）又云。五者照空爲實。知空亦空。卽能不證空。故名爲權。初觀心未妙故。但能照空。旣轉精巧。卽知空亦空。旣知空亦空。而不壞假名。卽能涉有。始終論之。猶是一惠。約巧未巧。故分權實（云云）        問。此與第二門何異耶。答。但知空而涉有。此知空亦空。而能涉有故爲異也
    又六者知苦無常。故名爲實。而不取滅。名爲方便（云云）問。此與前何異耶。答。前門空有相對以明。此中實知過患。而不欲滅。安身所疾。故爲異也
    又云。七者直知身病非故非新。故名爲實。而不厭離稱爲方便。此但就有一門。分權實（云云）
    又云。八者淨名託迹毘耶。不疾之身爲實。現病之迹爲權。此據虛實之義。以明權實也（云云）
    又云。九者以上照空有二。爲方便。照非空有不二爲實。非空非有。卽是實諦。照一實諦。故名爲實（文）
    又云。十者空有爲二。非空有爲不二。照二與不二。皆名方便。照非二非不二名實。淨名杜言。釋迦掩室。乃名爲實。權實多門。略開此之十對。卽一途次第。竝有經論。可隨文用之（云云）
    法華玄第一云（明華嚴法華同異文）六者華嚴但明一乘實惠。法華具三一權實二惠。故開方便門。示眞實相。問。若爾華嚴應無二惠
    答。照一乘爲實惠。鑑三乘爲權惠。華嚴教門。但明一乘。故唯有實惠。就一乘自開二惠。或約動靜雙用。或就空有二行。亦得具二惠也（云云）
問。華嚴經意。傍開方便。何唯有實耶
答。卽以傍正可通之

伍時二智事

    玄二智云（同異門）問。凡有五時二智。一照事中之法爲權。鑒四諦之理爲實。謂三藏教二智也。二照眞空爲實。鑒俗有爲權。此大品教二智也。三知病識藥爲權。應病授藥爲實。淨名經二智也。四照一乘爲實。鑒三乘爲權。法華二智也。五照常住爲實。鑒無常爲權。涅槃二智也。答。五時說。四宗之論。乖文傷義。古已詳之。今當略說。○（云云）
    又云。諸大乘經。通爲顯道。道旣無二。教豈異哉。但入有多門。故諸部差別。雖一經之內具含五種。而明義傍正不同。三藏一教。唯明事理權實。未辨餘門二智。大品以空有爲正。餘義爲傍。法華三一爲端。餘皆汎辨。涅槃以常無常爲正。餘悉兼明（云云）
    統略上卷初云。波若正教直往菩薩。法華正教迴小入大之人○但二惠不同。略明五異。一者因果不同（波若以因爲宗。法華以果爲宗）
    二前後爲異（大品前明實惠。後辨方便。法花前開方便。後辨眞實）三深淺差別（釋文無之）四空有義異（波若照空爲實。照有爲權。法華照佛子空有爲實。照二乘空有爲權）五有境無境不同（波若有眞俗俗二境空有二惠。法華實智有境。權智無境云云）
    問。法華權實二智。俱有境耶。答。實智有境。權智無境。問。而諸草木名有差別（云云）權智前何無方便三乘耶。答。統略云。權智無境。以無二乘究竟果（文）若細尋之。非無方便二乘之法。但約破二明一。無有二乘究竟果。故且云無境也
    問。法華經意。明果德二惠。爾以何文證。此義耶。答。統略上云。唯此一事實。餘二則非眞。照此佛乘之實。名爲實惠。能起權用。目爲權智。故云佛力無所畏。乃佛諸餘法。佛力無畏。謂佛實智。及佛諸餘法。卽權智也。故智是果中二智也（云云）方便品疏云。佛力無所畏。此明佛實智。及佛諸餘法謂佛權智。以權智唯爲化他故。名餘法（餘者他也）問。以及佛諸餘法文。何云權智耶。凡佛德無量也。上且擧力無畏及解脫三昧等。未盡擧衆德。故爲攝諸餘。無種智。答。波若名惠。是照境之名。果地一切智。亦從照境爲稱。二名相主。故云因名波若。果名一切智方便就用爲因。一切種智。從境立名。而義不同。故經論不云方便變爲一切種智。然方便雖不從境立名。而體實照有。故變名種智。雖復無文。理數應爾。又因中名種實二惠。果名權實兩智亦得。卽是論文（云云）有古人釋法華遊意云。一切種智有二種。一者通一切種智。謂因中波若。至果變名薩波若。二者別一切種智。謂照有名種智。照空名一切智也（云云）今謂。波若變名薩波若。卽照眞諦之一切智也
    大論第十八云。是般若波羅蜜。在佛中變名爲一切種智。○已到彼岸。故名一切種智（云云）古人意叶此文。此文以實智。名一切種智也

二智斷惑事

    問。菩薩修二惠。斷煩惱耶。答。實不斷惑也（云云）      問。小乘聖者。猶能斷惑。況菩薩大人何斷惑耶
    答。菩薩悟煩惱本自不生。今亦不滅。故無斷惑義也。若論因緣假名義。亦有解惑。而有斷義也
    二智義云。此經云。佛爲增上慢人。說斷煩惱。實不斷也（云云）
    量功德故云餘法。所謂上擧定惠二門。未說戒行德。如是法其類幾乎。而何云權智哉。況力無畏中。可具權實二智。謂力是自德。無畏化他德也。化他德中。權智何闕哉。又處非處智力中。二智俱可具之。何以力無畏偏故云實智。以餘法爲權智乎。答。云力無所畏。智慧旣顯。解脫三昧文。更擧餘功德。功德智慧二門事周。而更云餘法故。智上但擧自證實智。下更說化他權智云也（釋譬喩偈及佛餘法文亦同之）
    問。實相般若。唯是境歟。亦得是智耶。答。有說。實相是境名。而名般若。是因中說果。有說。會理圓通心意識。滅煩惱清淨。此無爲波若。卽是實相  
    二智正義云。有五句文。一者因中說果。如名實相爲波若。二果中說因。如說波若爲實相。三當因說因。實相非波若。四當果說果。波若非實相。五非因非果。故論釋實相文云。因是一邊。果是一邊。離此二邊。名爲中道。緣統是一邊。觀是一邊。離此二邊。名爲中道。故知。實相未曾因果。亦非境智。而隨緣逐義。有上四句不同。衆師不應汎引隻文。以通圓旨也（文）此約境智。辨中道故。卽得非境非智亦卽得言亦境亦智也。然考正意。若論中道非境非智。若論假名實相。與波若是別。應熟思之
    問。般若方便二道。約位何判耶。答。（云云）
    二智義引論文云。六地名波若。至七地波若清淨。變名方便。六地之時。波若體強。方便用弱。以體強故。妙於靜觀。故觀空不著。以用弱故。未能卽空涉有。於有無滯。至於十地。則體用俱等。旣能觀空不染。卽能涉有無著。故名等定惠智。則波若用巧故云變。卽從八地已上。二惠俱巧。若至佛地。則兩惠同變。實惠則變。名薩波若。謂一切智。方便惠變名一切種知也（文）（又云。故什公云。薩波若卽是老波若云云）
    問。仁王般若云。善覺菩薩。四天王雙照二諦平等道（云云）旣於初地。得二諦竝觀。何言六地滯於有無耶。答。菩薩實從初心。道貫雙流。二惠常竝然。明無差別。差別故。作此判耳。故初地望地前爲竝然。望七地猶未竝也。此約強弱。且言未竝。實非無并耳
    問。因中波若。至佛果位。變名薩波若者。因中方便。亦變名種智耶。答。爾也
    玄二智義云。論云。因中名波若。旣變名薩波若。因中方便理數。變名一切種智。二惠變爲二智。故不得言。問。論云。波若變爲薩波若。何處云方便變名一切
    又云。如其實有。卽不可斷。○如其無惑。竟何取斷。乃至以是推之。卽無所斷。是以不應言智斷惑。問。若爾應無有斷。何故經云一念相應惠斷煩惱習耶。答。如上推之。卽畢竟無斷。如此了悟。卽是斷也。所以然者。於一切處。求解惑無從。卽心無所依。心無所依。卽衆累清淨。故名爲斷也（文）法華信解品疏云。菩薩了惑本自不生。今亦無滅。名無生滅觀。故無能除非所除非除糞人也（云云）
    涅槃義云。今求煩惱本自不生。今亦無滅若能如是知。前念爲無礙。後念爲解脫。故能斷惑（文）
    問。般若方便二惠之中。何能斷煩惱耶。答。（云云）
    二智義云。舊云波若。是空惠故斷。方便照有卽不斷也。今明。有所得空有二惠。俱不能斷。無所得空有。俱能斷也。但不二而二。開二惠不同。方便實惠。卽不斷而斷。實惠方便。斷而不斷（云云）
    意云。二惠不二故。俱能斷惑。若約不二而二。卽唯實惠斷惑
    又云。問。爲中伏假斷。爲假伏中斷。答。適緣取悟。無有定也。自有中伏假斷。如求性有無。不可得故。名非有非無。目之爲中。此但伏性有無。猶未斷也。次明假有假無。卽性有無始斷所以然者。識假有假無。卽智畢竟無有定性有無。故名假斷也。次明假伏中斷者。對性有無。說假有無。以伏性有無。故云假伏。次明。悟假有不有。假無不無。非有非無。名爲中道。前性有無。始得永斷。故名假伏中斷也。問亦假伏假斷。中伏中斷。以不答亦有此義（云云）
    今考此意。若從假入中。卽假伏中斷。若從中出假。卽中伏假斷。若假觀相續。先伏後斷中道亦爾。問。上云不二而二。開二惠。卽實惠能斷惑。方便卽不斷。爾者所言中與假者。卽二惠歟
    答。假有假無。通是有也。非有非無。通是無也。故知假名方便知中名實惠也。問。若爾。二惠俱斷惑。何上只云實惠斷惑耶
    答。考實二惠俱斷。斷義一故。名不二門故。云無所得空有。俱能斷也。而且爲開二惠。明斷不斷。故云實惠斷。方便不斷也。問。何故開二惠。明斷不斷時。但云實惠斷耶。答。玄答此問云。有所依著。是諸煩惱根。諸法實相。是無著之本。由實相無所依故。生波若。波若卽無所著故。衆惑清淨故名斷也（文）
    又云。二是假名不二爲中道。中道卽是實相。故名實法。迷因緣假名二諦。稱爲假惑。迷不二實相。目實惑也。二定二故。名迷假。不二定不二。稱爲迷實。又二不二。皆名爲假。非二不二。方爲實。迷此假實。名假實惑也（文）考此文意。有所得五句皆迷。無所得五句皆是正觀
    問。以假斷假名惑。以中斷實法惑耶。答。今推云以二定二。名爲迷假。以不二中道觀斷之。不二定不二。名爲迷實。以觀假名二而斷之。亦以不二之二。斷定二。以二之不二。斷定不二。此卽或以假斷迷假。以中斷迷實。亦復以假斷迷實。以中斷迷假。其義竝得之
    問。以佛果智慧。斷惑義有耶。答。亦有斷義（云云）      二智義答此問云。此義舊有二師。或言金剛心斷。是波若斷。或言佛智所斷。卽薩波若斷。今明。大品云。菩薩無礙道中行。佛在解脫道中行。無一切暗。評此文意。無礙解脫。俱有斷不斷義。若一念正觀。惑不現前。卽無礙正斷。解脫出居累外。故解脫不斷。故云佛在解脫道中行。無一切暗也。若言解脫續於無礙。鎭前無惑之處。遮未來惑。不得續生。卽有遮斷。故亦名斷。無礙正斷故。得言金剛惑盡。未有解脫遮未來惑。得言不盡。故盡與不盡。二說不違（云云）
意云。若約正斷。在無礙道。若約遮斷。在解脫也問。其正斷云。遮斷云意何。答。無礙道現前時。闇障不起。名爲正斷。而未遮後念還生。至解脫道。方能決定。遮抑不起。名爲遮斷也難云。若爾。無礙但是伏道。如小乘說。方便道中。見惑不起也。其小乘無礙道。正遮未來惑不起。解脫但在累外與離繫得俱生。今大乘斷惑。解脫初念。與小乘無礙道同耶。答。設許大小乘義不同。何咎耶。難云。若爾何故二智義。明初地中。自開無礙解脫義云大小乘義。乃優劣懸殊。如來制立。大格相似。小乘卽七方便伏。苦忍斷之。大乘三十心伏。初地斷也。初地中。自開無礙解脫。無礙正斷。解脫遮斷。如上釋也（云云）豈以無礙正斷。同小乘伏斷耶。答。實不可以無礙正斷。同於伏斷也。難云。若爾如何異耶。答。方便伏道者。但可不令現前。未能永拔。無礙正欲拔之。而未已拔。解脫已拔竟。由此道理。小乘言無礙道與惑得俱。此時猶有惑可起義。故說爲有得。而大乘但云未有遮未來惑。解脫道時。無惑得故。於大乘義。說名遮斷也。若約無礙道功能。遮後念義。但云解脫在累外。不斷煩惱。若以鎭無惑處。名遮斷。亦有斷義（更思之）寶窟文如次下
　　問。佛智斷惑義。有何文證耶。答。勝鬘經云。無明住地其力最大。唯如來菩提智之所能斷（云云）正文多見之
    寶窟中云。實是金剛斷。而言佛菩提智斷者。毘婆娑第三十六卷。明雙道斷惑。具有此釋。謂忍能斷。忍屬於智。故云智斷（云云）

裏書云

    有人引大品菩薩在無礙道中行文。金剛心斷。佛智不斷。有人用勝鬘無明住地佛菩薩智所斷文。成無礙道伏。佛果斷之義也。大師約遮斷。釋勝鬘文也。今難云。勝鬘經云。無明住地。二乘智所不能斷。唯佛菩提智斷（云云）此則大小相對。如法華云。無有二乘。唯一佛乘。此經亦爾。爲顯佛乘所有智慧能斷無明故。云如來菩提智斷。何的解脫智慧耶。但可總相言耶。答。若爾但應云佛道。何云菩提智耶。菩提之名。正在果位也
    統略下卷。引地持云。一者惑障。障二乘解脫。二者智障。障一切智（文）可以此文推之（已上裏書）
    問。金剛心位有妄相生滅心耶。答。（云云）問。若有者。但望未有遮斷。名煩惱未盡。故知。現在無妄想也。若言金剛現無妄想者。何得云無常。現無妄心生滅起盡故耶。答。此義甚難（今案。以第六識智。正爲金剛心體。其第七識。是無解識。卽無明住地也。可思之）
    寶窟中云。佛智斷與不斷。自古爰今。凡有兩釋。○今所明者。檢衆經論。以金剛心斷。而此文云。果斷者。詺佛果解脫道起證故。名斷耳。又無明常相續。金剛心斷其前念。佛果起。鎭惑無處。而遮後念。種類不生。故名爲斷（文）
無明住地。本來常相續。金剛心時。類其前念。則知。此時無明不續起也
    問。金剛心爲無礙。以佛智爲解脫者。亦可云地前爲無礙。初地爲解脫耶。答。於初地中。自開無礙解脫也
    二智義。答此問云。有人云。亦得如此。小乘卽苦忍之前。習行未久。但伏非斷。大乘地前修行積時。是故能斷也。今謂不然。大小乘義。乃優劣懸殊。如來制立。大格相以。小乘卽七方便伏。苦忍斷之。大乘三十心伏。初地斷也。初地中自開無礙解脫。無礙正斷。解脫遮斷。如上釋也（文）
若依淨影。解行終心爲無礙。初地初心。爲解脫。於初地中。漸漸勝進。前念爲無礙。後念爲解脫。金剛及佛智。各一念爲無礙解脫。以十地是漸得清淨。佛果頓得清淨故也。今有人義卽當淨影釋也

大頓悟小頓悟事

    問。地前伏惑。初地方便斷（文）爾何釋論云初地時未捨結。七地方斷乎。答。（云云）
    二智義。答此問云。衆師不同。生公用大頓悟義。唯佛斷惑。爾前未斷。故佛名爲覺。爾前未覺。瑤師用小頓悟義。七地方斷。引向文證之。今明皆無所妨。大經云。唯佛名眼見佛性。十地已還。皆稱聞見。卽唯佛斷。爾前不斷也。初地已來。但斷麁累。未除細惑。故云不斷。七地除細。故言斷耳。故各有其義。不應偏執（文）
    仁王般若下卷云。從習忍。至頂三昧。皆名爲伏。唯佛願解（云云）此文契大頓悟義也。無量義經云。生死煩惱。一時斷壞。昇於菩薩第七之地者。當小頓悟義也。前第五第六等功德。云雖具煩惱。而成大功德也。然今家釋。并約別義。不同古說也

容入義

    問。淨名室內容高廣座。爾者。其室爲如本方丈。爲當何。答。（云云）
    問。若如本是方丈者。文云其室廣博。若令廣博者。是轉變。何云不思議。又文云本相如故耶。答。（云云）
    淨名玄第三云。今明室有內外。自內而觀故。其室廣博。自外而觀卽本相如故。是以二文不相違也。○淨名旣能令外不增。亦能令內不廣。何以知之。世之小術。遂能令釋鏡入於寸瓶。瓶不增鏡不減。而容入宛然。況諸佛菩薩令遂。今室內廣者。凡有二義（一者待賓故今室廣。二者大小與內外。二不思議也云云）
    問。有人意。觀室容座。故云室廣。若直觀室本相如故。大師不許之。爾者何破耶。答。（云云）
    又云。若見室大於座。云何復言本相如故。若本相如故。卽見室猶方丈。云何復見容於大座。此卽事相不成。於巧義不定（云云）
    問。此難不可爾。本相如故。而見容於大座。此卽不思議事成。何云事相不成耶。答。此實難思（且云唯見室容座。卽唯廣博室內。何時如故耶。破意如此）
    又云。今詳經文意者。三萬諸座。並來入室。擧衆皆見其室廣博非復猶見方丈。但觀外形本相如故。可用前通。廢於後釋（文）
後釋者。有人釋也。私意云。方丈者。總顯室小。非的方丈也
    問。小能容大者。實能容歟。答。此有三義（云云）
    名玄三云。大小容入。凡有三師。一云。大實不入小。二釋云。大實入小（若不容者。諸佛菩薩卽無神通也）第三釋云。具有二義。今明。第三宜可用之。但此經正明容入。非有容入也（云云）
    又云。問巨細殊形。復無增減。云何得相容。南方舊云。旣稱不可思議。唯聖境界。二乘不測。凡豈有解耶。置而不釋。今請問之巨細容入者。蓋是不思議之迹耳。六度四等。權實兩智。不二法門。謂不思議之本。本迹雖殊。不思議一。而旣能解不思議本。云何不達其迹耶（等云云）（更有他師釋。并正義大同下疏意耳）維摩疏第四云（不思議解脫菩薩。以須彌入芥子。）有人言。大實不入小。但以神力。令物見入。有人言。大實入小故使物見。今謂具有二義。○適緣所宜。問。小大旣不增減。云何容入。答。有人言。旣稱不可思議故。高推聖境。無以釋之。有人言。大無大相。故大能入小。小無小相。故小能容大。今謂二釋竝皆不然。若無大小相。何所容入小大若定性不容亦有定性（乃至）今言容入者。以因緣假名容入故。大稱小大。大得入小。小是大小。故小能容大。問。小旣不增云何容大也。答。如一寸之鏡懸在於壁。而照見天下之物天下之物宛然現鏡內。而物不減。鏡亦不增也（云云）
    此文有三節。初直明實入不入。次有問答明相容所由。後問答明相容之相狀也。言大稱小大者。謂大不自大由小故大也。由小故大稱爲小之大也。小是大小。准此可知之
    新羅問答。出諸師說之中。初出嘉祥義云。大小因緣。故小能容大（云云）
    法華義疏二云。問。實六十小劫。云何能令如食頃耶。答。若長定長。不可促長令短。短若定短。不可延之便長。以長短無有定性。因短故。長長名短長。由長故。短短名長短。○不二則長短無礙。如一夕之眠夢。經百年之事。注經云。維摩能申七日。以爲一劫。促一劫。以爲七日（此間又作神通之釋而此中無用故略之）若依唯識者長短以心爲體。故長短無定。如世有稱意人共語者。不覺夜長等也（文）
　　四論玄二智義云。古舊難云。若須彌入芥子。鳥雀呑此芥子。鳥應食須彌。若其不食。信非實入芥子中也。舊說不同。一云。神力令見。其實不入。一云。實入而神力故。名不可思議。又開善寺論師。釋延促劫數問難云。若實延七日爲一劫者。此人經一劫不見其宗親哉。答。若神力。則山實入芥子若業行山相如本。延促時亦爾。地攝兩論師云。大無大相小無小相。故小能容大。攝論師宗法師云。分別性入解也。依他性有法體。故如假相觀入。實無所入。又云。此是上地菩薩不思議事。下位不能度量也。難。若爾因果道理。解惑相斷。金剛後成佛。亦是甚深。事何得漫分別耶。又攝論師云。唯識義。大能入小（云云）今一家意。大是小大。小是大小。旣是因緣。大小何意不能相容。小大又大小。無礙故不失大小也。如色卽是空。空卽是色。而不相失也（取意略抄）
新羅問答云。唯識宗云。大小種子。同在一處。故能相容（云云）
    維摩疏又云。或有衆生樂久住世。可度者。菩薩卽演七日。以爲一劫。令彼衆生謂之一劫（以上經文）如人一夕之夢見百年受樂。而一夕不長。百年不短（云云）
    淨名玄五云。○若云淨名辨不思議巨細容入。復爲深者。波若明指障風力。毛擧大千。豈不明耶。又波若漚和。不思議之本也。借座請飯。不思議之迹也（云云）
    又三云。若明大小之體。及容入之用。此是俗境。若以權智。運令容入。則是權智用也（云云）
    華玄九明三世無礙義云。乃至一劫攝一切劫。一切劫攝一劫。以有因緣無礙故。得如此也。若有定性。可猶能爾（云云）
    又云。以法無定性故。菩薩得諸法實相。所以能如此也（云云）（釋華嚴一念無量劫之文）
    二諦上云。只就有中。一切法無礙。如華嚴所辨三世無礙。淨穢長短佛剎無礙。通使諸法無礙。良由諸法無礙故（云云）
    又云。以諸法自無礙故。菩薩得無礙觀。得無礙通。得無礙辨也（云云）
    大論三十云。復次菩薩○以智慧力故。能轉一切諸法。所謂小能作大。大能作小。能以千萬劫爲一日。又能以一日。爲千萬劫。是菩薩世間之主。所能自在。何願不滿如此。毘摩鞊經所說。以七夜爲劫壽（云云）
　　又五十云。佛有無礙解脫。菩薩有不可思議三昧。能令多時作少時。小時作多時。亦能以大色。入小。小色作大。又如六十小劫說法華經。人謂從旦至食。問曰。色有形行可見。時無形但有名。云何得以近爲遠。以遠爲近。答曰。以是故。說以不可思議神通力。如人夢中。夢有所見。自以爲覺。夢中復夢。如是展轉。故是一夜（文）（無礙解脫者。佛眼無障礙也）

有爲般若無爲般若事

    問。就觀照般若。有爲無爲別。爾者。何名有爲般若。何名無爲般若耶。答。因位般若。是有爲般若。果位般若。是無爲般若也。問。初地以上菩薩。悟無生之眞理。得無生正觀。成法性身。所有智慧。何云有爲無常法耶。答。障累未盡。惠解猶在生滅之分齊故也。問。以佛果智慧。何云無爲般若耶。夫依實相境。發生般若之解。旣是因緣生法。何非有爲法耶。答
    玄二智義云。○無爲波若有二種。一者以實相境。名無爲波若。所生觀智。名有爲波若。二者以佛果法身。名無爲般若。菩薩因惠。名有爲波若。大品經。正明境智爲無爲義。傍明因果爲無爲也。是以論云。欲得有爲波若。當學無爲波若。此明欲得觀智。當學實相境。若言欲得於因。當學果者。於義不便也。又云。實相能生波若。正是以境生智。若言以果生因義。名不便也（云云）
    問。其云傍正意如何。答
    又問。所引文云實相能生波若者。實如所言。實相境能生觀照智也。然不見爲無爲義。如何以此證境智爲無爲耶。答。學無爲波若。得有爲波若。故有爲無爲言明也。而學境得智云也
一義云。次文唯證境智爲正歟
    又云。如來二智。則是無爲。菩薩二道。猶是有爲（云云）二道者波若方便二道也
    又云。涅槃盛明果德。故因位以來。皆是無常。如來法身。始是常位（云云）
    又云。問。北土論師云。初地已上。卽有常住。法身亦卽有常。智是事云何。答。須詳此意說。若以能證之智。爲法身常者。是事不然。釋論云。在菩薩心。名波若。在佛心。變名薩波若。若是常者。則無明昧。不應有改變也。又涅槃經云。此常法攝。是如來長壽品。凡簡三法常義。一外道。二者小乘。三者菩薩。竝無常住故。以佛性。常爲法身者。此猶是論江南舊宗。非北方異說也（云云）
    寶窟下卷云。佛解脫道起。此是常智起。常智起。卽是常身起。常身起故。無常身謝（云云）
    名玄四云。○三者。實相常無爲般若。文學是有爲般若。觀照亦爲無爲。菩薩累猶未盡。則爲。佛則無感無不淨。無復生滅。故是無爲般若。問。何故有煩惱。卽有生滅耶。答。以有煩惱。不得了悟本自無生。故有生滅。若無煩惱。卽悟觀心本自無生。卽是無爲。不言轉有爲般若故成無爲也（云云）
    又云。今明未得菩提則無爲成有爲。若得菩提。則有爲成無爲。豈離有爲。別有無爲（云云）
    又云。地論人眞修般若。則本自有之。緣修般若。則修習始起。性淨涅槃。方便涅槃亦爾。此猶是舊本始之義（云云）
問。眞修緣修者。其義如何。答。則與性淨方便淨同。但又中別擧之者。上明般若。下明涅槃。又名義異。故爲顯異門。兩度擧之而已。問。若爾其緣修者。卽淨影之所明。六七識中。緣照無漏歟。答。難知。然且思之。與二淨例以明之。故知。但就眞證中。以修顯名眞修。以修生名緣修歟（更可決之）又後案云。眞修緣修。約因位論。緣修卽有爲般若。是妄識智。眞修卽眞智也。性淨方便。淨約果位論。然類言亦爾者。只是本始義同。故以類之。非眞妄同。故二淨者。竝是眞證也。問。何以得知眞修緣修。約因位耶。答。上文問答權實二惠。故知約因位。若約果位。應云二智。故名玄四云。惠名旣劣。宜在因中。智則決了。故居果地（云云）
    涅槃疏十三曰。從具縛凡夫。至十地已來。皆是有爲。佛始是無爲也（云云）
    仁王般若云。寂滅忍中下忍。觀一轉。妙覺常湛然（文）
    本業下。說等覺地云。唯有累無常生滅。心心無爲。行過十地。解與佛同。坐佛座處（云云）言無常生滅者。顯觀照猶有生滅也。心心無爲者。照實相無爲故從境且云無爲歟。或心心相續。無功用施爲故。云無爲歟
    又云。有二法身。一果極法身。二應化法身。其應化法身。如影隨形。以果身常故應身亦常。佛子古昔。諸佛二身。道同佛子。一切菩薩二身。但是無常身（云云）
    大論六十五云（經無常波羅蜜。是般若波羅蜜。佛言。一切法破壞故）般若波羅蜜中。有無常聖行。故名無常波羅蜜。佛言。非但般若中有無常。觀一切法無常故。名無常波羅蜜。問曰。上來說般若波羅蜜。是智慧觀法。從因緣和合生。是有爲法故。無常般若波羅蜜所緣所如。法性實際。無爲法故。常須菩提說。有爲般若。故言般若無常（云云）
    又云。有二種般若。一者常住般若。二者與五波羅蜜共行。有用般若波羅蜜。須菩提讚。有用般若波羅蜜。能破無明黑闇。能與眞智慧。是故佛說。常住般若波羅蜜。癡愚不可得故（云云）
    八十四文已下裏書此以下別本在之
    同八十四云。般若有二種。一者有爲。二者無爲。學有爲般若。能具足六波羅蜜。住十地中。學無爲般若。滅一切煩惱習成佛道。今須菩提。問佛世尊。菩薩學無爲般若。得一切智。云何言無義。佛答。雖得薩般若。不以二法故。得分別取相者。是名二法（云云）問。菩薩學佛智耶。答。云爾歟（已上裏書）

已上別本有之

    同第十一卷云。○般若波羅蜜。是有漏惠（有人言。成佛時。轉名薩婆若）復有人言。菩薩有漏無漏智慧。總名般若波羅蜜。復有人言。菩薩般若波羅蜜。無漏無爲。不可見無對。復有人言。是般若波羅蜜。不可得相（乃至）非衆界隱入所攝。非有爲。非無爲（等文）
    義章三種般若義。引此云。六家說可見之
    問。因位智慧。通常無常耶。答。無常也（見上文也）問。正觀一開生滅之迷。永去內外。竝冥緣觀俱寂。所證法性。已與妙覺果地同。能證智慧。何隔常住之德耶。設地前淺位之悟。雖未得常住。地上眞悟菩薩。留有爲般若耶。依之淨影大師所釋。於十地菩薩。有緣修無漏。眞證無漏。眞證無漏。卽無爲常住法也。今此中何因位智慧。是有爲般若乎答（云云）（文如上之）
    佛性義云（引興皇釋）故一師云。涅槃所明十地。應是地前。未得眞悟菩薩故。見性不明。而華嚴所明十地。從佛智慧出。此是眞悟菩薩。故云初發心時便成正覺（云云）難文
    二智義云。不二義故。開常無常。境智二義耳。旣云不二。智卽雖二不二。如大經云。我無我。無有二相。常無常亦爾。經曰。愚人謂二。智者了達。知其無二（云云）
    今爾有二意。一云。眞悟菩薩。得佛智慧分故。得常智慧。而無明未盡。故望佛果。有明昧異。此則因果。境智俱常屬。二而不二之門也。然爲對北土諸師故。且於不二而二門中。因位智慧。爲無常也。又一義云。若論不二。卽境智因果不分。何常何無常。若論二門卽因位智慧未是常也。然言眞悟十地。從佛智慧出者。佛智卽眞如。一體無二。體是常住。菩薩智慧。從法性生。體是有爲。望地前名眞悟。而非卽佛智。故云從佛智慧出也。後義云。因位智慧無常。尤契宗旨矣（文）（一義云。十地開出於佛智之中也）
    瓔珞經佛母品云。殺首菩薩。白佛言。佛及菩薩二初照智。從何生。寂照照寂之義。復云何（云云）

二惠相知事

    問。般若實惠。能知般若相耶。答。般若實惠。但能照實相境。若能照般若者。是方便權智也。問。若以般若。不知般若者。何有反照義耶。又豈非限局聖心。失無礙妙用乎。答。以方便知般若。卽是反照義也只是一念智慧以照法相義分。名方便故。此豈非無礙妙用乎。若以照知諸法。卽名般若者。二惠何以分。本是一體。亦是用同故。當時疎學有。多不識此旨。宜善厲尋其宗致而已
    二智義云。問。波若照諸法實相。漚和照實相諸法。則波若不照諸法。漚和不照實相。將非限局聖心失無礙妙用。若波若爲漚和之體。漚和是波若之用。體鑒實相。用照諸法故。問。此二門。則智無不圓。照無不盡若同照實相。竝鑒諸法。則二境不分。兩惠相濫（云云）
    又云。波若所知之境是空。能知之知爲有故。無知而方便。能知所知境知皆不。故波若有知有無知而方便但有知也。問云。何波若具知無知。答。波若知實相。則緣觀俱寂。是故無知。而境智宛然。故不失知（云云）
　　又云。大乘境智俱常。凡有三義。一常智照實相境。如果德觀照波若。照實相波若。二常智照虛究常境如大經云。一切常中。虛空第一（此非釋論所說實相虛空也）三者常智還自照智。卽是反照智義也。次常照無常。凡有二義。一照衆生無常。二照應迹無常也。次無常照常。凡爲。句。一照虛空之常。二照實相境常。三照法身佛性常。俱是照境非照智。常以因中未有常智故也。次無常照無常。有二句。一照無常境。二者無常自照無常智○常智智常。唯有一義。無常智知無常。有二義。一者後念智。知前念智。二者一念智。卽自能知得。竝觀者。具有二義。未能竝者。但有前後相知也。常知於常。但有一念自知。無前後知也（云云）
    問。無常智。能知常智耶。答。不知
    問。菩薩以無常智。知佛性法身之常。何復不知佛智常耶。答。若以信知。亦得有此義。而言無常智不知常智者。以因位劣故。不能證知佛果智也
    問。未得竝觀者。以一念智。卽能知自心耶。答。不知。問。權智自知權智者。設未得竝觀何不許之耶。答。智慧本來照知前境。若自知卽難。要至眞俗竝觀之位。方能得有反照之義也

竝觀義

    問。菩薩何位能眞俗竝觀耶。答。從初發心。習於竝觀。初地已上。始得眞竝觀。然於地上至佛。有四重階級也      教迹義云。問。何位菩薩。能眞俗竝觀。應物顯形如水中月。濟度人耶。答。靈味師云。初地得無生。卽能眞俗竝觀。什肇師云。七地竝觀。成論師云。八地竝觀。今謂。從初發心。則學無生習於竝觀。故涅槃云。發心畢竟。二不別。有四重階級。一者對地前凡位。但明順忍。未有無生。亦未能眞俗竝。初地稱聖。始得無生正觀方便。仁王攝論竝有此文。二者初地已上。六地已還。無生尚淺。與順忍之名。於七稱等定惠地。始是無生。名爲竝觀。智度論云。前三地惠多定少。後三地定多惠少。故定惠不等。至於七地。定惠均平。云等定惠地。此說。般若靜鑒爲定。方便動照爲惠。○三者七地雖得無生。已能竝觀。但猶有功用。八地於功用心。永不復生。四者八地。雖無功用。猶未究竟。究竟無生在於佛位（云云）
    三卷章下云。仁王經。瓔珞。皆明初地二諦竝觀。故仁王經云。善覺菩薩。四天王雙照二諦平等道（云云）大同上釋
    法花玄第四玄。經論具有三種竝義如仁王經及攝大乘論等云。初地竝。大品發趣品釋。七地名等定惠地。則七地竝。仁王經等及地經云。八地竝。以具有三文。宜竝用也（云云）廣釋（所由之）
    又淨名第二。第四卷。釋七地竝觀之文。可考而知之

福智門

    二智義云。經有一智二智三智四智五智乃至七十七智。皆二智攝（云云）
    一智。如實智。卽是佛眼如實而知故。具攝二智也
一切智。一切種智。謂一切智。爲空智。一切種智爲有智。亦以總別廣
    二智。略因果大小分二智。又一切種爲空。一切智爲有智也此卽以性名種。卽實相理。爲諸法根本。故名種也
    波若。毘婆舍那。闍那。又一切智。道種智。佛一切種智。謂二乘。菩薩及佛智也
    三智。此三智一一具空有也。又地持三智。一清淨智。二一切智。三無礙。又攝大乘三智。一加行智二正體智。三後得智也
    四智。一切智。一切種智。無礙智。無功用智。又四無礙智。又我生等四智。今考攝論顯了等四智。見下之。新譯之圓鏡等也
    五智。法住智。泥洹智。無淨智。四願智。五邊際智
    十一智。十智如常。加如實智。爲十一智也
    四十四智。十二因緣。一一皆具四諦觀也。如老死苦卽在老死。言老死集者。在生支故。十二因緣。爲十一對。而具四諦。故但四十四。非四十八也
    七十七智。且於老死。有生緣。老不離生緣。老死於三世。各分此二。合爲六。此是法住智。更加泥洹智爲七。於十二因緣作之。亦是十一對。故七十七智也
    問。地論所說。三智對權實二智。如何相攝乎
    答。初是實智。後二爲權（云云）
    問。知法無功用。名無礙智。何爲權智耶。應通權實二智也。例如攝大論。法華經等所說。四智之中。無功用智等。卽通空有耶（又淨影釋云）答（文）
    二智義云。次地持論。有三智。一清淨智。斷五住惑盡。故云清淨。卽第一義空智也。二一切智。卽照有也。三無礙智。無功用智。照一切法。無復功用。故云無礙。初是實智。後二爲權（文）
    又云。又四智攝入二智者。攝大乘論云。一切智。一切種智。無師智。無功用智。前二智空有。次一不從師。後一無有功用。卽法華經云。佛智。一切智。自然智。無師智也。前二別照空有。後二通空有也（文）
（考攝論。但有顯了等四智耳。今案。此四智。卽顯了等智得意歟）
    法華疏云（方便品）或開三智。如此經屬累品說。○佛智一切種智也。如來智一切智也。自然智卽無功用智。上之二智。任運而知。不須作意。故稱自然。又云。四智。如譬喩品說。三同於上。第四稱無師智。無師智者。上三智不從師得也（云云）（三智之中。無功用智。通照二諦。與地持無礙智。唯是權智。卽爲異也。以經論所說不必是同也）        問。五智中。願智通緣三世事耶。答。願知未來一切事。卽便得知。名爲願智（文）問答（云云）
    問。新譯藏中所明。正後二智。今家所用歟。答。文義但有文。則攝大乘論。三智。於正後二智。加加行智。義則權實二智也
    玄二智義云。次攝大乘論。有三智。一加行智。卽進求上地心。二正體智。證如之智。謂實智也。三後得智。卽寂而動。謂權智也。此三智。卽爲次第。前有進求之智。次正得實觀。後從實起用。地地中。皆具此三智他（云云）
　　攝論第九云（梁）論曰。般若三品者。一無分別加行般若。二無分別般若。三無分別後得般若（云云）
    同第十二云。此無分別智。有三種。一加行無分別。加謂尋思等。智卽是道因。二無分別智。卽是道正體。三無分別後智。卽是出觀。智謂道果（文）
    又云。論云。此無分別智。卽是般若波羅蜜多義同（云云）又云。前說。無分別有三種。一加行。二正體。三後得。加行無分別。自有二種。一在地前。二在登地以上（云云）
    二種加行者。地前與初地爲加行。此顯可知。地上有者。今有二義。一云。初地正後二智。望第二地。卽名加行。後後亦爾。二云。於初地中。三智各別。於自分中。有正後二智。於勝進分。有加行智。若依前義。但於正後二智之上。於自地分。雖得明了。望於二地。未分明義。亦名加行。非離正後。別有加行。若依後義。正後二智。亦是一念正觀。義分說二。亦於一念正觀。於自分爲正後。於勝分名加行。雖是義分。何妨三別。若依前義分別之云。正後二智。約二諦分。故應有二。自分勝分。但是淺深。非有別境。故一種智。於淺明了。卽此智慧。於深未了。但是觀待異非是有別用。故不別也。還依後義例之云。於百法中。得明了。仰觀千法猶不了。此亦望境。其用有別。若言百法千法只是開合義分。爲顯淺深作此階級者。二諦亦是二而不二。只是中道。約緣義說。何得定別。故知。地上三智各別。已上二義。優劣可見之
    問。圓鏡等四智。見古譯論耶。答。名雖反異。其義先有。又言。辭雖異。名義不殊。如無垢稱。淨名等異也（玄二智義。釋法華四智同也）
    梁攝論第十三云（說三身文中）論曰。五顯了。平等。迴觀。作事智。自在。釋曰。如來於一切法。無有過失。證知非現前境。如對現前。譬如人憶持熟習文句。是名顯了智。從通達眞如以來。於一切衆生。得平等心。由證平等清淨法故。是名平等智。能守三摩提陀羅尼門。於此法門中。所欲取法。如意無礙。譬如財主守其庫藏。取用無礙。是名迴觀智。能受兜率院天生。及般涅槃。爲立聲聞及下地菩薩。無流善根能顯如來事。是名作事智。於此事中。皆得如意。故名自在。論曰。由轉識陰依故。釋曰。識識爲識陰。了別爲識體。故轉識陰依。得此自在（文）
    此顯佛果有四智也。顯了卽大圓鏡智。平等卽是平等性智。迴觀卽妙觀察。作事卽成事智（成事亦名成所作智。）轉識陰依得此自在者。在凡夫位。八識皆是依他。成佛時。轉捨依他。成眞識心。以眞妄合。名爲依他。捨妄契眞。名爲轉依。此轉依位所有眞識。卽了別性。了別只是了知義。故卽名智慧。非離心體。別有惠數。然約總相。名爲識體。取別相用。名爲智慧。今此論云。了別爲識體者。意顯識體卽名智也。於此眞智。有四義用。分爲四智。非各別體。若隨義別建立八識。如四德等。亦應許之
    問。今於攝智門中。何不出此四智耶。答。不必盡之
    攝論相法師疏七云（辨相法師者。淨影門文）初解顯了智。二從通達不解平等智。三能守已下。解迴觀智。明備諸德四諸受已下。解作事智。明立教五於此等下。解其自在（文）又上文云。五顯了下。明轉識隱得作事智自在（文）

轉法輪事

    法華玄第八云（法轉義）輪者大乘以無生滅觀爲體。小乘爲生滅觀爲體（云云）輪義及轉義。具如玄文

初轉法輪事

    問。大智論中云。初轉法輪時。八萬諸天。得無生法忍（云云）爾者。大乘益歟。答。大師釋云。小乘益也。問。無生法忍名。專在大乘。況案論文。云八萬諸天。得無生法忍。陳如一人得初道（云云）小乘法輪是生滅法輪。故法華云。昔於波羅奈。轉四諦法輪。分別說諸法五衆之生滅（文）又中論云。聲聞法中。說生滅義（云云）大師釋文。盛申此義。今何以。無生法忍。云小乘益耶。答小乘得道。實亦證無生之分。但對大乘。於教中。說生滅而已
    法華玄第八云。次明。別釋聲聞三轉義。問鹿苑三說生何物耶。答但生未知欲知根。而具生三惠。至見道時。是修惠位也。問何以知然耶。答。以五人及八萬天皆得初道故也（文）
    法華方便品疏云。問八萬天得道。是何天耶。答正法念經云。是炎摩天子。問智度論云。八萬天子。得無生法忍。餘經云得法眼淨。此事云何。答小乘法眼淨。卽是小乘無生忍也（文）
此得益見摩訶耶經也。涅槃文云。得須陀洹果。如下也
    玄教迹義云。今此摩訶衍論。無作品末云。初轉法輪時。非唯八萬諸天人得須陀洹果。又云量人發無上菩提之心。乃至無量人。得一生補處（文）此言摩訶衍論。卽智論也。無作品末。是第六十五卷也
    大論六十五云。初轉法輪。八萬諸天。得無生法忍。阿若憍陳如一人。得初道（云云）
    又云。諸佛事有二種。一者蜜。二者現。初轉法輪。聲聞人見八萬。一人得初道。諸菩薩見無數。阿僧祇人。得聲聞道。無數人種辟支佛道因緣。無數阿僧祇人。發無上道心（乃至）無量衆生。得無生法忍（等文）
（有大小樹受雨之譬）
    無量義經云。○鹿野園中。爲阿若拘隣等五人。轉四諦輪時。亦說諸法本來空寂代謝不住。念念生滅。○（此間亦說本空生滅。而因緣六度爲異耳。）今復。於此演說大乘無量義經亦說諸法本來空寂。代謝不住。念念生滅。○文辭是一。而義別異（文）
    又云。初說四諦。爲求聲聞人。而八億諸天。來下聽法。發菩提心（文）涅槃第十三云。（聖行品）我昔於彼波羅奈城。初轉法輪。八萬天人。得須陀洹果。今於此間𤘽尸那城。八十萬億人。不退轉於阿耨菩提（文）
    見此文。前後二識義顯然也。又師引之。以爲證據（矣）此文直云八萬天人須陀洹果耳
    同疏十一云。昔者八萬天人。得初果者。此是天人合謂。天有八萬。人只有五人。天有八萬。八萬天皆得初果。人有五人。五人中。唯𤘽隣一人得初果。四人不得也。問此八萬天。是何界天。解云。上色界天等。無有初得道義（云云）
    法華疏云。炎摩天子（云云）具文見次上之。同卷文見梵天那含果。又大乘於上界入聖。小乘入聖已爲梵王也
    問初轉法輪時。五比丘俱得初果歟。答（云云）。問（云云）玄八云。以五人及八萬天皆得初道故也（文）（三惠三根次第有三說也）然此中唯生三惠。不論三道。唯得初道。故若細尋之。亦各具修道也
    大論云。阿若憍陳如一人。得初道（文）
    法華疏第四云。問陳如得初道。餘四人住在何位。答婆沙云。四人住燸等四善根。至夏初得道（文）

裏書云

    毘奈耶雜事第十九云。爾時。世尊。說是法時。具壽憍陳如。及八萬諸天。遠塵離垢。得法眼淨（云云）
    問五人者是誰耶。答法華疏云。言五人者。一陳如。二十力迦葉。三頞鞞。四拔提。五摩男𤘽利（文）
    三論玄云。結集時。界外上主。婆師波羅漢。卽五比丘中之一人。而年大於迦葉（取意）涅槃疏十八云。跋婆比丘。卽是阿薩。具別名。是五比丘中第四人（文）問涅槃疏云唯𤘽隣一人得初果者。爲是第五摩男𤘽利歟
    答應是陳如異名。以陳如一人。得初道時。餘四人住燸等故也
    問依何義。名阿若憍陳如耶。答法華疏云。憍陳如者。本姓也。阿若者。得道時。如此名也（取意）
    又云。阿之言無。若之言智。以悟無而生智故。名阿若。○悟無在前。故受斯目也。○無量壽經云。尊者了本際。卽其人也。餘處又翻阿若。名爲初智（云云）
    （卽引經云。淨居天立此名也）此言無者。空之異名。悟衆生空。生智慧故。云無智也。卽准此文。智論云。無生法忍者。或是由無而生法忍也。忍卽八忍也。或空無衆生。但有五陰法。故名無生法。悟此生忍。名無生法忍也
（後義應勝之。卽可以此答前問也）
    問維摩經云。三轉法輪於大千。其輪本來常清淨（云云）爾者。大小乘中。明何法輪耶
    答小乘法輪也。問（云云）答
    法華玄云。如淨名序小乘法輪云。三轉法輪於大千。其輪本來。常清淨。華嚴性起品序小乘法輪。無所轉。無所還。名轉法輪。問·答大乘中。序佛說小乘轉法輪意。如此也（云云）問三轉法輪者。何等耶。答示勸證也。玄云。教十二者。卽示勸證四諦。成十二教。十二行者。三轉皆生眼智明覺（云云）（教爲能轉。行爲所轉。更有以佛智。爲能轉。以教爲所轉也）
    又云。一諦三輪。謂是苦（示轉也）苦應知（勸轉也）苦我已知（證轉也）集等亦爾也（文）
    又云。謂苦法忍爲眼。苦法智爲智。此忍爲明。此智爲覺。餘三諦皆爾（云云）此義局見道有三根故有三轉故成十二也
    問。此等勸證三轉法輪者。在何時耶。答。此在初轉法輪時也（此於一初轉法輪更論三轉耳）
    玄云。三世十方諸佛法語。不過三鹿薗之時。此是初轉法輪。示諸佛法所以三說也（云云）
    又有三根故三說。引釋論第百竝婆沙爲證也
    問。若爾。一代所轉。通論有幾法輪耶。答。從初轉故唯一轉法輪
    玄云。釋論云。但初說名轉法輪。後去因初亦名轉法輪也（云云）
    大論第六十五云初說法名定實。一法輪因初輪。乃至法盡通名爲轉。是諸天見是會中多有發無上道得無生法忍。見是利益○讚言第二轉法輪（云云）
此文明大小二種轉法輪義。言定實者。小乘明四諦生滅定實相也。乃至法盡通名爲轉者。此約小乘總爲一轉。言是會中等者。明第二無生滅法輪簡別初轉。也
    問。論結云。今轉法輪似如初轉（文）又云。初時無數人等發無上心。乃至得坐道場聞是法。疾成佛道耶（取意）      答。論云。有密有現。約密轉法輪故。云似如初轉也（取意）若約顯論。初轉唯劣故。分大乘爲第二轉也。又彌勒經遊意明七佛轉法輪中云。釋迦唯一轉法輪（云云）此應且約小乘論故耳。所以然者。顯示教中釋迦唯化聲聞衆故。云以千二百比丘爲衆也
    問。付轉法論凡有幾轉耶。答。有二種。謂自轉他轉也。問。何名自轉。何名他轉耶。答（云云）
    玄八云。此二種轉開三種成佛。一者法身成佛謂生無生觀道場。無師將滿不二念。若假諸佛爲作因緣故。無生觀輪於心中轉。名爲他轉。二者應身成佛。謂十地行滿。坐於道場。無師自悟。名爲自轉也。此二皆是大乘三藏所無。次明三僧祇劫行滿。三十四心成佛。亦無師自悟。得眼智明覺此三藏成佛。成佛雖多不出此三。若以本迹而言。初一爲本。後二爲迹。次就應身成佛後有自他。婆沙云。佛在菩提樹下。轉自身法輪。謂自得無漏行四諦境於鹿薗爲他身轉法輪（等文）（次就應身。復有自他等者。正約小乘成佛論之。兼亦通大乘應迹成佛也）
    問。就法身成佛假諸佛因緣者。其相如何。答。十地滿。於摩醯首羅智所生。受諸佛智水而得成佛。此卽受識灌頂之相也。問。此與第二應身成佛何異同。是十地滿故。又智所生。是第四禪頂。卽三界所攝故也
　　答。此約眞身成佛（此合內應爲眞身也）第二是迹中而論。故不同也。又由他力及自悟故爲異也。十地菩薩在智所生。是變易生。非三界攝。爾時菩薩內自心中發無生觀。坐無生滅法性道場見法身諸佛爲緣而成佛也
    問。以受識灌頂可名第二應身成佛。何名法身成佛也        答。案釋文。應身無師自悟。故知。受識灌頂而成佛者。卽法身成佛也。應知十地菩薩於無生觀中具足二惠故。實智證平等法性。方便智見無盡色相等乃至二惠平等。故於色相中不動眞際也
    問。應身成佛何不由他佛緣耶。答。若論實成必須緣力。佛法要具因緣力故。然應化身現爲特尊故不假餘佛以爲其緣。但以所化機爲其外緣而已
    問。智所生者何處耶。答。摩醯首羅天。此類名爲大自在天。在色究竟也（依智論於五淨居天之上別有菩薩淨居天）問。何故名智所生耶。答（云云）
    十地義記一云（末）言智處者。汎釋有四。一就凡以論。於三界中此處惠勝故名智處。○第二就其二乘以釋。二乘之人以無漏智勳禪生彼故名智處。第三就其菩薩而辨。十地菩薩智波羅蜜最爲殊勝。此勝智人受報生彼故云智處。四就佛釋。十地菩薩生彼天中。卽於彼天得一切智故云智處。託報在彼名智處生（文）又云。說成有三。一隨化說成。在閻浮提。二寄相顯實。在色究竟。三就實辨實妙出三界。是則不可時處以定（文）
    又第七云（末）隨得位者。如世王子受職之時。大轉輪王今子在於閻浮檀金白𠌵實上手金鐘盛四海水灌不頂上卽名受位菩薩。如是受佛職時。昇妙華坐。十方諸佛眉間白豪放一切智光。入菩薩頂。名爲得位（文）又云。○此釋有三。一據化相。諸佛身流入菩薩色身之頂。二約相顯實。諸佛智光流入菩薩行心之頂。三就實論實。自己當來所得果相。顯照心源。名光入頂。今此所說依第二門故。了論家名爲如來。菩薩等智迭互攝受（文）
    第一云。因行窮滿。得佛智職名爲受位。汎釋有三。一就化相以明受位。如彌等現居學窮。聖說當果以授其人故名受位。二約相顯實。如下文說。十地學滿。如來豪光從其頂入。名爲受位。三就實論實。十地學窮。己家當來法身之相。顯自心源。名爲得位。（云云）
    十地論第一云。現報利益受佛位故。後報利益摩醯首羅智處生故（云云）記一末云。生報名後（云云）
    准此文意。先受佛位。然後生彼大自在天歟。地論義記七末云。隨在佛數成人同也。以成佛德名隨佛數。如始出家。雖未受具。已隨僧數。次以喩顯（云云）此明得位也。又云。良以十地佛境相應故。九地中順入佛境。卽名趣向第十地矣（云云）又云。十地菩薩。於修分中具佛十力四無畏等（云云）又云。成菩提時。諸佛迭現（牒論）因行入果爲佛覺知果現因心菩薩覺知名爲迭苦現前知耳（云云）
    問。准此等文。菩薩入第十地始心時。已受佛位。然後生大自在天而成正覺。而何云以受職灌頂爲法身成道
    答。第十地菩薩修分之中。同佛功德故。得成佛相由此。故知。金剛心後證法身時正有此事也。又一義云。十地菩薩得不二正觀。卽名法身成佛歟（更可考定之）
    瓔珞經下卷云。大寂忍下品中行。行佛行處。生千寶相蓮華。受佛記。位學化功（云云）

二乘入空不著不證事

    二智義云。二乘入空不存四句。但是不著而能不證。菩薩入空旣無可存。又卽能涉有故名不證。問二乘菩薩入空同無所依。何故聲聞住空。菩薩不證。答。二乘以空爲妙極。依此無依。是故住空。菩薩不以空爲妙極。知空亦空。名不可得空。不依此。無依故能不證（云云）
    問。二乘旣住但定。以空爲妙極。而何云不存四句是不著耶。答。於空無斷見邪見。亦無我我所等故。云不存四句歟。且（止）

辟支佛事

    中論法品云。若佛不出世。佛法已滅盡。諸辟支佛智從於遠離生。長行釋云。若佛不出世無有佛法時。辟支佛因遠離生智。若佛度衆生已。入無餘涅槃。遺法滅盡。先世若有應得道者。少觀厭離因緣。獨入山林遠離憒鬧得道。名爲辟支佛（文）
　　中論法品疏云（卷第八）花嚴云。菩薩將欲下生前。以道眼觀大千界。有辟支佛。放光照之。若覺知者。卽取滅度。不覺知者。徒著他方。與此文同也。問。其人何故不値佛也。答。其恥聲聞從師憚佛道長遠。二盈之間。故出無佛世問。辟支佛旣不値師。於何時中迴小入大。答。法華玄義。已具辨之。今略論四句。一者緣覺果人。旣不値佛。於三界外聞法華經。迴三入一。二者緣覺因人及聲聞三果。於三界內聞法華經迴小入大。三者羅漢之人。若値佛聞法華經界內入道。若不値佛。生三界外。聞法華經。方受一乘。四者增上慢二乘。保二摳大。於界內外並不入一乘。問。劫初劫後。緣覺何時出世。答。雜心云。劫初轉輪王。劫末佛興世。二時間辟支佛也（文）
    問。緣覺果人。有界內迴心義耶。答（云云）
    問。若有界內迴心者。論四句中。但云緣覺果人。界外聞一乘。若無於界內迴向心者有退心緣覺。何不於界內聞一乘經。又先聲聞緣覺。本欲求見佛何不得於界內迴少入大耶。答。緣覺果人。多在無佛世故。雖非本乘亦不見佛故。於界內不得迴心。然亦可得少分有之。故華玄五云。非本乘緣覺本是聲聞初果。十四生滿。若不値佛。成辟支。已佛便出世故有値佛。此人本願見佛。故若佛出世便得見也（取意）
    法品疏云。有退菩提心辟支佛（取意）准先聲聞理。亦應値佛。然應不定。如智勝結緣人中其下根者。雖退大人界內不聞一乘經也。緣覺於大乘亦應有下根者也

裏書云

    華玄五云。二者非本乘緣覺。其人本是聲聞。於佛法中證得初果。初果人但十四生滿。値佛則成羅漢。不値佛成辟支。如此之人。或有値佛義。以其成辟支竟而佛便出世。故有値佛義也。問。華嚴云。放光照之令滅及移他方。云何得値佛耶。答。此人本願見佛。與前人異故不例也（云云）（已上裏書）
    法華授記品疏明四句。如中論疏。然引華嚴。菩薩下生證初句已。云若有緣覺値佛者。亦有於界內聞經得記。此義少耳（文）
    問。凡於緣覺人有幾種耶。答。依法華玄第五。凡有四種。一本乘緣覺。釋論及餘論。略擧有二。一極遲百劫。是大辟支。俱舍稱犀角喩百劫也。二極速四世。中間不定。此二成緣覺果。決定不値佛。故花嚴云。菩薩放光。覺知者滅。不知者徙置他方。大經譬之慧星。中論云。若佛不出世等。此大小緣覺未得果時。或有値佛。二者非本乘緣覺。是聲聞人。得初果已。十四生滿不値佛成辟支。此人成辟支已。若佛出世。便得見也。俱舍云。二果不値佛。亦成緣覺。而不出三果。但得那舍。若不値佛。亦有成緣覺。然此義少故。經論不出之耳。三者俱舍復有部行緣覺。其人自有徒衆部儻。如佛有弟子眷屬故名部行。不必滿百劫亦六十劫。此亦不値佛也四者變化緣覺（取意略抄）
    問。第三人旣不値佛。應是第一本乘人中小辟支佛。何故別出耶。答。先非必部行小者。雖多而非師資相依。此有弟子。爲顯此義。且別開耳。實是第一之所攝也
    中論法品疏云。略有五種。一本乘辟支。謂百劫修行。乃至極疾四世成道。二者退菩提心辟支。智度論云。菩薩若證四諦成辟支佛。三聲聞辟支。如初果果人。於第七生中若不値佛。法成少辟支不及身子
    俱舍論云。往外道法中出家。著木皮袈裟也。又云。住山林中。淨居天等施其法眼。四者有犀角喩。辟支獨自出世。則大辟支也。五者有部行辟支。亦有部黨眷屬也。問。辟支亦有多人。共出世不。答。經云。五百辟支一時出世。別有因緣。略不具述。諸義委曲如法華玄章已論之也（文）
今見此文不出應化者。直就實類耳。又前三種攝略盡然第四第五爲顯別相更分出之。前三但是本乘非本乘異。後二部黨有無不同。由此門別重復論（文）
    問。部行緣覺爲是本乘非本乘耶。答（云云）
    旣云犀角喩百劫（云云）故知。本乘不滿百劫者。是部行也。然更須尋問。退心緣覺證據如何。論作假設言。何以此證有退心緣覺耶。答。問百劫大辟支有退大取小者耶。答。花玄云。問。大辟支百劫行。行聞法華一說卽悟如身子耶。答。而不例者。此中三根聲聞久劫習大乘故。今始得悟緣覺。雖利不習大乘者。則未得悟也（文）
    今准此文。大辟支佛定是本乘。何故爾者若先學大者。雖退大取小。而其性寬不厭徒衆。不隔見佛。若偏求獨善。必是本乘耳。又一義云。緣覺雖不久劫習如身子等。而本小時發大乘心。習大乘時小故不如身子。亦樂獨善。厭弟子衆。卽得是退心緣覺也。准仁王疏。大辟支佛亦有見佛。而法華玄云。大辟支若聞法華略說便悟。卽勝身子。而言不例者。且據本乘大辟支言耳
    問。小乘義忍法位有三乘相作義耶。答（云云）
    花玄五云。問。小乘義。忍法已前猶有退三乘。根性未定。有三乘相作義。忍法已去。則三根已定。無相作義。迦葉今住何位値佛耶。答○迦葉劣身子。復勝七生滿人。則是中根辟支可得住煗頂二善根。不値佛而成緣覺也。問。緣覺住二善根成聲聞爲退根性。○答○俱舍論云。緣覺住二善根時。但聞佛教依教得道。轉名聲聞耳。實非退中根作下根也。今謂可具二人。一者退中根作下根。故緣覺成聲聞。二者迦葉之流不値佛則成緣覺。値佛則事佛爲師。爲弟子故名聲聞耳。根性如故。○如七生人不値佛成緣覺。實非進根義（云云）
　　問。俱舍云。博聲聞種性。二成佛三餘（云云）聲聞忍位不成佛者。於惡趣得非擇滅故。聲聞忍位亦成辟支。何故今云忍位已去無相作義耶。答。此明忍法於自乘已得決定種性成立故不轉也。卽與俱舍聲聞忍位。轉作辟支有相違也。佛性論云。忍位已上得自乘性（見）
    俱舍意。雖無有退。而得有進歟。可更尋思之
    問。七生須陀洹。若不値佛。成辟支佛者。中間二果亦有此義耶。答。中間二果亦有此義故玄具云。俱舍論云。二果不値佛。亦成緣覺。而不出三果（文）但得那含竟。値佛成羅漢。脫不値佛亦有成緣覺義。但此義旣少。故經論不出之耳（文）二果不値佛亦成緣覺之文可考舊俱舍也。先考之時不見悟僻事歟。重可考之
    問。第三果聖者。不經欲界生。何得中間不値佛成緣覺耶。答。此義尤難。令試通云。初二果人經生之間。若不値佛而起聖道。斷欲惑盡。得第三果。得三果已。若不値佛成緣覺也。難云。此是初二果。要經第三果耳。何得難二果成緣覺外別說之耶。設義分別說。不得云小。以初果二果各別二人要經第三果故耶。又云。一義云。有人先於佛法中得第三果已。卽於此身値佛法滅。後方漏盡。便成緣覺故此義少耳
    難云。此人旣證聖道。後亦般勝進。何得中間佛法滅耶。答。如云法滅時而無捨戒善此約更無始入正道者等也。涅槃疏。十八引善見律云。受戒中間。若値佛法滅者。戒則失。如年少受戒。至年二十五佛法便滅。此人爾時戒自然失也。○後有師解。法滅盡時不失戒。佛法雖滅而戒不失。但法滅後而受戒。不復得也（云云）難云。若有教法非緣覺無佛世義耶。答。爾時亦無誦持教法者如雖有經生聖者亦名法滅也。此猶未悉之。更思云聞正法。得第三果已。入滅盡定。設經多時。未法滅已乃至出定須臾得涅槃。便滅者也

裏書

    俱舍第十二云。部行獨覺。先是聲聞得勝果時。轉名獨勝。有餘說彼先是異生（云云）
　　泰法師釋云。部行獨覺。先是聲聞。三果後得第四果時。無佛出世。得第四果。轉名獨勝。或先聞佛說法得聲聞初果。乃至或受七生滿無佛出世。得後三勝果轉名獨緣勝（云云）
    光法師同之。但評取前解爲勝也（已上裏書）
    統略下云（普門品）釋辟支有八人八實行。八方便。八實行。謂小大一雙。七生人是鈍根。但約聞教卽成鈍根羅漢。自悟成鈍根辟支。
　　極利取百劫又次於本乘辟支復有利鈍一雙。極鈍四世。極利百劫。次獨覺及部行一雙有。從衆名部行緣覺。無眷屬。獨靜山林名獨覺。次菩薩辟支。本乘辟支。智度論云。菩薩不値佛法。退證四諦。成辟支。此可通利鈍。應爲八人可知（文）
實行應化各有八人。總爲十六
    問。辟支佛人。能令人得煗法及聖果耶
    答。無令得煗法有令聖道義也
    華玄五云。問。大辟支根旣利。何故說法不能令人得煗法乃至聖果耶。答。辟支出無佛世時。此是正法已盡。乃至亦無末法。此時衆生根鈍故。無得煗法義耳非辟支不能令其得道。辟支能化必利。而所化必鈍聲聞。能化所化則通也（云云）
   婆沙論明不能令人得順決擇分善根及入正道也
   問。若緣覺根利者。何故唯現神通不能說法。設有說法唯說一偈耶。答（云云）

裏書云

    涅槃疏十二云。問。緣覺爲都不能說。亦多少說耶。解云。依大論云。緣覺之人。若說教者。能說一偈兩偈。而不能多說也。而與此文不相違者。此中云不能廣說故。名不說。大論取小說故有取說也（文）（已上裏書）
    大乘義章云。緣覺出世。無九部經。無教可依故不能說（云云）
    義疏云（化城品）緣覺多爲人現通。假令說法。唯說一偈（云云）
    又云。緣覺出無佛世。衆生薄福鈍根。雖聞說法而不能深悟。亦不堪多說也（文）
    問。若爾。緣覺亦無能令人得成辟支佛耶。（答有令得之）
    統略下卷云（普門品）問曰。辟支不能令人得煗法及四果。能令人成辟支不。答曰。能也。如五百仙人初人成辟支竟。教餘四百九十九人。竝成辟支。所以然者。聖人應在無佛世根熟故能今成辟支。旣無佛法。無復聖教。及鈍根故。不能令人成聲聞也（文）

裏書云

    泰法師引正理云。雖有此理（非無慈悲等也）而今測量彼。知爾時有情根。欲入見諦等。不藉他教。故不說法。以調伏他除此。所餘攝有情事無勞。設教現通卽成。又諸獨覺闕力無畏（等文）
問。正理論文云。入見諦者。不由獨覺教。餘事但（已上裏書）
    問。寶窟云。以人爲緣。如獼猴教仙人坐禪。逐得緣覺（云云）此當伊師迦山五百外仙成辟支佛也。旣由獼猴。何言初人成辟支佛。已今餘同類成辟支耶。答。寶窟約初人且云獼猴。說略約餘人由辟支教不相違也。又推功歸本。五百皆由獼猴教力。寶窟據之。又一義云。獼猴於餘處見一辟支威儀。見已教五百仙人也。初時所見一辟支佛。知此獼猴有傳化用。故現威儀令獼猴見故云釋教也。所化仙人實是四百九十九人。統通初人爲五百耳。或約滿數言五百也

裏書云

    俱舍神泰疏云（論第十二）有餘師說。先是異生曾修聲聞順決擇分。今自證聖道。得獨勝名。由本事經中說。山處總有五百苦行外仙。有一獼猴。曾在山中。供養獨覺。見彼獨覺結跏趺坐入定威儀。時彼獨覺入涅槃後。展轉獨行。至外仙所。見諸外仙拔髮懸。修諸苦行。不能得道。現先所見結跏趺坐獨覺威儀。諸仙覩之。咸生敬慕。習此威儀。須臾皆證獨覺菩薩（文）（已上裏書）
    問。問五百辟支佛者。凡夫仙人。依獼猴教。始入聖道歟。爲當先世入聖道者。今成無學耶。答（云云）
    統略云。聖人應在無佛世根熟（云云）
    涅槃疏九云。若是大辟支佛。則獨出不竝。名爲偈伽狩角。此偈伽狩。是獨覺。○小辟支佛。則得竝出。故云有五百辟支佛俱出。明此小辟支佛。竝是七生須陀洹入（云云）
    問若爾。應是聲聞。亦是鈍根。此人不轉根。何故言鈍根故。不能令人成聲聞耶。答
　　問。緣覺發心得道。由教力耶。答發心申教。得道可有分別
    法華譬喩品云。若有衆生。從佛世尊。聞法信受。慇懃精進求自然惠。樂獨善寂。深知諸法因緣。是名辟支佛乘（云云）
此文發心由教。得道離教也
    寶窟中卷云（釋求緣覺者。授緣覺乘。）亦有二種授義。一者諸佛菩薩。以神通力。起風動樹。因而葉落。令其思量。故云授與。二者以人爲緣如獼猴教仙人坐禪。遂得緣覺。亦是授義（文）統略云。辟支佛能令人成辟支佛也
    問仁王般若會座。大仙緣覺衆來（云云）本乘人歟。爲當何。答應是退大以遇佛。故非本乘是最大。故非先聲聞也
    仁王疏上。昔因中作國王。樹林妙色。忽爾綵女毀壞。王卽思惟。以外況內。成大辟支。名大仙緣覺。二佛去世。閑居靜室。獨悟思惟。忽然成道。名獨覺辟支。三七生須陀。成小辟支。三種之中。前者最大。從因緣。得道。故名大仙（略抄）
    又云。諸大仙人。在香山中。悟因緣以得道。今聞如來放光動地。尋光而來（文）
    問。論疏并玄論。引華嚴云。菩薩將欲下生。放光照之。若覺知者。則捨壽入無餘。不覺知者。從置他方無佛世界（云云）爾部行麟喩之中何。答。一云麟喩。而經云。諸辟支佛者。於一世界。雖有多人。而不相依。各處山林。故云麟喩。又利種性。是獨一故。如舍利弗。雖不竝出。而與無量鈍根人俱。此亦如是。自雖極利。獨一無二。而與衆多鈍辟支佛俱也。一義云。此是部行。雖有部黨眷屬。而不樂見佛出世也。如佛有弟子故。問若爾取搆弟子。亦應見佛。何入涅槃耶。答此應是本乘部行。本於長時。求自然惠。不欲見佛。由此因緣。不能見佛。問若爾何故衆人相依耶。答見佛必由見佛勝業。見部黨者。不如見佛勝業。此是業力所致。故不覺者。從置他方耳（更尋）又有法相宗人。於最勝講。會釋云。諸辟支佛者。通明諸補處下生相。故云爾
    問。從佛聞十二因緣。得道者。名緣覺耶
    答若依淨影釋。此名聲聞緣覺。以從所觀名緣覺也。嘉祥大師釋中。未分明見之。但論得道。因緣以別。聲聞緣覺。若本來樂觀十二因緣。過佛得涅槃。但名聲聞。而言聲聞觀四諦者。約大宗論之。因緣亦是諦觀故。從宗但名諦觀而已
    問聲聞緣覺相對。有幾同異耶。答淨影釋（云云）今依嘉祥。二乘相對。十一異。七種同義有之
    法華化城品疏云。異義乃多。略明十一種（新撰疏同之）
    一根有利鈍異
    二修因長短異（三世六十劫四世百劫）三出時異。（聲聞與佛同世。緣覺異世）
    四有悲無悲異（如智論云。三狩被園聲聞。如鹿。但免自身。故無悲。緣覺如羊。雖得出圍。迴願念弟子。則有少悲。或本云。緣覺如犀之）
    五福德厚薄異（緣覺必有相好。或具不具。聲聞或有或無）
    六卽字有無異（緣覺無羊中有十二因緣卽字。聲聞羊中無四諦卽字）
    七現通說法異（聲聞多爲人說法。緣覺多爲人現通。假令說法。唯說一偈）
    八利益淺深異（聲聞說法。能令人得七賢七聖。與佛同世衆生利故。緣覺說法。不能令人得煗法。頂法。乃至羅漢。出無佛世人鈍故）
    九境界異（聲聞天眼。依智論雜心。以二千世界爲境。緣覺天眼。以三千界爲境）
    十出處異（聲聞出於人世。緣覺隱處山林）
    十一漸頓異（聲聞漸得四果。緣覺頓證二果也）

所言七種同義者

    一斷惑同。謂同斷見思二義
    二出義同。同出三界
    三智同（依大乘同得一切智。依小乘。同得盡無生智。）
    四涅槃同。同得有餘無餘二涅槃
    五見同。同見四諦理
    六知同。同知過去未來八萬劫事
    七同名小乘
    問。緣覺人。與聲聞同。不斷四住習氣耶。答（云云）
    華疏云（譬喩品）問。爲約三智明三車優劣。爲約三斷耶。答有人言。具約智斷優劣。聲聞但斷正使。緣覺侵斷小習。菩薩結習都盡。今謂。中乘斷習。經論無文。但取智有優劣。譬三車不同耳（文）
    統略下云（化城品）又卽昔小乘人。亦總智遠近。二乘人但斷正使四住。在正使門外。佛斷無智習氣。則佛果。在無知習氣門外也（文）
    又云。次合離門。開小乘爲二車。合二乘爲一城也者。昔遂其智有優劣。根性各異。欲引出之故。說二車。今明二乘。同斷四住。同出分段。同得無爲涅槃。是故合一城也（文）
    統略。釋化城品末。合譬文云。說二涅槃。依涅槃經。聲聞小涅槃。緣覺中涅槃。爲二涅槃者。同性經緣覺有十地。十地中。有習氣薄地。以根利故。長斷習氣名中涅槃。聲聞不斷。名小涅槃也（文）
    問。緣覺斷習旣見。同性經。而何義疏文云中乘斷習。經論無文耶。答有云。義疏。先時所制餘時未見同性經文。統略。後乃時乃見此文。不相違也。人破此義云。大師旣鑒一代已。然後方有所制。何言先時未見此文。若爾此義幾愚頑乎。今云。大師先後所制。或有改易。或有覽經未盡。故不可定非之。然今會通。有多意。一云。經論分別二乘不同。不云習斷有無之別。如十地論第四地等。義疏據之。云經論無文。不遮別經乃有此文。二云。約多分故言無文。約少分有之。三云。約分明言無文。約鬘[髟/非]引之。四云。有人但云中乘斷習。而不引文。故云無文。然自鑒照故。有引之。五二乘得滅。或同或異。二義兼通。明同義時。隱文不引。爲顯異義。探希微出之。此等義門。兼通用之。非五義意樂相隔也

三論玄疏文義要第四終


三論玄疏文義要第五

六八識（列名眞妄）

七法不住（淨影釋異）
略明八門
染淨緣起四句（無明住地是妄識等文）
有始無始文
性染有無
心數有無
八識非究竟
勝鬘二藏
三性三無性
相識見識
種子義（不失法）
依方等懺悔滅定業不二障
五住
性成煩惱
無始無明
凡位起無明地不
無明住地體

八識事

    問。八識者何等耶。答。眼等六識。卽爲六。第七阿陀那識。第八阿梨耶識。是八識也
    問。爾第八識眞妄中何。答。有二種阿梨耶識（矣）
    中論疏第七云（行品）又舊地論以七識爲虛妄。八識爲眞實。攝大乘師以八識爲虛妄。九識爲眞實。又云。八識有二義。一妄。二眞。有解。性義是眞有。果報識是妄用。起信論。生滅無生滅。合作梨耶體。楞伽經。亦有二文。一云梨耶。是如來藏。二云如來藏。非阿梨耶（文）
又云。等者。更出攝大乘師義也
    同因果品疏云。又攝論師云。梨耶體無生滅名。用生滅亦是。此義違楞伽。楞伽明八識滅義也（文）
    玄教迹義云。攝論云。無常有二種。一者因中本無今有。已有還無無常。二者佛果本無今有。已有不無無常。而不同因中生滅無常。但是佛果上報梨耶。八識五根等始起邊。名無常耳（文）
言上報梨耶者。佛地所得果報梨耶識。在因位之上故名上報梨耶。又言八識者。通擧體用。上云梨耶。別擧識體也
　　統略下云（壽量品）凡夫有三心。一起事心。二依根本心。三根本心。初是六識。次是陀那。後是梨耶（云云）伏道。法斷道。勝拔道。如次滅三心也（金光明說也）
    法華玄第二云。第七師云。旣名妙法。卽以妙法蓮華爲宗。妙法者。卽是佛所得根本眞實法性也。此法性不受惑染。不與惑同。名之爲淨。以是淨故稱爲妙也。故用此爲題。卽以爲宗。○評云。尋此師學應出北方。謂第八識自性清淨。亦名性淨涅槃。以爲妙法。旣云是佛所得。還是果義。同前評也（私云。得果失因。今指之）又攝大乘論。阿僧伽菩薩所造。及十八空論。婆藪所造。皆云八識是妄識。謂是生死之根。先代地論用爲佛性。謂是眞極。昔般若未度。遠師已悟眞空。涅槃不遇。生公照知佛性。諸地論師。有慚先見之明矣。又此經所興。不正明八識。八識之義。別付餘科說耳
    禪林云。此所破義。若淨影意歟
    問。阿梨耶識有眞妄二種。設言八識是妄識者。此約妄說。不遮以眞識爲阿梨耶故。楞伽經云。阿梨耶者。名如來藏（云云）答地論師不云第八爲妄識。但云爲佛性。亦名性淨涅槃等。故爲所破也
    問。地論師者。是菩提留支。彼師云。有二種梨耶（見楞伽疏）答。今云諸地論師。故不的留支也

裏書云

    仁王疏中卷云（空色心三諦）生死涅槃各有三諦。生死三者八識心是心諦。涅槃三者。眞實色是色識。二者眞實心。名心諦。無生死四顛倒。名空諦也（云云）（已上裏書）
    業品疏云。問。亦得見諦。解起損本識。本識未盡。至治際本識都盡。詺此爲見諦不斷思惟斷耶
    答。亦有此義。但今文論斷。而梨耶是報無記。無有被斷義（文）（依攝論意。述之見也）
    求云。報無記。何無被斷義耶。答。可尋之
    寶窟下云（一依章）汎論能所依義具如攝論。一有能依非所依。約本識言之。是煩惱種子。約佛性言之。是生死妄相。二所依非能依。約種子言之。謂本識。約生死妄相言之。謂佛性。三亦能依亦所依。約生死言。卽是本識。本識依如來藏故。是能依。又爲種子所依。名爲所依。四非能依非所依。卽是法身。顯時不復名藏故。非是所依。法身無生死不爲生死所依（文）非能依義顯故釋之
    又云。二明約佛性不約緣。染淨之興。只由藏實。不言從緣而有。此如楞伽說。六七非受苦樂。非涅槃因。藏識受苦樂。是涅槃因（文）

七法不住事

    寶窟下云。於此六識及心法智者。有人言。六識者。六是事識。及心法智是第七識。迷時名心。解名法智。第八名藏識。是阿梨耶。此造疏人。不見攝論。謂第七識名法智。攝論。第七識名阿陀那。此云無解識。豈得稱法智耶。今所明者。六識不異舊。及心法智者。六識旣是心王智。是心數法。故言心法智。小乘人云。由六識起煩惱種苦。由心法智能厭苦樂求涅槃。何須佛性○不種衆苦者。明六七心不能種有生死苦也。不厭求涅槃者。明六七心不能厭苦樂求涅槃得解脫也。舊法師多此釋。今謂不爾。所以擧此七法者。擧六識不能染及以種苦。擧心法智。明不能厭苦樂求涅槃故。楞伽說六七不受苦樂非涅槃因也。六七不受苦樂者。猶是不種苦非涅槃因。猶是不厭苦求涅槃也。待至後釋（文）
    問。其有人者。爲是誰人耶。答。淨影大師也
　　義記下卷云（淨影）妄謂七識。眞謂藏識。此猶經中所說八識。八識之義。廣如別章。此應具論。前明妄中。於此六識及心法智擧其妄。心六是事識。及心法智是第七識。迷時名心。解名法智。此七不住。明其離眞妄體不立。事六妄一。合爲七法。若無眞此七一念不立。名剎那不住。不種已下。明其離眞妄卽無用（文）
    問其本經文何耶。答
    勝鬘經云（第十二顛倒眞實章也。若依義記爲第十一一依章）若無如來藏者。不得厭苦樂求涅槃。何以故。於此六識及心法智。此七法剎那不住。不種衆苦。不得厭苦樂求涅槃（文）
    問。嘉祥大師解釋專不明。竊見經文。爲明如來藏義。擧七識妄心生滅不生。明起染興淨用。皆由第八眞識也。是以。楞伽經中廣明八識義云。我爲勝鬘夫人說八識義（云云）楞伽第四云。大惠我於此義已神力建立。令勝鬘夫人及利智滿諸菩薩等。宣暢演說如來藏及識藏名七識俱生（乃至）而說偈言。甚深如來藏。而與七藏俱（文）入楞伽七云。我依此義故。依勝鬘夫人依餘菩薩摩訶薩深智慧者。說如來藏阿梨耶識共七種識生（文）明知。今文正明八識義也。然何以六識及相應心數爲七法乎（第六意識相應心數惠。能厭苦求涅槃也）若但擧如來藏及六識者。八識義何成乎。又何不擧第七識起染用乎。況大師自引楞伽云。六七不受苦樂（云云）若爾。淨影解釋。善契經旨。金陵賛仰。學者猶迷。遂以何義爲末學之龜鏡乎答。此是上古難義。大堂未決。學者皆云淨影嘉祥雖俱爲無相大乘之祖匠。然其禀學不同。流派本異。二師相違不必會通。何復於中強存取捨乎（云云）今難云。若存兩釋應設會通。若不須通要可取捨。竝存異釋反覆文義。學者惠解。何由可開。一家義宗何復無存乎
    答。竝存多義。亦是家家習。必執是非。豈弘宣宗耶。難云若爾何故大師擧舊已。云今謂不爾耶。答爲顯今意云爾而已
    予勤乎勸學竪義日。立淨影八識義。得七法不住題。題者興福寺永緣權僧正。頻責取捨。予答云。修多羅含五義。謂顯示義。涌泉義。出生義。繩墨義。及結鬘義也。若爾。一文之中具含多義。淨影意契顯示義。金陵釋當繩墨義（破邪顯正云繩墨義）凡於一文出衆義。猶如涌泉。何必執相破。言遂捨異釋（云云）

裏書曰

    雜心論第八云（修多羅品）修多羅者。凡有五義。一曰出生。出諸義故。二曰泉涌。義味無盡故。三曰顯示。顯示諸出故。四曰繩墨。辨諸邪正故。五云結鬘。貫穿諸法故。如是五義。是修多羅義（文）（已上裏書）
    問。若言七法非七識者。何說如來藏識。說前六識。而不說阿陀那識耶。又違如前所出楞伽經說耶。答。若欲說八識者。應云若無藏識者。七識不住何但云六識不云七識。又云如來藏。不云藏識耶。故知。此經不欲正明八識之義。楞伽但正欲明爲勝鬘夫人說如來藏義而已
    問。何故但說六識及如來藏。不說第七識耶。答。爲破外道及二乘人不知有佛性故作此說也。六識擧其人本所知法。其如來藏顯今所說法。故此章中不盡擧八識也
    窟下云（解佛性不令衆生受生死苦義也）須解此章大意。此爲章破外道二乘人不知有佛性。欲勸一切衆生。信有佛性故。說由佛性故。得厭衆苦樂求涅槃（文）
    問。引何文證以六識及心法智種苦厭苦爲七法事。答。楞伽經中說六七不受苦樂非涅槃因。今引此說爲證也。問。楞伽六七者。卽應是六識七識。何以此文證六識耶。答。此非爲證心法智非第七識事。但是起染淨用。二經說同。爲顯此故。引彼經而已。問。於阿陀那識。有迷悟兩位。心法智名具顯此兩位。無解識名。且約迷時。或對第八眞識解。總名無解。自約七識中悟名法智。何違耶。故起信論說意及意識皆有薰習。依信力而修行也。其菩薩意薰習豈非第七識耶。若以攝論七識名無解識故。不言法智者。亦以起信論分別事識名妄心故。亦不應與法智相應耶。若雖是妄心。猶與法智相應。亦雖稱無解何不得名法智耶。答。修觀起行。正在第六。故四智中。且觀智者。是六識集用。非第七識。其無明不了妄執我相。正是七識故。名無解。云何得言六識直名爲識。獨以第七別爲法智。故知。此中六識者擧染用。心法智者。顯淨用也
    又可云第六第七俱有染淨。然此中以法智名顯淨用。故知第六中。分取淨邊搆爲法智。若以第七對前六者。染淨俱同。何故以第七別標智稱耶

後義應勝

    起信論云。妄心薰習義有二種。云何爲二。一者分別事識薰習。依諸凡夫二乘人等厭生死苦隨力所能以漸趣向無上道故。二者意薰習。謂諸菩薩。發心勇猛。速趣涅槃故（云云）（下文見意薰習是初發心云菩薩。若已相應法法身菩薩唯依法力薰習眞如滅無明也。地上名法身耳）
    問。攝論明八識是共相識。起信論說前七識唯妄。多約離分門。今何以攝論混起信意耶。答。其共相離分二門何別耶。反答。共相門八識者。眞如淨法。與無明染法和合爲本識。依此本識。起七轉識。謂從本識起執我識。卽執識含容眞妄。又起六識。名生識。亦含眞妄。八識前具眞妄名共相也。若離分門。一切眞識。分取爲第八。於一切妄中。麁爲事識。分爲六識。細爲妄識。爲第七識。眞妄離說八識也。正答淨影義章其意爾。又淨影義章更有別本。全不明共相識義。今嘉祥意。無處分別共相離分故。今不必依此義也。直就今家先略明八識相。然後出諸文隨義用之
    略論八識。應有八門（一廢立二名數。三眞妄。四果位有無。五緣起薰習。六有始無始七一異。八心境）

一總相廢立

    楞伽經說。大惠問佛言。世尊建立八種識乎。佛言建立故今依經建立八識。旣言建立。故知隨緣非第一義。如法華經。以衆寶物造諸大車。三是方便可名造作。一乘眞實。何亦稱造。釋云。道門未曾三一。說三說一。皆是方便。卽是無名相中。強名相說。故俱名造作（取意）今此亦爾。若就四悉檀釋。第一義中非八非九。非識非境。若依世諦對治悉檀。爲不了知微細妄染及佛功德人故。說八識。令悟解之又爲捨外塵說八識義。更捨外塵亦非識也。道門非八識。而因緣世諦心。是諸法根本。故說爲識。識中自有本末麁細等別。說八識也

二別論名數

    眼耳鼻舌身意識。以爲六識。阿陀那識。此名無解識。是第七識。阿梨耶識。此名藏識。以爲第八。問。何故唯立八識而不增減耶。答。本末眞妄諸識盡之故。唯說八此是一門。若就異門。或增或減。如說六識及九識等。問。云何名爲九識耶。答。前八識上加阿摩羅識。以爲九識也（阿摩羅亦云菴摩羅也）問。爾者其第九識體何物耶。答。第八識中。解性梨耶。分爲第九。名阿摩羅。此云淨識。卽是勝鬘自性清淨心。亦說爲無垢識也

三眞妄分別

    八識之中。前七爲妄。第八含通眞妄二識。問云。何第八含通眞妄。答。此有三義。一者相不異故。合說爲一。謂妄心外。眞不可得故。合爲一。二者就位合說。於生死中。眞妄二法其性難別。合爲諸法緣起之本故。經曰非異非不異。非異卽前第一門義。非不異者。第二門。眞妄雖異。而於位分合爲一故。三者建立種類合爲一識。謂若眞若妄。若生死位。若佛果位。但是本者。總爲一種第八識也。問。若說九識時。其第九識亦是妄耶。答。是眞非妄問。若爾。何故經中說言八九種種識如水中諸波耶。答。此有多義。一者八識門中。第八如水。七識如波。若論九識。第九爲水。前八如波。前八竝是妄心別故。八九合擧水波。通喩非第九識如波浪也。二者若有所得心所取八九識。竝非佛性。非眞實故。說爲波浪。此約教中遮其學教成病。非關識法。若就識體。第九非妄故。佛性義云。乃至八九設使百千無量諸識。皆非佛性。何以故。皆是有所得五眼所不見故（文）三者道門之中。非八非九。乃至百千過算數故。非識非境。非眞非妄。絕諸相故。若隨因緣世諦義門。乃有八九諸識差別。故知八九皆如波浪。竝隨染淨因緣起故（雖有多義第三爲正）

四論果位有無

    八識之中。前七妄心。佛果竝無。故唯識云。諸佛如來所行之處。唯有藏識更無餘識也。第八識中妄想本識。果位亦無。解性梨耶。通在佛果。問。若爾。教迹中云上報梨耶八識五根等有（云云）五根旣有。五識寧無故知。八識者。非唯第八。總說八識。竝在果位。何言前七果位竝無。答。此於眞識隨用別立八識差別。實是第八藏識所攝。今於八識門中前七是妄故。果位竝無也

五明緣起薰習差別

    八識之中。本末相對。第八識爲本。前七從此生。於中有多義。若麁細相望。依第八識起第七識。依第七識起前六識。若約種子現起而言。前七竝依第八識生。以第八中持種子故。若約相薰相生義者。前七薰種子。在第八識中。卽第八識中生果功能。說爲種子。此種還生前七轉識故。本末識亦得互爲相生之義。若約現起。論生。非約種子者。非前七識生第八也。又於第八識中眞妄分別。若由眞起妄此約眞法爲本妄心起也。若剋性論。眞是淨法。唯生淨法。妄是染法。唯起染用。若互相資。皆得無傷。若論種動不動義。眞性不動不起染淨。若起染淨。唯是妄心。此後一義應尋文證。故寶窟云佛性不令其種苦。及厭苦也。種苦起染。厭苦起淨。此文於佛性上并迹染淨二用。然此文意。非約道門。何以故。彼文亦云種苦及厭苦。終由佛性本也。此意卽顯種苦厭苦。親由妄想。遠尋根底遂由佛性故云終由佛性也。問。若染淨法由佛性起只是其親。當何隔之。但云遠由佛性乎。答。窟次文云。如有海水。風次成浪。非是海水令其成浪（云云）意云。海水本有之。而未有浪。風至卽有。此卽佛性爲同。妄想爲緣。有染淨用。若論因緣親踈佛性爲親。妄想爲疎今約隱顯。緣至卽起顯故爲親。固先本有。而未起用。故爲遠也。此是義記遠近。亦非時有先後也
    問。若言妄想爲緣起染用者。其妄想自起耶。若。由眞起者。卽是眞法親起染用。又其妄想卽是染法。彼有卽旣染用。何言由染用起染用耶。答。其妄想者。是根本細者。其種苦者。是麁染用。此是麁染由細染耳。又可云其妄想者。卽是種苦。妄想念念互相薰習。此卽妄想無始義也

六有始無始義

    妄想緣起源由佛性。若爾。至佛果更應起染耶。又若至佛不起妄想。云何眞性起妄法耶。答。至佛果位正觀圓明故。不更起無明妄想。本未修得正觀之時由妄想緣生妄想也。問。若爾。妄想卽是無始。何故經言依如來藏故說生死無始。故知。自論生死。卽有其首也。涅槃云。十地不見生死之始。佛卽見之。又論說言生死無始便言正見（已上）然說無始者。便是無因。若未明如來藏教爲破無因。且說無始。若說如來藏教。有如來藏。生死依之便脫無因。其藏性。實無爲法故。無因無名故。至大乘實義。非無始也。答。考諸經論。或似有如此義。又於人師解釋。亦有始義。然熟檢宗家正意。世諦理中。亦是有始。亦是無始。若依眞諦理。卽非始無始。於世諦中有二義者。謂約相續是無始。據法相本末。便是有始妄想依佛性。更性更無本。故此義不論而已。若論要須窮極。所以然者。中庸生疑。若邪推便墮惡見故。又此義可依文習之。若強推之。便是十四難置答事。故置不論之

七因緣一異義

    因緣世諦中論一異義者。衆生無量。一一身中。妄心各別。眞性是一。若無差別之差別論之。前七識者。他人各別。第八識中妄識亦別。眞識不異。若約妄想論眞。眞識亦別。乃至佛性約其凡位薰習差別。眞性緣起。便成多佛。若約窮證本性。諸佛亦一也。又約八識中諸識相望。眞妄性別。又妄七識其體各異。若據眞識求妄。離眞無妄者。是第一義門。非世諦門。又復可云世諦門中。亦有非一非異之義。以其八不通二諦故。眞妄因緣非定異。眞妄相別故。亦非定一
    又復據妄見眞妄是別。就眞論妄。妄卽是眞。若入此門。八識並是眞識體用差別無有妄也。又復據妄求眞時。妄外無眞。就眞求妄時。離眞無妄。然有分別者。就妄求之。無別眞識。此中但是前七識。若就眞攝妄時。或總爲第八。通餘義門七。故擧此門。眞識名爲第八。亦直名眞識。不名第八。無前七故。或於此門。具有八識。然唯眞八識。雖唯是眞。體用各別。又有多用故。由此道理非一非異得成。亦一亦異復得成也

八心境隱顯

    至論正法非心非境。若隨因緣世諦心境俱存。前六事識有境有心。心境各別。攀緣。取捨。執取定實。第七妄識。亦有心境迷時不知境在心中。妄取六塵故。而與事識異者。前事識者。取境定實。此第七識但取境相。不執性實。若得悟解知境在心。第八眞識。隨緣亦起六塵境界。又心自體卽色卽心卽事卽眞。若論眞如唯是眞如。若論唯識卽唯是識。若論五塵卽唯五塵
    問。眞心無礙。云何有色耶。答。眞識分齊。卽以佛果顯之。佛果唯是眞識。此眞識分有法報應應色有者義顯。可知。但此應色。若隨所化妄心分齊。然就實論。唯是眞識之用。報身色者。是萬德中色相功德并五根五塵。故教迹義云佛果五根等始起（云云）又一義。此報身中無色相功德。所以知然唯以知然唯以法性爲土。無寶玉土故。若有五根。應有五塵并扶根色相。若有五塵。何故釋云以法性爲土。無寶玉土耶。然言五根者。眞德顯了義說爲色。爲見聞等用作所依。義說爲根（後義順文）法性身中自無色相。然與色爲性故。說爲性色也。八識竝有境。以眞識分中八識。卽以眞如法性爲境界故。故於八識竝皆有境。然說爲八識者。爲除境界執著故。且說爲心。若除境執。已心執隨妄。非境非識。唯是正法。又妄想中心是本故。說爲心識。眞識分中。唯初入門亦偏說心。故寶窟下云。色從心變以心爲本。所以云心。故云自性清淨心。不立自性清淨色也（取意）爲顯大宗。略開八門。餘義隨文更應尋之

已上略論八門義也

    佛性義云。涅槃經中名爲佛性。卽於華嚴名爲法界。於勝鬘中名爲如來藏自性清淨心。楞伽名爲八識。首楞嚴經名爲首楞嚴三昧。法華名爲一道一乘。大品名爲般若法性。維摩名爲無住實際（云云）又云。平等大道爲諸衆生覺悟之性。名爲佛性。義隱生死名如來藏。融諸識性究竟清淨。名爲自性清淨心（文）（釋一法異名也）又云。唯識論云。唯識無境界。明山河草木。皆是心外無別法。此明理內一切諸法依正不二（文）

染淨緣起四句事

    窟下云。然經論中。釋染淨緣起。要有四別。一約緣不約佛性。二約佛性不約緣。三亦約緣亦約佛性。四不約緣不約佛性。一約緣不約佛性者。只由六七妄緣。不由如來藏。此小乘教及大乘教相中。彰染淨緣中。因果自相招感故有。都不言由藏實而有如是一切。二明約佛性不約緣。染淨之興。只由藏實。不言從緣而有。此如楞伽說。六七非受苦樂非涅槃因。藏識受苦樂。是涅槃因。如是一切。今此說亦同彼也。三明亦約緣亦約佛性者。此亦如楞伽經藏識海常住。境界風所種種諸識浪。騰躍而轉生。如海水起波浪。非異非不異。佛性亦爾。心俱和合生。亦非異非不異。如是一切。故知眞妄和合方起染淨海水起波浪。非異非不異者。彰不可水外求波。波外求水故言不異。而波息水靜故。言非不異也。佛性亦爾。心俱和合生。非異非不異者。彰佛性與六七妄心和合生時。不可眞外求妄。妄外求眞故言不異。而妄盡眞顯故。言非不異。亦可在緣常靜故。言非不異。法華論云不卽衆生界。不離衆生界。有如來藏性。故經言佛性雖在陰界入中。而不同陰界入也。四不約緣不約佛性者。實相之外無緣故。無染淨法可起。此如金剛波若論說。平等眞法界。佛不度衆生。以無佛。爲能度。無衆生。爲所度。又如三地論說。煩惱妄想中。無一法可減。清淨中無一法可增。泯上三門歸乎一絕
    尋云。佛地論或云三地論。是何論。又兩本中。是非如何。可考之
    同中云。若是起煩惱。與心別體。共心相應。此無明住地。卽指妄想心體。以爲無明。不別心外有別數法共心相應。是故說爲心不相應。故馬鳴言。卽心不覺常無別異名不相應（云）又云（釋無明爲緣起變易業）二同時緣無明住地。是妄識心依止心體。修起後緣治。如依睡心起夢中解。故名爲緣（文）（可以此文難心法智非第七識之釋也）佛性義云。乃至第八阿梨耶識。亦非佛性。故攝大乘論云。是無明母生死根本。故知。六識七經乃至八九設使百千無量諸識。皆非佛性。何以故。皆是有所得五眼所不見故（文）
    此明有所得心所取八九識非佛性。若論實義。解性梨耶。卽是佛性。名如來藏也
　　寶窟下云。問。由佛性故。得厭苦樂求涅槃。此事可爾。若由佛性法種衆苦者。是非佛性力故。令衆生種生死苦。若言不由佛性力種生死苦亦應不由佛性力樂求涅槃。須解此章大意。爲破外道二乘人不知有佛性。欲勸一切衆生信有佛性故。說由佛性故。得厭衆苦。樂求涅槃
    問。○若由佛性得種苦。卽是佛性令物受苦。此乃是於魔性。何名佛性。答。此乃明有佛性衆生故得種苦。非是佛性令其種苦。亦明有佛性衆生令其厭苦非是佛性令其厭苦。如有海水風吹成浪。非是海水令其成浪（云言是於者猶只是也）問。非由佛性令物受苦者可爾。何復非由佛性故令其厭苦耶。起信論說眞如體薰習云○從無始世來。具無漏法。備有不思議業。作境界之性。依此二義恒常薰。此說耶。答。如上已辨（云云）猶不審之
    起信論云。心眞如門。心生滅門。心眞如者。卽是一法界大總相法門體。所謂心性不生不滅（乃至）以離念境界唯證相應故。心生滅者。依如來藏故。有生滅心。所謂不生不滅與生滅和合非一非異。名爲阿梨耶識。此識有二種義。一者覺義。二者不覺義（云。此與寶窟所引楞伽經文。眞如與妄心和合。非異非不異同也）
    又云。復次覺與不覺有二種相。云何爲二。一者同相。二者異相。言同相者。譬如種種瓦器。皆同微塵性相。如是無漏無明種種業幻。皆同眞如性相。○言異相者。如種種瓦器。各各不同。如是無漏無明。隨染業差別性。染幻差別故（文）
同相。卽上云非異也。異相。卽上非一也。亦與經中非異非不異同也。非異者。則此第八唯是眞識。同眞如故。言非一者。則眞妄異故。第八識中亦有不覺也
    又云。以依阿梨耶識。說有無明。不覺而起（云云）
    此說依解性梨耶起妄識也
    首楞嚴經第四云。如果位中。菩提。涅槃。眞如。佛性。菴摩羅識。空如來藏。大圓鏡智。是七種名。稱謂雖別。清淨圓滿體性堅凝。如金剛王。常住不壞（云云）
    此佛智常記所引。非大師所覽之
    密嚴經下卷云（新譯）如來清淨藏亦名無垢智。常住無始終。離四句言說。佛說如來藏。以爲阿梨耶。惡惠不能知。藏卽阿梨識。如來清淨藏。世間阿梨耶。如金與指環。展轉無差別（云云）此明非異義門也
    華嚴玄二云（破法華未明佛性正因義）若言無文佛性之說故不用者。涅槃華嚴無梨耶之文。則涅槃華嚴應未明八識故。不可卽就一經令備一切教。則唯一部。八萬何施。以有佛性故。修行成佛。是故爲妙（云云）
    此文意者。諸部不同。依文言。而實義相通故。法花明成佛卽佛性義也
    今用意云。華嚴涅槃雖無梨耶文。道理應有。以大乘中窮極說故。重意云。華嚴正法及一心。涅槃佛性及涅槃。皆是自性清淨心如來藏異名也

有始無始文

    寶窟下云。以如來藏故。說本際不可知者○旣明由如來藏有生死。如來藏本際無始不可知。依藏有生死。生死亦無始。本際不可知。若不依藏有生死。卽不得無始來有生死也。有人言。佛性無始。生死有始。始應可知。但與佛性合用故。云本際不可知。又釋。佛性無始。生死有始。背佛性故有生死。須見佛性方了生死之始。唯佛能見其始。十地亦不知其始。故云本際不可知
    問。龍樹云。生死有始無始皆是邪見。今何故偏言生死無始。答。雖二俱邪見。但爲破衆生有始故說無始。無始者。欲明其有因義也。又中論中。佛說無始者。欲明空義。旣其無始。卽無中間亦無有終。無中無終故無生死。又言。其無始者。欲明無有終。非謂有無始。是故無始辨生死實。不作此解卽是邪見（文）
    勝鬘經云。世尊。生死者。如來藏故。說本際不可知。世尊。有如來藏故。說生死。是名善說（文）
    起信論云。五者聞修多羅說依如來藏故有生死。依如來藏故得涅槃。以不解故。謂衆生生始。以見始故。復謂如來所得涅槃有其終盡。還作衆生。云何對治。以如來藏無前際故。無明之相亦無有始。若說三界外更有衆生始起者。卽是外道經說。如來藏無明後際。諸佛所得涅槃與相應。則無後際故（文）
    涅槃疏第二十云（納衣梵悉論義）然古來解此文兩家。若是開善云。此正難流來義。無明初一念識詫空起時。爾時卽有同時煩惱若起。今言。身者只名此識爲身。佛旣言同煩惱有身者。今問身爲在前煩惱在前也。若是莊嚴解。明不難流來義。但就卽身爲難。只此身爲煩惱在前。爲身在前。今明具有此義亦得。是難流來亦得。只就此身爲難也
    具有此義者。只是難有兩意。而非佛正義。中亦有流來。生死初又雖有流來義。而無始也
    又云（佛答）明身及煩惱一時而有。開善解云。此是流來義。無明初一念。卽有同時煩惱。故云一時。若是莊嚴。明煩惱潤識義。要前煩惱潤識故。識方受生。此是前後義。若是數人明潤。只當一念識詫生時。煩惱卽潤故。是一時義。今明此云一時者。借一時破前後。○雖一時有下。此復是破一時義（云云）
　　信解品疏云。智度論云深水火坑俱能容人。○華嚴經云有始無始是無記
    問。此一句。是學者致迷之處。略述之（文）
    仁王云。衆生識。初一念識。異木石。生得善生得惡（云云）
    疏云（中卷）實相與無明住地。本來無前後。但衆生於無所有中。橫生憶想。方別長流六道。反迷得解。知煩惱本來是涅槃。有何初後。故此經云。初一念識支。本識解性。故異木石（云云）
    本識解性者。是如來藏也。生得善。生得善生得得惡者。此明善惡根本。若依寶窟引□經釋五住義者。此生得善惡。卽是一處住。其文如下引之
    又云。文言衆生根本者。結初一念識是成衆生之本。又解初一念者。此明相續之始。此乃無始爲始（文）
    初解意。以本識解性。以是本故。名爲初也。卽以所依故。名爲初也。卽以所依故。名爲本。非先有本後成衆生也。後解意。指無始。縱說爲始。非如開善詫空而起也
    淨影八識章意。菩薩先以無始破有始。然後以空破無始也
    仁王云。三界外無衆生。佛何所化。是故我言三界外別有一衆生界藏者。外道大有經中說。非七佛之所說（文）
    此文兩段。三界外無衆生者。以三界攝一切生死。無別生死也。言別有衆生界藏等者。遮三界外衆生藏。卽遮始起衆生也。藏者未有衆生時爲本言也
    疏云。文云三界外無衆生者。分段變易二種。三界外更無生死衆生可化也。第四明非邪顯正。文云三界外有衆生是外道經非七佛說者。若依舊說流來義。卽同外道大有所說。二種生死外。別有生死衆生藏者。卽是舊說無明識也。是外道邪說。非佛正說（文）
    大有經者。應是衞世師經說大有性也
    起信論云○更有衆生始起者。卽是外道經說（云云）（具如是）俱舍論云（世間界）三界無邊如虛空量故。雖無有始起。有情無量無邊。佛出於世。一一化度無量有情。而衆生界無有窮盡（云云）

裏書云

    華嚴延尊五師始覺受薰義。傳聞不同。今判云。若約緣起道理。從眞起妄。而本覺始覺無異。若約此義無邊。若論作佛已還作衆生。卽不應許。如起信論破之（已上裏云）
    瓔珞經佛母品云。諸佛還爲凡夫故不空無。無故不有○（云云）
此意云。佛性大悲門。常不捨凡夫法。淨影八識章名爲凡夫作用門。卽眞用觀攝。楞伽經說菩薩闡提。其義大同也
    又下卷大衆持品云。以智知一切衆生識始起一想住於緣（乃至）其四住地前。便無法起故。故名無始無明住地。金剛智知此始起一相有終。而不知其始前有法無法。
　　○唯佛智知始終（云云）無始無明。如五住中抄之。佛知始者。如佛性中引涅槃經文。可合用之
    法鼓經上卷云。伽葉白佛言。若善起佛者云何到無生處。佛告伽葉。行善業。伽葉白佛言。誰之所教。佛告伽葉。無始佛教。伽葉白佛言。一切無始。佛誰化誰教。佛告伽葉。無始者。非一切聲聞緣覺思量所知。若有士夫出於世間。智慧多聞如舍利弗。長夜思惟。終不能知。佛之無始誰窮最爲先。乃至涅槃中間亦不能知。復次伽葉如大目蓮。以神通力求最初佛世界無始終不能得。如是一切聲聞緣覺十地菩薩。如彌勒等。悉不能知。如佛無起難可得。衆生無起。亦復如是（云云）
    又云。伽葉白佛言○如是菩薩摩訶薩。於大海水滴滴指減悉能知之。亦知餘在。況復世尊。於衆生大聚盡而不知但諸衆生有減盡。一切聲聞緣覺所不能知。唯佛世尊乃能知耳。佛告伽葉。善哉善哉。如汝所說。衆生大聚無有盡時（文）
    此經意。說佛無最初衆生無盡。此義唯佛所知。一一衆生無始之義。唯此可知之
    窟下卷云。又須識無增減義。若隱名如來藏。在隱不減。顯名法身。卽顯亦不增。故經云。有佛無佛性相常住。又隱名如來藏。如來藏不減。顛倒生死不增。顯名法身。法身不增顛倒生死不減。故大品云。雖生死道長衆生性多。菩薩應如是正億念。生死邊如虛空。衆生亦如虛空。是中無生死往來。亦無解脫者。又波若云。無縛無脫。是名菩薩大莊嚴義。若有縛脫增減。卽是二見名爲醜陋。不名莊嚴。若離縛脫增減。得於正觀。名大莊嚴（云云）
    涅槃義云。今約事論之。如無明初念。始起爲新。佛果後起爲故（云云）
今見此文。似無明有初念始起。然實不爾。何者望佛果後起。且以無明爲最而已
    窟中云（釋無始無明住地文也）無明住地。久來性成。不同起惑。作念現生。故言無始。○三性諸心。或有或無。無明常有。故說無始也○有人言。此無明是生死本因。故無始。是以攝論云無始者卽是顯因也。若有始卽無因○所以明有因者。顯佛法是因緣義。有人言。無始無明者。始背明入暗時。煩惱性微細。唯同是一無明。無有四心次第起。言心不相應。○無始者有二種。一云。無明無有始故。衆生無頭波若無底。二云。無明最在初。實錄有始。但無有一法在此前者故言無始也（文）

性染有無事

    問。他師云。眞如法性中有性染（云云）爾宗家意許此義耶。答。不許見也。問。若法性中無染法者。諸佛菩薩能證法性。何能起染用。若無染性何猶能爾。如法無礙故。菩薩證法性能現神通耶。答。對治悉檀無名相中。強名相。說者。說如來藏爲我無我。俱不相違。染淨亦爾。若就第一義悉檀。非淨非染。然就八終八倒尋之。生死法是無常苦無我不淨。若說常淨便爲顛倒。涅槃是常樂我淨。若說苦不淨亦是顛倒諸法本性卽是涅槃。何得說言眞如法性中有不淨耶。但應說言本性清淨而有隨染用。究竟言之。非染非淨。以非染淨縱說爲淨。以其淨是無染名故。云貪等染法於性中無。然亦縱說名爲不淨。以無妄執之淨相故。如無著我說爲無我。又貪等惑以中道爲性故。縱說有貪等性亦得。說爲有染法性非性是染。若異此義便是違聖教。名謗大乘也
    有大乘止觀兩軸。是南岳思禪師作。又有本題下云曇遷法師制（云云）彼云。法性本非染淨。而須有染性能生染用。亦有淨性能起淨用也（云云）今謂。此言有甚意趣。謂眞如本性雖非染淨而能緣起。染淨兩用。其淨用之性。說爲淨性。非性是淨。其染亦爾。染之性故。說爲染性。非性是染。此是非染。縱爲染。末代淺學執此爲極。甚可悲愍甚可悲愍。當知性惡是人推。盡非經論中之所說也
    華玄二云。一師之意貴在於悟耳（云云）
    又云。耳毒無定。唯悟爲宗（云云）
    佛性義云。欲作無性不得。是故得名大乘無礙（云云）大師處處引涅槃。大集。智論。攝論等文。會通異說。然於其中學者宜須巨細辨之
    二諦上卷釋爲人悉檀云。諸佛經。或說我或說無我。或說淨或說不淨（云云）若准此文。說爲清淨亦非第一義也
    窟下云。善心是淨。不善心是垢。善心之中。無有貪嗔癡。是爲淨中無垢（云云）

此明麁法不染染義也

    又云。三界麁心染義。尚難可了知。自性清淨心而爲所染。豈易可知。雖本清淨。而於衆生成顛倒不淨故。名爲客塵煩惱所染。雖爲客塵煩惱所染。而常本性清淨故。實無所染。難可了知（文）
    勝鬘經自性清淨章云。如來藏者。是法界藏。法身藏。出世間上上藏。自性清淨藏。此自性清淨如來藏。而客塵煩惱上煩惱所染。不思議如來境界（文）瓔珞經佛母品云。無佛有佛。法界一相故不一。謂法常清淨故不二（文）
法界一相應名不二。而云不一者。諸同不壞故。有種相故。云不一也
    大集第二云。一切衆生心性本淨○衆生不知心性淨故。爲客塵煩惱之所繫縛（云云）
　　起信論云。如世間衣服。實無於香。若人以香而薰習故。則有香氣。此亦如是。眞如淨法。實無於染。但以無明而薰習故。則有染相。無明染法。實無染業。但以眞如而薰習故。則有淨用（文）
    又云。四者聞修多羅說一切世間生死染法。皆依如來藏而有。以一切諸法不離眞如。以不解故。謂如來藏自體具有一切世間生死等法。云何對治。如來藏。從本已來。唯有過恒沙等諸淨功德。○以過恒沙等煩惱法。唯是妄有性。自本無□。若如來藏體有妄法。而使證會。永息妄者。則無是處（文）梁攝論十三云。論云。轉依者。對治起時。此依他性。由不淨界品。永改本性。由淨品方永成本性（文）
    此明得悟解時。永改前來不淨品。永成本性清淨性也
    又十四云○對治起時。離本識不淨品一分。與本識淨品一分相應。名爲轉依（云云）
    言轉依者。謂轉依他成眞實性。又轉染依他。唯成淨品依他也

心數有無事

    窟中云。心王一念緣境。煩惱數法隨心而起。同時不相離故。言剎那相應。故馬鳴言。心異念異。而同。知同緣。名相應染。若非起煩惱。心自緣。煩惱不起。不與心相應（云云）
    又云。以無明住地更無別起故不別說起。只以前所列見愛等。通說爲無明處起也（文）勝鬘經云。起者剎那心。剎那相應。世尊。心不相應。無始無明住地（云云）
    起信論說六重妄染。其中。無明業轉現。爲不相應。染智相續爲相應。又前六識中。惑染名執相不染也
    淨影釋云。此五皆是無明所起。故知。亦有不相應義（云云）
    意云。除無明住地餘業識乃至相續。此五並是無明起惑。故知。無明所起中業轉現。是不相應故。亦有不相應也

八識非究竟事

    深密解脫經第一云（流支譯）以法住智智意意識非眞菩薩。不見諸識相是眞菩薩（取意略抄）佛說偈言○
    諸種阿陀那○能生於諸法
    我說水鏡喩。而爲愚人說（文）
此名第八爲阿陀那（此言注可書之）

勝鬘二藏事

    勝鬘經云。世尊有二種如來藏空智。世尊。空如來藏。若離若脫若異一切煩惱藏。世尊不空如來藏。過恒沙不離不脫不異不思議佛法（文）
    寶窟下云○今如前釋。知二種藏名智。智體無相故。名空智也（文）
    又云○空藏明煩惱畢竟空故。不可爲不空藏具一切德故。不可爲無。非有非無卽是中道故。涅槃經云。佛性者。是三菩提中道種子○中道顯現卽是佛也。故涅槃經云。中道之法名之爲佛。得空不空二智。卽是得於中道。故涅槃經云。得中道故。名大法師。○問妄法云何名藏。答。以能藏故
    問云。何名。答。以妄法無所有故。問。眞實之法。云何名藏。答。以所藏故（云云）問。勝鬘所說等藏。與起信論所說。如實空。如實不空。其義同歟。答。聖梵入寺傳云。同（云云）學者多云。此是聖梵入寺誤也
    今云。二藏者。以能藏所藏爲二。又以眞法妄法爲二。又起信論空不空。自就眞如分別之故。經論說。其義是別。然考實論之。其義卽通。論說空如來藏云。如是一切妄心分別。皆不與眞如相應故。說無相（寶窟引之作）
    若就眞如上論空。無妄者說爲眞如。是論正意。若就妄論妄。空無於眞。無於眞如者。卽是能藏。起信論中。兼顯此義。又復經說二藏妄法非有。眞法非無者。卽非有非中道。佛性卽此中道顯現。名之爲佛。故知。二藏非有非無。還卽就眞如。佛性自體不空。於此眞如空無妄想。故知。二藏並就眞如。與論意同也
    問。寶窟引馬鳴如實空證經空義者。卽此意歟。答。不爾。窟引意者。證空智之空。此是能智之空也。非證所知空如來藏。如來藏故。其意不相當矣

三性三無性事

    淨名玄六云（釋中論無性法亦無之文也）凡有二義。一爲學攝大乘及唯識論人。不取三性。存三無性理。三無性理。卽是阿摩羅識。亦是二無我理。三性謂依他性。分別性。眞實性。分別性者。卽是六塵以爲識取分別名分別性。依他性者。心識依六塵及梨耶本識起。爲依他性。眞實性者。卽是涅槃。故名爲三性。三無性者。知六塵無相可得。名無相性。六塵無相故。六識無生。名無生性。無相無性乃是眞實性。但塵識虛妄。旣無眞實性。亦不遺無性性故。用此以爲妙極。今對破此。故中論云。諸法後異故。故知。皆無性。無性法亦無。一切法空故。問二論主云何相破。答。二論主義實相成。但天親借無性破性故。偏歎無性而學人不了。遂守無性龍樹明中實遠離諸邊顛倒。所謂性是一邊。無性爲一邊。離此二邊。中道二對一門淺學（云云）
    此文旣云義實相成。故知。此宗共用三性三無性等。應依攝大乘論。佛性論等解釋深密解脫及波若經等所說也。又淨影八識章明三性三無性義。具如別抄之

相識見識事

    統略下云。經云。法身二無所有。謂相及相處二無所有。卽攝論中。相識見識。相識是前塵。見是能識（云云）

種子義

    窟中云。五住種子並依本識生（文）又云。不作緣念法不相應。卽五住種子是也（文）
    統略云（弟子品）五性取整著內衣喩。以菩提心種子在衆生心內。天親論明一切種子皆在梨耶識中（文）（天親論者攝論等也）
    同第一初云。衆生成佛亦具二義。一者緣因佛性○卽是菩提心○二本有種子。卽是本有佛性。方得成佛（云云）此本有種子非今所論也

不失法事

    中論業品云（外人問也）

    不失法如券  業如負財物
    此性則無記  分別有四種
    見諦所不斷  但思惟所斷
    以是不失法  諸業有果報
    若見諦所斷  而業至相似
    則得破業等  如是之過咎

    疏云（第八）世人出債。要具四種。一有財主。二有負債人。三立券書。持負債主。令不失財。四債主必還財物。財主者。六道衆生也。負債主六道善惡業也。作業之時。必有一法。隨業起。持業令不失果。如取財時必立券也。負債人必還財主物。善惡業必辨大道果。還行人受之也（文）
    債字見義章賢聖義。質字正可作債歟。賃者別字也。賃價也
    問。不失法者。云得成就歟。答。不爾
    疏云。問。何故獨破無記不失法。不破通三性得繩耶。答。二義。一者通三性得。亦能感果。屬上業門。破無記不感果。上未破今破也。二者得通三性。此但小乘義耳。不足破。無記通大小。正量是小乘。阿梨耶不失法是大乘。阿梨耶翻爲無沒識。無是不之異名。沒是失之別目故。梨耶猶是不失法耳。又梨耶體是果報無記。能持一切善惡種子。正是今外人義（文）
    問。統略引天親論。明一切種子在梨耶中（云云）今何判爲論主所破耶。答。但除其病而不除法。又語言雖同其心則異。天親論主假立種子。學者執之以成患也。疏云。經中說有券義。如智度論引集法經諸羅漢說偈。老病死券已裂破。此明羅漢還過去報債竟。不復更取未來債。則不失法券便滅爲裂破（云云）
    此言券者。或是得繩。或是不失法也。故云佛陀呵梨是無券部。此宗無得繩。故薩婆多名有券部。別有得繩故也
    又云。問。與有券部無記幾種異耶。答。一常無常異。薩婆多得繩是無常。念念生滅。正量是功用常無念念滅。但有大期滅（乃至）又依正量部義。正量本是律學。佛滅度三百年中。從犢子部出。辨不失法體是無記。明了論是覺護法師造。而依正量部義論云。正量部有二種。一至得。二不失法。但善惡有之。外法則無。又但是自性無記。又待果起方滅。是至得遂法通三性。通內外法皆有。果未起時若懺悔則至得便滅。而不失法雖懺悔罪不滅。要須更待果起方滅也。始終有五部。一薩婆多通三性。餘四部無記。一佛陀人。二曇無德。三正量。四攝論。並是無記○彼深有所以。善惡業自感報耳。此持業法不感報。故是無記（云云）  
    疏云。分別有四種者（牃第四句也）○正是梨耶。梨耶通持三界內外種子。持三界內種子卽三界繫。持三界外種子卽不繫。將攝論意解之太易也。依數論義。得繩通漏無漏。正量部云。隨起一念善惡則不失法與之共起令不失果○起無漏業。亦有不失法
    問。不失法爲三界繫。可是無記。旣稱不繫。卽是無漏。云何名無記耶。答。有人言。此部立無記無漏故不妨也。例如薩婆多明二無爲是無記而是無漏。成實論明羅漢識想受三心是無記是無漏。○今謂。正量部。唯善惡業起有不失法。若無漏及餘法起但有至得。無不失法。而云分別有四種者。上總唱無記耳。今汎分別。則三界之不失法是無記。所持之業旣三界繫。能持之法亦三界繫。若不繫者。此是至得通三性也。所以然者。若不失法通繫不繫者。便應通斷不斷。下不應偏言見諦不斷思惟所斷。而下偏言其斷。不言不斷。則知。無記偏解不失法。不釋至得也。攝論。梨耶長觀是生死果報。心是有漏。而梨耶通三界內外故。通漏無漏故有四種也（文）
    論長行云。是不共法欲界繫（乃至）亦不繫。若分別。善不善無記中。但是無記。○見諦所不斷。從一果至一果。於中思惟所斷（文）
    問。不失法者。通不繫歟。答。釋云。唯三界繫不通不繫。問。偈云不失法如券（乃至）分別有四種。長行釋云是不失法（乃至）不繫（云云）何違文如此釋耶。答云。但思惟所斷故。然言不繫者。如券言中。兼明至得故爾。問答（云云）
    疏云。第三斷不斷門分別。攝論依大乘義判見思。初地爲見道。二地至金剛心爲修道。梨耶至金剛心治際時。本識都滅。梨耶旣是果報心。是苦諦攝（云云）
釋而業至相似等句。可見疏文也
    問。不失法者。旣是外人問中立也。爾者論主意如何。答。青目答云。是義俱不離斷常過。是故亦不應受（文）上偈云。業住至受報。業卽爲常。若滅則無業。云何生果報（文）偈又云。雖空亦不斷。雖有而不常。業果報不失。是名佛所說（文）疏云。下半二意。一者明業具二諦故不斷常。令果法不失。無有別不失法持業令不失。蓋是如來依。故云此是佛所說。二者若依下長行釋○下半破邪義。汝不知二諦中道。言有不失法。謂是佛所說耳（文）問。若爾云雖空亦不斷等上兩句意何。答。疏云。業本性畢竟空。非是前有業滅之然後方空。故非是斷。○次明業雖畢竟空。於顛倒者。宛然而有。往來六道。亦非是常也（云云）
    偈云。諸業本不生。以無明性故。諸業亦不滅。以其不生故（文）
    疏始終意云。上偈明二諦不斷常。此偈二諦不生滅
世諦離性生滅。眞諦假生卽不生
    疏云。此文雖是一行之偈。實是方等大懺悔法（云云）
    偈云（上）業住至受報。是業卽爲常（云云）（諸師爲此偈破可見之）
    疏云。攝論師云。梨耶識持善惡世出世種子。是故得果。今依偈責之。種子爲待果起而滅。爲未起而滅。若待果起而滅卽常。未起而滅卽無果報（文）問。念念滅故無常相續。至果起故不斷。卽有果報故無此果耶。答。一念種子。若不滅待果者。卽非念滅。若一念卽滅者。後念申何生耶。破意義勢如此。若因緣義卽免斯也
    問。依方等懺悔滅五逆等決定業耶。答。若依淨影。但可令輕。未可全盡。今嘉祥義宗。一往應云定業不能全滅。但得輕受。若究竟尋之。亦得都盡。然亦研二師義。其意則通。觀業品疏云。諸大乘經皆明懺悔轉業障義。如涅槃獅子吼云。一切諸業無有定性。唯有愚智愚人。則以輕爲重。無而成有。智者能轉重爲輕。轉有爲無。今明。若執業決定。則是愚人。如今品觀之。名爲智者。普賢觀云。一切業障海。皆從妄想生若欲懺悔者。端坐念實相。衆生無始以來。起六道業。深而且大。故喩之如海。非實相觀無由滅之。今此品觀業卽是實相。故能滅業障。故說此品（云云）
    言轉重爲輕者。一往明轉重輕受。言轉有爲無者。更明滅罪令無也若但言轉重輕受不滅定業者。重言轉有爲無。便成無用文義相違
    問。雖言轉有令無。不言定業。故知。此文且約不定言耳。答。旣言一切諸業無有定性。何得定言有決定業。問。釋觀世音稱名脫苦云。衆生業有定不定異。不定可救。定不可救（云云）今何云定業滅耶。答。約不至心及結緣薄者。更分別之。有定業不滅。此是多義相成。非云定業全不滅也。意云不可救者。有一類不可救耳。非一切定業不可救脫。今云方等懺悔滅定業者。約懺悔成者論。亦非一切人皆滅定業。又稱名輕故定業或有不滅者。正觀深名諸業障滅。觀音品疏云。問。稱名何故有解脫者。答。一意如上。有至心不至心。故有脫不脫。二者脫有利益是則救之。脫無利益故不脫也
私云。脫苦更無別事。則樽有利益。若脫苦已更造惡。受大苦爲無利耳
    三者與觀音結緣有厚薄。薄者善少故不脫○四者衆生業有定業不定業。不定可救。定不可救。所言定者。一重心作已。心無慚愧。二者作已覆藏。三作已更作四。起願扶之。故決定得報不可救也○問。若不可救應稱名無益耶。答。今雖無益作後世因（文）
    今雖無益等者。涅槃經說。大涅槃經於一闡提人猶爲作。作利益事也

裏書云

    法相玄賛釋觀音品云。只如法琳歸命免七日之刑馬懽歸依脫三刀之害（云云）
    瑜伽第九。第八十九（造作增長定不定業說之）
    賛又云。般若經中。不說滅盡。擧心徵者。至誠懇切。受持彼經一切不受。若不爾者。五無間罪。皆決定業。未生怨王。如何悔已。一切不受（文）
    又引業報差別經云。若業增上心作。無慚無愧。作已更作。無心改悔。是業之決定。若業非增上心作。雖惡業常壞慚愧。是業不定。但知諸業非悔非道之所損伏。可有受果。彼損便無受果之義（文）（已上裏書）
    新撰疏云。所言定者。一重心作。二作已心無慚愧。三者作已更作。四起願扶之（文）餘文同義疏
    義疏合重心無慚爲一。加覆藏。新撰疏開重心無慚爲二也或四義卽相當。但改名言耳
    華玄十云。至心卽脫。不至心故不脫。問。菩薩自應救之。何須至心。答。以至心故則罪滅菩薩方得應之耳。故須至心。二者罪輕卽脫苦。罪重則不脫。三者習因有厚薄。薄者脫苦。厚者不脫苦（習因者習惡也）四者業有定不定。定者不脫。不定者脫
    五者。有蜜益顯益。則脫苦者謂顯益。則不脫者謂蜜益。六者。有利益者脫苦。無利益者不令脫也（文）今爲辨明脫不脫別故。開定不定異。若總言滅定業者。則不能顯不脫苦也。問。若爾實義相違耶。答。定業中。或時得滅。或時不滅。有實滅義故。懺悔力中。云滅定業有不滅義。不同輕業不定業故。且開定業顯不脫也。此義少陰。宜善思之
    法華安樂疏云不定可轉。定不可轉。二者轉重爲輕。三不能如說行。故疾病不除四衆生有無量劫罪。漸得微薄（文）
    今意。大乘經力。五逆都滅。五逆定業。旣許都滅。況餘業哉。又五逆人由念佛力。滅罪往生。豈不滅定業耶
    成實論云。定業者是五逆也
    法華義疏第一云。阿含經云。世王懺悔竟。猶隨柏掬地獄。後從地獄出。成辟支佛。涅槃云。闍王不値耆婆。來月七日當墮地獄。而懺悔竟。不復墮。又經云。懺悔竟得柔順忍。所以大小乘經不同者。以小乘經力劣故。重罪微薄。猶墮輕地獄。大乘經力勝。重罪都滅。所以不墮
    又云。問。涅槃經明闍王懺悔。但得無根信心。餘經云得柔順忍。柔順忍二處。一十迴向。二六地。云何會通。答。涅槃經據其迹明是罪人。故但得信心。若言得柔順忍者。衆便謂實犯罪人。則不滅罪。他經據本。故得柔順忍。又淺深隨緣（文）（他經可考之）

裏書云

    成論三報業品云（第八卷）非但五逆。名爲定報。而六足阿毘曇。說五逆是定報。又監第經中。亦說不定等（文）
    同破不破品云（第七卷）問曰。云何名定報業。何等是不定報業。答曰。經中說五逆罪是定報業。○餘業中亦有定報分。但不可得示（文）（已上裏書）
    涅槃經第十八云（佛語也）阿闍世王。若不隨順耆婆語者。來月七日必定命終。墮阿鼻地獄（云云）
    又云。諸佛世尊說一切法悉無定相。王復能知殺亦不定。是故當知殺無定相。大王如汝所言。父王無事。橫加逆害者。何者是父。但於假名衆生五陰。妄生父想。於十二入十八界中。何者是父若色是父。四陰應非（等文）又云。我今始見從伊蘭子生栴檀樹。伊蘭子者。我身是也。栴檀樹者。卽是我心無根信也。無根者。我初不知恭敬如來。不信法僧。是名無根（文）
    又云。爾時摩伽陀國無量人民。悉發阿耨○菩提心。以如是等無量人民發大心故。阿闍世王所有重罪。卽得微薄。爾時阿闍世王語耆婆言。我今未死已得天身。捨於短命而得長命。捨無常身而得常身（等文）
同義疏云。河西解云。此天是第一義。以某懺悔清淨故名爲天（云云）
涅槃經疏。於此重罪微薄等文更無解釋也
    問。淨影大師依重罪微薄之文。并轉業四行轉重令輕之說。不許全盡。今嘉祥解云大乘經力。重罪都滅。似無證據耶。答。涅槃但說滅罪清淨。已得天身。不重輕受。故解云重罪都滅。所以不墮（文）然經曰重罪微薄者。此對重罪微薄。言旣除重罪。理應言微也。又且傍顯因果罪福決定不失。故言微薄。不言都滅。理實都滅。故不墮地獄。又闍王但得無根信心。除滅逆罪。未入深位。餘位餘輕罪不除。故言微薄不云都盡（後義應勝）若言大乘懺悔不滅逆罪者。觀無量壽說。當云何通。如彼經說。五逆罪人。歸向彌陀。卽生淨土。永別惡趣。若不能盡。何生淨土哉。若依淨影。應言在此穢土未捨身時。有微細苦而輕受之。又生淨土已。得入十住乃至迴向終心。過向所有微塵等業。以願力故一切悉受。故雖生淨土不盡亦無妨。今嘉祥義。或於此身微苦不覺得生淨土。或於地前願力故受等。不足言輕受。不如小乘經力劣轉阿鼻重苦墮柏掬等。故直釋言重罪都滅。又此義宗許都滅者。不可勞言臨終輕受方生淨土等
此義中二義。一者二師意同。二者兩家義異也。又轉業四行轉重令輕者（云云）
    涅槃義疏第十三云。然懺悔有二種。一者顯示因果罪福決定不失。名爲懺悔。二者破除因果等見名懺悔。○若人不知畏罪○如此顯示令其畏罪修福。名懺悔也。○若人決定知善因得善果。惡因得惡果。失念造罪。便生怖畏。爲此人故。次破決定之見。明明罪性無所有。隨心而滅。如普賢觀經也。今此文明懺悔者。卽是後意。王旣失念作惡見罪相。今宜破其此見。說罪從緣生。無決定也（文）
此中云今明懺悔卽是後意（云云）若爾如何云爲顯因果不失說重罪微薄耶。答（云云）
    又涅槃疏十云。○昔教所明四重五逆謗法之罪。猶如折石斷多羅樹。畢竟不可懺悔。此人卽不得近無上道。今明開懺悔四重等三種罪。卽令此三種罪人及以二乘得近無上道也（文）
    又云。明有六種藥。所以能治此三種重罪。一者發菩提心。二者生慚愧。深自考責。三者建立正法。種種方便護持正法。爲人解說。四者見有護法之人。隨喜讚歎○五者深識罪相。如淨名云。罪相不在內乃至。六者讀誦大乘經典受持。爲人解說。有此六事。罪卽當消滅（云云）

    發菩提心  慚愧自責
    護持正法  隨喜讚歎
    深識罪相  讀誦大乘
    有此六事  三重罪滅
    四重五逆  謗法爲三

    觀佛三昧經第二云。謗方等經。作五逆罪。一日觀佛一相好者。皆悉盡滅（云云略抄）
    十住毘婆沙第四引偈說云

    有大福德者  雖有罪惡事
    不令墮地獄  現身而輕受（云云）

    又云。今世輕受。又如阿闍世。害得道父王。以佛及文殊師利因緣故。重罪輕受（乃至）是故汝先難。若懺悔罪業。則滅盡無有果報者。是語不然。復次若言罪不可滅者。毘尼中。佛說懺悔除罪。則不可信。是事不然。是故業障罪應懺悔（文）
    廣說轉重輕受人毒蛇阿輸伽王事。又上偈說鴦堀摩事。復次者引證也
    又同卷除業廣明懺悔法中云。或以惡心出佛身血。或毀滅正法（乃至）願以此罪今世現受（文）
    問。十住毘婆沙文。廣明轉重輕受義。今何云都滅耶。答。言都滅者約究竟。謂若不至極懺悔除者。多分輕受。不能都滅
若爾。何故論擧世王云輕受。卽與今異耶
    又爲顯因果不失理故。且言輕受。理實方等無懺悔重罪都滅。又論報果懺悔都盡。相似等流。猶不除滅故。約報果云都滅。約殘習輕受。又論明二義。一引人毒蛇等事。明轉重輕受。二引毘尼懺悔法。明業障滅也
    若依前意。復次意引毘尼者。上直引事證。引毘尼者。以有懺悔爲證。非云上義轉重輕受。復次顯都滅也
    涅槃第二十九云（獅子吼品十一之五）有修集道故。決定重業可使輕受。不定之業。非生報受（乃至）智慧爲輕。愚者令重（云云）又云。云何衆生令現輕報地獄。重受地獄重報。現世輕受。佛言。一切衆生凡有二種。一者有智。二者愚癡。若能修習身戒心惠。是名智者（云云）
    又云。能觀諸法。同如虛空。不見智慧。不見智者。不見愚癡。不見愚者。○是名智者
    又云○敬信方等大涅槃經。如來常住無有變易。一切衆生悉有佛性。是人能令地獄重報現世輕受（云云）
    義疏十七云。以不修故。人中輕報地獄重受。故一師明有所得持戒等。并不動不出。是三有果報。不免惡道。不能轉障。今明轉障者。如下文。觀諸法同於虛空不見智等（文）
    問。此文旣明無所得善。但云轉重輕受。云何前云都滅耶。答。業果不失。故云輕受。雖有微苦而不覺知。報果全無。故云都滅。故經結云。以是義故。非一切業悉有定果。
　　亦非一切衆生定受（文）此文意。顯修習善者非有決定果也

裏書云

    大論三十七云。先世重罪應入地獄。以行般若波羅蜜故。理在輕受。譬如重因應死。有勢力者護。則受鞭杖而已。又如王子。雖作重罪。以輕罰除之。以是王種中生故○佛種中生故。雖有重罪。云何重受（文）
　　入大乘論下卷云。若能受持信解大乘。乃至五無間等。皆悉消盡（文）
    寶性論說。滅五逆等罪（因書持法花等經云云）
    涅槃疏十云。藥王譬涅槃經○塗瘡譬滅四重。薰譬滅五逆。塗因譬除謗法。謗法能障他惠眼。滅謗法則開他惠眼
    法華普門品疏并玄論。念觀世音不能免難者。是定業也（取意）
    人依此文云定業不能轉也。今云。此據愚者不至心中。不定得滅。定業不能滅。非云定業實不滅也。
    涅槃疏十云（伽葉品）昔明四重五逆等。畢竟不可懺悔。如截多羅樹不可還生。今日何者能除四重五逆。令發菩提心耶。佛言下答○今教力強（云云）又已發心者。中忌造惡聞經發心（云云）
    此意云。於位分有定業無定業異也
    僧伽吒經第二云（此經四卷。元魏優禪尼國王子月婆首那譯）若人造作五逆之罪。聞此法門。須臾之間悉能除滅。無量百千億劫之罪。閉惡道門。開生天道。於此法門聞四句偈。功德如是。況復書寫讀誦供養等（文）（已上裏書）
    大論七十六云○是衆生重罪故。菩薩福德智惠力。不能滅重罪者。所謂破法業法者。波若波羅蜜。諸餘法利益無及般若波羅蜜者。是故破者罪重（文）
此非大乘懺悔。但是化善不能救而已。此中謗法。正是謗大乘業。般若者。意顯大乘。餘者是小乘也。或於大乘中。智惠是乘主。故勝餘法也
    大論五十七云。有二種業因緣。一者必應受報。二者不必受報。爲必應受報故。法句中如是說
上引云。佛說業因緣。非空非悔中。無有得免者  
    此中得爲不必受報故。說讀誦般若兵刃不傷（等文）
    同五十九云。五逆癩罪等。得般若卽時消滅（云云）

二障

    問。二障者何等耶。答。一煩惱障。二智障也問。如何云煩惱障云智障耶。答（云云）
    花玄八云。又攝大乘及地持論。明障有二種。一惑障。二智障脫三界煩惱。但離惑障未離智障。若出二百。便離二障也（云云）
　　若出二百者。五百由旬之二百也
    涅槃疏十七云○解脫有二種。○至三果具有兩縛。羅漢無子縛有果縛。佛菩薩都無二縛。羅漢有一無一（云云）羅漢此身斷三界煩惱盡。不須臾爲因。故但有果縛（云云）子縛者。三界煩惱。其所受三界果報爲果縛也。淨影釋中。子結俱約煩惱論之。言菩薩都無二縛者。約三界言耳
    法華玄四云。三界內煩惱。名煩惱障。餘障一切行解者爲智障（文）窟上云。覺有兩義。一者覺察。二者覺悟。言覺察者。對煩惱障。煩惱侵害事等如賊。唯聖覺智不爲其害。如人覺賊。賊無能爲。故名爲覺。言覺悟者。對其智障。無明昏侵事等如睡。聖惠獨朗。如曉得悟。故名爲覺。所對無明有二。一性結無明。迷覆性理。對除彼迷。覺法實性。故名爲覺。二事中無知於事不了。對除彼迷。覺知一切善惡無記。故名爲覺（文）涅槃疏十七云。如從來釋二。障明煩惱。障智名爲智障。今明不爾。只煩惱是障名爲煩惱。只智是障名爲智障（文）
    瓔珞經下卷云。若解與無明。諸見一切者。應無縛解。凡佛非二○一切菩薩爲凡夫時。具足一切結。而斷時。麁分先去。細分後除。若一心煩惱一者。不應明闇有二。佛子復以近況遠凡夫善心中。尚無不善。何況無相心中。而有無明。佛子。而言善惡一心者。是洴沙王國中。外道安陀師偈。明闇一相。善惡一心○古佛常說。無相智火。滅無明闇。而善惡二別（云云）
    可以此文難次上只智是障之釋也
    答云。約相非是一也。又望自品治。非一心。望前品治又得是一心矣

五住事

    問。五住者何等耶。答（云云）
    寶窟中末云。今言四住地。唯有二種。一見。二愛。合三界見總爲一處。故云見一處住地。以對離愛爲三處故。以見爲一處也（文）又云。若依初解。見於一理名見一處。此從能治得名。若依後意。五利煩惱名見見道時。一切併斷名見一處住地。此從能治所治合得名也。若四住地爲二住。謂見與愛之離爲三。以見爲一故。名見一處住地。此卽當體從處得名。餘三住地當體立名。後一以過患爲目。三釋之中。以後意爲正所以然者。今釋四住煩惱。唯應從惑立名。豈得就解及解惑合釋也（文）
　　又云。第三明體相門八十八使爲見一處住地體。貪嗔慢無明四使爲欲愛住地體。愛慢無明三使爲色有二住地體。若以愛見二法爲體者。三界見爲見一處住地體。三界愛爲三住地體。所以合見而離愛者。正欲彰愛過患。潤業潤生皆由於愛故。今此經正明愛生義故。廣彰愛也。又衆生多起於愛。少起於見。是故合見而離愛也雖擧愛見爲端。其中有屬愛屬見煩惱者。皆攝入愛見中也。無明住地體者。謂不了生法二空及如來藏。爲無明住地體。第四地起門有二種。一同類分別。五住種子能生爲地。上心所生爲起。二異類分別。四住地中見一處爲地三住地從見一處住地起名起。故雜心云。見諦所斷。是一切染汚法因。又無明住地。無始能生是地。恒沙煩惱從無明生爲起。次約麁細分別地起。無明是地。四住煩惱爲起○第五相應不相應門者。一就作緣念法辨相應不相應。不作緣念法不相應。卽五住種子是也。上心說相應。故此文云。起者剎那心相應。無始無明不相應。恒沙煩惱是相應。二麁細分。四住地是相應。以其麁故。無明不相應。以其細故。故起信論云。麁惑名相應。細惑不相應。第六依止門見一處住地及有愛住地。此二依意識生。欲愛依六識生色愛依身眼耳意識生。無明不了取性空及如來藏。依意識生。五住種子并依本識生（文）
    問。付以五住種子名不相應。引證云無始無明不相應者。卽以種子名無始無明乎。答（云云）
    寶中又云。此之四種性成在已。故名爲住。住者能生現起。故說爲地。今言此四住生一切起煩惱者。對所生顯能生爲地（文）
　　亦是能生起煩惱爲地起煩惱。依之得立名住（文）
    經正文云。此種地生一切起煩惱（文）此中有二釋。初云能生爲住。亦名地也。亦是下第二釋所起名住。能起名地耳
    問云。何名性成煩惱耶。答。四住煩惱及無明所起。恒沙於緣中不行時名性成也
    問。不行時唯是種子歟。答。案云。以種子卽名性成。謂在已不失名性成。能生現起名種子。卽是一體異名而已。問。若爾。何云恒沙煩惱性成不行時。亦得說恒沙住地耶。上所引文。種子名不相應證擧無始無明不相應恒沙名煩惱耶。准此文。種子唯是無始無明住地非恒沙惑。今何以種子名恒沙耶。四住種子爲難亦爾。如何耶。答。五住種子并在本識。本識者。是眞心與無明合也。若爾無明是能生。種子是所生。其四住種子卽四住性成。恒沙種子卽恒沙性成然以無明證種子者。種子唯是無明之上現起之功能也。故以體證功能。然非定卽一也。又一義云。種子者。唯是本識上生果功能也。性成者。唯是四住煩惱及無明恒沙不起之時有可生義。卽是現行不起時名。所謂以能生爲種子。以所生名住成應知於能生種子上。任運而有可對緣現起義。說名性成。非卽種子也（已上二義。後義可勝歟。更決之）
    窟中云。然四住望無明。悉是無明家起。但就起中復分住地。性成在已。名四住地。現行於緣。說之爲起。然此四種住地性成者。現行緣時。亦得說四種現起。卽此恒沙現起者性成不行緣時。亦說恒沙住地也（文）（此中初明四住。卽此下明恒沙。然四住與恒沙。竝是無明家之起也。於中麁者爲四住。細者名恒沙也。准此性成者唯是現起之未起時名也。然未起時隱故細種子上立正起時麁也）
    又同下末云。客塵煩惱者。是性成煩惱望恒於本性淨心之舊。故說之爲客。又無始無明自心分別所作無有眞實。故名爲客。坌汗稱塵。上煩惱者現起煩惱也（文）
    問。何名無始無明及恒沙惑耶。答。根本無明住地名無始無明。此卽妄心體名無明地。亦名任性無知。亦名性成也。窟中末云。此無明住地久來性成不同起惑作念現生故。言無始無明。暗惑之心體無惠時。故曰無明。爲彼恒沙起惑所依。名之爲住。能生恒沙故稱爲地（文）又云。無始者。有二釋。一云。無明無有始故。衆生無頭。波若無底。二云。無明最在初。實錄有始。但無有一法在此前者。故言無始也（文）
    問。若依後義。生死有始歟。答。實錄有始者云爾歟。又可云有始者。無有迷心更細於此若。望自類。猶無始歟。仁王疏解初一念識見。非無始之義也
    又云。亦今四種煩惱久住者。前明四住煩惱但能與彼四住所起爲依爲種其義卽劣。無明住地能生恒沙故。能持四住。故名爲勝
    禪林云。四住種子者。卽無明恒沙（云云）今問。四住種子卽無明恒沙者何文耶。答。寶下論無明望恒沙三義中。二云。四住種子藉無明生（云云）是久歟。或可云此文通以四住爲恒沙義也
    寶下又云。問。何者是恒沙惑。答。略明二種。一就心麁細分別。任性無知名無明地。於諸法中緣而不了。是恒沙惑。二癡妄分別。癡門之心是無明地。妄取分別是恒沙惑。謂八妄等（文）（八妄者。持論第二中論行品見述義云云）
    又云。無明望恒沙有三義。一者無明生恒沙故是因義。二者有四住種子藉無明而生故是緣義。三由無明力生恒沙。令恒沙迷境障智牽生故名建立（文）（四住種子藉無明而生現行云歟）又云。四住麁。恒沙細。故四住是界內惑。恒沙是界外惑。若通論之。四住恒沙竝是恒沙（文）
    問。無明中有二種。一性結無明。二事中無知（云云。見窟上）爾者。如何名性結無明。名事中無知耶。答（云云）若准淨影釋。於三番二障第二番二障性結無明。屬煩惱障。以事中無知。方爲智障。卽以雜心所言不染無知爲事無知也（可委案立之）今依嘉祥意。應有二義。一云應同淨影（云云）一云有同異（云云）
    問。且異者何耶。答。依淨影意。三番二障。初番不論事無知。第二番以性結無明屬煩惱。以事無知分爲智障。今則二種合爲智障。彼第三番二種無明。俱爲煩惱。今爲智障。故有異也。若許同者。彼初番中雖不別論。事中無知與性結。合名無明爲智障也。問。事無知者。界內無知歟界外無知歟。答二乘所起中。若有漏者是界內。因受三有報。雖受三有報。而於界內非四住攝。非煩惱性。是不染汚法。而是有漏。若望界外。亦是有漏。亦是煩惱。卽是無明所起恒沙所攝也（已上一種）若二乘人所修無漏中。鈍者惑亦名無知。此於界內不受果報。是無漏法。於界外是有漏與性結無明。同受變易報（已上二種）若微細者乃至十地菩薩於事不了。亦是事無知也（已上三種）更可尋文義悉之
　　問。凡夫位起無明住地耶。答。有二釋
　　寶下云。一釋云。四住未斷。卽不起無明。若起無明。卽四住已斷。又釋云。四住惑中帶無明住地。令起無明（文）
    問。付初釋。涅槃經云。身與煩惱一時而有。要因煩惱而得有身。終不因身有煩惱也（云云）此是無明住地。於凡夫位起之文也（淨影引此文。無明惑分段之證可考之）又上所引文云無明住地久來性成。若於聖位斷四住已方起。何名無始無明耶。答。四住未斷不起無明者。且約所起。若約性成便是無始。此雖無始來念念續生。然不名起非作念起故也
    問。無明住地體何者耶。答。指妄想心體。名無明住地也。寶窟中云。此無明住地。卽指妄想心體。以爲無明（云云）又云。無明住地。是妄識心（文）
    問。下卷云。無明住地久來性成。不同起惑作念現生（云云）准依此文。無明住地非作念現生之法。然彼妄想心者。背佛性一味。一邪念橫起。隨妄境風所轉五識浪也。爰知。妄識心體之上不了義。妄心上非別作念前云也。若卽指心體。還可云佛性之上作念現前之事也。答。卽妄想心體以爲無明。以不了故亦名爲地。起諸煩惱故。此無明旣爲不相應。故非於心上別更有無明。然言性成不起者。卽此妄心不別取境。但是闇相爲妄分別作。本不如取境。分別心隨境動轉。故言不起。非於妄心上別立無明。而言不起也

三論玄疏文義要第五（終）



三論玄疏文義要第六


七佛性義（大意）

五性佛性諍論（五性佛性論自誰起）
楞伽寂滅樂門
佛性十一家異說
宗家正因佛性（五佛性）
深蜜五性（楞伽瑜伽）
攝論一乘
智度中觀畢竟不成文
十住婆沙二乘不成佛草木佛性成佛（衆生無佛性）
十地菩薩不知衆生佛性（佛菩薩見性異）
中道種子（釋）
涅槃經悉有佛性非據理性
法華一乘惡人亦成佛
依何經論立悉有佛性
地持法爾種子

八有二乘無二乘事

初業不愚後業不愚
五果迴心入何位
一乘體（乘體不同事無所得善爲佛因事中論釋涅槃佛性）
三車四車（八證六文二義何正）

一乘佛性義（佛性大意）

    問。佛性義難解。今先欲聞大意。爾者大師如何述其大意耶。答。失中道正法。方有六道異。除無明還原。良由佛性力。是其大意也
    佛性義云。少失鄉土名爲弱喪。不知反本稱曰無明。蕩識還原目爲佛性（文）
    問。爾者一切衆生悉有佛性歟。爲當有一分無性類耶。答。五性佛性諍論紛綸。由來是久。法性大乘唯識學者。立五性各別義。山門相承三論宗家。弘悉有佛性教。并存教理。各有承習。今大乘三論家。依法華涅槃等經。專申悉有佛性之旨而已
    問。五性各別義者。教理尤分明也。深蜜經中說五種性不同。所謂三乘定性及不定性爲四。並無性有情是名五性。瑜伽等論廣申此旨。若一切衆生皆有佛性無差別者。佛何故有種種界智力分別。衆生種種性界差別不同耶。又若悉有佛性。應悉作佛。衆生何以不盡。大悲闡提亦不應有。然彼所依涅槃等經如何說耶。又有何道理。立悉有佛性義耶。答。涅槃經說一切衆生。悉有佛性。皆當作佛。法華亦說唯一佛乘無二乘等。而會通爾前三乘教門。悉有佛性。教證甚明。智度論云。阿羅漢作佛。非論議者知。唯佛能了（云云）
    故知。此義但可依經。不可強分別取捨而競是非。然經辨四依爲末世規矩。經有了不了。當依了義經。不依不了義。佛性經。自會通諸乘教。了義經。還會不了者。理數必然也。誰捨佛性了義法定說。還依五性不了經耶。又兼檢佛性。寶性等論。可證佛性義凡廣論此義。如寶法師三乘佛性論（少可有取捨）並日本古德西大寺玄叡大義抄。香山宗法師一乘佛性抄等也

五性佛性諍論事

    一乘佛性惠日抄云（元興寺沙門宗撰）夫入於一心。大有二門。一三乘五性教。則法相宗。二一乘佛性宗。如三論教。然佛以性欲萬殊隨根非一。原乎其本。何有異致（云云）
    又云。問。彼有所得三乘之家。遠憑補處彌勒無著。近承護法。難陀等賢。依深蜜等經。瑜伽等論。建立五性有情。三論所立其義云何。答。此無所得一乘之宗。遠憑寂光文殊。龍樹。近承提婆清辨等聖。依涅槃等經。中觀等論。顯於五種佛性。開示一切衆生悉有佛性。謂境界佛性。觀智佛性。菩提果性。涅槃果果性。非因非果正因佛性（云云）

五性佛性自誰而起云事

    又云。西方此土自古迄今執見各異。爰自惠日遐照法界。東流以來。凡如是論。何晨誰起。答。晋道場寺釋法顯。始立一分無佛性者。故名僧傳第二十六云。晋隆安三年從長安西入沙河。義熙十三年冬。於道場寺翻譯泥洹經。云除一闡提皆有佛性。什公入室宋尋陽廬山西寺竺道生。本姓魏卽造佛性當有等論。論諸論。仰馮大涅槃及法華經。破曰。一切含生之類。皆有涅槃正因。一毫之善。皆種菩提。誰非成佛。故名僧傳第十高僧傳第五云。沙門法顯除一闡提皆有佛性。生曰。禀氣二儀者。皆是涅槃正因。三界受生蓋惟感果。闡提是含生之類。何得獨無佛性。蓋此經度未盡耳。顯所得經尚多未譯。於是舊學以爲邪說。顯衆擯之。生於大衆中正客誓曰。若所期不謬。諸佛菩薩當假我餘齡。經文若至。一獲講說。便師子座隨化。是所願矣。高僧傳云。若所說反於經義者。請於現身卽表癘疾。若與實相不相違背者。願捨壽之時。據師子座矣（已上高）文帝勅問僧正。生法師理思殊人。詎宜擯遣。答曰。後生好異。此而不治大法滅矣。仰願階下放此一人興建三寶。遂入吳中憩虎丘山東寺。學徒追從。旬日之中五百餘人。其年夏震龍光寺佛殿。升于天光影西壁。時人歎曰。龍旣已去。知生公必行矣
    龍光寺舊名青薗。因此改之。義凞中。天竺沙門曇無懺齎大涅槃經至河西。河王沮渠蒙遜。以僞玄始十年十月請懺譯出。得三十六卷。元嘉五年傳達京師。聖行品以下云。一闡提者。不具信根。雖斷善根。猶有佛性。龍光寺學人。請講新涅槃經。道俗人列集千有餘人。立義已畢。舊學深愧竟。無往復。遂不成講。七年還住廬山。蕭然自得矣。學侶雲從。聲華日遠。乃至遠近傾請講涅槃。白黑雲湊。瞻敬無極。至闡提有佛性之文。莫不[忄*厄]㤥。及講經畢。生告衆曰。貧道忍死待此經。今果所願矣
    請自此辭。言畢。馮机如入禪定。四部哀慟。驚震朝野。廣如兩傳。玄弉入室神昉法師種姓差別集上云。如來高唱隨機不同。相傳各異。或說一切悉有佛性。如佛性論。寶性論等。或說一分定無佛性。如瑜伽論。莊嚴論等。前秦之代。童壽已前。立五性別。絕無諍論。童壽門徒有竺道生。依法藏經立一切衆生皆有佛性。至於陳代家依同說。後以大唐貞觀四年明支三藏翻大莊嚴論。立有畢竟不般涅槃。遂以貞觀二十一年木叉提婆翻出瑜伽。立五性別。亦同明支。今於此國猶有新舊兩宗別行。晶知悉有佛性圓教。自生公始。一分無性隘言從顯師起。人承如是。聖說如前
    問。有所得家。建立一分無性有情。有何所欲。答。爲欲顯示佛德無盡故。玄奘三藏譯。親光菩薩佛地論如是廣說（云云）
    （富貴同詮）
    群家論云。自後漢孝明帝永平年中。至大唐大宗貞觀年中。漢地大乘師同云。一切諸法俗有眞空。一切衆生悉有佛性。皆當成佛。報佛如來常住不變。都不諍論。但宋大后代。有道場惠觀法師等。僻執云。一闡提無佛性故不成佛。於是有龍光竺道生法師。卽云。禀形含靈之流。皆有佛性。悉得成佛矣。惠觀法師等。奏聞宋文帝。以擯出也
    竺道生法師。宋元嘉中。得涅槃大本云。一切衆生悉有佛性。悉皆當得成佛。以此經文破彼僻執。惠觀法師等。理屈結舌。邪義遂息。或愚法師云羅什三藏云一闡提人不成佛。弟子生法師乖已師義。而云成佛由是被擯者。是大妄語。違什法師大義章文云一切衆生皆成佛。卽與生師言同故（云云）
大義章三卷。廬山遠師之問。三藏法師之答也。今一兩返檢之。未得其文。但云阿羅漢作佛。而是皆成佛意也。宜更考定之

楞伽經寂滅樂門不同事

    惠日抄云（宗撰）問。種姓集云。三昧未醉。不定二乘。迴心向大以後。得入菩薩八地。無相勝定修本性故。樂著久住。說名爲醉。而諸佛常勸。令不著。行菩薩行。非說寂滅增上慢人。故彼楞伽篇七云。大惠聲聞有三種。入八地寂滅樂門。非增上慢寂滅聲聞。以彼不能入菩薩行乃至十地之行。答若爾。旣得菩薩八地無相勝定。何故前文言是聲聞之定。非我諸菩薩。亦復諸佛常勸不著。何無量劫不覺。此釋甚愚。問。若爾何故以彼不能入菩薩乃至菩薩寂滅樂門。答。此是說顯退菩薩之聲聞行相。決定增上二人。非先仰修菩薩諸行。墮聲聞地故。更不能仰修八地亦非寂滅之後。過八萬等。不能發心修行。檢文自顯（云云）
    又云。入楞伽第二。五性中云。聲聞種性墮不思議變易死。四卷經云。起煩惱斷。習煩惱未斷。不度不思議變易死。度分段死。准此經文。寂滅聲聞旣有變易。不同深蜜（云云）
楞伽深蜜同異更尋。今云。深蜜亦明一乘。且約守小說。爲趣寂不成佛耳
    問。見佛性義。有異說耶。答玄明正因佛性。出十一家異說矣
    第一師云。以衆生爲正因佛性。故經言正因者。謂諸衆生。緣因者。謂六波羅蜜。又經說。言一切衆生悉有佛性也
大師破云。有衆生者。是妄想。何名佛性耶。○又云。衆生有佛性。不言衆生是佛性耶
    第二師云。以六法爲正因佛性。故經云。不卽六法。不離六法。○者。五陰及假人也
破云。非卽六法。非離六法。何時明六法是佛性耶
    第三師云。以心爲正因佛性。故經云。凡有心者必定當得無上菩提。以心識異於木石。研習必成佛故也。破云。經心是無常。佛性常故。心非佛性。經分明言心非佛性也
　　第四師云。以冥傳不朽爲正因佛性。謂心識之上有冥傳不朽之性。說此用爲正因耳
心家用故。同前破之
    第五師云。以避苦求樂爲正因佛性。一切衆生心無不有此用。卽以爲正因耳。故經言。無如來藏者。不得厭苦樂求涅槃也
時人盡引涅槃經。彼經無避苦求樂之文。勝鬘有此說者。此明佛性力故。厭苦求樂非云厭苦求樂是正因佛性也。又心家用故同前破之
    第六師云。以眞神爲正因佛性。若無眞神。何得成眞佛。故知神是正因也
此亦是心故。同前破也
    第七師云。以阿梨耶識自性清淨心爲正因佛性也
攝論云。生死根本。故知。非佛性也世諦之理也（云云）
    第八師云。以當果爲正因佛性。卽當果之理也
古舊多用。破云。始有可無常
    第九師云。以得佛之理爲正因佛性也
零根僧正所用評云。此義最長。然無佛資相傳。又無經說之
    第十師云。以眞諦爲正因佛性也
和法心師小亮法師所用。破云。無佛說竝承習之
    第十一師云。以第一義空爲正因佛性。故經云。佛性者。名第一義空也
北地摩訶衍師所用。破云。經說空者。不見空與不空。故知。中道爲佛性非空也
    玄三。大略言有十一家。其間細論更有諸釋。今時無有用者。故不復出之。然十一家。大明不出三意。何者第一家○第二此之兩釋不出假實二義。次以心爲正因。此之五解雖體用眞僞不同。並以心義。爲正因也。有當果。此之四家並以理爲正因也（云云）
    義章佛性義云。能知性者。謂眞識心。以此眞心覺知性故。與無明合便起妄知。遠離無明。便爲正智（乃至）若無眞心覺知性者。終無妄知。亦無正知。如草木等。無知性故。無有夢知。亦無悟知。故經說言爲非佛性說於佛性。非佛性者。所謂一切牆壁瓦石又經說言凡有心者悉是佛性。所知性者。謂。如法性。實際。實相。法界。法住。第一義空。一實諦等。如經中說。第一義空。名爲佛性。或言中道。名爲佛性（云云）
    又云。佛因佛果。性不改故。衆生究竟。必當爲佛。不作餘法。經說佛旨要在斯（文）
    性四義中。第三不改義之中。有此一義也。具如章文之。今案義章大旨。以眞心覺知性爲佛性而已
    問。金陵御意。云何申正義耶。答。以中道爲正因佛性也
窟意以藏識爲佛性也（注也）
    玄出十一家釋已云。但河西道朗法師。與曇無懺法師共翻涅槃經。親承三藏。作涅槃義疏。釋佛性義。正以中道爲正因佛性。爾後諸師皆依朗法師義疏。得講涅槃。乃至釋佛性義。師心自作。各執異解（云云）
今案。此文正取朗師中道佛性義爲正也
    又云。問。破他可爾。今時何者爲正因耶。答。一往對他則須併反。彼悉言有。今則皆無（乃至）故云非眞非俗中道爲正因佛性也（云云）
    又云。由來舊辨阿含經中。亦明佛性。但有小妨耳。故云一切衆生悉有聲聞性。悉有辟支佛性。悉有佛性。阿含旣爾。其餘諸經亦有說佛性。語但不甚分明。如是衆經明佛性。亦復何嫌（乃至）至如具足明佛性義。卽如涅槃中所辨。故辨明有因有因因。有果有果果。今時一師毎以涅槃經爲證。然此教處處皆明佛性故。一師所引文句。以獅子吼文爲正也（乃至）故以中道爲佛性。是以文云。佛性者。卽是三菩提中道種子也。是故今明。第一義空名爲佛性。不見空與不空。不見智與不智。無常無斷名爲中道。唯以此爲中道佛性也。若以此足前十一師。卽成第十二解（文）
    華玄一云。若有三可有三性。旣唯有一。則唯有一性。如毘婆沙云。一切衆生。有三乘性。隨成一乘則餘二非數緣滅（云云）
禪林智袋云。阿含佛性實敏僧都遣唐義（云云）
    又云。又言佛性者。有因有因因。有果有果果。所言因者。卽是境界因。謂十二因緣也。所言因因者。卽是緣因。謂十二因緣所生觀智也。境界已是因。此之觀智因因而有。故名因因。所言果者。卽三菩提。由因而得。故名爲果。所言果果者。卽是大般涅槃。由菩提故得。說涅槃得涅槃。以爲果果。菩提卽是智。涅槃卽是斷。由智故說斷也（乃至）故先言有因有因因。有果有果果。皆未是正因。若言非因非果。乃是正因耳。故經云。非因非果名爲佛性也（文）
五佛性義。先賢翫之。以爲佛性要樞而已
    問以因例果。於果中菩提是果。涅槃從菩提而有。故名果果。以是果之果。故。若爾十二因緣是觀智。因故。觀智但名因。十二因緣因之因故。應名因因也。答。玄文云。此之觀智因因而有。故名因因。好體十二因緣應是因因而有。故名因因。彼向望前。此卽望後。皆是因因也（文）因因而有者。若於觀智論之。從因有因。故云因因也。若約十二因緣論之。與因爲因故云因因也。彼向望前者。向前觀智望前因名因因。言此卽望後者。此十二因緣望後觀智名因因也。此汎明因因義通。而經但以觀智爲因因也。又菩提爲果涅槃爲果果。例因應云。涅槃是果果而有。名果果。望前果也。是果之果也。亦應菩提果果而有名果果。望後果也。果而有果故也然各取一義。互彰其名義。各有次第相當也。先言因性。次重言因因。先言果。次重言果果。言卽便也。十二因緣生死本有。次起觀智。卽義次第。由觀智因得菩提果。以果德顯涅槃斷德故。以名次第相當。論之不越次也
    問。一切衆生正由何義成佛耶。答。由中道成佛。故云正因佛性也。一切衆生皆有中道正法故。一切皆悉終成佛道也。問。何故由中道正法得成佛耶。答。失一味佛性。卽有六道異。若悟一味本性。卽還本原故。名成佛也。問。何故衆生必悟本性終歸其原耶答。本性常恒不變。妄想客塵有起盡故。生死妄法不守自性。歸本覺也。又妄法薰故有生死。佛性薰故有涅槃。先時生時死妄法有薰。其力卽盡。爾時佛性薰力卽成。此非自然。要由諸佛菩薩善支之力。故知。衆生內由佛性外値善友。一切皆待因緣悉得成佛也
    寶窟下明無餘二乘遂得成佛義云。其人內有佛性。外値諸佛說法華經。得迴小入大。此時名覺（文）
    又云。二明約佛性不約緣。染淨之興。唯由藏實。楞伽說藏識受苦樂（云云）
    法華義疏（方便品）云。佛種從緣起者。種子有三。一以一乘教爲種子故。譬喩品云。斷佛種故。卽是破教也。二以菩提心爲種子故。華嚴云。下佛種子於衆生田生正等覺芽。三以如來藏佛性爲種性。今初偈。正以菩提心爲種子（云云）
此以中道佛性爲如來藏也。亦卽名藏議也
    統略釋同文云。緣因佛性從緣而起。本有佛性則本有一乘（略抄）上卷初云本有種子（云云）
    問。深密等經。明五性各別。爾者悉有佛性家如何會通耶。答。近古學者多云彼是權教。故於一乘眞實教不可爲違害（云云）寶法師一乘佛性論。會云隨轉理門之說也
意云。大乘宗明一乘佛性。然且隨小乘權教而轉。故云隨轉理門也
    今云。准法華玄。深蜜經意。正明一乘。何者攝論明乘有三。初二乘。次大乘。後一乘。五相略經與攝大乘論。相應明三種教。初說四諦教。第二爲大根說不生滅。第三爲求一切乘者說不生滅（云云）此卽三乘人同悟大乘。卽是攝論一乘教也。然五相略經者。仙光院云。是深蜜經同本異譯（同本沙汰如前論也）故知深蜜第三時教。非唯菩薩得佛道。二乘亦得成佛。問。若爾何故云趣寂二乘不成佛。亦有無性有情耶。○答。無餘涅槃後。惛睡不覺。久不知佛道故。云趣寂二乘不成佛道。斷善根人。障未來佛道。於障義說名爲無性。此卽緣因。容性有五種異。若約正因。中道佛性理實。究竟皆當作佛故。說一乘爲究竟教也
    問。楞伽經中。說五性差別之旨。唯不定二乘迴心趣佛。卽法華等明二乘成佛者。依此義說也。若論二乘種性之人不應成佛。其一乘佛性家如何會通耶。答。楞伽五性爲一乘潤色。何者彼經說不定性云。曾發菩提心。退爲二乘者。不住小乘。迴心趣大也。故知五性非法爾別。若法爾者。不定種性。何理決定先發大心。然爲小乘耶。又說聲聞種性者云。惛睡不覺。經無量劫。後時覺悟得佛法身。故知聲聞種性亦非決定不成佛矣。又說無性云。有二闡提。一是菩薩闡提。悟法平等故不入涅槃。二是斷善根闡提。以諸佛緣力遂得涅槃也。故知亦無法爾無性。楞伽五性。但說隨緣種性差別。卽以五性顯示一切皆成佛義。餘大乘經明五種性。准之可通。故楞伽經甚與佛性義相應。不可引爲難之
    問。菩薩闡提畢竟不成者。豈非有不成佛者。何云一乘佛性耶。答。菩薩闡提者。十地菩薩有不成妙覺地佛。此設雖約事爲實。不同五種家義。猶覺悟大乘。通是佛故。何況於事非實。當知菩薩住大悲。何不樂證涅槃。理實菩薩恒證涅槃。恒隨有情。二惠雙遊趣佛智海。豈以菩薩闡提妨悉有佛性哉
    擇分中菩薩地云（七十六）復以勝義生諸聲聞乘種性有情亦由此道此行迹故。證得無上安穩涅槃（乃至）一切聲聞獨覺菩薩。皆共此一妙清淨道。皆同此一究竟清淨（等文）
    決擇分有餘無餘地云。無餘依涅槃界時。彼永無有。是故當知於此界中。無有有障無障差別（云云）又答。是有非有云。當言是有。又常無常云。當言是常。答樂非樂云。由勝義樂當言是樂（云云）
    而不直言無障者。當知有深意趣也今云增益者。聞說一乘卽謂住小亦有佛因。言損減者。謂唯約不定說一乘也
    入楞伽第七云。聲聞有三種。言入八地寂滅門者。此是先修菩薩行者。墮聲聞地。還依本心修菩薩行。同入八地寂滅樂門者。此非增上慢寂滅聲聞。是故決定寂滅聲聞。不能證彼菩薩所行寂滅樂門（文）
    此文說不定性爲退菩薩。故知五性非法爾也
    同第四云。世尊說三種阿羅漢。得決定寂滅羅漢。發菩提願善妄善根羅漢。應化羅漢（云云）
此文同上說不定云是退心聲聞也。法華論四種聲聞同之
    同第二說五性。其中聲聞乘性文云。墮不思議變易死故。而作是言。我生已盡。梵行已立。○如是等得入人無我（乃至）生心。以爲得涅槃故（云云）
    說不定性云。若人聞說三種法。於一一中有所樂者隨順爲說（文）
三種法。三乘法也。此文順五性家意耳。而佛性家云此亦退菩提心者也
    同卷說一闡提云（無性）一闡提者有二種。○一者焚燒一切善根。二者憐愍一切衆生。作盡衆生界願（乃至）彼捨一切善根闡提。若値諸佛善知識等。發菩提心生諸善根。便證涅槃。○諸佛如來不捨一切諸衆生故（文）
　　第四云。大惠。聲聞辟支佛。未證法無我。未得不可思議變易生。是故我爲諸聲聞故。說一乘道。大惠。聲聞辟支佛。若離一切諸過懃習得證法無我。爾時離於諸過。三昧無漏醉法覺已。修行出世間無漏界中一切功德。修行已得不可思議自在法身（文）偈云。無有乘差別。我說爲一乘。引導衆生故。分別說諸乘。譬如海浮木。當隨波浪轉。諸聲聞亦爾。相風所漂蕩。離諸隨煩惱。熏習煩惱縛。味著三昧樂。安住無漏界。無有究竟趣。亦復不退還。得諸三昧身。無量劫不覺。譬如惛醉人。酒消然後覺。得佛無上體。是故眞法身（文）
    惠日論意（法相淄洲）涅槃經。八萬劫瑜伽。或住一劫。或餘一劫。及楞伽經。樂著三昧樂者。此是同明迴趣聲聞。非趣寂也
    今難云。若依迴趣者。何云本覺乎今宗不爾。涅槃等說迴向菩提聲聞。楞伽經說趣寂之者也。又三昧樂門有二種。第七卷說退心聲聞非寂滅者。約菩薩三昧樂門說。第四卷說樂著三昧樂。乃至劫不覺者此約小乘取相三昧樂門。二種三昧異明經文也
    又七十八云。佛說云聞說一乘。或有一類增益。或有一類損減而興諍論（取意）
    引深蜜經也。今謂一乘意也
    智論云。阿羅漢作佛非論議者知。唯佛能了。又云。法華是甚深。說羅漢作佛故（云云）
    瑜伽七十八云（決擇分菩薩地）世尊如佛所說。唯有一乘。此何密意。善男子。如我於彼聲聞乘中宣說種種諸法自性。於大乘中卽說彼法同一法界。一同理趣故。我不說乘差別性（云云）
    此說一乘爲密意也。引深密經也。依法華論攝論會之耳
    伽七十九云（決擇分菩薩地）或復因他爲其宣說法界自相。聞已。一分迴向。菩提聲聞。極大艱辛然後悟入。旣得入已。精勤修習。一分一向趣寂聲聞。極大艱辛少能悟入。而不入已精勤修習（云云）（可合法華論）
    伽論第五十二云（決擇分中。五識身相應地）出世間法。從眞如所緣緣種子生。非彼習氣積集種子所生。問。若非習氣積集種子所生者。何因緣故建立三種般涅槃法。○不般涅槃。一切皆有眞如所緣緣故。答。由有障無障差別故。若於通達眞如所緣緣中。有畢竟障種子者。建立爲不般涅槃法種性補特伽羅（云云）
    同七十六云（決擇分中菩薩地也）若一向趣寂聲聞種性補特伽羅雖蒙諸佛施設種種勇猛加行方便。終不能令當坐道場。證得無上正等菩提。由彼本來唯有下劣種性故。一向慈悲薄弱故。一向怖畏衆苦故（文）
    了義燈第七云。然瑜伽三十四云。又彼一切應知本來一向趣寂者。據不逢佛。一類者。說除隣角喩。余若逢佛不定性（云云）
    付彼宗難云不定性自本不定性。云成不定性乎
    第七卷云。以聲聞辟支佛緣有爲行。入滅盡定。墮在可取。能取境界。是故聲聞辟支佛。不能入七地中。念念滅盡定（文）此亦約二乘取相滅定。不能入菩薩滅定也。又云。於八地中一切菩薩聲聞緣覺入涅槃想（文）偈云。決定諸聲聞。不行菩薩行。同入八地者。是本菩薩行（文）此說迴心聲聞入菩薩三昧樂門也。向修名入。而實不入耳
    佛性義云。楞伽說無我。爲如來藏。涅槃說我爲如來（云云）此證破病說法義也
    楞伽第二云。大惠菩薩問○佛自答言。我說法空爲如來藏。不同外道（云云）
    楞伽。云得寂滅三昧。無量劫不覺。是聲聞之定。非我諸菩薩（云云）
    此是聲聞寂滅定。非是大乘菩薩定也
    （已上裏書）
    問。瑜伽等論。明五性差別。於今宗爲用此說爲當何乎。答。瑜伽者。慈尊所說。亦是大乘論藏也。其中所說誰不用此乎。擇問中言等者何。若是唯識等論。以若千年以前所有本教。必可依之。若是千年以後護法等說。應有取捨（云云）
    問。瑜伽論中。分明說趣寂二乘定不成佛。無性有情終不得菩提。若用此說。悉有佛性云何得成耶。答。地持是瑜伽一分。同本異譯。彼論第一說云。非種姓人無種性故。雖復發心懃行精進。必不究竟阿耨菩提。○（云云）彼論以十住以上名爲菩薩種性人。對此說無性。故知。未得菩薩種性名無種性人。大師引彼地持。種性人爲種性菩薩。檢知瑜伽無性亦是未得菩薩種性人也
　　決擇分中有餘無地云（八十）諸阿羅漢。實有轉依。而此轉依眞如清淨所顯。說此轉依爲涅槃也（見論文）又云。唯正思惟眞無相界。漸入滅定。滅轉識等。次異熟識捨所依止。由異熟識無有取故。諸轉識等不復得生。唯餘清淨無餘離垢眞法界在（云云）
    今會云。准攝大乘論。應是共相識中。第八識者。約相名爲果報識。種持轉識種子。微細我執雖存。而於三界不受生故。種子功能滅也。故論云捨取依正。又云無有取故也。旣不正言滅異熟識故。法相義不成也
    法華義疏第一云。地持論云。種性菩薩或進或退（等文）
    淨影義記第一釋云。聲聞緣覺乃至善趣。此等皆名非種性人（文）
又有假說非種性言。反顯種性必得成佛義也
    又寶法師云。瑜伽聲聞地中。明小乘義說。趣寂人終不成佛。而菩薩地復明眞如所緣緣種子一切皆有也（云云）瑜伽有五分。其本地分及決擇分中。各有十七地。具應檢之。言眞妙法爲所緣緣。能生無漏智也。往日檢瑜伽。於菩薩地決擇中。明趣寂二乘永不成佛。今不對本。待後日檢本。當決之。後考瑜伽本文。可見裏之
    又會七十六本來唯有下劣性文云。彼說因集。准十地論也。若爾實非本有。是因集故。同說畏苦捨衆生故也。同卷說四種聲聞。如法華論也。迴向菩提聲聞。但說。本來微劣。慈悲種性。雖到究竟。由佛覺性。能趣菩提（取意）說決定云。一向趣寂聲聞者。畢竟不能趣大菩提（文）
    今會云。於佛一化。決定性小故云爾耳 
    問。攝大乘論釋一乘云。爲引攝一類及任持所餘不定種性。諸佛說一乘（云云）
此論無著本頌。天親釋也。又別有無性攝論之
    此顯一乘爲一類不定二乘。故知佛說一乘有別意趣。非言定性無性亦得成佛也。答。寶法師一乘佛性論通云。此是異時說。同不遮二滅。謂法華已前所說一乘也。非會法華究竟一乘（取意）今見論文。引法華釋。何云釋法華已前之一乘乎

惠日論如此難之

    今會通云。若約一化迴心向大者。唯爲不定聲聞人人等說一乘經。若就眞實究竟者。總攝一切二乘道果爲菩薩道。一切聲聞皆當作佛也。如彼法華論釋。聚沙等一毫善皆成佛因。云非諸凡夫及決定聲聞。本來未發菩提心者之所得故（云云）

此文簡決定聲聞

    又云。決定上慢二種聲聞。根未熟故。佛不與授記。菩薩與授記。令發菩提心（云云）

此文明決定聲聞終成佛也

    已上一意。又復攝論。法華論。俱是天親菩薩所造。二論並云於一乘中除決定聲聞者。正依乘體論唯無。所以善能動能出故。又卽此二論亦明決定聲聞成佛。法華論文如前。攝論明一切聲聞成佛者。彼論（梁）明法身五業中云。一切聲聞。皆轉爲大乘（文）此約轉依有所得無所得故也。若如此會通。成不成二義。終不相違（已上二義）
    涅槃經二乘成佛不成佛諍論。及闡提人有性無性等義。理實皆不相違。今義勢如斯
    又依梁攝論直云未定性聲聞。不言一類。故知約大乘意。一切聲聞總爲未定性也（已上三義）
    梁攝論第十五云（釋）如來爲何義故。說二乘人同趣一乘皆得成佛。前偈以了義說一乘。後偈以蜜義說一乘。論曰。未定性聲聞及諸餘菩薩。於大乘引攝定性說一乘。釋曰。有諸聲聞等。於大乘根性未定。欲引令信受大乘。攝令修行大乘。○有諸菩薩。於大乘根性未定。○有諸菩薩。於大乘根性已定。無退異意爲此菩薩說一乘（云云）（此釋修句也）

已上約了義釋一乘也

    又云。法無我解脫等故。性不同。得二意。涅槃究竟說一乘。釋曰（法者眞如。無我者人無我。解脫者惑障解脫也）有二乘人於自乘位根性不同（此釋性不同也。未得自乘位故不同其位根性也。此人不轉作大乘也）初名於衆生平等意。後名於法如平等意。諸聲聞等人。如來於法華經中。爲其授記已得佛意。但得法如平等意。未得佛法身○（此釋二意。衆生故平等意故。彼成佛卽我成佛也。得法平等故。佛卽我法也。此卽合爲一種意也）復次於法華大集中有諸佛名同舍利弗等。此菩薩得此意。佛爲受記故說一乘（此二意中。第二意也。由聞同衆人受記卽謂佛與我受記也）復次佛化作舍利弗等聲聞。卽爲其受記。欲令已定根性聲聞。更練根爲菩薩。未定根性聲聞。令直修佛道。由佛道投涅槃（此釋菩薩上句也）
    若說乘義。唯一乘是乘。所餘非乘。若過此乘無別行故餘乘有。上所謂佛乘。由此義故。若彼乘比此乘。此乘無等彼乘。先沒故名究竟。由此義故說一乘（文）已上蜜說一乘。前了義有三義。此蜜說有五義。合爲八種一乘也。或合前了義總爲一種。名爲大根人。開後蜜說爲七義。亦爲八義也
　　問。何故前名了義後名密說耶。答。前是易知。後則難識。問云。何爾耶。答。前直約大乘行爲成佛因。說此乘爲二乘故。是易知也。後別不爾。或約理。同理非乘體。或約未得聲聞乘人。說聲聞人成佛等。或約他人說爲自。或約勝中。說無餘。此皆轉變之說。非直說故。聞者難知。故名蜜也
    同卷云（前文之上法身五乘）論曰。五救濟乘爲乘。諸菩薩欲偏行別乘。及未定根性聲聞能安立彼。爲修行大乘故。釋曰。○若依小乘解。未得定根性。則可轉小爲大。若得定根性。卽不可轉
後三無漏根名定根性。或得忍位名定。見上文也
    如此聲聞無有改小爲大義。云何得說一乘令依大乘解。未專修菩薩道。悉名未定根性。故一切聲聞。皆有可轉爲大義。安立如此。大小乘人。令修行大乘（文）（大乘人中十信菩薩。欲退大取小。名欲偏行判乘也。通此人故。云如此大小乘人也云云）
    今見此文。於大乘正意。理實一切聲聞皆名未定根性。爲簡小乘有定不定故。故前所引文云。爲引攝一類者。准梁朝一所譯。應是譯家取義翻之。考論上下文。直可云未定。性聲聞。此未定性雖似一類實是一切。請諸學者見而詳之
    智論九十三云。問曰。阿羅漢先世因緣所受身。必應當識住。在何處而具足佛道。答曰。得阿羅漢時。三界諸漏因緣盡。更不復生三界有淨佛土。出於三界。乃無煩惱之名。於是國土從佛所聞法華經具足具佛道。妙法華經說。有阿羅漢。若不聞法華經。自謂得滅度。我於餘國爲說是事。汝皆當作佛。問曰。若阿羅漢住淨佛國土。受法性身。如是應疾得作佛。何以言迂迴稽留。答曰。是人者小乘因緣捨衆生捨佛道。又復虛言得道。以是因緣雖不受生死苦惱。於菩薩根鈍不能疾成佛道。不如直往菩薩。復次佛法於五不可思議中最第一。今言漏盡阿羅漢還作佛。唯佛能知。論議者。正可論其事。不能側知是故。不應戲論。若求得佛時。乃能了知餘人信而未可知（文）（已上裏書也）
    種性聲聞成佛以此文可爲本也
    問。密說一乘中。云欲令已定根性聲聞。更練根爲菩薩者。於大小乘約何義耶。若約大乘。何名定根性。若約小乘。不可爲菩薩。進退有難。如何通耶。答。借小乘位分。以顯大乘。皆可轉義。於大乘中雖皆可轉。而於此中明差別者。約本乘人也。入正位者。但可練根。未直修佛道。若未定者。直入佛道。故須分別。故知。約小乘中定未定位。明大乘義。皆可轉也
    花玄第五云（轉根義）攝大乘論云身子等得受記者。是化人而欲引未定聲聞直趣佛道已定之者令其練根。問。云何名定未定聲聞。答。小乘義。忍法之前三乘未定。忍法則定也（文）
    同七云（授記義）身子是權行人。爲引發軫學小實行之人故。先對身子也。如攝大乘論云。身子化人旣得授記全未定入二乘正位者。改小乘行。已入正位者。令其練根學菩薩道也（文）
    此同法華論。與決定聲聞受記。令發菩提心也
    問。攝論但云入正位者等。大師依何忽解云發軫學小耶。答。若非本乘者。雖已入正位。定根性者。直修佛道。而論簡別故。知但約本乘者也
    問。智論初品釋十八空中云。若取聲聞證者。畢竟不得作佛（云云）何通耶。答。論一具文云。復次如比丘破四重禁。是名畢竟破戒不信得道。又如作五逆罪。畢竟閉三善道。若取聲聞證者。畢竟不得作佛。畢竟空亦如是。於一切法畢竟空無復有餘（文）此文且依守執小乘。不信作佛。非言無有迴心方得大果。若以此文有決定聲聞者。亦應有畢竟不生人天者乎。又若言聲聞竟不成佛。亦應無有不定聲聞乎。故知。此文非五性說也
    問。中論四諦品頌云。雖復懃精進。修行菩薩道。若先非佛性。不應得成佛（云云）長行釋云如鐵無金性雖復鍛練終不成金（云云）論文旣明。何強遮無種性人耶。答。中論是智論之骨隨。若欲解中論略說者。當檢智度論廣文。彼論釋云。所言性者。名本分種。如黃石金性。白石銀性。一切衆生有涅槃性（云云）故知。中論爲顯衆生本有佛性力得成佛道故。假設無佛性者。如鐵不成金。此卽反顯有佛性故得成佛耳。故致若言。如世若無佛非無二乘得二涅槃。誰言世間實無佛哉。中論疏云此偈卽釋涅槃經文。明知。非是但申般若（云云）大師依此偈證中論釋涅槃經也。又法華義疏引此偈。證無所得善以爲緣因方得成佛。理數亦爾
    涅槃疏十七云。旣以衆生爲佛性。卽是中道爲佛性。○故論云。雖復懃精進。若先無佛性。終自不成佛（云云）
    問。十住毘婆娑第三云（易行品引助道法說）墮於地獄中。畢竟得至佛。若墮二乘地。畢竟遮佛道。佛自於經中。解說如是事。如人貪壽者。斬首則大畏（云云）
    此論龍樹菩薩造。羅什三藏譯。嘉祥當引此論文
    此文甚分明。何強立二乘成佛義耶。答。考論文。此偈於問中出之。是故不必與論宗相應矣。又此文說并墮二乘地竟不作佛。此是退菩提心聲聞。於五性家。亦是不定性。而言決定不成佛者。豈爲了義。當知此偈不了義說。但爲令退位菩薩生恐怖心。莊嚴言詞。故作此頌。依何義說墮二乘地遮佛道者。地獄苦果所顯。不違文心。二乘狹劣心所顯。便乖大悲。又生死苦大士所樂。堪任受之。二乘所證斷滅無餘。違大悲行。又後二乘有所得善。遮礙大乘無所得解。捨菩提心起小心故。墮地獄者。非心捨離菩提心故。由此道理。地獄不能障大菩提。二乘能遮無上佛道。此障卽於佛道障之極。故云畢竟遮佛道。或於此障中竟無成佛義。就障說畢竟。若約假人相續。後時隨緣修行作佛。卽非畢竟也
    佛性論第一云（天親）問曰。若爾云何佛說衆生不住於性永無般涅槃耶。答曰。若增背大乘者。此法是一闡提因。爲令衆生捨此法故。若墮一闡提因。於長時中轉輪不滅。以是義故。經作是說。若依道理。一切衆生皆悉本有清淨佛性。若永不得般涅槃者。無有是處（云云）寶性論同之
    此論四卷。堅意菩薩造（已上裏）
    花玄八云。又華嚴云。大乘樹王不生二處。一者深水。二者火坑。火坑深水卽是二乘及邪見凡夫。此二不能生菩提心大藥王樹根。是故菩薩須離此二也（云云）
    問。衆生有佛性故成佛者。草木亦有佛性而成佛耶
    答。先衆生佛性有無不定。草木亦爾（云云）
    玄佛性義云。不但凡夫無佛性。乃至阿羅漢亦無佛性。以是義故。不但草木無佛性。衆生亦無佛性也。若欲明有佛性者。不但衆生有佛性。草木亦有佛性。此是對理外無佛性。以辨理內有佛性也（云云）
    一切諸法有生滅者。皆是理外。若一切法無生滅者。乃名理內也。有生滅是有所得。無生滅是所得也
    又云。大涅槃哀嘆品中。有失珠得珠喩。以衆生迷故失無佛性。悟故得有佛性故。云一闡提無佛性。殺亦無罪也。又呵二乘人如燋種。永絕其根。如根敗之士。豈非明凡聖無佛性耶。衆生尚無佛性。何況草木。以此證知不但草木無佛性。衆生亦無佛性也（文）
    此明衆生與草木俱無佛性也。問。於此義若悟無生滅者。應有佛性。何總言衆生無佛性耶。答（云云）
    又次文云。又華嚴明善財童子見彌勒樓觀。卽得無量法門。豈非是觀物見性卽得無量三昧。又大集經云。諸佛菩薩觀一切諸法無非是菩提。此明迷佛性故。爲生死。萬法悟卽是菩提。故肇法師云。道遠乎卽物而眞。聖遠乎悟之卽是神也
    又涅槃云。一切諸法中。悉有安樂性。亦是經文。唯識云。唯識無境界。明山河草木皆是心相。心外無別法。此明理內一切諸法依正不二。以依正不二故。衆生有佛性。卽草木有佛性。以此義故。不但衆生有佛性。草木亦有佛性也。若悟諸法平等。不見依正二相故。理實無有成不成相。無不成故。假言成佛。以此義故若衆生成佛時。一切草木亦得成佛。故經云。一切諸法皆如也。至於彌勒亦如也。若彌勒得菩提一切衆生皆亦應得。此明以衆生彌勒一如無二故○是故得名大乘無礙。此是通門明義也。若論別門者。則不得然。何以故。明衆生有心迷故得有覺悟之理。草木無心故不迷。寧得覺悟之義。喩如夢覺。不夢則不覺。以是義故。云衆生有佛性故成佛草木無佛性故不成佛也。成與不成皆是佛語。有何驚怪也（文）
    又云。若於無所得人不但空爲佛性。一切草木并是佛性也（云云）空是眞諦。草木是世諦。意明無得二諦俱是佛性也
    涅槃疏十八云。衆生不斷不滅者。明衆生有佛性故不斷不滅。草木無佛性盡在一期故斷滅。此是開論衆生有佛性。草木無佛性故作此說也（文）
此釋隨自意語之文。經文如下也
    窟下云○是故今明有如來藏必當作佛。不同草木盡在一期。故涅槃云。佛性者。非如牆壁瓦石也（文）
    今見此等文。若據通門。衆生草木。有則俱有。無則俱無。若約別門。衆生有佛性而成佛。草木無佛性不成佛也。所以草木不成佛者。以無迷故亦無覺也。又唯一期故。知無佛性也。此意則十二因緣相續。終於此因緣悟無生理得成佛。草木無此因緣相續故。無終悟此無生也。問。若爾草木無中道佛性耶。答。有之。難若爾應自悟此中道理。應成佛耶。答。草木自無心。故無覺悟也。又唯一世故。無成佛。草木與佛無冥會故無成佛理也。問。唯在一期故云無佛性意何。答。衆生成佛者。是轉凡成聖也。衆生本造業受報。相續運持故。得後時轉成佛義。草木不爾。唯在一期故不成佛。又衆生以如來藏持故。不斷不滅。草木不爾故無佛性。雖如來藏遍含內外情非情物。然親在衆生心中。其無心草木由心轉起。是疎遠故。無相續義也。尋云。若爾許頓悟者。一期至究竟果。草木一期何妨成佛耶。答。草木若成佛者。非情轉情。何名一期耶（云云）且止之
    經三十二云。是諸衆生不斷不滅。猶如燈炎。乃至得阿耨○菩提。是故名有○（云云）
    又云。有無合故。卽是中道故。佛說衆生佛性非有非無（云云）衆生不斷故。名有佛法。未有故名無（略抄之）
    又云。一切衆生不斷不滅。乃至得○菩提。是名隨自意語（文）
    二十五云。以何義故甚深（云云）衆生業行不常不斷。而得果報。雖念念滅而無所失（等文）此等約別門。衆生不斷不滅故成佛也
　　三十三云。爲非佛性名佛性（乃至）非佛性者。所謂一切牆壁瓦石無情之物。離如是等無情之物。是名佛性（文）淨影此名能知性也
    二十五云。凡有心者。定當得成阿耨○菩提（云云）此等約有心明衆生成佛。由迷有悟之義也
    三十二云。衆生佛性。非內六入。非外六入。內外合故。名爲中道（云云）旣云內外合名中道。故知。中道佛性不唯有情內法。是故通門非情亦有佛性。又云。一切諸法中。悉有安樂性等。具如佛性義文。又云。有無合故。卽是中道。是故佛說衆生佛性非有非無（云云）衆生不斷故名有。佛法未有故名無（略抄）
    四論玄佛性義云（均師）何但是衆生數有○依報草木亦有佛性。如華嚴云。善財童子禮彌勒樓觀。得爾許法門三昧。無量壽經云。寶樹說法。蓮華世界海水叢樹。皆能說法。故得云有佛性。是波若用故（文）問。若入通門。非但衆生有佛性。草木亦有佛性者亦得。草木無佛性衆生亦無佛性耶。答。此義亦有（云云）
    佛性義云。不便草木無佛性。衆生亦無佛性也（云云）具如上之。問。草木有佛性義。及衆生無佛性義。他家亦明之耶。答。經雖有文他家未辨設。於他家明草木成佛等者。並是傍依此宗義耳
    佛性義云。問。衆生無佛性。草木有佛性。昔來未曾問。爲有經文爲當自作。若衆生無佛性衆生不成佛。若草木有佛性草木及成佛。此是大事。不可輕言令人驚怪也。答。少聞多怪。昔未有事（云云）
    此合擧二門。若約一門無此義。以無非情成佛有情不成義故也
    問。衆生無佛性義。以何證成之耶。答（云云）
    佛性義云。略擧愚見以訓來問。大涅槃哀嘆品中。有失珠得珠喩。以喩衆生迷故失無佛性。悟故得佛性。故云一闡提無佛性。殺亦無罪也。又呵二乘人如燋種。永絕其根。如根敗之士。豈非是明凡聖無佛性耶。衆生尚無佛性。何況草木（云云）問。此通門歟別門歟。答。結云此是通門明義也（云云）
　　問。闡提極惡人。敗根決定二乘也。何以此人無佛性云通門耶。答。非情無佛性。亦有情無佛性故云通門。非是一切衆生皆無佛性也。又言。六道二乘俱失佛性。六道中且擧闡提。以顯失佛性義也
    又言。佛性於一切衆生。非決定有。此義卽通於非決定有。故且於闡提非定有。中假說爲無。雖說爲無。亦非定無。二乘亦爾。此中後義應勝
    問。十地菩薩知衆生佛性耶。答（云云）
    涅槃經二十五云。十住菩薩唯能知自定得阿耨○菩提。而不能知一切衆生悉有佛性（文）
    疏十六云。今明凡夫亦知衆生有佛性。況十地菩薩而言不知。今言自知者。身必得成佛。知行因之始。知成道之時。故言自知。不知衆生者。不知衆生行因之始。行道之時故云不知。非是不知衆生有佛性也（文）
　　同經三十二云。何名少見。十位菩薩得首楞嚴等三昧三千法門。是故了了自知當得阿耨○菩提。不見一切衆生定得阿耨○菩提。是故我說十住菩薩少分見佛性（文）此釋隨他意語也
    又云。善男子我常宣說一切衆生悉有佛性。是名隨自意說。一切衆生不斷不滅。乃至得○菩提。是名隨自意說。一切衆生悉有佛性。煩惱覆故不能得見。我說如是。汝說亦爾。是名隨自他意說（文）汝說亦爾者。佛呼迦葉菩薩也
    疏十八云。前旣有十住少見佛性。能知自身成佛。不知衆生。今何得言一切衆生悉有佛性。迦葉亦作此說。若爾迦葉菩薩。則應具知衆生有佛性。今此語異十住菩薩能知一切衆生悉有佛性。煩惱覆故不見。但不能知衆生悉得成佛近久故。前文云不知也（文）
    問。諸佛菩薩等見佛性有差別耶。答。或云了了見不了了見。或云少見全見。或云惠見。信見。或云眼見。聞見（云云）
    經二十五云。十住菩薩見少分故。如來全見（文）又云。惠眼見故。不得明了。佛眼見故。故得明了。又云。菩薩○智慧因故。見不了了。諸佛世尊斷因果故。見則了了。又云。諸佛世尊眼見佛性。如於掌中觀阿摩勒。十住菩薩聞見佛性。故不了了。又云。復有眼見。諸佛如來十住菩薩眼見佛性。復有聞見。一切衆生（乃至）九地聞見佛性（云云）
    二十六云。眼見者。謂十住菩薩諸佛如來眼見衆生所有佛性。聞見者。一切衆生九地菩薩聞有佛性如來之身（文）
    疏十六云。今明。前文以十住望佛故。佛了了。菩薩不了了。今以十住望地故。十住亦名了了也（文）
    玄佛性義云。○性品。答見有二種。一者十地或言十住。名爲惠眼見。擧珠喩釋。二者外道凡夫名爲信見。或如羊角。或如火聚等。獅子吼品明惠眼見。故見不了了。佛眼見故則了了。經文如此判釋。多言十住菩薩方見佛性猶如羅穀。九住以還未見佛性（云云）
　　性品者。如來性品第十八卷也
    如來性品云。乃至十住猶未能見。所有佛性如來旣說。卽便少見（乃至）如是菩薩位階。十地尚不明了知見佛性。何況聲聞緣覺之人。能得見耶（文）
    疏第九云。見有四種。一者倒見。卽是外道顛倒見身中有麻麥等。我此名倒見。二者信見。則是二乘信有佛性。三者聞見。則是菩薩佛說有佛性。生於聞惠。四者眼見。卽是佛（文）
    問。如外道見者是倒見。而玄文云信見如何乎。又菩薩深解（乃至）證見。何故云聞惠耶。答（云云）
    玄佛性義云。故一師云。涅槃所明十地。應是地前。未得眞悟菩薩故。見性不明。而華嚴所明十地。從佛智慧出。此是眞悟菩薩故云初發心時便成正覺（云云）
    涅槃疏九云○此經云十地菩薩。十住猶十地。若如華嚴經明十住。十行（乃至）十地等。此住地異（云云）意云。涅槃經明地住是一。華嚴所說地住爲異也
    問。佛性義中。引獅子吼品云。佛性者。卽是三菩提中道種子也（云云）爾者疏中如何釋此經文耶。答
    疏十六云。種子只是因。如萬物各有種子。如粟麥等。今亦如此。佛性是中道種子○此從因果入非因果。正性因果則爲正性之種子故。云佛性爲中道種子（云云）又觀智是菩提之種子。又境界是涅槃種子
    又云。今此中文意。正以觀智爲菩提中道種子也（文）
    涅槃二十五解中道云。諸佛菩薩所修之道。不上不下。以是義故。名爲中道（文）廣如經文并疏解釋之
    又云。一者常見。二者斷見。如是二見不名中道。無常無斷乃名中道。無常無斷卽是觀照十二緣智。如是觀智是名佛性（文）
    又云。是觀十二因緣智慧。卽是阿耨○菩提種子。以是義故十二因緣名爲佛性（云云）
    又云。佛性者有因有因因有果有果果。有因者卽十二因緣（乃至）以是義故。十二因緣不生不滅。不常不斷。非一非二。不來不去。能因於果。非因非果名爲佛性。非因果故常恒無變。以是義故。我經中說十二因緣。其義甚深。衆生業行不常不斷。而得果報。雖念念滅而無所失（云云）
    又云（菩薩所修之道之次文也）生死本際凡有二種。一者無明。二者有愛。是二中間則有生老病死之苦。是名中道。如是中道能破生死。故名爲中。以是義故。中道之法名爲佛性（文）
    疏十六釋此文云。過去二因滅故不常。現在五果續故不斷。不常不斷故則是中道○若是河西釋意。容與經會。彼云○癡愛本虛妄。則無癡愛。旣無癡愛卽無生死如是豁然大悟○此中道之法。卽名爲佛性（文）
准此文意。卽中道名佛性者。前文云中道種子者。應云中道卽是種子。此中道是菩提家種子故。云菩提中道種子也。或應云上文但明中道之種子。今則更明以中道爲佛性故。前後文異也

裏書云

    佛智常住記。引金剛三昧經眞性空品云。信此身中眞如種子（云云）
又瑜伽云。眞如所緣之種子（云云）
（已上裏書）
    問。五性家通涅槃經悉有佛性說云。據理佛性說（云云）爾者今何難殺之耶。答（云云）
    二十五云。一切衆生定得阿耨○三菩提故。是故我說一切衆生悉有佛性（云云）又云。一切衆生。未來之世當有阿耨○三菩提。是名佛性（文）
    又云。一闡提等。定當得成阿耨○三菩提故（文）
    又云。衆生亦爾。悉皆有心。凡有心者。定當得成阿耨○菩提。以是義故。我常宣說一切衆生悉有佛性（文）
    三十二云。一切衆生定有佛性。名是爲著。若無佛性。是名虛妄。智者應說衆生佛性亦有亦無（文）又云。如汝先問斷善根人有佛性者。亦有如來佛性。亦有後身佛性。是二佛性障未來故得名爲無。異定得故得名爲有。是名分別答（文）
    二十六云。一切衆生。定當得成阿耨○菩提。以是義故。我經中說一切衆生（乃至）五逆犯禁四重禁及一闡提悉有佛性（文）
    疏十八釋此文云。此人竝有七種佛後身六種佛性。但此佛性亦有亦無。衆生現在煩惱障故。此卽是無決定得故。此則爲有（云云）
法相家云。斷善闡提後得成佛。無性闡提畢竟不成（云云）今云。汝依何言別有無性闡提。然經論說闡提人無佛性者。障未來故。非決定有故。爲破定有見故說爲無。理實此人必定當得無上菩提也。此乃但是斷善闡提。何辨別有無性闡提乎
    第九卷云○一闡提輩亦復如是。雖聞如是大般涅槃。○終不能發菩提心芽。若能發者無有是處。何以故。是人斷滅一切善根。如彼燋種不能復生菩提根芽（云云）又云。彼一闡提雖有佛性。而爲無量罪垢所纒。不能得出。如蠶處繭。以是業緣不能得生菩提妙因。流轉生死無有窮已（文）
    又云。大涅槃經亦復如是。遍入一切衆生毛孔爲作菩提微妙因緣。除一闡提。何以故。非法器故（云云）此卷中廣說一闡提畢竟不成佛。而言斷善根故。故知斷善根人名一闡提。餘處亦指此人爲畢竟無性。然此中說斷善闡提。約當得義說爲有性。此可類楞伽聲聞乘性。後得成佛也
    三十一云。世間之義。爲一闡提五逆罪說。現在中雖無利益。以憐愍。故爲生後世諸善種子（文）
     問。法華經中。說一乘。有人言。未辨佛性。但明萬善緣因佛性（云云）爾者大師何破此說耶。答。以十證非此釋。如法華遊意矣
　　華玄三云。法華無佛性文。而天親釋法華論。有七處明佛性。故知一乘是佛性異名（文）
　　遊意云。法華論釋云（釋不輕品）示一切衆生皆有佛性故。悉當作佛。以此推之。知非善人獨有佛性又譬喩品勸信文云。汝等若能信受是語。一切皆當得成佛道。此分明說一切成佛。豈簡惡人。又云。五者寶性論云。究竟一切經說有如來藏及三寶無差別。○六者中論四諦品云。雖復懃精進（乃至）十者人語難依。聖語宜信。天親法華論。七處明佛性（云云）
    問。譬喩品文。但明信受。今所說者。皆當作佛。云何以此證善惡等一切衆生。皆悉作佛耶。答。一切皆當得成佛者。略標經宗旨故。方便品云。化一切衆生皆令入佛道。如是等文分明說也
    譬喩品疏云。信受是語者。卽上譬喩之語也。一切皆當得成佛道者。略標旨歸。令作如斯信也（文）
    此擧所信。譬喩語下義也。非明信受之利益歟。言汝若能信受。是語可讀歟。猶不審也
    問。依何經論立悉有佛性義耶。答。玄佛性義。唯引涅槃經。而諸經論處處說佛性義也。又可依寶性。佛性等論。也
    寶窟下卷引佛性論。明化身五事云。一令衆生三有中生。二令入二乘聖道。三破究竟涅槃增上慢心。故說大乘法華眞實教。四於無上乘而成就之。五授無上道說
取意略抄。今出此文意。正爲顯佛性論是大師所用也
    佛性論第一云（天親菩薩造眞諦三藏譯）如來爲除五種過失生其功德故。說一切衆生悉有佛性。除其過失者。一爲令衆生離下劣心故。二爲離慢下品人故。三爲離虛妄執故。四爲離誹謗眞實法故。五爲離我執故（文）
    次文云（釋初過失）一○有諸衆生。未聞佛說有佛性理。不知自陰必當有得佛義故。於此身起下劣想（文）
    又云（釋第四失）若不說佛性則不了空。便執實有違謗眞如（云云）
    第二卷云。三因者。一應得因。二加行因。三圓滿因。應得因者。二空所現眞如。由此空故應得菩提心。及加行等（乃至）道後法身故。稱應得（云云）
    又云。應得因中。具有三性。一住自性性。二引出性。三至得性。記曰。住自性者。謂道前凡夫住。引出性者。從發心上窮有學聖位。至得性者。無學聖住（文）
    此是眞如一法。隨位得異名耳

裏書云

    窟下釋如來藏。是依。是持。是建立云○三藏師意。依者卽自性住佛性○持者卽引出佛性○建立者卽至得果佛性（云云）（具可見之）（已上裏書）
    同論第一通無性有情云。問曰。若爾。云何佛說衆生不住於性永無般涅槃耶。答曰。若憎背大乘者。此法是一闡提因。爲令衆生捨此法故。若墮一闡提因於長時中輪轉不滅。以是義故。經作是說。若依道理。一切衆生皆悉有本清淨佛性。若永不得般涅槃者。無有是處（文）（寶性論第三卷同之）問。依他家通此論云。約斷善闡提。不約無性闡提。又約暫時無涅槃法不論畢竟無涅槃法者。故不違五性各別義耶。答。旣以永無涅槃法爲難。故知會通畢竟無涅槃法者也。又楞伽經明二闡提。一者斷善。二者菩薩何處更有無性闡提離此類者耶
    問。地持論說（第一）性種性者。是菩薩六入殊勝展轉相續無始法爾（文）爾者如法相宗家云。有緣無漏法爾種子歟。答。是無爲種。問若爾。何故云六入殊勝展轉相續。以無爲法湛然常住故耶。答。此是眞如佛性約緣論之故。云展轉相續也
    大般若勝天王分第四云。如來法性在有情類蘊處界中從無始來。展轉相續。煩惱不染本性清淨。一切聖法由此成就○謂諸如來無邊功德不共之法。從此性。生。一切聖者戒定惠品。從此性生（文）
    ○有二乘無二乘事。又初業不愚後業不愚事
    問。佛說一乘一道。爾者全無證二乘道果者歟。答（云云）愚法二乘證自乘道果。此義非無。然約究竟說。爲一乘一道而已
    涅槃經三十一云（迦葉品初）善男子。我於經中告諸比丘。一乘一道一行一依（乃至）令一切衆生到於一有。我諸弟子聞是說已。不解我意。唱言。如來說須陀洹乃至阿羅漢皆得佛道。善男子。我於經中說須陀洹。人間天上七反往來。便般涅槃（乃至）阿羅漢又凡有二種。○現在亦爾煩惱五陰。未來亦斷煩惱五陰。我諸弟子聞是說已。不解我意。唱言如來說須陀洹至阿羅漢不得佛道（文）
    疏十八云。撿諸部中。不見有此諍論。若約彼義。作亦得。若是頓悟沙門義。彼明至佛方是悟。餘二乘竝未悟。若竝須至佛方悟者。此則是二乘成佛義。若是漸悟沙門義。三乘久悟○此卽是二乘不作佛義。約曉三大法師論者。若是開善前於東州都亭橋頭講明實有二乘得作佛。彼出都。志公呵云。釋寧都亭橋。法師因改此義作十義。推無聲聞。此卽無聲聞作佛義。莊嚴明實有聲聞作佛。羅漢斷結與六地菩薩。齊功也。竝不得佛意如文（云云）
    頓悟沙門。漸悟沙門。是誰人耶。志公者。寶誌和尚歟
    窟下卷云。三乘初業不愚法者。江南旻師云。三乘初業。卽是乾惠地。爾時卽自知作佛。但厭苦情深。且取羅漢故。實有聲聞。後方迴小入大。復有人言。三乘初業不愚於法。卽成菩薩故。無復聲聞。但取菩薩爲聲聞。故用無聲聞義。卽開善智藏法師。其人初執有聲聞。於楊都興皇寺正立導有聲聞義。而志公云。汝談犢𧨒於都亭頭法師解此語。昔在會稽靈嘉寺導有聲聞義。靈嘉正在都亭頭也。因此遂改執無聲聞。問。今爲用有爲用無耶。答亦有亦無。不同兩說。言亦有者。於緣有隨緣有。言亦無者。就理明無故。法華論破無聲聞義明有聲聞（云云）
    江南旻師卽莊嚴也
    法華論云。三者大乘人一向決定增上慢心起。如是意無別聲聞辟支佛乘。如是倒取。對治此故爲說雲雨譬喩。應知（文）經云。而諸草木名有差別（云云）
今竊案之。開善無聲聞義。莊嚴有聲聞義。竝明羅漢作佛。但開善指羅漢爲菩薩。莊嚴指此名聲聞。此二說不言有羅漢而不作佛者。卽異經說諍論意也。然於秦代竺道生立一闡提等亦有佛性。惠觀等云闡提不成佛者。此是經明別諍論。亦非聲聞作佛非作佛之諍也。嘉祥去世以後。慈恩三藏始傳此義。故大師且擧三大法師有聲聞無聲聞論而已
    又涅槃疏言撿諸部不見此諍者。小乘諸部。皆云四果聲聞不作佛。不興諍論。大乘諸論。但明聲聞作佛。亦不明有不成佛。故無諍論。但以小乘對大乘者。佛於法華分明會通。亦非諍論之類故。云諸部不見此諍也。又佛性論雖有立破（云云）
    於無性有情起諍。非於三乘。更考之
    涅槃淨影義記云。守小不作。捨小便作義。旣兩氣不得偏執（云云）
    問。勝鬘經說三乘初業不愚於法（云云）初業者何位耶。答。以七方便位名爲初業。若依淨影釋。總以二乘所行名爲初。爲大方便故也
    窟下云。有二種不愚。一者後業不愚。二者初業不愚。後業不愚。得羅漢果竟。値善友聞一乘經。迴心信大故。不愚大法。故前文云。得不受後有智。彼先所得地不愚於法。二者初業不愚。卽四依之人。名爲初業。聞一乘經迴小信大○略擧始終二種不愚。中間無定。問。小乘初業。正據何位。答。謂小乘七方便（云云）
    法華玄第六明二種不愚法。第五卷擧多異釋之中云。有人言。三乘人初信大乘故。名爲初業。此解無妨（云云）
    義記云（下卷）三乘之中。二乘所行爲大方便故名初業（云云）
    問。窟文釋初業不愚云四依之人者何耶。答。凡夫位也
    窟云。此四依是世間法者。依法不依人事四依。此是依教尋理。本是凡夫。爲世間法（文）
    問。三乘初業不愚於法者。三乘通大小。何但云小乘初業耶。答。小乘在三乘中故。擧三乘取小乘也。窟云。此以小乘爲初業（云云）此文乘於小乘七方便釋而來。故知不同。淨影總以小乘爲初業也。然云此以小乘爲初業者。意云。此就小乘中論初業也。經云三乘。卽通擧大小故釋云雖擧三乘正取小乘初業爲初業而已
    問。小乘初業皆不愚法歟。答不爾
    玄涅槃義云。夫人經不愚於法者。是利根人。非是鈍根能爾也（文）
花玄六有此釋。又第五出五有說中。第三有說云。此據利根懸悟之人聞三卽領一（云云）
    窟下云。當知。二乘未聞法華經。竝是愚法（云云）
    同中卷云。今明本乘聲聞。退菩提心聲聞。竝是愚法。所以然者。夫自知作佛。必不證羅漢。○二種聲聞竝記羅漢。自謂究竟。悉是愚法。此之二人若聞一乘經迴小入大。自知作佛。皆是不愚法○或利或銳入大礙脫（云云）
問。旣云自知作佛。又勝鬘經說。不由於他亦自二知得有餘地（云云）旣爾何故待聞一乘。方得不愚耶。答（云云）
    窟下云。此言自知者。要聞他說。而自心證見。故言自知。如華嚴云。有所聞法。卽自開解。不由他悟。又如舍利弗云。而今乃自覺。非是實滅度。身子聞經而稱自覺。今亦然也（文）
華嚴經說十住之功德。而今此中但取自知語。不取位分也
    問。就三乘初業不愚於法之文爲有一類初業不愚之人。於七方便位迴心向大。已不捨大心。而取四果耶
    准江南旻師釋。但彼答云一類也
    答。設爾何失。問。若許有者。寶窟解云。夫自知作佛。必不證羅漢（云云）故知入大乘也。更不證小果也。若不許有此類者。極樂世界聲聞云何。彼土聲聞先於此土發菩提心。生彼土已取證。羅漢然。彼國土一切不退。故知彼人不退菩薩而取小果耶。答。應云成就大心者。必不證小果。寶窟文分明故也。又道理應爾。若有大心必非小果。若取小果。定非大乘。以大小相違故。若爾。極樂聲聞云何會通者。取小果時。彼且有退。然非永失故言不退。以一身中必還得故。如說一乘理一切菩薩畢竟不退。雖取小果。此小果還是一乘所行故。故說一切皆名不退。今此亦爾。於一生說名不退耳。或於胎中退菩提心。非出生時故
    玄教迹義云（淨土門）一云。下輩生於花中退菩提心。出生之後。受二乘果竟有聲聞（等文具如淨土問答也）
    問。若大乘人。決定不取小果者。獅子吼品文。當云何通耶
    第二十五說菩薩十法見佛性中云。夫少欲者。若有比丘住空寂處。端坐不臥○。旣行是事。心不生悔。是名知足。修空三昧。是名寂靜。得四果已。於阿耨○菩提心不休息。是名精進（云云）
    答。疏無別釋。今私會云。爲化衆生樂取小果故經上文云。菩薩摩訶薩聞是經已。親近修習。遠離一切世間之事。是名少欲（乃至）一切世間悉謂我得沙門道果。然我今者實未能得。我今云何誑惑於人。作是念已。精進修習。沙門道果是名精進（云云）准此故知爲順世情。樂取小乘而非實耳。又言修空三昧。斷諸煩惱。同小乘果。立四果名。或應云大乘沙門四果。如法華云。我等今者眞阿羅等。此直大乘非小果也
    花玄第六引優婆塞經第十四品云。自知當應得菩提。而且取小乘果（云云）一往見此文。應有自知得大菩提而取小果者。然引法華論。證一切小乘人。不知大乘義卽通經言利根者知（一義）久習大乘者。得小果卽悟大（二義）又權行者知（三義）令考釋文意知得菩提時不取小果（云云）云時亦不知得菩薩也
    花玄引法華論云。不知者。以一切聲聞辟支佛不知彼眞實處故。不知眞實處者。不知究竟唯一佛乘故。此文分明釋二乘人不知一乘也（文）
五果迴心入何位
    問。涅槃經現病品云。須陀洹八萬劫得三菩提（乃至）辟支十千劫得三菩提（云云）爾者五種菩提中何乎。答。有二義也
    涅槃義疏第十五云。此菩提心者。始復是發菩提心。五種菩提中。卽是發心菩提此發心菩提位。在三十心前十信中。差至三十心卽是伏心菩提（云云）
此中一義云。須陀洹人。過八萬劫。至十信發心等云也。若至已下。復是一義云。須陀洹人。迴心已後過八萬劫方至十住之初心也
    法華玄論五云。瑤法師云。埋中已知一乘。又大經云。羅漢二萬劫至發心處。亦是不了之說。所以然者。初業已知同歸。何因緣故。經二萬劫。始發心耶（云云）
    法華略述三云。若二乘果滅身智入無餘。更生餘淨土。未發大乘心。受變易身故。楞伽經云。醉三昧酒。而臥八萬劫（云云）
    又同二云。大經八萬劫到等。就極鈍者如在世間。法華者利根故卽時到（取意）
    統略方便品云。故法華論有二種聲聞。有大機者。謂退大取小人。無大機者。是決定聲聞。問。此二人同生淨土有何異耶。答。悟有早晚。根有利鈍。問。住羅漢幾時而悟。答。楞伽云。至無量億劫耽小乘一空三昧樂。猶如醉人久久方醒（云云）
    同化城品云。約度二百。五位不同。一發心度○二位度。六心（已上）度二乘位。三入大乘菩薩種性故度。如八萬及十千劫到。四伏惑名度（十行七心）五斷惑名度。初地至法雲（云云）若加佛果可爲六位歟。具可見之
    又法華疏云（化城品）言因倒者。如涅槃云。須陀洹人八萬劫到。乃至辟支佛人十千劫到。謂到菩提心。卽十住位成種性人（云云）
    同疏（信解品）云。聲聞迴小入大。始得入菩薩十信之位（乃至）但入十信初心。故涅槃經云。須陀洹人八萬劫到（乃至）辟支佛人十千劫到。所言到者。到十住初心（云云）統略中（同前義疏文）
    今案諸文一意者。五果人經八萬劫等到十信初心也。一義云。從發心後。經八萬劫等。方至十住初心也。略述意存前義歟。然大師所釋諸文。多分明後義耳。尋前義云。前三果人於何處經八萬等劫耶。若界內者。或可減一劫。其時不定何云八萬劫耶。若約界外者。同至羅漢。應同二萬乎。答。於界內有爾許別。此且以時分近遠顯利鈍別也。若准略述意。於界外經八萬劫等。依前住果經生不同歟。可尋之
    尋後義云。二乘無學入涅槃之後。未入信位之前。經幾劫數耶。答。無量劫。故統略引楞伽云爾也
    十卷楞伽疏（留支新譯自講）引大莊嚴經云。非想八萬劫爲一日夜。乘此經無量劫（云云）明知非八萬劫。故知略述難可依信也。但略述意。叶涅槃疏
    問。聲聞之人迴小入大時。始入何位耶。答。十信之始也
    法華疏（信解品）云。聲聞迴小入大。始得入菩薩十信之位。故前文云。汝舍利弗。以信力故。得入此經。卽其證也。又眞諦三藏云。十七地論文。亦作此判。又理數應爾。學小乘猶未信大今破小執而信大乘者。卽知始學十信也。問。聲聞迴小入大得十信位者。爲入十信初心爲十信滿足耶。答。但入十信初心。故涅槃云。須陀洹人。八萬劫到（乃至）辟支十千劫到。所言到者。到十住初心。故知迴小入大未具十信也
    又云。直往菩薩十信與迴小入大十信何異。答云。互有優劣。直往菩薩十信。方便用強。般若用弱。以諸菩薩多修衆行。濟度衆生故。方便用強。不欲專心修於空觀斷除煩惱。故般若觀弱○（云云）又云。羅漢迴小入大。旣在十信。爲在界外受生。爲在界內受生。答。界外受生。如釋論及勝鬘經。皆云。羅漢三界外受變易生。直往十信菩薩卽在界內受生（云云）
    問。初地菩薩盡三界惑。受變易生。二乘無學所斷所受同何不入初地耶。答。二乘迴心時。方便用弱。尚不及直往十信。況入初地耶
    譬喩品疏云（釋遊於四方）二乘旣得悟解。則入十住心（云云）此以住行向地含於四故。汎言入十住心耳。非迴心初入十住也
    統略云（信解品）旣是始迴。但是初信根耳。○八萬十千劫。十信方備。依攝論。僧祇劫行行十信始成。此明直往人也。○小乘人專習空觀（云云）

一乘辨體事

    問。人天善爲成佛因耶。答。但是遠緣非近因也
    方便品疏云。問。低頭擧手善。云何成佛。答。昔竺道生著善不受報論。明一毫之善竝皆成佛。不受生死之報。今瓔珞經亦有此言。成實論師云。一念善有習報兩因。報因則感於人天。習因牽性相生作佛。今明此義竝成難解。經云。有所得善不動不出。凡夫習因之善。旣是有所得。云何得成佛耶。卽以此言還責生法師也（云云）又云。人天善根。蓋是得佛之遠緣。故云成佛耳。大品明其近不。取其遠故。無所得善能動能出得之。善不動不出。此經近遠通說故。竝云成佛。○人天善根有二種。一者習因。二者報因（云云）卽人天身以有習因因値佛菩薩聞說大乘。生一念無所得信。是佛道種子。藉前有所得生後無所得。故智度論云。有所得者。是無所得初門。故言是遠緣也（等文可具見之）
    大乘玄一乘義云。報習兩因。取習因爲乘體。報因住生死不取（文）
    問。瓔珞經旣有其說。何破生公善不受報義耶
    答。經且約善順理法故。得爲成佛。生死果報。由無明故。以染法爲因。以淨法爲緣。理實人天善正感生死果。若望佛道。但爲遠緣也。又云。瓔珞經約習因。生公所說失報因義也。
    瓔珞經下卷云。佛果。而言善惡一心者。是洴沙王國中外道安陀師偈。明暗一相。善惡一心。古佛常說。無相智火。滅無明暗。而善惡二別。而言同一果者。亦無是處。一切善受佛果。無明受有爲生滅之果。是故善果從善因生。是故惡果從惡因生。故名善不受生滅之果。唯受常佛之果。佛子。若凡夫聖人一切善皆名無漏。不受漏果而言受漏果者。佛化衆生行善背惡故。緣因而發有爲果報非爲漏因者。無明業受果故（乃至）一切皆苦無明爲本（文）問。習因報因者。與成實師解何異耶。答。義疏答此問云。答。彼明一念善具二因。今明有所得善。前後相生義自是習因。感報之義是報因。此之習報竝不成佛。故法華論釋童子聚沙爲佛塔。皆得成佛者。要是發菩提心方得成佛。非謂凡夫善根。及決定聲聞善根得成佛也。中論云雖復勤精進。修行苦道若前非佛性。終不得成佛也（文）。
此釋中論文。准前後文。有所得善終不成佛云也。
    問。今習因報因。亦應一念具之。若爾。何故與成實師異耶。答。彼師於一念中有習因性。今明但取相生義說習因。非一念中習因義。又彼師習因成佛。今明不成佛故爲異也。
    又問。中論文釋涅槃佛性。何云有所得善不成佛耶。答。涅槃佛性有多門。今據道內了因佛性。明成佛義也。又論旣云若先非佛性。故知。反顯先是佛性。先是佛性者卽本有也。然疏以此證無所得者。以中道爲正因。證以無所得爲因而已。
    花玄三云。華嚴中。正法性起文云。微塵中有一經卷。經卷中廣說一切事。此卽是衆生身中有佛性。破微塵出經卷。卽是除煩惱見佛性也。佛性卽是正因。諸菩薩修行三十心十地等卽是緣因也（文）
    緣正二因。俱是佛性。竝名一乘。然佛性以正因爲宗。
一乘以緣因爲宗耳。

乘體不同事

    玄一乘義云。若究竟爲言。中道爲乘體。攝論云性乘。若就用談。萬善爲乘體。萬善之中。以般若爲體。報習兩善。所習因爲體。報因住生死不取。問。若爾。不應會人天五乘爲一乘。答曰。人天是報果。而此乘體。有習因義故會。乃是增上緣義。別而爲誰。有漏善非乘體。無漏善爲乘體。乘有二種。有漏善爲遠乘。無漏善爲近乘。乘有二種。一者動乘。二者不動乘。萬行爲動乘。如來藏佛性中道爲不動乘。初教以果爲乘。故言三車在門外。此是盡無生智果。大乘與因果爲乘。問曰。若大乘因果爲乘者。何故經言於佛果上更無說一乘法事。答曰。此約用爲言。不言乘體不至佛果（文）
　　乘有體用。若望其名者。體用俱爲體故。云就用萬善爲體也。此體用者。卽是動乘不動乘也。言萬善之中。波若爲體者。是乘主也。又般若名乘本。餘行乘末也。報習兩善者。就人天善分別之。爲顯此義故。分別有漏無漏。遠乘近乘也。二乘及地前無漏爲變易因。亦是遠乘。若菩薩習無所得義。通攝近乘。又初地上無漏爲變易三界因義。亦是遠乘。而大分論之。有所得是遠乘。無所得爲遠乘也。
    花玄四云。今菩薩所行從初發心卽行無所得觀。此是近乘。無有遠。但就無所得中。自有明晦故分近遠耳（文）
    窟中云。變易對界內名無爲。實是有爲。今亦爾感有爲生死業名爲有漏。對此有漏故。感界外生死者爲無漏。而體實是有漏（云云）
    花玄四云。乘道因果。果乘以萬德爲體。因乘以萬行爲體（文）
    又云○則般若爲本。餘行爲末○問。同是無得。六度是正體。有何本末。答。若六度同是無得者。要須般若方成無得。故般若爲本。五度爲末。大品云。鳥集須彌。同一金色雖同金色。而須彌爲本。要由須彌色乃同耳（文）
    問。乘以運出爲義。中道旣不動也。何爲乘本耶。答。
    玄一乘義云。以其不動故。能令萬善動出。亦令行者動出生死住彼涅槃。故爲乘（文）
　　花玄四引唯識論云。乘是顯載義。由眞如佛性故。出福惠等行。由福惠等行故。出佛果。佛果載出衆生（文）
    問。乘是運載義。佛果更無出義。何故爲乘耶。答。卽上文云。佛果載出衆生（文）又一乘義云。不言乘體不至佛果（文）意云。乘體至佛果也乘體者。中道正法也。
    法華遊意明經宗。出三家義。一家云。如大品云。是乘從三界出。到薩婆若中住。智度論釋此語云。乘到菩提反名種智故知。以因爲乘。勝鬘經云。於佛果上。更不說一乘法事。故知。果非乘矣（文）第二家云。此經以果爲宗。不云乘是果。第三家云。此經具以一乘因果爲宗。
    智論五十云（經）佛言。是乘於三界中出。至薩婆若中住。以不二法故（文）
    勝鬘經云。一乘道法得究竟法身。於上更無說一乘法事（文）
    窟中○云。一乘是因道。法身是果究竟（取意）
　　花玄第二釋果乘義云。虛通自在。縱任無礙。因之爲乘（文）
    法華疏云。今已出三界。何用乘爲。是故釋云可以遊戲。遊戲者適悅也（文）
    統略云。車之運動。必由於牛。大乘化物。
　　要是慈悲（文）花玄四云。果乘但有運他之義。佛旣已出。無勞更運。若縱任自在明運者。果德具有此運也（文）法華經云。今在門外。可以遊戲（云云）
    問。一乘義云。初教以果爲乘。是盡無生者。唯第四果歟。答（云云）
    問。若唯第四果。義疏見通前三果也。若通四果。何云是盡無生智耶。答。若以人從法。四果俱在明外。故通爲乘。然前三果非究竟果。煩惱未盡故。以法從人。不攝乘體歟。
    法華疏（譬喩品）然羅漢報身。實在界內。以人從法亦得。諸羅漢爲出三界外。以法從人。人在界內亦得。云羅漢在三界內也。若身法各別分別內外。兩屬初果。所得無漏。卽非三界計法。例此可知也（文）
    經言三車在門外。故知。以人從法也。此釋意。爾就一乘義取盡無生者。約煩惱盡未盡論。若論法體。四果竝出三界外。可爲門外車也。
    花玄四云○今明六度爲遠。道品爲近者。爲釋無生品經文。經文云有世間六度。出世間六度。道品但明出世不明世間。論主解此一義故。明六度爲遠道品爲近○六度雜有世出世故遠。道品純出世間故近○六度中。明通淺深。如布施。持戒。忍辱等。通於淺深。可得有雜義。道品中。明定惠。定惠深於施戒。就此一義故。六度遠。道品爲近（云云）

中邊分別論明乘有五

    一乘本（眞如佛性）二乘行（卽福惠等）三乘攝（慈悲引衆生）四乘障（二障）五乘果（佛果）

唯識論解乘有三體六義（六義略之）

    三體者。一自性（二空所顯眞如）二隨流（福惠）三至果（無上菩提）

攝論明乘有三

    一乘因。二乘緣。三乘得（義同上之）法華論意同之。

十二門論乘具四事

    一乘（諸法實相）二乘主（般若）三乘助（除般若餘一切行）四乘果（薩婆若也）
    問。偏行六度文證理證俱有。所言理者。新學菩薩於三乘教中異彼二乘所行。偏修六度行。如云菩薩聞是法疑網皆已除者。卽此人聞法華捨三知一也。言文證者。智論九十二云○六波羅蜜。是菩薩初發心道。次行四禪。八背捨。九次第定及三十七品道。但求涅槃。十八空。佛十力等微細。但爲求佛道。六波羅蜜道多爲衆生故。三十七品等但求涅槃。十八空等於涅槃中。出過聲聞辟支佛地入菩薩位道。是三種皆是生身菩薩所行。所以者何。分別諸法故。今又一切法皆是菩薩道。是法性生身菩薩所行。不見諸法有好惡。安立諸法平等相故。此中佛自說因緣。菩薩應學一切法。若一法不學。則不能得一切種智。學一切法者。用一切種門。思惟籌量修觀近遠（文）
    三車四車（三車八證四車六文）

三車八文

    一乘義云（華玄四同之）評曰。三車四車諍論紛論。由來久矣。了之則一部可通。迷之則七軸皆壅。今以八文徵之。方見此釋爲謬（文）此評四車義也。
    次文云。第一文云。如來但以一佛乘故爲衆生說法。無有餘若二若三。此文次第列三乘也。但以一佛乘者。謂佛乘爲第二也。無有餘乘若二若三者。無有緣覺爲第二聲聞爲第三。以此文詳之。則唯有三車則執四爲謬矣。○此從上數至下。豈非次第耶。○又普門品中。亦列佛乘爲初。次及緣覺。後明聲聞。與今同矣（文）
    又云。第二文尚無二乘。何況有三。大論擧況者。皆擧勝以況劣。若言第三是偏行六度菩薩者。昔二乘中佛乘爲勝。二乘爲劣（云云）
問。尚無二乘。何況於二上加三耶。凡三者於二上加。若無前二數。云何有第三耶。若爾。何故必擧勝況劣耶。答。若但破三數。不破偏行六度菩薩乘也。
    攝偏第十五云（梁）論曰。五救濟乘爲業。諸菩薩欲偏行別乘。及未定根性聲聞。能安立彼。爲修行大乘故。釋曰○諸菩薩在十信位中。修大行未堅固。多厭怖生死。慈悲衆生。心猶劣薄。喜欲捨大乘本願修小乘道。故云欲偏行別乘（乃至）安立如此大乘人。令修行大乘（文）三乘中菩薩欲退取小乘。旣欲退取故。知非一乘菩薩也。
    又云。三者。偈云。唯此一事實。餘二則非眞○第四文云。諸佛語無異。唯一無二乘。全同前矣。第五文云。但以一乘法教化諸菩薩。無聲聞弟子。此文最分明○（文）問。此文云無聲聞。不云無緣覺。云何爲證耶。答。以菩薩對聲聞。意顯大有小無也。
    又云。六者。信解品云。密遣二人。七者。化城喩品云。世間無有二乘而得滅度。唯一佛乘而得滅度耳。八者。偈云。唯有一佛乘。息處故說二。諸文甚多。略擧八證（云云）
    （三處文在此處）

四車六（文）

    又云。評曰。若但有三乘。不違八證。尋經首尾。復害六文。佛以方便力。示以三乘教。則知三乘皆是方便。又云。於一佛乘。分別說三。又云。於一乘道。隨宜說三。又諸子索三。父皆不與。又虛指門外。明有三車。諸子出門。無三可見。又三車中之一是實者。則會二歸一。不名會三歸一（文）
    明索車義云。在二乘不在菩薩。以菩薩未盡至果處故也。
    問。諸子出門不見三車。與上索車證不異如何。
    答。不說乘車是不見也。說願賜是索車也。故雖義通而兩擧耳。問。會三歸一者。非經文何爲證耶。
    答。三車家亦云爾。故且爲難歟。又惠觀序云。會三歸一乘之始也（云云）華玄二云。此序爲什所難（云云）關中舊說故。引爲難也。
    攝論云（天親造）聲聞緣覺六波羅蜜菩薩。許有煩惱可斷。佛果可得。是故爲煩惱所汚。十地菩薩行通達大智故。不爲煩惱所汚（云云）
    又淨影釋云。地前菩薩爲三乘地（取意此釋）勝鬘經此三地文也。
    答。非無偏行六度菩薩。然於三乘辨有無。但言無二乘。不言無菩薩。以總爲大乘故。若約別義。非無四乘。則於佛乘有權實。菩薩有二類也。可熟思之（已上裏書）
    問。三車四車中。以何爲正義耶。答。以三車爲正矣。一乘義云（此會方便說三與餘二非眞也）○唯一佛乘。欲引導衆生故。方便說三考實而言。唯一佛乘是實。餘二非眞。是故說三說二。種猶一意耳。假設近喩以況遠旨。以父手中唯有一菓。欲引諸子說一菓爲三菓。考實而論。唯有一菓。無二菓。是故二文無相違也○晚見法華論。釋十方佛土中。尚無二乘。何況有三。與今意同。論云。此是遮者。明無二乘涅槃。唯佛究竟無上菩提有大涅槃耳。此偈但明無有二乘。唯有佛乘。不言無偏行六度菩薩故。光宅失旨也（文）
    大義抄第四云（西大寺玄叡）汝云權實未詳其意。若體有無。都無此義。若有具不具。我亦詳之。謂昔佛乘實有。但未具足故。云佛乘爲權。未詳其意也。
    天台師破嘉祥云。何處經論。以聲聞衆而爲第三。都是妄說。通云。觀音品說此次第。又善戒經第一云。列菩薩緣覺聲聞。如次爲利中鈍。又華嚴三十五。如來惠光先照菩薩。次緣覺。後聲聞。又南岳大師菩薩爲第一。緣覺第二。聲聞第三（見譬喩品疏）天台文句（第四卷也）旣謗其祖匠乎（取意）
今私更助顯卽引證云天親涅槃論并十住婆娑見之。
    十住毘婆娑十二云。一者佛乘。二者辟支佛乘。三者聲聞乘（云云）
    天親涅槃論云。第二第三乘法。名之爲濁（等文）已上二文證次第也。
    寶性論第三云。一者大乘。二者中乘。三者小乘（文）
    又法華論云。方便品五門示現。破二明一（文）
　　生公疏云。若二若三。二第二乘也。三第三乘。亦應無第一。第一不乖所以大。故不無之。旣無二三。一亦去矣（文）
一亦去矣者。非三非一中道也。
    義疏云○對昔與偏故。今明等賜故。下文云。不令有人獨得滅度。皆以如來滅度而滅度之。卽其證已（等文）昔以大車但賜菩薩。故名偏賜。方今以大車等賜諸子。其意明也。問。涅槃論云。聲聞緣覺六波羅蜜菩薩計有煩惱可斷佛果可得。是故爲煩惱所汚。十地菩薩行通達大智（云云）又淨影釋云。地前菩薩爲三乘地菩薩。又云。無三乘別教中權大故云無三（云云）若爾。四乘義何捨之耶。答。涅槃論。且以地前望地上。爲煩惱所染。非云如二乘所趣是別也。
    問。嘉祥御意。唯三車義歟。答（云云）
    化城品疏云（新舊二疏同耳）問。三車中。大車爲是實爲是權也。答。具有二義。若道理無二唯有一者。則二是方便。一是眞實○二者云○脫珍御服著弊垢衣。以是方便得近其子。此之佛乘亦是方便。所以然者。無有從凡夫身於道樹下始得成聖。爲二乘故。方便示現也（文）今見此文。具用二義。然正以道理有無爲經大宗而已。宜善思之。
    統略下云。三車明義與樹王佛其義不同。三車通是諸佛立出世乘之大意。出世唯有三乘。三外更無乘（云云）大車總喩三身。及正喩法身。釋可具見之。
    遊意（法華）云。問。今明一乘。爲是三中一。爲是三外有一耶。答。此經始終。具有二義。一者猶是三中一（云云）二者一乘非是三中之一。如信解品說。長者以方便力蜜遣二人。卽以二乘爲方便。脫珍御服。著弊垢衣。方便附近子語令勤作。卽佛乘亦是方便。則知三乘竝是方便。今明一乘是眞實故。知一乘非是三乘中之佛乘也（云云）
    又卽會方便說三與二乘是方便云。如人手內實有一菓方便言三菓（云云）如一乘義釋也。
    問。旣云今一乘非三中一。何故不言四車耶。答。統略云。立出世乘之大意。唯有三乘（云云）又云。昔樹王佛。別爲二乘人起之（云云）此釋是三車之要節也。

三論玄疏文義要第六（終）


三論玄疏文義要第七

    九菩薩地位義（略廣）

十信不同。
退不退義。
眞悟十地（初發心時便成正覺）
無生忍位。
五十二位名（大乘七賢華嚴幾位）
修行時量（何以入僧祇三祇配位）
等覺地。
僧祇數有異說。
三祇劫劫量（僧祇數善行僧祇）
速疾成佛有無（超劫大頓悟小頓悟）
有爲般若。
四依位分（得義多少）
三種意生身（同異有有生死）
大力菩薩（初地反易）
爲物反易（白報反易爲物反易）
斷惑分齊。

菩薩地位義

    問。今宗家意。何建立菩薩地位耶。答。形勢非一（云云）法華疏第一云。但菩薩略廣二位。略說則十四賢聖。廣說五十一位。十四賢聖者。外凡及內凡三賢并十地也。廣說五十一位者。十信十住十行十迴向十地等覺地。妙覺屬佛。非菩薩地攝也（文）此中。外凡卽十信位。內凡三賢卽十住十行十迴向也。
    問。何故十信名外凡。三賢名內凡乎。答。論內外略有二種。一約邪正以分內外。謂內道。外道二約大乘信望理爲內外。就大乘中。一念信無生爲內。未信爲外。又五根立者名內。未立者名外。又十信未入無所得名外。十信已上無所得心發方名內也。今此中。正約有得無得。以分內外。雖初發心亦學大乘無所得心。而未明了。數數退進。猶名有得。爲外凡也。

裏書云

    正位十信者。雖信無生。而未明了故。名內外凡也（已上裏書）
    名玄四。釋般若大義中云。五十二位大賢聖位。皆在般若藏中（云云）

裏書云

    依此文意者。於正位十信者。信無生雖未明了。學無生之一邊之故。且名內凡也（已上裏書）
    玄佛性義云○然由來亦言有理內外凡夫及內道外道。故信等五根未立者理外行心名外凡夫。五根立者。理內行心名內凡夫。故言理內行心理外行心。旣有此語。亦卽是理內外義。但舊師等不甚分明。作此名數耳。經言。復次道有二種。一外二內。外道道者。無常無樂。內道道者。有常有樂。菩提解脫亦復如是。聲聞菩提無常無樂。諸佛菩薩所有菩提常樂我淨。解脫亦然也○又若言一切諸法有生滅者。皆是理外。悉屬外道。若一切法無生滅者。皆是理內。卽屬內道。故今明發心悟不生不滅。如般若中所辨。名爲內道也。分理內外竟（文）
    理內外義。是此宗一科大義也。見淨名玄（云云）
    又八科章有義目而闕文。
    仁王般若云（受持品）習忍以前。行十善菩薩。有退有進。譬如輕毛隨風東西。○雖以十千劫行十正道（等文。起信論云經萬劫。與此同）
    疏云。此心前外凡十信（云云）又云。善趣見理未明。數數退大住小乘。似彼輕毛隨風動。不能正住（文）又云○明十千劫有所得心行十正道亦不得進位也○發無所得心。入習忍位也（文）

裏書云

    見疏意。今習忍以前者。習忍配十住故。以前者不限仰學十善歟。與上卷意別也。上卷意者。習種性當十信位釋。下卷意者。習種性配十住也。
十信亦名十善位。亦名輕毛。亦名假名菩薩。名字菩薩。信根菩薩也。十住（華嚴）亦名習種姓。亦名十解（若依仁王十住台爲性種。十善後別有十信。見後之瓔珞同仁王。見疏意也）十行亦名性種性。十迴向亦名道種性（云云）
    四論玄第五卷（均正師）釋瓔珞淨目天子。法才王子。舍利弗不能入七住云。今謂十住前得二諦空位中退也。又本業經云。退入外道。起大邪見。及作五逆等。豈非初發心前具縛凡夫菩薩汎明之也。若得中假十信位與三十心及初地已上。更造大邪見等。無有是處（文）
    又云。今無得意。開則有六位。一學無得凡夫位乘。二假十信位乘。三初發心中十信位乘。四相似乘位。卽此心也。五從初地已上。至金剛心眞乘位。六佛果是果位乘（文）
    今案。此均師意。初凡夫位退。第二第三中假十信卽不退也。又嘉祥意。十善菩薩有退。習種之十信卽不退也（見下文）十住。十行。仁王合爲性種故。前習種只是十信。華嚴此名賢首。當仁王習種。非輕毛十信位也。
    仁王疏云（散華品）此經性種在十解十行。依華嚴十住爲習種。十行爲性種。依華嚴十解爲十住。一名發心住（乃至）灌頂住行者。一名歡喜行（乃至）十名眞實行（文）問。依仁王經。亦應云十住爲習種。十行爲性種。同華嚴經。依何文理十住十行合爲後性種耶。答（見後文也）
    仁王云。（散花品）初發相信恒河沙衆生。修行伏忍。於三寶中生習種姓十信。信心。精進○念心。惠心。定心。施心。戒心。護心。願心。迴向心。是爲菩薩能少分化衆生。已超過二乘一切善地（文）
    仁王經疏云。此經中。十解爲習種。十行爲性種。在十解十行。依華嚴。十住爲習種。十行爲性種。依華嚴。十住一名發心住（乃至）十灌頂住。十行者一名歡喜行（乃至）十名眞實行（文）
任經文并今疏文者。今經習種。性種。道種。如次可云華嚴十住。十行。十迴向。勘多悉之。
    仁王經云。十善菩薩發大心。長別三界苦輪海。中下品善粟散王。上品十善鐵輪王。習種銅輪二天下。銀輪三天。性種性道種堅德轉輪王（文已上以或本書加之）
    華嚴云。賢首位中。得海印等塵數三昧。於十方界能現八相。卽當此位也。涅槃疏第七云。如華嚴所明。十住初心。便能八相成道（文）此明華嚴賢首爲十住初心也。

裏書云

    瓔珞經賢聖名字品列十信。以不退心爲第六。而不說施心（矣）又以念爲第二。精進爲第三。又後四云迴向。護。戒。願。仁王云戒。護。願。迴向也。
    信解品疏云。所言十信者。信進。念。定。惠。五根爲五。第六不退心。第七迴向心。第八戒心。第九護心。第十願心（云云）（已上）
    又仁王偈云。伏忍聖胎三十人。十信十止十堅心（文）十止者。當華嚴十住及十行。今合爲十止也。
    十止者。經云。四意止。身受心法。三意止。慈施惠。三意止。過去因忍。現在因果忍。未來果忍也（此十二因緣起觀也）
    疏云。解云。無量恒河沙世界人天二乘。修行種種功德。聚集作一分。與信心菩薩等也（乃至）十信忍超過二乘地者。此是大乘之解。故過二乘（文）
    法華遊意。合珍云。大乘義章依法散經云此心前有二種十信。而立假十信。中十信矣。嘉祥師意。三十心前但有十信。都不言假之與中也（云云）（三乘位數云。三論有二師。均僧正分六十二位。謂假十信中十信云云。嘉祥但有五十二位云云）

退不退事

    問。付位行念三不退。且菩薩何位得位不退耶。答。十信第六心。或十住第七心（云云）
    法華疏第一云。舊明三種不退。二位不退。二行不退。三念不退。釋三不退。凡有四說。○（第四說三上加證不退爲第一。更可見文之）今謂。經論不同。難可詳會。本業瓔珞經云。十住第六住。猶退作五逆。況復二乘。而十信第六信名爲不退心。則知六信以上便是不退。地持論云。種性菩薩或進或退。則與本業大意略同。然多是外凡。第六心免位退也。所以知然者。十信中。前五則是五根不立。第六稱不退心。五根旣立故。復得不退。則知。六心以上無有退也。又經言。十信菩薩十千劫行道。攝大乘論明阿僧祇劫修行。而舍利弗六十劫行道。六心中退者。此則是仰學六信。猶未證六信也。而瓔珞經言六住退者。龍樹釋此語云。欲怖地前菩薩令速入初地故云退耳。其實不退（文）
    自今謂經論不同至大意略同者。經論各自相違。初擧瓔珞二文相違。一者六住退。二者六信不退。彼經列十信。名第六爲不退信。

裏書

    涅槃疏十七云。但解六位不同。開善等門宗解云。是三十心前第六心。名爲六住。第七心卽不退。此於六住。隣於七住。當得於七住故。云爲六住說。得醫藥不得。悉皆自差也。今明六心是退。如舍利弗等等竝退。此心旣是退位。若遇善知識卽不退。若不遇卽退。作闡提犯五逆等。何得言定差。故亦不可（云云）
    三乘位數云。十信七心以上免位退。或云六心以上是不退也（云云）（已上裏書）
    本業瓔珞經上云。如上目天子。法才王子。舍利弗等。欲入第七住。其中値惡因緣故。退入凡夫不善惡中（文）地持論。或進或退者。擧論二說。或進者。謂或說不退也。或退者。退進不定。且擧退一邊故。云與本業略同也。
    地持論第三云。無種性處。人善趣成就。數退數進。有種性處。成就無有退失數數增進（文）十住不退（文）
    又第一云。種性菩薩白淨之法。不現在前。或生惡道（略抄）
    又云。種性菩薩無善友等四法故。不能得成就無上菩提。若得此四法疾得菩提（取意）
    疏然多是外凡第六心旣位退也等者。自下有二釋。此初釋也。謂約多分云十信六心不退。意顯少分十住亦有退。又經言十信云下。第二釋也。十信六心以上實不退。而教中說退。是方便說。謂令地前菩薩生恐怖心故作是說。然非全無事也。然者指何事說六住退耶。謂身子六心退故。假說六住也。六心者是六信。此是仰學六信。非正得入六信耳。言仰學六信者。正在第五信。仰修六信也。以第五信是退位故。退作惡人也。今更案云。仰學六信。非必次第在第五信。但可云善趣初心仰學十信。於仰學十信中。第六心也（如云有相十地等也。又淨影釋云。善趣位中。後十二住等也。若爾亦可云仰學六住。然約自分中故。云仰學十信也）所以知非第七住者。十信位長萬劫。或僧祇劫。過此應入七住。然身子唯六十劫行故非七住。但是十信也。十信中非六信者。還用不退心名也。又優婆塞經一云。舍利弗等六萬劫退。未得解脫分法（取意）此約小劫歟。旣云未得解脫分。明知非入十住也。

裏書云

後曰。案云。以十信位經一萬劫。及說經僧祇證。身子六十劫。非第六信也。此義雖理未詳。而能契文相耳。先案云。十信經一萬劫得入十信而身子六十劫行道證。知未得六住也。然言猶未證六信者。六信猶未得之。況六住哉。此義雖分明。然小不順文矣。又人云。正在第五信仰修第六信者。今難云。六十劫何至第五信乎。若言初時短後時長者。何妨六十劫至第六信。自七心後經一萬劫乎。大師何故以一萬劫久證非得第六心乎（已上裏書云）
    大論第十二說。舍利弗六十劫中行菩薩道。欲度布施。何時由乞眼人退趣小乘（取意）統略上云。瓔珞經二文解。一云。十信中第六信。名不退心。免於位退。次文云。十住第六住猶退。第七住不退。二文相違。今以兩義融會。一約利鈍。二就權實（乃至）故龍樹十住婆娑云。言十住退者。爲怖地前菩薩（等文有別本云。十地婆娑也）
    此中二釋與疏兩解大同也。初約利鈍。疏初釋云。多分不退。此卽許實有退者。就疏意此位多分不退。多分者。若不過施勝退。緣時不退。或多人不退。最鈍根者有退。如此等義不的指示。直云多分。統略約二根性分明指示。後約權實者。有權化人現有退。疏云。方便說有退。此二處釋。俱明實不退也。
    統略釋化城品云。一者十住中有利根人卽不退。二者鈍根人則退。十信亦爾。但十信據初明退不退。十住約終辨退不退（文）此與上文初解同也
意云。十信前五心。利鈍俱退。十住七心已上。利鈍俱不退也。六信已上六住已還。鈍退利不退。故云十信亦爾。以五信爲退。以六信爲不退。約初明退不退一對。此約利根。以六住爲退。以七住爲不退者。約終明一對。此約鈍根也。
承說云。示鈍有退故。二釋猶一義耳（此且一時之義勢也。亦不退二釋別耳）
十住毘婆娑。爲怖地前者。今考多本不得此文。有勤學之輩。更可考之（起信論說。信成就有退墮惡趣者。非其實退○恐怖令使發勇猛故云云）

裏書云

    十住婆娑第三卷（阿惟越致品之次有易行品）易行品初文云。問曰。至阿惟越致地者。行諸難行久乃可得。或墮聲聞辟支佛地。若爾者是大衰患。（乃至）菩薩亦如是。若於聲聞地及辟支佛地。應生大怖畏。○答曰○若人發願欲求菩提未得阿惟越致。於其中間應不惜身命。晝夜精進如救頭燃（云云）（此文雖似今所引。而不分明耳）（已上裏書）
    法華玄略述云。迴小人斷四住。或初入十住不退。直往未斷故退（取意）
    又云。十信六心已上位不退。今意七心已上也。十住斷結經云。身子自云。我昔在坏器時。從一住至五住退。復至六住。如是經歷六十劫中。竟不能到不退。卽十信六心退。未至七心不退位（取意）
    何引六住退證六信退乎。此存別義也。然經言住者。於信說住名而已。
    涅槃疏十七云。開善門宗云。六住者。此心前第六心。名爲六住。第七心卽不退。此於六住隣於七住不退。○今明六心是退。如舍利弗等竝退。此心旣是退位。若遇善知識卽不退。若不遇卽作闡提。犯五逆等。何言定差（文）
    三乘位數云。十信七心已上免位退。或云。六心已上是不退也（云云）
    問。言六信不退者。付何十信耶。若就仁王所說。外凡十信歟。當無所得習種性十信歟。答（云云）
    問。若十善輕毛十信者。何越無所得十信對十住論退不退耶。若習種性十信者。仁王瓔珞同明外凡十信故仁王疏引瓔珞經十信。明輕毛十信輪王小王勝生。故知。瓔珞十信。卽仁王十善輕毛菩薩也。次卽有十住也。爾者何可定耶。答。外凡十善位也。而瓔珞十住在輕毛次。此卽無得十信。當華嚴賢首位也。此以十信亦名十住。未華嚴十住位也（更思決之）
    維摩疏一云。一位不退。謂不退爲二乘。或云外凡七心。或云十住七心（文）（此文十信七心不退也）
問。菩薩何位得行不退念不退乎。答。七地行不退。八地念不退也。
    法華論疏中云。八地以上免於三退（云云）
    法華略述五云。七地爲行不退。八地爲念不退（云云）
    論疏上云。第八地不退者。論云。下功用不能動。此是行不退。論云。上無相行不能動。謂念不退（取意）
    此中下功用者。前六地有相有功用位。上無相行者。七地無相有功用也。此卽七地望前六地。以爲上也。若望八地猶可名下。此就八地。論所離也。
    瓔珞經上卷云。進入初地法流水中。名摩訶薩聖種性（云云）
    淨影義章。八地以上名法流水也。
    已上且付法華疏廣略二位。問答之。
    大論四十一云。於柔順忍。毎生忍中間。所有法名頂。住是頂上。直趣佛道。不復畏墮。譬如聲聞法中。懦忍中間名爲頂法。問曰。若得頂不墮。今云何言頂墮。
    答曰。垂近應得而先者名爲墮。得頂者。智慧安隱。則不畏墮。譬如山頂更得到頂則不畏墮。未到之間。傾危畏墮（乃至）亦名無生法忍（文）
華嚴涅槃所說不同事
    大乘玄佛性義云。一師云。因果本來不二。乃是無二無不二故。名爲不二。雖復不二。而開因果二。菩提心爲因。佛則是果。此是一重開也。又明果不可頓階。所以因中開爲十地。此是第二重開也。如是於一一地中或便開爲三（乃至）四。如初地先開爲十迴向（乃至）十信等。斯則初地爲始。十地爲終（文）（此釋涅槃十地菩薩但見其終也）
    此意。則十地與菩提心開合總別爲異。故知。以初地爲發菩提心初也故以初地爲發菩提心。發卽初義也（起信論爲證發心。也。是眞發心而）然地前三十心。是初地方便。亦屬初地。或廢而不論。或兼通。而開爲五十一地等也。此中正意。以初地爲發菩提心也。
    又云（次上文）○但華嚴經云初發心時便成正覺。若如此者。初發心時。卽見佛性。故一師云。涅槃所明十地。應是地前。未得眞悟菩薩故。見性不明。而華嚴所明十地。從佛智慧出。此是眞悟菩薩故。云初發心時便成正覺。但地論師據行位判。行通位別。涅槃辨位別義故。菩薩位智猶未極故。十地菩薩見性不明。九地猶未見。華嚴明行通義故。云初發心時便成正覺也（文）（此釋十地惠眼見不了。佛眼見了了也。或言。十住見如羅穀。九住以還未見佛性等也）
    此中。云一師者。仙光院云。一師者。興皇朗和尚也。華嚴云初發心時便成正覺。及涅槃經十地見終是眞悟菩薩。涅槃說。十地見佛性未了者。此是地前未得眞悟菩薩也。問。未得眞悟十地。或言十住者。是何位乎。爲近眞悟十地歟（十四向）爲初十解位歟答（云云）且云。十行以前十解之十住也。一云。地前菩薩學十地。未的明何位故難定也。

裏書云

    玄涅槃義辨正義云。今時一師。毎以涅槃經爲證（云云）
    問。何故稱一師耶。答。成者麟角故云爾歟。又是一家之師。故云一師歟。或云一家相傳等也。
    中論法品疏云。一師相承（云云）智光疏記釋此文云。一師者。古舊三論師等（云云）此釋非興皇矣（已上裏書）
    方便品疏云。十地經云。如是十地義。諸佛之根本。卽十地爲本。佛爲其末。又言。如是十地義。從佛智慧出。卽佛爲本。十地爲末（文）大品疏第六有文也。
    仁王云。於此經中起一念信。○超百劫千劫十地等功德（文）
    疏中云。文○言一念信超十地者。一念無所得波若信。勝有所得百千劫修行十地功德也（文）
    准此釋文。於眞悟十地之前。別有有所得十地。若以初地眞無所得解論一念無所得者。則應地前並爲有得。若以地前學無所得爲無者。更有有所得十地行也。
問。若依後義。實有百千劫中。但修有所得十地者耶。答。初發心十善輕毛位中。多於有所得中行者可有也。或於有所得心修十地行。於此假說百劫千劫。以爲挍量。若存此義。有所得十地。其事是有。但百千劫是假耳。
    問。華嚴經說初發心時便成正覺。爾者指何位云初發心耶。答。初歡喜地名初發心也（又五種菩提中。發心菩提卽十信位等也）問。何故初地名初發心便成正覺乎。答。十地是眞悟菩薩也。初地是眞悟之始故。云初發心也。從佛智慧出。得佛智慧故。云成正覺也。問。旣云初發心。卽顯未究竟。何云便成正覺耶。答。成正覺卽非初心。爾者二義相拒。不可更容乎。次若得佛智慧。應是入佛智慧。何云從佛智慧出耶。答。無階之階級。初後宛然。階級之無階。發心卽佛。此則因果一異。無有相隔也。言從佛智慧出者。於佛智慧有十種別。卽此十種分爲十地。十地具足。便名爲佛故。十地者。從佛智慧而開出也（是故十地經有海十相喩佛果十地也）問。此義猶難了。何故云無階級之階級乎。答。於一無生正觀。而有十地別故。云無階級之階級也。問。旣一無生正觀。何有十地等別耶。答。總是一無得正觀。而有十種別也。謂十波羅蜜行。十眞如法等。又約教門有階漸。約證門卽無差別。又無二無不二故爾。謂無二故。卽成正覺。無不二故。猶是初心也。問。若論階級時。有明昧耶。若有者還同涅槃經所明十地見性不明義也。何以彼爲十地前未得眞悟。此爲眞悟乎。若全與佛同無明昧者。直是無差別。便廢差別義耶。
    答。章云。果不可頓階。所以因中開爲十地（云云）此是階級之謂也。此有二義。一云有明昧。若無明昧別。卽眞悟全無十地。何云不可頓階。旣有眞悟十地。則眞悟有明昧。然涅槃經云未得佛眼見不了故。判爲地前。華嚴經說便成正覺覺知眞實。判爲眞悟十地也。二云無有明昧。但約總別耳。
義猶未盡。對二經意直善思之。
    問。勝鬘寶窟中卷。依涅槃大品。從初發心卽行無所得。爲攝受正法（取意略抄）淨名玄第一。依涅槃經發心畢竟二無別之文云。自外凡十信位。皆入不二法門。不二卽是無生異名也。又山門相承義云。初發心已來。卽二諦並觀。故知。地前初發心。亦與佛果無別義者有也。今至初發心時便成正覺之文。何唯云眞悟十地乎。答（云云）
    今且云。發心畢竟二不別文。與初發心時便成正覺文。釋之各別也。涅槃文爲外凡初發心。華嚴文爲眞悟初地。專有其意。謂涅槃一具文云。自未得度。先度他（云云）眞約悲願論無二義。華嚴云。便成正覺。知一切法眞性（取意）明得佛義。故云眞悟也。若更再尋亦得。二文意同故。華嚴此文在初發心品。此品則在十住法門之中。故知。非必是初地也。難云。若爾。何興皇和尚。釋非地前耶。答。此猶爲難故。可云初發心時便成正覺者。專在初地。初地以上。正觀現前。得無生故。名聖位故。然於十住法門中說者。此心皆是初地方便故。修初地德故。擧初地德以顯十住而已。
    百論序疏。證從十信初。皆是無想云。涅槃經云。發心畢竟二不別。如是二心先心難。華嚴云。初發心時卽是佛故（云云）
    華嚴（六十經）梵行品云（十住品次。初發心品之前也）初發心時。便成正覺。知一切法眞實之性。具足惠身。不由他悟（文）第九卷。
    法華論云○（乃至）一生得阿耨○菩提者。謂證初地菩提故（云云）
    玄教迹義云○今謂。從初發心則學無生習於並觀故。涅槃云。發心畢竟二不別（云云）（雲昧師初地竝。什肇云七地竝。成論師云八地竝。今義初心竝也）
    法華玄四云。然從初發心則學不二觀故。從初發心皆是一體乘。則一念具足萬行。故云發心畢竟二不別。但約此觀明晦故。開一體異體耳（文）（一念具萬行。萬行不二名一體也。次上云與般若相應不二觀云云）
    中論疏第二云○若心無生則無所依。離一切縛。卽便得中道故。五十二賢聖。皆就無生觀內分其階級。初信諸法本性無生故名十信。稍折伏生心。令不起動念故。名爲伏忍。卽三十心人。以折伏生心不起動念。則無生稍明。順諸法無生。不順於生名爲順忍。初地至六地也。生心動念不復現前。無生現前故。名無生忍。七地至九地也。生心動念。畢竟寂滅。無生妙悟。了了分明。故稱寂滅忍。卽十地等覺妙覺也。以階級無階級。唯一無生觀。無階級階級故。有五十二位不同（文）
    此文且約五忍故。等覺妙覺合爲一種妙悟分明也。若約因果亦有明晦差別不同也。
    次文云。所以五十二位並作無生觀者。良由二諦本來無生故。因二諦無生發無觀。如涅槃云。十二因緣不生不滅。能生觀智。則知。八不是五十二賢聖之根本也（文）二諦無生者。世諦因緣假生。涅槃非性滅故無生滅。眞諦者假生宛然。卽不生故。云二諦本來無生也。

裏書云

    高野大師十住心論云。階級無階級。不障一念成覺（云云）已上裏書。
    又四論玄十地義云。一家自有頓漸悟義。藏師云。從凡入聖。必是漸入。無有頓悟。而經云頓斷者。應迹引接論之也。諸師多云有頓漸悟義。隨人意提之。而大乘無所得宗意。應如諸法師釋。但難明也。鈍根薄福學有相善。比丘不信（文）
    四論玄十地義云故華嚴經云。初發心菩薩。卽三世如來等。菩薩頭陀經云。前念出家。後念成道。又云。直是最上利根菩薩。一了悟解。初發心時。便成正覺。不由次第。等覺。妙覺。前念爲因。後爲果。金剛聖體種智現前。涅槃城中證究竟果（云云）
    又云。故知此菩薩無階差別十地也（云云）（此明初地證與佛無異也）
    又引大品二十二云。一念相應惠。斷無量煩惱及習成佛（乃至）但諸佛爲緣。漸頓方便開耳（云云）
    大論九十四云。菩薩法亦是佛法。若知一切種。是得一切種智。斷煩惱習。菩薩當得是法。佛以一念相應惠知一切法已。得阿耨○菩提（云云）
    維摩疏四云。一念知一切法。是道場。成就一切智。故二乘法以此四心成道。大乘中唯以一念則豁然大悟。具一切智（文）
    一義云。四金剛頂。皆名爲伏故。約頓斷爲一念也。一義云。許最上利根之頓悟歟。一義云。一念正觀爲道場故。卽是階級之無階級也。一云解惑相對。謂迷爲一念悟爲一念也（已上裏）
    問五十二位者何等耶。答。十信。十住。十行。十迴向。十地。等覺。妙覺也。問。爾者依何經論立五十二位乎。答（云云）
    法華玄第五云。華嚴。瓔珞。仁王。攝大乘論。十七地論。五凡夫論等。皆有五十二位。則地前有四十心。初卽是十信。十信一阿僧祇行。行始乃得之○又大集經分明辨四十心。此如何。次有四等六度。復有十信（文）
    瓔珞賢聖名字品云。四十二賢聖名門。決定了義（云云）又云。十賢名門。所謂初發心住。未上住前。有十心名字菩薩（云云）
    略述四云。大集四十心者。地前三十心加十地行之四等六度。此乃在十地前十迴向後（文）

大乘有七賢事

    仁王疏上云。一初發心人。二有相行人。三無相行人。四方便行人。五習種性。六性種性。七道種性。此七在地前調心順名爲七賢（文）（習種前有四人者應是十信之差別也）
    問。華嚴經中。於大乘說幾位耶。答五十二位（云云）
    問。考彼經。但說十住。十行。十迴向。十地。佛果功德。不別說十信位。何云五十二位耶（又等覺可尋之）答。彼經總說賢首位在十住前。故云三十心外更有初發心之信位也。然准餘經。具分十信爲五十二位也（賢首者。說人名也。見經文。雖無賢首位名。然於初發心與說人名。本從所得法門立說人名故耳）
    賢首菩薩品（第八奧第七第八端）文殊問賢首答（四論玄以文殊爲十信說人也。有其謂矣。第二會說主故也可見經文）
    菩薩於生死。最初發心時。一向求菩提。堅固不可說。彼一念功德。深廣無邊際。如來分別說。窮劫猶不盡（等文）
    若爲諸佛常護念。以佛功德自莊嚴。若佛功德自莊嚴。卽得無量功德身。若得無量功德身。其身顯曜如金山。若身顯曜如金山。具足衆相三十二（等文）（已上第六）若彼一切衆生類。一念之中悉知心。其人生死永無餘。寂滅一切煩惱患。法身功德智慧具。深解一切諸法實。十地十種自在力。皆悉究竟勝解脫（等文）或有剎土無有佛。於彼示現成正覺。或有剎土無有法。於彼示現說法藏。於彼十方世界中念念示現成佛道（文）
    一切自在難思議。華嚴三昧勢力故。入微塵數諸三昧。一三昧生塵等定（等文）（已上第七如是等廣說信位功德須見之）
    涅槃疏第七云。如華嚴所明十住初心。便能八相成道。乃至今時所判十信初心。去是初依位（云云）
    此文有二料簡。一云。十住初心開爲十信故。卽證十信位也。二云。華嚴所說十住初心爲賢首位。但以義勢兼取十信。非以十信爲十住初心也。又更一義云。華嚴賢首當仁王經十住故爾。謂且取初義。
    淨影云。於賢首位中。得海印等塵數三昧。於十方界。八相作佛。卽以此證此位斷無明住地也。
    仁王云。十善菩薩發大心長別三界苦輪海（云云）
    疏中卷云。言十善菩薩。是卽第一頌。外凡夫發一念菩提心。破無始有輪故。云長別三界苦輪海也。十信菩薩。雖未出三界。已發大心。求出三界。已能離三惡道。文總言長別也（文）（恐可准此釋論賢首位功德歟。又華嚴十信。仁王習種性故。其位行甚深也。後義爲正也）
    四論玄（第五卷十地義）云。汎論經與十信三十心十地名數出處不同也。今依華嚴。瓔珞。兩大經明之也（云云）
    又云。次賢首品明實行之信。此兩品中明菩薩十信行心意。如集善根之行（文）
    華嚴第二會初云（名號品文殊說）時諸菩薩咸作是念。唯願世尊哀愍我等。隨所志樂示現佛剎（乃至）菩薩十住。十行。十迴向。十藏。十地。十願。十定。十自在。十頂菩薩隨喜心。不斷如來性（云云）（十藏十願等。唯在位中行。非別位也）
    四論玄又云。第一明十信。亦名十發心也。瓔珞經云。一信心。二念。三精進心。四定心。五惠心。六不退心。七迴向心。八護心。九願心。十戒心也（文）（又依發心菩薩經列十信名如文。今者瓔珞經賢聖名字品云。名字菩薩常信十心。所謂信心。念心。精進心。惠心。定心。不退心。迴向心。護心。戒心願心。文）
    又云。此十信行。一家判云。有二種十信。一約假用明十信。二就中假明十信。卽是正入菩薩位明十信也。假十信者。如法華經第一卷云。爲聲聞說四諦法。爲緣覺說十二因緣。爲菩薩說六波羅蜜（乃至）故一家相傳云。偏行六度。卽是假用。明六波羅蜜亦得。是相善有所得行（等文）
    又云。次三十心。花嚴瓔珞。初十位中十行後十迴向。仁王卽此名十信十止十堅心也（略取意）
    仁王疏下云。瓔珞經明有六名。在性名習種性（乃至）問云。何名十信。答。一名發心住。二治地住。三修行住。四生貫住。五方便具足住。六正心住。七不退住。八童眞住。九法王子住。十灌頂住也（文）
    又云○一歡喜行。二饒益行。三無嗔恨行。四無盡行。五離癡亂行。六善現行。七無著行。八尊重行。九善法行。十眞實行也（文）（四論玄。依瓔珞經出之。而云華嚴及菩提心經所并異也云云）
    又云。十迴向者。一離衆生相迴向。二不壞迴向。三等一切佛迴向。四至一切處迴向。五無盡功德藏迴向。六平等善根迴向。七等觀衆生迴向。八如相迴向。九無縛解脫迴向。十法界無礙迴向也（文）

言十地者

    一歡喜地（亦名善覺地。亦名童子地。亦名離欲地。亦名初不動地。亦名勝惡魔地。離五怖過一乘魔也。依涅槃經。無畏地也）
    二離垢地（亦名觀達忍。亦名度黑暗。亦名無畏地。亦名滿足也）
    三明地（亦名惠忍。亦名度邊地。大論四十九云有光地）
    四炎地（亦名炎惠忍。亦名爾炎聖覺菩薩。爾炎此名智母。覺生故名智母也。又約喩說名炎地卽釋爾炎名也。瓔珞名須陀涅。大論云增曜地）
    五難勝地（亦名勝惠忍。亦名勝達菩薩。瓔珞名斯陀含）
    六現前地（亦名現法忍。亦名常現眞實也。瓔珞名阿那含。大論三十九云現在地）
    七遠行地（亦名遠達忍。亦名玄達菩薩。瓔珞名阿羅漢。大論名等定惠地。第五十卷也。又云深入地）
    八不動地（亦名等觀忍。亦名等覺菩薩）
    九善惠地（亦名惠光忍。住婆伽梵位。此名世尊。亦名破淨地。大論云善相地）
    十法雲地（亦名寂滅忍。亦名觀佛名。亦名灌頂菩薩。亦名無垢地。亦名菩薩最上住）

攝大乘論明五十二位者

    攝論第十一云。行願行地人。滿一阿僧祇劫（乃至）乃至十地滿第三阿僧祇劫。釋曰○願樂行人。自有四種。謂十信。十解。十行。十迴向。爲菩薩聖道。有四種方便（文）

十七地論五凡夫論者

    貞元錄（第二十四卷）云。十七地論五卷。梁眞諦譯。
    右與瑜伽論同本異譯。旣闕其本。十七地中。未知與何地相應（云云）
    續高傳一云。適得五卷。而國難未靜。側附通傳（云云）大師引彼論云。說五十二位也。然後代錄以爲闕本耳。五凡夫論者。貞元錄第二十八入僞妄亂眞部也。此論一卷。隋開皇十四年所撰衆經錄內僞八十餘部之一也。今雖引之。非必爲定量矣（五凡夫論未見之。但有大丈夫論二卷。提婆菩薩造。涼道泰譯。更可考之）
    梁攝論第十一釋云。不了義經云。廣說如十七地論（文）（已上裏書）

修行時分事

    問。菩薩自初發心經幾劫數成佛。答。經三阿僧祇劫而成佛也。問。依何文云經三阿僧祇耶。答。依智論。攝論。及地持論等也（起信論。亦明三大僧祇）
    寶窟上卷云。智度論述小乘義云○前三僧祇行。有漏六波羅蜜。後九十一劫。種相好業。龍樹破其行有漏六波羅蜜。及百劫種相好業。不破其三僧祇。當知三僧祇。此通大小乘爲定數通名（文）（大論文。如下引之）

裏書

    玄論十云。問。攝大乘論。旣言一地經三僧祇劫行（云云）何一聞從八生卽至四生耶答。彼論明地地三僧祇劫。此據其極久者耳。復有超生義。則不定。如釋迦之超彌勒等也（文）
    問。此對三祇以三十三僧祇爲長歟。答。不爾。與三祇同。而對超劫者以明長也。
    （已上裏書）
    問。菩薩自何位入僧祇劫耶。答（云云）
    統略中卷云。如攝論。十信初心。入初阿僧祇劫。地持中。明種性菩薩上根者入僧祇。軟根者不在數中。此二論明位有前後。此二就直往人也（文）
    攝大乘論第十一云（梁眞諦譯）○行願行地人。滿一阿僧祇劫。行清淨意行人。行有相行人。行無相行人。於六地（乃至）七地滿第二阿僧祇劫。從此後。無功用行人（乃至）十地。滿第三阿僧祇劫。釋曰○願樂行人。自有四種。謂十信。十解。十行。十迴向。爲菩薩聖道。有四種方便（云云）
    此論十五卷。無著本。天親釋。願行地人爲初僧祇。於中以十信爲初。故知。此論從十信位入僧祇也。
    統略云（信解品）依攝論僧祇劫行。行十信始成（云云）
    華玄五云。十信一僧祇行。行始乃得之（云云）
    地持論第九云。初阿僧祇。解行住過。得歡喜地。第二阿僧祇。第七地過。入八地。第三僧祇。第九地過。入第十地（取意略抄）
    又云。彼一一住億百千劫多成就。軟根者不在數中（云云）此論明十三住。最後是佛果。前十二是菩薩。於十二住中。地前有二。謂種性及解行也。十地卽爲十故十二也。淨影義記釋云。善趣位中。修十二住。一一經億百千大劫。軟根遲脫故不在數（云云）准此釋文者。有利鈍者。是善趣位。非實入其十三住也。今嘉祥意不同之。謂於種性位中自有利鈍。利根入阿僧祇劫。劫數乃定。若鈍根者。進退不定故。不在僧祇劫數中。故云不在數中也。又大師意。許鈍者十住第六心退。故知。此文總言種性意在六住而已。又檢瑜伽菩薩地。說地前菩薩有精進懈怠之別（云云）（與地持同本。可考知之）
    問。攝論明十信入僧祇者。與地持等。豈不相違耶。答。諸文不甚分明。難可詳定。且有二義。一云。十信利根者。自第六信方得不退故。約大分十信判。爲僧祇也。一云。華嚴十信當仁王般若三賢初位。彼經十解十行。於仁王經合爲性種。故以十住准仁王意。判屬僧祇。十善輕毛。爲未入僧祇也。問。且就後義。統略但云攝論。地持二論明位有前後。今何輒會通耶。答疏略文。且約文相爲異。然仁王疏。分明解二經。准此會通兩論。何咎。又一義云。法華疏統略等。未分明解十信位有二故。但云十信十信（亦云十解）十行十迴向。於中十信十住位定。但明退不退異者。約權實利鈍等故。仁王瓔珞等明位相當。故知十解前十信後。更有十信者。是仁王義疏時別解釋也。
    意云。仁王疏旣以瓔珞與仁王爲同也。而法華疏云。瓔珞十信。隣次十住也。若依仁王疏。瓔珞十信假名菩薩。卽仁王經輕毛位。非習種之十信。故知仁王疏及法華疏等。明義不同歟。若准法華疏意釋仁王者。十信十止十堅心之中。十信者。卽十住異名也。更可思之。
    後案云。猶可以仁王疏爲定故。可云仁王有二種十信而已。
    問。以三僧祇相當位方何耶。答（云云）
    窟云。初一僧祇行行到初地。二從初地行行。經一僧祇八地。三從八地一僧祇行行。到佛地。問。何故爾。答。初從凡至聖。次從功用到無功用。後從因到果（云云）
    問。且就第三僧祇滿爲卽到佛地。爲當至第十地初耶。答。二義。一云。到佛地。卽以上文爲證。云從因到果故也。一義云。到十地初。故地持云。第三僧祇無礙住過。得最上住也。無礙住者。是第九地。最上住者。是第十地也（初僧祇云。解行住過。得歡喜住。第二僧祇云。有行有開發。無相住過。得無開發住。此是七地過。入第八地也。准此故。第十地卽是到處也）
    問。二義中。何義爲正耶。答。文俱分明。難可取捨也。然且以佛地爲僧祇到所也。問地持文。旣分明。豈不相違耶。答。理實僧祇包含始終故。到法雲地滿。乃是第三僧祇劫。然地持云得最上住。且於因中究竟爲言。如涅槃得義多少。第十地菩薩具得十六分。義與佛地同也（淨影釋云高美同佛）又可云地持等覺地是三僧祇外。且就此位爲僧祇滿。然此等覺。第十地攝故。得最上住。理實亦過第十地。而非全過。彼第九地全過之。故云第九地過。得第十地也。然見諸文。多以十地窮爲僧祇滿耳（此中二義。亦前義爲勝耳）此中有一義云僧祇實無定數。但以位分定三僧祇。此義更可決擇之。
    問。如何名菩薩等覺地菩薩耶。答。十地窮滿菩薩。解等佛果。是名等覺菩薩。淨影釋云（菩薩章）觀與佛齊。未是證同（云云）意云。橫同竪異。又是麁同細異而已。
    寶窟上云。二萬阿僧祇劫。當得作佛者。是何位人耶。答。有人言。此是第十地入住滿三心外。更起勝進。金剛心中所經小劫。進入佛地方便非是大劫僧祇。今謂。瓔珞說。無垢地菩薩。千劫學佛威儀。謂象王視觀等。無垢地卽是等覺地。金剛心菩薩。不云無量僧祇劫學佛威儀。有人言。前云無量僧祇劫與自在王者。此在初地。更經二萬僧祇修行。方得作佛。經二萬僧祇劫者。此是水火等中劫。經言三大僧祇行行成佛者。此取數六十四。爲大劫之劫。滿三僧祇也。今謂。經中多明水火等劫爲三僧祇。不取後大劫爲三僧祇。若必有文證者。亦宜用之。今言過二萬僧祇者。或可是劫僧祇非善行僧祇。或可是小僧祇也。
    此中有兩重。有說與今謂也。初有說。言十地後。金剛心中。經二萬僧祇（二萬箇僧祇。是小劫爲釋）初今謂云依餘經說。等覺菩薩唯經千劫。不云無量僧祇（無量僧祇者。無量卽僧祇也）次有說。明從初地來。經二萬僧祇劫成佛。而會菩薩總經三劫（云云）次有今謂云三祇之劫量。但是大劫等也。會二萬之僧祇者。一云劫阿僧祇云小僧祇。前有說約等覺論劫數。大師釋云。或可是小劫。僧祇者。就二地以上論之故異也。
    統略下云。無垢地卽十地人（文）   
    統略云（分別功德品）瓔珞經。明無垢地菩薩學佛威儀。凡經千劫。無垢地卽十地人（文）
    尋云。指第十地。總名無垢地歟。答（云云）
    華玄略述五云此四僧祇者。二釋。一云。就十一地各有三分。謂入住滿。○卽是爲此三。并以地前初僧祇劫爲此四。瓔珞經云。無垢地菩薩千劫學佛威儀。無垢地卽是等覺地（等文）第二釋略之。
    維摩疏二云。瓔珞經云。等覺地菩薩。於百劫內學佛威儀。故擧動進止。悉如佛也（文）
    二智義云。問。爲但波若斷。薩婆若亦斷。答。此義舊有二師。或言金剛心斷。或言佛智所斷。卽薩婆若斷。今明。大品云菩薩無礙道中行。佛在解脫道中行。無一切暗。詳此文意。無礙。解脫。俱有斷不斷義。若一念正觀。惑不現前。卽無礙正斷。解脫出居累外故。解脫不斷。故云佛在解脫道中行。無一切暗也。若言解脫續於無礙。鎭前無惑之處。遮未來惑。不得續生。卽有遮斷。故亦名斷。無礙正斷故。得言金剛惑盡。未有解脫遮未來惑。得云不盡。故盡與不盡二說不違（文）
    此中云金剛心者。是末後一念。而等覺位長經千劫。故知金剛心者。等覺位中之差別也。又若通論。千劫以來。亦卽是金剛心位。亦名無垢地菩薩。又無礙道。亦得長通也。
    仁王疏上云。金剛菩薩得理盡三昧者。十地菩薩照窮因盡故云理盡。惑果生滅空者。微習故云惑。惑者一切。無礙道空故。瓔珞經云等覺菩薩與妙覺佛。生滅爲異。此明法身常於生滅也（文）
    准此文。等覺十地猶有分段。三界果之殘習歟。或可云兼通明之。非云等覺有分段習也。又設言有分段習者。約反易上義分論之而已。
    同疏中云。初文云佛與菩薩同用此忍者。是法雲地菩薩。依地論。斷於諸法中不得自在障。爲無礙道。佛者一切智一切種智依止智體圓滿名解脫道。前之四忍斷生死未盡。不得寂滅之名（文）
    又云。入金剛三昧下忍中行名菩薩者。此定堅固永不退名金剛三昧。無礙道因位所攝名下忍（云云）
    又云。斷三界心習無明者。依地論。此斷微智障。名心習無明。觀空究竟無礙道中斷心習無明盡亦斷色習。文略不論耳。言盡相爲金剛者。能破生死因果究竟名爲盡也（文）
    同下卷云。習忍至灌頂皆名爲伏者。從習忍至金剛。未除一念元品。已來一剎那或在。通而言之故名爲伏。又云以因對果心內帶惑。非是永無故言伏也（文）
    此等諸文。或通第十地。總名金剛。或末後一念名金剛。在義無違也。
    瓔珞經上云（賢聖學觀品）等覺性中一人。其名金剛惠菩薩。住頂寂定。以大願力住壽百劫。修千三昧已。入金剛三昧。同一切法性。二諦一諦一合相。復住壽千劫。學佛威儀。象王視觀。師子遊步。○入佛行處。坐佛道場。超度三魔。復住壽萬劫。化現成佛。入大寂定。等覺諸佛二諦界外○常行中道。大樂無爲。而生滅爲異。而實非佛。現佛神通。常住本境（文）
    同下云。佛子。菩薩爾時住大寂門中品忍觀。功德滿足。登大山臺。入百千三昧。集佛儀用。唯有累果。無常生滅。心心無爲。行過十地。解與佛同。座佛座處。其智見二。常無常一切法境。當知如佛名爲佛。下地一切菩薩。於此菩薩不能別知。於佛名爲菩薩。於下菩薩名佛。所以者何。以大變力住壽百劫萬劫。現作佛化。初生得道轉法輪。似佛非佛。一切佛等故。威儀進止一切法同。住是百千三昧中。如是佛行故入金剛三昧。一相無相寂滅無爲。故名無垢地（文。華嚴經說等覺地法門可見之）
    問。菩薩自初發心經三大僧祇至佛果者。唯以此爲爲定說歟。亦有異說耶。答。攝大乘論明三大僧祇劫。及七阿僧祇劫。又明此三阿僧祇劫。又仁王云百萬阿僧祇劫。又智度論引經云無量阿僧祇劫成佛等。又復經說不經劫數速成佛道。故知三祇只是一途說。然經論中。多明三祇。玄疏等中。亦以爲通說。如云當知三僧祇此通大小爲定數通名也。當知三祇是長途說。餘皆隨義。亦有深趣。互不相妨也。
    起信論云。或示超地速成正覺。以爲怯弱衆生故。或說我於無量阿僧祇劫當成佛道。以爲懈慢衆生故。能示如是無數方便不可思議。而實菩薩種姓根等。發心則等。所證亦等。無有超過之法。以一切菩薩皆逕三阿僧祇劫故（云云）
    四論玄第十。詳起信論云。北地諸論師。云非馬鳴造。昔日地論師造。借菩薩名目之故。尋覓翻經論目錄中無有也。未知定是不也。
    今考貞元錄。出起信論一卷眞諦譯。同論二卷實叉難陀譯。同馬鳴造。是同本異譯也。故知西天有其梵文。前後三藏俱傳之。均何早出不見後代錄。而未決之故。今考之耳。

裏書云

    十住毘婆娑第一云。若行大乘者。或一恒河沙大劫。或以二三四至十百千萬。或過是數。然後乃得具足修行菩薩十地而成佛道。亦隨根之利鈍。又以先世宿行因緣（文）
    本業經上云。佛子。是三十心一乘信。一乘信。一乘因法。非近行可得。廣行大心。三阿僧祇劫。行伏道忍。方始滿足（文）此文於地前經三阿僧祇也。
    仁王般若云。從始發心至第十地。經百萬阿僧祇劫（云云）義疏釋云顯起行廣多（云云）
    意云。修習可經百萬阿僧祇功德故也。或應云約中劫云百萬阿僧祇。若約大劫不過三祇也。此義不然。若三僧祇者。八地已上等前七地。然此經云前七地經十阿僧祇劫（三賢十地各一阿僧祇見也）八地千阿僧祇。九地萬。十地從始發心經百萬僧祇。故知。後後轉多太增。不可以劫之大小會通之。但可云顯起行廣多。實非有其多劫事。故經云。修百萬阿僧祇劫功德故（云云）
    攝大乘論明七阿僧祇及三十阿僧祇也。
    本業下卷云○一切賢聖人。是數量修一切法門。時節久近得佛果。其數百劫乃得等覺。若一切衆生入是數者。得佛不久。若不入者。不名菩薩（云云）此文可案之。言菩薩經百劫成佛歟然未明之（以上）
    華玄二云。二乘發心始入十信。方經五十二位三十三僧祇劫。方至佛耳（文）

裏書云

    同八云。一時節記三十四阿僧祇劫（文）略述二釋。一云十一地各三分。二云十地各三地前四位（略已上）
    大論第四云。佛言。無量阿僧祇劫作功德。欲度衆生。何以故。言三阿僧祇劫。阿僧祇劫有量有限（云云）（此破阿毘曇毘婆娑說也）
    寶窟云。龍樹但破小乘三祇所行有漏行等。不破三祇。當知三祇大乘定數通名（取意文如上）

裏書云

    但破有漏六波羅蜜者。論四云。雖爲一切衆生是心不清淨。不知自身無吾我。不知取者無人無主不知所施物。是物實性不可說一。不可說異。是三事心著。是爲不清淨。於世界中得福報。不能直至佛道。如說般若波羅蜜滿。如是（乃至）般若波羅蜜（等文）（非分十地爲七分爲滿云。十地位住菩薩乃能知云云已上）
    問。今見論文。正破三僧祇。明無量阿僧祇。而何云論主不破三僧祇耶。答。此義甚難。然應云此破小乘僧祇。彼有限量故。若大乘中三阿僧祇者。卽不可限量也（如華嚴經百二十數之一數也。小乘中引經明六十轉數中第五十二數也）
    大集經第三十三云。是菩薩或有逕。於百劫中修菩薩行。有得無生法忍（乃至）十地具足修習十八不共四無等諸功德法（云云）
    寶窟下引起信論證不立自性清淨色義也地持第九云。彼一一住。若中上根者。一一經億百千大劫。多有成就。軟根者。不在數中。彼一切住。要經三阿僧祇大劫。初阿僧祇大劫。解行住過。得觀喜住五行勝進第二阿僧祇大劫。觀喜住（乃至）有開發無相住過。得無開發無相住。此卽決定淨心菩薩決定勝進。第三阿僧祇大劫。無開發無相住及無礙智住過。得最上菩薩住。劫有二種。一者日月晝夜時節歲數無量故名阿僧祇。二者大劫無量故名阿僧祇。彼歲數阿僧祇。是前阿僧祇菩薩所過。後三阿僧祇大劫無有過。若菩薩增上精進能轉中劫。不能轉大劫。如是十二住菩薩。三阿僧祇大劫○彼三種煩惱障分染斷。觀喜住。惡趣煩惱分增上中煩惱分一切不行。無開發無相住。無生法忍清淨相續。煩惱染汚分一切不行。最上菩薩住一切煩惱習使障斷入如來住（云云）
    淨影義記第五可見之。彼義記意云。種性（已上）十二住菩薩。經三阿僧祇。得入如來住。無有增減。然言一一住中隨根利鈍所經有遲速者。此是善趣。立中修十二住。非實種性已上十二住也。又言劫有二種者。實應有三故。言能轉中劫者。是八十增減大劫。如賢劫等爲中劫。於此有超劫。非於大劫。得有超義。大劫有二義。一是六十四轉風劫。或賢劫等至不可數爲一大劫也。此超劫者。大乘法中。是權非實也。又言歲數僧祇是前菩薩所過等者。初僧祇菩薩經無量僧祇。不唯止三故言過也。大劫三阿僧祇者。一切諸住尚不過三安能過多。故言無有過也。今於嘉祥御意者。不必爾歟。窟云。依法華論。但明二種僧祇（云云）

三大僧祇劫量

    問。三大僧祇劫量如何。答。
    寶窟上云。智論攝論等云。四十里石。天衣三年一拂盡。又此里城。滿中芥子。百年取一盡。名一大劫數。此劫不可數。爲一大僧祇劫。望瓔珞經說此還是小劫。多作此說。或可依瓔珞經大劫不可數名一阿僧祇劫（文）瓔珞經。四十里石爲小劫。八百里石以淨居天衣。卽淨居天歲數。三年一拂而盡也。
今見此文有二釋。謂或可已下爲第二釋也。卽取瓔珞大劫積成僧祇也。若依前釋。瓔珞大劫卽一大僧祇。非積彼劫方成僧祇也。
    瓔珞經下云○又八百里石。方廣亦然。以淨居天衣重三銖。卽淨居天千寶光明鏡爲日月歲數。三年一拂。此故石乃盡故。名一大僧祇劫（文）
    一大劫僧祇劫者。准寶窟。二釋。一云。一大劫此劫積成僧祇劫故。云名一大僧祇劫也。一云。一大劫卽僧祇劫也。
    中論時品疏云。八十小劫爲一大劫時。小乘六十數。大乘八十數。爲僧祇也。
    窟上云。問。已但三僧祇行成佛。今經文。何故言無量僧祇耶。答有人言。此言無量者。依華嚴經。是百二十數中一數之名也。非是汎爾言無量也。僧祇是外國語。此言無數。亦是一百二十數中一數之名（云云）（此是淨影義記義也）窟中卷云（釋算數譬喩之文）算數者。依振旦法。從一乃至載。數之極也。依外國亦從一數起。十萬爲一羅叉。十羅叉爲一阿知羅叉。十阿知羅叉爲一居致。居致居致爲一摩陀。摩陀爲一阿由陀。如是（乃至）百二十轉至阿僧祇。名爲算數（文）（羅叉新云落叉。居致新云俱低也）
    同上云。有人言。○經言三大僧祇。○此取數六十四爲大劫之劫。滿三僧祇也。今謂經中多明水火等劫爲三僧祇。不取後大劫爲三僧祇。若必有文證者。亦宜用之（云云）今案三十里劫八百里劫二釋。俱約水火劫論之矣。
    地持義記第五云（淨影）○是中應有中劫無量。名阿僧祇。謂賢劫等○三大劫無量名阿僧祇者。准依雜心。從初火劫終至風劫。是中合有六十四劫。名一大劫。○亦可中劫數至僧祇合爲大劫。事相難知未可輒定數。此大劫至於無量。名大僧祇（云云）
    歲數僧祇以爲小劫。阿僧祇總有三劫也勝鬘義記辨義章十三住義同之。
    嘉祥不用此後大劫阿僧祇之義也。
    大乘玄涅槃義云。地前三阿僧祇。地地三阿僧祇。三十三阿僧祇。今望經論無定。若言無量阿僧祇是小劫。言三十三阿僧祇是中劫。三阿僧祇成佛是大劫（文）此言大劫者。是水火等劫也。
    尋云。此云阿僧祇者。地地齊等。又地前極少。若約三阿僧祇。地上一倍。又十地中。地前與八地上。各有一僧祇也。若爾。時量是何有不同耶。
    寶窟會菩薩經二萬阿僧祇云。今言過二萬僧祇者。或可是劫僧祇。非善行僧祇。或可是小僧祇也（文）
    尋云。菩薩入僧祇。念念修起無量善法。何善行小劫卽長耶。答。地前菩薩根有別利鈍。又地上有超次等別矣。同。起信論云種性已上根行卽等。何云有利根耶。答。論約總相言等。非無微細差別也。又就三不退可案之。
    瑜伽菩薩地云（本地分中菩薩地）謂經第一無數大劫。方乃超越勝解行住次第。證得極歡喜住。此就恒常勇猛精進。非勇猛勤精進者（文）
    瓔珞經說初地相云。法流水中。自然流入菩薩婆若海（云云）
    法華玄八云。十地菩薩念念化人。皆是法師（云云）
    寶窟上云。問。爲直取三阿僧祇時節滿卽得佛不。
    答。不爾。若直數時節者。於時節中。有或當空過。今取三僧祇念念善相。次取三僧祇劫善滿。方乃得佛。問。三僧祇劫善滿者。亦取人天及二乘爲佛因不。答。法華論云。凡夫善及決定聲聞善非佛因。不得成佛。要取菩提心行。菩薩行善滿三僧祇方得作佛。雜心中。二種僧祇。善行僧祇與劫僧祇。善行僧祇卽前善是。劫僧祇謂時節（文）（今案此文。且准小乘。一往論之。非大乘宗之實義也）

裏書云

    大品經十三云。我昔於燃燈佛時花散城內四衢道側見佛聞法○是時燃燈佛記我當來世過一阿僧祇劫。當作佛號釋迦牟尼（文）（天台人如此引之）
    大品經十三卷三歎品云。華嚴城（今考經本論牒經同之）
    今謂散之與嚴者。草字相濫歟。又散花以嚴故又云爾無失歟。應是異本不同矣（已上）
    問。種性已上菩薩。得無生正觀。證眞如法性。法身內熏。念念可勝進何有空過時耶。答。地前菩薩未得眞無漏故。地持明或時起煩惱。或墮惡道等。雖起煩惱。然由法力。宜使令薄。雖言令薄。而約緣中或時不起善法也（如初二果人。成就聖道。而起煩惱而道力遮七生必滅。又如勢器盛水。而火力令水漸滅。雖言漸滅。現前有水。地前菩薩起惑亦爾）

速疾成佛事

    問。今宗家意。菩薩爲定經三大僧祇成佛。爲當有速疾頓覺人耶。答（云云）今云。亦有頓覺之義。此有數意。若約波若道。非長非短非頓非漸。若約方便道。亦長亦短。又約波若道爲頓。約方便道爲漸。又約方便道中自行爲漸。化他亦漸亦頓。又約方便道中。亦有頓悟義。頓悟復有數意。謂有一義。於長時中修方便行。而頓斷煩惱。頓成正覺。或有一義。有一類極利根者。超悟速成（云云）（正可云有超悟而無頓悟者也）  
    本業瓔珞佛母品云。佛子。吾今爲十四億大衆。以金剛口說決定了義。佛子。我昔會有一億八千無垢大士。卽坐法性原。頓覺無二一切法一合相。從法會出。各各坐十方。說菩薩瓔珞大藏。時唯大衆見一億八千世尊。名頓覺如來。各坐百寶師子吼。時無量大衆亦坐一處。聽等覺如來說瓔珞法藏。是故無漸覺。世尊唯有頓覺如來三世諸佛所說無異（文）
    今此文。說唯有頓悟無漸覺者。約波若道（若約證教二行應是證行）

裏書云

    四論玄十地義云。一家自有頓漸悟義。吉藏師云從凡入聖。必是漸入。無有頓悟。而經云頓悟斷者。應迹引接論之也。諸師多云有漸頓悟義隨人意捉之。而大乘無所得宗意。應如諸法師釋。但難明之。鈍根薄福學有相善比丘不信（云云）
    若准此文。嘉祥意不許速疾成佛者也。然云此有二義。一云。均師面對嘉祥故。善得其意判之如此。二云。彼師但得一時對論。而不知深趣。及於餘時申正意也。但可研尋自師釋文。不勞他人所傳也。
    又嘉祥意。頓悟是應迹引接。超於實修行（此義殊勝也。可善研之）又師一時以涅槃拘尸那城旃陀羅速記證速成義。彼是賢劫佛。而涅槃疏第十卷菩薩品有二釋。隨宜人辭。而未必得。可是內祕深行之人故得速記也。（略抄）見二釋意俱非實修得速成佛。又考餘經。賢劫千佛並於過去同時發願修行。釋迦彌勒旣非速成。其旃陀羅。何獨爲疾耶（可思惟之。已上）
    中論疏二云。以階級無階級唯一無生觀。無階級階級故有五十二位不同（云云）
    法華經說龍女成道。云於須臾頃便成正覺（云云）
    無量義經云。若欲疾成無上菩提。應當修學如是大乘（云云）
    又云。此大乘名爲菩提大直道也。若不知此經。無量無邊阿僧祇劫。終不得成佛也（云云）（此文可思之）

裏書云

    本業經云。發住賢人發廣大願。今生至佛。一切願入（云云）（青比丘云發心住也）
    義疏云。龍女聞經現身成佛故。歎此經有速疾力（文）（已上）
    義疏釋龍女成道云。於剎那頃發菩提心得成佛者。伽耶山頂經。明有四種發心。一初發心。謂入初地。二行發心。二地至七地。三不退發心。謂八地九地。四一生補處發心。謂第十地。龍女發心成佛是第四義也。然十信菩薩。亦能八相成道。位不可知也。又適化無方。可有四句。一遲方便。如十劫坐道場。二速方便。龍女剎那成佛。三亦遲亦速。如此釋迦六年形此二種是也。四非遲非速。如淨土中成佛。不論遲速（文）
    統略明四種發心位同義疏也。
    准此文意。龍女速成是應非眞。設尋本論。應是一生補處十地菩薩得成佛耳。然就實成有二義途。一義云。十地因滿菩薩成佛。非頓悟也。一義云。從凡夫地頓至一生補處故。云於剎那頃菩提也。後義雖巧而違統略文。統略云。若實成佛則是後發心。若應成佛通前三也（文）
    分別功德品義疏云。次言實生者。如仁王經歎菩薩三十生功德（乃至）攝大乘論地論悉有三位（乃至）本十地初分聞經得入住分。餘一生在。本是住分。聞得入十地滿分。便坐道場得成佛。蓋是一方次第悟作此論也。若超悟者。其間無定。權實二生。正就實生以聞經得實益故也（文）統略十三住事。
    准此文意。明就實生有超悟者也。
    維摩疏四云（經一念知一切法是道場之文）○二乘法。以三十四心成道。大乘法中。唯以一念則豁然大悟。具一切智也（文）大論二十八（往生品）云。譬如遠行。或有乘羊而去。或有乘馬而去。或有神通去者。乘羊者久久乃到。乘馬者差速。乘神通者發意便到○神通相爾不應生疑。菩薩亦如是。發阿耨多羅三藐三菩提時。卽入菩薩位。有菩薩初發意初雖心好。後雜諸惡。時時生念。我求佛道。以諸功德回向阿耨○菩提。是人久久無量阿僧祇劫。或至不至。先世福德因緣薄。而復鈍根心不堅固。如乘羊者。有人前世少有福德。利根發心。漸漸行六波羅蜜。若三若十若百阿僧祇劫。得阿耨○菩提。如乘馬者必有所到。第三乘神通者如上說（文）
    次上文云。有三種菩薩。利根心堅。未發心前。久來集諸無量福德智慧。是人遇佛聞是大乘法。阿耨○菩提心。卽時行六波羅蜜。入菩薩位。得阿鞞跋致地。所以者何。先集無量福德。利根心堅。從佛聞法故（文）
    准此文說。得入不退菩薩名神通乘。此菩薩以先世福力今速入不退。入不退時。卽名爲佛。若借先世福力。唯是長時修行。亦不違三祇行。是義難解。更應尋思。但言未發心前。久集福智者。且望不退發心言耳。或全未發心但修福慧（云云）

裏書云

    大論四十三云。疾得佛道者。入是三昧（不便三昧也。卽無相也）無障礙故。所行智慧與佛相似。若無量阿僧祇劫應得。或時超一阿僧祇劫百劫（乃至）六十一劫。如弗沙佛讚嘆釋迦文佛超越九劫（文）
    下文又云。行首楞嚴等諸三昧。亦疾得菩提（取意）又有無量三昧門陀羅尼門同之（已上）
    華嚴經說初發心時便成正覺（云云）
    大乘玄佛性義。釋初發心時便成正覺之文云。眞悟十地（云云）序疏引初發心菩薩卽是佛文證。十住初發心解也。此等釋可深尋思之。
    大論七十九云。菩薩作是願已。疲厭心起。佛道無量無數阿僧祇劫行諸功德。然後可得。但一劫歲數不可得數（乃至）以是事故。或心生退沒是名邪憶念。是故佛教是菩薩正憶念生死雖長是事皆空如虛空如夢中所見非實長遠不應生厭心。又未來世亦是一念所緣。亦非長遠。復次菩薩無量福德智慧力故。能超無量劫（云云）
    問。超無量劫者。方便歟實事歟。答（云云）應有二意也。
    大集經四云。知心性淨。是故唱如來一念得阿耨○菩提。爲令衆生一念得成阿耨○菩提故。演說正法（云云）

超劫事

    地持義記第五云（末）如經中說。釋迦牟尼超越九劫十二劫等。云何超九復言十二。釋迦過去前三僧祇修習諸度。次於百劫修相好業然後成佛。三僧祇中勤精進故。超越三劫至百劫初。値弗沙佛七日專歎。復超九劫。是故就後說超九劫。通超前三說超十二（云云）
    涅槃記第五云（聖行品終四十經第十四卷）超十二劫。彌勒。前者經中宣說超越九劫。今以何義說十二。釋言。有以釋迦原初發心之時。在彌勒後是十二劫。彼於三大僧祇劫中。懃精進故。超越三劫。至彼第三僧祇滿。百劫之初。値弗沙佛。懃加讚歎。菩薩以餘行復超九劫。餘經說。後說超九劫。今此通論說超十二。此之超劫。三藏教中說之爲實。大乘法中是權非實。實則菩薩種性已上。修行齊等。成無前後（文）
    涅槃義疏第十一釋聖行品。無解超劫也。

大頓悟小頓悟事

    二智義云。生公用大頓悟義。唯佛斷惑。爾前未斷○瑤師用小頓悟義。七地方斷○今明皆無所妨（云云）（具如二智也）

有爲般若無爲般若事

    二智義云。無爲般若有二種。一者以實相境名無爲般若。所生觀智名有爲般若。二者以佛果法身名無爲般若。菩薩因慧名有爲般若（云云）（等覺以還所有智慧。皆是有爲也）

四依位分事

    玄教迹義云。人四依者。依小乘五方便爲第一依（今云。燸等四心通外凡歟）須陀洹斯陀含爲第二依。阿那含爲第三依。阿羅漢爲第四依。若依大乘。地前四十心具煩惱性爲第一依。從初地至六地爲第二依。七八九地爲第三依。第十地爲第四依（文）
    涅槃疏第七云。今明爲依要是師位。此必取不退。如華嚴所明。十住初心。便能八相成道。尚能現涅槃說法度人。豈當不解涅槃少分義。今時所判。十信初心未是初依師位也。十信此心並是初依○望大乘爲論。開善云。從初地至六地。此是第二依。七地至九地是第三依。十地是第四依。莊嚴明初地至七地爲第二依也（云云）滿師疏云。初地已上是第二依位。第七第八第九地。是第三依。第十地是應第四依（文）（華嚴。十住初心能現八相者。彼說賢首卽當十信。然此中云十住初心者。是以十信屬十住初也。淨影大師釋同莊嚴所明以第七地屬第二依也）問。今嘉祥大師用何義耶。答。且可云以七地屬第二依之義。是所用也。故疏云。且復第二依。從初地至七地。則有七人。同爲第二依。何妨五人同是初依（云云）
　　中論仙光疏記上云。此論序疏云。初地七地是二依。八九二地是三依者。就功用無功用判之（云云）
    又有以七地屬三依義。就定慧等不等而解之。若依天親涅槃論意。以初地爲初依也。問。若爾。嘉祥大師何違此說耶。答（云云）涅槃論且以三十心屬初地而爲論歟。大乘玄。開大乘爲因果二位。因中分十地。此心屬初地也。
    同疏又云。未知發心修行以來幾時故。今出其往因也。問。此中並明四依往因爲不然也。答。南北舊有二解。北方解云。此中九恒。前五恒是弟子位。後四恒釋四依因行。一恒則釋一依。故具出四依往行也。第二南方解釋。此義不同。明此中並釋初依往行。以兩義故。卽得是歎初依解也（文）
淨影釋。後四恒卽四依。供佛是北地之師也。今嘉祥宗。正應是南方之義也。若依法華玄。以後五人爲四依也。
    問。何故偏明初依往因耶。答（云云）
    次文云。一者明何故止。釋初依爲人疑。初依旣具煩惱性。是凡夫故不可依止。○故今釋初依往行深遠發心來久也。二者以經推。非是釋後三依。仁王經及瓔珞本業經。並明十地菩薩供養微塵數世界諸佛。○今何得止言九恒。故知九恒止是初依往行也（云云）
    加凞連河沙佛所發心故。通言九恒也。
    華玄八云。如涅槃四依品明。有九人。初人於凞連河佛所發心○次一恒沙佛所發心得信樂。○四恒沙人。十六分中解一分義。五恒沙人。十六分中解八分義。六合人。十六分中解十二分義。七恒人。解十四分義。八恒人。具解十六分義。此九品人。前四人旣無解。是弟子位。非師也。後五人旣有解義。屬法師也。此五人合爲四依人。○卽初依人（等文）（有義料簡玄意以同涅槃迹後五人合爲初依。可見下文也）
    涅槃疏又云。四恒始解十六分中一分之義。何故五恒頓解八分義。舊解。初悟爲難。所以止解一分。次悟則易。猶破竹初節爲難。過初節則易。所以五恒解八分也。次六恒更減者。理轉深惑轉微。惑復難斷理深難悟故。轉減於半也。准從前八分至十二分至十四分。別最後應次十五。何意以八恒之人具解十六分耶。解云。最後一分加功并力。則具解十六分（云云）准從前八分下問也。意云。十六分中。初解八分義。餘則八分。次更加四分爲十二分。以至前八分是半減故。但知四分也。次於餘四分中更加二分爲十四分。次前半減也。後更半減。但應加一分足前十四爲十五分。何云十六分耶。答。意云。解義將滿心則猛利。以勇猛故。加功力而具解。問。初依菩薩具解涅槃十六分義耶。答（云云）若不具解者。彼經義疏云具解（見）問。若初依人具解十六分義卽涅槃義盡。後三依何所解。又應因果無別耶。答。彼經義疏自作此問。而無答。但置（云云）字。此中字者應推之。今云高美同佛也。又更釋云。此於初依自分教門具爲十六。理實第十六分中。轉更細分（乃至）有無量分義也。

三種意生身

    問。大師依楞伽經。立三種意生身。爾何分別其位耶。答（云云）先一往見之。似大師自分別其位。再案之。唯是他師釋也。非大師自義。謂他師以楞伽釋勝鬘。大師自義不然故。而仁王疏自義也。
    寶窟中卷云。所言三種意生身者。如楞伽說。一三昧意生身。二覺法自性性意生身。三種類俱生無作行意生身。初地至五地。禪度增強故。是故說爲三昧意生身。六七地。知法無性故。名覺法自性身。八地已上。無功用行任運續起。名種類俱生無行作身（文）
    仁王疏上卷釋三地九生滅云○六七二地名覺法自性意生身。八地已上名種類俱生無作行意生身。問。見本經文。以第八地爲第二覺法意生身。何違之云進屬第三耶。依之。淨影大師。以第八地屬覺法意生身。以九地已上爲種類俱生耶。答。甚難。且云種類俱生身。無功用之義也。故判八地已上。此卽依義取之。不依其語也。意云。有多義故。名擧一門也。
    二種生死義云（淨影）三種意生如楞伽說。○二覺法自性性意生身。六七八地。惠行成就○三種類俱生無作行意生身。謂九地上。無功用行任運續起。名種類俱生無作行身（文）
    楞伽第一云。修行者了知初地上增進相得三種身。大惠。云何三種樂正受意生身。謂第三第四第五地。三昧樂正受故○大惠。云何覺法自性性意生身。謂第八地觀察覺了如幻等法悉無所有（乃至）一切色種種支分具足莊嚴。隨入一切佛剎大衆。通達自性法故。是名覺法自性性意生身。大惠。云何種類俱生無行作意生身。所謂覺一切佛法。緣自得樂相。是名種類俱生無行作意生身（文）
    入楞伽第四云（菩提留支譯）一者。得三昧樂三摩跋提意生身。二者。如實覺知諸法相意生身。三者種類生無作行意生身。菩薩從於初地如實修行。得上上地證智之相。○大惠。何意者如實覺知諸法相意生身。謂菩薩摩訶薩於八地中觀察覺了。得諸法無相。○非四大生似四大相具足身分。一切修行得如意自在。隨入諸佛國土大衆。○大惠。何者種類生無作行意生身。謂自身內證一切諸法如實樂相法相樂故（文）
    海龍王經法進疏云。初二三地爲三昧意生身四五六地名覺法意生身。七地以上爲種類俱生也。
    問。勝鬘經中。說三種意生身。爾者與楞伽三種意生身同歟。答。若依淨影。二經說同。嘉祥所解卽不如。是三種意生身。名數雖同。其義是別也。
    勝鬘經云。無明住地。緣無漏業因。生阿羅漢。辟支佛。大力菩薩三種意生身。此三地彼三種意生身及無漏業生。依無明住地（文）（楞伽文如上之）
    寶窟中云○辨中。初言此三地者。此世界中三乘地。謂阿羅漢。辟支佛。大力菩薩。是三乘地。故寶性論云。此三乘地。彼三種者。彼三乘變易三種果（文）
    又云。今謂。楞伽三種。約十地分之。乃是明菩薩有此三種生。今文乃明羅漢。辟支。大力菩薩三乘人意生身。不應以楞伽。後見林公疏。同吾此釋（云云）（林公者曇林師也）
    問云。此三云意何。答。有云。此三擧因。彼三明果故。寶窟云此三地彼三種意生身者。第二明彼變易因之與果同依無明（云云）今云。此人不善取文故爲此謬耳。經具文云。三種意生身及無漏業。依無明地（云云）但是疏文略故。不擧及無漏業下文耳。故知三種意生身爲果。無漏業稱因。俱依無明云也。今謂。此者此世間也（三種世間。國土。衆生。智正覺也。今云此世間者。只是佛法中云意耳）
    答。淨影大師釋云。地前菩薩。名爲大力。故以聲聞。緣覺。及地前菩薩所受爲此三地。以初地上三種變易。爲彼三種。合有六種。此釋順文理。旣云此云彼。明指位遠近□也。又寶性論云。三種意生身及變易生死（取意）故知此三彼三各別也（此則文證也）又意生身者。受生無礙自在如意之義也。若爾。應唯初地上。若通三乘者。意生名難解。今嘉祥所釋不明。如何可成立耶。答。二師各存文理。何以淨影之精微。必同嘉祥之幽教乎。窟中云。言意生者。是初地已上一切菩薩。彼人受生無礙自在如心如意。名意生身。意有三義。一遍到。二速疾。三無礙。故云意生（文）意三義依楞伽經。又云○用此三種因行。隨意受生故。皆名意生身。今謂。文云意生身者。所謂三種意爲因而受生。三種意乃是所生之果（有二文證）有人言。三種意生身者。三界外阿羅漢辟支佛大力菩薩謂三也（下文見林公解）此中。唯是意念念冥傳。相續不斷故名意生身。今謂。楞伽三種約十地分之○今文乃明羅漢。辟支。大力菩薩三乘人意生身（等文）今見此文。取念念冥傳之義。今謂。以下判上二說也。
    寶性論第三云（如來藏品）如生染三種意生身及不可思議變易死（文）（此文者。論說三染之中。說生染之文也。生善之內合收。生相與死相之二相也）

裏書云

    寶性論三云。如生染三種意生身。及不可思議變易生死（文）問。此文如淨影釋三種意生與變易。
    生別論如何可會耶。答。此文中。生名意生身。死稱變易死。故生之與死兩擧也。謂緣相因相生相壞相別。論謂緣相者。是無明住地。因相者。無漏業。生相壞相者。論文云。生相者。謂無明住地緣。依無漏業因生三種意生身。○壞相者。謂三種意生身緣不可思議變易死。如依生緣故有老死（云云）而今云如生染者。說三種染。謂煩惱業及生也。云生染時。合前生之與死。但云如生染等也。問。若爾。何故意生身外。重云變易生死耶。但可云變易死。不可云生死耶。答。此謂生家之死也。故云生死。卽意生身之死也。寶性論三又云。住無漏界中聲聞辟支佛得大力自在菩薩。爲證如來功德法身第一。彼岸有四種障。何等爲四。一者緣相（等文上。冥文）此文擧聲聞。緣覺。大力菩薩。卽其所有四障中。擧三種意生身也。明知。三乘卽爲三種意生身也。若如淨影釋者。豈不違此文耶。而依彼釋者。擧初擧後耳。此文不盡歟。可思之。同論第四卷云。復次聲聞辟支佛大力菩薩三種意生身中。無淨樂我淨（等文）（此文俱不違二師釋）（已上）
    涅槃義云○有有生死。卽是生住二相。無有生死。卽是滅相。若通而爲論。一一地皆具四種（云云）（地地皆具四種者。此中且付菩薩具四種事云。故云地地也。例之。聲聞緣覺緣相因相生相壞相四種皆應具也）
今見此文。取生相壞相二義。如生與老死。謂以意生身爲生相。以變易死爲壞相。非以位分之。依淨影意亦爾。變易死通六種。然於生中地上名生。餘三竝是變易生也。此生之死則有六種。雖通上下。然生與死異也。窟下云。金剛心唯有死無復生故。言無有生死（云云）此釋意也又說生相。但擧意生身。不別擧聲聞緣覺變易。故知意生身通貫三乘也。淨影釋云。且擧後也。若依嘉祥。直取三乘變易生爲生相。分取其死爲壞相。甚順文也。

裏書云

    寶窟下云○有有生死者。有生復有死。故言有有生死。卽是寶性論中。生相此是當體立名。故言有有生死。○問。寶性論直言生相。今何故言有生復有死。答。寶性論對第四壞相故。說第三爲生。攝論對第四有死無生故。說第三有生死。無有生死者。金剛心唯有死。無復有生。故言無有生死。亦當體立名。卽寶性論中。壞相卽是有死無生（云云）方便及因緣者。以果從緣及因立名。今對彼故。云當體立名也。問。金剛心位變易報起。應有生。何言無耶。答。金剛心自滅。更無續生故言無生也。若爾。金剛心自體有生有死。更無別生復無別死。何故但云無生有死耶。答。金剛心當時爲死。爾時無生其金剛心生位。卽屬前念滅位故。云無生有死也。又問。若言金剛心後更無生者何言當體立名耶。答。對因緣立名。此有無者。直是生死果報。故云當體也。此等諸義最有興。可案之（已上裏書）
    法鼓經下云○意生身阿羅漢辟支佛得自在力及九住十住菩薩。猶如熟蘇。○（等文）
    佛性論第二云。三種聖人是意生身（云云）此正證文也。

裏書云

    法鼓經具文云。凡夫邪見如初生乳。乳血共雜。受三歸者。猶如純乳。隨信行等及初發心菩薩住解行地。猶如成酪。七種學人及七住菩薩。猶如生蘇。意生身阿羅漢辟支佛得自在力及九住十住菩薩。猶如熟蘇。如來應供等正覺猶如醍醐（云云）此文說第八地爲自在力。二乘無學及八地已上受意生身。而七地前不名意生者。如仁王等。七地爲肉身。借相解義耳。然法華論明說七地離分段故。可思之（已上裏書）
    問。大力菩薩者。何位菩薩耶。答。淨影釋云地前（二輪煩惱未斷不爲彼寧故）嘉祥意。初地已上名大力。若依眞諦釋。應在十行六心以去也。
    統略下藥草品云。依眞諦師意。十信但伏見諦。十解則斷見諦惑。伏修惑。至十行第六心斷修惑。盡。與二乘齊（云云）
    同化城品疏云。問。何位受變易生死。答曰。此義不定。若如前判。十行六心斷三界惑盡。與二乘齊。受在變易。爾前受段（文）
    窟中云。若依三藏○十行斷思惟。十行第七心去。伏無明及四住習。○若依前文。羅漢辟支及大力菩薩。此三人同受變易生死。若爾。卽二乘與初地菩薩同斷四住盡。從初地至佛地。斷於無明。其不盡者。地持法華疏中已釋也（文）
考此文意。初地斷四住盡義。以大力變易證之。大力者。初地云事明歟。但爲證意未知之。
    法華疏七云○依法華論釋分別功德品。地前菩薩界內受生。登地已上界外受生。依智度論。七地菩薩。肉身中得無生忍。捨肉身。受三界外法性身。依眞諦三藏釋。攝大乘論意。用十行第六心去。則受界外生。經論不同。難可詳定也（文）
法性生身者。謂變易身。非卽法性身也。化城。統略會智論云。此是離麁相爲肉。何以知之。羅漢亦捨肉身生淨土。可言與七地齊耶（等文）（可見具文也）
    華玄略述云（第三卷）初地正是。但論云。七地菩薩捨肉身受法性身者。此是六地以還。定慧未等故。有取想。至七地時。定慧方均。於七地捨前取想。故名捨肉身耳。非是捨分段肉身（云云）
    又云。若第四果迴心向大。從初信心受變易身。○若下三果迴心向大。同於直往菩薩。從初地受變易身（云云）

裏書云

    大論四十二云。若菩薩○漸近薩婆若。○破諸虛誑取相之法。受法性生身。所謂常得化生不處胞胎（云云）（已上裏書）
    窟中卷云。大力菩薩亦有二種。一直往大力。二迴小入大。名爲大力言大力者。以不爲業繫。自在受生故言大力（文）
    意云。不爲分段三界業繫云歟。
    又云。何位是大力菩薩。答。有人言。種性（不言可種性）有言。地前菩薩（亦未分判）依三藏釋。攝論仁王云十行菩薩斷惑與二乘齊。此義卽十行爲大力。有言。六地終心三界報盡。便受變易。正取此經（私云。此經者何經）有人。七地二乘中間生死。八地變易（已上取意已下任文）今謂。位義難知憶生罪過。不可定判也。若依法華論。數處分明文明地前是凡夫。受分段身。方入初地。卽知初地已去。是變易生死大力菩薩也。
    玄涅槃義云。問。何以得知地前爲分段。初地已上爲變易耶。答。涅槃云。初地菩薩破二十五有。得金剛三昧（云云）（初地破二十五有者出涅槃及楞伽經也）

裏書云

    仁王疏云。依智度論。前世因緣。七地菩薩有肉身。七地聲聞地。聲聞肉身成道。借相解義故。云七地有肉身也。智度論又云。初地名法身。況七地肉身。肉身者。此是變易法身也（文）（又釋。八地三界報不受云七地三界報更受之。八地唯變易。取意。此亦一意故不須通也）（已上裏書）
    問。旣云肉身。應是分段。何云變易法身耶。答（云云）今見此等諸文。正存初地大力義而已。然法華疏云。經論不同難可詳定者。一往對論偏執也。又窟云位義難知憶生罪過者。意同之。或抑胸憶義。今依論文故。次引法華論云數處分明（云云）數處者分位也。又統略有文。且依眞諦師解耳。
    問。四住習氣至第十地盡（云云）分段習氣亦可至十地耶。答。且云四住習氣於初地上亦受分段殘習之報也。故仁王略疏釋畢。故不造新之。文云。初地菩薩化三途時。但以願力受生。若化人天時。增用不繫業。亦用願力受生化之也（文）若准此文。初地以上。於悲願上加不繫業力也。言增用者謂加也。又廣疏釋八地三界報形永不受云。離三界習故言永不受（等文）
    准此等文。六地以還。猶受分段三界習也（已上一義）又一義云。初地已上全無段故。仁王疏釋七地一生在文云。地前有分段生。初地已上但有變易生。今言。七地一生在者。借相解義（云云）若初地以上。猶有分段殘習。何言借相解義哉。又經說初地功德無三界業習故○（云云）故知初地以上無有分段殘習也。若爾。四住習氣至第十地者。卽與無明合爲緣感變易也（已上一義）問。二義中。何義勝耶。答。且以後義爲正。七地菩薩猶受分段習者。非大師正意。學者宜須悉文（等文）

裏書云

    仁王教化品疏。釋二十二根不出三界云。二十一根不出分段三界。知已根在無學生。分段三界不出者。不出四住習氣三界（云云）
    又云。三界有二種。一分段。二變易（云云）
    今見此文。分段三界別出四住習氣三界。明知此是變易。此由四住習氣也。故知此文可成後義耳（已上裏書）

爲物變易事

    問。如何云爲物變易耶。答。佛爲化衆生現色身也。謂（云云）問。此自報爲物二種變易者。大師自立之歟。答。
    寶窟中云。第二出體門。有人言。分段有二種。一者繫業分段。下二界用五陰爲體。上界卽用四陰爲體。若爾。繫業分段。用苦樂等受爲體。變易亦有二種一自報變易。用無漏五陰爲體。若爲物變易。依身起化。用色陰爲體。此唯據佛一人也。○第三明因緣門者。繫業分段。用罪福不動業爲因。四取爲緣。不繫分段。用微業爲因。慈悲願等爲緣。自報變易。用無漏業爲因。無明爲緣。爲物變易。悲願爲因。衆生根欲爲緣（文）
    問。菩薩爲物現身。亦可是爲物變易。如淨名於室內所現之身。然何云唯據佛一人耶。答。菩薩自報變易未盡故歟。對淨影釋化他善根相土可案之。

斷惑分齊

    問。於菩薩位斷惑分齊如何。答（云云）
    涅槃義云。有人云。言從初發心斷五住煩惱。同麁同細。又言地前斷四住煩惱。又攝論師云地前伏四住上心。初地已上。方斷種子。成論師明地前伏見諦。初地斷上品。二地斷中品。三地斷下品盡。四地斷修道上品。五地斷中品。六地斷下品盡。七地斷習氣。八地已上斷無明三品盡。今明十信伏見一處住地。十解斷盡。證人無我解。十解伏欲愛住地。十行伏色愛住地。十迴向伏有愛住地。初地初心斷四住地盡。初地已上斷十重無明（文）（今案。諸文雖異以今文可爲正意也）
    或本又云。地持論云。二障三處過。地前一向伏。初地至十地。斷煩惱障盡。從初地斷智障。至金剛心斷智障習氣（文）
    禪林尋云。地前四十心伏四住有何證耶。
　　又云。問。前明斷伏。以何文證初地斷見諦與思惟。答。十住論云。初地斷見諦盡。又斷三界思惟。問。以何文證初地以上斷十重無明。答。相續解脫經云。斷二十二愚。初地斷二愚。第十地斷二愚。金剛心斷二愚。合爲二十二無明。攝論云斷十重無明。初地斷凡夫性無明（云云）（已上。或本二文至下有成敗也）
    統略下本云。四伏惑名度。伏斷位義不同。且依一途。十行第七心去。伏四住習及無明正使故名度。五斷惑名度。初地至法雲。開四住習及無明正使各爲三品。初地至七地斷上品習。八九斷中品習。十地斷下品習。初地至七地斷上品無明。八九十斷中品。佛智斷下品（云云）
    問。初地斷四住習者。其四住正使。何位斷耶。答（云云）
    統略下云。依眞諦師意。十信但伏見諦。十解則斷見諦惑。伏修惑。至十行第六心斷修惑盡（等文）
    窟中末云。若此四住起正使者。若治斷時。明不必斷論其習氣。要斷無明盡。習氣方盡。如地持說。十地斷習氣。佛地斷無明（文）
十地斷習氣者。斷四住習也。要斷無明盡習氣方盡者。若如文引證卽不合。以斷無明未盡時。四住習氣先盡故也。今推。正應云要斷無明習氣方盡也。恐者此則一字剩也。意云要斷無明位中。習氣方盡也。
    維摩疏一云（釋有無二遍無緩餘習之文此歎菩薩位也）問。智度論云。爲菩薩時斷煩惱。得佛時斷習氣。若無餘習與佛何異。答。習有麁細（乃至）依地持論。明十地菩薩斷煩惱障已盡。至佛除智障始窮。此經明盡據煩惱障習。智度論云不盡。約智障未傾（文）
    此中有二釋。意云習有麁細者。一釋直就四住習有麁細。細者至佛盡。麁卽十地盡也。第二依地持論。煩惱障習。十地盡之。煩惱卽四住故。上窟文云要斷無明盡。習氣方盡者。依智論述一義也。如地持下出別說耳。
    華玄六云。至第六地時。卽三界正使盡（云云）此破舊經師索車義之文也。第六地三界正使盡者。是成論師義。見上所出涅槃義文也。略述引十住斷結經等說云。初二三地斷見諦上中下品。四五六地斷三界思惟。七地斷習。八九十地斷色心及集起無知（云云）仁王疏下卷。釋逆五見流文云。明四地菩薩能滅五見煩惱習氣故。地經云我見爲首悉皆遠離。攝論云四地斷俱生身見無明（云云）
    又云。從習忍至金剛。未障一念。元品已來。一剎那惑在。通而言之故名爲伏（文）
    問。涅槃義及統略等中。明斷惑有異。爾者今正用何義耶。答。統略且述眞諦義。故且依一途也。寶窟中卷見不必用之耳。
    窟中卷云。斷惑義別有大章。若依三藏。十信伏見諦。十解斷見諦。十解伏思惟。十行斷思惟。十行第七心去。伏無明及四住習。從初地已去。斷無明四住習。今此中大意。四住二乘所斷。無明佛地斷盡。若依前文。羅漢辟支及大力菩薩。此三人同受變易生死。若爾。卽二乘與初地菩薩。同斷四住盡。從初地至佛地。斷於無明。其不盡者。地持法華疏中已釋也（文）
    又云。依三藏釋。攝論。仁王云。十行菩薩斷惑。與二乘齊（云云）（此文具如前引）
    今見此文。初述三藏義。從今此中大意下。依經中今意也。若依三藏義。十行六心斷修惑盡。與二乘斷惑同。今意依經。初地方同。故知此中不同三藏師所說也。涅槃義直明今意云。十信伏見一處住地。十解盡。其欲愛。色愛。有愛三種住地。如次十解十行十迴向伏。初地初心斷四住地盡。初地已上斷十重無明也。此則初地與二乘無學所斷。同俱受變易生矣。又涅槃章別本。引地持云地前一向伏。又引十住論。初地斷見諦盡。證前伏斷義。引相續解脫經地上十重無明也。然上文云見諦十解斷盡。何引十住論明見諦惑初地斷耶。餘文亦不分明。恐是後人謬歟。若汎明斷惑義不同可爾。若引證相成者。則文自相違。宜善決之。
　　問。成論師意。契於經說（略述所引十住斷結經文見上也）答。此亦一途之說。若欲會者。此非四住正使。但是習氣。八地已上極細不論之。又是借相解義。如仁王疏釋七地肉身文也。
    治道斷惑損生分齊。

二種生死相續事（二乘無學入涅槃時也）

    窟中云○斷分段因盡。而身滅智。分段報任運無。變易報方起。如人報謝故天報起。不由天報起故人報謝（云云）
    同中卷云。不思議反易。謂阿羅漢辟支佛者。謂二乘人入無餘之後。未迴小入大之前。取羅漢辟支。迴小入大。二乘有二人。一在界內迴小心。猶屬分段所攝。二界外迴心。爲變易所攝。此二人迴心。竝是大力菩薩。亦有二種。一直往大力。二迴小入大名爲大力（云云）（已上二文。二種生死相續也）

三論玄疏文義要第七（終）

<PIC>T70033001.GIF</PIC>

三論玄疏文義要第八



十三佛義（經論立名不同）

法報二身差別（十異私集）
攝論法華論法身同異。
攝論三身合迹歟。
內應外應（地前菩薩見內應身歟）
二乘曲見。
三身中法身因位見耶。
法身隱顯不同。
法身說法（修成報佛說法多寶佛法身）
三身常無常（隆海律師佛智常住記）
法身有色無色。
釋迦成佛久近（新成佛說久成義不）

三佛事

    問。三佛者何等耶。答。一法身佛。二報身佛。三化身佛。是其三佛也。問。爾此三身。出何經論說。又有異名耶。答。此三佛者。出法華金光等經。地論攝論等也。大師玄疏中。處處多論之。然文義廣博。難尋難窮。窮隨愚見處。及粗示文義耳。
    大乘玄（一乘義）云。同三身有幾名耶。答。經論不同。法身。舍那身。釋迦身。亦名法身報身化身。亦名法身應身化身。又名佛所見身。菩薩所見身。二乘凡夫所見身。法身亦名自性身。又名法性身（文）（報身亦名受用身。見梁攝論第十四卷也。法身亦名毘盧遮那也）
   法華信解品疏。釋中止一城文云。此文始終。具有三身。前言求子不得。卽是法身。謂先時也。今是盧舍那身。初成道時。化諸菩薩。未化二乘。名中止時。後脫珍御服。著弊衣。爲釋迦佛。化彼二乘。謂後時也（文）（又方便品偈文見六道衆生。及金光明等同之）
    同壽量品疏云。依法華論。三種如來。一者化身佛。二報身。三法身佛（文）
    法華論云。八者示現成大菩薩無上故。示現三種佛菩薩。一者應化佛。菩薩隨所應見。而爲示現故。如經皆謂如來出釋宮去伽耶城。不遠坐於道場。得阿耨多羅三藐三菩提故。二者示現報佛。菩薩十地行滿足。得常涅槃證故。如經善男子。我實成佛以來。無量無邊。百千萬億。那由他劫故。三者示現法佛。菩提謂如來藏。性淨涅槃（乃至）謂如來能見能證。眞如法身。凡夫不見故（文）

裏書云

    十地論第三云。有三種佛。一應身佛。二報身佛。三法身佛（文）（已上裏書）
    梁攝論第十四云。於三身中。應化二身易見。法身難見。又法身。於深行菩薩。及諸佛。爲易見（文）
    同論十三云。若離應身登地菩薩善根。不得成就故。須應身（文）
    又云。若離化身。下願衆生。謂聲聞緣覺。所有善根。不得成就。○地中菩薩善根。亦因化身成就（文）
    仙光院云（中論疏記）三身之法身。三點之法身。其義異矣（云云）

<PIC>T70033101.GIF</PIC>
（十地論三身同之）法華論所說三佛

    應化佛（化二乘凡夫身化菩薩身）
    報佛（修行顯佛性。謂方便淨如如智）
    法佛（隱時名法身。謂如來藏顯時名法身。謂多寶佛如如法）
    （裏書）
    若依勝鬘（隱但名如來藏顯方爲法身耳。）
    （已上裏書）

攝論所說三佛

    法身（一意合隱顯與法華論異。玄論云。開迹合本云云）（一意以如如境爲此法身）
    應身（一意化菩薩身外應一意如如智及舍那外應內應）      （統略云。開本合迹云云法華論疏亦云。應身與眞如相應。卽法華論報身。云云）
    化身（化二乘凡夫）

裏書云

    攝論十五云。釋曰如來自圓德。及利益諸菩薩。此二事與如來恒不相離。此二事卽是應身（文）此文應身通內外兩應也。
    又云。應化二身。不斷故爲常。如恒受樂。及恒施食（取意此文應身據外應身也）（已上裏書）
    （此與法華信解品意同）金光明所說三佛（又與釋攝論之一意同）法眞（如如法如如智）應化應。
<PIC>T70033102.GIF</PIC>

    問。付法報應三身。且法報二身。差別如何。答。性淨方便淨異也。又如如境。如如智別也。如是等異。今私付處處文。略開十門。一隱顯異。二體相異。三空有異。四有始無始異。五能生所生異。六有因無因異。七一味萬德異。八能證所證異。九本智始智異。十自利利他異。

一隱顯異

    大乘玄（一乘義）云。若法華論明三身者。以佛性爲法身。修行顯佛性爲報身（文）
    法華玄九云。若就法華論明三身者。佛性隱顯爲二身（文）
    法華論疏下云。謂如來藏。性淨涅槃者。出法佛菩提體。經論不同。餘經云。隱名如來藏。顯名法身。此論正以如來藏爲法身。顯卽名報身。言性淨涅槃者。涅槃有二種淨。一性淨。二方便淨。本性清淨。名爲性淨。修方便。斷煩惱得淨。名方便淨。今此用性淨涅槃。是法佛菩提。方便淨屬報佛也。二淨卽是攝論。有垢眞如。無垢眞如也。

裏書

    寶窟下云。今此明法身者。卽是實相眞如法也。此實相正法。隱名如來藏。此實相顯名法身。唯是一實相法。約隱顯不同故有藏之與身。又法者。謂諸功德法之所依。名身故。攝論云。與功德法相應名法身。卽此經下文。成就一切佛法。說名如來法身。問若顯名法身者。何故法華論云。法身者謂如來藏性淨涅槃。答。經論不同。各有其義（云云）
    顯時修因所得名爲報身。是法華論意也。
    （已上裏書）
    梁攝論五云。論曰。眞實性亦有二種。一自性成就。釋謂有垢眞如。論曰。二清淨成就。釋曰謂無垢眞如（文）（無著本天親釋）
    問。若隱爲法身。顯屬報身者。法身應是無始有終。若隱法身。顯時猶存者。名無終者。報身始顯。而本有體。應是無始。然而何故。壽量品疏。云報佛壽量。有始無終。法身佛壽量。無始無終（略抄）答。且對報佛修因始顯。以隱時名法身。理實法身。該通隱顯。
    法華論疏下云。問前明隱時。爲法身多。實豈隱時耶。答。論解二種法身。一者隱時名法身。此非多寶也。二者顯時名法身。卽多寶也。問。若爾與報佛何異。答。體一義殊。假因義邊。目之爲報。衆法所依正法爲身故。名法身也（文）

二體相異

    一乘義云。○亦可。法身爲體。報身爲相。化身爲用。法華論疏云。○體一義殊。假因義邊目之爲報。衆法所依正法爲身故名法身也（文）（正法之身爲萬德體名衆法所依萬德之相依正法體故。假目爲相可知）

三空有異（亦是眞俗異。中道假名異也）

    大乘玄教迹義云。○對法身眞如空邊故。報佛十力十八不共等。是有法故言有爲。非生滅有爲也（文）（此會通經說有爲言也）
    問。若爾法身偏是空。報身但名有耶。答。此是因緣有空。非定性之有空。謂法報相對。且論空有。理實二身。竝超空有。而有而空。所以因緣。成空有者。眞如離相離性。不可爲有。故名爲空。報佛功德。相顯可知。故且名有也。
    法華論釋法身。云非實非虛非如非異者。謂離四種相故（文）
    寶窟下云。如來藏中。恒沙佛法。同一體義分。○又就常等。說爲解脫。離常等外。無別有一解脫。自性法身波若類。亦同然。如是一切（文）

四有始無始異（亦名常無常異）

    玄教迹義云。又攝論云。無常有二種。一者因中本無今有。已有還無無常。二者佛果本無今有。已有不無無常。而不同因中生滅無常。但是佛果上報梨耶八識五根等。始起邊名無常耳（文）
    壽量品疏云。○二報身佛壽量。有始無終。○以行因滿。初證佛果。是故有始。一證已後。湛然不滅故。無有盡終。三法身佛壽。本自有之。不生不滅。無始無終（文）問。爾報佛偏有始歟。答。亦有無始義也。
    壽量品疏云。○初證法身。是故有始。於三身中。是應身。亦名報身。是故有始。而所證法身。此則無始。故是不二。二義二不二者。所證法身。旣無始終。言窮慮息。能證亦無始無終。以能證證於所證。所證旣無始終。能證亦無始終（文）（始云初說法身者。爲顯能證而擧所證而已）

五能生所生異

    玄教迹義云又論云。佛有二種。一者父母生身佛二者法性生身佛。父母生身者。是應佛法性生身是報佛。若但言法性身。是法身佛（文）（此則報身從法性身生故名法性生身也。生字大論第九不見更可考之）
    問。法華玄。及法華論疏（并）一乘義等。並云修行顯佛性。名報身。今何云生耶。又以道理思之。佛果萬德。本來有之。而爲客塵煩惱。之爲覆藏。後修方便。斷煩惱時。但顯本有萬德。更復生何功耶（起信論并勝鬘經說如來藏中功德滿足）答。此實難思。今且以二義會通之。一云報佛是修生。正佛本無今有故。今云法性生身。又上所引文云。佛果本無今有。又云。上報梨耶八識五根等始起（云云）又涅槃說。菩提有生因。故知報身是生因生（淨影意以修顯爲法身以修生爲報身也）然言顯佛性爲報身者。於生說顯。謂此修生德。卽以法性身爲其。故合論之。體本有之。而相始生。相生卽是本有體顯。故於生中說顯聲也（已上一義）二云報佛但是修顯故。法華論疏云。假因義邊目之爲報。衆法所依正法爲身故。名法身也（云云）若以修生爲報。其修顯假因。當何名耶。故知但是爲衆法體性。萬德所依義邊。爲法身。此法假因顯義。爲報身也。如來藏中。本來具足。恒沙功德。無有闕少。但可言顯。何得言生耶。然言始起及法性生身者。此是於顯說生言也。顯相本無。無始有故。說名爲生。實是顯也（已上二義若就道門。佛身非生非顯。而生而顯。此義無礙何所妨乎）

裏書云

    一義云法性生身。且外應身。非內應身。若內應身。亦是法性身之所攝也（已上裏書）

六有因無因異

    法華論疏下云。本性清淨名爲性淨。修方便斷煩惱。得淨名方便淨。今此用性淨涅槃。是法佛菩提。方便淨屬報佛也（文）
    又云。體一義殊。假因義邊。目之爲報。衆法所依正法爲身。故名法身也（文）
    壽量品疏云。○此意明本有義爲法身。酬因義名報身。應物義名應也（文）

七一味萬德異

    大乘玄涅槃義云。性淨涅槃體者。正法中道爲體修成涅槃。以萬德爲體。○問曰。性淨涅槃爲有萬德不。
    答。有二釋。一云有萬德。今明無萬德。但以平等一味。爲正法涅槃。若言萬德體。故明性淨涅槃有萬德亦得（文）
問。若性淨是萬德體故。得有萬德者。直是性淨涅槃。有萬德義。何云今明無萬德耶。答。萬德體者。是萬德家體。非體卽萬德。以萬德者。有差別相。非是一相一味之義。此亦且對別義。言無萬德。理實性淨。有自性萬德也。
    寶窟下云。不空如來藏者牒也。恒沙佛法體者。不無故言不空（文）
    又釋此二空智文云。無相及無性。云諸德同體。無別自性（云云）義推云。性淨涅槃旣有二義。方便淨亦爾。

八能證所證異

    壽量品疏云。初證法身。是故有始。於三身中。是應身。亦名報身。是故有始。而所證法身。此則無始（文）此則如如法爲所證。如如智爲能證也。又功德智慧爲報佛。如如爲法身。又智斷中。法身是斷德。報身是智德。又境智等分別。准此可知。又內應身與法身相應等。皆此門攝耳。

九本智始智異

    寶窟下云。如來藏中。恒沙佛法。同一體義分。○又就常等。說爲解脫。離常等外。無別有一解脫。自性法身波若類亦同然（文）（本有智顯於此文也）
此中言常等者。明四德。言解脫等者。明三點。此則先明四德一體。然後就之以。明三點同一體耳。今取三點之中波若。以爲本有智證文也（三點之法身。三身之法身。其義少異。疏記論之故合三點爲法身也）
    名玄第四云。問。亦得實相爲實惠。觀照爲方便以不。答。若以佛性。爲實相。本自有之。名爲實惠。觀照修習始生。名爲方便也。此非照有爲方便。照空名爲實。若權若實。始有之義。皆名方便。本有佛性覺照之義。名爲實也（云云）（此文約因位明二惠見）此中正取本有佛性覺照之義。以爲證也。謂本有智矣。
    次文云。地論人。眞修般若。則本自有之。緣修般若。則修習始起。性淨涅槃。方便淨涅槃亦爾。此猶是舊本始義（云云）
    玄二智義云。問。北土論師云。初地已上。卽有常住。法身亦卽有常智。是事云何。答。須詳此意。○若以能證之智。爲法身者。是事不然。○以佛性常。爲法身者。此猶是論。江南舊宗。非北方異說也。
應知以性淨中智慧。爲本有智。以方便修性智。爲始有智矣。
    起信論云。從本已來。有大智慧光明義故（云云）
    問。法華經壽量品疏。引楞伽四佛已云。三佛之中。功德智慧爲報佛。如如爲法身（云云）若有本有智慧者。何以智慧偏爲報佛。不爲法身耶。答。始有之智。相用明顯故。以智慧屬報身佛。報身是相故。本有智慧。離相寂滅。唯屬如如。爲法身也。問。統略（方便品）問答云。如如智可是法身佛。○如如境非覺照之名。云何名佛。答。○卽智不變異名如。卽如覺照稱智。更無二體。故並是佛也（文）又云（壽量品）合用如如及如如智爲法身（云云）亦是今所言本有智歟。答。此等並是合本中論。今就開本中。於本有法性。明具智慧。故彼文所明非此所論本有智也（更思）

十自利利他異

    統略（壽量品）云。如如是自利。如如智是利他（云云）（若開本爲二者則卽法身是如如故。卽爲自利。報身是如如智故。卽名利他也。又方便品統略云。如之智。利益衆生。名爲佛眼。如如境是自利。卽如如智所照之境。略抄。又同壽量品云。謂如如智見。六道見。無所見。卽如如無所見而見。謂如如智文）
    問。法華玄九云。○又法華論。二身爲自德。一是化他（取意）今何以法報二身。開自利利他耶。答。以智照見六道衆生有苦。故名利他然非正化他用故。對應化用。判爲自亦不相違。若亦通論。俱是自利。俱是利他。今推以眞如亦是利他本故。亦爲利他。如言應化非眞說法者。卽以彼法身爲說法者。又於眞如。具有慈悲性功德故也。
    已上法報相對。略明十異竟（若依淨影以修生修顯爲法報二身別今異之歟）
    問。以攝大乘所說法身。對法華論所說法身。爲同爲異耶。答。此有二義。一云是同（同是眞如理如來藏體也）二云是異（法華論意。唯取眞如攝論通智）問。先其云同意何。答。法華論以如如爲法身。以智慧屬報身（見壽量品疏也）攝論亦爾。

裏書云

    攝論第十五云。論曰。若法身無始時。無差別。無數量。釋曰。若法身無始本有。於一切衆生。無差別。不可度量。諸佛由法身。於利益他事俱足。勝能衆生。爲得法身。何用精進修道。論曰。爲得法身。不可應不作功用。釋曰。雖爾不應不作功用。無自然證得法身故（云云）
    又云。證得恒時不成因。釋曰。諸佛證得法身。一切是有。若離自正勤。此證得則不成自證得同。何以故。若是因者。從昔以來。無復凡夫皆由他得度故。旣無此義。是故雖有證得。不成自因（文）
    准此文意。攝論所說法身。正顯時也。然亦云法身無始。故知。亦通隱時也（已上裏書）
    統略（上末）云。問。攝論云照用皆是應身。與金光明相違。云何會釋。答。○經合本開迹者。如如智卽應身。如如境卽法身。合此二種。皆名法身故言合本而有應化兩用。應身化菩薩。化身化二乘。故是開迹。論開本合迹者。以如如境爲法身。如如智爲應身。故開本也合迹者。應身已外皆名化身（文）（今此中正取攝論以如如境爲法身之餘則同文故總引來）
    法華論疏下云。攝論明應身與眞如相應卽是此論報身（文）
此文旣以法華論報身。卽爲攝論應身。故知智慧同屬報身。唯取眞如爲法身也。
　　又云。又攝論及同性經。淨土中化諸菩薩。名曰應身。今此中合。若淨土若穢土悉屬化。他合名應化身（文）
    梁攝論十四云。法身是斷德。應身是智德。化身是恩德（文）同十三云。一自性得是法身。二人功得是應化兩身（文）
    又云。諸佛以眞如法爲身。於法身中也。行不可得。應身則不爾（文）
    問。二論說法身異者。其意如何。答。法華論唯以眞如爲法身。攝論以如及智合爲法身。故寬狹異也。又法華論以性淨爲法身。攝論通以性淨方便淨爲法身。故是異也。
    攝論十三云。唯有眞如及眞智獨存。說名法身（文）
    玄一乘義云。若法華論明三身者。以佛性爲法身。修行顯佛性爲報身。若攝大乘論所明。隱名如來藏顯名爲法身耳。此二皆名法身（文）（此文意明勝鬘所說之二種法於攝論皆名法身也）
    法華玄九云。法華論開本爲二身。合迹爲一身。攝論開迹爲二身。合本爲一身。又法華論二身爲自德。一是化他。攝論法身爲自德。餘二化他。化他中化菩薩身。總名舍那身（取意）（攝論旣合本故知合法華論法報爲一法身也）
    法華疏（壽量品）云或開爲二身。故云佛眞法身。猶如虛空。應物現形如水中月。旣但有一本迹。亦是本迹俱合。或開爲三而三義不定。一者如七卷金光明云。三佛者。一法二應三化。法身爲眞。餘二爲應。此則合眞爲一。開應爲二也。○二者法華論列三佛謂法報與化。卽是開眞合應（文）（此雖不解攝論三身然爲顯本迹義引之）問。攝論法身。一義云唯法性（以如如智別屬應身）統略之開本合迹文顯也。又攝論以眞如法爲法身等之說分明也。一義云。合本爲法身矣。合如如及智慧。見攝論文。又隱顯二通爲法身。見一乘義合本義。見法華玄也。爾者二義俱見論及釋。而復相違如何會通耶。答。此有二義。一云論有二意。解釋亦爾。二云攝論內應。卽當法華論報佛。諸文所辨內應身。正自出攝論也。故知法身唯是所證法性。然攝論云。眞如及智獨存。說名法身者。雖擧能證意成所證也。如法華論解法身云。不如三界見於三界者。謂如來能見能證眞如法身。凡夫不見故（文）此則擧能證智。以成所證眞如法身。攝論例之亦爾。又言隱顯俱名法身者。所證眞如通隱顯故也。然望法華論爲異者。此是一往。據謂如來藏性淨涅槃之文。如來藏者。是隱時名。然多寶顯時。亦名法身法身通隱顯。雖通隱顯。然顯時異報身之智。故攝論法身雖通隱顯。猶不違開本之義也。又玄論第九云。攝論合本爲一。其應身是化他者。且就應身中外應邊論隱。內應不論也。此且爲對法華論報身。是以攝論應身無迹也。
    法華玄論第九。二論相違文云。地論法華論。是菩提留支所出。攝大乘是眞諦三藏所翻。此三部皆天親之所述作。而明義有異者。或當譯人不體其意。令欲融會者。衆經及論。或二身。或三身。或四身。今總束爲四句一合本合迹如金光明（文）

裏書云

    十地論第三云。一切佛者。有三種佛。一應身佛。二報身。三法身佛（文）（論自不解此三佛相也）
    又云。以大神通力。見諸佛者。以勝神通力。見色身佛大願力者。以內正願力。見法身佛（文）（淨影釋云非唯法性眞應二身矣）（已上裏書）
    問。攝論意化身者。爲合諸應迹。爲一化身歟。爲當何。答。此有文。
    統略云。○論開迹者。以如如境爲法身。如如智爲應身。故開本也。合迹者。應身已外。皆名化身（文）（論者攝論具如上抄之）
    法華玄九云。攝論開迹。以爲二身。又化他中。化菩薩身。總名舍那（取意）
問。二文相違云何會通耶。答。攝論實是開迹。化菩薩身爲應身。化二乘身名化身。然統略云合迹者。爲對金光明合本（一法身）問。迹應化故。攝論應身。就內應爲論。名開本（法應）以迹唯化。且爲合迹也。○或攝論化地前菩薩及二乘身。合名化身。故名合迹（歟）
    統略（寶塔品）云。梵網經。盧舍那示千百億釋迦。此明本一迹多也（文）
    略述（華玄第二）云。凡有二種本迹。一報佛爲本。舍那釋迦爲迹。二迹中。又開本迹。舍那爲本。釋迦爲迹（文）
    （今見大師釋多據前義論本迹耳）
    問。付法報應化三身。且應身有幾種耶。答。有二種。謂內應外應也。
    壽量品疏。報身卽應身。應身有二。一者內應。謂與法身相應。是故經云。諸佛所師。所謂法也。以法常故。諸佛亦常。二者外應。謂與大機性相應。故爲大菩薩於淨土中成佛（云云）
問。內應身見何文耶。答。可考攝論歟。又壽量疏引經也。
    攝論第十五云。釋曰如來自圓德。及利益諸菩薩。此二事與如來恒不相離。此二事卽是應身。故應常住（文）
    梁攝論第十四云。○釋曰。諸佛同以法身爲依止。於衆生。利益安樂。意用亦同。○論曰。由無量正覺事故。應知有差別○（釋曰前後不同有差別）論曰。如法身受用身亦爾。釋曰。諸佛應身。無差別有差別義。如法身。○釋曰。無量菩薩。修道轉依。如菩薩數量。應身亦爾。○論曰。變化身應知必如受用身。○論曰。此法身應知與幾種功德相應。與最清淨四無量相應。○（八解脫八副乃至十八不共法相應）釋曰。此身與諸功德法相應。故名法身。欲顯相應法。故爲此問（文）（十八不共法等與法身相應卽是內應身義也）
    又云。法身是斷德。應身是智德。化身是恩德（文）（智德爲應故通內外也）
    又云。釋曰。○從初地至七地（乃至）於第十地。一切如來。所有祕密處。現前證智爲依止。故難思爲勝。與法身相應。次此後證得佛地時。○雖約諸地。明其差別。同至果方究竟。故悉與法身相應（文）
    又云。無間位卽佛金剛心。能滅最後微細無明。及無有生死苦集二諦故。言解脫一切垢。清淨眞如。是常住法。諸佛以此爲身。故諸佛常住○依此身有衆德故。衆德亦常住。此常住以眞實性爲相（文）
    次上云。論曰二如來常住（文）
    准此等文。十八不共等衆德。與法身相應。是常住。亦是應身也。又此付顯時法身（云云）略同勝鬘經意也（已上）
    第十三云。菩薩於諸佛淨土中。自聽受大乘法。受法樂。爲他說大乘法。亦受法樂。○若無應身。則無此二受用法樂。故應身爲此二受用法樂因（文）
准統略。此文於受用身中分二種受用歟。新譯論云自受用他受用也。
    又云。十入名色身受等名行身。諸佛以眞如法爲身。於法身中色行不可得應身則不爾（文）
    准此文如如智是應身攝。則內應也。
    問。攝論十三云。若離應身。登地菩薩善根。則不得成就故須應身（文）爾者內應歟。外應歟。答（云云）且云外應（矣）
    寶窟上云。若同性經云。應身佛住淨土。化身居穢國。今是化佛也。攝論云。地前見化佛。登地見應身者。此應身是與眞如相應。名爲應身。但應身有二。一內應與眞如相應。住眞如土。二外應住淨土。奇特相好。教菩薩也。地前未見眞如。但見八相成道。故言見化身（文）（准此文登地見外應身亦是眞如相應身也）
    統略（塔品）云問曰。何故知分身佛是三身中應耶。答。此經叙十方分身。皆是淨土。純有菩薩。無有二乘。而同性經金光明攝論等。皆明應身化菩薩居淨土化身化二乘住穢國也。○問曰。攝論云。二乘及地前菩薩。見化身佛。登地已上。方見應身。今云何二乘并見應身。答曰。金光明云。有四句。一者應身非化身。謂地前身。則知應身。位通於地前乃至登地。皆有應身。今攝論云初地見應身者。此明初地已上見眞如故。應身與眞如相應者。卽是內應身。取本有義。名法身。與眞如相應。始有之義。名應身。初地已上。見此應身也。今言分身爲應身者。此是外應身。位通上下。今約大小二人故。開二身。化菩薩爲應身。化二乘名化身（文）
    問。外應身。位通上下。何引經云謂地前身。答。正取通地前也。經說言地前身者。上簡內應身。局在地上。及簡化身凡小亦見也。
    攝論十三云。若離化身下願衆生。謂聲聞緣覺。所有善根。不得成就。○地中菩薩善根。亦因化身成就（云云）（地中菩薩者。對登地名三十心歟。言亦因化身者。二乘因化身。菩薩亦同此身也。又地中菩薩。因應身亦因化身也。地前菩薩正見外應身居淨土兼見二乘能化居穢土而修善也）
    問。地上菩薩。見內應身者。論地上能化歟。爲當地上菩薩自身歟。答。且云可通。然正取能化。所以然者。因中有爲智。故自身未常也。問。若爾地上所見。外應身佛。與能化內應身何異耶。答相好之身。爲外應。如如智。爲內應也（見寶窟之）問。地前菩薩。見應身耶。答。有二門義（云云）
    法華玄九云。就應身中。自開爲二。化菩薩名報身。化二乘名化身。或化地上名報身。化地前名化身（文）
    寶窟云。地前未見眞如。但見八相成道故言見化身（文）（此同玄論後義也）
    統略云。此是外應身。位通上下（文）（此與玄論前義同也）此二義但是門別。實不相違。若就眞悟菩薩論。卽局地上。見外應身。若約順忍學無生觀。亦通地前。但是菩薩。皆見應身也。華玄九云。化他中有二。一者化菩薩身。總名舍那身。二者化二乘身。名釋迦身（文）（又淨土穢土異。純化雜化異。花臺花葉異。本身遮身異。酬因化物異。時分前後異。謂初成道及成道後也。總有六異）
    今見此文。無以地前地上分別之故。地上能化爲舍那者。非正意也。
    問。云何名二乘曲見耶。答。見釋迦化身。爲眞實也。中論邪見品疏云。若傳望者外道望小乘爲邪見。小乘望大乘爲邪見。○故涅槃明小乘。若空若有。皆是邪見（南二十四）如云若以聲聞辟支佛心。言無布施。是則名爲破戒邪見。此是二乘空觀爲邪見。又云（南二十九）若見菩薩八相成道。是則名爲二乘邪曲之見。此是二乘有解名爲邪見。故知二乘空有。望大乘皆是邪見（文）
    花玄九云。問。是何等心垢耶。答。謂丈六爲實身。生滅爲生至極。此二乘曲見。卽是垢也（文）
    又云。謂釋迦王宮始生。雙林終滅。如大經云。是名二乘邪曲之見（文）
    涅槃疏十四云。云何名爲聲聞下。此明聲聞曲見（乃至）如此等見何意。言是邪見。解云此是生滅之見。故聲聞人。卽是生滅觀。見佛王宮生有定生。雙林滅是定滅。故是生滅觀。若是菩薩則是無生滅觀。生滅觀故是邪曲（云云）
    又云。見不正故曲（云云）（更有凡夫曲見卽八倒義也）
    又云。二乘人無此二觀見故。所見皆曲也（云云）（二觀者生滅是無生滅生滅是一觀也。無生滅是生滅無生滅是爲一觀合爲二觀也）
    問。三身中法身。爲唯是果位所見。爲當通因位所見耶。答。有二義。一云唯佛。二云通因位所見也。
    法花玄九云。經云。隱名如來藏。顯名法身唯佛能見。十地不覩。○（文）（前義證也）
    又云。大士入法身境界（云云）（後義證也）
    問。就前義旣云大士入法身境界。何會之。又登地菩薩。與法身相應。見內應身。何不見法身耶。答。因位猶是有爲般若。與一品無明相應。已來未得常智。故不能見法身。設有隨分見。但可屬盧舍那身。如盧舍那身。雖以法身爲體。然爲菩薩所見猶不名常身（舍那無常見法花玄論也）故知。十地所見法身。從其能見智。名無常身。非法身也。然言大士入法身境界者。約隨分自見法身。不見佛究竟法身也。又是大士隨分得佛。得佛見法身。非因位人見法身義也。問。付後義。如何通玄論法身唯佛所見之文耶。答。略述五云。○法身唯佛見者。就究竟見義也（云云）攝論十四云。又法身於深行菩薩及諸佛。爲易見（云云）
    法華經云。唯佛與佛。乃能究盡諸法實相（文）法華論云。謂如來能見能證眞如法身。凡夫不見故（文）（不言菩薩不見）
    已上雖有二義。前義優也。能能思之。

裏書云

    寶性論一。法身偈云。此甚深境界。非二乘所見。具勝三昧惠。如是人能見。出過於恒沙。不思議功德。唯如來成就。不與餘人共（文）（此文唯者簡二乘也）（已上裏書）
    玄九云。法身唯佛能見。故不說法也（云云）若約究竟。言十地不見者。亦應約究竟卽不說法。而隨分說法。而不許隨分說。亦應不許隨分見也。
    問。法華論以如來藏。卽名法身。而勝鬘經。隱名如來藏。顯名法身。爾何會通耶。答（云云）
　　窟云。問若顯名法身者。何故法華論云法身者謂如來藏性淨涅槃。答。經論不同。各有其義。法華論明三身次第。義隱時是眞如法。隱故云自性清淨心。卽此法有體。故名爲身。顯時修因所得。故名爲報。有應物之用故。稱爲化。今此經就隱顯分之。隱爲煩惱所藏。卽身義未現。若出煩惱胎。身相便現。名法身。○是故經論義。不相違也（文）
    大乘玄涅槃義云。性淨涅槃。是如來藏。本有佛性。顯爲法身。亦名涅槃（云云）（意云顯名性淨涅槃也。又文云萬德之上無果名方便淨也）
法身說不說事（付報身說不說事）又轉法輪事。
    問。法身佛說法耶。答（云云）今且有二義（云云）大論三十云。○而佛有二種。一者眞身。二者化身。衆生見佛眞身。無願不滿。佛眞身者。滿於虛空。光明遍照十方。說法音聲。亦遍十方。無量恒河沙等世界。滿中大衆。皆共聽法。說法不息一時之頃。各隨所聞而得解悟。○如是法性身佛。有所說法。除十住菩薩。三乘之人。皆不能聽。唯有十住菩薩。不可思議。方便智力。悉能聽受。衆生其有見法身佛。無有三毒及衆煩惱。寒熱諸苦。一切皆滅。無滿願不滿（等文）
又三十三卷說。二種身也。法性生身名。可思之。此文以法性生身。非卽正法中道之身。如菩薩法性生身。亦名法性身。而以變易身。爲法性生身也。

裏書云

    又九十三云。是法性身。佛身無量無邊。光明說法音聲。遍滿十方國土。國中衆生。皆是近佛道者（乃至）展轉復出。隨應度衆生。見佛優劣。根本眞佛。無有分別大小之異（云云）又云。阿羅漢。生三界外。受法性身（取意）
    （已上裏書）
    又第九云。佛有三種身。一者法性身。二者父母生身。是法性身。滿十方虛空。無量無邊色像端正。相好莊嚴。無量光明。無量音聲。聽法衆亦滿虛空（此衆亦是法性身。非生死人生死人不見）常出種種身。種種名號。種種生處。種種方便。度衆生。常度一切。無須臾息時。如是法性身佛。能度十方衆生。受諸罪報者。是生身佛。生身佛。次第說法。如人法以有二種佛故。受諸罪無咎（文）（釋迦生身受九罪報以爲問今此文答之）
    又第九十三。說法性身佛相也。
    高野和尚。二教論。引此文證究竟法身說法也。又云。此身非十地境。然論自說化十住菩薩。故知是外應身佛。望釋迦同人受罪。稱法性身。實是外應。非眞法身也。
    四論玄文（如下有色無色中引之）
    華玄九云。同。前文明法身不說法何故釋論云法身亦說法耶。答。釋論明法身者。望華臺舍那。丈六釋迦。爲法身耳。若望究竟法身。猶屬迹身。何以知然。經云。隱名如來藏。顯名法身。唯佛能見。十地不覩。釋論所明。猶化菩薩卽菩薩見之。故知屬應身也。問。法身佛。何故不說法耶。答。唯有二緣。一菩薩卽報身化之。二聲聞卽應身化之。法身唯佛能見。故不說法也。又法身名相斯絕。豈有音聲說法。說法之事。皆是應身（文）（菩薩報身化之者。外應身也。又付此文可案內應身耳）
    略述云（第五近奧）望華臺舍那等者。謂望釋迦而以舍那爲法身耳。梵網經云。我已千阿僧祇劫。修行心地。以之爲因。初捨凡夫。成等正覺。號盧舍那（乃至）千花上佛。是吾化身。千百億釋迦化身。吾已爲本原。名爲盧舍那佛。卽此義也（云云）
    華玄又云。問。直就法性身中。自得論眞應不耶。答。得也。妙窮法性則是法身。若隱法性身。菩薩所見。如前引釋論。法身佛者。此是法性身中應身也（文）
    觀經疏云。問他云。報佛爲地上說法。化佛爲地前菩薩說法。所云報佛。豈非修成耶。而今云修成佛不說何耶。答。有二解。一云報佛是修成佛。爲地說法。二云爲地上說法之報佛。然應化爲報此是化之細身（文）
    若准此中前釋。地上所見。內應身說法也。又可云外應。亦爲修成佛歟。更思之。
    法華論疏下云。問。多寶爲是法身。爲表法身。答若依光宅等師乃言。多寶是化身家舍利。非三身所攝。亦得屬佛寶所攝。今明四種意。一者據迹而言是佛舍利。二者以多寶表法身。三者天親論釋三平等中。明多寶今卽是法身。以多寶此身。卽是入涅槃。此是入三德涅槃。三德涅槃。卽是法身。又八義中。第三義。多寶如來身一體。攝一切諸佛法身。故知卽是法身。四者多寶雖入涅槃。常在世間故。世間涅槃不二。卽非世間非涅槃。言亡慮絕（云云）
    見塔品疏。引釋論云。復化佛身。及七寶塔（云云）化身云歟。若爾何故云舍利。不言三身中何佛耶。答。初門且准光宅等歟。此中第三門意。多寶卽法身。讚言善哉。稱大惠平等。故知法身亦說法也。若存不說義者。多寶猶是化身。然約平等不二之義。說名法身也。
    法華玄第八云。一者法身成佛。謂坐無生觀道場。將滿不二念。若假諸佛爲作因緣故無生觀輪。於心中轉。名爲他轉（文）（佛旣爲緣轉無生觀論。法身成佛。故知法身有說教義也）
    又云。一者佛教爲能轉。衆生智爲所轉之轉（云云）（准此可成法身說也若存不說義者。旣言無生觀將滿。故知猶是同位佛爲因緣者猶是舍那非究竟法身佛耳）
    開中大義章（惠遠問什公答）法身感應章云。聲聞人及初習行因。丈六身而得實相。或有菩薩。功德純厚。信力深固。所見之身。過於丈六。道所愛色。而得實相。如密迹經說。得無生忍。阿惟越致菩薩。所見佛身。無量無邊。世間端正第一無比（云云）
    旣云法身感應。故知此佛卽是法身。無生忍菩薩所見。色相端正。旣色相端正。亦應音聲殊妙也。若存不說者。此亦應是花臺舍那非究竟法身也。
    玄二諦章云。攝山高麗朗大師。○從北土遠習羅什義。來入南土（云云）
    二諦章中卷云。問。若凡說不爲聖者。何故有佛話經。却除諸菩薩。兩佛共話。○今明佛話不爲佛。佛話不爲佛。佛話爲衆生（云云）（私記出梵網說耳。有處引金剛仙云。鐵圍山外不至餘界中間。說佛話經也結集大乘法藏略抄之）
    法華疏第三云（釋唯佛與佛文）明唯佛解故不須言。釋論云。若兩佛相對。則無所言卽其事也（文）
    大論八十四云。佛答須菩提佛。雖種種分別說諸法。但以言說。欲令衆生得解脫心無所著。若二佛共話。不應說諸法名字。以衆生無及佛者。欲牽引令解故。說是善是惡。如法華經說火宅以三乘引出諸子。但以名相說諸法。不壞第一義（云云）
    若許法身說者。此中言不說名字者。但不說。通引化教之方便名字。非不說證法歟。
    又淨名玄第六云。教有二種。一者說教。二者境教（取意）
    說教卽是言說。境教者謂六塵等境也。若其理教寂靜。不動法身。應有此教。若其言說呼召詮法。卽是動相。故法身無。又法身者。唯佛能見。十地不覩。論言二佛相。無有言說。故知法身不說法也。若約菩薩所見。論法身者。許說法義矣。
    問法身許諸根相好耶。答。理名法身者。性有色根等。若相用卽無。若合如如及智。總名法身者。卽有智相。亦有色根相耳。妙勝萬云。如來色盡。智慧亦復然。卽報身佛也。問。法身旣遍法界。無有取捨。擧足下足等法身。何有手足等耶。答。不思議作業故得有之。問。若爾言說亦應有之。不思議作業故。又旣有心緣法。有眼矚色。此是無緣之緣。不見之見也。若爾亦應許不說之說。不詮之詮。
    又旣許色。亦應許聲香等法。故知音聲之法聞門。及法螺音。應許說法耶。答。可思之。淨影之釋楞伽等說可案之。
    （第二第十法身說內證境界也）

裏書云

    慈恩理趣分疏。引新譯稱讚大乘功德經云。法性土中。卽法身說。釋云。理實嚴花（標德嚴花菩薩在會）但居淨土。不居法性。法性土中。無身無說（云云）
    又云。欲顯大乘名義。深證二空理。方能知說。故假妙土以顯經深（云云）
    又云。又爲顯正智內證眞空。名居法性土。後智起應化。名居淨土等。亦無過矣（云云）（已上裏書）

三身常無常事

    問。三身常無常義。云何分別耶。答（云云）  
    大乘玄一乘義云。若言常無常者。別而爲言。法應二身爲常。化身無常。通而爲言。三身俱常俱無常。化身以大悲爲體故是常。法身有隱顯故。義說無常。應身始起義是無常（文）
    此中應身者。通內應外應。而別門爲常者。且據內應。又可云此是開本合迹三身。所言應者。但是內應也。就通門。法應爲常。及化身外應無常。易知故。但解化身常。及法身內應無常而已。

裏書云

    攝論十五云。日應六時觀衆生根性。往彼爲作利益事是大悲功用。大悲卽是應身（文）（已上裏書）
    法華玄九云。開本合迹。卽是開常合無常。本開迹合。常開無常（云云）
    又云。問。餘二身但是無常。亦得是常耶。答。義有通別。通而爲論。三身皆常。法身無始終。不生滅故常。以有法身常化菩薩而無息時故應身亦常。化二乘。亦無息時故。化身亦常。○（文）
    壽量品新疏云。○亦有四門。一但無常。謂化身也。二但常。謂法身。三亦常亦無常。卽應身也。內應與法身相應。法身常。應身亦常。外應淨土作佛。故是無常。問。出何文耶。答。諸佛所師所謂法也以法常故。諸佛亦常。此是常（云文）
    七卷金光明經云。應化二身是假名。有念念減故。名爲無常也。四者非常非無常者。此始是正佛。如中論明。法身絕常無常四句。此品後文。明法身非實非虛非如非異也（文）

裏書云

    三身品云。二身假名不實。念念滅不住故。數數出現。以不定故。法身不爾（云云）
    同上文云。唯有如如如如智。是名法身。前二種身是假名。有第三身。名爲眞有。爲前二身而作本故（文）（已上裏書）
    法華論云。二者示現報佛。菩薩十地行滿足。得常涅槃證故。○三者示現法佛。菩薩謂如來藏。性淨涅槃。常住恒清涼不變故（文）
問。法身是常。化身是無常。其相易了。報始起云何常耶。答。雖名有始。而無有終。又無念念生滅無常。故說爲常也。
    壽量疏云。二報佛壽量。有始無終故。下文云。我本行菩薩道。所成壽命。今猶未盡。以行因滿初證佛果。是故有始。一證已後。湛然不滅。故無有盡終（文）

裏書云

    新撰疏云。故無終也（文）誦便也（已上裏書）
    又次上引文云。應化二身是假名。有念念滅故（云云）報身異此。非念念滅也（此文云應者非內應也）玄教迹義云。對法身眞如空邊。故報佛十力。十八不共等。是有法故言有爲。非生滅有爲也（云云）
    此會通經說有爲言也。
    又一乘義云。應身始起義是無常（云云）（應身者報身異名也）大論四十四云（乃至）十八不共法。雖爲無爲法。以作法故。是爲有爲法（云云）一具文可見之。大品經自說有爲也。
    問。釋內應身常引證云。以法常故。諸佛亦常者。爾報身自性。未是常法。但與法性相應力。假法性方名常歟。
答。法身尚非自性常。但是因緣假名爲常。況報身乎。又報身者。於法性上。分取其相。以立之。若言由法性常者。卽是遍體常。本由法性立報故也。
    法華玄第九云。問。大經金剛身品云。雖不常住。非念念滅。此是何身。若是法身。卽應常住。若是應身。應念念滅。云何而言雖不常住非念念滅耶。答。以此問二身義者。難可會通。今所明者。以四義通之。一者明如來身者。卽是中道。非念念滅。故非無常。亦非常住。故非是常。非常非無常。卽中道身也。又非常故不同虛空。下云。常法無知。如來有知。是故非常。非念念滅。不同有爲故如來身非有爲無爲也。又同衆生故是非常住。異衆生故非念念滅。故如來之身。不可思議也。又存不爲有。故非常住。已不爲無。故非念念滅。故如來之身。非有非無也（文）
    二身義者。定說本迹二身義也。此義各於一邊。有一違故。卽不得通之。今約二而不二。卽合爲一身。離二邊也。
    隆海律師。佛智常住記云。佛具三身。所謂化身應身法身。理法身佛。無爲常住。應化身佛。生滅無常。二宗共諍。本非所諍。但於智法身。相諍旣久。有所得宗。執有爲無常。無所得家。立無爲常住。今依無相宗。祛彼生滅執焉（文）
智法身者。亦名報身也。問答數番。今依要用。略出其文義如下。
    報身佛第一義故。非常非無常。對治門故。亦常亦無常（云云）又云。文證甚多。且仁王經。明寂滅忍。中。下忍云。一轉妙覺常湛然（云云）又明上忍云。超度世諦。第一義諦之外。爲第十一地。薩云。若覺。非有非無。湛然清淨。常住不變。同眞際等法性（云云）五忍皆說智之階級。又云。薩云若者。是一切智梵語也。
　　又大佛頂經第四卷云。如果位中菩提涅槃。眞如佛性。菴摩羅識空。如來藏。大圓鏡智。是七種名稱。謂雖別清淨圓滿。體性堅凝。如金剛王。常住不壞（云云）
    又涅槃經第二卷云。若言如來是有爲者。卽是妄語。當知是人。死入地獄（乃至）爾時文殊。○讚純陀言。○汝今已作長壽因緣。能知如來是常住法。不變異法。無爲之法（云云）
    又云。降煩惱魔。○以是因緣。成就具足種種無量。眞實功德。故稱如來應正遍知。文殊師利。汝今不應憶想分別。以如來法同於諸行（云云）准此等文。是智法身。非唯理法身常也。
    陳如品云。捨無常色。獲得常色。受想行識。亦復如是（云云）
    如是誠文。不可具引。

難文

    大品第六卷云。十八不共法。及一切智。是名有爲法何會。答。彼對法身眞如空邊。○故言有爲非生滅有爲（云云）（此玄教迹義釋也見上之）
    問。旣云何爲有爲法。若法生住滅。欲界色界無色界（乃至）十八不共法。及一切智。是名有爲法。釋論云。有爲法。略說三相。所謂生住滅（云云）何云非生滅有爲耶。答。生住滅且據三界等法。非據一切智說。又一義。生住二義有故耳。釋論云。十八不共等。雖爲無爲法。以作法故。爲有爲法（云云）從因生故。名作法。一證湛然。爲無爲法。問。若云從因生故名有爲者。云何云是有法故名有爲耶。答。生者有義。故不相違。
    今私云。一乘義云。應身始起義是無常（文）此是內應。卽報身也。教迹義云。但是佛果上報。梨耶八識五根等。始起邊名無常耳（文）可合有義卽攝生義也。
    無垢稱經第五云。有爲生滅法。○菩薩不應盡其有爲（乃至）佛智六通。善圓滿故。不盡有爲（云云）何會耶。答。利生大故。受六道四生身故。不盡有爲也。
    最勝王經云。如是三身。以有義故。說於無常（云云）疏云。或可。如如智合名法身。四智無常故。總標云或說無常（云云）如何通耶。答。此爲成彼本宗義。而作此釋。非經正意。經正意云。初說云以有義故。而說於常。此通三身說無常。不通法身。下文云。二身假名不實。念念生滅。不定住故。數數出現。以不定故。法身不爾（云云）又云。是法如如。是惠如如。是二種如如。如如智。不一不異。是故法身。具足清淨（云云）私云。准大乘玄。報身者。本無今有。已有不無之無常也。如如智者。是報身。今經意。此與如如法合爲法身。約此義邊。說爲無常也。

裏書云

    七卷金光明。三身品云。如是三身。以有義故。而說於常。以有義故。說於無常。化身者。恒轉法輪。處處如如。方便相續不斷故。是故說常。非是本故。一切諸用。不具足現。故說無常。應身者。從無始。生死相續不斷。一切諸佛。不共之法。能攝持故。衆生未盡用。亦不盡故。是故說常。非是本故。以具足用不顯現故。故說無常。法身者。非是行法無有異。異是自本。故猶如虛空。是故說常（文）
    今考此文。無法身無常義也。最勝王經亦同之（已上裏書）
    勝鬘經云。道諦無常。滅諦常住（云云）故智法身。應是無常耶。答。此約因位。道諦說無常。非佛果智故。寶窟下云。○道亦常無常。若是四諦中道諦。此是因道故名無常。若是佛果之道。稱之爲常（云云）問。若爾佛果智。何諦攝乎。答。滅諦攝。法華玄第八云。十地○（乃至）等覺地。名爲道諦。如來地一。依寂滅涅槃。名滅諦也（云云）問。若佛果智。是滅諦攝者。何故寶窟下。出四諦體。云二種生死果。爲苦諦體。一切煩惱。漏無漏業。爲集諦體。五住滅無。爲滅諦體。常無常戒之定慧。爲道諦體（已上）答。記答不見故。私撿。窟云。無邊聖諦章中有此。出體卽此章中。料簡門云。問。四諦中道。與菩薩道何異。答。莫門大小乘。四諦中道。名爲因道。卽是無常。○無上菩提。謂果道也。卽是常住（文）又一諦章經。云此四聖諦。三是無常一是常（云云）故知果道是滅諦攝。以爲常住也。然云常無常戒定慧爲道諦者。亦有一意。且屬道諦。道義同故。然非正意也。

裏書云

    問。內應身者。湛然常住歟。爲當如何。
    攝論第十五云。法身爲二身本。本旣常住。末依於本。相續恒在故。末亦常住。論曰。由應身無捨離故。釋曰。如來自圓德。及利益諸菩薩。此二事卽是應身。故應常住。論曰。由化身數起現故。釋曰。化身爲度衆生（乃至）窮生死際。無一剎那時。不相續示現。得無上菩提。及般涅槃。何以故。所度衆生恒有。如來大悲。無體廢故。是故化身。亦是常住。論曰。如恒受樂。如恒施食。二身常住。應如此知。釋曰。爲顯二身常住故。引此二事爲譬。如世間說。○由本及事。二義不斷。故名常住（文）（已上裏書）

已上裏書

    涅槃經云（第九卷二十卷文也）本有今無。本無今有。三世有法。無有是處（云云）此偈意何。答。迷故本有煩惱。悟故今無煩惱。迷故本無般若。悟故今有般若。旣約迷悟故。有無卽不定。有無非今非本。故非三世也（云云）（此是約迷悟一義也又約二惠略釋之）
    涅槃疏第十八。二義釋。一約二惠以釋。二約迷悟以釋（云云）如文。
今所解卽是涅槃義疏釋也。
    問。佛地唯識莊嚴論等。皆說自受用身。生滅無常。佛地論第三云。是故如來有爲功德。從因生故。雖念念滅。而無斷盡（云云）
    唯識第十云。四智心品。所依常故。無斷盡。故亦說爲常。非自性常。從因生故。生者歸滅。一向記故。不見色心。非無常故（云云）莊嚴論云。常有三種。一本性常。謂自性身。此身本來。性常住故。二不斷常。謂受用身。恒受法樂。無間斷故。三相續常。謂變化身。沒已復現。化無盡故（云云）答。是皆權教分齊。非實教意。其唯識等。皆說佛智從有爲無漏智種生。此非一乘教意也。
今私云。權教分齊者。可考定之。

裏書云

    述記十云。四智心品。所依眞如常故常。其四智品體。無斷及無盡故說常。無斷常者。是不斷常義。報身也無盡常者。是化身。相續常義。莊嚴論。說三種常。故如常施食受樂等事。四智非自性常義。從因所生者。謂修從種生故。若初唯生。後不滅者。便違佛說。一向記言生者。皆滅故。又若色心。是自性常者。不見說故。違比量故。獲得常色等者。由願力化有情。是不斷相續常義（云云）求云。色心常違比量者。具足三支。何立之乎（已上裏書）
    大般若經勝天王分云。如來法性。在有情類。蘊界處中。從無始來。展轉相續。煩惱不染。本性清淨。一切聖法。由此成就。○謂佛如來無邊功德。不共之法。從此性生（云云）天親佛性論第二云。二空所顯眞如。云應得因由此空故。得菩提心及加行等乃至道後法身（云云）金剛三昧經。眞性空品云。信此身中眞如種子等（云云）涅槃獅子吼品云。佛性者。三菩提中道種子（云云）瑜伽論五十二云。出世間法。從眞如所緣緣種子生。非彼習氣積集種子所生（云云）又云。云何建立三種般若涅槃等。一切皆有眞如所緣緣故。問由有障無障差別故（云云）取意。
    問。無相宗。依何論文。立佛智無爲常住耶。答。無相宗意。遠依妙德淨名。近依馬鳴龍樹等論也。涅槃第二文殊。讚純陀言。善哉汝今能知如來常住（取意略）起信論云。復次眞如者。依言說分別。有二種義。云何爲二。一者如實空。以能究竟顯實故。二者如實不空。以有自體具足無漏性功德故等（云云）智論三十七云。菩薩行般若波羅蜜。不觀薩婆若與過去同何以故。過去世是虛妄。薩婆若是實法（乃至）三世者。從凡夫虛妄生。云何與薩婆若合。譬如眞金不與弊鐵同相（云云）
    私云。法華論明報佛是常。而以實相顯。爲報身者。亦是理法身義。非唯智故。非分明。此中深義。猶可研之。
    已上四張依隆海律師說。而述之。少加私意耳。
    華玄略述三云。學權論者。妄以二因證佛無常。有剎那壞（云云）從因生故。一向記故。不見色心。非無常故也。
    金光明疏云（四卷金光明疏嘉祥）又復。法身本有。無有生滅。報佛與之相應。亦無生滅。是故大經云。諸佛所師所謂法也。以法常故。諸佛亦常。又化身如來。以二佛爲體。以衆生爲緣。體緣無盡故。化身亦無盡也。故云三身常住。如七卷經中明。應化二身。是相續常者。以菩薩業識所顯項背光明。此二相等。合名報佛。同與樂因相應。故好體論之。實是化身。故言念念相續常。若與理相應之報。是凝然常住（文）
    好體者。餘處亦住住有此語也。此語者。爲體之語類也。體タラクハ止可訓歟。亦可訓正正者直也。
    中論疏記中卷云。好體破發者。體猶悟也。又好體者。猶委曲也（云云）
    涅槃疏第二十云。有師解云。業字誤。好體應是我字（云云）
准此好體言。是正也。

法身有色無色事

    問。付法應化三身。且法身佛有色耶。答。今且法報二身。合爲法身。此身唯靈智無色相。若依淨影意。亦有色法（云云）
    窟上云。次論法身有色無色。古今諍論。有人言。法身有色。泥洹經云。妙色湛然常安隱。不隨時節劫數遷。涅槃云。捨無常色。獲得常色。地論云。如來相好莊嚴。爲實報身。又菩薩廣劫。修作相好之因。而何無果。以文義推之。當知法身有色。破無色者云。若言色是礙義。故佛果無色者。亦應心是緣義。應說佛果無心。佛遂有無緣之心。應有無礙之色。問。無礙云何名色。答。若爾佛無緣。云何有次。江南雲旻藏等。悉云佛果無色故。涅槃云。願得如來無色之身。文殊十禮經云。無色無形相。無根無住處。不生不滅。故敬禮。無所觀也。破有色者云。若言佛果有色者。應架芎隆之屋。帶提禁之裳。難意云。法身旣有無礙之色。應處無礙之宅。應著無礙之衣也。肇公注淨名。主人空洞無像。豈國土之有恒。竺道者。著法身無淨土論。明法身無淨土。此皆用無色義也。通初家難云。色與心。此二非類。麁心可研習爲妙心。麁色不可研習爲妙色。是故佛果。則無色有心。問。若爾經云。何云捨無常色。獲得常色。答。蓋是妙有炳然。故言色耳。二家各執。互成諍論。今依龍樹一言決之。中論法品云。諸佛或說我。或說於無我。諸法實相中。無我無非我。亦應云諸佛或說色或說於非色諸法實相中。非色非無色。又非色非不色。不知何以。目之歎美爲色。亦非心非不心。不知何以。目之歎美爲心。故色與無色。義不相違。此雖一句之經。乃是佛法大事。悉須用龍樹意。通之則無所帶著也（文）
    此文釋經如來色無盡之文也。次上云。判其眞應者。一行半歎應身常住。已下歎法身。今用此意（文）
    今考此意。以色正屬應身也。又總意。云。第一義門。非色非無色。若對治門。亦色亦心也。言芎隆之屋提禁之裳者（云云）
    義記上云。今此所論。是常無盡。○有人說言眞無色。是所不應如經中說。菩薩廣修相好之因。如何無果（乃至廣證有色如窟有色義其言不異可檢知之）彼雖無緣。而有所知。故得名心。佛雖無礙。而有法界諸根相好。何爲非色（文）（此明報身色。卽今所論法身所攝也）
    義章涅槃義云。法身色者。如來藏中。色性法門。顯成佛體（乃至）又若言色皆是應都無眞者。此應竝難。眞處亡情。有覺有知。應悉是應。應化之知。從眞智生。眞中立知。應化之色。從眞色起。眞色中存色。竟有何妨。○人復釋言滅無常色。獲常色等。此實是心心法。顯現義。說爲色。此應變難。若心顯現義。說爲色。實無色者。色法不顯義。說爲心。實應無心。又若現義說色者。他亦應言色光照明義說爲心。佛實無心色。光照明不得名心。心法顯現。何得名色。以斯驗求。佛眞有色。不得言無（文）
    義章三佛義云。次就色心非色心等。三義分別。法佛體中。備具三義。法身諸根。相好光明。是其色法。此義云何。如涅槃說。佛性是色。可以眼見。彼色顯了。爲法身色。○因滅無明。獲得熾然三菩提燈。以是因緣。有是光明。如此光明。當知亦是法身色也。諸根相好類亦同爾。眞識之心。從緣顯了。說爲智慧。三昧行等。是其心法。眞如之空。絕離一切色心等相是其非色非心之法。○又涅槃云。入於無色大般涅槃。當知亦是非色義也。等文廣如文可考知之。
    寶窟下云。問。旣有自性清淨心。何不立自性清淨色。答。色從心變起。以心爲本。所以云心。又色是形礙。心法不爾。故不立色也。問。何故經云佛性亦色非色。又言妙色湛然常安住。答。若色性說色。亦得是色故。起信論云。色心不二。以色性卽智。智性卽色。但以無形礙故不名色。故起信論。云色體無形故說名智（文）
    例難云。心體無緣應說名色。若雖無緣。亦無形故非色者。雖體無形。亦無緣故應非智乎。答。照智是靈妙。於佛有之。形礙非妙。故佛果是無礙也。此是無名相中。假立心名。亦復不妨有色義耳。
    涅槃疏第十六云。他明法身佛性。或云有色。或云無色。今且戲竝佛果無色者。佛果應無心。汝研麁心成細心。亦應研麁心成細心亦應研麁色成細色。彼解云。心可研色不可研。今更責。心可研故。有麁有細。色不可研故。應無麁無細。今明法身佛性。未曾色不色。色不色具四句。取其見了了邊。名爲色。見不了了邊。則非色也（文）
    教迹義云。八識五根等始起邊名無常耳（云云）
    此明報身有始無終也。此義說五根以報身。土非色相土故也。
    四論玄云。故大品經釋論云。佛有二種身。一是父母生身。生身是相好佛。二法性身佛。卽是常住佛。故經云光明無量。徒衆無量也。問。法性身佛。是無常身佛。爲是常身佛耶。答。亦無常亦常故大品經句義品云。一切種智有爲也。亦如常住佛是常身。若至而論之。常住亦是無常佛。故中論涅槃品云。○由無常故明常。若無常。云常亦去。云何常耶（云云）
    意云。常住佛者。是理法身。種智是智法身。其智法身。同理法身常故。云如常住佛亦常也至論常住佛等者。是理法身。亦有無常義。以常去故。義說爲無常。非有生滅。起盡爲無常也。今云。嘉祥意不爾。論第十有文也。
    華玄九云。問。前文明法身不說法。何故釋論。云法身說法耶。答。釋論明法身者。望花臺舍那。丈六釋迦。爲法身耳。若望究竟法身。猶屬迹身。何以知然。經云。隱名如來藏。顯名法身。唯佛能見。十地不覩釋論所明。猶化菩薩卽菩薩見之。故知屬應身也（文）
    論第十云。佛身二種。一神通變化身。二父母生身。父母生身。受人法故不如天（文）
    問。此中引釋論。明法身者。爲是內應歟。是外應歟。答。今有二義。一云是外應身。化菩薩故。卽花臺舍那。問。若爾望花臺舍那。丈六釋迦。爲法身之文。如何破文耶。答。望花臺舍那乎丈六釋迦。爾可訓。二云是內應身。統略釋攝論云。初地已上。見應身者。此明初地已上見眞如。故應身。與眞如相應者。卽是內應身。取本有義。名法身。與眞如相應。始有之義。名應身。初地已上。見此應身也（文）問。此與花臺舍那。爲同爲異耶。答。花臺舍那是外應。此是內應。故爲異也。旣化菩薩可是外應乎。答。卽以常身。爲菩薩所見。不同舍那是無常也。問。爾者望花臺舍那。丈六釋迦之文。何可讀耶。答華臺舍那止。丈六釋迦止爾望天可訓。問。二義中。何義勝耶。答。且後義爲勝。與四論玄。符會一家之義。而相成故。更思之。
    瓔珞經上卷云。敬首菩薩。白佛言。世尊從初地至後一地。有果報神變。二種法身。一法性身。二應化身。爲何色相。爲何心相。佛言佛子。出世間果報者從初地至佛地。各有二種法身。於第一義諦。法流水中。從實性生智故。實智爲法身。法名自體。集藏爲身。一切衆生善根。感此實智法身。故法身能現。應無量法身。所謂一切界國土身。一切衆生身。一切佛身。一切菩薩身。皆悉能現。不可思議身。國土（亦）然（文）
    又下卷云。果體圓滿。德無不備。理無不周。居中道第一義諦清淨國土。無極無名無相。○其一照相（云云）
    又云。五分法身。無罪三業。佛寶法僧。滅諦。解脫。靈智一乘。金剛寶藏。法身藏。自性清淨妙藏（云云）
若依二種法身文。法性身中。唯有實智。無有色法。若依無罪三業文。似有身口意業。而非分明。旣云實智。亦言靈智等。正是以智爲身也。
    問。論佛身唯有三身義耶。答。一佛二佛三佛四佛及十佛也。楞伽四佛。華嚴十佛。如法華疏明之。
    壽量品疏云（四佛有二）一者楞伽經。明四佛。一應化佛。二功德佛。三智慧佛。四如如佛。彼經云。初一爲應。後三爲眞。此亦合應開眞也。三佛之中。功德智慧。爲報佛。如如爲法身。二者如七卷金光明辨四句（云云如文）

衆生悟時佛亦忘云事

    統略下云。衆生若悟。佛亦忘故。華嚴云。爲度衆生故。有佛有世界。若於眞實中。無佛無世間。若除妄而存眞。無衆生有佛。此無薪有火義（文）
（若除妄下。擧他師義此無薪等以喩顯非也）
    今尋。若約眞者。不應亡。若約應者。不可難他義耶。答。名相之佛。唯是應也。

釋迦成佛久近事

    問。就了義大乘意。釋迦文佛爲久成佛。爲新成佛耶。答。是久成佛也。但仙光院傳。云非久成佛（云云）
    華玄第二云。問。此經但明成佛久耳。云何是無始終耶。答今詳經意。若但明成佛久遠者。於緣有何益耶。所以然者。始成之與久成。皆是無常。今開久成。竟有何利。今深取佛意者。昔明始於伽耶終乎雙樹。故是無常之壽。補處不見其初。窮學不知其後。唯佛覩佛。其壽無量。考斯文宗。豈不況哉。三看愈影。再思已決也。故法華論云。復倍上數者。示現如來常命。方便顯多數。過上數量。不可知故也。余見此文。悲喜交至也。又問。若以近成爲方便。久成爲實說者。法華明久成。此實說。華嚴辨始成正覺。便是方便。未可然矣。又大經云。我聞半偈。超彌勒九劫。先得成佛。今請問之。超九劫者。爲是實說。爲是權教。若是實說。則法華爲方便。又若超九劫。爲實說者。諸小乘經論。明超九劫。若爾三藏爲實教。法華是權教。若言法華明久爲實。大經明超九劫爲權。則法華爲實。涅槃爲權。又法華已明開近。云何涅槃更覆遠耶。若近遠兩經迴互者。三一之教義。亦應然。又問。若法華開近顯遠。明久已成佛爲本。近成爲迹者。何故常不輕品。更覆遠明近。隱本辨迹耶。不應一經之內。前後相違。若一經之中。本迹或覆或開。則三一或會。或不會也。又若此經明久已成佛實說者。則初開三顯一。諸佛共同。開近顯遠。則釋迦獨有也。若言此義爲例者。下分別功德品。諸菩薩皆發願。願我於未來說壽亦如是。豈得言釋迦獨有開近顯遠。而餘佛無耶。以此衆事詳之但知。是寄無始終。以顯法身常義。有始終者。皆是應迹。以此義通上諸經。無一毫滯也（文）
    今見此文以衆事責顯久成說。非開近顯遠宗旨。正以所顯法身無始終義爲開近顯遠之旨歸。故諸菩薩皆願成佛時。說壽如今也。又以報身成佛。屬法身成。故義疏云（壽量品）所證無始故。能證亦無始（取意）故此中云。以無始終爲法身。以有始終爲應迹。而不論有始無終之義也。一義云。若據遊意云一切諸佛。多具前二義。釋迦則具三義（取意）此則久證法身。如釋迦等有餘新成佛。不說此久證法身。卽報身久成。此是別開法報二佛。始無始別。若約此義。新成之佛。但說法身無始無終又說報身一證。以後。湛然無滅。而不說久證法身義耳。如遊意言。諸佛多具前二義。統略亦爾。故彼文云。若論久已證法身者。但是釋迦（云云）
    觀經疏云。一經云。三世諸佛。久已成佛。現迹成佛。一經云。十地因滿。金剛後成佛（文）
    有人謂。此顯新成久成二佛。今案不爾。一經云三世諸佛皆久成者。此經約所證。說爲久成佛。一經云金剛後成佛者。准遊意等。約相論報卽有始。耳言不輕品更覆遠者。以是近事故。難言覆顯長短俱迹。何以得知。是事者。以跋陀婆羅等爲所化故。此賢護等。從初已來在會。爲釋迦所化。不欲顯示久成故來。故智論中。以跋陀婆羅等。爲隨世間身之眷屬也。
    智論三十三。云隨世間身眷屬者。阿難等名內眷屬。舍利弗。目連。及彌勒。文殊。跋陀婆羅等。名大眷屬。法性生身眷屬者。如法華經從地涌出菩薩等。是內眷屬。大眷屬（取意略抄）
    法性生身者。淨土報身。從法性生。非卽法性身也。
    統略中末云。像法決疑經云。諸佛說法。指近以標遠。立像以表玄。當意在無生正觀。故作此喩耳（文）釋委屬家業辟也。今以此文。成塵數顯無始意也。
    華玄略述云。然卽我說燃燈佛等。蓋是方便之言。過去久成。此爲實說。今案。此解未當其心。何者。大般若等。諸經皆云。燃燈授記。又不輕品。釋迦自言。彼時不輕。卽我身是。若如先解宿行菩薩之道。但是虛設。其大品諸大乘教皆權。此義不可然。准例云。成佛實久。壽無始終。就理法身。不二正觀。隱顯雖異。而恒在故。不輕修善。燃燈授記。就智法身。修成之義。要因行業。所證得故。然卽我說燃燈佛等。當以諸佛平等故言之。如說十方諸佛。同一法身。莊嚴論曰。一平等意。如說昔毘婆尸佛。卽我身是（云云）
    問。久證法身。則是無始。爾一切菩薩。皆說久證法身耶。答。爾玄文見此義。又觀經云。三世諸佛。久已成佛（云云）問。若爾。非有始而久成歟。答。善巧方便顯多數。以顯無始。故云逸多不見始也。問。久成非實說。諸佛何必說耶。答。爲顯無始故。新成佛亦說。新成亦說故。非實說以□□□顯遠故。爲後段宗。問。若爾。何故云釋獨具三義耶（遊意統略）答。釋迦實久成。餘非必久成故也。
    古云（合珍）淨土佛不說久成。以衆生利故（云云）

三論玄疏文義要第八（終）


三論玄疏文義要第九




十一淨土義（五種土十種土）

四種淨土（三種土）
法身內應所居同異。
無障礙土。
大小同住土實報土同異。
獨菩薩土當實報土。
安樂國九品生皆凡夫有歟。
安樂國五門（常無常乃至有胎生無胎生）
十信前人生西方淨土。
三福業。
安樂二種生死何。
彌陀身量相好。
五逆謗法闡提生不。
小乘意明十方佛不（輪王）
釋迦託彌陀二經。
觀地水滅罪。
品生得無生位。
極樂同處三途。
體。
凡聖土有無。
質二處等句。
一質異見等句（質體強弱）
佛菩薩見衆生土耶。
人成結成事成。
付四重淨土（大小同住何處唯獨菩薩上唯界外歟）
安樂淨土是何。
淨土經事。
聖眼幢世界上品土。

十二涅槃義（有番無番相待絕待）

性淨方便淨（三點四）
性淨涅槃萬德。
三修八倒。
有餘無餘。
醉入無餘有無。
佛舍利。

淨土體

    問。今此宗家立幾佛土耶。答。若依淨影。立三種淨土。一者事淨土。二者相淨土。三者眞淨土也（具如義章）今依嘉祥之師宗。凡就佛土。立五種別。一是淨土。二不淨土。三不淨淨土。四淨不淨土。五雜土（具如玄教迹義淨土門）玄云。總該佛土。凡有五種（乃至）此五皆是衆生自業所起。應名衆生土。但佛有王化之功。故名佛土。然報土旣五。應土亦然。報據衆生業感。應就如來所現。故合有十土（文）
    華嚴遊意云。此之五土見僧叡法師所辨斯之五橫攝一切土盡（文）（註維摩佛國品見之）
    問。穢惡不淨國土。偏是衆生業感也。何於應化具之土云耶。答（云云）
    淨名玄第八云○又以穢土是衆生惡業所感故名爲報。非是佛示現。所以非應。但佛入穢土化物。託居衆生報土之中故。名此土以爲佛土。問。卽衆生惡業感土。是佛應土不。答。佛應居其內故。稱佛土亦得。名爲佛應土也。故下文云。爲欲度斯下劣人故。示是衆惡不淨土耳。○如餓鬼業故感鐵丸。非佛應。但佛應居其中故。說爲示現耳（云云）
    問。若爾穢土無依佛大悲力起之義耶。答（云云）
    次文。許有土無土義云。而昔行菩薩道大願行。爲衆生起三界內外諸土。以益於物。令遂能應物起土（云云）
    問。若依因位願行應物起穢土者。何故前言穢土非佛示現耶。答。佛以悲願生穢土中故。佛昔日願行等。不障衆生業所感土。則爲增上緣故。言應佛起。然非正起故。云非示現也。又名玄次上引華嚴云。非一因緣淨土得起也（云云）淨土旣爾。穢土亦然。只是義分不可偏定。
    問。且就淨土中有幾階級耶。答。有四階級淨土。凡聖共居土。二大小同住。三獨菩薩土。四諸佛獨居土（或三土）
    玄教迹義淨土門云。就淨土中更開四住。一凡聖同居土。如彌勒出時。凡聖與在淨土內住。亦如西方九品往生爲凡後有三乘賢聖也。二大小同住土。謂羅漢辟支及大力菩薩。捨三界分段身。生界外淨土中也。三獨菩薩所住土。謂菩薩道過二乘居土亦異。如香積世界無二乘名。亦如七寶世界。純諸菩薩也。四諸佛獨居土。如仁王云。三賢十聖住果報。唯佛一人居淨土。諸淨土住不出此四。則是從劣至勝爲次第（文）
    今料簡云。四中初一是分段。中間二種是變易。後一離二死。變易中二乘所居爲第二。以十地所居爲第三也。若約佛論。第四法身本土中。二是應身土。初是化身之土也。此可爲定。
    智論九十三云。有淨佛土。出過三界。無煩惱名。羅漢生中。聞法華經（文）
    三種土。分段同居報土。實報無障礙報土。常寂光土。
    仁王疏中云。三賢十聖住果報者。住分段變易報土也。又三賢住分段同居報土。十聖住實報無障礙報土。第二唯佛者。佛一人住常寂光土。○前二土皆是生滅無常（文）
    觀經疏云。以寶蓮華擎世界故。名蓮華藏世界（文）
    壽量品疏云。今對三身亦有三土。一者法身。栖實相之土。普賢觀云。釋迦牟尼名毘盧遮那遍一切處。其佛住處。名常寂光。卽法身土。故仁王經云。三賢十聖住果報。唯佛一人居淨土。瓔珞經亦以中道第一義名法身土。然諸法寂滅相。不可以言宣。論身與非身。亦何土與非土。但無名相中。爲衆生故。假名相說故。明身與土○能栖之義。說爲身。所託之義。目之爲土也。如七卷金光明三身品明。法身具如如智及如如境。就義而望境則土也。二者報身報土。但報身卽是應身。應身有二種。一內。二外。內與法身相應。名曰應身。此猶屬法身。與法身同土。法華論云。我淨土不毀。而衆見燒盡者。報佛如來眞實淨土第一義攝。此則是報身土也。若外應之義。名爲報身。化大菩薩於淨土成佛。此以寶玉爲淨土。此土乃不爲劫火所燒。而終有盡滅。○旣三種土亦別。然法身之土。但常非無常。化身之土。但無常非常。應身之土。亦常亦無常。內應身土。此則是常。外應身土。此則無常也。若分淨穢者。法報二土。此是淨土。然化身之土。此則不定。或常或穢（文）（中道第一義。寶玉土。土化身之土）
    問。金光明所說。法身合身爲一（見義疏上文也）故有如如及智。可得以此分爲身土。然法報化三中。智慧屬報身。以如如爲法身（亦見上之文也）此法身若唯是如如者。何得以境智分身土也。
新選疏云。攝論師以眞如爲法身則法身無上（云云）
    答。以如如爲法身者。此是一往爲言。細論性淨亦具智慧故。以智慧爲身。以境界爲土也。彼金光明開合雖異。以境智爲論故。引爲例。非卽同也。
    觀經疏云。然第一義土。卽是法身。法身第一義土。更無有爲也。可栖託義。名之爲土。無感不應。名爲法身（文）（無感不應者。擧用顯體也）
    疏略壽量品云○諸佛所乘故名乘。至人所栖稱土○法身有能照所照義分人土。問曰。經明唯有自性淨心顯名法身。智度亦云。除實相外。皆是魔。實相卽法身。云何有人土體。答曰。攝論師云。法身是眞如。更無有土。此淨心及如。在煩惱中不爲煩惱壞。不可反異故名如。所照用卽名智。智非但知。非如亦知於如。旣有能知所知。何故無能住所住。有人土耶（文）（此淨心以下對攝論師顯正之）寶窟上云○毘盧遮那卽是法身。法身佛住。於常樂我常四德之○（云云）
    問。法身如來所居淨土與內應身佛所居淨土各別耶。
    答。壽量品疏云。與法身同土（云云）同住中道第一義土亦名四德土（矣）
    問。法應二身。旣是各別。所居淨土。何云同土耶。答。如世間人二人同居一處則無咎也。又性淨名法身。方便淨爲報身（卽名內應）二淨中各有境智。智名爲身。境爲土也。然方便與性淨體不二故。云第一義諦之所攝也。又方便淨照義強故。名如如智。性淨常寂。如如境顯故。以方便淨智照性淨境。卽內應身以性淨爲土也。而性淨中。亦有智慧故。名法身住第一義土耶。問。付方便淨之土有色相耶。答。今按。二義。一云。但有常樂等。而無色法。如法身無色義。二云。有色故云報身。五根等始起。
若依前義義說五根。實非色也。
    問。二義何者爲正耶。答。准身論土。宗家正意。歸無色義。然細尋之。第一義門。非色非形。若世諦門。有色形也。
    法華論疏云。問。旣是常住。云何得有諸天擊鼓及散花等耶。答。於常在無障礙用故得斯事也（文）
    今案。諸文。法身及內應。住中道第一義諦土。若外應身住實報無障礙土。此是寶玉之土也。此實報無障礙土。則是菩薩之報土。故仁王疏出分段同居土。及實報無障礙已云。前二土皆是生滅無常（文）此是中道第一義土家之無障礙用也。故法華論疏云。於常土無障礙用（云云）常土卽是中道之土。無障礙用卽寶玉也。問。何故名無障礙用耶。答。中道體是虛通無礙寶玉。卽是無礙之用故。云常土無障礙用也。又義云。寶玉色不被穢土故云爾。
此義勝也。如首天子事問答（云云）
    問。四重淨土之中。第二大小同住土者。卽實報土歟非歟。答（云云）
    問。若實報者。二乘人何生實報土。夫實報土土十地菩薩方便住故。若非實報者。大力菩薩何得共居耶。答。此應非實報土直是變易土。卽應化土。於此土中。初地已上大力菩薩受生共居。若初地已上實報者。則二乘非分。不應得生。但是地上菩薩爲化他故。共二乘住也。若望二乘。直名果報。而不稱實報也。
    問。第三獨菩薩土。爲是實報土爲當非耶。答。是實報淨土也。卽是七珍寶玉土也（香積佛土七寶世界）
    問。初凡聖共居淨土中。且安樂國九品往生爲凡夫。復有三乘賢聖也（云云）爾九品皆有凡夫歟。答。應有二義。一云。九品竝是凡夫。凡夫者是內外凡夫。謂從初心（乃至）十迴向。此是地前通凡夫也。
    一云。九品中。下輩是凡。餘中上是聖。故云爲化復有賢聖也。難初義云。九品之中。中品上生三果學人。上品中上生是初地已上菩薩。然何通云凡夫耶。答。九品往生。本是凡夫。然於中上亦有聖人。文中且擧勝者爲聖而已。難次義云。不順文相答（云云）玄別論西方。五門（西方者是安養淨土也）
    一常無常門。
有說。覆相常與法華相似。正義云。是常住。
    二三界非三界門。
無麁三界有細三界。
    三有聲聞無聲聞。
有二說。一云有。一云無。正義云。應有聲聞。於此學者二義。一云。應是應化。一云。應是可也。
    四有天人無天人（實無人天別）
    五有胎生無胎生門（無胎生也）
    玄云。一常無常者。有人言。此經猶是無常。覆相說常。與法華相似。今明常住。文云。究竟一乘。至於彼岸。故知。是常。依論種種說常（文）
    雙卷無量壽經下卷。說彼國菩薩功德云。究竟一乘。至于彼岸決斷疑網惠由心出（云云）法華遊意引寶性論云。究竟一乘。經說有如來藏及三寶無差別（云云）涅槃經明三寶。無差別者。依常義耳。
    又云。惠眼見眞。能度彼岸。佛眼具足覺了法性（云云）
    上卷云。彼佛國土。清淨安穩。微妙快樂。次於無爲泥洹之道（云云）
    今見此等文。一乘則是佛性異名。然言究竟至于彼岸。故知。窮證佛性常樂我淨。又言。佛眼覺了法性卽常住之性（此文不明了）又云。泥洹無爲之法。其國土次之。次者是近也似也。
    問。彼國是凡聖同居。尚不及菩薩實報土。泥同中道第一義土耶。何云明尚住乎。答。此但淨經宗了未了故云此經明常不言彼國土是常住也。
    天親菩薩往生論云。彼無量壽佛國土莊嚴第一義諦妙境界相（云云）
    此且約地上所見。或是初發心人。見中道第一義之相。雖是分段之土。而順中道故云相也。
    又云。卽見彼佛未證淨心。菩薩畢竟得證平等法身。與淨心菩薩無異（云云）
    又云。清淨句者。謂眞實智慧無爲法身故（云云）
    玄云。二明三界非三界者。如釋論所明。在地不名色界。無欲染故。不名欲界。有色形故。不名無色界。經云無須彌山大海江河。故知無三界。又云。佛問彌勒阿難。汝見彼國。於地以上至於淨居天所有微妙嚴淨自然之物不。阿難對曰。唯然已見。旣言已見。不得無三界。自在物機不可定判。斯則無麁三界有細三界耳（文）
    大論第三十八卷云。如是國土。在地上故不名色界。無欲故不名欲界。有形色故不名無色界。諸大菩薩福德清淨業因緣故。別得清淨國土。出於三界（文）此執明他方淨土。非的指西方無量壽佛國。然他方佛土。正以西方爲定而已。如仁王疏釋後有及十方淨土文云。淨土者明西方淨土也（云云）且約地居者作此論。若約空居者應云無有色染。故非色界等。應略之。
    天親往生論偈云。觀彼世界相勝過三界道（云云）
    淨影義章云。望求有土非苦諦攝。故云非三界當分。實是苦諦三界攝也。
    無量壽經上卷云。又其國土無須彌山及金剛鐵圍一切諸山。亦無大海小海溪渠井谷（乃至）阿難白佛。若彼國土無須彌山其四天王及忉利天。依何而住（乃至）行業果報不可思議。諸佛世界亦不可思議。其諸衆生功德善力住業行地故能爾耳（文）
    下卷云。汝見彼國。從地（已上）至淨居天（乃至）阿難對曰。唯然已見（文）
    玄引無須彌山文。諸無三界者。准智論解。常途三界所有於彼無。故非三界也。言自在物機者。彼佛自在隨物機而現故。淨土難可定判。此意則顯然。或應見三界相者。卽爲現之。或不可見者。無三界也。此則無麁三界有細三界者。定判云有細三界。（此異前意耳已上一義）
    或應云先言不可定判者。卽以有無隨義不定故。爾有細三界。不可定無。無麁三界。不可定有。以於物機得自在故。示現微妙境界。而應三界衆生也。
    玄云。第三有聲聞無聲聞者。經云。有得羅漢果。解釋不同。一云。下輩生於花中退菩提心。出生之後受二乘果。實有聲聞。二云。法藏比丘設願云國中無有聲聞二乘之名。今言聲聞者。仍本爲名。實無聲聞。今謂。如香積佛國。無有聲聞之名。今此經言有故。應有聲聞（文）
    言經云有得羅漢果者。觀經云。中輩生人。於彼國中得羅漢果也。
    雙卷經說。彼國初會聲聞衆數不可稱計。如是廣有聲聞衆。又智論云。彌陀佛國聲聞僧少。菩薩僧多。亦是有聲聞文也。此中二義。初說云。下輩生於花中道退等者。正應云中輩。觀經說中輩得小果故。而言下輩者。恐是文字寫錯歟。或中下二輩望上輩。通爲之下輩。以對菩薩顯少根早劣義故。以下輩名顯之。第二說云。法藏比丘說願無二乘名者。雙卷經說。法藏比丘願中第十四願云。我國中聲聞。有能計量不取正覺（云云）此則聲聞無量也。悲華經第三說。無諍念王經云。令我世界無有聲聞辟支佛乘（云云）今謂。王出家已。稱法藏比丘。只是一人兩名出之。故云法藏比丘願無二乘也。今言聲聞者等。第二師會云。今經言聲聞者。本是聲聞故。今雖菩薩仍本立名也。今謂。如香積已下大師許也。香積佛國。卽衆香世界。如維摩說。於此評文。學者二義。一義云。所無聲聞義。西方似如香積佛國。無二乘名。是本願故。然觀經云。有故知應化而有聲聞也。
    如第五門云。實無禽獸。而有應禽獸也。
    一義云。如彼香積佛國。全無聲聞。然此經不同彼說。而言有聲聞。故知。彼國無聲聞。此國有聲聞也。此則指香積極樂有無不同。應有聲聞者。可有聲聞。非應化也。
    如第五門云。應無胎生之應言也。豈言應化而無胎也。以應化生亦有胎生。故略之。
     難後義云。若爾。何故但言有聲聞。然不會通無聲聞文耶。答。第一說云退菩提心取小果。則已會竟。以退菩提心人非決定守小果故。說言無者無決定者也。如無量壽論云。無譏嫌名無二乘種也（更思之）
    往生論云。非但無三體（乃至）不聞二乘女人諸根不具三種名故（云云）
    玄云。第四有天人無天人者。經云非天非人。若依文則是一相。豈可分別是人是天。而文云。因順餘方故。有天人之名者。此有時勝者爲天。劣者爲人。欲引穢土人天生於淨土。實無人天別也（文）
    雙卷經上云咸同一類形無異狀。但因順餘方。有天人之名。顏貌端政。超世稀有。容色微妙。非天非人。皆受自然虛無之身無極之體（文）
    則是一相者。經云咸同一類故。此有時勝者爲天。等者。於彼國中。有時說人天名也。勝劣者。總相雖同非無少異。如二菩薩勝。餘菩薩等故。云有勝劣也。今謂之。或可在地者名人。虛空者名天。此亦住處土下。得名勝劣。然非正意也。
    玄第五有胎生無胎生者。皆應化生。應無胎生。而經言下輩受胎生者。此非胞胎。於華臺中久不出故。言胎生非實胎生。禽獸之類亦如是。實無禽獸。而有應禽獸故。經云池中有鳧鴈等也（文）皆應化生者。若對實生者。以變化隨物名爲應化。此中約四生中胎化生。論故云可是化生也。經言下輩受胎生者。平等覺經云。中下輩人。五百歲在於胎生（過度人道經亦爾）今言下輩者。對上。通以中下也。禽獸亦然者。胎生非實。禽獸亦爾。細論之。胎生但有名。無應胞胎。禽獸非變化之相故有異也（若細尋非無其相耳）
    雙卷下云。彼國人民有胎生者。汝復見不。對曰。已見。其胎生者。所居宮殿。或百由旬。或五百由旬（佛告阿難也）○何因何緣。彼國人民胎生化生。佛告慈氏。若有衆生。以疑惑心修諸功德。○此諸衆衆。彼宮殿壽五百歲。常不見佛。○是故於彼國謂之胎生（文）
    疑心而生者。在宮殿中。不見佛僧。如穢土胎生不見外事故。類以爲名。非在胞胎名胎生也。准此釋文旣云下輩故。知胎生非是九品外也。又此經言。在宮殿中。而釋云在華胎者。寶積經云（無量壽會。與雙卷同本）彼等菩薩處華胎中。如遊園菀宮殿之想（云云）或於外相唯蓮華唯宮殿。淨土事微妙故不相妨也。
    問。十信已前外凡夫人。生西方淨土耶。答。淨影觀經義記云。善趣已前常沒罪人亦得往生（取意）嘉祥意同。故三福善中。初是世間凡夫善。亦名舊善。佛未出世已有此善。不及小乘。故知十信已前亦得往生也。又云。有所得因亦得往生故。知未入菩薩位者。並得往生也。雖未入菩薩位。要須發故一念菩提心方得生矣。
    觀經疏云。二約所化論因果者。有通別二門。通論以三福十六種觀。皆是生淨土因。別則以菩提心爲業主。餘善爲緣。故雙觀經云。十念菩提爲因得生。此之菩提業非但生淨土而已。終至佛果爲因。但衆生聞佛道長遠。望岸而退故。示淨土近果。作進趣之緣。爲淨土因故。經曰易往而無人也。畢竟成佛之本故。經云始發菩提心。能動無邊生死大海也。○問。爲方得因生無得因生。答。二義皆有之。問。以禪定爲本不。答。然。三界禪定有二種。謂有得無得也（文）雙卷經云。念彌陀佛十念。又云。發菩提心。今合引之。又菩提心者。緣菩提心念佛。卽念菩提心。故云爾。問。旣云菩提心爲業主。應是必入十信已上。故論云大乘善根界也。今依何文理。云十信已前亦得生耶。答。大乘善根通寬內外十信。要在無所得信。然疏解云。有得無得二皆爲因。故信位亦得生也。問。何要以無所得信爲十信耶。答。法華疏云。天親論主。以無所得爲成佛因故。謂發菩提心所得善根。能證菩提心。非諸凡夫及二乘也（取意。可見方便品疏）問。旣有所得。此中何故言要發菩提心爲業主耶。○又疏下文云。滯貪所發菩提心業不得往。又云。但觀瑠璃寶地。不得滅罪。以識依正因緣悟解中道乃得滅罪（云云）若爾。要以無所得方得往生何言未入信位生耶。答。義有通別。通論。一念佛願欣淨厭穢有所得心。亦是菩提心。亦名無所得。順無所得故。得發此心。亦名初發心也。然於無所得明了悟解。乃名入信位也。阿羅漢初雖信大。而未入十信。要決定心方乃得入。由此應知凡夫學入遇善知識。聞他方淨土。一念欣厭。與無貪等三善根相應心。乘佛大功德緣力強故。得名發心。雖有相心亦得往生。小乘三果及七方便。一聞則生。何必深耶。下品不及故非十信。若依通門相攝言之。亦名初發菩提心者。亦名信位也。
    觀經疏云（序王）○或現穢質令生厭心。或示淨處便修勝善。是以思惟夫人遇此惡緣。厭累苦之世。欣勝樂之地。由是佛現金臺示十方界淨妙之國。令此今緣撰取所樂。夫人情感安養極樂。如來廣說淨土勝果正業妙因（云云）又云。問佛普現十方淨土。夫人何意願生西方阿彌陀佛耶。如華嚴所辨。百萬阿僧祇品淨土。西方彌陀最是下品。旣是下品。何故願往生耶。解云。始捨穢入淨。餘淨不易可階。爲是因緣。唯得往生西方淨土（文）
    起信論云。復次衆生初學是法。欲求正信。其心怯弱。以住於此娑婆世界。自畏不能常値諸佛親承供養。懼謂信心難可成就。意欲退者。當知如來有勝方便。攝護信心。謂以專意念佛因緣。隨願得生他方佛土。常見諸佛。永離惡道。如修多羅說。若人專念西方極樂世界阿彌陀佛。所修善根。迴向願求生彼世界。則得往生。常見佛故。修無有退。若觀彼佛眞如法身。常勤修習。畢竟得生住正定故（文）
    論文旣云欲求正信。故知未入十信位中。
　　觀經疏云。今明○可云有方便生三界。實生三界。但以惑用爲明之。何以知然。雙卷經云。三十三天依何而住。佛言。依業報住。以義制之。有三界也。問。彼土三界。但就果報勝劣明三界者。爲此地慳貪所發。菩提業得生得彼土不。答。滯貪所發勝業不生淨土。唯以一時廣濟之心爲菩提心。雖未現起。而未斷之煩惱具足有之。以勝劣業迴向淨土。命終得生（文）
    問。何故慳貪菩提心。又何云一時廣濟之心耶。答。凡論滯貪者。未斷煩惱人所發有漏善心。皆名滯貪。以未斷故。以所緣縛故。今不依此義。具足煩惱亦生彼故。問。若爾。云何滯慳貪而發菩提心耶。答。雖未斷貪。而伏不起。不名滯貪。若數起貪適發勝業爲慳貪心之耶。
    陵雜名爲滯貪。亦非與貪相應而起。若相應者。是染汚心何名勝業。故知此中爲貪所引。而性是名滯貪耳。問。如何慳貪引勝業耶。答。欣樂西方。五塵妙境。爲自受樂。因此願生。如難陀爲欲求上天。有一比丘願生妙善等也。所言一時廣濟心者。欲令衆生同離雜惡淨佛國不唯自身。名爲廣濟。此心非恒（乃至）一念十念。故名一時。此是無貪所引勝業。翻上可知。問。此心雖是十念一時。凡夫惡人何輒起。答。易往無人。良由此也。然由如來勝方便故。任運得發廣大心也。如念觀音三毒不起。以念佛故。似佛心生。是名親近熏習力也。如衣無香熏之今有。凡夫本無廣濟之心。由佛勝緣。自然得發廣濟心也。
    疏又云。何意說此淨業耶。爲未來世一切衆生故。說此淨業也。
釋如來今者爲未來世等文。

三福業

    疏云。此三種攝一切盡。何者。初一是世間凡夫善。第二是小乘善。第三是大乘善。所以第一是世間凡夫善者。文云孝養父母修行十善等。受三歸五戒。第二始明受三歸五戒前。宜明孝養父母修行十善。故知。是世間凡夫善。亦是舊善。佛未生時。已有此善故。名舊善（云云）餘二如文。
    經云○二者受持三歸。具足衆戒。不犯威儀。三者發菩提心深信因果。讀誦大乘。勸進行者。
    問。十善勝五戒。然何第二始受五戒前修十善耶。答。十善是舊善。五戒佛始制。別依作法而得故。作如此次第也。
    又云。然此三善得是三人。得是一人。三人者如向。得是一人者。始從凡夫任運修習此善。次入佛法。受三歸五戒。乃至從小入大乘。始終一人具足修此三善也（文）
    旣有三人別修。故知有以世善。但由十念願助之生。
    又云。今此中明三種善生一淨土。何以知爾今明三種善西方彌陀淨土故。知三種一種土（文）（名三福業。爲三福善）
    次文云。問。旣有三種善因。那得俱生一種淨土耶。解云。此三種雖同生一種淨土。於此淨土中果報不同。因有淺深。得果亦勝劣。如此間穢土中。衆生雖同在穢土。而貴賤昇沈不同。生彼國亦爾也（文）
    三種善人生彼已所受相通無有障礙不同人天欲色界等故。故一土也。
    又云。此三種皆是淨心。孝養父母心。此心亦淨（乃至）發菩提心亦淨。以三種心皆淨故。得土亦淨。所以維摩云。以其心淨故佛土淨也。若得此心。亦此則是西方淨土（云云）
    又云。上品則大乘善。中品則聲聞人天善（文）
    問。安養世界分段變易中何。答。分段。問。香積佛國。及華藏世界。二種生死所攝歟。答。華藏世界。地上菩薩所居。是變易也。然地前菩薩見舍那淨土故。應通分段。香積佛土應是地前所見外應身土。地前未離分段。未受變易故維摩經見阿●品說。請香飯於香積。人天二乘俱受用之。故非變易果報土也（更思之）
    仁王疏云。三賢。住分段同居報土。十聖。實報無障礙報土（文）違之。香積非同居故非分段。
    疏云。今云。此應是分段生死。何以知之。世自在王佛所爲國王而發心出家。始發四十八願。造此淨土。又彼土壽雖無量。必終訖故。知彼土分段生死（乃至）蓮華藏世界是分段變易。無量壽土是變易分段（變易分段者變易之分段云也）又云（大乘小乘觀生滅無生滅觀）乃是彼大乘中生滅觀耶。此雖通生滅無生滅。觀但生滅觀。○但彼劫數長此之間。此間一劫爲彼一日一夜。又彼佛生異此王宮。彼佛眞坐菩提樹下化生。徒衆亦化生。隨此五種故。知生滅觀（云云）
    時節。化主。所化。發心。徒衆。爲五種淨也。
    疏又云。此佛壽半閻浮提微塵數劫滅度（云云）
    問。餘經中說（鼓音聲經）阿彌陀有父母。今何云直座菩提樹下化生耶。答。有父母者。據穢土佛。今淨土故云化生不相違矣。
    問。淨土中彌陀是化生者有文證耶。答。今所未見。然且應言所化衆生皆是化生故。能化佛亦隨化生。尋之。
    問。阿彌陀佛身量相好如何。答。觀經云。身高六十萬億那由他恒河沙由旬（文）
    有八萬四千相。一一相各有八萬四千隨形好（云云）
    疏云。是身則三十二相。則是應身（云云）想像觀文中。
    又云（相像觀眞觀）此並就應身中作如此二觀。前想像觀應身。今眞觀應身。則是觀無量壽佛之眞身也。○然釋迦三十二相八十種好。彼佛有八萬四千相。一一相各有八萬四千好。○然復有佛身相。遍滿虛空。所有徒衆亦遍滿虛空。所以有如此不同者皆爲適緣所見故也（文）
    雙卷經云。其道場樹四百萬里（略）
    若以觀經定量者。此樹是化身所居也。或約彼方說數量（矣）
    有人云。八萬四千相好者。觀想境界也。非凡夫所見。學者多云。中下品生人凡夫二乘輩。生彼得見八萬四千相好（云云）
    難前義云。前像觀未見極樂能化實身。今是眞實見彼佛身故。知分段凡夫二乘所見也。今通云像者約初門以名。故疏云前依丈六身觀初想像彼佛花臺。經云。此花是法藏比丘願力所成（略）旣云願力所成。故知像中則觀彼佛願力所成依正二果。然以後觀爲眞身者。十地所見。是凡夫所見之本。如此方舍那釋迦故。云作本迹名（疏釋）難後義云。心地觀經說。爲化十地菩薩現八萬四千相好（云云）
    又道場樹量小故。知極樂凡夫化生。是三十二相。非八萬四千相也。有人引觀佛三昧經云。毘婆尸佛有八萬四千相。故知凡夫所見亦有此相。此佛娑婆七佛初故。難云。此亦觀想境界。如彌陀例之。又有引觀佛經云。爲諸菩薩八萬四千相（云云）極樂雖是分段猶爲大乘善根界。以菩薩正爲所化故。知八萬四千相。非心地上之所見也。
    問。造惡衆生臨終聞彼土得者。四重五逆謗法等罪人皆得生耶。答。十惡四重五逆並得往生。謗法闡提不明生也。
    疏云。明惡。有三人。初明作十惡。次明四重。後明作五逆。不明謗法闡提。故明惡不盡。十惡四重五逆。并得生西方。若是謗法闡提不得生也○闡提不信法。臨終雖爲說有無量壽佛。彼經不信故。不得往生。又謗法亦爾。如小乘人。聞說有十方佛。不信故不得往生也（文）
    此文二義。一義云。謗法闡提二人不生。一義云。謗法此身中信改悔。雖未滅罪但先信受歸已罪滅亦得往生。闡提亦爾。續亦生故。云明惡不盡。但說不盡。非無義也。又言不信故不生。明知謗時不生。然逆罪造惡時短。後時得生。謗法時長。多分不信。故隱不說。又小乘人不信不生。然經言生故。且就不信之者言不生也。問。大經說往生人除五逆罪。此經何故說得生耶。答。有十五異釋。且淨影記以二義釋。一依人上下善趣造逆亦得生。常沒造逆不能得生。大經據常沒故。造逆不生。餘皆得生也。二行有定散。觀經據定善得生。大經據散善不得生也。

今疏無別釋

    疏云。又下品所以得大果者。明彼現在雖不修善。過去或經發心。今聞大乘。後得發心等也（文）
    或經者。或是不定辭也。經者曾經也。
    問。小乘意。說他方淨土耶。答。疏云。小乘不明十方佛。但明三世佛（云云）問阿含經云別有淨土。又智論引小乘經明有十方佛。何云不明十方佛耶。答（云云）  
    疏云。解有數義。一者小乘雖不明十方佛而明釋迦一佛化於十方。明分身諸佛遍滿十方。雖滿十方。還是釋迦一佛故。阿含經云。我別有淨土。我於彼處成佛○二者小乘實明十方佛。何者龍樹云小乘實說十方佛而小乘不覺不知。何者大論中引小乘經明毘沙門天王歎佛偈云。稽首去來現在佛亦復歸命釋迦文○小乘少明十方佛。○少故爲不了。○又小乘雖明有十方而不顯了（云云）
    又云。大小兩乘。同明唯有一佛。○小乘人便言十方唯有一佛。○大乘人皆說唯有一佛。明此一國土唯有一佛。餘方國不無餘佛。如此天下唯有一輪王。○小乘便言一切四天下唯一輪王。大乘知是一四天下唯有一輪王。大乘知是一四天下唯有一輪王餘四天下不無餘輪王。○則小乘人不了。大乘人了（云云）
    問。他方四天下有餘輪王。大小同然。他方佛或許或不許。今何云小乘人言餘四天下無餘輪王一切四天下唯一輪王耶。答。可尋之。
    華嚴遊意云。釋迦說無量壽。凡有二種經。一者無量壽觀經。二者無量壽經。無量壽觀經。爲世王母○若是無量壽經爲世王比丘十六正士說。彼國土淨人花（云云）花者麗也。
    世王比丘等言可尋之。
    問。經說觀地水等除多劫罪。不修懺悔。如何得滅罪耶。答。
    疏云。佛有無量功德。念佛無量功德故。得滅無量罪也○微妙清淨。如夢如幻○識假則識中。若爾。豈不滅罪耶。所以文云。作此觀時。得無生法忍。何意得無生法忍。以識依止不依止識假悟中故。得無生法忍也。若但作瑠璃地觀。見好淨地。則生貪心。以觀地不地故得滅罪。故文云。作此觀者名爲正觀。作他觀者名爲邪觀（文）言作此觀時。得無生忍者。引韋提希見極樂國心喜故得無生忍也。言見好地生貪者。若不依並無生正觀意者便生貪心。此以所著爲貪心耳。名生觀文有深所以也。
    問。上品上生人生彼國已悟無生忍。何地無生耶。答。七地也。疏云○下下品生百法明門得歡喜地。下品旣得歡喜。當知此是七地無生（文）
    又云。前上品見佛聞法。則得無生。今中品經一小劫得無生也（文）
    又云（上品下生）復開三小劫得百法明門。住歡喜地。今下品得初地無生故。知前上品是七地無生。所以明此二無生者。無生有二處。一初地無生。二七地無生。爲是故明二無生也（文）
    問。於一位中有卽時得（上品上生）或一小劫。或三小劫。何以上品下生得初地證。上品上生忍爲七地耶。如中品三生同得第四果。然於三種時別。此亦應爾耶。答。有云。下品旣云歡喜地。上品云無生。故知。無生非初地也。異名說故。難云。法華十二類得益中。云無生云成佛。論家釋俱是初地。今雖名別何妨同地。答。嘉祥非必同論家也。今云。此中爲顯無生二地故別說也。故疏自云。所以明此二無生者。無生有二處（云云）此意則經意寬通。顯法多途而已。
    問。雙卷經說。以光明令免三途者。令脫他方惡趣歟。答。觀經疏云。問。雙卷經云。聞聲見光令免三途○答。解不同。論師云。彼佛放光照他方。他方惡道便免之也。今云。汝義中。同處異質淨土故。以穢質中言一淨土質中。以穢業反爲穢土耶。今言。自有處空爲地馳馬朾別。自有大地爲虛飛行無礙。自有娑婆爲淨。復有安養爲穢耳。此是業力不思議不可定判。○（云云）（身子飛空袈裟染血事略之）
    言聞聲見光者。經云。在三途見光說苦而聞聲者義勢歟。
    問。成論師云。照他方惡道者。其尤叶經意。以說光明無量故。而言極樂同處有穢土者。有何證乎。答。此以理耳。
    問。凡諸淨土。以何爲體耶。答（云云）
    教迹義云。攝論師云。識所變異。是淨土以心爲體。今明有三種。若是法身淨土。以中道爲體。亦是報佛淨土。七珍爲體。亦是化身淨土。以應色爲體。通而爲論。皆是中道爲體。以二是用（文）
    報佛淨土七珍爲體者。此化菩薩名報身。此以寶玉爲淨土。若內應身名爲報者。以中道爲土。與法身同也。
    法華疏（壽量品）云。內與法身相應。名曰應身。此猶屬法身。與法身同土。法華論云○報佛如來眞實淨土第一義攝。此則是報身土也。若應之義。名爲報身。化大菩薩於淨土成佛。此以寶玉爲淨土（云云）
    問。若衆生自業土何以爲體耶。答。可尋之。且應云若就衆生土應用攝論師說。謂以心爲體也。若據事相。亦以四塵爲體。若論實義。以中道爲體而已。
    問。就凡聖如何判土有無耶。答。若依淨影義章。以三門分別之。
又評異說。具如章（并）私抄之。
    今明玄意。亦具有義門。一叙異說。二辨是非。三顯正義。
第一異說者。或言佛有土。或言佛無土也。
    淨名玄第八云。有人言。佛一而無二。皆是三界內外異。報佛斷惑因已盡。不感土報是無土。有人言。佛具足法土。以法界法門無不圓滿。豈無土耶（文）
    法華玄第九云○什公以土沙爲穢。珍玉爲淨。明異質同處者。此是迹身淨土耳。生公著七論。此是法身無淨土論（文）
    又云。生法師釋淨土不毀云（乃至）以理論之。乃是無土之義。旣寄土言無故。云淨土之淨。豈非法身所託（文）竺道生法華疏二卷。今得其本也。彼疏釋壽量品有此文也。
    生公法華疏下卷云○無穢之淨。乃是無土之義。寄土言無故言淨土。無土之淨。豈非法身之所託哉（云云）梁高僧傳（云云）生公製法身無色論。佛無淨土論（云云）四論玄有生公二人同名之沙汰。可考之。

第二辨是非者（或得或失）

    大乘玄教迹義云。有人言。佛無淨土。但應衆生報以化生爲言故佛土耳。此是成論師意。非經論所明。經論云佛無淨土者。無分段變易淨土者。乃是萬行所得眞常淨土。故經云法身淨土是眞成淨土。報佛淨土。經論處處皆明淨土（文）成論師者。是梁三大法師等也。此師意用生公義也。萬行所得眞常淨土者。萬行所顯故云所得。此亦是報佛淨土也。然別顯報佛淨土者。是華嚴等所明舍那淨土。此以外應名報故不言眞常也。
    瓔珞經上云。一切衆生乃至無垢地盡非淨土住果報故。唯佛居中道第一法性之土。是故我昔爲普光堂上。廣爲一切衆生說淨土之門（文）
普光堂者。指華嚴說見經前後文也。
    淨名玄云。今明有無。各有其義。若如四住爲緣。有漏業爲因。感三界內報淨穢諸土。無明爲緣。無漏業爲因。感三界外。當知佛卽斷因已竟。無復此報。故言無土。所以經云。普賢身命猶如虛空。依於如如不依佛國。何有土異。而昔行菩薩道大悲行願。而衆生起三界內外諸土。以益於物令遂能應物起土。則此身果酬於昔因。佛則有土。二近不達。會通故各偏執耳（文）今見此評意。無土據無生。所果報土。有土據應土。則有酬因義。二近不達者。一向無土者。不得佛有應土。具足法土者。不得中道第一義。以無土假說爲土。定取有淨土故。亦不達耳。
    法華玄云。祥生公意。但是無寶玉之土也。非無中道之土也。若爾。生公得法身土。則夫迹土。什公得於迹土。失於本土。若二師各明一義者。無所失（云云）
   生公言佛無淨土者。此是法身。無寶玉之淨也。若爾。則無所失。許應有七珍之土故。若言無土。義勢總立寶玉。是衆生土。非佛土者。便失應土也。又什公云。佛淨土在衆生穢處。此若明應土者。則無有失。不言無中道之土故。若以此淨爲眞淨土者。便失中道。非淨穢也（得失意更可分明之）
    教迹義云（已上）
    名玄云。問。仁王云唯佛一人居淨土。是何土耶。答。此中道第一義諦。名之爲土。爾時登第一義山頂。與無明父母別故。獨居淨土。下位之流未栖其中（乃至）瓔珞法華皆有此說。問。中道亦是報不。答。酬因亦是報也。但中道實相非因所生故。不作報名耳（文）瓔珞之文（如前）法華者。引法華論。報佛如來眞實淨土。第一義諦之所攝故之文也。言非因所生故不作報名者。此有多義。一云。報佛所居。則中道土。能居名報。從因起故。所居則不然。不從因生也。二云。若望報身則名報土。而言不作報名者。望法身論法身。但是酬因所顯。非因所生故。不名報身。淨土亦爾。三云內應雖酬因但是所顯而非新所居。論法性義。不取酬因義。但取本有義而已。非此所論。內應身所居之土。亦是酬因所顯是報土也。而言非因所生不作報名者。以內應屬法身。但以外應名爲報佛。所居亦爾。故於內應身土。且不作報名也（後義應勝。更可思之）
    法華玄云。評曰。佛或開三身。或名爲本迹二身。以身例土。迹有三土及與二土。法身栖中道第一義土。如瓔珞所辨。又如仁王云。三賢十聖住果報。唯佛一人居淨土。又攝大乘論云。眞如則是佛所住土也。晚見法華論。亦名眞如常住爲土也。二舍那報身化諸菩薩處於淨土故有四常。○（化主國土徒衆教門）三者釋迦化二乘。則是穢土○（已上。此難雖評文則土義故。今用爲正義文也）以今文具明三身。則具明三土。以昔未開三身。今始開之。三土亦然也（文）今文者是今法華也。法華報身是內應身故。論云住第一義諦土也。故知。舍那爲報身者。是當攝論。非依法華論文。照二論理實相通故。通用無違。若爾。理實有二報身。今此文中。且擧外應而已。總論有無者。佛無迹土。迹土是衆生業感。但佛居衆生土中故云佛土。實非佛土也。
    淨名玄明無土義也。
    又法身寶玉之土故云無土。
    則法華玄云。生無土失返得本。玄云。生者○意也。
    有佛土者應土也。又有中道第一義土也。問。若爾者。法報二身佛無寶玉之土歟。答。法身及內應之報無之也。問答（云云）今按云。第一義土中。雖有色法而生故但名第一義。不名寶玉也。對法身有色無色義可按之。
    問。明淨土二處二質等有幾異說耶。答。玄淨土門云。四師（云云）
    問。其四師說云何乎。答（云云）
    玄三。問。有人言。淨土二處二質。如西方淨土與此穢土。二者二質一處。三者一質二處。如淨名云。斷取妙喜淨土並此穢土中。且是一土在彼復來。此故一質二處。如是四師各成諍論（云云）
    今按此文。但有三師。而言四師者。足以一質一處。如西方淨土。直就西方爲此句。若望此穢土。乃名二處二質也。此則四句成四師說。
然於文中但有三師者。恐是脫落。更可考餘本。或且擧三句以顯四師也。
    次文云。今明各有其義莫執一返傷其義味（文）
    今明四師所說各有其義不應諍論。此則答上問也。問意云。四師諍論各有何意乎。答。意云。四義各有道理。正答問也。莫執一邊者。依理息諍也。
    次文云。身子見穢土。梵王見眞成淨土。下文十七句。所用淨土是報土。足指安地等淨土是應土餘文可知（文）
    此文爲釋一質二處等義。先就維摩經說。開三種佛土也。三土者一眞淨土。
中道第一義土。由因位萬行所顯。則法身及內應身所居土也。
    二實報淨土。
    寶玉之土是外應身所居。
    三應化淨土。
    如一時反現足指案地之土。又如西方淨土等也。或西方等長久住持之者。則是佛報土所攝也。淨名玄第八云。應土則暫有。報土則久長（云云）
    淨名玄八云。土雖無量不出三種。一法身本土。二迹中明報應二土。法身本土。卽中道實相（文）
    大乘玄云。問。經云衆生見燒盡。吾淨土不毀。是何淨土耶。答。羅什云。是異質同處義。淨穢麁細不同故不相礙。如首眞天子身不礙於地。又如無間地獄雖百千共處。亦不違妨。又如醍醐不礙麁器。況淨穢二質而相妨耶。故燒穢不燒淨土。佛開三身。例土亦有三土（云云）羅什釋見注淨名之說也。經者是法華壽量品說也。此中不相妨有二義。無身不礙地。及淨醍醐不礙麁器者。是麁細異故不礙也。地獄身共處非麁細異。但是業力不相妨耳。況淨穢二質而相妨耶者前所擧事。皆是極凡麁顯之事。尚不相妨。況淨穢質凡聖異類。如色心異類。何有相妨也。例身開三土者。須約三土辨一處等故也。
    壽量品義疏云。依羅什師意及法華論。是異質同處（云云）（新撰疏同之）問。法華論釋我淨土不毀文。但云報佛如來眞實淨土第一義諦之所攝故（云云）此文不言異質同處。合依何文如此引耶。答。一義云。旣言眞實淨土。故知。穢質外別有眞實佛土云事顯然也。問。若第一義土者。應是一質。故疏次文云。若望正道爲論。未曾淨穢。隨淨穢二緣見淨穢二土。○故言質二見（云云）若爲第一義土論之者。豈非一質義耶。答。義有多門。若以中道第一義爲非淨穢者。我淨土不毀者。則淨緣所見淨土故。淨穢二緣所見異也。以非淨穢爲一質。然論文以第一義諦土不云非淨非穢。但對穢土以爲淨土。故依論文。爲二質一處也。若言於第一義諦淨質而衆生見穢土爲一質者。亦可得此義。然娑婆穢土不則以第一義爲體。以第一義對穢爲淨土故之。依顯相云二質也。又一義云。論釋清淨國土無上云。量者方便亦現一切佛國土清淨莊嚴。是出世間無漏善所生。一切佛非世間有漏善根所生故（文）
    論疏云（土界形量反因量）○二者因量謂無漏善根生。非有漏善起也。○是出世間下釋因量（文）依因量義。淨土是出世善根得。穢土是有漏業生。由此義故。是二質也。言如首眞天子者。華嚴遊意云。首眞天子是色界淨天來故。欲界穢處不相礙（云云）觀經疏云。如首陀那天子穢不礙彼淨（云云）私云。淨居天云首陀會同歟異歟。
    問。淨名。斷取妙喜淨土。置此土中。是名一質二處者。爾前後二處爲質歟。爲當何耶。答。此是一質先後二處。又正是一時也。問。若是前後。則生滅非一耶。
    答。且總爲一如一質異。見土爲一質等也。
    玄教迹義云。且是一土。存彼後來。此故一質二處（文）
    華嚴遊意云。妙喜一世界。本在東方無動處。淨名斷取來西方。○今更據淨名釋。云不可思議菩薩以娑婆世界擲置他方不動本據（等文）
    問。一質異見義云何。答。於一質體有淨穢等異見故。名一質異見也。有愚者云。所見異本質故名異見。此非義（矣）智人察之而已。
　　教迹義云。問。經云一質異見。是何物質耶。答。一質多種。若以一相實爲一質。以質實相故。有六道異見。大經云見一味藥。隨其流處有六種差別。如人見水則有三塵鬼見於火。倒心所感故成水火二見。如人恒河爲水。鬼見爲火。天見爲地。魚見窟宅。淨穢亦爾。業不同故。見淨穢。實無如此淨穢。此是中道土質。淨穢二緣見其二土。此以中道爲一質。以六道所見爲異見也。三塵者。色。味。觸。可尋之。法華玄九云。如人見水則有三塵。鬼見於火但有色觸（云云）
    次文云。攝論師明皆唯識爲淨土體。
    以心爲淨土體。今宗以中道爲淨土體。則窮源盡之。談彼唯識對。唯是對治教門。非究竟理也。
    次文云。就迹爲論。一質二見者。身子見佛土穢但見人土。梵王見天土。而佛土非人天土。如經云。寶莊嚴土。而況釋迦眞土（文）意云。此言眞土猶是迹耳。
    名玄。但二緣所見。各自不同心。依佛惠則還是淨質。若不依佛惠則於一淨質遂見其穢。故名一質異見（文）
    螺髻依佛惠見淨。身子不依佛惠見不淨也。然此文約中道土明一質異見也。
    問。於淨質見穢土者穢土燒盡時。淨土亦燒耶。答。教迹云。惡業故見不淨燒。而淨實不燒也（文）
    問。淨土壞時。穢土亦壞耶。答。
    次文答此問云。穢隨壞也。於淨寄見穢耶。以淨壞故。則穢緣無所見。如鬼本於水見火。水竭不見火也。於穢質見淨土亦然（文）
    法華玄九云。淨質屬淨業所起。於淨寄見穢耳。以淨壞故則穢緣無所見。如鬼本於恒河水見火。恒河水竭鬼則不見火也。問。於穢質見淨。復云何耶。答。例此可知也（文）例此可知者。於穢質見淨者。若穢土壞時。淨緣無所見也。
    問云。何名淨質。又名穢質耶。答。淨業所感。名爲淨質。穢業所感名爲穢質也。問。其所感者。是何物耶。答。淨業所感四塵等。名爲淨質。穢業所感亦爾。
    問。於淨質上。以惡業故見穢土者。所見穢土。旣是惡業所感。則是穢質。若爾。淨穢各有穢體。何名一質耶。答。此有二義。一云。淨穢二緣所見。實無其體。推實但是中道實相。非淨非穢。然約緣中。且隨一義建立一質。或以淨土爲一質。或以穢土爲一質。故明實體無定准也。難云。上文云。以惡業故見穢燒時淨土不燒。此明淨質。次文問答云。於穢質見淨。亦此然。意云於穢質上見淨土者。穢土燒時。淨土亦壞。此明穢質。此則淨質上惡業見穢。無有穢質。若是穢質。淨土應隨壞。如後文所明耶。故知。壞不壞事異。由質體有無也。第二義云。若淨穢業各感質體。名爲異質。若淨業感淨質。穢緣雖見穢。但是淨質。而無穢質也。難云。雖脫存已之難。猶隨一難。謂於淨質上。穢緣見不淨。亦由惡業。同借業力。何一有質質體。一無質體耶。答。業力所見。總相雖同。然於其中亦有差別。謂業正感外四塵等。於阿梨耶識變異分中。任持成質。此則有質。若於本識無有質體。但於分別意識妄起倒。或見穢見淨者。則無質也。如人夜分見繩爲蛇。其人亦感繩而妄也爲蛇等也。問。身子見穢土有穢質耶。答。准法華意。亦有穢質也。難云。若爾。穢土燒時。亦應有淨土壞義耶。於穢質見故。何必佛淨土不壞耶。答。佛淨土自由淨業。不借身子穢土。故不壞也。自有淨。由身子穢。謂天見恒河爲寶地者。此穢盡時。淨隨壞也（後義應勝。宜須審取）
    華嚴遊意云○惡業衆生。若淨若穢。皆見穢。如餓鬼彼但非處火。見恒河水亦是火。亦如師子國採珠。福德人得珠。薄福人見珠成蛇非但見蛇成蛇見珠亦成蛇以是故二質一見也（云云）
    又云。如釋摩南經。摩南城七寶所造。摩南見金柱見木柱。唯於一金柱復見木柱。此則是一淨質。緣見淨穢。名一質異見。一淨質旣然。一穢質類爾可知。問○摩南藏金柱。餘人猶見木柱。爲不見。解云。具有見不見。何者於摩男金上見木。摩男旣藏金。則不見不。如於珠上見蛇狀。旣藏珠則無蛇可見。問。若藏金。餘人不復見木。則著壞業果義。彼何故見木。由彼惡業所以見木。見木是業果。今旣無金不復見不。則壞業果義也。解云。顛倒之物。竝有所屬摩男。於摩男邊強故。摩男藏金。餘人不復見木也。言見者。明摩男雖藏金。彼猶見不。問。若無見金猶見木。則成兩質義。若是一質無金。則不見木○解云。雖猶見木。而是一質○大師於此擧神蛇爲喩。有人行見一蛇則斬之。蛇腹中有酒肉。○此蛇是神蛇。人酒肉祭神故。蛇得酒肉。○蛇將人酒肉去。人猶見酒肉在。○唯是一酒肉○業行不可思議如此（文）
    法華玄云。問。經云餘衆生見燒盡。吾淨土不毀。是何淨土耶。答。羅什云。是異質同處義。淨穢二質。同在一處（云云）（同大乘玄文）
    大乘玄云。一質二見者。身子見佛土穢。但見人土。梵王見天土（云云）此依維摩經。法華玄亦同之。
    新撰疏云（壽量品）問。靈山具三土不。答。靈山本不生滅則法身土。菩薩見靈山寶玉。則應身土。凡夫二乘見土石。是化身土。隨緣見佛有三佛。未曾三土亦然也（文）
    問。二經所說。同依業淨穢見淨穢異也。何以法華所說爲異質土。以淨名說爲一質耶。答。此有二義。一云。具有多義。各擧一邊耳。一云。於一處中有種種異土。謂淨穢麁妙等也。望異類土或說論一質或名異質。意云。佛及凡夫所見。各有質體。法華說之爲異質。然凡夫見穢土。亦以佛淨土云爲緣而見義有也。若望此土則名一質。維摩據之故。維摩經云。譬如諸天共寶器食隨其福德飯色有異（云云）法華但云吾淨土不毀。衆生見燒盡也。難云。法華說。衆生見佛土燒盡。何有說別穢質耶。維摩亦說於一器中有二食。於一處中有淨穢質。何忽爲一質耶。答（云云）
    法華玄云。經說。身子自云。我見釋迦土穢。梵王云。我見釋迦土淨。佛復云。我此土淨。而汝不見。三種皆云釋迦土。故知。二緣見釋迦土是人天土（云云）
    此釋維摩所說也。法華云。衆生見劫盡者。直明衆生所感之土。不論釋迦土。凡明壞劫時事。而不的論淨土故也（於前二義中後義應勝）法華玄第九云（變土義）問。壽量品云吾淨土不毀。今何故三變而成淨土耶。答。淨土多門下。明異質同處義故。淨土不毀。穢土被燒。今明同質同處義故。三變而成淨。同質者。一淨質。一處者。無兩質共處也（文）
    統略云（提婆品）上品已各反八方爲淨土。無大海山河。云何文殊從海出耶。答○上明異質異處。今明異質同處。又上明異質異見今明同質異見也（文）
    塔品三變土田淨土（玄曰。同質。此會大衆所見。同一淨質。故統略云。異質者。望他方穢質以論耳）
    提婆品淨穢二土（統略云。有二意。一云異質同處。二云同質異見）
    壽量品淨穢二土（玄曰。異質同處也。義疏云。異質同處。又一質異見也）
    義疏十云（壽量品）問。餘衆生見燒盡。而淨土不毀。此爲是一質異見。爲異質同處。答。依什師意及法華論。是異質同處○麁妙旣殊。不相障礙。次明一質異見者○（云云）若望正道未曾淨穢。而二緣見淨穢。以斷淨穢二見故。非淨非穢。爲一質也。若就緣論。一質者。文云。自有一淨質。薄福之人。自見其穢。自有穢質。於福德之人。自見其淨（云云）且就一質者。本感淨質強。餘人隨之見穢故。質唯一淨。見有淨穢故。云異見也。一淨質旣爾。穢質亦然。有此中依謬解之。本質是淨。有人薄福。見爲不淨。此見異於本質。名異見也。今按。不爾。以淨穢二見異故名異見耳。問。云何名質。何名見耶。以體義名質。以緣義名見。然涅槃隨義門轉勢論之實無所在也。問。什公何處云異質同處耶。答。維摩經什師註中。引法華說云。此是淨穢二質。同在一處（云云）
    問。法華論說異質同處文如何。答。論文但言我淨土不壞而衆見燒盡者。報佛如來眞實淨土第一義諦之所攝故（文）
    此文不言異質同處。如今所見。此義甚難。可尋習之。
    法華論疏下云。報佛如來下釋經。卽是擧人釋土報佛旣常。如前所釋。故知。報佛之土亦常。以常故不可燒也。問。旣是常土。云何得有諸天擊鼓及散花等耶。答。於淨土無障礙用。故得斯事（文）
    問。諸佛菩薩。唯見自業所得淨土。不見衆生土歟。答（云云）淨名玄云。問。若爾。二乘惡業故。於菩薩境界橫見不淨。菩薩應不見其不淨。答。諸佛菩薩有隨顛倒智天眼他心故能知能見。故華嚴云。隨順衆生故。普入諸世間。智慧常寂。然不同世所見（云云）
    問云。何人成結成事成耶。答。此是犢子部義也。謂（云云）名玄八云。晚習唯識攝大乘論者云如虛空天見之爲宮室。鬼見之爲猛火。鳥見之爲好路。人見之爲虛空。竝無四質。悉是心變異故。見此四耳。犢子部云。人成結成事成。事成者。卽六塵等事。此明實有質。薩婆多云。人成結成事成亦有一質。譬喩部。人不成事不成。但有結成耳。如一色。貪人見之爲淨。不淨觀人謂不淨。餘人見之爲非淨非不淨故。無定實。但有結使之心。尋譬喩之計。似唯識之宗（云云）（此文初出習成論者義。云世諦有一質眞空則無也）問。唯識竝譬喩部所說。尤叶道理。今何云一質二見。答（云云）（佛性義明草木成佛義。正用唯識通理也。然云云）
    名玄破唯識義云○旣有能造之心同。豈無所造之境界（云云）
    又云○此乃是妄謂之心爲本。妄謂之境爲末。不得言本有而末無。又衆生心變異故。見衆生土諸佛菩薩應土。誰所作耶。○佛卽無應土。若爾但有法報兩身。應無化佛。又但有他心無天眼耳（文）
    佛地論有一質異見之文。梁攝論云。餓鬼畜生人諸天等如應一境心異故紆彼境界成○釋云。一處一時。竝成四境（云云）
    問。付四重淨土。且大小同住土者何處耶。答。界外變易淨土也。問。二乘無學及初地上大力菩薩。俱生變易土然此三乘人。位行遙異。淺深非類。何於一種土中。可同依止耶。答。地上大力所住。殊勝超過二乘境界。是第三獨菩薩土也。但第二大小同住土者。聲聞緣覺所得之土中。迴心已後亦同住故。迴小入大。菩薩同住名大小同住土大力各亦通之也。或地上大力菩薩爲化亦生亦中如凡聖同居土中亦有十地菩薩等也。又佛過於前三土中住也。
    問。獨菩薩土。唯界外淨土歟。答（云云）一義云。唯界外土。若於界內說無小乘必有凡夫。非獨菩薩也。設是獨菩薩。而以分濟論之故。分段土皆名同居也。又一義云。此通界內。或有純諸菩薩。而非界外。謂彼土中。有地前菩薩。是舍那淨土也。前義應勝。仁王疏云。三賢居分段同居土（云云）
    三賢所居分段。是同居土。故知。獨菩薩土非分段也。
    問。安樂世界。四重淨土中何。答。第一凡聖同居土也。
    問。安樂世界。是大乘善根之境。鈍根菩薩之處也。應如香積佛國。可云獨菩薩之土。何云凡聖同住處耶答（云云）

難文

    悲花經第三說彌陀本願云。令我世界無有聲聞辟支佛乘。所有大衆純諸菩薩（云云）無量壽經論云。非但無三體。乃至不聞二乘。女人。諸根不具三種名故（云云）

答文

    雙卷經云。諸有衆生聞其名號。信心歡喜。乃至一念。至心迴向。願生彼國。則得往生。住不退轉。唯除五逆誹謗正法（文）

本願亦爾

    觀經云。十惡五逆具諸不善。遇善知識。亦得往生（取意。思之）若依攝論別時意趣釋。雙卷經中。何除五逆。以五逆人現在有善心。未斷善故。後時亦可得生。如餘人故然除五逆。故知。餘者次生得往。又何於彼土有中輩下輩。於多時不見佛。又何得小果等耶。又與觀經相違者。依淨影釋。上下定散不同故爾。

淨土經事

    梁攝論十五云（釋本論百千經）菩薩藏中。有別淨土經。經有百千偈故名百千經。又華嚴經有百千偈故名百千經。於此經緣起中。應說淨土相（云云）（緣起者應是序說也）維摩及壽觀等經。說淨土法門耳。

聖眼幢世界事

    華嚴遊意云。故華嚴經云。有百億阿僧祇品淨土。西方阿彌陀下品淨土。聖眼幢世界上品淨土（云云）尋云。聖眼幢憐彌陀土。何云上品耶。答（云云）

涅槃義

    涅槃義云。涅槃有二家。一云有翻。二云無翻。無翻有四家義。有翻六家。一云無爲二云無累。三云解說。四云寂滅。五但云滅。六云滅度。○今同有翻第六家。但彼一向有翻。今明相待涅槃有翻。絕待涅槃不可翻也（文）
    問。云何名相待涅槃。名絕待涅槃耶。答。待累說滅。名爲相待。正法離言。強名涅槃。是其絕待（唯餘法門推度解之。是私意也。更奉）問。絕待離言。是無名義。非不可翻例如般若。雖不可稱。非不可翻。謂絕觀般若。不可以智照名之。而強名已。乃此翻爲智慧。涅槃亦爾。絕待涅槃雖不可稱。稱已下以此方滅度言代之。何云無翻耶。答絕待亦非一向無翻。但對他家一向有翻故。擧無翻謂絕待涅槃。本無名相。旣無名言。當何翻名。若立涅槃名已。可得翻之名滅度耳。
    問。云何名性淨涅槃。方便涅槃耶。答（云云）
    法華論云。謂如來藏性淨涅槃（云云）
    本有涅槃。始有涅槃。亦名正法涅槃。修成涅槃（文）
    問。其二涅槃體何物耶。答（云云）
    又云。別而爲論。性淨涅槃體者。正法中道爲體。修成涅槃。以萬德爲體。然至論其體。但以正法中道爲二涅槃體（文）
    又云。今明性淨涅槃體。如來藏本有佛性。顯爲法身。亦名涅槃。方便淨涅槃。是萬德上無累。稱爲滅度。故二涅槃各別。然窮論。只是正法中道爲體（文）
    問。就方便涅槃。爲總萬德爲涅槃。爲當但取無累義爲涅槃歟。答。今且云。有二義。一云。總攝萬德爲涅槃。一云。唯取無累爲涅槃也。問。若言總攝萬德者。何三萬德上無累名滅度耶。若但取無累義者。豈以萬德爲體耶。又涅槃中。備三點四德。其無累者。三點之中解脫。又四德之中淨德也。故知。涅槃非但無累耶。答。涅槃正以滅度爲義。卽無累德也。然於無累之中。具足一切諸功德者。以無累爲主。統攝諸法大乘法門。多今皆爾。非唯涅槃也。問。若涅槃爲總。三點四德爲別者。三點之中。解脫望失。涅槃同是無累。何故涅槃爲總。解脫爲別耶答。若論涅槃。以涅槃爲主總耶。一切功德爲大乘涅槃。其解脫等。直是無累。不論其總義也。
    意云。無累有二。一者是別。直取般若等上無障累義名解脫也。二者是總。謂取無累諸功德法統攝爲涅槃。若入解脫門明義。應解脫爲總。涅槃爲別。於無累中有此總別。餘法望涅槃。其義相別故。總別易知。
    窟下云。如來藏中。恒沙佛法同一體義分。如就諸德說名爲常。離諸德外。無別有一常性可得。我樂淨等類亦同然。又就常等說爲解脫。離常等外。無別有一解脫。自性法身般若類亦同然。如是一切。是故諸德皆無自性（云云）
    又云。涅槃雖復是常。是因緣常。非定性常（云云）
    同中云。言四障者。如寶性論說。一者緣相。謂無明地障佛眞淨。對除彼故。說佛眞常（云云）
    涅槃疏第三云。伊字譬者。外國伊字。猶如此間草下字。亦爲如鎗脚也。此譬正耶。其圓義。若是摩醯首羅面上三目者。彼一目在額。兩目在兩頰。○三點則譬三德。法身般若解脫也。今類此皆有總有別。若是伊字三點此是別。爲成一伊字伊則是總。涅槃三德則是別。三德成涅槃。涅槃則是總（云云）
    又云。對生死之總。立涅槃之德。○今對生死三障故。辨涅槃三德。以法身對彼報障。以般若對彼煩惱障。般若正斷煩惱。以解脫對其業障。則明解脫業障也。二者明雖有萬德。以此三德收之則盡。○法身則是身業身蜜。波若卽是口業口蜜。解脫則是意業意蜜○三者明此三德。卽是法身。無感而不應故名法身。無境而不照故名波若。無果不盡故名解脫（云云）玄同之。無感不應者。三點中。法身總攝。眞應今擧其用以攝其體也。
    又云。昔日有法身波若之時。解脫未足。有解脫時。則無法身波若。互不滿足。所以今辨三德具足（文）（玄同之）考此意。昔小乘無餘涅槃。爲解脫滿足。
    疏六云（四相品）今日爲聲聞人說此圓正涅槃。治昔孤斷不圓之病（云云）
    又云。上三點。以法身爲第二點。今以涅槃爲第二點。○今明。此是總別因緣。涅槃之總。是別總三德之別。此是總別。以其是總別故。別卽是總三德。則是一涅槃。以其別總故。總則爲別涅槃。卽三德中之一德也（文）
　　又云。昔涅槃無波若。波若是智。有智時。涅槃未足。汝無餘涅槃。是無有智故。涅槃無波若。○今涅槃波若始具足（云云）
    窟中云。於三德中。對昔涅槃以解脫爲要○此乃是其通名解脫。一切諸德出顯垢故名解脫（云云）
    又云○菩提則波若。涅槃則解脫（云云）
    今按。總別有二。一者名義相對涅槃名別所顯義。總如欲界色界名所顯五陰等也。二者直就義中主伴相對無累義爲主。諸德皆無累。若於中對餘門無累。還是一義也。
    問。性淨涅槃。有萬德耶。答。有二義（云云）若就當體無萬德。若約相論體。亦德有之。
    涅槃義云。問曰。性淨涅槃。爲有萬德不。答。有二釋。一云有萬德。今明無萬德。但以平等一味爲正法涅槃。若言萬德體故。明性淨涅槃有萬德亦得（文）
    二智義云。照空名惠。鑒有爲智。故此經云。知一相門起於惠業。知種種相門起於智業（文）（一相門卽當性一味平等也。此經者維摩經也）
    問。性淨涅槃體何物耶。答。若論用門。是阿梨耶識。亦是本淨阿摩羅識。若論體門。卽是中道正法爲體（矣）
    玄曰。地論師。阿梨耶識。攝論師。阿摩羅識。成論師。成佛理顯現。名爲法身。定是有法故。以常爲經宗。今明中道爲佛性。中道有何隱顯。若以常爲經宗者。大論云無常一邊。常爲一邊。非是常爲究竟。純陀哀嘆。對生死苦無常明佛果常樂。至後迦葉涅槃非常非無常。非有非無。非因非果。今明。四句百非洞遣。爲涅槃體。常無常是用。法師但得其用。不識深諦（文）

三修八到事

    問。何名三修比丘耶。答。聞小乘教。修無常苦無我。聞大乘經。修常樂我。此名三修比丘也（苦等是因。樂等是果也。比丘是行者也）
    玄云。問。經明三修八到。何等是三修比丘耶。答。三修者。一常無常。二者苦樂。三者我無我。常者凝然也。無常者遷流。樂者怡喩。苦者逼惱。我者性實。無我者不自在。通稱修習業也（云云）
    問。若爾。應是六修。何名三修耶。答。
    玄云。然此三種相對。合辨名爲三修。離說卽是六修（云云）問。於涅槃有四德。謂常樂我淨也。若爾。應有四修。何但明三修耶。答。
    玄云。若具足而言。應是四修。離則八修。謂淨不淨所以除淨不淨。但明三修六種者。不淨觀是遠方便。因中除不淨觀故。果中除淨觀。若對治人到應辨以修因中若無常無我不淨果上耶常樂我淨故八修（文）言因果者。涅槃名果。生死爲因。正是佛性與涅槃爲因。於生死中有佛性故。名爲因也。又未得大涅槃已來。諸義行法。合名爲因。則是生死所攝也。
    問。八倒者何耶。答。前倒有四。後倒亦四。合爲八倒也（云云）
    玄云。前倒者。常樂我淨。外道時起四倒。謂常倒。樂倒。我倒。淨倒。佛破四倒故。說無常。苦。無我。不淨。比丘佛果上更起苦無常無我不淨。更起後四倒。謂無常倒。苦倒。無我倒。不淨倒。前倒後倒合論故。有八倒。外道起生死計有常樂我淨（等文）
    又云。若外凡夫起八倒者。是見諦煩惱。若學人起八倒者。是修道煩惱。若羅漢起八倒者。是界外煩惱（云云）
    又云。起倒人者。外凡夫人。起前四倒。入內凡位不復起之。後四倒者。入內凡位（乃至）羅漢起也（文）
    問。八修八倒。云何相對耶。答。於生死起常等四倒。則有無常等四修。於涅槃起無常等四倒。則有常等四修也。又問。於外凡位起後四倒耶。答（云云）
    問。若起者。云後四倒者。入內凡位（乃至）羅漢起也（文）若不起者。云若外凡夫起八倒者。是見諦煩惱（文）答。若別論之。不起後四倒。前文云。外凡起八倒者。是言總意別也。又可云外凡。亦起後四倒。然云後四倒者。入內凡位者。是約多分之。又言前四倒入內凡位不復起之者。且約見惑。若界外煩惱亦得起之。又言學位八倒者。正是後四倒。言是修道煩惱者。一義云。是修所斷邪見攝。此義不然。若爾。內凡位等。亦應起前四倒。旣云不復起之。故知。五邪見唯見所斷義也。應云此異毘曇義門。學人於佛果起無常等倒。猶是界內煩惱之類。若准義章。應是邪見攝。然於此位不起前四倒。見苦等故也。問。羅漢具起以倒耶。答（云云）問。若具起者。前四倒入內凡位不復起之。若言不起前四倒者。言羅漢起八倒耶。答。具起八倒。是卽外煩惱也。然言前四倒內凡不起者。此約界內正使而說也。又文云前倒是凡夫。後倒是聖者。此亦據界內正使故。故前倒是凡夫耳。
    涅槃疏十四云。今明。凡聖具有八倒者○只就昔外道具八倒。○三修亦具八倒者。彼謂佛地若無常（等文）又涅槃疏第八。經四倒品明三修八倒之。
    問。生死四倒。唯迷生死歟。答。亦迷佛果也。問。旣是生死四倒。何亦迷佛果耶。答。
    玄云。生死中四倒。正迷生死無常苦。傍迷佛果常樂。果上四倒。正迷佛果常樂。傍迷生死無常苦。所以然者。計生死常。非但不識無常。亦卽不識常。計佛無常者。非但不識常。亦則不識無常（文）
    問。若爾。解無常卽解常。解常則無常耶。答。不爾。
    玄答此問云。惑性浮漫。得言一惑兩迷。解性不漫。解無常解不解常。解常之解不解無常（文）
    難云。解性照徹。洞達無礙。惑性頑礙遲鈍○障隔若惑卽應局解應通解何不爾耶。答。迷者失方。於東謂西。亦言迷東。亦言迷西。悟者見東謂東。則正見東不見西也。迷生死爲常。則有二迷。謂生死爲常。是迷生死。亦不識常是佛果。故迷佛果也。解卽相當故無二義。浮漫卽斯謂也。又難云。解常應解無常。如解一乘則決了聲聞法耶。又上兼下。下不及上。如解生空不及法空若解法空卽悟生空耶。答。若據此義亦得。如此。然今不相通者。正對理而解。不如惑浮漫故。約此義作如此解也。

二涅槃事

    中論法品疏云。大乘餘無餘者。滅五住煩惱。名爲有餘。二死報亡。稱爲無餘。○大乘前得無餘。卽是法身後起應化二身。名爲有餘（云云）
    窟中云○所證有二。一是有餘。二是無餘。分段盡處。是其有餘。變易盡處。是其無餘（云云）（此釋梵行已立證滅智也）
    教迹義云。問曰。若言常者。云何此經云三世諸佛皆入無餘涅槃耶。答。非是小乘無餘涅槃。若依攝論大乘。乘無餘涅槃有二種。一者。分段因果。盡名有餘。變易因果。盡名無餘涅槃。二者。報應二佛。有餘涅槃。法身名無餘涅槃也。又金剛波若經中。我皆今入無餘涅槃者。是彌勒釋云大乘第一無餘涅槃也（文）
    窟下云。汎經論中。明餘無餘涅槃。略爲五對。一唯就小乘說因亡名有餘。果盡名無餘。二唯就大乘說。因盡名有餘。果盡名無餘。○三菩薩所得因果無處爲有餘。佛所得因果無處爲無餘。四如攝大乘論及金光明。應化身爲有餘。法身爲無餘。○五大小相對。小乘中因果盡名有餘。大乘因果盡名無餘（文）

醉入無餘有無事

    問。愚法二乘入涅槃時。滅身智根色不受生死果報耶。答。三乘位數上云二乘有醉入無餘義不。答。攝論師云。有依楞伽經文。三論師云。無依智論及法華（略抄）
    雜義記云。攝論師依楞伽經。得寂滅三昧。無量劫不覺文。許醉入無餘義。三論師依法華經。是人雖生滅度之相文。不許醉入無餘（取意）（作者未詳）
    淨影釋云。愚法之人。未來無餘涅槃後。經不可稱計微塵數劫。心識還生。爾時方受變易果報（取意）此義略同攝論師也。然考淨影釋文。始終無餘之間。有無明地妄心生滅爲變易。若卽三種變易中。初門義也。言無餘後方乃受者。據第二門。緣照法身變易。此所得身。神化無礙。能變能易。以無漏業爲因故。所得報乃爾。勝鬘經說。以此爲宗。此報從涅槃起。心想還生時受。此約明了觀察心也。又涅槃之間。一處文云有四陰云具有四陰也（初不覺妄心具五陰也）若依嘉祥。二乘無學人。入涅槃時。分段報謝。變易續起。無其心識斷滅故。不應許醉入無餘。然約不悟大乘。亦名醉也。
    統略上云（方便品）法華論有二種聲聞。有大機者謂退大取小人。無大機者。是決定聲聞。問。此二人同生淨土何異耶。答。悟有早晚。根有利鈍。問。住羅漢幾時而悟。答。楞伽云。無量億劫耽小乘空三昧。猶如醉人久久方醒。○問。生淨土中。有大乘機。可聞說法本乘聲聞生於淨土無大乘機。云何得聞一乘。○答。有二因緣。一者佛性。則是一乘。旣本有佛性。則本有一乘。佛性力故。還生善根。則是一乘種子。還生一乘善根。二者如涅槃經。信心因聽法。聽法因信心（文）又涅槃經。八萬等劫。一義釋云。至十念發心菩提（云云）（涅槃疏釋也）略述云（仙光院）未發菩提心受變易身故。楞伽經云醉三昧酒而臥八萬劫（云云）
　　窟下云。斷分段因盡。而灰身滅智。分段報任運無。變易報乃起。如人報謝故。天報起。不由天報故。人報謝。佛果法身與此非類。要由解脫起。解脫道是法身故。法身起變易報方無。所以非類（文）此文旣云如人報謝故。天報起。則分段滅時。變易乃起。非身智滅經多劫者也。

佛舍利事

    問。佛涅槃後。留舍利。利世間。爾者佛舍利有幾種耶。答（云云）二種舍利（全身碎身也）
    華玄第九云（舍利有無）問。首楞嚴經云。本願力故。現法盡。三昧力故示碎身舍利。大品則釋此經云。如來碎金剛身作末舍利。此二經明有舍利。新金光明云○如來身舍利。畢竟不可得○此經無舍利。有無相違。云何領會耶。答。有無之言則是佛說。理無違背。初明有者。據佛迹身。後明無者。就法身也。又前明有。示同凡夫二乘故名。此身從業報起故有舍利。後明無者。不同凡夫二乘。明如來之身是幻化身。非實業報生故。無力骨也。又大經云。吾今此身卽是法身。非是血肉之所成立。若不二而二。故開二身。法身無舍利。應身有舍利。二而不二。則此身名爲法身。故無舍利也（文）
    統略下。釋醫師譬云。問曰。遣幾使耶。答曰。釋迦全碎二舍利爲兩使也（文）
    華玄九云。小乘謂骨是金剛。肉非金剛。以傷出血故。大乘明一切堅滿故。皆是金剛。無有能傷佛身肉者也。問。世間金剛以羊角碎之。舍利金剛下得爾耶。答。不也。唯有如來。入金剛三昧。出世間道力能破此身耳。世間之總無能壞者○多寶全身欲表法身。常恒釋迦。碎質示應身滅度也。
    意云。示者則示自體故。釋迦則應示。應准知多寶則法身。示法身實義也。或化身家。舍利則化身攝故。智論云。後化佛身及七寶塔（云云）佛身則佛舍利也。旣云化之。卽化身也。以是化身表法身也。
    涅槃疏十云。分布舍利八斛四斗（文）
    同十五云。分舍利爲八分者實爲三分。天得一分。人得一分。龍得一分。就人中八國共分故。爲八分。而今不言三分。止言八分者。此是據本爲語。本是人間。八國分爲八。後時天與飛來求覓分故。就此八分中。各減取與之。故得爲三分。今據本時爲言故言八分（文）
    東大寺大喜院

三論玄疏文義要第九（終）





三論玄疏文義要第十（私抄）



    雜問答并前大科餘殘等（此猶不盡也三論法華問答在別）
    十三問答三十許。
    法華品有無前後等（通他宗難）
    大悲代受苦。
    四弘願。
    菩薩逼惱衆生。
    共貪生不共貪滅。
    雜華經釋華嚴題佛。
    菩薩護戒事。
    伽耶山頂經四種發心（龍女）
    十住菩薩見生死始終。
    一佛度一切。
    迦葉佛不說涅槃經。
    授記事（鴒鳥聲聞實成佛歟）
    毛道衆生。
    調達造逆先後。
    菩薩位立煗等四心。
    四依位分（供佛得義）
    菩薩五位。
    道場量。
    自宗行業。
    祖師血脈。
    玄疏本末錄。

雜問答

    問。以菩薩三聚戒。約止善作善。如何分別耶。答。百論疏有二釋。一云。初律儀是止善。餘二是作善。二云。三種竝是止善（法華疏同第二釋）問。付第二釋。凡止諸惡。皆是律儀戒攝也。以律儀中息諸惡故。故餘二但是行善依也。淨影大師。別論三聚戒。律儀是止。餘二是作釋。是專契道理。餘者如何耶。答。法華疏第二云。有人言。初戒以止善爲體。後二以行善爲體。今明不爾。若後二以行善爲體。初受戒時。未修行度人。則應但受得一戒。菩薩之戒。便不具足。今明三戒竝以止善爲體。初戒止息威儀之惡。次止不行善之惡。後止不度人之惡。故初受戒時。具得三戒。但後時修行善法。及度衆生耳（文）
　　淨影釋云。別論律儀。是止。止諸惡故。餘二是作。作諸善故。通論一一皆是止作（略抄）問。破有人言後二行善云。初受戒時。不具是者。於止善同有此難。初受戒時。未修行度人。云何得捨不行善之惡。及不度人之惡耶。又初受戒時。立誓限行一切善。度諸衆生故。得具三戒。又成增上不放逸故。得修行諸善。具慈悲故。得攝衆生戒。而何難云初受戒時。戒不具足過有之耶。答。初受戒不具難。實止作例同難通。然戒分別者。行善正約起作未作。云何得之耶。止善但據斷惡。惡法麁故。受戒卽捨。初雖不行。其心不遮。卽無惡法。然未起作故。無行善耳。
    問。金光明已會三乘教耶。答。法華疏二云（新撰）但未會三教故。不名教會。法華理教俱會（云云）問彼疏云。未涅槃前。九十日說。所以知然。從如來出世。至於法華。未有八十之語。說法華已。後時於魔王。唱言劫後三日矣（等文）法華之後。三一已會者。法華疏文也。旣是法華以後說。何云末會教。況盛談常住妙果。與法華後段同。何隔前段旨耶。疏云。究竟大乘菩薩藏攝。頓教所收（云云）旣是頓教。何勞云末會三教耶。答。文中不會三乘故歟。猶不審也。
    問。四卷金光明初。不列同聞衆。有何故耶。答。信相室中。感四佛。及夢中見聞。非千二百等共聞故（云云）問。信相室中。讚感四佛說。於睡夢中。聞懺悔法。皆是寄教主釋尊而起此教。況中間諸品。大衆同聞之。何可無同聞衆耶。彼無量壽經等。雖於王宮上。佛不共千二百等比丘。而經始列之。此亦應爾。依新譯金光明經。始列九萬八千大比丘衆。百千萬億大菩薩衆等也。故知。今經不列者。但是傳者省略而已。何云千二百等不聞乎。答。疏云。通發起中。可有同聞。而不立者。有三義。一者壽量品。是信相室說。不與千二百等共聞。二者懺悔品。是信相夢中見聞○三者後讚佛品中。他方大士。往他方讚佛（等文）旣云應有同聞故。亦應有道理許也。然約別義不立。設非經家。是傳者省略。亦應存此義。不立故。與新譯不相違也。
    問。信相菩薩何位耶。答。地前菩薩也。問。有何誠證也。答。疏言。又信相者。此是地前菩薩。於理決定。故名爲信。此人曾供養諸佛。深植善因。故能承佛三密冥加。疑佛八十（文）
　　問。大師依僧祇律。分別塔婆及支提。爾者地持論意同云耶。答。律意有舍利名塔婆。無舍利名支提。地持莫問有無皆名支提（法華藥草品疏）問。地持論云。身供養。支提供養（云云）故與支提各別也。何異僧祇律耶。答。
    問。過去威音王佛。所說法華。有幾偈耶。答。二十千萬億偈也。遊意云。二十千萬億那由他偈（云云）問。違經文何云那由他偈耶。答。
　　問。付法華經題目。言蓮華者。譬說歟。進云法說也。付之蓮華者。是世界所有華也。以此顯法殊妙。豈非譬喩乎。依餘處。皆言譬喩耶。答。華玄二云。問。蓮華但是譬名。亦是得法說耶。答。大集經偈云。慈悲莖智葉（乃至）以衆德。爲蓮華也（云云）問。此證不明。遊意依大集文。云遍喩也。答（似易而勞也）
    同。藥草品文云。汝等所行。是菩薩道（文）爾會小乘行。爲菩薩道歟。進云。昔說大因爲小果。今指小果爲大因（文）（義疏釋也）問。論云。謂發菩提心退已還發（等文）此取前後發菩提心。爲菩薩行。非指小行耶。答。正取前後大行。兼收小行也。
    華玄七云。而有此不究竟之智斷。宜會歸一乘。故云汝等所行是菩薩道也。論釋云。汝等所行。是菩薩道者。謂發菩提心退已還發。前昔所修善根不滅。同後得果故。此意明取菩提心善根故。是故菩薩道耳。二乘智斷皆是菩薩道之遠緣。人天善根亦爾也。
    論疏云○今卽取前後菩提心。爲種子。無上故取此文。而釋之也（文）
    又云。同後重發菩提心。得成佛果故（云云）
    問。法華經意。惡人亦成佛（云云）爾依何文證之耶。進云。譬喩品文云。汝等若能信受是語。一切皆當得成佛道（云云）大師引此文爲證也（法華遊意）付之此明信受一乘經者。皆當成佛。何以之證惡人成佛耶。答。
    遊意引此文已云。此分別說一切成佛。豈簡惡人（云云）一云。設造惡者。信受此經。皆當成佛也。惡人信受。豈簡之耶。一云。信受一切皆成佛之語。卽所信義中一切。總攝善惡。無簡所也（前義順文是正義也）
    問。法華經中擧三世諸教。其中以法華。爲難信也。爾已說者。通攝華嚴耶。答（云云）西方若攝之者。疏云。法華之前。大小分流。其言易信（文）（新撰疏）華嚴經明一因一果。兼開三乘方便。故云或現聲聞小乘門。或現緣覺中乘門（云云）何云大小分流耶。若不通華嚴者疏云。謂華嚴已後。靈山之前。教非一也。已說今說當說者。略擧三說。攝一切教也。已說者。法華之前。一切大小教也（云云）三說周擧攝一切。又別擧華嚴名。顯其教門。豈不攝之耶。答。大小分流中。有華嚴經也。又云。華嚴頓教。非是大小分流論之。
    問。大乘意。初禪梵王。初得聖果耶答有。問若是聲聞。應同小乘義。而小乘云色界不得入正道也。若菩薩者。初地已上果報也。何於彼身。始入聖得果耶。答聲聞果歟。
　　問小乘意。聖者爲初禪梵王耶。答。得初果已。爲初禪梵王（云云）問梵大梵宮。是僻見所居。唯是凡夫也。何云聖者生彼耶。答。
    維摩疏一云。又梵得那含。釋證初果（云云）釋經首同聞衆中。梵王也。
    涅槃疏十一云○昔是梵王請。今是迦葉請。昔是凡夫請。今是聖請。然梵王是那含人。何以知之。如瞿伽離。謗身子目連。梵王來之。瞿伽離云。佛說。汝得不還果。汝何意來。若爾。卽是阿那含也。若爾者何得定是凡。解云。當請是凡也。若請時是凡。得後果者。則是有得初果義。何意上不得初果。解云。前時小乘意。若依小乘。上無得初果義者。此王已應前得初果意方生初禪。如此者。請時已是聖也（云云）
    又云。上色界天等。無有初得道義（云云）
    成實許色界身入聖。見第十九卷。
    問。瞿伽離者。是惡人。彼言。佛說梵王得不還果者。應是虛妄語。如何以此證梵王是凡耶聖耶。答可具考決之。
    天台疏記第二。引別譯雜阿含經第□云。瞿伽利云。佛說。汝得阿那含耶。梵王答如是（云云）
    別譯雜阿含經第六云。佛在王舍城迦蘭陀竹林時。梵主天中。於其中夜。威光甚明。來至佛所。爾時世尊。入火光三昧。時梵主天。作是心念。今者如來。入於三昧。我來至此。甚爲非時。當爾之時。提婆達多。親友瞿迦離比丘。謗舍利弗及大目連。此梵主天。卽詣其所。扣瞿伽利叫喚。言瞿伽利。汝於舍利弗目連。當生淨信。彼二尊者。心淨柔煗。梵行具足。汝作是謗。後於長夜。受諸哀苦。瞿伽梨卽問之言。汝爲是誰。答曰。我是梵主天。瞿伽梨言。佛記汝得阿那含耶。梵主天答言。實爾。瞿伽梨言。阿那含。名爲不還。汝云何還梵主天。復作是念。如此等人。不應與語（等文）此卷上文。梵主天。亦名梵王也。
    涅槃經第二十云。阿闍世王。復於前路聞舍婆提毘流離王乘船入海遇火死。瞿伽梨比丘。生身入地。至阿鼻獄（文）
    大論第十三云。復有人雖不貪恚。而妄語人罪。心謂實爾。死墮地獄。如提婆達多弟子。俱迦離。常求舍利弗目連過失（等文）
    新婆娑九十八云。評云。大千界中。有俱[月*足]大梵。百俱獨梵。十俱胝那臾多梵衆（云云）今會釋云。有一義云。於梵王。有大梵獨梵。若千世界梵王是大梵。必是凡夫。若四天下主。應是獨梵。今以獨梵王。爲梵王歟。婆娑（文）今考之。獨梵者。卽見梵補異名也。會釋不成歟。
    問。付明二諦相。且以有爲眞諦空。爲俗諦義有耶。答。有之涅槃經意。問。大乘云。二諦章云。一切大乘。皆以空爲眞諦。涅槃經。亦非以有。名眞諦空。爲世諦乎。答彼二諦章。明其正意。今言空爲世諦者。是一支之傍義也。非二諦之正宗（矣）
    涅槃疏十云。自有空有。判二諦。空爲眞諦。有爲世諦者。世諦中有無常無我等事。自有約常無常。判二諦。自有以有爲眞諦。空爲俗諦。如大經。空者二十五有也。自有無常無我爲眞諦。如今文。三法印爲眞諦。則一切瓶衣等事。爲世諦（文）
    二諦章下卷云。若涅槃。空爲世諦。有爲眞諦者。正對破三修斷無涅槃○涅槃對此斷無之病。故明斷無。乃是世諦耳○此是二諦一枝之別義耳。今次通明之。大品涅槃。一切摩訶衍經。皆以空有爲世諦。有空爲第一義諦（等文）以十種二諦。爲證之。
    問。十地菩薩。知衆生佛性乎。進云。不知之。問。十地菩薩。明證佛性。故名見眼見佛性。何不知衆生佛性耶。答。
    涅槃疏十六云（經二十五）十住唯知自得菩薩。不知衆生有佛性者。今明。凡夫亦知衆生有佛性。況十地菩薩。而言不知。今言。自知者。身必得成佛。知行因之始。知成道之時。故云自知。不知衆生者。不知衆生行因之始成道之時。故言不知。非是不知衆生有佛性也。問。何不知衆生行因始成道之時耶。答十地猶有無明知障。故不知之。
    問。十地菩薩。見生死始耶。答。不知之。問。若生死有始者。十地何不見之。若無始者。何見其始耶。答。依河西者。約十二因緣。同爲始果爲終。而因約故。十地不見一師（興皇）云。有觀弱故。云不見始。空觀強故。云見終也。
    已上疏十六文。而取意略抄之。
    問。於法身上。眼見勝。聞見劣也（云云）爾於應身上。亦爾耶。答。於應身上。眼見聞見則無優劣（云云）問。眼見應勝。親禮覲佛身。故遠聞如來應身。如何如此耶。答。
    涅槃疏十云○劣是應身。眼見如來。應身解故。無勝劣（等文）
    問。身子尊者。摩訶迦葉。相對。何是利根耶。答。疏（十二）引婆娑云。諸聲聞中。舍利弗最利根。目連第二。餘聲聞是下根。其含迦葉（略抄）問。阿含經中。迦葉自言。若不値佛。當成辟支佛（云云）大師依此文。釋大辟支佛。妙迦葉百劫行之勝。身子等六十劫行者。爾者。如何迦葉是劣耶。答。疏云。或可。百劫行行未滿。不値佛更行。行時滿百劫。成大辟支佛也（文）
    問。大論中明有五百辟支佛同時出也（云云）是本乘緣覺歟。答。涅槃疏（十二）云。此是七生須陀洹人也（文）
    婆娑四十六云。伊師迦山。五百佛人者。本是聲聞也。
    問。設雖本乘人。有何共又有何誠證。云七生須陀耶。答次文云。若是大辟支佛。一向不竝出（云云）今對之故。以竝出證七生須陀歟。問。如華嚴經。兜率天子下生時。諸辟支佛。或從他方。或入滅度。
    華玄第五。爲本乘緣覺。具可見文也。
    設非大辟支。何必七生須陀耶。答。
    涅槃疏云。如大論明。有五百辟支佛出世。
    此則是七生須陀洹人也。若是大辟支佛。一向不竝出故。婆娑中。立大聲聞。如舍利弗。亦不竝出。況緣覺人也（文）
    又第九云。若是大辟支佛。則獨出不竝。名爲偈伽狩角。此偈伽狩是獨角。唯有角辟。大緣覺獨出世。小辟支佛。則得竝出。故云有五百辟支佛俱出。明此小辟支佛。則竝是七生須陀洹人（云云）
    此二義。一云。緣覺有二。一小二大。小辟支佛。亦有本乘。然對大辟支故。且云七生須陀洹也。二云。此中辟支佛。非本乘人。云七生須陀洹故。餘處云本乘有部儻者。別釋也。然有部儻皆是七生須陀洹者。何故見菩薩下生而入涅槃。以本聲聞樂見佛故。故前義應正也（更可尋）
    問。大辟支與餘小辟支。竝出世耶。答（云云）兩方若竝出者。云一向不竝出。而文不別也。答。不竝者。如舍利弗。亦竝出。亦應與餘聲聞不竝耶。答應有二義。然且云與餘小辟支佛。俱有。何妨乎。
    涅槃疏十二云。若是大辟支佛。一向不竝出○如舍利弗。亦不竝出。況緣覺人也（具如上抄之）
    仁王經云。八百萬億大仙緣覺來（云云）疏云。諸大仙人。在香山中。悟以因緣。以得道（云云）又云。惜事緣悟。二獨思惟成道。三七生須陀成小辟支。三中第一最大。名大仙緣覺（云云）
    問。如舍利弗尊者。爲智惠第一。爾摩訶𤘽絺羅。爲四無礙第一弟子歟。答。非一事偏長。不爲十弟子數也。問。義章云。摩訶𤘽絺羅。四無礙第一（云云）答。大執藏云。四辨不如身子之一辨（波娑說也）
    問。以三達。名三明（云云）爾以何智知未來耶。進云。他心知未來（云云）付之於三明。立死生智。證明不立他心智。況他心智。唯知現在。何知未來。爾大違經論長途說如何耶。答恐文誤歟。或可。天眼所引智。能知他世心之所趣。故云他心歟（尋之）
    涅槃疏十三云。若是三達。名三明者。宿命知過去。他心知未來。漏盡知現在（云云）
    仁王疏上云。三達者。宿命達。天眼達。漏盡達（文）
    問。涅槃經。說時始終。經幾時分耶。答一日一夜。問進云。金陵大師釋云。首尾一年也。付之開經文云。二月十五日晨唱告。中夜涅槃（云云）爾者何云一年耶。
    涅槃疏第二十云。若是月德太子經云。今年二月十五日。陷雙樹間。至來年二月十五日。方入涅槃。若此經。初日二月十五日晨朝唱告。中夜入涅槃。今文復云。犢子梵志。過十五日後。佛猶故在何得如此。今明。此年二月十五日。至來年二月十五日。方涅槃。何故爾。如來能令一日。作十日。作十日死。然而不告。百○（乃至）一年亦爾。如大通智勝佛。十劫坐道場。當時衆謂如食頃（云云）尋云謂如食頃。經文不見如何耶。
    犢子得聖果已。寄信語啓出家。過十五日。得初果。後學二法。得無學等。有人解云。此是根宜見不同大師評云。此解乃好。而無多意氣（略抄）
    又淨影解須跋多羅竟安居竟方至等云。當是聞不同故爾（云云）今引有解者。當此意也。
    問。轉因位二惠。爲果位二智。爾以般若實惠。轉名一切種智所。進云。以般若轉。名一切智。以方便惠。名一切種智（文二智義釋）付之智慧變名事。出自智論說。然大論第十八卷。論正云般若波羅蜜。至佛果。名一切種智（云云）
    又大師釋云無文說方便。反名一切種智。爾者如何可通釋耶。答遊意私記云。一切種智。有二種。謂通一切種智。別一切種智也。所出論文。且約通一切種智歟。
    問。身子初値額鞞尊者。證道果時。可云見聞具四諦法門耶。答聞說三諦（法華論疏）聞身子初入諦觀時。額鞞尊者。應具說四諦法門不聞四諦。今始證此理何。但聞三諦云耶。依之大集經文。說此事具擧四諦法門也。答（云云）
    大集經云（寶幢分。馬星爲身子說。俱舍等云馬勝苾芻）
    法從緣生。通達是因。因緣滅故。卽是寂靜。世間卽苦。苦因名集。若修八正世間集滅。憂是語已。得法眼淨。○是說偈言。我聞比丘說四諦。卽得過於三惡道（等文）
    大論十八云。諸法從緣生。是法緣及盡。我師大聖主。是義如是說。此偈說三諦。當知道諦已。在中不相離故。○名爲隨相門。
　　大論十一云。阿說示偈。諸法因緣生。是法說因緣。是法因緣盡。大師如是言。大論言隨相門者。釋毘勒論隨相門也。謂彼論隨相等文。釋佛經也。大集經文。應有二會釋。一云。法從緣生等。四句。正是馬星所說偈頌世間卽苦下。只是解釋。非所說偈（如法華安樂行品文殊師利等五句）二云。且約初番一偈。唯說三諦。爲隨相門耳。世間卽苦等。更爲一番。具明四諦。此中不論也。
    問。法華經中。龍女聞法。現身成佛。爾年始幾。答七歲。問。經云年始八歲。然何云七歲耶。答。
    涅槃疏六云。又示女身成佛者。如提婆達多品。文殊師利。往海中。化婆竭羅龍王女。始年七歲。卽得成佛（云云）餘處云壽量品始。過此餘年（此文。在涌出品也）淨影引法華云。日月燈明佛。於後夜分。入於涅槃（云云）經正云燈明佛中夜入涅槃（文）日月淨名德佛。後夜分入涅槃也。
    問。阿鼻地獄之外。別有相似阿鼻耶。答有（云云）又云無。問。相似阿鼻說。所在何耶。
    涅槃疏六云。正逆者。出佛身血。殺阿羅漢。破法輪僧。殺父母也。相似逆。謂破塔。殺三果。破和合僧。汚父母。又似逆者。殺決定菩薩。決定菩薩卽三十心菩薩。以其菩薩爲衆生作父母也。問。逆旣有似正。阿鼻亦有似正不。答一云。別有似阿鼻。如餘經說。有相似阿鼻。一云。無別處所。只一阿鼻中。逆輕重受輕重苦（文）
    問。涅槃經中。佛歎迦葉菩薩云。卽與第七佛。同其名號。爾七佛者。何劫何佛耶。答卽今釋迦佛也。問。歎迦葉云同名。故知。第七佛名。迦葉佛也。故他師釋云賢劫第七佛。名迦葉如來耶。答（云云）
    涅槃疏八（經第八卷如來性品）云。莊嚴開善等解。與第七佛同名號。此答其親義。如今人七廟也（已上釋七佛也）言與第七佛同名號者。第七卽是釋迦。如今身中有佛性。卽有三寶性。卽與釋迦同。○次宗法師（云云）此言第七佛。卽是賢劫中第七佛。○次有瑤法師解。此是稱歎迦葉與釋迦同。如下文云。善能答者。具二莊嚴。善問難者。亦具莊嚴故。菩薩同釋迦名能儒。今迦葉問答。卽是能儒也（云云）此中意。取第三解耳。
    義記第三云（奧）與我釋迦名字不殊。名第七佛同名號。於七佛中。釋最後名第七佛。釋迦是姓。此翻名能。牟尼是字。此翻名滿。衆生身中。法身充滿。與牟尼尊。德滿不殊。故名與第七同一名號。三諦眞性含識同有。何故偏云汝於菩薩彼求見故佛對說有。有義實通有應同於一切諸佛。何故但言同第七佛。以第七佛名爲滿故（文）
    經第十云。世尊久已捨病苦故。得名爲第七佛（文）
    問。於菩薩位。有三身三土。爾者法身土。以何文證耶。答引華嚴經說。謂普賢身相。猶如虛空。依於如如。不依佛國文也。問。旣云不依佛國。何證有國土耶。答以依於如如句證之。
    壽量品義疏云。問菩薩亦有三身三土不。答隨分有之。華嚴云。普賢身相。猶如虛空。依於如如。不依佛國。卽法身土。餘二可知（文）不依佛國者。不依寶玉淨土。汝穢耳問小乘心。四無量心。緣何界衆生耶。答大師釋云。欲色二界（云云）問毘曇唯緣欲界。成實通緣二界。而何云緣二界耶。答（云云）
    維摩疏二云（佛國品）小乘四心。但欲色衆生（文）釋四無量心是菩薩淨土（文）
    問涅槃經明上天來集云。上至有頂（文）問無色界無色。色界有頂歟。答三界有頂也（文）問無色界無色形。故諸經多不來會。如法華等也。況六卷泥洹文。云無想及四空。并不來（云云）故知此言有頂者。是色界有頂也。他師依之釋是色界頂非無色頂（出涅槃疏）答涅槃疏一云。今明此是三有之頂。豈當止在色界。此是無色界頂也。若然者。與六卷相違今明。不相違。若是無相及四空。其中入禪定者。則不來故。六卷云不來。其中不入禪定者。則來。故此文云乃至有頂也（文）
    法華經說。故光所照國土。長行云。上至阿伽尼宅天。偈云。上至有頂（難也）亦可。上至非想有頂（云云）
    人云。釋云。凡夫二乘不見故。云無色。事實有故。得說來○。
引阿含。說無色天來渡下。華嚴商無色界宮殿之香。此經下云。文亦說有色。
    金剛般若疏第三云。毘婆沙。以五義故立。一者捨於曾道。二者得未曾道。三者得一味解脫。四者修十六行。五得八智。今以五義。具立初果。下三果者。可具三義。謂捨於曾道。得未曾有道。及一味解脫也。如此等義。教論中廣釋（云云）
    問。金光明中。明信相菩薩室。諸佛來集。爾幾佛來來耶。進云。五佛共現。付之依大師釋文。考本經說。信相室之內。四方四佛。來依之。傍釋云。四佛現室。宣常住旨（云云）有人於本寺爲之。
    答。釋迦是教主。故雖非正入室內。然加之。名五佛。
此是華嚴遊意文。而不言金光明經。雖然信相事在彼經耳。
    華嚴遊意云（近興）多佛在一處者。如法華明。十方佛。同在娑婆。亦如五佛。共現信相之室也（文）
    問。於佛果位。具足五眼。爾者其中天眼。照何境耶。進云。照佛果之第一義（云云）付之凡夫天眼者。依禪定力。取得清淨眼根。見障外諸色也。因果雖異。不可壞其法相。況惠眼照一切法空第一義諦。可開其境界。若中道第一義諦者。亦是佛眼境界。然何今云天眼能照佛果第一義諦耶。答以佛果第一義諦非因位分。名爲障外。故義准因位天眼。見障外色。釋天眼義望惠眼佛眼境界。其體雖不異。而且取障外義邊。爲天眼境界也。難云。佛果色性法門。可爲其境。何云第一義諦耶。答以報佛如來淨土。第一義諦攝。可答之。
    仁王疏上云。時境卽智。故有此五。肉眼者。照金剛已還一切諸法。皆盡。天眼者。照如來果第一義諦。名爲障外。惠眼者。照常無常等一切法空。法眼者。照一切有爲法因果理等。佛眼者。究竟諸道（文）
    金剛般若疏四云。擧障內境。約佛智名肉眼。擧障外境。目佛智。名天眼。約二境。名惠眼（文）
    問。於佛果位。具足五眼。爾照何境。名惠眼耶。答以佛智約二惠境。名惠眼也。問。照有爲因果理。名爲法眼。故以方便惠境可。法眼但可以實惠境爲惠眼所照也。依之無量壽經下。說惠眼眞也。大師傍釋云。照常無常等一切法空（文）若言惠眼自照眞俗二惠境者。惠眼外。何處別有法眼耶。答照有爲因果。名法眼。照有爲無爲。空及餘常無常人法等。世諦事。名惠眼。故惠眼法眼。不可相濫。但無量壽經文。且明一途義。今依大品意。如此釋給也。
    金剛般若疏第四云。約二惠境。名惠眼。無量壽經言。惠眼見眞境。見眞境名惠眼。大品往生品中云。惠眼無法不見。又云。而無所見。大智論云。具總相惠。別相惠。名惠眼。故知。惠眼具二惠也。法眼可知。曰依不了。佛眼具了。故名佛眼。亦見佛性。故名佛眼也（文）
    仁王疏云。惠眼者。照常無常等。一切法空。法眼者。照一切有爲法因果理等。佛眼者究竟諸道（文）
    無量壽云法眼觀察究竟諸道者。因果道也。
    問。付佛果五眼。以佛眼對餘四眼。云何釋其相耶。答四眼不了。佛眼具了。故名佛眼。亦見佛性。故名佛眼（此二釋也）
    問。佛果萬德。皆究竟到彼岸。何云四眼不了。佛眼獨具了耶。答四眼不了者。還擧因位四眼。顯果位方有佛眼歟。謂佛果四眼。究竟義邊義分。名佛眼。非佛果四眼外。別有佛眼也。又付佛果四眼。各互有所不了。佛眼總具了也（文）
    淨影釋名總相佛眼也。
    問。開中所譯。妙法華經。有提婆品耶。答。義疏第一云。羅什舊經。有二十七品。後更有提婆達多品者（云云） 釋法獻。於于闐國。得此品。梁末眞諦。翻此品安之。
    問。法護正法華。有此品。羅什何故不翻譯之耶。答。疏一云。事亦難明。今且以三義往釋。一者外國傳云。流沙以西。多有此品。流沙以東。多無此品。所以然者。小乘之流。皆謂諸大乘經。竝是調達所作。是以諸國。或有闕之。羅什旣在龜茲國。或容不見此品。故不翻之。二者羅什譯經。觀察機情。毎多存略。若具翻智度論。則十倍於此。○故正法華經。凡有十卷。刪彼煩文。略爲七軸。三者塔品命持。而持品應命。言勢相接。而忽間以提婆。則文似非次。恐末葉多惑。所以別之（文）新撰同之。
    問。法相祖師。破此說。今如何通耶。答（云云）
　　法華玄賛一云。什公本無之者。古傳解云。葱嶺已西。多有此品。已東多無。什公旣在龜茲。故無此品。若爾。法獻於于闐國。如何得此品。于闐亦在葱嶺東故（文）對云。梁僧祐法師。三藏集云。葱嶺已東。此品多無。故什公本無之（云云）慈恩法師。破彼師。然今嘉祥。亦取彼解。故今對之。云葱嶺已東多無。此品什本旣無。理當不見之。少則有故。法獻得之于闐。在葱嶺東。亦不相違。
    又云。又有解云。塔品命持。而持品應命。言勢相接。而忽間以天授。則文勢疎斷。什云恐末葉多惑。所以刪之。若爾。卽取捨眞文。并由羅什。刪繁好醜併在一人。斯爲未可。釋道安以翻經者。義略經文。乃作五失三不異（云云）
    今考。釋道安本文。云三不易。今作異。
    故天授品梵本皆有。又天品顯已重法爲殊。以求經力勢大。龍宮涌出經。威速疾龍女道成。讚勸於人。何不此後卽有持品（云云）對云。命持應持。二章相生。末葉下愚。見而易知。然經力大。以勸持經。義實非無。何以梵本深遠義趣。而難翻譯。隨情巧耳。又道安雖是印手菩薩。何必抑制無相佛化。存略適化。恐乖誡物。并是上人弘道巧術況復道安非翻者。直作五失痛翻譯。豈以三不易之爲龜鏡不。亦翻梵爲漢乎。又言天授品梵本皆有者。何又自云但是什公梵本差脫耶。若梵本容有者。古師亦評之。新通何用乎。
    問。什公所譯妙法花。以屬累品。安經中。有何所以耶。答羅什善得經旨。安屬累品。置經中也。此有五證。一者屬累未分身還本國。爾時土方復穢。若在經末。妙音何被誡勿生下劣想耶。二下云大土者。普禮分身。東土上人。不應獨接足多寶。三觀音奉珠。亦不應但爲二分。四神力已前。明諸佛所乘。一章義了。卽明付屬。藥王以後。明菩薩所乘。衆便散席。五屬累品。明付屬藥王等品。受命弘經。以此推之。不應在經末也。
    或第二第三。合爲一義。同二佛故。
    義疏第一云。諸經屬累品多在經末。此經安神力品後者。依於梵本及法華論。又卽此秦地新翻法華。竝安屬累品。在於經末。今明羅什善解秦言。妙得經旨（等文）具可見本文。又卽此秦地新翻法華等者。此文有此意。一義云。晋法護所譯。先譯正法華也。謂秦晋地雖異。今對天竺。總言秦地。如呼此方總言漢地漢國也。新者初也。正法華經。在初翻故。云新翻也。又一義云。什公初譯。置經末正安中。如百論兩譯。又更一義云。若准梵本及法華論者。此妙法華。亦應安屬累在經末也。此假與也。非謂實爾。
    問。法華玄賛。破此義如何救之耶。答（云云）
　　玄賛第一云。古有解云。何什公善得經意。所以不安經末。置在前者（乃至）上來所說作雖可爾。窮其旨趣。理有八違（云云）
此中所擧。全是嘉祥文也。然略不擧諸佛所乘一章也。今且擧八違。一一會之。
    一衆本相違難。晋時法護所譯正法華。及隋時崛多笈多二人所添。法華中。此屬累安在經末（云云）對云。瓦礫雖多。不如珠玉之希矣。
    二論經相違難。法華論中。說修行力。略有七種（乃至）旣言護法力。普賢及後品示現。明知屬累令居經末。若不爾者。普賢品後。更有何品。又神力品後。卽明藥王。餘皆依次。故知。屬累。令在末終（文）
    對云。嘉祥釋云。天親且依諸經常法（云云）先舊已通。後代勿疑。若欲強彈。但可遮通劫。擧古難一。何太短乎。
    三諸教不同難。餘經屬累。竝在經末。何故此經獨在前說（文）
對云。般若屬累。多在經中。餘經屬累。何定在終。若言大品亦有經末屬累者。二處屬累。應違諸教。又大般若。還在經中。違諸教。應設劬勞。若言會別。終付屬者。果乘之終。付屬何違。
    四二事乖角難。若以令分身佛還。此土便穢妙音來日。故被誡者屬累品中。亦令多寶塔還。何故觀音。奉珠。猶爲二分（文）
    經中塔去。經末塔在。故二事乖。
    對云若言經末多寶方歸。故觀音分珠爲二者。分身猶在。國土終淨。妙音何由被誡莫輕。國土卑穢。二事乖角。卽汝家先若言二事實不乖者。經中付屬。亦非乖角。佛以右手。方開塔戶。今還令閉。是爲如故。二事相成。何時乖角。
    五兩命不齊難。若分身多寶。竝各遣還。何故分身。卽還多寶。佛塔猶在。若言令多寶塔還可如故。但是閉塔者。若爾。何故正法華云可還本土。但兩塔開塔。分身還故。兩命不齊也。
    對云。嘉祥釋云。一多疑易除故。分身還本土。常滅迷難斷。多寶猶留（文）顯法旨異。兩命何齊。又兩命必同者。二佛來時。何有前後。又何二佛座處不齊。分身散在。諸寶樹下。多寶如來。在塔中。來座旣別。故何必同。又引法護正法花文可還本土。顯塔去者。羅什妙經但云如故。故知。塔在二經。得失誰可決判。又來已方開。閉已將去。故知。閉戶以漸動去耳。
    六塔無還處難。又分身諸佛釋迦命去。初卽言歸。多寶佛塔。終至迄經更無還處（文）
　　對云。說經已周。衆會起去。證明多寶。還歸自顯。若言文中不明去者。序品同聞。觀世音等。但言共俱。而不明來。妙音旣來。觀音不來耶。又文殊師利。初始在座。提婆品來。中間何以不明其去。此等并皆事有不言。又於此中。應有深旨。多寶涌現。破無明地。從眞如出（大師釋也）
准此應言後不辨去。顯其不空。亦寄事以顯實。
    七淨穢有殊難。又以妙音被誡。便非淨土。故知分身各已還國者。分身佛集之日。何故各命待者。手捧蓮華。并詣靈山。持散佛上。變淨土時。諸山皆無。通爲佛國。五道亦盡。何有靈山。諸佛持散。又文殊海會。將至此間。預在靈山。忽有華現（文）
    淨穢有殊。亦有此例。不可以彼證付屬在經中耳。
    對云。分身集時。先去卑穢。分身侍者。猶言詣靈山者。只以山名顯示本處。非必有事。故不相違。若無穢土。呵責妙音。豈非無用。若分身猶在者。事中卽違。故知。分身必先歸去。土還成穢。龍宮只是諸龍業感。於淨土中。自業見穢。妙音但以隨顛倒見。土若變淨。隨何見穢。又提婆品。羅什不譯安於妙經。何引爲難（設梵本有。非關什公也）又於汝宗。應設劬勞。若言妙音兼具本土。變不唯淨上見下者。妙音所居東方本土。何不兼見下位穢國。若言提婆本穢。東方本淨者。本末之言。以何爲量。
    玄讚文云。但是先放神力。故現淨土。由此土本穢。恐妙者兼見本土穢相。而生譏毀。所以被誡。非妙音至分身已還而土便穢。如雖淨土。還見靈山。變不唯淨。兼見穢故。上見下故（云云）
    八衆喜乖情難。又屬累品。令分身佛還。塔時不去。若非經末方屬累者。阿修羅等。皆大歡喜。何太早生。旣非聞法寶空。以起生。乃是見容佛去。以歡喜慰。深成可怪（文）
    對云。聞法生喜早晚無在。豈非法說。人天修羅。聞身子記。皆大歡喜。又若經中付屬衆喜。便是見容佛。故以生歡喜者。經末歡喜。亦應聞法疲惓。說意乃休而生喜乎。此若聞法已周。而生喜者。亦應聞二權二實。付屬已竟。而生歡喜。何爲早乎。又修羅等。見藥王燒臂。生悲惱者。應是見其餘身分在。故生悲惱。非是無臂。故悲惱哉。如是變渡。汝宗皆過。故知。此難是假言耳。不足劬勞。
    又言何因不許二佛同座。妙音致禮。觀音奉珠。禮贈此二化主。別意不通餘佛。如天授品中。文殊龍宮而出。獨禮塔中二世尊。是時分身。未還本土。文殊于時不禮分身。故知。歸奉意別（云云）
    對云。妙音菩薩。見多寶佛塔。自釋迦文。願見多寶。故知。二佛爾時。異處非同座也。若於化主意別者。何言欲見文殊等乎。又觀音分珠行施。意非唯局。何云別意。若意寬通分身。亦在阿隔。歸奉不如文殊。專向塔中同座二佛。不禮分身。更有以龍女獻珠爲難事。而此中無其文也。已上法華屬累先前事也。

大悲代受苦事

    維摩疏第六云（釋代衆生受苦文）問。衆生受苦。是前業果報。云何可代。答。教化令起善滅惡。離苦得樂。故名爲代也（文）
    大論三十九云。此中佛自說本願大心。爲衆生故。所謂爲一一人故。於無量劫。代受地獄苦（乃至）令是人集行功德。作佛入無餘涅槃。問曰。無有代受罪者。何以作是願。答曰。是菩薩弘大之心。深愛衆生。若有代理。必代不疑。復次菩薩見人間有天祠。用人肉血五臟祠祀羅剎鬼。有人代者則聽。菩薩作是念。地獄中。若當有如是代理。我必當代衆人。聞菩薩大心如是。則貴敬尊重之。
　　維摩義記四云。由其菩薩住苦教化。彼得出離。故名代受。又復繫內鞭杖等苦。有可代處菩薩亦代（文）
    亦代之亦字。可作必字歟。

四弘誓願事

    法華疏云（藥草喩品度者令度等文）故肇師云。結僧那於始心。終大悲以趣難。卽同此文意也。瓔珞經明約四諦立四弘誓願。未度苦海。願令度之。故云未度者令度（等文）華玄略述第二云。四弘誓願。其例非一。且示一（文）
    華嚴經云。衆生無邊誓願度。煩惱無邊誓願斷。法門無邊誓願知。佛無上誓願成（云云）（此如常所用之）今按云。衆生無邊誓願度四句。卽當四諦。第三法門無邊誓願知。卽泥洹法寶也。卽滅諦也。餘顯可知之。或法門無邊者。令修道諦因。無上菩提者。令得涅槃果也。但菩提涅槃者。二者互擧也。
    菩薩爲苦逼。惱衆生事。
    問。菩薩以大悲爲苦。何故或時菩薩逼惱衆生。而作惡耶。答。此是法界違順之用。故亦有現作惡耳。
    華玄九云。如釋迦等爲善方便。調達爲惡方便用（文）又云。問菩薩作十惡五逆。爲實作爲變化作也。答具二作也。一者化殺。如金剛神殺童。二者實殺。如殺五百婆羅門。所以順實殺者。攝大乘論云。菩薩更無餘方便度。云唯應有殺可以度之。故行殺等事也（文）
    維摩疏四云。截人手足。離人妻子。強索國才。生其憂悲。雖有自前小苦。而致永劫之大安（云云）
    金光明疏云。○經乃四彼惱心無。但此土弘經。則此土有彼彼王。惡意違此有德。爲惡自就耳。如人惡心違佛父母也（云云）
    涅槃云。第五云。今正明護法不受五戒（乃至）欲伏諸惡人。所以不受（云此明在家護法也）
    華玄十云。問稱觀音復有以神力。殺害衆生以不。答如前明。利益爲定。餘悉不定。若爾者。或令脫火。或令不脫。或故燒殺之也。今稱名。而不脫死苦者。此事難知也（文）
　　此事難知者。義不定故耳。又問中云殺衆生不者。意問殺其稱名人也。故答云或令脫或故燒殺。又義云。一人稱名時。殺餘怨敵。故。答中云利益爲定。意云。若稱名人。其怨敵人。二俱利益也。
    涅槃疏十二云（前金剛神。殺童子。今殺婆羅門）○前是化。今是實也。何故須殺。若不殺之。則轉生誹謗。爲罪轉多。今若殺之。卽得十劫壽命。所以須殺。問若殺之。則無益與不殺無異者。此須殺不。解云。於其罪雖並無益。而亦須殺。何故爾。若不殺者。其則誹謗正法復誤。餘人皆同其所見。今爲殺之者。則息餘人之見。故十住毘婆沙云。菩薩殺一活十也（文）
共貪生。不共貪滅事（四句）
    涅槃經二十三云（涅槃經德王品四十經之第二十六）云。何心共貪生不共貪滅聲聞。
    弟子有因緣故。生於貪心故。自骨觀別出之如聲聞人未證四果。有因緣故。生於貪心。證四果時。貪心得滅。是名心共貪生。不共貪滅。菩薩摩訶薩。得不動地時。心共貪生。不共貪滅。云何不共貪生。貪俱滅（菩薩斷貪已。爲衆生有滅貪）云何不共貪生。不共貪滅。謂阿羅漢緣覺諸佛。除不動地。其餘菩薩是名。
    疏十五云。菩薩得不動地時。心共貪生。不共貪滅者。要須得不動地時。乃能斷貪不同貪滅。若未得此地。則非不能共貪滅也（文）
問。未得八地菩薩心。可云不共滅耶。答。則非不能共貪滅也（文）問。應云不共貪滅。以本經云除不動地。其餘菩薩是名不共貪生不共貪滅（文）若言非不共貪滅者。豈順本經現文耶。答。八地斷貪。故云不共貪滅。七地未斷。故云非不能共貪滅也。然經云不共貪滅者。但伏未斷。故云得不動地。乃能斷貪（文）問。八地已上斷何貪七地何不斷耶。答。若准淨影釋。七地以前。以善貪治惡貪。八地以上。方捨善貪滅也（非不共貪滅云也）今嘉祥意約伏永故意異歟。
　　義記第八云。從前七地。入八地時。名得不動。前七地有愛。似名共貪生。八地捨之。名不共貪滅。故地經云。佛菩薩心。涅槃心等。一切不行。況世間心（文）又云（第四句中）十地菩薩。分爲三。皆初至七地功用之位。故合作一階。惡爲治。末說爲患。於此位中。不善之貪。一向不行。故不共生。亦不共滅。善貪非患。故不說之。八地菩薩。獨爲一階。善貪爲患。無貪爲治。於此位中。始背善貪。未能捨離。名共貪生。終能除盡。名不共滅○九地已上。合爲一階。望彼善貪。一向全無。是故說爲不共生滅。以有是義故。除不動（文）（經明第四句除不動地也）
    問。七地已前。愛佛愛菩薩等。煩惱斷之。何云善貪非患耶。答。私案云。就愛佛等。正使是不善。習氣爲善歟。然地經文。就正使云八地不斷也。
    義章五住地義云（四住有子結果縛。果縛有正使習氣）果縛之中。亦有二種。一者正使。作意現起。二是習氣。任運而生。正使煩惱。所謂愛佛愛菩薩等。始從初地。次第斷除。至不動地。斷之。周盡。故地持云。第二僧祇。過第七住。入第八地。微細煩惱。皆悉斷滅（云云）
    三乘共地云○此從八地。乃至十地。愛佛心斷。名爲離欲（云云）（人四依義之釋亦爾也私加）此文二義。一云。八地已上。方能斷愛佛等煩惱。一云。七地盡故。八地已上。愛佛心已斷也。今云後一義順文。
    彌勒問論第二卷云。二地已上乃至七地以來求佛菩薩大涅槃心。未斷絕故。所起因行疲倦功用。名不定地。是故爲彼未滿足心不定因。故八地中。說過不定地。言不相違（文）

雜花經釋

    涅槃疏十一云。則指雜花中說。雜花定是花嚴經。觀佛三昧云。雜花者。則花嚴也（文）
    義記六云。依佛名經。雜花猶是花嚴經（文）
    問。花嚴經首。題佛言。有何故耶。答。初成道說故（云云）
    維摩疏云。花嚴偏題佛者。此是初成道說之故。題於佛。自爾已前。未有佛說。從此已後。不須標佛○（文）（更有二義如文）問。後時所說如何。後說觀無量壽等經題佛如何。

菩薩護戒事

    涅槃疏十一云。此浮囊正譬五篇七聚戒。問。此明菩薩護戒。應護十重四十八輕戒。那護聲聞五篇七聚。所解云。五篇七聚。何當大小。聲聞持故。名聲聞戒。緣覺持故。名緣覺戒。菩薩持故。名菩薩戒。猶如道品。從來之聲聞法。非菩薩行。論主非此云。是語出何處（云云）菩薩行故。卽是菩薩行也。問。若菩薩持五篇七聚。卽是菩薩戒者。何得十重四十八輕戒耶。答。及並若道品菩薩行者。何得後有六波羅密耶。結（云云）師又云。都無有聲聞戒。蓋是菩薩戒（乃至）直於菩薩無生法忍。開爲二乘。戒亦爾也。問。五篇七聚。亦是菩薩戒。十重四十八輕。亦是菩薩戒者。此何意不明護十重四十八輕戒。而言護五篇七聚戒。解云。不得云十重四十八輕戒。何故爾此戒通出家在家。五篇七聚但是出家戒。今明出家菩薩護戒。所以明五篇七聚也○而此五乞不。的乞五篇故。此則通篇聚也。則具足五枝諸戒者。解云。五篇卽是五枝。又解云。只前羅利五乞。菩薩五慳卽是五枝戒。解云。卽是後文五種戒。謂菩薩根本業清淨戒如文（等文）後文五種戒。是三聚戒。開合別。非是在家五戒也。
    問。五篇七聚戒者。必是聲聞戒行歟。答。若小乘人持是。小乘戒。若菩薩持。卽大乘戒也。問。五篇七聚。但是出家戒。而經云比丘比丘尼。大師判爲聲聞衆也。故知。出家出家戒。是聲聞戒耶。答。一云。比丘比丘尼。是聲聞。然菩薩行同彼出家也。一云。比丘總統大小。通在家出家。小乘極果。偏是出家。爲簡大小故。於小乘。且云出家比丘比丘尼也。
    涅槃疏四云（四依菩薩作四果）舊云。釋迦法中。無別菩薩僧。若出家卽入聲聞類中。今菩薩何意出家○解云。以其內有深解故。能弘宣大乘。同聲聞形服故。廣持戒律。所以須同羅漢（文第七卷文同之）
伽耶山頂經。四種發心事。
    法花提婆品疏云。於剎那頃。發菩提心。得成佛者。迦耶山頂經。明有四種發心。一初發心。謂入初地。二行發心。二地至七地。三不退發心。謂八地九地。四一生補處發心。謂第十地。龍女發心成佛。是第四義也。然十信菩薩。亦能八相成道。位不可知也（文）（新撰疏同之。久速疾義可有也）
    問。龍女發心。是第四發心者。不得顯法花速疾力。所以然者。設非經力。菩薩從一生補處。速至佛果故耶。答。夫速疾者。是頓悟義。而宗家意。一切菩薩。並是漸悟。四論玄判嘉祥云。必是漸入。無有頓悟（云云）而言經力速疾成佛者。凡言速疾。乃有多意。一者方便示現速疾成佛（如疏云速方便龍女剎那成佛）（四句如文）二者正觀一念成佛。如中論疏云。階級之無階。唯一念無生（具如文）三者對二乘道於佛道。迂迴稽留。一乘菩薩。無有留難。直至道場。故名速疾。四者九地已還。聞見佛性。十地眼見。眼見以上。乃名發心。發心卽成佛。如大智論神通。神通乘仁王般若經。金剛頂皆名爲伏等。據此文也。今此經。有速疾力者。正對二乘迂迴稽留。一念決定。方名疾得。爲顯此義。借文寄相。是故多意。相成一致也。
    問經云。於剎那頃。發菩提心。須臾之間。便成正覺（云云）此則凡夫。速至一生補處。應是頓悟。何必是善耶。答就究竟果。唯取一生補處。故知。非頓。若從凡地。速至一生補處。何妨前三發心。速得成佛。而但別取一生補處耶。然疏文少有隱事。至統略文。彌顯也（猶以速成因果力。可云之。如法花抄之）
    統略下云（提婆品）依迦耶山頂經。明四種發心。一初發心。謂初地。以初證聖者。名初發心。二行發心。從二地至七地。更修諸行。名行發心。三不退轉發心。八地以上。免於三退。名不退發心。四一生輔處發心。謂十地終心。龍女若實成佛。則是後發心。若應成佛道前三也（文）著許實行者速者。何言實成佛。則後發心耶。後者則第四一生補處也。若應成佛。通前三也者。前三猶是始。從初地上。然十信菩薩。亦能八相成道。故知。非唯通前三亦通三十心及十信也。
今案云。今宗實行。唯許超劫。不許頓覺。又後案云。亦可有頓悟。四論玄文難依之。
    貞元入藏錄云。
    文殊師利問菩薩經一卷（七枚）伽耶山頂經一卷（十七枚）象頭精舍經一卷（九枚隋譯）大乘迦耶山頂經一卷（九枚）
    彌勒所問經論第二云。問云○若初菩薩摩訶薩遠離一切寸治之法。得畢竟不退轉阿耨○菩提者。以何義故。文殊師利問菩薩經中。說初發心能過聲聞地。第二行發心。能過辟支佛地。第三不退發心。過不定地。第四一生補處心。安住定地。答曰。彼經中依勝進地。依遠離所治法。依上上地。說過不定。是故此說不違彼經○於初地中。斷菩提心相違因。謂身見等。一切煩惱。以得成就。深心等之修行。畢竟遠離。是菩提心因故。乃至八地中。得勝進遠中。遠離寸治法。名爲過不定地。安住定地。以寸治法等故○又言過不定地者。求佛菩薩大涅槃心。未斷絕故。所起諸行。功用疲惓。名不定因。是故八地已上。始言過不定地。○又得畢竟菩提心。因緣具足和合○若菩薩成就深心。畢竟不退。得大悲心。○故言初發心時過聲聞地。第二發心過辟支佛地者。辟支佛人。勝聲聞人。畢竟不爲他心。乃至若菩薩初觀察法性。上上觀。無生法忍地。○皆悉能過聲聞辟支佛地○第三發心。過不定地者。於初地中。離不定因。得定因故。所有生心。過不定地。故言第三發心過不定地。第四發心。安住定地者。二地已上。遠離一切所治之法。是故安住畢竟定地。故言發心安住定地（文）
    此論所引。文殊師利問菩薩經者。卽嘉祥所引。伽耶山頂經也。說處。請主。立名雖異。彼此所引經。是一經也。
    問。伽耶山頂經。四種發心。分別菩薩。地位方何。答。如法花疏分別。問彌勒問論云。不退發心。爲初地。第四發心是二地已上（云云）大師所釋。違西天論藏如何。答。如經說多含多義。天親猶依一途（如八生一生菩薩等也）況所餘末代論師。豈必餘用哉（作者未詳之論文。引天親等說）有義云。論八地過不定地。爲不退發心。此是正意。而言初地爲不退。二地已上。爲第四發心者。示前位中亦有相似功德。而就實論。遠中之遠。八地爲不退。十地爲一生也。今云。論有二釋。初意八地爲不退。餘不分明。准理准疏。可配屬之。自又得畢竟菩提心因緣已下。爲第二釋。初地爲不退。二地已上。爲一生補處也。
經有二意。引文可知之。
    伽耶山頂經云。文殊師利答言。天子（月淨光德天子）諸菩薩摩訶薩。有四種心。能成就因發心（經云種子芽莖果）復次初發心。如月始生。第二行發心。如月五日。第三不退發心。如月十日。第四一生補處發心。如月十四日。如來智惠。如月十五日。復次天子。初發心能過聲聞地。第二行發心。能過辟支佛地。第三不退發心。能過不定地。第四一生補處發心。安住定地。○復次○初發心從因生。第二行發心從智生。第三不退發心從斷生第四一生補處從果生（云云）有十餘。復次。
    又云。復有二種道。○智道者。從初地乃至七地。斷道者。謂從八地。乃至十地（云云）七地前爲智道。第二發心。八地已上。爲斷道。當第三發。但於智道之初。開出初發心。但於智道之初。開出初發心。於斷道之終。開出第四發心。故成四種之發心也。
    大乘伽耶山頂經云。何等爲四。者初發心。二者解行住發心。三者不退發心。四者一生補處發心（云云）初發心。爲田中下種。故知種性地。第二名解行住。明知種性及與解行。說爲初二。卽以初地已上。爲第三第四。彌勒問論。亦作此說。故知經中。總說四心次相生。然義兼通。論作二解。故法花疏。不違論文。
    大集經第二云。菩薩有四種。一者初發菩薩之心。二者修行菩薩道。三者堅固不退菩薩。四者一生補處。○不退菩薩。見如來身及一切法。皆悉平等。一生菩薩不見如來所有功德及一切法。何以故。所得惠眼。了了淨故。○我昔如是見燃燈佛。見已卽得無生法忍。亦亦能了了。知得無得（乃至）都不聞是授記音聲。亦無佛及授記想（云云）此文四種菩薩。卽同伽耶山頂經說。然釋迦佛於燃燈佛時。第二僧祇滿。入第八地。又見此文。惠眼了了。不見如來。無佛相等。與第四一生補處。其義相當。故知。卽以八地已上。爲一生補處也。於燃燈佛。得授記別。卽是當補佛處。此亦一生。異前二門。
    又料簡四心云。初發心者。爲發菩提心。後三是行菩薩行也。卽是發心。行行二門。於行菩薩行。有初中後。以願頓起故。爲一行漸起爲三也。然伽耶山頂經。於發心中。開分爲四雖以發心爲主。然以發心行分之矣。
    彌勒問論第一云。故偈言。佛子金剛藏說十法初心卽名佛菩薩。畢成佛道故○初地無漏菩提心。又偈言。譬如好種子。能生莖葉等。如是菩提心。不異諸佛法。此義云何以初證法心於一切佛法。以爲種子。以初地法。與一切佛法。以爲因故。○如文殊師利問菩薩經中說偈言。譬如月初生。增長卽滿月。如是歡喜地增長。卽是佛。以歡喜地爲初發心。喩初月。故法花疏意正當也。
    文殊師利問菩薩經論上云（天親造）經曰。天子諸菩薩摩訶薩。有四種心。能成就因。能成就果。何等爲四。一者初發心。二者行發心。三者不退發心。四者一生補處發心。○復次天子。初發心如月始生。第二行發心。如月五日。第三不退發心。如月十日。第四一生補處發心。如月十四日。如來智惠。如月十五日。復次天子。初發心能過聲聞地。第二行發心。能過辟支佛地。第三不退發心。能過不定地。第四一生補處發心。安住定地。○復次天子。初發心因攝。第二行發心智攝。第三不退發心斷攝。第四一生補處發心果攝。○論云。無礙樂說辯才說法。有四種發心。攝取十地。以種種差別說故。彼種種差別。有十二句。○又經云。復次天子。初發心能過聲聞地者。以初地前菩薩利根。觀察一切菩薩分法故。第二行發心。能過辟支佛地者。以初地前菩薩依般若勝智。能集諸菩薩無量行故。第三不退發心能過不定地者。此已入初地。得證智故。又過聲聞辟支佛地者。以過一切功用行故。第四一生補處發心。安住定地者。以善住王子地故。○又經云。復次天子。初發心因攝者。以信行助道淳熟故。又以觀初地境界故。第二行發心智攝者。以依境界熟淳觀功用行故。第三不退發斷攝者。以依修行境界未得佛法觀故。第四一生補處發心果攝者。以依果淳熟隨所有佛國土。應成佛處。卽成佛故。
    同下卷云。又經云。復有二種略道。何等爲二。一者智道。二者斷道。智道者。謂從初地乃至七地者。以如實智有爲界故。斷道者。謂從八地乃至十地者。以如實智無爲界故（等文）
    問。十住菩薩見生死始終耶。答（云云）
    涅槃經二十五云（師子吼品之初）一切衆生。雖與十二因緣共行。而不見知不見知故。無有終始。十住菩薩。唯見其終。不見其始。諸佛世尊。見始見終（文）
    疏十六云。今作三位判之。從凡至九地。此是不見不知。十地則少見。見終不見始。諸佛具足見。見終見始。十地見終。不見始。何故爾。舊解云。始則是無明元品。去佛遠故。十地不見終至。去佛近故。所以見。今問。何故如此。如莊嚴解。金剛心斷惑盡。十地何故不見。開善明金剛心遍伏。何故不得見耶。今依河西釋云。十二因緣。不出因果。因則爲始。果則爲終。因則微果則著。因細故十地不見。果麁故十地則見。此解極好。一師復明。菩薩從初發心。卽作空有。
    但是初心至十地已來。方便實觀則強。實方便觀則弱。何故爾。空觀則易故強。有觀則難所以弱。實方便弱故。不能見始。方便實強故。所以見終。故言十住見終不見始。如來二惠等故。始終俱見也（文）
    問。舊人解云。元品無明。去佛遠故。十地不見（云云）大師以伏斷。破此義。似不相關。何者古師不以有無明譯之。雖於金剛斷伏無明盡。而生死本之元品無明。去前際遠故。不知何過耶。答十地終心。斷無明盡。何障不知久遠事哉。
問。若爾開善應免此難。但云伏盡。不言斷故耶。答（云云）（不行者何障哉）又問。一師云（興皇師）方便弱故不見始。實觀強故見終者。未審生死俱是方便。知境以因緣生滅義故。若爾何故云見終耶。答。因緣和合。假名無明。此因緣生義。是方便智境界。於因緣觀空。空見終歸處。實智境也。故十地中。但究竟智。而不極方便智也。
    玄佛性義云。又涅槃經云。十地菩薩。但見其終。不見其始。諸佛如來。始終俱見。諸師釋此文。種種不同或言。十地菩薩。未無明。故云不見其始。而伏惑已周。去佛近故。言見終也（竊以見之疏難意。舊解當應開此釋如何云云）又十地菩薩。去終近故。云見終。去無明住地遠故。云不見其始。又云。十地去初地遠故。言不見其始。但見其終。佛旣已衆惑已。盡因圓果備。故云始終俱見。一師云。○斯則初地爲始。十地爲終。十地非初。故云不見其始。則是第十故。言見終。亦得對言初地見始不見終也。
    果旣不開。所以始終俱見（云云）一師者興皇和尚也。一師解云。十地非初。不論遠近故。與第三師異而已。
    四論玄第六卷（佛性義）云。初地見始不見終。後身十地菩薩。見終不見始。佛則見始見終。
    窟中云。金剛心但見初起念識。有終滅之義。而不知其一念識前爲有爲無。佛卽具知始終。此與涅槃經同。十地菩薩。但見其終。不見其始。諸佛如來。具見始終（文）此釋瓔珞經說與涅槃同也。
問。生死有始耶。答。此義始別論也。
    涅槃義記八云。十住見終。不見始者。見己生死。至佛當盡。名爲見終。不知根本起之所由。名不見始。諸佛世尊。見始終者。見因緣法原起所由亦見盡時。名見始終。以是了了得見性者。佛性是其因緣之本故。佛如來見始知終。名見佛性（云云）
    一佛盡度一切衆生耶。
    問。一佛能度一切衆生盡耶。答。若約願心。盡度一切。若論其事則不盡度之。又約一化。不盡一切。論其眞身。利益則盡（云云）
    法花論云。於本行菩薩道。今猶未滿者。以本願故。衆生界未盡故。願未滿（云云）
    大論第二十云（四無量義）是菩薩作佛時。難不能令一切衆生得樂。但菩薩大誓願。從是大願。得大福德果報。得大報故。能大饒益（乃至）復次若一佛盡度一切衆生。餘佛則無復度。是則無未來佛。爲斷佛種。有如是等過。以是故。一佛不度一切衆生。復次是衆生性。從癡而有。非實定法。三世十方諸佛求衆生。實不可得。云何盡度一切（乃至）復次諸佛從初發心。乃至法盡。於其中間。所有功德。皆是作法。有量有量。初有後有。故所度衆生。亦應有量（等文）問。一佛盡度一切衆生者。可有何過耶。答。論云。若爾餘佛則無所度。是則未來佛。爲斷佛種（云云）
    問。若盡被廣。則有無盡佛。又設無未來佛何過。以一切衆生悉得度故。何故云斷佛種耶（人皆爲此難以爲難義。時人未有能通之）答。有通云。衆生得脫。法有無量先後差。不可一佛之世盡度脫之。此義決定。於此義中。假設而言設一佛盡度一切。則無後佛。以無後佛可度者故。無有佛不度衆生故也。此約義勢而言。非理實說也。今言不爾。此約實義（云云）云何若一佛於一切衆生。爲能化者。則一切衆生。得脫雖有。先後差別。唯屬一佛。不假餘佛。餘佛則無所可度者。無起度衆生願行。卽無大悲。不發心菩提心。菩提心是佛種子。世間無有發心菩提心者。故斷佛種也。問。一佛度一切。皆當發菩提心。何斷佛種。若不發心。則非度一切。何云一佛度一切衆生耶。答。一佛令一切得樂卽四無量義也非必令衆得佛果也。世間之樂。三乘出世之樂。但名樂也。若許一切。普爲一切衆生與樂者則有無（乃至）一人。發救一切衆生之願也。
    起信論云。差別緣者。此人依於諸佛菩薩等。從初發意始求道時。乃至得佛。於中若見若念聞。○平等緣者。一切諸佛菩薩。皆願度一切衆生。自然熏習。恒常不捨。以因體智力故。隨度見聞。而現作業（云云）
    唯識論第十云。諸有情類。無始時來。種姓法爾。更相繫屬。或多屬一。或一屬多。故所化生。有共不共。多佛久住世間。各事劬勞。實爲益。一佛能益一切生故（文）
    法爾繫屬。雖非今家所用。而共不共之理。義勢相法耳。
    法華義疏第四云（釋佛種從緣起）種子有三。一以一乘教爲種子。故譬喩品云。斷佛種故。卽破教也。二以菩提心爲種子。華嚴經云。下佛種子。於衆生田。生正覺芽。三以如來藏佛性。爲種子。○佛種者。卽是無所得菩提心。爲佛種子也。○一乘教。卽發菩提心緣也（云云）
    問。藥草品疏云。釋未度者。今度木也。故肇師云。結僧那於始心。終大悲以趣難。卽同此文意也。瓔珞經明約四諦立四弘誓願。未度苦海。願令度之。故云未度者今度（等文）當世人以之衆生無邊誓願度等。爲四弘願。可尋本文。
    大論第九云。釋迦佛在十方說法。亦不能盡度一切衆生。隨有邊故。則無未來世佛故。然衆生不盡以是故。應更有餘佛（文）
    又云。佛爲斷此三苦。令得三乘。故出世（云云）
    九十一云。旣自作佛。而以三乘。度脫衆生（云云）准此等。約三乘化導故。且假說耳。
    統略下云。如燈明佛及迦葉佛。不說涅槃也（文）
    云迦葉佛時雖有涅槃。以人根利。不須說之（文）

授記事

    問。授記凡有幾種耶。答。四種授記（云云）花玄第七。授記義云。次明四種授記。出首楞嚴經。猶未見經。本可更看經文揀之。及釋論。一未發心授記。二發心授記。三不現前授記。亦名密授記。四現前授記（云云）
    又云。未發心授記有二種。一者昔是具縛衆生。都未預五乘善所攝。而佛懸記其未來成三乘果。如釋論鴿事。未來八萬大劫。猶受鴿身。後過無數劫。乃捨鴿身。方得人身。發行行。得辟支佛也（云云）二者輕毛位。猶名未發。具如本文。
    問。辟支佛。但學因緣得道。又無十地本。而本論云。發心願佛。於三阿僧祇劫。修行六度。十地滿已。方得作佛。度無量衆已入涅槃（取意）今何云得辟支佛耶。答（云云）舊來云。應是文謬。不可言辟支佛。有人云。成三乘果故。引釋論顯大菩提果。言得辟支佛者。擧中乘。略無聲聞果也。又云。依同性經。緣覺亦有十地等（云云）此皆不可輒用之。具如法華抄。今且云應有別本論（雖無別證。而傍文多本不同。如我年二十九等也）
    百緣經三云。小兒發願。來世成正覺。度衆生。如佛無異。佛卽記○過三阿僧祇劫。成辟支佛廣度衆生（云云）此卷名辟支佛品。又明光從頂入。然律獨光覺事。光眉間入（云云）
    問。佛與記聲聞者。爲實成佛故記之。爲當何耶。
    問。付受記不同。亦可有自授記他受記不同耶。答（云云）有經中云（文殊師利剎莊住中卷文不空譯）虛空王偈云（文殊本事也）我今自授記成佛。不應疑（文）

毛道衆生釋

    金剛般若疏第□云（釋凡夫者。如來說非凡夫）論經具足云。須菩提。凡夫生者。如來說非生。是名毛道凡夫生。○問。論經何故云毛道凡夫耶。答。愚癡不解一毛端聖法故也（文）
    花玄略述第一云。凡夫者。或言小兒別生。有論云小兒凡夫。梵言婆羅必栗託仡那。此云愚異生也。但起我見。不生無漏故。又云嬰兒凡夫（云云）者。義譯也。然案梵語。毛言縛羅。愚言婆羅。但毛與愚其音相濫。致有斯謬。或言毛道凡夫。或言毛頭凡夫。皆謬也（云云）

調達造逆先後事

    花玄第九云。釋論云。○父王卽勅國中豪貴子等。應盡資身竝令出家。調達於時入道。而無信心。但欲學通。不欲求道。得通已後。遂便失之。求徒衆。佛不許之。於是遂造逆罪。初則破僧。以化戒人。不得破僧。故知。前未犯餘罪。而前破僧。破僧已後。次推微壓佛。金剛神以杵擬石。石破傷佛大指出血。故次出佛身血。花色比丘尼。眼出血而死。故次殺羅漢。具三逆罪。次第如是也。此中釋調達造逆次第。與律中明不異也（文）今且云不異者。正可有異歟。
    論第十四云（度千二百比丘也已）提婆達多。出家學道。誦六萬法藏。精進修行。滿十二年。○。
    求學神通。不爲說。舍利弗等。五百皆不說。
    是時阿難。未得他心智殺其兄故。如佛所言以授。○生心破僧得五百弟子。
僧還和合。便生惡心。而出佛身血。如是等廣說如論文也。
    義章五逆義云（淨影）雜心云。先破僧。後出血。律中說。先出血。後破僧。而釋云。竝是聖言。難定是非。若欲和會。律中所說。就最初者出血無後犯。故得破僧。雜心所論。據彼後時所信者。語若先出血。不得破僧（云云）
    問。就最初等者。意何。答。先德傳云。付出血罪。有加行根本。出血加行在破僧先。故云律中處說。就最初者。最初卽是加行異名也。而作出血僧後。故云雜心所論據彼後時所信者。語謂就出血根本。故云後時不作。根本故云後時名所信者也。又一說云。出血之事。在破僧先。五百新學。初不知之。破僧已後。方乃知之。故律依初事論。約後知之。今謂於一出血事。有犯無犯別也。若未制戒前。作卽無犯。若制戒已。作卽有犯。雜據制戒之先。作出血者。各據一義說之。故不相違。
    問。本事應一。何故分之制戒先後耶。答。此是反化所作。故無一定。但約道理。會通。二說宜悉之。
    又問。以出血罪。別制之立戒耶。答。爾之十誦律云。打不死者。偸蘭遮罪（云云）
    根本毘奈耶第八云。又無犯者。最初未制戒。癈犯亂（云云）（今依此文解。然最初者。出血無犯之文也）
    四分律第五。說破僧違諫戒云。不犯者。最初未制戒。癡犯心亂。痛惱所纏（云云）
    婆娑五十六。解出血罪云。以作此事世間衆惑有聞者或不聞故（云云）此文爲彼約知不知。論先後義爲潤色也。
    問。華玄引釋論云。先破僧已而言。此釋次第。與律不異（云云）律文旣與論相違。何云不異。爲文不異歟。爲義不異耶。答。先德意云。文異而意同。今云。未考諸部律文。宜待檢律藏諸部方決之。
    四分律第四及第五。廣說出血破僧二罪。如義章所引耳。
    十誦律初帙。直說破僧事。不論前造出血。餘律猶可考之。
問。大論說。與四分律說。次第有異。何云不異耶。答。義難也。且可云有異歟。不字與有字相濫故爾歟。
    又一義云。見文次第異。故云不異。抑學者疑也。不爾者。直可云律中亦爾。而今云不異者。意顯實義無違耳。問。何不違耶。答。
    問。宗家意。於菩薩位。立煗等四善根耶。答。權有實無。又於實修。五十二位。一往配屬。亦得有之。
    華玄五云。若大辟支與佛齊。佛入道有二說。一云。從煗法已去入觀。至盡無生方出。○二釋云。佛從不諍觀去。至盡無生方出。大辟支亦然（文）
此約小乘義說。不論實修也。
    依法相大乘。立加行位。卽四善根。今家無此義矣。
    涅槃疏第七云（四依品）問。小乘有四果。大乘有十地。旣將後三依。配十地可見。小乘有五方便。大乘有三十心。初依作若爲配當體。答。且依一種大乘二空判。小乘五方便。前四念所得生空。後四善根謂法空。大乘三十心初十心得生空。後二十心得法空。瓔珞作此判。若爾。四念處唯大乘初十心。此是弟子。四善根。唯後二十心。是師位。四十。一途爲言非定說也（文）
唯此釋以十行十迴向二十心。爲四善根。然是一途非定說也。
    問。付大經中。說四依菩薩。私經相且。始自熙連河沙佛所發心。乃至八恒佛所發心（云云）爾於四依位。如何配屬之耶。答。一義云。若依涅槃義疏。竝是初依往因也。若依法華玄論。以四恒已上。爲四依位耳。又一義云。法華玄亦同涅槃義疏之意。問。八恒菩薩。於十六分義具解之。故知。非皆是初依往因。抑法華玄文。如何因此有異義耶。答。
    涅槃疏七云。問。八恒旣解十六分義者。涅槃義盡不。若云盡者。此則兩死。一者明四依是因人。旣解涅槃盡者。佛復何所解。因果何殊。二者明前自云此中格量初依。初依已解涅槃義盡者。復三依復何處解（云云）
    問。此中竝明初依行解者。從上四恒。解一分義。至八恒。解十六義。合有五恒。則應有五人。若爾。則有五依。不得言初。止是一依。此爲難解。答云。此亦無妨。初依中。自開有五人。猶如三十心同是初依何妨。有五人同是初依。且復第二依。從初地至七地。則有七人。同爲第二依何妨。五人同是初依（文）今見此文。竝難兩家已。偏就南方。爲開及通。故知。唯取南方解也。言若盡兩死者。南北兩家。俱爲難殺也。
    疏又云。問。此中竝明四依往因。爲不然也。答。南北舊有二解。北方解云。此中九恒。前五恒是弟子位。後四恒釋四依因行。一恒則釋一依。故具出四依往行也。第二南方解釋。此義不同。明此中竝釋初依往行。以兩義。故知。卽得是歎初依解也。一者○初依。旣具煩惱性。是凡夫故。故不可依止。所有言說。未必可信。故今釋初依往行。深遠發心來久也。二者以經推。非是釋後三。依仁王經及瓔珞本業經。竝明十地菩薩供養塵數世界諸佛。旣言初地至十地菩薩。○今何止言九恒。故知。九恒止是初依往行也（文）今何止言見此文。雖擧南北二家。准上所引文意。在南方耳。初依於經具足解義。但於麁義具解。然於其中細論。有無量分。而未盡也。疏第一云。今明十六分。不可一分。於百分。何言不得一分（云云）大師自謙釋也。若言後三依復何所解者。設第四依。具解十六分。同有此難。佛何所解。因果何殊。故知此中歎初依人。以釋人疑耳。
    華玄八云（法師位也）若例四依應起自內凡通乎十地。是其人位。但於初依。自有師資之別。此自明依止之位。今就弘化分之。外凡已上。皆法師位也。次約階品。如涅槃四依品明有九人（乃至）八恒具解十六分義。此九品人。前四人旣無解。是弟子位非師也。後五品人。旣有解義。屬法師位也。此五人合爲四依人。卽初依人。又通而爲論。三十心位位皆是法師也。十地菩薩。念念化人。皆是法師。自優劣。如九地得十種四無礙。爲大法師也（文）
    此文有二料簡。一義云。五人合爲四依。五寬四約故。云合爲四依也。卽初依人已下。就初依中釋疑。謂上文云。起自內凡未知初依始終。具明其分位故。故云卽初依人。通論三十心。又涅槃疏云。三十心中。後二十心法空位。爲師位（是一途爲言云云）故於此中。云通論三十心皆是法師位也。十地菩薩。念念已下。明後三依位分也。法師卽是四依人故矣。一義云。卽初依人句。屬於上句。謂此五人。合爲四依人中卽初依人也。
    此義雖合涅槃疏。而於文句不便也。
    又更一義正取後五人。則爲四依。八恒卽第四依故。涅槃疏雖出南北二解。然無評文。
    然考大師正存南方舊解。吳魯南北可考處處文辨之。

菩薩五法

    金光明疏。引釋論云。菩薩六時行五法也（文）又云。五種者何。謂懺悔。勸請。隨許。迴向。發願（云云）

菩提樹金剛座量

    維摩疏四云。如釋迦文佛。菩提樹下初成道處。三千二百里。金剛地爲場（云云）三千二百里者。何處說耶。
    婆娑論云。周百餘步。西域記同之。

三論玄疏文義要第十終

    保延二年七月一日抄竟。自天承之比時待暇隙兩三于之間抄之。近日分卷。
三論學沙門珍海記之。

口傳血脈

    文殊。馬鳴。龍樹。提婆。青目。青辨。沙車。羅什。曇影。僧叡。道生。僧肇。道融。道恒。惠嚴。惠觀（已上八宿竝出）道朗。僧詮。法明。嘉祥（已上四師次第）元康。玄湜（已上漢）道慈律師。善議大德。勤操僧正。願曉律師。尊師聖寶僧正。延^6□僧都。觀理權大僧都。澄心僧都。在慶律師。有慶大僧都顯眞。永觀律師。覺樹僧都。智藏僧正流可尋之別記之。










