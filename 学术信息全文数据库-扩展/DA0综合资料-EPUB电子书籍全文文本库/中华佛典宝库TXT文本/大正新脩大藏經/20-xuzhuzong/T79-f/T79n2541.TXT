　　《大正藏》第79卷No.2541


　　No. 2541

祕密因緣管絃相成義上

　　      根嶺沙門法住記

    管絃相成應撮其要略分十門調節弄出。祕密因緣俱成門一。三大本修即離門二。一多事理俱密門三。理智兩部顯現門四。祕密一乘建立門五。所被機根差別門六。所行行位斷證門七。所得五智四身門八。說法主伴時處門九。三國事教流傅門十。
　　第一祕密因緣俱成門者。原夫因緣佛門綱紀。不唯三世諸佛所說。法身遮那自內所證祕密法門亦是因緣。今此因緣大分爲二。法性自爾。隨緣顯現。其非諸佛所始造作。亦非天龍人非人等。法住法位六大無礙眞法界藏名爲法爾。非假四大眞法界故。非實四大造識心故。非即識心色能造故。非空界色聲等性故。非空無爲能造法故。山也·河也·草也·木也·方也·時也·人也·法也豈偏事造。亦不理性。即理而事。懸出顯網。即事而理。矧凡情乎。諸法法爾。不二不二。謂眞地水火風空識鎔融無礙常瑜伽法雖離因果。總總絕故。而自爾成王數主伴。地不獨立。必緣水等。水等因緣本來亦然。互相爲因。互相爲緣。似如俱有。不偏親疎。正語法性自爾六大。三大本自相即不離。乃此自證三菩提境言亡慮絕。除不二心都非有心之所窺窬也。如是自證非一非多。亦分一多眞用冥動。非親非疎。親疎互成。總別相待。是名隨緣。隨緣有二。法爾大悲所熏往昔大悲願力。遠照當來有相無相正所爲機。謂之即質。大悲爲因。未來爲緣。直爾所生三無盡藏。若離質者。未來二機勇猛觀練修顯爲因。大悲爲緣。海會現前三身無盡莊嚴藏是也。一多法界亦是因緣。說與不說亦復因緣。往還合離悉是因緣。理教行果無非因緣。今此法會若自若他非一大事因緣何也。因緣如幻稱之金剛。海水波浪不與他共。日月光明性相自爾非因非果之因緣故。所謂因·法界緣·法界因緣所生法亦是法界也。又言妙感妙應皆不出阿字門。嗚呼阿字諸法本不生不可得矣。
　　第二三大本修即離門者。此中本有體相用大法住法位。本來不生。堂堂而靈。澹澹無跡。即三之一。即一之三。非三非一。非即非離。非一一心非多一心。豈夫生死人所識乎。一且豁爾自得其眞。即離非失。來往亦是。修有二門。於如是境不如實知謂無明也。無明忽起三道不止。六趣如輪。謂之逆修。就無明論。緣起攝歸逆順一雙起信同趣。若約法門以言順修。向上向下義門自分。二重三重隨而不一。當分二節以悉其相。一約行者上轉修入。證不二心自剋體性。二就從他未來機欲。法門流現義次差別。初者三大雖本不離。六大法身法界之力法爾內熏。種方生根。四種曼荼加持之力悲用外發。爲風爲雨內外交冥。因緣相和。翼我三密功德之力。牙莖葉等三劫漸增。十地次第此生滿足。前後竪次同時橫合無明未斷。未全瑜伽。自剋而獲不二眞源。則冥本覺三大宛然。復次一阿本性種子開爲悲門五字。是根。無畏禀承不獨東因。大悲胎藏不失宗極。法身準繩不唯下化。法爾生成亦不自由。若中若東性修相推。或上或下智悲冥合各生五點。四曼三密無量無邊。是爲牙等。全因無量進趣方便。而成究竟一長惡字。統根攝牙。非一非異。是眞證果。六大法身。由非異故言心俱絕。冥會法然。尚未隨緣。以非一故自受法樂說教轉起。豈理即佛。故疏二十先具次說八葉四佛及四菩薩因行證入畢曰。次即入中惡（長聲）字是方便也。此是毘盧遮那佛本地之身華臺之體。超八葉絕方處。非有心之境。唯佛與佛乃能知之。上轉進趣以爲方便。全成究竟功德海故。或稱祕妙方便無違。如實理智。如實說。默性相因果。橫竪即離。不二而二。二而不二。蓋法上轉唯迹唯本。無有即質微妙之迹。修因跡存。感果機亡。存則不即。亡則不離。生死勿論。未加持故。三劫定中及十住地多一一一感應交涉。分分顯發三無盡藏六大雖周四曼雖涉無明殘故。尚隔不融。自已剋證冥契法爾。法體不分相即不離。遍知作用無不罄盡。猶如醍醐醇淨第一。焉可更索無上妙味。唯二重足。非三重也。後者從他法門流。次待絕位分義必三重。謂機不及與遠近及。由遠及故有即質用。現近及者名爲離質。不知即用則謂正說以爲瑞相。或濫他家。若迷離用顯密岐混。則金剛幻爲隨染幻。日月光淪陰雲橫行。終失當來進趣要路。既已分明了遠近及。則知極位懸絕機根。然雖從他必剖三重。就法體論三大不離。故灌頂一異義曰。相用入體法界寂然。寂然體中相用不泯。又曰。體性出相三密顯現。顯現相用體性亦出。是名三大不離法門。若不即門機根不及。體大絕離稱性六德。謂自推究相中六德無礙周遍容可略度。熏練年久。乃達性中實不可測性之六德。故無盡莊嚴藏軌曰。法性內五大。是堅濕煖動無礙性。獨就性德明其極處。餘色形等無有此能。非體不具。具而不及。遠近及故三密顯現。顯現體大總別相待。隨緣加持常同六大。不改自性。亦可以稱法界身者六大法身。五色五形五字五佛擧體內收以爲具德。常別六大別相四曼三身三密無一不具。具德顯現三大自分。一異義文亦證此義。付眼寂然出亦不離。留意顯現入亦不即。不唯竪有表裏微著。橫亦從機隱顯無準。遠近所現加持可辨。是名三大各別法門。復次長惡雖是一字。由義別故待絕分位。出纒極絕五點圓足。形音全具。忽然不現（更問）以圓具故非理即阿。具而不見。阿獨成阿。在纒不異。無相無說。上所證疏上下相望。一文兩向。巧說無罣。夫其長惡雖全過去因行證入。是具足字如上疏中正釋成佛。談如實知六四三文。未來機緣絕不及故。說本地身超八葉。非有心之境。四阿雖具。四阿相亡爲無點字。即同結前然此自證三菩提出過一切心地。遠待來機。一阿據地而立智門五義。是根。中東二因如上可思。即對未來衆生進趣因行證入定慧慈悲。五點各分。八葉爲形。三劫成熟。普一差別。字門無量。三重成階。普現色身無不周應。牙莖葉等繁布重蔭。由所對此諸聲諸韻。中臺一阿點畫印現。即字門道具身加持。故下疏曰。爲念本誓開。示大悲藏。普引衆生入佛慧故。是出加持之所以也。不異上曰世尊往昔大悲願故。下疏亦曰。復以加持神力現身口意。遍滿生死中。當知。此即是方便也。是加持門下轉善巧爲正所明。即同上曰住於自在神力加持三昧。普爲一切衆生示種種諸趣所憙見身等。上下疏文對挍雙照。彼此異因不可得故。非謂即離次第而說。因宗何爲分二重岐。雖言遍滿生死中。而不必爲加持世界。就如來邊。則如現座對機說法。正在即質。若約機邊。兼含離質。非現文有二重遮表。說法現身·十地生死爲二況釋。豈重別乎。儻是義論一家捷徑。不得以謬通方大義。雖然下轉三重建立其證之乏。或馳胸臆。是故當須別求的證前後聯次辨上下轉。即疏第七明下轉曰。如來一一三昧門聲字實相有佛無佛。法如是故即是常。故不流。即是如來本地法身。爲欲以此法身遍施衆生故。還以自在神力。加持如是法爾聲字。故此聲字即是諸佛加持之身。此加持身即能普作隨類之身。無所不在。當知。加持聲字亦復如是。如是聲字羯磨並有本地即離。三節分明。然上轉門必無即質。所即之質全本地故。故次亦曰。是故行者但一心諦緣觀此聲字。自當見佛加持身。若見加持身即見本地法身。以挍上疏曰乃至於此生中逮見無盡莊嚴加持境界。非但現前而已。若欲超昇佛地即同大日如來。亦可致也。則此加持是離質身。以下照上則彼佛地即是本地究竟大牟尼。二文比挍定無即質。以證前門唯二非三。當知。方便上下合離自證說默蘊在長惡。長惡比之白雪風調。管絃相成所由唱發。雖具舊調何事濫吹。希竢後來子期而已。如是如是舒則十界于人于法無所不至。體雖不變。聲韻從遇造化無方隱顯自在。體不變故三身即一。籍隱顯故三大分位無一不即。無一不離。眞俗出想橫竪無窮。如是如是卷則眞極。不二而二。二而不二。以不二故無相無說未流源泉玄而又玄。由全二故自受說法流入惹海攝萬水故。無說即說說即無說。說默猶鍾。低昻不忒。於吁惡（長）字上下方便爲究竟矣。
　　第三一多事理俱密門者。此分二門遣法氾濫。顯密對辨。自家性相。如檀戒等名顯事度。六供爲理非今所論。顯教唯理非事名理。凝然如故。一眞如故。百界千如。事事無礙。未能脫出無明邊域。融事之理。終歸於空。而尚攝屬一相孤門。若三乘共。若獨菩薩。不思議乘隨他業幻。與六四三隨自性德事理俱密同日論乎。故顯密不同頌曰。顯似說一分理祕。密說事理俱密相。謂本不生中之性相。一一如如各各是是全事全理。無不性德。惟一惟多。懸出受熏。謂之顯密對辨俱密。宗義高遠由此而顯。若就自家性相而論。如是表德自有三諦。即是阿字自性本具即有即空即本不生。此之眞際行者證入不二一心所照妙境。一點不改有有諸法。即若虛空無礙周遍。雖若虛空。無相即相。無說即說。常恒不變。謂絕絕中無相法身本來自爾王數主伴。重重無盡互相涉入。常常各說三祕密門。即此名曰多法界門。如斯不二一心境界離他機緣之言心故。相即無相。說即無說。無一可見。無一可聞。此之無說望後隨緣加持廣現種種身說稱之。以爲一法界門。設混義門斷上下道。雖上下轉多一爲旨。不妨互具一多法界。一多兩關始終一際隨其所趣爲別而已。若約法門釋一多名。五字稱多。一字曰一。經疏間出一法界稱。若普若一義。或不齊。依法三宮理趣祕極題一法界<siddham>sa rya</siddham>法。與其之相承血脈既載于不灌鈴。詎爲猶豫。對此一界。五字祕明稱之。以爲多法界門。古德釋名未見聞之。準一多界即一多具。居體不闕言一多具。廣攝相用而究。事理別立稱曰一多法界。或擬性相兩宗釋之。緣亡曰一。內具曰多。雖說爲多。非如相家執自有理內證多如。雖亦許一。非如性宗眞如海水同一鹹味。惟一惟多。不相隔罣。是說是默。豈容情謂。非色非心。非一非多。不二不二。稱大不二。研窮斯理。朝琢夕磨。汲汲不止。眞教將也。如是妙理就事熏練修行名曰一多兩傅。毘盧加持以賜金手。八祖襲承當來有據。雖然澆末時下。器淺不能雙容。分之野澤。初金後胎。初胎後金。脈胳如糸。渺汒流遠。支條漸岐。杖杖皆金。修成有驗。不可偏廢。末末自夸一任情謂。劫濁餘蘖可不痛乎。或計一多即爲遮表。遮表各隔。體不全是。亦配金胎。一往就部五大爲多。識大是一。理理無數。智智無邊。不惟五大識亦無邊。五大無相。而絕心量。他緣泯亡。豈識大乎。矧於東密偏金單胎。無有是處。遮表亦爾。斯一斯多。此事此理。二六時中不可暫離。可離非我眞佛之道。事勝理野。理勝事史。事理彬彬。稱之軌範。見諦究竟。亦可致焉。理牙漸生。時雨不下。奚嘗甘露上乘法味。事疑頓捨。理脂不施。詎運即身成佛寶輅。寶輅在斯。法味非遠。偏失不能。雙修勤焉。其斯之謂自家佛乘事理俱密。一多亦然。於戲八祖竝承蘊奧不獨如語。印璽可仰。以心傅心冷煖自知。
　　第四理智兩部顯現門者。奇哉妸尾羅呴欠吽最極大祕。法界體性仰之彌高。鑚之彌堅。五大是理。識大爲智。本不生中自爾理智智不獨立。理不孤成。五大靈照名曰識大。識大妙質是爲五大。寂而常照。照而常寂。寂照無二。不共他家。不然何得常別中許心法色形草木了因。故知。疏主五大不減。宗家若爲六大無增。是五是六不唯開合而已。是故在理理智不二。應知。在智智理不二（更問）豈離此外別存不二。自理自智六大圓具。四曼三密跳而不出。塵塵如是。法法焉不。寄之事相質多栗駄。心月心蓮法法爾住於自胸中。備具衆德。行者三業修證顯成。則此理智妙成冥會。不二而二。二而不二。雖是不二。非始不二。不二理理不二智智（更問）法佛三密歷然不泯。即自受樂自證身說。若此身說己體不動。以隨法門下轉流現。末流原本無機可逐。極位絕離寂然無聲。此之身說。此之不說。日月沈。思不思議疏。曰本不生理自有理智。自覺本不生。此中自理自智妙成。無相而相。體本具故。是理是智。自覺本如說而無說。視聽絕故。先所引疏釋字門道具足長惡說默並含符。合宗家即身義曰法佛三密等覺難見。十地何窺。以歎法佛能歎。是極而歎未極。無有是處。諸祖法輪天下同轍。自證自受法樂說法即是自證極位不說不可膠柱以操變調。此之理智本來無對。爲未來機之所相待。而即互相現能所住。智照于理。理冥於智（更問）雖則不二而二顯現。兩部之名始立于此。加持法會此日方開。初卷住於自在神力加持三昧等可證之。不思議疏二重初重即質加持無盡一相。即是遠對未來無相有相二機所現法門。謂雖即阿對縛羅等。對阿（引）暗等總即爲別。則是名爲重重無盡總別相對曼荼羅壇。字門方具尊特莊嚴。一相總別相對圓壇。可以例他因分可說六相全舍一相重重。即質加持相貌多途難容易知。入門要津。機所待故不似極位。會座無機不同離質。離質現座有機可待。雖如正說正說岐分。若多法界微賤著貴研石隨磋輝光現故。不同流現細深麁淺。藥草歷年香氣減故。向上向下義路異轍。深淺反復各有旨哉。而亦不違逆順因果相即圓融之大宗也。又雖證入因乳生酪。醍醐調練以重傅祕。廣澤普澍一法界門隨機應現。不必準繩。人天龍鳥縱橫無方。空水陸地昇沈無礙。又復可言。五智五理若人若法在麁在細不二冥會。並是本有。皆是修生全修全本。豈可六大中有偏頗。色心蓮月亦無優劣。雖然不妨從勝而言。本朝軌度多據金界修顯爲旨職而之由。如台門旨修性各三亦不以簡修二性一。又多法界雖兩部外不立不二。體不分故而一法界不礙理智外存不二。義門別故二而不二極位不說不二而二加持說法從機待絕。義有表裏自分法位隨緣兩位。非同台密於兩部外立蘇悉地灌頂義也。斯之一法心田嘉穀起於理雨善資智牙。斯之多界輪王美膳成于智火能煮理味。若理若智若鹽若梅體具義別妙同妙異。樵炊士夫練磨自得。由體具故自證身說無盡海德無不圓備。例之法華居一代終決了諸法。攝末歸本爲主方說本地壽量。以義別故極位無相。方出加持說其自證。似如華嚴在成道始從本垂迹流現爲要。分辨因果。果即不說。因廣六相十玄緣起。是故教主眷屬時處從其一多法界有別。若多法界自性自受與自眷屬各說三密。宗家對辨故通論之。今據極處言多法界。若一法界極位混沌陰陽未分。有何言慮。機弩方發未分即分。天地方隅萬像歷然。即是即質尊特相海。寄迹摩醯首羅智處。而不獨在三界之表。實是周遍法界之身。懸出加持世界三身。何謂之混台門所立。然撿金胎現流經本。一多法界。或偏不備。凡二經王有三本別。一常恒本詮旨不別。自性即質離質恒說。機絕不及遠及近被。常常正說。恒恒現瑞。何爲筆墨所以點顯。二十萬偈所言經篋厚四五尺。則是指斯。若就龍猛自開心塔。初地薩埵之所感起。然四五尺非攝恒說。藏威韞光從凡見故。尚在天竺未來支那。義同略本。略本當辨。雖出猛智二龍之手。東流經本應從時機。時中天竺護法戒賢相繼布教瑜伽識相。識相種別識性隨多。而相似我多法界門。金智三藏伏膺習學。不幾而後傅金剛頂。金剛智火上燃而熾。多界相增不違時機。譯則翻語略近相論。清辨智光一眞如海宗致。泓蕩溢南天竺。無畏三藏遊泳於彼。尋源頻汲大悲胎藏。悲水就下。教風逐時。擬儀之勢蓋不得止。故取譯辭於中百論。釋語頗憑智度性相。布化雖然生處反之。眞俗互資冥彰不二。是故金智有我本無有言但爲利益說。無畏有說法位極致。云所說無比類等如後當審。祖祖詎有片輪而行。只有語路順世而已。然阿鑁義曰。金剛界自受用身說法。胎藏他受用身說法。又云。金剛界實曼荼羅。胎藏界權曼荼羅。是從現本就多分言。豈偏己他權實別乎。當知。大日經疏多分約一法界之流現故。加持相承學略可見。以古判迂而不穩故。別加私解以成自證說法文義。皆如當詳。
　　第五祕密一乘建立門者。偉哉鑁字即言離言體具義。次法位隨緣常同常別。橫竪自在法界塔婆以爲一乘。一乘涉顯而非法身自內證法。簡云祕密。法爾建立本自無始。雲霧中蔽日月新現。萬里越海扣青龍窟。百世護國鎮精進峯。詎有不仰鼻祖傅來不二眞多摩尼珠乎。不二玄淵混混沌沌。末學短綆奚釣厥幽。非默非說。非一非多。未辨二重三重之別。雖非數量且號一乘。雖離橫竪假說爲橫。即以從機法門隨竪無重立重向上向下。東涌西沒變造無方天地範圍。萬物曲成。若約行者進趣證入。則正成立多法界門。加持世界修成一門普門有相無相圓壇千品萬差種種精勤。自證行窮證不二心。此之一門。此之普門。此之一相。此之無盡。弗改四曼別相。合入一印法界。無不顯現。春花秋葉。曉月夕雪。風樹潮岸。丘鳥皇鶴。是全諸相實相印故稱之極位自證說法。毘盧心肝灌頂要領。醍醐事相。野山教相職而之由。誰敢容疑。雖然不似本有法然非一非多非默非說。自機因行所剋獲故。玄同向下從他機緣。但就自剋不言義次待絕表裏而已。機未亡故海會心相心相迹斷入波惹海。猶嘗海波無不鹹味。全剋體性無義可別。唯二重而非三重。豈得果上更成果乎。頭上之頭。樓上之樓。後進學者如理簡辨。金剛頂宗大三法羯四印一印相即宛然自證身說。疑者鮮矣。胎藏亦有自證說法。故具緣品自證極處說法住於法位所說無譬類。轉字輪曰我一切本初號名世所依說法無等比。所指說法豈隨緣乎。第二十卷八葉方處加持世界信修行位。其所超過華臺本地爲字門道具足長惡。自證說法猶指掌也。又第四曰。如來妙嚴之相法爾無減。非造作所成。如來微妙莊嚴色相雖在羅縠法爾無減。如法爾相自證言然。言相一轍。論家定判況乎。初卷曰。今者心王毘盧遮那成自然覺。爾時一切心數無不即入金剛界中。成如來內證差別智印。又第三曰。今此中妙法蓮華漫荼羅義毘盧遮那本地常心。即是華臺具體四佛四菩薩醍醐果德。如衆實俱成。而指之曰佛菩提自證之德。以望鬚蘂華葉根莖之外三重對說。炳然自爾主伴是何爲乎。自證說法不言而顯。不文言說非說法者。違犯依義不依文教。其餘起盡不暇枚擧。若論對望未來機緣。法門流現義次差別。於己證法他機不及與及遠近既是三重。是故疏釋成佛曰。然此自證三菩提出過一切心地。現覺諸法本初不生。是處言語盡竟。心行亦寂。又曰。如是自證之境說者無言。觀者無見。宗家是曰五居足斷十慮手亡。他手他足絕言義跡。即合出過一切心量。十地菩薩非其境界。垂拱君王未施政令。深窟獅子何爲執縛。極位不說䄅鏡非譬。夫其極處雖疏家列臺葉王數自爾主伴。雖宗家曰與自眷屬自受法樂各說三密。雖具無盡圓圓海德。雖存四曼三世間法。相用居體。法界寂然亡他緣故。名曰無相。廣澤襲承一法界門根嶺不說由此成立。不思議疏阿鑁似異。祕旨冥符。求師問津。如此無相對未來機。不改自性而相而說。即現八葉中胎藏身。以如義語直說自證。乃至說生摩睺羅伽法之安立無量乘豈越正說。神變加持一部總稱。獨遠標別未來流通。外正說者未之有也。此經勿論。祕經亦言我本無有言但爲利益說。金口眞說日月麗天。兩部一雙詎不信遵。雖望他緣分辨義次。流轉極位不異上絕。方所相待自爲加持。本隨位分。即離相成。高祖大師至我山家大師。大凡三百年許。一元和同陰陽相推。往還合離動靜自得。不幾保元平治時。世經緯紊紀。規矩失度。不親其親不兄其兄。劫濁亂時觸穢緇林。定鉢稍傾戒珠頗缺。偏執內固。寸舌外尖。于時野山根嶺東寺諸德交起慈心難伏。權謀善巧將濟時弊。自證說默二重三重依託一邊毀被一邊。所謂相被相成者與碌碌鉛刀自夸庖厨不知他堅不足與謀。蓋夫說默分派南北推索原泉。鑁字一水澄湛寂莫可以濫觴。水水相合船筏尚難。法虎義龍風雲相爲。以漱齒牙于一多流。本地常心垂拱彌高。豁虛無相化城倍遠。相被相成春蘭秋菊。我豈敢臆今案自立。野澤野根一多兼照。事教雙取同歸一源。浴身正流不汲支派。留意相成不拾半璧。鐫去鈍石鎖化鑛穢。終日從事研磨而已。住少嘗讀自證說抄。泛乎未識可以適從。遇見印融抄云醍醐傅多法界。澤承一界。疑霧忽暗。以祈決了于常所念曼殊童眞。誦呪未疲不虞而眠。夢感高僧威德不凡。意謂我祖興教大師。告曰。野充體性。根柝義次。一多崑玉事教海珠。幾似通曉尚未豁然。憤憤而過二十餘年。嘗從親教無等和上。面承傅法西院祕旨。亦習報恩安祥極致。就中安祥廣涉他家。兼出義範兩種三重而不敢言是一是多。醍醐醇淨未識其味。性善苾芻幸心正嫡。爲時所敬。就學三年。摩醯三目全具未授伊字三點。碩滯倍凝。後垂耳順應紀候請。辱繼根嶺左學重任於故僧正常明和上。一日談及兩種三重。和上整衲愕爾而立。遂則授與土巨丹腑。於爰始覺感夢不虛。百川流合懷山襄陵。一法多界本是海珠由事無玼知教非石。野體根義一如意寶世出世願從此成滿。婆心不私以告後進。各崇所承專心練行。溫古知新。明今達古。古今相資說默相成。猶輪似翼。不可偏闕。證入即體。相與無相法體不分二重而足。流現從他分辨不及與及義次。義必三重。體具有說。緣亡不說野根所承各據一義。毘盧法身青蓮華眼。未有褒左貶右者也。今者所言半朋自說半加持說。紛乎難辨。若加持說頭樓道理經疏諸文如何通消。況乎宗家自受法樂何爲隨他加持之說。若自證說神變加持唯題現瑞不關正說。祕經等文疑永難消。謂偏徴詰鬻鉾楯者。於我不識何之所被。實有自證本地說法。亦有加持隨緣說法。一多兩道直透帝都。其理其證悉成資糧。仰冀兩部曼荼界會使懷疑客不泣多岐。誘獎便還兩祖中間三百餘年本所住處。如宗家云自受法樂新承。迂會即質加持自他紛[宀/儿]實不親密。卒聽上天無聲無臭。自受身說墮在人間。執劣潜勝。定入深底。焉得常途隨緣偏云說法本意令他生解。猶如燕石以比宗家肝胸眞多摩尼珠乎。若是論場應變一格與。亦復古判不能的證。顯密對辨豈獨自證。對顯三身廣以加持世界三身說眞言道。及自性會即質加持現三無盡莊嚴寶藏。總爲法身自內證法。可知。古判通中片璧。於我通別咸皆是。是豈不美玉在于斯乎。設夸自受法樂高判概貶他緣泯亡不說。爭異刀割刀之謂乎。又如題額未嘗見有無玼通釋。私爲解云。三世常恒自證說法。常常正說恒恒現瑞流布廣略。悉皆然也。且就略本以論梗概。則以佛法離諸相法住於法位所說無比類等文。由總兼別以括一部。一部皆是自證說法。即成佛題所以通標也。若以甚深無相法。及擧足下足皆成密印等文總。則一部悉皆無不無盡總別無相加持。若除是等所餘七日作壇一相漫荼羅壇。及與一部一門圓壇。即是有相加持說法。如是無相有相曼荼神變加持題額所冠。正在正說不遮瑞相。猶貫珠鬘無瑕可指。璞玉乾鼠名涉不似。何爲獨標未來流通乎。管絃相成似可以聞。臺葉王數說聽相向。汝何言之總總絕待。如石女兒得不違乎。若亦許之主伴相對有說法故加持隨然。施設混淆其罪莫大。又法玄極人法一致色心圓具。而何傅說自證法門加持羯磨。相似未免權門鎖談。謂法內潜。入則外著。寄顯自證加持流現。名爲菩提佛駄二義。疏家教相權宜無方。何爲玄極圓滿無缺。以混十八界別未聚後難已通。前難云何。謂若暫廢一多法界流轉攝歸觸途皆塞。一門尊體一點不動。無不普門無盡法界。所謂從此一門得入法界。即是普入一切法界門也。無盡無盡無盡無盡無盡法界言亡慮絕無相即相。臺葉王數即因總別自爾主伴。自證說法何有疑滯。相即無相惟主惟總。無伴可對。無處可居。何言何慮有迹可逐。相與無相一體不分。似有齷齬無不脗合。若法流現以從他緣。必有表裏而辨義次。雖即一體相即無相爲表。以彰極位不說。雖是不分無相即相無說即說對當機故。即質主伴由此顯現。待絕位分。誰敢躐等向上向下金石合離。野體根義管絃不奪。聾者不聽無如之何。異門例難勞而無功。一多法界若所禀承。根水野火尚剋不和。野舊自證權柄法佛。資糧宗家自受法樂。根新即質。鳴鼓經題。依據疏家處處起盡。吳越相隔帷謀智戰爭衡久矣。相成焉在。謂以垂教不離葛藤。文隱執見。義或未現。振古昆屯至我山家。中古碩德豈不和同。啻救時弊被他固執。固執被去一元醇妙。所以得知中性瑜公祖承廣述表德三重。不思議疏以爲通依經疏墳典別配準則。憲公相繼審辨詳決無相至極。他所不若。謂其塵塵爲他所緣則必有他領解行相。名之以爲劣慧有相。設雖甚深無相法門尚爲勝慧有施設相。法法玄淵機絕絕處決無他緣可領解相。是云極位究竟無相。且如水大有灌濯用。有圓白相。有濕潤性。是他緣相非即水體。水體何有見可分相。六大無礙常瑜伽故一水大處備有六大色形作用。隨不相隔。又以諸法能造性故十界依正無盡無盡四曼三密無不悉具。即是法住法性自位三大不離水大體也。若人修證顯不二心。遍知作用無涯畔故乃其究竟一念之中頓能證知無盡水大。非十地境。矧生死乎。然自證滿以爲機說此水大時。說隨局見即爲一邊。不契水體。又擬華嚴因果二分。曰理圓言備。言生理喪。法無想相。思則亂生。今亦如是。六大四曼各各自體一具一切。雖言寂絕究竟無相。非謂極位無可說法。忘他緣故說云佛法離諸相無相無爲作云云。又復有言。法佛內證永離他緣故云無相。然性相常住諸法宛然。又論能造五大縱云三大不離。全如先判。奪約不即爲性六德。而復以證馱度式云不改四曼別相。合入一印大日。雖入一印無相極底。宛然不改四曼別相。如斯逮耆慇懃反復。唯遮他緣不非體具。然又野山範日等師對顯無相絕離爲極。盛譚無盡金剛寶藏表德有相不共三大。而會經佛法離諸相甚深無相法等。約離有心之境爲釋。亦遣他緣不非體具。上下來往合離說默義路雖異。無不冥符。謂自證果法體圓具。相與無相非一非異。全因相故。絕他緣故。若下轉門望他機緣。絕寂待說義。次表裏他緣絕故。非一相隱自自爲自。極位無相。無相爲表義門自立。法體不闕新古可會。即待機故非一相現。主伴說聽宮室殿樓隨緣顯現重位自下。即質不動新古亦會。雖似水火何剋之有。管絃相成不互相奪。身相已爾。說法云何。雖未嘗見說不相成。準理則事亦應相成。自證說法與自眷屬自受法樂自內證法。法自爾故無有他緣請求領解說法之相。不說即說說即不說。二家相成理自顯然。設言相爾說不必然。何釋論曰既絕言語。豈得有相無言。法位玄淵說法必無。加持用大本無今有。若雖非無法界語表。唯是功德非說法者表業已有。但不稱說。以立宗別頗不足言。由不逗機即言自受。自受寶藏不可闕如。若許對顯總爲說法。細論豈得偏限加持。如對一心法佛三密。如辨表德不遮極位。我門弟子承加持說義學不鮮。殊爲簡辨。不認相被粘膠好矣。因辨近世有欲衆水引會江漢。而朝滄海。其志可謨。其言可殛。云如來邊自證說法。衆生邊則加持說法。此如來邊爲智爲悲。若大悲門普現色身。如第三卷第二十卷有證。不合汝之素意。已說橫竪之流現故還入我家即質加持。若大智門自受法樂。爲辨重位。將無重位。若非重位但義邊異。正證如來一身一智未成果時差次淺深。自證加持非異處故。學密之徒誰相違越。汝義若然。徒勞而已。若隨待絕而辨重位。範日所言有何別義。況衆生邊言簡離質。尚沈其中非我即質。又有龍象竝出洛西。象跡幾近此生佛家。謂約能化會自證說。就所化生同加持說。而證第九三三昧耶。以辨本地加持說法意存重位。於今經疏盛談即質加持義相土巨正統。不可尚焉。惜哉不會極位不說。四身二身兩經分辨一任龍威。非所自震。神解奇說雖可驚怪。不便通融。如後當詳。龍鬚奮動不類群獸。云金剛界祕密心殿。四種法身俱陳斯道自證說法。不分本加。大悲胎藏加持說法。悲德所潤非本地故。阿鑁義曰。金剛界自受用身說法。胎藏界他受用身說法。雖不親聞傅說如是。如山家釋如先已會。若經意然毘盧佛心理智印璽豈有優降。殊違所承土巨極祕。將震龍威。百獸不從。亢龍有悔潜爲轉計。金口梵音兩部一雙。然傅譯祖非無深淺。金智三藏全兩法界均兩部界。相承正嫡。我之大師所嗣繼處。正傅極位自證說法。無畏三藏偏一法界。唯約加持而語說法。一行承談本地無說。所以不攝附法祖也。若爾褒稱契經可好。貶抑祖師何不自痛乎。一行禪師不幸先寂。無畏三藏徒絕其嗣。本邦不續於其腑脈。是以不稱附法而已。非不傅法。法不傅也。若此三藏偏加持說。飜曰。所說無比類。說法無等比等何謂也。禪師承談本地無說。即同鼻祖足斷手亡。況乎第七第九等中往往釋云法佛平等身口意等。豈不亦同宗家所言法佛三密等覺難見。本地王數臺葉相對八祖相承頌法然具足。薩般若心數心王過剎塵何異之有。所餘羅縠色相莊嚴入中惡等日月麗天。何有所恨覆弊太矣。八祖齊列朝朝拈香。印可灌頂傅祕之壇。殊興雲海酬承繼恩。不可以祀而祭朋黨也。可祀而祭焉加輕蔑。古人有說去就任意。但三密觀須設苦勞。蓋欲和會新古相成須先審知其之原本。謂說不說本由一多。一多亦成非一非多。本初不生原泉沽渴。支派相合未之有也。譬如有人膠漆以接已被器皿。不識全器。仰右覆左參差錯過欲不漏洩。終不能得。好相成者尚如斯爾。粘膠相被固執一偶。不惟漏洩。床頭狼藉有傷手脚。後賢思之。傍論已竟。正宗當辨。

祕密因緣管絃相成義上（畢）
祕密因緣管絃相成義下

　　      根嶺沙門法住記
　　



    第六所被機根差別門者。上來廣述祕密理教一多說默縱橫自在。以下五門瑜伽行者因行證入方便究竟。以軌曼荼八葉中臺故。雖竪次而恒不忘四佛四菩薩醍醐果德。此中就機論因非一。三密會中雖無因人。一法未滿非今衆故。於當來世如實發心如說修行。是被教人也。總分二機。結緣正爲。結緣傍機非此所論。隔生死海何謂即身。此生證悟爲正機故。此正爲機菩提心論通呼上根上智之人。宗祖以譬輪王種姓。勇銳進行。即身頓嗣本地毘盧法王位故。又大分曰一生二生隨機不定。雖言二生非即隔生。地前上益功德別故。或是名爲大小二機。亦云正傍。名異體同。非先結緣。一生成故尚非正宗。且名爲傍。即依有相。極劣慧者而非無相所被勝機。此之勝機爲正爲大。機器物殊所受雖別。普澍法水同一甘露極位說法總總絕絕。非機所及亦稱不說。說與不說表裏而已。雖即此質緣對來機。絕待方成總別相待。此中有二。由望勝機重重無盡即絕而待。主主不別亦名總總。伴伴不總即爲相待。主伴無限名爲重重無盡總別相待曼荼。以待劣慧總總不現。而作一相主伴海會。由機勝劣隨分有無。曼荼體性非有二質。還知。由現有無二相根亦大小二別判然。機劣單信一相曼荼。根勝深仰無盡圓壇。如言有無普一可例。如言四曼三密亦爾。由有相機之所分疆有相三密加持出現。豈有別離平等三密外現手印口言方法。由無相機無構畫故全有相法無相顯現。未必謂離手契口呪別修擧足下足之行。三密本自第一實際。但逐相見身與語心。此之劣慧行有相人亦有二途。迂迴直往。迂迴跂步索寶心外。舟車漸歷五百由旬。嶮難或塞多所留滯。機是遮情。惑即過患。不可頓斷。經無數劫地地遷登。因究顯極終至自家佛乘初地五相漸修不共次斷。故蓮華部心軌曰。汝之所證處是一道清淨。金剛喩三昧及薩般若智尚未能證知。（三摩地法文義大同）以彼因滿金剛喩定。開爲十地所入三昧。大空三昧初地證故自家斷證不似常途。若直往人根亦劣故發心尚微。而不精一。謂厭心外別索心寶。戒序所言厭求菩提心者是也。然異迂迴亦出結緣。一生成故不可雷同。所斷惑品開爲四妄。比位發心地前分三。爲麁細極寄顯三祇。地上所斷別立一箇微細妄執。爲密不共。宗家釋之過此修上上方便斷微細妄執至佛果故。以合故經曰此四分之一度於信解。地前三劫比觀漸進淨六七八識之礦垢。而雖無體之一妄執。機是有相。過患斷證髣髴顯教則許其斷。地前斷之不共尚殘。惑用分十。十地漸除。究竟盡體體用都亡。三句五轉兩重因果。三劫十地二重得益。十六重玄闍梨深行。經疏說相。多依此機備演自家法相首尾。又無相中分爲三種雖悉無相勝慧大器。發心識體六八九故明昧品殊頓漸不齊。時阿闍梨見機誡示。汝之自心不二寶處。豈求五百由旬外乎。闍梨言教先轉耳根。意識廣緣通內外起。小機發心尚涉于外。此三不然。表德機故緣或由外唯內發心。一一如如各各是是五百由旬無非寶處。於中第六知解非證。無相知故不同小機。比智度了攀緣斷故不似後二唯微細斷。無明無體開之地前。初二三劫漸次斷除。三妄已盡無更可斷。乃至初地所作已辨。皆經三祇方軌同轍。顯密人異惑體懸隔。認過患故芥石未足。照功德故電焰有餘。地上設教果後方便。而只爲他教道而已。疏釋品題。即心頓成以證大品二箇菩薩。得不退轉證先小機。便轉法輪徵此大機大機無相所以宗主。至教不多理必應有。彼分證人。此即極機。機雖是則法本惟一故。廣論曰。分滿不二即離不謬。即八葉分不離普門。全常心滿差別印現。常滿恒分即離由機頓漸剋果。通取無謬。若但不極則罹顯綱未甞深思十六大生。唯存即極而非不極。似脫顯獄尚繋杻械。蓮華盛敷果復成種。即密極滿二教何別。設彼未開不以實許顯極密因未甚懸絕。是故疏家對顯地上必立三句。不言即極。對辨常軌有由致乎。鄙哉末學夸自教談暗經疏旨。亦違祖訓。其祕藏記雜問答等文義著矣。可引而證。若修行者闍梨言下所發心念頓徹藏識。不具經歷三劫階位。略論是曰頓越三妄入眞心。開題即釋三大僧祇越一念阿字。疏家處處況望十地直以生死所殖善根。而不別言三劫賢位。若判地前總爲生死。而其三劫六無畏處擬儀外迹。非自所爲。淨菩提心以上十住地即爲信解中行。唯如來名究竟一切智地。故經擧益演所謂初發心乃至十地次第此生滿足。論譬十六大菩薩生。曰後起月初日日漸加至十五日圓滿無礙。竪歷五轉修無相行。故疏一曰。自心發菩提。即心具萬行。見心正等覺。證心大涅槃。發起心方便。嚴淨心佛國。從因至果以無所住而住其心。行雖無相。惑雖不共。機尚據地。漸次行故。分用十箇。十地斷之。佛地盡體。所見圓極。雖則分證。不獨常途妙觀平等初地分得。亦復不似有相劣慧漸得初地不極之人。彼機劣故多一識心分現一相莊嚴圓壇。五智三身雖無缺少。普門法界之一門故。無盡莊嚴之一相故。分證莊嚴其相尚易。此根勝故一一識心顯現重重無盡曼荼。第一實際無相圓極大牟尼位分全難辨。重重無盡雖境無窮。無相之相依地而行。尚未能免總別相待。豈可容易知分證相。地地明昧因果待絕猶如燈火隔在重紗隨去一紗火光益明。喩尚雖通一相總別。法可推察此無盡相。若極頓人最初發心深固決定徹菴摩羅。如實直知自心寶處。義決所言。直入直修直滿直證。橫具五轉發心則到。品題疏文亦證此義。又疏三曰。更無行位差別可以錯於其間。又第六曰。豈煩漸超四處方至究竟乎。次證即極地上地前漸歷四處名爲漸超。不極並經地前地上。而更加語曰煩漸超。此之頓大雖乏教證。纔發心轉法輪菩薩勝迅執金剛等以爲人證。四十二地階次不同皆是教道施設而已。如是總爲四機差別。於中小機大中即極發心比位行不堅牢。三妄寄顯地前斷之。地上即不可準後二。後二發心已得證智心相猛利。遙離寄顯。唯斷不共五轉橫竪頓中頓漸不類前二。禪林古德甞作四句云。地前實證地上教道。地上實證地前教道。地前地上俱是實證。地前地上俱爲教道。中性憲公年已八十。力勉苦策删正論草。其筆削拙蓋傍人記。推徵決斷無出其右。楷定次位。淘汰機類。模範此四義門別設。於中唯有初地即極。依準初句彰不共教。與道範等總別傅異。十地菩薩生死所殖等據第二句示不共位。祖述瑜師文永安立。住心三句復越一劫等數則成立二重得益。專詳小機實修實證。廣第三句。經疏文多。末徒概談爲教道謬也。發心即到獨成第四以顯速疾神通爲神。又疏第六分頓漸超。須辨四句逐義配知漸漸漸頓頓漸頓頓。初三超越。如次地前地上共超各越爲三。後一極頓莫論超時。轉根亦有。義準而思。上來約就有無相法。一三通計。辨四種機。若隨普別以爲四機。廣如五輪九字祕釋。有無相根各有普一。二六相分合爲八機。漸漸有相最下劣中亦有多修普門五字。頓頓無相或復容有主於觀音。伴八彌陀。又復容有一類樂欲種種惡趣。機萬差故經說乃至說生摩睺羅伽法。疏家以釋如來名種種惡趣衆生。曰即是鬼神即是龍鳥。宗家述之地獄天堂皆是自心佛之名字。山家則判不動九界迷情悉目等流法身。既是不動亦可以言煩惱即煩惱生死即生死。多一識心修顯百界之十佛界名修生機。一一識心不移不動百界自爾爲本有人。捨迷執故名遮情人以攝小機。非遣有體。不混觀門體空好矣。所執捨故捨爲實義。不唯有體。不捨所執以爲表德實相大機。一一白白不捨實義。所執捨不小大機別。於其法體不必別異。小大雖異。遮表雖別。設雖極頓發心即到。亦雖一類惡趣樂欲。行者究竟契證之日一切悉皆轉迷開悟。不妨廣論無執而到。不爾焉辨生佛之岐。不可認謂表德之機未令表德。固執隔罣即直以爲表德實相。然亦不泯祕經所說一人障者法性大我。表德總體差別智印別功德故不捨實義。法門安立不概而止。要津學者不容易過。
　　第七所行行位斷證門者。略如先辨。體性未審。所修行體顯密懸隔。請來錄曰。翫一心利刀顯教也。揮三密金剛密藏也。利刀但是芟薙荒穢。荒穢芟薙利刀可捨。彼岸已到船筏何須。雖似意密去就不同。雖維摩說行於非道通達佛道。雖天台釋三道即是三德涅槃。但是無相眞如理性約境妙故魔佛一如。若就智行事必可捨。我之三密金剛不然。以佛果德爲行體故。佛德者何經曰。越三時如來之日加持故身語意平等句法門。越故非世。句故非絕。乘如而來即離所現。是名加持三平等句。加持之句何無依行。所依行體圓明日中湛若虛空。絕進行跡。謂之法位三平等處。故疏釋曰。第一實際妙極之境身等於語。語等於心。又第七釋法爾眞言曰。以如來身語意畢竟等故法爾如是。非造作所成。又曰。如來自證法體非佛自作。非餘天人所作。法爾常恒。今此眞言門祕密身口意即是法佛平等身口意。以此爲本流現加持。故又次曰。而以加持神力出興于世。利益衆生。非即今經加持故乎。由加持故不動絕待。總總方爲總別相待。即是如來加持之日即離所現三無盡藏也。乃至劫末結緣傍機手印口言隔歷不融亦復不出第一實際。如來金剛體不改故。修瑜伽者攀此道跡泰然不滯。次第進行。何幸若之。何悅加之。疏家明判所乘有殊。譬神通乘飛空而度。宗家取喩直服丸藥。簡讀方經對辨炳然。顯行迂拙舟車漸進。乘教分派涇渭不同。清淨法身大功德海事理金玉。一多管絃。息增非石。敬降豈鍮。其所歷位亦復如是。果上功德聖人大寶。行者立此進趣有據。此之寶位。豈與施設假立階梯同日而論。普門應現三無盡藏爲所行體朝耘夕耡。一身智行四重圓壇𥛦所經位天覆地載。偏行偏位因緣不和何由得成華實豐饒。三句五轉無階爲次。三劫十地無到而進。無適而非曼荼海會。故疏七曰。大悲曼荼羅正表此義也。蓋漫荼羅本自不出生佛不二平等心地。疏一所言佛從平等心地開發無盡莊嚴大漫荼羅已。還用開發衆生平等心地無盡莊嚴大漫荼羅。質多心月是金剛界栗多心蓮即名胎藏。是故疏家一莖蓮華以譬三劫漸次階級。菩提心論一片白月即爲十六大生正位。衆實內潜恒恒俱成。修生外敷四行漸進。半輪天麗日日漸加。淨性光周衆行皆備。智月夕明理蓮朝發。胎花日新金果月熟。金胎交補理智相冥。金界且止。胎漫將辨。四機已異表顯不同。即到次證於此心蓮三句五轉橫具。竪歷五相十地頓證漸修。即得大日阿閦大圓中因東因二勝機也。華臺垂拱本地常心。八葉方隅以表十地。是故行者毎獻華座。若竪若橫地波羅密具足圓滿。觀練而見。疏二十曰。然此八葉及中胎五佛四菩薩豈異身乎。即一毘盧遮那爲欲分別如來內證之德表示于外故。於一法界中作八葉分別說耳。次說四行信行證入。結之亦曰。若就未成果時觀此。則差次淺深。今以如來平等慧觀。從因至果但是如來一身一智行耳。此中後文反證以果爲因行位逾廣逾深。前俱兼明橫竪行位。一毘盧故。一智行故。表示八葉分別說故。漸說四佛四菩薩故。不必漸位。亦不頓具。頓具漸發由機橫竪。爲表此義達磨駄度微妙蓮華縱橫開敷。若就即極不極兩機。從本垂迹三重流現而有深淺差降顯現。此三重壇之被引攝三知漸修。蓮華方敷從因至果之所標示。廣如第三第二十卷。然於八葉四智四行能所圍繞。兩說義分。第二十注又云。此八葉即是大悲藏第一重也。此子注意顯爲能圍。應知。麁字即所圍繞。所圍繞故四佛四菩薩醍醐果德非爲次位。即極𥛦幟灼然而彰。若能圍繞三重引攝。後經八葉不極可見。若以八葉爲能圍繞。校祕藏記一尊心王所繞可知。九尊心王。五尊未詳其理與證。蓋其臺葉以盡內心妙白蓮旨。如疏第五。然疏家釋多約五轉。如第十二第十四第二十。我之出家五輪祕釋圖無畏傅出五大文。準第五中無定梵文。若同出家亦應五大大。主本有而兼修生。以校五轉一重深奧。是故應知。五大橫布而是五大即五智輪。各具五智無際智故。五尊心王即到所軌。五大橫布五智各具雖無何闕亦無何竪。其機不橫任橫爲竪。無相立相次證則之。經信解地逾廣逾深。橫照中因。竪次東因。應知。大轉皆有中東。兩祖俱傅無有闕乏但於梵布所禀不同。各有深旨不可偏失。餘意尚多。入文當詳。其所斷妄顯澁密滑。豁虛無物一心眞如斷除患惑所獲法故。表德金剛無盡寶藏無過可捨皆功德故。認過患故。三祇漸離以照功德一生頓成。煩惱當體即有即空即不生故。應了功德令不功德名無體惑。謂所執性微細戲論。釋論望末立根本名。菩提心論無始自來罣佛平等功德法故。惡咎別名無始間隔。顯有體故品類衆多。密無體故但隨所障之一本覺名一無明。隨見修道無事理惑。理應並至於第三劫。所迷本源事理俱故。又復不從初劫人執後二法執顯之通說。即順常途雖且許之實談不然。必俱至極。所到惹海人法俱故。不但事理。不獨人法。森羅萬象悉寶聚門。能迷隨應無量無邊。且就四機開爲四別。頓頓斷者唯一妄體妄用將發即究竟故。頓漸斷者已證聖位。唯有微用障地上故。十地斷用佛果盡體。漸頓斷者比位發心。但分麁用爲麁細極。不開微用。初地盡故。是曰自家三妄建立。疏家詳辨時分妄執於一梵音對明顯密。而亦不違一切菩薩皆經三祇巧釋可仰。漸漸斷者麁細皆開。地前地上分分障故。宗家據經四分之一審立四妄。如前已悉。上來所述顯密對辨。大分有體無體而論。若教若觀皆咸然也。若寄齊門教判亦然。密人總斷無體執故。若就觀門勝慧不異。八萬塵勞即功德故。如有相機不能直見寶聚門故。教觀別論密均顯人。不見功德。況薪焚燒。同塵灌灑。謂之顯密共所斷惑。隨人惑別。不必一切唯捨所執。不可雷同。雖然教判。其斷有體即盡無體執無餘故。顯密岐分還同對辨。須知義門審辨同異。解疏隨別。如第二曰由有無明生五根本。所生五根一二三四五再數成百六十心。分麁細極爲三祇劫。由有無明別離名爲入密以去不共無明。即是顯密合論四妄。而迂迴人所斷惑品。若就直往觀門言之。雖辨能所義同迂迴。許爲顯密共斷惑故何經永劫所斷惑乎。此生證悟所攝人故而尚爲共不共合論。實非時分。惑體不混。若約教門取譬一拳五指以辨此能所生。雖其名借於貪瞋等。體是理無三妄執也。極細第三細論體用。十地佛果不斷而斷。三妄四妄開合爲異。不同前門辨能所生。以觀門故不夸宗致。由教門故不失頓旨。若三若四。在通在局。於一無明逐機爲別。祕密獨步斷惑分齊。修瑜伽者不可容易。其所得證如次當辨。
　　第八所得五智四身門者。理智一雙大亦涉修。擧勝爲論以說五智。四智品名相似顯說。法界體性密不共故。以總攝別由各具智。隨四智體亦密不共。即到即極頓發勿論。次證不極分證莊嚴所現寶藏。重重一相主伴總別擧一全收。了了聽聞如正說時海會現前四重壇故。具證五智之無際智。初地圓備不偏不頗。惟是逾廣逾深明昧。豈同常途地上相乎。又本不生自有理智。五大靈知名爲五智。是故稱曰五大即是五智輪。本許五大周遍不偏。豈有五智頗修得乎。學者不墮顯網好矣。若據勝言初信解地大圓鏡智方當相應。第八發心始見諦理。無盡莊嚴應顯現故。乃至七地無相行增。八地大空妙觀智明。因滿除蓋成作智熾。果滿性智無不窮盡。據勝而言尚異常途。況乎據實論其圓具。又四身者。於變化身離爲等流。三身開合而已。然等流稱顯乘未唱。密教說之名體究極。如聖位經菩提心論。若爲自性自受他受應化四身。唯是佛形。若合自他開應與化。通非佛形。或所變化猶如鏡像水月非實。密乘不然。八部人天鬼畜龍鳥爲主爲總。八葉中臺本地常心。懸異影像暫現速隱。如相家言質影雙存。則是帶質通情本也<rep>況乎性宗唯影無本。唯是隨染業幻之身。豈同日言金剛之幻。設說普現色身三昧。三昧所現忽然而隱。不一而似本地常心。我宗開說眉目可見。又復有別。顯教所說三四身相。偏而闕如。此中所說重重盡善。二教論中廣引分別聖位經說。標名列數。合兩部經夾注分判。其言雖略其意至廣。其聖位經顯密合論。兩部大經約密對說。而曰釋迦三身大日三身各各不同。應當知之。應知。三身有顯有密。加持世界他受應化開顯三身。化地前上。顯機不及一切諸佛乃至龍鳥合密法身。顯密合論。如聖位經除其所言顯之三身。於密法身開爲四身。分其三身加持世界。而振三密三劫十地。唯拜離質不能直見。自性會尊。都爲法身。如是密中離質即質合論四身。如大日經。二文比校各爲其趣。就義廢立無有窮已。於此四身除離質三。即質法身開爲三身。本地法身並爲四身。待絕合論準如亦是。二教論云自性受用佛自受法樂故各說三密。受用是金。應知。胎理唯是自性本地法身。漫荼羅中若中臺上若八葉佛爲他受用。釋迦變化。餘是等流。準即質中亦辨四身。不改自性中胎顯現。則稱本地自性法身。若一心王四佛他受。若五九尊應遍知院爲他受用。智火聚故餘可準知。謂之主總伴別合論四種法身。則法今疏釋教主曰薄伽梵即毘盧遮那本地法身。是能住身住所住故非即無相無說極處。又曰即與無相法身無二無別。與含違義。雖云無別還得以知非即極處。又般若寺釋此疏曰。加持身者。曼荼羅中臺尊。此名佛加持身。當報身也。爲疏能住以名所住。抄歸能住則顯能所二而不二是加持身。疏家是名佛受用身。抄家釋之云當報身。若此報身以就自部之能所住。敵當爲義。謂自性身住加持處。雖非他受自當他受。極位絕絕遠爲未來所受用故證阿鑁義。若當自受似同爲當。此加持身在自性士未應現機。尚似自受。能住爲主。通所住三以爲主總伴別四身。若依無畏被地獄軌以明胎金互相住義。胎理冥會金剛之智。相應無二爲契當義。吽字義曰。理智相應故曰報。法身智身相應無二故名報。即是金胎合論四身也。上來門別雖異其義。所言並約一法界門。若多法界則不敢談法位極處爲一法身。故金剛頂一切瑜祇經曰。一時薄伽梵金剛界遍照如來。以五智所成四種法身。於本有金剛界不壞金剛光明心殿中。謂住本有金剛心殿五智共成四法身故。即是行者修成顯現體具四身亦復爾也。故二教論即判之。曰橫即自利。不可異求。有身有說。金剛頂開題以述四種法身俱陳斯道。而亦不遮合此四身爲一法身。即質爲三。此總爲一。離質爲三如今經說竪即利他。釋今經亦曰此經四種法身亦具橫竪三義。文勢可知。文勢約竪彰橫具四。須照兩經可悉橫竪。如斯橫竪十地分得。佛果全證。明昧可察。第九說法主伴時處門者。在纒本有名如來藏。不言法身自證如語。法性未證非此所論。出纒方稱自證說法。說法教體通別爲二。通是六塵。別則聲塵。法雖通別。義無淺深由此爲本。起他剎說餘香味等常途爲聲。然就對辨顯教通相。各隨風緣轉爲波浪。設雖一乘無明邊域。尚判眞如受熏極唱。密悉法爾自證說法。若自性相不唯法爾。亦論離質即質隨緣。現當機緣有差品故法體不動與顯不似。然法爾中六塵各各六四三法爲體相用。若不離門。若不即門。一一即有各各即空事事物物即本不生。詮此三諦塵塵各各名句文身則爲教體。詮旨無別。直詮法體自性如義眞實語也。雖即見聞觸知所歷而未必爲見聞觸知。美好生貪。臭惡起瞋。大貪大瞋大小叵辨。聲殊有濫。如顯乘說三千實相重重無盡。何爲法體稱可如義乎。雖名三諦我本不生有空中義天殊地別。一異義曰。不二三諦甚深難測。云有云空越顯中道何況三乘小乘劣教。何況世間閭巷雜語。雖然非離世間雜語外有出世離妄之語。我教純白涅而不緇。猶蓮華性本自清淨。說默即離雖隨緣移。不改常恒說法教體。乃至今世有相印呪曲指彈舌亦復然也。如鼻祖曰非冒地難得。遇此教難也。若非大悲妙加持力。何異世間掉動戲論。冒地難得曇花非譬。若非六大達磨駄度與顯共故。教力微劣不足以藥二乘闡提。如六度經。如摩訶那羅延力執金剛然也。理智教力慈悲勝能宿殖緣闕不得止矣。得則輪王髻中明珠周給一國。何乏之有。此之教義。不唯聲塵。色等如是。六塵說法。是故聲字義作頌曰。五大皆有響十界具言語六塵悉文字。初二句者。別說聲塵。故釋之云。五大即是聲之體。音響則用。又云。十界所有言語皆依聲起。聲有長短屈曲。第三句通六塵教體。於中色塵本隨廣說。聲字亦爾。故略不言。然此疏中別約聲說此教諸菩薩眞語爲門。又第七曰。而能不離解脫。現作聲字等不遑枚擧。閻浮提人多由耳入。佛隨時宜。是名爲別。若別若通。在大智門自受法樂。自證說法。以任法體全證得故。絕他機緣亦是不說。或字或句。在大悲門對未來機。總總方爲總別相對。即質說法如第三卷第二十卷約如來邊橫竪流現。不間所即之絕離故。由會座中無被機故。非衆生邊加持說法。現隨機邊總別相待由機局見忽隔法位。雖隔法位尚法界宮全總作別金剛之幻。與隨染幻幻體霄壤。加持世界說段是也。謂之三種如義說法。閻浮流布黃卷赤軸雖凡執爲別別相對。義則冥會全總作別。末法受持一印一言懸出無明緣起諸宗。修瑜伽者。不可不仰。其教主者。此亦有三。於中先言自證教主。性中相用宛然而嚴。相用居體。寂然亡筌。橫具四身非一可減。竪極自性無更可加。大極無極。無極大極。即多法界自爾教主也。祕經所說四種法身。宗家以判俱陳斯道。不獨金界。胎藏亦然。故二教論略注今經。以讓橫竪於祕經下。橫則自利二經玄同。矧乎今疏華葉之臺。心數之主主伴無盡。又宗家曰自性受用各說三密。即身義曰法佛三密。竪極本地二經亦同。應知。疏家釋薄伽梵毘盧遮那本地法身。意欲顯令即質加持以含竪極自性法身。不必唯謂以不改動所即本質名爲本地也。若一法界應唯稱曰本地法身。竪極本故不言教主。絕機緣故雖具王數。各各周遍無畦際。故名稱無相。無別可觀亦曰總總。法爾語表有而猶無。機不及故絕待可知。即質教主無點阿字。若具足字。住五佛宮。或五大字住五智輪。若臺葉共住四重壇。如言法曼。餘三亦爾。必具能住所住相對。即質加持教主相顯。定有能圍所圍相貌。總別相對義方相彰。所以者何。不獨佛果不唯情類。一塵一法必存四方。亦有四隅。方隅是別。中央爲總。由機專觀以現總主。不然自成差別智印。隨未來機樂欲差別。主伴無盡。交互相成。不可一定而執主伴。改相故伴。不移爲主。以欲顯此不改之義。疏殊釋曰本地法身。非即謂爲自證極處。然亦不礙兼含而說。此主此伴名爲能住。自在神力所動發故如是主總伴別各各住三昧時名爲住宮。因行證入即四方功。定慧慈悲是四隅德。未來機緣所以感發。不過此之八葉別德。都是神力所宅三昧功德藏故即爲總德。毘盧遮那住此三昧。即是加持尊特之身。不濫加持世界別現殊特三身能所住分。故疏主顯人法涉入。釋次云如來是佛加持身。以能住名名所住宮。以表宮殿即加持身。而亦述云佛受用身。若自受用。如先略引被地獄軌亦成自部。若他受用。疏中往往云尊特身。住天王宮。阿鑁義曰胎藏界他受用身說法。遠爲未來所受用故非常他受。皆如上言。是以所住加持受用即是能住加持佛身。我宗現證率都婆塔五峯樓閣兩扉開閉。列祖附脈無有斷絕。大事因緣不可違越。是故次釋菩薩之身爲師子座曰。上說金剛法界宮。即是如來身。次云大樓閣寶王亦是如來身。人也法也佛也菩薩也。後哲得意亡其筌蹄。就主以標不改自性。約伴亦示總即爲別。住宮即彰大悲加持。三法互相能所差別。以明此之即質加持總別相對教主法身。原觀今經住處眷屬重疊異他。豈唯標釋。標合教主以演教主微妙深致。當入文悉。不混多界絕絕能所。亦復不濫極位無相。雖即無相遠對當來萬差機故無相成相。能所相分加持義成。能所相集加持體彰。不然何盡加持體義。雖能所分其體不動。故釋之曰無相法身無二無別。應知。此中巧含本地。顯明即質加持教主。能所離合義旨深邃切請不可容易而過。必計本地。定謂加持。乘時構義鑿而讀文。偏無所住以分本加。或近人情。皆不可從。疏主所住總約大羯。即曰佛加持受用身。例經菩薩之身爲師子座爲釋。宗家據勝而配五佛。亦當四印。以顯未顯。文雖是別法有何隔。又疏且就有相機宜。一尊心王以爲教主。不違國無二主世理。以便未來劫末童蒙。宗家深探於大祕密究竟無相無量心王。爲顯祕密教宗玄淵。即曰總擧塵數德號。塵數與一亦無障罣。兩祖釋成各據一義互顯其旨。不可偏失。離質教主現機所拜。三身說段如文可知。如是即離加持之相不唯今經。兩部一轍竪則化他三身思之。言其眷屬。亦復三種。自證眷屬雖總總絕。毫葉王數自爾主伴。無相即相。相即無相。剋體不分多法界也。若一法界義次分辨。相即無相。總總絕離。無別可見。理無眷屬。無相即相。總別相對。方現別印。乃至龍鳥名曰即質加持眷屬。而尚以名自性所成。即質故爾。非直自性。主稱本地。亦云自性。其都會呼自性會場。如是眷屬亦可例知。離質與即約機現當。以爲差別。其相不異。謂即離中一門·普門·一相·重重不異而異。何爲以濫應身眷屬未到未滿別別相對。鹿苑說會二乘爲伴。識相識性三乘各解。法華歸一未免共聞。佛華頓大獨菩薩法。而尚非自內證眷屬。惟我法身祕密神通教中。若斯自性眷屬。離質可辨權實分全。即質定判。況自證乎。不唯對明。不如實了說教主伴各具三別。三力內外熏成資發不測功能亦不顯現。三力不現一切諸尊供養行軌徒爾費功。海會現前有名無實。五種効驗業墮羅門。一生成佛說疑波旬。修瑜伽者請審詳焉。日時三種一圓明日。二加持日。三世間日。圓明平等常住日時。經祕密漫荼羅品曰。生住等諸法常恒如是生。理趣釋經春夏秋冬以攝十七清淨句法。生而不生。不生而生。謂之自證說法日時。即是極位不說日時。生執間隔名世間日。三世相推等皆如疏釋。閻浮流布教此中攝。然不唯言法界等流。如語蓮體不染淤泥。即事而眞可仰而已。此之圓明及與世間彼此往來互相涉入。延促自在。是加持日。故疏釋曰。然以佛神力故令瑜伽行者於無量劫謂如食頃。或演食頃以爲無量劫。延促自在咸適衆機。無定相可得故云如來日也。乘法性如來應時機名曰如來。即加持日。此分爲二。機有當現教隨即離。時何不辨。並前圓明世間爲四。上轉有三。除其即質。其處所者。不唯器界。有情智覺亦是處所。無大無小無滑無澁。無不互相爲依爲正。自證會場不必定辨身土之別。總總絕故雖總總絕。若橫若竪。全因總別自爾主伴。一總爲主餘總相資則名爲伴。身土例然。五智五大二而冥會（更問）雖是不二無以可分。爲所依邊義爲住處。是無能所之能所相。如他唯識論中義說法身身土。義近體遙。以望他緣絕絕離離。不動能所。即無能所。說言佛法離諸相無相無爲作。即質加持有能所住。方辨身土。此有多別。一無點阿。住五佛宮。設雖一微所待四方。而爲相待。況麁聚乎。不思議疏第二重云阿字自說本不生之處所也。二具足字。住五佛宮。不改自性所待四阿。乃現五點具足之字。第一重云毘盧遮那自說本不生之處所也。如是則約一尊心王。若五尊王則此五字。咸是法位自然梵文。因行證入究竟功德。所待三重方爲相待。若佛馱義辨初二重。分一五尊可以準則。如是普門毘盧遮那所住處者。密嚴佛國。若就一門有十方土。有修羅宮。如悉地宮。普一雖異皆是離質。亦是即質。其相無別。隨當現機土體分岐。於中果德常恒平等廣大無邊。國土以𥛦。是故經曰。諸佛國土地平如掌。五寶間錯。八水芬馥。衆鳥雅音人所樂聞。此之國界本修雙發。四土並兼無非果德。而其果德由因而立。如來信解願力生故𥛦此因德爲師子座。經疏已具不更繁之。法界塔婆金剛宮殿。若因若果。若理若智。本修橫竪。理事自他。一切功德無不罄盡。
　　第十三國事教流傅門者。事教二相雖本無二。閻浮流布非無差別。云何無二。謂教詮理詮旨不別。事行其理事理無二。離教無理。遣理何行。應知。本地加持法門本來法然如是而住。於鐵塔內總總絕待。雖不可分主伴授受。自然擧一則爲心王。餘爲心數無盡無盡。不可以混常途王數。是名本地自爾流傅總爲授主。別爲受伴。無盡一相普一雖異。都對未來總別方現。即質加持正說流布。別受金手代人不知。隨其不知離質布教。若金剛手爲善知識授之龍猛。遊住初地感見尚在加持世界。本地遠矣。非今所談。龍猛傅之於閻浮提。浮提世間機器千差。龍智雖並其餘不敢。無畏金智雖亦能並且從時宜事教不純。一多法界亦隨偏增於中事相八祖面受一多並禀。三國系嗣。若偏非統況乎。東密所承不許片界傍義。然由無畏金智布教。一多法界互相增故。兩師來唐更受所傅多一印言。不異會受。於是疑止互資相成。謂之兩祖互相授受。應知。無畏一行兩師金胎齊承。一多不偏。然我法中是名傅持。不爲付法相承祖師。先之所言非是不傅毘盧正統。正統不傅也。又有等葉不等葉傅。金智除不家家演祕。門門盡善。憚洙筆紙。又我鼻祖灌頂壇中授杵數百。咸得兩部不似他家片界受傅。於中十口殊稱云大。由並同受一多法界。其器是大雖各容受。後嗣無緣授或不齊。所以得知。南池源仁嘗多法味於眞雅下。汲一法水于實慧流。雅一慧多無緣不傅。絕彼一多非不傅持。則正傅此雅多慧一尊崇東密並禀之祖。然至理源本覺龍象。深愍。劫末垂于彛倫初金後胎初胎後金。稱爲野澤兩流本祖。豈好異途。不得止也。爾來師師雖互授受。爲初爲後。綱紀不改。蓋澆末人難堪實爾。八百年前人機尚敦。分一多教隨行各熟。兩祖善巧其益不少。猶由足耳終得全象。五百年來執見倍深。自賛毀他還增黑業況乎近世。迷謬柱箕。膠柱毀箕。粘箕摧柱。得全象期豈何日乎。今也至濁。自非還誘以具足耳即是全象。霍乎固執終不可拔。又傅其教乃至龍智一千年間。混一融妙金胎相成。一多相資。本來不二法界塔故一千年外像法漸移。時世較濁。性相隨分。性故執一。隨相計多。我密法中非一非多。亦一亦多。非單似單。金智中天弘金剛頂。金剛智火性自向上。所謂清上天漫荼羅。曰月曰果曰實曰心。多由多界布教爲譯。不亦天然自爾之謂乎。無畏南天傅大日經。無緣悲水德惟就下。所謂濁下地漫荼羅。蓮因權色等名可例。一界爲本。演義爲翻。非佛天人令自由也。兩部契經雖出金口。親聞結集雖在金手。鐵塔受傅雖屬龍猛。閻浮流布隨時逐機一多或增。不必一概。金剛頂宗如義決中。大日經王十萬大本獨在天竺。此方未渡。今此三千餘頌略本無行（貞元錄十四并義淨求法高僧傅下）先渡（高宗乾封二年）不幸無翻。輸波迦羅正淨師子義（以）善無畏後齎（玄宗開元十二年）而譯（開元十九。貞元十四。宋僧傅第二。略付法傅等。云云）暗憶大本更親講授。一行受記成二十卷。謂之震旦今經流傅。本邦流布無畏三藏嘗持來。納于久米寺。我祖夢感。勇躍越海受決青龍慧果和上（如久米寺流記）并請一行疏二十卷。逐次遣疑。以張其本。疏本雖多二十調卷禪師草稿。不雜凡語。所以不須所餘本也。然至出家凡三百年。事分野澤。理啻一味。三百年外劫濁亂時。緇素飮毒宛轉于地。相被剋激本藥爲毒。毒氣深入慧命殆哉。自非國手不可輒治。野山根嶺諸德交出。方爲相被而欲相成。執毒日淺蘇者之多。如佛滅後二十異部譬折金杖修皆獲利。近世都鄙毒氣倍深。信手日痩。行足月疫。相被針藥年舊無驗。誰人忙然拱手而過。我須一匙不加別法。唯減相被而要相成。欲以令保其一元氣。幾似大乘教藥盛興。二三四等終歸一乘。其他小咳如流疫者不藥若愈。莫[目*皇]悉胗。針灸相補。病藥幸敵。野根一變元陽爰調。野澤同歸一多膚潤。皮膚外盛。元氣內充。毘盧大仙無量壽命。所謂阿字本初不生。不轉肉身而獲已矣。雖然凡手叵知當不。顧恐。我病在膏盲。與仰冀野根兩祖大師加被護念。差其難差。莫使人人患傅尸病矣。天明五年乙已臘月閣筆根嶺蓮華北軒。
　　祕密因緣管絃相成義下（終）
