　　《大正藏》第79卷No.2516
No. 2516

祕密莊嚴傳法灌頂一異義

　　大日本國金剛峯寺沙門覺鑁記

　　問。近代阿闍梨於兩部灌頂。或授各別印明以爲源底。有傳同一印明而名最上。有用一印二明而目究竟。或授同明異印以稱妙極。師師僉是我流。弟弟隨非人傳。各有讃揚自門。一無信知他家。於一家中猶生自他之異論。在同流內旣興彼此之別執。如此心行不可勝計。高祖大師本懷云何。答。於近代之人。賢愚區分矣。知法之人隨機根卷舒。違教之輩任胸臆是非。偏執自學。妄謗他授。旣非宗意。定背佛意。欲證大覺。宜捨偏執。願抛狹心。應學普門。今案一宗大意可有十種灌頂。竪論一一淺深。橫觀各各平等。欲知優劣。早須遍學。纔守井底一隅。莫測巨海九流。
　　第一。兩部各別。

　　兩部印明   各各不二   二界一法
　　重重無盡   三密差別   過於剎塵
　　五種無量   多於海滴   法身曼荼
　　無盡薩云   遮情表德   皆是一門

　　第二。兩界不二（自門他門或同或異）。

　　金剛一乘   不二圓海   獨一無比
　　勝絕不共   一字一印   三平四漫
　　總持圓融   又是斯門

　　第三。一印二期（於自他門各有異說）。
　　一法身佛   具說兩部   法門無邊
　　教主唯一   百億諸經   牟尼獨說
　　詔文雖多   勅印無異   印三昧形
　　冥離二相   明萬法稱   何必一途

　　第四。同明異印（此亦非一）。

　　種子同如   果實衆多   本身不二
    本誓非一   重重諸教   出自一心
    種種異印   出從二手   云一云二
    同異似異   擧源表本   其趣又同

　　第五。兩界互通（就此又夥）。

　　兩界不二   三密豈局   理智不二
　　印明寧隔   一印明一   二明印二
　　二印明二   一明印一   一佛一法
　　何增何減   圓海圓涉   互讓互顯

　　第六。五部同祕。

　　三部五部   其本唯一   心王心數
　　其體大日   竪差別門   四佛雖邊
　　橫平等壇   八印皆中   五部四身
　　皆是灌頂   兩界三密   何非職位

　　第七。萬行皆是。

　　入兩部壇   昇大日位   所作萬行
　　無非三密   擧動住止   莫非密印
　　開口發聲   皆是眞言   心之所起
　　妙觀自生   意之所趣   等持則成
　　卽身成佛   旣融迷悟   我卽法身
　　何隔事理

　　第八。三密平等。

　　二界兩部    猶已不二   三密平等
　　那無同一    唯以一法   則名種子
　　又三昧耶    亦相好身   目印號明
　　莊嚴所座    眷屬供具   道場佛土

　　第九。祕奧最極。

　　不二三諦    甚深難測   三密二門
　　祕奧易迷    云有云空   越顯中道
　　若遮若表    過權心行   相用入體
　　法界寂然    體性出相   三密顯現
　　本有性空    名之大空   性空本有
　　謂之眞有    眞言深意   殊宗五輪
　　密教祕趣    常住大空   三諦六大
　　盡名佛性    大空一法   何漏灌頂
　　亡空諼月    言亡慮絕   眞實念誦
　　則亦此門

　　第十。輪圓具足。

　　如上九門    一法異義   流派差別
　　源本同一    若入一門   自見萬法
　　難思境界    愼勿是非   機堪遍學
　　願堪一海    法水普灑   智鏡圓照
　　兩部職位    十種灌頂   二界各別
　　兩部一同    一印二明   同明異印
　　兩界互通    五部一祕   萬行同位
　　一法三密    深奧寂然   輪圓具足
　　如是諸門    一法十議   竪各淺深
　  橫融平等    若知優劣   宜須遍學
　　自非海慧    何辯淺深   上來十義
　　各具十門    且約兩部   同一一門
　　略有十意

　　一同一印明用兩部故。謂兩界之外無別不二。兩部本一。假名不二故。
　　二雖多印明同爲兩部故。
　　三兩部各別而克互通故。謂乍胎通金。正金兼胎故。
　　四兩部外更立不二故。謂兩部是別相。不二爲總體故。以總之源本攝二異之流派故。
　　五兩部各不二。不二一法其數無量。無量一法唯是一法故。
　　六若以兩一攝盡諸法之門。兩部之外更無不二。若以二攝盡諸法之門。不二外更無兩部。若以三一攝盡諸法之門。不二兩界分爲三法。乃至無盡也。
　　七三部。五部。無非此不二佛位故。
　　八眞妄諸法。莫非不二法位故。
　　九深奧寂然。而又是不二故。謂離言之言說。是名無相。無相之印相。此曰第九契。
　　十如是諸門唯是一法也。一法法之上。必具如是義故。

