　　《大正藏》第79卷No.2513

No. 2513

鑁字義

　　夫此鑁字者。大日法身之妙體。遍照性佛之密語。祕教眞言之帝王。深理實智之尊主。所以竪遮九種心智。獨步五部之最頂。橫貫十住人法。普遍兩界之大虛。一百億部顯經。呑半音而不足。二十萬頌密藏。入片畫而無漏。聲字實相各備無盡莊嚴。性相人法同圓過恒功德。是以見體聞聲功。現生超九界心因。依法持念力。卽身證三密佛果。不法持誦。天過如說之顯行。無智信受。大優順教之權修。毀謗違逆結緣。旣踰權教之六度。信入歸順修因。孰比顯乘之萬行。論遮情用。則變極惡爲妙善。語表德益。則卽三妄證五智。佛道之難證也。猶已易到矣。法土之易往也。豈亦難生哉。何況應化淨剎。況復世俗悉地。祕密神通寶輅獨不共哉。法佛性身金言實不虛哉。余與自行密記此文。總有二八門。分爲一十卷（云云）。
　　今釋此一字略有十六義。章句略少義理廣多。一離言。二水輪。三塔婆。四大悲。五金剛。六智身。七灌頂。八殊勝。九周遍。十證果。十一心。十二界。十三密。十四曼。十五佛。十六大。已上十六門各具十門。
　　大文第一鑁字離言說義者。此有十門。一勝義遮情。二密號差別。三遮表實義。四觀修行相。五滅罪斷惑。六往生淨剎。七卽身成佛。八總攝法界。九勸修利益。十問答決疑。
　　第一勝義遮情門者。懸秦鏡於一心。正眞僞於諸乘。諸乘無量。略攝十住。十住者。羝。人。天。聲。緣。相。絕。一。建。祕。前九名權僞。後一稱眞實。後祕。則一虛之月。前顯。則萬水之影。今約二教淺深略出三十差別。所謂又云（已下未草也）。
　　鑁字者。離言說義。瑜珈經說自性離言說。大日經云出過語言道。又云。嚩字門一切諸法語言道斷故。釋云。梵音嚩劫跛名爲語言。若見嚩字時。卽知一切諸法不離語言地。以是諸法無不有因有緣故。若法本來不生卽是離諸因緣。是故語言道斷。復次若法是作相。則可宣說。無作則語言道斷。若虛空相是有相。則可宣說。以諸法如虛空相。亦復無相。是故語言道斷。若法有行有遷變有影像。則可宣說。若無行無遷變無影像。則語言道斷。乃至諸法若是有相則可宣說。今一切法離一切相故。不可表示。不可授人。是故語言道斷。復次。無相亦無定相。當知。一切法卽相。無相卽非相。非無相。如彼三自不可思議。是故語言道斷。餘法門例此可知也。嚩字者鑁字之字體。復次。鑁字離言說義。略有六意。一離因人言說故。謂三密諸法。甚深微細九界衆生不覺。不知。心思旣亡。言說豈及。故文云因人言語皆道斷又云（巳下未草也）。

　　又鑁字略觀之中十義。一能成法界塔婆義。祕藏記說（取意略鈔）卒都婆或a vi ra hūṃ khaṃ五字所成也。或鑁字一字所成（云云）是故當知。鑁字亦有地水火風空五大義也。故金剛頂經云。諸法本不生（地）自性離言說（水）清淨無垢染（火）因業（風）等虛空（空）此頌明鑁字之五大之義也。二智法身義（祕藏記說）三大慈悲義（拔苦與樂義也）。四不被垢染義。謂譬。如大海水自性淨故。一切不淨流入而無被染汚。鑁字乳水海義如此。若能持此字者。設發起煩惱染心無染汚其行業也。五令垢清淨義。謂譬如大海非只自體清淨而不被染垢。一切種種不淨流入海中者。皆悉令清淨。鑁字水輪義亦如是。能令行者所起十惡不淨六情染垢。悉皆成清淨之善業。六令同自體義。譬如大海中所流入諸濁染水雖有種種無量味悉皆成一味。鑁字水輪義亦如是。能令行者善惡無記愛惡取捨憂喜欣厭種種無量雜業。悉成平等一味清淨純一解脫之法昧。七相續不絕義。譬如泉水無斷絕。鑁字義亦爾。能令行者善根功德。念念增進無絕無退。八能令和合義。譬如旱時土地破破而不相和合若雨水潤澍和合如本。鑁水義亦爾。能令行者除破戒之罪障和合心於佛智。九能活義。譬如天下作旱五穀燒失人民饑死。百川枯竭魚鱗渴亡。甘雨大澍忽得蘇生。鑁水義亦如是。於遇於惡業之旱將失善根之者。饑於功德之食垂亡慧命之人。澍智水於三業。與法食於四曼（云云）。十難破能破義。譬如長大厚堅之竹其節難穿。若人入水於竹中。竹上下堅強其節忽摧。字義鑁亦爾。能令行者摧破人法兩我之堅執。證得生法二空之妙理。（云云）上來十義除前二。已下八義依水輪義也。
　　自受法樂門（重重涉入若因網重重圓融越錠光）。蓋聞。大日法身境界。同大虛而廣大。遍照智佛作業。越深海以甚深。將語也則四種言說絕離。欲量者也九種心識亡亡。三自一道極聖。斷言道於今門。絕空唯識至德。止心行於是處。六通聲德失神足而不進。萬才孔李卷辨舌而無談。所以。佛華法華兩教。唯絕唯心二宗。共難離言離識之旨。同論無色無形之相。形體俱無。作業何有。覺知絕離。受用豈存乎。因之自他受用唯剋報身。事理法樂無被法佛。然而至如金剛遮那二經祕密漫荼一教。內證瑜伽法樂。專立遍照智佛。自境祕密受用。殊談大日法身。三密法樂亙三世而常恒。六大禪悅遍十方而不變。事事理理互涉入。重重如帝珠。理理事事同受用。隱隱似錠光。事相作用等一如無待理平等。理性事業過剎塵。不假事差別。色心不二則離事理之異體。人法卽一則泯能所之別相。名之自受法樂大概矣。故文云所謂法佛者。常住三世淨妙法身。法界體性智。大毘盧遮那自受用佛。是也。又云。薄伽梵遍照如來。以五智所成四種法身。於本有金剛界（乃至）。光明心殿中。與自性所成眷屬（乃至）微細法身祕密心地超過十地身語心金剛自受法樂故。各各說自所證聖智境界三摩地法（文）。今云自受法樂者。卽是自受用義也。如此大日法身。自受法樂義。竝法身名自受用之意。金剛頂經。大日經。彼二經開題十八會指歸。十住心論。祕藏寶鑰。二教論付法傳。卽身成佛義。性靈集分明顯示而已。頌曰。
　　理智法身正遍知   四曼法樂亙三際
　　自他心體遍智尊   三密禪嬉通十世
　　色心人法互能所   重重涉入如帝網
　　事理性相同受用   隱隱圓融超錠光

　　鑁字義（終）
