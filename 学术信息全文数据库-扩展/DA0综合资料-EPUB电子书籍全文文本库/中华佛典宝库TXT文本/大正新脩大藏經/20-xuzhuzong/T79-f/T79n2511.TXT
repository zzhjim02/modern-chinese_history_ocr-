
　　《大正藏》第79卷No.2511

　　No. 2511
　　眞言宗即身成佛義章一卷
　　問。諸經論中。説三大阿僧祇劫滿五十二位行。斷盡煩惱障所知障成佛。今立即身成佛義。有何證據   答。眞言祕密藏中。如來明説耶 問。何經云何説 答。金剛頂經説。修此三昧者。現證佛菩提 又云。若有衆生遇此教書夜四時精進修。現世證得歡喜地。後十六生成正覺 或云。若能依此勝義修。現世得成無上覺 或應當知。自身即爲金剛界。自身爲金剛堅實無傾壞。我爲金剛身 大日經云。不捨於此身逮得神境通遊歩大空位而成身祕密 龍猛菩薩菩提心論曰。眞言法中 即身成佛故。是説三摩地法。於諸教中闕而不書 或云。若人求佛慧。通達菩提心。父母所生身。速證大覺位 依如是等教理文證。成立此義 問。且修此三昧者等云文證即身成佛義云何 答。修此三昧。現證佛菩提云。明即身成佛 問。修此三昧者。云何三昧耶  答。大日尊一字頂輪王三摩地.
 問。此頂輪三摩地。如何修即身成佛也 答。以大日尊三字密言印印五處時。五智五佛成 問。何印時何智佛成  答。以印印心時成鏡智。速獲菩提心金剛堅固體。印額成平等智。得灌頂地福聚身。印口時成妙觀察智。得佛智慧身。印頂成成所智。證佛變化身。加持自身。成法界體性智毘盧遮那虛空法界身云。以知即身成佛 問。其三字密言者何 答。如文可知之。印相準知唵僕欠。三昧與密言義如陀羅尼釋續記 問。若有衆生遇此教等者何文 答。金剛頂文殊儀軌經文 問。遇此教者。顯密二教中何耶 答。指法佛自内證三摩地大教王 問。大般若經等説三摩地與今此所説三摩地同異如何 答。名同意異也 問。云何異也　答。今所説三摩地。法佛所説也。般若經所説三摩地。應化佛所説也。故名同意異云 問。何以知爾 答。菩提心論云眞言法中即身成佛故。是説三摩地法於諸教中闕而不書等。以知爾 問。何以爾云三摩地各異證知也 答。諸教者。 他受用身變化身等所説諸顯教也。是説三摩地法者。自性法身所説祕密眞言三摩地門。是所謂金剛頂十萬頌經等是也 問。自性法身者。言語道斷。心行處滅。廢詮談旨。一心法界眞理。如何三摩地法者自性身所説云也。若有明證文也　答。楞伽經第二卷説。復次大慧法佛説法者。離攀緣離能觀所觀故。離所作相量相故。非諸聲聞緣覺外道境界故（云云）又説大慧法佛説法者。離心相應體故。内證聖行境界故。大慧是名 法佛説法之相云。阿闍梨耶曰。唯有法身佛。説此内證智。具如二教論説之。又金剛頂五祕密經説。若於顯教修行者。久經三大無數劫。然後證成無上菩提。若依毘盧遮那佛自受用身所説内證自覺聖智法。及大普賢金剛薩埵他受用身智。現生成佛云 問。毘盧遮那佛者。理智法身中何身耶 答。依瓔珞經。毘盧遮那是理法身。盧遮那則智法身。釋迦名化身云。然則是金剛頂經所説毘盧遮那佛。自受用身所説内證自覺聖智法者。是則理智法身之境也（具如二教論説之）不空三藏之所譯金剛頂瑜伽法門。是成佛速疾之路。其修行者必能頓超凡境。達于彼岸云。次文歡喜者。非顯教所言初地。自家佛乘初地。後十六生者。指十六菩薩生。所謂薩王愛喜等也 問。何故初地歡喜地云耶 答。初修得出世之心者。所未得而今始得。於大事用。爾如其所願。悉皆成就生極喜樂。故初名爲歡喜 問。云何出世心等云耶 答。得出世心者。即二空智。大事用者利他。菩薩以利衆生爲大事用。生極喜樂故歡喜云 問。何故二空智出世心云 答。與心相應名出世心 問。其二空智者何 答。生空智·法空智是也 問。二空智者如何觀所顯智也 答。且初地菩薩觀生空法空智。是二空智云 次問。若能依此勝義修現世得成無上覺者。如何修勝義行云耶 答。勝義行者。觀一切法無自性也 問。云何一切法云無自性耶 答。菩提心論意云何無自性。謂凡夫外道二乘及次第行菩薩。皆如幻夢陽焰。所以不可信樂。必須修瑜伽勝上法人。能從凡入佛位者。亦超十地菩薩境界（云云）問。論文爾也。有經證文 答。大日經云。諸法無相。謂虛空相。作是觀已名勝義菩提心。論云。問。其凡夫二乘等無自性云意何　答。論云。謂凡夫執著名聞利養資生之具。務以安身。諸外道等戀其身命。或助以藥物得仙宮住壽。同幻夢陽焰也。二乘之人。聲聞執四諦。緣覺執十二因緣。知四大五陰畢竟磨滅。有定性者難可發生。要待劫限等滿。方乃發生。若不定性者無論劫限。遇緣迴心向大。有衆生發大乘心行菩薩行。於諸法門無不遍修。復經三阿僧祇劫修六度萬行。然證佛果（無自性云。眞言行人此皆可厭患之）問。眞言行人何等修行耶 答。眞言行人觀一切法無自性云。利益安樂無餘界一切衆生。永超外道二乘境界。修瑜伽勝上法能從凡夫入佛位者。亦超十地菩薩境界（云云）問。眞言行人超過十地菩薩境界者。其意何乎 答。此所修之行云 問。若爾者非所得果乎 解云。非所得之果　問。其所修行如何乎　 答。最初遇眞言阿闍梨。入曼荼羅界會。灌頂受法人所修之行。是佛境界行。非十地菩薩分際云問。所修行非所得果者如何 論云。眞言行人欲求妙道。修持次第。從凡入佛位者。即此三摩地者。能達諸佛自性。悟諸佛法身。證法界體性智。
　　成大毘盧遮那佛自性身·受用身·變化身·等流身云次又自身爲金剛界。自身爲金剛。堅實無傾壞。我爲金剛身者。金剛者何物耶 答。金剛界。阿闍梨云。金剛者智也。如云金剛堅固智。界者身也。持金剛者身。身即聚集義也。言一身聚集無量身。堅實者如來智堅固不壞云 問。胎藏金剛與金剛界金剛優劣如何乎 答。胎藏金剛者理也。金剛界金剛者佛内證智。故無優劣 次逮得神境通者。六通中一通也。彼婆沙論云。於自所緣無倒了達。妙用無礙無所擁滯。故名神通也。神謂等持。境謂行·化。所謂所緣境界也　遊歩大空位而成身祕密文意何 答。法身同大虛而無礙。含衆像而常恒。故曰大空。諸法所依住故號位也。身祕密者。法身三密等覺十地何窺見。故名身祕密 問。三密者何乎 答。三密者。一者身密。如結印契召請聖衆是。二者語密。如密誦眞言令文句了了分明無謬誤也。三者意密。如住瑜伽相應觀菩提心也 問。以身密結印契何部佛出現。餘亦爾 答。身密加持故佛部佛現。口密加持故蓮華部佛現。意密加持故金剛部佛現。亦釋。各三部佛現也。次此生入悉地者。明持明悉地及法佛悉地 問。云何悉地云　答。謂住菩提心云成就悉地 問。何住菩提心成就悉地云乎  解云。第十一地成就最正覺。如是悉地諸悉地中最在其上。故經云。彼悉地更無過上（云云）問。約悉地有幾種乎 答。有五種悉地。一者信悉地。二者入地悉地。三者五通悉地。四者二乘悉地。五者成佛悉地。是五種悉地云　問。云何信悉地云乎 答。隨分能淨諸根。深信如來祕藏。決定不疑慮 問。指何地何位信悉地 解云。地前是信悉地。故大日經疏曰。佛有如是方便若依行者必成菩提。此是地前信行也 問。信行者是地前。約地前有資糧加行二位之中何 答。是通二位。何知然。探玄記云。信行地大有二釋。一者地前名信行。二者地上名信行。又約地前名信行有二釋。一外凡遠位通被。二内凡迴向等位名信行云 問。何故地前菩薩行云信悉地 答。地前菩薩未證眞如。但依信心而起智行。故名信行 問。依此疏文。地上可名信行者。何故大日疏但地前云 答。此大日疏意地上可名信行。而地上入悉地云。故不名信悉地耳 問。何言入悉地耶　 答。入初歡喜地入悉地云 問。何故初歡喜悉地云　 解曰。
　　此位初無漏正體智起頓證遍法界眞如理故。悉地者亦成就義也 問。何故入悉地云乎 答。解入字有二義。世第一法位終入初地故入云。二者入者解也。初證解遍法界理故云入 問。誰證遍法界眞理乎 答。初地菩薩正體智能證耳 問。唯正體智證眞理後得不證眞理 答。後得智不證眞如理故。辨中邊論云。眞緣義邊正體智。俗緣義邊後得智云 問。第三五通悉地者何耶　 答。了知世間五通之境。猶如幻夢水月不可取著。爾時度五通仙人之地名第三 問。此五通仙人之地何位而超度耶 答。
　　祕密宗義者初歡喜地自有十心（餘九地亦爾）從初心至第四心得度五通境界云 問。五通者何 答。一者神境智證通。神謂等持。由此能爲神變事故。諸神變事説名爲境。二者天眼智證通。此眼殊勝。故名爲天。遠見無礙。故名天眼。三者天耳智證通。天義同前。遠聞無礙。故名天耳。四者他心智證通。知他心故名他心智。亦知心所。以心爲先。是故。但立他心智名。五者宿住隨念智證通。諸過去生有漏五蘊名宿住。隨念勢力而能知彼故名隨念。謂此聚中雖有多法。而念力增故説名隨念。六者漏盡智證通。漏謂煩惱。盡即盡滅。故名漏盡  問。云何通云 答。大婆沙論云。於自所緣無倒了達。妙用無礙。故爲通。於六通中唯除漏盡菩薩未斷煩惱盡故。此五於境無擁滯故。名爲通。具如古仁王經疏新經疏稍異。可勘之問。云何二乘悉地耶 答。觀察二乘境界心不墮實際。爾時得度二乘境界。此二乘悉地云 問。何處度聲聞緣覺境界 答。初地十心中自第五心至第八心得度聲聞緣覺境界 問。心不墮實際者何云耶　答。不執實法爾云。斷人執故 問。若入第二地時亦至第四心度五通境界。又至第八心度二乘境界。第十心中成佛 答。十地毎地有十心。華嚴眞金之喩可準知耳。此初地十心滿。即身爲佛土但百心成佛。是寶炬陀羅尼經文也　 問。云何第五成佛悉地耶 答。從第九地修菩提行道。轉轉勝進成如來位。所以悉地云 問。十心中何心而成佛耶 答。從第九心一向行菩薩修道。至第十心名爲成佛。故第十名爲觀見 問。何物爲觀見 答。觀謂見於諦理。此進修一向觀於如來不思議界祕密功德。所以悉地。具如疏第十五卷 問。經論證文爾。調度意如何　 答。爲明如是義阿闍梨作二頌曰。六大無礙常瑜伽。四種曼荼各不離。三密加持速疾顯。重重帝網名即身。法然具足薩般若心數心王過刹塵。各具五智無際智。圓鏡力故實覺智。此二頌歎即身成佛四字。即是四字含無邊義。一切諸佛不出此一句。初一句明體。次句明相。次句明用。第四句顯無礙。後一頌中有四。初擧法佛成佛。次表無數。三顯輪圓。後出成佛之所由也　問。六大何乎 答。六大者地大。水大。火大。風大。空大。識大。是六大云 問何以知是六大云耶 答。大日經云。我覺本不生。出過語言道。諸過得解脫。遠離於因緣。知空等虛空。種子眞言曰......問。此五句文義配六大如何。約種子字亦爾　 答。阿字諸法本不生義者。即是地大也。縛字離言説者。水大也。羅字清淨無垢塵者。火大也。訶字因業不可得者。風大也。欠字知空等虛空者。即空大也。我覺者。識大也 問。以五字五句文相配五大顯然。我覺者是識大云六大言其意何　答。我覺者識大。因位名識。果位謂智。智即覺 問。智即是覺 云意何乎 答。梵音沒馱冐地一字之轉。沒馱名覺。冐地曰智。故覺即智 問。諸經中三藐三冐地與沒馱冐地 云同異何 答。皆是同義三藐三冐地者。古翻遍知。新譯等覺。覺知義相涉故。此經號識爲覺也 問。金剛頂經云諸法本不生。自性離言説。清淨無垢染。因業等虛空。與我覺本不生等云。若同若異 答。彼此同也　 問。因位名識。果位名智。所以我覺者識大也云。因位不具智。果位無識 答。因位有智。果位有識耶 問。若爾者何因位名識。果位名智 解曰。因位識用強。智用劣。果位智用勝。識用劣。故論云。如來無垢識大圓鏡智相應云 問。轉何識成何智 答。轉第八識成大圓鏡智。轉第七識成平等性智。轉第六識成妙觀察智。轉前五識成成所作智 問。轉八識成四智云。何轉八識成八智 答。轉五識時可成五成所作智。故八智云耳。但五智用等故一成所作智云 問。識智義何 答。識者了別義。智者決斷義。簡擇義也 問。阿味羅吽佉者是何 答。此約五佛三摩地言作如是説。故金剛頂經諸法本不生。自性離言説（云云）問。且阿字者何義乎答。且阿字有三義。所謂本不生義。空義。有義是也 何不生義等耶 答。疏曰。如梵本阿字有本初聲。是因緣之義也。故名爲有義。何是無生義。若法依因緣成。則無有自性。是故爲空義。又不生者是一實境界即是中道云。中道者自性法身也 問。依何證文明此三義耶　答。龍樹菩薩云。因緣生法亦空。亦假。亦中云。以知具三義也 問。阿字不生義。是詮自性法身者何。大論明薩婆若有三種名。一者一切智與二乘共。二者道種智與菩薩共。三者一切種智是佛不共法。即是阿字義云。以此文見時阿字是可有爲智。何理法身云 答。阿字本不生義具一切法故 此三種智。一字具幾所義乎 答。具三義。一者塵義。二者無塵義。三者波羅蜜義 問。云何塵義等云 答。塵者五塵也。一切法入阿字門乃成不生故。是無塵義。以究竟而到彼岸故。波羅蜜義云。又羅是淨六根義。由淨六根故無塵也。吽字者因義 問。因義者何因緣 答。一切如來菩提心爲因義 問。是一字具幾所字義 答。具四種字義。謂賀字。阿字。汚字。麼字是也。又吽有三義。即如來三解脫也。修行除訶（有空）字者一切因不可得故。而三解脫而住大空位義也。即通字義也。字相者因義也。欠字者等虛空不可得義也。大空者遍一切處義也 問。五字者五大種子（云云）若有明證乎 答。大日經第五云。我即同心位。一切處自在普遍於種種有情及非情。阿字第一命。縛字名爲水。羅字名爲火。吽字名忿怒。佉字同虛空（云云）此經文初句。我即同心位者。明心即識智。次三句表六大自在用·無礙德。後五句即是五大也 問。金剛頂經説。諸法本不生等句相配五字如何 答。諸法本不生者阿字。自性離言説者縛字。清淨無垢染者羅字。因業者訶字。等虛空者佉字也 問。其諸法本不生者何 答。諸法者心王。心數其數無量。故云諸。心識名異義通也。故天親等以三界唯心成立唯識義也 問。諸教説五大而不説六大 答。大般若及瓔珞經等亦説六大義　如是六大能造一切佛。及一切衆生器界等四種法身三種世間 問。其三種世間四種法身者何乎 答。一切佛者智正覺世間。一切衆生者衆生世間。器世界者器世間也。四種法身者自性法身。受用法身。變化法身。等流法身是也  問。云何自性法身云。餘亦爾一者自性法身者。謂本來成佛常恒不變故。法者軌持軌則故名曰法。身者積聚之義。謂三密中積聚無量三昧門故。二者受用恒沙性功德故。亦名應法身。三密相應故。三者化法身。三密化用現無有休息。乃至自身莊嚴印契説法等相。而有無盡化用故四者等流法身。謂約各別三昧門而自他等流。仍所謂等者平等。流者流類也　 問。以四種法身相配四種曼荼羅如何 答。大日遍照應爲自性法身。四佛受用身。十六大菩薩應化法身。金剛天等等流法身也 問。何以知六大生四種法身三種世間等耶 答。大日尊説如來發生偈曰。能生隨類形諸法與法相。諸佛與聲聞。救世因緣覺勤勇菩薩衆。及仁尊亦然。衆生器世界次第而成立。生住等諸法常恒如是生（云云）問。此偈顯現何義 答。明六大能生四種法身·曼荼羅及三種世間 問。云何知然乎 答。謂諸法者心法。法相者色法。亦釋諸法擧通名。法相顯差別。故下句云諸佛·聲聞·緣覺·菩薩·衆生·器世界次第而成立。復次諸法者法曼荼羅。法相者三昧耶曼荼羅。諸佛菩薩等大曼荼羅。亦佛菩薩二乘者。表智正覺世間。衆生者衆生世間。器世界即是器世間也 問。六大爲能生。而生一切佛菩薩二乘云。引如來發生偈證文。今勘大日經疏曰。能生隨類形。諸法與法相等者。謂入阿字門故。即是平等法身。由此無相法身故。即能隨緣感應普現色身。隨彼種種類形。以所憙見之身。而爲開示 如來智慧云（乃至）由此無生無相之身故。一切諸佛皆從是生。一切聲聞·緣覺·菩薩種種行位。一生補處之位。皆由此阿字之理而生。一切有情世間器世間種種差別次第增長。亦由此阿字義而生。由此文顯然生一切諸法阿字。云何爲六大生一切法證文也 答。阿字與六大不所生法故爾云無失。阿字此唯地大。生一切法云亦無失 問。其能生云。約生若有種 答。有三種。即上中下品生是也 問。云何上品生云。餘亦爾 答。上品生者。生如來眞法身常住之果體。中品生者。生一切諸佛菩薩二乘。下品生者。即生有情及器世間。皆亦由此法門而得成立等云 問。以五字置一體方何耶 答。阿字置膝。縛字心。羅字臆。𤙖字額。佉字頂十字置 問。何以知 答。大日經曰。眞言者圓壇先置於自體。自足而至臍成大金剛輪。從此而至心當思惟水輪。水輪上火輪。火輪上風輪。最上虛空輪 問。眞言者等云何 答。眞言者。心大也。長行中所謂聖尊位者。如來内證德也。種子者。法界生種子。法界生者。即幖幟者三昧耶是如來自性身也。幖幟者。能生如來平等智法身。是故名爲三昧耶身。羯磨身者三身各各具足 問。次文攝持四界安住心王。等同虛空。成就廣大見非見果。生一切聲聞辟支佛諸菩薩位。此文顯何義耶 答。表六大能生一切法也問。何以知爾 答。心王者識大。攝持四界者。四大也。等虛空者空大。此六大能生見非見果云。亦生三乘果 問。其見非見果者何 答。欲界·色界·無色界。即是所生法也。皆以六大爲能生。此所生法上達法身。下及六道。雖麁細有隔大小有差。然不出六大。故佛説六大爲法界體性 難曰。
　　若爾者何顯教宗以四大等爲非情物 解曰。其等教中六大色不知三種世間故。亦先表知者且若祕隱歟也。今密教則説此爲如來三昧耶身。四大等不離心大。色心雖異其性即同也。色即心。心即色。無障無礙。智即境。境即智。理即智。智即理。無礙自在。雖有能所二生都絶能所。法爾道理有何造作。能所等名皆是密號。執常途淺略義不可作種種戲論。如是六大法界體性所成之身。無障無礙互相涉入相應。常住不變同住實際。故六大無礙常瑜伽云 問。其無礙等者何義 答。無礙者涉入自在義。常者不動不壞義。瑜伽者翻云相應。即涉入。涉入即義也次四種曼荼各不離者何云 答。大日經第六卷云。一切如來有三種身。所謂字印形像是也問。何物字云。餘亦爾乎 答。字者法曼荼羅。印者謂種種幖幟。即三昧耶曼荼羅。形者相好具足身。即大曼荼羅。此三種身各具威儀事業。是名羯磨曼荼羅 問。約其字印形若有幾所種耶 答。字有二種。約印亦有二種 問。其字二種者何等耶　 答。字二種者。經云聲與菩提心是也 問。其聲字及菩提心者。何物耶 答。此云有多解 問。其有多解者何耶 答。疏曰。行者最初修行字略有四種觀字。一但觀菩提心。此菩提心即是字也。謂阿迦遮吒等也。二者觀字輪。心心所持眞言爲輪形入身也。三者觀種子字。四者不觀字但念聲。如鈴鐸聲次第不絶。調出入息也。聲者即字也 問。印二種者何 答。經云。印二種所謂有形無形 問。其有無形者何耶 答。疏曰。印形者青·黄·赤·白乃至方·圓·三角等形。所住處之類。印者所執證。印即刀·輪·羂索·金剛杵等類 問。何故是有形無形云 答初心先觀畫尊。觸此觀名爲有形。後漸淳純。以加持力故。自然本尊現與心相應。不別外緣故云無形 問。形像者何乎　答。經曰。本尊之身亦有二種。所謂清淨·非清淨云　問。其清淨者何。餘亦爾 答。疏曰。由此有相引入於清淨處。以有相名爲非淨。由此三摩呬多所等引故。住清淨處寂然無相名爲清淨 問。約此淨非淨因果分別如何　 答。非淨因。清淨者果也。由無常之因而至常果也（云云）問。又二種尊形成就二種事。有相成就有相悉地。無相故生無相悉地（云云）問。若依金剛頂經説。四種曼荼羅者何 答。一者大曼荼羅。謂一一佛菩薩相好身也。亦名大智印。二者三昧耶曼荼羅。諸爲執持刀劍·輪寶·金剛蓮華等類。亦名三摩耶智印。三者法曼荼羅。本尊種子眞言。又法身三摩地。及一切契經文義等皆是。亦名法智印。四者羯磨曼荼羅。即諸佛菩薩等種種威儀事業也。亦名羯磨智印。如是四種曼荼羅。四智印其數無量。一一量同虛空。彼不離此。此不離彼。猶如空光無礙不逆。故云四種漫荼各不離。不離即是即義 問。曼荼羅者何義 答。漫荼羅者輪圓義。亦發生義  問。云何輪圓義云 答。以衆德輪圓周備。仍名曼荼羅  問。如何輪圓周備 答。大日如來四佛。四菩薩。醍醐果德。十世界塵數金剛。密慧差別智印。大悲萬行三乘。六道無量應身。具如是等無量無邊衆德故。輪圓周備義。具解如四種曼荼記 三密加持速疾顯者 問。三密者何 答。一者身密。二者語密。三者心密也 問。何故是三業密云耶 答。法佛三密甚深微細。等覺十地不能見聞。故曰密 問。加持者何云耶 答。一一尊等具刹塵三密。互相加入。彼此攝持。衆生三密亦復如是。故名三密加持 問。佛三密與衆生三密互相涉入如何 答。吾遍法界身諸佛亦遍法界身。以我身入諸佛身者。吾歸命諸佛。以諸佛身入吾身者。諸佛攝護於吾。以吾口業入諸佛口業者。吾以口業如實讃歎諸佛功德。以諸佛口業入我口業者。諸佛説法教授加持於我。以我意業實相理入諸佛意業實相理者。
　　吾知諸佛心及吾自心以諸佛意業實相理入吾意業實相理者。諸佛以觀照門開示於我。是三密入我我入　 次文若有眞言行人觀察此義。手作印契。口誦眞言。心住三摩地。三密相應加持故。早得大悉地者。眞言行者三密加持故現身成菩提云 問。何以知三密加持故現身成佛耶 答。金剛頂經云。誦大日尊三字眞言。適以印印心成大圓鏡智。印額成平等性智。印口成妙觀察智。印頂成成所作智。加持自身成法界體性智毘盧遮那法身（四佛成同也）具如前解之 問。其三字密言者何耶　答。三字眞言云。密言者亦名也 問。何故眞言密言云　答。眞言者所修道非外道二乘境界。故密言云 問。其密言體何 答。如陀羅尼纂記。勘知耳 次文入法身眞如觀一緣一相平等猶如虛空者 問。若此正體智觀之。若後得智觀之歟 答。正體智觀之。若能專注無間修習。現生則入初地。頓集一大阿僧祇劫福智資糧。由衆多如來所加持故。乃至十地等覺妙覺具薩般若。自他平等與一切如來法身共同者。是菩薩後得智觀也。此即身成佛證文也 問。約十地有幾所十地 答。檢諸聖教。有五種十地 問。其五種者何乎 答。乾慧地等十地。聲聞十地。緣覺十地。菩薩十地。如來十地是也 問。其乾慧地等十地者何。餘亦爾也 答。乾慧等十地者。一者乾慧地。二者性地。三者八人地。四者見地。五者薄地。六者離欲地。七者已辨地。八辟支佛地。九菩薩地。十如來地 問。乾慧地者何。餘亦爾 答。乾慧地者謂燸前位。性地者謂燸等位。八人地者見道十五心。見地者第十六心。薄地者斯陀含離。欲地者阿那含。已辨地者無學果。菩薩十地者。一此地菩薩。始入於聖。證二空理。能利自他生大喜樂。是故名極喜地。二此地。具清淨戒棄破戒。非戒染汚行人。故名離垢地。三此地。由自勝定及殊妙教·四種總持。以此爲因能起三慧。三慧而照法顯現。名之爲光。定等能起慧光。所以此地名發光地。四此地。妙慧殊勝。能斷煩惱如火焚薪目焰慧地。五者極難勝地。六者現前地。七遠行地。八不動地。九善慧地。十者法雲地也。釋名如九會章華嚴瑜伽唯識論 問。乾慧等十地有何差別乎 答曰。乾慧等十地三乘共行。今此十地唯菩薩行。是故差別。聲聞十地者。一住三歸行地。二隨信行地。三隨法行地。四善凡夫地。五學戒也。六第八人地。七須陀洹地。八斯陀含地。九阿那含地。十阿羅漢地。獨覺十地者。一衆善資地。二自覺深緣起地。三聖諦地。四勝深利智地。五八聖支道地。六知法界虛空界衆生地。七證滅地。八通性地。九入微妙地。十習氣薄地。如來十地者。大乘同性經云。
　　一甚深難知廣明智德地（除細習氣得自在故）二清淨身分威嚴不思議明德地（轉正法輪顯甚深義）三善明月幢寶相海藏地（説聲聞戒顯二乘故）四精妙金光功德神通智德地（説八萬法伏四魔故）五火輪威藏明德地（摧異邪法伏惡行故）六虛空内清淨無垢炎光開相地（示六神通現六大通）七廣勝法界藏明界地（爲諸菩薩顯菩提故）八最勝普覺智海藏能淨無垢遍無礙智通地（爲諸菩薩授記別故）九無邊億莊嚴迴向能照明地（爲諸菩薩現方便故）十毘盧遮那智海藏地（爲諸菩薩説諸法故）今即身章中云。十地者菩薩歡喜地等十地也 問。約此十地有眞見道·相見道何爾云耶 答。眞見道。體離虛妄。親能證理。能斷障故名眞。又眞者理。見者是智。證眞之智名眞見道 問。云何相見道云耶　答。相見道者。類似之義。眞見道之後而起於此行解。安摸倣像眞見所有功能。不能證理及斷障。類似於眞故名相見。修習位者。此位菩薩而更進修無分別智斷所餘障。故名修習位。即極喜等十位名修習位 問。前眞相二道以何爲體 答。剋性出體。根本後得無漏二智爲其體性。後修習位。皆以有爲無爲諸功德法。以爲自體　問。何等覺位云 答。等者相似義。此位所作皆似佛果。故名等覺。覺者佛果勝智也 問。此位以何爲體　答。等覺位以菩薩勝智爲體 問。妙覺位者何 答。妙者最勝之義。二乘所得菩提涅槃非最勝妙。唯佛獨能所作皆辨功德最勝。故名妙覺 問。此妙覺以何爲體乎 答。以佛果四智爲體也 問。四智者何乎 答。大圓鏡智等　問。若爾者此二位唯以智爲體 答。且論智。理實涅槃亦此二位之體也 問。具薩波若者何 答。薩波若者梵語也。漢語一切智　 問。仁王經薩云若同異如何 答。少異。即疏曰。薩云若覺此有兩説。一云。薩波若云一切智。薩云若覺者一切種智云 問。其一切智等者何 答。一切智者正體智。一切種智後得智也 問。何以知耶　答。良賁師疏曰。一切智者。即證如智。一切種智者後得智云　 問。何故正後二智一切云 答。正體智證一切法如故。後得智證依他萬法故一切云 問。此薩云若覺二諦相攝何答。立二諦攝一切。盡相攝 問。若爾者何經云超度世諦第一義諦之外。爲第十一地薩云若覺。非有非無湛然清淨常住不變云 答。度三賢故超度世諦。度十地故超度第一義諦云。非謂超眞諦俗諦也 次自他平等與一切如來法身共同者意如何 答。我身即印。語即眞言。心即本尊。是三密平等平等遍法界。是名自三平等。吾三平等與本尊三平等同一緣相。是名他三平等也。非只本尊與吾三平等同一緣相。已成未成一切諸佛三平等亦同一緣相。
　　是名共三平等也 次頓集一大阿僧祇福智資糧者。資益己身之糧名爲資糧。
　　欲趣菩提 次若依毘盧遮那佛自受用身所説内證自覺聖智法。及大普賢金剛薩埵他受用身智者。此則理智法身之境也。依瓔珞經。毘盧遮那者是理法身。盧遮那者則智法身也。釋迦名化身云 問。其理智法身所説何者 答。金剛頂分別聖位。眞言陀羅尼宗者。一切如來祕奧之教。自覺聖智修證法門。亦是入一切如來海會壇。受菩薩職位。超過三界。受佛教勅三摩地門云 問。是理智法身爲何人説法 答。自受用佛從心流出無量菩薩皆同一性。謂金剛性。如是諸佛菩薩自受法樂故。各説自證三密門 問。何處説此法 答。瑜祇經云。金剛界遍照如來以五智所成四種法身。於本有金剛界金剛心殿中。與自性所成眷屬微細法身説法（云云）是心殿者。法界殿也。顯教所談廢詮談旨。言語道斷。心行處滅境此同也。又楞伽經云大慧法佛説法者離攀緣。離能觀所觀故。離所作相量相故。非諸聲聞緣覺外道境界故同也 問。其自覺聖智教者當何經 答。金剛頂十萬偈。毘盧遮那十萬偈經是也 問。普賢金剛薩埵他受用身智者何乎 答。普者平等遍滿一切處義。賢者最妙善義也 問。約普賢若有種 答。有二種。一者依位普賢。二者就實普賢 問。此二中今云普賢何乎 答。非此二普賢。此大毘盧遮那之大智圓滿大普賢是也。金剛者喩名。是智者也。即受用身智也　 次以普賢三摩地引入金剛薩埵。須臾頃當證無量三昧無量陀羅尼者 問。入其三昧何 答。入阿字門一念法界是毘盧遮那三昧。於法蓮華印。一心不亂是觀自在三昧。於金剛慧印。一心不亂是祕密主三昧。乃至梵釋諸尊各於一法界門而得自在。若於彼解脫身一緣不亂名彼淨天眼三昧。若於大悲藏雲海中一心不亂名普眼三昧。亦名普現色身三昧。
　　入如是等三昧證無量三昧云 次能變易弟子俱生我執種子集得身中一大阿僧祇劫所集福德智慧。生在佛家等者 問。變易其俱生我執種子者如何 答。
　　斷由俱生煩惱任運心起執實我之種子云 問。云何俱生煩惱乎 答。不因邪教及邪分別邪師等力自任運起。此等之類名俱生 問。此煩惱何位而位位而斷 答。煩惱障俱生之現行修道漸伏盡。八地已上不現行。人空無漏相續故。種子第十地之金剛無間道頓斷。種子不有地障故。習氣地地捨。地障故。若所知障俱生現種習地地漸伏。漸斷。漸捨。地地障故（巳上法相義也）問。眞言門意而云何斷煩惱乎 答。眞言行者作三平等觀。心月輪上觀羅字時。燒滅諸煩惱障。顯本不生理。何更假地地斷惑也 問。説三密加持速疾顯所由有幾證文乎　答。一者一一尊等所具刹塵三密。互相加入。彼此攝持。二者以三字密言。加持五處成五智五佛身。
　　眞言宗即身成佛義章一卷