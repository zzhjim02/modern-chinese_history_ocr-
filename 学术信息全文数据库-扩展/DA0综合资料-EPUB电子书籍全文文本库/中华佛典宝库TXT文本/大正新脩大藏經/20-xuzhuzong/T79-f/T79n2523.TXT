　　《大正藏》第79卷No.2523
No. 2523
眞言宗義.


　　眞言行者。超越極細妄執。入淨菩提心門之時。觀察自心義理行相法門。大日經住心品。始從所謂空性。終至祕密主如是初心佛說成佛因文之上。疏家作十故釋之中。第九故句者。是極無自性心。第十故句者。則眞言門因根究竟三句之中第一菩提心爲因句也。而大師三昧耶戒之中。經說如是初心佛說成佛因文是則極無自性心華嚴令解釋。古今人人相違疏家釋。所疑惑也。爾者如何可會釋之乎。
　　又眞言淨菩提心開發以後十地功德行相。所所多分引用法華初住已上功德法門。未見極無自性心以前法華初住以上功德法門引用（云云）疏家解釋說文抄云。疏第二云。眞言行者初入淨菩提心。雖未於無數阿僧祇劫具修普賢衆行。滿足大悲方便。然此等如來功德皆已成就。何以故。卽是毘盧遮那具體法身故。是以經云無量無數劫乃至智慧方便皆悉成就。又云。行者得此心時。卽知釋迦牟尼淨土不毀。見佛壽量長遠本地之身與上行等從地涌出諸菩薩同會一處。疏第二云。此經宗從淨菩提心以上十住地。皆是信解中行。唯如來名究竟一切智地（乃至）末文云。不復隨他緣轉。故名信解地。亦名到於修行地也。疏第七云。若到修行地授不思議果。此修行地卽是淨菩提心初法明門。例如聲聞見諦以後復入修道位也。又云。此經是法王祕寶。不妄示卑賤之人。如釋迦出世四十餘年。因舍利弗等慇懃三請。方爲略說妙法蓮華義。今此本地之身。又是妙法蓮華最深祕處。故壽量品云。常在靈鷲山。及餘諸住處乃至我淨土不毀。而衆見燒盡。卽此宗瑜伽之意。又因補處菩薩慇懃三請。方爲說之。苟無頓悟之機。則不入其手故。不普爲於一切衆生。亦是領前偈中到修行地方授不思議果。
　　已上所引疏文之中。淨菩提心已上十地修道位中功德行相。引用法華初住已上開示悟入佛之知見菩薩功德對比之矣。
　　如實知自心極無自性心二種住心次第。疏家釋云。疏第二釋眞言行者爲入淨菩提心門所觀十句義理法門之中。始從所謂空性。至第八離眼耳鼻舌身意。依十住心意者。是一道無爲心也。後二句是極無自性心也。依此十句法門觀力所證是眞言淨菩提心。初法明道信解地也。疏第二釋磨淨菩提心如意寶珠譬喩。而合法譬說處云。次以三種三心拔業煩惱根無明種子。如利鐵開鑿去其麁鑛。次觀無緣乘法無我性。如漸至軟處以藥物消化而不傷之。次生極無自性心。如灰水瑩拭使極光淨。爾時生於佛家名置在高幢雨種種寶。此釋文中。無緣乘心與極無自性心中間。更無一道無爲心釋。但生於佛家雨種種寶位人。是淨菩提心生得法明道。信解行地地上人也。疏第三以三劫十地對辨眞言行者六無畏悉地之中云。經云。若害法住無緣。當得法無我無畏者。卽是無緣乘心觀察法無我性。於心外有無影像。智都無所得。心王自在覺本不生。得離法之扼縛。於法無我得蘇息處。若眞言行者於瑜伽道中心得自在用時位與此齊也。經云。若復一切蘊界處。能執所執。我壽命等。及法無緣。空自性無性。此空智生。當得一切法自性平等無畏者。謂觀自心畢竟空性時。我之與蘊法及無緣皆同一性。所謂自性無性。此空智生。卽是時極無自性心生也。於業煩惱等。都無所縛亦無所脫故。云得一切法自性平等。爾時於有爲無爲界二種扼縛得蘇息處。卽是眞言行者虛空無垢菩提心也。已上所引三劫六無畏對比。第五覺心不生心。第六極無自性心一切法平等無畏心中間。更無如實知自心釋文。但依第六一切法自性平等無畏極無自性心所證得眞言行者虛空無垢菩提心。是可如實知自心（云云）。
　　又云。第三無畏。於唯蘊無我心中。修曼荼羅行。第四無畏。於法緣心中修曼荼羅行。第五無畏。於無緣心中。修曼荼羅行。第六無畏。於平等心中修曼荼羅行。離垢地以去。各於自地觀心中修曼荼羅行。已上所引修曼荼羅行中。第五無緣心。與第六平等心中間。亦無如實知自心釋。下文所明阿闍梨次第中覺心不生心阿闍梨與極無自性心阿闍梨中間。亦更不明如實知自心阿闍梨分位。但如實知自心阿闍梨可有十重深行阿闍梨之中歟（云云）。
　　疏第七云。如此經初品中義。若了知唯蘊無我。乃至證寂然界時。當約我人衆生壽者本不生故明種種法門。以五喩觀察性空時。當約諸蘊本不生故明種種法門。觀察蘊阿頼耶。乃至覺心前後際不可得時。當約心之影像本不生故明種種法門。極無自性心生時。當約淨菩提心本不生故明種種法門。乃至如來地。當約大悲胎藏曼荼羅究竟不生義故明種種法門。釋此不生之中覺心不生。與極無自性中間。無明第八如實知自心無明不動不生。而十住心論第十卷。釋一道無爲乘約無明不動明不生。指無證據。古今學者所疑難也。是願當興隆時。普決此等疑難。欲弘御作深義焉。

眞言宗義（終）
