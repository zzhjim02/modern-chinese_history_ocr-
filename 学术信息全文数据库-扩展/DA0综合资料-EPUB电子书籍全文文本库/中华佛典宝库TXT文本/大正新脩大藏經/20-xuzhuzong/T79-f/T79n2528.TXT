　　《大正藏》第79卷No.2528
No. 2528
諸宗教理同異釋序


　　竊以。心海湛然兮。雖湛本淨之水。妄風飄颻兮。忽飄動之波。徒轉生滅之海。未歸眞如之都。若非大聖之指南者。何悟無始之迷方（矣）因茲鑒機根於萬品。彰教理於千殊。自鹿苑轉四諦濯我有之塵。至鷲嶺吐一實授開示之蓮。或去依他之假相。求圓成之實性。或不壞諸法之假名。而表法性之眞理。一心三觀之智。達毘盧之身土於一念凡心。十玄六相之理。證遮那之相海於十信幽玄。如夫雙圓海之中嫌十如十玄之水。重如殿之間翫法然法爾之月。羊鹿車隔境。二諦八不無談者歟。權實同雖表德之談。顯密盍察遮情之旨乎。我師戒珠融朗兮。惠燈照物矣。廣搜二宗之理窟。良判五家之教門。于是（予）雖怖賢覽。憖綴一章云爾。

諸宗教理同異釋

東山醍醐寺沙門頼瑜

　　眞言問答云。問。修眞言教所證理。與修行顯教所得理者。爲有勝劣耶。答。於究竟眞實理。雖無優劣。但教門力致遲速耳。又約一往分齊。非無淺深異（云云）蓋聞聖教萬差不出顯密。教理千殊亦攝同異。且初就教辨同異者。大分別有五宗差別。所謂大乘四宗各立教相。諍論擧旗鼓。自他成鉾楯。然今眞言宗察四家判淺深。顯此自宗爲究竟也。問。諸宗各各立教之方如何。答。法相宗依深密。瑜伽等。立三時教。故唯識疏云。佛初成道仙人鹿苑轉四諦輪。說阿笈摩。除我有執。令少根等漸登聖位。次於鷲嶺。說諸法空。所謂摩訶般若等令中根品捨小趣大。於第三時。演了義教。解深密等說。一切法唯有識等。心外無法。初破有執非無內識。遣執皆空。離有無邊正處中道（取意）三論宗依法華。智度。立二藏教。三法輪也。二藏教者。嘉祥法華玄論云。今依大乘經論。詳其得失。釋論云。佛法有二種。一者大乘藏。二小乘三藏（乃至）故知。但應有二。不應立三也（文）三法輪者。如法華遊意云。欲說三種法輪。故說此經。一根本法輪。二枝末法輪。三攝末歸本法輪。謂佛初成道華嚴之會。純爲菩薩開一因一果法門。謂根本之教也。但薄福鈍根之流。不堪聞一因一果故。於一佛乘分別說三。謂枝末之教也。四十餘年說三乘之教。陶練其心。至今法華。初得會彼三乘歸於一道。卽攝末歸本教也（云云）天台宗依法華。涅槃等。立五時八教也。五時者。玄義第十云。初成佛寂滅道場說圓頓教。譬如從牛先出乳。次頓後作老比丘。說三藏教。如從乳出酪。三藏後說方等。如從酪出生蘇。方等後次說般若。譬生蘇出熟蘇。般若後次說法華。從熟蘇轉出醍醐。爲第五時教也（略抄）八教者。智證釋云。言八教者。一頓教。二漸教。三不定教。四祕密教。五小乘三藏教。六大乘通教。七大乘別教。八大乘圓教也（文）又云。五時約竪明說教之次第。藏等四教。約橫判機理之淺深。頓等四教。竝該橫竪也。又五時就部得名。藏等四教。就教得名。頓等四教。並通部教也（云云）次華嚴宗依華嚴楞伽經等。立五教十宗也。故香象五教章分教開宗門云。初就法分教。教類有五。後以理開宗。宗乃有十。初門者。聖教萬差。要唯有五。一小乘教。二大乘。三終教。四頓教。五圓教。二以理標宗。宗乃有十。一我法俱有宗。此有二。一人天乘。二小乘中犢子部等。二法有我無宗。謂薩波多等。三法去來宗。謂大衆部等。四現通假實宗。謂說假部等。五俗妄眞實宗。謂出世部等。六諸法但名宗謂一說部。七一切皆空宗。謂大乘始教。如般若等。八眞德不空宗。謂終教。諸經說一切法唯是眞如。如來藏實德故。九相想俱絕宗。如頓教中絕言之教。顯絕言之理等。十圓明具德宗。謂如別教一乘。主伴具足。無盡自在。所顯法門是也（略抄）探玄記第一云。以義分教類有五。初小乘可知。二始教者。以深密經第二第三時教。總爲一教。此旣未盡大乘法理。是故立爲大乘始終。三終教者。盡大乘至極之說。立爲終教。然上二教俱名漸教。四頓教者。但一念不生卽名爲佛故。立爲頓。五圓者。依普賢法界帝網重重主伴具足故。名圓教（略抄）次眞言宗依大日經菩提心論等。立二教十住心也。二教者。大師二教論云。佛有三身。教則二種。應化開說。名曰顯教。法佛談話。謂之密藏（文）十住心者。寶鑰云。如來明說此。十種入金場。第一異生羝羊心。第二愚童持齋心。第三嬰童無畏心。第四唯蘊無我心。第五拔業因種心。第六他緣大乘心。第七覺心不生心。第八如實一道心。第九極無自性心。第十祕密莊嚴心（略抄）此等諸教中顯教諸乘談三大遠劫。眞言明卽身成佛。或顯中三乘遠劫。一乘頓成。謂頓中有顯密故。故云但教門力致遲速耳。已上五宗立教不同也。又雖言三乘一乘別岐顯教密教殊途。破邪顯正之義。權實是同。出迷證覺之旨。顯密豈異乎」
　　後就諸宗究竟理。亦依橫竪二門。應作同異二義。若依二教對辨意者。諸教橫離。皆密藏本分故。故大師釋云。華嚴地論明果性不可說。法華止觀述祕教不能傳。空論則第一義中無言說。有宗則顯眞諦廢詮談旨。上自應化說下至論章疏。韞自證而不說。隨他病而垂訓（云云）故知。能絕離之言教。四宗有遠近所絕離之理性。五家無差別。故云於究竟眞實理無優劣等也。又嘉祥大師釋云。諸大乘經顯道無異（云云）道宣律師釋云。大小二乘。理無分隔（云云）淄州大師釋云。如來說教。解一眞如平等。利生無差故（云云）此等章疏。又明理無淺深義。知而相讓祕而傳顯（云云）蓋此謂歟。若依住心淺深義者。五宗所證眞理。非無淺深故。云一往分齊非無淺深也。
　　初法相宗意。有爲諸法實性云無爲眞理也。所謂性相永異。事理全別。故眞理非諸法是性故。諸法非眞理是相故。依之唯識章立五重唯識中。第五重遣相證性唯識。遣依他諸法假相。證圓成眞理實性也。故釋云。事爲相用遣而不取。理爲性體。應求作證（文）又眞理雖非諸法。而遍諸法故。云然諸法上各自有理也。又雖遍諸法而非諸法故。有爲無爲全別也。故大師釋他緣心云。性相別論。唯識遮境（云云）此意矣。
　　次三論家意。色空不二故。諸法外無眞理。眞理外無諸法。故嘉祥大乘玄二智義云眞故無有。雖無而有。卽是不動眞際而建立諸法俗故無無。雖有而無。卽是不壞假名而說實相（乃至）以眞際宛然諸法故。不滯於無。諸法宛然實相。卽不累於有。不累於有故不常。不滯於無故非斷。卽中道也（文）斯則眞俗無礙。明實相也。大師叙此宗心云。色不異空。建諸法宛然空。色不異色。泯諸相而宛然有。是故色卽空。空卽色（文）大疏又釋覺心云。不滯有無。心無罣礙（文）二文意同嘉祥釋也。故知。此覺心乘意。諸法空卽眞理故。事理不二。而異性相別論之義也。問。二諦義云。二諦唯是教門。不關境理（文）大師釋云。眞俗兩諦。得教理於絕中（文）何今眞俗云理乎。答。二諦義明四重二諦畢。次文云。問。前三皆是世諦。不三爲眞諦。答。如此若爾理與教何異。答。自有二諦爲教。不二爲理。皆是轉側適緣。無所妨也（云云）實範上人解云。上云此三教門不三爲理故。有初問答也。次問意。上旣云二諦唯是教門不關境理。然今不三理爲第四重眞諦。眞理入二諦。教理無差別問也。答意自有二諦爲教。不二爲理。斯指上二諦唯教不關境理也。而言不二爲理者。顯不三諦也。故云不三。又云不二也。自有二諦爲教。其中究極眞理爲理。卽上第四重也。故知。理入二諦。又在諦外。二義俱是逗適機緣。無所妨礙云也。轉者竪也。俗眞理三有次故。側者橫也。眞諦卽理無次故。此皆稱機耳（云云）珍海已講云。眞俗相望。以俗爲教。以眞爲理。如教示凡夫執有聖人解空。所化衆生聞之捨有入空。所入空法。卽是理也。次說二爲俗。不二爲眞。聞之入不二理。還以空爲教。如是展轉以理轉名教。最後言亡盧絕眞諦中。對緣施設之義邊爲教。所入正法起然之境爲理也（云云）准知。今二智義釋。又雖云有爲俗。無爲眞。其終不有不無云中道故。故知。今又轉側適緣。眞爲理。中爲理歟。又義。法相家以依圓爲有故。圓成眞理又有也。三論宗以諸法空爲理。故大師此兩宗云空論有宗也。又法相空爲門故入於眞性者。依遍計空而入圓成眞理故。理卽非空也。三論諸法空卽眞理故。故知。二宗眞理。是有空爲深淺耳。或又法相諸法實性云理。三論諸法實相卽理。故智論云。離有爲則無無爲。有爲法實相。卽是無爲。無爲相者。卽非有爲。但爲衆生顛倒故。而分別說。有爲相者。生住異滅。無爲相者。不生不滅。不住不異（云云）。此釋以法相性相別論。而似屬顛倒歟。但無爲相者。有爲性云無爲相。無爲相卽有爲性故。
　　次天台宗意。明三諦不思議之妙理也。故止觀云。此三諦理。不可思議。無決定性（文）。謂表圓融三諦故。云不思議。遮隔歷三諦故。云無決定性也。當知。卽一而三。不可作一思議。又卽三而一。不可作三思議。又能三能一。非三非一不可作定空假中三法思議。故天台釋云。約如明空一空一切空。點如明相一假一切假。就是論中一中一切中。非一二三而一二三。不縱不橫名實相（文）故知。此不思議三諦云妙理。又云實相也。彼相宗且依常無常門。遍計依他爲俗諦。廢詮一實理云眞諦。三論家若依三諦門。二諦爲教。中道爲理。今宗不然。三諦皆不思議妙理故。事事諸法。本眞如妙理。故止觀云。圓頓者。初緣實相。造境卽中。無不眞實。一色一香無非中道（文）又金錍論云。一家所立不思議。於一念中。具三千（文）安然云。百界千如。名爲諸法實相。卽三世諸佛所證境界。一色一香無非中道（文）此又一念三千世界互具之理。云不思議也。三千者。十界互具成百界。百界各具十如。成千如。千如各具三世間成三千世間也。此三千卽不思議三諦。故弘決五云。卽此假法卽空中二諦。二無二也。心性不動。假立中名。亡泯三千。假立空稱。雖亡而存假立假號（云云）此宗證知三千三諦。具一心不思議之理云佛也。弘決云。當知身土一念三千故。成道時稱此本理。一心一念遍於法界（文）大師釋云。一念心中。卽具三諦。以此爲妙（文）又授決集上云。一心具十法界。十法界是一心。心爲芥子。十界如山。隨緣不變故不增減。不變隨緣故現大小。我輩若會如此妙理。自從名字能解脫。以山納芥。況後後位無可難乎（云云）又依此釋。一念三千約隨緣不變也。故金錍論云。萬法是眞如。由不變故。眞如是萬法。由隨緣故（文）釋籤云。俗卽百千如。眞卽同居一念（文）故知。不變故一念。萬法是眞如故。卽眞諦也。隨緣故三千。眞如是萬法故。卽俗諦也。問。若然與前覺心乘眞俗二諦義何異乎。答。覺心乘雖明眞俗之旨。未必隨緣眞如義歟。本宗釋義中。無眞如隨緣之言。故彼相宗雖明眞俗不異。全非隨緣眞如。故唯識論云。此識若無便無俗諦。無俗諦。故眞諦亦無。眞俗相依而建立故（文）此識者。識性卽眞理也。彼以相依義云不異。故眞俗不離云不二也。此諸法性空卽眞理故。非相依義也。然眞如不作諸法故。非隨緣義。故智論云。有爲法實相。卽是無爲。無爲相者。卽非有爲（文）故又異眞如是萬法由隨緣之說耳。又三宗同雖明理智不二義。其意異。何者。唯識論中。雖云智與眞如平等平等。智是有爲。理是無爲故。實非平等。故慈恩釋佛智云。佛受用身。旣墮法數。生者皆滅。是一向記（文）大乘玄云。豈有實相之境。異般若觀耶。故境智不二（文）又義疏釋佛智云。報佛壽量。有始有終。旣無終義雖勝相宗。有始說還同彼故。何同天台無始無終理智。故天台釋云。境旣無量無邊。常住不滅。智亦如是。函大蓋大（文）相宗等方底覆圓蓋。寧如天台函蓋相稱（矣）今眞俗不二義。准可知耳。或又縱雖許隨緣眞如。異此宗之談。故指要云。凡言諸法卽理者。今用卽體方可言卽。全體之用方名不二。他宗明一理隨緣作差別法。差別是無明之相。淳一是眞如之相。隨緣時有差別。不隨緣時。無差別。故知。一性與無明。合方有差別。正是合義。非體不二。以除無明無差別故。故今家明三千之體隨緣起三千之用。不隨緣時。三千宛然故。差別法與體不二。以除無明有差別（文）旣云不隨緣時三千宛然。覺心乘眞際位一理平等。未見諸法別相故。兩宗眞理。寧非有淺深乎。
　　次華嚴宗意。六相圓融。十玄無礙。是因分法門。全非果分不可說理。旣圓融無礙外。更指果性不可說理。爲十佛自境界。此豈同以三諦圓融妙理爲極乎。五教章釋因陀羅網境界門云。此上諸義。體相自在。隱映互現。重重無盡。故於一微塵中。各示那由他無數億諸佛。於中而說法。於一微塵中。現無量佛國須彌金剛圍世間。不迫迮。於一微塵中。現有三惡道天人阿修羅各各受業報。此三偈卽三世間也（乃至）又云。如一微塵所示現一切微塵。亦如是（乃至）此等竝是實義。非變化成。此是如理智中。如量境界也。其餘變化等。皆不入此例。何以故。此竝是法性實悳法爾如是也。非諸分別情謂境界。但可去情思之（文）此又法性實悳一塵中容無邊身土也。觀夫十界互具六相圓融。是無礙之義雖同。所存之趣終別。彼性具爲惡故。指要云。他宗極圓。云性起不云性具。又不談性具百界。但論變造諸法（云云）此事具爲宗。故探玄立十重唯識中。以融事相入全事相卽等。判約圓約中別教故也。凡一多無礙義。兩宗無別故。天台又不遮塵具三千·。釋中多云一念三千。本經無文歟。華嚴本經。中心塵俱得。經中或云心造。或云。一塵中故。故知。華嚴事融。出乎如來之誠說。天台性具。起於祖師之釋義。寧無淺深乎。況復彼多云心。此多云塵。色心相望。塵猶事義勝（矣）但天台以華嚴性起。降一理隨緣。而慢性具。華嚴以天台隨緣。同而憍稱性。皆以末學諍論。互違本宗釋義。須俟密藏之決判。何者天台意。一心卽三千故。云隨緣。非眞如作諸法也。三千卽一心故。云不變。非諸法歸眞如也。天台釋云橫卽不可竪則不可此意（矣）又智禮修懺要旨云。諸法卽一心。一心卽諸法。非一心生諸法。非一心含諸法。非前非後。無所無能。雖作諸法。性相本空。雖卽一心。聖凡宛爾（文）指要釋如先引。斯卽專遮一理隨緣之義。更成隨緣不變之旨。何亂三乘緣起（矣）又華嚴意。事事卽入法性實德。法爾如是。故云性起。全非從性起之義。故香象釋性起云。以不起而起（文）若爾何云一理隨緣之義乎。又言論變造諸法者。我於諸法。論事事卽入爾。但與汝異。何者。汝釋云。性中三千爲體。修起三千爲用（云云）旣修起三千是但用。未見緣起諸法性起德。我於三乘一相緣起諸法。更談事事卽入無盡緣起。此豈同修起三千但用乎。故華嚴問答云。三乘緣起。緣集有。緣散無。一乘緣起不爾。緣合不有。緣散非無（文）又汝破他師理事分對一心云理。三千云事。雖云應知理具三千事用三千各有總別。性具三千終理。又云。又復應知。若事若理。皆以事中一念爲總。以衆生在事未悟理故。以依陰心顯妙理故（文）此又若事中一念。非全理之事。那攝事三千。若云但事一念攝三千不可。事事相礙法故。故古師云眞諦應知等。非卽事心談眞心義歟。又釋云。由一性立理事三千故。故兩重三千。同居一念也（文）旣云一性無性。設雖事中一念。須以理爲本。況妙樂釋明鏡。故釋云。眞卽同居一念。俗則百界千如（文）眞俗二諦。相望分明也。應知。性具約理。性起約事。故兩宗差降。性起猶勝。何況果性不可說理乎。所以彼宗以圓融三諦。云初住分得唯佛究盡。故止觀云。從初住去。三諦玄微。唯智所照。乃至唯佛與佛乃能究盡（略抄）然華嚴以事事卽入。云因人所了。未關果佛。故釋云。普賢因人所了。名因分。遮那果人所下名果分。故分齊云十佛境界。普賢境界。旣以天台果佛所證。而爲華嚴因人所了。更擧果分之理。是豈非二乘果佛之理有勝劣哉。問。大師住心論云。華嚴大意。厚始要終。明眞如法界不守自性隨緣之義（云云）。此乃以華嚴。判一理隨緣之義蔽己膗脚。發他腫足。蓋此謂歟。若爾密藏決判。疑殆猶殘。是非未決如何。答。今不守自性隨緣義者。無自性之謂也。然極無自性稱。法身自立（經云。極無自性心生文）龍猛承恢（論云。又深知一切法無自性文）若爾何爲大師自由釋義矣。良以佛華所說事事卽入。於是一心緣起攝。而未入性佛性然位。依之清涼釋諸法圓融擧十因之中。有唯心現故之因。又香象釋指一多無礙。云十玄緣起。又云無盡緣起。又云隨緣約因辨教義。指此等緣起。云眞如法界不守自性隨緣之義。未必一理隨緣之義也。或望果海性德。六大三密。無盡莊嚴緣起。若華嚴無盡緣起。若天台一心卽三千隨緣。皆從果海起因分法門故。云眞如緣起也。故釋論云八種本法。從因緣起（文）五教章云。法界緣起乃自在無窮（文）或又對三密無盡緣起。彼於一心緣起故。屬一理隨緣歟。居高降低。其理可然。在劣凌勝。其咎難免耳。若爾佛華下法華。何爲過。謂彼同乘同劫。此顯密天地。不可爲例耳。
　　次眞言宗意。明性德輪圓之妙理。顯無盡莊嚴之本具也。所謂本有六大是理。法然四曼卽事也。或六大中。五大是理。識大卽智也。或六大四曼是理。五智三密卽智也。或皆理也。皆智也。理理無邊也。智智無數也。如是六大四曼等。皆是於顯家寂滅絕離一心無相極理。自性法身。以如義所說本具輪圓之德故。永異諸宗之理耳。諸教絕離。密藏本分者。卽此意（矣）故寶鑰云。眞言密教法身說。祕密金剛最勝眞。五相五智法界體。四曼四印此心陳（文）（私云。法界體者。本有六大也。故卽身義云。故佛說六大。爲法界體性文）又雜問答云。此教意。明無盡莊嚴藏本具故。證心實際時。萬德莊儼自具（文）誠夫遮情霧晴。大虛湛寂。表德光現三辰歷然耳。顯密理。淺深蓋以如此（矣）。問。性具三千。是天台之奧義。全同性德輪圓。圓融十玄。亦華嚴之幽旨。何異六大無礙。依之指要云。圓家明性。旣非但理。乃具三千之性也（云云）又云。使三千色心相相宛然（云云）斯則一心位。三千宛爾而具。寧非無盡本具。華嚴又立事事無礙。理理無礙之義。是非理理無邊。智智無數謂。若爾何定遮表之階級。判理性之淺深乎。答。凡教淺深。是可依佛優劣。法身應化之說。無勝劣乎。理淺深亦可任教遮表。一心三密之理。無階級乎。觀夫本有六大。報化二身。祕而不談。性然四曼。理智兩佛。知而能說。謂性處性相。同攝相歸性。是故祕藏記云。顯教相常住者。攝相歸性稱常住。譬如水波風息時波卽水也。密教談性之處性相故。性相宛然而本有。譬如日月光明性相不離本有也（取意）良以。天台性具雖甚深。猶全修在性故。云三千宛然。華嚴性起雖希有。全理之事故。云事事無礙。是故指要修性不二門云。修謂修持。造作卽變造三千。性謂本有不改。卽理具三千。今示全性起修。則諸行無作。全修在性則一念圓成。是則修外無性。性外無修。互泯互融。故稱不二（文）又云。一一行業。因果自他雖假修成。全是性德三千顯現故。云全性成修也。又雖全性起修。而未嘗少虧性德。以常不改故。而未始暫闕修德。以常變造故。然若知修性各論三千。則諸義皆顯（云云）探玄記事融相攝門云。亦有二義。一相在。二相是。初中先一在一切中。謂如一教法。不礙存事。全是眞理。眞理遍餘一切事中同理。教事亦如理遍。是故一切法中。常有此一。二一切在一中。謂無分限理。旣不改性。而全是事。是故一事攝理。無不皆盡。餘事如理。在一事中。以理無際限故。不可分故。隨一事處。皆全攝也。是故一中常有一切。若具通說有四句。初一在一中。謂別說一切差別事中。一一各有彼一法故。二一在一切中。謂通說一切悉有一故。三一切在一中。謂別說一中攝一切故。一切在一切中。謂通說一切悉有一切故。二相是者。先一卽是一切。謂如一教事。旣全是眞理。眞理卽爲一切事故。是故此一卽是一切。一切卽一。翻上應知。通亦四句。准前思之。良以。全理之事。與全事之理。非一非異。由非一門故。得相在也。由非異門故。得相是也。深思可見（略抄皆引經爲證。繁故略之）私按。相在相是。十重唯識中。如次第八九融事相入。全事相卽也。相在相入約用。相卽相是就體也。當知。前修性不二。約竪論卽。此事事無礙。就橫明卽。何者。不二卽義。雖當相是。無礙法是事理故云竪。謂一心是理。三千是事。斯乃事理無礙攝也。又新師意。一心通事理。三千亙體用。雖然此又以修起三千用。卽性中三千體故。於是竪攝。謂事事邊。雖同相是。體用義異此歟。心事理亦爾。又言彼彼三千互遍亦爾者。雖同橫卽。是約總別相對。猶似竪（矣）故指要云。若論諸法互攝。隨擧一法。皆得爲總（文）然今事事無礙。於汝三千諸法。橫一多相望作四句。或但約用明相在。謂融事相入是也。或但就體明相是。謂全事相卽是也。非但有橫竪勝劣。相入相卽。第八第九唯識也。更有第十帝網無礙乎。然此等皆望眞言。攝相歸性。非性相歷然義。天台旣云修正不二。非所諍歟。況文句釋是法住法位世間相常住文云。衆生正覺。一如無二。悉不出如。皆如法爲位也（乃至）以如爲位。亦以如爲相。位相常住（文）疏記云。位據理性。決不可改。相約隨緣。緣有染淨（文）本書釋義明鏡。又華嚴出事融所因。云全理之事與全事之理非異等。是又雖云事事無礙。相在相是。如次事理非一非異爲因。卽人同非歸理。是故探玄釋相入。云以理成事事亦鎔融。釋相卽云依理之事事無別體。此又攝相歸性攝也。又理理無礙。是本宗無文。設許從事云理理。全事之理故。全非同祕宗理理無邊之義。若華嚴。若天台。理是一性。故探玄云。理旣無此彼之異（文）妙樂釋云。一性無性（文）若爾何濫性相歷然之義。水波月光之譬。可悉之。良以。六代圓明之月。放四曼之光。諸法隨緣之波。歸一心之水。明文日耀。疑氷盍解。問。性相歷然攝相歸性淺深。義勢宜然。但妙樂釋云。一念心中。已有理性三密相海。一塵報色。同在本理毘盧遮那（七不二門）又清涼釋云。十方諸佛。皆我本師。海印頓現。且總持教中。亦說三十七尊。皆是毘盧遮那一佛所現。然此三十七尊。各有種子。皆是本師智用流出。與今經中海印頓現。大意同也（演義抄）又般若經及瓔珞經等說六大。此等皆顯家章疏。本經明三密。四曼。六大。若爾何顯乘貶攝相歸性。密宗褒性相歷然。況復卽身成佛譬帝網而言六大無礙四曼不離。若事理共各各別別。無平等義。云何成無礙耶。答。六大。四曼。是密宗規模之說。五智。三密。卽顯乘絕離之法。故大師釋云。法佛三密。曼荼四身。四種言語不及。九種心識不緣（云云）況理理無邊。智智無數之說乎。大日經云。以心無量故。知身無量。知身無量故。知智無量等（云云）唐阿闍梨頌云。法然具足薩婆若。心數心王過剎塵。各具五智無際智等（云云）大師吽字義云。同一名如。多故如如。理理無數。智智無邊。恒沙非喩。剎塵猶少。雨足雖多。竝是一水。燈光非一。冥然同體。互相剎入帝珠錠光。重重難思各具五智。多而不異。不異而多。故名一如。一非一一。無數爲一。如非如常。同同相似。不說此理。卽是隨轉。地墨四身。山毫三密本圓滿。凝然不變（文）旣云不說此理卽是隨轉。定知。密乘不共之談也。所以華嚴云理無彼此異。天台云一如無二。彼他受應化隨轉之說故爾。此法身如義內證之談故。理智俱無量也。所謂恒沙智智。剎塵理理。多非多多。同同相似。一非一一。無數爲一。故理事各有差平二義。涉入無礙。顯家理平事差故。事事無礙。又全理之事故圓融。理理無礙又爾。故香象釋云。唯約理性卽唯一味不可卽入。唯約事相卽其卽相礙。不可卽入。今則事理融通具此無礙（文）今謂不爾。性相歷然。事理各各具差平二義故。全事之事。事事圓融。全理之理。理理無礙。又事理互涉入。此云六大無礙等也。或又顯教諸乘極理。是眞宗別事所生。理事猶非敵對。何況密理乎。故住心論云。諸顯教皆以眞如。爲諸法體性。佛華。法華等。亦以此眞如爲至極理。今此眞言法教。以吽字爲一切眞如等所依。眞如則所生之法。眞言則能生之法（文）又聖人釋云。顯理所生末。密事能生源（文）依此等釋。顯密理差別。非同日之論歟。但妙樂之釋者。旣云理性三密相海。指事三業。云三密。全修在性故。云理性三密。非法佛三密也。上文云。於化他門。事分三密。隨順物理。得名不同（云云）若法身關三密。可許色相說法。旣云於化他門。下云現身說法。不許法身說法。又指要釋云。而說必定應。法定無說。若相卽者。法全是應無說卽說。應全是法說卽無說（文）妙樂疏記云。法定不說。報通二義。應化定說若其相卽俱說俱不說（文）智證釋云。法定不說。報通二義。應化定說。此約別教。若相卽門（乃至）俱說俱不說法（文）安然釋云。此亦卽三身門只以他受變化說法。而爲法身自受說法。亦以法身自受不說。而爲他受變化不說（文）故知。天台一家意。師資相承。皆不許法身色說也。圓教相卽三身俱說者。法卽應故云說。非同祕宗法身說法耳。故知。理性三密者。全修在性義也。又理具三千卽此意。然以智禮性具三千相相宛然。若同密家性相歷然。則如我可許法身色說。旣不爾。故指要云。非離應之法故。經云微妙淨法身具相三十二等（云云）說法文。如前引。華嚴稱性亦爾。故香象大師釋云。此理法身與諸觀智爲所開覺故。經云法身說法。授與義故（文）然我家三身各別。法身具三密。誰混卽三身并所開覺之義。又不可言同別教隔歷三身。彼法身無色說故。報化無常故。或云。相卽三身。是迹門意。若依本門。三身何異密故大疏釋。釋大日如來云。今此本地身者。妙法蓮華最深祕處也。故壽量品云常在靈鷲山（乃至）而衆見燒盡。卽此瑜伽宗之意耳（文）。又智證顯密二宗本地三身釋云。迹門意。開權顯實之時。跨[⺮/卽]三身。超於八教。一大圓佛也。故妙樂大師釋云。若法華已前三佛離明。隔偏小故。來至此經。從劣辨勝。卽三而一（已上）本門意。拂迹顯本之時。本極三佛。毘盧遮那一無異也。發迹顯本之前。法報二身非應。開迹顯本了本迹各有三身。故妙樂大師釋云。若未開法報非迹。若顯本已。本迹各三。（已上略抄）旣疏中以本地三身。同華臺具體。智證以卽三身。判爲迹門。若爾何隱本地三身。但對迹門三身。顯祕宗勝能乎。答。疏家或約開會之意。或以深祕之義。以顯經論。而成密義也。所謂以般若經等。證一生成佛等義。豈般若又與今經全同焉。智證大師釋。又卽彼釋中約教理。判顯密優劣故。更不及苦勞歟。故彼釋云。法華本佛。是理祕密。非事祕密。眞言教事理俱密之佛也。其顯密二教差別也。（略抄。此約能詮示顯密異。）文云。本門三身者。法身如來者。如如境。報身如來者如如智。合時卽實而權。以卽實而權之智湛然能應一切故。名應身如來也。天台大師釋。能成卽報身。所成卽法身。法報合故。能三世利益衆生（已上）次祕密三身體者。胎藏漫荼羅。是三部諸尊也。其三部者。卽是四重圓極三重卽三身也。（略抄。此約所詮辨淺深也）此又本地三身中。法身是所成如如境。無色無形理。祕密佛也。寧同中台大日具三密（矣）況復於理祕密。猶有勝劣也。次清涼釋者。彼師眞言流布後。作華嚴抄故。引經軌爲證歟。引憑深意未詳。若彼本師者。盧遮那佛歟。若爾何從報身智用。流出法身乎。大本華嚴經云。圓圓海德諸佛勝。其一切佛。不能成就圓圓海劣故（文）（大師釋云。圓圓海德諸佛者。自性法身也文）龍猛釋云。盧遮那佛。雖攝三世間。而攝不攝故（文）。經論同云盧遮那不攝法身。何背彼誠說。猥作此釋義釋（矣）若指大日云本師者。其義然。顯密有勝劣。流出·頓現·似同故。若又法身流出三十七尊。云十萬諸佛皆我本師海印頓現攝者。以金剛頂經。似攝初時華嚴歟。恐似同大唐天台山佛隴禪寺和上廣修。同山國清寺座主維蠲。以大日經判方等部歟。華嚴。方等。他受應化之說。大日金剛理佛智身之談也。勝劣玄隔。相攝何然。又般若等經。雖說六大。是有爲無常法。非性佛性然體。又六大悉非能造。若依有其名字。云同者。俱舍等中明六界。小乘中可云說本有六大乎。大師云。諸顯教等。以四大等爲非情。密教卽說此爲如來三昧耶身（文）又顯中雖明四大能造之義。唯色法能造心法猶不造。何況無爲法等。今意不爾。故大師釋云。上達法身。下及六道雖麁細有隔。然猶不出六大。故佛說六大。爲法界體性（文）故彼此六大全別耳。

諸宗教理同異釋（終）

　　建治二年二月一日記畢。雖憚下愚之才判五宗之理。難背上綱之命。綴一章之文而已。
　　東山醍醐寺沙門頼瑜
