　　《大正藏》第79卷No.2522

　　No. 2522

　　阿彌陀祕釋

　　阿彌陀佛者。是自性法身觀察智體。一切衆生覺了通依也。自證一心觀見諸法實諦。自證諸法遍知衆生心品。是故一心體相。悉攝二諦而無差。九界色心。同備五智而森羅。然則四曼聖衆。本住五蘊假身常恒。三密諸尊。常居九識妄心無邊。一心即諸法。佛界衆生界不二而二。諸法即一心。佛界衆生界而二不二。又是心是佛本來一體。更不可求是心作佛。迷却智顯。即身成佛。至如已身外說佛身。穢土外示淨剎。爲勸深著凡愚。利極惡衆生也。隨機說法。祕實義顯淺略。法身實說。開實智遮執情。故悟一心深源。九品心蓮。等開九識淨心。證三密現覺。五佛相好同成五根色身。誰遠望莊嚴寶剎。誰遙期微妙色相乎。迷悟在我。三業外無佛身。眞妄一如。五道內得極樂。覺此理趣。即時心是名觀自在菩薩。於有爲無爲諸法。即覺一心平等理無障礙故。此心究竟。離分別取著。而證性德一心故。名爲阿彌陀如來。是大意也
　　次釋名號。天竺稱阿彌陀。唐翻無量壽無量光等。凡有十三翻名。是則顯教所用義。但密宗意。一切名言。無非如來密號。雖然就十三翻名釋實義。一者無量壽法身如來。居法界宮不生不滅。是故大日如來或名無量壽佛。二者無量光法身如來妙觀察智光。遍照無量衆生無量世界。常恒施利益故。大日如來或名無量光佛。三者無邊光法身如來妙觀察智。無分界無邊際故。大日如來或名無邊光佛。四者無礙光法身如來妙觀察智。於有爲無爲眞諦俗諦。乃至實相實性一切衆生種種心相草木山河等法。俱時證知無障礙故。大日如來或名無礙光佛。五者無對光法身如來妙觀察智。待對不可說也。本自無妄想故。待對不可說眞覺。離眞妄相對觀智故。大日如來或名無對光佛。六者法身妙觀察智。熾然赫奕照衆生意識無明暗。燒煩惱塵垢如炎光故。大日如來名炎王光佛。七者法身如來妙智光。滅衆生無明暗。現內證心殿。始悟本不生樂故。大日如來名歡喜光佛。八者法身如來妙智。能決斷眞俗二諦實義。能照察有爲無爲諸法故。大日如來名智慧光佛。九者法身如來觀智。自受法樂。常恒不變無斷絕故。大日如來名不斷光佛。十者法身如來妙智。等覺十地尚難思議故。或名難思光佛。十一者法身如來妙智。凡夫賢聖智力不及。不可稱揚故。或名無稱光佛。十二者法身妙智。本來不染六塵故。或名清淨光佛。十三者法身妙智光明。本來常住離晝夜時方。無不照處。無不照時。超世間日月故。或名超日月光佛。是故十方三世諸佛菩薩名號。悉一大法身異名。又十方三世諸佛菩薩。皆大日如來差別智印。乃至一切衆生所出言語。無非密號名字。迷之名衆生。悟之名佛智。是故唱阿彌陀三字。滅無始重罪。念阿彌陀一佛。成無終福智。如帝網一珠。頓現無盡珠像。彌陀一佛。速滿無邊性德也
　　次釋字相字義。<siddham>a</siddham>字一心平等本初不生義。<siddham>mi</siddham>字一心平等無我大我義。<siddham>ta</siddham>字一心諸法如如寂靜義。又<siddham>a</siddham>字佛部義。示理智不二一心法界體相故。<siddham>mi</siddham>字蓮華部義。妙觀察智生法。二空實相本來不染六塵如蓮華故。<siddham>ta</siddham>字金剛部義。如來妙智自性堅固。能破一切妄想怨敵故。又<siddham>a</siddham>字空義。一心法體本自虛妄相空無故。<siddham>mi</siddham>字假有義。一心平等諸法如幻假有故。<siddham>ta</siddham>字中道義。一心平等諸法。離二邊無定相可得故。又<siddham>a</siddham>字有義。一心體相。本有不生無滅盡故。<siddham>mi</siddham>字空義。一心諸法自性不可得故。<siddham>ta</siddham>字不空義。一心諸法。本來法身功德無斷絕故。又<siddham>a</siddham>字因義。佛界衆生。因一心覺。因一心迷故<siddham>mi</siddham>字行義。斷人法二我。證生法二空。至佛果故。<siddham>ta</siddham>字果義。示不二一心如如理智。是則佛果故。如是差別法門即名字相。又如是字相。互無定相。如帝網珠不可取捨。一心平等不可得故。是即名字義。是故離字義無字相。離字相無字義。取彼捨此。取此捨彼。妄心分別。厭娑婆欣極樂。惡穢身尊佛身。是名無明。又名妄想也。縱雖濁世末代。常觀平等法界。豈不入佛道乎
