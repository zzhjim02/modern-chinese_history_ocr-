　　《大正藏》第79卷No.2520

　　No. 2520

　　心月輪祕釋

　　夫此觀者。萬行之尊主。諸度之帝王。出凡之正門。入佛之直道言能說人則智佛理身遍照。語所乘法則祕密神通寶輅。所以竪超七宗外獨步一乘頂。橫遍六大中普貫十住心。因茲三世渤馱祕之心藏。十方索哆尊之髻珠。疑謗逆緣猶優權敎戒行。信歸順因誰比顯乘智觀。何況信修。況復深行。三毒十惡變爲曼荼功德。四重五逆轉歸瑜伽業行。一百六十妄執不假斷道自絕。八萬四千邪惑弗待對治忽消。三祇長劫縮之半念。六度廣行攝之一觀。煩惱生死睡暗今永斷。菩提涅槃覺月斯始彰。淺觀少行現生登初地焉。深解上勤卽身證極位矣。易修易證之道旣無如斯行。難値難聞之法豈有過此門。已定眞言敎王直語。應知削方便之迹。亦印大日法帝嚴勅。可察窮圓海之源。次釋名義略有三門。初解心。次明月。後合論。
　　第一心者。祕密莊嚴之寶藏。瑜伽輪圓之金場。諸法能生之所依。萬德所歸之能攝。是以體用廣大性相凝寂橫竪無邊數量難測。高昇法界最頂。深達性海源底。攝十界於四曼荼。入五部於三平等。可謂含萬像之大虛。呑千流之漫海。<siddham>ci tta</siddham>受梵名。集起立漢義。集起則含曼荼羅義。輪圓聚集發生等故。慮知則具薩般若慧。智慧決斷分明等故。心備思量。目之爲意。心兼了別。立之言識。心持決斷。智卽斯名。心有覺知。佛是其稱。心含軌則。改號云法。心得攝持。讓語曰理。乃至無盡。恐繁不具。問。心有六七八九十等別。今所言心指何心識答。若約合略八九十識。若依開廣無量心識。問。何以得知。無量心識正爲宗義。答。其證非一。今且擧此一毫當統攝彼衆毛。大日經云。以知心無量故知身無量。知身無量故知智無量。知智無量故卽知衆生無量。知衆生無量故卽知虛空界無量。祕密主由心無量故得四種無量。得已成最正覺。具十智力降伏四魔。以無所畏而師子吼（云云）又十住心論云。經云。云何菩提。謂如實知自心。此是一句含無量義。竪顯十重之淺深。橫示塵數之廣多。又云。衆生自心其數無量。衆生狂醉不覺不知。大聖隨彼機根開示其數。唯蘊拔業二乘但知六識。他緣覺心兩敎但示八心。一道極無但知九識。釋大衍論說十識。大日經王說無量心識無量身等。知如是身心之究竟。卽是證祕密莊嚴之住處（云云）寶鑰云。五相五智法界體。四曼四印此心陳。剎塵渤馱吾心佛。海滴金蓮亦我身。<siddham>hUM</siddham>字義云。二乘智劣爲說六識。大乘稍勝乃示八九。執滯不進。奚知無數。不解密意得少爲足。不識已有。貧莫過此。塵剎海會卽是我寶（云云）卽身成佛義云。法然具足薩般若。心數心王過剎塵（云云）故知。宗意無盡莊嚴無量心識以爲宗要。問。他緣覺心共立八識。一道三自同知九識。今八九識與彼何別。答。彼八九識各不攝後。今則不爾。各攝諸識。雖略名數無減心量。依此言之。彼開而狹。此合而寬。況復彼八九識此八九等所生僞借。問。心月輪心非前七識及心數歟。答。彼心心所或攝第八九十等中。問。如是心識諸佛衆生同具之耶。答。平等具足無有增減。問。若爾佛心與衆生心。可有迷悟染淨等異。答。此有二意。一淺略遮情。二深祕表德。若依初門。衆生所有六八九識各有迷悟。俱具染淨。諸佛所具一切心識純是清淨。悉離迷妄。若依後門。諸佛衆生平等無二。同備萬德。俱圓種智。旣無自他彼此差別。豈有迷悟染淨不同。問。若如後義。何故宗意轉九識得五智。答。彼初竪意。此後橫義。門已別也。義何同乎。問。諸佛各有若干心識。而今宗意以九種識配五部佛。有何所由。答。彼五佛者卽是五智也。此五智者是九識也。故且相配。問。若爾大日唯法界智闕餘四智。有後一心無前八心。答。於橫就竪此義共非。大日心智所依能攝。總體本源。餘尊智心能歸所得。別相枝末。何以一中無際大虛。不攝四邊有限小空。此是竪意。若依橫義。一一智智互有五智。各各心心同具九心。流派四智猶含一心。源本一心蓋呑四智。問。凡於一心有幾種類。答。廣則無量。略乃三心。一者不二一心。二者眞如一心。三者生滅一心。問。此三一心以何爲勝。答。彼眞俗二心此不二一心所生。能依能歸所攝。問。不二一心者指何識智。答。約正就竪。法界體性第九以後。就傍依橫。兼通四智及前八心。問。今此宗意立八識四智攝諸心智時。法界體性智第九識等攝何心智。答。約橫義者。一一心智各各相攝。依竪義者。攝圓鏡智收第八識。藏識有二。一者第八阿頼耶識。二者第九如來藏識。圓鏡又有二。一者大日心王大圓。謂六大不二大曼荼羅也。二者阿閦心王大圓。謂四曼隨一大曼荼羅也（更問）圓者輪圓具足。卽曼荼羅義也。問。如此等心智皆是有爲歟。答。一切心智皆是無爲。凝然常住無有變易。湛寂明淨超過爲作。問。若爾大違一切顯敎。答。彼宗智心悉從因緣之所生故不名常住。此敎心智皆是如理之能起故得稱無爲。所起如理猶妄名常。能生心智蓋云無爲。問。所起如理指何心法。答。顯宗所尊眞如實理。皆是六大緣起三密所生故也。具如經論。問。若爾宗意不立理歟。答。亦能立之。但是不二理非彼二門理。問。所觀法門其數無量。今偏觀心。有何所以。答。如前已說。又夫心者於竪論之。萬法根本。衆行目足。諸佛能生。衆聖所歸。所以顯密大乘立之爲宗。法應妙覺擧之爲要。是以剎那觀之。六度四攝自然具足。須臾念之萬行衆善忽然成就。於橫言之。四曼總體萬行都名。兩部曼荼盡入之中。三種祕密未出此內。復次（云云）。
　　第二月者義亦無量。攝廣從略。不過三十。所謂。
　　<ver><siddham>a</siddham>字種子  <siddham>vaM</siddham>水果實  圓滿具足
　　最上潔白  清淨無垢  離熱清涼
　　明照破暗  獨尊唯一  最高廣大
　　端正殊妙  愛樂歡喜  處中離邊
　　超沈定浮  遊空離地  自在無礙
　　巡轉無窮  常進不退  速行疾入
　　能成生長  拔苦與樂  遣迷顯實
　　一體普現  寂靜不動  涉入無礙
　　平等無差  能降淨水  難見叵測
　　能攝所依  不增不減  不生不滅
　　如是三十義 各含千理
　　復次略擧六門。總攝萬法。一一心義。謂月輪者。萬法不二之源。一心平等之本。如星辰雖多月輪唯一也。不二一心亦復如是。所具德星種種非一。能有心月如如不二。復次所顯水月雖離數量。能現空月無有別異。心月亦爾。所變法影無量無數。能生心質一如一相。復次所照所利物類森羅夥多。能曜能益月輪獨一無二。心月又如。所化所度機人雖過塵滴。能引能導心月唯是同一。心喩聚集照明等義。問。不二一心何佛之名。答。兼通諸佛。正指大日。問。若爾以彼摩訶毘盧遮那佛名配月方何。答。形體高廣大從群星。德用繁多衆於恒沙。獨尊無比最上勝妙。故譬摩訶（大多勝等）除暗遍照光明遍照高顯廣博遍明遍淨。如是等者皆是毘盧遮那之義。是亦滿月明照高廣清淨等義。佛者覺知覺者等義。卽是不眠開敷常明照了如實知見等義。則當月輪明照除暗離迷等義。問。不二一心者。爲一之一。爲多之一。答。是無數之一。非遮二之一。無盡理事。無量心智。名之爲一。問。其意云何。答。文云同一名如。多故如如。理理無數。智智無邊。恒沙非喩。剎塵猶少。雨足雖多竝是一水。燈光非一冥然同體。色心無量。實相無邊。心王心數主伴無盡。互相涉入帝珠錠光。重重難思各具五智。多而不異。不異而多。故名一如。一非一一。無數爲一。如非如常。同同相似。不說此理卽是隨轉。無盡寶藏因之秏竭。無量寶車於此消盡。謂之損減。地墨四身山毫三密。本自圓滿。凝然不變。又云。不二之理甚深難解。一如之趣祕奧叵入。所謂不二一如豈只遮二詮一之名乎。密號名字不可不知。又云（云云）因茲當知。若觀此滿月。卽念彼大日。乃至廣說。具觀萬法。遍念諸佛。具修萬行。二兩界義。謂月輪者兩部瑜伽之總名。二界曼荼之全體。色心諸法盡攝此門。福智萬德合入茲重。得種子於<siddham>a</siddham>字故云胎藏。成體性於<siddham>vaM</siddham>水故名金剛。<siddham>vaM</siddham>義無數。水輪其一。水義亦廣。略則二十。名義在別。金剛曼荼<siddham>vaM</siddham>字爲尊。胎藏海會<siddham>a</siddham>字爲宗。是故云爾。界者界別身體族持性等義歟。復次兩界大意共以月輪同表曼荼。胎藏則九重滿月表內證九識之九尊。金剛則五部圓明顯自覺五智之五佛。復次於月具足眞常獨一平等攝持等義。喩之眞如理。卽是胎藏界。成就顯實去迷明照破暗等義。喩之實相智。是則金剛界。復次月輪萬物能生群類所依。喩因曼荼羅。圓明究極遍淨獨尊。喩果輪圓足。復次滿月不動一體臨萬水。譬之胎藏法界定。普放千光照億剎。況之金剛薩般若。復次月輪能破不壞等金剛界意。清淨無染等蓮華界理。復次迷途人也遭於月光捨邪歸正。失珠者也顯于圓月。雨寶除貧。此是二義同通兩界。是以則知。若有觀此一箇月輪。自成修彼兩部行法。三三密義。謂月輪者。一三祕密之諸佛。二一平等之萬法。萬德衆善三等所生。三密一心諸法能攝。謂此月輪顯白淨色。備圓滿形。表出入行。示去來相。謂之色義。故名身密。圓明滿月名言<siddham>a</siddham>字<siddham>vaM</siddham>水聲字是配語密。具攝持不亂理。含明照破暗意。是屬心密。故文云。以三密攝一切諸法。一切色攝身。身卽印契見色也。一切聲攝口。語卽眞言聞音也。一切理攝心。心卽本尊表實相。是三密平等。平等遍一切處。是故行者常可思。一切所見境皆遍一切處身。一切所聞音皆是陀羅尼。卽是諸佛說法音。又吾口所出音皆是誨他之音。敎誨前人。是身語之下理攝自心。自心卽實相。實相卽本尊。本尊卽自心（文）又（云云）又言身者體依聚義。是亦月義。<siddham>vaM</siddham>等六大是其體性。<siddham>ma</siddham>等四曼卽此能依。十八六會之雲海。七六三部之曼荼。無量珍寶之祕車。無盡莊嚴之密藏。是皆聚義。故配身密。又言語者。其名非一。口密·聲密·密語·密言·眞言·眞語·實語·如語·不誑語·不異語·如義語·不妄語·眞實語·祕密語·持明·明妃祕密敎等。乃至曼荼羅·陀羅尼等是。此二梵名各含衆義。曼荼羅者正翻可云輪圓具足。是當月輪圓滿等義。或翻聚集。亦如月輪無量功德聚集自體。衆多眷屬森羅圍遶。或無比味無過上味。又如人持明月寶珠。向月承水。除熱渴苦成無比喜。又如月輪獨尊無比一切星辰不羅不諍。或曰發生。又如滿月發起妙用淨光生成一切萬物。或古譯壇。坦然而平。又如月輪遍照四洲不簡擇。等利萬物無愛惡。在高不慢擧。見下不沈墮。遶半腹表中道。離低昂示平等。或翻眞言。又如千河萬器之圓鏡假而非實。大虛玄天之滿月眞而非僞。言者聲也。如<siddham>vaM</siddham>等聲。或譯密語。又如滿月不惜光。盲者無見之。圓明雖破暗。瞽人豈信乎。光明周遍而難測。利益廣大而叵識。設非盲瞽不視雲中之姿。縱有眼目誰覩洲外之形。三密都名準之思之。語義準上乃至（云云）繁故略之。陀羅尼者。此翻總持。又如滿月總攝諸尊任持萬德。又譯云明。法明·義明·三摩地明·聞持明等。具如陀羅尼義讃等。皆是月輪明照等義。又云心者集起等義。喩如滿月光明功德聚集一身。伴星歸者充滿二儀。所出之處萬德共生。所照之境群益隨顯。能放千光與體發。所現衆像將本曜。又名三摩地。如萬水僞鏡雖與浪轉。一虛眞月寂然不動。又云薩般若。如能照光明無數所現影像甚多矣。因茲言之。一切諸法不出三密。三密萬行悉入一月。以下三重總攝總結準上三重以知之矣。四四曼義。謂月輪者。三一法身之共體。兩二曼荼之總稱。一白純淨色是摩訶曼荼羅。五大普遍體是三昧耶聚集。軌則軌持德是達磨輪圓具足。事業威儀用是羯磨無比味。此四曼荼卽四法身。乃至取要言之。眞俗萬行內外諸法。悉攝之滿月。盡收此曼荼。故文云。問。四種曼荼羅一切法盡耶。答。攝盡也。問。如何攝盡。答。世間出世間內外一切敎法攝於法曼荼羅。世間出世間一切人攝於大曼荼羅。世間出世間一切所依器界等攝於三昧耶曼荼羅。世間出世間一切事業等攝於羯磨曼荼羅也（文）曼荼羅義如先略說。五五部義。謂月輪者。諸識五智之心王。五部諸佛之法帝。謂滿月輪光遍滿虛空。體清淨明白。非唯自顯。兼能照他。在夜不眠。在晝常明。令他開實見。令人捨邪行。體滿衆德。用遍群類。喩之佛部覺照等義。能破暗冥。捨邪途。向正道。喩金剛部菩提心門。自離闕少常滿渴願。令他愛喜。喩摩尼部福德門。意清淨無垢照明破暗。喩蓮華部及智慧門。常進不退業用圓滿。喩羯磨部大精進門。部者部類·種族等義。此五部者卽五智也。體德圓滿無有數量。明益周遍超過邊際。能放光光種種千殊。所現影影品品萬差。水中萬像能依假物。空上一月所依常法。浮他樹於輪上如實無謬。現自形於器中依本靡違。光明遍照。迷暗悉亡。喩法界體性智。明益無邊際。形體恒圓滿。清淨映徹衆像悉影。喩大圓鏡智。智義準前。所照物類彼此差別。能益月光平等同如。雖出非始生。雖沒非終滅。此無彼有。彼隱此顯。所照四洲明暗不定。能度一月體相常恒。喩平等性智。妙用難測。光明無際。照現自在邪正不謬。喩妙觀察智。形體圓滿。德用具足。雙照自他。普化物類。喩成所作智。此五智者卽五佛也。乃至無盡（云云）六六大義。謂月輪者孕法界之一心。呑虛空之六大。諸佛能生之父母。萬德所依之海津。成以六大自性。飾以曼荼己體。言六大者。<siddham>vu ddha vo dhi a vi ra hUM khaM mhUM</siddham>是也。具如卽身成佛義釋。或復月輪能破不壞平等依持卽是地大。水珠所成圓淨等義是卽水輪。明照清淨降伏等義喩之火輪。摧災速疾自在不沈喩之風大。無礙不滯廣大圓滿平等含容無垢等義是卽空輪。處中離邊聚集發生照了破暗分明等義卽是心大。周遍圓滿尊高深廣最勝殊妙無量無邊。故名爲大。乃至（云云）如上所述六門配釋。或應流入下月喩中。
　　第三合論者。此亦具有無量過恒義理法門。帥爾難談。問。以心月輪分別法喩之方如何。答。此有三意。一者初一字所況之法。次兩言能譬之喩。二者心月兩句同是一法。三者三字二句俱通法喩。問。初意如何。答。此是祕中之顯略。但優顯中之深祕。心性法界超衆色境。一如十識離萬相域。若不寄喩此事相。何得悟入其理體。因茲暫假世月以彰眞心。故瑜祇經云。如世月圓滿。佛性亦如月（云云）敎王經云。我見自心形如月輪（云云）又金剛頂瑜伽經云。食頃便見心圓滿如淨月。又云。藏識本非染。清淨無瑕穢。長時積福智。是心如滿月（云云）心地觀經說。菩提心相如淨滿月（取意）攝眞實經云。譬如五十由旬圓滿月輪清涼皎潔無諸雲翳。當知此是菩提心相（云云）又云。我已見心相。清淨如月輪。離諸煩惱垢能執所執等。諸佛咸告言。汝心本如是。爲客塵所翳不悟菩提心。汝觀淨月輪念念而觀察。能令智明顯。得悟菩提心（云云）如是誠文不可稱計。又菩提心論云。一切衆生本有薩埵。爲貪瞋癡煩惱之所縛。故諸佛大悲以善巧智。說此甚深祕密瑜伽。令修行者於內心中觀日月輪。由作此觀照見本心。湛然清淨猶如滿月光遍虛空無所分別。亦名無覺了。亦名淨法界。亦名實相般若波羅蜜海。能含種種無量珍寶三摩地。猶如滿月潔白分明。何者爲。一切有情悉含普賢之心。我見自心形如月輪等（文）又云。佛心如滿月。此觀若成十方國土若淨若穢。六道含識三乘行位。及三世國土成壞。衆生業差別。菩薩因地行相。三世諸佛悉於中現證本尊身。滿足普賢一切行願。故大毘盧遮那經云。如是眞實心故佛所宣說（云云）。問。次意何故心月二名同是一法耶。答。以心月不二月心卽一故。是故經云。月卽是心。心卽是月（文）。問。其意云何。答。夫心理離色相。色相非心理者。可知遮情遣迷之意。非是表德顯實之義。色相有二。所謂眞妄假實是也。今所絕離是遮妄假。非遣眞實。言妄假者。一心緣起之色相。諸識所變之影像。言眞實者。法身法爾之三色。性佛性然之四曼所以自性常住超過四相。體用廣大周遍十方。備德於萬種。滿益於千器。色相旣具萬德。而一如。何不名心理。心理亦體六大而萬種。豈有離色相。故知。卽色是心。卽性是相。月外無心。心外無月。經中已說月卽是心心卽是月。豈非此意。色心俱本有。誰生能所之別執矣。事理同深祕。豈起優劣之異見乎。色心不二。名之諸佛內證法門。性相卽一。稱之四身自覺境界。問。一切顯敎皆言心法無色無形。不知密義作是說歟。答。如大師言。傳法聖者非不知祕而傳顯。知而相讓。良有以也（云云）故知。應化善逝傳顯法匠。且爲有疾能治雖顯無形離言空藥。若値表德所化。誰隱實相眞色祕寶。問。後意何故心與月輪共通法喩。答。心月互相同。法喩何不通。色心俱涉入。能所豈無融。是故經云。藏識本非染。清淨無瑕穢。長時積福智。喩若淨滿月。無體亦無事（是空緣生虛假體用。非遮本有眞實理事）卽說亦非月（遮非世月）由具福智故自心如滿月。又云。無體亦無用。卽月亦非月。由具福智故滿月如自心（云云）又云。凡夫所觀菩提心相。猶如清淨圓滿月輪。於胸臆上明朗而住。若欲速得不退轉者。在阿蘭若及空寂室。端身正念結前如來金剛縛印。冥目觀察臆中明月。作是思惟。是滿月輪五十由旬。無垢明淨。內外澄徹。最極清涼。月卽是心。心卽是月。塵翳無染。妄想不生。能令衆生身心清淨大菩提心堅固不退（文）又云。繋心月輪成就觀察。是名菩薩觀菩提心成佛三昧。若有凡夫修此觀者。所起五逆·四重·十惡及一闡提。如是等罪盡皆消滅。卽獲五種三摩地門。云何爲五。一者剎那三昧。二者微塵三昧。三者白縷三昧。四故起伏三昧。五者安住三昧（云云）論云。當觀圓明淨識。若纔見者則名見眞勝義諦。若常見者則入菩薩初地。若轉漸增長則廓周法界。量等虛空。卷舒自在當具一切智（文）滿月如自心者。以月喩心。自心如滿月者。以心況月。是則心月互爲能所。月心同爲法喩之意。月卽是心者。月不二於心。心卽是月者。心同一於月。若總相說。文云。一一字卽法。此一一名皆以世間淺名表法性深號。卽是喩（云云）。問。已知心月互爲能所。且心喩月之方如何。答。略如上所引之文。又如前所述之義。今復以彼三十種義。當重顯此不二一心。頌曰
　　譬如月輪  <siddham>a</siddham>字種子  <siddham>vaM</siddham>水體相
　　心法亦爾  普遍兩部  覺王三摩
　　廣攝二界  心所曼荼  <siddham>a</siddham>者胎藏
　　能攝源故  <siddham>vaM</siddham>者金剛  所依體故
　　如月圓滿  自心無闕  具足萬德
　　圓滿種智  如月潔白  自心白法
　　永離黑法  常興白善  如月清淨
　　自心無垢  自性清淨  無貪無染
　　如月清涼  自心離熱  灑慈悲水
　　消瞋恚火  扇涅槃風  除煩惱熱
　　如月明照  自心照明  本離無明
　  常是遮那  放五智光  破三妄暗
　　橫照十方  竪朗三世  如月獨尊
　　自心無比  諸佛所尊  萬法所歸
　　不二卽一  同如平等  如月高大
　　自心無邊  周遍法界  等同虛空
　　如月端正  自心殊妙  純備萬善
　　專離衆惡  如月所愛  自心所樂
　　佛所法樂  聖所愛喜  如月處中
　　自心離邊  恒遊中道  永越邊執
　　離沈重過  無浮散失  如月遊空
　　自心離地  法雲菩薩  未離住地
　　心月佛陀  獨超所依  如月無礙
　　自心自在  具十自在  無諸障礙
　　涉入融通  互相瑜伽  如月巡轉
　　自心無窮  轉正法輪  破邪迷暗
　　萬德無窮  二利靡斷  如月常進
　　自心不退  慈悲常進  剎那無休
　　法樂鎭轉  須臾不怠  大悲不斷
　　無住涅槃  大智常恒  不住生死
　　如月不遲  自心速疾  轉祕密輪
　　剎那斷惑  乘神通車  須臾成佛
　　如月能成  自心生長  灑大悲水
　　生長善根  潤闡提地  成就佛果
　　如月拔苦  自心與樂  放大悲光
　　拔暗熱苦  發大慈晃  與明涼樂
　　如月遣迷  自心開悟  顯久失珠
　　雨常樂寶  如月普現  自心遍顯
　　不動一體  普現萬機  不假多身
　　遍臨塵剎  如月不動  自心寂然
　　所影九界  與浪動轉  能現三身
　　常如不變  如月涉入  自心融通
　　自在涉入  群器心水  無礙融通
　　千光法明  如月無差  自心平等
　　生死涅槃  性常平等  煩惱菩提
　　體無差別  色心理事  各各不二
　　性相眞俗  同同卽一  如月出水
　　自心亦爾  甘露智水  除二執渴
　　醍醐法雨  拂三毒熱  如月難見
　　自心叵測  祕密甚深  難解難入
　　如月能持  自心所依  十方諸佛
　　皆在自心  兩部曼荼  悉住己體
　　月無增減  心離損益  明昧不同
　　迷悟雖異  自體平等  本性一如
　　月無生滅  心過爲作  妄雲遍空
　　覺月隱光  非是眞滅  觀風拂霧
　　智鏡顯明  豈亦實生  此土緣盡
　　雖移他剎  非是實滅  他境化畢
　　雖來此界  亦非眞生  假現去來
　　實無去來  如一虛月  臨萬器水
　　湛寂凝然  常如不變  超越三世
　　出過四相  五有爲浪  不能動轉
　　二生死風  不得飄颻
　　問。以月喩心之方如何。答。此義廣多。略出萬一。頌曰。
　　如心卽涅槃  月也是圓寂  如心是菩提
　　月也卽遍知  如心三摩地  月也等至定
　　如心薩般若  月也一切智  如心兼福智
　　月也備二嚴  如心超眞俗  月也過兩諦
　　如心常無爲  月也離爲作  如心本不生
　　月也逾生滅  如心無數量  月也出邊際
　　如心遍虛空  月也滿法界  如心恒平等
　　月也本不二  如心深祕奧  月也太幽玄
　　如心離說念  月也絕言慮  如心無假相
　　月也有實德  如心踰因緣  月也自法然
　　如心同能所  月也一境智  如心融一多
　　月也泯多一  如心無過失  月也離謬亂
　　如心通兩部  月也亙二界  如心具衆美
　　月也備萬德
　　問。空月心月有何差別。答。空月能譬喩。心月所況法。意云。借空中假有之圓鏡。喩心內眞常之滿月。又上所出如月輪義。準之知之。問。何以得知。世月爲喩。心月爲法而觀修之。并修念相願樂欲聞。答。經云。菩提心相猶如清淨圓滿月輪。於胸臆上明朗而住。文云。三摩地者更無別法。直是一切衆生自性清淨心。名爲大圓鏡智（此含二意。一自性清淨心者。法界體性智。又名清淨法界。或名淨妙法身。名爲大圓鏡智者。淨位第八識。意云。前心是體。此智則名。名卽能入門。體則所依法。或上下兩句俱可通二智）上自諸佛下至蠢動。悉皆同等無有增減。但爲無明妄想客塵所覆。是故流轉生死不得作佛。行者應當安心靜住。莫緣一切諸境。假想一圓明猶淨月（上圓明者。所譬心月。下淨月者。能喩世月。猶者如也）去身四尺。當前對面。不高不下。量同一肘圓滿具足。其色明朗內外光潔。世無方比。初雖不見。久久精研。尋當徹見已。卽更觀察漸引令廣。或四尺如是。倍增乃至滿三千大千世界。極令分明。將欲出觀。如是漸略還同本相。初觀之時如似於月。遍周之後無復方圓。作是觀已卽便證得解脫一切蓋障三昧。得此三昧者名爲地前三賢（是自乘位。下去準之）依此漸進遍周法界者。如經所說名爲初地。所以名初地者。爲以證此法者昔所未得而今始得生大喜悅。是故初地名爲歡喜。亦莫作解了。卽此自性清淨心以三義故猶如於月。一者自性清淨義。離貪欲垢故。二者清涼義。離瞋熱惱故。三者光明義。離愚癡闇故。又月是四大所成究竟壞去（是指世月。謂心月者不壞去故）是以月世人共見取以爲喩。令其悟入。行者久久作此觀。觀習成就不須延促。唯見明朗更無一物。亦不見身之與心。萬法不可得。猶如虛空。亦莫作空解。以無念等故。說如虛空。非謂空相。久久能熟。行住坐臥一切時處作意與不作意任運相應。無所罣礙。一切妄想貪瞋癡等一切煩惱。不假斷除自然不起。性常清淨。依此修習。乃至成佛。唯是一道更無別理。此是諸佛菩薩內證之道。非諸二乘外道境界。作是觀已。一切佛法恒沙功德不由他悟。以一貫之。自然通達。能開一字演說無量法。剎那悟入於諸法中。自在無礙。無去來起滅。一切平等。如是本文繁而難擧。又可有深祕行觀。不能染紙。依法問之。問。一切本尊皆有心月。依部隨門可有差別耶。答。此有二意。一者能有佛尊雖有差別。所具心月全無殊異。二者若以大日爲本尊者。法界體性淨菩提心爲心月輪。若以阿閦爲本尊者。圓鏡藏識淨菩提心爲心月輪。餘尊三意。一法界智可爲心月。二圓鏡智可爲心月。三當部智可爲心月。此義未審。問。已知心月卽菩提心。未知此心有幾差別。答。如前已說。今亦別說。廣則無邊。略不過二。一能求菩提心。二所求菩提心。能求心者。經云。自心尋求菩提及一切智。何以故本性清淨故（云云）論云。我今志求阿耨多羅三藐三菩提。不求餘果（云云）又云。若願成瑜伽中諸菩薩身者亦名發菩提心。何者爲次諸尊皆同大毘盧遮那佛身（云云）文云。能求心者。譬如有人欲爲善與惡。必先標其心而後行其行（云云）求菩提之人亦復如是。又如狂人解毒忽起歸宅之心。遊客事畢乍發懷土之思。求菩提之心亦復如是。旣知狂醉在三界之獄。熟眠臥六道之藪。何不驅神通之車速歸本覺莊嚴之床。此則能求之心。所求心者。文云。所求心者所謂無盡莊嚴金剛界身是也。大毘盧遮那四種法身·四種曼荼羅。皆是一切衆生本來平等共有。雖然被五障之覆蔽。依三妄之雲翳不得覺悟。若能觀日月之輪光。誦聲字之眞言。發三密之加持。揮四印之妙用。則大日之光明廊周法界。無明之障者忽歸心海。無明忽爲明。毒藥乍爲藥。五部三部之尊森羅圓現。剎塵海滴之佛忽然涌出。住此諸三昧名祕密三摩地（文）。問。何觀能發此菩提心。答。文云。夫欲發無上菩提之心。應先深心觀察。十方諸佛清淨性海。湛寂圓明本無生滅。廣大無礙無相無爲常寂滅相。愍諸衆生爲諸妄想煩惱迷覆淨心不覺不知。昏昏默默貪瞋癡毒日夜燒溺。六賊攻劫五欲纒縛。昏狂旣盛無所覺知。愍念此輩。從大悲海流演化身。不生而生。無相現相。假起言說示現去來。皆爲憐念我等衆生。起方便智說權實敎。爲欲引導利鈍根性。施設種種頓漸法門。是故我等慚愧諸佛慈悲方便愍念衆生沈淪苦海。應當發起廣大之心。誓願斷除一切衆惡。誓願修習最上法門。誓願度脫諸衆生界。一切有情誓願速證無上菩提諸佛勝果。是故發起菩提之心。所謂菩提心者。卽是諸佛清淨法身。亦是衆生染淨心本。尋遂根源本無生滅。十方求之終不可得。離言說相。離名字相。離心緣相。妄心流轉卽名衆生染汚之身。開發照悟卽名諸佛清淨法身。故不增不減經云。不離衆生界有法身。不離法身有衆生界。衆生界卽是法身。法身卽是衆生界。又云衆生界清淨。應知卽法身。法身卽涅槃。涅槃卽如來。以是觀之。一切衆生性淨法身。與諸佛身本無差別。而諸佛如來。昔在因地迷本法身與我無異。然發大精進勤修正行。已成正覺。我今云何貪戀淤泥不起正行。故發是心。又觀。衆生沈淪苦海。沒生死河。迷自心源。喪失慧命。愍念彼等。與我法身平等無二。云何信任不垂救拔。是故勇猛發起大悲。度諸衆生。破魔怨敵。是故發起菩提之心（云云）。問。此菩提心與三摩地同異如何。答。是一非異。何者此心略有二種菩提心故。所謂勝義三摩地是。問。若爾修此三摩地者。歷幾時分得成佛耶。答。一念必超三祇。一生定證三身。故經云。修此三昧者現證佛菩提（云云）論云。惟眞言法中卽身成佛故。是說三摩地法。於諸敎中闕而不書。又云。從凡入佛位者。卽此三摩地者。能達諸佛自性。悟諸佛法身。證法界體性智。成大毘盧遮那佛自性身·受用身·變化身·等流身。爲行人未證故。理宜修之。故大毘盧遮那經云。悉地從心生。如金剛頂瑜伽經說。一切義成就菩薩。初坐金剛座。取證無上道。遂蒙諸佛授此心地。然能證果。凡今之人若心決定。如敎修行。不起于座三摩地現前。應於是成就本尊之身（云云）如是誠文不可稱數。問。若爾不假餘諸軌儀。唯修此心得成佛耶。答。敎理已分明。何以足疑惑。一心攝萬行。萬行卽一心。一多互涉。廣略同融。若修一心不攝萬行。六大瑜伽五部互融。四種曼荼三密平等。二界輪圓。一心如理。總攝任持。加持涉入。如是等名義何因得成乎。所生流派之顯乘猶入衆行於唯識。能攝源本之密藏盍收萬法於一心是故經云。若無勢力廣增益。住法但觀菩提心。佛說此中具萬行滿足淨白純淨法。論云。此菩提心能包藏一切諸佛功德法故。若修證出現。則爲一切導師。若歸本則是密嚴國土。不起于座能成一切佛事。讃菩提心曰。若人求佛慧通達菩提心。父母所生身速證大覺位。彼彼敎證恐繁不具。一一義理歷劫難疆。又更可有深祕行觀。依法問之。讃曰。
　　奇哉一心含萬法  大哉滿月遍十方
　　月心卽一一無數  性相常如如亦旁
　　顯密萬行開此道  金蓮三寶藏之倉
　　深修一念證心佛  唯信四時成覺王
心月輪祕釋
　　天治元年月日
　　右此書中入壇以後文義處處相雜。若不受師傳者。莫讀所引之本文。凡案佛經聞師說。於本經本敎正文者。雖在私記鈔出中。未讀本文之輩不可讀一字也。鈔者見者共墮阿鼻。同入泥梨（云云）
