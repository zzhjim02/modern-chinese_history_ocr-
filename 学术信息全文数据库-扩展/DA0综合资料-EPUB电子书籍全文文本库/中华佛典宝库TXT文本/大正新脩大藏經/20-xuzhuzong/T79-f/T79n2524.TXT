　　《大正藏》第79卷No.2524
No. 2524

祕密莊嚴不二義章

　　問。祕密莊嚴者。指何教心法耶。答。本有三密性德曼荼。是名祕密莊嚴心也。所謂金剛胎藏兩部海會是也。問。此兩界者。彼不二大乘及眞俗中何耶。答。實體則局不二。權用能攝兩諦。問。旣分兩部。何同不二。夫不二者。一心一如之理。無二無三之言。豈以不一之名。可爲無二之義。因茲思之。兩部之外可有不二。不二之中何立兩部。又按祕藏記。蓮華部名理。金剛部爲智。斯理斯智。凡位未顯。理智具足。覺道圓滿。卽名佛部（云云）理蓮智金二部之外。旣有理智具足佛部。胎理金智兩界之表。何無寂照不二法界。又智界可名金剛部。..受名義故。理界可言蓮華部。..爲宗要故。已有金蓮二部。那無如來一部。若兩部之表。有金胎不二之佛部者。可同不二於祕密。若二界之外。無理智卽一之法界者。莫均祕密於不二。答。汝之疑難并所立義。雖似幽深實是邪倒。非唯不知兩部之密號。兼亦有迷不二之祕義。夫不二一心者。平等平等之稱名。無盡無盡之義理。非一而一。二而不二。故以爲號。如論說言。平等平等一。皆無有別異。各攝諸法故。然終不雜亂。又云。各各別別皆悉等量。故曰平等。非謂一法故稱平等。又大師言。不二之理甚深難解。一如之趣祕奧叵入。所謂不二一如。豈只遮二詮一之名乎。密號名字。不可不知。又云。同一名如多故如如。理理無數智智無邊（乃至）多而不異不異而多。故名一如。一非一一。無數爲一。如非如常。同同相似。不說此理卽是隨轉（云云）如是誠證不可勝計。猶旣有無數爲一如。何況無兩部名不二。亦以非一已名一如。豈以不二不言二界。又兩界者。卽是菩提涅槃二德。二德之外無有一法。兩部之表誰立不二。設若言有之者。違法身應身之經。背顯教密教之理。又胎藏界者。理法身也。金剛界者。智法身也。誰離此理智二身。更立彼不二一法。若猶執有。豈只起增益一執乎。兼亦謗法智二佛也。汝已賤二德兩界。可懼謗兩部三寶。又兩界者。各是不二也。其證非一。具如大日金剛頂經。及釋開題。并二教論十住心論寶鑰等說。復次兩界者。有重重深意。若胎爲宗。則金剛攝入之中。若金爲主。則胎藏不出此外。各獨尊無比。同不二唯一。相卽互融。輪圓周備。應知。胎藏者不異金之名。可察金剛者相同胎之稱。卽理是智。名之金剛。卽智是理。謂之胎藏。以各圓滿。何互相待。各離待對俱居不共。故不二中道。卽一妙理者。唯在金剛中。全無胎藏外。若猶離二界立不二。豈非損兩部增一執。旣墮損減增益二邊。何會絕待表德一中。復次汝言兩界非佛部。是蓮金二部。此義大謬。兩部海會。已是獨一法界。二界曼荼。豈非不二佛部。若此理智兩界。實彼蓮金二部。何以阿閦金薩等。不置金界之中央。那亦彌陀觀音等。不爲胎藏之尊主。勘兩部經教。見二界曼荼。大日遍照。明說佛部心王上首。蓮金三聖。未爲法界體性中尊。兩部大日。旣是法界尊主。二界曼荼。豈非佛部法門。又汝所引祕藏記文。還成吾義。彼記所指佛部主者。是卽兩界大日法身。彼如來一部。已是理智具足佛部。此金胎二界。豈非寂照不二法界。又彼蓮金二部理智。與此胎金兩部理智。名言雖相似。義理大不同。今略出十。一此胎金理智果位理智。彼蓮金理智因位理智。故彼記云。斯理斯智。凡位未顯等（云云）。二彼二部理智二邊權假。此兩部理智一中眞實。三彼理智各不具足。此理智互相圓滿。四彼枝末流派。此根本源初。五彼別相異用。此一性總體。六彼菩薩爲部主。謂觀音金薩。此如來爲部主。謂大日法身。七彼臣子所度。此祖君能化。八彼所攝門。此能得法。九彼所變緣起。此能生法界。十彼眞俗理智。此不二理智。若如實說。歷劫難盡。二理兩智其別如此。故以彼蓮金理智之意。莫例此胎金理智之義。且釋二異。彼二部因分等理智故。各未顯得具足。是故別更立理智具足佛部。此兩界果滿等理智故。互相證會圓滿。何離之外有寂照圓滿法界。復次金剛界者。十住心論二教論等。同引金剛頂經本有金剛界文。釋此明性德法界體性智。以是法界智。豈非如來部。未言大圓鏡何論金剛門。復次兩界諸尊密號。通名金剛。所謂毘盧遮那名遍照金剛。無量壽佛號清淨金剛等是。故知。金剛一名遍通諸部。又大日經疏中。說一切諸尊三昧耶形。通名金剛。金剛之稱。旣被法界。..之言。豈只東門。又金剛者。卽是佛智。佛智本遍五方。金剛何局一東。復次胎藏者。大日經云廣大金剛法界宮也。旣說金剛。何是蓮華。亦稱法界。豈非佛部。復次胎藏蓮華爲宗。是約佛部法界總體。更非蓮華一部別相。夫此胎藏心蓮華者。性海內證。九識心理。本地自覺。五部佛智。言中台總體。則心王佛部遍照。論邊葉別相。則心數四部諸尊。已統萬方之蓮華也。何限一隅之芙蓉乎。又此蓮華卽是理義。理理無數略攝三種。不二門理。眞如門理。生滅門理。二門眞如。假有實無修行種因顯教分齊。不二實理。獨一無比性德圓滿密藏境界。就此不二中。更分眞俗理。此胎藏蓮者。指總體不二之理。彼法部華者。表別相眞門之如。所詮理旣別。能喩蓮何同。又蓮華者。表智慧義。謂大覺分智慧門等。因此立名。但今智者。正明中台實智。兼攝八葉權慧。由此知之。於蓮華一物。具理智二法。而汝言非理智具足佛部。強執唯理非智法部。妄計眞諦一邊之義。未知不二中道之理。是則癡暗之甚。邪迷之至而已。疑者曰。幸遇慧日。忽除迷暗。誠此兩部法界者。實是不二佛部也。教理俱分明。何更生疑惑。抑廣可立三界。略應說一部。何不增不減唯言兩部耶。答。此有深意。留意思之。凡觀兩之一字。具含無量衆義。今入祕密名數一門。當出甚深宗要五義。
　　第一不二一心義。謂言兩者是一義也。所以者何。二一名兩。重一號二。一若不有者。二終不成。故何況宗意。於諸法門必具字相字義二門。且如.字亦有此義。言說義者是字相門。離言義者卽字義門。餘義準之。他字亦爾。今以兩界名而爲不二義。正是此意。謂二界者。字相得名。言不二者。字義受稱。旣從言說之相門。得入離言之義臺。若無二界之名言。誰顯不二之義理。卽相是義名之大義。卽義是相稱之實相。況復兩界各是不二。二字表之。謂二一故。此二不二。各不相離故。合兩一之文。以爲一二之字。又兩者二一。卽一中一也。謂兩部不二。卽是不二中不二。獨尊又獨尊故也。
　　第二無量無數義。謂兩者二一。一者無數。如偈說言。一非一一。無數爲一。一猶無數也。兩一豈有量乎。又言二者。卽是數數不息重重無盡等義。一字二書。必表衆多意。重言再唱。定詮無數趣。謂如竝兩木名林。而顯群樹之森羅。重二夕言多。以彰萬物之非一等是。又如詵詵穰穰智智如如等是。故文云。多故如如。誠證至多。以一察萬。餘又準之。復次兩者。謂種種無量語。重重無數義也。意云。一者是無數義。其證如前。二者兩一也。故二無數也。二無數者。無數無數。心王心數。各離數量。實智實相。同過剎塵。一心一如。猶以無邊。萬德種智。誰敢得測。各各輪圓重重無盡。融不雜亂。一無數量。一一無數。尚以難量。重重無量。誰能稱數。名之無量無數義也。
　　第三亦一亦多義。謂上來二門。同時具足。故復次一非一一故云亦多。多非多多故云亦一。
　　第四非一非多義。謂亦多故非一。亦一故非多也。復次二字已非一數故云非一。兩名未逮三位故云非多。非多故離增益之執。非一故遮損減之失。不動萬法是一心也。不改一心卽萬法也。不增一而多。不減多而一。故云非一非多義也。復次一是多之一故非一之一。是云非一。多亦一之多故非多之多。故云非多。復次不二中道。旣非言慮之境界。兩部圓海誰論一異之行相。法佛獨說應化俱默。三密一談七宗皆絕。自非開密藏之法門。何能談祕寶之一多。是密號家之離言表德門之遮情也。
　　第五輪圓具足義。謂此中有二。或於此兩之一字中。同時具足上四義。故或復兩者。雙也。兼也。圓也。備也。所謂理智具足。定慧兼備。理事相應。福智圓滿等義。如鳥具二翼飛翔圓清。車兼兩輪奔走方輿。二羽有完則千飛自在。兩輪不俱萬行悉闕。兩義亦爾。歷法思之。二界兩義。大哉圓也。兩部一理。深矣廣焉。孕法界之心空。載德海之佛地。不二一心之究極。本地性海之源底。只是兩部一宗而已。所以五藏教理。攝之字相之一門。七宗行果。挾之淺略之片隅。深遠而周遍。三密曼荼之蓮海。高妙又廣大。五智瑜伽之金場。願緣此寸心之片言。將證彼兩部之一.。
