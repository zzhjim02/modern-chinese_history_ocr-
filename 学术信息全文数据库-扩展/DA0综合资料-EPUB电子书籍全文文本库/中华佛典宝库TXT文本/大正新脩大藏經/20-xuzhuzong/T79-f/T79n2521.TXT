　　《大正藏》第79卷No.2521


　　No. 2521

　　眞言淨菩提心私記

　　傳法院覺鑁撰
　　夫。眞言淨菩提心。是自性法身心地法界大日如來心王具體。亦一切衆生色心實相。普門海會平等種子。故大日經疏第二云。此心卽是如來自然智。亦是毘盧遮那遍一切身。以心如是故諸法亦如是。根塵皆入阿字門（文）又同疏第一云。一切衆生色心實相從本際已來常爲是毘盧遮那平等智身。非是得菩提時強空諸法使成法界也。佛從平等心地開發無盡莊嚴藏大曼荼羅。已還用開發衆生平等心地無盡莊嚴藏大曼荼羅。妙感妙應皆不出阿字門。當知。感應因緣。所生方便亦復不出阿字門（文）
　　又此淨菩提心。是一切衆生自然本有心地實際。卽是一切智智。如實了知名爲一切智者。故大日經第一云。云何菩提。謂如實知自心（文）十住心論第十云。經云。云何菩提。謂如實知自心。此是一句含無量義。竪顯十重之淺深。橫示塵數廣多（文）又大日經疏第一云。此品統論經之大意。所謂衆生自心品。卽是一切智智。如實了知名爲一切智者。是故此敎諸菩薩眞語爲門自心發菩提。卽心具萬行見心正等覺證心大涅槃。發心方便嚴淨心佛國。從因至果皆以無所住而住其心故。曰入眞言門住心品也（文）復此淨菩提心是眞言行者入修祕要。悉地成就速疾妙藥也。總得世間出世一切悉地速疾成就。必依眞言淨菩提心一體速疾力三昧也。眞言行者若以本尊三密方便。勇猛精進觀之。行之。此生必獲除蓋障三昧入諸佛境界。故大日經疏第一云。今眞言行者。於初發心時。直觀自心實相了知本不生故。卽時人法戲論淨若虛空。成自然覺。不由他悟。當知。此觀復名頓悟法門也。經云。祕密主此菩薩淨菩提心門名初法明道。菩薩住此不久勤苦。便得除一切蓋障三昧者。入佛智慧有無量方便門。今此宗。直以淨菩提心爲門。若入此門卽是初入一切如來境界。乃至云法明者。以覺心本不生際。其心淨住生大惠光明。普照無量法性見諸佛所行之道故云法明道也。乃至行人因淨菩提心。照明諸法故。少用功力得除蓋障三昧。見八萬四千煩惱實相。成八萬四千寶聚門故。經次云菩薩住此修學不久勤苦。便得除一切蓋障三昧。若得此者卽與諸佛菩薩同等住（文）又同疏第二云。行者初入淨菩提心。雖未於無數阿僧祇劫具備普賢衆行滿足大悲方便。然此等如來功德皆已成就。何以故。卽是毘盧舍那具體法身故（文）又大日經第七云。若無勢力廣增益。住法但觀菩提心。佛說此中具萬行。滿足淨白純淨法（文）又發菩提心論云。若人求佛惠。通達菩提心。父母所生身。速證大覺位（文）
　　聖人御自筆裏書曰
　　問。何故以心名菩提耶。答。無始無終十方法界所有善惡迷悟諸法唯是一心作也。問。以何可信解之耶。答。以佛說可信也。問。其敎文何等耶。答。大日經云。云何菩提。謂如實知自心（文）又云。心·虛空·菩提三種無二（文）又八十花嚴云。若人欲了知三世一切佛。應觀法界性。一切唯心造（文）又云。如心佛亦爾。如佛衆生然。心佛及衆生。是三無差別（文）又大乘起信論云。是心則攝一切世間法出世間法（文）又云。心生諸法生。心滅諸法滅（文）又云。心眞如者。卽是一法界大總相法門體。所謂心性不生不滅。一切諸法唯依妄念而有差別。若離心念卽無一切境界相。是故一切法從本已來離言說相。離名字相。離心緣相。畢竟平等。無有變異。不可破壞。唯是一心故名眞如（文）又云。心體離念離念相者。等虛空界無所不變。法界一相卽是如來平等法身。依此法身說名本覺（文）
　　問。云何云菩提耶。答云。菩提此翻云覺。謂如實覺自心名菩提也。問。如何覺自心耶。答。覺心法門至下具可解釋。夫入佛智慧有無量門。入修頓證無如如實知自心耳。問。如實知自心行相法門。具如大日經住心品。從云何菩提謂如實知自心文。至于此菩薩淨菩提心門名初法明道文。十二番說之。疏具釋之。又同經住心品下文。說超入淨菩提心門十句法門。所謂從所謂空性離於根境文。至于如是初心佛說成佛因十句經文。是也。疏具釋也。今以總相言之。菩提心論云。如大毘盧遮那佛經云。諸法無相。爲虛空相。作是觀已名勝義菩提心。當知。一切法空。已悟法本無生。心體自如不見身心。住寂滅平等究竟眞實之智。令無退失。妄心若起知而勿隨。妄若息時心源空寂。萬德斯具。妙用無窮。所以十方諸佛勝義行願爲戒。但具此心者能轉法輪。自他俱利（文）大日經疏第一云。經云。佛告金剛手。菩提心爲因。悲爲根。方便爲究竟者。猶如世間種子藉四大衆緣故得生根。如是次第乃至果實成熟名爲究竟。然以中智觀之。畢竟不生不滅。是故因果義成。若法不然。有生滅斷常之相。則墮於戲論。皆悉可破。因果義不成也。今行者觀心實相。亦復如是。出過一切戲論。如淨虛空。於內證所行得深信力。薩婆若心堅固不動。離業受生成眞性生。萬行功德從此增長。故曰菩提心爲因也。此菩提心爲後二句因（後二句者大悲爲根句。方便爲究竟句也）若望生死中所殖善根。則名爲果。以覩佛法前相故（已上裏書）。問。於此淨菩提心有分位差別耶。答。於此淨菩提心。竪略有十重分位差別。橫廣有塵數不可說淨菩提心也。故十住心論第十云。經曰。云何菩提。謂如實知自心。此是一句含無量義。竪顯十重之淺深。橫示塵數之廣多（文）
　　問。淨菩提心橫竪大意如何耶。答。如實知自心名淨菩提心。橫竪義門甚深廣大。若非佛誰知之。雖然且爲深法渴仰。且爲自心練磨。聊抄經論文。頗出章疏釋。先明竪十重之差別。後述橫塵數之一兩。先竪十重差別者。謂從初羝羊暗心。漸次背向明求上之次第。如是次第略有十種。一者異生羝羊心。乃至十者祕密莊嚴心。此十住心一一大意須依經論問答以章疏斷簡也。眞言行者若不檢差別。更不知淺深。不同謂同。未得爲得。然則始發心辟越終不知求所。智者可悉之。信者可知之。故十住心論第一云。若能明察密號名字。深開莊嚴祕藏。則地獄天堂佛性。闡提。煩惱。菩提。生死。涅槃。邊邪。中正。空。有。偏圓。二乘。一乘。皆是自心佛之名字。焉捨。焉取。雖然知祕號者。猶如驎角。迷自心者旣似牛毛。是故大悲說此無量乘。令入一切智。若竪論。則乘乘差別淺深。橫觀則智智平等一味。惡平等者未得爲得。不同爲同。善差別者分滿不二卽離不謬。迷之者以藥夭命。達之因藥得仙。迷悟在己。無執而至。有疾菩薩迷方狂子。不可不愼（云云）
　　夫。從深至淺第一祕密莊嚴住心分位淨菩提心者。所謂無始無終。三世十方。周遍法界。法爾常恒。金剛堅固。自性。受用。淨妙法身。摩訶毘盧遮那如來大悲胎藏三部。四重。三密。六大。金剛界會五部五智。及無際智。四種法身曼荼。種種無量祕密曼荼。一切總持心王。究竟覺知自心之源底。如實證悟自身之數量。圓極自在一味一際。法然不壞堅固金剛智慧是也。是名毘盧舍那本地淨菩提心。亦曰能加持無相法身。是名眞言究竟淨菩提心也。此究竟淨菩提。自性（理法身也）受用（智法身也）法身理智不二心王。橫究無邊無盡十方虛空界。竪盡無始無終劫跛耶法界所有諸佛三身。四身。十身。無盡色心。身土功德。智慧三身。所說一切契經海。一切菩薩。聲聞緣覺。及以法界所有六趣。四生。一切衆生善惡因果。根塵識等色心依正。如是橫竪一切諸法總體也。所以心王是諸法。諸法卽心王也。心王本不生。亦諸法本不生。諸法緣起卽心王緣起。心王緣起本初不生心王遍一切處。心數遍一切處。一念遍一切處。一塵遍一切處。如是心王自在迴轉無窮。無窮迴轉。當體金剛。實際堅固不可破不可壞。此心王是論體無相。猶如虛空。論性不改。亦如金剛。論相明了譬如光明。論用無礙自在。誠法界海中除心王餘一切諸法今無有比類心王者。則此心王體性無相是理。相用明了無礙是智。此智卽理。此理卽智。理智不二自在心王大日如來理法身名毘盧遮那。智法身稱盧遮那。故辨顯密二敎論云。若依瓔珞經。毘盧遮那是理法身。盧遮那則智法身。釋迦名化身。然則是金剛頂所談毘盧遮那佛。自受身所說內證。自覺聖智法者此則理智法身之境界也（文）依此二敎論說者。眞言祕敎是自性（理法身也）受用（智法身也）理智不二法身所說也。理智不二故。或云自性身所說者。是云理法身所說也。或云自受用所說者。是云智法身也。又二敎論云佛有三身。敎則二種。應化開說名曰顯敎。法佛談話謂之密藏（文）
　　問。佛三身體爲一體無二。爲各身各體耶。答。佛三身一體無二。但約用故云三身異。故弘法大師略付法傳云。法·報·應化。體同用異（文）又羂索經云。三身一體皆平等毘盧遮那自性身（文）又金剛仙論云。卽三而一。卽一而三。言三不傷其一。言一不壞其三（文）
　　御自筆裏書云
　　問。三身體同用異意如何耶。答。三身如來理智不二金剛。是一。此一金剛但破人執。未破法執及無明時云變化身。次漸破法執。伏無明時云他受用報身。次人法二執及無明頓破時名曰法身。此法身佛理智不二。故理名理法身。智名智法身。雖此理智法身俱本有。以有始覺還成義故。亦名報身（云云）今此三身體同用異。譬如金剛摧木力用是劣。次此金剛亦碎石力用是漸強。次此金剛摧破金類力用極堅固也。金剛體一隨所摧物力用勝劣故。三身體一用異也
　　問。佛三身說法之中所說法門更互有之耶。答。三身說法是異。亦更互有之故。弘法大師請來目錄云。法海一味隨機深淺。五乘分鑣逐器頓漸。頓敎之中有顯。有密（文）此文已云法海一味。隨機深淺。頓敎之中。有顯有密。亦顯敎之中可有密敎也。雖然文隨執見隱。義逐機根現而已
　　問。毘盧遮那釋迦三種名義三身皆有之耶。答。此毘盧遮那等三種名義三身皆有之。問。法身名毘盧遮那。亦名盧遮那亦名釋迦牟尼有證據耶。答。先法身名毘盧遮那如顯密諸經說。亦名盧遮那如瓔珞經說。亦名釋迦牟尼禮懺云作變化身釋迦牟尼佛者是名法身也。所以者何。云。如上金剛界大曼荼羅三十七尊。並是諸佛內眷屬毘盧遮那互體故也。此禮懺文意云。三十七尊皆是毘盧遮那一體性金剛界身內性內證自覺聖智心王心數諸尊故。此三十七尊皆同一體性金剛界生身故。同名自性身也。金剛界義決云。一切諸佛身卽是一佛身也（文）次他受用報身名毘盧遮那如金剛頂分別聖位經說。亦名盧遮那如花嚴經說。亦名釋迦牟尼亦如花嚴經說。復次化身名毘盧遮那如普賢觀經說或名釋迦。或名毘盧遮那。聲字實相義云。若謂應化佛或名大日尊。應化光明普照法界故得此名。故經云。化身名盧遮那。如花嚴經說化身名釋迦牟尼。廣如諸經說（云云）
　　問。三身體一依用差別。爾者三身各別名義如何可通三身耶。答。三身體用不離散故。三名義理通三身也。問。三身體用若不離散。三身功能作用如何可分別耶。答。三身體用是不離散。但隨機緣感得論用差別。問。佛隨機緣感得作用差別意如何。答。三身作用次第現時。若機緣感得化身時。斷人執及以相應煩惱障。未斷法執及所知障。若機緣感得他受用身時。斷法執及以相應所知障并少分無明。若機緣感得法身時頓斷煩惱所知無明三惑（云云）問。所知障是無明也。如何所知之外論無明耶。答。障法界緣起事無知名所知障。障一心平等理不覺云無明。法身是人法理事平等一心法故。機緣感得之時頓斷三惑。證得三身菩提者也
　　問。三身名如何翻耶。答。毘盧遮那有四種翻。一番遍一切處。二番遍照。三番大日四番最高顯廣眼藏。金剛頂義決云。遍照大日二翻。此並略而名義闕也。盧遮那翻浮滿。釋迦牟尼此翻能忍。能出五濁惡世。忍難忍苦。難化化生故也。又翻度沃燋。大海底有石。名沃燋。呑大海水令海水不增。雖經日月劫數。無飽足。娑婆世界衆生亦復如是。設受五欲樂雖過百歲千年。貪欲心彌盛更無飽足。度此等衆生故云度沃燋
　　問。如諸佛敎法有差別。能說敎主三身爲有差別。爲無差別。答。如佛所說敎法有差別。能說敎主有三身差別。問。隨所說敎法。能說敎主有差別方如何。答。三乘敎敎主。地前地上佛果。如次三身次第。佛乘圓敎敎主三身相卽不縱不橫法身遍一切處。報應未甞離法身。雖三身相卽隨次第機感得也。爲地前二乘菩薩。說三乘敎。他受用身爲地上菩薩說顯一乘。自性受用法身與自性所成眷屬俱爲自受法樂說三平等句法門。亦三身相卽故。一乘圓敎機熟。設地前住前位。三身卽一化身說顯一乘。若有祕密機時。法身如來奮迅示現無盡莊嚴藏。說遍一切乘三平等句法門故。二敎論引瑜祇經常於三世不壞化身利樂有情無時暫息文釋云。謂三世者三密也。不壞表金剛。化者業用言常以金剛三密業用。亘於三世。令自他有情受妙法樂也（文）
　　問。自性受用佛是唯佛自境界因位人人。十地等覺更不見聞。如何云若有祕密機說三平等句法門。若法身佛爲具惑機說法。是則他受用身所說敎法。猶亦可云顯敎。如何云說內證三密敎耶。答。祕密機者直信解本地法身內證三密器水故。諸佛本誓加持力故。法界宮中月輪海會聖衆影現。直說內證三密故。是名眞言他受用身所說敎法。名金剛一乘。令他受法樂故。是非顯一乘他受用身所說敎法亦非顯一乘唯是自性法身內證三密金剛。故不名金剛一乘也。問。顯一乘金剛一乘差別云何。答。顯密差別雖是無量今以大意述也。夫顯一乘者。以無始無終無近無遠本來常住妙覺究竟如來智惠百界千如三千世間及以十方三世諸佛隨自隨他一切敎法一一皆是妙覺究竟如來本地法身。本地內證境智。不二平等大慧妙法開顯。令一切衆生開示悟入佛之智見。是名開權顯實妙法一乘。復以無始無終本來法爾本有常住妙覺究竟如來性海圓明法界爲花嚴一乘本源。則見等覺已還因分可說普賢境界。及以一切一乘三乘六道諸法。一一皆是性海圓明法界具德。更無異事證入果海是云花嚴一乘究竟果分性海圓明法界緣起。一切諸敎諸乘一切因果善惡諸法。與性海圓明法界。無二無別顯示名花嚴一乘。已上妙法一乘花嚴一乘並云顯一乘也。金剛一乘者。無始無終本來常住心王毘盧遮那。心數諸尊數過剎塵同一體性金剛一周遍虛空法界互相圓融無礙如帝網垂珠。而此一切心王心數諸尊身口意業遍虛空。演說如來三密門金剛一乘甚深敎。是名金剛一乘（云云）
　　問。顯一乘密一乘差別猶未明了。如何可分別之耶。答。顯密一乘橫竪多種。至下進修門。集諸宗章疏釋可開示之。今且以鏡像譬喩。竪可開示四重不同。夫鏡有無量影像。性由有本質衆像。鏡自現影像。所現影像形色差別無量。唯是鏡體非本質體。本質實體是雖爲緣。實體隔礙不入鏡中。當知。所現影像唯是鏡體。已鏡體與一切影像不二一體鏡外無影。影卽是鏡。一一影像。形色差別。以鏡見之一切影像皆悉一味一相。知一味一相影像後於無量影像形色體。更無異執。無異執故。常見萬像悟唯鏡體。無萬像體各別迷執。鏡影常同常別一異不可得也。鏡譬理智平等一心。影喩一心緣起俗諦恒沙諸法。因緣所生一切善惡迷悟染淨諸法皆是以無相第一義諦。一心所現影像故。心性不生不滅。諸法不生不滅。心性不一不異。諸法不一不異。心性本不生。諸法本不生。根塵識等皆同阿字法門一切皆是無相第一義諦。是三乘終敎（亦名菩薩敎）所明一乘義也。此一乘敎理。十住心中是覺心不生心。亦是中論所明八不中道是也。又花嚴五敎之中第三終敎。天台四敎之中別敎所明佛性一乘此也。復次。非鏡體影像不異。如鏡有無邊影鏡性。一一影鏡同是鏡故。一一影像皆亦有無邊影像性。此鏡總體之中備無邊影像性。與一影像上亦有無邊影性。同無增減。一一影像。鏡體是唯一故。無邊影像皆同鏡體性故。更無差別異執。一一影像如鏡明淨。一一皆亦明淨。亦一一影像皆同明淨故。一一影像衆德周遍虛空法界相卽相入重重無盡。又如帝網垂珠重重無盡。然則一卽一切。一切卽一。又一中有一切。一切中有一。一一垂珠皆互圓融。互爲主伴。今此影像垂珠圓融不思議事。唯一鏡上緣起影像論之。而此事事圓融影像皆悉唯是一。實體。鏡。亦無二無別。鏡體譬本地寂光性海圓明理智不二一心體性。緣起圓融影像事事喩一心所現所作百界千如三千世間十方三世諸佛所說一切諸敎一切因果緣起諸法。此一切衆生一切諸佛同一本源。理智不二一心。亦名常寂光。亦名性海圓明。亦名中道。亦名實相。亦名法性。亦名法界。亦名佛性。亦名眞如。亦名法身。亦名如來藏。亦名淨心。亦名第一義諦（理也）亦名第一義空（智也）亦名實際。亦名淨菩提心。亦名蓮花三昧。亦名阿字門。此一心所現一切善惡一切染淨緣起諸法。若普賢。因人可說事事融圓。若三乘敎單理事。若六道因果依正。此等偏圓麁細善惡事事與本地法身性海圓明本源不二。一味一相開顯名佛乘圓敎。是名顯一乘也。是一大法身一法界心所現緣起影像諸法之上論圓融。一大法身法本與法身緣起所現事迹。不二開顯故云本迹異不思議一。花嚴云因分可說果分不可說。是一異二義開示故。猶水波思之可見。但天台法花宗釋云。根塵相對一念心起。根塵識等諸法。一塵一念百界千如三千世間諸法（幷）三世十方諸佛所說一切契經海所說橫竪義理法門。本來具足圓融圓滿頓極頓速。此一念心言空法界悉空。言假法界皆假。言中法界擧中。而不縱不橫不可思議。任佛知見純一實相名圓頓一心三觀。此三觀一心亦名眞如法身中道實相。此中道實相本地本有妙覺果海佛之知見名妙法一乘。故以此妙法一乘一心三觀方便修行。此生證圓敎初住位乃至十地究竟。但一生入妙覺有義（云云）今所說一心三觀爲入圓敎初住位入修要門。住上地上功德今無所論。後當重釋（云云）法花正意令一切衆生開示悟入佛之知見爲宗（云云）一一釋文至下具可引之。復次。約就眞如法身性海圓明不守自性法界緣起所現影像諸法以明十玄緣起六相圓融。此十玄緣起六相圓融義理法門。五敎十宗逆順自在無自性旨。明花嚴一乘敎分記中卷義理分齊內。名花嚴一乘。此花嚴經所說別敎一乘圓融自在法門。此明從圓敎初住位至第十地因位菩薩證知分齊。故花嚴敎分記上卷云。此乘一一釋至下具可引之。此上三種一乘皆望金剛一乘猶隨他意敎故。未說性海圓明眞如法身內性內證法然具足心王心數。剎塵海會四種法身無盡莊嚴藏諸尊三密平等法門。復次。金剛一乘者。無始無終本來常住自性（理也）受用（智也）淨妙法身摩訶毘盧遮那一大法身心王如來。是本來法爾周遍虛空法界。一微塵許無有空處。此心王體亦有無盡剎塵心數萬德。此心數萬德亦同心王。周遍虛空法界。互不相礙。譬如虛室千光一一周遍室內互不隔礙。此心王心數一切萬德一相一味同一體性堅固金剛。猶如千光同一體性。一塊而更無有餘。又此心王心數本來法爾自性成就自受用變化等流四種法身。此四種法身一一皆同周遍虛空法界。互不相礙。又如虛室千光。又同一體性。又如千光同一體性。一塊光而更無餘相。今此心王心數無始無終。以大日如來廣大法界加持力一一如無邊內性法門。各各住普門三昧身
　　裏書云。普門三昧身者大日入佛三昧耶身。釋迦寶處三昧身。普賢佛境界莊嚴三昧身。彌勒大慈三昧身。觀音普現三昧身。金剛手大金剛無勝三昧身等也。如是一一三昧耶身。皆有密印幖幟。此一一三昧身亦名無盡莊嚴藏
　　而此能加持心王心數所加持三昧普門身。能所不二無相第一實際堅固金剛故。一一三昧普門身。一一四種法身皆擧名自性身。卽此自性法身自受用法樂名自受用身。此自性受用法身機興則生。緣謝則滅名變化身如來金身之幻。又此大日如來金剛之幻。非但示現佛身。充滿十方一切世界。所現金剛菩薩等身亦復遍一切處名等流身。今此四種法身於一大法身心王心數一塊金剛。論四種故。此四種法身皆名自性身。四種皆名受身。四種皆名變化身。四種皆名等流身。此四種法身皆越三時日加持故。無始無終自受法樂故。一切諸尊互說三密平等金剛一乘甚深敎。此金剛一乘大意者。四種法身·四種曼荼·三密平等內證法門無窮無盡迴轉。唯是無始無終本來常住淨妙法身大日如來心王心數同一體性堅固金剛迴轉更無餘故。是名金剛一乘。此具解釋。大日經疏第一十住心論第十也。臨文可委見耳。此金剛一乘敎所說法身如來內證功德曼荼羅諸尊。如一體鏡所備無量影像之體性。唯是一體鏡更無異體。故禮懺云。盡虛空遍法界同一體性金剛界生身一切諸佛。又云。如上金剛界大曼荼羅三十七尊並是法佛現證菩提內眷屬。毘盧遮那互體（文）此文意云。一大法身心王無始無終自然本有。周遍虛空法界。此心王法界海中所現諸法。唯是心王一法界體更無餘體。今此心王體性如虛空。如金剛。盡十方無邊際。亦離諸相更不可見其相。又此心王虛空性不可破壞如金剛。故云盡虛空遍法界。同一體性金剛界。此心王內性所備無量無邊心數唯是心王一法自作故。虛空·金剛義味全同心王。故云盡虛空遍法界同一體性金剛界生身一切諸佛。又云現證菩提內眷屬毘盧遮那互體。又分別聖位經云。佛德三十六皆同自性身。此云皆同自性身者。佛德三十六。乃至普門塵數諸三昧身皆是心王大日自性自作故云皆同自性身。此皆同自性身諸尊一一體性等虛空。周遍十方。同虛空遠離諸相。其性雖然大日加持力故。心王內性無邊心數一一義理現心王大日身密身相時。心數諸尊一一皆悉現種種身密身相皆同示現祕密法門標像。心王大日圍遶布列。此是一切心王心數諸尊橫竪圓德皆互輪圓具足。故云曼荼羅。亦云皆悉集會。此是四種法身·四種曼荼羅·三平等句法門塵數不可說迴轉無窮。唯是大日如來心王心地堅固金剛無窮迴轉故。名金剛一乘。亦是名遍一切乘自心成佛敎（云云）故聖位經云佛德三十皆同自性身。禮懺云同一體性金剛界生身一切諸佛。又云現證內眷屬毘盧遮那互體。又金剛頂義決云。梵云毘盧遮那。此翻最高顯廣眼藏如來。毘者最高顯也。盧遮那者廣眼也。先有翻爲遍照王如來也。又有翻爲大日如來。此並略而名義闕也。又此如來亦名佛菩薩眼如來。亦名諸佛菩薩母。亦名諸佛菩薩最上廣博清淨藏也。所謂諸佛菩薩依之明見故。諸佛菩薩於中出生故一切賢聖於中住故。又此大日如來常住滿虛空法界量微塵等。諸佛身相一一身相皆無中邊。又無增減。故毘盧大經。說爲無盡莊嚴藏三昧也。經云持一切如來身以爲其體第二顯本也。釋曰無緣智相遍滿虛空一切佛身卽一佛身也（文）終

　　斯一策也傳法院本願上人之所製。而眞門之青氈者也。然遺逸祕釋之撰集者何哉。想謂由𨓹歲流世之少焉。比適入仁和寺之經庫。拜閱上人親手之草本。蠧字頗多矣。以余見之恐寢殲滅有日也。故謄得一本迺還雇工壽梓。以謨頒遐方及終古。於茲始覺物之行藏誠繋運云遂記爲跋
　　天和二歲次壬戌仲夏日
