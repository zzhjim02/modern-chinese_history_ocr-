　　《大正藏》第79卷No.2525
No. 2525
眞言三密修行問答


　　問。眞言行者三密修行行相如何。答。眞言行者。若欲修行本尊三密者。先須知三密實相也。若不相應實相。三業萬行。皆虛相不實也。故大日經疏第十世間成就品云。當字字相應（私云。心念字字實相。云字字相應也。言實相者。所謂淨菩提心也）句句相應（私云。句正詮實相之體故。心念句句實相。云句句相應也）如是作心想。念誦善住一洛叉（一洛叉者。淺略數十萬也。祕釋云一洛叉者。此是隱語也。梵音別意。卽是一見義也。令心住字字句句實相。一見一緣不動不亂。以名住於一見。是卽一洛叉義也。若住一緣。心中種種無量異相境界現前亂起。更不執境界相貌。唯觀念此等異相境界卽是淨菩提心。一緣不動無有取捨。名住一見。若不如是者。雖經百年誦滿千萬洛叉。猶不得成就。何況一洛叉耶云云）問。三密實相者。其法體是何物乎。
　　答。三密實相者。淨菩提心是也。問。淨菩提心者。本源是何物乎。答。淨菩提心本源者。無始無終本來常住一大法身。摩訶毘盧遮那心地法界也。問。毘盧遮那是遍法界擧體。而十界十如性相體用善惡相分。如何名淨菩提心。亦名實相乎。答。雖遍法界諸法本來毘盧遮那心王擧體。迷者執見善惡性相。悟者體達一切平等。故毘盧遮那心地法界。從本以來遠離一切妄想戲論。本性清淨離諸妄想。寂滅無相究竟眞實。亦名實相。寂滅無相。名淨菩提心。亦名蓮華三昧。實相都無始無終。十方法界所有諸法。皆悉淨菩提心一法無窮迴轉。故淨菩提心外更無別法故。淨菩提心本不生。諸法亦同本不生也。淨菩提心是實相故。諸法亦同實相也。若心不念淨菩提心實相。三業所作皆是虛相不實。全不三密。問。法身內證諸尊三業。皆是三密也。今眞言行者。傳受法身內證本尊三密。身結印。口誦明。意念本尊。是也。修行法身內證本尊三密故。設雖不觀實相。同可三密。而何。云若心不觀三密實相。三業所行皆是虛相不實耶。答。本尊身語意三業。皆住實相。全無戲論妄想。三業所作皆悉祕密也。凡夫未證淨菩提心如實相故。設雖修行法身內證三密。若不相應淨菩提心時。身結本尊印。口誦本尊眞言。意念本尊義理。不成眞實三密。若人心安住淨菩提心實相時。諸身業。諸語業。諸意業。皆成三密。問。若安住淨菩提心者。凡夫三業成三密者。唯觀凡夫三業實相。可入眞言法界。何必以法身內證三密方便。淨凡夫三業後入眞言法界乎。答。法身內證諸尊三業。皆是一一身業。所有微塵數量。皆悉佛部諸尊。一一語業。所有無盡聲字。皆同蓮華部諸尊。一一意業。所有無窮義理。皆是金剛部本尊。此三部諸尊。皆法然具足薩般若慧。五智無際智。一一三密無邊功德。皆如天珠涉入。周遍虛空。重重無量數過剎塵。如是祕密曼荼羅。在纒出纒全無增減。然諸佛常恒安住淨菩提心祕密曼荼羅。自受法樂無間斷。利益衆生無窮盡。衆生念念薰習妄想顛倒。全無自利利他功德。因茲一切衆生。勤修本尊三密。觀察淨菩提心。速除無始三業罪垢。世間悉地成就。三業罪垢滅時。本尊衆相現前。名世間悉地成就。頓越三重妄執。應得出世悉地。超三妄執時。淨菩提心生名得出世悉地。已淨菩提心開發人。毘盧遮那佛現前。開佛知見。信解諸佛所行祕密。堪任祕密行阿闍梨。淨菩提心開發以上。有十住地。皆通名信解地。亦名到修行地。若初入信解地行者所有功德。唯佛與佛乃能究盡。餘人不能測量（云云）淨菩提心初生名見道位。見道以後十地。皆是眞言修道位也。第十一地名如來究竟一切智地也。
