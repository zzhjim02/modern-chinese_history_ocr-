　　《大正藏》第79卷No.2515
No. 2515

密嚴淨土略觀

　　夫密嚴淨土者。大日心王之蓮都。遍照法帝之金剎。祕密莊嚴之住處。曼荼淨妙之境界。形體廣大等同虛空。性相常住超過法界。十方淨土爲前栽。諸佛妙剎爲後園。萬尊身土布列陰陽。三身依正遍滿乾坤。成以五輪種智自性。嚴須三密萬德己體。一實心地上。有七金山而圍繞。七覺法嶺間。有八德海以彌滿。海中有大悲金龜。龜上開淨識寶蓮。臺上有須彌。山頂或曼荼。其山則淨妙法身全體。大菩提心正相。高廣無邊。愍世間須彌猶卑小。性相俱常。歎生界迷盧終變壞。言形則八角。現八識珍妙之勝事。論成則四寶。放四智奇哉之靈光。無量劫跛樹行列處處。過數栴檀林熏馥境境。細妙天衣普懸其枝。華麗寶網遍垂彼樹。五綵覺華一株而雜色。六時法鳥同響而異嘴。甜菓甘實屈其條。金華銀蕚覆其葉。微風吹鈴鐸。喈喈響說三金法樂。華鳥囀寶樹。嚶嚶聲唱五藏禪悅。漫漫八海。以之爲寶池。峨峨七嶽。卽亦爲珍莊。四色蓮華。開敷海中。五綵寶樹。森羅山上。波浪鼓動說十住心教。華葉繽紛飾五峯禪宮。五智池鏡無私。法界萬色誰逃。五眼光燈無晦。無明衆暗何存。六大如香。隨覺風熏十方。四時法味應樂欲遍三世。孔雀鸚鵡。數數發歸念三寶之唱。鳧鴈鴛鴦。時時作願樂三金之囀。一如白鶴舞不二汀。三密紺鳧戲漫荼水。三覺松風懸八音琴。五相坻浪調四辯鼓。三平五音爭奏天韻。四印八德澹澹自貯。上界下界諸天。奏音樂於十世。內院外院衆聖。滿供養於九空。山頂峯上廣大平等。奇事靈境殊異夥多。周匝有金剛牆。四方各開一門。東金剛門。阿閦淨剎在其中。南摩尼門。寶生妙土攝之內。西蓮華門。彌陀極樂不出此。北羯磨門。釋迦淨土亦構斯。彼彼淨土各各微妙。當于其中央。或法界宮殿。廣大高妙。莊嚴映徹。八柱行列。四角正等。四門具足。諸道分明。道上下有衆綵莊嚴華。門左右有七寶吉祥幢。常雨勝妙珍寶。鎭出神靈供養。諧韻愛聲。奏諸妓樂。應節梵音。唱衆歌讃。軒楯周環嚴飾遍布。地間有四重階道。殿上有五箇樓閣。垂繒綵幡蓋。懸華縵珠網。宮中安淨妙賢瓶閼伽。壇邊燃明靜摩尼燈燭。方便作衆妓。善巧調諸樂。歌詠妙法音。供讃淨法身。內外八供羅列壇上。福智二嚴充滿宮中。佛分主伴。壇異中邊。四邊心數壇場一。中心王曼荼。此中蓮華臺。其上獅子座。次大寶蓮華。次淨滿月輪。次八葉華王。上種子法身。體性明淨。光澤鮮白。萬德成就。二利圓滿。種子轉成無所不至五大所成法界塔婆。放五智色光。照無邊佛剎。衆德圓備。三密具足。塔婆變成周遍法界淨妙法身大日如來。無盡諸相一一圓滿。過數種好各各莊嚴。戴以五智寶冠。飾以萬德瓔珞。身被細妙紗縠法衣。體放除暗遍明智光。烏瑟髻冠。高妙無見。紺青髮毛。均等難測。頂上肉髻光滿虛空。眉間白毫明極法界。垂珠麗耳厚廣而長。懸露妙額平正而廣。面輪圓滿秋月宿質。光澤熈怡春華讓笑。雙眉皎潔笑紺瑠璃光。兩眼明淨晒青蓮華色。鼻切金杖高修端直。孔隱人眼表裏清淨。頻婆赤唇上下相稱。珂雪白齒齊密共淨。四牙鮮白光潔鋒利。三寸紅赤薄淨廣長。寶珠在三寸下。甘露注一舌上。喉如瑠璃筒。狀似蓮華累。所出音聲無不和雅。能聽機人莫弗等聞。頸間出圓光。咽上有點相。無所不照。無盡不顯。肩項圓滿。腋下充實。臂肘長直傭圓殊妙。掌現千輻輪。手指圓滿充密纖長。端生萬字形。爪甲光潔鞔網交絡。頷臆身半似獅子王。胸間萬字表實相印。心相如紅蓮華。身皮超白珂雪。身光任運照十方界。體明自然曜三世間。身相修廣端嚴奇特。體相縱廣量等周圓。容儀洪滿而端直。陰藏清淨而平均。七處充滿悉可愛樂。兩腨漸次同以纖圓。跟廣長圓滿稱趺。趺修高柔軟順跟。趺中有輻輪文。足下備平滿相。一一毛孔放五智光。各各支分發三摩明。一如萬德瓔珞相映爭光。三等百福莊嚴互融雜綵。兩界五部依正。擧顯大日光明。十方三世理事。盡現遍照毛孔。內證自性功德廣大深遠。外用他利慈悲普周遍滿。三密法樂亙三世常恒。四曼禪悅超四相不變。放光說法兼自他兩利。神通遊戲通內外二用。橫泯十界萬法互融。竪踰三世諸佛同歸。阿閦寶生賜供養於嬉鬘。彌陀不空預眷顧於歌舞。諸佛受眷養忠孝彌深。萬尊被慈愍敬喜倍切。遂乃四佛合掌。接頂於大日兩足。諸尊虔誠稽首於遍照雙趺。阿閦如來。鍊五智眞金。供常住三世法身。熏一如妙香。入周遍十方性佛。寶生善逝。以萬德寶珠。獻四曼卽一大日。散二嚴美華。飾三密不異遍照。彌陀種覺。用種智蓮燈。奉瑜伽心王。唱八音歌詠。讃曼荼教主。釋迦遍知。轉二利羯磨。志三金法佛。捧五分塗香。上六大丈夫。如是諸供重重無盡。若斯四佛。各各無量。剎塵還少。海滴欠多。各率無量眷屬。同將難思衆會。常設理事供養。鎭致內外忠孝。十方諸佛圍繞恭敬。三昧四波親近承事。二八輪王。響歌讃於法界。十二天妃。盈供養於虛空。內證十千佛。擧法印而衞護。外院二十天。揮金剛而鎭將。此等諸尊。或被大日聽許。還自土行二利。或奉遍照教勅。往他剎度衆生。若復有人歸依大日。願生此土。心王法身大日如來。召集他方分身一切諸佛。引率自界共體四種法身。起於法樂禪悅之床。赴於應機滿願之門。應時阿閦策象王。將薩王愛喜等無量大士。從東界而來至。寶生馳寶馬。與寶光幢笑等過恒仕者。從南剎而集會。彌陀飛孔雀。共法利因語等塵數所化。從西土而參詣。釋迦扇金翅。率業護牙拳等恒沙眷屬。從北方而雲集。此時心王佛頂大日世尊。乘於大覺獅子王。與自性所成眷屬四佛四波十六正士十二天妃二八輪王五大明王二十天等乃至不可說不可說。微塵數微塵數諸尊聖衆。無來而來迎行者。無去而去還本土。其間儀式。具以難名。或現無量神通。或說難思深法。或佛智光明照迷暗室。或聖法妓讃清妄濁意。當于茲時。妄雲忽晴。覺月立現。慧眼始開。佛境更彰。所以草菴變金場。穢土卽淨剎。森森卉木。悉是三等之法身。蠢蠢群類。僉也六大之性佛。情非情聲響。無非曼荼。覺不覺心念。靡弗定慧。本尊冥會行者。行者涉入本尊。或共分五部示主伴。或同歸一身融能所。一念證萬德。暫時極二利。若又願行淺弱。機緣未熟。且安應化淨土。次迎法性妙國。應時超九界之迷因。卽身開三密之佛果（云云）。

密嚴淨土略觀
