No.2344[cf.No.1866]
華嚴五教章匡真鈔

華嚴一乘教分記輔宗匡真鈔自序

        

    夫法界圓宗者。性海玄奧。童子詢友於百城。波瀾浩瀚。而難必抒乾矣。隋末首祖燉煌帝心和上。破塵艸刱五教止觀。授之至相。至相儼尊者。當唐之初。造孔目搜玄。巨鼎沸於其教。傳之瓶注于賢首。賢首大師法藏。嗣著斯章之與控玄。波騰其宗。雷轟乎當時。可謂宗教具備厥全焉。吁。有靜法苑者。遽叛其師說。似枘鑿之不能合焉。倘師在則鳴鼓而攻之可也。至清涼大統國師澄觀。追遵賢首。撰華嚴疏數百萬言。而恢弘之。圭山定慧禪師宗密。承而繼踵。嗟乎。苑之於頗僻。固不足論。而夫觀與密。則幸雖展大手支於宗弊。由元踞後未面稟乎大師。翻然復流知解于荷澤矣。自謂握靈蛇之珠。實淪物殞命之芳餌也。推二公所遊。猶欲以亂平亂惑也。姑若救弊。滋繁其弊。彌失玄脈。蓋欲自弊而救他弊者。則如有將火救火。隨熾隨燎。而莫之能止。而人無知者。不亦哀哉。自弊源一竇。渾渾灝灝。浸如江河之澎湃。氾濫於天下。熱將無可能遏之者。於是猗歟。大師之獅絃殆絕矣。遂俾荊溪四明。漸頓互指。既已牴牾之甚。何也。迨及乎宋。石壁長水晉水溷淆相襲。紊已墜之紛緒。巧濫於真。世有惡莠之似而亂其苗。恐紫之奪其朱。若至認莠想苗。誤紫謂朱。誰莫不為之歎息邪。是以遺臭千載之下。為菑烈矣。不特此也。使彼台學山外之徒。不覺所惑。陷乎邪蹊。三諦三千。蛣蜣性惡之談。致如水炭之不相投者。不亦傎乎。彼他家學士。尚為所移。況己宗乎。自爾以降。雖其駕說而有加箋釋於此章者。率於宗教大綱。則樊然殽亂。徒吮涼密之遺涎。未有嗛志。繇是覈之。若發暉發衡之不永振。易簡之未可久親。義苑之太非宏。頗不與眾同。折薪之任重而所焚。茍招燕說之笑。復古敻然伸一啄。而堂可以止乎。集大成。而希所啟迪爾。竊較眾說摭布之勞。諒匪不夥。然達正統者。弗如晨星。則咸未免有遺憾。抑亦無取焉。吾嘗睥睨於台嶠。賴有中興崛起。而率土戴仰。若水赴壑。因回視山外。如商□之損秋蘀。固已無唯□類矣。獨於今宗。未聞支那或能正之。豈非命也歟。噫。余也顧。託身於閻浮之日域。距儼藏兩祖。已千百年間。歷涼密二水之患。玄化凋零。萎薾亦已極矣。不知其幾而能電掃於異途。援之以道者歟。若至欲扞台衡之侮于外。拯戶庭之溺於內。不復大難也耶。往往有戟手來詆訾者。當恍惚茫昧。有不駭而走。則必窺而竊笑矣。僅有偃伏而肯之者。嗇于耄而不忍革轍。竟不至休。宜乎。予黜之如仇讎。距之如瘴。如蟲毒者。不得已也。邇數歲在東武。叨開演華嚴於大聖道場。兼講探玄。先是。每常談及此章。凡數十餘遍。所恨者。大義非不妙。而解者浸疏。不睹游刃餘地。其果為益於誰。能與于此。予每一寓目。不勝浩慨於衷耳。寶永丁亥夏。匍匐旋蹤于京兆。因挹鄙見。糅採諸記是者。訂其非者。佐其所未逮。其猶塗齟齬者。補以甓之。綽然融晰一家之大旨。釐為一十卷。名曰輔宗匡真。蓋乃孜孜銳志。務在于循蹈矩ＸＹ。辨折邪說。不失祖教本意。而歸精當。倦然思之。惕然而是顧。懼夫不如大禹鑿山漸海。顯出神用而已矣哉。或徵。摧邪盪執。輔佐於宗教。則敢聞命焉。唯一真乘法。遣妄研真。遂無益損乎其真。寧匡之為耶。曰。夫善畫者。大要模其匡郭。而茍於寫像逼真。則骨與形稱。神循之氣。精釆發洩。若將生動焉。子也不曾聞之乎。小滯偏真。始但凝然之真。而隨緣莫之許也。終頓則熏變泯絕。棄妄唯真。其圓則本具帝網於理。即妄而真。此之五觀。燦然著矣。繄。自昔人一眩之後。綱格已頹。固拙於用大矣。余故僶刱俛驅而祛逐。專治彼焉。則玄猷可一變而興。烏莫匡扶也歟。世有言。天柱已折。鍊石補天。當今之時。捨我其誰哉。脫其不屏予任為衍。且謂侈勛。則幸矣。為之序。

華嚴一乘教分記輔宗匡真鈔自序
華嚴經章疏總目


大方廣佛華嚴經（六十卷。東晉法支領。從于闐得梵本。佛馱跋陀羅。此云覺賢。於揚州謝司空寺譯。梁攝論云百千經。涅槃經。及觀佛三昧經。詺雜華經。智度論。名為不思議解脫經今經所謂圓滿修多羅也。西域相傳。龍樹遊宮。見大不思議經。有三本。將下本出。現傳天竺。有十萬頌三十八品。其三萬六千偈經。是也）。
十住毘婆沙論（十六卷。秦耶舍譯。龍樹造大不思議論。亦十萬頌。是彼一分。纔至第二地。餘皆不足）。
十地論（十卷。世親造。論釋十地一品。魏勒那及留支各譯。光統合成一本）。
經疏（北齊玄暢始講華嚴。創著釋疏）。
華嚴論（六百卷。北齊劉謙之。備釋一經）。
經疏（廣本十卷。略本四卷。後魏慧光僧統述。本邦現存略本）。
經疏（齊莊嚴寺衍法師述）。
經疏（二十二卷智正述）。
華嚴觀（隨靈幹造。年十八覆講）。
華嚴論（一百卷。魏靈辨造。幹之猶子）。
義疏（十七卷。隋淨影寺慧遠述。辨相續修）
疏（隋演空寺靈裕述。光統之孫道憑之資）
疏（隋柏梯寺道英述。嘗講此經。海神來聽。致雨救旱）
疏（七卷。江南法敏述）
五教止觀（一卷。帝心大師杜順說）
法界觀（一卷。又著十門實相觀一卷。杜順和上說）
一乘十玄門（一卷。唐終南太一山至相寺智儼撰。承杜順和上說。又著六相章一卷。三性章附）
華嚴經內章門等雜孔目（四卷。至相集）
搜玄記（五卷。亦曰方軌。至相述）
五十要問答（二卷。至相撰）
探玄記（二十卷。略疏十二卷賢首大師法藏撰）
華嚴旨歸（一卷。綱目一卷。策林一卷。遊心法界記一卷。義海百問一卷。華嚴傳一卷）
華嚴雜章門（一卷。華嚴三昧章一卷。發菩提心章一卷。金師子章一卷。十玄章一卷。普賢觀行法一卷。還源觀一卷。華藏世界海觀一卷）
華嚴一乘教分記（三卷）
發暉記
發衡記
義苑記（三卷。宋霅溪普靜道亭述）
易簡記（預法師述）
折薪記（六卷。笑庵觀復述）
焚薪（二卷。師會述）
復古記（六卷。可堂師會撰。及善熹續）
註同教問答（一卷。善熹述。又著評金錍一卷。辨非集一卷。斥謬一卷）
集成記（十卷。又著同教一乘策一卷。宋希迪述）
華嚴義記（唐錢塘法銑述）
經疏（二十卷.宗一述）
新華嚴經（八十卷。唐日照重翻。實叉難陀再譯。藏和尚開講。至華藏品六種震動之文。講堂內及寺院。忽然震動。三藏述其靈應。具以表聞）
合論（一百二十卷。李長者通玄述。志寧會本）
經疏（十卷。新羅元曉撰）
刊定記（三十卷。唐靜法寺慧苑述）
刊定記纂釋（二十六卷。法銑創造。正覺再修）
經疏（三十卷神秀述）
古跡記（十卷。青丘太賢述）
大疏演義鈔（六十卷。清涼澄觀造）
玄談并鈔（九卷）
決擇記（上京開龍寺鮮演述）
會解記（十卷。觀復述）
心鏡鈔（寂照述）
助正記
會玄記（四十卷。蒼山普瑞撰）
廣鈔
鏡玄記
華嚴骨目（二卷。荊溪湛然述）
演義集玄記（六卷。科一卷。道弼述）
華嚴普賢行願品（四十卷。亦曰貞元經）
行願品疏（十卷。清涼述）
隨疏義記（六卷。圭山宗密撰）

華嚴經章疏總目
華嚴一乘教分記輔宗匡真鈔卷一

        

日域京西華嚴寺住持僧濬鳳潭撰

    將解章題。章之標名。厥有殊號。故宋淨源重挍序云。原夫先祖之標題也。以華嚴一乘教義分齊章為目（自宋已降。南北藏本。皆存斯題）而圓覺鈔引之詳矣（大疏二上。大鈔三上云。教義分齊者。是藏和尚所述。文有三卷。廣明五教行相法數）比見數本。或標云華嚴五教章。或題云華嚴一乘分教記（此乃大師所安近之。如何斥之。如下正辨）是豈祖師之意耶（義苑折薪全據晉水。復古集成亦云。通顯一乘教義二大分齊故立斯題。餘諸異名。作者一時略舉耳）今詳。晉水未□古典。雖輒承襲清涼圭山。（演義鈔三及十三云賢首教義分齊）然祖師寄海東書。及華嚴傳自所標列華嚴一乘教分記。及崔致遠著賢首傳中。云其名曰教分記三卷。不可偏斥。況吾本邦。昔抵震旦。親奉大師。所面稟本。上中兩卷立題亦爾。而其下卷標云華嚴教中一第五教分齊義者。擬孔目章。不無由矣。至下當辨。今釋茲題。分解能所如恒式知。初言華嚴者。此約喻解。按。探玄記云。華譬開敷萬行。嚴喻飾茲本體。釋十名中。喻名者。依涅槃及觀佛經名雜華經。以萬行交飾緣起集成。從喻標名。猶雜華耳。義名者。如離世品出生菩薩深妙義華等十義立名。德名者。如性起品就十勝德。以立其名。事名者。華嚴之稱。梵語名為健拏驃訶。健拏名雜華驃訶名嚴飾。日照三藏說云。西國別有一供養具。名為驃訶。其狀六重。下闊上狹。飾以華寶。一一重內皆安佛像良以。此經六位重疊位位成佛。正類彼事。故立此名。人天八會亦似彼應知。具名者。華有十義。所表亦爾。一微妙義。表佛行德離於□相故。說華為嚴。二開敷義。表行敷榮性開覺故。三端正義。表行圓滿德相具故。四芬馥義。表德杳普熏益自他故。五適悅義。表勝德樂歡喜無厭故。六巧成義。表所修德相善巧成故。七光淨義。表斷障永盡極清淨故。八莊飾義。表為了因嚴本性故。九引果義。表為生因起佛果故。十不染義。表處世不染如蓮華故。諸德理行相依相即。法喻交映昭然有在。及能所詮教體宗趣。具如彼述。又義苑云。從法得名。以五色大蓮華莊嚴故名華嚴。常有光明。金剛1幢以貫其華。以此莊嚴法界故名華嚴（舍那品云。佛放眉間光明中佛前有大蓮華忽然出現具十種莊嚴。又從佛眉間出現菩薩。名一切法勝音。以塵數菩薩為眷屬。即坐佛前所現之蓮華上。探玄云。初辨蓮華。是所詮義也。二顯勝音。是能詮教也。坐華者。稱義施教也。演義云。佛前現華。通表一部所論華嚴。眉間勝音。通表九會能詮教故。結集編次。非現前後）若從喻者。華喻功德萬行。嚴謂飾法成人。（華喻下。即清涼玄談之文。演義鈔云。華亦二義。一感果華。喻於萬行成佛果故。或與果俱如蓮華。表因果交徹故。或不與俱如桃李華。不壞先因後果故。二嚴身華。喻諸位功德必與修果俱故。下經云。神通等法。如華開敷。眾相如華。具三十二。嚴亦二義。一以萬行飾其本體。即嚴上大方廣。如瑩明鏡。鏡雖本淨非瑩不明。二以萬行功德成佛果之人。若琢玉成像。又飾本體。如鑄金成像。以行成人。如巧匠成像）更有他釋。即全性具之華起修德之嚴飾。即修德華全嚴性德。真所謂稱性之極談。常恒之妙說也。次言一乘者。總一切法都是一乘。謂。海印三昧一乘教義。則別教一乘性海果分不說即是因分可說宛然。此二無二。當體普遍。靡不普賢因門分相該攝。亦是同教一乘分諸乘。及融本末也。如下具明。探玄一云。一乘三者。一存三之一。如深密等說（深密初二卷中皆云。一乘是密意說。又勝鬘經以一乘為方便故。然深密三時。不能定斷一切聖教。以未居最後故。且約顯一類義故分二耳。又勝鬘經云。若如來隨彼所欲而方便說。即是一乘。無有二乘。二乘入於一乘。一乘者即第一義乘。此意明隨欲方便而說二乘。明知。即是一乘無有二矣。不曉此意。將上方便連下一乘而讀之。輒斷一乘以為方便。惑之甚矣。又彼經中廣破二乘。云無涅槃。又云。此經斷一切疑。決定了義。入一乘道。豈說一乘以為方便。設有方便之言。尚在法華之前。況復無耶。瑜伽轉本俱滅。顯揚六義說一乘。攝論十義說一乘。皆同深密會釋。應知。勝鬘楞伽等說。並皆泯二之一也）二遮三之一。如法華等說。（此約法華論故。彼論云。遮者。如經舍利弗。十方世界中尚無二乘。何況有三。如是等故。若依天台。則約部約教。無二者。無般若中所帶二。無通教中半滿相對之二也。無三者。無方等中所對之三。無三藏中之三。無餘乘者。無別教帶方便之說。無圓接別之餘也。待絕皆妙。即是同教一乘教攝。表體直顯之一。故探玄云。前諸教中雖有存三泯二不同。然皆通三乘趣入故。名三乘教。後一直顯本法。不通二乘故唯是一。然清涼圭山及長水等。不曉斯旨。太先祖者範者。吁可哀哉）三表體之一。如華嚴（別教一乘）等。（等取法華同教一乘。謂。各賜等一大車亦是別授寶車無量。請勿偏局。）故經云。如是經典。但為乘不思議乘故等。又云（入法界品）乃至無量乘。探玄云。乘者運載義。但運載有二種。一次第運載。謂。從微至著。階位漸次。以至究竟。名可思議乘。二一運載即一切運載。謂。十信滿心。即攝諸位。圓融無礙。名不思議乘。一向專求者。非直所乘之法相攝無礙。能乘之行亦不雜餘。如下經云。一切菩薩無量劫修。善財一生皆得。無量一生不離一念。理事兩重因陀羅網行亦如是。主伴重重顯然。思之。次言教分者。教謂一乘教。即所能詮體宗用相。分謂分齊。記書也。紀錄也。問。既錄一乘教分齊。何故下卷別標云一乘五教分齊義耶。答。上中兩卷。正明一乘教分齊。兼對餘教。獨至下卷。所詮教相別就經內。具對五教顯一乘教。謂。所依心識（離世品中及性起品中。法界性起心具十德等）明佛性種性（十住品內種性甚深大等）乃至佛身開合（十地品及離世品內身等）全同孔目。斯也。此乃正傍便耳。有云上中與下影顯者謬矣。然圓覺鈔云。教義分齊三卷。廣明五教行相法數者。不論兼正總別何也。若就宋本。如義苑折薪。約同別一乘。復古集成。亦約同別因果分解。並大今所須。思之。章題竟。
    法藏撰此邦有本云魏國西寺。纂靈記云。僧法藏。字賢首。又唐閻朝隱。親撰藏和尚碑文云。法師。俗姓康氏。諱法藏。屬榮國夫人奄捐館舍。則天聖后廣薦福田。法師。年二十八。落髮道場。住大原寺。又云。先天元年十一月十四日。終於西京大薦福寺（春秋七十）崔氏賢首傳云。釋法藏。字賢首。帝賜別號國一法師。乃至廣述。若圓覺鈔云。□諡賢首大師。未詳何憑矣。又宋本具云京大崇福寺沙門法藏述。義苑復古等作大薦福寺者。皆後人之改添耳。撰者集錄也。
    建立乘。教義攝益。敘古今立教。分教開示。乘教開合。教起前後。決擇其意。施設異相。義理分齊。所詮差別總啟十門。初明乘體。謂。建立一乘教義分齊。二乘已建立。於中未辨諸教教義具闕。機所攝益。故受之以教義攝益。三既明教益。然諸德立教。紛擾多端。難可具備。故受之以敘古今立教。四已敘所立。依教開宗。須會差殊。就法分教。以理開宗。故受之以分教開宗。五分教宗已。須明諸教乘相攝融通。故受之以乘教開合。六諸教相收。未審因緣教興前後同時。故受之以教起前後。七本末同異說時已明。然其意難知。故受之以決擇前後意。八差異頗決。所設事繁。故受之以施設異相。九設相遐殊。未知義理深淺寬狹。故受之以義理分齊。十雖示義理。包博沖深。未委其詮何為教體淺深該羅。故受之以所詮差別。此蓋大師乘便十門安布次第。可以知之。抑有其由也。自疇註家不能熟讀縷述。姑只薪記十科為二。前八就教法。後二約義理。前中初五門就化法明。後三門就化儀辨者。不足贅歟。蓋夫化法化儀。本出自台示。而未嘗知彼超八圓開顯妙旨。故一概而混。特寄於此。而判釋之。噫。學唐步於邯鄲者。卻軼乎當宗大師之高格。謬之甚矣。問。準清涼疏亦立十門。其第二門藏教所攝中。科立所詮法相。第三即義理分齊。故鈔云。下約所詮辨異。然賢首義。分齊內第二卷廣明（宋本鈔云次卷廣說）今但略說。現檢海東及宋印本。與鈔符合。何故吾邦舊本不與彼同耶。答。昔人會違詳矣。重挍序云。若總列章門。稽諸典本。皆以義理分齊列于第九。所詮差別當於第十。近有佛隴山學者。傳于徑山寫本。妄以第十門為中卷。反以第九門為下卷。向所謂列門有參差其失二也。然見宋本上卷末。夾注云。第八門竟後有所詮義理二門。成中下卷。畢十門矣。故義苑云。觀此之文。則所詮差別在前為中卷。義理分齊屬後。合為下卷。清涼亦云。約所詮辨異。然賢首義分齊內第二卷中廣明。由是徑山寫本。海東印章。皆與夫清涼指文同于一揆。若究賢首之意。既以華嚴一乘標題。故以一乘之義理貫其初後。今之編文從於古也。近見題卷。不根祖訓。輒有遷移。紊亂列章義門失緒。得不謹歟。今謂。晉水為正。義苑失旨。今詳。上卷分教開宗章中。約法分五教竟。大師自指云。若就法義如下卷中別辨。此豈非以所詮差別為第十門。人不見此。雖欲會釋不徑而白。莫勞妄議。況看下卷題。康祖亦例于孔目章。標目自別。此為中卷。義理分齊為下卷。則十玄六相亦應名為五教分齊義。貫脈反失緒。大不可也。委如別辨。
    建立乘第一建立者誰。苑記薪記。並據清涼圭山（演義鈔十九云。唐三藏創自西迴。薦福大德因白三藏。遠涉流沙。廣取經論。誠曰劬勞。然減損佛性。增長煩惱。未知與聖意相應不又圓覺略鈔云。然大乘與一乘異者。法相宗中學者多不信之。故華嚴藏和尚製五教義分齊。文中料簡大乘一乘。有十義差別等。又圓覺大疏上文。如義苑別）解云。晉魏已來。譯經尚意。傳教宗心。了義上乘。煥若明鏡。爰及貞觀。名相繁興。雖分半滿。權實混和。縱認同歸。猶乖全揀。一乘既立。權實已明。同別並彰。法義克備。首建一乘。斯之謂矣帝心造法界觀。而雲華承之。大駕一乘。圓融具德者何。貞觀法相爰興。謂一分有情無佛種性。判一性一乘之旨。為藏無談有之宗。減損佛乘過莫大矣。雲華尊者。與之同時並駕。而其徒方熾。如火益薪。至光宅文明之間。賢首國師。為行雲華之道。立華嚴一乘。述教義分齊。推五性□一乘。豈特好辨。亦不得已而及之者也復古集成破云。孔目曰。一乘法義。佛及普賢願行建立。有情眾生依而住持。三乘法義。眾生業行建立。佛菩薩等依而住持。故經云毘盧遮那佛願力。法界一切國土中恒轉無上輪等。有人云。吾祖建立者非也。且佛及普賢等所證之道。卻ＧＨ祖師而建立哉。謂。吾祖以大手顯筆章此道以示後昆。首辨斯義。故曰初明吾家相承。謹案經論。發明厥旨。故曰初明。有謂吾祖建立非也（集成餘如復古）應知。無住之本立一切法。是建立義。與四明所謂兩重立法豈有異耶。問。云何佛及普賢建立。答。要問答曰。一乘教相建立。此義相難。今舉喻顯。如一樓觀內外嚴飾。盡其巧思。唯有一門。有智慧者能扣開門。示無智者。一乘教義亦復如是。性起樹藏。內莊一乘。外嚴三乘及小乘等。有一覺門。向菩提樹下。唯有因果二位佛及普賢。二人開見。為諸有情可化眾生張大教網。亙生死海。漉天人龍。置涅槃岸。諸教相中示彼小乘及三乘教。令物生信起行分證。示一乘教。令其見聞後得入證。故彼教相似成內外問。至相相承但言性起。正當台宗所觝排。故四明云。他宗圓極。祇云性起不云性具。又不談性具百界。但論變造諸法。何名無作耶。又云。既皆不立理具三千。但就不變隨緣立終頓圓三教（如指要鈔及教行錄。）今既格量。過此更無究竟耶。答。於虖甚哉。他師昧當宗旨。荊溪只乘清涼之弊。四明錯啜圭山遺涎。安肯伏鹿。不能面敵于香象乎（他師纔認草堂所改削。起信玄談。誤謂賢首。不知別有義記。但約終教分齊而解。況孔目探玄未聞其名。豈知奧義。故彼所謂他宗明一理隨緣作差別法。差別是無明之相。淳一是真如之相。隨緣時則有差別。不隨緣時則無差別。故知。一性與無明合。方有差別。正是合義。非體不二。以除無明無差別故。今家明三千之體。隨緣起三千之用。不隨緣時三千宛然。故差別法與體不二。以除無明有差別故。驗他宗明即即義不成。以彼佛果唯一真如。須破九界差別。歸佛界一性故。餘準此知）嘗試須舉。探玄（十六等）云。若三乘教。真如之性通情非情。開覺佛性唯局有情。故涅槃云。非佛性者。謂。草木等。若圓教中。佛性及性起皆通依正。是故成佛具三世間（真言教中明六大本有周遍義。謂。地水等五大。言訶黎馱心。第六識大。曰之質多心。各互普周）國土身等皆是佛身。無不皆具無盡法界。如帝網等。現事兩重因陀羅網（四種曼荼。三密。准思）廣如彼明。此等昭據洋溢乎章疏中矣。弘讀之者自伏膺耳（若認清涼鈔云正釋佛性者。揀異瓦礫非情。非謂無情亦有覺性者。非也）問。台徒亦云。縱有說云圓家以性具為宗者。只知性具善也。不知性具惡。必須翻九界修惡。證佛界性善。又無修發之相。偏指佛界真心。一破一立。若非別教緣理斷九。推與何耶。又復不了性惡即佛性異名。煩惱心。生死色。皆無佛性。故但知果地融通。不了因心本具。如此破斥。云何會耶。答。此亦他師執終教義。動溷吾灥。良可悲也。如探玄云。一切煩惱。體不可說。但約其用。即甚深廣大。以所障法一即一切具足主伴。彼能障惑亦復如是。故普賢品明一障一切障（法性無明逆修三道）小相品明一斷一切斷（無明法性順修三德）實無可斷。以煩惱清淨故（性惡融通）眾生及煩惱一切皆是。無非性起（若不性具於一切。奚為一切性起耶。然當宗具言性起者。起謂不起。寄緣顯起耳。實則起具異名。即理造義也）豈唯即理性如來。為善惡本。應以十界互為善惡。五熱（勝熱示癡）眾鞞（婆須示婬）一王形虐（滿足示瞋）當相即是。此極難解。事事無礙。十玄緣起。法爾常恒。誰外之邪。然彼驕肆而迂者甚多矣。蓋由固寡聞。而不博知故致之之然也。其他抗異。如下縷述。
    今將開釋迦佛海印三昧一乘教義言今將開釋迦佛者。開者謂開示。開門而見。言釋迦佛者。宋印本云如來。要問答云釋迦佛。名號品云。或名毘盧舍那。或云釋迦牟尼。但名異耳。華藏品。中央第十三重有世界。名娑婆。其佛即是毘盧舍那（一字頂經亦曰。釋迦毘盧。及一切義成等。皆是異名。然餘教。遮那是真。釋迦是應。臺上報身名盧舍那。葉上葉中報化名釋迦等。又觀普賢云。釋迦牟尼名毘盧舍那遍一切處者。此融即也）探玄云。問。此中名號。為但是舍那名。為通餘佛。答。若約三乘。唯此界內百億萬是釋迦名。餘十方界是別佛名。若約一乘。盡法界總是舍那名。十方皆此佛所化處故。又是釋迦海印中現故。又如一佛名既遍十方。餘十方佛皆各如是。若依小乘是實名。初教即假空名。終教同真如。頓教絕名。圓教不礙。今一名即一切名。攝法界盡。因陀羅網名也。又云。今勘梵本。具言毘盧舍那。此云光明遍照。此明下文世界海等諸事。一一皆是稱性緣起無礙。離闇覺照稱光。無不普周法界名遍。遍照性闇覺是。故名為佛。此舍那佛非局報身。以通器等三種世間具十身故。他宗斥云。法報不分。二三莫辨者。不解斯意故耳（如下江南敏師處辨。三身十身。具如下卷）言海印等者。探玄云。海印者從喻為名。如修羅四兵列在空中。於大海內印現其像。菩薩定心猶如大海。應機現異如彼兵像。故大集云。喻如閻浮提一切眾生身及餘外色。如是等色。海中皆有印像。以是故名大海印。菩薩亦復如是。得大海印三昧已。能分別見一切眾生心行。於一切法門皆得慧明。是為菩薩得海印三昧。見一切眾生心行所趣。解云。此中見字亦現字謂。由見故現也。通二應知。此中十信菩薩現成佛者。寄終教位以辨。明得彼普賢法界行德。具攝因果圓融無礙。若以因門取。則常是菩薩。若果門取。則恒是佛。故孔目云。一乘同別教義。依海印定起。普賢所知。三乘教義。依佛後得法住智說。既言同教亦依海印。當知法華無量義處三昧之異名也。集成云。問。賢首品有十種三昧。何獨依海印（又八會經。初會依如來藏三昧。乃至第八會如來入師子奮迅三昧）答。初一無不攝故（初一為總。餘九是別）地論云。一切所說十句中皆有六種差別相門也（解云。依十地論。一切所說十句中。皆以初句為總。根本。餘九為別。枝末。今十種定亦復可爾。舉初海印。總能具別。故為說經之所依）又出現品云。如海印現眾生身。以此說其為大海菩薩普印諸心行。是故說名為正覺。若依還源。言海印者真如本覺也。妄盡心澄。萬像齊現。猶如大海因風起浪。若風止息。海水澄清。無像不現起信云無量功德藏。法性真如海。法句經云。森羅及萬象。一法之所印。言一法者。所謂一心也。是心則攝一切世間出世間法。即是一法界大總相法門體。唯依妄念而有差別若離妄念。唯一真如。故言海印三昧也此寄終教示海印義（為引三乘令歸一乘故。此觀便故攝方便故。示餘深法是。若不爾者。只知性具善。不知性具惡之妨。如何通耶）又大般若（四百十四）云。諸法等趣海印三摩地。謂。若住此三摩地時。令諸勝定等皆趣入。如大海印攝受眾流。是故名為諸法等趣海印三摩地（此依始教所譯。義意可知）然今此中如孔目知。
    略作十門。初明建立乘者。然此一乘教義分齊。開為二門。一別教。二同教言然此一乘等者。折薪云。既此教義分齊。開為二門。則知。別教分齊。同教分齊也要問答曰。答。一乘教義分齊云何。問。一乘教有二種。一共教。二不共教。圓教一乘所明諸義文句。句句皆具一切。此是不共教。廣如華嚴經說。二共教者。即小乘三乘。名字雖同。意皆別異。如諸大乘經中廣說。可知（解云。折薪只舉兩教。不談義共不共。雲華約教義明。然共不共名。出智論等。意稍不齊。彼說與二乘共不共二種般若故。台家約時部及化儀。謂。華嚴時說別圓教。不共二乘。方等般若。以但不但二種中道不共之法。與二乘共說。今則不然。一乘同別。與三乘等共不共義。其三乘者。小始終頓。若清涼意。演義鈔十六云。圓教有二。一同教。二別教。別即不共。不共實頓故。二同教者。同頓同實故。又大疏一云。一乘有二。一同教一乘。同頓同實故。二別教一乘。圓融具德故。以別該同皆圓教攝。今謂。同豈止同頓實。更同始小人天諸教。無不開者。況彼絕待獨妙純圓不共三乘者。別亦不共諸教。思之）復古云。言教義者即下因果二大也。孔目釋曰。因分者是教大。果分者是義大。所以約果說義大。為果是所剋之位。義大是所證之法。義位相似故。約之以顯。所以約因明教大者。因是能生之位。教是能目方便。義位相似故顯之。教證二分。德量非小故名大。證分絕言。是發趣者究竟所歸故名為義。所以甚深故。名之為義。可寄言說故稱為說。一乘體性不離此二。言分齊者。因門果門攝法無遺。唯是普賢智方窮其底。包大虛越法界。無盡復無盡。非算數譬喻能盡故稱分齊詳曰。准下文。則但別教中開因果分。孔目亦明別教二大故未盡理（折薪指教而不云義）今謂。總一切法為一乘法教義體性。而其教若義分齊。顯如下所開別同揀收。因果二分。本末諸乘。莫偏守株也。然行願記云。性起門即別教義。緣起門即同教義者。不爾。別教豈無普賢緣起。同教何非性起理具乎。祖師既曰。一乘開為二門。一別教。二同教。則別教如華嚴說。同教如法華說。然清涼有頓頓漸頓之辨（如荊溪破）圭峰妄判法華。謂劣于楞伽等四十餘部。大違祖範。斯以可驗矣。審大師意。嘗克台家盛談獨妙純圓醍醐之味。彌成彰於海印三昧一乘同教之國。而實惟一乘法。其中競興漸頓勝劣之論。是豈祖師之意耶。
    初中亦二。一是性海果分。當是不可說義。何以故。不與教相應故言性海果分者。甚深法性五海（諸世界海。諸眾生海。性界業海。欲樂根海。三世諸佛海）攝融。理望前機不得自顯。由智顯也。離智即無。故當是不可說義。故遮那經云。甚深無相法（本地為正）劣慧所不堪。為應彼等故兼存有相說何以故。所謂不與教相應故也。三藏無畏及不空師。嘗會法性融通義以為金剛頂意。探玄既明五海攝融無礙。豈為但知果上融通。不知因心本具耶。復安得云果人所了名果分。果唯局究竟哉（探玄云。可說不異不說。不說不異於說。今文亦云。此二無二。全體遍收。何不思邪）請去情勿可誣歟。
    即十佛自境界也言十佛等者。十玄門曰。明一乘緣起。自體法界義。不同大乘二乘緣起。但能離執常斷諸過等。此宗不爾。一即一切。無過不離。無法不同也。今且就此華嚴一部經宗。通明法界緣起。不過自體因之與果。所言因者。謂。方便緣修。體窮位滿。即普賢是也。所言果者。謂。自體究竟。寂滅圓果。十佛境界。一即一切。謂。十佛世界海。及離世間品明十佛義是也。孔目云。若一乘所有功德。不離二種十佛。一行境十佛（因心本具六大全顯。即金剛王智海）謂。無著等如離世間品說。二解境十佛（六大義同。胎藏理尊）謂。第八地三世間中佛身眾生身等。具如彼說（苑薪復集並約行境作釋。未穩）探玄釋今教主中。破他義竟自云。今釋此化。準下文中。是十佛之身。通三世間。問。既通世間。國土身等應是解增。答。探玄又云。此明國土海義（究竟果分）前辨世界海即明體隨緣顯其果相。今即約緣反顯。明其果體。辨相所依之實。各通三世間。準此等義。解境通三。行境那壅。故云各通三世間。解行相攝。於茲見焉（清涼鈔一云。雖此經中廣說。於事及與於理。皆無礙故。以無障礙法界而為旨趣。又心要云。真妄物我舉一全收。心佛眾生融然齊致。如此消釋皆墮台宗別理。或山外之計。嗟乎言之近理。易以惑人。不得不鑰口而辨之。蓋不得已也哉）。
    故地論云。因分可說。果分不可說者。是也論云。前言十地義如是不可得說。今言我但說一分。此言有何義。是地所攝有二種。一因分。二果分。說者謂解釋。一分者是因分。於果分為一分。故言我但說一分。發衡云。引證中有二義。一謂。證上果分不可說。二謂。證下因分可說。然茲二分皆具可說不可說義。今則且約因果形對一往而分。今謂。地論多分義當終教。故祖師雖引成證。有未極成。由是次文正結云此二無二等。探玄亦云。可說不異於不可說。即不可說不異可說。以波水喻圓融可知。有云。所謂因分可說者。顯教分齊也。果性不可說者。即是密藏之本分者。噫。此亦顯密岐而隔絕。則不如隱顯俱成一門者。何況十玄無盡。思之（復古集成。引摩訶愆論云圓圓海不可說之語。而不辨真偽。迂矣）。
    二是緣起因分即普賢境界也復古引十玄門云。緣起者。謂。方便緣修。體窮位滿。即普觀是也。今約教就自體相寄緣辨起。故云緣起。在因門顯故云境界（下十玄義云約緣形對為成因故。此中不可必約真緣二修以解。又有引探玄第十釋地論明說大之文作會釋者。彼論只就十地品故。且寄終教顯。至相十玄亦且順論故云今且耳。勿錯解焉）然其教大有其三種（十地論明說大有三是）一因成就大。謂。慈悲願力為起行本。故名為因。二因漸成就大。謂。聞思慧等為出世智因。起之不頓故名為漸。三教說修成就大。謂。修慧真修契實。如於正證可寄言詮故名教說。教說二字正揀義大。非如果分不可說。故探玄云。於一味法界義分為二（一性無性相相宛爾）一能隨之土海。二所隨之機緣。此二無二。通融無礙。若以緣起從體即（修全在性）當相圓融。無別可別。言說不及也。若以體從緣即（全性起修）復即成差別緣起。約此殊形緣起反顯土體。妙極難思。言普賢境界者問。舍那為果。文殊普賢為因。何為獨普賢境界耶。答。十玄門云。雖復始起發於妙慧。圓滿在於稱周。是故隱於文殊。獨言普賢也。亦可文殊普賢據其始終通明緣起也（謂。舉文殊則能攝普賢。若舉普賢企該文殊。涉入不二。重重帝網故。因門取常是普賢。以果門取恒是佛者。此之謂矣。又文殊即是普賢。普賢即彌勒等。事事無礙。莫以情拘。
    此二無二。全體遍收。其猶波水。思之可見探玄云。就雙融中。此上六中各說即無說。無說即說。無二俱融。又云。此上不可說不異於可說。以真理普遍故。可說不異不可說。以緣修無性故（以性奪修）是故下文隨說一分。義亦不少。故論云。如實滿足攝取故。意在於此。思之可見（折薪云。此二無二等者。恐人局執故。焚薪云。法本融通。非是遮情等。如彼具斥）。
    就普賢門中復作二門。一分相門。二該攝門折薪云。分相門則一乘別於三乘。該攝門則三乘本是一乘故。皆屬別教也。若準初門。則三一□異。若準後門。則三一本同。今既分為二門。則先以全三之一揀於全一之三。後以全一之三本是全三之一。則雖分相而未始不同。雖該攝而未不異。故此二門揀收自在也。復古云。分相者方便無體（以權映實）莫不皆空。究竟正乘。坐斷法界。該攝則三乘無已。普法所成（集成解同。）
    分相門者。此別教一乘別於彼三乘義苑云。全揀諸教宗也。三乘有二。一法華之前。以三乘權隱於一實。此謂覆相之三。二正當法華會上破三顯一。會三顯一。雖談一性一相既有形對。一亦名三。故賢首判終頓為三乘者。意在於此。若據天台教相。三觀伸明。一經旨趣但齊今終等（此解六錯）折薪云。問。此三乘唯是始教耶。通中間三教耶。此一乘是華嚴一乘耶。法華一乘耶。若爾何失。二俱有過。若是始教三乘。豈別教唯別始。不□異餘宗耶。若通中間三教。臨門三車豈是終頓耶。又若是華嚴一乘。何指法華白牛。若是法華一乘。豈得名為別教。今釋此義。略為二門。一引教正釋。二問答辨明。初中此一乘者。是華嚴□異之別（指法華等。至下當會）此鬥外三車通中間三教（指事云。更通愚法。如下文云。臨門三車。此中令愚法小乘。同迴心攝。或以他土會決定性。則不通愚法。各有所據也）正以法相宗第三時為終教。故知三車通終教也（下古今立教中云。依深密等立三時教中。但攝小乘及始終二教。不攝別教一乘等故）況下同教中明文。以臨門三車是終頓二教故。文中以小乘在所引諸子中。臨門三車為能引。豈非三車通終頓二教也（又下文云。中間三者。或總一三乘教也。又云。一小乘中三。始別終同。二始教中三。始終俱別。三終教中三。始終俱同。四頓教中三。始終俱離等。云云）如上所引。並以三車通中間三教非為始教也（次問答辨明中舉圭峰鈔。作法相宗非終頓之難等。宗密本非矣。答亦未穩。故略耳）一乘義章明宗記破折薪云。法華教旨。唯會始權終實。不會頓三。何以臆說門外三車。通中間三教耶。此違至相。一乘三乘義章云（方便乘者。分別有十一對三寶結文）上件法門攝下諸教。頓屬其上分本教義。漸從其末義等（一代諸眷屬經也）次昧清涼會（大疏一上）法華教旨唯會始權終實。亦不言會頓也（此難不然。天台疏云。頓機利鈍是圓別根。既是別教地前是頓機之鈍。豈不皆會。故無別教圓接別之餘）三違圭山。圓覺頓經。此是別教一乘。屬化法頓。不屬三時五時之教等（此亦不然。圭山臆斷也。賢首何文有以頓教為別教一乘耶。又化法頓因何不屬五時耶）又至相云頓非安立門故。不屬會破（此破不成。撿孔目章云。又安立非安立門者。即三乘義。頓教漸教相望說也。准此文中。既云三乘義。反為頓教屬三乘之證。雖非安立。是相宗待望說故也）復師違上諸師說。昧他法華旨為第一失（是還自害）又中間三教文。屬賢首正立教中。顯華嚴別教一乘為本。揀中間始終頓三教三乘並愚法為末。即與法華破會自殊（唯會始終不通頓教）此乃不明揀會。矯亂同別為第二失（此籍何由。法華不會三乘頓教。不與華嚴□異之別齊。而有揀會異耶。又圓覺略疏云三乘終教一乘頓教。鈔云。唯頓教圓教是如實了義者。皆是圭山臆注。大乖祖宗。不可取也）復古云。然於五教有乎二說。一諸教為三乘。後一為一乘。略如前引。廣如孔目。問答。搜探二玄。諸雜章等。二者以始小為三乘。後三為一乘。此如華嚴圓覺疏鈔等。所以爾者。前代諸德。但於教門顯權實不同。方便正乘有異。尊顯華嚴頓圓究竟。唯有此法。有極果證。離此普法。無有得成佛者。諸有所作皆為方便故。唯後一為圓極一乘。前之四教皆是隨宜少說。縱說如來藏真常功德。實不兼權。方便安立。總屬三乘。貞觀以來。奘師西歸。基師承襲。以五性三乘為實。一乘一性為權。其說翳於一乘。其道盛行中國。起信等疏。以言教具闕等門辭而闢之。遂明一乘一性為實。三乘五性為權。終頓二教皆談一性。是以判入一乘（已上敘藏師立。然大師一代。著探玄等。何所判終頓入一乘耶可堂臆斷可知。）清涼承其後。圭峰繼其踵。故說後三為一。前二為三（觀密。私判有何承繼）今章乃鈔錄雲華之遺言。勒成文體。故以前諸教屬三。皆名方便。昔人（發揮發衡易簡及苑薪等解。承涼圭弊。如長水璇。復以終頓圓妄配乎台雙照雙遮中道者。謬之甚矣）不閑孔目。問答。搜探二玄失於章旨。以惑後賢耳今謂。諸解多雜用於清淨圭山。永失儼藏兩祖之良模。今依探玄曰。前諸教中雖有存三泯二不同。然皆通三乘趣入故名三乘教。及此章云。中間三者。總為一三乘教。或分為漸頓等。不可異求也。
    如法華中宅內所指內外三車。誘引諸子令得出者。是三乘教也義苑云。今既立別教一乘。何以廣引法華對三之一耶（圭峰鈔中。已判法華為終教故。致此錯耳）然法華之一。意兼兩勢（□妙相待。純圓絕待）若乃會三顯一一屬於同。稱性融通。法本如是。故屬於別。故演義云。法華攝諸經歸。華嚴以別該同。皆圓教攝。折薪云。露地白牛。揀三是別教。會三是同教。但有同別之二乘唯露地白牛。故上文云。一乘教義分齊。開為同別二門。正如一心二門。二門不同。心唯一也。所以教義攝益中。以白牛自有教義。則是別教。唯指華嚴若三乘為教。一乘為義。則為法華今詳。姑雖法華意兼兩勢。既明華嚴建立一乘。此即別教一乘。然今所以指法華者。意謂。騰昔三車別授白牛。四車明文在于法華。今定乘體。三一差別。略有十說。皆對三車師之所立（三論嘉詳法華義疏及法相宗慈恩玄□）故。夫論議者有內有外。與外人論。不得援引本宗典語。以他不信故。正依兩俱極成教證可與敵之以為定量。則自許華嚴。不待成而真能立故。乘此便耳。故云如法華中。其有旨哉。特致如字。足見能寄妙經以明華嚴之狀也。言宅內等者經曰。其家廣大。唯有一門。嘉祥云。如世人總舉一宅名之為門。或稱一家一戶。今亦然也。今在門外者。門者宅也。立此三車同出生死外。所以然者。三乘雖異。惑盡義同故。同在門外。又慈恩云。宅喻眾生異熟本識。故說本識亦為宅識。如世國王四海為家光宅天下。佛亦如是。以諸眾生而為其家。體即本識。又三乘之教合名為門。理出教外故名門外。又此門者三乘因行。果出因中故名門外。天台疏云。門有二意。一宅門。宅者生死也。門者出要路也。此是方便教之詮耳。二車門。車者大乘法也。門者圓頓教之詮。言所指三車者。經云。父知諸子先心。各有所好種種珍玩奇異之物。情必樂著而告之言。汝等所可玩好希有難得。汝若不取後必憂悔。如此種種辜半鹿車牛車今在門外。可以遊戲。汝等於此火宅。宜速出來。隨汝所欲皆當與汝（嘉祥云。菩薩住世。聲聞從師。並居人間之類。故如牛羊。緣覺進不化世。退不從師。故喻之如鹿。以表山林之流。又釋。羊之為獸。其性遲鈍。譬於聲聞。鹿性捷疾。譬於緣覺。牛力強性。引重之遠。譬於菩薩。又解。羊形小。譬小乘。鹿形處中。譬中乘。牛形大。譬菩薩乘也。云云）若依台疏。三車譬者。即喻鹿苑三乘也。乃重。舉昔日之權。意在指權即實。故舉三車顯大車。且指昔三藏三乘。須知。三周開顯。藏圓相對。雖正開小機。然舉昔之權。則該四時。故玄籤云。當知。法華約部則尚破華嚴般若。約教則尚破別教後心。今覈。大師以義指昔三乘大小權教。故下文云。臨門三車。此中合愚法小乘同迴心攝。此意謂。愚法迴心合為三車二。以始終頓中間大乘三教兼小菩薩皆為昔牛車。問。既准台宗。門外三車正會鹿苑。以何指大耶。答。文意多含故。經合牛車。文云。若有眾生。乃至求一切智佛智自然智等。愍念眾生。度脫一切。是名大乘。菩薩求此乘故。名為摩訶薩。如彼諸子為求牛車。出於火宅。此既文云大乘。由此明知。立迴彼三入一乘義。大乘亦迴。中間三教。爭得不會。即齊台家約教尚破別教後心之義也。何者。四明嘗於別教特立一理隨緣義。則以彼別理是今頓教。若立隨緣即當終教。不許隨緣但是始教均。屬昔權。蓋名局而義猶通也。問。若爾三車中二是小。一是大乘。何故以小菩薩合為牛車耶。此亦莫妨。經名大乘。於小三車望二為大故。天台為三藏菩薩。至百劫時方受此名等故。經又云。不應以下劣小車與等。各有義含。莫執一概也。言誘引諸子者。經云。如彼長者初以三車誘引諸子。然後但與大車寶物莊嚴。安穩第一。言諸子者。文云。長者諸子。若十二十。或至三十。在此宅中。台疏云。天性相關故名子也（只云眾生。語通五道。若取知眾生性欲。即別指三乘。上云五百。通是生機之處。五百皆有正因。為長者家中人。光宅云。五百人中。有與長者天性相關者。有三十子。輔正記云。天性相關者。一昔結大緣。二昔曾結小。二理性同故。俱名天性相關也）以彼性欲不同故。有二三之別。若十者菩薩也。二十三十者。二乘也。以此等機俱得出宅故為子耳。無此機則是五百人也（記云。是則語五百唯有正因。論三十別有緣了。乃至云云）嘉祥云。問。何故無有一乘根性耶。答。三乘中大乘即是一乘根性（此解是三車師義。為今所破）又此中正明三乘機發。一乘機發在後故。今不說也有云。法華會三歸一故。初以三車誘引諸子。此中不說一乘根性故。不許爾前二乘迴心。然後但與大車得出宅已。等賜大車故。一乘機發在後而已。華嚴直顯別教一乘故。下攝益章云。界內通見聞解行等。不待出宅。一乘機發。經云。肉眼見十佛剎微塵數世界海等。不論變易生。以三世間依正六大圓融無礙故。今謂。法華三周開顯。小圓相對。約彼一類鈍根。具歷四時難化之流故耳。以其利根前密迴心成菩薩畢。不同權示。如龍女等。宜思准之。若約佛意論法開顯。不可適今。論人開會。則莫間然爾。才言現前一念。百界三千。指的妙境。功由開顯。可以知之。言令得出者。經云。爭出火宅等。又合譬云。如彼諸子為求羊車出於火宅。鹿車亦然。牛車上引竟也。言是三乘教者。文云。汝等速出三界。當得三乘聲聞辟支佛佛乘。我今為汝保任此事。終不虛也。汝等當知。此三乘法。皆是聖所稱歎。自在無繫等。
    界外露地所授大白牛車是一乘教也文云。皆於四衢道中露地而坐。無復障礙。台疏云。四衢道中譬四諦也。以其四諦觀同會見諦。如交路頭。所以名四衢也。若見惑雖除。思惟仍在。則不名露地也。若三界思盡。方名露地耳。住果不進故云而坐。嘉祥云。增一云。四諦譬四衢。斷四諦下惑盡。通達四諦。如路之四達為衢。露地者。既斷四諦下正使盡。亦無蓋纏。故稱露地（清涼圭山多用此解）言大白牛車者。嘉祥慈恩只立三車。不許四車。並今所破也。光宅天台本明四車。今亦同之。如下委辨。
    然此一乘三乘差別。諸聖教中略有十說此下總約一乘不對同別。與彼三乘辨其差別。問。古既立四。一乘成立。今何勞重議耶。答。光宅天台雖已指陳。然後尚有吉藏窺基不肯而允。特立三車。弊源一滾。熱不可遏。於是祖師為之點示。丕回狂瀾。其猶倒刃而破竹矣。他人縱有天辨。其莫能救歟。對章可昭。然復古具覺鈔云。大乘與一乘異者。法相宗中學人。多不信之。故藏和尚製五教分齊文中。科簡大一有十義差別。都引二十餘部經論證之。故知。學識寡淺者難免謗法。是故圭峰作此指示。不言為此而作章。獨揀相宗。不揀終頓也。有謂。圭峰述吾祖製文之意不亦謬乎（如焚薪破）且佛陀光統繼踵。諸德共尊華嚴。廣有述作。豈亦為彼相學者哉今謂。輿師不曉嘉祥素立三車故。但限相宗。況是可堂雖救圭峰。其揀頓等是豈密公意耶。噫。所謂欲扶而彌斃者何也。
    一權實差別群解襲沓。岐而難辨。示圖易見。
<PIC>T73031001.GIF</PIC>
<PIC>T73031002.GIF</PIC>

    五教止觀（杜順帝心）孔目。要問答。十玄門。搜玄等（至相智儼）教章。探玄記等（賢首法藏）三祖同標云。一小乘教。二大乘始教。三大乘終教。四大乘頓教（清涼圭山。改易祖軌）五一乘圓教。故探玄云。然此五教有開有合。一或總為一。謂。唯是如來一大善巧。攝生方便也。二或開為二。謂。一乘三乘教。前諸教中（小始終頓）雖有存三泯二不同。然皆通三乘趣入故。名三乘教。後直顯本法。不通二乘。故唯是一。（唯有一乘法但教化菩薩）三或分為三。謂。小乘三乘一乘教。然清涼玄談改添云。或開為二。對權顯實。則前二是三乘。後三為一乘。則不違法華四乘（以初小乘即三乘中之小乘故後三是一乘故為四乘也）又三四二教（終頓二教俱明一乘。故云泯二。則異前始教存三乘也）雖則泯二異前。而對三顯一。曲巧順機。後一直顯本法。一向不共。如智論說。此同印公平道屈曲（此同探玄。演義鈔云。而言雖者。雖明一乘。由是對三顯故。同前二教。亦入屈曲之數。則前四教皆屈曲收。後之一教。方是平道故。順印公）三或分為三。初一小乘。次一三乘。後三一乘（清涼改削）或唯後一是不共一乘（此同探玄。故彼文云。智論既將此經為不與二乘共。故名為不共。即是一乘大品等為通三乘同觀得益。故名為共。即是三乘。義準。四阿含經既不共菩薩。亦名不共。即是小乘）圭山起信注疏玄炎。四承清涼改削乎藏疏。余每讀之。莫不慨歎。又圓覺略鈔云頓教之首便是華嚴。漸教之終至法華涅槃。皆名漸教。五時異者。初時有教。即阿含等。二時空教。即諸部般若。三時中道教。即深密等。第四時會三乘為一乘。會權入實。名同歸教。即法華經是。第五時中。臨入涅槃。說乃至闡提皆有性有心作佛。常樂我淨。名常住教。即大涅槃經。從始至終。成就一類之機故。總名為漸教。又云。於中法華涅槃。會權歸實。是大乘漸教中終極之教也。頓者有二。一化儀頓（非止昧沒法華涅槃。大毀華嚴。何況圓覺。哀哉）謂。華嚴經初時頓說。二逐機頓。謂。對上根具足凡夫頓指絕待中道真性。不同法華涅槃之類。有三乘可會三車化城等喻。劣於勝鬘圓覺等四十餘部經等。鳴呼謗圓之譏。其可遯乎哉。自從清涼漏罅一穿。後學皆陷于此。故後辨權實多亦成弊。發揮。發衡。及易簡等。唯以始教。為三乘權。以終頓圓為一乘實。義苑。折薪。并明宗記。皆未穩耳。復古。集成云。言權實者。此約究竟方便以明權實。方便者權施也。於五教中。後一究竟。前四方便。問。終頓名實。何為權耶答。三四二教。雖則泯二異前。而對三顯一。曲巧順機。亦名為權教（清涼之語）終頓二教菩薩。雖自分是實。而不兼權故。實體不足故。尚謂權施不了之教可攝屬門外牛車也。祖師但云不滯方便。不言不是方便為報。海內之士。請快拭目。審如上文。深了涼圭遐異乎三祖之徽猷矣。莫可□焉。
    以三中牛車亦同羊鹿。權引諸子務令得出經云。如彼長者。雖復身手有力。而不用之（息化救子不得。但以方便曰權）但以慇懃方便勉濟諸子火宅之難（勉濟云務）然後各與珍寶大車。如來亦復如是。雖有力無所畏。而不用之。但以智慧方便。於三界火宅拔濟眾生。為說三乘聲聞辟支佛佛乘（三車俱是方便）對文可解。
    是故臨門三車俱是開方便門。四衢別授大白牛車。方便為示真實相法現品云。一切菩薩阿耨菩提。皆屬此經。此經開方便門。示真實相（權因權果皆屬此經。台疏云。昔說小乘方便若小乘果。小乘果尚非實相門。況小方便而當是門。今皆開之。即是實相。汝等所行是菩薩道。廣解。云云。今引稍異）華嚴又云。開方便門教化眾生（今以此文可合解耳）。
    若彼三中牛亦是真實者此下正斥嘉祥慈恩。如前已敘。義苑。復古。承圭山鈔但云。蓋由相宗不信三外有一。對小顯大。質權濫實。折薪具指台疏中十義者。本出嘉祥玄論中。破於四車有十徵難是。而彼章安所牒之文也。法華遊意云。問以何義故。明一乘是三乘中佛乘耶。答。欲明三乘攝出世乘盡故。對二乘之方便明佛乘是真實。故文云。唯此一事實。餘二即非真。所以明一乘是三乘中之一也。問。此經中始末。或言佛以方便力示以三乘教。則三乘並是方便。又云餘二即非真。是則二方便。兩文相違。何以會通耶。答。此二文猶是一義。如人手內實有一□。方便言三□（於一佛乘。分別說三）次第考論者。一□是實。二是方便（一乘是實二乘是權）故。方便說三說二。並是方便。不相違也。又玄論四云。有人云。昔三乘皆是方便。今教別有一大車。異昔三也。即會昔三乘歸今一實。昔既索三（願賜我等三種寶車）今便賜一。故索所不與。與所不索。即知。別有大車異昔三小。以文理推之。即有四車也。評曰。三車諍論紛綸由來久矣。今以八文徵之。方見此釋為謬。文云。如來但以一佛乘（第一佛乘）故。為眾生說法。無有餘乘若二（第二緣覺）若三（第三聲聞）以此文詳之。即唯有三車。即執四為謬矣。晚見法華論（釋尚無二乘何況有三之文）與今意同。論云。此是遮義。明無二乘涅槃。唯佛究竟無上菩提。有大涅槃耳。此但明無有二乘。唯有佛乘。不言無偏行六度菩薩乘故。光宅失旨也。廣如彼徵。又法華玄□云。此經云。唯此一事實。餘二則非真（第一周）密遣二人息處說羊鹿非真。不說三言非無三乘之中大乘體。故知不是總無三乘。但應如今所說義也。又云。由此經云。羊車鹿車。為求牛車出於火宅。故唯破二不說更別破牛車故（如上二師今正所破）。
    長者宅內引諸子時。指彼牛車只在門外。經云。爾時長者即作是念。此舍已為大火所燒。我及諸子。若不時出。必為所焚。我今當設方便令諸子等得免斯害。父知諸子先心各有所好種種珍玩奇異之物。情必樂是。而告之言。汝等所可玩好。希有難得。汝若不取。後必憂悔。如此種種羊車鹿車牛車。今在門外。可以遊戲。汝等於此火宅。宜速出來。隨汝所欲。皆當與汝。
    此應亦出即得見牛車玄□云。羊鹿二車。有名施設。不見不登故。故今徵云。菩薩之人。應即得見牛車。
    如何出竟。至本所指車所住處。而不得故。復更索耶經云。爾時諸子聞父所說珍玩之物。適其願故。心各勇銳。互相推排。競共馳走。爭出火宅。是時長者見諸子等安穩得出。皆於四衢道中露地而坐。無復障礙。其心泰然。歡喜踊躍。言而不得故者。嘉祥法華疏云。又三車譬三乘果。羅漢辟支。至二果處。覓果不得。故索果也。無有菩薩至佛果處。覓佛果不得。故無菩薩索佛果車也。玄論云。問。二乘人出門外。但不見二車。亦不見三。答。出正使近門。無有二車。是故不見。未出無知習氣遠門。亦不見一大車。二車無故不見。大車有而未見也。又問。亦得近遠二門俱不見三以不。答。若言於一說三實無三者。近遠二門俱不見三。若就三中自論虛實。如云唯此一事實餘二則非真耳。出近門不見二。出遠門見有一也。又近遠二門。俱不見二。以無二故。近遠二門。俱見有一。一是實有故。出遠門得一。出近門知有一。此據菩薩也（此是嘉祥之轉計也）言復更索耶者。折薪引文句云。經文本無索字。但取經中願賜我等三種寶車之辭。義言索耳玄論云。文中無索字。但有賜言。長行明願時賜與。偈中云願賜我等三種寶車。雖無索字。言但願時賜與。即是索也（此祇依譬而法說有）如序品云。諸求三乘人等。方便品云。一心思求等。諸天龍等。其數如恒沙。求佛諸菩薩。大數有八萬。又云。我等千二百。及餘求佛者。願為此眾故。唯垂分別說。此等求索不一而足。知之。又天台云。索是求請之別名。在意名求索。在口名請索。在身名乞索。如朦者求知。如饑者請食。如迷者問道。集成又引文句云。索有三意。一大機有感果之義。機中論索。二情中密求。為不得三發言索。即是慇懃三請也。昔教之中已有二求。但未發言。至於今日具此三索等（演義二下亦所引也）。
    亦不可說界外索車但是二乘。以經不說彼求牛車人。出門即得彼牛車故經合譬文云。若有眾生。從佛世尊聞法精進。求一切智。乃至度脫一切。是名大乘。如彼諸子為求牛車出於火宅。有云。但遮嘉祥而非關慈恩。若就三車對辨權實。可雙抗于兩師。若就菩薩索車者。基師亦許。是故非今所徵。今謂不然。按玄□云。隨三乘機。皆於佛所專意希求自乘妙智。義同於父各索其車。二乘之人。離分段死。已得解脫。證於四諦。入於化城。已名出宅。專於佛所聞思修習。種智了達。求證諸法。名索羊鹿。菩薩之人。依此本論。初地已上。雖離分段。未證解脫。不名入城。不疲倦故。不入有餘。不說菩薩入化城故。已伏煩惱。出分段死。亦證四諦。亦名出宅坐四衢道。求佛妙智亦名於父索其牛車。義決（淄州沼公）云。問。門外索車。為三乘人並悉索車。為唯二乘。答。有二解。一云。通三乘索。文無簡故。無德說故。說諸子故（天台賢首）二云。唯二乘索非菩薩。何以故。宅喻分段。得出分段名為出宅。二乘出宅。得無學果。菩薩出宅。在於初地。二乘無學。未得種智。當能修學。即名索車。初地已上得種智車故不須索。若以修學即名索車。十地皆修故恒常索。若爾即應菩薩無不上車。何得說言乘車遊戲。又論云。為令入不退地示與無量智業。初地已上即得智業。雖知修學經不云索。說遊戲故。二乘出宅未得種智。未至初地。可能修學。義名索車。菩薩不指羊鹿。初地已上得真。所以菩薩不索。稱出宅坐但約二乘。學究竟故。離障盡故。心止息故。建立果故。菩薩之人學未究竟故。未離障盡故。不建立果故。心不息故。不得說云露地而坐。又釋。菩薩亦得稱坐。雖不止息。及以不制果。然智安處亦得名坐。能伏惑故。出分段故。名出三界露地無妨。取捨任意（既許二解。隨應今破）嘉祥疏云。據出門而索三者。但是羅漢辟支二人索三耳。小乘明菩薩。從初發心乃至補處。未斷煩惱。猶凡夫故在門內。不得言出門外索車。大乘菩薩出三界外。自知未至佛果。亦不索車。又玄論云。今以十義推之。不應有三人索三也。一者本以三車譬於三果故。云今此三車皆在門外。二乘人出門外。至許車處覓果不得。可言索車。菩薩之人未至許車處。覓佛果不得。何有索佛果耶（天台駁云。齊三藏明菩薩不斷惑。依法華有四句。謂。障除。大機動。障未除。大機動。機動則知索）二者。設云六地菩薩出三界外。乃不索佛果。亦同二乘。索盡無生智故。菩薩三人亦有索者。是義不然。尋大小乘經。無菩薩索（台云。大品云。三乘之人。同以無言說道。斷煩惱入涅槃。斷煩惱入涅槃同。何故不索）三者。小乘中明二種菩薩。一者所化菩薩。始自發心終至補處。皆是凡夫。無出三界之義。則無有索。二者。能化釋迦。菩薩三十四心成道。三十三心猶是菩薩。而見諦已傾。思惟未盡。此時未出三界故無索。三十四心見思俱斷。結習皆亡。爾時出於三界。便是佛果亦無索也（台云。此猶三藏義。見障未除。大機尚動。況三十三心而當不動。動即知索）又小乘法中尚無出三界菩薩。何得言菩薩出三界而索耶。又三十心成道無出觀義。豈有索耶。又本就佛索果。釋迦菩薩就誰索耶。四者譬中云三車門外者。此總相說耳。依昔義者。二車在三界正使門外。佛果在習氣無知門外（二乘人以正使限域為門。佛以無知習氣限域為門。昔說二乘人盡無生智。在三界正使門外）今二乘人。斷正使盡。而不見車。是故索耳（昔說佛果在習氣無知門外。今菩薩斷正使盡。習氣無知即盡。則便成佛。亦無索也）大乘菩薩有正使無知習氣二門。今出正使。未出習氣無知門。索果何然（台云。此三乘通教義。具縛障存。尚存大機動。況殘習無知耶）大小窮檢。菩薩之人無有索也。五者經明三乘是方便。可言索三。又云唯此一事實餘二則非真（台云。被會絕待之唯一。一外更無法。昔待二之唯一。一外更有法。一名同而體異。闇執瓦礫魚目謂夜光月形。愚嗤而智愍）又云世間無有二乘。唯一佛乘。以此推之。唯索二乘不索佛乘。六者若言昔明三乘皆是方便者。從大品已上。乃至法華之前。明佛乘皆是方便。六度等因亦是方便。若爾付窮子財之珍寶庫藏。皆是方便說耳。應非真實也。若付財之寶。遂是夜光。非魚目者。則大品明佛乘。已是真實。不名方便（台云。汝不聞共不共般若。不共不共須索。共者不應不索）七者方便品初偈文。敘昔說二乘。復明二乘是方便。敘昔說大乘。不明大乘是方便。但門為此諸佛子說是大乘經。則知佛乘非是方便。菩薩不應索佛大乘也（台云。汝不聞。壽量品中我少出家得三菩提。乃至中間。若大若小。若已若他。皆我方便。諸佛亦然。寧得不索）八者既有三人索者。何故無菩薩領解耶。但明二乘領解。故知無菩薩索也（台云。汝不聞。法說竟。天龍四眾皆領解。若非菩薩。謂是何耶。又法師品中。三乘皆與記。若不領解。那忽與記）九者下合賜車。云見諸眾生出三界苦。得涅槃樂。得故賜以大乘。若爾二乘人得涅槃故與大乘。菩薩云何已證涅槃耶。既但賜二乘。當知但二乘人索。用此一文可斷得失也（台云。猶是三藏義耳）十者諸子安坐故就父索。二乘人果滿息求。不復修行。故名安坐。可得有索。未出門菩薩。本知車非正使門外。出門菩薩。故自知之。則始終二人。俱有前進之義。無安坐之理。是以菩薩無索車義也（台云。猶是前義耳。自有行息索。行未息索。又菩薩行行即是乘乘。乘由索得。何謂不索）天台曰。觀其詭累三藏故設十難。管見一班。都非大體。今當為爾分別說之。自有不斷惑不索車。三藏菩薩是。自有斷惑索車。通教菩薩是。自有斷惑亦不斷惑。亦索亦不索。別教菩薩是。自有非斷惑非不斷惑。亦索亦不索。別教菩薩是。自有非斷惑非不斷惑。非索非不索。圓教菩薩是。
    又不說彼索先許車唯二乘故經中頌索車文云。如前所許。諸子出來。當以三車隨汝所欲。今正是時。惟垂給與。嘉祥疏云。問。頗有菩薩亦有索車不。答。若據門外。無菩薩索。若通論門內約疑情者。昔說有三。今說無三。菩薩以無徵有亦有索也。又慈恩法苑章云。又無三乘。顯即一故。非破大乘唯有一乘。若會破三者。三中之大即火宅內所許牛車。出門等給皆牛乘。若破前牛後別與牛。二牛何別今意可解。以經不說故也。
    是故經中。諸子得出。至露地已。各白父言。父先所許玩好之具。羊車□車牛車。願時賜與。以此得知。三車同索嘉祥疏云。問。若爾言二人索者。何得文云諸子索耶。答。蓋是總相稱為諸子。非是門外三人名諸子。故後合譬釋云。若見無量億千眾。出三界苦。得涅槃樂。此但明二乘人出三界。得涅槃樂不說菩薩。則知。不必皆是三子索也光宅疏中述索車義人解不同云。有人解言。索珍寶大車經文。自言是時長者各賜諸子等一大車。若不索大。云何與大。即時所習。意謂不爾。前文自言時諸子等各白父言父先所許三種寶車願時賜與。若言索大。何故求三。故知昔日所許三種小車。既言父先所許。云何索大。諸也即是三乘人。三乘不一。故言諸子今謂。三車以譬三乘果處。已為三人求三種果。所以出三界已。實無三乘果證可得。而又方等彈呵。般若淘尖。今經彰言方便非實。所以慇懃三請。名為索車。指昔所許三權。正是請今一實故。名大乘機發也。故文句云。情求昔日所說之實。此則機在大乘。情求昔實（昔實三車。父告當與故。此則機實情假）又情求大乘。口說昔實（口同皆列三車而求）至若六度通教。其義例然也（記云。向明兩教二乘既然。故知。兩教菩薩亦爾。何者。昔五百八千俱被彈斥。般若淘汰。受益同）然章主既言三車。據情口耳。
    此中三車約彼三乘所求果說若嘉祥意。約假設索。二乘出門。至二果處。不得故索菩薩未至佛果。無不得故索佛果車。若約疑情。菩薩亦以今說無三。徵昔有三。亦有索義。如上已引。又慈恩云。羊鹿二車有名施設。不見不登故。此乃以二乘小中種智為體。若以涅槃為體。應即化城。下言已入息除眾苦。云何不見車。後時從父索。若以二乘所得生空無漏智為車體。彼亦已登。云何言不得。故知虛指二乘所得有漏後得世間三昧名為種智。稱二車體。有名不見。亦不登遊。不能分別證諸法故。又顯彼有假涅槃。說云已入。隱彼有生空菩提智。不能分別法。不與車號。不與登名。惑苦已斷故。智障未斷故。彼所證得世間禪定。虛指為車。名得出門。為漸入大乘因。證大涅槃位故。本論云。第一人者。以世間種種善根三昧功德。方便令戲。後令入涅槃故。三乘之教合名為門。理出教外故名門外。又此門者。三乘因行。果出因果。故言門外。此中定取分別種智以為車體。故經數言究竟令得一切種智今破此等。對彼可知。集成引文句云。若依大品云。是乘從三界出。到薩婆若中住。若未出時。已乘是乘。爭出火宅。何故復言車在門外。若先在外。乘何而出。然乘通因果。三十七品斷見思惑。皆是因乘也。盡無生智皆名果乘。要因因乘斷除惑盡。方得果乘盡無生智。所以云車在門外。但果正因傍。就果為言車在門外。若內因斷結。運義名乘。外果無斷惑之運。要以盡無生智入無餘涅槃。方是名運也。
    以是元意所標趣故此有二意。初折薪云（易簡。復古。並同）初以三乘引之得出。從昔已來。標意趣向自所求果。既不得車故云也。二者義苑云。如來標三乘。令趣一實故也（經偈云。是以方便為說三乘。令諸眾生知三界苦。開示演說出世間道。是諸子等。若心決定。具足三明及六神通。有得緣覺不通菩薩。汝舍利弗。我為眾生。以此譬喻說一佛乘。與諸菩薩及聲聞眾。乘此寶乘直至道場）檢宋印本。次有問答（四十六字）云。問。二乘各得小果。何以界外更索耶。答。依小乘云。有教有行果。今依大乘。云昔日但有言教。無實行果故。故云三車空無。折薪云。不約大乘果為問者。然有二意。一以大乘出界。未即是果。以界外尚有四種變易生死故。又二障雙斷。不獨斷煩惱故也。二者。以上文以遮救大乘為實。即是以辨大乘無果竟故。今但約小乘為問也（若依大乘者。義苑。折薪。並約三中大作釋。集成云。大乘者即是一乘。云云）。
    若望自宗並皆得果有云。此通伏難。難云。既以三車喻所求果者。何故上文云至本所指處而不得耶。故今通之。復古云。本求出界。今既出已。非不得也。
    若不得者如何出世若對嘉祥。既言。小乘菩薩。無出三界之義。大乘菩薩。未出習氣無知門。菩薩云何已證涅槃。無安坐之理。若對慈恩。羊鹿二車。已入化城（假涅槃理）無漏生空智彼已見登。虛指有漏後得智不見登遊。菩薩之人。初地已上。雖離分段。不疲倦故。不入有餘。已伏煩惱。出分段死。亦證四諦。亦名出宅。求佛妙智等。如上已引。此中可知。
    今言俱不得者。以望一乘故。是故以實映權則方便相盡故。皆無得也復古云。本求出界。今既出已。非不得也。仍在所引之中故。皆無得望一乘也。映者隱也。實現（如偈杲日）權自隱矣（似燈失照）方便隨宜。巧便施設。引歸一實。一實既顯。假相亡矣（折薪已指別教一乘。如上具引）義苑云。即破三顯一。開方便門示真實相。實現權亡。故皆無得（此約同教）。
    為欲迴彼三人入一乘故義苑云。為欲下標示會權歸實。若不下返質揀濫。若非下按定權乘。復古云。有義（吉及基等）昔既有實。會二歸一。義則明矣。今謂。隨機引導。權設三乘。三皆無體。是故大乘亦說迴也。
    是故大乘亦說迴也此遮慈恩。彼法苑章云。法華自言。唯此一事實。餘二則非真。終不以小乘濟度於眾生。若破三者。何故乃言餘二非真。亦應言不以大乘濟度。明知大乘非所破也。故但會二不定姓乘。亦非會彼定性二乘。何況大乘。又三中之大即是頓悟。會令入一。豈令頓悟成漸悟耶。故今斥之。
    若不爾者。彼求牛人既出界外。不同凡夫。非求羊鹿。不同二乘。未得露地大白牛車。不同一乘。若非三中大乘人者。更是何色人也若依天台。則求牛即小菩薩。謂。不斷惑不索車故。既出於宅。不同於彼。通教菩薩。斷惑索車。故知大乘人也。若不爾者。准下寄位。不同凡夫。即非初二三地菩薩。不同二乘。亦非四五六地。不同一乘。明非八地以上。故知若非七地三乘大乘人者。更為誰耶。
    以至自位究竟處故此意復揀去基師故。義林又云。新發意菩薩疑網除者。即十義中任持所餘。未說一乘。恐於精進且壞起疑將退。令聞一乘除其疑意。此乃捨下位而趣上階。非捨大乘而入於一。不爾十地捨下趣上階。應亦破三歸一。又應言餘三非真。何獨言二故今排之。謂非新發位故。下文云。四地以去至七地者。是也。
    後皆進入別教一乘所謂進入八地已上也。義苑云。會同入別。既後皆入別。應知初入於同也。亦可隨機不定也（易簡。折薪意。初從三入同。後自同入別者。不穩）。
    問。臨門三車。為實為不實耶發衡云。前之得三皆無得。今猶未悉乘途利用。為實不實。故復致問刊定記云。問。若權教菩薩。畢竟還須入實教者。權教所說十地佛地。豈虛設耶。答。權教所設因果行相。非實非虛。何者。為引攝故。長養根器故。無實十地佛地故。非是實也。亦如小教說佛菩薩因行果證。彼說非實非不實也。是故實證實果唯在實教（義苑云。此實非權實之實。乃是有三乘引攝之實事故也）。
    答。實不實。何以故。是方便故。由是方便引子得出非不實。由是方便引故非是實。此二無二。唯一相也方便引子得出者。如闇室燈。由是方便引者。似白晝燈。準喻可解。言此二無二者。折薪云。言此二者。實不實也。無二者。唯一方便也。三乘雖有權實。以望一乘俱是方便故。唯一相也。
    二教義差別。以臨門牛車亦同羊鹿但有其名。以望一乘俱是教故復古。集成。引孔目曰。教者因也。義者果大也（孔目次文云。證分絕言。是發趣者究竟所歸故為義）今謂。此是一乘教義二大俱實為義。三乘俱教故。法華論云。如經我以無數方便種種因緣譬喻言辭演說諸法如是等故種種因緣者。所謂三乘。三乘者唯有名字章句言說。非有實義。以彼實義不可說故。
    是故經云。以佛教門出三界苦。亦不可說以佛教言但約二乘。以經文不簡故此破嘉祥。故玄論云。此經始終。略有十五門。譬喻品有六門中云。五云以佛教門出三界苦。此用小乘教為門。若依慈恩不然。故玄□云。總有五門。五以佛教門中。大正門。邊小側門。並名為門。體即三乘之教行故。見諸眾生以佛教門出三界苦。得涅槃樂。然後等與大車。即是二乘俱已出門故。以此故知。通於一乘教行二乘教行。義苑云。以佛教門明無實體。但是三乘聲教。引攝虛談。令離三界繫縛。逼迫兼亡。故云出三界以望一乘俱是有名教耳。有云（相宗德一）言佛教門者。但應局小而不通大。故經云。三七日思惟小智樂小法。不自信作佛。即趣波羅奈。為五比丘說。又云。復更思惟。唯有一門。而復狹小。諸子幼稚等。又云下劣小車。準此。法譬兩說思惟。唯局於小。豈可通大。解云。此難不然。蓋迷文起盡。自怒其臂。忤之何也。今為點示。彼合譬文。合適子願三。初合羊車。二合鹿車。三合牛車竟。次合免難。文云。如來亦復如是。為一切眾生之父。若見無量億千眾生。以佛教門出三界苦怖畏險道。得涅槃樂等。既云無量億眾生。豈止限二乘乎。此據為出火宅而成方便之門稱佛教門。何妨通大。若不爾者。大乘不能出三界苦耶。故天台意。雖曰三周開顯小圓相對。正會於小（法譬兩說思惟局小。意在於此）而釋佛教門云。即是稟佛通教教下所詮為門。若別義者。是稟佛別教教下所詮為門也。今言佛教者。即是通教（記云須兼三藏。以兩教所詮同故。今謂。二乘可兼。三藏菩薩不斷惑故。不可俱兼）教下所詮之理。共以為門。得出三界而免難也（記云。但對藏通而立別名。由緣別理故名為別。別教十住。與藏通人。咸出火宅。據出火宅同。仍可名通。十住所證。又同兩教涅槃。故亦可云得涅槃樂）準此等義。大師微意在文燎然固何所疑哉。請詳考之。
    彼求牛人。尋教至義。亦同二乘。俱不得故也折薪云。謂。尋求牛車人之教。至其本義。同於二乘。皆無得也。次引譬喻品云內有智性至皆如來滅度而滅度之文。結證云。此即尋教至義。同於二乘。同得大車也（此意。至義者。謂。如來滅度。度之至一乘義也。如上已引玄□。云。然後等與大車。是也。或指事鈔云。界內示教得出為義。即指三乘教下義者。既違三教一義差別門旨。故知未穩。又集成云。尋教至義。即教理二量。此亦例知）言亦同二乘俱不得故者。所以尋教者亦同羊鹿。俱不得故。
    三所期差別。以彼一乘非是界內先所許三。是故界外四衢道中授諸子時。皆云非本所望。此乃對基章。彼難云。又大乘一乘解行何別。而言捨三而趣於一。故今章主明所期希有也。有問。言非本所望者。本出身子領解之文。准三周中。初周身子領解文云。我昔見諸菩薩授記作佛。而我等不預期事。甚自感傷失於如來無量知見。乃至我今從佛聞所未聞示曾有法。斷諸疑悔等。今日乃知真佛子。及第二周迦葉領解文云。長者宣言。此實我子等。窮子聞即歡喜。得未曾有而作是言。我本無心有所希求。今此寶藏自然而至者。亦是非本所望意同。此等諸文。唯限於小。豈亦通大耶。答。引上下文一往似局。豈宜執一而妨於大途也哉。凡論領解。何止聲聞。四眾八部。皆有領解故。譬品初云。世尊說是法。我等皆隨喜。大智舍利弗。今得受尊記。我等亦如是。必當得作佛。餘文更繁。況讀今文云。是時諸子。各乘大車。得未曾有。非本所望。既云諸子各乘。即三十子天性相關者。無可疑矣。經不簡等。理寔極成。故章安云。本求羊鹿水牛（水字或作小。或作木字）期出分段。今得白牛。遣出變易。過本所望。豈不歡喜。若據此解。是則專約一類小機（此雖舉三。菩薩亦小。所謂諸求三乘人。而大在其中。義意灼然。不言但約二乘）而說。所以然者。諸大乘經。菩薩所開。此是常談。而妙經能開難開之人。故三周正意。唯在二乘。然菩薩八部。義在其中。別見中道（界外破障）尚為所開。況藏通教。但明界內出分段苦。稟通別教之人亦乘寶車。得未曾有。非本所望可不信歟。
    是故經云。是時諸子各乘大車。得未曾有。非本所望折薪云（引台疏五）各隨本習。四諦六度。無量說法。各於舊習開示真實。舊習不同故云各乘。皆摩訶衍故云大車。如身子。於智慧開佛知見。具一切佛法。目連於禪定開佛知見。具一切佛法。餘人例然。故云各乘大車也。
    亦不可說非本所望言但約二乘。以經不簡故。聖言無失故。良以門前所許今皆無得。露地牛車本非悕冀故。今得之。非本所望也義苑云。反質救權。復古云。一一作此遮者。為彼宗固執不可迴故。言聖言無失者。義苑云。因經不揀通相論三。昔大為權故無有失今解。經云。舍利弗。如彼長者。初以三車誘引諸子。然後但與大車寶物莊嚴。安穩第一。然彼長者。無虛妄之咎。又非本所望次文云。舍利弗。於汝意云何。是長者等與諸子珍寶大車。寧有虛妄不。今據此文。則初誘引時。聖言明白正指三車在外。然後諸子各乘大車。但約二乘不與菩薩者。前三後二。果然聖言有虛妄之咎。然以經不簡而言等與諸子。於焉亦授菩薩著矣。聖言無失。亦必鑒焉。
    四德量差別。謂。宅內指外。但言牛車。不言餘德。而露地所授七寶大車。謂。寶網寶鈴等無量眾寶而莊嚴等。此則體具德也。
    基師難云。若破前牛後別與牛。二牛何別。故今揀別之。約同別一乘辨其德量□異折薪云。言宅內指外等者。經云。汝等所可翫好。乃至種種羊車鹿車牛車。今在門外等。是不言餘德也。言寶網等者。經具云。其車高廣。眾寶莊校。周匝欄楯。四面懸鈴。又於其上張設幰蓋。亦以珍奇雜寶而嚴飾之。寶繩交絡垂諸花纓。重敷婉延。安置丹枕。言體具德者。大車是體。眾寶莊嚴是具德。此大車體即諸法實相。實相體中本具過於河沙。不離不斷。不異不思議佛法。此約總相指配。故但云體具德也（清涼。圭山。長水。言體具德等者。皆齊台宗山外之計。昧乎性具者。總不可用。襲其踵者。固不足責哉。而猶至今和者甚眾。噫抄注者之大患也）若一一別合上經文者。其車高廣。喻如來知見深遠。橫周法界（豎徹三諦）眾寶莊校者。喻萬行修飾也。周匝欄楯者。喻總持持萬善遮眾惡也。四面懸鈴者。喻四辨下化也。張設幰蓋者。喻四無量眾德之中。慈悲最高。普覆一切也。珍奇雜寶等者。喻真實萬善嚴此慈悲。實繩交絡者。喻弘誓堅固大悲心也。垂諸花纓者。喻四攝神通等悅動眾生也。重敷婉延者。喻觀練熏修。一切諸禪。重沓柔軟也。安置丹枕者。喻車若駕運。隨所到處。須此支昴。此譬即動而靜。即靜而動也。若車丹枕者。休息身首。喻一行三昧息一切智行也。丹即赤光。以譬無別法也。此上別合。是修生之德。亦由本具也（已上文句）。
    又彼但云牛不言餘相。此云白牛肥莊大力。其疾如風等。用殊勝也折薪云。經具云。駕以白牛。膚色光潔。形體姝好。有大筋力。行步平正。其疾如風。云用殊勝者。上明即用之體。今明即體之用。駕以白牛者。喻無漏般若。能導諦緣度一切萬行。到薩婆若。白是色本。即與本淨無漏相應。體具萬德。如膚之充。煩惱不染。如色之潔。形體姝好者。喻四如意足稱行者心。有大筋力者。筋喻五根。住立能生義也。力喻五力。摧伏幹用義也。行步平正。以喻定慧均等。其疾如風。以喻八正道正行。遄速疾到薩婆若海（經長行云膚色充潔。偈云肥壯多力。即知。肥壯膚充也。色潔偈略。亦白義故也。有大筋力。偈曰多力。亦略大筋。義意同耳）。
    又云。多諸儐從而侍衛之等。行眷屬也折薪云。僕從喻方便波羅蜜能屈曲隨人給侍。能令眾魔外道二乘小行。皆隨方便智用。故淨名云。一切魔及諸外道。皆吾侍者（已上文句）所此者何。眾魔者樂生死。菩薩於生死而不捨。外道者樂諸見。菩薩於諸見而不動。此即魔外小乘所行。皆隨方便智。並大行之眷屬也（此皆性惡之法門也。故台門云。縱云性具善。不云性惡者。九界不融。不成於具）今章云肥壯多力多諸儐從者。即偈頌之文（折薪何以不具舉耶）長行云又多僕從。偈曰多諸儐從。儐導也。
    此等異相。並約同教一乘。以明異耳折薪云。問。上云同教。三一合論。今既明一乘體用。揀於大乘。既不合三。何名同教耶。答。由上三科差別。但云一乘。不出義相。今既相體用等義。由詮此義故屬於同。雖以具德不具德揀別。然此具德一乘。必迴三入一。亦是三一同義也。若樂下說三乘根不定進入別教一乘。應可例難云次德量差別雖以主伴具不具揀別。然此具主伴一乘。必迴三入一。若爾應亦是三一合說是同教耶。答。若別教一向揀之而不收也。雖云三乘進入別教一乘。然知此三乘本來悉是彼別教一乘。更無異事。則全三是一。不同同教雖揀義別必有三可迴入。故知今雖揀別亦不出三一合說之意也。
    又彼三中牛車唯一。以彼宗明一相方便無主伴故。此則不爾。主伴具足攝無盡。是故經云。我有如是七寶大車。其數無量。無量寶車非適一也問。三中牛車者。為當始教。為通終頓耶。答。別教一乘別彼三乘。如上已成。通於三教。故折薪。復古云。孔目章中皆云三乘終教。寂照照寂。一相真如（復古次文云。乃至有為無為等宗並不同。義理各別。則知。終教三乘等乃一相方便耳）又況清涼云。終頓二教雖說一性一相無二無三。不辨圓融具德等。二祖明以一相為終教理。無可疑矣（一理隨緣。如前已辨）故清涼釋相大謂。恒沙性德無不具故（此同同教體具德也。今謂。此當台家別理隨緣之義。今家終教義耳）互相即入。微細重重等。具十玄門。皆其相故（此同別教具主伴也。今謂。名同義異。請勿錯認）演義釋云。恒沙性德與起信同。互相即入即顯圓教事事無礙。亦性具矣（清涼不然。台家破云。但有圓名。全無圓義。唯言即。而即義不成。今云性具。例而可知。又有引法華云。一相一味之法常寂滅相。終歸於空。依此作難。例同終教。義大霄壞。阻矣。故文句云。唯有實相故名一相。一相即無住本。立一切法。無住無相即無差別。立一切法即有差別。即識實中有權。解無差別即是差別。即識權中有實。解差別即是無差別。一味即是實教純一無雜。例一相可解。記云。廣釋相味。初釋相中。性德秖是本有三道。又云。理則性德緣了。事則修德三因。迷則三道流轉。悟則果中勝用。又云。忽都未聞性惡之名。安能信有性德之行。云云。此等全齊當宗別教一乘之義。豈與終教可同年面語哉）言非適一者。復古云。適者往也。之也。非適所謂一也。
    此顯一乘無盡教義。此義廣說如華嚴中。此約別教一乘以明異耳義苑云。此中以法華為漸教終。辨與華嚴有同異。是據圭山妄談。又云。天台時部獨美法華。不知法華終歸本教者謬之最矣。又如復古破可見。
    五約寄位差別法苑云。法華一乘豈由直往。今二行位有何差別。故知。方便隱無二乘而說一乘故。集成云。然彼經論約寄諸乘顯諸地不同。今此卻約寄位顯諸乘差別。
    如本業經仁王經及地論梁攝論等中檢下卷中依身章。引本業云。初二三地相同世間。四五六地寄二乘。但七地已去通寄菩薩。又引仁王云。七地已還寄羅漢。八地已去是菩薩。又斷惑章引地論云。初二三地相同世間。四地已去是出世也。檢論隨經釋。初二三地。相同世間。四五六地。相同二乘。七地一切菩提分法。即是大乘菩薩行相。八地已上。同佛果相。即是一乘無礙相。准上諸文。未見皆有別以七地寄三乘菩薩。八地已上寄於一乘。然今所以通指諸經論證寄位別者。正依地論。但本業仁王。無簡三一。已約寄位差別故。總為證耳。其梁攝論。寄三一別故。次下具引。而等言等取莊嚴論。餘宜準知。
    以初二三地寄在世間。四地至七地寄出世間。八地已上寄出出世間控玄云。約寄乘法。謂。初二三地寄世間人天乘。四五六七地寄出世間。是三乘。八地已上出出世間。是一乘法。故此諸乘為此地法。初二三地行施戒修。相同世間寄人天乘。
    於出世間中。四地五地寄聲聞法探玄十云。四地修得菩提分法。方名出世。故能永害二身見等。又云。四五六地。總寄二乘。第四寄當初果。第五寄當羅漢。第六獨覺。以預流創故。羅漢終故。用寄四五二地差別。中間二果略不寄顯。此依地論等。問。若爾何故仁王經第七地得羅漢果。答。此二文各別。地論約所觀行相以配二乘。道品四諦俱聲聞行。第六緣生是緣覺行。第七十度是菩薩行。故非二乘。仁王瓔珞約人配位。前之三地相同凡夫。故後四地配於四果以顯地別。良由第七未離分段故。寄同下位（復古云。四地寄須陀洹等三果。即出世間也。五地已下寄出世間。五地修四諦等。此解未詳何據耳）。
    第六地寄緣覺法探玄云。前位寄聲聞。此明緣覺。寄法過前。四地雖出世。不能隨世。五地能隨世間。而不能破染淨見。此地觀察無染淨法界破彼見故。又唯識云。第五地中。有相觀多。無相觀少。第六地中。無相觀多。有相觀少。第七地已去。純無相觀。今此地於無相觀退少入多。
    七地寄菩薩法探玄云。前寄二乘。今顯菩薩。次第轉勝。於無相觀前地未純。今此進入純無相。前功用未滿。此地中滿。所成行。謂。十度中當方便善巧行。當地成就雙行無相行。謂。即空方便智。發起有中殊勝行。又學無功用行。
    八地以上寄一乘法探玄云。前之三地寄同世間。後之四地寄三乘法。第八以去寄顯一乘（演義鈔解疏八地已上出出世間之文云。八地已上既是一乘。故不云寄。折薪會云。以大疏唯取地論意故。以三乘顯一乘。所以一乘不云寄也。今通約諸經論。故並云寄爾。義苑亦會。云云）莊嚴論釋第七地云近一乘。故梁論亦說八地已上以為一乘。解云。從前三乘差別之位進入一乘。又前位雖得純無相觀。要待加行。作意方證。今此純熟不待加行。任運現前故。又前通分段。此唯變易。
    若大乘即是一乘者。七地即應是出出世。又不應一乘在於八地亦對基章。彼云。勝鬘經云。聲聞辟支佛乘者。即是大乘。又言大乘即是一乘。今徵破之。破意可知。
    是故當知。法華中三乘之人。為求三車出至門外者。即三乘俱是出世間自位究竟也。即是此中四地以去至七地者是也。四衢別授大白牛車者。此在出世之上故。是出出世一乘法。即是此中八地以上一乘法也。此亦因便闇破彼云新發意捨下位趣上階。非捨大乘而入於一故云自位究竟。如前已出。義宛云。言究竟者。小乘則以三昧力止息化城。菩薩則四智功圓。報居色頂。未穩。
    問。若爾何故梁攝論云。二乘善名出世。從八地以上。乃至佛地。名出出世。既不言三乘俱是出世。如何作是說文出第十五卷（問淨七相。）論曰。出出世善法功能所生。釋曰。二乘善名出世。從八地以上。乃至佛地。名出出世。出世法為世法對治。出出世法為出世法對治。功能以四緣為相。從出出世善法功能生起此淨土故。不以集諦為因。此句明因圓淨。何者為出出世善法。無分別智無分別後智所生善根。名出出世善法答。既四五二地為聲聞。第六為緣覺。八地以上為出出世。然彼第七是何人也。是故當知。彼云二乘名出世者。即大小二乘也。以聲聞緣覺俱名小故無量壽經聲聞菩薩為二乘等。亦如下辨。
    二乘名通。具如下說義苑云。如乘教開合中也。折薪。復古云。如分諸乘中二乘段。集成云。指殊勝門也（分諸乘二乘段）今謂。彼各有文。不可偏指也。
    六付屬差別。如法華經云。於未來世。若有善男子善女人。信如來智慧者。當為演說此法華經。使得聞知。為令其人得佛慧故。若有眾生不信受者。當於如來餘深法中示教利喜。汝等若能如是。則為報佛恩原夫。大師所以明此差別者。有巧箴他。謂。彼三車師。既不信受大乘外別有一乘故。於餘深法示教利喜者。非汝誰耶。請可疾改轍歟。如法華經者。彼屬累品文也。經信如來智慧者。天台疏云。佛之智慧者一切智也。如來智慧者道種智也。自然智慧者一切種智也（天台雖言道種智。而是則三智一心圓融妙智。不可偏配也）有問云。妙經所說如來智慧。既云我無量劫修習。是難得菩提法。今以付屬汝等。但約修生。然演義鈔云。法華雖請佛智。及下廣說。但示因門故。說眾生皆有知見。又云今直語靈知真心異乎木石。通能所證也。又大疏云。法界是理。生界是事。攬理成事。理徹事表。故云無別。知即心體。了別則非真知。故非識所識。瞥起亦非真知。故非心境。心體離念。則非有念可無。故云性本清淨。眾生等有惑翳。不知故佛開示。皆令悟入。準此可通因心耶。答。甚哉。昧者。理難可通至如此耶。法華佛慧豈偏修德。故荊溪云。性德本然。藉智起修。由修照性。由性發修。在性則全修成性。起修則全性成修。即是修性不二妙智。生佛無殊。嗟乎。清涼云但示因門者。有何以也。故台門破云。但知果地融通。不了因心本具。是也。況特於水南知識處。錯認靈知真心。亦痛所斥。不暇枚舉。往而可恥。今明。性起品云。如來智慧無處不至。何以故。無有眾生身。如來智慧不具足者。探玄云。謂。佛果智。與眾生中因性本覺無差別故。是故即在纏之因具出纏果法（六大全體當相宛然）以圓教中因果無二。餘聖教中未見斯義。又云。此圓教中盧遮那法。該眾生界。是故眾生心中亦有果相。性體名起。起無餘起。還以性為起名性起。眾生及煩惱皆是性起。一切無非性起。意則可知也。言示教利喜者。智論云。示者。示人天生死涅槃三乘六度。教者。教言汝應捨惡行善。利者。為說法利引導令出。喜者。隨其所行歎之令喜。又起信記云。示其義。教其行。得義利。行成喜也。約教可解。又新翻云示現教導讚勵慶喜。文義應知。
    解云。餘深法者即是大乘。非即一乘。故稱之為餘。然非小乘。是以稱深。若依天台云。於未來世。是識付者根深智利。直說佛慧。若不堪者。於餘深法中。示教利喜。佛慧是深而非餘。六方便（藏通三乘）是餘而非深。別教次第是餘亦是深。汝能以餘深助申佛慧。即善巧報佛恩（別行玄意謂。餘法即三方便故通三教。今以別教鄰於圓故助顯圓故。云餘而深）推今家意。一外為餘。除小稱深。中間三教。為餘深法。其旨炳焉。嘉祥疏云。問。文云。若有眾生不信受者。即於如來餘深妙法中為說。然小乘三藏非是深妙。大法即是大乘。云何別有餘深妙耶。答。方等有二。一者大乘。二者一乘。餘法即是大乘。問。何故信大乘不信一乘耶。答。有二種人。信大乘不信一乘。一者是小乘信大品等。以大品等雖是大乘。未廢小乘故。小乘信大乘自是菩薩法。信小乘是聲聞法。二者新學菩薩亦信大品云。大品明菩薩法。為說大品等。是我等所行。非二乘所行也。又慈恩疏云。若不是信此經。令行餘經。謂。遇二乘化此妙法。如其不信。且說般若大乘深法。調伏其心。後化此法問。三車師亦以大乘為餘深法。與今家同耶。答。不然。彼云餘法即是大乘。是何之餘。為一乘之餘耶。汝等本執大乘即是一乘。以此推之。大品般若雖為餘深。其實大內更指大餘何也。故今質云。即是大乘非即一乘等。應知。別有一乘。一乘之餘為餘深法。與彼自別。彼但有餘名。而餘義不成也。縱第二時指為餘深。是不了義。應同羊鹿有名施設。豈可讚深耶。由彼不許四乘故致此咎也。
    亦不可說以彼小乘為餘深法。以法華中正破小乘。豈可歎其深耶。是故當知。法華別意。正在一乘。故作此付屬也上就他釋。今以理責。問。他以大乘為餘深法。不說以小為餘。為對誰耶。答。章主今推本計。迫而責之云。如嘉祥意。文云餘唯此一事實餘二即非真。所以明一乘是三乘中之一。是則二方便。慈恩又云。唯此一事實。餘二則非真。不言餘三。又云。大乘即是一乘。又云。任持所餘。未說一乘。以此推之。如來智慧即一事實。不信受者即應一事實之餘二是方便。則成彼小乘為餘深法。難云。既言非真。誰稱深法。答。豈不文云此三乘法皆是聖所稱歎自在無繫等乎。故今破云。此經正云。但以一佛乘故為眾生說。無有餘乘若二若三。莫親近小乘三藏學者。故探玄云。一約事破二乘實滅。二約教亦會大乘權教。
    七根緣受者差別。如此經性起品云。佛子菩薩摩訶薩。無量億那由他劫。行六波羅蜜。修習道品善根。未聞此經。雖聞不信受持隨順。是等猶為假名菩薩此之差別。及下難信差別等。亦可準前付屬知有巧旨。如三車家。以根緣劣。甚難信受別有一乘者。宜也。折薪云。經云未聞此經者。是根差別也。清涼云。所以凡夫頓能信者。宿因聞熏。此約有根。今無根故不聞此經也（此解不然。聞與未聞。由緣增微。雖俱結緣。今緣未熟者。不能值佛而聞。若有緣機。感佛聞故）次經云雖聞不信者。是緣差別也。於此大經無緣故。雖聞不信也（此亦不爾。是根勝劣。謂。二乘雖聞如聾如啞。根性2劣故。五千退席亦復爾耳。善財龍女。因根力勝。能取解悟）又云不受隨順者。是受者差別也。以唯受行布之教不受此圓融之說也（恐是未穩。今謂。受由緣語。者就根言。如下引起信記。）復古云。根器機緣受行之者。有所不同。謂。普別二機。或普別二法。各不同也。今按。起信曰。修多羅中雖有此法。以眾生根行不等。受解緣別（義記解云。初舉根緣二相。根有同異。緣有增微）所謂如來在世。眾生利根（勝時根勝）能說之人。色心業勝。圓音一演。異類等解若如來滅後。或有眾生能以自力廣聞而取解者（根緣微劣）意而例知。
    解云。此明三乘菩薩根未熟故。雖能如是經爾許劫修如是行。不聞不信此一乘經者何人也有難云（德一義鏡）究此中文。三賢凡夫名為假名。雖多劫行而未聞。或聞未能無所取心受悟大經。故非真實登地菩薩。名為假名（如藥王品為新發意。及智論一百為十地說般若。非九地所聞。況新發意者）故彼次文云。若未聞此如來不思議大威德法門。聞已乃至不入。不得名為真實菩薩。以不能生如來家故。若聞悟入。當知此人生如來家。明知生如來家。是登初地名為真實。地前以為假名菩薩。又如瓔珞住前名信想假名。涅槃云實義假名。如何將此揀三一根。拄自矜耳。答。若謂地前以取相心若聞受等故為假名者。此經既明信滿成佛。不待三賢。三位普得一切位。豈尚為假名。故探玄云。假名菩薩者。但依權教修行。未得一乘實行故也。非約地前地上。若其如此。不能分二宗顯差別矣。而瓔珞等名為假名者。已權教說。非今誠證。此經言生佛家者。謂。六位位位。各明生住佛家。受職灌頂。故非單指登地。況寄位顯。又況下文云。慈氏告善財云。汝應發大歡喜。不久當得大果報。故無量菩薩。於無數劫修菩薩行。汝今一生皆悉具得。又云。過去諸佛。專求菩提。修習此行。於無量劫諸有為中。受無量苦。猶不值遇。過去諸佛不具足行。善財。汝今皆得成就。聞諸佛法。行菩薩行。如此等文。前後皆然。汝云何通。倘不肯信。則華嚴但應為地上說。何故梵行品云。初發心時便成正覺。發心品云。初發心菩薩即是佛。與三世諸佛等復不可謂因中說果。十信八相。善財普莊嚴兜率天子即是此也。謂汝可早革轍歟（昔者新羅順憬。以嘗不於此經便成正覺之文。反加毀謗而忽地裂生身陷入。如僧傳述）。
    當知。是前法華經內餘深法中。示教利喜者是也意謂。牛車爾前餘深未來。假名久遠。似事有異。權乘一揆。而其文望各有進否。何者。華嚴以望別教一乘。貶云假名。法華望彼自宗亦真實故。稱曰深法。可思而解。以望一乘究竟法故。是故說彼以為假名。若望自宗亦真實也折薪云。若望自宗亦真實也者。既此菩薩義當三賢。探玄因問云。若地前過此劫數必信受者。即知地上。二宗不別豈彼所信無十地耶。答。於彼教中具有行布十地。漸次乃至佛果。長養彼根器。務令成熟（即自宗真實義）極遲之者。至彼劫數定當信入。如。其疾者則是不定。又引清涼亦云。若約教道。三祇未入玄（亦自宗真實義也）等（焚薪議曰。若如復言。以十地為真實者。應是彼宗亦將三賢為假名耶。茍或如是。則無以揀二宗差別何也。三賢菩薩。望一乘假名也。望自宗亦假名也。根緣受者差別安住。當知。只此菩薩在此假名。在彼真實。二宗異也）復古云。言以為假名者。章中明言。望一故說為假名。望彼自宗亦真實也。探玄云。假名菩薩者。但依權教修行。未得一乘實行也。非約地前地上。若其如此。則不能分二宗顯差別矣（義苑云以不能生如來家故。故曰假名者。未穩。招德一難耳）。
    此文意明。華嚴是別教一乘故。不同彼也義苑云。華嚴是別教者。不共般若□異餘乘故也。折薪云。瓔珞經等。十千劫修行。十信行滿。何故此中無量億等。不信此經。答。以彼但於行布位中修行等。於圓融普賢十信。一攝一切。猶未聞信。由此故知。二宗差別。故今云不同彼也。有解云。謂。難上云假名菩薩。與餘深法是同。而於其一乘同別是異。不可混濫。今解。此通妨難。伏難云。若望一乘以為假名者。以彼法華既是一乘望彼自宗亦真實故。可稱深法。何故此文貶為假名耶。故通之云。此華嚴文。意顯別教一乘別於三乘。若約同教中殊勝門。有二中大以為一乘。故法華云。唯此一事實。餘二則非真。又云。止息故說二等。又融大同一也。故彼同教。以望大乘自宗為餘深法。文云。此三乘法。皆聖所稱歎等。今是別教故。不同法華所望彼自宗。思之。
    八難信易信差別義苑云。從凡至小。從小至大。展轉較量。方見斯法高深玄要。淺智莫窺。難信難解也。
    如此經賢首品云。一切世界群生類。尟有欲求聲聞道。求緣覺者轉復少。求大乘者甚希有。求大乘者猶為易。能信是法甚為難探玄云。依梵本名跋陀羅。此云賢。室利此云吉祥。或云德。或云首。或云勝。非是初首上首之首。此但為顯吉祥勝德超絕為首。當體至順調柔曰賢。賢約體性。首約德用。於此信滿入普賢位。具有二義。若約果。則下文賢首佛剎等。此中約因。故云菩薩。或唯約人。賢首即是菩薩故。或唯是法。菩薩即是賢首故。所說亦是賢首菩薩法門故（看瀟湘景。和舟入畫。四曼拏羅等釋準思）明普行位體及相用廣大無邊始終俱括。應在信門該攝諸位。成佛妙果。後學於焉莫浪看過也。
    解云。以此品中正明信位終心即攝一切位及成佛等事。既超三乘。恐難信受。故舉三乘對比決之探玄釋此品中長分八科。今略牒經。隨科當配。文云。信為道元功德母。增長一切諸善法。究竟必至如來處（第三辨十信勝能科）若生無上菩提心能得生諸佛家（第四廣攝行位中。初十住位）乃至。若得大悲心堅固。則常喜樂甚深法若能喜樂甚深法。則能捨離有為過乃至。若能安住無上道。則至堅固不動地若佛功德自莊嚴。則得無量功德身。若身功德智慧具。深解一切諸法寶十地十種自在力。皆悉究竟得解脫。盡為一切十方佛皆與授記。無有餘。甘露法水灌其頂。十方諸佛授記竟法身充滿遍虛空。安住不動十方界探玄總結云。此信門中展轉鉤鎖（非如鉤鎖由得於前方能得後。非如涉路。若行一里則得二里）統攝如此十地等者（如十味香纔得一丸。如小芥子。十氣齊發。若得沈氣。則得檀氣。若得蘇合。得龍腦等）以信為道元功德母。諸位行相皆信而成故。總云信能轉勝成眾行究竟必至如來處。斯之謂也（有人又難云。五十二文云。此法門唯為趣向大乘菩薩。五十一云。過二乘位更有勝道。名為大乘。准此。華嚴一乘即三乘中大乘收耳。然求大乘者。猶為易者。此乃凡夫發大乘心。與發大乘心信佛自在力挍量難易。然賢首品長行文云。初發心菩薩。十方世界中示現八相成道。或現聲聞獨覺道。或現成佛道。開三乘教。廣利眾生。後偈文云。一切世界諸群生。能信此法。倍更難。既長行中云三乘道。偈列四乘。明知開合之異耳。而示現八相等者。蓋是因中初發心住說初地果。非謂信滿成佛。云云。不足攻耳）第五無方大用分（即是十三昧門。一海印三昧門。二華嚴妙行。三昧門。三因陀羅網三昧門。乃至。九主伴嚴麗三昧門。十寂用無涯三昧門）探玄云。以信滿成此賢首位故。同普賢等廣大三業。該因及要。遍一切處。盡一切時。常作無邊法界大用。此為恒式。當相而論。不依諸位。今約信門之中顯現。則屬信收。若一乘圓教中。實則不依位。寄終教位相以辨之。於信滿不退之際。即明得彼普賢法界行德。具攝因果。圓融無礙。若以因門取。則常是菩薩。若果門取。則恒是佛。第六喻說玄旨分（說十八喻。顯一乘普賢十信行德）第七挍量勸發分第八顯實證成分。廣如第二會中。復古云。信位終心者。即十信滿心勝進分上。得一切位及佛地等故。云成佛等事。此是實成非變化成。非三乘境界。設有聞者必難信受。至今有謂。但名字觀行即耳。非究竟即也（可堂未曉台家性具圓頓之旨。輒怒臂耳）經恐難信。故以三乘對決。顯二宗不同也。問。前明果德絕於說相。云何十信終心。即具佛果德用。若十信同果德者。即果德是可說之相。何名不可說耶。答。因位辨果德者。欲彰果德是不可說。是故歎德文言。菩薩在於一地。普攝一切諸地功德也今謂。此問與答皆不然也。說之及與不說。此二無二。如上已明。欲彰果德之言。失圓融旨遠矣。如向所引探玄中明。何不思邪。
    九約機顯理差別義苑云云。此解鑿矣如此經第九地初偈云。若眾生下劣。其心厭沒者。示以聲聞道。令出於眾苦。若復有眾生。諸根少明利。樂於因緣法。為說辟支佛。若人根明利。有大慈悲心。饒益諸眾生。為說菩薩道。若有無上心。決定樂大事。為示於佛身。說無盡佛法探玄云。次五語業德。謂。無聲說三乘一乘差別之法。良以此地是法師位。說法相增故。言若人根明利等者。又探玄十云。教化眾生亦有淺深。今即此菩薩身中現眾生成佛者。名究竟教化。不同餘宗。故下結中名如來無極大悲度脫眾生也（有人又難云。此偈頌中。但於大乘有其二種。有大慈悲心即悲增人。有無上心是智增人。非示三一差別等。云云。亦是不暇強責。若約智悲者。如法界品文善財一生過去諸佛等文。云何會通。思之）。
    解云。此明一乘法門主伴具足故。云無盡佛法。不同三乘一相一寂等法也復古云。主伴具足等者。如此經中。一一結通一切時處皆說此法。又一一法門皆說十者。欲顯無盡故。或名無盡修多羅海。與彼三乘。不同。一相一寂即一事一理。所謂三乘終教一相真如也。而言等者。孔目云。初教門染淨即空愚法小乘苦諦之教所詮實法有為無為等宗並不同。義理各別也。下文云。若依三乘。種姓差別。略有三說。一約始教。二約終教。三約頓教。今就彼終教以揀。明知。此章通揀諸教三乘。無足疑者。以此下示經意也。折薪云。一相一寂等法者。下文更云一味云等也。此通三教所趣。若始教則三獸不同。河水一也。法華云。我等同入法性等清涼云。終頓二教。雖說一性一相無二無三。不辨圓融具德。正揀此也。即法華云。如來知見。一相一味之法。所謂解脫相。離相。滅相。究竟涅槃常寂滅相。終歸於空。是也（此大誤也。又焚薪破。如前已敘。今章所揀。即終頓教。一性平等。一理隨緣。離言絕想。是也。法華既是一乘同教。非為所簡。故天台解云。一相合上一地也。解脫相者無生死相。離相者無涅槃相。滅相者無相亦無相。唯有實相故。名一相。即無住本立一切法。無住無相即無差別也。立一切法即有差別。荊溪記云。性德只是本有三道。解脫相者即於業道。是解脫德。離相者即於煩惱。是般若德。寂滅相者即苦道。是法身德。無生死等寄修以釋。即無住本立一切法。理則性德緣了。事則修德三因。迷則三道流轉。悟則果中勝用。如是四重。並由迷中實相而立故。無明實相俱名無住。今以無相對於差別。專指實相。名無住本。無住即本名無住本。云云。當知。是乃同別一乘之義。豈可是終教乎）。
    以此地中作大法師。明說法儀輒。是故開示一乘三乘文之差別探玄云。前地雖得於無相中無功作行。而未能以無礙解隨機說法。今此進修令證彼法。是故來（此據地前無次。地上卻次。即寄顯意。可知）。
    十本末開合差別。如大乘同性經云。所有聲聞法。辟支佛法。菩薩法。諸佛法。如是一切諸法。皆悉流入毘盧遮那智藏大海即隋崛多譯（又唐日照翻曰證契大乘經）折薪云。亦名一切佛行入智毘盧舍那藏經。此經有四十地。初說佛十地。一名甚深難知廣明智德地。乃至。十名毘盧遮那智海藏地。次聲聞十地。一受三歸地。乃至。十阿羅漢地。緣覺十地者。一昔行具足地。乃至。十習氣漸薄地。其菩薩十地。即初喜地等是也。海妙深持菩薩問云。一切自地從何處生。佛言。從佛地生。又問。解脫解脫彼此如何。佛言。河水海水彼此異否。菩薩答曰。廣狹有異。佛言。聲聞等解脫如彼河水。如來解脫如大海水。又問諸大小河流入海否。佛言。所有聲聞法（辟支佛法。菩薩法。諸佛法。如是一切諸法。皆悉流入毘盧遮那智藏大海）等。如今文引。復古科釋云。初引示二。初（如大乘下）本末分異。所有下至諸佛法本末分異也。諸佛法是本。餘法是末。故二宗差別也。二（如是下）會末歸本。如是諸法是前二乘并菩薩法也。皆悉流入者。會前三乘之末歸遮那之本法也。經文甚顯。集成云。如是等者。即聲聞等三法。毘盧等是佛第十地。舉後攝初。十皆佛法。會末歸本。故云皆入（如上諸解皆並不得經并章意。如次下辨）。
    此文約此本末分異。仍會末歸本。明一乘三乘差別理耳折薪云。此文初約本末分異。即三乘法為末。佛法為本。仍會末歸本即四法皆入智藏大海。既此經亦名一切佛行入智毘盧舍那藏經。又佛第十地與今名同。但海字前卻。若三一一對說。即佛法為本。既是對論。未為絕待。若對待兼亡。則佛法亦為末也。即以智藏大海為本。此例如清涼釋依處中。染淨融通四句內。若染淨對說。華藏為本。剎種所持世界為末。若理事相望。則前三句皆末（或唯染。或唯淨。或居華藏內娑婆。此三句皆末）第四句復為其本（或泯染淨相。盡同一法界）今此藏勢。例同此也。故經中釋佛果第十地云。為諸菩薩。說一切法無所有故。復告令知一切諸法本來寂滅大涅槃故。據此則知。毘盧遮那智海藏中。本來寂滅。方為絕待也（焚薪議曰。此說本末承易簡之緒餘若也。然且深非章旨。而有五過。謂。本末混濫。差別難辨失。以一為三失。一開權實失。廣鈔無用失。何者。會末歸本門中一乘。通本末末非三乘。則本末混濫失。章家自斷。本末分異。會末歸本。明三一差別。豈容一門本末混濫。若此混濫。何成差別。又一乘既通為末。末是三乘。以一為三失。設欲說彼一乘自有深淺。如德量中同別二門。俱為能揀。今約本末以分三一權實。汝應一乘自開權實。今章釋彼經意者。初段本末分異。從如是下。會末歸本。一切諸法。三乘未也。毘盧遮那智藏大海。諸佛法一乘本也。既為二段。義自不  。固欲會彼第十地者。即曰舉後攝初。義則無害。何須穿鑿。或作彼經之疏。尚可從容。解此章。全成妄誕。又復全鈔諸地之名。於斯何用。是則亦有廣鈔無用失。火之晚矣）復古云。本末分異。前分四法也。仍會末歸本。即如是下。會一切三乘法。歸第四諸佛法也。章語如揭日月而行也。何其惑哉。智藏大海即諸佛十地中第十名也今謂。蚌鷸相爭。吁夫危哉。余今對破舊以顯經章意。其旨難見。特縷述之。舊云諸佛法是本。餘法是末。故二宗差別者。此解不然。此是唯於三乘宗分本末異。故孔目曰。依大乘同性經。有三種十地。聲聞十地。緣覺十地。佛十地。為招引小乘（末分。菩薩屬其中攝。聲聞等解脫。如河水是也）同於大乘（如來解脫如大海水是也）終教之義故作此說。又探玄云。無始法性。本隱今顯。名之為證（三中證道為本。虛空平等。譬地證智。故同性經云。復告令知一切諸法本來寂滅涅槃故）依本所成方便行德。依教修生。名為阿含（依本開末。三中教道為末。如空中鳥跡。如上教證。謂之本末分異。下行位章云。三乘行位。是約信解阿含門中作是說也）明知。舊云三一對論未為絕待。及云二宗差別者。皆非矣。舊又云。如是諸法。是前二乘并菩薩法（即聲聞等三法。除諸佛法。復古集成。並爾）或對待兼亡。則佛法亦為末者（折薪記意）此僉不成。經上既言所有聲聞法乃至諸佛法。次全指上言如是一切法。云何可除諸佛法耶。又豈可更亡對待而始為絕待乎。又妄將諸佛法與遮那海通為一乘。為末為本。會末歸本。則本末混濫。文既云流入。是會末之義。當同教攝（千峰勢到獄邊盡。萬派聲歸海上消）故決擇意中云。堪進同教一乘者。則見自所得三乘之法（如文云聲聞法乃至諸佛法。亦準此知）皆依一乘無盡之教（如今文云遮那智藏海）起。是彼方便阿含施設。如華嚴經同教中說。又如法華會三入一等。是也。豈得遮那智海藏中本來寂滅方為絕待。是別義非今文意。此同性經上。約三乘終教本末分異。如是下會末歸本。故云流入。是同教一乘義炳也。舊云智藏大海。即諸佛十地中第十地名。舉後攝初等者。特為妄解謬之甚矣。察其所由。以執海水與海其譬為一。然佛第十地既名智海藏地。今言智藏大海。何以為齊耶。況彼皆但行證智。此乃智冥理體。故探玄云。此十地法即是緣起證理聖智。謂。有生成任持佛果等用名地。混融無礙。總為一團。故云智藏大海（乃是水流元在海。月落不離天之謂也）又彼三乘終。此同一乘。三一既別。不可一律而混。請後學幸精審焉。
    此上十證足為龜鏡義苑云。謂。如上十門。經之與論。證成三乘外別有一乘。如觀指掌。類彼蓍龜辨其吉凶。明鏡鑒其妍醜。集成引大鈔云。神龜有靈。能知吉凶。秦鏡照明膽。能鑑邪正也。
    其別教一乘所明行位因果等相。與彼三乘施設分齊全別不同。廣在經文。略如下辨義苑（薪。復集同）即指所詮差別中行位章等。折薪云。縱無上十重教證。但依所詮中行位等義異故。尚須分宗。況復有十重證耶（指事但指施設異相。然能詮故非也。況今章既云行位因果等乎）。
    縱無教證。依彼義異。尚須分宗。況聖教雲披。煥然溢月矣。而守株之類。聞說駭神。深可悲矣復古云。三宗寄於五教。則有二說等。後說全在涼密之臆判。然可堂如何不能防邪。而尚有所須耶。可哀也哉。言守株者。韓非子曰。宋人有耕者。見田中株兔走觸之折頸而死。因釋耕守冀復得兔。愚之最矣。
    故經云。所未聞經。聞之不疑為希有也淨名香積品云。所未聞經聞之不疑。又屬累品云。聞是等經。必多信樂。發希有心當以頂受彌勒復有二法。名新學者。不能決定於甚深法。何等為二。一者所未聞深經。聞之驚怖。生疑不能隨順。毀謗不信。而作是言。我初不聞。從何所來。二者若有護持解脫如是深經者。不肯親近供養恭敬。或時於中說其過惡。有此二法。當知是新學菩薩。章意準知。

華嚴一乘教分記輔宗匡真鈔卷之一畢
華嚴一乘教分記輔宗匡真鈔卷二

　    日域京西華嚴寺住持僧濬鳳潭撰
                    

    二該攝門者復古云。若但明分相。則唯權實不同。義非絕待。豈知一外無三獨一圓極。今備該諸權。統攝一切。方盡圓融無礙之大宗。
    一切三乘等法。本來悉是彼一乘法。何以故。三乘望一乘。有二門故。謂。不異不一義苑云。海印定中炳然齊現一切偏圓（賢首品廣舉成正覺轉法輪等八相。及聲聞緣覺等三乘竟。即總結云。如是一切。皆能現海印三昧威神力者）妙嚴品說。菩提場地演一切隨宜之教。是故此云一切三乘悉是彼一乘法。復古云。一切三乘本來是一乘。良以三乘無體。攬一成故。則經云。於一佛乘分別說三。祖曰。普法所成故。既無自體。全攬一成。故本來是一。昔說三乘。派總為別。今言即一。攬別成總。乃成普法也。吾祖復曰。一切即一者。會別歸總。顯一甚深故。一外無三。方稱圓極也。折薪云。言一切三乘本來等者。此正明該攝義也。故下決擇。其意中。三依一起。會三歸一。即是同教。若知彼三乘法本是一乘。即是別教（焚薪破云。以同為別。一謬也）此約法以明也。下徵釋中但以義出今別教之何以爾。義當同教意。故下指如同教中辨也。此例如由理事無礙故。方得事事無礙故。次以三一不異之因成今三乘本是一乘之宗也（焚薪斥云。祖曰。不一是分相門。不異是該攝門。總二門。而為別教。汝謂屬同。是謬也）何以下者。徵有二意。一順徵云。上既廣辨三一不同。何故三本是一乘耶。又反徵云。既三本是一乘。何得上廣辨三一不同耶。此初以分相徵該攝。次以該攝徵分相。故進退具二意也。以三下釋亦二義。初釋上順徵云。由不異故。此該攝門中。三乘本是一乘也。二釋上反徵云。由不一故。前分相門廣明三一不同也。只由今不異不一成此該攝門。復釋成上分相也。故下以不一是分相門。不異是該攝門也。若不得此徵釋之意。難見斯文玄旨。復古云。前曰三一不同。何以復說悉是。故徵也。義苑云。有二門故者。謂。不壞相故不一。體含容故不異。是以上之一乘三乘。克就別教而說。
    初不異中亦二。一以三即一故不異。二以一乘即三故不異。
    折薪云。此中不異雖有二義。謂。三即一。一即三。皆是三乘望一乘說。下不一門亦然。故上標以三乘望一乘有二門故。若爾一乘望三乘。還有二門否。答。據俱齊。亦有此二門。但此中初釋成前三本是一乘義。故唯辨三乘望一乘也。
    問。若據初門三即一者。未知彼三為存為壞。若存如何唯一乘。若壞彼三乘機。更依何法而得進修。答。有四句。一由即一故不待壞。二由即一故不礙存。三由即一故無不壞。四由即一故無可存義苑云。即者是也。三既是一。何須更泯。故不待壞。三若是一。不妨三相宛然。故不礙存。由三是一故。三相已亡。故無不壞。由三是一故。無三可以指陳。故無可存。復古云。一由即一。不待壞既是一。將待何壞。二既已即一。何礙其存。三既即其即一。復何不壞。四既其即一。復何可存。初二三存故得有所依。後二三即是一無可存壞。汝等所行是菩薩道故得入一乘也。言三由即一等者。問。上但問云為存無壞。今四句中云何答問耶。解云。初二遮表。即答於存。初遮於壞。二表於存。遮表有異。俱答存義。故三乘機得有所依而進修也。三四俱遮。□答壞義。故三乘機廢入一也。知之。
    由初二義三乘機得有所依。由後二義三乘機得入一乘。以由四句俱即一故。是故唯有一乘。更無餘也義苑云。雖有存亡有異。大率本是一乘。故言唯有一乘等也探玄云。問。何以此法非餘境界。答。以盧舍那周遍塵方。普應法界一切群機。若彼別機稱自根器。但各見已所見。聞自所聞。皆不見他所見。不聞他所聞。此普賢機。見一切所見。聞一切所聞。皆盡盧舍那能化分齊故。云普賢境也。是故當知。普別二機。感普別二法。各不同也。
    二以一乘即三明不異者。隱顯四句。返上思之。是故唯有三乘。更無一也言返上者（苑薪返上問答四句及結語通釋。復古。集成。但返四句）義苑云。應例前問答方見其義等。折薪云。前問答中三字為一字。一字為三字。存字為顯字。壞字為隱字讀之。義則明矣（焚薪云。今試問。若但轉問答中字者。問中應云若顯如何唯三。若隱彼一乘機。更依何法而得進修。如汝釋前問曰。此問三乘自宗。既不知一。又壞三乘。如何進修。今一乘機亦若是否。茍如是者。此等菩薩是普機否。具普眼否。自他見聞而具得否。問。若不成。答亦不是。是知復子未聞普機普眼之說。況能履踐而□修乎。此有四失。誣謗普機失。未聞普眼失。不讀本經失。不學普法失）上文云。由後二義。三乘機得入一乘。今若反上應云由後二義一乘機得入三乘。唯此一句難見。何者。豈有一乘機入三乘法耶。今謂。所以一乘機入三乘法者。以三乘本是一乘。更無異事故。入三乘即是入一乘也。何以故。此是不異門故。若約不一門。則義門異故。權實恒存。則一乘機不入三乘。今約不異門理遍通。故今全體無二。得作此反說也（焚薪云。今亦問汝。若一乘機入三。即是入一者。彼三乘人。得入一乘。為復即入三否。若不即是入三。為例不齊。若即入三。此人為得何果。若得三果。如何入一。若得一果。亦復為例不齊。何者。一機入三。不得三乘果故。又復問曰。還可由初二義作得入句。由後二義作所依句否。若不可者。云何說言約不異門。彼此全同。略不有異。又復問曰。得有所依句中。為亦得此即是得彼否。此若不可。彼云何然。又復若如汝解。如何說彼存壞隱顯三種四句。得入所依二二義門。是知。所解義旨全乖。此有三失。為例不齊失。權實雜亂失。立義不成失）復古云。一乘即三而不異。即下攬實成權門也。隱顯反上者。一由即三故不待隱。二由即三故不礙顯。三由即三故無不隱。四由即三故無可顯。由四句俱即三故。唯有三乘更無一也（此用義苑返四句釋。不取例餘義。故集成云。獨反四句。於義甚明。今謂。不然。三乘機有所依。入一乘。九界具性德。修全在性故。是實造。一乘機入三乘有所依。佛界權造生佛無差）。
    此是如下同教中辨義苑云。謂。權起必一向賴於實。是故攬實實不失。實現未必一向藉於權。故泯權權不立。是故三乘即一。雖具存壞。竟必有盡。一乘即三。雖具隱顯。竟恒無盡。折薪云。即同教融本末中也。故彼文云。是故三乘即一。雖具存壞。竟必有盡。一乘即三。雖具隱顯。竟恒無盡。釋曰。存壞隱顯之言。正徵釋今文也。前指下文。下徵前義。方顯文義一揆。如下會釋。（焚薪議曰。攬實成權故唯有三。以不知一故無有也。正是下文鎔融四句中三乘句也。獨判即三之門。於理甚顯。易簡等記。俱作此說。強項不從。破句謬說。且三即於一。三乘盡。而唯有一圓融普法。卓然獨存是同教乎。該攝門中作四句乎。況下文又揀。與此不同。彼說縱奪明義門異故。權實恆存。或據汝說義門異。屬不一門。則下說不一。今唯不異。如何會同。此亦三失。以別為同失。破句節文失。自語齊楚失）問。若據一乘即三。雖具隱顯。竟恒無盡者。何得前反上一乘機得入三乘耶。答。上約不異。即全體無二故也。下約義異。則權實恒存故也（焚薪議曰。不異門中權實存否。又不異中三一互即。唯有一乘。唯有三乘。義門異否。融本末中唯不一否。又復細觀彼意。應以不異門中一。亦有盡故。故彼普機得入三也。故前科特自判曰。故結句云唯有三乘更無一也。試問曰。汝謂盡者。隱時盡耶。顯時盡耶。隱顯俱時盡耶。若謂體無二故所以得說盡者。又復可笑。下文會釋。謬中復謬。以此觀之。徒然皓首故紙堆中耳。此有四失。不異門無三一失。義異全歸不一失。無盡一乘有盡失。融本末唯不一失）復古云。此如同教辨者。非此門意故指如下。即攬實成權也。四句之中。或唯三乘即三乘宗耳（可堂又云。問。何以不作問及結語耶。答。一乘隱顯者。對別機小智。說也。以彼不見他所見。不聞他所聞。隱彼無盡法也。故圓融本法。法爾常然。本無隱顯一異等。普賢等機。具獲十眼。無所不見。無所不聞。吾祖又曰。此普賢機。見一切所見。聞一切所聞。皆盡盧舍那能化分齊故。不可作此問結也）今謂。諸解皆未允當（義苑。折薪。通上即一即三兩重四句作釋。然舉下義門別。當不一門之文。上下會通。故不然也。易簡。復古。獨約即三四句。以指下總結鎔融四句內第二唯三乘句）今言此者。謂。上即一即三兩箇不異。如下同教中（融本末文）有其二門。初（泯權歸實）不壞權而泯。三乘即一（例真如門染淨通相故得總攝。如諸瓦器皆微塵攝。既不壞權而泯即一故不異）後（攬實成權）不異實而權一乘即三（生滅門者染淨別相。真如隨緣變造諸法。萬法既無異體。還攝真如。猶瓦器收微塵等。是不異實而權即三故不異。二門齊攝。三一融攝。體無二也）及上四句即一。唯有一第更無餘。與四句即三。唯有三乘更無一者。即如下文。鎔融四句中初（唯一乘如別教）二（唯三乘。不知一故）兩句。
    二不一者。此即一之三。與上即三之一。是非一門也。是則不壞不一而明不異折薪云。是則下先由不異成此不一。今復由不一明前不異。雖則有二義。而無有二事。故此結指也。亦恐此文傳寫。錯書一字。合云則不壞不異而明不一。即順二門也（今解。如同教義門別。權實恒殊。理遍通。體無二。）
    又此中不一是上分相門。此中不異是此該攝門也。義苑云。如此跨節配者。良以二門。義則雖異。體本該收。故作此解（折薪。上徵釋中三科。初總示。二初不下別釋。三是則下結指。於結指中有二。初結成。又此下指配。以上徵釋含二意故。作此指配也）集成云。前第本門。此通分相。故云又也。然則高勝難齊。智明映奪。揀收自在。不離普門。可堂曰。分相中正以三乘一乘料簡不同。何異法華破三顯一。至使三一□明耶。故特有此該攝門。直顯三乘無體全是其一（至相謂。同別中各說同別）。
    二同教者孔目曰。同教者。經云。會三歸一。故知同也。又言同者。眾多別義。一言通目故言同。又會義不同。多種法門。隨別取一義。餘無別相故言同耳。所言同者。三乘同一乘故。又言同者。小乘同一乘故。又言同者。小乘同三乘故。又別教之中亦有同別。由多即一是其同也。為一中多即是別也。同教中亦有同別。一乘三乘同一善巧。是其同也。各為據機別。即是別也。探玄云。或分為四。一別教小乘二同教三乘。如深密等。三同教一乘。如法華等。四別教一乘。如華嚴等。
<PIC>T73032601.GIF</PIC>

    探玄云。智論既將此經名為不共。即是一乘。大品等名為共。即是三乘。義準。阿含不共菩薩。亦名不共。即是小乘。又云。前諸教中（小始終頓）雖有存三泯二不同。皆名三乘教。又於上共教中。約存三（三乘能同）泯二（一乘所同。屬三乘教。）開兩教故為四。今詳。凡言同教者。同謂共同。別不共義。共同（共名本望二乘而立）有差。前三乘同但共二乘。是立通同影似之目。後一乘同邇共終頓菩薩。乃受融同㳷合之名。遐共小始一切群類。即得開同純圓之稱。何以知者。三乘同教。影似二乘。詮三乘法。謂。定性闡提。永不成佛。真如凝然。不能受熏隨緣變造。故大師云如深密等（等取瑜伽唯識論等。第二三時皆此中攝）此乃例如台教通教。同斷見思。同出分段。同證偏真。與藏教齊。但巧拙殊矣。問。與彼通教有何異耶。答。法相行位。當別教名。然登地上斷見修惑。義似通教。雙斷無明。全非通義。不三通收。三無二有。地上漸證。不永同圓。報化異真。四智有為。皆非別教。與被接殊。進叵判別。退不當通。由是不能以台判而咸取定焉。鳴呼。諒由智者時未有新翻經論盡東流來。所以五時四教難可商攉。故及乎荊溪。雖全充溢。未聞有於相典密部具所指配。豈遺泄之而可乎哉。惟有賢首大師。幸創高規。統判如來廣衍龍ＦＧ。如觀掌果。條理而不紊可謂猶金翅撮龍。香象涉河。盡弗遺矣。後一乘同者。準法華中。天台疏云。三周五處開三顯。通論無異。別論有差。方便品約教開三顯一。文云。但以一佛乘等。火宅約行。車是運義。故以譬行。云各乘大車等。信解中約人。傭作之人即長者兒。我等昔來真是佛子藥草喻中約差無差明權實。七種差別同依一理化城正約理。實所化城皆是小大兩理。破除二乘化理。顯於寶所真實一理也。然若論絕待開顯一切。則更何共與不共之有。但據舉昔三會歸一邊。是同而非別也。剋體而言。唯有一乘法故云。海印三昧一乘教義。開作二門。皆佛境界故。不共三乘。然終頓兩教。宗明一相一寂一理隨緣之性。二乘闡提皆成佛義。且有少分如法華云一相一味終歸于空。開會聲聞。故以終頓方為所同。望昔法華名為能同。此亦例如別圓二教同詮中道（但不但中。而即離分耳）隨緣變造（即不即異。而分教殊。具與不具。次不次差。分於圓別。）變義唯二。又以會權立同教名。不待辨知。
    於中有二。初分諸乘。後融本末折薪云。從一乘分至於無量乘。而每段中皆三合說故為同教。如一乘七義。合三為一。二乘三義。初二亦合三一。第三義合於大小。乃至無量乘皆然（焚薪議云。且如二乘第三義中）言融本末者。既同一法界有其二門。所以得分諸乘中明一乘。必泯權為一。明三乘等必攬實為三。只由此義。方得分諸乘中。雖分三一之義。皆合三一為之。此吾祖立門大意。不可不審（焚薪云云）義苑云。初分諸乘。謂。一乘之深。無量乘之廣等。復古云。分諸乘者。明統列方便。總入正乘。融本末者。顯一理遍通。權實無礙。集成云。分諸乘者。顯法不同也。如經露地所授。并臨門三車等。融本末者。說一切乘無差別也。如會三歸一等。
    初中有六重。一明一乘。於中有七。初約法相交參以明一乘復古云。參者承也。參承而上也。一乘居上。故說於垂（此即一乘垂於三乘）三乘居下。故曰參（三乘參於一乘）指事云。孔安國云。汝罪惡眾多。參列在天。周易言。參謂相參也。折薪云。若唯明三中有一乘法相。非今一乘。若唯明一乘中有三乘法相。亦非今一乘。要互相交參。方是此一乘義也。焚薪議曰。今且問曰。此教收於何典。被於何器。吾佛於何處說。今龍藏中有此教否。不可謂收華嚴及諸餘典。以無人欲判華嚴為同教故。唯被普機之利器故。又問。此中一乘泯權耶。方便正乘俱存耶。此中三乘望一乘。卻攬實而唯三耶。各合三一而為之耶。是知下筆舛謬。此有三失。無機無教失。但有虛名失。落筆乖理失（笑庵必合二義方為一乘故特斥之）義苑云。一乘垂三乘。令彼欣趣。三乘參一乘。則勝進有期（例如阿含說四阿賴耶。諸般若中但說六識）易簡記云。法門義相交互參涉故。曰法相交參。三一既乃交參。即三同一。為一大善巧。故曰以明一乘也。謂。如下正是一乘垂於三乘。良以全同異。俱非引攝故。須以少分別教圓義。垂在三乘中。引令歸別然三乘機。見此義相。未入究竟。但謂以神通不思議力容得暫現。若引攝成熟。堪入一乘。方知彼法自恒如是。或一乘中。二三乘參於一乘。而義理皆別者。料簡也。謂。三乘雖有五眼六通。而歷別不融。一乘別教。十十無窮。一多自在也。然此一乘普攝諸法。以三乘教於十眼中局談五眼。於十通中局談六通故。以五眼六通屬三乘教也（如集要記）。
    謂。如三乘中亦有說因陀羅微細等。而主伴不具（檢宋印本。羅下有網及二字。等下有事字。此當探玄列十玄中。六微細相容安立門。七因陀羅網法界門。若依今本。即下十玄義中。因陀羅微細境界門是也。二本□通。然下十玄文。復云。不論因陀羅及微細等。同宋本意也）折薪云。因陀羅網者。未詳何經義苑云。如淨名毛吞巨海。芥納須彌。常在靈山等（淨名可爾。復古亦同。然法華準下教事深細。既是一乘。非今所證）集成云。因陀羅網如四卷楞伽第一。微細諸記指淨名（四卷楞伽百八句中云。何日月形須彌。及蓮華師子勝相剎側住覆世界。如因陀羅網等。七卷經云。何故諸國土如因陀羅。十卷經亦說。指事鈔云引梵網經與十玄門意全同者。非也。如梵網經云。佛觀大梵天王網羅幢。因為說無量世界。猶如網孔。一一世界各各不同別異。無量佛教門亦如是。疏辨梵宮幢網。與帝釋殿網。有二差別然至相十玄門云二因陀羅網門者。此約譬以明。如梵網經者。以彼亦譬而為例耳）以因陀羅作一乘喻者。舊華嚴及十地論云。帝網差別。唯智能知。非眼所見。折薪云。如清涼云。古德立帝網義。經有帝網之名。而無廣說之處。有名者。初地承事願中文云。一切世界廣大無量。乃至。若來若去。如帝網差別。又佛不思議品中云。諸佛知一切法界中因陀羅差別等。然別無釋處。復唐譯經中十定品內方有其義。故彼經云。譬如日出繞須彌山。照七寶山。其七寶山。及寶山間。皆有光影。分明影現。其寶山上所有日影。莫不顯現山間影中。其七寶山間所有日影。亦悉影現山上影中。如是展轉。更相應現。或說日影出七寶山。或說日影出七寶山間。或說日影入七寶山。或說日影入七寶山間。但此日影更相照現無有邊。體性非有。亦復非無。不住於山。不離於山。不住於水。不離於水。清涼云。昔未有此品經文故。此段文可誠證也。據此大經中古來尚有其名。而無廣說之處。後十定品至方見重現帶主伴之義。則餘經縱有其名。主伴不具。居然可見也。
    或亦說華嚴世界。而不說十等復古云。即梵網云。蓮華藏世界也（指事亦同。又大集經。及大般若。首楞嚴等。說海印三昧等。亦淨土論說華藏等。皆準此知）。
    或一乘中亦有三乘法相等。謂。如十眼中亦具五眼。十通中亦有六通等。而義理皆別言十眼中者。唐譯離世間品云。有十種眼。所謂肉眼見一切色故。天眼見一切眾生心故。慧眼見一切眾生諸根境界故。法眼見一切法如實相故。佛眼見如來十力故。智眼知見諸法故。光明眼見佛光明故。出生死眼見涅槃故。無礙眼所見無障故。一切智眼見普門法界故（舊譯華嚴第四十一如指事引。又解十眼義。如大疏九引智論。及鈔中廣釋。以文甚繁而非至要故略耳）言十通中者（指事引晉譯經第三十九）十通品云。一他心智通。二天眼智通。三出過去劫宿住智通。四出盡未來際劫智通。五無礙清淨天耳智通。六無體性無動作往一切佛剎智通。七善分別一切言辭智通。八無數色身智通。九一切法智通。十一切滅盡三昧智通（大疏八鈔十八委解。怕煩不述）言義理皆別者。復古云。要問答曰。據義分量。深淺寬狹□皆不同。今舉義門有差別。名字有同。欲引三乘信樂故。孔目云。地經六決定義。是其地體。返不用十數目之。十地不同。是其地相。翻用十數目之。以此驗求。知佛慈悲欲令易解。將不滿數目體。以滿數目相。是佛別意也。
    此即一乘垂於三乘。三乘參於一。是則兩宗交接。連綴引接。成根欲性。令入別教一乘故也集要記引易簡云。此則下示交參意。今此所垂三乘乃是權教。能垂一乘唯華嚴別教。但以別教少分之義。垂在三乘。引令歸別。此則亦非從權入於別。且成根欲性後必歸別耳。問。所垂若是權三。要得分有圓義。答。若云法本如是。則□異諸宗。若云神通暫現。則權實皆在。可堂釋云。三乘中亦有說華藏世界。而不說十。若爾行布十地。證十如斷十重障。梵網多說十數。如何彼乃數圓而義不圓。今則數義俱圓。又彼乃單列之十。不具十十無盡。今家一一之中皆具一切也。如說六相八決定等。此乃義圓而數不圓。欲引彼故漸同也。如孔目說。言成根欲性者。妙經壽量品云。以諸眾生有種種性。種種欲。種種行。種種憶想分別故。欲令生諸善根。以若干因緣譬喻言辭。種種說法。所作佛事。未曾暫廢。文句云。以眾生根性利鈍。漸頓不同。性欲行智種種差別。欲令各得增諸善根故。說己他之教不虛因緣譬喻也。性者。漸頓根性。各有種種。欲者。漸頓二機。種種樂欲不同。行者。起作業行。隨樂欲而修諸行也。憶想者。是智慧也。即相似解。折薪云。根則信等五根。發起聖道。有勝用故。欲亦名勝解（此非也。欲希望義。勝解印定義故別）謂。信喜好樂。性者。或一二三四五乘性。又根約當成。欲約現起故也。地論有根無欲。雖解不樂。有欲無根。雖聞不解問。欲與性何別。性即種子。欲即現行。如智論意。依性起欲。若習欲成性。則欲前性後。又欲唯大地一數。性通諸數。問。性即種子。與根何別。根唯信等。性通善惡（已上未穩。取捨）集成云。成根欲性。亦見聞成種義。令入別教等（復古。指事。引晉譯經第二十八。及十地論。有根難。欲難。或根稠林。欲稠林。性稠林。及根器。樂欲。習種姓。性種姓。又探玄中解。非當文要矣）。
    二約攝方便。謂。彼三乘等法。總為一乘方便故。皆名一乘義苑云。會取昔三歸今之一。以廢昔三立今一故。約教則廢三立一。約理則開三顯一。約行則會三為一。三乘之人皆佛因故。約果則會三歸一。三乘之因同一果故。故云。諸有所作一大事因緣故也。謂。非三非五曰一。廣博包含曰大。以此化物曰事。上云攝即是會也（下心識章。及探玄第六。即以同教名攝方便是）今謂。攝者即總收義。準下開合及探玄中本末相攝。凡有四種。一以本收末門。約攝方便。本教謂別教一乘。末教謂三乘小乘。又名究竟及方便。以三乘小乘望一乘。悉為方便。或一圓教。或具五教。以攝方便故（以後究竟本教攝前四末教故）二從本起末門。約所流故。謂。三乘小乘從彼（別教一乘）所流故（從前本教起後末教）三攝末歸本門（以前末教於後究竟教有作方便故）從淺至深。四本末無礙門。謂。初舉照山王之本教。明非本無以起末。後顯歸大海之異流。明非盡末無以歸本。是即本末交映。與奪相資。別教一乘既有四門。同教一乘亦復如是。今約同教。故知約攝方便。即以本收末門也。次約所流。即從本起末門。二門差別。準此可知。義苑解上攝言。專用開廢會之三者。皆非此中意。有人亦約人法開會通昔不通。解二差別。皆失今旨。下旨皆傚之。
    故經云。諸有所作。皆為一大事故等即五佛開顯總諸佛章。結成行一之文也。具云。所有所作常為一事。唯以佛之知見示悟眾生。文句云。三乘眾行名之為諸。良以為圓故修諸行。此即是一事耳。此行何所詣。唯趣佛之知見。即行一也。
    三約所流辨。謂。三乘等悉從一乘流故探玄記中依本起末門。舉經日照高山等譬。次引先成色界喻云。如來如是。先起菩薩諸行智慧。次起緣覺聲聞等一切善根。依此等文。明佛初時說大。後漸說小。約法以明依本起末。非約根器。以無先學大後學小故。問。法豈不別耶。答。小乘之法。定後大乘所流出故。文殊問經云。十八及本二。皆從大乘出。普超三昧及入大乘論意□同此問。若先說大。今所流法。為從別教一乘而出耶。有答。準演義云法華於一佛乘分別說三。一乘即三乘之本。一佛乘者即華嚴。則是別教一乘。故下開合云。一本教。謂。別教一乘。二末教。謂。三乘小乘從彼所流故。今謂不然。斯門正約同教。故法華云。如來觀知一切諸法之所歸趣。亦知一切眾生深心所行。通達無礙。一雲所雨。稱其種性而得生長。華果敷實。一雨所潤。而諸木各有差別。佛所說法。譬如大雲以一味雨潤於人華各得成實。以諸因緣種種譬喻開示佛道。是我方便。諸聲聞眾皆非滅度。汝等所行是菩薩道。漸漸修學悉當成佛。以此方知。亦從同教一乘而所流潤理則炳著。若約華嚴。如上探玄。可知。問。日先照高山。次照幽谷等。出自華嚴無可疑矣。若謂自同教流者。為從醍醐出乳酪耶。答。五味但譬相生次第。約機濃淡。亦譬二乘在華嚴座全生如乳。今望約教。從佛出十二部經。如從牛出乳。又如日譬於佛。光譬說教。照有先後。皆一佛光。故知。同別唯一佛乘。豈□不曰依本起末耶。問。既從本所流者。不待法華。三乘亦應一乘耶。答。約法開顯。則爾前亦通。前攝方便。亦準知之。人一開顯。但在法華。即屬攝末歸本。及本末無礙門。今約所流。固有旨哉。
    經云。汝等所行是菩薩道等義苑云。此中先明從本起末。經云。於一佛乘分別說三。故云悉從一乘流故。後明攝末歸本會昔之行。欲明三即是一之義。故云汝等所行是菩薩道（此解未穩。先已約從本起末後引二文。俱證成前。豈可返上明攝末歸本。故知非矣）按法華論云。示現種子無上故。說雲雨譬喻。汝等所行是菩薩道者。謂。發菩提心退已還發者。前所修行。善根不滅。同後得果（嘉祥論疏云。初標章種子無上。即是菩提心。華嚴云。菩提心者。是十方三世諸佛種子。三世諸佛。發菩提心。由成正覺故。說雲雨譬下。第二經處。汝等所行是菩薩道。第三釋經。初牒經。謂。發菩提心。退已還發者。敘聲聞人有三時。一過去本發菩提心時。二者中間退菩提心時。三者聞法華經還發菩提心時。今即取前後菩提心為種子無上。故取此文而釋之也。所修行善根不滅同後得果故者。過去發菩提心。行菩薩行。中間雖退。而菩提心種子不滅。如攝大乘論云。此種子□附著梨子。同得果者。初發菩提心。同後重發菩提心。得成佛果故也）天台曰。汝等所行是菩薩道者。菩薩行道。亦須斷通惑汝已斷盡。即是菩薩道。法華論謂。發心退已還發前所修善不滅。同後得果。二乘智斷是菩薩道者。二乘執其果故。斥言是菩薩道。道即因也。又賢首無差別論疏云。所修小行亦是菩薩道。故經云。汝等所行是菩薩道（演義鈔二亦同此解）探玄記引大品經。聲聞緣覺。若智若斷。皆是菩薩無生法忍。二乘是菩薩法忍。非菩薩是二乘所知。若爾何故經云汝等所行是菩薩道耶。答。由迴心故。是漸悟菩薩道。非是頓圓。此約頓圓。故非彼分。考此等文。既云所修小行迴心漸悟。則似明攝末歸本。然此所引。如前探玄所明。佛先說大。後漸說小。約法亦是從本起末義也。不勞苦鑿矣。
    又經云。毘尼者即大乘也折薪云。未詳何經。亦點小即大。文殊問經云。十八及本二。皆從大乘出故。復古引勝鬘經云。毘尼者即大乘學。大乘者即是佛乘也。是別文也。集成引勝鬘經文云。摩訶衍者。出生一切聲聞緣覺世間出世間善法。世尊。如阿耨達池出八大河（初從本出末門）如世尊（元曉疏云。是標其本）說六處（是標其末。乘前末不異本之義。例顯舉本攝末之相。故云如世尊說。六處即是前處聲聞等）何等為六。謂。正法住。正法滅。彼羅提木叉。毘尼。出家。受具足。為大乘。故說此六處。何以故。正法住者。為大乘故。乃至。毘尼者。即大乘學。何以故。以依佛出家。而受具足。是故說大乘威儀戒是比丘。是出家。是受具足。是故阿羅漢無出家受具足。何以故。阿羅漢依如來出家。受具足故（此雖非引從本起末之文。亦望從佛出。則意不異前。如先已辨日光牛乳。例知）。
    四約殊勝門。即以三中大乘為一乘言殊勝者。梁攝論曰。欲顯大乘有勝功德。依大乘教作如是言。諸佛世尊有十勝相。所說無等過於餘教。論釋曰。唯大乘中有勝功德。餘乘中無。為明大乘不供德故。言欲顯大乘等。舊十勝相。新翻論云十殊勝是。折薪云。上三門皆以三乘為一乘。今此唯以大乘為一乘。不約小乘之劣。故云殊勝也今依法華云。若諸菩薩智慧堅固。了達三界。求最上乘。是名小樹（優於三草）安住神通。轉不退輪。度無量億百千眾生。如是菩薩。名為大樹（台疏云。別教自行化他。高廣為勝。故名大樹）又云。諸聲聞眾。皆非滅度（文句云。未度變易也。獨言二乘者。為其保證強也）又云。終不以小乘濟度於眾生。佛自住大乘。以此度眾生。若以小乘化。我則墮慳貪。又初說三乘引導眾生。然後但以大乘而度脫之。皆此意也。問。既初說三。牛在其中。後以大乘。但是一乘。何獨為勝。答。此亦不爽。為求牛車出於火宅。是名大乘。天台為之藏通菩薩。但望二乘且名大乘（藏不斷惑。不便出宅）不配別教。今就當宗。姑以始教三乘同教屬三中二。又彼深密第二第四。皆云一乘是密意說。故知權也。其三中一即當終頓。故云三中大乘。以是所同。與為一乘。約殊勝門。意在於此。所以知者。謂。探玄云。一乘三乘。有存有泯。諸說不同。或聞唯破二乘。即謂唯約不定種性。或聞無二亦無三。即謂大乘實教亦破。或聞不破大乘。即謂大乘權教亦存。今釋有二位。一約事破二乘實滅。二約教亦會大乘權教。許入寂二乘不成佛故。但深破二乘。即是破三。故破二破三。皆不相違。倘或不爾。遂成巨害。祖意有歸。可不知歟。
    以望別教雖權實有異。同是菩薩所乘意謂。三中大乘。若望別教一乘。則以實映權。方便相盡。大乘亦迴。是故以望一乘究竟法。說彼為假名等。是權非實。若望自宗。亦真實故。若望別教。實映為權。自宗為實。故云有異。今約同教故云雖等。意如涅槃云。一切眾生同有佛性。皆同一乘。故云同是菩薩所乘。若爾眾生皆同一乘。何獨三中大乘。解云。小始兩教。不說悉有佛性。何以為勝。又謂一乘是密意說。豈一事實。若依唐譯攝論說殊勝相者。但自宗許。而他家不許。餘準此思。
    是故經云。唯此一事實。餘二則非真此文二意。若望別教。就義隨文俱大小二也。就義者。謂。別教一乘。別於彼三乘（大小餘二）當知。餘謂餘乘。二謂二亦三。故云無有餘乘若二若三。又云。唯有一乘法。無二亦無三。皆斯義也。若隨文者。謂。餘大小二則非真也。下通妨。若一實餘大。非真為一。餘小既二。可云餘三非真。故云。聲聞等利鈍雖二。共斷見思。止出分段。同期小果。故餘小亦為一。是則望一事實。開於一為餘大。異餘小二。故大小二也。若望同教。即聲聞等正為餘二。此深破二即破三是。蓋法華但會昔權故。說三皆虛指。權乘雖大皆為所開。而唯昔實不滯方便故不會之。
    又云。止息故說二等。此文有二意。一若望上別教。餘二者。即大小二乘也。以聲聞等利鈍雖殊。同期小果故。開一異二故。若望同教。即聲聞等為二也。此亦二意。若望別教。義者如台疏云。四眾天人亦具三品。上根同身子。中下可知。今是下周。若薩下根同為止息故。但是如來方便之力。於一佛乘分別說三。至下偈中亦云。諸佛方便力。分別說三乘。唯有一佛乘。息處故說二。準此則知。以分別三說大小二者明矣。何者。藏通兩教。三人異同（若三藏諦緣度分三乘。通教三人同觀無生四諦。同體假入空。同觀緣度等）利鈍雖殊。同證偏真。共歸灰斷。同行三百由旬。同入化城。同期小果。所證雖同。巧拙永異。大小分二。別教十住。見真諦理。行三百由旬。皆與前齊。至十回向。惟修但中。行四百由旬。未至寶所。此豈非分別說三。為止息故說大小二乎。隨文者。謂。於一佛乘。開一為三中大。異小二。為三中二。共小合一。故大小二也。若望同教。即以二乘為二。何以知者。經云。中路懈退欲退還等。是譬退大接小。即聲聞也。佛知是心怯弱下劣。以方便力。而於中道。為止息故。說二涅槃。及偈文云。唯有一佛乘。息處故說二。今為汝說實。汝所得非滅。研文可見二乘為二也。若權乘菩薩。永不懈退。三祇百劫。長遠修行。心不怯弱。當知。三周正對聲聞。尚雖義含。約殊勝門。以小為二。有所以也。
    又融大同一也前望別教。三中開一異二今望同教。融大同一故望一大餘。二乘為二（此餘二非真。又為止息說此二）又先以聲聞等為二。以三中大為一乘者。約殊勝相。不待融泯。但由所同。合大為一。今又融彼大。方同於一。以從能同為殊勝故。與前解別。
    五約教事深細。如經云。我常在靈山等折薪云。言教深者。下文（攝化章）云。以法華中亦顯一乘故。言事細者（事者如云一大事因緣。及一事實等。皆教乘理事體事也。若望別教。林舍池山事物皆爾）下文云。其處隨教即染歸淨。探玄記第五云。處有□有細。□者劫火滅。細者常存。如經云。天人見劫盡。我此土安穩等。若唯約三乘。靈山即化佛居處。若唯約一乘。即居蓮華藏世界。今既即化土以顯報土。正是即三以顯一。屬同教也（探玄十八。此祇樹等。此處隨□。是須達所造。然其據細。乃稱周法界。該於十方。盡於三際。以通不礙局故。須達所造。以□不異細故。所造即微細。而同法界。如常在靈山。及按足所現。皆此類也）。
    六約八義意趣。依攝論如問答中辨問。探玄第一云。攝論十義一乘（玄□及慧日論。演義等。皆云十義）何故言約八義耶。答。此準要問答中。以第十究竟一乘。是顯了而非密意。前合二意樂故。為八義。如下（乘教開合）云密意一乘如八意等。是也。又莊嚴論云。此中八意。佛說一乘。（更有異議。不勞鑿注。然義苑。折薪。取究竟故。除為化故。方成八義者。違要問答。非矣）攝論十義者（探玄等解）一引攝一類（為引攝一類不定性聲聞。令依大乘而般涅槃）二不定性菩薩（恐於大乘而退壞故。任持彼故。說一乘）三法等故（三乘雖異。而同趣真如法故。如妙經云我等同入法性）四無我等故（人法二我中。空無人我者。三乘無差異故）五解脫等故（二重障中。解脫煩惱。三乘無差）六性不同故。七攝取平等意樂（梁論云。於眾生平等意）八法性平等意樂（梁譯云。於法如平等意）九化故。十究竟故（梁論不別立為化故）梁攝論曰。未定性聲聞及餘諸菩薩。於大乘引攝。定性說一乘（論釋曰。有諸聲聞等。於大乘根性未定。欲引令信受大乘。攝令修行大行。佛為此意故。佛說一乘。有諸菩薩。於大乘根性未定。云何安立彼於大乘。令不捨大乘。出於小乘般涅槃。為此意故。佛說一乘。有諸菩薩。於大乘根性已定。無退意。為此菩薩故。準此。梁論三人別舉。除化故而成十義等。諸解紛紜。不勞瑣言矣）第四第五。二執二障。本末為義。如唯識疏。第六性不同故者。梁論曰。有二乘人。於自乘位根性未同。此人雜求二乘道。未得二乘。由二乘根性未定故。可轉作大乘根性。為化此人故說一乘。要問答云。六據性不同。聲聞身中先修菩薩種性。後入聲聞。約性。二處是通故說一乘。（與相宗釋不必同耳）七據得二意。此有兩意。初二意者。佛意欲攝一切有情。得同自體意樂。我既成佛。彼亦成佛。據此意樂故說一乘。自體者。法性為自體。第二佛先為彼聲聞授記。欲發聲聞平等意樂。我等與佛平等無二。佛為此意。與諸聲聞等皆授記。據佛等意故說一乘。第二義。於一言下有二義。一實聲聞攝從自體意。樂二者。有實菩薩。名同聲聞。及菩薩化為聲聞。於一授記下有二義。據一授記意樂故說一乘。（此以七八為一。二意義舍。與彼第九化故意亦別）梁攝論云。復次佛化作舍利弗等聲聞。為其受記。欲令已定性聲聞。更練根為菩薩。未定根性聲聞。令直修佛道。由佛道般涅槃。如佛言。曰。我今覺了過去世中。已經無量無數。及依聲聞乘般涅槃。欲顯小乘非究竟處。令其捨小求大。故現為此事。由如此義故說一乘。（法相宗計。不信諸經明入寂聲聞後迴心者。亦不用此論。悲哉）要問答云。八據為化意。佛為聲聞作聲聞佛。所以同彼聲聞者。欲令彼修聲聞行故。現同小佛。欲攝末歸本。道我此身即是一乘。據能流化心故。說一乘（玄讚云。應化聲聞。示入無餘。後從彼起。現受佛記。引楞伽等。皆權乘執。具如別斥）梁論曰。若說乘義。唯乘是乘所餘非乘。若過此乘。無別行故。餘乘有上。所謂佛乘。由此義故。若彼乘比此乘。此乘無等。彼乘失沒。故名究竟。世親攝論云。唯此一乘最為究竟。過此更無餘勝乘。故聲聞乘等有餘勝乘。所謂佛乘。由此意趣。諸佛世尊。宣說一乘。莊嚴論云。八者究竟故。謂。至佛體。無復去處故說一乘（餘如別處恐煩不錄）。
    七約十義方便。如孔目中說孔目第一云。一乘義者。一者正乘。二者方便乘。方便乘者分別有十（初五義依勝鬘。第六楞伽經等。第七依梁攝論。後三依法華等）一對三寶分別。二對四諦。三二諦分別。四對過分別。五人智分別。六對所解法。七一三小分別。八大中小分別。九世出世出出世分別。十對譬喻分別（髻珠大王衣珠窮子。皆如彼述）上來所辨。於眷屬經中欲顯圓通無盡法藏一乘教義。故於方便之處示一乘名。令進入者易得解。故作如是說。
    依上諸義。則三乘等並名一乘。以隨本宗定故。主伴不具故。是同非別也復古云。依此七義。一切三乘等法皆名一乘。但從自宗。大非小等不同。故縱說一乘之義。主伴不具。義當同教。非別教也。折薪云。上來七義。皆即三乘等為一乘。未曾獨說三說一。故今結也。言皆隨本宗定故者。是同也。主伴不具者。非別也。所謂本宗定者。如法相交參中。三乘宗中雖有因陀羅等。由宗定故。不具主伴。一乘宗中雖有五眼六通等。由三乘定故。與一乘義理皆別。又攝方便中雖三乘為一乘方便。以三乘宗定不具主伴。由攝方便故。屬同教也（復古。折薪。□以三乘為本宗定。要審）指事鈔云。從一乘流故。隨一乘本宗定故。名為一乘（此不穩歟）。
    二明二乘有三種。一者一乘三乘名為二乘。謂。如經中四衢所授并臨門三車。此中合愚法同迴心。俱是小乘故有二耳自下義苑云。一者一乘三乘等者。開權故。臨門三車外。別無愚法小乘故。云合愚法同迴心。折薪云。合愚法在能引三車中者。是且約終教意歟。至下可知。發衡曰。愚法迴心。雖約解心勝劣有異。然皆是小故今合之（三記後勝）。
    二者大乘小乘為二。此即合一同三。開愚法異迴心復古云。言大乘小乘者。問答云。於方便中。從教趣果分一故。合一同三為大乘。開出愚法為小乘。迴心屬大。以皆趣佛果故。
    三者聲聞緣覺為二。此通迴心及愚法謂。愚法及不愚法二乘也。愚法不愚法名。本據勝鬘。淨影義章。嘉祥玄論。多有斯名。又深密經云凡愚。成唯識釋云。愚即趣寂也。或法華論。梁攝論等。云定性未定性等。及新翻貞元經。云愚法聲聞等。又云迴心不迴心。皆有差別。然圓覺鈔及折薪。云愚法者不了法空也。即是法執者。此恐濫名。通定不定迴不迴故。此中意謂。下文云。門外三車能引界內諸子。愚法二乘在所引諸子中。餘如下卷。
    又初約一乘。次約三乘。後約小乘。準可知耳義苑云。初約一乘者。既開權顯實。則十方佛土中唯有一乘法。次約三乘者。既符法相。權實混和。顯了三乘。以為了義。後約小乘者。謂。鹿苑初譚。折薪云。上以義開合對論。此約三宗料簡也。初約一乘以形三故。所以對三合小。二約三乘。以不知一故。所以合一開小。三約小乘。同名小故。所以合愚法迴心。言準可知者。謂。準此三宗以知上義也。
    三明三乘。亦有三種。一者一乘三乘小乘名為三乘。折薪云。初標有三。釋唯二者。應脫一段。復古云。三明三乘二。初躡前標數。亦有三種者。以前二乘有三種故。今躡之云亦有三種也。良以乘門數法一四五等。皆不相通。唯二三兩數。得互相通故。唯二門而言亦有三種。要問曰。又約數說。謂。二及三各通三二義意故說。所言二通三者。謂。大乘小乘。聲聞緣覺。一乘三乘。所言三通二者。有二義意。謂。大乘中乘小乘。一乘三乘小乘。其意各別。三二兩數既互相通。從通義意故標三種。若言錯者。不應三韓與大國之本俱錯。若脫一義者。雖今二門。無別有故。問答亦應脫耶。或自足成一種者。臆說無取今謂。上明二乘。自有三種。今明三乘。實有三種。故標亦有三種。謂。前明二乘段。云一一乘三乘為二。今加小乘為三。前二大乘小乘為二。今加中乘為三。前三聲聞緣覺為二。今足菩薩為三。然釋中闕第三三者。蓋是以第二釋有三義中第三義者。即是聲聞緣覺菩薩是第三釋。由義意同。而更重出。則甚近累故。巧略之。例如探玄但有標五門而不釋。或釋一二。及十住中諸門分別梵行無念理觀。皆標五門而不開釋。今亦有標而闕釋者。不足怪焉。思之。
    此為顯法本末故上開一乘。下開愚法故有三也折薪云。上開一乘為本。下開小乘為末。中間三乘。應望上望下通於本末。故下揀共乘三乘云。此中通大之小非愚法。通小之大非一乘。反顯具於本末也。此通以三乘為三宗。不同上二乘中別約一乘等宗也（焚薪破三乘通於本末云。三乘無體。何為小本。故讓本教唯是一乘。於一佛乘分別說三故）復古云。要問云。此依攝論。於教門中成機欲性。顯法本末差別不同。
    以經中愚法二乘。並在所引諸子中。故知。三乘外別有小乘。三車引諸子。故知。小乘外別有三乘。三人俱出。至露地已。更別授大白牛車。故知。三乘外別有一乘復古云。愚法二乘即是窮子也。三車引彼。則在所引中。故知。三車外別有小乘。指彼三車以引諸子。諸子既即小乘。故知。小外別有三乘。三人出已。別授大車。則三外有一明矣。當知。分明中雖但揀三乘。祖意正在三宗不同問。如法華云。長者諸子。若十二十。或至三十。在此宅中。是即具三乘種性之凡夫也。何以為愚法耶。答。經文義含。今立斯義。何者。約終教以去。如下成立。多引論經故。終南云。其末那識。依三乘教。有其識起四惑。不起法執。愚法聲聞不斷。但暫伏上心。由觀智淺故。退菩提心聲聞。及迴心聲聞等。并斷末那。為觀智勝故。故非真滅度也（愚法二乘。但明九十八使。屬六識中煩惱障品。末曾說有一百二十八惑末那相應及本識內惑種故。以我執品尚未永拔。但暫折伏。□不名究竟出界。或如婆沙等但明十六心見道。若約大乘。是相見道。而不論一心真見道。故知。彼等不能如實斷證。不同迴心）。
    問。何以得知愚法二乘在所引中耶。答。以彼愚法約大乘終教以去。並不名究竟出三界故。何以故。以人執煩惱未永拔故。但能折伏而已復古云。以始教有宗。說彼愚法出界。總斷煩惱。分斷所知。以入涅槃。名為趣寂故。有此問。答等者。大乘終教。深細而說。不許出界。故在所引中也。頓圓亦然。故云已去。折薪云。所以約大乘終教已去者。以始教許斷證出三界故。問。若終教方許愚法不出界者。未知。始教通大。二乘還許出三界否。若不許者。今何獨揀愚法。若言許者。今何云終教已去耶。答。此有二意（據下卷中斷惑章也）一者。若約始教。為引愚法。未深說故。且許究竟。今此就實故。一向言未出世。此則小始二教之二乘。並不許究竟也。二者。若三乘中聲聞。以許如實修故。許彼究竟。愚法未如實故。則未究竟。今約後義故。以大乘終教唯揀愚法。然此二意。下章終教斷惑文中自明。具如下說。又問。以始教正引愚法故。所設教門多似於小。今愚法既在所引中。始教何得不為能引耶。又終教所引二乘。是純熟高勝之機。非引愚法。今何言引愚法耶。進退有妨。此云何通。答。今約終教已去以揀愚法。無實義故。在所引中。非約終教引愚法也。以揀引二義別故。若爾何故上云三車引諸子耶。答。此通約三乘為能引。此通中間三教。何者。若唯始教。則愚法不在所引中。若唯終教已去。則不得為能引。由通約三乘教故。愚法既未出世。三車又為能引。是故上約能引。通約三乘。今約揀異故。唯約終教已去也。又始教所引。但引不定性人。以定性許出世趣寂故。今不取。言已去者。兼取頓教。以圓教屬一乘故。集成云。約終教已去者。斷惑中前義也。問。此上為獨斷惑中前義耶。答。雙備二義。將通配之。三寶章曰。謂。彼愚法二乘無漏亦非可歸。以非究竟安穩處故。如彼化城終須捨故。乃至。如經中歸聲聞僧。犯菩薩戒等。此約三乘終教說。解曰。即斷惑中初義。終教不許出也。彼云非可歸。即此約大乘終教已去。不名究竟出三界也。今此不能如實修四無量。即彼云歸聲聞僧。犯菩薩戒者。是也。彼又曰。如前愚法。亦是可歸。以諸趣寂皆究竟故。諸不定性。必回心故。此約始教說。解曰。此亦初義始教許出也。故下章曰。以下同上。亦許二乘全斷惑障。分斷所知障也。彼又曰。此大乘中自有二無漏故。又亦自有二乘法故。故說通二。非攝愚法。此通始終漸教說也。解曰。即斷惑中後義也。彼云亦自有二乘法。即此是故大乘必具三也。此云羅漢實義在大乘中。即彼云此大乘中自有二無漏者。是也。以彼證此。二義宛然。
    故彌勒問經論云。一切聲聞辟支佛人。不能如實修四無量。不能究竟斷諸煩惱。但能折伏一切煩惱故文在第六卷（下斷惑章亦引此文。與終教愚法不出界而作證。又下章有引彼第一卷文者。方許二乘斷證。約迴心耳）折薪云。言不能等者。以慈悲喜捨四心。通五乘所修教。通五教之義。於三緣中。若眾生緣念假者。欲與其樂等。此義通凡者。若法緣中緣人空。但有蘊等善惡行法。以用教化。此義通小乘。若無緣中緣眾生體空。欲令悟入。此唯大乘入。大集第九云。知諸眾生心性本淨。是名為慈。觀於一切等如虛空。是名為悲。斷一切喜。是名為喜。遠一切行。是名為捨。此通終頓。若離世間品明四心各有十義及圓融等。此唯圓教。今以如實修揀於愚法者。即終頓二義所明四心也。
    又經云。汝等所得。非真滅度集成云。上引彌勒論。證修行斷惑之非真。今引法華。成得果證理之不實。折薪云（引化城品）汝等所作未辨。汝所住地。近於佛慧。當觀察籌量。所住涅槃。非真實也。復古云。勝鬘云。言諸二乘得涅槃者。是佛方便。又經云不知不覺菩薩所行。自於所得功德。生滅度想。入於涅槃。又云。雖生滅度之想。入於涅槃。而於彼土求佛智慧。則知。小乘涅槃。非真滅也。指鈔引五百授記品云。汝等所得。非究竟滅（集成云。果證不實。此有二意。一者。二乘涅槃。是所破病。故非真滅。又亦可揀非如來究竟涅槃。今且揀於愚法）。
    又經云。若不信此法。得阿羅漢果。無有是處方便品云。若有比丘。實得阿羅漢。若不信此法。無有是處。集成云。前引論經。即明愚法小乘行果非真也。自下引此方便品及大品經。即明真實行果唯在大乘中之義故。與前大別也。但方便品反明之。大品經順明之。應知（今謂引法華文。多在迴心。今揀愚法。隨轉用也）。
    又大品云。欲得阿羅漢等果者。當學般若波羅蜜。是故當知。羅漢實義。在大乘中。是故大乘必具三也問。探玄明三乘中。始同終別三。謂。同聞般若。同觀無性。三乘之人。各得自果等。是第二時教說。今引大品。此亦準彼。則為始教義。然此中上約終教已去。何以成證耶。折薪解云。此文兼始教。上皆實教。故知通約大中有三乘爾（此因愚法在所引中。通約三教。故如上述）復古云。又問。上諸論義當始教。何以於終教引耶。答。斷惑中有二義。一者。聲聞是一。始教許斷。終教不許斷。二者。始約三乘聲聞。終約愚法。若終約三乘。說聲聞者。亦如諸論。若始說愚法。義同法華。故下文云。三乘有三義。一始。二終。三頓。吾祖曰。若約三乘。則從始至終。皆有三乘。通益三機。於中雖有權實不同。皆具三乘。當知經論義實多含。此諸論等義通三教。是故此中引成終教之義。故下文云。中間三者。或總為一。謂。一三乘教也。以此皆為三人所得故。如上所引說。正指此文也。集成云。問。還可約始教已去答否。答。亦可。所以知者。法真曰。若言斷惑後義許二類者。愚法則始亦不許。通大則終亦許出。又曰。若後義。雖始教而愚法亦在所引中。問。始教是一。何於愚法有許不許耶。答。此教具深密第二第三時教故（護法判第二時。智光為第三時）思之。
    故普超三昧經云。如此大乘中亦有三乘。即為三藏。謂。聲聞藏。緣覺藏。菩薩藏。唯大乘中得有三藏。餘二乘中則無此也文（第二卷）云。又族姓子。菩薩有斯三篋要藏。何謂三。一曰聲聞。二曰緣覺。三曰菩薩藏。聲聞藏者。承他音響而得解脫。緣覺藏者。曉了緣起十二所因。菩薩藏者。統理無量諸法正義。自分別覺。其聲聞乘無有三藏。其緣覺乘亦無斯藏。有所說法。菩薩究竟練三藏祕要。因菩薩法而生三藏。是故菩薩名曰三藏。有此三藏。無餘藏乘（台宗立三藏名有濫。可違經論。思之）。
    入大乘論中亦同此說。是故當知。門外三車。不通愚法。以法華非小乘故入大乘論者。堅慧菩薩造。彼論有引菩薩藏經。與普超同。言門外三車等者。折薪云。本由上疑愚法在門內。今由上義故知。門外不通愚法。以法華正破小故。復古云。由上愚法在所引中。則門外三車不通彼也。以界內外二位不同故。法華會三歸一。正破小乘故曰非也（指鈔非矣）。
    其瑜伽聲聞決擇。及雜集等論。辨聲聞等教行位果。及斷惑分齊。與婆沙俱舍等不同者。是事也。是故當知。一乘三乘小乘分齊別也其瑜伽者。總有五分。一本地分。二攝決擇分。三攝釋分。四攝異分。五攝事分。初本地分有十七地。第十三聲聞地。十四獨覺地（聲聞有決擇分。獨覺則無。如論）阿毘達磨集論（無著菩薩造）論釋（師子覺釋）雜集論（安慧糅）婆沙（五百羅漢造）俱舍（世親菩薩造）言等者。等取六足發智等。復古云。大小二論大分齊別。如所詮中具出。問。終教亦有二乘耶。答。界內二乘。前教則無。唯此有也。昔人云。此乃說前小乘。非終教有。此說太□。豈不聞。教說聲聞盡理不盡理。非聲聞亦有差別。始教許彼出界入寂。豈亦是說前教乎。問。始說五性故有三性。終頓共談一真如性。何□有三。答。若談一性。而泯二乘。則二教歸於一乘。若皆為三人。則屬三耳。故云。前諸教中雖有存三泯二不同。然皆通三乘趣入故。名三乘教等也。
    由此義故。大智度論云。般若波羅蜜有二種。一共。二不共集成云。今明三乘中。大有二門。初一三小對論。是名顯法本末門。於中亦有二門。初正示本義。即上來諸科是也。目下第二重示三宗也。所以重示者。凡迷亂權實者。偏由不知一乘三乘小乘懸隔有別故也。若知通小之大未盡法源者何。有認權為實哉。若知不共大之小。無實斷證者。不可有為不愚法之迷謬也。謂。次下所遮之異釋者。謬執大品中二乘。與阿含中二乘是全同故。亦謬混同大品等大乘與華嚴別教也。然不共大之小。既有別者。共小之大。與不共小之大。豈是同乎。定知。一乘大乘小乘三宗大別也。言大智度論等者。第一百卷問曰。若爾者。法華經諸餘方等經。何以屬累喜王菩薩等。答曰。有人言。是時佛說甚深難信之法。聲聞人不在。又如佛說不可思議解脫經。五百羅漢雖在佛邊。而不聞。或時得聞。而不能用。是故屬累諸菩薩。問曰。更有何法甚深勝般若者。而以般若屬累阿難。有餘經屬累菩薩。答曰。般若波羅蜜非祕密法。而法華等諸經。說阿羅漢受決作佛。大菩薩能受持用。譬如大藥師能以毒為藥。復次如先說（第七十二卷云。有人言。般若二種。一者唯與大菩薩說。二者三乘共說）般若有二種。一者共聲聞說。二者但為十方住十地菩薩說。非九地所聞。何況新發意者。復有九地所聞。乃至初地所聞。各各不同。般若波羅蜜總相是一。而淺深有異。是故屬累阿難。無咎（問。不共般若。縱不共二。既曰。般若。應般若中別有不共般若。答。般若已屬聲聞故。言甚深難信。即指法華。次言不思議解脫經。即是諸餘方等經。則即華嚴也。故下答中先答法華。復次下答共不共般若。則不共是不思議經。自指華嚴著矣。問。若爾前分聲聞如聾如啞。今何云或時得聞。答。五百在佛邊而不聞。即望本會。或得聞而不能用。是在末會故。彼六千比丘。詣文殊所。聞大法已。得淨眼定。是為自分。後文殊勸修普賢行。具足佛法。是勝進分。然舍利弗聞此等說。而不能修證。故云不能用。或五百羅漢等。自指不思議經。或時得聞等者。因便更指文殊行經。故探玄十八云。只可聞而不信。如行經中五百聲聞。聞不信受等。彼逐機說故令得聞。今此一乘故不能聞。故知。論中雙指二經。爾問。華嚴普被群機。何故今言。不共般若。但為住十地大菩薩說耶。答。此亦不爽。如探玄中明所被機。先揀非器。違真背正等凡愚。文云。此經不入一切眾生之手。唯除菩薩。一切聲聞。不聞此經。三乘共教菩薩。猶為假名。後顯正為。普機菩薩。正此所為。但為乘不思議乘。普應法界一切群機。二乘根鈍。要先迴大。捨二乘名。然後方入普法。是轉為故。總無頓入。故說唯為菩薩不攝二乘。是故展轉皆是。所謂但教化菩薩者。亦此也。故知。論文但舉正為耳）。
    言共者。謂。此摩訶衍經。及餘方等經。與諸聲聞共說故。不共者。如不思議經。不與聲聞共說故復古云。此論釋大品經。要問曰。大品般若三乘終教。然般若是通名故。有共不共也。謂。此摩訶衍者。即所釋大品也。及餘方等者。即涅槃。維摩。思益。迦葉。佛藏。仁王。勝天王等也（餘方等者。與上所引第百卷文似有稍異。彼文既言法華諸餘方等屬累菩薩。般若屬累阿難。則餘方等者。指不思議經也。然此章引意。準七十二文。云三乘共說。是謂。般若及餘方等。唯與大菩薩說者。如不思議經是）。
    解云。不思議經者。彼論自指華嚴。是也。以其唯說別教一乘故名不共問。般若但言不思議經。何以今云彼論自指華嚴耶。答。檢論第五云如不思議經中。漚舍那憂婆夷。語須達那菩薩言等。僧侃師疏云。須達那者。華嚴經云善財童子。此謂覺城中人。漚舍那者。彼云休捨（晉經入法界品說。善財第七不退住知識。休捨優婆夷是）又智論云。復次佛為諸大菩薩說不可思議解脫經。舍利弗。目連。在佛左右。而不得聞。以不輕種是聞大乘行法因緣故（五十三卷亦有此說）故淨名經廣疏（天台初卷）云。然細尋大智論前後所引不思議解脫。悉是華嚴經文等。此等文證彰灼。故云自指。知之。折薪云。良由此經所說之法。一攝一切。無不悉是不思議解脫故。以為名。吾宗立別教名。本出於此（問。若爾華嚴何故名為不共般若耶。答。般若智慧也。故出現品云。如來無量不可思議無障無礙智慧法門。又法華云。始見我身。乃至入如來慧。故探玄釋佛智在眾生心中之文云。餘聖教中未見斯義。又法界品云。普賢當法界門。是所入也。三昧自在廣大之義。文殊當般若門。是能入也。般若自在甚深之義。表其人法界故。名為不共般若）。
    義準知。如四阿含教。亦名不共。以唯說愚法二乘教故。舊云阿含。此云淨教等。新云阿笈摩。然荊溪云。此云無比法者。誤也。天台云。增一阿含明人天因果。長阿含破邪見。中阿含明深義。雜阿含明禪定（如僧祇律末委悉之）。
    如大品等經。共集三乘眾。通說三乘法。具獲三乘益。故云共也折薪云。問。此云通說三乘法者。為與三乘各說本乘耶。為通相說義通三乘耶。若初義者。應云別說三乘法。得云通說何行。若後義者。各自屬機所解有三。何名通說三法耶。答。非依初意。今約後義故。清涼云。云何欲得三乘。當學般若。如云了法無生名般若者。當聲聞學無生。便云一切諸法皆悉空寂等。若聞無生。知從緣生故無生等。成緣覺乘。若聞無生。便知一切諸法本自不生等。成菩薩乘。若欲成自乘。當學般若（廣如演義說）詳曰。此則同聞一無生般若得三益。以無生通三乘故。曰普曜說十二因緣。而三乘俱獲。大品經云。佛初在鹿野苑轉四諦法輪。乃至。三乘同益。故云通說三法也。於中。若通實教義者。但約密得實益。實不兼權。皆通明三乘爾（大品般若。第二會說。依探玄等。戒觀所判。為第二時。智光所判。為第三時。依深密經。第二時唯大乘。第三時具三乘依妙智經。第二時具三乘。第三時唯一乘。便會二說云。或眾生。此世三乘根性熟者。見佛始終但說三乘。如密□經。初鹿苑時。無量眾生。得羅漢果。成辟支佛道。住初地等。大品亦同。又云。始同終別三乘。謂同聞般若。若觀無性。三乘之人。各得自果。若據聖諦緣生六度行異。亦為始終各別。此是第二第三時教說也。又云。若約三乘。即從始至終。皆說三乘。通益三機。如力士經大般若等諸大乘經。於中。雖有權實不同。皆具三乘。大品等為通三乘。同觀得益故名為共。可堂曰。此中之實是終頓之實。又曰。頓實共二乘。又要問云。大品般若三乘終。由此當知。大品通始終頓。三乘教攝。若依台宗。光明記云。諸部般若。廣示衍中三教空慧。輔行云。般若傍用通教。正用別圓。加於二乘。密成別益。釋籤云。諸部般若。以但不但二種中道不共之法。與二乘共說。例方等部。非無此義。多順彈訶。共義稍□。般若於菩薩。則成共說。義如彼宗所辨）。
<PIC>T73033601.GIF</PIC>

    此中通大之小非愚法。通小之大非一乘復古云。要問曰。仍諸共教上下相望。有共不共。如小乘三世有等。三乘則無。三乘教有小乘則無。或二乘共有。如道品等。名數共同。共猶通也。彼有此無。則不通矣。或二乘俱無。則一乘是也。
    依此三義故。梁攝論云。善成立有三種。一小乘。二三乘。三一乘。第三一乘最居上故。名善成立。即其事也復古云。依此三義者。近指智論。遠則指其開三本通文也。梁論之文。諸祖同引。然則統論佛法。唯有四乘。一乘三乘為四。三乘中拆之。小乘則上有一乘。故有三宗。一乘之中即開同別。若以今家五教攝乘。乃有二義。一獨以圓教攝一乘。於中亦開同別。一乘之中無餘法也。以中間三教攝於三乘。三乘則有三義。始終頓三。各說不同。然皆三乘也。小乘獨一。則為三義。由此義。梁論之中作如是說。今章始末皆明此義。故云依此三義等也。孔目。問答通計。一百四十餘處並談此義。搜探二玄。上下之文。凡揀三乘。亦明此義。然亦有約一性義。揀五性義。但少說耳（已上儼藏兩祖之正脈也。自下全不正義然清涼圭山。及長水儔。盛談此義。反為至談。可謂。山雞認鳳。鉛刀為銳之呆最矣。特濫祖猷。溷乎宗源。鳴呼汝曹寔為二祖之罪人也。卒須鳴鼓而責之可也。從之襲虛者。亦可以知恥矣。然則可堂今載之於此。以為二義者。何也自癖竇一鑿。而滾滾不可遏者。傷哉）二若以後三終頓圓教以攝一乘。於中亦開同別。則終頓為同。圓教為別。則由終頓說於一性。泯於二乘（此迷所同。錯認同教。今試問之。終頓為同。於二祖典有何所據。出自何處乎。其臆斷知）不同相宗談五性而存三乘。故開二教入一乘攝。為一性宗。前二不融為同教。後一圓融為別教。則一乘宗中。離同別外。亦無餘法。是故諸祖並無二種同教對一別也。以始終以三乘。愚法為小乘。為三宗不同。亦引梁論（已上臆判。蹈襲乎清涼等僻徑者。多俾後學益自乖戾耳）當知。論造於彼方。引用於此土。經論多含。而用不同。然則不礙其成三宗也當知。白牛為一。三車為三。愚法為小。三鳥出籠。三獸渡河等。皆是彼方通義。豈令彼可獨用。而此不容引耶。後哲當深體之今謂。依此三義者（探玄記云依此三位）一智論唯說一乘。名為不共。二阿含不共菩薩。義準不共。一大品等為通三乘故名共（此共教中。共大之小非愚法。共小之大非一乘）依此三義。當知。梁論名善成立。即其事也。今章主且對相宗。用極用證故。引法相菩薩所造論。若約自宗。一乘名同。實當終教一乘耳。故梁攝論第八識曰。佛說正法善成立。釋曰一切三世諸佛。共說此法。所說理同。不相違背。又由所說道理勝。及所得果勝故名正法。如來成立正法有三種。一立小乘。二立大乘。三立一乘。於此三中。第三最勝故。名善成立（要問答曰。依攝論。一乘三乘小乘。謂。於教門中成根欲性。顯法本末差別不同故）學相教徒。尚有膠執不肯信者妄徵難云。梁論所言第三最上者。即家依師所增之贅語也。何以知者。檢唐譯論。云無差別者。謂。聲聞乘上有獨覺。獨覺乘上有大乘。其菩薩乘即佛果。更無上有上（無性釋同）以斯推彼。非世親釋明矣。今謂。汝執梁論真諦所增者。我反應攻唐譯奘師所削。豈莫自墮不極成失乎。茍得意者。無文而有義。猶智者所尚。何況文義俱昭。若操藻鏡。何保權之膏盲如此劇哉。
    若言說大品等時。一音異解。得小果故。有三乘者此亦欲遮慈恩計故。法苑章中非流支立一時教。云豈無一會頓發三乘之心。及無漸入大乘者也。故今牒之。然章主雙破流支及基公計。故義苑云。牒計返質也。竊謂。權教之宗。執彼大乘。以為了義故。認大品等經。唯說大法。但以一音異解故。有小乘之二。通三乘者。便質云。說華嚴時。何不一音異解。權證小果。不假餘宣阿含等教耶。又說阿含時。何不一音異解。便發菩薩位。次不假更說般若等經耶。二既不然。故決定斷云。是故當知。三宗各別。隨其根品。為說諸經。不可雷同執其圓意教本耳今謂。此牒彼計意。若救謂說大品等時。異類各解。互得自果故。其得小果。愚法二乘。別得大益。名為大乘即是一乘。故有三乘。何故義準。以四阿含亦名不共。為通大之小非愚法。通小之大非一乘等者。故今反對質。意文知。
    說華嚴時。何不異解得小果耶。又說增一等時。何不異解得大果耶問。說華嚴時。有得小果。說阿含時。有得大果。如文殊為諸龍說法。百千眾生。於三乘中各得調伏。及法輪音佛。為善伏太子說圓滿修多羅。以一音異解故。或有得法眼淨。或有住無學果。又鹿苑初唱。八億諸天。便發大道。如何反質耶。答。此亦不然。彼末會中。或昔所得。祕密隱赴。非今所論。此望本會或現今日。或約顯露。理實能破也。
    是故當知。三宗各別。理不疑也探玄云。初中（本末差別門）本末同時。始終一類。各無異說。然有三位。一若小乘中。即最初度彼憍陳那等。最後度於須跋陀羅。中間亦復唯說小乘。唯益小機。如四阿含經。及五部律。遺教等說。二若約三乘。即從始至終。皆說三乘。通益三機。如前所引力士經。大般若等諸大乘經。於中雖有權實不同。皆具三乘。三若約一乘。即從始至極。為大菩薩唯說一乘。如最初時說華嚴等。其中不通二乘復攝九世。該於前後。是故至極。更無異說。然此三類。即依此世根定者說。此即諸教相望。各通始終。竟無前後（依本起末門有四類。及攝末歸本門。本末無礙門。廣如彼明。）。
    二者。大乘中乘小乘為三乘此因何立者。如賢首品說十大三昧中。第五現諸法門三昧云。或現聲聞小乘門。或現緣覺中乘門。或現無上大乘門等。如是一切諸法門。隨其本性而濟度。亦如他經更說。檢之。然復古。集成。但分科云從理成行門。不細釋者。小中大三。約諦緣度。從彼教理。成三乘行也。
    此有三義。一則融一乘同大乘。合愚法同小乘故。唯三也。教理可知。此約一乘辨此有三義等者。義苑云。融一乘同大乘者。良以約開顯故。菩薩所行。不乖一實故得融耳。合愚法同小乘者。方便門開。皆同所引故合三乘。言教理可知者。據開顯說。約教則廢三立一。三教虛設故。約理則開三顯一。言有三理。覆於一極。開無三理。一極自彰故。故結云。此約一乘辨。折薪云。融一同大。俱是菩薩。合愚法同迴心。俱是小故。云教理可知等也（集要云。融合之意曾已辨。故指云教理等。）復古云。約一乘辨者。以大乘揀二乘故。小乘則迴心也。就普機說。故知。約一乘辨。集成云。凡合二聲聞。大乘之中。雖有權實。皆菩薩乘者。是約一乘宗中所辨之義。非三乘等宗義也今謂。教理可知者。謂。大乘（合同一乘）小乘（合同愚法）中乘小乘。此唯乘教所詮義理分齊可知。故孔目曰。為被圓教所目。及三乘終教。寂照照寂。一相真如。并初教門。染淨即空。愚法小乘。苦諦之教所詮實法。有為無為等宗。□不同義理各別也。言此約一乘辨者。又孔目云。一乘義者。分別有二。一者正乘。如華嚴說。二者方便乘。分別有十八對大乘中小乘分別。大乘即是一乘。何以故。大乘尊上即無盡故。中乘小乘義則不定。如經會三歸一故。後結上云。於眷屬經中。欲顯圓通無盡法藏一乘教義故。於方便處示一乘名。今章亦準此知。此中三義。與前明二乘有三種中。云又初約一乘。次約三乘。後約小乘。義全同矣。
    二者大乘中自有三乘。如上說復古云。如上者。即普超大品等所說。梁論有本。三乘作大乘。此約三乘宗也。
    三小乘中亦有三。如小論中。自有聲聞法。緣覺法。及佛法。此中佛法。但慈悲愛行等。異於二乘故也（此第三義。亦乃第三釋三乘門。恐文重累故巧略等。如前已辨）小論中者。如六足論。發智。婆沙。俱舍等中。復古云。但慈悲等異者。亦止三十四心斷結。成真佛故。此約小乘宗也。
    四者。或為四乘。有三種。一謂。一乘三乘為四。此則開一異三。合二聲聞故也復古云。一謂下合二聲聞。愚法同迴心也。
    二謂。一乘三乘小乘人天為四。此總開也。三謂。三乘人天為四。準上可知（復古。義苑。及高麗章本。脫三乘二字）義苑云。二則上至一乘。下該凡小。則如來初成道時。為提謂長者等。談人天乘。次方說小故。此總開。折薪云。次義準海東本。此中脫三乘。正云一乘三乘小乘人天為四。上開一乘。下開人天。故云總開意也（復古云。二謂。下總開者。約三世間。就世間中開人天也。此同義苑。依脫本矣）。
    五者。或為五乘。亦有三種。一謂。一乘三乘小乘為五。二謂。三乘人天為五孔目云。今約下經。約五乘之義。有其三種。一人天共一。二聲聞緣覺共為第二。三始終漸教共為第三。四頓教獨一。五一乘獨一。總為五乘。第二者人為一。天為一。聲聞為一。緣覺為一。大乘為一。第三者。天一。梵一。聲聞一。緣覺一。如來一。會彼五乘。成無分別離相一乘。出楞伽經（在第四卷。已上集成亦引同）。
    三謂。佛與二乘。天及梵。亦為五。□準釋可知義苑云。三則老比丘佛。與愚法聲聞。緣覺欲天及梵世為五。以權乘說無色界天無體故。折薪云。言及梵者。以天中復開於梵。即初禪也。於天中分此二者。由梵王即娑婆世界主故。又毘曇云。二禪已上。無語言法故不立王。由初禪中有覺觀語言。則統主領故。獨開梵王也。若瓔珞經。諸禪皆有梵王。俱是加修四無量心。報勝為王。而無統御也。故初禪中獨有梵王。王梵輔梵眾二天也今謂。楞伽二曰。天乘。及梵眾。聲聞。緣覺。諸佛如來乘。孔目既依此。則義苑為勝。梵者。色界四禪也。
    六者。或無量乘。謂。一切法門也。故此經云。於一世界中。聞說一乘音。或二三四五。乃至無量乘。此之謂也復古云。一切法門皆可入道。然此有二義。此中但差別乘耳。折薪云（引圓覺大疏。無量乘中有其二意。一以隨機設教多門名無量。二以彼宗一切諸法。一一皆能顯義益物。一一無不該攝。名為無量）一切法者。有二義。若通指世出世間一切法門。但有運載義故。名無量乘者。即是今意。若一即一切等。舉一即具無量。名無量乘者。今非此義。以是同教故也今謂。不然。誰謂。同教是非此義。經云。七寶大車。其數無量。又無量義經曰。一法生無量法。故知。同別其實唯一圓乘。是故章主次引今經。思之。故義苑云。引文結證驗知。前來所說。非無稽據。然上諸乘。從一資多。遞互映帶。窮本究末。義備諸宗。方彰緣起之奧。以成同教該攝之旨歟。
    上來分乘竟復古云。是知。大小人天等不。皆入此門。良由是方便故。法界義普故。圓教甚深廣大。不思議故。同別各各攝法盡故。五祖曰（下依清涼玄談第六。文云。第三義理分齊。已知。此經總屬圓教。未知圓義分齊。云何。然此教海宏深。包含無外。色空交映。德用重重。語其橫收。全收五教。乃至人天總無不包。方顯深廣。其猶百川不攝大海。大海必攝百川。雖攝百川。同一鹹味故。隨一滴□異百川。前之四教。不攝於圓。圓必攝四。雖攝於四。圓以貫之故。十善五戒亦圓教攝。尚非三四。況初二耶。斯則有其所通。無其所局故。此圓教。語廣明無量乘。語深唯顯一乘。一乘有二。一同教一乘。同頓同實故。二別教一乘。唯同融具德故。以別該同。皆圓教攝）然此教海宏深。包含無外。語其橫收五教。乃至人天總無不包。方顯深廣。乃至。語廣明無量乘。語深唯顯一乘當知教海全深全廣。能揀能收。或有不知何法全揀。何法全收。但數語字真不曉者也（今謂。可堂秖知折薪不堪其任。而還不覺自己柯爛者。何拙矣哉。蓋是本由不識清涼私革先格。不分同別兩教分相該攝二門。以終頓二屬一乘攝。昏乎理具性惡法門。昧沒於六大法界圓融之理。是故俾賢首宗猶若九鼎之一絲懸者。宜也。其孰不慨嗟歟）。
    二融本末者。此同教諸乘等會融無二。同一法界義苑云。一乘為本。三乘為末。故知異也。折薪云。本即一乘。末即三乘小乘。若上三乘中云顯法本末。即三乘通本末。今□是末爾（可堂破之。如前已敘）復古云。本末則同。所攝一三乘等。融通無二也（集成引舊經第二十八文云。能說諸乘無差別。餘思知之）言此同教諸乘等者。折薪云。此等本末。以法界融之。方得本末無二處。三寶章中出通收所以云。以本融末。圓融無二相故。攝方便故。同一法界故。彼云圓融無二。同今會融無二。彼云同一法界。正同今文。彼是同教所以。今豈得非。故今由同一法界有二門故。方得上分諸乘三之與一。或合為一。或分為二三等。皆得自在也。復古云。此同教者。指分諸乘中。或三或一。權實無礙。權實角立互成。而總名一乘者。良由應法界而有二門。有二門故。兩宗□立。應法界故。三一無礙。皆入此門故。吾祖曰或亦通收。以本末圓融。無二相故。攝方便故。同一法界故。是故人天所得亦在其中。又曰。若攝方便。如前諸教。□在此中。是故同教一乘。先分別諸乘。後明融本末也。易簡。折薪。將同一法界作同教得名所以者。誤也。如祖師曰。此文在三乘。亦得一乘用。何以故。由此觀法一切處用。應法界故。又此文在一乘及三乘。餘宗不具顯。若無盡究竟唯一乘。何以故。以應法界故。若從文相別。則是三乘。當知此說差別三乘。得入一乘所以也。如云文在三乘。義通一乘。何以故。以應法界故等。又云。此文在三乘。義通一乘用。由同法界故。又云。此文在三乘。一乘方究竟。何以故。稱法界故。又云。諸義差別不同。皆是同教一乘義也。何以故。為成普法故。普法所成故。義甚分明。同教之名。但由三一共耳（復古科云。二融下融本末二。初牒章。此同下二釋相二。初標。分一泯下釋相二。初正釋。二初示義二。初明權實云云。意謂。會融等二句。總標同教之義宗。有其二門等。轉釋會融之因由。故可堂同教問答。亦舉易簡引今會融無二等二句。以成同教門之解。乃破云。錯亂宗因。善熹注云。今引宗法而不出所因。蓋由泯權歸實攬實成權為因故。成同教無二之宗。若陸沈所因。安能會融無二。又將所宗法而為同教得名因由。豈非錯亂宗因乎）。集成云。有二門者略也。具足應云何以故。法界有二門故。
    有其二門。一泯權歸實門。即一乘也。二攬實成權門。即三乘等也復古云。一泯權等者。則三亡而一顯故。唯一乘。攬實成權。則一隱而三存。以別機不見普法。唯見三乘也。別教唯有初門。三乘獨有後門。同教具斯二門。該攝中指一即於三。云如同教說者。義見於此（集要引易簡云。泯者滅也。盡也。謂。滅盡權乘。歸於實道。此唯一乘教也。然有二意。一則先暫施權。後廢歸實。如法華破會之意。二者權無實體。常自滅盡。機情未達。背實守權。茍曰心通。即曰歸也。此即如前該攝門。不待壞與無可存之意也。今唯次義。攬者取也。實有自體。不可滅壞。但取彼一。說為三也。如法華經云於一佛乘分別說三）今謂。諸記紛然。未得章旨。余詳。此下當寄起信并義記解。故下具配於文。庶莫嫌為繁是幸甚焉。論曰。依一心法有二種門。（如今章云同一法界有其二門）一者心真如門。二者心生滅門。記云。辨相中先總有三。初依法開門。二列其門。三二門該攝。初中言一心者。謂。一如來藏心（一佛乘心）含於二義（如前別教分相門義。與今同教分諸乘義）一約體絕相義（如云一乘別於三乘）即真如門也。謂。非染非淨。不動不轉。平等一味。性無差別眾生即涅槃。不待滅也（如大音聲普覆世界人天修羅）二隨緣起滅義（如三乘等□名一乘）即生滅門也。隨熏轉動。染淨雖成。性恒不動。只由不動能成染淨。是故不動亦在動門（慧雲舍潤。二木三草。稱其種性。具足蒙潤。而得生長。華果敷實等。況而可知）然此二門舉體通融。際限不分。體相莫二。難以名目。故曰一心有二門等也。論曰。是二種門。皆各總攝一切法。以是二門不相離故。記云。該攝中言各攝一切法者（如彼別教該攝門義。與此同教融本末義）以真如門是染淨通相。通相之外無別染淨。故得總攝（如曰一切三乘等法。本來悉是彼一乘法。及或唯一乘如別教）如微塵是瓦器通相。無別瓦器。皆為微塵所攝。生滅門者是染淨別相。別相之法。生滅所攝。又以真如與緣和合。變作諸法。諸法既無異體。還攝真如門也（如下句數。或唯三乘。如三乘教。或亦一亦三。如同教）以瓦器收微塵等。以此二門齊攝不二故。得說為一心也。問。二門既齊攝者。何故上文真如門中。唯示大乘體。不顯於相用。生滅門中。具顯三耶。答。真如是泯相顯實門。不壞相而即泯故。得攝於生滅。泯相而不存故。但示於體也（如曰泯權歸實門。即不壞權而即泯故。三乘即一而不礙三）生滅是攬理成事門。不壞理而成事故。得攝於真如。成事而理不失故。具示於三大（亦如攬實成權門。即不異實而即權故。一乘即三而。不礙一）問。前既泯相。相不存故。但示於體。亦可攬理理不存故。應但示相用。答。不例也。何者。生滅起必賴於真故。攬理理不失（如云謂權起必一向賴於實。是故攬實實不失）真如未必藉生滅故。泯相不存（如言實顯未必一向藉於權故。泯權權不立。）泯相不存故。唯示於體。理不失故。具示於三。是故攝義是齊示義別也。言不相離者。以體相不相離故。如金與莊嚴具。若以金收具。具無所遺。以具攝金。金無不盡。良以二門一揆。全體遍收。此義亦然。思之可見今問。若爾此等諸乘。與論符節。則五教亦可為依論立。答。此不例矣。夫立教者。本依華嚴圓滿修多羅等。頓漸依楞伽等。始終依法鼓深密等。如下委明。今但明教乘權實融攝。與彼約緣起理事體相。立義門相適合而已。然以論正當終教。不彰灼顯於性具理惡。事事無礙。六大本有。十玄帝網。主伴無盡法門耳（清涼。圭峰。長水。晉水。皆為積代之謬矣）然自古諸匠不曉此旨。以方軌同故。一概而混之。非也。而後人尚保舊見。動迷於大途。亦宜也。茍不辨此。則懼夫康祖獅絃。孤然杳絕。故今特表而出之。不可不知。
    初即不壞權而即泯故。三乘即一。而不礙三。後即不異實而即權故。一乘即三。而不礙一折薪云。若別以二門融攝前義者。上云皆隨本宗定故。即今文不壞權義也。又上云三乘等□名一乘。即今文而泯義也。又上云約一乘辨。是今云不異實義也。又上云融一同大。是今云即權也。餘義準之。又今三乘即一。即上該攝門中。無不壞無可存義。又今云而不礙三。即上不待壞不礙存義也。又今云一乘即三。即上無不隱無可顯義。又今云而不礙一。即上不待隱不礙顯義也。又今云是一三融攝。體無二故也者。即上唯有一乘更無三義。唯有三乘更無一義。同時也。故上指云此如下同教中辨。更兼次問答中意。□是辨前兩重四句中義也。故知。今泯權攬實二門無二之義。非唯成上分諸乘中開合等義。亦即成上該攝門中意也。由此義故。前記中以該攝門徵釋等義屬同教意。而為別教所由者。義見於此。復古云。初則下。由有四句不待壞等故。故即一而不礙三也。後則下。譬猶派總成別。不動總也。是故即權而不礙一。體無二者。吾祖曰。分非圓外分。分圓以成分。圓非分外圓。攬分以成圓。是即分內之圓。圓內之分也。水動故成波。波澄故為水。何二之有哉今謂。此等已下。如上具引起信疏。準彼可解祖意。
    是故一三融攝。體無二也。問。若爾二門俱齊。如何復說有權實耶。答。義門別故。權實恒殊。理遍通故。全體無二義苑云。義相異故。能三能一。理貫通故。三一互即。故云一三融攝體無二也。義門異故者。定其宗義。不乖權實。理遍通故者。出其由致無違融攝。復古云。以義從門。則權實常在。法界理圓。其體不二（今解。義門別不一門。理遍通不異門）。
    何者。謂。權起必一向賴於實。是故攬實實不失。實顯未必一向藉於權。故泯權權不立復古云。如何是門異而有權實耶。謂。權下釋也。非水而無波。有波必賴水。無一即無三。有三必攬一。依本而成故。派總成別。故於一佛乘分別說三故。實不失者。有波即有水。波波全濕故。風停水在故。是故攬實實不失。實現下。靜水不因波故。實現不藉於權。泯權則方便相盡。濟河而焚舟（句出左傳文公三年）權不立也（今謂。可堂胡為喜焚之情篤乎。倘實焚舟者。可是方便永非同體。乃隔偏圓。叵為純妙。何以憎權如此深邪。又嘗挫於笑庵。遂焚于薪者。破其復師。尚自可也。而為其薪也。父之所折。登可燬祖室。而能然之哉。若謂無礙智燒於惑薪者。陵蔑之稱。閱牆之甚矣。今此中意謂。不壞不一。而明不異。准該攝知）。
    是故三乘即一。雖具存壞。竟必有盡。一乘即三。雖具隱顯。終恒無盡折薪云。由上義故。縱則三有存壞。奪則存亦有盡。以三攬實無體故也。次義。縱則一有隱顯。奪則隱亦無盡。以即權而不失體故也。又此存壞隱顯。即上該攝門二四句中義也。上該攝中。三一異乃是二門俱齊。此既縱奪。明義門有異也。復古云。三乘者。引機假設。體本是一。就義以明存壞。性本自無故竟有盡。一乘普法。法爾繁興。小智不知。故說隱顯。法體無盡。
    由此鎔融。有其四句。一或唯一乘。謂。如別教。或唯三乘。如三乘等教。以不知一故。或亦一亦三。如同教。或非一非三。如上果海折薪云。由此下總攝上文。通明四句。非唯局同教也以此一章唯有四句。別教所揀即是三乘等。三一合說。是故同教。果海離言。故非三一。故今總結句數也（復古。集成。但約同教總結句數）復古云。鎔者事入理而消鎔。故融和而有四句也。一唯一乘。普法獨立。無一切故。如上別教。二或唯三乘。方便說三。隱一乘故。不知一者。機劣不知故名為隱。是故不可約一乘機設難也。三亦一亦三。如同教。則三一和合。會三歸一。如前同教也。四非三非一者。性果圓極。如前所辨。
    此四義中。隨於一門皆全收法體。是故諸乘。或存或壞。而不相礙也。準思可解復古云。皆全收法體者。法界性融。分圓俱現故。諸乘或存或壞。雖權實俱融。就三乘為語也。所以不相礙者。準此深思。可得開解矣。
    餘釋乘名體等。□如別說折薪云。此指三義。謂。一釋乘。二明體。三等於業用也。此正指起信別記。故彼文云。一立乘義。寄喻為名。運載為功。體用合說。故云大乘。二明體性有二。一正以無分別智為乘體。兼攝所依真如及餘勝行等。二正以真如為體。亦兼攝智等。三明業用有二。一約佛性義。如佛性論。二約運因成果義有三。一運行令增。二運惑令滅。三運理令顯。此雖分三義。然唯約大乘實教釋。若約一乘。如行願鈔云。統收不異。謂之一。運載包含。謂之乘。故名一乘。即一佛乘。謂。教理行果。總名為乘。皆有運載義。故此亦唯一乘。復古云。運載體性等。廣如起信別記探玄等釋今謂。薪記雖以起信為實教釋。而約一乘。何故依行願鈔耶。何為拙哉。教義攝益第二。折薪云。教義攝益者。即前建立一乘總結四句中前三句。教義并所攝之益耳。上但立乘。未分教義。今方示也。既有所被之機。機教相應。方知三一分齊耳。復古云。前辨同別教義分齊深廣。未明攝機成益。故此示之孔目云。因分者是教大。果分者是義大。所以約果說義大。為果是所剋之位。義大是所證之法。義位相似故。約之以顯。所以約因明教大乘。因是能生之位。教是能目方便。義位相似故。約顯之。即約因果二分說二大也。
    此門有二。先辨教義分齊。後明攝益分齊。初中亦有二。先示相。後開合復古云。先辨教義分齊者。此顯三乘一乘分齊不同也。後明攝益分齊。三宗攝二機。各有分也孔目曰。證分絕言。是發趣者究竟所歸故。名為義。此義通三乘。小乘中則無。何以故。小乘義中。但說教故。一乘圓教。若約見聞。不得分教義二大。若約普賢解行證義。即說有其教義二大。若將見聞對普賢證。亦得可言見聞是教大。普賢證義是義大。可準知之義苑云。然示相開合。無殊分相該攝耳。
    初中有三義。一者如露地牛車。自有教義。謂。十十無盡。主伴具足。如華嚴經說。此當別教一乘復古云。孔目云。別教者。三車外別索大牛之車故也。自有教義。即圓果普因也。即章題所謂一乘教義矣。如前委敘。如華嚴說者。示能詮教。而證上教義也。雲花曰。今且就此華嚴一部經宗通明法界緣起。不過自體因之與果也。此當下指判（如復古等）。
    二臨門三車。自有教義。謂。界內示教。得出為義。仍教義即無分齊。此當三乘教。如解深密經及瑜伽等說折薪云。言界內示等者。正約自宗。所謂義者非約所詮。乃約有實方為義也。下如上云由是方便。引子得出。非不實也。即三乘自位究竟有實義耳。復古云。界內示為教者。如握空拳以誘孺子。但有言而無物也。得出為義。但奔火難。實無三車。要問云。小乘佛。三乘佛。並是阿含佛也（阿含者教也。要問次云。一乘佛是義佛也。又云。一乘圓教。由具教義等故。云云）言仍教義等者。折薪云。約望後為言也。若望一乘。義亦稱教。如上云由是方便引故非是實也（義苑亦同）復古云。引而得出義也。誘而引之教也。是二不二故曰無分。集成云。太一云其始終兩門。並具無分別教義空有二門。乃至無分別義者。謂。證真如。無分別教者。謂比觀意言無分別境。悟大乘言教故。分別教義者。謂。教義即空故。若爾則無分下決一別字又云。三乘三界內成其行故。未敢詳定。指事云。有解。三乘教義。以機不定故。隨其根性。教義亦不定故。云無分齊也。更解云。三乘自宗。雖有教義。由彼一乘所流所目故。仍於自乘教義實無分齊耳（前解為勝）。
    三以臨門三車為開方便教。界外別授大牛之車為示真實義。此當同教一乘。如法華經說昔不言三是方便故。方便門閉。今言三是方便故。方便門開。開已俱實。無機可論。義當於廢。復古云。開方便教者。以三乘解行位地等。皆為趣一乘方便。因果等法。皆是阿含施設故。皆是教（此解非也。非是開已皆實義故。非同教之義耳）孔目曰。又諸三乘經論所明位地。及差別次第法相門等。並約信解門中作如是說（此亦不然。終南約三乘教。非會同教。故知。不成證耳）界外等者。露地等賜大車。皆與記別。方為示真實義。集成云。三同教。此有二意。一者。由修權因。若入地後。即入實故。此通餘經。二者。第四經云。此經開方便門。示真實相。則唯法華問。同教自宗。亦具教義耶。答。相待論開。出三教上。絕待論開。復能開前。令皆妙故。約義而論。開為正意。故玄文云。開昔之異。顯今之同（折薪云。一乘是通名。若自有教義。別於三乘。是則別教。屬於華嚴。若以三為教。一為義。則三一合說。是同教。屬於法華。故上云。然此一乘教義分齊。開為二門。亦開此露地白牛。為同別二教。今亦就白牛以分二義也。所以前記云。但教有同別二。乘唯露地白牛。義見於此。復古云。此當同教一乘。即前亦三亦一之同教也。要問曰。法華經宗義。是一乘經也。吾家諸祖。皆以法華為同教一乘者多矣。此章自有十餘處文。云云。然圭山以法華等判為漸教終者。其錯中極錯者。至下當辨）。
    二開合者有二。先別。後總折薪云。約教義說開合也。如別三句中。具教義則開。唯教唯義則合。總中俱教俱義則合。具教義等則開。故此開合有總有別也（俱非句亦合攝準知）別中一乘三乘各有三句問。上示相中約別同三。今何一三。答。折薪云。約教有三。約乘唯二。以同別二教皆一乘。唯有二三句也。
    三乘三句者。或具教義。約三乘自宗說義苑云。界內通示為教。同出為義。三乘自宗。作如是說。
    或唯教非義。約同教一乘說義苑云。若乃三乘假說。一實方真。縱義亦教。故云唯教非義。
    或俱非教義。約別教一乘說。為彼所目故也義苑云。直明一實。方便元無。非唯無義。教亦不成。故曰俱非教義。雖非教義。不壞假名。為彼所目也折薪云。為彼所目故者。出所以也。三乘何故俱非教義。為彼別教一乘之所目爾。意云。雖有三乘名目。脫體並是一乘故。下復出所由。更無異事故。正是三乘本來悉是別教一乘意也（如華嚴中聲聞緣覺。是三乘目故。然此未穩）復古云。為彼所目者為者被也。如重空三昧。若為一乘目。即屬一乘。若為三乘目。即屬於三乘（如孔目三）今為一乘所目。一一圓融。與彼一乘更無異事。則自宗失於教義也。目者。狀目詮目也。桓溫在石頭。謂諸公曰。若能目此城者。當贈二姬。孔目曰。教是能目之方便。又曰。有名之教。目有名之義等。如教分齊義（集成復云。目者詺目。如大樹葉不離本莖。一外無三樹。次引復古。意全同也。折薪云三乘名目等者。此解不然也）今詳。孔目曰。一乘義者。分別有二。一者正乘。如華嚴說。二者方便乘。分別有十。乃至。上來所辨。於眷屬經中。欲顯圓通無盡法藏一乘教義故。於方便之處示一乘名。令進入者易得解。故作如是說。若橫依方便進趣法門。即有二義。通說一乘。一由依究竟一乘教成。何以故。從一乘流故（從本起未門）又為一乘所目故。二與彼究竟圓一乘為方便故（以本收末門）說一乘。非即圓通自在義也。今解。以攝方便是以本收末門。其義可見。所流所目。有何別耶。淺依喻示者。譬如良商從京師出。別處開鋪。是約所流義也。若他國客。先揭京貨名。後有京賈。實詣其店。待價示貨。是被所目義（問。為別教一乘所目。為同教所目耶。有解。凡曰所流及攝方便者。是約同教。若為彼所目者。即約別教。故孔目所言。從一乘流者。即就同教。又為一乘所目者。此據別教。何以知者。下決擇中云。即知。彼三乘等法。本來不異別教一乘。何以故。為彼所目故。今謂。所流及攝方便。並通同教別教。如前已辨。應知。所目亦通兩教。以教雖二乘唯一故。其約同教者。如稠林章云。若為一乘所目。即屬一乘。若約一乘別教。即無盡等。又云。若一乘教所目。即屬一乘。若據別教說。即一一煩惱皆無量。又云。若依圓教所目。即屬一乘。若入十門。即屬別教。又云。漸從其末義。通一乘三乘小乘。何以故。為被圓教所目等。宗義不同。義理各別。此等豈非同教。不可偏執。然此中既約別教。故知。一乘別教是能目。三乘是彼目所被。是故約三乘自宗。俱非教義明矣）。
    一乘三句者。或具教義。約自別教說。或唯義非教。約同教說。或俱非教義。唯約三乘說。隱彼無盡教義故對上三乘三句可解。初句。上約三乘自宗。今約自別教。各具教義。第二句。則上攝三乘。約同教故。唯教非義。今泯三乘。約同教說。唯義非教。第三句。則上雖三乘。唯約別教今雖一乘。唯約三乘。各非教義。復古云。諸句易解。隱彼教義者。三機差別。小智不見聞大法。故說隱也。
    總辨者。或教義俱教。以三乘望一乘故。或教義俱義。以一乘望三乘故。或具。此二句約同教說。或皆具教義。各隨自宗差別說也。此中句義。諸解紛然。或有異本。字稍差升。如下當述（宋印本章。二字作三）。
<PIC>T73034301.GIF</PIC>

    義苑云。或教義俱義者。以其一乘之教。稱實所流。究竟攝益故。望三乘此亦成義。應今更云或俱非教義。約三乘望別教一乘說。今所闕者。竊恐脫故。若不爾者。何以交牒云或具三句約同教說。應難云。上既言別教。何以今具。卻成同教耶。答。上是以三乘望別教。乘是直顯別教耳。或可便將同教當其一句。足上成三。亦有理在。折薪云。三若望一。三但是教。一若望三。一但是義。上二句約三一相望。第三句約上二句同時故。云或具也。若別教并三乘教。不得相望。以別教三本是一無可相望。三乘教。以不知一亦無可相望。故唯同教具此三句也。第四句各隨自宗皆具教義爾。復古云。總論三一也。第三句云或具者。具教義也。三乘為教。一乘為義。集成云。此三句者。牒第三或具句也（指事鈔云。或具此二句。約同教說者。謂。同教一乘有二句。一者教義俱教。臨門三車。望於一乘。為開方便教也。二者教義俱義。露地大車。望於三乘為示真實相。上之二句。準此可解。餘任取捨）。
    第二攝益者。於中有三復古云。約界分內外二機。攝之成益不同也。
    一。或唯攝界內機。令得出世益。即以為究竟。此約三乘當宗說。亦如瑜伽等辨謂。預流聖及登住以上。並得出世自乘不退益等。髑髏眼瞪。枯木龍吟。至下當敘。
    二或攝界外機。令得出出世益。方為究竟。此有二種。若先以三乘令其得出。後乃方便得一乘者。此則一乘三乘和合說故。屬同教攝界外亦二。一出分段外得出世益。二引變易外得出出世。問。此中所言出出世者。為但約得佛地益。亦為通於八地已上耶。答。若約三一合說。如梁攝論通寄諸位。則以八地上皆出出世。攝益亦爾。若約直進者。見聞是世。解行出世。但以證入為出出世故。玄談決擇云。三生之義。各在何位。准賢首說。長流凡夫。見聞成種。名見聞生。四十心位。十地聖人。真解真行。名解行生。妙覺如來。因圓果滿。名證入生。准清涼義。但取十地為證入生。餘同賢首（如演義及會解記。別以等覺因滿位為證入生）言和合說故屬同教者。有解。凡言同者。總名雖同。隨義轉異（或全收諸教。或約理遍通。或約同頓實。今以三一和合名為同者。其義一也。此據三一行各和合。名為同也。易簡。折薪。及復古等。皆約教義和合解者。誤也。言同教者。易簡有立三種。折薪立四種。可堂但一種。然祖立同名。有通有別。不可迷總為別。認別為總。隨應宜取。勿守一株矣）今意謂。法華會昔日權三異法行。顯今一實之行。故云和合說故屬同教。所謂不行樵子徑。爭到葛洪家（清涼亦曰。會昔成今義說為四。是也。若別說三。三皆是權。合三成一故得稱實。故知。法行和合名同。若以迴三入一名同。則顯機增勝故示真實相。謂。露地別授大車故曰入一。即演義云。彰今異昔中。揀云。前俱合成一。一無別法也。今辨一乘。唯一事實。唯為一大事出現於世等。開已俱實。無權可論。義當於廢。以此證知。前後義別）故知。次云亦名迴三入一教者。義稍別也（此亦未穩。若謂三一和合。約會三歸一名同。次迴三入一。顯機增勝。彰今異昔者。准下教起十門中。第七從三入同。第八從三入別。何故如次七曰如迴三入一。八云如會三入一耶。思之）。
    亦名迴三入一教。此如法華經說復古云。若先等者先同教。迴三入一教。同教之異名也。若孔目云。經云會三歸一。故知是同是指教之行相。非釋同教之名。會三歸一。則是三一共教。共故名同也。法華是同教一乘所依之經。五教三乘。通釋釋迦如來海印所現一代佛法。不出一乘三乘小乘。三宗收盡。勿以情取。
    若先於一乘已成解行。後於出世身上證彼法者。即屬別教一乘攝。此如小相品說問。此約三生。如小相品兜率天子者。何故無見聞耶。答。今既據攝界外機。得出出世益有二種中。先辨同教。此明別教。是故不以三乘方便。直攝於一乘解行出世身機。令得證入出出世法。故不論界內見聞生。又約界內通見聞解行。出世唯證入。見聞入證皆約一乘。故屬別教。故探玄云。悉先修善者。明宿有見聞一乘。修普賢善根故。喻中如在欲界已得初禪。身雖未轉得彼天樂。如是眾生。遇此光明。頓得十地。身猶未轉。令本身肉眼而得普見。是則三祇可以念屈者。明一攝一切也問。先於一乘已成等者。為何生身。後於出世身等者。亦為何生身證彼法耶（未入獄前。是見聞生。踞獄昇天。即解行身）答。未墜已前已成解行（未必可指第二生身。唯是界內信解行故）尚經一生得具見聞故。若熏習則二生成其解行。三生得入果海。故十玄門云。問。既言久修始得者。云何言一念得耶。答。言久修善根者。即在三乘教攝。非不久植。從三乘入一乘。即是一念始終具足。同一緣起大樹。而此三生只在一念。一念豈不成佛耶。故探玄云。益當機天子。以是普賢諸位相攝善巧法。是故創得出地獄已。聞此普法。即得十地。明與三乘漸次教不同也。又云。如是遲速。無礙自在。是此圓教。非餘宗也。次言後於出世身上等者。謂。天子創出獄已。生兜率天。是出世身上。聞此普法。即得十地雖垢三昧。即於界外解行身上。得因圓滿出出世益。又不離天處。見佛法身。為證入生。以諸天子不捨分段故。石壓筍斜出。崖懸花倒生。斯之謂也。問。佛為菩薩時小相放光。令彼眾生得淨十眼（探玄云。以彼眾生宿有見聞普賢法種。復遇舍那法界光觸故。得普賢之益云云）若爾雖地獄身。遇光觸後。容已成解行。云何屬見聞生耶。答。有四因緣。正生天已。成解行生。彼蒙光觸。是見聞滿。而善種未全清淨。故集成云。先於一乘已成解行者。隨好品云。天鼓發音。而告之言。諸天子。汝以心不放逸。於如來所種諸善根。往昔親近眾善知識。疏云。示宿因。心不放逸。顯曾修行。於如來所種諸善根。通見聞等。親近知識。必曾聞法。成金剛種。後於出世身上證彼法者。彼又云。爾時諸天子。聞說普賢廣大迴向故。便得十地。獲諸力莊嚴三昧等當知。以墮獄前見佛聞法所種善根。為之已成解行。是初生滿。而非二生也。問。證彼法者。為是信滿。更為頓圓果海耶。答（指事鈔意。為信滿位）探玄云。遇光得十地者。此中有三重益。初明佛光普照諸天子。令得十地。二此天子毛孔所出香華蓋等。復益眾生令得輪王。亦是十地。三輪王放光。照餘眾生。亦令得十地。此三位之益。皆悉齊等。同時頓成。折薪云。彼經說地獄天子三重頓圓十地。遇光息苦。獲十眼等。即是出世身。往昔親近知識等。是先於一乘已成解行（未墜獄身。恐是信滿）也。清涼釋云。心不放逸。顯曾修行。種諸善根。通見聞等。乃至。諸天子聞天鼓說法。得十地等。即出世身上（獄中光觸益）證彼法也（生天聞法益。恐是證入生）復古云。先成解行者。界內通見聞（先於一乘）解行。（已成解行）出世唯證入。見聞證入。皆約一乘。故屬別教。
    三或通攝二機。令得二益復古云。二益者。出世出出世二種益也。
    此亦有二。若先以三乘引出。後令得一。亦是一三和合。攝二機成二益。故屬同教。此如法華說問。此與上攝界外機。三一和合。說屬同教。有何別耶。答。前但攝界外機。令得一益。今則通攝界內界外二機。令得出世出出世二益。故義門別也。若依義苑。釋前文云。且三乘權教。令斷三界結縛。是一出世。令此實教。令除微細結使。云出出世。斯乃先以三乘化。後令入真實。則會三乘歸一乘故。屬同教攝。此是三乘同教故。次云亦名迴三入一教也（此解非也。探玄既云三乘同教如深密等。故知不然耳）通攝二機者。謂。界內界外之機也。若乃三乘先攝。同遊解脫之門。後趣一乘。齊證圓融之境者。則三資一實。一導三乘。故云三一和合。故屬同教。此是一乘同教。稱參具德故。若不爾者。何異前說。故學者應思（此亦未穩。今如前知）。
    若界內見聞。出世得法。出出世證成。或界內通見聞解行。出世唯解行。出出世唯證入。此等屬別教一乘。此如華嚴說。言界內及出世等者。約繫不繫。義為不同。身雖分段。亦出世等故。大象不遊兔徑。是也。義苑云。此謂直顯一乘之機。故約三生而說。所以於具縛身中。見聞大威德法門。成金剛種。此是界內見聞生。依種發解。成行。即離結縛。此乃出世得法。是解行生。依行證入。出彼情解。是出出世證入。或界內通見聞解行者。此謂解行一生通界內外。何以故。圓解圓行見聞併具故。餘義同前。一生不克。三生必圓。不落階漸故。屬別教一乘耳。折薪云。或界內下。唯界內通解行。與上別耳。此如善財初見文殊時。經云。又以大聖知此童子已曾供養過去諸佛。深種善根。信緣廣大。常能親近諸善知識。身語意業皆無過失。勇猛精進。得菩提道。求一切智。成佛法器。其身清淨。猶如虛空。此則初見文殊。便讚過去善根。然未獲信智。故知是界內機已有見聞及解行也。後文殊言下。總信一切佛法。方是信位。迆邐直到。得見普賢。方是因圓。並是解行生位。即得出世益也。第三生中方證滿果。即界外機。得出出世益。此約因果滿分二生也。言如華嚴說者。復古云。所辨乘體教義攝益。皆是所詮。如經說。即約能詮教也今舉。此經宗明三生圓滿。而此三生祇在一念。一念無盡。寧容擬議。南邁煙水。猶在半途。百尺層樓。倒驟俊馬。地獄觸光。燈籠含笑。薰風自來。殿閣生涼。霏兮郁兮。花點蒼苔。理毒性惡。一任濡尾。如斯提唱。倘匪參玄之士。難為話會。子規啼碧樹。懷抱向誰傾。今姑臨文特標而指。若說眾生本來具足圓滿。乃寄理即佛以顯稱性。若約行位明信滿及六位成佛。乃寄分真初十住已去。而顯無盡圓極。如普莊嚴善財童兜率天子。皆寄顯乎究竟即佛。然雖藉所寄之律。而非顯踐所籍之蹊而已。繇是不全同他立矣。請。學者祛情。勿滯舊窠。那勞頻頻點示也敘古今立教第三。
    古今諸賢所立教門。差別非一。且略敘十家以為龜鏡復古云。前之二章。已辨所詮乘法。攝機成益。三一不同。同別亦異。將顯能詮經論詮有淺深。以示所宗圓極理。宣判教開宗。先敘古今名範故說此門。名賢俊傑。開判良多。且敘十家以示方軌。折薪云。如大疏敘二十餘家。今既略敘。故云且也今謂。準探玄記。初開十門中。第三顯立教差別。略提十類。一敘古說。二辨是非。三述西域。已上三科。即今章收。雖有異同。大概然耳。次之五章。如下圖示。然自古淨影義章。明古立教。總舉三家。天台妙玄亦出十家。但陳古師。而闕新宗。慈恩法苑。復未具備。今已略提十類。括盡古今。可謂足為龜鏡。孰不聞命乎。蓋大師戢化之後。洎乎清涼違於本宗立教之洪格。而頗有議者。紛然抗于吾祖教綱。抑如爝火之競日月。姑似揜餘輝于海為之可嘆。僅闡野客之蛙見耳。復有曼荼羅宗而出襲其流者。自矜所習。滋凌圓極。嗟乎。積歲之謬。遽難可折。只就成妨太者。即如逐節至處當辨。具於十玄緣起初委述之耳。探玄第一開十門中。第三顯立教差別略提十類。
<PIC>T73034501.GIF</PIC>

    一。依菩提留支。依維摩經等立一音教。謂。一切聖教皆是一音一味一雨等。但以眾生根行不同。隨根異解。故有多種。如剋其本。唯是如來一圓音教。故經云。佛以一音演說法。眾生隨類。各得解等也續僧傳云。菩提流支。魏云道希（慈恩法苑。及靈祐師補忘飾宗記。並云。後魏菩提流支。此云覺愛。義苑云。此曰法意。會解記云。即北朝元魏時也。揀於曹魏故名後也。姓拓拔都雲中。至孝文時。遷都洛陽。改姓元氏。名元魏也）北天竺人也。以魏永平之初。來遊東夏。具如本傳。淨影云。又菩提流支。宜說如來一音。報萬大小並陳。不可以彼頓漸而別（靜法苑公刊定記。清涼玄文。圭山圓覺大鈔。皆同此義。義苑。集成。並據此耳。若依探玄及慈恩章。飾宗記等。全同此章。折薪亦同。故義林云。唯立一時教。佛得自在。都不起心有說不說。但眾生有感。於一時謂說一切法。華嚴經云。如來一語中演出無邊契經海。維摩經云。佛以一音演說法。眾生隨類各得解等。又無量義經言。四十餘年常說不生不滅一相無相。但由眾悟解不同。得諸果異。法華亦言。一雨普潤。三草二木。生長不同。優婆塞經言。三獸渡河。淺深成別。故知。諸教但總一時無二三等。飾宗全同）折薪云。然大疏敘此。當羅什法師所立。若留支所立。則云如來一音同時報萬。大小並陳。此則佛音具異。今章與探玄並云留支者。今詳。賢首二處為正。何者。以清涼所敘二家立一音教。恐後來傳寫者。誤書卻為留支字。作羅什字爾。不然豈賢首二處俱誤耶。若天台敘留支明半滿教（此解不知賢首與慈恩同。清涼據于淨影靜法。各據一偏。故不爾耳。今詳。賢首不依淨影者。謂。大小並陳。佛音具異。即順華嚴明。善□女能奏音樂。一聲能出百千音。一一音中。復百千音。善逝如是。一乘而出一切音之說。若立此一音教。則賢首亦所共許。是故此章與探玄中不取斯說。但取異解在機之邊。全與飾宗及法苑同。然靜法清涼。不得祖意。偏言。流支義。佛音具異。什公說。異自在機者。皆不然也。義苑又云。菩提流支。立一音教。謂。如來一音。同時報萬。大小並陳。故許隨機領解各別。則順圓音。一音中具百千音之一義。則為教本。正屬不分耳。此解亦失祖承。皆所不取。又集成云。此與玄文相違。薪云。玄文傳寫之誤。若爾豈圓覺亦誤也。今謂。雖非寫誤。而玄文非矣。何者。若謂留支義佛音具異者。此章及與探玄。并基師祐師。豈皆為非乎。況此經所明寶女妙聲。喻佛法螺圓音。一音出多音義。他師亦立此一音教。則賢首豈可不須之歟。故知此義於此不便）復古云。然此一音。或名教本。或謂。本末鎔融。一大善巧法。而圭山乃謂。圓教攝於前四。一一同圓。海中百川。無非海也。或名法界大宗。或名無盡圓通自在宗。即是華嚴全收諸教大宗也。今章與探玄。獨引菩提流支。證一音教。引維摩經前偈。佛以一音演說法。眾生隨類各得解。皆謂如來同其語。斯則神力不共法。肇曰。密口一音。殊類異解。探玄十一云。一約類。或為天眾現一天音。能含餘類。各別得解。對人亦爾。餘類皆然（集成云。三記誤探玄令字為含。又與出現語業中疏鈔相反。彼鈔云。第二唯是一語無多音等。一云。人法影略。但此引隨頻音。與彼隨根解為異。一云。各隨見聞不同。如天台敘。流支半滿二教也。後二隨意取舍）清涼曰。如來一音。同時報萬。大小並陳。玄文雙引流支羅什。於羅什下。引經次偈佛以一音演說法。眾生各各隨所解。普得受行。獲其利。斯則神力不共法。肇曰。佛以一音說一法。眾生各隨所好而受行。探玄云。二約法。或為眾生說施一音。亦令人解戒定等。清涼曰。佛一圓音。平等無二。無思普應。機聞自殊。非謂音本陳大小。又云。初則佛音具異。後自在機。各得圓音一義（今謂。控玄二義。並約自義。今敘古立。不可一概而濫。如上已辨）有謂與清涼異者。誤矣（今謂。清涼為非。亦如上述。圭山笑叡可堂三人。證龜為□。一串穿卻。非矣）言維摩經等者。折薪云等者。等取法華華嚴。故下云一味一雨。即法華藥草喻品中文也。亦如出現品眾水一味喻等（具應更云無量義經。優婆塞經。如上具引）故經下即淨名經。言等者。等有二意。一等餘半偈。二等餘二偈。下半云。皆謂世尊同其語。斯則神通不共法。餘偈云。佛以一音演說法。乃至。或生厭離。或斷疑。斯則神通不共法（又法苑云。菩提流支亦立二時教。楞伽經說漸頓者。莫問聲聞菩薩。皆漸次修行。從淺至深。名為漸也。頓者。如來能一時頓說一切法。名之為頓。云云。此意謂。約佛音則立一音教。若約機則立漸頓教。今準此意。留支本約教本立一音教。若約根解亦立二教。天台敘留支明半滿教。約教約機。準例可知）。
    二依誕法師等。依楞伽經立漸頓二教。謂。以先習小乘。後趣大乘等。大由小起故名為漸。亦大小俱陳故。即涅槃等教是也。如直往菩薩等。大不由小故名為頓。亦以無小故。即華嚴是也（宋印本云護法師。薪云。未詳上字。集成亦云護法師。並就字誤。或清涼疏云隋遠法師。或異本疏云隋延。高麗印本演義鈔云延公。決擇記據之牒耳。會解記云遠公。依涼疏也。會玄記云。高僧傳云。延著涅槃疏。夢馬鳴授。疏成卷軸放光。延興寺講天雨四花。今按本傳。大興善寺曇延。三朝帝師。齊朝為昭玄上統。此等諸說。並非今所取）淨影義章云。又誕公云。佛教有二。一頓。二漸。頓教同前（晉劉虯居士。立頓漸二教。頓如華嚴。淨影前舉之故）但於漸中。不可以彼五時（道場觀師。亦立頓漸二教。於漸教中。亦立五時。天台云。開善光宅所用也。如嘉祥玄義敘）為定。但知昔說悉是不了。雙林一唱是其了義（靜法慧苑刊定記亦云。隋朝誕法師。亦立漸頓二教）天台妙玄依此破云。若爾誕公雙樹已前。指法華經。悉不了（補注云。僧傳有江西釋智誕。亦善經論。其人是乎。今謂。曇延法師門人。即有慧誕法現。承襲師授所立是）問。此章既舉誕公。何故探玄云。陳朝真諦三藏等。立漸頓二教。所立同耶。答。立二教師不止。故云等。等言等取諸德。若依飾宗云。宋朝曇牟讖三藏。立二時教。一頓二漸（刊定及清涼疏並云。曇牟讖三藏。明半滿教等。義苑云。此雖約機說有頓漸。而所說法不出半滿。是半滿二教。則西秦曇牟讖三藏。依涅槃經立。即聲聞藏為半字教。菩薩藏為滿字教。故云後代諸德多同。由多同。故。所以附出）頓者。如楞伽等。為諸菩薩上根種姓者說。全斷妄想。證彼如如。即是大不因小。名之為頓。二漸者。始從鹿苑。終至提河。中間所說。從微至著（初提謂經。次阿含經。次般若經。四法華經。五涅槃經）此等漸頓。即同涅槃半字滿字也。故知。各標一師。等取於餘。皆不違也。言依楞伽等經等者。問。楞伽經中有四漸四頓。多依地位（地前四漸地上四頓）如何今約迂捷為漸頓耶。答。佛經文義多含。受解不等。故判各殊（且曇牟讖立漸頓教。梁真諦師亦立二教三輪。道場觀師涅槃序。創立頓漸。漸中立五時。隋慧遠十地論疏。立聲聞藏及菩薩藏。菩薩藏中亦有二種。一是漸入。二是頓悟。又晉武都山隱士劉虯云。如來一化所說。無出頓漸。華嚴等經。是其頓教。餘名為漸。漸中有其五時七階。唐奘三藏立三地教。慈恩章疏云。若大由小起。即有三時年月前後。解深密經說唯識。是也。若頓教門。大不由小起。即無三時前後次第。即華嚴中說惟心是。華嚴深密唯識等。第三時也。大不由小。即無三時諸經前後。多分頓漸無別教門。隨一會中所應益。故。此等諸德。立漸頓教。或依楞伽。或依涅槃等。隨自意樂。取證各不一準故。下分教章。自依楞伽。以始終頓合為漸頓二教。故知經文義含。判意各別）演義鈔云。楞伽經中（入楞伽第二卷）大慧白佛言。世尊。云何淨除自心現流。為頓為漸。答中先明四漸。佛告大慧。漸除非頓。一如菴羅果漸熟非頓。如來淨除眾生自心現流亦復如是（此喻十信）二如陶家作器。漸成非頓三如大地漸生非頓四如習藝漸熟非頓上之四漸。約於修行未證理故。下云四頓。約已證理故。一明鏡頓現喻。經云。譬如明鏡頓現一切無相色像。如來淨除一切眾生自心現流。亦復如是。頓現無相無有所有清淨法界（喻初地至七地）二日月頓照喻云。如日月輪頓照顯示一切色像。如來為離自心現流習氣過患眾生。如是頓為顯示不思議最勝境（喻八地已上位）三藏識頓知喻云。譬如藏識頓分別。知自心現流。及身安立受用境界。彼諸依佛亦復如是。頓熟眾生所處境界。以修行者安處於彼色究竟天（此喻報佛）四佛光頓照喻云。譬如法佛所作。依佛光明。照曜自覺聖趣。亦復如是。彼於法相有性無性惡見妄想。照令除滅（亦喻法報。前喻頓成。此喻頓照）又上四漸四頓。多依地位。古今同為此釋。亦順經文。今釋。通於橫豎。則位位之中。皆有頓義。然約橫論。頓復有多義（一頓悟漸修。如見九層之臺。則可頓見。要須躡階。而後得昇。今亦如是。頓了心性。即心即佛。無法不具。而須積功遍修萬行。此約解悟。二者頓修漸悟。即如磨鏡一時遍磨。明淨有漸。萬行頓修。悟則漸勝。此約證悟。三頓修頓悟。如利劍斬絲。十莖齊斬。一時齊斷。亦如染絲。一時齊染。一頓成色。故萬行齊修。一時朗悟。四漸修漸悟。猶如斬竹節節不同。圭山圓覺疏鈔。及貞元疏等。皆用頓漸修悟四句。此是不契圓頓實義。況祖師禪。嗟乎澄觀宗密僻見。諒堪哀哉）折薪云。言依楞伽等者。等於寶積等也。今言漸頓各有二義。漸二義者。一約所被機。謂。從小入大之機所得大小乘教。共名為漸。二約所說法。謂。一經中大小俱陳。立淺深相。故名為漸。即涅槃經也。頓二義者。一約所被機。謂直往菩薩。不由小來。二約所說法。唯大無小。又云。以大經中約機約法俱無小乘故云即華嚴是也（圓覺圭山鈔云。一化儀頓。謂。華嚴經。二逐機頓。謂。對上根具足凡夫。頓指絕待中道真性。即勝鬘。密嚴。楞伽。圓覺等。四十餘部。不同法華涅槃之類有三可破。有權可會。但顯一真覺性。又云。法華涅槃是漸教終。又云。終教法華涅槃之類。頓教華嚴用鬘之類。又云。法華涅槃劣於楞伽勝鬘等四十餘部經等。今謂。宗密呆判。皆不可依。若謂華嚴是化儀。法華是漸終教者。化儀四教。屬爾前教。不如法華開顯超八之圓必矣。非秖捉靈鳳而為拙鳩。抑亦屈夜光為爝火焉。他誚且駐。今家一乘圓教有二。一同教。謂。法華等。二別教。謂。華嚴經。蓋吾祖判法華等。皆華嚴中海印一乘同別教義。然以楞伽勝鬘等屬三乘教。何因一乘同教。可劣乎三乘教哉。於虖圭山愚見昧識。其翅古今一人而已）。
    遠法師等後代諸德。多用此說問。探玄中敘真諦師漸頓二教竟云。後大遠法師等。亦同此說。清涼疏等。舉牟讖半滿教。云隋遠亦同。然半滿約小大。漸頓約權實偏圓。故漸通大小。不局半字。何為是耶。答。大乘義章一曰。大小頓漸分別。所謂局教。漸教頓教。一切小法。名為局教。大從小入。名為漸教。大不從小。名為頓教。及十地論疏云。聖教萬差。略要唯二。謂。聲聞藏（聲聞聲聞緣覺聲聞）及菩薩藏。菩薩藏中亦有二種。一漸入。曾修大。而退學小。後還入大。名為漸。久習大乘。今始見佛。能堪聞大名為頓。又觀經疏云。須知教之大小。教別二藏。謂。聲聞藏及菩薩藏。須知教局漸及頓。小教名局。大從小入。名之為漸。大不由小。謂之為頓。準此。遠公約法明半滿教。約機立頓漸教。餘師例知。故云後代諸德（言慧遠者。一東晉廬山慧遠法師。二隋澤州淨影寺慧遠。為簡東晉故曰隨遠。亦簡南廬名稱北遠。又義苑云小遠。或探玄及會解。簡唐不遠。故稱大遠。今亦指此云遠法師。三唐慧遠曰小遠嘉祥門人也。各為簡異。所標別耳）。
    三依光統律師。立三種教。謂。漸頓圓復古云。光統即佛陀三藏高弟也。大統。名慧光。南山宗承之。律宗之祖師也（鄴都大覺寺慧光。即法聰孫。道覆弟子。光下十支。一道暉。洪遵。洪淵。法礪。道成。懷素。法藏。又法礪。滿意。大亮。曇一。澄觀。二道雲。道洪。智首。道宣。三淨影寺慧遠。四大衍寺曇隱。皆從光出。餘略）常講大經。有廣略二疏所立教門。則至相搜玄親承用也。此方首判華嚴。為別教一乘。人到于今。咸受其賜。非聊爾人也。義苑云。華嚴傳說。判華嚴為圓教。始於光統。故海東有立為祖承。更推佛陀。以無高祖故。云諸德宗承耳。折薪云。此漸頓圓。探玄大疏。皆同此說。而天台家敘乃云。佛陀三藏學士光統所辨四宗判教。一因緣宗等（嘉祥玄論云。四宗是光統著述）全同大衍中說。以光統華嚴疏中亦明四宗等義故。引說異同也（今謂。約教則三。謂。漸頓圓。以宗分則四。宗教等。乃門人大衍所承）。
    光師釋意。以根未熟。先說無常。後說常。先說空。後說不空深妙之義。如是漸次而說。故名漸教。為根熟之流。於一法門具足演說一切佛法。常與無常。空不空。俱說更無漸次。故名為頓清涼鈔云。顯立義也。於中漸約不具。頓約具說。不同延公大小相望成頓漸也（折薪云。不同護法師約機等）言具說者。即如涅槃說空者所謂生死。不空者所謂大般涅槃等。又云。若空不空。若常無常等。皆令廣開。即是頓也（折薪云。創述華嚴廣略二疏。廣有十卷。略有四卷。據圓宗文類。引彼略疏所敘三教。初二有少不同。今文多是廣疏中意。故文云光師釋意等也。又此中頓教。即上漸教中次義。復古云。然上二教釋義。探玄周疏。並作此說。此乃吾祖略撮彼義。以成其文。若據彼疏。搜玄中全用也。漸教則說三藏。彼文云。初門漸內所詮三故。教則為三。謂。經律論。所為二故。教則為二。謂。大小藏通收一代漸經。故言先空。後無常。先無常。後說常等。彼又云。二頓教者。下經云。若眾生下劣。示聲聞道。乃至。若有無上心。說無盡佛法。以此文證。知有一乘及頓教及三乘差別。以此文中四乘頓用故。云具足演說常無常空不空同時俱說。此則化儀有異。所說之法不別。指圓覺為化儀之頓。義同此也。今謂。圭山指華嚴為化儀之頓。以圓覺為逐機之頓者。一妄也。然可堂更迷圭山。為錯中錯。矣）為於上達分階佛境者。說於如來無礙解脫究竟果海圓極祕密。自在法門故名為圓。即此經是也清涼疏云。經亦約化儀說有前後耳。意明今時堪受頓者。必昔曾受化。故云根熟。上達之言。義兼地前。分階佛境。即謂地上。於理亦通（鈔曰。下辨順違。此師所立義多順理。故不辨違。於中先出立意。後解妨難。頓中化法。無異漸中。別時說空不空。即名為漸。同時說空不空。即名為頓。故是化儀。其第三亦約化法。揀異前二。從多分說故。云此亦約化儀。意明下解妨難也。刊定記主有其二難。一合難漸頓云。若漸根生熟俱漸。頓根生熟俱頓。則漸頓可分。既云未熟名漸。已熟名頓。則此於一漸根。但生熟為異。無別頓義。或應彼一有漸頓二根。生必至熟。熟必眾生。故或應一切皆是漸根。無有不從生至熟故。今為此通。刊定以根定於漸頓。則有此難。今謂。為其根生。漸說法門。名之為漸。為於根熟。頓說法門。則以為頓。何得以生熟俱頓難耶。既不約根。何得以生必至熟等難耶。二別難圓云。既云分階佛境。則地前無有堪聞此經。則違出現品佛剎塵數眾生。發菩提心。釋曰。彼以上達分階佛境。合為一義。故有此難。今則上達為地前。分階佛境為地上。故不違彼文。亦不失於大理。況初發心時便成正覺。豈非分階佛境之人。云云。今謂。清涼圭山。嘗擬台家。動論化儀化法。迂之甚矣。若以華嚴屬化儀頓者。不如法華獨妙顯露非頓非漸超八之圓者。彌已彰矣。何不思邪。況光統立教。全順理。則大師何以屬敘古中。相是非耶。又上達為地前。未詳何據。出自臆斷耳。何況初發心時便成正覺。為分階佛境之人。豈為地上。若為地前者。何故秖云上達之言兼地前耶。進退皆失光師意。不可誣也）言名為圓即此經者。問。檢光師華嚴疏（本邦所存。略本。有四卷）第一卷云。今此經者。三教之中蓋是頓教所攝。又云。頓者。始於道樹。為諸大行。一往直陳宗本之致。方廣法論。其趣淵玄。更無由籍。以之為頓。何故章主此經為圓耶。答。準彼立意。為根熟之流。下謂。於一法門具足演說一切佛法。及與說無礙解脫果海自在法門。即此經是也。是非華嚴。更為何經。明知。彼師乃指此經。為頓圓攝。不足疑也。故探玄云。即以此經是圓頓所攝（此邦現本）又方軌（搜玄第一）云。一化始終。教門有三。一曰漸教二約頓教三言圓教者。此經即頓及圓二教攝。又華嚴傳說。判華嚴為圓教。始於光統以此推之。至相全所承用。及探玄文既灼然矣。而光疏應晚圓字。或教字作圓。否則首判華嚴為別教一乘。海東有立為祖承者。何為耶。
    後光統門下。遵統師等諸德。並亦宗承。大同此說復古云。尊等者。即名也。光師之高弟也。遵嚴敬仰。有過其師者今稽僧傳。光師門人。有釋曇遵。亦為僧統故。恐應稱遵統也。有云。今章遵統者。即洪遵也。為國僧統。故曰遵統（續僧傳云。隋洪遵。隨道雲師聽四分律。兼受道暉。遂製律鈔五卷。又兼達華嚴。作疏七卷等）今謂。洪遵則屬道暉支。非光門下。而曇遵師者。正是高弟也等者（光師門下有十人。道暉。道雲。慧遠。曇隱等。如上夾注）等取下大衍等。故曰諸德並亦宗承大同此說按天台妙玄。光統所辨。四宗判教。一因緣宗。二假名宗。三誑相宗。四常宗。指涅槃華嚴等。廣如彼破。全同大衍。方知。衍師立。四宗教。出自光統也（義苑云。更推佛陀。以無高祖故。云諸德宗承耳者。非也）四依大衍法師等一時諸德。立四宗教。以用通收一代聖教義苑云。此師生隋朝。立四宗教。各從所立得名。折薪云。雖佛陀光統皆立此四。然大衍是隋時。佛馱等是後魏地。則光統在前立。今云一時諸德者。恐等隋朝諸師爾（已上二記。並依清涼大疏。云隋朝大衍法師。而不檢誰人耳。又演義鈔據今章云衍師。直曰衍公。故會解會玄兩記。皆襲用之。皆不然也）今謂。探玄及刊定等。曰齊朝大衍法師立四宗教。按。僧傳云。齊大衍寺曇隱法師者是。即與淨影遠俱光統之高弟也。光師已立四宗教。大衍承之。在齊隋間。故天台玄云光統所辨四宗（嘉祥同之）淨影義章云。宗別有四（此四乃是望義名法。經論無名。實有此義。前二是小。後二大乘。各有淺深故也）一立性宗。亦名因緣（小乘中淺。說法各有體性。皆從緣生。不同外道。當彼毘曇）二破性宗。亦曰假名（小乘中深。說法虛假。雖無性而不無假相。當成實論）三破相宗。亦名不真（大乘中淺。前虛假。相亦無所有。此雖無相。未顯法實）四顯實宗。亦曰真宗（大乘之深。說法妄想故有。妄想無體。起必託真。真者。如來藏性。恒沙佛法。同體緣集。不離不脫。不斷不異。此之真性緣起。集成生死涅槃。真所集故。無不真實。辨此真性。故曰真宗。今謂。清涼圭山。台門山外。皆不出此耳）具如彼敘。恐煩不述。
    一因緣宗。謂。小乘薩婆多等部（義章如上。下皆傚之）妙玄云。指毘曇六因四緣。難云。若爾成實亦明三因四緣。一切諸法皆為因緣所成。因緣語通。何獨在毘曇折薪云。等者等取雪山部多聞部。宗輪論指此二部。多同一切有部也（此解未穩。更等餘部。隨應可取）。
    二假名宗。謂。成實經部等妙玄云。指成實三假。難云。觀三假浮虛。乃是世諦事法。非彼論宗。彼論見空得道。應用空為宗。折薪云。清涼云。成實論先是數論弟子。以所造為能造。後出家入佛法時。經部攝故。即成實論屬經部師攝故云爾也。等者等取說假部也（今謂。宗輪論云。從大眾部流出三部。一一說部。此部執世出世法。皆無實體。同一假名。二說出世部。執世法從顛倒生。三雞胤部。執論是正說。經律方便。次出一部。名多聞部。廣學三藏。次出一部。名為說假部。基云。此部說世出世法皆通假名。為以真實。故不同一說及出世部。其上座部。分為說一切有部雪轉部。後從有部出一部。名經量部等。於中。一說等所計唯假。經部宗計通假實。薩婆多宗。唯之非假。準此。一說等不止一破性。相亦虛無。則亦應少分屬第三宗。今第二宗。雖說無性。而不無假相。故當成實經部宗等。故知。等者。等取說假少分。及經部末師也）。
    三不真宗。謂。諸部般若。說即空理。明一切法不真實等（破相宗也）妙玄云。指大品三論。難云。此指大品十喻。為不真誑相者。龍樹彈方廣云。取佛十喻。說一切如幻如化無生無滅。失般若意。與外道同。云何拾他所彈之義。立不真宗。經明佛性常住。何但明幻化耶。華嚴涅槃。皆明幻化。亦應是不真宗。（此即當彼大乘方廣道人。及三論宗俗妄真實宗等。亦應少分等取說出世部一說部等。如下開宗中辨。）四真宗。涅槃華嚴等。明佛性法界真理等妙玄又難常宗指於涅槃。何但明常。亦明非常非無常能常能無常雙用。云何單取常用為宗。單輪隻翼。不能飛運乃至。覆卻並決。四宗名義。甚不便也（言華嚴等者。等取勝鬘。密嚴。如來藏經等。言真理等者。等取勝鬘明如來藏。空不空藏。及鴦掘經中。訶文殊不知真法。妄取法空。所取妄空。即是不真。其所不知真法。即是顯實。又涅槃中見一切空。即是不真。不見不空。不空之實。即是真宗。經說非一。故云等耳）。
    五依護身法師。立五種教。三種教同前衍師。第四句真宗教。謂。涅槃等經。明佛性真理等。第五名法界宗。謂。華嚴明法界自在無礙法門等刊定記云齊朝護身法師等。義苑云。護身即是寺名。折薪云。約處標名也。名自軌。時人號為大乘法師妙玄云。有師開五宗教。四義不異前。更指華嚴為法界宗。即護身自軌大乘所用也（釋籤云。護身寺自軌法師。大乘。是人為立號。以重其所習。故美之稱為大乘）難云。難四宗如前。若言華嚴為法界宗。異大涅槃。涅槃非法界。但名常宗。大經云。大般涅槃是諸佛法界。若為劣謝華嚴耶。若法界非常。應有生滅。常非法界。攝法不盡。此皆不可然也。大品云。不見一法出法性外者。法性即是法界。又云。一切法趣色。是趣不過。豈非法界之說。而獨言華嚴是法界。異於涅槃大品耶（今謂。準此。言涅槃等者。等取大品等。言真理等者。等取勝鬘空不空藏等。如前。言法門等者。等取解脫究竟果海圓極祕密如前）。
    六依耆闍法師。立六宗教義苑云。耆闍即寺。名曰凜師。復古云。耆闍亦以處標名也（續僧傳第七。陳朝鍾山耆闍寺安凜法師。姓秦氏。出家聽嵩高少林寺光公十地。一聞領解。又受禪法。悉究玄門。陳永定年。□住耆闍寺。年七十七。至德元年卒）妙玄云。有人稱光統云（凜即光統門人）四宗有所不收。更開六宗指法華。萬善同歸。諸佛法久後要當說真實。名為真宗。大集染淨俱融。法界圓普。名為圓宗。餘四宗如前。即是耆闍凜師所用。難云。四宗如前難。今問。真常兩宗。真常若同。何故開兩。若異。俱非妙法。何者。真若非常。真則生滅。常若非真。常則虛偽。又真若非常。與前三宗何異。若常非真。即有破壞不。次難圓宗。若言大集染淨圓融。異於涅槃華嚴者。此亦不然。大品云。即色是空。非色滅空。釋論解云。色是生死。空是涅槃。生死際涅槃際。一而無二。此豈非染淨俱融。又云。一切趣色欲。趣瞋。趣癡諸見等。豈非俱融之相。淨名云。一切塵勞是如來種。不斷癡愛起諸明脫。行於非道通達佛道。此圓融何異大集。
    初二同衍師。第三不真宗者。明諸大乘通說諸法如幻化等。第四真宗者。明說諸法真空理等。第五常宗者。明說真理恒沙功德常恒等義等。第六圓宗者。明法界自在緣起無礙德用圓備。亦華嚴法門等。是也。
    義苑云。此現立六宗教。據名。則前四宗同前衍師。今但云初二同者。謂。初二名義皆同。第三已下。名同義異。故將彼第三一宗。分成二宗。謂。不真唯明諸法如幻。真宗方明真空理等。又於第四真實宗。分出華嚴。為第六圓宗。明法界無礙等。若第五同諸師同歸時教。第六同護身法師法界宗教。又真宗說真空理常宗說真理恒沙性德常恒（體相二大）既是真理非常宗者。應同無常耶（即據清涼。是雖同台。此師開前衍師一顯實宗為四五宗。既是體相二大分異。何致斯難）又三四二宗。但法喻之別故未盡善（折薪云。衍師唯約法空理為不真。今以如幻等為不真。即約喻別也。其真宗卻是衍師不真宗。但約法顯名真宗也）又刊定記云。第三第四只是一義。謂。不真如幻。引喻顯空。真空理性。就法說空。法望於喻。豈二門耶。今謂。此師三四。即同衍師破相顯實兩宗。既是大乘之中淺深分派。虛實阻岐。何故靜法。清涼。云但法喻之別耶。卻成似破。自招害耳。今依復古云第三不真等。但約俗諦諸法如化。第四約真諦說空理真實（折薪及會解記云。此凜師不真宗與真宗。並是衍公不真宗故者。非也）第五約性德常恒。第六約華嚴德用圓滿。故名圓宗。

華嚴一乘教分記匡真鈔卷二
華嚴一乘教分記輔宗匡真鈔

　　日域京西華嚴寺住持僧濬鳳潭撰
    　　　　　　  

    七依南嶽思禪師及天台智者禪師等。立四教該攝一代東流教義苑云。南嶽（按。大明統志云。湖廣衡州府衡山。即南獄也。周八百里。上有七十二峰。十洞。十五巖。三十八泉。二十五溪。其峰高峻者五。而祝融為最。大師昔冥空有聲曰。可往武當南嶽。是入道山也。遂往棲止十年。前身履此。即古寺也）天台（浙江台州府天台山。道書謂。上應台星。高一萬八千丈。周八百里。輔行云。上應天之台星。故曰天台山也。亦云天梯山。高險如梯升天。故曰天梯山。後人訛轉云天台耳。傳說。智者初至金陵夢。巖崖萬重。又見一僧遙伸手挽師。覺與門人南征。陷淪斯山。先有青州僧定光。居四十年。顗相見。知夢詳。）皆山名。舉處辨人（續僧傳云。慧思禪師。俗姓李氏。武津人。從慧文禪師習禪。豁然開悟。故韋虛舟云。自佛教東流。祕密斯闡。思大師之所證。智者大師之所弘。故思大師一見。便云。昔日靈山同聽法華。宿緣所追。今復來矣。又入道場呈心。云非汝不證。非我不議。師資傳芳。故此並敘耳。故輔行云。南嶽委知而不細判。至天台來。分別始盛。又南嶽四十二字門。作後三教義釋。終於陳大建元年六月十二日。春秋六十四。言智者者。名智顗養里切字德安。姓陳氏。穎川人也。有晉遷都。寓居荊州之華容焉。即梁散騎益陽公起之第二子也。備於別傳及諸章記。非此可盡。故天台傳云。陳隋二代三帝國師。陳後主及隋文帝及煬帝。為晉王時。請為菩薩戒師。帝親禮足。奉名為智者。帝為立號。美其德也。春秋六十有七。開皇十七年十一月二十四日。坐蛻於天台山大石像前。具如別傳國清百錄。
    一名三藏教。謂。是小乘。故彼自引法華經云不得親近小乘三藏學者故。又智度論中說小乘為三藏教。大乘為摩訶衍藏。
    經律論三。各含文理。條然不同。名三藏教四教義云。此教明因緣生滅四聖諦理。正教小乘。傍教菩薩。釋籤云。他云。三藏通大小。何故但屬小。今明。如法華云貪著小乘三藏學者。又大論中。處處以三藏對衍。而辨大小。故準此文。以三藏為小。若通論者。小衍二門。俱有三藏。但是通途。非別意也。若唯通途。如何消釋法華大論（今謂。不然。法華既有揀別之言。大論是隨他宗名。如下當辨）此之三藏名通大小。今取小乘三藏也（言彼自引者。天台四教義等。引法華文。如章所牒）清涼云。此師立義。理致圓備但三藏名義似少濫。以餘三教亦有三故靜法與作四種過。一濫涉大乘失（以大乘亦有三藏。應名三藏教故）二大無三藏失。以彼不名三藏故。三特違至教失（彼云不得親近小乘三藏學者。有小乘言。揀異大乘故。明知三藏不唯屬小）四有不定失（以小乘諸部有不立三故。如經量部。但立經律二藏故。有立五藏。成實三外立雜藏及菩薩藏故）以有此四失故。總許其破。故云名似少濫（下別會釋。初出名三藏之所據）所以爾者。良以。智論之中。多詺小乘為三藏故（若有難言。智論之內小乘之名。隨自宗語。三藏之稱。隨他宗言。非共名也）成實論中亦自說云我今欲說三藏中實義故（出其所據。通違至教之失。及濫涉大乘失。謂。大小乘論同立此名故。濫涉之失。不在於已。智論是隨他名。成論小乘。云何亦名三藏。豈隨他宗耶。即由上義不違至教。以羅什譯經。多依智論。小乘三藏。為欲成文。二言雙舉。小乘之過。不在三藏。但責其小心耳。故訶小乘。不責所詮三藏。今謂。清涼雖救他宗。而違吾祖。何也。以由小乘既立三藏之名故。大論且隨他宗。以小乘法名三藏教。既以成論小乘自宗。此救不成。況大論云佛在世時。無三藏名。摩訶迦葉等。集三藏等。是則結集家既立三藏名故。翻經人作此譯耳。故四教義云。如戒心云。應學修多羅。毘尼。阿毘曇。佛在世時。豈無三藏之教。故成實論云。我今正欲論三藏之中實義。準此。大論云無三藏之名者。且一往耳。今則既以衍人正判諸教。立名豈隨他耶。若約大乘自宗。則如吾祖云。大品云云。羅漢實義。在大乘中。必具三也。故普超經云。大乘中亦有三乘。即為三藏。謂。聲聞藏等。唯大乘中得有三藏。入大乘論亦同此說。倘不爾者。賢首五教。如何稱愚法小乘名。不言三藏教於虖觀師何不思邪）初對舊醫戒定慧故（二明立三藏所以。涅槃新舊醫喻。新喻於佛。舊喻外道。邪戒定等。先已行故）立此三事。迢然不同。異後三教（三又迢然不同。故無濫涉大乘。所以偏從立號。雖標總名。便為別稱。對後三教。由不同故。立三藏名。即由此義。諸部多名三藏。從多立名。非不定失。今謂。不然。二乘不分愚法迴心。瑜伽等明聲聞地法。迢然不同。皆應名三藏教。況大品。普超。入大乘等。多稱唯大中得有三藏。豈不濫大耶。又小乘諸部。皆他自宗。或說四藏。如僧祇律。同大眾部。及法藏部中。說有五藏。又大眾部說有八藏。況瑜伽。顯揚。攝論。對法。說有三藏。何以從多無不定失。思之）通教意融三故。別教依一法性而顯三故。圓教三一無障礙故（三明後三不名三藏所以。即正通大無三藏失。今謂。單名三藏。則此名既通大小。義含融與不融。彼不立名。名義俱無。安論其體有無耶。思之）所以不名小乘教者。此教亦有大乘。六度菩薩。三十四心斷結。成真佛故（四明不名小乘所以。通第五難。謂。有難言。何以不名小乘。強立三藏而招多失。故今通云。以有大乘故不得名小。彼教之中亦有菩薩。謂是大乘。大乘之中望之。皆稱三藏小乘。大乘說此斷惑成佛。乃是八相化身。小乘謂為實成。故屬小教。故涅槃中詺執此實。以為二乘曲見。今謂。鳴呼甚哉。觀師深迷宗途。特救斯難。極違祖立。今應返徵。謂。賢首大師。不名三藏。強立小乘。則應招以有大乘。不得名小之失。然婆沙四階菩薩。即雖小乘自謂大乘及實成佛。今由大乘人判教立名。皆稱小乘。可有何妨立三藏名乎。須知。清涼強救他立。逾乖祖軌。痛可傷哉）。
    二名通教。謂。諸大乘經中說法通益三乘人等。及如大品中乾慧等十地通大小者。是也四教義云。此教明因緣即空無生四諦理。是摩訶衍之初門也（遠達常住。故輔行云。通後別圓故是初門。了知諸法如幻如化當體即空）正為菩薩。傍通二乘故諸大乘方等。及諸般若。有二乘得道者。為同稟此教也釋籤云。通近同三藏。通遠如別教（獨就菩薩釋通教名。通前藏教。通後別圓。故名通教）四念處云。有三通義。一因果俱通（通當教是）二因通。而果非通（別接通人被接者是）三通別通圓（即藉通開導人是。謂別圓用通而為方便。但成別圓因果人也。此三通義。唯在菩薩）言謂諸大乘等者。四教義云。通諸同也。三乘同稟故名為通（又從當教得名。謂。三人同以無言說道體色入空。此通就三乘得通教名。若三藏。諦緣度三法分三乘。今通教。三乘同觀無生四諦。同體假入空。同觀因緣。同觀六度。見第一義。而但斷結侵習。化他根性不同耳）又云。此經（依維摩經述四教義）淨名為迦旃延解說五義。二百比丘心得解脫。大品經三慧品。明薩婆若智。三乘同得。中論云。諸法實相。三人共入。涅槃經云。三獸渡河謂。象（菩薩正習俱盡。如象得底）馬（支佛侵習。如馬次深）兔（聲聞斷正使。如兔最淺）也（喻斷惑不同故）又華嚴偈云（長行文云。一切法性。一切法相。有佛無佛。常住不異。一切如來。不以得此法故。說名為佛）諸法實性相。三乘亦同得。而不名為佛。妙玄云。三因大同（此教三乘。因同共觀即空。）三果少異（習盡不等）四教儀云。證果雖異。同斷見思。同出分段。同證偏真。言及如大品等者。四教義云。大品經云。菩薩從初乾慧地。至菩薩地。皆行皆學。而不取證。佛地亦學亦證。故言三乘通位也（此明每位三乘共義）若依淨影云。聲聞七位。緣覺立一位。菩薩佛各一位。三乘共論。總有十地。故名三乘共十地也。
<PIC>T73035101.GIF</PIC>

    亦名漸教此非必約化儀漸頓。下皆傚之。四教儀云。人雖有小。教定是大。大乘兼小。漸引入實。豈不巧哉。般若方等部內共般若等。即此教也又約部者。以頓後開三漸教。謂。鹿苑漸初。方等漸中。般若漸終。而通教但在方等般若二味。通前通後三權皆漸。三乘同稟。大由小起。故名漸教。妙玄云。始自人天。二乘菩薩佛道。亦是漸也。又中間次第入亦是漸。又漸機所稟之教。故天台壽量品疏云。漸機利鈍。即是藏通此則漸利是通教機。又遣蕩小乘執心。令漸通泰。故傍通小乘。令漸通泰之教。豈非漸教。問。若爾別教亦應名漸。何名頓教耶。答。三權既漸。然今望大由小起。不由小起。分漸頓異耳。
    三名別教。謂。諸大乘經中所明道理。不通小乘者。是也四教義云。別者。不共之名也。若名不共。但異藏通。未異圓教。故但名別（別前二教別後圓教）此教明因緣假名。無量四聖諦理。的化菩薩。不涉二乘。所言別者。略明有八。一教別者。佛說恒沙佛法。別為菩薩。不通二乘（四念處云。佛日先照菩薩。二乘聾啞。瓔珞。仁王。地論。攝論。不明界內。故凡聖異聞。大論明共不共。大經五行不融。大品三慧屬三人。）二理別者。藏識有恒沙俗諦之理別也（念處云。三諦之理。理隔不融。從淺至深。歷別有異）三智別者。道種智也（念處云。別菩薩欲學常住佛性。先修無量四聖諦。後觀諸法實相中道佛性。次第梯橙。先觀空。次學恒沙佛法。後開如來藏。次第修三眼三智）四斷別者。塵沙無知界外見思無明斷也（念處云。脫眾生無量繫縛。行位因果等別。可知也）五行別者。歷塵沙劫。修行諸波羅蜜。自行化他之行別也。六位別者。三十心伏無明。是賢位。十地發真斷無明。是聖位之別也。七因別者。無礙金剛之因也。八果別者。解脫涅槃四德。異二乘也。妙玄曰。一因□出。一果不融（籤云。在因說理。不在二邊。故云□出。復說果理。諸位差別。故云不融）因不攝善。果不收德。涅槃云。四諦因緣。皆有無量相。非聲聞緣覺所知。又四教義云。此經明以無所受而受諸受。未具佛法。亦不應滅心受而取證也。無量義經云。摩訶般若。華嚴海空。宣說菩薩歷劫修行。即是別教文。涅槃經明五行。正是別教意也。大智論云。斷結使有二種。一者共二乘斷。二者不共二乘斷。不共斷者。不共般若斷於別惑。問。何故不說為不共教。而作別教之名。答。智論明不共般若。即是不共二乘人說。如不思議經。今明別教。如說方等大品。二乘共聞。而別教菩薩。故用別名也。兼欲簡非圓教。別雖異通。猶未圓號也。又云。今明別教大乘次位。須用瓔珞仁王兩經。若明斷伏高下。須約大品三觀。今謂。瓔珞經明五十二位。名義總足。恐是結成諸大乘方等別圓之位也。仁王般若明五十一位。恐是結成前四時般若圓之位也此教明縱橫者（別論。不出性橫修縱。因縱果橫。通論。因果各具縱橫。性但有橫修具縱橫）初性橫修縱者。妙句云。若但性德三。如來是橫。但修德三。如來是縱（前後而得）先法次報後應。亦是縱（一性二修）記云。性德之名。名通別教。別教雖有性德之語。三皆在性。而不互融。故成別義。若三在修。前後而得。道理成縱。又妙宗云。別人不知本覺之性具染惡德（九界性德）是故染惡（三乘六道。迷中二法）非二佛性。別修緣了（次第別修空假中邊。先緣次了。或先了次緣）顯本法身亦為不知本覺之性具染惡德（性惡理毒）不能全性起染惡修（逆則三道順則三德）乃成理體橫具（三法定俱在性。皆是所發。三人各稱帝王。何能相攝。不知性中三法二是修者。二乃成橫）三法次因縱是橫者。光明記云。行理智三。次第資發。修時縱也。法報應三。果中齊顯。證時橫也。良由此教本有法身。為惑所覆故。須別作緣了之功。相資顯發。復由此教性具三法。而不相收故。致使功成。三身橫顯（此指修縱只是因縱。性橫成於果橫。修性因果。相對別論也）次因果各有縱橫者。文句云。別家因時三法縱（因縱如向）橫（因橫即性橫也。三法不互相收）果時三法亦縱（果縱如妙玄云。法身本有。般若修成。解脫始滿）橫（果橫亦如向說）須知因果三法次第即縱各異即橫。妙玄云。資成在前。觀照居次。真性在後。此三豎別。縱非大乘。此三並異。橫非大乘。次性但有橫。修具縱橫者。性橫如上。性中三法。未論起修。無前後故。則無縱義。凡言修者。通因通果。因果既具。各有縱橫。修任運有也（清涼圭山。及長水等。不曉台家別圓差別故。妄失已宗。墮他所破。所以不厭繁援。而具錄焉）清涼云。但判華嚴兼於圓別。以就登地已上。約寄位行布為別義故。名異義同。亦無大過（鈔云。以彼判諸經。云華嚴兼。謂兼別教。是則迷其行布。謂為別教。但取圓融。以為圓教。雖成一教。各失一邊。合而融通。方成了義。順華嚴宗。由行布圓融。二互相攝故。若與之者。則名異義同。故無大過。若奪之者。則失華嚴本意。故今不取）今謂。賢首不取天台所判華嚴者。具如別辨。今姑置之。嗟乎。觀師尚昧自家圓融。何以對他定其去取乎。清涼所稱圓融者。謂。知即心體。了別即非真知。故非識所識。瞥起亦非真知。故非心境界。乃至。知之一字。眾妙之門（演義云。今直語靈知真心。異乎木石者。通能所證也。乃至。知之一字等。是水南知識之言。乃承荷澤神會之語。又圭山禪源詮序。亦承襲之。盛介靈知心。因使台徒誤。墮山外之計。如別委辨。）又云。心是總相。悟之名佛。成淨緣起。迷作眾生。成染緣起。緣起雖有染淨。心體不殊。又云。法界染淨。萬類萬法。不出一心。故名總相。餘染淨二緣。各屬二類（六道四聖）四明破云。心造有二種。一者約理。造即是具。二者約事。即三世變造等。心法既有二造。經以心例於佛。復以佛例於生。是則三法各具二造。方無差別。何忽獨云心造諸法。得名因耶。據他所釋。心法是理。唯論能具能造。生佛是事。唯有所具所造。則心造之義尚虧。無差之文永失矣。今推此難。由實觀師昧卻本宗。因是古今無有一人禦他強難。莫不慨嘆。予雖不敏。嘗試辨之。蓋排彼清涼。而正依賢首。則無毫不通。如探玄釋云。此三法緣起無礙隨一攝餘。豈可獨云心唯能造乎。又初地記云。眾生為總句。是理一乘幽玄。此豈為生佛屬事。只有所造。更有何虧。誰失無差之文。廣如別點示。請拭目鑑焉然觀密一迷斯旨。自招巨妨。其宜也哉。可不匡歟。可不正歟。
    亦名頓教別不共義。謂。不共二乘。獨菩薩法。直往之大。不由小起。故壽量疏云。頓機利鈍即是圓別根機。故頓機鈍是別教機。此所稟教亦名頓教。如此意義類例。亦名頓教相。而非圓頓教也。若就化儀。約部約味。初說圓法（圓滿修多羅）初說如乳。約機（所被別圓）約教（能被權實）兼為權機說別教。部內之教。教仍兼漸。故荊溪云。若從味立稱。則頓異於圓。故化儀頓亦圓實法。而所兼別教是權漸。何名頓教。此非今意。若別圓間說。及分圓即別。則別亦曰頓。融別即圓。義名頓教。非一概也。故賢首云。分非圓外分。分圓以成分。圓非分外圓。攬分以成圓。亦斯意也。
    四名圓教四教義云。圓以不偏為義。此教明不思議因緣。二諦中道。事理具足。不偏不別。但化最上利根之人。故名圓教也。又云。圓教詮因緣即中道。不思議佛性。涅槃之理。菩薩稟此教門。理雖非淺非深。而證者不無淺深之位。今明入道。亦具四門。而諸大乘經意。多用非空非有門以明位也。四教儀云。圓名圓妙。圓滿。圓足。圓頓。故名圓教也。
    謂。法界自在。具足一切無盡法門。一即一切。一切即一等止觀曰。圓頓者。初緣實相。造境即中。無不真實。繫緣法界一念法界。一色一香無非中道。云何起圓信。信一切法即空即假即中。無一二三。而一二三。無一二三。是遮一二三。而一二三。是照一二三。無遮無照。直入中道。皆究竟清淨自在。聞深不怖。聞廣不疑。聞非深非廣而意有勇。是名圓信。云何入圓位。入初住時。一住一切住。一切究竟。一切清淨。一切自在。是名圓位至相十玄門云。此經歎初發心功德云。彼一念功德。深廣無邊際。如來分別說。窮劫不能盡。此即明其一即一切。成其一切無盡（天台亦依此經。以明圓頓止觀。如次下出）故賢首旨歸云。圓滿經者。謂。總混同一無盡大修多羅海。隨於其中一會一品一文一句。皆具攝一切。及一一文句。遍入一切。以是普法無分限故。圓滿教法。理應爾故。如因陀羅網。無分齊故。
    華嚴是也問。天台圓教。依妙經十如是文。并大經大論。立三世間。總而言之。名三千世間。金錍乃云。雖則通依一切大部。指的妙境。出自法華。應知。法華已前諸大乘經。雖說諸法實相。且非彰灼談此妙境。以未開顯聲聞緣覺。及偏菩薩。九界十如。具佛界十如故。三千之法。一念頓圓。法華純圓獨妙也。何故只指華嚴耶。答。宋本章云即華嚴等經是也。故折薪云。唯指華嚴等取法華經等。然其立圓教之名依大經等晉經云。顯現自在力。為說圓滿經。無量諸眾生。悉受菩提記等。今謂。準探玄云亦華嚴等是也。亦字等字。亦於法華。等取法華等。故四教儀云。諸大乘經論。說佛境界。不共三乘位次。總屬此教也。法華中開示悟入四字。對圓教住行向地。此四十位。華嚴云。初發心時便成正覺。清淨妙法身。湛然應一切。此明圓四十二位（更引淨名。般若。涅槃。首楞嚴等）又智者依賢首品文。以明圓頓止觀。故今如華嚴也。故止觀曰。今依經更明圓頓。如了達甚深妙德賢首曰。菩薩於生死（輔行云。言生死者。舉極下位薄地初心。若不爾者。云何能顯圓頓功深）最初發心時。一向求菩提。堅固不可動。彼一念功德。深廣無崖際。如來分別說。窮劫不能盡。此菩薩聞圓法。起圓信。住圓行。住圓位。以圓功德而自莊嚴。以圓力用建立眾生明知。等取諸大乘經論說也。
    亦名祕密教此亦非指化儀祕密。祕密不定。遍前四時。初無前後。法華是顯非祕密。是定非不定矣。開前頓漸。會入非頓非漸。然今此中意謂。妙玄六曰。二乘根敗。不能反復。今經授記。即是變毒為樂。故論云。餘經非祕密。法華為祕密。是也。釋籤云。非八教中之祕密。但是前所未說為祕。開已無外為密須知。真祕要之藏也。有謂。一道無為真如。理智法身。修對治者。補處不識。此名祕密。證此理佛。名常寂光毘盧遮那。如是一法界心。一道真如之理。非究竟佛。無明邊際等者。味之甚矣。尚不及山外。況彼本宗乎。具如下辨。
    以聲聞等不見聞故止觀引華嚴曰。娑伽羅龍。車軸雨海。餘地不堪。為上根性。說圓滿修多羅。二乘如聾如啞。輔行云。獨證圓者。如來龍王。圓頓教雨。不雨三教下類之地。二乘不聞。亦不能說。故如聾啞。止觀結云。上來皆是金口誠言。三世如來所尊重法。不可思議。當知。止觀諸佛之師。以法常故。諸佛亦常。如是引證。寧不信乎。若約教相者。妙玄云。若華嚴正隔小明大。於彼初分永無聲聞。後分則有。雖復在座。如聾如啞。非其境界。釋籤云。華嚴大機尚隔於別小根被隱一向不聞。是故但立頓大之名。不立一乘獨妙之稱。非佛本懷。良由於此。又云。當知。法華約部。則尚破華嚴般若。約教則尚破別教後心（十回向終）妙樂云。蓋昔圓人。名字初心。謂圓隔偏。聞佛開顯。隔偏情泯。非開圓體也。四教儀云。從部時味。得名為頓。若約機約教（部內機教）未名兼權。如華嚴時。一權一實。各不相即。大不納小。故小雖在座。如聾若啞。是故所說法門。雖廣大圓滿。攝機不盡。不暢如來出世本懷。所以者何。初頓部有一粗一妙。一妙則與法華無二無別。若是一粗。須待法華開會廢了方始稱妙。但是部內兼等故。不及法華淳一無雜。獨得妙名。良有以也（上來台家所判）清涼云。以化儀取法。華嚴之圓。是頓中之圓。法華之圓。是漸中之圓。漸頓之義。二經則異。圓教化法。二經不殊。大師本意判教如是。又詺圓教亦名為頓。故云圓頓止觀。由此亦謂華嚴名為頓（化儀初頓）頓（化法圓頓）法華名為漸頓（妙玄十曰。又中間次第入亦是漸。釋籤云。此等漸人。初不至華嚴。後不至法華。教雖經漸。或得頓益。其未入者。若來至法華。被開會竟又名漸頓。自是別途。非全名漸）以是頓儀中圓頓。漸儀中圓頓故（圭山圓覺妙云。況此師位登五品。尚失經宗。自後諦觀。不親大識。朋黨太多。特錄乖宗。以誤晚學。悲夫）荊溪斥云（別立一頓。乃是華嚴最初頓部。佛初成道。未遊諸會不從漸來。直說於大。大部在初。故名為頓。部仍兼別。不得妙名。豈以兼別之經。翻為頓頓。法華獨顯。卻號漸圓）二者不識漸開之妨（言漸開者。準法華玄。華嚴頓後別為小機。不動不降。施於漸教漸教之初。先說三藏。三藏教後。彈斥洮汰。方具用四。故云開出。故玄文中。知鹿苑來至般若會。皆名為漸。豈此漸中。有於圓教。便名漸圓。又玄第十。漸頓判教。自華嚴來。至般會。皆有漸頓。華嚴圓教。與方等般若中圓。圓既不殊。亦應並名為頓頓。何獨華嚴。若方等般若中圓名漸圓者。則華嚴圓教亦名漸頓。何關餘部）三者不識教體之妨（若漸開出四如開拳為指。唯指無拳。合四為漸。如合指為拳。唯拳無指）四者抑挫法華之妨（近代判教。多以華嚴為根本法輪。以法華為枝末法輪。天台玄文。約教判。則三粗一妙。約味判。則四粗一妙。如何以粗為頓頓。以妙翻為漸頓。今謂。荊溪云法華為枝末者。是太訛略。以彼判為會末歸本故。況復嘉祥大破南北師言法華是未了說。然法華具足三輪等。如遊意辨。而荊溪不看故爾）五者不識頓名之妨（若從行為名。圓只是頓。是故舊題圓頓止觀。若從味立稱。則頓異於圓。故判初味云高山頓說。若將判味兼帶之頓。以斥判教獨顯之圓。一何誤哉）六者違拒本宗之妨（本師□為獨妙。學者毀為漸圓。抑實揚權。有何利益）七者違文背義之妨（經云。已今當說法華第一。依彼所判。何關法華。聞者掩耳）今法華經圓極頓足。此從於法。不從於人。不應聲聞從於漸來。即依聲聞判經為漸。況復聲聞不過五百千二百二千。此等但名開權顯實。又有菩薩開顯。何獨聲聞（如云菩薩聞是法疑網皆已除等。又下文云。無數諸佛子。聞世尊分別說得法利者。大喜充遍身）又有顯本（如分別功德品中三千微塵數。乃至一四天下。又世界塵數初發菩提心）況下方涌現。並妙音東來。嚴王諸營從。文殊所教化。如是等諸眾。何曾歷四味。應當從主判經為頓頓。況復法現品。現在若滅後。若有聞一句。皆與授佛記。華嚴經眾。雖不遊漸。有二義故。不及法華。一帶別。二覆本。豈闕二義。便稱頓頓。具二義者。稱為漸耶。廣如彼破（隨釋。纂要。及補注等。盛彈清涼。會解記等評云。此中清涼出汝天台大師之本意。何曾自教中別立頓頓觀門。頓頓觀門卻是汝自宗立也。若清涼自宗。華嚴圓教具圓融行布同別二門。十十無盡。汝宗三觀三諦之圓。尚但唯得同之一門。況欲與之齊耶。今明頓頓是汝宗大師本意。以汝後人不識汝大師本意。以法華為非頓非漸故。特出大師本意爾。何以妄救耶。又智者判漸教。五味皆漸。涅槃在法華之後說。正當第五味。豈非法華漸耶。若法華非漸。屬何化儀所收。若言化儀唯收枝末者。則四儀有攝經不盡之失。法華亦有無化儀失也。當亡情體之）今謂。如玄文云華嚴正隔小明大。籤云。大機尚隔於別。小根所隱。不立獨妙之稱。非暢本懷約部尚破華嚴。及高麗師云攝機不盡者。今□試辨之。此乃彼宗自許所立而已。盡夫此經說時無礙。前後同時。海印炳現。念劫融即。卷舒自在。有何隔小隔於別事耶。若就機生而未熟者。則法華亦然。五千退席。涅槃四機。何須於彼土說耶。而然大論云。佛說不思議經。五百羅漢。雖在佛邊。而不聞。或時得聞。而不能用。盲者不見。螻蟻不聽。非於日月雷霆之咎。圓頓教雨。不堪三教下類之地。豈是龍王之過乎。如賢首品說。海印三昧力。具現三乘法門。乃至法華涅槃。滅後供養舍利等。無不現一切。故宿王華。於七寶菩提樹下。說法華經。今佛亦爾（題現自在力頓說圓滿經。無量諸眾生。悉受菩提記）此豈但說佛慧。不明開顯。如何不立獨妙之稱乎。若爾何於前分。永無聲聞。解云。准彼不思議境界經云。復有無量千億菩薩。現聲聞形。亦來會座。此即第一會之別譯故。既是前分。又舍那品云。十方菩薩雲集。毛孔出光。一光中。令微塵數一切眾生。悉至聲聞獨覺地。亦是前分說四諦品。何況後分六千比丘。迴心一乘等。如何云永無耶。若謂彼假現形。實是菩薩。何有根性聲聞者。權為引實。實無何權。實類可有。故入大乘論云。舍利弗等五百聲聞。皆是他方極位菩薩□示聲聞。准此。法華三周聲聞。亦豈不爾。若謂攝機不盡。非佛本懷者。華嚴則五百羅漢在座。如聾。聞而不能用耳。法華則五千起去。人天被移。及於餘國說等。亦應現不攝機盡。若謂有後益者。華嚴亦爾。至後法華。皆獲益故。又若謂約部破華嚴者。通別五時。要定部味。弗詢之判。賢首不庸。縱許約部。法華涅槃二經。是同醍醐。既一部時。而其部內追說雜味。尚有解即而行不即。三修沙門執苦無常。此亦部內兼權帶漸。復不發□。安獨華嚴所兼為劣。又奚由經家安始成之言。而不顯本。的是毘盧舍那直顯。剎說生說。誰覆其本。須更顯本耶。如探玄云。一切二乘。悉無所迴。以望一乘無可迴故。如經中如聾如盲者是。又一切二乘等並已迴竟。更不復迴。如經中以普賢眼見一切眾生。皆已究竟者是。謂。眾生身。聲聞身等。皆十佛故。此約別教一乘。永異他宗。廣如彼會。然清涼圭山。自味此旨。大失儼藏兩祖之洪判。故以法華貶為漸頓。因招荊溪多構妨難。何以可會。而彼妨難。自始毫許不關賢首。何者。既曰海印一乘教義開為二門。一者別教。如華嚴說。二者同教。如法華等。謂。非遮法華開顯。不能純一無雜。開權顯本。獨得妙名者則華嚴海印一乘。同教之功彌以絕妙矣。立同教門。意在於此。同教一乘既妙。況復別教一乘。主伴帝網圓極自在法門。如此高判。莫不該攝。一切融通。胡為妄分漸頓之與頓頓。而論其優劣。噫一人傳虛萬口啀實。寔可哀哉。又有云。台宗所觀。不過三諦。但真言藏入道初門者。祇認不思議境墮山外計。又引楞伽云。為怯弱者生勇猛心。應化身佛。為應化聲聞授記。非報法身而授記□。准此。法華是應化說。或稱法身說。誣之甚矣者。不然。經彰言用莊嚴法身。又有菩薩開顯。有法身授記（四明的指法華。確立法身寂光有相之說）不應聲聞從於漸來。即依聲聞抑挫法華。蓋彼教主即不須現。即劣尊特。即化而報而法。三身相即。豈可法身無像。應化所說。偏為顯教。而法佛說法。謂祕密藏。若割斷法化。何知不二。如金剛頂明變化身為地前及二乘凡夫。說三乘教法。他受用身為地上機說一乘等者。說三乘教。既是隱密覆相之說。何名顯教。為地上說。亦三乘中菩薩一乘。尚屬權施。皆並非真顯露純圓之教。啻敵抗彼有何超處。思之（吁。有後甚者。更判圓教妙覺為半字乘。謂如水中泡鏡以為全同藏通灰斷。夫謗正法罪。深可怖矣）。
    八依江南敏法師立二教探玄云。唐江南印法師。敏法師等。立二教（刊定。玄談。但云唐初印師立二教。折薪。復古。集成。並云敏法師。宋印本章作□。義苑云。清涼云印師。今言愍師者。恐是師資。則愍公初判。印現風行。故互舉耳。謂。苑記誤也。印師。敏資。如傳。可知）按華嚴傳（第三）釋法敏。姓孫氏。丹陽人（一統志。南京鎮江府。隋曰潤州。唐曰凡陽宋曰鎮江。國朝因之）八歲出家。事英禪師。為第一。入茅山（在丹陽金壇縣。名句曲山）聽明禪師三論。又聽高麗實講大乘經論。躬為南座。結軫三周（續高僧傳云。年二十三。又聽等。餘如所引）同觀元年。因還丹陽。講華嚴涅槃。三年越州（一統志。浙江紹興府。春秋時為越國。秦置會稽郡。隋唐曰越州。宋曰紹興）田都督。追還一音寺。相續法輪。（續僧傳云。及實公亡後。高麗印師。上蜀論。法席凋散。陳氏亡國。敏乃歸俗三年。潛隱還襲染衣避難入越）于時四方義學沙門八百餘人。當境僧千二百人。尼眾三百。士俗之集。不可復紀。時為法度之嘉會也。至十九年。會稽士請住靜林寺。講華嚴經。至六月末。正講有蛇。懸半身。在敏頂上。長七尺許。作黃金色。吐五色光。終講方隱。至夏終。還一音寺。夜有赤衣二人。禮敏白。法師講四部大經。功德難量。須往他方教化。故從東方來迎法師。弟子數十人同見。至八月十七日卒。爾前三日三夜。無故闇冥。恰至將逝。忽放大光。夜明如日。異香不滅。莫不怪嘆。道俗莊嚴。送於陸安之山焉。造華嚴疏七卷。
    一釋迦經。謂。屈曲教。以逐物機隨計破著故。如涅槃等問。屈曲平道。有何所據耶。答。敏公嘗入茅山聽三論。則此二教名。本出于嘉祥。故玄論云。華嚴但為菩薩。廣開舍那能化所化二種因果法門。皆是無方無礙。任道平正。無所斥奪。究竟圓滿。謂。根本法輪。所以明者。三世諸佛出世。唯應為菩薩直說究竟之因。圓滿之果。菩薩行此因故。直趣佛果。故名根本法輪。但為眾生薄福鈍根不堪受此法。是故方便息於大化。種種雜說。或前小後大。或始三終一。或先無常後常。皆是釋迦屈曲。為緣故。深隱說淺。若任道而言。唯應有華嚴教也準此等文。印敏所立。源出于此。然後解釋者。永失考驗。故徒添蛇足耳。謂。刊定記不許此師立義。義寬斷狹。多所違犯。謂。涅槃。法華。維摩。楞伽。密嚴。勝鬘。佛藏經等。皆釋迦說。應不明於如來藏性實上法界等（此破屈曲。以有平道故）華嚴。梵網。既舍那說。何故華嚴說於四諦。普賢行等品中。皆云隨諸眾生所應調伏作如是說。又問。明淨行梵行三賢十地離世間入法界等諸品之中。不應說對治行法等（此破平道。以有屈曲故）梵網應唯逐法性說。不隨雜類畜生等器方便而說。亦不應說化身佛禮報身佛請聞法等（已上苑公由元不曉嘉祥印敏所立。妄作是難。清涼就錯遮其破耳。俱可笑也）玄談云。此約化儀以判（總出立意。牟讖半滿。約所說法立。隋延頓漸。約機以立。今此師約化儀立。謂。佛以法化生。有曲直故。即化法儀式不同耳。今謂。不然。若約化儀者。始唯說平道經。終但說屈曲經。畢竟不暢出世本懷耶。清涼錯焉）然華嚴雖有隨諸眾生各別調伏（牒苑破文）皆是稱性善巧。一時頓演（釋成平道之義。以稱性之巧。無邊差別。皆是平道。又不同屈曲說權之時。不說實等。一時並陳。尤顯平道。會玄云。問。如下云。權實齊明。如諸般若。此亦平道不。答。般若雖權實齊明。而不相即故。當屈曲也）涅槃等雖說一極。或對權說實（釋成屈曲之義。但取隨機隱顯為屈曲耳。是約法華明是屈曲。昔權今實。破三顯一。明權則未說實。說實必廢於權。不同華嚴權實齊顯。一時頓用。故名屈曲今謂。刊定。清涼。俱不曾知彼師為以法華通於曲平故。此豈非畫蛇足乎。又若謂華嚴權實頓顯者。方等涅槃並談四教。及般若三教。明權時說實。說實未廢權。皆應平道。法華破三廢權。何名屈曲。當知此救非彼意也）或會異歸同（此約涅槃以明屈曲。涅槃會昔有餘之義。同歸一味涅槃。先異後同。亦成屈曲不同華嚴若同若異。空不空等。一時頓演。今謂。涅槃先無常後常。是成屈曲者。非苑所難。既云應不明實相法界等。遮義不成。況華嚴頓演。只知橫義無疑。而不知豎義無礙前後宛爾也）一切如來。或說不說。故云屈曲。（如迦葉。大通。日月燈明佛。晨旦說法華。中夜便滅度。則涅槃或說不說。或有國土。唯說三乘。究竟不破。或唯主一。無三可破。則知。法華亦有說不說。不同華嚴我不見有一國土其中如來不說此法。明是平道。今謂。立教但約一化始終。豈可約諸佛不說名為屈曲。嘉祥本由適緣不同。立曲平教。然佛出淨土。不說涅槃。由適化齊機無不同故不說耳。今佛既出穢土。是故更說。熟後番人。烏得只約其說不說。以名屈曲。若爾華嚴亦娑界既言或有國土。唯說三乘。則明華嚴亦有說不說何名平道。何況法華正是已今當說。何以為屈曲教。又將法華偏屬屈曲者。非彼師意故知破及救義。俱虛劬勞耳。會玄記云。問。法華華嚴同是一乘。既唯說三乘則應不說華嚴則華嚴亦同曲之教。答。此約機未熟故。不說法華破三。華嚴稱性。不妨遍說豈以約機而難稱性耶。若無稱性一乘為本。約機三乘之末。從何所流。故法華雖說一乘乃名破異一乘須就機而說華嚴明道直體乘以稱性故。無有國土不說。豈妨華嚴常說遍說耶。今謂未允也）又如台宗。指要鈔中。錯認此師所立。謂賢首義。彼云。蓋華嚴宗獨謂。我經是遮那說。餘經皆是釋迦所說。故今家會之遮那乃是釋迦異名。從勝劣有殊。而說必是應。法定無說（荊溪之語）若相即者。法全是應。無說即說。應全是法。說即無說嗚呼。四明未曾夢見於他家宗猷輒誣於他。何以可稱中興之主歟。嘉祥印敏。何日作華嚴宗之人耶（縱講華嚴亦講涅槃大品法華況是賢首所破。思之）既三論宗但於顯教立釋迦遮那二經耳。況真言宗判諸顯教是釋迦說。獨我密經即毘盧說。如大日經金剛頂等。詎不能遮。而特毀新翻乎哉。若依賢首大師。則茲章冠首。及探玄等。顯昭標言釋迦佛海印三昧一乘教義何耶。又此經名號品云。或說舍那。或曰釋釋等。豈非異名而為何耶。又探玄云。今晚勘梵本。具言毘盧舍那。盧舍那者。此翻名光明照。毘者此云遍。是謂光明遍照也。此中光明（六大本有四種曼拏羅等。隨應可配）有二種。一智光（悉多。識大。五智。照法。照機。十智。金剛界等）二身光（訶梨陀心。地水火風空。常光。放光。五海融攝。胎藏界等）遍亦二種。一平漫遍。無礙普周故（此如台宗云寬廣遍。我心之體。既具三千。十方生佛。是我心體。是也）二重重遍。如帝網重現故（亦如台門云即狹遍。我心之體。本貝三千。十方生佛。即心而是。即狹遍也）此二圓融。各全體高。非是分遍。此中身智無礙故。身光即智光。二遍無礙故。平遍即重重。光遍無礙故。光明即遍照。遍照性闇（性惡融通恒沙法門）覺是故名為佛。下文世界海等諸事。一一皆是稱性緣起。無礙無不普周法界名遍。此舍那佛非局報身。以通器等三種世間具十身故須知。貝經本稱毘。則決非私加。輒云近代翻譯法報不分。二三莫辨。無稽之談。不誡慎歟。又探玄云。可說不異乎不可說。即不可說不殊可說。豈非說即無說。無說即說。而法定不說之語。不盡理也（智者曰。終日不說終日說。終日遮照。離理無說。即說無說。即事而真）。
    二盧舍那經。謂。平道教。以逐法性自在說故。即華嚴是也決擇記云。印師所立。唯華嚴經名平道教。刊定錯認將謂。梵網亦為平道。由見梵網亦居蓮華藏舍那說故。會玄記（蒼山普瑞）云。探玄記第一云如華嚴等。梵網既在華藏舍那佛說明。亦平道。答。探玄記說彼說彼師自釋四異中。此平道是舍那十身所說。豈梵網經是十身說耶梵網是始終教所收。淨穢土別。報化隔異等）又眾異云。極位同說。即華嚴中文殊普觀與佛同說。豈梵網經佛與菩薩同說耶。而言等者。即等取修慈經金剛鬘經等（支類屬經）今謂。不然。覈嘉祥玄云。華嚴謂平道教。法華初則斥奪迷執然後方平道說也。初斥三病。為說一乘。三病若消。一乘亦廢。然後始知寂滅之道。三一二夷。適緣不同。大小雙用也。又云。近謂如來應□。遠即常住法身。近遠既彰。則本□義顯。又云。華嚴是舍那□本身說。法華是釋迦本□身說准此方知。印敏之意明。是法華亦通平道。由是探玄等取法華無可疑矣（刊定。玄談。會解。會玄之謬。而不暇具斥耳）探玄記云。彼師釋此二教。略有四別。一主異。謂彼釋迦化身所說。此是舍那十身所說。二處異。謂。彼說在娑婆世界木樹草座。此說在於蓮華藏世界寶樹金座。三眾異。彼與聲聞及菩薩說。此唯菩薩極位同說。四說異。謂。彼但是一方所說。此要該於十方。同說。廣釋如彼華嚴疏中（今謂。彼疏已堙沒。而莫可稽矣。然此四異文。出自嘉祥。故法華遊意中。明法華與華嚴有異。略明五種。一者化主異。華嚴化主名舍那。法華化主稱為釋迦。二者徒眾異。華嚴為直往菩薩說。法華為迴小入大人說。華嚴純為菩薩說。法華雜為五乘人說。三者時節異。華嚴始說一乘。法華終明究竟。四者教門異。直說一乘平等大道。無所破斥。名為華嚴教。此經破三乘執固。然後始得歸於一極也。五者約處異。華嚴七處八會說。此經□處一曾說。又玄論中廣明不同。凡十四種。一者時異。與遊意同。二者教門異。華嚴直說一乘。始無所會。終無所開。法華對三明一。始辨開一為三。終明會三歸一。三四眾異。華嚴為發始學大緣說。法華為前小後大。及為發始學大緣說。九者華嚴但對菩薩說。法華雜對二乘菩薩說。七者主異。亦同遊意。乃至。十三者處異。全同遊意。餘開合異耳。然法華雖為始曲後平。且望斥奪迷執屬屈曲邊辨其不同。法華既異。餘經例知）刊定破云。又四異中。眾處兩異。皆違經說。七處並是娑婆界故（上破處異）又云。出現品云。十方諸佛。讚普賢言。能說此法。今此會中有佛剎微塵數眾生。發菩提心故。發心品中亦同此說。準此故知。有地前器（上破眾異）是故此師所立多違教理。甚難依也（此結破也）清涼救云。約釋迦為主。則未顯十身。十身為主。必具釋迦（救破四異中。初遮有餘師破其主異。謂。恐有破云。下經既云。或名釋迦牟尼。或名毘盧遮那。明知二主不異。何言主異。故今通云。釋迦為主。但是三身中化身。遮那為主。則十身具顯。化身乃是十身之一。故云必具釋迦。是則總別異也。何言不異。今謂。不然。若釋迦為主而相即。則應全是法。垢衣全是長者。如何未顯珍御十身。若不相即。涅槃豈不說吾今此身即是常身法身。念之。又通教合身佛者。為屈曲耶。為平道耶。進退俱失）娑婆之處。未融華藏。華藏之處。必融娑婆（此通刊定破處異。說餘經處。王舍舍衛。未曾言是華藏中娑婆。今云七處。自有二義。故同華嚴。一約本末分岐。七處即是華藏界中第十三重之內。二約淨穢該徹。則摩偈提國其地金剛。說初品時。華藏六震。豈不華藏之處融耶。會玄云。問。既只在中。豈是同耶。答。餘經不明娑婆在華藏中。則一向局故。今明華藏之內娑婆。如莊嚴城中舉一小室同一城故。問。如法華說三變土。由八方嚴淨。圓覺佛地等經。皆居淨土中說。亦非娑婆界內。豈非平道教耶。答。以少從多故。又法華正宗分。但是娑婆木樹草座說。至流通分。欲容分身。佛變為淨土。仍有分限。亦不言華藏。又圓覺等縱是淨土。但是隨機別設淨土。亦不言華藏本剎。故佛地經為地上菩薩說佛地功德。故在三界外受用土中。不言即華藏等故。又演義云。所以不救破眾異者。由刊定破最不當故。彼眾異中。但云通被三乘唯被菩薩。則通局之殊。而破彼義。乃引凡夫發心。豈非菩薩之器。況此經發。便成正覺。又甚深故。其說異一種他又不破故此不敘。今謂。彼云菩薩極位同說故。苑公破云有地前器也。法華又云。但化教菩薩不以小乘而濟度眾生等。何以救之）略云四異。異實有多。誠如所判（結成昔義。更舉十條。一教門儀式異。二所詮理致異。三成佛遲速異。四見佛通局異。地前凡聖許見十身。五說教時分異。六化境寬狹異。地獄天子。六千比丘。肉眼遠徹。周法界等。七因果行位異。八立乘多少異。九利益勝劣異。地獄天子三重頓圓塵剎無盡剎益。十流通付屬異。盡未來際長流不斷。諸佛親護故。細求更有。誠如所判。結成昔義也）但於屈曲之內。未顯法之權實耳（此辨昔違。既不判屈曲之淺深。便令多法混同無別。不能令人善識權實。故不依之。上遮以無過處妄破有過。今破有過處。非妄破也。今謂。刊定於無過處破有過。及與清涼破有過處辨昔違等。此皆不當。一狀領過。蓋由不知彼師所判。是以法華曲平兩攝。餘皆如向已辨）。
    九依梁朝光宅寺雲法師。立四乘教潤州江寧縣。會解記云（從義補詮）即梁武帝潛龍時。宅嘗七日夜放光。帝曰非我所居。乃捨為寺。今約處稱名。故云光宅法師。即釋法雲也。姓周氏。義興陽羨人。晉平西將軍處士之七世孫也。母吳氏。初產在草。見雲氣滿室。因以為名。七歲出家。更名法雲（從師住莊嚴寺。為寶亮弟子。亮每曰。我之神明殊不及也。方將必當棟梁大經矣。年三十。初於妙音寺開法華淨名。學徒海湊時人呼為作幻法師矣。講經之妙。獨步當時。齊周顒。瑯琊王融等。一代名貴。並莫逆之交。東苑徐孝嗣每曰。見雲公俊發。自顯缺然。初雲息慈歲。隨中興印師。在鍾山定林寺。聽法華經。覃思法華。乃往後石澗。豎石為人。松葉為拂。自唱自導。兼通難解。所以垂名梁代。續僧傳云。天監七年。帝□為光宅寺主。嘗於一寺講法華經。忽感天華。狀如飛雪。延於堂內。飄颻不墜。訖講方去。寶誌與雲互相敬愛。呼為大林法師。每末信宿。請說剖柝。讚言微妙。陳郡袁昂云。有常供養僧。學雲法華。日夜發願。望得慧解等之。忽夢見一僧曰。雲法師。燈明佛時。已講此經。那可卒敵也。大通三年三月二十七日。卒于住房。春秋六十有三。兩宮悲慟。瑯琊王筠作銘誌。汀東王蕭譯為制文。具如本傳）言四乘教者。依天台師出異解中。即為十意謂。南三（南地通用三種教相。一頓教。華嚴為化菩薩。如日照高山。二漸教。三藏為化小乘。先教半字。名有相教。十二年後。為大乘人。說五時般若。乃至常住名無相教。三偏方不定教。別有一經。非頓漸攝。而明佛性常住。勝鬘光明等是也。言南一者。南朝諸師。略有三家。一者虎丘山岌師。漸更為三。二者宗愛法師。漸更判四時教。即莊嚴旻師所用。於無相後常住之前。指法華會三歸一。萬善悉向菩提。名同歸教。三者定林柔次二師。及道場觀師。更判漸為五時教。即開善光宅所用。更約無相之後。同歸之前。指淨名等諸方等經。為褒貶抑揚教。又嘉祥大品疏云。宋代慧觀。作五時義教。末開善。光宅。乃至建初等。並用此義。大品遊意中亦同爾。然清涼疏。錯認第二宗愛師義。云即宋朝岌法師。或分為四者。非也）北七等（四者。北地師亦作五時教。而取提謂波利為人天教。合淨名般若為無相教。餘三不異南方。慈恩法苑云。普時隱士劉^8□。立五時教。或有說云。真諦三藏。立五時教。然菩提流支。別作文疏破之。真諦居梁。流支在魏。故知不是真諦等。會玄云。姓劉。名^8□。字百龍。形雖隱欲。道高真侶。傳云。初發心菩薩也。又引玄義意云。據此則北師所判。今云劉公者。乃是荊州隱士。正在南中。此則南北皆有立耳。今謂。不然。晉武都山劉公。雖隱南中。本在西晉。故任北朝始注法華。謂之注家。是也。五者。菩提流支。明半滿教。六者。佛馱三藏學士光統所辨。四宗判教。七者。護身自軌。開五宗教。八者。耆闍凜師。更開六宗。如上三師。如前已述。九者。北地禪師。明二種大乘教。一有相大乘。如華嚴。瓔珞。大品等。說階級十地功德行相。二無相大乘。如楞伽思益真法無詮次。十者。北地禪師。非四宗五宗六宗二相半滿等者。但一佛乘。一音說法。隨類異解。但是一音教也。又嘉祥玄論。五時是慧觀所製。四宗是光統著述）準此。光宅所用。本是觀師五教也。故彼法華疏中。明權實二智等文。具約五時教以判。則明。是雲師亦用五教。而更為何處立四乘教耶。今詳。四乘五時。開合成異。何者。如彼三論玄義云。言五時。昔涅槃初渡江左。宋道場寺沙門慧觀。仍製經序。略判佛教。凡有二科。一者頓教。即華嚴之流。但為菩薩具足顯理。二者始從鹿苑。終竟鵠林自淺至深謂之漸教。於漸教內。開為五時（大品經遊意云。作五時師不同兩義。本是慧觀師所說也。一家云。阿含為初。禪經為第二。波若。維摩。法鼓等。為第三。法華為第四。涅槃為第五。一家云。阿含為初經。維摩。思曾。法鼓。為第二。法華為第三。波若為第四。涅槃為第五等）一者三乘別教為聲聞人說於四諦。為辟支佛演說因緣。為大乘人明於六度。行因各別。得果不同。謂三乘別教。二者波若。通化三機。謂三乘通教。三者淨名思益。讚揚菩薩。抑挫聲聞。謂抑揚教。四者法華。會彼三乘同歸一極。謂同歸教。五者涅槃名常住教。依此所立。以教開乘。則教有五時。以乘合教。則乘但有四。謂。總三乘開為別教。合是通教。抑揚雖殊。三乘教攝。同歸常住俱一乘教。當知四五只開事異耳。故光宅疏云。昔日若有三理者。便應是實有三。何謂於一佛乘分別說三。故知昔日教下無有三理。下經文言但以假名字引導於眾生。若言三教下實有三理者。便應言以實名字引導眾生。何謂言但以假名字乎。問者又言。三教本詮於理。或三教下無有三理者。此教竟何所詮。若無所詮三理。亦應無有能詮三教。解云。應眾生實有三機故。昔日實有三教。實無三理。但昔三教為詮一理。昔日既未得說一實之理。是故假三乘言教。遠詮今日一實之理。但昔說一因作三因。其實是一因。下經文言汝等所行是菩薩道。故知無有三理。但有三種言教。又明二智用有興廢。何以知之。昔日鹿苑說三乘別教。于時唯是權智用事。實智則廢。今日王城之說。明因一果實相之理。此則實智興於今日。權智廢於今日。眾生昔日小心狹劣。不堪聞實相之唱。于時權智說彼三教。應彼三機。實智當乎爾時。無有施化之功。即義稱為廢。今日時眾即堪聞實相之理。實智說此一理稱彼一機。然權智於今日無施化之功。義稱為廢也。若就如來。豎論三達。橫語十方。權實二智。即無興廢。今據一住始終。為義有興廢也。眾經所明二智不同。凡有五種一者十二年前有相教所明二智。若照生老病死分段無常境者。名為權智。若照剎那無常。名為實智。二者大品經所明二智。若照因緣假有。即是權智也。照此假有即空。是實智。三者即是維摩經所明二智者。若知病識藥。靜照物機。此則是實智。若便能應病與藥。令得服行。此則是方便智。四者即是涅槃經所明二智者。若照金剛已還生死無常苦空之法。此則是方便智也。若照涅槃常樂我淨真實之法。即是實智也。五者就此法華所明二智。若照三三之境即方便。若照四一之境即實智也。是則前有相二智。據親□為論。大品二智。橫照二諦。涅槃中。據縱為論。維摩明智。此據本末。今法華經。此據始終為義。始則權智說三。終則實智說一也。又云。三種寶車。即是羊鹿牛車。即譬昔日阿羅漢辟支佛大力菩薩三無學人究竟果。珍寶大車。平等一種。無三種差別。即譬今日法華經中。為眾生授記。同得佛果。此等解釋。廣如彼疏及嘉祥玄論。牒破光宅立於四車。恐繁不述。
    謂。臨門三車為三乘。四衢所授大白牛車。方為第四言臨門等者。光宅疏中釋如此種種羊鹿牛車今在門外可以遊戲之文云。此是明長者示諸子三車處。內合如來示三乘人果處。三車既在門外。然三乘人盡無生智。在三界外。若同斷三界正使煩惱盡。出三界外。證盡無生智故。言示三車處也。言四衢等者。彼疏云。見諸子安穩得出。此下譬上方便品中明如來見諸眾生大乘機發。譬有兩階。先明斷惑出三界外。登無學果也。第二言皆於四衢道下。正明大乘機發。四衢道者。東西畫徹。南北交通。此明四邊無障（又彼疏解但東西走戲之文云。南北是縱。東西為橫。若使眾生心用。與天下道理相附。則如南北之縱。祇由眾生不會真理。於生死之中。橫理用心。譬如東西也。今即四衢畫徹交通。故四邊無障也。然清涼疏云四衢等賜。演義云。四衢即四諦者。以未曾看彼疏文故非矣）又解各賜諸子等一大車之文云。就譬兩段。第一雙開兩章門者。初言各賜諸子等。先開長者心平等章門。內合如來今日平等為三乘人說大乘經。令同得圓極妙果也。次言一大車。此三字第二所賜物章門。同用圓極妙果與今時眾也。其車高廣。此下第二即廣釋上兩章門。此即對於昔日止斷三界正使盡處。得盡無生智為果。然此果狹而復短。今日明三乘行人皆成菩薩。受記得佛。然此佛果超出五百由旬之外。即是高義。又傍攝其諸功德智慧。即是廣也。標心極果修習故言駕。真無漏如白牛。能斷無明黑闇。故言白也。餘如彼疏。
    以彼臨門中牛車亦同羊鹿。俱不得故。餘義同上辨探玄記云。若不爾者。長者宅內引說子時。云此車祇在門外。諸子出宅。即應得車。如何出已。至本所指車所住處。而不得故。後更索耶。故知是權同羊鹿也。以是大乘中權教方便說也。具釋如彼法華疏中檢光宅疏云。三種寶車即是羊鹿牛車。即譬昔日阿羅漢辟支佛大力菩薩（此是大乘權教菩薩。如勝鬘經。無上依經。說三意生身中。有大力菩薩。今亦準知）三無學人究竟果。又方便品諸佛開三中云。上長行中唯開三乘是方便。今此偈廣明五乘（聲聞緣覺為二乘。菩薩人天合為大乘。并前二乘通名三乘。開則大三小二。總名五乘）是方便。偈中為二。先出四乘教是方便（人天聲聞辟支佛乘）二別出菩薩大乘教是方便。初出四乘教中。初明於大乘中離出人天二乘。就中第一言我說是方便。先開上聲聞緣覺三乘教是方便。有佛子心淨下三行半偈。第二別出三乘中大乘之人教中亦有二。初有一行半偈。先出三乘中大乘人教。說是大乘經者。是昔日三乘中之大乘。非今日大乘。第二二行偈正開是方便問。準此等文。臨門中牛車。大乘權乘之菩薩也。若爾何故光宅疏解方便品言尚無二乘何況有三之文云。尚無偏行六度菩薩乘（清涼疏中就天台教云。言三藏教。所以不名小乘者。此教亦有大乘六度菩薩。三十四心斷結。成真佛故。又圓覺鈔云。賢首立小乘教。不收六度菩薩。故唯云小。六度權教。入大乘始教分中。今謂。此並非台賢意。可知）辟支佛乘。何況有聲聞乘。故知唯是一佛乘（嘉祥玄論破云。晚見法華論。釋云。此是遮義。是遮者。明無二乘涅槃。唯佛究竟無上菩提。有大涅槃耳。此但明無有二乘。唯右佛乘。不言無偏行六度菩薩乘故。光宅失旨也。更有餘文。尋討可解）此豈非是指小教中菩薩耶（偏修事度。三十四心斷結等）答。推宅師意。是通大小（偏行大力如向所引）何以證者。如向已引。是昔日三乘中之大乘（以勝對劣）非今日大乘者。此指大教也。故經合譬合牛車文云。聞法信受。乃至。度脫一切。是名大乘。如彼諸子為求牛車出於火宅。又用車譬文云。即便思惟。設諸方便。告諸子等。我有種種珍玩之具。妙寶好車。羊車鹿車大牛之車。解不虛譬中云。今明長者昔日本放諸子三種小車（以今奪昔）令出門外。今平等與諸子珍寶大車者。是則約小教也。故經云。當以三車隨汝所欲。又云。初說三乘。引導眾生。然後但以大乘而度脫之。各有所憑。並不違也。然清涼疏鈔等。更廣云云。以未見彼宅師疏故。不允當耳。
    後代信行禪師。依此宗立二教。謂。一乘三乘隨真寂寺信行禪師。乃如續僧傳華嚴傳等。著三階集（內典錄云。二部四十卷）或造對根起行雜錄立三階宗。判乎諸教。唐懷感師撰淨土決疑論一一對破欲見者可檢。
    三乘者。即別解別行。及三乘差別。并先習小乘。後趣大乘也。一乘者。謂。普解普行。唯是一乘。亦華嚴法門。及直進等是也義苑云。前教體同光宅。但開合之異。次教與前稍異。是以光宅同歸一實。此乃具德圓融。故明普解普行。華嚴法門也。然此判教既宗法華四乘。前教還同光宅。次教一乘。乃是隨機調練。權漸終歸。翻指華嚴及直進者。豈非頓漸始終之相隔耶折薪云。信行。此師所立。但合三為一教。與光宅異爾。又此中一乘三乘有二對。初普別為一對。次漸頓為一對。皆可見。
    十依大唐三藏玄奘法師。依深密經。金光明經。及瑜伽論。立三種教。即三法輪是也奘師。廣如慈恩傳及續僧史。折薪云。三法輪名。正出金光明中。大疏所敘。即真諦所立。而云與武丘岌法師（演義云。初云武丘。即蘇州山寺）并唐三藏大同。及敘三時教亦與今所敘大同爾（大疏云。漸中開合。諸師不同。或但分為二。即是半滿。或分為三。即虎丘山岌法師。謂。十二年前。見有得道。名有相教。十二年後。齊至法華。見空得道。名無相教。最後雙林。明一切眾生佛性。闡提作佛。名常住教。此與唐三藏三時之教大同。真諦三藏。依金光明。立轉照持三輪之教。亦大同此。而時節少異。謂。七年前說四諦。名轉法輪。七年後說般若。具轉照二輪。以空照有故。三十年後。具轉照持。以雙照空有持前二故。演義云。疏文稍略。彼云。謂。佛二月八日成道。四月八日。於波羅奈鹿野苑中。為聲聞眾。轉四諦法輪。後於成道第七年中。在舍衛國去祇園五里。智慧江邊。為諸菩薩及二乘眾。說般若等經。此時具二。謂。轉照法輪。又於成道三十年後。未涅槃前。在毘舍離國鬼王法堂。為真常菩薩。說解節等經。此時具有轉照及持三種法輪也。大疏又云。或分為四。即宋朝岌法師等者。今謂。岌字恐傳寫誤也。正應云愛法師。演義亦應作愛。又探玄記云。唐初吉藏法師立三種教。一根本法輪。即華嚴經最初所說。二枝末法輪。即小乘等於後所說。三攝末歸本法輪。即法華經四十年後。說迴三入一之教具釋如彼。按。嘉祥涌出品疏云。始見我身聞我所說者。即華嚴之會。諸菩薩等。聞說華嚴。即入佛慧。除前修習學小乘者。明迴小入大之人。大機未熟。從華嚴之會。竟靈山之前。未得顯教大乘。故簡除之也。又彼遊意云。言三種者。一根本法輪。二枝末法輪。三攝末歸本法輪。謂。佛初成道華嚴之會。純為菩薩。開一因一果法門。謂。根本之教也。但薄福鈍根之流。不堪聞一因一果故。於一佛乘分別說三。謂。枝末之教也。四十餘年。說三乘之教。陶練其心。至今法華。始得會彼三乘歸於一道。即攝末歸本教也。問。此經何處有三輪文耶。答。信解品云。長者居師子座。眷屬圍繞。羅列寶物。即指華嚴為根本教也。喚子不得故。密遣二人。脫珍御服。著弊垢衣。謂。隱一說三。謂。枝末教也。如富長者知子志劣。柔伏其心。乃教大智。謂。攝末歸本教。又譬喻品云。如彼長者雖復身手有力。而不用之。但以慇懃方便。勉濟諸子火宅之難。然後各與珍寶大車。初句謂隱根本。欠句謂起枝末。後句攝末歸本。即三輪分明之證也。問。法華具幾種耶。答。一往則華嚴為根本法輪。自華嚴之後。法華之前。為枝末之教此經則屬攝末歸本。然法華結束一化。該羅頓漸。則具足三輪。然此三輪。皆是無名相中。為眾生故。假名相說。然寂滅之道。未會有三。亦無不三。無所依止也。又云。絕待妙者。對粗明妙。未是好妙。然絕待妙。非粗非妙。強歎為妙也。然荊溪不看彼章疏故。錯破云。近代判教。多以華嚴為根本法輪。以法華為枝末法輪。又妙樂云。嘉祥既沾妙化。義已灌神。舊章先行。理須委破。文今謂。甚哉。荊溪破他。如何未曾諳彼所立。妄誣罔於人耶。蓋夫嘉祥預於何處。判以法華為枝末輪。而舊章先行耶。然彼玄論云。如南方五時之說。北方四宗之輪。皆云。華嚴為圓滿之教。法華為未了之說。今總難之。明初成道。一乘化眾生不得。今說。法華即是一乘化眾生得。若言今說法華義猶末了者。則佛初成道。欲以一乘化物不得者。此應發始即用不了義化物也。若佛初成道。即欲以不了義化物者。此即乖父子恩情。傷諸佛本意。若言初成道是了義化物。今說法華亦是不了義者。初成道可是一乘化物不得。今說法華應非一乘化物得也。又涌出疏云。亦稱入於佛慧。故知法華即是華嚴。不應謂華嚴理深。法華義淺。準此等文。當知荊溪之破非也。然吉藏師立三法輪正依法華。通頓漸等一化始終立之。今玄奘師及真諦等。依金光明與深密經。但約漸中立三時等。如次下述。故靜法苑云。玄奘三藏三時法輪。祇可唯是漸教唯論三性一法。唯為一機。不可以為定量剖判一切大法耳）集成云。一轉法輪。深密云四諦輪。二名照法輪。深密云隱密輪。三名持法輪。深密云顯了論（此約能說之教法釋）故慈恩云。金光明說此三輪。名轉照持（大疏所敘。真諦三時。後後更具前前。慈恩不爾）唯識述記云。世尊初說三乘同行四諦有教名轉法輪。以十二行相獨得轉名。第二時說大乘獨行空行之教。照破有故名照法輪。第三時說遣所執空。存二性（依他圓成）有。三乘之人。皆可修持。名持法輪（約機行法以解立名。）法苑章云。如解深密經第一卷。瑜伽決擇第七十六。世尊廣為勝義生菩薩。依遍計所執體相無故。說相無自性性。依依他起上。無遍計所執。自然生故。說生無自性性。及即依此說無遍計所執一分勝義無自性性。依圓成實上無遍計所執故。又說一分勝義無自性性。菩薩深生領解。廣說世間諸譬喻已。復白佛言。世尊。初於一時。在婆羅□斯施鹿林中。唯為發趣聲聞乘者。以四諦相轉正法輪。所轉法輪是未了義。在昔第二時中。唯為發趣修大乘者。依一切法皆無自性無生無滅本來寂靜自性涅槃。以隱密相轉正法輪。亦是有上。有所容受。猶未了義。於今第三時中。普為發趣一切乘者。依一切法皆無自性。乃至自性涅槃。以顯了相轉正法輪。第一希有是真了義。金光明經亦說三時。謂。轉照持。涅槃經說。初令皆服乳。次教總斷乳。後教有應服不應服者。與解深密所說義同。瑜伽釋中（最勝子菩薩造）此三時少異。義意無別。由此誠意。若以偏圓機宜漸次教但三時非一非五探玄記及起信記述西域中。日照說云。近代天竺那爛陀寺。同時有二大德。一名戒賢。二稱智光。立教不同。謂。戒賢則遠承彌勒無著。近踵護法難陀。依深密等經。瑜伽等論。立三種教。廣如彼會。
    一名轉法輪。謂。於初時。鹿野苑中轉四諦法輪。即小乘法。二名照法輪。謂。於中時。於大乘內密意說。言諸法空等。三名持法輪。謂。於後時。於大乘中顯了意說三性及真如不空理等法苑章云。略示教者。四阿笈摩等是初時教。諸說空經是第二時教。以隱密言。總說諸法無自性故。華嚴深密唯識教等。第三時也。以顯了言。說三無性。非空非有中道教故。由諸異生起自無始迷執有我故。佛初說四諦法輪。令知我空唯有其法。憍陳如等最初得道。彼聞法有證我皆空。便執諸法為真實有。封著小果不求大位。佛為方便。復說法空。破除有執。故次時中說般若等。言一切法本性皆無。須菩提等迴心趣大。彼聞法空隱密言教。便撥諸法性相都無。何所造修。何所斷捨。佛為除此。復說唯識三性等教。今言非空非有中道教者。第三時也折薪云。持法輪。顯了說三性及真如不空理等者。此中有二義。一持三性理。二持真如理。理字貫上。文中及字標有二也。復古云。三性真如皆約理說。不空謂圓成是有。依彼自宗。但許不變湛然常存之有。非隨緣有。又以三輪義通。如真諦三藏。法性宗人。亦依光明等經。立此三輪。持則雙持性相故。將三輪攝於三教。非相宗意。相宗但至境空心有為雙持耳詳。相宗意謂。第三時說遣所執空（依遍計所執體相無故。說相無自性性）存二性有（依依他起上無遍計所執。說生無自性性。及一分勝義無自性性。依圓成實上無遍計所執故。又說一分勝義無自性性）名持法輪。故義燈云。後為發趣一切乘者。顯所執無。非執是有。非一向空。亦非皆有。為不空不有教問。如探玄云。第三時中。方就大乘正理說三性三無性等唯識二諦。方為了義（大疏依之）準此。則三無性亦顯了說耶。答。其義實通。由是義故。法苑云。華嚴深密等。以顯了言說三無性（相生勝義）非空非有中道教故。問。若爾如唯識頌云。故佛密意說一切法無性。述記釋云。總密意說三種無性。既密意說是第二時。謂。般若等總說諸法無自性。隱密覆相之說。豈可第三時顯了說耶。答。若總說三無性教者。即第二時隱密之相。故論曰。若有三性。如何世尊說一切法皆無自性。頌答。即依此三性立彼三無性。然正第三時。以顯了言能顯露示彼三無性義（法苑章文。可依此解）故第三時即雖具說相生勝義三無性性。而意在三性（謂。初時相無性。二時生無性。三時勝義無性。故對法疏。釋後二無性云。假說無性。非性全無）深密瑜伽先說三性。次明無性。故成唯識云。即依此前所說三性。立彼後說三種無性。義燈三釋。一云無性先陳（第二時教。漸悟未熟）三性後說（第三時教。漸機後成）二云。先說三性（華嚴時。頓悟教）後說無性。（般若時。漸悟教）三云。先後不定。各有一理。任情取捨。然相宗以第二解為文正意。故燈主云。今此論中。通對頓漸兩教前後。又云。譬如日出先耀高山。於大乘教。頓悟先熟。故先三性漸悟後成。後說無性探玄及清涼疏云第二時中。雖依遍計所執。而說諸法自性皆空。翻彼小乘。然依他圓成唯識道理。猶未說有。亦非了義。即諸部般若等經。第三時中。方就大乘正理。具說三性三無性等。方為了義。即解深密經等。演義鈔云。言具說等者。此有兩重。一約三性。則初時約依他說有。二約遍計說空。三具說三性。則遍計是空。依圓是有。以為中道（初以具說三性一句望前。為一重也）二者約三性皆有。約三無性皆空。第一時中說三性皆有。第二時中總說諸法皆悉無性者。約三無性密意說耳。故唯識云。即依此三性。立彼三無性。初即相無性。次無自然性。後由遠離前所執我法性故。佛密意說一切法無性。謂。若顯了說。則雙明三性三無性。方是中道（第二重雙取疏中具說三性三無性等二句為一對。影前第二時三性皆空。第一時三性皆有也）故為盡理今謂。涼鈔所解。與相宗意而不全同。對文可知。
    此三法輪中。但攝小乘及三乘中始終二教。不攝別教一乘。折薪云。今文中唯揀此師所立者。以此章意在敵對此師故。獨揀顯也今謂。未必局歟。然古南三北七（四宗五教）各互觝排。而皆被天台嘉祥已揀壞了。是故不須更辨是非。獨唯此師所立。西域相傳故。今特攘斥之。有其以也。豈為此章止在敵乎斯師哉。言但攝等者。折薪云。轉法輪即小乘法。照法輪即始教。持法輪即終教也。與探玄（始教者。以深密經中第二第三時教。同許定性二乘俱不成佛故。今合之總為一教此既未盡大乘法理是故立為大乘始教）大疏圓覺。並以第三時為始教者。唯取三性理也。由三理性通始終二教。若依彼三性。立彼三無性。以顯中道。義通終教。若遍計是空。依圓是有。此唯始教。故清涼立此為三性空有宗也。今約前義故。大分曰終。況其中相不空真如耶。故知。深密三時。不唯始教（下分教開宗中。折薪又云。深密經中亦約三無性理是一。故密意說云唯有一乘。非於一切有情界中無有種種有情種姓等此則三乘所觀。無性是一故。密意說此。以為一乘。理實三乘各證涅槃。非是一也。依此義故。故云同許二乘不成佛故。故云始教也。又乘開合中云。一祖自語相違者。故知。探玄中方始改於此義故。彼以二三時教。合為始教也。會解記中亦皆同耳。然明宗記破折薪云。引三法輪指李唐三藏宗計判攝者。不曉賢首自依深密法性經中三種法輪攝機寬說。故下章文明自指云。此三法輪中。但攝小乘及三乘中始終二教。不攝別教一乘也。正如探玄云以深密經攝機寬故。就攝末歸本門收。是約經部收機之寬。就法判攝也。即非指李唐三藏宗計局義判攝也。故祖明云。空相二宗。皆認法性之經。成立自宗之義。復師率情引文。不詳祖述。為其失也。）復古云。此三下彰攝不攝。此三法輪但攝小乘等者。從小之大。但攝一代漸經。小始終三。合名漸故。又以三輪義通。如真諦三藏。法性宗人。亦依光明等經。立此三輪。持則雙持性相故。將三輪攝於三教。非相宗意。相宗但至境空心有為雙持耳。集成云。須彌偈品鈔曰。法相宗三性即有性。三無性則無性。有無義故。彼偈云。故佛密意說一切法無性。意云。既言密意說三無性。則不礙於三有性也。若法性宗。此二三性。有無無礙。互奪雙亡。皆悉自在。詳曰。此約後義故。攝於終。若約前門。則與探玄一致。有謂後來方改。良恐未然今詳。若依折薪。今章由依三性立三無性。以顯中道。及不空真如。大分為終。探玄後改故名始教者。此解不然。如向已述。若依復古集成等（明宗記同）者。今章約性宗義及攝機寬（探玄云。深密經中第三時。普為發趣一切乘者說。名為了義。又云。第三普攝諸機。通說諸乘。具顯空有後一機無不攝。教無不具。無不圓。故為了義。又云。言包大小。具足三乘。方為了義等）故攝終教。故下章文引法鼓經以空為始。不空為終竟云。此則約空理有餘名為始教。（即當深密第二時教）約如來藏常住無上。名為終教（此約性宗。與而判攝）如孔目云。初教門中真如。但是空義。不同終教。亦斯意也。若探玄中由同許定性二乘（及無性有情）俱不成佛。（對他所許雖攝機寬貶不為終）廣說法相。少說真性（真如凝然。不許隨緣）所說八識唯是生滅。法相名數。多同小乘。固非究竟（深密瑜伽說一乘是密意等）玄妙之說（對他所立雖乘教具名為了義亦奪為始）立為始教。所望不同。並不相違也。
    何以故。華嚴經在初時說。非是小乘故。彼持法輪在後時說。非是華嚴故。是故不攝華嚴法門也法苑章云。今言非空非有中道教者。第三時也。約理及機漸入者。大由小起。乃有三時諸教前後。解深密經說唯識是也（唯識疏云。如瑜伽論第七十六。解深密經。廣說其相此約機理漸教法門以辨二時若大由小起。即有三時年月前後。解深密經說唯識是也。義燈云。為對漸悟。說教三時。若對頓悟。無三時別也）若非漸次而入道者（述記云。若頓教門）大不由小。即無三時諸經前後。約其多分。即初成道。華嚴等中說唯心是。多分頓悟。無別教門。隨一會中所應益故。華嚴說有聲聞在會（述記云。今論所明二種皆是。若對不定性。大由小起即第三時教。若唯被菩薩。大不由小起。即頓教也。此顯頓漸無別定教。入法界品。五百聲聞亦在座故。義燈云。又所說教。非定如是前後次第判為三時。並約所說義類相從。望不定姓。當第三時。不爾。華嚴第二七日。世尊即說。可對漸悟在般若等後方始演說。判屬第三。此有二義。一約前後。二約義類。又靈祐師飾宗云。問。此立三時。與前真諦所立何異。答。真諦所立。定約年月故為不可。今所立者。但可以義相從。不同前後。若談有義。初時教收。若談空義。第二時攝。雙彰空有。即第三時。其相懸別。然解深密言初時等者。此約教有淺深。以立三時之異。有教理淺故名初時。餘二漸深說為中後。此即同金光明經轉照持三種法輪也）深密亦有聲聞發心。勝鬘經中亦說一乘意生身等。攝大乘說。為不定人說一乘故。法華經中（分別功德品）言。佛說壽量品時。有八世界微塵數眾生。發菩提心。如是等文。上下非一。故知。法華亦被頓悟。華嚴亦有漸悟之人。若據眾生機器及理。可有頓漸之教。然不理同於古說（留支一時。劉^8□五時。及古德頓漸二教）若不約機定判一經為頓為漸。時增減者。頓漸不成。今依師授略敘差別（了義燈云。若爾既第三時普為一切。何故解深密云。我於凡愚不開演等。答。大分三時云為一切。不言一一文各為三乘故。今此論。深密等上下文中。可通被三。故不相違。問。既對漸悟說教三時。即第三時亦為漸悟大者說。只是為大。何得說言普為一切。答。為根熟慧悟既通故。為顯說三乘所觀空有諸法云為一切。般若經中。雖有三乘各各得益。未分明說法非空有。故屬第二第約頓悟。可立一時。約理是一。對究竟果。名為一時。又約被於漸悟之人。隨說何教。而能頓悟一會所說二空之理。雙除二執。故名一時。所以鹿苑初說四諦法輪。無量菩薩。入於初地等。若聞四諦。不悟法空。云何得入初極善等。不定一會名為一時。約頓悟者。隨所聞教。常悟空有及以二空始終一化。名為一時）今謂。問。準如上等彼宗會意。既約多分。或從義類。則何故章難言華嚴在初。非是小乘耶。答。今此中意。若約年月前後。華嚴最初。云何會之。若約義類相從者。如玄□中。引深密云。依此經文。阿含經等為第一時。大般若等為第二時。華嚴經等為第三時。顯了說有空故。又以彼第三時說一乘是密意等。俱是三乘教攝故。云不攝別教一乘。及彼持法輪。非是華嚴。不攝華嚴法門。探玄記云。一異時三乘。如深密經初時唯小乘。第二唯大乘。二同時三乘。如第三時。普為發趣一切乘等。於此教中。一乘相隱。三乘相顯。是故就顯總名三乘。而剋實言。尚不攝於終教。何況可得以三時判攝諸教哉。又探玄云。問。所說三教。初但說小。華嚴初說。如何會釋。答。諸德三釋。一云。此三法輪。約漸悟機說。華嚴最初。約頓悟機說（慈恩等義。如先已敘）若爾密□力士經。初時具說三乘法。此為屬漸。為屬頓耶。若是漸教。應唯說小。若是頓教。應唯說大。彼既具三。極成違害。是故此釋亦難用也（此對前後次第三時。以作此難。若轉救云以義相從者。謂。不攝別教一乘等。如上貶斥）一云。若依顯了門。則有如前三法次第。若約祕密門。即諸說同時（西明等義。如起信疏幻虎錄辨。又嘉祥遊意。總明經論顯密中云。一顯教菩薩不密化聲聞。即華嚴教。問。華嚴則應但明大法。何故亦辨小乘。如賢首品云。或說聲聞小乘門。或說緣覺中乘門等。乃至。性起品中具說五乘之教耶。答。總談一化。復有傍正。正顯真實。傍開方便。則是華嚴教也。更廣云云。二顯教聲聞。不密化菩薩。即三藏教也。三顯教菩薩。密化聲聞。即般若教也。四顯教菩薩。顯化聲聞。即法華教也。問。小乘亦是密說一乘不。答。佛說小乘意在悟大。故說小乘。亦密說一乘。如云三乘人同行人無我等。大品中明三乘人同是一如。同入法性）若爾者。即初時小顯而大密。何不以大顯而小密耶。又判此顯密。出何聖教。理既不齊。復無聖教。故難依用。此上二釋。此三法輪。攝法不盡。初即漸而非頓。後即顯而非密。一云。但是如來圓音一演。異類等解（羅什留支一音教等。如前簡別）就小結集。唯說小乘。就大結集。唯說大乘。就通結集。具說三乘。淨影義章云。地持復言。佛為聲聞菩薩行出苦道。說修多羅。結集經者。集為二藏。龍樹亦云。迦葉阿難。於王舍城。結集三藏。為聲聞藏。文殊阿難。於鐵圍山集摩訶衍。為菩薩藏。此二亦名大乘小乘半滿教也）若爾隨一結集俱無前後。何有如此三教次第。乃至。若不信一乘。守權乖實。甚為可愍。故引百喻經云。金口良斷。權實顯然。餘恐厭繁。略不錄耳。
    此上十家立教諸德。並是當時法將。英悟絕倫。歷代明模。階位叵測。只如思禪師。智者禪師。神慢感通。□參登位。靈山聽法。憶在於今。諸餘神應。廣如僧傳。又如雲法師。依此開宗。講法華經。感雨華等神□。亦如僧傳。其餘諸德。行解超倫。亦如僧傳探玄云。第二辨是非者。此上十家。乃至並如僧傳等所顯。問。此上十說。誰是誰非。答。依成實論。佛說內外中間之言。遂即入定時。有五百羅漢。各釋此言。佛出定後。同問世尊。誰當佛意。佛言。並非我意。諸人問佛。既不當佛意。將無得罪。佛言。雖非我意。各順正理。堪為聖教。有福無因。況諸說各有少多聖教為證。是故不可全非棄耳義苑云。顯□通疑。美其前誥。同□真乘。卻彼邪宗。扶持正法。若武候之勁敵。故云法將。□參登位者。信位五品將登初住位故南嶽大師。嘗夢梵僧勸令出俗。駭悟斯瑞。辭親入道。內心謂言。吾住何方避難修道。時冥空有聲曰。若欲修定。可往武當南嶽。是入道山也。隨此冥告。遂往衡山（統紀云。師因讀妙勝定經。見讚美禪定乃遍親禪德。修禪林野。後謁慧文師咨受口訣。始三七日。初發少靜觀。見一生業相。復轉勇猛。禪障忽起。四肢緩弱。遂動八觸發根本禪。因見三生行道之□。夏竟受歲。將欲上堂。乃感歎曰。吾虛受法歲。內媿深矣。將放身倚壁。豁然大悟。法華三昧。自是之後。所未聞經。不疑自解）大師命門下學士江陵智顗。令代講金剛經。至一心具萬行處。顗有疑焉。思為釋曰。汝向所疑。此乃大品次第意耳。未是法華圓頓旨也。吾昔夏中苦節思此。後夜一念頓發諸法。吾既身證不勞致疑。顗即諮受法華妙行。乃諮師位即是十地。思曰非也。吾是十信鐵輪位耳（六根相似）時以事驗。解行高明。根識清徹。相同初依。能知密藏。又如仁王十善發心長別苦海（圓教十信。已斷見思塵沙二惑。欲入初住。即伏無明）智者大師。將臨終時。告門人曰。吾不領眾。必淨六根。為他損己。只是五品內耳（觀行即位）餘如玄義初章安歎十種德。言靈山聽法等者。如前已引。言雲法師等者。感天華等。出續僧傳亦如前引。折薪記云。又夷陵縣漁人。於網中得經一卷。是泥洹四相品。末題云。宋元徽二年。王寶勝敬造。奉光宅寺法雲法師。以此勘之。雲公年始十歲。寺無光宅。此乃靈瑞預顯也。故今云神□等也言其餘諸德等者。留支三藏。淨影遠師。光統。大衍。敏師。唐三藏等。皆各如傳。略如上引。不煩述耳此等諸德。豈夫好異。但以備窮三藏。□斯異軫不得已。而分之。遂各依教開宗。務存通會。使堅疑碩滯。冰釋朗然。聖說差異。其宜各契耳探玄云。但以解該群典。異軫呈根。言不得已。開示別釋。務令聖說各契其宜義苑云。豈夫好異者。言其不攻異端。覿斯異軫者。各隨已解。發軫不同。索隱群詮。同明聖旨。疑情冰釋。滯解朗然。聖教偏圓。大小殊致。隨根獲益。不混宗乘。故云其宜各契耳軫章忍切。考工記云。車軫四尺。注云。輿後橫木也。應師音云。軫轉也。展也。謂。發車轉也。軫跡也。又車上前後兩端橫木。所以載人物處。如文選云方軌齊軫。今取發軫□轉各殊之義故曰異軫。言堅疑等者。如述記序云。鴻疑碩帶。霧擁雲凝。道德經云。渙若水將釋（左氏傳序云。渙然冰釋）餘文易解。
    分教開宗第四義苑云。分判五教。開顯十宗。復古云。開宗判教者。非命世之大才。徹法之正眼。備窮三藏。囊括百家。隱實托權本高跡下者（造語未穩）豈能為哉。昔可尚也。正而用之。理或未然。別立新意。前列十家。周鑑不遠問。今家立五教者。有何憑據。答。有云且雖無有教證。只由法義別。依類建立。或曰。泛依深密三時。楞伽漸頓。法華四車。總為五教。有人云。專依起信。故圭山注疏（賢首義記所無。而宗密私改添耳）約法生起本末顯分齊中。依論唯一心為本源開二門等。為五重門。配今五教。又晉水淨源解還源觀云。考茲一唱觀文。唯海印三昧。出華嚴經。次經云下。出法句經。餘皆起信。況前明一體。後示三遍四德五止六觀。一一引論為衡鑑。斯蓋帝心冥搜起信。集三重法界於前。賢首顯用論文。述六門還源於後。推是言之。以馬鳴大士為吾宗初祖。其誰謂之不然（淨源亦圖七祖主。以馬鳴為首祖以起信為正依論）今祥。囊祖源意。雖則通依眾典以立教名。指的教義。出自此經。故孔目章天王讚佛說偈。初首顯教分齊義云。依教有五位差別不同。為攝義無盡故。分齊通聲聞及凡夫世間所知真實法也。該通三乘小乘文義。及圓教中比證分齊。下一部經所有文義。並約此準。一依小乘。有名之教。詮有名之義。二有名之教。詮有名無名之義。此當迴心初教位中義。三有名之教。目有名無名之義。無名之教。目無名之義。此當熟教位中義。四無名之教。顯無名之義。當頓教義。五有名之教說有名之義。無名之教。顯無名之義。當在圓教位中見聞處說。有名無名之教顯有名無名之義。此約圓教處說。又舍那品中雲集文末。普賢文中。立一乘三乘義。章云。經文云入無上道等。當漸教也。又頓教及熟教中終教之義是也。不可盡功德智地者。當熟教分。又普賢解行分教義是也。願性海中者。當頓教分。又當是圓教證分已去。是也。又云。夫圓通之法。以具德為宗。故華嚴中。信解行等諸位。位中所含。即通成解行理事等一切法門。亦簡前後諸位。法相不同。及會普眼境界。一乘無礙。陀羅尼門。據斯聖巧。一言之下玄復玄耳。又華嚴經文前之五會。及十明已後。盡不思議品。即以一乘別教。從三乘說。十地中文。即用一乘圓教。從三乘教。以顯一乘別教說。所以和者。故文中以悉曇字音會成無盡故也。普賢性起。用彼一乘別教以顯一乘文義。由彼文中是廣大說故。離世間下二會之文。一乘行法。以始標終說故。教義俱一乘也。經文善巧。二文交絡。二義顯宗。分齊極善妙也。又如同體依持。以明因果。理性體融。在因為因。在果為果。其性平等。據緣以說。在一乘即圓明具德。處三乘則一相孤門。在小乘廢深論淺。居凡有則唯事空文。此即理之妙趣也（且如五湖煙景。和舟添畫。而漁人野叟。反謂蕭涼也）若見於佛。頓見頓見。稱名亦爾。又一乘之法。對機以明別。非謂自相而可別。又一乘同法。對智以彰同。又別教之中亦有同別。由多（謂。五大。胎藏。訶黎陀心。即理法身。多法界義）即一（謂。識大。即悉多心。金剛。五智。法身。一法界義）是其同也。為一中多是其別也。同教之中亦有同別。一乘三乘同一善巧。是其同也。各為據機別。即是別。窮其法界。無盡教義。依海印定起。普眼所知（謂。始目鹿苑。乃至終涅槃。收舍利起塔等。一切無不現等）此約別相說。具如彼明。若就名義之別。則準此下章等。謂。初愚法小乘。依勝鬘（如云二乘愚於法等）及深密初時所立。其始終之名義者。謂。依楞伽經漸熟開出。深密二三時教。法鼓經中空不空門。及起信中依言真如為據。頓之名義者。依寶積經（即頓教修多羅）及楞伽頓現。起信絕言真理。為明據立。其圓教者。正依此經圓滿多羅文。祖意明明。昭若日星。奈何昏此。為無所憑。又豈可專唯依起信而所建立。故笑庵復師破之。義苑又云。乃旁說眾典以立教名。名義相資。同一緣起。故云。甚深緣起。具五義門。五義相融。唯一心轉。是則重重法界。事理無邊。故五教之義。出自華嚴。本於此也。故總題云華嚴一乘教義。有云。調柝乎起信。是五教生焉者。觀其立言之理。曾未曉斯文義。若曉此旨。決無彼辭（晉水可恥）設爾曉而固違。未免背叛祖宗。無稽異說。職於專教。其如之何。厥或封執起信。不顧斯文。且起信雖宗百洛叉經（此亦認偽造論。不知自臭）談五重生起。一心源。乃至六粗。原其分齊。但限終頓。所以賢首判正終兼頓。圭山將此五重度量諸經宗教。亦云終頓。通詮本末。曾無圓教之文。既云度量。顯是格量教道。何得錯解圭山之辭謬為賢首約論判教。縱此度量便為判教。卻屬圭山判於前四。何言賢首五教出於起信。轉更參差。遂使慕道者猶豫於兩端。歸依者惆悵說岐路。特違聖教。輒誤後昆。甚為不可也今謂。起信既非。順祖觀門。及還源觀。且為惑者難階。婆心太切。多寄終教開入方便。令其易觀。由其行者施功不已。漸見濕土故。遮情表德。圓融無礙故也。然圭山晉水。以未達此巧旨。氾濫宗脈矣。具如幻虎錄中辨斥。
    於中有二。初就法分教。教類有五。後以理開宗。宗乃有十。探玄云。以義分教。教類有五。此就義分。非約時事（清涼云。一以義分教。二依教分宗。今初以義分教。教類有五等）義苑云。就法者教法也。謂。於一代教法之上。約其大小乘權實漸頓偏圓流類別故。分成其五。若爾賢首約義開宗。以判五教。何得卻云教法耶。答。雖義為能分。教為所分。此中既云就法。決知是其教法。故下結指云此約法以分教耳。若就法義如下別辨。負教之人。善察辭義。切忌無以名教濫其法義。豈不觀此中但約教詮立其教名耶。復古云。就法分教者。法謂能詮教法。就此一代教法。以類相從。其流有五。問。今家以義判教。其理安在。答。若不約所詮之義。何以知其教法有五。蓋由葉祖以圓通之智眼觀彼聖教。詮小乘行果。則分為小教。權實偏圓義。有不同。則分為彼教。故下文云此約法以分教。若就法義如下別辨。此分能詮五教不同。下辨五類。所詮差別。於理昭著。集成云。謂。約聖言量判一大藏經。總而為五種教。故義苑後義曰。豈不觀此中但約教詮立其教名耶。如云以經本中下文內。為善伏太子所說。名為圓滿修多羅。故立此名等。折薪云。就法分教者。不以義分教何別。然有二義。一通能所詮。謂。教理行果四皆名法也。二唯所詮。此亦二義。若望能詮之教。法亦是義。若望展轉解釋之義。總舉曰法。別說為義。如云色是法。分十一色為義。故四辯中法義二無礙辯不同也。清涼云。法約自體。義約差別。謂。十一色等。虛妄分別之相。即是義也。又圭山云。法對能詮之文。總名為義。對後展轉解釋之義。即名法也。所謂探玄大疏。皆以義分教者。此由正立教辨所詮一處說之故。直云以義分教。皆望能詮為言若今文云就法分教者。望下所詮差別展轉。在第九科中故。一結云此約法以分教爾。若約法義如下別辨。此則云法云義。都是所詮。但所對不同爾。若使今文立教。復如探玄等中。復說所詮者。亦應云以義分教也。祖師一字之妙。今方見矣詳曰。一法之言。通能所詮。故群解殊矣。然義苑意。能詮為法。法即教也。復古集成。以法為能詮教。折薪以法唯為所詮。約所詮法分教為五。取捨任情。然今以法為所詮者。折薪為得。而不能分別於所詮中法之與法義。故令不解耳。今言就法者。總通諸法。謂。經法解行。空不空門。有餘無上。依言絕言真如理法。種種法門。皆所詮法。今約此法。分於能立五教。何以知者。謂。為善伏所說名圓滿經。故立圓教名。及依寶積論。立頓教名。並約經法也。中間三教。以三人所得。及解行位。一念不生等。為漸頓教。此約解行等法。又約空理有餘。及不空藏理無上。為始終教。此約真實道理有餘。及不空藏理無上。為始終教。此約真實道理。又以起信所顯絕言真如。依言中說空不空二真理。分始終頓。此約理法。當知。約所詮法。種種法門。以分五教。故孔目中多云。上件法門（能所顯法）攝下諸教。（能說能顯諸教分齊）頓屬其上分本教義。漸從其末義。通一乘三乘小乘。何以故。為被圓教所目（三小成圓）及三乘終教。寂照照寂。一相真如。并初教門。染淨即空。愚法小乘。苦諦之教。所詮實法（就法分教。準此可思）有為無為等宗（以理開宗於此可見）並不同。義理各別也（具如楞伽玄義。明義分齊中。就法就教。法中教中。乃至廣說。）問。杜順止觀。既開五門。至相孔目。每章具約五教。何故清涼玄談。但言即賢首所立耶。答。蒼山會玄云。然草創空華（應云帝心）周流賢首。而但言賢首立。以取文義大備故。云爾也。言以理開宗者。義苑云。理謂理趣。則趣尚曰宗。雖趣尚多端。以理趣相從。但成其十耳。復古云。約人所尚道理不同略有十也。折薪云。理即義理。道理之理。非真理之理也。餘處（集成云。清涼云依教。文必影略）云依教開宗者。是依五教開十宗。今云以理。是就所詮為言。五教所詮理既不同。即以此理開十宗也。如前六宗。所尚道理不同故。開為六宗。斷證不離八輩（四向四果）故。合為一教也問。開宗標十。誰所創立答。帝心既立五門。初即法有我無門。此即治執施藥。略出諸小乘破我執。說界分別觀。隨機進修各異。所以方便不同。賢首十宗。前六準此。能所治中開為六宗。又慈恩玄□云。小乘有二十部。并大乘二。合二十二宗。今依文判教。教但有三。若以類準宗。宗乃有八。如彼廣敘。彼彰小乘。大類有六。今全同彼。次二即大。今亦加後二。此之四宗。亦與帝心後四觀門大約無殊。至下當辨。問。清涼疏中。何故乃以依教開宗有十。至下宗趣中辨之。更有總相會通。有不安者。頗為改易耶。答。會玄記云。今先用賢首五教。後總會上來諸師違順中。順義顯不違前師。如雲華創立。名義未周故。賢首改之。尚未全備。至清涼別不立教。但於賢者五教中。其未至者改。諸庶反扶古德也。此如始教中合深密二時始分皆通空相。後總會通易於探玄教章。以中間三教為三乘。但判第三教（小三一中第三一乘）為一乘爾（自清涼一改後。圭山長水所深迷謬。如至乘教開合當辨）又如下立宗中餘易七八九門。被機中以權為易於轉為（至下可辨）如此等義。皆是為改易也。易之令名義周備。反成賢首教也。故下宗趣中。亦云依後二師（第九光統第十賢首）而頗為改易。亦改賢首義也。今謂。蒼山瑞公。雖救清涼而稱反扶觀首。其實巨叛乎祖師之12矣。以未曾曉觀師特失儼藏二祖之妙脈故也。其可哀哉。
    初門者。聖教萬差。要唯有五。一小乘教。二大乘始教。三終教。四頓教。五圓教復古云。聖教萬差。即東流一代部類之多也。就此聖教通為五類。小者相從為小。不辨部帙大小。卷軸多寡也。餘四皆然。如人持尺量絹。就絹分成五段。但言分絹。不言尺等。非不用尺。今就教法類分為五。非不以義也此約能詮。故作此解。今約所詮釋之。聖教。謂。能詮教法。萬差。謂。聖教所詮法門。種種萬差。今就詮法分能立教。要唯五教。故折薪云。言要唯有五者。顯不增減也。小對大得名。始對終得名。頓對漸得名。以始終俱是漸故。圓總對前。以四皆偏故也。○一小乘教者。義苑云。具云愚法小乘。謂。愚於法空故（圓覺鈔云。愚法者。不了法空也。即是法執。折薪云。愚者。迷也。迷法空理。故云愚法）此是大乘貶斥為名。故深密云。阿陀那識甚微細（成唯識云。無性有情。不能窮底。故說甚深。趣寂種姓。不能通達。故名甚細。）習氣種子成瀑流。我於凡愚（成唯識云。凡即無性。愚即趣寂）不開演。恐彼分別執為我。謂。凡則此教中人天乘。愚則正是小乘之流。既不開演。則不達唯心法空。故攝論云。是故不為諸聲聞等開示此識。彼不求微細一切智智故。見法定實。故云愚法。故智論三十一云。小乘弟子鈍根故。為說眾生空。故愚法小乘之名。依此經論而立。則愚揀三乘。小異菩薩故。無所濫矣今謂。此解不然。此總不論迴心（不定種姓。不愚法者。如勝鬘等。唯大乘中始終二教攝）與不迴心（定性。愚法。如發智。婆沙等小教二乘。及大乘深密。十輪。攝論。瑜伽。唯識等說趣寂二乘。是大乘始教攝）小大通濫之甚。應知。迴心但大。愚法趣寂即通大小。今既標云愚法小乘。是謂愚法。簡迴心不愚法者。小乘具簡大乘愚法趣寂二乘。豈但愚揀三。小異菩薩而已乎耶。其迴心者。如勝鬘說。羅漢辟支得不受後有。觀蘇息處涅槃地。不愚於法。不由於他。亦自知得有餘地。必當得阿耨菩提。皆入大乘。是也（楞伽。法華論等。如下）愚法趣寂通大乘者。如探玄云。當今諸德。於大乘中。一立三乘大乘。以此宗許入寂二乘。定不成佛。彼引教成立云（大般若五百九十云云。解深密經及瑜伽三十七云云。）又解深密經云。一向趣寂聲聞種姓補特伽羅。雖蒙諸佛施設種種勇猛加行方便化導。終不能令當坐道場。證阿耨菩提。深密解脫（魏流支譯）亦同此說。十輪經（唐玄奘譯）第九卷亦說。三乘各定差別。如是等文並非小乘。是大乘中許三差別。是故名為三乘大乘教也今揀此等故。云愚法小乘。又探玄云。三乘二者。一異時三乘。如深密經初時唯小乘（今正所用）第二唯大乘。二同時三乘（今之所揀）如第三時（探玄又云。始教者。以深密中第二第三時教。今合之。總為一教。與此章中為始終二教。所望別耳）普為發趣一切乘等。於此教中。一乘相隱。三乘相顯。是故就顯總名三乘亦是大乘之中明三真實。未說法華之前故。約五性差別。具說三乘。又如深密經於凡愚不開演之文。成唯識指為無性趣寂。皆准此知。豈云大乘貶斥為名耶。又探玄云。初小乘可知。若約所說法相等者。有七十五法。識唯有六。所說不盡法原。多起諍論。如小乘諸部經論說清涼云。但說人空。縱少說法空。亦不明顯。但依六識三毒。建立染淨根本。故阿含云。貪恚愚癡是世間根本等（鈔云。生死根本。一計識心。如順正理第八說。經部。計現在色心等。為染淨因。二者三毒為因。今引阿含。但證三毒耳。今謂。三毒但為染因。世間生死根本故。何為出世淨法因。七十五法。但約有宗能熏。所熏是經部義。而有部不立。然圭山長水。誤作薩婆多義者。非也。今可依探玄。餘不穩耳）○二大乘始教者。會玄云。此約大小分二。則大乘字。雖標始教之初。義貫下之四教。若圭山列云四一乘頓教等。此約前三為漸。始終皆是大乘。第四為頓。有異於漸。故別標一乘也今謂。大乘字貫下四教者。此太通漫。應云下之二教又圭峰深執圓覺。判為一乘頓教或別教一乘。並出臆見。清涼私改立後三是一乘。師資妄斷。無本可據。噫。千古之一大謬矣。今正依祖範。則杜順五教觀門所列。具云小乘教。大乘始教。大乘終教。大乘頓教。一乘圓教（金師子等所標全同）至相孔目中。一一逐章揀云。愚法小乘。大乘初教。三乘熟教等。復云。若約頓教。即一切行位皆不可說。以無相故。此據三乘方便說。若依一乘圓通之教。由義自在等。及要問答約乘分別云。乘有三種。一一乘。二三乘。三小乘。仍此三乘有始有終。三乘始教。三乘終教。及探玄列名全如此章。然洎乎清涼圭山。奈何私乖明規。而加玫易乎。依探玄云。二大乘始教。以深密經中。第二第三時教。同許定性二乘。俱不成佛故。今合之總為一教。此既未盡大乘法理。是故立為大乘始教。廣說法相。少說真性。所立百法。決擇分明。故無違諍。所說作識。唯是生滅。法相名數。多同小乘。固非究竟玄妙之說。如瑜伽雜集等說義苑云。大則揀異小乘始者初也。謂。衍門初教會玄云。問。深密第二時是破相。皆許成佛何耶。答。今直依深密中。自指兩時之教。非是兩宗之人。為同許不成佛義也。又空宗人。自說屬第三故。非以智光宗為深密第二也。夫判教者。就正不就兼。就多不就少。般若空義多故。在第二時。五性義少（彼經第二。說五種性）不屬第三時又清涼云。亦名分教。有不成佛故名為分。鈔云。初言二乘俱不成佛者。其言猶略。應云闡提二乘皆不成佛故。下終教有二。乘闡提皆成佛言。以趣寂難成故。偏舉耳今謂。清涼非也。何者。初教是權不了故。雖帶闡提無性之說。豈可稱始教乎。然彼說二乘不成佛者。正是初教。以於此教。一乘是權。三乘是實故。又演義云。言未盡理者。第二時中但明於空。空是初門第三時中定有三乘。隱於一極故。初教名並從深密二時以得。云何空為初門。法鼓經中。以空門為始。以不空門為終。若爾彼第三時既不明空。何得名初。以未顯一極故。特由此義。加分教名會玄云。起信鈔說破相云始。法相云分。即賢首意。故起信疏（此認圭山文。錯為賢首疏。然彼義記。曾無此說。宗密私所改易耳）云。但說諸法皆空。未盡大乘法理。故名為始。但說一切法相。有不成佛。故名為分（長水云。始分二教者。且標兩名。此中二教。各詮一義。是謂空相。非謂一教而有二名）今清涼意。破相法相各得始分之名故。上云頗為改易也（此即大錯。彼起信疏非賢首說。而圭峰後依清涼妄所改添之文也。豈為清涼改易於後圭山之說乎。可笑）謂。各約法有未盡理名始。各約人有不成佛名分。雖空相皆通始分。約空始正分兼。約相分正始兼也。疏文明有所屬。不可相濫（指玄以互通者。非正義也）亦非清涼新意。清涼但加分義耳今謂。分教之名。出自觀師之臆斷耳。然探玄曰。若依小乘。一切眾生總皆無有大菩提性。如小論說。若大乘初教。即五性差別。一分有性。一分無性。如瑜伽等。若依終教。一切眾生悉有佛性。如涅槃等經。佛性等論。若依頓教。不可言有。不可說無。離言絕慮。如諸法無行經等說。若依圓教。眾生佛性。具因具果。有性有相。圓明備德。如性起品若謂依此文故。初教亦名分教者。若爾應以小教亦名無教。以彼終教亦名全教。彼既不爾。此云何然。況孔目等。於始教中亦開始終二門。終教亦然。始分徙勞。嗚呼。自從涼密一失良模。恣任臆見。令後學者謬解如此。可不悲痛歟。○三終教者。探玄云。定性二乘（愚法。趣寂。通小大攝）無性闡提（若有性者。前教尚許。分別簡舉。無性闡提。即必竟無阿顛提迦。相宗不許。今皆會之）悉當成佛。方盡大乘至極之說。立為終教。少說法相。廣說真性。以會事從理故。所立八識。通如來藏隨緣成立等（荊溪輔行。經楞伽云如來藏為善不善因。釋別教根塵一念。為迷解本故。四明立別教理有隨緣義。而山外諸人。不許此義。立指濫撲及徵決等。迷謬之甚。然荊溪四明。立別理隨緣。正符合今終教義。而非圓教。而以不知清涼圭山私改易之。自被他惑。卻欺乎賢首立教。何也。後之台徙。亦不能辨。特書簡牘。殷于耳者。其誰過哉。請勿彈改）清涼又云。以稱實理故名為實。亦對第二教二義。由前定性二乘。及一闡提。皆不成佛故。名為分。亦名為始（會玄云。鈔家影略。諸家解鈔。不知此影略故。言有不成佛之義。義通始名。致今釋義繁雜。誤之甚矣。今謂。不然。不知探玄正以有不成佛之義。名為始教故卻認清涼之臆斷也）今既盡理。所以名終（會玄云。終字唯對始字立故。然若別對前之相二始者。說但空故名始。說妙有盡理故名終。說三乘隱一極故名始。顯說一極。方盡理故名終。然有說。此終名亦對分得名者。非也）立實教名。雙對前二（會玄云。若前終名亦對二者。何故此中方標雙對前二。以揀異也。故知。終名單對於始。實名雙對始分。以前始分雖別。皆是權教故。一實名雙對前二也。今謂。不然。若準賢首既立會緣入實攝相歸性。則且應得有立實之名。以實對假。性對前相。盡大乘極之說故。是乃三乘大乘之終極故。非謂通一乘皆圓極談。以此始終二俱漸教故。然心經疏云權實教中實教所攝者。且於大乘之中。大分權實。以定攝屬。非立名釋。故知清涼始加也）非唯說空。復說中道妙有。故稱實理（義苑云。依此義故。法鼓經中。以不空門為終也。會玄記云。對始名實。然唯約空始說。影相始也。若約對相始名實。應言非唯說於三乘。復說一極故稱實理。今謂。清涼謂通於圓。故云中道妙有。實則但中漸教。故台家謂之別教次第中道。思之）既非分成。亦名稱實（會玄云。對分為實。通空相二義。問。既始分二各皆對實名權。何不前教亦名權教。答。謂。若約三乘為權。一乘為實。前二教皆權。非唯第二。若約頓漸分權實。則前三皆權。若約偏圓。前四皆權。所以第二不偏受權名也。若爾其實教名。亦通後二。何獨第三受是稱耶。答。以此教初盡理故。獨受此名。後二教雖不立是名。不妨是實也。權教不爾故不獨稱。今謂。若依清涼。既心經疏云權實教。則前教亦名權教必矣。何妄會耶。若依賢首立名。則既不立實名。豈有對實立權稱耶。何況大乘實極。一乘圓極。其理霄壞。奈何三一相濫。一律混之哉。嗟乎。觀師一差祖規。而帶累後昆。如此甚矣。不亦悲乎）探玄又云。然上二教。並依地位。漸次修成。俱名漸教（會玄云。所以結前者。初小大為對。次始終為對。今以頓教雙對。前二俱約地位為漸故。第四無位名頓。此之頓漸。直約化法以判也）問。準清涼鈔（演義三）大乘分四宗中。一法相差別宗多說相故。二相想俱絕宗多約性故。三性相無礙宗事理相即故。四圓融具德宗以理融事故。又探玄及楞伽記（起信記明五門中三四）明教體。從淺至深。十門中。前會緣歸性門後性相無礙門是則先頓次終。與今前後。何不同耶。答。今家立教。必先始終。次頓。後圓。三祖皆同。然清涼四宗。以相性宗約四句故。例如下卷明種姓中。得法分齊第二句是終教。第三句是始教。不可依彼為立教次第也。或云。頓唯理法界。不明無礙融通。而終教具明事理無礙。清涼依之。先頓次終。今謂不爾。若頓唯理者。與始空宗有何別耶。準孔目意。欲顯圓通無盡法藏。於方便處示一乘。令進入者易得解故。若橫依方便進趣法門。依一乘成故。所流所目故。上件法門攝下諸教。頓屬其上分本教義。漸從其末義。三乘終教。寂照照寂。一相真如。并初教門染淨即空中間三教淺深前後。思之可知。然探玄等教體十門中。會緣入實門者。若歸性邊。雖是彼頓教說（無名之教。目無名之義）一實攝。既云會緣或會相等。不云泯相。則知非唯頓門。此當熟教中即性實義（有名無名之教。目無名之義。是也。故清涼亦云終教中。少說法相。多說法性。所說法相。亦會歸性。當此意也）故至相云。三乘一乘差別不同。致令所詮之義淺深非一。能詮之文。言無言等不同故。淺深非一。闊狹亦爾。今以十門攝於五教。將圖點示。令易解耳。

    ○探玄能詮教體  ○起信義記    ○楞伽心玄記
<PIC>T73036901.GIF</PIC>

    ○四頓教者。探玄云。但一念不生。即名為化。不依位地漸次而說。故立為頓。如思益云。得諸法正性者。不從一地至於一地。楞伽云。初地即八地。乃至無所有。何次等。又下地品中十地。猶如空中鳥跡。豈有差別可得。具如諸法無行經等說。總不說法相。唯辨真性。亦無八識差別之相。一切所有。唯是妄想。一切法實唯是絕言。呵教勸離。毀相泯心。生心即妄。不生即佛。亦無佛無不佛。無生無不生。如淨名默住顯不二等。是其意也會玄云。但者約截之詞也。意云。最初一念根本妄心不生。即此便名為佛。故經云。離妄即覺。亦無漸次。即是頓義也清涼云。不同前漸次位修行。不同於後圓融具德。故立為頓（演義云。圓頓義異。不同天台圓即是頓以此知之。圭山長水。尚違清涼。況於賢首）頓詮此理。故名頓教（鈔云。此解妨難。刊定記難和尚云。上所引經。當知。此並亡詮顯理。復何將此立為能詮。若此是教。更何是理。今為通此故。云頓詮此理故名頓教。謂。所詮是理。今頓說理。豈非能詮。夫能詮教。皆從所詮以立。若詮三乘。則是漸教。若詮事事無礙。即是圓教。若以所詮是理。不許能詮為教耶。何得難言更何是理。迷之甚矣。今謂。清涼此救不成。若謂以言頓詮耆。何故今章云言說頓絕。理性頓顯。不待言說觀智。及淨名默顯等耶。既言絕默不待。豈曰頓詮。若謂以頓顯現擬為頓詮者。此與下之解行頓成有何別義。故知非矣。今正救之云。以彼未曉教體門中。有通攝所詮義故。由能所詮隔別之執。迷致門中。有通攝所詮義故。由能所詮隔別之執。迷致此徵。思之。刊定又難言。若言以教離言故。與理不別者。終圓二教。豈不離言。若許離言。總應名頓。何有五教。若謂雖說離言。不礙言說者。終圓二教。亦應名頓。以皆離言不礙言故。清涼云。今不救者。以頓首不如此立。何用救耶。但用一句之言。諸難皆破。故知。形雖入室。智未昇堂。亦由曾不參禪。致使全迷頓旨。今謂。苑公非徵賢首如此立。而逐轉救耳。又況一向不能善破。今斥彼難云。夫言教者。逗機所設。既令眾生絕言頓顯。一蹴而到。何非頓教。故圓覺云。是經名為頓教大乘。頓機眾生。從此開悟。是也。終圓二教。設有離言不礙言說。終即待漸次。而後離言等故。對始立終。與稱漸名。其圓教者。豈唯離言頓顯而已耶。主伴無盡。目在圓通之教。別立圓名。云何但名頓教。嘻苑之僻見。屢背師說。渠招阿鼻耕舌之辜。可深畏哉。觀師救之。微念雖切。未免拙工代大匠劉。其能血指汗顏之誚乎）天台所以不立者。以四教中皆有一絕言故。今乃開者。頓顯絕言。別為一類離念機故（刊定記云。此五大都影響天台。唯加頓教為全別爾。然以天后呼小乘為三藏教。其名謬濫故。直目為小乘教通教但被初根故。改名為初教。別教被於熟機。故改名終教。圓教之名仍其舊也。演義云。若全同天台。何以別立。有少異故。所以加之。天台四教皆有絕言。四教分之。故不立頓。賢首意云。天台四教絕言。並令亡詮會旨。今欲頓詮言絕之理。別為一類之機不有此門。逗機不足。又圓覺大疏云。初是藏教。二中空是通教。相及三四皆是別教。第五名圓。起信筆削記云。又此五教。與天台化法四教相望。但開合有異。而大況是同。彼則開前合後。此則開後合前。且如此中。初小乘教。即彼藏教。第二始教。此有二類。一始教。但說諸法皆空。即彼通教也。二分教。但說一切法相。即別教也。第三終教。明如來藏隨緣成諸染淨。緣起無性。一切皆如。即彼圓中雙照義也。第四頓教。唯辨真性。即彼圓中雙遮義也。第五圓教。明性相俱融。即彼圓中遮照同時義。以此三教所詮。唯是一心具一切法。即彼圓教不思議中道也。故此三教皆屬圓收。此即合彼通別為一始教。開彼圓教為終頓圓三。雖開合有異。而法無異也。然彼更約化儀論四。約時論五。廣說如彼。今謂。苑觀密璇四人。各不善台教。妄為配屬。嘗試辨之。其三藏名濫。如前已辨。以彼通別。配此始終。此當不然。以彼通教但限界內。不論界外及除無明。此之始教。亦明變易。斷所知障。豈將始教為彼通教耶。又彼別教明如來藏隨緣但中之理。而無有種姓各別不成佛義。此始分教並不爾。則明知。相及分教。非彼別教。此乃出自圭山長水之臆斷耳。不知天台通別二中。不可偏判新譯法相故也。天台復有立化儀頓。初即華嚴。從部時味。得名為頓。祕密不定。說頓說漸。在前四時中。那曰天台不立頓。絕言四分。及逗機不足等耶。若謂唯望化法者。此亦不爾。天台既以八教判釋一代聖教。罄無不盡。故妙樂云。頓等是此宗判教之大綱。藏等是一家釋義之綱目。思之。然圭峰自以頓教。既為一乘。何反云三四皆別教耶。如先已破。復如長水據清涼云後二是一乘。以後三教皆屬圓收。此太盲判。特違儼藏二祖之高躅矣。嘻。涼密與璇俱。是證龜成□。喚鐘為鸞。指山雞為鸞鳳之謂者歟）即順禪宗（演義云。達磨以心傳心。正是斯教。若不指一言以直說即心是佛。心要何由可傳。故寄無言之言。直詮言絕之理。教亦明矣。故南北宗禪。不出頓教也。貞元疏云。今諸禪宗。多依此教。被離念之根。理極顯故。及禪源詮云。經是佛語。禪是佛意。乃至云云。又唐宣宗。問弘辨禪師曰。禪宗何有南北之名。師曰。慧能傳法居嶺南。神秀北地揚化。所得法雖是一。開基導發悟。有頓漸之異。故曰南頓北漸。會玄云。問。南宗是頓可爾。北宗既漸云何。答。北宗多漸少頓故。又雖漸調伏。然亦不住名言地位故。今謂。禪宗既為滯教網。達磨西來。倘為頓教者。早被頓網羅了。活底祖意。更何在焉。直饒頓詮。而能頓悟。三級化龍去。癡人戽野塘。誰是為然。蓋夫北宗姑置。水南荷澤。雖派南宗。出于五葉之外。然清涼圭山所尚參禪者。故知。皆是黨乎知解穿鑿之過。非關吾宗事也。如宗密後集有達磨門下三人得法。及都序云達磨所傳唯靈知而已。則使天童四明往復筆陣。凡二十來番矣。不俟予辨。思之念之）○五圓教者。具如下說。

    ○至相賢首正義    ○慧苑刊定記清涼大疏鈔
<PIC>T73037001.GIF</PIC>

    初一即愚法二乘。後一即別教一乘。以此經本文內。為善伏太子所說。名為圓滿修多羅故。立此名也義苑云。先明初後者。謂。此二教優劣特異。不隨開合故。有別教小乘居然易別故。別教一乘□異諸宗故折薪云。所以先明前後者。由中間三教開合不一。此一向開故。又由上既辨。初後易明。其中間三教。前但明三乘。今方於此開合。故宜先略明初後也指鈔云。初後俱不共教故。先略明。中間三教皆是共教。謂。大小一三共雜。開合不同故。便次明貞元疏云。小乘者。即聲聞緣覺。謂。佛說四諦十二因緣。但明人空。未辨法空。但斷煩惱。不斷所知。但出三界。成於小果。不求菩提故。法華云。為求聲聞者。說應四諦法。為求辟支佛者。說應十二因緣法。就教行異。分成二乘。理果同故。合之為一。演義云。以見天台立名招難故。改名小乘（會玄云。問。彼立藏教之名。為有六度菩薩三十四心斷結成佛大乘之義。不名小乘。乃云藏教。今卻立為小教。其義云何。答。若望大乘。皆屬小教。今謂。不然。准此章等。以六度菩薩屬小非大故）所攝法門。不異於彼。故指同也（會玄引圓覺廣鈔云。但不收六度菩薩。故唯云小。六度菩薩。卻入始教化相中收。若許爾者。何以此說所攝法門不異於彼。答。若據七十五法則同。言總意別故。又天台意云。義似大乘。唯藏教中說故。屬藏教。大深乘化相。復於此。賢首意云。是大乘化相。欲引小乘。復淺說之。以二乘無分故。屬始教。此約奪之。又探玄記云。彼宗所斷所證。所入涅槃。亦與小乘無差別故。此約與之。不應一準。今謂。准下章文修行時分云。若依小乘自有三人上根者。謂。佛定滿三祇依婆沙等。菩薩成佛有二身。一法身。修此具有四階。一三僧祇劫。修有漏四波羅蜜時。乃至。四菩提樹下成正覺時。二生身等。又探玄云。三乘有三。一始別終同三。謂。始約因修。諦緣度別。終就得果。三乘之人。身智同滅。如俱舍等說此約初時小乘教說。明知。六度菩薩。正屬小教。然言愚法二乘者。約所說機。正被二乘故也。既言小教而不云二乘教故。亦復不言入大乘化相中故。屬始教。然圭山有何所憑。輒上教但不收六度菩薩耶。廣如下卷。准而可知）言後一即別教等者。折薪云。問。初一即愚法。後一即別教。此中間是三乘教。獨不指配同教何耶。答。此深有理。以同教必具三一。即合成同教。今約三一。分教不同故。不配也。若欲配者。即將此初小中三後一。合乃當同教也今謂。如孔目云。其二門者。別者別於三乘。同者會三歸一。又一乘小乘同一乘故。對智以彰同。又別教中亦有同別。同教之中亦有同別以此驗知。同教小三同一乘故。不別指之。又各有同別。隨舉其一即具二焉。言以此經本等者。復古云。後一下指晉經。本中者。以章非疏故。此晉經。唐經名圓滿因輪修多羅。故立此名者。而圓教依此立也義苑云。善伏太子所被之機。經說在囚難中。圓滿修多羅能被之教。則除難獲證等晉經（第五十五六）入法界品。善財參願勇光明守護眾生夜天（第八地知識。唐經云大願精進力救護一切眾生主夜神）處文也。善財白夜天言。此法門者。名為何等。答言。名隨應化覺悟眾生長養善根。我承佛力。為汝解說。乃往古世。過世界海微塵等劫。彼有世界。名曰寶光。有萬如來。出興于世。最初如來。號法輪音聲虛空燈。彼閻浮提中有王。都於大林中。有一道場。於寶蓮華師子座上。成阿耨菩提。爾時人民。壽十千歲。行殺盜等十不善道。時彼如來。於百歲中。為菩薩等而為說法。其餘眾生。待善根熟。爾時國王。名曰勝光。時彼人民。行十不善。犯王治法。囚執囹圄。受諸楚毒。彼王太子。名曰善伏。放獄囚者。代受楚苦。夫人白王。半月修施。時都城北。有一大林。設大施會。爾時王臣長者居士。并諸外道。皆悉雲集。時彼如來。知諸眾生應化時至。與大眾俱。天王龍王夜叉等。前後圍繞。來詣彼會。而為演說圓滿修多羅（唐經云。以圓滿音。說修多羅。名普照因輪。貞元經云。名普照圓滿因也）時彼大眾聞正法已。八十那由陀眾生。起離垢法眼等。爾時太子。我身是也。偈云。顯現自在力。為說圓滿經。無量諸眾生。悉授菩提記問。說彼經時。但有三乘獲益。何為別教一乘之援據耶。答。經云法眼無學地及大乘道。雖名共偏。義則圓滿。文云滿足普賢行願故。如旨歸云。信向趣入此普賢法。圓通頓益。廣大無邊。謂。見聞益。發心起行攝位速證頓得稱性益等。廣如彼明。又經云。以圓滿陀羅尼。為眾生說。或說授一切記海。或說一切佛修多羅海。或說一乘一切乘海。或說一切佛修多羅海。或說一乘一切乘海。敷演不可說不可說法。又入法界會初。文殊所說修多羅。名普照圓滿光明。百萬億那由陀修多羅。以為眷屬（謂。異說同說。普眼經。主伴經。眷屬經。圓滿經等。如綱目。指歸中云。圓滿經者。此上諸本總混同。無盡大修多羅海。一會一品一文一句。皆具攝一切。遍入一切。乃至。舍那品偈。前後可見之。又法界品中名圓滿。此之謂也）天台亦云。娑伽羅龍。車軸雨海。餘地不堪。為上根性。說圓滿修多羅。明知。光統智者。立圓教名。皆依此文。思之。
    中間三者。有其三義。一或總為一。謂。一三乘教也。以此皆為三人所得故。如上所引說義苑云。言中間者。謂。前有小乘。後有圓教。則始終頓之三也。謂。一三乘教也者。言同而義別也。言同故帶三乘名。義別故始教實有三乘。方便引攝。究竟不破故。終教該收權小。破會三乘同歸一實故。頓教三乘融攝。一性本顯。靈明知寂故。後之二教。雖展轉深妙。皆談一性。良由未免形對故。屬三乘（此解不然。深朋圭山。病在膏盲。驢年不瘳）折薪云。言或總為一三乘教者。合前所列中間三乘。總為一箇三乘教也。以此下出所以。然此所得自有三義。始教始終俱別。終教始終俱同。頓教始終俱離。然皆三人所得故。總名三乘教也。言如上所引說者。即上同教。共般若中所明三乘共教者是。今既指前反驗。前明三乘。既通三教理無疑也（此依探玄云。三乘有三。一始別終同三。謂。始終因修四諦緣生六度等別。終就得果。三乘之人。身智同滅。如俱舍等說。此約初時小乘教說。二始同終別三。謂。同聞般若。同觀無性。三乘之人。各得自果。如前所引說。若據聖諦緣生六度行異。亦得名為始終各別。此是第二第三時教說也。三近異遠同三。謂。法華等。初以三乘方便誘引。後同以大乘令復得度等。今詳。笑庵云始教始終別者。且有以也。明終教始終俱同者。此乃不穩。可堂所破。如次下述）復古云。中間三者。謂。始終頓也。探玄開二。則首開別教一乘。前四為三乘（彼云。或開為二。謂。一乘三乘教。前諸教中雖有存三泯二不同。然皆通三乘趣入故。名三乘教等）三中則開小為小乘。中間三教。為共教三乘。與此全同（彼云。或分為三。謂。小乘三乘一乘教。智論既將此經為不與二乘共。故名為不共即是一乘大品等。為通三乘同觀得益故名為共。即是三乘。義准。四阿含經。既不共菩薩。亦名不共。即是小乘）章初以別教揀三乘。以愚法在界內為小乘。中間為三乘也。孰云不揀終頓哉（斥折薪等如前已敘）以此下釋所以。何以三教總為三乘以此三教皆為三人所得故。所得者。修因獲得之果也。良由此等大乘經典。雖有權實。皆是通說三法。通益三機也。如上所引者。即三乘中大品等經。共集三乘眾。通說三乘法。具獲三乘益。獲益即所得也（下斥折薪）若云終頓三人共得一果皆得成佛。或引近異遠同者。皆是臆說。且始教得三果。終頓得一果。此可釋存三泯二不同。分之為二也。今合為一耳。集成云。謂。一三乘教等者。指上顯法本末門中普超三昧等。然其泯二之教。亦此中菩薩藏攝。於中則有普超。大品。法華。涅槃。維摩。思益。大般若等。義方圓足。無爽道理（今謂。所列法華者。此大非矣。法華既是遮三之一。豈只泯二之教乎）詳曰。中間三教。有開有合。若開存泯。分之為二。則始教存三。自得三果。終頓泯二。故得一果。今以中三合為一故。云三人所得。則方知終頓亦同始教。故要問云。涅槃等及大品經（欲得聲聞果當學般若等）三乘終教。為根熟聲聞說故。金剛般若是三乘始教。初會愚法聲聞故。十二門疏云。若依終教大乘。即一切眾生皆此所為。以近說五性雖有差別。遠論皆當得菩提故。下乘教開合云。終教中三。始終俱同並成佛故。復古解云。終教自具四句。一始同終別三。同聞般若。三人所得。以終教亦收入共教三乘故。二始終俱別三。以大品等。通說三乘法。通益三人。雖有權實。皆具三乘。此世根性定故。未過八萬劫等。未迴心故（後二句云云。如下當引。集成亦同）。
    二或分為二。所謂漸頓折薪云。然頓漸總有二義。若直就諸經所詮行位差別等相為漸。就諸經不立地位。一向辨真性處為頓。此約義克體以明漸頓也。此如今文并探玄大疏等正三教中說。二若以三時五時。始自阿含。終乎法華涅槃。通名為漸。以圓覺等二十餘部不落三時說者為頓。此約大分。總以一代教。分為頓漸也。此於圓覺疏鈔中。多明此義（今謂。笑庵何為深迷圭山之邪說乎。夫三五時。是古所用。非賢首義。況以法華涅槃為漸教者。古今無有若此盲判而天下人所不取。獨宗密一人而已。決勿用之）雖有二義。皆是合始終二教為漸。對第四頓教為頓。但克體約位無位（玄談五及演義）即局。大分約時非時即寬。隨於諸祖所用何義。但以此二義會之。則無不通也。今是克體。約位無位。以明漸頓也（集成亦用此二義。與此全同。為邪所盲。過有所歸。悲夫）復古云。於上三乘開出漸頓。謂。孔目。問答。與今教章。分判諸教。所依之經。皆就法華之前以判（不用圭峰。即與折薪。集成。自別。是為勝矣）如正法念經。舉正解行。別邪解行。通三乘教。涅槃經等。及大品經。三乘終教。維摩。思益。大般若經那伽室利分等。則當頓教。金剛般若。三乘始教（此依孔目二第八迴向真如章。）是以今文。於三乘開出頓漸。復開始終也。
    以始終二教。所有解行。並在言說。階位次第。因果相乘。從微至著。通名為漸。故楞伽云。漸者。如掩摩勒果漸熟非頓。此之謂也。
    義苑云。始終二教。雖信解行位伏斷昇降不同。並依地位漸次修成故。總名為漸。折薪云。正約有位為漸。對下無位為頓也。復古云。終教雖云假設地位。亦在言說。並不同頓教也。是故二教共為漸也言故楞伽等者。四卷經云。佛告大慧。漸淨非頓。如菴羅果漸熟非頓。如來淨除一切眾生自心現流。亦復如是。漸淨非頓（十卷經云。譬如菴摩羅□。漸次成熟。非為一時。眾生清淨自心現流。亦復如是）折薪云。菴摩勒果。此方無故不翻。或云菴沒羅。又云阿摩勒。葉如小棗。華白而小。實如胡桃。味酸甘。可入藥分。漸熟之由未詳按經音云。菴羅或言菴婆羅。正言菴沒羅。舊譯云奈應誤也。案。此果華多。而結子甚少。其葉似柳。而長一尺餘。廣三指許。果形似梨。而鍍鉤曲。彼國名為王樹。謂。在王城種之也。經中生熟難知者。即此也（涅槃疏中具有四句。釋難分別。外內生熟難知。准西域記。此有兩種。小者生青熟黃。大者始終青色。准此。大者難知）今謂。楞伽有四漸譬中云。如陶家器漸成非頓。如大地漸生萬物。如人學枝術漸成非頓。今漸熟義。準此可知。皆非為一時之謂也。餘如前敘（四分鈔批云。東都苑中曾見之。亦得其果。食竟。狀似梨等。咸本草注云。西洛甚多。想自西域而來也）頓教者。言說頓絕。理性頓顯。解行頓成。一念不生。即是佛等故。楞伽云。頓者如鏡中像頓現非漸。此之謂也折薪云。通明四法皆頓。教理可知。言解行頓成。解頓可爾。行頓成者。圭山云。今一念悟時。即離染著。一悟永悟。盡未來際。而無間斷。修亦念念相應。而無休息。此則念念與解相應。即是行頓成也。以若有間斷。則心有也曠劫而滯凡夫。若念念相應。則心無也剎那而成正覺。非唯行頓。果亦頓成。故次云一念不生即是佛等（此即承襲涼密之妄解作順禪宗之釋。如先已破。義苑亦同。不可取也）復古云。言說頓絕。如直默等。理性頓顯者。法性無多少長短故。解行頓成者。淨名云。時維摩詰默然無言。文殊歎曰。是真入不二法門（孔目云。義當頓教默絕萬法。陰入界等染淨諸法。並皆同此）祖曰。若無維摩默不二理。則一切法不成（孔目二第五會順善法數章）一念不生等者。一念妄心不生。云何不得名 （此是演義之文）清涼云。念想都寂（演義作盡）方曰不生。寂照現前。豈不名佛（亦是演義鈔釋生心文）又真如無分別空一念即成其佛（孔目十地章。約五乘分別成佛。約初教迴心門。有八義中。七約無分別。空理一念。即成其佛。又約初教直進位。有七門中。三約理。謂。真如無分別空一念。即成其佛）又一念所謂無念也（孔目又約大乘終教。有十門中。四者。一念成佛。約無分別真如故。作此說等。五約證以明一念成佛。於初地中。一念證故。六於十地後。一今證果。名一念成佛。上諸一念者。所謂無念也）小乘無一念成佛（孔目初人天乘有三種成佛。二二乘中有七義。並無一念成佛）故楞伽等者。即四頓之一也（鏡像頓現。日月頓照。梨耶頓緣三佛頓照）四卷經云。譬如明鏡頓現一切色像。如來淨除一切眾生自心現流。亦復如是等。如前具引。
    以一切法本來自正。不待言說。不待觀智。如淨名以默顯不二等折薪云。以一下總出四法皆頓之由。亦是通伏難。恐有難言。豈有四法皆悉頓耶。故今答言以一切法本來自正等也。此暗用思益意。彼經云。得諸法正性者。不從一地至於一地。今云自正。即諸法正性也。不待言說者。由諸法自正故。不待言說觀智方正也復古云。略示所以言說頓絕者。以自正也。一切解行皆不可說故。不待觀智也。默顯即真不二理也義苑云。謂。彼經說。文殊師利。問維摩詰言。我等所解。各自說已。仁者當說。何等是入不二門。時維摩詰默然言無言。文殊歎曰。善哉善哉。乃至無有文字語言。是真入不二法門。時於此眾中。五千菩薩。皆入不二法門。得無生法忍問。論云。四相俱時而有。皆無自立。本來平等。同一覺故。准此。不是終教亦顯法自正義。何獨頓教。答。圓覺略鈔（用清涼疏九上）云。若大乘終教。唯如來藏具恒沙性德故。眾生即在纏法身。法身眾生義一名異（涼云。猶據理說）若大乘頓教。則相本自盡。性本自現。不可說言成佛不成佛等。又如上引孔目一念成佛。具德默絕。終頓二別。思而可知。
    又寶積經論中。亦有說名頓教修多羅故。依此立名義苑云。經文既廣。略標總目。以證教名耳。復古云。重引得名彼論（魏流支譯）云。未聞者未至耳識邊（經作道字。下亦傚之）故未曾受持者。雖至耳識邊。不誦持諸頓說教。及諸修多羅。法謗。以此義故。如來說此修多羅等故。
    三或開為三。謂。於漸中開出始終二教。即如上深密經等三法輪中後二是也義苑云。謂。其漸教中。有權實故。離成始終。并其頓教。故總為三。三法輪中。後二者。謂。照法輪中時。當諸部般若。是此始教。持法輪。謂。後時。於大乘中。顯了說三性及真如不空理等。是此終教。復時雖同。則性相二宗。用意各別也折薪云。指如深密後二者。然探玄大疏皆云。深密第二第三時教。同許定性二乘無性闡提悉不成佛故。今合之以為始教。今何後二是始終二教耶。答。以持法輪中有不空理故當終教。若唯約三性理說。此通始教。所以清涼所敘三時。唯約三性以說。而深密經中。亦約三無性理是一故。密說云唯有一乘。非於一切有情界中。無有種種有情種性等。此則三乘所觀無性是一故。密意說此。以為一乘。理實三乘各證涅槃。非是一也。依此義故。故云同許二乘不成佛。所以合為始教。今約不空理故。又三性三無性。顯中道故。云終教也。後至探玄中。方並以深密後二時為始教也。今文上下。若宗若教。皆許第三時為終教。理無疑也復古云。約大乘初淺後深故開為二。會深密者。以三時收漸教也。五時則於後開出法華涅槃常住妙典為四五時。今合五作三。第三時中收經甚寬。又持法輪義亦通也。深密經亦說真如妙有。但奘師所宗。宗於不變湛然有耳。今約通義略分義耳（集成云。此得章意。起信注疏正俊演奧鈔云云）然此五教草創於帝心。因循於至相。修飾於賢首也。如是則開判於奘師未歸之前（唐太宗貞觀十四年。已順化去。至十九年。玄奘西還）且竺汰之時。三論新翻。空性並行。各符宗旨。遂於大乘有性空二教。聖賢繼踵。權實遂分。今家五教。囊括諸宗。故以空為大乘之初門。不空為終也。奘師還自天竺。執定性闡提並不成佛。故以深密第二第三時。合為始教。有不成佛故。復名分亦是大乘初門。所顯之如。義同百法。是始之初門等今謂。笑菴。可堂。雖循涼密以會。並非賢首意。何者。且言今合五為三者。不然。探玄既言。深密一乘。是未說法華之前。彼深密經既當第三時教。然許定性等並不成佛。具足三乘等。即法華涅槃既在深密後說。然悉皆成佛。即第四時名一乘教。是故此四從淺至深。準之方知。非合為三。又深密等。約攝機寬。及言教具。方為了義。豈為收經甚寬乎。以此驗知。皆臆說也。況探玄中正言深密經中第二第三時教。同許定性等不成佛故。合為一教。豈云以奘師還自西竺執等。後至探玄中並合為始乎。祖曰。戒賢所判。亦有道理。深密經中第三時。普為發趣一切乘者說。名為了義。故知三乘是盡理實教。瑜伽顯揚。皆同深密。以此等論隨彼經造故。既並聖教。隨緣益物。為此世不定根。堪可進入三乘位者。方為了義。解深密經。就此根辨。又攝論。唯識。說真如如金石不受熏等。無著。世親。無性。護法。皆立此義。戒賢承之。何以為奘師所執。誣之甚矣。然孔目此章。及探玄等。並在奘師之後。所以不同者。以所望別。祖判殊耳。此章上言。謂。於後時顯了意。說三性及真如不空理等。及下文云。約如來藏常住無上。名為終教。亦是為人悉檀樂欲意趣。與奪可思。
    依是義故。法鼓經中。以空門為始。以不空門為終。故彼經云。迦葉白佛言。諸摩訶衍經。多說空義。佛告迦葉。一切空經。是有餘說。唯有此經。是無上說。非有餘說。復次迦葉。如波斯匿王。常十一月設大施會。先食餓鬼孤獨貧乞。次施沙門及婆羅門甘□眾味。隨其所欲。諸佛世尊亦復如是。隨諸眾生種種欲樂。而為演說種種經法。若有眾生。懈怠犯戒。不懃隨順。捨如來藏常住妙典。好樂修學種種空經。乃至廣說義苑云。依是下據義立名。故彼下引經證成。復次下設喻。諸佛下舉法（復古云。諸佛下合顯）多說空者。諸部般若所說八十餘科法門。悉皆清淨。一切空經是有餘者。以空覆於中道妙理。餘此法故。波斯匿此云和悅。為大施主。設四種人。則可畏。無財。勤息。淨地。幽顯兼濟。貴賤皆霑。譬彼如來無私普化。故次云諸佛世尊亦復如是。常住妙典者。詮常住法故。以文從義。故有斯名折薪云。依是下依照法輪中說諸法空故。法鼓經中以空為始。依持法輪中不空義故。法鼓經中。以不空為終也復古云。依是義者。則依二教始終不同也。以空為始。不空為終是。空不空乃二教所顯之理也。非立名之因也。然此始終且顯一理。雲花（孔目真如章）曰。始教門者。復有二種。言始門者。如百法明門論。六種無為。屬一切法攝。人法二空。方入空攝。得知真如不及二空。二空為上。言終門者。維摩弟子品。不生不滅是無常義等。金剛微塵即非微塵等。又云。今初教門中真如但是空義。不同終教。始終二門並具空有二門（孔目云。此初教始終。並通分別無分別教義。無分別義者。謂。證真如。無分別教者。謂。比觀意言無分別境。悟大乘言教故。分別教義者。謂。教義即空故）集成云。二教不同。復各有二。太一真如章云（三乘真如。復有二門。一頓教門。二漸教門。頓教門者。如維摩經不二法門品。維摩直默。以顯玄意者是。此如絕於教義。相想不及。廣如大般若經那伽室利分說。漸教門略有三門等）終教門者。復有二種。一始。二終。言始門者。則維摩經中不二法門品。三十二菩薩顯不二法門者是。言終門者。即文殊所顯不二者是。其始終兩門。並具無分別教義空有二門（餘如復古）言唯有此經等者。彼經云。一切眾生。悉有佛性。無量相好。莊嚴照明。以彼性故。一切眾生。得般涅槃。故云如來藏常住妙典。是也。
    解云。此則約空理有餘名為始教。約如來藏常住無上名為終教義苑云。依經定教也。謂。雖諸法皆空。空猶覆於一實。如雲散長空。約此以為始教。若常住之理。性德齊彰。中道侹現。若孤蟾朗曜。據此以為終教會解記云。法鼓經中。以空為始。不空為終者。問。引彼經證但說空理名有餘。此經常住妙典。名無上無餘。何不第二名有餘教。第三名無上無餘教。而言始終耶。答。諸祖皆言始終之名依法鼓經立者。正例同天台通別二教。依智論共不共立。轉名通別。今依有餘無上。轉名始終。以天台欲兼通餘義故。今欲避妨難故。何者。若云有餘教。應有難云。三四二教。豈非有餘。以未顯圓故。何得第二獨受此名。又小乘亦是有餘故。又若第三名無上教或無餘教者。應有難云。此教後復有二教。那云無上無餘耶。既論說空為大乘初門（決擇其意十門第二引中論）初即始也。故以空為始。即知以不空為終。故轉彼經有餘無上名始終教也（若望小圓。亦有妨難。然今漸教中。約大乘始終立名。初一後一。更受別稱。故深玄中。約未盡大乘法理為始。盡大乘至極之說為終。是也）明宗記云（破觀復師中）又註差當云。舊立始教。依法鼓經以空為始故。立始教名。至探玄中。亦名始教。釋名有異。而但用空義釋名（但局空理有餘。而不通餘義）卻用未盡大乘法理釋也（未盡法理者。通含不成佛義事理體別等義。思之）復古云。有餘者。尚有未盡也。常住妙典。方盡談故。
    又如起信論中約頓教門顯絕言真如。約漸教門說依言真如。就依言中。約始終二教說空不空二真如也義苑云。絕言等者。謂。離言真如觀智境。言思皆絕。故約頓教。依言等者。則依言真如生信境。明漸次解行故。約此分始終之二者。謂。空如來藏。空無妄緣為始。不空如來藏。具足恒沙性淨功德為終折薪云。問。起信疏（此認圭山依清涼意。改削義記。卻為藏疏）云。心真如門即頓教分齊也。始教約空義。亦是密說此門。生滅門即終教分齊。今何真如門通三教耶。答。起信中約大分義。對生滅門故。判真如門為頓教。判生滅門為終教。其實二門皆通頓漸。故圭山頻以生滅門顯真性處為頓教也（如云四相本來同一覺故。即頓教無位之位等。今謂不然。此文亦終教義。如上已辨。圭山非矣）今文亦於真如門分成三教也今謂。清涼既作此判。圭山封執。卻改賢首。私成添削。今詳。准論義記別釋。真如門中二。初舉如體離言以明觀智境。釋上立義分中真如義（此約頓教門。顯絕言真如。是）此中總舉法體。正顯如體。會執釋名。結離言絕慮。問答釋疑。一一對論可見。二復次真如者下。依言辨德。以明生信境。釋上立義中真如相（此約漸教門。說依言真如。是也）依言真如中有二種義。一者如實空（總標。略辨。廣釋。對文可見）一切染法不相應故。離一切法差別之相。非有相。非無相。乃至非一異相等（此約始教）二者如實不空。真心常恒不變。淨法滿足。乃至離念境界。唯證相應故（約終教門故。今章云。就依言中。約始終二教。說空不空二真如也）既心真如門具於三教。如何但言頓教分齊。涼密既論分齊。豈云約大分義乎。又生滅門那為終教分齊。復生滅門但約始終。而不攝頓。如何妄云二門通頓漸耶。況彼圭山將此五重度量宗教。如義苑斥。奚足取以證。具如別辨。
    此約理以分教耳。若就法義。如下卷中別辨宋本云。此約法以分教耳。若就法義。如下別辨。義苑云。結指也。結上就法且是約教。指其法義之判如所詮差別中義苑等意。約法者。法謂能詮教法。若折薪意謂所詮法。如上已辨。若依此本云約理者。理謂所詮理。故指事鈔云。此結且依所詮理之淺深。而分能詮教之差別。謂。約依言中但空門理。立小乘教。約二空門。立為始教。約不空門。名為終教。約絕言門。立為頓教。約圓通無礙自在門。稱為圓教也問。約法約理。有何殊耶。答。法謂所詮法。種種法門。理謂道理。方便真實所詮有差。約此道理以分教耳。何以知者。准玄□中云。若以偏圓機宜漸次。教但三時。應機說故。將理會教名為一雨。將教就機（三草不同）說三乘法。或三或一。理不相違。是知。一雨滋益別故。為顯第三時真實之教故說此經。今於此中。云法云理。准彼可知。問。上言約法。今既結上。何故約理。不云約法。答。義意不異。然因言便耳。此即結前。亦起後故。由下以理開宗義次第也。然以所詮法理尚寬。若就法義以分教者。指如下卷中別辨。義苑云。彼下文云。由此甚深緣起一心具五義門。是故聖者隨以一門攝化眾生。一攝義從名門。如小乘說。二攝理從事門。如始教說。三理事無礙門。如終教說。四事盡理顯門。如頓教說。五性海具德門。如圓教說。是即不動本而常末。不壞末而恒本。故五義相融。唯一心轉（第一所依心識之文）是則五義皆義。一心屬法。此是約法義通收。若約機明得法分齊者。或有得名而不得義。如小乘教。或有得名得一分義。如始教。或有得名得具分義。如終教。或有得義而不得名。如頓教。或有名義俱無盡。如圓教（亦是所依心識章文）故將此五義為能分。一代教法為所分。方見不拘時部。傑出古今（今謂。此唯依心識一種法義以辨）折薪云。且如所依心識中。五教皆有所依心。此即法也。隨五教釋義各各差別。此即義也。乃至。佛身開合中。如法身六句標名。此即法也。句句下釋所以。此即義也。中間八門例然。由對下差別之義故。上云就法分教也復古云。如下別辨者。指下所詮差別中。辨能詮教法之下。辨所詮之義也。義者則理行果三也集成云。言法義者。攝論說法人及法義。法謂色受等眼耳等。人謂信行法行等。法謂修多羅祇夜等。義謂十二部經所顯諸義。又法謂眼等。人謂我眾等。法謂十二部正教。義謂十二部正教義今謂。攝論但約始教解法義等。今總通諸法義。可知（宋本但云下辨。故所詮第九。義理第十也。今既指云下卷。明知。所詮差別。是第十門必矣）。
    二以理標宗。宗乃有十探玄亦同矣。義苑以理趣多端。宗成其十。復古約人所尚道理不同。宗開有十。折薪以五教所詮義理不同。開成十宗。並如上解。今準玄□。彼云。且古經論。宗致極多。此等經論。復是何宗。然文殊問經。及宗輪論。說小乘有二十部。謂。大眾部。一說部。說出世部。雞胤部。多聞部。說假部。制多山部。西山住部。北山住部。說一切有部。雪轉部。犢子部。法上部。賢胃部。正量部。密林山部。化地部。法藏部。飲光部。經量部。并大乘二（三論法相）合二十二宗。今依文判教。教但有三。若以類準宗。宗乃有八。宗有八者。一我法俱有。犢子部等。二有法無我。薩婆多等。三法無去來。大眾部等。四現通假實。說假部等。五俗妄真實。說出世部等。六諸法但名。一說部等。七勝義皆空。般若等經。龍樹等說。中百論等。八應理圓實。此法華等。無著等說。中道教也。成實論義。經部師宗。即當第四現通假實。雖差別義合二十二。據理全差。莫過此八今章五教十宗。對彼三教八宗。以理標宗。可以準例。清涼云。然十宗五教。互有寬狹（演義云。釋通妨難。有云。十宗何異五教而辨耶。故為此通。下雙釋。顯明二通。影出二局。二句）教則一經容有多教（顯明教通。如一維摩。則具五教。涅槃般若等亦具五教。而影出宗局。維摩但是事理無礙宗。不通三性空有等宗故。今謂。清涼且論互有寬狹者。中間三教。既是共教。可有此義。謂。維摩方等並談四教。般若三教。涅槃追說。此等可爾。故云容有。然阿含唯小。法華純圓。無二無三。無有餘乘。華嚴即是別教一乘。圓滿不共。此豈容有多教。故至相賢首。未須此談。約教約部。不必皆爾。然長水直就華嚴。為有多教。此即不知法相交參。縱攝諸教。被所目故。一文一句。具攝一切。遍入一切。以是普法無分限故。因陀羅網。互為主伴。必窮法界。經云。此經不入一切眾生手。唯除菩薩。思之）宗則一宗容具多經（顯明宗通。以一事理無凝宗內。該法華。維摩。涅槃等故。而影出教局也。如一經中具有五教。不相通故會玄云。問。餘經可爾。華嚴一經。具五教之義。為互通。不互通。通則違此文。不通則違前疏云斯則有其所通。無其所局答。此且論餘宗。不論華嚴。若說華嚴。約遮詮。則非通非局。約表詮則通局無礙故。云圓融具德也。前云無其所局。且約遮他。今謂。既云十宗五教。豈止餘宗。又表詮圓通。無其所局。若有教局。何為無礙）隨何經中皆此宗故。若局判一經以為一教。則抑諸大乘（今謂。此亦餘教可爾。阿含。華嚴。及與法華。何不局判）又夫立教必須斷證階位等殊。立宗但明所尚差別（教有斷證等。宗不約此。位等無多。故但有五。所尚各別。故有十宗）前之六宗。執法有異。故分六宗。斷證次位。不離八輩（四向四果）合為一教（會玄云。問。若斷證無多故。但有五教者。聲聞緣覺。斷證階位各別。何不分為教。答。斷煩惱障。證生空理。大同。雖有位次少異。相從合為一教。又緣覺出無佛世。以無教故。不別分也。問。破相始教。說三乘同有十地。與立相始教明資糧等五位。及斷證等亦別。何不分為二教。答。同許定性無性皆不成佛。亦許三乘斷證階位。大同故合為一教。問。終教所立時位等。亦同法相。何故別為一教。答。伏斷惑障。證理起行等。多異故。別為一教。問。頓教何有斷證階位。而別為一教。答。以無位之位為此經之位。不同漸次。不同圓融。故別為一教。此上且為成五教故。作如是說。若如前於大乘分為七類等。乃至。如來聖教。意趣無邊。何須局執。今謂。蒼山會釋。間有不穩。不暇委指斥之耳。又有人云。問。終頓圓三。同菩薩位。應合為一。始教迴心。立乾慧等十地。其直進教。有五十二位。大別。何不開為二教。又若約所尚義別。宗開有十者。始教則空有二門自別。及圓教有同有別。何不別立。始教相宗。有十論師。各執異計。那不皆各分為別宗。答。且後三教。解行階位。漸次頓顯。無礙自在。此既各別。故開為三。始教直迴。俱菩薩位。空有二門。今為六七。或通第八攝。圓教同別。各有同別。隨舉而具。如孔目明。唯識十師。大途不異。見解稍殊。不可異求。細縷徒勞益物鮮矣）。
    一我法俱有宗。此有二。一人天乘。二小乘中犢子部等。彼立三聚法。一有為聚。二無為聚。三非二聚。初二是法。後一是我。又立五法藏。一過去。二未來。三現在。四無為。五不可說。此即是我。不可說是有為無為故言人天乘者。折薪云。驗上四乘中。人天乘即小乘中開出也（上四乘中云。二謂一乘三乘小乘人天為四。有云此乃漸次開故。從小乘中開出人天。今謂。上約深淺。非必從小而出也）又義苑記引宗輪論四眾（一龍象眾。二邊鄙眾。三多聞眾。四大德眾）竟云。亦可前二眾（龍象邊鄙。即大天及徒）不稟聖道。可屬人天乘。此解非也。以彼二眾即大眾部。既信無我。何為此宗。已是小乘。那屬人天。今案。法苑云。詮宗各異。且如外道內道小乘大乘。崇尊主法。各各有異。說為宗別。大類外道。別有六計。大類小乘有六異計。大乘為二。準之。外道六計。並為此宗。以計我故。故孔目章引梁論云。復次正法內人。雖復願樂無我。違逆身見。於何賴耶識中。亦有自我愛。釋曰。前復次約佛法外人。此復次約佛法內人。以此應知。我法俱有宗。具有凡夫外道人天眾等也。孔目又云。若凡夫人天乘。佛臨凡夫。同彼人天。引凡夫人。修人天福。既無無漏。不辨見修。但論世間禪定。成世間修。若就此經。初會首料簡下文所目之義。約十門中云。人即佛菩薩淺深者。謂。從三惡道。人天二乘菩薩。漸教頓教圓教。咸成佛菩薩淺深不同。為被一乘所目。即是一乘。問。若爾清涼何故已五教中。不許人天乘。故破刊定記立四教中初迷真異執教（西域外道類傳習有十一家。及此方老莊等）云。參以邪宗。天台妙玄破古師於鹿苑前別立提謂。為人天小教云。奈苑之前。不預小攝。未轉法輪已前。未有僧寶故。此亦云何。答。清涼不許此義。故列十宗中。初但舉犢子部等（會玄云。今不言人天者。以文略故。又人天不立有我以為宗。故不言之。此解非也）然探玄此章既言。一我法俱有宗。謂。人天位及小乘中犢子部等。何輒改易祖文耶。若不許參邪宗者。何取犢子部。此一部呼為附佛法外道。以彼所計不殊外道故。又天台意。若約法收。如四教義云。三藏明世間布施持戒禪定。即是人天之教。並正因緣所生善法。此已為三藏所攝。彼小乘三藏。已攝人天教。此何不攝外道世禪。況是我法俱有宗。以彼外道深執實我實法。盜牛之論。本是佛法。所尚各別。此何不收。思之。言二犢子部等者。宗輪疏云。犢子者律主姓也。上古有仙。居山靜處。貪欲起已。不知所云。近有母牛。因染生子。自後仙種。皆言犢子。則婆羅門姓也。佛在之日。有犢子外道。歸佛出家。如涅槃經說。此後門徒。相傳不絕。至此分部。從遠襲為名。言犢子部（此部從說一切有部中流出。從此部流出四部。謂。法上。賢胃。正量。密林山部）俱舍光記云。佛在世時。有犢子外道。計有實我。計同外道。故以標名（淒涼回向品疏云。內外道自以聰明讀佛經書。而生一見。附佛法起故得此名。犢子讀舍利弗毘曇。自別制言。我在四句外第五不可說藏中。佛說此人不異外道。諸論皆推不受。名外道也。深義云等者。等取餘四部。謂。此計中總有五部全（義林章云。犢子部。法上部。賢胃部。正量部。密林山部。合五部宗。說補特伽羅。非即離蘊。具如宗輪并述記解）或一少分（宗輪云。其經量部。執有勝義補特伽羅。故演義云。泰法師云。更等取經部中根本經部。不等末經部以本經部亦執有勝義我。非即非離。即計菩薩出離生死。故名勝義。玄□攝釋。初宗攝六。謂。犢子。乃至。經量等部。問。按宗輪論。犢子等五。無根等蘊。經量即有。又所許我。義全不同。云何總合。為一宗耶。答。今據分同。非謂一切。又計我別。然有我同。約斯為宗。故亦無失）言立三聚法等者。折薪云。此五全一少分。同立三聚五法藏。我法俱有也今謂。法苑但云合五部宗說補特伽羅。而不言三聚五藏。況本經部雖執勝義我。而不立五藏。故知非也。今按。智論云。復次一切法略說有三種。一者有為法。二者無為法。三者不可說法。此三已攝一切法。又云。是佛法中亦有犢子比丘說。如四大和合有眼法。如是五眾和合有人法。犢子阿毘曇中說。五眾不離人。人不離五眾。不可說五眾是人（非即故）離五眾是人人是第五不可說法藏中所攝淨影義章云。犢子道人所計。五陰和合。更有我生。就陰辨我。故云不離。而非陰故曰不即（且據舊譯）新俱舍論（破我品）曰。然犢子部執有補特伽羅。其體與蘊不一不異。又彼若計補特伽羅。與蘊一異。俱不可說。則彼所許三世無為。及不可說五種爾焰（新譯所知。舊云智母）亦應不可說以補特伽羅不可說第五及非第五故。寶法師云。諸部之中。唯犢子部（約始立我）執有實我。謂。所知法中有五法藏。謂。有為法分為三世（合為有為聚。即三聚攝）無為第四。不可說法藏第五。與前有為無為非一非異。此中但說與蘊不一不異。即執此法以為我體。此五法藏同大般若五種法海。謂。三世無為及不可說。不可說者。是勝義諦。犢子部。不染邪智。謂勝義諦是其我體。不同外道染污邪智。執有實我。是我見攝（文唯識義燈云。問。大般若中亦說五藏。謂。三世為三。有為為一。名有為藏。無為為一。亦名不可說藏。與此何別。答。義有別。準可知。今謂。與五法海。又有稍異。今可準寶記也）宗輪論曰。其犢子部。本宗同義。謂。補特伽羅。非即蘊離蘊。依蘊處界。假施設名。基疏云。其犢子部至非即蘊離蘊（唯識疏云。經部本計我亦非離蘊。然薩婆多等。敘外道計。無離蘊者。唯即蘊故。皆緣蘊故。大乘說有離蘊計為我者。此據影像。如瑜伽等說）謂。實有我。非有為無為。然與蘊不即不離。佛說無我。但無即蘊離蘊如外道所計之我。悉皆是無。非無一不可說非即蘊離蘊我。既不可說。亦不可言形量大小等。乃至成佛。此我常在。依蘊處界。假施設名者。謂。我非即非離蘊。處界亦爾。然世說云色是我乃至法亦是我。但依蘊等假設此我名我。實非蘊等。又論曰。經量部說。諸蘊從前世轉至後乃至執有勝義補特伽羅。基疏云。有實法我。能從前世轉至後世。內有勝義補特伽羅。但是微細。難可施設。即實我也（非即非離。雖同犢子正量部等。然經部師說緣無心得生。故非謂蘊外有別體也。泰法師解。如上已引）不同正量等非即藥離蘊。蘊外調然有別體故也（述記一末。解犢子部等云。彼宗計我。與所依蘊不即不離。然別有體。非常無常）西明測云。然彼二乘所計我者。如犢子部及經部等。如宗輪論說。問。如下所說犢子部計非即非離我。二障之同何障所攝。若煩惱障。如何羅漢起煩惱。若所知障。如何論說生空智斷。答。三藏解云。是我執故。煩惱障攝。此部未得羅漢果時所計我相。同佛在時犢子外道。由此立號。名犢子部（俱舍光記。如向已引。）談初未成羅漢時計故。說彼部亦計我。理實得果。已斷我執。經部等計。應准此釋要集（西明門人新羅道證）云。有解。瑜伽四計唯分別。此中第三（三類計中。非即非離）俱生收。任運我執不計即離故。今謂瑜伽唯說分別。此論通二。通敘通破分別俱生。於理為勝。今謂不爾。若唯分別可順論文。彼立五藏。我在第五不可說藏（分別法執）豈俱生見作是計耶。又不得言犢子部卻談昔計。非據現計。理亦不爾。宗輪論中現敘彼等同計我故。正量部等本非外道。亦計我故。若爾無學如何更起我執見耶。答。如前解（義燈云。瑜伽總有四類。然但此前二。不攝第三。若爾何故彼論說云。依我分別計為有者。皆攝此四。除此更無。如何不收。答。彼據我執自性。不越彼四。今據情解妄謂為我故。敘破之。實是法執。問。若爾如何下生空斷。答。彼文總說。非別別屬。文總意別。斯文大例。準此會意。此論說三種我竟。總結文云生空智斷者。是文總而意謂。初二即生空斷。第三法空斷也。故寶法師云。犢子部等。不染邪智。謂有我體。不同外道染污邪智。執有實我。是我見攝。即不染污無知。羅漢尚有。大乘所謂分別法執。是大乘見所斷所知障品。故西域記云。提婆設摩羅漢。作識身論。說無我人。瞿波羅漢。作聖教要實論。說有我人。因此法執。遂陳諍論。亦斯謂也。後解約我執解）或可得言唯有學凡作如是計。文無簡故（唯識疏云。犢子部等。我名能見。演祕云。准彼宗計。眼等諸根。名見覺等。我能領知。覺彼根等見覺等事。即據根本。說我能見。文又俱舍光記云。犢子部難。我體既無。誰為能憶。準此等文。既同僧佉。依識所變見分。執為我故。明知。我執故生空智斷。是故非無學計也）問。犢子等立無為聚。其體義何。答。唯識基疏云。天量及譬喻師（根本經部）立三無為。無有體性。薩婆多部。亦立三種。然是實有。乃至。虛空或說唯一。或說為多（婆沙二說）準此。犢子從薩婆多出。其正量部從犢部出。則虛實雖異。立三無為。本宗同義。例而可知。若立別種。宗輪何不出耶。餘皆可解。
    二法有我無宗。謂。薩婆多等。彼說。諸法二種所攝。一名。二色。或四所攝。謂。三世及無為。或五。謂。一心。二心所有。三色。四不相應。五無為。故一切法皆悉實有玄□云。二有法無我。薩婆多等。攝釋云。第二攝四。謂。一切有（薩婆多者。此云一切有。宗輪論云。其上座部。味和合。三百年初有少乖諍。分為兩部。一說一切有部。亦名說因部。二即本上座部。轉名雪山部。基疏云。說一切有者。一切有二。一有為。二無為。有為三世。無為離世。其體皆有。名一切有。因言所以。此部說義。皆出所以。廣分別之。從所立為名。稱說一切有部也）多聞（宗輪云。次後於此第二百年。大眾部中復出一部。名多聞部。基疏云。廣學三藏。深悟佛言。從德為名。名多聞部。當時律主。具多聞德）雪山（宗輪疏云。文殊  問經。離上座外。別說雪山部。譯家謬也。其上座部者。轉名雪山部。上座弟子。本弘經教。說因部起。多弘對法。既閑義理。能伏上座部僧。說因逐時大強。上座於斯乃弱。說因據舊住處。上座移入雪山。從所住處為名。稱雪山部。若據所襲。名上座部。又西域之言。呼冬分時為雪風。雪山中風。流行於世。號為冬分。故言雪風。今此上座。賢聖漸少。宗義微弱。人不流通。說一切有。聖者轉多。理趣強盛。人皆學習。上座廢之不行如雪風。相似言其輪弱也。玄□云雪轉部三彌帝論。上座部義）飲光（宗輪云。至三百年末。從說一切有部。復出一部。名飲光部。亦名善歲部。基疏云。婆羅門姓也。即迦葉波姓是。上古有仙。身有金光。餘光至側。皆不復現。飲蔽餘光。故言飲光。此部教主。是彼苗族。故言飲光。又此部主身有金光。故言飲光。此師少歲。性賢有德。因以立名。故言善歲。嘉其少有賢行故也。又宗輪曰。其飲光部。本宗同義。謂。若法未斷。未遍知。則有。若業果未熟。則有。有諸行以過去為因。無以未來為因。一切行皆剎那滅。餘義多同法藏部等）等部（飾宗記云。四部全。謂。一切有部。乃至飲光部）演義鈔云。言等者。等取餘二半。謂。此計都有三全一少分。謂。一一切有部。二雪山部。此即上座部（宗輪云。多同說一切有故亦等取也）三多聞部（宗輪云。餘義多同一切有部。並不立我。計法有實故）言一少分者。化地部未計。彼云。過去未來並皆實有。亦有中有。一切法皆所識故。名有法無我（已上義苑。折薪。全所引耳。然化地部本末異計。何不辨耶。會玄云。然准法苑。化地部說定無中有。應是末計。今謂。法苑且舉本計。故宗輪云。其化地部。謂。過去未來是無。現在無為是有。乃至。定無中有等。此是彼本宗同義。其末宗異義者。謂。說實有過去未來。亦有中有。一切法處。皆是所知。亦是所識）言彼說諸法等者。宗輪曰。謂。一切有部諸是有者。皆二所攝。一名。二色。過去未來體亦實有。一切法處皆是所知。亦是所識。及所通達。生老住無常想心不相應。行藥所攝。有為事有三種。無為事亦有三種。基疏云。謂。一切有者有二。一法一切。謂。五法。即心。心所。色。不相應行。無為。二時一切。謂。去來今。各對諸部。名色攝一切法。色相□著。易知其體。稱之為色。四蘊無為。其體細穩。難知相貌。以名顯之。故稱為名。此部意說。心心所等體相相似。心既許知識。即心所何不說為法處。皆許世俗智知。有漏識識。得六通達真理者之所通達。生老住無常法。行蘊所攝。對經部等無不相應者非行蘊故。有為謂三世。無為謂擇非擇及虛空俱舍論曰。謂。一切法略有五品。一色（五塵。五根。無表十一種）二心（六識心王）三心所（大地法。大善地法。大煩惱地法。大不善地法。小煩惱地法等。總有四十六。義苑云四十五者非也）四心不相應行五無為總有七十五法。攝一切法盡。如六足。發智。婆沙等明。
    三法無去來宗。謂。大眾部等說。有現在及無為法。以過未體用無故探玄全同。玄□云。三法無去來。大眾部等。攝釋云。第三攝七。謂。大眾雞胤（宗輪云。於此第二百年。大眾部中流出三部。一一說部。二說出世部。三雞胤部。基疏云。憍矩胝部。此婆羅門姓也。此云雞胤。上古有仙。貪欲所逼。遂染一雞。後所生族。因名雞胤。文殊問注云律主姓也。是釋名同。真諦法師云灰山住中。此言非也。本音及義皆無此說。此從律主之姓。以立部名。此部唯弘對法。不弘經律。經律是佛世尊方便教故）制多西山。北山（宗輪云。第二百年滿時。有一出家外道。亦名大天。大眾部中出家受具。多聞精進。居制多山。與彼部僧重詳五事。在茲乖諍。分為三部。一制多山部。二西山住部。三北山住部。基疏云。制多者。真諦文殊問云支提。訛也。此云靈廟。此山多有諸制多故。因此立名。制多山西。稱曰西山。既與大天不和。因此別住。北山亦爾。北之一山也。此三並從所住立名）化地。法藏等部（宗輪云。於此第三百年。從說一切有部復出一部。名化地部。從化地部。流出一部。名法藏部。基疏云。化地部主。本是國王。王所統攝國界地也。化地上之人庶故言化地。捨國出家。弘宣佛法。從本為名。名化地部。真諦師云正地部。亦稍相近。文殊問言大不可棄非也。法藏者。部主之名。密與藏義意大同。此師含容正法。如藏之密。故從人以立論主名。此部師說總有五藏。一經。二律。三阿毘達磨。四□。五菩薩。即明本菩薩行事等）演義云等者。等取六全一少分。謂。都七全一少分同有此計（會玄云。言都有八全等者。一大眾部。二說轉部。有本云雪轉部者。非也。在前中收。然有本鈔都有七全等。無此說轉。以本經部在第一宗中已收。則無者為正。義苑。折薪。集成。並依錯本。圓覺大鈔云雪山轉。非也）一大眾部。二雞胤部。三制多山部。四西山住部。五北山住部。六法藏部（宗輪論敘制多。西山。北山云。餘義多同大眾。敘法藏亦然）七飲光部（宗輪敘飲光云。餘義多同法藏。攝釋在前第二宗中收）言一少分。取根本化地部（如前已敘）北京素公云。以前義故（下同玄□）四分律法藏部義。及四阿含僧祇律大眾部義（會玄云。或云。僧祇大眾。即上座窟內大眾。故沒窟外大部也。今詳。是大眾部。同於僧祇律也。今謂。二解並非。此是依慈恩玄□。彼云。古經論宗致極多。舊四阿含及僧祇律。大眾部義。舍利弗毘曇。梵網。六十二見經。正量部義。三彌帝論。上座部義。四分律。是法藏部義。素公依之）今詳。宗輪論曰。此中大眾部。一說部。說出世部。雞胤部。謂。此四部同說。諸佛世尊皆是出世。無為法有九種。一擇滅。二非擇滅。三虛空。四空無邊處。五識無邊處。六無所有處。七非想處。八緣起支性。九聖道支性。過去未來非實有體。一切法處非所知識。都無中有。如是等是本宗同義。此四部末宗異義。所執展轉。差別有無量門。基疏云。無為不同有九種也。此前三種體皆一物。餘釋名等不異諸部。次四無色。所依之處別有無為。是滅所攝。要得此滅。依之生彼。能依細五蘊。自是無常。所依四無色。自是常住。十二支分。是有為攝。此理無為。一切聖道。性能離染。理是常一。其八差別。自是生滅。理是無為。現有體用。可名實有。去來體用無故。並非實有。曾有當有。名去來故。準此等則此中亦應等取一說部。及說出世部。然以更有異義。別在後五六宗中故。故攝釋。演義略耳。思之。
    四現通假實宗。謂。說假部等。彼說。無去來世。現在世中。諸法在蘊可實。在界處假。隨應諸法假實不定。成實論等經部別師。亦即此類探玄大同。只言成實論等。等字作及耳。玄□云。四現通假實。說假部等。成實論義。經部師宗。即當第四現通假實攝釋云。餘三如名各攝自部。復言等者。自部之中本末有異。故等等之（宗輪云。於此第二百年。大眾部中更出一部。名說假部。基疏云。此部所說。世出世法中。皆有少假。當知非一向假故。不同一說部。非出世法一切皆實故。不同說出世部。既世出世法皆有假有實。故從所立以標部名。真諦師云。分別說部。鏡水鈔云。現法之中通有假實者。如眼根處七極微成。又如一微上有無常等四義。故名為假。五蘊體非聚。故名為實也）宗輪論曰。其說假部。謂苦非蘊。十二處非真實。諸行相待。展轉和合。假名為苦。乃至。由福故得聖道。道不可修。道不可壞。基疏云。苦者逼迫義。蘊體非逼迫故非是苦。色等諸法。有義名苦。其實非苦。諸行相待。假立苦故。以依積聚緣亦積聚。積聚之法皆是假故。雖積聚假義以釋於蘊。蘊體非假。無依緣故。現在世之識。不名為意。入過去時方名意處。依止義成。體非現在。亦大實有。現見修道。不能得聖。故知聖道不可修成。但由持戒布施等福得聖時。其便成聖果故不可修。慧力得聖一得以去。惟相常住。無剎那滅。故不可壞法苑云。聲名句等。若在處等。體非實有。以說依緣故。有積聚故。若在蘊等。聲等便實。雖有積聚。不說依緣以名藥故演義鈔云。一全一少分。一全即說假部。一少分即末經部。以根本經部是第一宗攝。其成實論先是數論弟子。以所造為能造（會玄云。彼宗以五塵為能造。五大為所造。即與我宗能所造倒）後出家入佛法時經部攝。故三藏云。經部細實而□假。假實義同故。現通假實攝（會玄云。證成經部師是此宗攝也。唯識疏云。經部十虛□假細實。大乘世俗□實細假。節婆多等□細俱實。一說部等□細俱假。今當初句。與說假部義稍同故。合為一宗。文今謂。其說假部。處界是假。唯蘊是實。經部所立。蘊處是假。唯界是實。此雖假實隋應不定。以於現法既通假實故。此宗攝。至下當悉。清涼及諸所解者。皆不稱歟）此說假與一說說出世別。此謂俗真諦中皆有假實（今謂。此解不然。准宗輪疏。云世出世法皆有假實。不可約諦以論假實。不與後五六宗同故。若謂真諦亦有假者。即應非真諦。故非彼宗計。故知非矣）蘊門明義是實者。實即積聚故。界處門明義是假者。體假積聚故（會玄云。釋成俗諦中有假實也。會解記云。若法在蘊門中攝時是實。若分五蘊。為十二處十八界。既開五蘊色心。為界處故。是假說也。既開五蘊積聚為處界故。處界名假積聚也。文今謂。此等皆非彼計之意。準宗輪疏。既言積聚之法皆是假故。雖積聚假義。以釋於蘊。蘊體非假。無依緣故。以此推之。約蘊體無依緣為實。約處界門說依緣故是假。然清涼有何所據。只約積聚。強分假實。故知非矣）言彼說無去來世者。宗輪論曰。餘義多同大眾部說。準此。大眾部等說。過去未來非實有體。如前已引。言現在世中等者。此即正舉說假部計。如宗輪疏等向已述。言隨應等者。謂。說假部等（清涼不置等字。不允）等取經部。成實論等。等取俱舍論等。及經部別師。即俱舍師。世親論主。未歸大乘之前。順正理中稱之經主。故光法師云。論主意朋經部。寶法師云。世親論主。意無朋執。唯以理勝為宗。非偏一部。然於中間。多以經量為正義也。故知。此中理長為是。非定一宗。假實不定。今當具辨。其成實論者。且如三論玄義云。佛涅槃後九百年內（若依宗輪云。至第四百年初。從說一切有部復出一部。名經量部。亦名說轉部。唯識疏云。第一百年有鳩摩羅多。名日出者。亦名譬喻師。經部以此所說為宗。當時猶未有經部）有訶黎跋摩（此云師子鎧）之所造也。其人本是薩婆多部（梁僧傳云。初依薩婆多出家。學阿毘曇。後背師說。造成實論。又華玄略述云。是中天竺僧佉之徒。後迴心已。事薩婆多部鳩摩羅陀。受學八犍度。兼習大小。折有相之言。申無相之旨。於□勒國造此論等。又道證要集云。成實論師。本是數論弟子。後於經部宗中出家。造成實論。清涼演義。處處全同此耳）鳩摩羅陀弟子（此即經部祖師。望未分之前。亦名薩婆多部。今復望遠襲曰弟子）問。成實之宗正依何義。答。有人言。正用曇無德（法藏）部（南山。定賓等。用此說）有人言。偏斥毘曇。專同譬喻（根本經部）真諦三藏云。用經部義也（飾宗記等。與此稍異。謂。真諦云。多聞部主。深義之中。有大乘義。成實論從此部出。參涉大乘義也檢俱舍論。經部之義多同成實又於小乘內分三品。一者俱不得二空。如犢子部（當今初宗）此下根人也。二者薩衛之流（薩婆多部）但得人空。不得法空（今第二宗）為次根人也。三者譬喻訶梨之流。具得二空（當第四宗。兼第三宗）為上根人也。約空義淺深今謂。成實是經部義。故清涼云其成實論經部師。此既可爾。何故章主更云及經部別師耶。今詳。此指俱舍論主。何以別者。準光寶記。並云。薩婆多部蘊等三科。皆是總實。經部所立。蘊處是假（與說假部蘊體是實。處界是假。此乃不同）唯界是實（若更細論。十二處。細實□假。亦與說假別也）今論主意（本雖經部與彼有別。故稱別師。意在于此）許蘊是假。處界是實。立比量破。如論廣明。今此中意謂。說假部成實論及別師現世法中假實分別。隨應不定。而總是現通假實宗攝也。然諸解紛紜。皆失章意。所以不曉大師置別之言大有巧旨也（蘊實。處界假。說假蘊處假。界實。經部蘊假。處界實。論主）五俗妄真之宗。謂。說出世部等。世俗皆假。以虛妄故。出世法實。非虛妄故探玄玄□所標皆同（宗輪論文。如上）宗輪疏云。此部明世間煩惱。從顛倒起。此復生業。從業生果。世間之法。既顛倒生。顛倒不實故。世間法但有假名。都無實體。出世之法。非顛倒起。道及道果。皆是實有。唯此是實。世間皆假。從所立為名。既乘本旨。所以別分名說出世部（大乘部。一說部。說出世部。雞胤部四部。本宗同義。今依末宗異義）若依攝釋云。復言等者。自部之中本末有異。故等等之。演義鈔云。以世俗是假。假故妄也。出世為真。真非是假故。是實也。少似中論一半向前（義苑云。亦跨大乘也。折薪云。此等中論也。此分通大乘。會玄云。以中論四諦品前以空破有。四諦品中以空立有。今以二空為真實。似前一半義也。或可世俗是妄。少似因緣所生法。出世為真。少似我說即是空。不得全偈故云前半。然此言少似。即有少分通大乘破相始教之義。或可望中論前半偈者。不全同故。但云少似。今第五宗。唯空世間故。世俗是妄。不空出世間故。出世為實。故中論前半偈中。唯似其空世間之一分。故云少似及向前也。或既全似。則與大乘何別。思之。今謂。四諦品前等者。即清涼鈔解第八宗之文。義未穩歟）今謂。慈恩等取自部。今依賢首。準智論中曰。是佛法中有犢子比丘說。人是第五不可說法藏中所攝（此當第一宗）說一切有道人輩言。神人不可得。十八界十二入五眾實有自性（即第二宗）更有佛法中方廣道人言。一切法不生不滅。空無所有。譬如兔角龜毛常無（即當今五六二宗）三論玄云。迷失二諦凡有三人。一者毘曇。執定性之有。迷於假有。故失世諦（犢子。薩婆多等。並此中攝）亦不知假有宛然而無所有。復失一直空（大眾。說假。成實。經部。不免此失）二者學大乘者。名方廣道入（二諦章云。未知此人何學。若小乘學。則推畫起邪見。若大乘學。則聞大乘說起邪見。或云。方便部中所執道。或云。此一說部。所言似大。所以為名。依四阿含。作如是說等）執於邪空。不知假有（謂無罪福報應等）故失世諦既執邪空。迷於正空。亦喪真矣（說出世部。及一說部。正當此計。濫大乘者）三者即世所行。雖具知二諦。或言一體。或言二體。復喪真俗（此即當今第七八宗）清涼云。前四唯小。五六通小大。後四唯大乘。演義云。然五六立在小乘。義通大乘準此詳之。此中初二人法有無。三四三世假實。五六二諦有空。七八真空不空。九十理性泯圓。十宗五對。燦然可觀。不可不知。
    六諸法但名宗。謂。一說部。一切我法。唯有假名。都無體故。此通初教之始。準之探玄亦同云一說部等。玄□亦然。宗輪疏云。一說部此部說世出世法。皆無實體。但有假名。名即是說。意謂。諸法唯一假名。無體可得。既乖本旨。所以別分名一說部。從所立為名也。文殊問經云執一語言部。名雖相似。然注解云。所執與僧祇同故言一說。此釋非也簡正記云。不簡有漏無漏等。皆無實體。唯有能詮假名。於能詮下無所詮實體演義云。則顯出世亦假名耳。故云一切我法。亦如中論若有世間則有出世間。既無世間。何有出世間等前則出世是真。今則出世亦假名爾。然能詮之名尚未亡故。後則一切皆空言此通初教之始者。問。第三宗中曇無德部。第四成實經部。南山等判分通大乘。今則何故但此通耶。答。彼亦少分明法空故。然阿含身子毘曇亦說法空。豈分通大。其成實論。具如嘉祥以十義證明是小乘。彼文自云論三藏內實義（天台藏教四門。是空門義）一切聲聞法中無犍闥婆城喻為三藏不說一切法本性空。而成實論亦有此喻者。引菩薩藏中譬。就小乘法中釋耳（嘉祥法華疏文）經部空宗。準此亦然。故今不用。但此宗義。通初教始耳。折薪云。由此教有二。一迴心。二直進故。於始教亦分始終。如下類有。此況正當小乘。分通大乘復古引孔目云（三乘真如）漸教門中有三門。一終教門。二始教門（一始。二終。言始門者。人法二空。方入空攝。得知。真如不及二空。二空為上。此門亦通分別無分別教義。分別教義者。謂。教義即空故。今初教門中真如。但是空義等）三世間所知門。復有二門。始門通人天及愚法二乘（入真實性攝故。中邊分別論云。世間所知真實。入真實性攝。準此論文。世間唯除誑妄語等。餘並入真實。由許是菩提遠方便故）言終門者。論釋。謂。一切法但有名。謂。分別名思惟名等（得知。不同遠方便法。此義唯局二種十名中）為是大乘近方便故（已上孔目）故云初教之始。
    七一切皆空宗。謂。大乘始教。說一切法皆悉真空。然出情外。無分別故。如般若等探玄復然。真空彼云性空。玄□云。七勝義皆空。般若等經。龍樹等說。中百論等。八應理圓實。無著等說。中道教也楞伽玄云。二無相宗。破彼前宗所立法相。蕩盡歸空。性無所有。二空真理。相想俱絕。如般若等經。中觀等論。三法相宗中。立三性三無性。有為無為。色心等百法。皆依識心之所建立。如深密經。瑜伽等論說（今謂。無相法相二宗。並在此第七宗攝故。大乘法師第八應理圓實宗。亦此中收。然清涼。彼七今九。合為第八。真空絕想宗。即無相宗。即頓教。亦名二諦雙絕宗。別取彼八為今第七。三性空有宗。以今第八卻為第九。濫之甚矣。如次下辨）義苑云。一切諸法者。謂。八十餘科（始自五蘊。終至涅槃。八十一科。皆實相等。此即約法開顯。唯未開顯於人。而圓頓義。何得以此為始教哉）世出世法。無不清淨。法既清淨。則蕩除情執。故無分別。此乃無相大乘之一宗也（此記不然。以始教義濫於終圓。謬之太矣）折薪云。此當始教之終（何不通始。而但限於終。始終二門。通無分別故）如上深密照法輪者是復古引孔目云。始教等者。如分教中辨（孔目始教言終門者。如維摩說不生不滅是無常義等。又金剛般若。微塵即非微塵等）然此教通分別無分別。無分別義者。謂。證真如故（無分別教者。謂。比觀意言無分別境。悟大乘言教故）分別教義者。謂。教義即空故（已上孔目）今就深指故。云無分別也。般若者指所宗經也。護身。衍師。智光。竺汰等。皆此判也集成云。秀法師云心境俱空宗。大乘初教。此中有二。一境空。謂。心外無境。如深密等。二心亦空。如諸般若等。准深密經。雖了不了。然皆依八識五性。方便建立故。准此深密亦皆空宗。若約說三性及真如不空理等。分通八攝無違清涼云。七三性空有宗。謂。遍計是空違清涼云。七三性空有宗。謂。遍計是空。依圓有故（演義云。即是大乘法師所立應理圓實宗）八真空絕相宗。謂。心境兩亡。直顯體故（即是大乘法師勝義俱空宗）九空有無礙宗。謂。互融雙絕。而不礙兩存。真如隨緣。具恒沙德故。七即法相宗。八即無相。後二即法性宗。又七即始教。八即頓教。九即終教。十即圓教。又第七亦名二諦俱有宗。謂。勝義真實故不無。世俗因果不失故是有。如深密瑜伽等。第八亦名二諦雙絕宗。謂。勝義離相故非有。世欲緣生如幻故是無。如掌珍頌云真性有為空。如幻緣生故。無為無有實。不起似空華等。即般若三論中一分之義。九二諦無礙宗。如維摩法華等（嗟乎。圭山亦以法華判為終教。乃據于茲。都非儼藏兩祖之意。唯在涼密臆斷。即千古之愚闇。誰不哀哉）義如前顯折薪云。問。清涼何以故七八九約宗教皆不同耶。答。清涼於立教立宗。皆云有不安者。頗為改易。於此見矣（予怪。清涼不揆茫味。輒改祖轍者。以自不顧其拙卻是血指汗顏之誚。反有所歸也）故演義云。然此十宗。前六全同大乘法師（會玄云。問。賢首順彼八宗。何有玄妙。答。但以後二宗超之爾。今有三宗超勝。以第八中有頓義故。今謂不然。賢首順前六宗全同彼師。以彼後二。合為第七大乘初教一宗。更立後三。特超彼師八宗。奈何謬解。誣於祖乎）大乘則為八宗。七名勝義俱空。八名應理實。即以法相為應理圓實。未必為勝義俱空。今迴七為第八。八為第七。如前西域中二宗不同。今符法性。又加後二以顯甚深（會解記云。八即頓教者。此約宗教義相。當處配之。不必全取教之次第也。問。若爾應終教深於頓教。不爾何得前淺後深耶。答。以真空絕想宗。雖是宗教。然亦通始教。但多分義配。故云頓也。今謂非矣。復古只云。迴大乘法師第七為第八。以符法性。在法相後為深故也）據此則今章正順大乘中所立。勝義俱空同一切皆空。應理圓實同真德不空。但名少異爾（今謂。清涼但以大乘法師第八。卻為第七。亦迴彼七。及與今章第九。合為第八。以今章第作。移為第九。非謂以今章第八迴為第七。何以得云應理圓實。同真德不空耶。然以真德不空。即如來藏緣起。性具恒沙德故。清涼立為第九。故義苑云。清涼第八。正同此中第九亦同此中第七。彼第九。與此中第八。名異義同。會玄記云。今以第九合其第七。為第八真空絕相。加第七三性空有。以當相教。移彼第八。為今第九。收義方足。是也。然彼大乘師應理圓實。謂。真如凝然。不許隨緣。那為第八。噫。笑庵謬解。尚喪清涼意。況賢首旨乎。錯中之錯。不亦悲哉）亦由第三時具三性理不空理故。所以清涼今令三性理為第九。一切法俱空。卻當第八。由無相宗通始頓二教故（今謂。清涼深執起信故。多作此判。如維摩默顯祖判為頓教。若通無相空始者。淨名豈可唯顯空寂。何以為不二門。）所以二祖取意不同。又清涼意順智光師故也（設順性宗智光師義。而以終教為第九者。何也）復古云。此章同探玄。依五教次第。亦順其義。以列諸宗次第。及釋義也。而清涼國師。此蓋以性揀相。迴大乘法師第七為八。以符法性。在法性相之後。為深故也。少與五教不次（今謂。頓為前淺。終為後深。為害甚矣。何符法性之有）又以性空通始終頓。遂以真空絕想收於頓教。又亦空有無礙徹於同教。故云前淺後深（祖曰。終教始終兩門。並具無分別空有二門。頓教門者。維摩直默。以顯玄意。此如絕於教義相想不及。又云。頓屬其上分本教義。漸從其末義。三乘終教。寂照照寂。一相真如。并初教門染淨即空。據此等文。本淺末深。其豈可爾乎。蓋清涼來峰。判法華等。為終教攝故。致此誤也。徹其同教。那局終教。漸□頓親。請深察焉）若空有雙絕。亦收頓教（若爾清涼以此雙絕為第八耶。為第九耶。何不別分為十一宗哉）又復七八九三。諸師各立（今謂。儼藏同義。唯獨清涼輒為改易。而一別立。何云各立。諸師者誰耶）欲判淺深定其權實故。清涼序之。與今章探玄不同也。
    八真德不空宗。謂。終教諸經說。一切法唯是真如。如來藏實德故。有自體故。具性德故探玄有自體故作真體不空。楞伽玄云。四實相宗。會前教中所立法相。莫不皆依如來藏緣起。稱實顯現。如金作嚴具。如此楞伽及密嚴等（勝鬘及如來藏經）經。起信寶性等論說。廣如彼明清涼云。九空有無礙宗。如向已敘（演義云。空有無礙等者。謂。互融故。有是即空之有。空是即有之空。語空必攝有。言有必攝空。故曰互融言雙絕者。有即空故有絕。空即有故空絕。言不礙兩存者。不壞相故。有即空而有不泯。空即有而空不亡。真如隨緣者。上言空有。容濫但空。故說真如即空。空即真如。又異但凝然。故云隨緣。非無不變。具恒沙德者。唯法性宗非唯空寂而已。上皆實教中義）又出現品疏云。不變隨緣之義。乃為諸佛之本。性相無礙。因果圓融。為不思議。過此更無究竟。問。明品疏云。知即心體（演義鈔云。今直語靈知真心。異乎木石者。通能所證也）了別即非真知故。非識所識（鈔即遣南宗禪病也。識以了別為義。了見心性。亦非真知。真知唯無念方見）瞥起亦非真知故。非心境界（鈔遣北宗之病。以不起心為玄妙故。以集起名心。起心看心。是即妄想。故非真知。是以真知必忘心遺照。言思道斷故。是用無念心見聞覺知一切事法。心常寂靜。即如來藏）心體離念。即非有念可無。即體之用。知之一字。眾妙之門（鈔水南知識云。即體之用名知。即用之體為寂。如即燈之時即是光。即光之時即是燈。即燈為體。光為用。無二而二也。知之一字。眾妙之門。亦是水南之言。圭峰禪源詮都序。亦用此語。即是荷澤神會之詞。乃南宗傍派。而非五家所嫡從也。然台徒山外。錯認真知。謂為圓極。故四明破云。且靈知之名。圭峰專用。既非即陰而示。又無修發之相。正是偏指清淨真如。唯於真心。及緣理斷九之義也。即別教義。以此究之。清涼宗密。□為圓教者。皆不出此第九空有無礙宗。此豈非失一家之綱要乎）義苑云。諸經者。謂。實教了義大乘。說一切法者。則一切法。從本以來離言說相。離心緣相。故云唯是真如。即不變也。如來藏者。在纏之名。則是隨緣。二義既彰。性德恒沙本來具足。亦一宗一教也折薪云。即上深密持法輪中真如不空理者是。故名真德不空宗（此乃所謂應理圓實。同真德不空。笑庵之錯。如已辨了）言具性德者。即不空真如故。起信云。一者如實不空。以有自體。具足無漏性功德故。所以上文以此為終教（他宗破云。只知性具善也。不知性具惡。必須翻九界修惡。證佛界性善。是皆不出但中之義。偏屬別教者。若清涼圭山。無奈此難。然依賢首。則但徵斥此一教一宗。何關圓教。他破卻非。於焉自可見矣）復古云。謂。終教等即前常住妙典。說如來藏具足無漏性德。一一有體也。
    九相想俱絕宗。如頓教中絕言之教。顯絕言之理等。如淨名默理等。準之探玄云。謂。頓教中絕言所顯。離言之理。理事俱泯。平等離念孔目云。無名之教。顯無名之義。又云。此如絕於教義。相想不及故（復古亦引）楞伽玄云。或得義不存名。亦如楞伽。同性經等。亦如維摩默住以顯不二。義苑云。毀相泯心故。云相想俱絕。理本絕言。假一言而直示故云顯。如淨名者。則杜口於毘耶。如上釋之。是離念之機所宗尚故。
    十圓明具德宗。謂。如別教一乘。主伴具足。無盡自在。所顯法門也探玄總同。又孔目曰。夫圓通之法。以具德為宗。緣起理實。用二門會取。所謂同別二教也。即通成解行理事等一切法門。一乘無礙陀羅尼門。理性體融。在因為因。在果為果。其性平等。據緣以說。在一乘即圓明具德。處三乘則一相孤門。在小乘廢深論淺。居凡有則唯事空文。此即理之妙趣也。又別教一乘。佛及普賢願行等法。始終皆齊。無有前後。仍於諸法義。隨舉為首。餘即為伴。宜可準之。又別教之中亦有同別。由多即一。是其同也。為一中多。即是別也。同教之中亦有同別。一乘三乘同一善巧。是其同也。各據機別。即是別也。又云。依大經本。所顯義門。相即容融。理事自在。所有教義。一即一切。一切即一。如帝網喻無盡不同。廣如彼明。又探玄云。上來分教開宗。粗陳梗概。廣引教理。具明義相。如別記說義苑云。法界圓彰。實德本爾。一多緣起。主伴重重。相用難思。云無盡自在。此宗之與教。體義無雖。但所尚者曰宗。造修者曰教。故立二名耳。此上十宗。後後深於前前。則前四唯小。五六通大小。立在小乘。義通大乘。故云通小。後四唯大乘。又五六義通法相宗（今謂不然。五六設使義通空始。而不通相始故。如上辨了）七即無相宗（今謂。不止無相。可攝相宗。既以大乘始教故。大乘法師七八俱應此攝）後三即法性宗。又七即始教。八即終教。九即頓教。十即圓教。此與清涼少異（今謂。可云碩異。如上所揀。清涼改易。皆失祖意。豈唯少殊。思之）又云。但此中五六義通法相宗隱故所以彼顯立第七三性空有為法相宗。彼第八正同此第九。兼同此中第七。故彼約教。八即頓教。約宗八即無相宗。彼中第九。與此中第八名異義同。如此會者。豈是相違。學者請詳今謂。此中所會。可取是者。非者可知。

華嚴一乘教分記輔宗匡真鈔卷之三
華嚴一乘教分記輔宗匡真鈔卷四

　　日域京西華嚴寺住持僧濬鳳潭撰
    　　          

    乘教開合第五義苑云。且教之所明。不出諸乘。教則論其階漸。斷證之殊。乘乃運載有情。遠近之異。以乘附教。優劣自殊。以教攝乘。機心不忒。是以合之為一。本末鎔融。開之為二為三。淺深展轉。開合遍收。理無不盡。依此亦可總判言教。如來聖教。意趣無邊。不可局執。故以此門通會乘教耳復古云。良以諸家判立。各有聖教以為依據不可全棄。又聖教開合。本由機異。設云平道。亦為化生。合雖多過。開亦未能全無於失。是故今家開合全收。無過不離。故有此門。
    於中有三（宋本云。初約教開合。二以教攝乘。三諸教相收）初約教者。然此五教。相攝融通。有其五義義苑云。示意總標也。謂。本末更收。漸次融會。從一至五。亦會取諸說折薪云。總前四科以辨開合。初義正明五教開合。意存通會諸師所立（此及義苑。並依清涼。彼文第四立總相會通云。諸德立教。各自所據。今雖立五。亦會取諸說。廣如彼述。今謂。不然。此同探玄云。然此五教。有開有合。亦有五重。豈會取諸說乎）第二義科所明不出三一。今以五教攝前三一乘也。第三義復以五教交絡相收也復古云。此即諸文判教之後。總相會通也。但立文少異。義旨大同。與探玄全同。但彼開四有二說。此少一門耳。既云五教相攝。終頓在其中矣今謂。此與探玄及要問答中乘門數名不同義大旨不異。如下當引。
    或總為一。謂。本末鎔融。唯一大善巧法探玄云。謂。唯是如來一大善巧攝生方便也下心識章云。由此甚深緣起一心具五義門。是故聖者。隨以一門。攝化眾生義苑云。謂。根本枝末法輪。唯是如來一大善巧攝生方便（已上探玄下即清涼）一音所演。則菩提流支立一音教者。不失道理復古云。本末二相。譬若五金大冶烹而為一。故云本末融鎔。圭峰言。圓教攝於前四。一一同圓。海中百川。無非海也。或名一圓音教。或名滿藏。或名無盡圓通自在宗。略如同教策出今詳。探玄中第七顯開合（今章二以教攝乘有二是）第八教前後辨如來一代所說。約時顯教。大例有四。一本末差別門（此即次章教起前後中。逐機末教等。是也）二依本起末門（此是約法以明依本起末。即亦今章或開為二。是也）三攝末歸本門（今章第三諸教相收有二中。後門亦此意也）四本末無礙門（此乃今章。或總為一。是也）其本末無礙門者。謂。初舉照山王之本教。明非本無以起末。後顯歸大海之異流。明非盡末無以歸本。是即本末交映。與奪相資方為攝生之善巧也。此上四門。既圓通無礙。是即前後即無前後。無前後即前後皆無障礙。思準之耳。
    或開為二。一本教。謂。別教一乘。為諸教本故。二末教。謂。三乘小乘。從彼所流故探玄云。謂。一乘三乘教。前諸教中雖有存三泯二不同。然皆通三乘趣入故。名三乘教。後一直顯本法。不通二乘。故唯是一。即智論中名共教不共教。此亦同上印師等所立二教也義苑云。謂。別教一乘。直顯本法。一向不共眾典之洪源故。二末教。謂。前之四教。小乘名同始教存三乘也（下皆演義）終頓二教明一乘。由是對三顯故。同前始教。亦入屈曲之數。則前四教皆屈由收。別教一乘方是平道。此同印公平道屈曲復古云。是前一中。約本末開成二也。一本教等者。初說華嚴為諸教本。清涼云。將欲逐機漸施末教。先示本法。頓演此經。二末教等者。即前四也。既從所流。故稱為末。或約同別。或約大小。或約權實。或約曲直。或約漸頓等也今詳。探玄云。依本起末門者。如此經云。如日出先照一切諸大山王等。先起菩薩。次起緣覺聲聞及餘眾生。依此等文。明佛初時說大。後漸說小。約法以明依本起末。非約根器。以無先學大後學小故。問。法豈不別耶。答。小乘之法。定從大乘所流出故。文殊問經云。十八及本二。皆從大乘出。
    又名究竟及方便。以三乘小乘望一乘。悉為方便故義苑云。又名究竟者。一乘也。普解普行故。及方便者。三乘也。別解別行故。即信行禪師。以四乘為二教。亦與此相順復古云。又名究竟等者。此約有果無果以分二。亦名稱法本教。逐機末教。亦名正乘。方便乘今詳。要問答曰。依攝論。一乘三乘小乘謂。於教門中成機欲性。顯法本末差別不同故。依法華經。三乘一乘。約界分體相。方便究竟不同故（至相既依法華立分此二。然義苑。復古。依華嚴解非。）或離為三。謂。一乘三乘小乘教。以方便中開出愚法二乘故探玄云。三或分為三。謂。小乘。三乘。一乘教。智論既將此經為不與二乘共故。名為不共。即是一乘。大品等為通三乘。同觀同益故。名為共。即是三乘。義准。四阿含經既不共菩薩。亦名不共。即是小乘。依此三位。梁攝論第八云。如來成立正法有三種。一立小乘。二立大乘（有本作三乘字）三立一乘。第三最勝故。名善成立。亦同上妙智經說。又真諦三藏部異執疏第二卷中。亦同此說要問答曰。三乘者。依攝論。一乘。三乘。小乘清涼云。三或分為三。初一小乘。次一三乘。後三一乘。或唯後一是不共一乘（演義云。初一小乘。次一三乘。此二皆是三乘教攝。以初小乘即三乘中之小乘故。後三是一乘故。為四乘也。今謂。清涼私所改易。圭山襲之。皆錯之大者。如前所辨）義苑云。謂一乘則是露地大白牛車。三乘是臨門三車。小乘是臨門所引故。此正順四乘（此依清涼）則光宅判四乘教。亦有理在。
    或分為四。謂。小乘。漸。頓。圓。以始終二教俱在言等故探玄云。此有二義。一於上共教中。約存三泯二開兩教故為四。一別教小乘。二同教三乘。如深密等。三同教一乘。如法華等。四別教一乘。如華嚴等。二約歷位無位開漸頓二教故為四（今章但出此後。不舉前義）一小乘教。二漸教。三頓教。四圓教然清涼改探玄中於上共教中約存三等。云中間三教存三等也。演義云。終頓二教。泯二是同。故合為一教。下列四中三同教一乘。即合終頓二教也（會玄所辨文並不可用）復古云。深密既第二第三時教。同許定性二乘等俱不成佛。許其入寂不起。是始教存三也。若終頓二教。共談一性。無有五性。入寂二乘。非真滅度。是泯二也。由此義故。開入一乘宗中。為同教一乘。清涼曰。終頓二教。雖說一性一相。無二無三。二也。又云。實教頓教。並皆不融。為同教一乘。演義云。不辨圓融具德故非別教。貞元大疏其揆一也。若爾者。前二門則以皆為三人故。終頓總入三乘教攝。第四門則取泯二故。終頓入一乘攝。文理甚明。又皆指法華為同教一乘文亦甚多今謂。清涼謬解探玄。云同教一乘即合終頓二教。因之可堂亦為惑矣。今詳探玄文意。此約攝末歸本四時。及依本起末初時。以分為四。謂。一別教小乘（初時唯小乘。即深密妙智初時）二同教三乘（第二三時。深密第三時。妙智第二時）三同教一乘（第四時。即妙智第三時。法華涅槃時）四別教一乘（最初一時。華嚴時）問。若爾何故言於上共教中約存三泯二。開兩教等耶。答。凡泯二教有其多種。謂。三乘終頓並為泯二同教一乘亦是泯二故。探玄云。一乘三乘。有存有泯。孔目曰。迴心分齊。多種不等。或有聲聞迴向直進及終教者。或有迴心向頓教及一乘者。故知。三一各有泯二。然探玄云同教三乘者。既以深密二三時。是始終二教。則其云同教一乘者。以第四時法華等。明是一乘之泯二。而不同三乘之泯。何以知者。既云如法華等（即迴入一乘）不云如楞伽等故。謂。法華時在深密後。開權即實。權名自廢。會三歸一。其實泯三。故經曰無二無三。探玄謂之遮三之一。深破二即是一。豈齊終頓二教毀二存一。是故探玄云。法華涅槃。會深密之三乘。歸究竟一乘。其義決定。此烏可以終頓稱之究竟一乘哉。問。終頓既為泯二。彼何所收。答。此中未開漸頓。合為同教三乘。以探玄云存一之一。如深密等。含攝同知。更開法華一乘泯二。為同教一乘。又開圓極不共教。為別教一乘。文義炳然。然今章但同探玄第二義。不勞辨也。
    或散為五。謂。如上說探玄云。於上漸教。復分始終二教。此上五教。非局判經。但多分而論。如上所指。通諸經論並可知清涼云。然取多分。略指數經。實非局判。以一經中容多教故（演義云。恐有難云。既破昔人。不許於一經以為一一教。如何前立教中。亦云如法華等。故今通云。從多分說。所以略指。實不局判一經以為一教。故下出所以。云以一經中容多教故）。
    二以教攝乘者有二義苑云。然此一乘三乘勝劣五義。皆約教而相顯。故上云以乘附教。優劣自殊復古云。教是能詮。乘約所詮。乘教非一。故辨此門今詳。此與探玄明立教差別十中。第七顯開合之科。大要同之。如下當引。
    先明一乘。隨教有五孔目云。一乘義者。分別有二。一者正乘。如華嚴經說。亦如前分別。二者方便乘。分別有十上來所辨。於眷屬經中。欲顯圓通無盡法藏一乘教義故。於方便之處示一乘名。令進入者易得解故。若橫依方便進趣法門。即有二義。通說一乘。一由依究竟一乘教成。何以故。從一乘流故。又為一乘教所目故。二與彼究竟圓一乘為方便。故說一乘（今章後三二乘。准之可解）非即圓通自在義也。
    一別教一乘云云。二同教一乘云云義苑云。別教一乘者。十十法門。□異諸宗故。同教一乘者。同頓同實（此據清涼。未穩。具如孔目等）該收諸教故。以 別該同皆圓教攝（未允當耳）復古云。別教一乘。同教一乘云云者。建立一乘中。廣顯同別。不復更書云云者。妙樂云。象雲氣之分散（說文云。象雲氣在天迴轉之形）如雲在天非可卒量也（意言下未說者。尚多如雲焉）輔行云。末盡之貌也今詳。探玄云。第七顯開合者。然此三乘一乘。各有二種（初三乘二。如下所引。）一乘二者。一破異明一。如法華經。破二實滅。及涅槃經破無佛性。俱是對權（對昔三權）會破。方說一乘（開今一實）又復更開中云。遮三之一。如法華等。有四句中云。或亦一亦三。一實三權（具歷四時。三教三乘）如法華等（今章云同教一乘云云是）二直體顯一。如華嚴經。不對二乘。無所破故。為大菩薩。直示法界成佛儀故。是故初說華嚴。無權可會。終說涅槃。會前諸權。是即非盡權。無以顯實。是俱名一乘。又云。表體之一。如華嚴等。或唯一無三。如華嚴等（今章云別教云云。可見）
    三絕想一乘。如楞伽。此約頓教義苑云。如楞伽者。是彼明五法空寂之義。何者（下皆涼疏二上之文）謂。迷如以成名相。妄想得生悟名相之本如。妄便稱智。則無名相妄想。故云絕想。唯如智矣。智因如立。智體亦空。如假智明。本來常寂。故曰一乘復古依孔目云。會彼五乘。成無分別離相一乘。出楞伽經（孔目云。天一。梵一。聲聞一。緣覺一。如來一。會彼五乘等）按。楞伽云。諸天。及梵乘。聲聞。緣覺乘。諸佛如來乘。我說此諸乘。乃至有心轉。諸乘非究竟。若彼心滅盡無乘及乘者。無有乘建立我說為一乘。引導眾生故。分別說諸乘探玄云。或非一非三。約理絕言等。亦此意也。
    四約佛性平等為一乘云云。此終教義苑引涅槃云。佛性者。名第一義空。即是佛性中道。統收真妄。謂之平等一乘耳如下卷佛種姓處。又如向引孔目文。方便一乘。準例可解。
    五密意一乘。如八意等云云。此約始教復古云。要問有八意故說一乘。彼一乘是隱密相。引二乘說。非顯了說也（要問下卷。文繁不述）今詳。探玄云。或有說。一乘是權。三乘是實。法華既當第二時教。即是密意權說。是故勝鬘經。以一乘為方便說。是故唯有一乘。非極了義。故知三乘是盡理實教。又云。存三之一。如深密等說。又云。三實一權。如深密等。又云。解深密經一乘是密意者。是未說法華之前故作是說。及後說法華時。會前三乘皆是方便。瑜伽顯揚六義說一乘。攝論十義說一乘。皆同深密會釋。
    二明三乘亦五。一小乘中三。謂。始別。終同。以俱羅漢故探玄云。一始別終同三。謂。始約因修。四諦緣生六度等別。終就得果。三乘之人。身智同滅（此約無餘）如俱舍等說。此約初時小乘教說義苑云。如小乘論。說自有聲聞法。緣覺法。及佛法。此中佛法。但慈悲愛行等。異於二乘故。云始別。又如律中說。佛度五人已。即云。通佛有六羅漢。出世間（此約有餘涅槃）又同坐等故。曰終同。以俱羅漢故。
    二始教中三。始終俱別。以有入寂故探玄云。二始同終別三。謂。同聞般若。同觀無性。三乘之人。各得自果。如前所引說（此約空始。第二時機）若據聖諦緣生六度行異。亦得名為始終各別（今章同此）此是第二第三時教說也（復古云。如前所引說者。亦即大品等共教三乘。若如是者。始教既皆共教三乘。則亦同有可觀無性。各得自果。始同終別之句也。）。
    三終教中三。始終俱同。並成佛故義苑云。謂。定性二乘。無性闡提。悉當成佛故（此但終同義）折薪舉探玄云。近異遠同三。謂。法華等。初以三乘方便誘引（一類鈍根二乘。具經四時等）後同以大乘令得度等。詳曰。探玄文意。與今章稍別。彼深密二三兩時。合為始教。唯以法華為近異遠同三（對昔權異。望今遠同）義當終教（此解不然。以彼同教）今章上下。則以深密第二時為始。第三時指為終。又此中第五圓（現本作同）教中三。方指法華汝等所行等。足見文意稍別。後有改易也。今雖云並成佛故。交涉持法輪中真如不空理等。三乘並同故也（今謂不然。彼第三時。以有性成。無性不成。方為了義。普為發趣一切乘者說。名為了義。故知非也。又十二門疏云。若依大乘終教。即一切眾生。皆此所為。以近說五性雖有差別遠論皆當得菩提。此亦近異遠同義。然非約深密。思之）復古云。始同者。同聞般若。同觀性空故。終同者。並成佛故。探玄又有近異遠同三。若力上經。大般若等諸大乘經。於中雖有權實不同。皆具三乘。以約始終一類此世定故。如是說者。則終教自具四句。一如同終別三。同聞般若等故始同也。皆為三人所得故終別也（今謂。探玄以此既為第二第三時等。即當始教。若終教者。皆成佛故。豈可各得自果乎。思之）以終教亦收入共教三乘故二始終俱別三。以大品等通說三乘法。通益三人。則諦緣度別。是三法始別也。通三人得益。是終別（今謂。準探玄文。此亦但當始教。若約終教者。三人同聞諦等即如來藏並成佛故。何為始終各別）雖有權實。皆具三乘。此世根性定故。未過八萬劫等。未迴心故（今謂。其未迴心者。尚屬小始。已入終教。一切皆迴。何為終別）三始別終同三。約此世根性異。未至無餘位不發心。須說二乘引令入道。諦緣度不同始別（今謂。且先須說小始二乘。故有始別。豈為終教中始別之義）又以八六四二萬十千劫醉三昧酒始別。酒消然後覺終同也（今謂不然。此即先為初教定性。住無漏界。如昏醉人。何以為終教中有始別義。酒消然後覺。則即入終教或一乘故。如法華云。不聞是經。當入涅槃。而於彼土。求佛智慧。是聞是經。唯以佛乘而得滅度。準此當知。生滅度想。未覺之間。尚屬始教。若於彼土。求佛智慧。聞法華等。方得迴心入圓一乘。是同教義。即探玄中近異遠同。如法華等。是也。既迴入一乘。何為終教。若於彼土求如來藏。得聞終教。此亦酒消。然後覺法故。始終俱同。豈可始別。故孔目云。若約終教初門。一切俱迴。如楞伽云。味著三昧樂。安住無漏界。無有究竟趣。亦復不退還。得諸三昧身。乃至劫不覺。譬如昏醉人洒消然後覺。彼覺法亦然。得佛無上身。又云。據此道理。窮子之喻。約愚法聲聞位說。義當法性如來之藏不染而染。後若迴心。義當契其法性。其理即合染而不染。準此等文。不染而染。染而不染。非一非異。難可了知。如何終教可有始別終同之義乎。請學者審）四始終俱同三（今章唯舉此義。前三句義。皆非終教。徒添蛇足耳。下同教中。亦始終俱同三。與此自別。如下當辨）始同同聞同觀也（未穩。集成為是）終同者。以許迴心作佛也集成解（解前三句。全同復古。全有二三次第前卻）探玄云。三乘教。眾生心中但有因性。涅槃云。非佛性者。謂。草木等。是云始同。以並成佛故者。終同。然上一三。終教之始同（雖依孔目同復古義。並皆不允。謬用三句）章曰（孔目初卷轉法輪章）三乘熟教初分已下。名同不異（四諦三轉十二行相。但有名同。基義各別。何為始同）二四二義。終教之終同（第四可爾。第二非也）章曰。熟教終義。與頓教之義。唯一真如（今謂。但可取解第四句之文。餘不可用）指事鈔云。三終教中等者。因時同解有如來藏平等佛性故。同修六度。同學般若。乃至俱成佛故。云始終同也。
    四頓教中三。始終俱離。以絕想故。云云義苑云。三乘本絕。一性幽靈故復古云。皆不可說故今謂。法本自正。不待言說。不待觀智。如淨名以默顯不二等。如前已引。故曰云云。
    五同教中三。始終俱同汝等所行。是菩薩道等。云云宋本云圓教中三故。義苑云。謂。會三歸一。開方便門。示真實相。同教之圓。若論別教。杳絕三乘故。非此所說復古云。汝等所行釋始同。皆得授記終同也折薪云。此圓教俱有同別二教義。若三乘等行。從一乘無盡教起。而會三行為一。云汝等所行是菩薩道。此當同教義。若知三行本來悉是一乘。此通別教（今謂。若約法界體義雙存。則三一不泯故。該攝門中有或一乘機。還入三乘。然准建立乘末。文云。或唯一乘如別教。亦一亦三如同教。或非一非三如果海。故知。別教唯一非三。縱有三乘。但純同乘。如何有三行通於別教之義乎）集成云。圓教。案三韓本并決擇第五卷。並云同教中三始終俱同。所以定知。此中圓字誤者。上文曰。或唯一乘。謂。如別教等指事鈔云。問。終教中三。與同教三。並始終俱同。有何異耶。答。終教雖有行果俱同。未明無盡。其同教中全會行果。同歸一乘圓因故。名同而義理各別也今謂。問。此與探玄所言近異遠同三。為同為別。若言同者。彼何近異。若別者。並法華等不為同教耶。答。經章意謂。究彼經旨。直據本結大緣。則開二乘行是菩薩道故。云始終俱同。若探玄意謂。約通大已後中間今日。且云近異。所望雖殊。既迴入一乘。俱是同教。並不相違也。
    三諸教相收者。有二門。一以本收末門。二以末歸本門復古云。所以辨相收者。欲顯方便正乘。上下相望。權實不同。令知末有所歸耳。然有二門。並約一乘辨也。本即一乘。末即諸教。以諸教雖有相收為本之義。而本義不成。以畢竟是方便故。如共教中亦上下相望。有共不共。而皆共教也今謂。此初以本收末門。與探玄中依本起末門。有何別耶。答。彼先從本。後起諸末。如先說華嚴等。此則以後本收前諸末。以前諸末後本方便。如說法華等。故體雖同。能所收義。前後門別。研文可詳。
    初中於圓教內。或唯一圓教。以餘相皆盡故。或具五教。以攝方便故義苑云。或唯一圓教以餘相皆盡者。謂。別教一乘。圓融具德。無別異相故。具五教以攝方便者。同教一乘。該收諸教。何以故。前四教為此教之方便。即圓趍一實。故此攝之復古云。圓內餘相盡者。本來是一乘故。或具五。攝前四。為方便故。有五也。此通即不即二義。如下七八二門辨評曰。義苑復古。即同探玄依本起末。而非今章以本收末之意。故知非也。今解。或唯一圓教者。謂。以本開顯。則惟有一乘法。以開昔權權即真實。權名自廢。餘相皆盡。是以無二無三。無有餘乘。豈可得約別教本來是一乘。思之。
    頓教中或唯一頓教。亦以餘相是盡故。或具四。以攝方便故義苑云。唯是絕言故。毀相泯心故。云以餘相盡。或具四教等者。良以依言漸次。為離言之先容故。亦云攝復古云。亦餘相盡者。一切不可說。不知一故。或四攝前為方便者。從漸入頓故今謂。頓教攝方便者。如淨名經。室外說法。彈呵折伏。室內說法。引攝攝受。明折伏界內有為緣集。乃至二乘無為緣集。引物方便。乃至三十一菩薩。皆以有言言於無言。文殊以無言言於無言。淨名以無言。無言所顯皆此意也。
    熟教中或一或三。初教中或一或二。小乘中唯一。皆準上知之義苑云。大乘之終。調練既久故名熟。權小同歸。迴三入一故初教中或一唯一本教。或二引攝愚法故。小乘中唯一。無可攝具。但守本乘故折薪云。若言終教。則約法為名。若言熟教。就人立號也復古云。熟教亦名實教。或名終教。或一亦以餘相盡故。或三前二為方便故。初教根不定。堪入熟教等故。初教或名始。或名分。以空有二宗皆未盡大乘法理。總名初教。或一約自宗。或二攝小為方便。小根不定。堪入初教。即便定等故。小乘唯一頓及熟初。以本收末。隨應準知二以末歸本中。小乘同或一。以據自宗故。或五。謂於後四教。皆有為方便故探玄中攝末歸本門。依深密經。無量義經。及真諦三藏記。約於四時。前權後實。以後會前。從淺至深。明攝末歸本之漸次也。今約五教。面文可見。義苑云。小乘內或五等者。謂。冠五教之初。諸乘之首。一道豎論。邐迤涉入故。云於後四教皆為方便。後之三教約自宗。并開涉方便。義准此知之復古云。前四皆有趣歸之法。則知。自宗非是究竟。故名方便。隨宜巧便。假施設者也。小乘或一自宗。不知大乘故。或五。皆有為方便故。
    初教中或一。是自宗故。或四。謂。於後三教。皆有作方便故。熟教中或一。或三。頓教中或一。或二。圓教中唯一。皆准上知之復古云。初教或一約自宗。或三。於後二教。皆有為方便故。頓教中或一約自宗。或二。於後一皆有作方便故。當知。此章。終頓二教但屬三乘。皆須入一方名究竟。望後圓教。皆名方便。若約泯二顯一。屬於一乘。則不名方便。以後三教皆名一乘（今謂。此亦執清涼義。欺於賢首。何者。泯二有二。終頓是三乘中之泯二也。若其同教泯二泯三。如法華等。即圓教中之泯二故。故知。終頓泯二。尚名方便。豈可名圓一乘乎。如前已辨）今非此義。圓教唯一。以究竟故。
    是諸教下所明義理。交絡分齊。皆准此思宋本無皆字。思下有之字。此本有攝字。今屬下句首。義苑云。且如一緣起之法。小乘說之萬法虛偽緣會而生（今謂。經部等可爾。若薩婆多。既說諸法實有。何言虛偽）始教說之生法本無一切唯識。終教說之識如幻夢。但是一心。頓教說之而知。圓教說之德用無邊。上文。以本收末。以末歸本。本末相濟。例此而解。故云准此思之（集成亦同。未穩）復古云。交絡者。如五教互望分齊也。
    攝是則諸教本末句結成網。大聖善巧。長養機緣。無不周盡。是故此經云。張大教網。亙生死海。度天人龍。置涅槃岸。此之謂也義苑云。諸教本末句數者。應成六句。謂一小乘。唯相。二頓教。唯性。三法相宗。相多性少。四終教。相少性多。五空宗中非性非相。六圓教中全相全性（此依涼疏一上。及圓覺鈔等。未可必恃之）是以性相相參。六句交織。故云結成教網。以此攝化不墜含靈。故云無不周盡。是故此經等者。證上善巧法。喻則大聖張大教於生死中。化導人天。置于涅槃。譬彼魚翁張大網於海中。漉取鯤魚。安置岸畔。故此經中。法喻並舉耳復古云。本末句數者。則上來諸教相收諸句也。結成教網。則鎔融為無盡圓宗也。是則融前諸教。為究竟之圓。多澇漉根緣。無孑遺矣。是知。人天善根。皆圓教攝。有謂。但融圓中自有四諦等法。不取前教者。豈足以語道也今詳。要問答曰。問。一乘教相。建立云何。答。此義相難。今舉喻顯。如一樓觀內外嚴飾。盡其巧思。唯有一門。有智慧者。能扣開門。示無智者。一乘教義。亦復如是。性起樹藏。內莊一乘。外嚴三乘及小乘等。有一覺門。向菩提樹下。唯有因果二位佛及普賢。二人開見。為諸有情可化眾生。張大教網。□生死海。漉天人龍。置涅槃岸。諸教相中。示彼小乘及三乘教。令物生信起行分證。示一乘教。令其見聞。後得入證。故彼教相。似成內外及教義不同。則如法華經界外大牛車。及地論第八地已上文。則是其事今亦可準思之。勿異求焉。
    教起前後第六。集成云。上來約化法。以明乘教竟。自下約化儀。方明教起前後也（此據清涼改云化儀前後。未穩）復古云（此引探玄明立教差別。略提十類。第八教前後者。今辨如來一代所說。約時顯教。大例有四。一本末差別乃至。四本末無礙門）略辨如來一代所說。約時顯教（探玄又云。四本末無礙門者。謂。初舉照山王之本教。明非本無以起末。後顯歸大海之異流。明非盡末。無以歸本。是即本末交映。與奪相資。方為攝生之善巧也）本末交映。與奪相資。方為善巧攝生方便也今詳。教起者。探玄明教起所由。別顯十義。初法爾故者。一切諸佛。法爾皆於無盡世界。常轉無盡法輪。如大王路。法爾常規。無停無息。盡未來際。此即處以毛端該於法界。時以剎那盡於劫海。況八會處。而不該攝十方法界。塵內三世。通括一切前後際劫。是謂諸佛法爾常說故也。二願力故。三機感故。如來平等。無有改易。隨應眾生。現身說法。舍那品云。佛身充滿諸法界。普現一切眾生前。應受化器悉充滿。故處此菩提樹。一切佛剎微塵等爾所佛。坐一毛孔。皆有無量菩薩眾。各為具說普賢行。解云。正是此經所說分齊。四為本故。謂。將欲逐機漸施末教故。宜最初先示本法。明後依此方起末故。是故最初說此經法。然後方於鹿苑等處。漸說枝末小乘等法。性起品云。猶如日出照高山等。餘如彼明。今準此等。則一乘教起。要在於前。不在於後。三乘小乘。隨機改易。故通前後。此中通明教興前後。若就如來為本故。以音聲等說經化儀。無有前後法爾教起。恒說法故。故旨歸云。無限大悲。周眾生界。施化萬品。儀式難量。然清涼等。私改削云化儀前後者。誤之甚矣。那不思彼台家明化儀四教。唯在於前四時耶。
    於中有二。初明稱法本教。二逐機末教義苑云。初成正覺。稱性極談。為眾典之洪源。故云本教。□後化霑忍土。漸被三根。善巧隨機。故稱末教問。初成正覺。第二七日。說此經法。既非久遠。故荊溪云。有始成之言。是□非本。若爾但是□中本。無顯本開□耶。答。謂。海印炳現。同時前後。前後同時。九世十世。卷舒自在。時因陀羅網門。何久遠本。無不開顯。如梵網等。尚顯久成。況今經本。然結集家。且安始成之辭。請勿泥於文而失大義。既稱前後同時。則至後法華。正明開近顯遠。即是最初所說。是故所謂菩提樹下說妙法華。蓋華嚴等（真言諸教）直顯頓證。以其法華正開三乘近謂故說久遠。是同教意。
    初者。謂。別教一乘。即初成道第二七日。在菩提樹下。猶如日出先照高山。於海印定中。同時演說十十法門。主伴具足。圓通自在。該於九世十世。盡因陀羅微細境界。則於此時。一切因果理事等。一切前後法門。乃至。末代流通。舍利見聞等事。並同時顯現言初成道者（此中准下施設異相十門。隨應可解。如下當配）探玄云。始成正覺者。然有二相。一初七日是現世之始。二第二七日是說法之始。此中是成正覺。來經今七日。通有五義。一約小乘。以生身佛。於此樹下。三十四心。初成正覺。二約大乘八相化身。示現於此。初成正覺。三約報身十地行滿。無間道後。果現圓明。名初成正覺。四約法身謂。創得了因。最初圓現。故曰初成。此上大乘並無初了初。五約十佛。謂。遍一切因陀羅網無邊世界。念念之中。皆初初成佛。具足主伴。盡三世間。是故此即具攝前後無量劫初也。此中正唯第五。兼攝前四。以此五重不相離故。攝方便故義苑云。第二七日者（即下時異處異謂。覺樹道成。一七日中。自受法樂。思惟行。因緣行等故。第二七日。頓說此經。表所說如其所證故。不起樹王。羅七處於法界（此之二句清涼玄文）故論云。此示法勝故。在初時及勝處說也（寄顯三乘）猶如日出等者（即下主異。眾異。如探玄初教起十由中第四為本故。向已所引）出現品云。譬如日出先照須彌山等諸大高山。如來應正等覺。亦復如是。成就無邊法界智論。常放無礙大智光明。先照菩薩摩訶薩等諸大山王。而彼如來大智日光。不作是念。我當先照菩薩大行等（即謂。十身毘盧遮那大日覺王。自性加持。為內眷屬。有相說法。豈有他乎）海印定中等者（下所依異）釋名如上。故經云。如海普現眾生身。以此說名為大海。菩提普印諸心行。是故正覺名無量。非唯智現物心。亦依此智頓現萬像。故賢首品云。眾生形相各不同。行業音聲亦無量。如是一切皆能現。海印三昧威神力故。云同時演說等於十十法中（法門異相）力用更資。便成主伴。時因法立。法必涉時。法既圓通。時亦無盡（旨歸之文）所以十世古今始終不離當念。故云該於九世十世（釋上時異）九則每一世有三世。十則不離一念。則前九為別。一念為總。故名十世（旨歸云。豎該九世。總此九世。攝為一念。總別合舉。名為十世。如台家云總在一念。別分色心。現前一念。即妄三千。互具宛然。思之）盡因陀羅者（釋上處異。亦通十異）以無盡之時窮無盡之處。則塵含剎土。彼一一微塵。既各攝無邊剎海。即此剎等。復有微塵。彼諸塵內。復有剎。是則塵塵不盡。剎剎無窮。如帝網珠。重得互入故。云微細境界（釋上處異）因果理事（亦下位異。行異。事異）即十對中二對（具如中卷）前後法門。即隨宜漸次也（釋法門異）流通舍利。入涅槃耳。此等諸法。既延促無礙。前後際而無違故。於海印定中炳然齊現。故云並同時顯現。若以十玄說者。同時演說等。同時具足相應門（指事鈔云。於海印定中同時演說十十法門者。即同時具足相應門。故下文云。此上十義。同時相應。成一緣起。乃至此依海印三昧。炳然同時顯現成矣。又至相十玄門云。同時具足相應門者。即具明教義理事等十門同時也。良由緣起實德法性海印三昧力用故）主伴具足。主伴圓明具德門也。九世十世。十世隔法異成門。因陀羅。即因陀羅網境界門。此四文具。餘六義含。以意取說（指事鈔云。言則於此時。至同時顯現者。即微細相容安立門。故下文云。教義等法。於一念中。炳然同時齊頭顯現。故此經云。菩薩於一念中。從都率天。降神母胎。乃至。流通舍利皆悉顯現。言卷舒自在。至在於一時者。即相入門。言此卷即舒等者。即相即門。更廣云云。恐厭繁文。略而不述）若配八相。則文具成道。轉法輪。入涅槃之三相。據其微細。每一相中皆具八相。是故八相亦以備矣。下文當引復古云。稱自得法。直說根本一乘法也。於中有四。初正陳本法。第二七日者。順論釋也（此依清涼。如次下辨）以時因陀羅。該前後故。周疏具有會釋。十十法門。即同時具足等十十門也。言理事等者。等餘行位人法等事法也。前後者。前即初成（豈唯初成。實該於過去久遠無數劫等）後即末代。乃至今後見聞等。並在此時顯現今詳。探玄曰。始成正覺。初定分齊者。菩提流支云。華嚴八會中。前之五會。是佛成道初七日說（演義云。以經初云始成正覺故。三天皆云不起前故）第六會後。是第二七日說。以十地經初云第二七日故。又有人（天台。嘉祥。慈恩。荊溪）說。第八會是後時說。以彼文中有鶖子等五百聲聞。並後時度故。此等所判。恐不順文。以初七日定不說法。十地論云。何故不初七日說。思惟行。因緣行故。既言思惟。明知非說法。設有救言只不說十地。非不說餘法者。則不得言思惟也。下論又釋。為顯乃法樂。是故不說。故知初七定非說耳。又第八會亦非後時。何得於一部經。前已說半。中說餘經。後方更續。豈令佛無陀羅尼力。不能一念說一切法。祇園鶖子。並是九世相入。下文（第四十四離世間品）過去一切劫。安置未來今。未來一切劫。迴置過去世。如是等文。處處皆有。是知。此經定是第二七日所說。復云（第三卷）一乘本教。要在初時第二七日。更無異時。又云（第九卷）彼論經中言第二七日者。取此經初始成正覺之文。既經初始成。則是論經二七。明知。華嚴一部。總是第二七日同時說也若玄談云。無違後際。暢九會於初成（演義云。明說經時。然有兩說。謂。菩提流支云云。賢首以初成頓說九會之文。今疏會云。賢首既旨歸云。常恒之說。前後際而無。涯則在後時無過故。云無違後際。後際即通第九會在後時說故。不妨後際而宣暢九會。在於初成）大疏又云。始成正覺。前標一時。今別顯是初成佛時。略為三解。一約不壞前後相說。纔成初七說前後會。第二七日說十地等。第九一會乃在後時。以祇園身子皆後時故。常恒之說。不妨後時。雖能頓說。有所表故。初五信解行願。最在初故。故皆云不離道樹。第六會因地證位。居其次深。故無不起菩提樹言。法界極證。最在於後故。亦顯二乘絕見聞故。雖異處別時。亦不相離。為寄穢土以顯淨故。須前後耳。若爾世親那云初七不說。但思惟行。因緣行耶世親纔見十地。即為論釋。或則未窮廣文。或則知見有異。未全剋定。菩提流支意。大同此。二順論釋。九會皆在二七日後。二七非久。亦名始成（皆歸云。常恒之說。略為十重。初唯一念。二盡七日者。謂。佛初成道。於第二七日。普遍如前處。說此經法）三約實圓融釋。皆在初成一念之中。一音頓演。七處九會無盡之文。海印定中一時印現（演義云。約實圓融。即賢首國師意）以應機出世。機感即應。應即有說。無非時失。故祇園身子。蓋是九世相收。重會之言。亦猶燈光涉入（旨歸云。初唯一念者。謂。於一剎那中。即遍如前無盡之處。頓說如此無邊法海）折薪云。探玄云。初定分齊者。菩提流支云云。乃至如因陀羅網。重收攝故。釋曰。此以流支等確分三時。不明頓說故。敵對破之。唯取二七日融攝也。若賢首意。亦不妨前後故。清涼演義第一會云云。評曰。以賢首文雖敵破。意亦互通故。清涼廣之。足成三說（今謂。不曉清涼之臆說。而妄評議耳）故大疏云。一約不壞前後相說等。釋曰。清涼曲盡。義有所歸。今章正當後二。亦不違初。以次文云即攝。今章正當後二。亦不違初。以次文云即攝一切若前若後等。即無違前後。普攝於二七日中也今謂。大師且約此一部華嚴。定其分齊故。破流支等。然清涼何故依常恒說。以會此部特言不違後際等。分為三時。足成三說耶。知以法爾故。濫為本故。非大師意。然折薪。復古。並昧於此。不亦哀哉。
    何以故。卷舒自在故。舒則該於九世。卷則在於時。一此卷即舒。舒又即卷。何以故。同一緣起故。無二相故義苑云。徵釋無疑所以也。同一緣起者。法界大緣。圓通無礙。無二相矣復古云。初徵。有何所由。前後復同時。同時亦前後耶。答。卷舒自在故。不同末教卷舒異門。不得自在。此宗舒卷互即。是故該九世攝一時。鎔融無礙也。又徵。何以卷舒得若是耶。同一緣起故。無舒即無卷。有卷乃成舒也。無二相者。珠光鏡明互相是也今詳。旨歸云。橫遍十方。豎該九世。總此九世。攝為一念。總別合舉。名為十世其必舒已遍入一切差別法中。復能攝取彼一切法。令入已內。是故即舒恒攝。同時無礙具無邊德。不可言一。融無二相。不可言多。此一即多。多復即一。一多無二隨有一處。即有一切。無礙圓融。無盡自在。以同一無礙大緣起故。自在難量不思議故此章准知。勿厭繁引。
    經本云。於一塵中建立三世一切佛事等。又云。於一念中即八相成道。乃至涅槃流通舍利等。廣如經說探玄云。教起十義。初法爾故者。諸佛法爾常規。窮未來際。此即處以毛端該於法界。時以剎那盡於劫海。問。若爾何故處唯八會。時局二七耶。答。舍那品云。一一微塵中。佛國海安住。又云。一毛孔中無量佛剎。莊嚴清淨。曠然安住。彼一切處。盧舍那佛。於眾海中。演說正法。況八會處。而不該攝十方法界。又發心品云。知無量劫即一念。一念即是無量劫。況二七日時。不攝無量劫海。不思議品（第三十二）云。一切諸佛。於一微塵中。普現三世一切佛剎諸佛眾生。於一微塵中。普現三世一切諸佛佛事。解云。此中塵內三之括一切前後際劫。是謂諸佛法爾常說故也（義苑引華藏品文竟云。此是如來剎自在者。非此中意）又賢首品云。於彼十方世界中。念念示現成正覺。轉正法輪。入涅槃。現分舍利。度眾生義苑（集成同之）云。又離世間品（第四十三卷）云。佛子菩薩摩訶薩。有十種甚微細。何等為十。所謂在母胎中。示現初發菩提心。乃至灌頂地。在母胎中。示現住兜率天。處王宮。出家苦行。詣道場。成等正覺。轉法輪。般涅槃。在神力無量差別門等。母胎一相。八相皆具。萬德斯圓。故云於一念中又不思議品云。於一念中。悉現一切世界。從兜率天命終等。又離世間品云。菩薩入現在世。觀察十方。一切不可說世界中。一切如來。捨家學道。往詣道場。乃至捨壽。入無餘涅槃。如來滅後。大眾普會。結集經藏。護持正法。令久住世。為舍利故。起無量塔此所援引。滅後結集。既在現前。證意明驗矣。
    是故依此普法。一切佛法。並於第二七日。一時前後說。前後一時說。如世間印法。讀文則句義前後。印文則同時顯現。同時前後。理不相違。當知。此中道理亦爾。準以思之義苑云。通方之說故曰普聞。一時前後者。圓融不礙行布。下句返此。準以思之者。約喻思法也折薪云。是故下結顯。初法如世下喻。當知下合今詳。探玄云。攝前後者有三重。一於此二七之時。即攝八會。同時而說。若爾何故會有前後。答。如印文讀時前後。印紙同時。問。若爾云何重會得成。答。重亦同時。以無礙故。如燈光相入等。餘不動昇天等。准釋可知。二即於此時。攝彼前後。各無量劫。無不皆盡。以是不思解脫時故。三攝於重重無量念劫。如因陀羅網。重收攝故。又云（教起十由中。第六顯位故之文）為顯菩薩修行佛因。一道至果具五位故。此亦二種。一次第行布行（無差即差）謂。十信。十解。十行。十迴向。十地。滿後方至佛地。從微至著。階位漸次（即而六故）二圓融相攝門（差即無差六而即故）謂。一位中既攝一切前後諸位。是故一一位滿皆至佛地。此二無礙。廣如下文諸會所說復古云。孔目（第四卷）問曰。大智舍利弗等。佛出世已。在其他國。異時異處。方與目連等。入其佛法。因何華嚴經會。第二七日。佛未移動。即有舍利弗等五百聲聞（并有舍利弗弟子六千比丘）其祇洹林。及普光法堂。並未建立。因何具述在經（準此。人徒疑身子祇園。以屬後時。而不議普光堂者。何也）答。如來依解脫德。建立一乘故。經云。於一微塵中。建立三世一切佛轉法輪。當知。今所成一乘教者。即其事也。依九世入智。融九世法。成其十世。即過現未各有過現未相即。復相入。成其十世。當第二七日。如是等法。皆悉現前。若欲識華嚴經無盡教義者當依六相因陀羅微細智。及陀羅尼自在法智知。今章即用彼文也。下文云。廣如孔目問答。則知。自云錄和尚微言。成於章疏。果不虛矣。不熟孔目問答。則不知此章元由。後賢不可不察問。若約台家。如妙玄云。因般若入法界。即是華嚴海空（無量義經云。次說般若歷劫修行。華嚴海空）又云。華嚴時節長。昔小機未入。如聾如啞。今聞般若。即能得入（釋籤云。以般若亦得名華嚴。法華佛慧不殊初故。妙樂云。當知。法界論之。無非華嚴。佛慧言之。無非法華。又妙玄引法性論云。鈍根三處入法界）故妙樂引入佛境界品。文殊告舍利弗等六千比丘。汝等善能成就十種大心。則得佛地。乃是結集後教。至般若來。方可得云令諸比丘成十大心。此乃義當轉教時也。結此等意。入華嚴中。故云時長。此義云何。答。今家不然。故孔目曰。初一知識。依一乘別教。為迴心人。說十大心。及為善財。分別廣說諸佛十正法。成信行義。又此章下文云。如一乘攝方便中迴心。舍利弗及六千人。於文殊師利邊迴心。即得十大法門。及十眼十耳等境界。義當解行身遍。於五位法也。既前同時說。豈須至般若時。亦是同時前後說。則何妨結集後教。而俱第二七日。是故小雲疏云。初三七日時。已是說法華。下文宿王華智佛。在七寶菩提樹下。說法華經。當知今佛亦說。然智者意謂。是則先在菩提樹下。說於佛慧。妙樂云。若以佛慧為法華。則始終俱有。若以會歸為法華。是終有始無。而小雲未曉斯旨。乃至更辨。今謂。他宗但以本末差別。會末歸本。作如此判。今家既立從本起末門。那無此理乎。況大通沙彌威音燈明。那由陀劫說法華經。宿王亦然。豈可唯說佛慧不明會歸。縱使終有。復乃海印炳現前後同教所攝。切應思察。問。妙玄云。今問華嚴師。頓極之教。說一切眾生有佛性不。若其有者。二乘何不聞經授記作佛。那忽如聾如啞。答。今反質云。若爾不說一切眾生有佛性耶。何故性起品說一切眾生發菩提心。乃至成等正覺寂滅涅槃等。何況舍那十身。即聲聞身。及眾生身等故下文云。約一乘別教說。一切二乘悉無所迴。如經中如聾如盲者是。末盡唯本門。如不共教說。二乘聾盲。無對異故。又一切二乘等。並已迴竟。更不復迴。如經中以普賢眼見一切眾生。皆已究竟者是。請祛情信。毫有三乘習。恐不允耳。若約一乘攝方便說。如向已引。如身子等。若約觀境。則祇洹及比丘等。是但陰境。忽成廣博嚴淨。及十眼耳等。是則即陰。不思議境。若不爾者。其普光堂。既在前分。此如何通豈客蝸牛自互觝角。思之。
    第二末教三乘等者。有二義。一與一乘同時異處說。二異時異處說復古云。三乘等者。兼小乘也義苑云。同時者。皆二七日故。異處者仙苑覺場故。異時者三七等別。異處與上解同問。欲四天會。普光堂。及祇圍等。亦為異時處耶。答。皆為同時處。以第二七日同說一乘處故。問。頗有三一同時同處說耶。答。常恒之說。圓通自在。可同時處說。今約本末校量顯勝。則不可然。問。如梵網經。菩提樹下。初成道已。頓結木叉。諸師准論為二七日。何耶。答。彼經說時。凡有多釋。或云。華嚴之後。次說彼經（天台既判華嚴結經。或二七日內。亦有前後故。律宗等中。亦有此判）有云。華嚴之前（律家亦有謂。初坐菩提樹下。知初七日說。故法銑疏云。今言初者。以成道竟。未往餘處。未說餘經。此經在初。於樹下說。第二七日。方說華嚴。及元曉疏。更有多解。然賢首疏云。什公相傳。西域有十萬頌六十一品等。而心地品居其第十。則先說九品。太賢疏云。還來樹下。出定而說。如下菩薩戒本。意謂。化身釋迦成道已。即往四禪。事盧舍那。聽受此法。還來樹下。說十世界。次至天宮。乃至更降樹下。方始結菩薩戒。既是歷多處。說多法門。然後說耳。如何得為華嚴之前。然十地論但約華嚴。何與梵網為證。故知此說非矣）然後解為非。前說即為異時同處說。本業瓔珞亦准此知。問。後解非者。何故彼疏言以是本戒。非是待犯然後方制故。最初成佛。即結此戒。不同聲聞戒等耶。答。此約三乘大乘之初。非謂在一乘之前。故彼疏云。是此化身。從報佛所受旨。迴還至此之時云爾時（青丘亦云。從天宮來。應現時也）即孔目曰。瓔珞。梵網。是三乘攝。華嚴是一乘攝。又探玄云。表示法者。十地論云。時處等挍量顯示勝故。此法勝故。在於初時及勝處說。此有三義。一此經初時表本法勝故。二末教亦同。表末不離本故。三顯本非末故。時定二七。更無異說。不同末也。問。俱在樹下。既同處說。亦應云同時同處耶。答。此經在前。彼在後說。如向所敘。覺樹雖同。而說一乘處。非說三處。則理實此中可攝同時異處說。以同教故。末不離本故也。
    初義者。是同教故。末不離本故。依本而成故。後義者。本末相分故。與本非一故。此二各有二類。一三乘。二小乘義苑云。初義是同教故者。三乘之教。同彼初時。表本末相濟故。三乘之教。今教。兩處示非別教故。此約化儀。表示同別。非論化法耳。後義本末相分故者。謂。時處俱異。隔歷不同。則本末差別門也。此二各有下。分其權小復古云。初義者。同時異處也。是同教者。則表三一和合（三一和合。是同處故。非異處處。故知非也）同時說也。如次章所指。末不離等。所以皆同初時也。文中三故字。皆出所以同時也。後義本末相分者。本教末教。二相各不同也。與本非一者。以不即義故也。
    初者如密□力士經說。佛初成道竟。七日思惟已。即於鹿苑中。以眾寶等莊嚴法座。廣集三乘眾。梵王請法。佛為轉法輪。廣益三乘眾。得大小等果。乃至廣說。如彼經中折薪云。即大寶積經（西晉竺法護譯。有七卷。別行。而後至唐。菩提流支。譯大寶積經。勘合梵本。編入舊譯。總成一部。彼密□經。為第三密□力士會。從第八卷。至第十四。今章所引。既在其先時。故依舊耳）第三密□力士會（起第八卷。正當第十一卷末。第十二卷初。而義苑依於清涼指第八卷者。但指此會起於第八爾）第十一卷末云。佛降魔竟。夙夜七日。悉存法樂。觀佛道樹。百億四王獻□。八萬四千諸天。悉貢供養。佛悉受之。各不相見。各為獨受我供養。為最正覺度眾危厄。（即今文中。佛初成道。七日思惟已。是也。又第十二卷初云）菩薩往詣佛樹。以成佛道。未轉法輪妙戒梵王。與六十萬億眷屬。勸佛轉法輪。佛既許已。梵王詣波羅奈鹿苑之野。布師子座。高三千二百八十里。若干種品文飾。微妙眾珍嚴挍。佛詣鹿苑。坐師子座。十方佛土六變。平等如掌。六道眾生。悉皆蒙益。十方佛界不可計數菩薩。來聽佛說經。大千界中八部皆集。皆同一心咨受大道。于時如來遍轉法輪。隨時之宜。從眾生心。各各得解。乃至。若慕二乘。不說大乘。若宜大乘。聞其義趣。不好二乘。如來以斯隨眾生心所可愛樂。而轉法輪。各令得處。釋曰。以此對文。居前可見故。云乃至廣說如彼經中義苑云。七日思惟已。謂法樂既畢。郎於鹿園。正當第二七日。時同處異。言載斯經加。以眾寶莊嚴法座。揀非隔歷三乘安庠草座。同教化儀。言必有中也。得大小等果者。三乘各證。不同法華同歸一實。若約化法而判。當于始教耳探玄引密□經云。三轉四諦（鹿苑所轉四諦法輪）通益三機（大品亦爾如次所引）。
    又大品經云。佛初在鹿野苑。轉四諦法輪。無量眾生。發聲聞心。無量眾生。發獨覺心。無量眾生。發阿耨多羅三藐三菩提心。行六波羅蜜。無量菩薩。得無生法忍。住初地二地三地乃對十地。無量一生補處菩薩。一時成佛。按。智度論六十五（檢大品經。曾無此文。正在論文。□推本稱耳。慈恩玄□。法苑林等。引菩提流支之說。皆同於此。或恐有異本歟）標大品經中。時諸天子。空中發音作讚嘆。言於閻浮提。見第二轉法輪（此中無量非百千天子。得無生忍。即以大品。為第二轉。對鹿苑初轉故）論曰。初轉法輪。八萬諸天。得無生法忍。阿若憍陳如一人得初道。今無量諸天。得無生法忍。是故說第二法輪轉。今轉法輪。似如初轉。問曰。今轉法輪多人得道。初轉法輪得道者少。云何以大喻小。答曰。諸佛事有二種。一者密。二者現。初轉法輪。聲聞人見八萬一人得初道。諸菩薩見無數阿僧祇人得聲聞道。無數人種辟支佛道因緣。無數阿僧祇人發無上道心。無數阿僧祇人行六波羅蜜。得諸深三昧陀羅尼門。十方無量眾生得無生忍。無量阿僧祇眾生。從初地中。乃至十地住。無量阿僧祇眾生。得一生補處（問。兜率補處。有多種耶。答。有經云有五百菩薩。正量部說。一千菩薩。在彼天中。傳化作佛。皆是一生補處。又智論曰。除彌勒外餘菩薩眾。雖非此方補處。於十方補處故。多補處。於理何妨）無量阿僧祇眾生。得坐道場。聞是法疾成佛道。如是等不思議相。是名密轉法輪相義苑云。大品經即般若八部中一數（與大般若第二會經同本異譯）轉四諦法輪者。謂。有三轉。則示相勸修作證。此經中既被三乘。四諦之談。不可一準。思之孔目曰。三乘小乘轉法輪者。一諦之內有其三轉。成十二行。餘三亦同成四十八行。如毘婆沙（七十九。及一百八十二）說。三乘熟教初分已下。名同不異。熟教終義。與頓教之義。唯一真如。授與名轉。非謂可轉是名為轉。
    解云。以此教證當知。最初第二七日。即說三乘法。與一乘同時說也義苑云。結引教文指定儀式也復古云。文處可見。義當探玄本末差別同時。兼小乘一乘。三類同時也探玄云。本末差別門中。本末同時。始終一類。各無異說。然有三位。一若小乘中。即最初度彼憍陳那等。最後度於須跋陀羅。中間亦復唯說小乘。唯益小機。如四阿含。及五部律。遺教等說。二若約三乘。即從始至終。皆說三乘。通益三機。如前所引力士經。大般若等諸大乘經。於中雖有權實不同。皆具三乘。三若約一乘。即從初至極。為大菩薩。唯說一乘。如最初時說華嚴等。其中不通二乘。復攝九世。該於前後。是故至極。更無異說。然此三類。既依此世根定者說。此即諸教相望。各通始終。竟無前後。
    二小乘者。如彌沙塞律說。佛初成道竟入三昧。七日後。乃於鹿野苑。而轉法輪。故知。小乘亦與一乘同時說也折薪云。彌沙塞。此云不著有無觀。經云不作地相。水火風相。虛空識相。名彌沙塞律法。即五分律也（今謂。折薪。此依南山等從法為言。舊意云。五度傳文。盡所詮相。故曰五分。如四分律。義淨意云。此律梵文。總有五篋。故云五分。如四分等）按。應法師云。梵言磨醯奢娑迦。亦名彌喜捨娑柯。此云地亦教地。或言正地。人名也。舊名彌沙塞者。訛也。但此羅漢。在俗為王國師。匡化土境故名化地。今入佛法。佛法如地。又匡化之故以名也義苑云。初成道竟入三昧者。即大定智悲（今約小教。此不便也）受諸法樂。當初七日。乃於鹿苑。顯是二七日（此違律文）故云亦與一乘同時五分律云。釋迦菩薩。至菩提樹下。成等正覺。即起此處。到□鞞羅聚落。坐林樹下。初夜逆順觀十二因緣。爾時世尊。身有風患。山神奉。呵梨勒□。風患即除。於此樹下。七日受解脫樂（如章成道入三昧七日）過七日遊行人間。時有五百價客。其中大人。一名提謂。二名波利。樹神勸此。令供養佛。以蜜和□俱詣樹下。奉上□蜜。時四天王。同時奉□。佛以□受。為二大人。即授二歸。佛亦□願。有二行偈。為此二人。示教利喜（即第二七日同時異處說）然後至一樹下。方食□蜜。跏坐入定。七日受樂（第三七日）過七日已。到文鱗龍所。坐一樹下。龍奉食佛。受已入定。七日受解脫樂（第四七日）從三昧起。到□鞞羅斯那聚落。入村乞食。次到斯那婆羅門家。須闍陀女。取□盛食。受已為彼授二歸。食已復還菩提樹下跏趺。三昧受樂（第五七日）從定起。食已到斯那舍。次受斯那婦食。次受斯那婦□妹四人食。各授二歸（此六人處。應經五日。不言入定）食已復還菩提樹下。三昧七日（第六七日）復從定起。到阿豫波羅尼拘類樹。中路受女人酪。即授二歸。食已於彼樹下。三昧七日（第七七日）復從定起。作是念。我所得法。甚深微妙。難解難見。寂寞無為。智者所知。非愚所及若我說者。徒自疲勞。唐自枯苦。爾時梵王來詣佛所。請轉法輪。三請殷勤。時佛受之。佛觀世間。最初應度□頭阿藍。空中告終。欲度五人。往鹿野苑。乃至陳如見諦。須陀洹果善來得戒。五人皆悉得應果準如上文。既七七日後方說故。探玄等云。依五分律。八七日。然今章但約二七受□。示教利喜。小乘說初。亦與一乘同時說也。以彼□鞞羅處。與道樹別故云異處（菩提樹南門外。東南河側不遠。二長者獻□蜜。天王獻□之處）何以知者。法華嘉祥疏云。彌沙塞律云。三昧七日。此與十地論同。此則初七日不說。第二七日方始說法（玄□全同）準此等義。非約更後轉法輪時。況彼既有見諦得小果者。則約法本末同時。亦應為轉法輪。故法苑云。既有賈人得預流等（等須陀舍）何不此日名轉法輪。至五比丘。法輪方轉。由未分明說三乘者同所觀諦故。未名轉法輪。若爾何言於鹿苑等耶。答。但乘文便。舉後例前。令前亦知如後。故云乃於。猶言乃至。思之。
    又普曜經云。第二七日。提謂等五百價人。施佛□蜜。佛與授記。當得作佛等。此經所說。雖通三乘等教。有義亦攝人天等法。亦與一乘同時說也按。普曜經（亦名方等本起經。竺法護譯。有八卷。又日照譯。名方廣大莊嚴經。更有二譯。是闕不傳。開元錄云。大周錄為單譯。謬也。有以普曜經作小乘藏。亦謬也）第七卷云（大同五分）成等正覺已。坐道樹下。七日七夜。入三昧定。觀菩提樹。七日滿已。從禪定起。提謂波利。奉上□蜜。天王獻□。受彼□蜜。□願教化。授離謂等五百人記。然後梵王請轉法輪。於鹿野苑。度陳如等（與五分律七七日後轉法輪等。稍有異耳）探玄云。依普曜經。第二七日。於鹿野苑。為彼五人。三轉四諦。此是小乘（彼經第七卷云。為五比丘轉十二法輪。別譯莊嚴經云。三轉十二行法輪。然今章云提謂等者。此亦以後例前。以前約法得小果故）折薪（引普曜經）云。提謂波離。五百賈人。獻佛□蜜。如來□願。畢已即食。食已即為授記言。以是德本。於將來世。諸賈客等。當得佛。名曰蜜成（由奉□蜜。夙植德本。當來果成。故曰蜜成。然法苑及演義。引云齊成。折薪云。齊字恐誤。有云。五百賈人。次第成佛。皆同一號。故云齊成。如法華中五百千二百羅漢皆同一號普明如來。此亦可爾。更審）言此經所說等者。案。法苑云。劉虯立五時教（第一時者。佛初成道。為提謂波離等五百賈人。但說三歸五戒十善世間因果教。即提謂等五戒。本起經是。未有出世善根器故）今者且依菩提流支法師敘破。是義不然。提謂經說。五百賈人。將受五戒。先懺悔彼五逆十惡謗法等罪。得四大本。淨五蘊本。淨六塵本。淨五我本淨。時提謂等。得不起法忍。三百賈人。得柔順忍。二百賈人。得須陀洹果。四天王等。得柔順忍。三百龍王。得信忍（演義及義苑。此亦不起法忍者。非也）自餘天等。發無上道意。十億天人。皆行菩薩十善。提謂長者。滅三界苦。得不起法忍。即是初地。或第八地（義苑云。始為提謂說世間因果。此約小乘相。不妨為入。此則世間因果。與得受五戒等。是人天法。須陀洹。與諸忍。無上菩提心。是三乘法也。會玄記云。不起法即無生忍。約仁王五忍明義。即當第四忍。攝七八九地。柔順忍即第三忍。攝四五六起。今謂。準此。提謂經說。既通三乘。即普曜經亦復可爾）又普曜經。第二七日。提謂等五百賈人。施佛□蜜。佛與授記。汝於來世。當得作佛。名曰齊成。云何但言第一時中世間教也（法苑云。又提謂普曜等經。皆明菩薩行。又與賈人。授記成佛。明初成道已說大乘。演義云。明非獨人天也。又云。普曜說十二因緣。而三乘俱益。十二因緣通三乘故。又大疏云。普曜密□二經。並二七日即說三乘。又開元貞元諸目。皆大乘收。入小為謬）言有義亦攝等者。即劉虯義（如向所引天台四教義。亦為小乘三藏教）折薪云。即佛□願之詞也。文云。佛受賈客□蜜。□願賈人言。今所布施。欲令食者得充氣力。當令施家世世得願得壽。得色得力。得贍得喜。得安快無病。得辨才慧。終保年壽。諸邪惡鬼。不得繞近。以有善意立德本故。諸善鬼神。當擁護開示道地。乃至。日月二十八宿。四天門王。常隨護助。不令遭橫。能有慧意精研學問。敬佛法眾。棄損眾惡。終受吉祥。種福德。行道德以先見佛一心奉承。致第一福。現世獲祐。快解見諦。常受福樂。自致泥洹。聞□願已。皆發無上正真道意。釋曰。故云有義亦攝人天乘也。正當三乘。兼攝人天爾。
    問。說時既同。何故說處別耶。答。為約時處寄顯法故。須同異也義苑云。時處相乖。故成斯問。意在答示。顯出化儀。約時表同教。本末無礙故。約處示別教。□異法門故。
    故地論云。時處等校量。顯示勝故。同時者。顯是同教故。處異者。示非別教故。如別教一乘。在菩提樹下說者。欲明此是得菩提處。即顯如來自所得法。稱本而說故。不移處說也。餘三乘等法。欲明逐機改異故。移處就機。鹿苑而說。顯非本也探玄云。表示法者。十地論云。乃至此有三義。如上已引。復古云。顯非別教者。移異就機。非是稱自所得一乘別教也義苑云。示時處之相也。或曰。同時異處。如來之身還有去來耶。無去來耶。若有去來。焉得同時。若無去來。何經兩處。答曰。性普智周。不動而遍。時處無違也。其猶澄江朗月。三舟共觀。南者見月千里隨南。北者見月千里隨北。停舟之者見月不離中流言逐機改異者。探玄云逐機改易。音相近耳。
    第二時處俱異者。由與一乘不即義故。時處俱別也義苑云。時移處異。漸逐機興。本末差別故復古云。不即義者。言本末差別也。
    或三七日後說。如法華經說探玄亦同。又法苑云（引覺愛義文）只如法華經云。於三七日中。常思惟是事。即成道竟。三七日中。不說法也。（文）天台云。過去因果經云。表佛成道初七日。思惟我法妙無能受者。二七日。思眾生上中下根。三七日。思惟誰應先聞法。即至波羅奈。為五人說四諦。三七日者。今明有所表也。佛初欲三周說法故。假言三七耳。初七思法說。次七思譬說。後七思因緣說。皆無機不得。是故息大施小也。此偏就圓教大乘為釋耳。若通途約大乘釋者。初七思惟。欲說圓教大乘。次七思惟。欲說別教。後七思惟。欲說通教大乘皆無機不得。是故息大說三藏三乘。為方便之化也。問。三七日後。為但說小。為通說大耶。答。准前分文。末教三乘等（小乘）有二義。一同時異處說。二異時異處說。此二（同時異時）各有二類（三乘小乘）故同時中。三乘小乘各引經論。並別結之。今此第二時處俱異中。但約小乘。以三例小。故下云。當知。三乘小乘教並非第二七日說準此。法華為五比丘說等。即當小教三乘。故文云。尋念過去佛所行方便力。亦應說三乘。思惟是事已。即趣波羅奈。乃至為五比丘說。是名轉法輪。乃至法僧差別名。此以方便作三乘說。能說名佛。所說三乘即法。見諦羅漢等名僧。三寶於是現世間。是從當分。約漸初說。且在小乘。即小三乘也。若約佛擬及梵王請。皆在於大。故用大乘擬宜云。我所得智慧。微妙最第一。眾生諸根鈍云何而可度（不堪聞）爾時梵王等。請我轉法輪。我即自思惟。若但讚佛乘。眾生沒在苦（雖請說大。佛知無機。所以息化）我寧不說法。疾入於涅槃。雖復說三乘。但為教菩薩。明知約小乘也下引四分。十誦。智論等。皆准此可知。故探玄云。約人顯機感各異。此並末教機異。宜聞各別故致不同。本教機定故唯二七。然下結云當知三乘小乘教並非第二七日說者。是則舉小例三。令三乘亦隨機聞別。故為異時說。若不爾者。上力士經大品等說（約法同時）如何可通。請應精審焉。
    或六七日後說。如四分律及薩婆多論說探玄云。四分律六七日嘉祥法華疏云。律中及薩婆多傳。過六七四十二日方說法苑云。律及薩婆多傳云。過六七日。梵天來請。方乃說法。始度五人。即四十二日。方說法也按四分律（三十一卷受戒犍度）云。釋迦菩薩。菩提樹下。成正覺已。七日端坐。受解脫樂。從三昧起。受二賈客□蜜。復坐樹下。七日受樂（第二七日）出定即受樹神呵梨勒果。並坐樹下。七日入定（第三七日。已上三七日。並在菩提樹下）次二七日。從三昧起。往□鞞羅村。受婆羅門食。在離波那樹下。從三昧起。即受□鞞羅村婆羅門婦及男女食（并前三七成五七日）第六七日。往文鱗龍宮。入禪受樂。從三昧起。到阿輸婆羅尼拘律樹下。跏坐思惟。我今已獲此法。甚深難知。微妙最上等（已上第三十一卷）時梵天王遙知所念。請佛說法。乃至往鹿野苑。度五比丘。為說八正道四聖諦（第三十二卷）又薩婆多毘尼婆毘婆沙（九卷。釋十誦律）第二云。佛初得道。於七七日中。遊諸法門（下問。何故四十九日。遊諸法門。而不度耶。答。以自娛樂。待梵王請。過七七日。受請觀諸眾生誰應度者等）乃至第六七日。重復遊歷前諸法門。第七七日。觀諸眾生應受化者。準此。多論。七七日後。梵王請法。與四分別。今同合用。恐有別意。或嘉祥慈恩並云薩婆多傳（師資傳。五卷。梁僧祐撰。如出三藏記）今章亦應指之。論字作傳。請待更檢。
    或七七日乃說。如興起行經說。或八七日乃說。如十誦律說探玄云。興起行經七七日。依五分律八七日（文妙樂同此。機見不同。不須和會）俱舍寶疏云。出曜（有二十卷。竺佛念譯）莊嚴經（有十二卷。唐日照譯）七七日。五分律八七日等。通思惟法時（文）折薪云。如興起行經者。嘗讀此經。即無此說。後讀出曜。方見此文。故出曜第八云（今見現本。亦無此文）。佛受二賈客食。□願已食。時世尊。七七四十九日。默然不說法。內自思惟。欲使前人自來請受。時摩竭人民。聞菩薩已成佛道。晝夜懇惻。追念如來等（大疏變指興起行經。乃依今章。由失檢對。致誤書經名爾）當檢十誦。亦無此說。故大疏卻指五分八七。然五分律所說。還與四分大同。乃六七爾。疑兩處皆失檢對今謂。探玄大疏。并寶法師。皆作此說。恐有異本。亦十誦中。更可檢或高麗別本等。不可輒為失也。
    或五十七日後說。如大智論說。或一年不說法。經十二年。方度五人。如十二遊經說折薪云。智論云。如多寶佛。無人請法故。便入涅槃。乃至今是釋迦牟尼佛。得道後五十七日。寂不說法。自言。我法甚深。難解難知。眾生縛著。不如默然入涅槃。是時諸菩薩。及釋提桓因。梵天王。禮請佛。為眾生。鹿苑中。初轉法輪言或一年不說法等者。探玄亦云。十二遊經。一年方說嘉祥疏云。十二由經。成道竟第二年。方度五人。則一年不說（玄□亦同）寶法師云。有經半年者。以六月故。十二由經一歲。以經一夏。律及受歲經。以夏為歲。故言經十二年者。正檢彼經。復如嘉祥。今依法苑。彼云。十二由經云。成道竟一年不說法。經十二年。方度五人折薪云。十二遊經（東晉迦留院伽譯）云。佛以二十九出家。以三十五得道。從四月八日至七月十五日。坐樹下一年二年於鹿野苑中。為阿若拘鄰等說法是十四國。佛十二年於中遊化說法。釋曰。據此經。初一年不說法。從第二年至十二年。說法度人。今文云十二年方度五人。恐十字是第字。合云第二年方度五人今謂。此章同法苑。意謂。從第二年經十二年。於中最初方度五人等。亦莫妨也。若如嘉祥者。折薪云為得。
    有人解云。智論五十七日者。即五十箇七日與十二遊經一年同也。嘉祥疏云。智度論云五十七日不說法。或可則是五十七日。或是可五十箇七日。計近一年。與十二由經相應。適緣見聞不須會也（玄□法苑亦引同之）折薪云。有人下會經論語別數同。然十二遊經。從四月八日至七月十五日為一年者。乃僧□之年。非歲時之年。古人錯會歲時之年。則進退皆失。何者。四月八日至七月七月十五日。止有九十八日。故進非五十箇七日。退非五十七日。而章引彼會釋。似失檢對。而大疏雖云大同。亦失辨對。今對經文。顯然易見今詳。折薪雖取僧夏。同寶師說。理不可爾。若以僧歲計年數者。如彼經云二年於鹿苑說者。豈可是彼七月十六日。設經一夏為一歲而說。從第二年遊方化人。然嘉祥有二義。一者五十七日（今謂即八七日）一說如此章指。雖有二義。意取二七日後說耳。何云失檢對乎。自昧見解。誣之最矣。
    以此等教當知。三乘小乘教並非第二七日說。由與一乘教差別故。隨逐機宜故。或前後故。是一乘法時處俱定。三乘等法有二類也。故餘可準知義苑云。結成前後差別隨機也今謂。以此下別結時處俱異義。故探玄云。此並末教機異。宜聞名別故致不同。是一乘下總結上來。於中亦二。一結稱法本法。故探玄云。本教機定。故唯二七。二結逐機末教。如上科云。末教三乘等者有二義。一與一乘同時異處說。二異時異處說。此二各有二類。一三乘。二小乘。如上已明。其餘未盡。準例可知。決擇前後意第七。
    然諸教前後差別難知。略以十門分別其意折薪旨事。此章正約決擇前第六門教起前後。兼通一代所說。至下可見。義苑意謂。下之十門。總通決擇如來一代所說。故探玄云。教前後者。今辨如來一代所說。約時顯教。大例有四。一本末差別門。二依本起末門。三攝末歸本門。四本末無礙門。謂。初鬥有三位。一始終益小。攝此初門。二始終益三。攝此第六門。此始終說一。攝此第九第十兩門。第三門中（攝末歸本）先小後大。攝此第二第三兩門。第四門中（本末無礙）總有五位（第五破異一乘）攝此第七第八兩門（中三兼收二三。及初一收九十）第二門中（依本起末）有五類。卻攝前教起前後中稱法本教。與逐機末教。彼四門中不攝此第四第五兩門盡。清涼於後傍收異義。更足六門。總成於十（第八寂寞無言門。卻收此第四第五二門）此義細詳。方見吾祖判教。化法化儀。廣大周悉矣（已上未穩）復古云。諸教前後難知者。探玄。西域二家之後。吾祖有問。二說三教。各初說小。華嚴初說。如何會釋。前章三宗同時並說故有此科。決擇其意也。言差別難知者。古來諸德。各答釋此問。多說不同。一約頓漸悟機。二約顯祕二門。三約一音異解。然皆有妨難。不能決通。第四賢首釋通。方決此難。兼會二說。大例有二。與此開合有異。亦與前攝益三。並如圖示。
<PIC>T73039701.GIF</PIC>

　　一或有眾生。於此世中。小乘根性。始終定者。則見如來從初得道。乃至涅槃。唯說小乘。未曾見轉大乘法輪。如諸小乘諸部。執不信大乘者是起信集釋記云。此世根定者。若約後世則不定。今約此世。故云定。欲明無定性二乘故義苑云。同此類教。則初度陳如。後度須跛。中間亦唯說小益小。如四阿含經及五部律。言於此世中者揀濫也。恐執言小乘始終定者。豈非定性聲聞故。今云於此世中（始終定性。他世永定。終教已上。唯此世定。他世不定）非約一人耳。世間聞一類之法。以大例有二。一為此世根定者說（此中十門開小三一故。即成第一及第六兼第五及八九十。開為六門）二為此世根不定者說（第三兼二。第七兼四。開為四門）今章總籠二例。以為十門今謂。探玄及起信義記。
    容轉根器故。故非定性。亦非通收不定性人。但要約一世一類定者耳折薪云。此中與下第六三乘根定。并第九。正同大疏并探玄中本末同時門。若以三門決擇上教起前後者。正當同時異處三乘小乘。同是二七日說。但上約初時。今通初後。若不以同是二七日說。則無由三小後世轉根。入此一乘故。所以上約同二七日說者。顯末不離本也若依台家通五時。則如身子法華請主後入滅均提持三衣至佛問。五分法身滅不。答云不滅。又迦留陀夷。於法華中。面得受記。後人聚落被害。作結戒緣起。阿難至結集時。證無學果。蓋半酪之教。別在鹿苑。通至鵠林。豈非三藏至後耶。言如諸小乘諸部等者。三論玄云。文殊問經云。十八及本二。皆從大乘出。執小之流。聞大乘不信。是以破之。聞畢竟空。如刀傷心。智度論云（第四云。無量阿僧祇劫。摩訶衍中。雖有此語。我亦不都信）旃延弟子答龍樹云。我聞大乘心不都信。故外國執小乘者。與學大乘人。分河飲水。是也（如傳記中。德光及無垢友。五舌重也。墮無間獄。寔可怖畏矣）。
    二或有眾生此世小乘根不定故。堪進入大乘初教。即便定者。則見如來初時轉於小乘法輪。翻諸外道。後見轉大乘初教即空法輪。迴諸小乘。如中論初說者是復古云。此即此世根不定門也。然此章分成多義。以順前諸教也。彼但入三入一之二門耳。今即從小入初教也。而言即空法輪者。孔目等但有以空為始。今章錄之而成其文。故言即空法輪。其後相宗漸熾。探玄等方辨（今謂。未可必然。探玄起信疏等。並先舉西域二家故。有此判。今章不然。那可一概）乃以三分半人不得成佛故。亦判入初教（準下佛種姓中。以約初教廣辨三分不成佛義。豈可待相宗。至探玄等。方辨判入初教。今以望義各異而已）。
    加分名耳（分教之名。出自清涼。賢首何處有立此名）非相違也。中論初者。即因緣所生法。我說即是空也（今謂。前俗妄真實宗中。演義云。少似中論等。會玄云。謂。少似中論前一半也。以中論四諦品前以空破有。四諦品中以空立有。或可俗妄少似因緣所生法。真實少似我說即是空。不得全偈故云前半。如前已引。復古意同。而未稱耳）今檢。中論初（青目述龍樹造論意。致此問答）問曰。何故造此中論。答。有人言。萬物從大自在天生。有言。從韋紐天生。有人云。從和合生。有人言。從時生。有人言。從世性生。有人云。從變生。有人言。從自然生。有人言。從微塵生有如是等謬。故墮於無因邪因斷常等邪見。種種說。我我所不知正法。佛欲斷如是等諸邪見。令知佛法故。先於聲聞法中。說十二因緣。又為已習行心。堪受深法者。以大乘法。說因緣相。所謂一切法。不生不滅。不一不異。等畢竟空無所有（折薪。集成並依此文）如般若波羅蜜中說。乃至於畢竟空中。生種種過。龍樹菩薩。為是等故。造此中論。今正指之。
    三或有眾生。於此世中。於小乘及初教。根不定故。堪入終教。即便定者。則初時見轉小乘法輪。中時見轉空教法輪。後時見轉不空法輪。如解深密經等說者是義苑云。此上二門皆從小入大。前門同妙智經（先小後三一）次門同深密經（先小後一三）故大疏云。深密妙智。雖後二時一不同。皆先小後大。法華亦云。昔於波羅奈。轉四諦法輪。分別說諸法五眾之生滅。今復轉最妙無上法輪。是則二門通有三位。一密意小乘。二密意大乘。三顯了三乘。前門具二。後門具三。皆攝末歸本也復古云。即深密三輪中。初聞唯小。次聞唯大。後聞具三。此云空不空者。約所顯理說。
    四或有眾生。於漸教中根不定故。堪欲入頓教。即便定者。即見初示言說之教。猶非究竟。後顯絕言之教方為究竟。如維摩經中。初三十二菩薩。及文殊等所說不二。並在言中。後維摩所顯絕言之教。以為究竟者是折薪云。從二至此。決擇前異時異處中。小乘三乘機。定不定多義故。所說所起前後不同也義苑云。謂菩薩以無二遣二。則是以言顯法。似有不二可說。便是對二明不二。非絕待也。文殊以言遣言。明無不二可說。令亡言會旨。並墮言詮。故屬於漸。未為究竟。維摩詰。以無言顯理。謂。本自無言。不須更遣。方是於頓故為究竟問。若不定者。為唯從終入頓。為亦通初等耶。答。其漸次者。從終正入。不次第者。小始亦入。以皆漸機故。
    五或有眾生。於此世中。頓悟機熟。即便定者。見佛從初得道。乃至涅槃。不說一字。如楞伽經說。又涅槃經云。若知如來常不說法。是名菩薩具足多聞等義苑云。機性既異。化儀亦殊。此上二門。雖從漸入頓。與頓悟之殊。皆宗頓旨。離言故屬第八寂寞無言門（此依清涼）復古云。亦即探玄根定中拆出也。所引皆絕言也折薪云。如楞伽者（演義引四卷楞伽經第三。即七卷經第四同。又指事鈔更引第八第十之文）彼經云。大慧復白佛言。如世尊所說。我從某夜得最正覺。乃至某夜入般涅槃。於其中間。不說一字（義苑所引。亦同演義）亦不已說當說。不說是佛說。何由說言不說是佛說。佛告大慧。我因二法故作是說。謂。緣自得法。及本住法。云何緣自得法。若彼如來所得之法。無增無減。緣自得法。究竟境界。離言說妄想。離文字二趣。云何本住法。謂。古先聖道。如金銀等性。法界常住。若如來出世。若不出世。法界常住。如趣彼城道。乃至偈云云。釋曰。此上長行偈頌。皆先明無言。次釋無言所以。又涅槃經云等者。經（第二十六）具云。若能受持如來常住。性無變易。是名菩薩具足多聞。復除是事。若知如來常不說法。亦名菩薩具足多聞。何以故。法無性故。如來雖說一切諸法。常無所說。是名菩薩修大涅槃。釋曰。經無是字。乃有亦字。由前段不順頓義故不引之。但攝一字也。云等者。即何以下文也。前教起中。此意不顯。但義含爾言等者（演義更引大般若  四百二十五。五百六十七。淨名第一。佛藏第一。涅槃第二十六。思益第三）義苑云（集成亦引）等者等大般若。彼經四百二十五云。我從成道已來。不說一字。汝亦不聞（集成更引五百六十七云。眾生各各謂佛獨為說法。而佛本來無說無示。淨名第一云。其說法者。無說無示。其聽法者。無聞無得。佛藏經第一云。佛告舍利弗。不能通達一切法者。皆為言說所覆。是故如來知諸語言皆為是邪。乃至少有語言。不得真實）思益第三云。如佛所說。汝等集會。當行二事。若聖說法。若聖默然。於一切法。無所億念。名聖默然。斯正說時。心契法理。則不說也。時非緘口名不說耳。
    六或有眾生。此世三乘根性定者。見佛從初即說三乘教法。乃至涅槃更無餘說。如上密□力士經。及大品經說者是集釋記云問。此三乘根性。為約一人說耶。為約多人說耶。若約多人說。即聞小乘。與前小乘根性定者不異。若約一人說者。如何復言無量眾生得羅漢果等。答。即彼三中上根兼知中下所得法。故說法空時。上根自然便悟人空。若中下人但悟人空。此謂法空是一。所悟不同。故此上根能知中下。名通三乘。由過去熏二乘種。此世悟大。兼知中下法也折薪云。今此三乘。即通中間三教。如探玄云。若約三乘。即從始至終。皆說三乘。通益三機。如前所引力士經。大般若等諸大乘經。於中雖有權實不同。皆具三乘。釋曰。既通權實。明知含具中間三教。定無疑也。今文全同復古云。探玄又云。以此（密□大品）義准。後時所說。皆通具此三乘。如諸大乘經中所說。當知此前諸門權實頓漸不同。此世根性定不定別。皆屬三乘。第七已下方談從三入一耳。
    七或有眾生。此世三乘根不定故。堪進同教一乘者。則見自所得三乘之法。皆依一乘無盡教起。是彼方便。阿含施設。是故諸有所修。皆迴向一乘。如華嚴經同教中說者是又如上所引三乘與一乘同時說者等。又如法華中迴三入一乘等。是也言三乘根不定等者。此有多類。或從始經終。次第入同。或直入同。或從終。次不次入。或從頓入。或從小經中間三。次不次入。以皆是三乘趣入之教故。孔目云。迴心分齊。多種不等。或有從闡提入聲聞者。從聲聞迴。向緣覺及初教者。或有從聲聞迴向直進終教者。或有迴心向頓教及一乘者（迴彼大乘。入於一乘。如前建立乘中辨）如是五乘機性。上下不同。迴心亦別。準之可解折薪云。前六門皆有則便定者言。此下四門皆無此言者。已入一乘更無餘故。但入處隨機有異。故分四門。若約教者。七是同教。後三皆別教。總此同別並屬圓教。故今文中三乘皆依一乘無盡教起。若三歸一亦歸前無盡教也。故知屬圓言阿含施設者。經音云。阿笈摩。亦言阿伽摩。此云教法。或言傳。謂。展轉傳來。以法相教授也。舊言阿含。訛略也。又探玄云。阿含。正音名阿笈摩。古翻名淨教。又譯名來。以此言教從無煩惱人邊來。今譯名傳。謂。此聖言是三世佛之所同說。但古今諸佛相傳而說。非新翻作。故名傳（荊溪處處。阿含。此云無比法者。謬也。以阿毘曇。認為阿含。經論相濫失也）依十地論。上下文內。阿含及證。總有九重。一行教相對。二約位相對（台宗所言。教道證道）三真偽相對（緣照之解。名曰阿含。以可說故。真智出言為證。地智離文）四修成相對。真（前對證道）偽合修。名曰阿含。捨偽契真。名之為證。說大阿含方便修。義大是證行成也（今章所言。被機分隔說之。理元不分。權實不二）五相實相對。六體德相對（台家所謂修性不二）就彼離相所成行中。無始法性。本隱今顯。名之為證（籍智起修。性德顯發。全性成修。功藉性德）依本所成行德。依教修生。名為阿含（全性起行。妙行無作。故云依本所成以性奪修。修德無功。故名阿含）七體用相對（前體及德相從為證。依此所起。隨順世間。教智之用。名為阿含）八自分勝進相對。九約詮就實相對（真智之體。說以為證。即此證體。約言分地。名曰阿含）準之。今章但當彼第四對。意而可見。故復古云。三根不定而入一者。迴三入一。是同教也。見自得法是彼方便。捨方便（即權歸實。權名自泯）而入正乘。三乘為教。一乘為義。三一和合。即前圓教或五。前四為方便故（即前乘教開合中。以本收末門之義是）雖非正乘。皆圓教攝。是彼方便故。如奴屬主也。孔目云。若橫依方便法門有二義。今說一乘中後義。與彼究竟圓一乘為方便故。說一乘。非即圓通自在義也。意云。但與彼作方便。得名一乘。非即是彼圓通自在無盡法也。故云依彼教起。是彼等也（義苑云。本末無礙門也。即見至阿含施設。謂。初舉山王之極說。明非本無以垂末也。是故至如會三歸一等。謂。後顯歸大海之異流。明非末無以歸本。故本末交映。與奪相資。方為攝生之善巧矣。今謂。不然。出王極說。是為本義。別教一乘。如何可為同教之施設耶。以華嚴中同教說。是身子迴心等故。不可指日照高山喻矣。有云。依本起末門者此亦不爾。此以本收末故）言是故諸有所修等者。即前以末歸本門義。謂。小乘或五。於後四教皆有為方便故。初教或四。熟教或三。頓教或二。故法華云。諸有所作常為一事。是也。言如華嚴經同教中說者。攝末歸本。凡有二種。一者依本起末故。攝末歸本則華嚴同教是也。二者以本收末故。攝末歸本則法華同教。又次所明是也。初華嚴同教者。如入法界品初。舍利弗及六千人等。孔目云。如舍利弗迴心等位。義當初教已去乃至頓教及終教已下。言又如上所引三乘等者。前教起中同時異處初義者。是同教故。末不離本故。依本而成故（義苑云。亦是從本流末。今謂。此即依本起末故。攝末歸本門是）言又如法華中等者。此是以本會末故。攝末歸本者是（義苑云。但闕攝末歸本故。別成一義耳者。未穩）集成云。七從三入同。於中如會等（依宋本故）證迴向一乘。又如等證依教起。同教一乘。為普為別。答。普之別也。普之別何異於別。法真曰。收之是海。具之江水。不同長江。然海中江乃收長江同味耳（今謂。如孔目云。同教之中亦有同別。一乘三乘同一善巧。是其同也。各為據機別。即是別也。何不思之）問。此與八門如何。答。此多於分諸乘得益。次多於融本末得益。思之。
    八或有眾生。於三乘法根不定故。堪可進入別教一乘者。即知彼三乘等法。本來不異別教一乘。何以故。為彼所目故。更無異事故。如會三歸一等義苑云。文云堪可進入別教一乘。後卻結云如法華同教說者。豈不前後相違耶。答曰。此乃由三乘根調練既久故。法華會三歸一。故結云如法華同教。以同參別。以別該同。故云堪可進入別教一乘。此門躡前第七而來。七但入同。此方參別。是故亦屬本末無礙門。為彼所目者。教義全虧故（此約三乘根調未調。以分八七二門。以同參別。以別該同。並恐未穩）折薪云。八或下三乘入別。如前該攝門云一切三乘等法。本來悉是彼一乘法也。何以下徵釋有二義。初為彼一乘別教所設所目。目曰三乘。實即一乘法也。故次云更無異事。不異門義也。言如下。以法華正唯同教。七寶大車。其數無量。即是別教。亦同賜三乘。但有一可歸。是同。知三全一。是別。華嚴直體之一。無三乘故。故指法華同教說也（今謂。此約同別分七八門。若爾前門何故云如華嚴同教。亦第八門準前攝益。既云屬同教。此如法華說。何為別教。既云於二乘法根不定故。明知。先以三乘引出。後令得一。一三和合故。屬同教。故云如會三歸一等也）復古云。八從三入別。文云或有眾生於此世中三乘根不定堪入別教者。則此類眾生。初見佛。聞說三乘。久修根熟。普眼智開。見自得法。是佛於一乘。分別說三。無異事。唯是一乘。故云入別。還是從三入一。但根利不見所捨方便耳。若為彼一乘之詮目。一一圓融故。更無異事。孔目云。由依究竟一乘教成。何以故。從一乘流故。又為一乘所目故。如法華經同教說者。以此經宗於會三歸一。是故上之二門。雖入同入別。利鈍不同。皆就機破會。不同華嚴初成頓說。無權可會。不通二乘。獨談不共一乘（暗斥折薪）如前別教中該攝一切。本未唯是一乘。則是此經所詮。圓別究竟法也（此以見捨方便。與不見所捨方便。分為七八。故云利鈍不同。集成亦同此耳。集要記云。然後七八兩門。雖云入同入別。而皆是同教。但機有勝劣。見有不同也。今謂。前七不云捨方便等。既見依無盡教起。何須捨之。況華嚴同教。及法華中。開權顯實。若捨方便。非圓教義。何以得入一乘。今詳。七八俱三乘根不定者。則先以三乘得引出故。俱是同教故。孔目云。同教者。會三歸一故。知同也。又會義不同。多種法門。隨別取一義。餘無別相故。然前言堪進。又云迴三入一。此言堪可進入。又云會三歸一。謂。前入一。對昔日權。初入於一。此之歸一。望後究竟會歸於一。如後約教證為九十兩門。準例可知）。
    九或有眾生。此世具有普賢機者。則見如來從初成道。乃至涅槃。一切佛法。並於初時第二七日。海印定中。自在說盡。具足主伴。窮因陀羅微細境界。本來不見說三乘小乘等法。如華嚴經別教中說者是。此約普賢教分齊見聞及解行處說復古云。此下二門。皆約別教一乘。此即探玄。此世一乘根性熟者。開二門也。即初時便說本教也（探玄三云。一乘本教。要在初時第二七日。更無異說）不見三小者（義苑云。若約一乘。則始終唯為圓機說於圓極。如華嚴等。不通小乘。故云本來不見等）直體顯一。為大菩薩。直示法界成佛儀故。不對二乘。無所破故。無權可會（今謂。若依探玄云。以盧舍那周遍塵方。普應法界一切群機。若彼別機。稱自根器。但各見己所見。聞自所聞。皆不見他所見。不聞他所聞。此普賢機。乃見一切所見。乃聞一切所聞。皆盡盧舍那能化分齊。故云普眼境也。然今章中。但約初時第二七日。明不見等。意准可知。或可別教分相。以實映權。方便相盡。其該攝門。見三乘等本來一乘。若同教中分諸乘門。於一佛乘。分別說三。豈應不見於彼權機所得耶。故探玄云。此普祕見一切所見等。思之可解）不同法華破異明一（今謂。不然。以不普得法華意故。不符彼經耳）此約普賢教分等。普賢門中。若但約教證。以分二分。則教分中。有見聞解行。入證分齊為證分（孔目第三證教章曰。一乘圓教。若約見聞。則不得分教義二大。若約普賢解行證義即說。有其教義二大。若將見聞。對善賢證亦得。可言見聞是教大。普賢證義是義大。可準知之）孔目曰。此約教分說。又曰。此據證說（彼第三卷十地章云。又依六相總別義。即是一乘。隨相別布義。即是三乘。此約教分說。其實一乘十地之法。盡其三世。已通究竟。此據證說）或聞三分。所謂見聞分。解行分。入證分（孔目第四云。一乘法義。出出世證。餘時見聞。及比。解行。三乘法義。出世得證。世間比而解行）或名三位。或名三生（至相十玄門云。如經一生得見聞。二生成其解行。三生得入果海。而此三生只在一念）孔目云。當是圓教證分已去（彼第一卷。舍那品雲集文末。普賢文中。立一乘三乘義。章云。入無上道者。頓教及熟教中終教。及義是也。不可盡功德智地者。普賢解行分教義是也。願性海中者。當是圓教證分已云 。是也）又云。當在圓教位中見聞處說（彼第一卷顯教章云。有名之教。說有名之義。無名之教。顯無名之義。當在圓教位中見聞處說）又曰。普賢解行分教義是也（普賢文章。如次上引）三分並是普賢門攝。今文約教證二分。為九十二門。故教分中。即見聞及解行處說也（今謂。問。見聞解行。緣起因分。即普賢門。證入果海。即十佛自境界。何故為三分並是普賢門攝耶。答。以第十門約緣形對果故。而非究竟自在果。故云普賢攝。亦不相違也）義苑云。謂。緣起因門。普賢融通境界也。見聞及解行者。解行生。與見聞生。餘義前文累釋。
    十或有眾生。於一乘別教。解行滿已。證入果海者。則見上諸教。並是無盡性海。從緣所成。更無異事。是故諸教即是圓明無盡果海具德。難思。不可說不可說也。此約一乘入證分齊處說。餘可準知義苑云。前門約見聞解行二生。此約證入生故。分二門之別。是以解行則見因門緣起。證入則□果海難思。因果圓融。炳然齊現。並為別教一乘耳復古云。此即一乘根性定柝成此門。眾生解行滿足。證入果海。則知。非是寂滅圓極自在果也又云。即見上來諸教等者。當知。此中果海。即是發心品初發心時所得果耳。亦不思議等所顯之果。此中說者。即顯果海不可說也（義苑云。性海墜緣者。謂。性起一多之緣。更無異事者。並為德用故。是故諸教等者。就此門中。緣起亦成性起故。難思而不可說也。更述十門由緒。及化儀化法等。皆未穩耳）此文云不可說不可說者。乃是具德難思。出於數法耳。非言果分玄絕不可說是故結云此約一乘入證分齊處。既言就此處說。顯非果海明矣（今謂。問。準下章文云。果分離緣。不可說相。十信終心。辨作佛得果法者。但初從見聞已去。乃至第二生。即成解行。解行終心。因位窮滿者。於第三生。即得彼究竟自在圓融果。由此因體依果成故。但因位滿者。勝進即沒於果海中也。為是證境界故。不可說耳。若依此義。何故言初發心時所得果。而非圓極自在果等耶。答。彼即亦當約緣形對果。非言玄絕不可說也。故十玄門云。問。果德絕於說相。云何十信終心。即具佛果德用耶。若十信同果德者。即果德是可說之相。何不可說耶。答。因位菩薩。有果德者。欲彰果德是不可說。是故歎德文云。菩薩在此一地。普攝一切諸地功德。皆斯意也）。

施設異相第八

    然此異相隨事繁多。約以十門。以顯無盡。何者十異此章即明一乘與三乘化儀。建立施設不同之相。然以印法師屈平二教差異。略舉四種（主處從說）今依至相。更立六種。足成十門。孔目。探玄。旨歸等。如下具引。義苑云。標章總徵也。然相依法現。法既融通。相非一準。故曰繁多。總其機要。為此十門。十十圓收。故顯無盡。便揀三乘事儀定相耳。
    一者時異。謂。此一乘要在初時第二七日說。猶如日出先照高山等。故論云。此法勝故。在初時及勝處說也義苑云。若據心冥至道。混一古今。法界無生。本亡時分。今以無時之時以顯一乘三乘之時異也。猶如日出喻初時。先照高山喻被上機。等者列等餘文。謂。次照黑山平原等。卻屬三乘之喻。故此不引。此示法勝者。一乘殊特高妙法故在初時。即第二七日。及勝處說者。不離覺樹。稱所證而極說也復古云。時異等者。如教起前後說。
    若爾何故不初七日說。思惟行因緣行等。如論釋。又此即是時因陀羅等故。即攝一切時。若前若後。各不可說劫。通前後際。並攝在此一時中也。三乘等不爾。以隨逐機宜時不定故。或前或後。亦不一時收一切劫等也復古科云。二通妨三顯玄後三乘亦如前辨義苑云。若爾下（十地論云。何故唯行因緣行耶。顯示不共法故。謂窮智究竟無遣。除佛一人。無能及者。名不共法。又因緣亦即所證深理。唯佛窮故）躡上論文在初時勝說也。思惟行因緣行者。據受法樂觀機而答釋也（涼疏六云。因者能說之智。緣者所化之機。欲轉所得妙法。以逗物機故。云思惟行。故法華云。我所得智慧。微妙最第一。思惟因也。眾生諸根鈍等。思惟緣也。演義云。引法華中。然彼以智慧為所說。此為能說。少異。大意是同。又云。因謂自所得法。緣謂所化之機。欲將己所證法。為眾生說。名為行因緣行。故法華云。我所得智慧等。彼思不得一機。今思即得一機為異耳。折薪所引亦此也）又此即是時因陀羅網等者（探玄第二等。如前已引）亦通伏難。恐彼難云。況大經無涯之說。念劫圓融。何局第二七日耶。故此通云耳。欲明時因陀羅網之相。具有十時（此據旨歸。清涼亦引）初唯一念（謂。於一剎那中。即遍如前無盡之處。頓說如此無邊法海）二盡七日（謂。於第二七日。普遍如前處。說此經法）三遍三際（謂。盡前後際各無邊劫。常在彼界。恒說此法。初無暫息）四攝同類劫（謂。彼一切無邊劫中。一一劫內。各攝無量同類劫海。常說此法）五收異類劫（謂。一一劫各攝無量異類劫海。如長劫攝短劫等。恒說此經。）六以念攝劫（於一念中。即攝如上無量前後同異劫海。如是念念。盡前後際。一一念中。皆各普攝一切諸劫）七劫念重收（此一念中所攝劫內。復有諸念。而彼諸念復攝諸劫。念念劫劫。如因陀羅網）八界類界時（如樹形等。時劫不同。盡彼時分。常說此經）九彼此相入（異界時劫。各互相攝）十以本收末（如華嚴界中。以非劫為劫。念等亦爾。以染時分說彼劫故。以時無別體。依法上立。法既融通。時亦隨爾）於此十時恒演此經（廣如旨歸。然台宗論華嚴時。三四時等。可以此映）又此十種。隨一圓收。重重無盡故。云時因陀羅網等（天台云。初成道時名始見。法華座席。久後真實。名今見也。日照高山。即說於頓。不開不合。為不入者。開頓說漸。五味調伏。令漸歸頓。妙樂云。經文自云始成正覺。世主品初。名號品初。十定品初。皆云於菩提場始成天覺。以成始故。見者成初。華嚴望小。且名不開。猶帶於漸。故名不合。於彼不入。為令今入。更開於小。三味調之。今經方合。故知。彼經開亦不遍。逗機未足。合亦不周。尚存權□。但彼無小機。在初名頓。自開小後。名漸歸頓。開合雖殊。二頓不別。今詳。探玄顯初始之義。通有五義。謂。小乘生身佛初成正覺。大乘八相相化身初成。法身十地滿初。法身了因圓現初成。無初之初。五約十佛。謂。遍一切因陀羅網無邊世界。念念之中皆初初成佛。具足主伴。盡三世間。具攝前後無量劫初。今家妙釋。準此可見。又依本起末。不動寂場。遍遊鹿苑。乃至涅槃。供養舍利。海印定中。無有不現。何以言不開合。況至法華。開小方合。皆為華嚴同教一乘。豈徒執經家始成之言。偏為近□哉。然天台且見地人呼華嚴為圓宗。法華為不直宗。舊云華嚴了義。法華不了義等。故舉十意並之。不須強會耳）言三乘等不爾者。義苑云。時劫不融故。時不定故者。或三七日。或六七日。或一年等。隨見聞故。
    二者處異。謂。此一乘要在蓮華藏世界海中眾寶菩提樹下。即攝七處八會等。及餘不可說不可說諸世界海。並在此中。以一處攝一切處故。是故不動道樹。遍昇六天等者。是此義也。又此華藏界。通因陀羅故。周側諸塵。於此稱法界處。說彼一乘稱法界法門也。三乘等即不爾。在娑婆界木樹等處。亦無一處即一切處等復古云。要在下世界海者。即蓮華藏香水海中。攝二十重佛剎。結有不可說佛剎徵塵數世界。於中布列。皆如來（於世界海。微塵數劫）修因之所嚴淨。常處其中而演說法。七處八會。晉譯經耳。及餘下。此華嚴藏之外十方無間窮盡法界之剎。並在其中。不動者。即不分而遍也探玄云。問。說此經處。為是淨土。為是染界。若是淨土。何故上文云摩竭提國。下文復云如此四天下閻浮提等。若染土者。何故下文。此蓮華藏世界海。六種十八相震動等。答。但依此經。染淨二土。鎔融相攝。有其四句。或唯娑婆。以本攝末故。或唯華藏以末從本故。或雙現。以依華藏而有娑婆。染淨相分。末依本故。如下文云華藏界中娑婆世界。或雙絕。以就果海不可說故。此上四門。合為一土。鎔融無礙。隨說皆得。明融攝者。一此覺樹下即攝八會。人中天上皆云。不離此。二攝十方無餘剎土。皆不離此。三攝毛端微塵內等重重之剎。猶如帝網。無有窮盡。以皆是此蓮華藏界之所攝故。融入亦三。謂。融此覺樹入前三重所攝處故言眾寶菩提樹下者。經云。其地金剛。具足嚴淨。眾寶雜華。以為莊飾。乃至。其菩提樹。高顯殊特。□璃為幹。妙寶枝條莊嚴等。探玄云。以圓教中。依正無礙。人法相是故。得菩提即樹也。高出六天。顯曜十方。故云殊特。廣如彼釋。言七處八會等者。晉經昇須彌品云。一切十方。一切諸佛世界諸四天下一一閻浮提。皆有如來。坐菩提樹下。爾時世尊。威神力故。不起此座。昇須彌頂。發心品云。菩提樹下須彌山頂妙勝殿上。敷演此法昇夜摩品云。不離道樹及帝釋宮。向夜摩天。又偈讚品云。菩提樹下夜摩天宮昇兜率品云。十方世界諸四天下一一閻浮提。皆有如來。坐菩提樹。以自在神力。不離菩提樹座。及須彌頂妙勝殿夜摩天宮。趣兜率天宮。探玄云。不起等者。古人三釋。一云。本釋迦身。不起道樹。別起應化。以昇天上（台家謂。境本定身。四明所立。現起尊特勝鹿等。儻但此也）一云。不起是法身。昇天是化用。此恐非理。豈可法身坐道權耶。一云。此昇天是不往而至。以往即不往故。所以不起也。不往即往故。所以昇天也。如不來相而則來名來等。若依此釋。但是無昇相而昇天。非是樹下有不起之身。今解此文。略有八義。一約處即入門謂。以一處中有一切處故。是故此天宮等。即本來在彼樹王下等。故云不起也。然先未用此天宮處。今欲於中說法用故。說為昇也。二約佛。謂。此坐樹王下之佛身。即遍法界一切處故。是故佛身本來在彼忉利等處故。不待起也。今欲用此忉利門中之佛故曰昇也。是故若起則不成昇也。又云。十方覺樹。普光忉利。夜摩等。說法之會。並皆未散。昇此所說。與彼同時。是故橫遍十方。豎通八會。同時前後無礙而說。又云。然此等八會。既並同時互相融。成一法界大會。此且約此一世界八會中說。若通十方虛空法界一切世界。皆各有此無邊眾會。相入重重如帝網無盡。即不可說不可說也又旨歸云。問。若如上說。即七處八會。皆悉雜亂。如上忉利天處。說十住時。既遍虛空。周側毛道。未知。夜摩等處。亦說十住不。若彼不說。即說處不遍。若彼亦說。何故經中云忉利說十住法。夜摩等處說十行等。答。此說十住。忉利天處。既遍十方一切塵道。是故夜摩等處。皆有忉利。即於如此遍夜摩等忉利天處說十住。是故忉利無不普遍。仍非夜摩。夜摩等處。說十行等。皆亦遍於忉利等處。仍非忉利。當知亦爾。若約十住與十行等全位相攝。即彼此互無。各遍法界。若約諸位相資。即此彼互有。同遍法界。餘一一品。一一文處。皆亦如是。準以思之言又此世界通帝網等者。復古云。重重無盡。不可說其分量也。周側諸塵。經云。華藏世界所有塵。一一塵中見法界等。清涼云。此猶約器世間說（演義云。通顯甚深。謂。上十重但是器世間耳。未說佛毛及眾生毛孔中事。一一皆悉重重無盡）若約智正覺及眾生世間。即一一佛身支節毛孔。皆攝無盡重重之剎。普賢眾生。一一皆爾（普賢若望如來。亦名眾生世間。若望眾生。亦名智天覺世間。又舉普賢。則攝一切菩薩也）並是遮那說經之處（下亦玄文）自狹之寬。略顯十重之處。如疏所辨義苑云（亦舉旨歸）應具十處。初此閻浮（一四天下）二周百億（大千同時）三盡十方（虛空法界）四遍塵道（虛空塵剎）五通異界（樹形等）六該別塵（虛空塵道。同前。攝自同類剎海）七歸華藏（諸雜染界同華藏海）八重攝剎（華藏一一塵。攝無邊剎海）九猶帝網（彼一一微塵。各攝剎海。剎復有塵。塵內復有剎海。重重具十。不可說其分量也。上來總是盧舍那佛說華嚴處）十餘佛同（如此一佛說華嚴處。如是不同。是即十方一切餘佛。各說華嚴處皆不同）此上十處。共為緣起。舉一全收。方見重重涉入。如帝網之交光。故須具十方明其相矣。周側諸塵。同第四遍塵道也。三乘等在娑婆界者。謂。染淨不融故。或曰。佛藏既能重重涉入。豈容娑婆在外。而不融通耶。答。感華藏者。對娑婆而現華藏。感娑婆者。樹華藏而現娑婆。雖法本融通。機性優劣故也（今謂。未穩。若爾如台宗明通教合身佛。豈圓教意。夫法界宗者。即娑婆界。遊華藏海。體全不二。本具帝網。如即三土。寂光有相。有何感現而有優劣哉。其或約三乘等。偏望機邊且可爾也）言木樹等處者。孔雀王□經云。毘目尼佛依無憂樹下。尸棄佛依分陀利樹下。毘輸佛依娑羅樹下。□樓孫牟尼佛依尸梨沙樹下。阿那柯佛依憂曇婆羅樹下。迦葉佛依若伽樓馱樹下。瞿曇釋迦牟尼佛依菩提樹下得菩提又梵網等云。從蓮華藏世界而沒。沒已還本世界閻浮提地菩提樹下等。故義苑云。亦無下亦有二義。一但該攝之處。揀定相之處。二兼通伏難。恐有難云。華嚴道樹下說示勝法者。如梵網云爾時釋迦牟尼佛。初坐菩提樹下。結波羅提木叉等。豈非示勝相耶。答。雖在道樹下說。然約釋迦身從蓮花臺藏世界下來。似報化相分。又不一處即攝一切處故不同也（如太賢古迹等。以法相宗故。作同華嚴之釋者。今家不用。具如孔目辨梵網。瓔珞。與此不同）。
<PIC>T73040401.GIF</PIC>

    （今依孔目及探玄等。釋世界海。一乘有二。一約果分。十佛自體。即國土海。二約攝化處。有三類。一從三千界已去。須彌山界。及樹形等。乃至一切眾生形類等海。以為一類。約見聞位。二三千界外。別有十世界。如瞿夷所居成化之處。一世界性。二世界海。三世界論。四世界圓滿。五世界分別。六世界旋。七世界轉。八世界蓮華。九世界須彌。十世界相。此等當萬子已去輪王境界。為第二類。約解行位。三十蓮華藏莊嚴世界海。具足主伴。如帝網等。是佛境界。為第二類。約證入位。第一類者。唐經第八說。此不可說佛剎微塵數香水海。在華藏莊嚴世界海中。如天帝網。分布而住。此最中央香水海。名無邊妙華光。以現一切菩薩形摩尼王幢為底。出大蓮華。名一切香摩尼王莊嚴。有世界種。而住其上。名普照十方熾然寶光明。其最下方有世界。名最勝光遍照。佛號淨眼離垢類。乃至最世界。名妙寶焰。佛號福德相光明。從下至上。列二十重。下狹上闊。加倒立浮圖。仰安象齒等。如次世界狀如摩尼寶。如師子座。形八隅。如蓮華。形普方。形四方如樓閣。如帝網。如梵天身。狀周圓。如半月。如華旋。如虛空。如執金剛。如卍字。如龜甲。狀八隅。如珠瓔。如寶華。如寶莊嚴具。言如虛空者。刊定記云。大小乘經。並說體無形質。不可見相。今云有形。迴文者誤。梵本云。三曼多周圓。伽伽那虛空等。合云其形周圓。以空居天宮莊嚴之具。而覆其上。清涼云。靜法此正深有理致。今依經通之。亦有理在。謂。空雖無形。隨俗說故。以俗典指空為天。天為圓穹。其形如□故。說天勢圍平野。今謂。苑涼二人。噫。謬之甚矣。由未曾曉此經字母及密教說故。致此誤耳。而昧識茫惚。卻責譯家之何耶。謂。六大周遍。阿字地大即形四方。婆字水大即形圓。羅字火大即三角形。訶字風大即半月形。怯字空大即團形青色是。吽字識大即圓形白色。約觀雜形黃白雜色。特有奧旨。何輒偏執無形相等。何況以圓極說。而為隨俗說耶。誠可悲哉。然道通吞海集中。亦出此圖。而未悉盡。統紀會玄記等亦爾。然二十重剎最下一剎。有一佛剎塵數伴剎圍繞。乃至最上一剎。有二十佛剎塵數伴剎圍繞。且增觀智。一至二十。據實上下皆二十也。如網孔故也。第二類者。如搜玄等。第三類者。唐經云。此不可說佛剎微塵數香水海中。有不可說佛剎微塵數世界種安住。一一世界種。復有不可說佛剎微塵數世界。彼諸世界種。於世界海中。各各依性。各各形狀等。或有依大蓮華海住。或依寶華海住。若依瓔珞海。或眾生身海等。彼世界種。或有作須彌山形。或作江河形。或作迴轉形。或作漩流形。或作輪網形。或作壇墠形。或作樹林形。或作樓閣形。或作山幢形。或作普方形。或作胎藏形。或作蓮華形。或作佉勒迦形。或作眾生身形。或作雲形。或作諸佛相好形。或作圓滿光明形。或作珠網形。或作一切門闥形。或作諸莊嚴具形。如世界種。塵數世界。亦復如是。然晉經云。諸世界海。有種種形。或方。或圓。或非方圓。或如水洄鶖。或復如華形。或種種眾生形者。偈曰。或圓或四方。或復非方圓。三維及八隅。狀若摩尼寶等。探玄云。形內別列七種。初四及七當相辨形。六五約喻顯狀。一方如斗。二圓若珠。三非方是四維形。四非圓是八隅形。五水洄鶖六華形。七眾生形者。有二。一有世界。似眾生形。二種種眾生。皆是世界。如身中八萬戶蟲。各有九億蟲等。此即世界。準下文。亦是舍那佛轉法輪處也。是故文中但言眾生形。不言如眾生形。故知即以眾生為界也。此等一一形類。皆遍法界。依地論。摩尼珠有八楞。喻此隅形也。唐經曰。此無邊妙華光香水海東。次有香水海。名離垢焰藏。出大蓮華。有世界種。名遍照剎旋。此中最下方有世界等。即明右旋十海。即繞處中之海。有其十也。各有剎種。種所持剎。有二十重。九海例然。右旋海。一海各十。即為百海。亦有剎種。種所持剎。亦皆二十重。經文長遠。難以頓見。今以圖示。圖中乃至處。經中皆是不可說佛剎微塵數言。故有十不可說佛剎微塵數世界種也。經中唯列一百一十一箇。而缺兩箇圖中白環者是也。喻如一盤中盛於十楪。十楪之中各盛二十彈子。一盤百楪各累二十彈子。例而可知。盤如剎海。楪如剎種。彈子如一剎。然探玄云。若約一乘。十佛化境蓮華藏嚴世莊界海有三種。一蓮華臺藏世界。雖遍法界。對地上菩薩機現有增減。寄在色頂。唯說一界。二即此遍法界之華藏。說十顯無盡。即無盡箇華藏。一一皆遍法界。三樹形等雜類世界。一一皆有蓮華藏。並似彼界。悉遍法界。各有十。無盡無盡。此三中。初約同教一乘辨。後二約別教顯耳。今此文中。據須彌山世界中。辨華嚴故。風輪水輪還似於彼。以易信解故。即機而成故）。
    問。若爾何故佛地經等。亦在淨土中說耶。答。彼經但云在光耀宮殿等。具十八種圓滿。亦不別指摩竭國等。以彼為地上菩薩。說佛地功德故。在三界外受用土中。此依三乘終教及一乘同教說。而此華嚴皆云在華藏界內摩竭國等。不云娑婆內。亦不云三界外。故知別也。餘義準知義苑云。躡上融通而難受用也。彼經至受用土中。分染淨也。此三乘下約教相也。若此華嚴下明染淨融通故。不分內外之異問。此舉佛地。為難一乘在華藏說。為難三乘偏在娑婆耶。答。此問意在一乘。謂。華藏既是淨土。然以佛地經是三乘說。方應在忍界說。何故亦在淨土說耶。明亦之言。意在于此。故為通此。答中以彼為終及同。故以此華嚴等對彼顯別。或可雙問雙答。義無違也。言佛地經等者。折薪引圓覺疏。然諸大乘在淨土中說者。今略舉十。以為其例。謂。深密經（住法界殿如來境界處）法集經（在虛空界法界無差別住處）稱讚大乘經（住法界藏諸佛所行大功德殿）密殿經（住出過欲色無色無想一切法自在無礙神足力通密嚴之國）心印經。興顯經。大毘盧經（如來加持廣大金剛法界宮殿）入印法門經（住如來住持境界之處）虛空藏經（方等王經。虛空藏所問經第十云。薄伽婆。遊於如來行虛。乃至無礙智行處）佛地經也。等言等取餘經。言在光耀宮殿等者。演義十二云。十八圓滿竟。依彼經論牒經配屬。經曰。薄伽梵。住最勝光曜七寶莊嚴。放大光明。普照一切無邊世界（此上顯色圓滿）無量方所。妙飾間列（形色圓滿）周圓無際。其量難測（分量圓滿）超過三界所行之處（方所圓滿）勝出世間善根所起（因圓滿也）最極自在淨識為相（果圓滿也）如來所都（主圓滿也）諸大菩薩眾所共雲集（輔翼圓滿）無量天龍人非人等常所翼從（眷屬圓滿）廣大法味喜樂所持（住持圓滿）作諸眾生一切義利（事業圓滿）滅諸煩惱災橫纏垢（攝益圓滿）遠離眾魔（無畏圓滿）過諸莊嚴如來莊嚴之所依處（住處圓滿）大念慧行以為遊路（即路圓滿）大止妙觀以為所乘（乘圓滿也）大空無相無願解脫為所入門（圓門滿也）無量功德眾所莊嚴。大寶華王眾所建立（依持圓滿）大宮殿中。論曰。此顯如來住處圓滿。謂。佛淨土由十八圓滿淨事故。說名圓滿。次列十八圓滿。下結云。如是十八圓滿所莊嚴宮殿。名佛淨土。佛住如是大宮殿中。說此契經（如佛地經。解深密經所說亦爾。攝論明報淨中。亦依彼經。解釋十八圓滿。當知。具足二十一種大功德法。名受用身。具足十八圓滿功德。名受用土。演義云。然依佛地。十八圓滿。唯約他受用說。今約圓通故。進入自受用。下該變化。乃至廣辨）言以彼為地上等者。彼論云。如實義者。釋迦牟尼說此經時。地前大眾。見變化身居此穢土。為其說法。地上大眾。見受用身居佛淨土。為其說法。所聞雖同。所見各別。雖俱歡喜。信受奉行。解有淺深。所行各異。而傳法者。為令眾生聞勝希願。勤修彼因。當生淨土。證佛功德故。就勝者所見。結集。言薄伽梵住最勝等又彼經說佛地功德。有五種法。謂。清淨法界。四智菩提。為無為德。不過三身故。云說佛地功德。言在三界外等者。問。清涼疏釋方所圓滿云。一自受用。周遍法界。於三界處。下即不離。今章何故但言在三界外。答。彼經正說超過三界所行之處。大師依之。然清涼約圓通說。亦無有違故。探玄云。然佛說經處有三種。一唯界內十六大國。化身說處。此通小乘教。二唯界外諸妙淨土。十八圓滿受用土中報佛說處。如佛地經等。此妙淨土。非三界攝。而亦不離。以遍一切處故。此通三乘及一乘說。三染淨圓融。帝網無盡。蓮華藏界。十佛說處。依正渾融。具三世間。此唯別教一乘說處。今此所辨。正唯後一。兼攝前二。以彼本末不相離故此中准知。若約觀心。則摩竭是陰境。其地金剛等即妙境也。切應用觀。勿虛看過焉。言此依三乘終教等者。準下章文。謂。他受用土。有說在三界內最勝處。此始教說。有說在界外。此約終教。有說此釋迦身即為實報受用之身。如佛地經初說。此約同教說。彼經約說佛果深功德處。明佛身隨教即權歸實。說為報身。是故以此為同教攝也。彼約身辨。此亦約土。正依終教。義含同教。章準可知。言而此華嚴等者。晉經初云。佛在摩竭提國寂滅道場。其地金剛。具足嚴淨。即品末云。蓮華藏世界海。六種十八相震動。此世界中佛坐道場。又唐經說。華藏世界中央二十重中。第十三重名娑婆界。佛名毘盧遮那（李通玄云。國土別者。說法華經時。三變世界。令成淨土。移諸天人。置於他土。然後安置他方來眾。變此穢境。令成淨剎。說華嚴經時。即此娑婆世界。即是蓮華藏世界。一一世界。互相含入。經云。一一世界滿十方。十方入一無有餘。世界不增亦不減。無比功德故如是。又云。諸佛成道。在一小眾生身中。化無量眾。其彼小眾生不知不覺。只為凡聖同體無移轉相。縴塵之內。自他同體。不同法華之會。移轉人天。方明淨剎。此是對權根乃分自他滯見者之所建立。天台曰。一臺故本一。千葉故□多。□與眾經同故言共。本與眾經異故言獨。華王世界故言不變。三變土田故言變土。七處八會。是為多處。耆闍崛山。遠處虛空。故不多處。妙樂云。唯華嚴但以一臺為□中本。本非久遠。故使千葉成□中□。縱令十方互為主伴。十方亦復不離一塵。一塵祇在此臺此葉。當知祇是□中依正。然已廣敘依正融通。何事不明久遠之本。法華□說。與眾經同。若論本門與眾經異。華嚴即被法華本異。華嚴雖有久遠行因。但是今日一番之因。尚未曾云中間一番之果。況有中間數數成佛。今云變者。穢為施權。變表顯實。機會權開。上變為表。故顯本已。純諸菩薩。淨土不毀。而眾見燒。又彼則種種世界不同。淨不妨穢。此則寶樹華□遊樂。穢不妨淨。況常寂光土。端醜斯亡。寂光所對。咸有淨穢。雖變不變。佛慧何殊。豈由初後變不變殊。令佛慧異。若也不信不毀之說。乃固執於見燒之文。而以華嚴形斥法華。如人毀呰其身。稱讚手臂。故知。約□言變不變。淨穢難思。體同名異。七處八會。與二處三會。雖多少不同。所說何別。豈多少異。令佛慧異。若以同一報土亦非多處。此中橫對四土。處卻成多。還以彼多對此寂光。多亦即一。彼此體一。佛慧不殊。今詳。天台乃將梵網判為華嚴之結經故。以彼一臺千葉而為華嚴本□。是故所判皆不盡理。何以知者。以彼色頂。此則不云娑婆內故也。其餘則不俟辨正。而可對揀之也）故探玄明器世間圓滿。師子之座。猶如大海。以依正渾融故。以包含法界故。人法教義一切法。及彼十方諸佛世界。深廣殊特故。染淨二土。鎔融相攝。有其四句。如上已引。
    三者主異。為。此一乘要是盧舍那十身佛。及盡三世間說。不同三乘等變化身。及受用身等說。餘義準前知之（宋本於盡三世間說之下。次云。如普賢行品云。佛說。菩薩說。剎說。眾生說。三世一切說等）義苑云。盧舍那。此云光明遍照。身智二光（乎漫遍及重重遍等。如前具引）遍照法界故。亦云廣大生息。十身佛者。融三世間。以為十身及無盡三世間。謂。智證覺眾生。器世間。此三圓融故云無盡。剎說者。盧舍那品云。諸寶羅網相加摩。演佛音聲常不絕。眾生說者。彼品云。以一切眾生言詞。入佛音聲法門教化。一切說者。以一切法中皆出聲說法故折薪云。清涼云。剎說等者。略有三義。一約通力。二約融通。一說一切說故（一塵即攝一切。何剎中無說）三約顯理。是說菩薩觸境皆了知故。則觸類成教。如香飯等。釋曰。由上三所以故說。非為無情有佛性。亦得成佛故能說法。近人引新經疏。明無情說法。此不審吾宗之甚也。故知。吾宗不問終教圓教。並不說無情有於佛性。而得成佛等（今謂。清涼曾謬解佛性義。如金錍破。折薪承之。錯中之大錯者。悲夫）今詳。經曰。如來處此寶師子座。於一切法成最正覺。探玄云。明智正覺世間圓滿。問。此八會佛。是何等身。答。有人釋云。是化身佛。以菩提樹下八相成道是化身故。不離昇天。是重化故。以釋迦異名名盧舍那（此依普賢觀。若約一乘。應云。舍那異名。或名釋迦）非別報身故。又有釋云。說此經佛是實報身。以是盧舍那法界身故。故居蓮華藏淨土中。故（光統。淨影。天台。慈恩。不出此釋下第七會初。歎佛俱彼二十一種殊勝功德。是實報也。但以不離化故。該此樹下。非是化身。今釋。此佛準下文中。是十佛之身。通三世間。以說十信及三賢等。地前所見。非實報故。然居華藏。非局化故。國土身等。非前二故。具攝前二。性融通故。具足主伴。如帝網故。是故唯是周遍法界十佛之身。約融攝者。直攝一切三世間盡。以具此三事方為佛故。三身二身但是三中智正覺攝。妙淨土及同生之身。無不皆是。此中所攝。亦正報毛孔。依報塵中各重重具攝二世間等諸法。如帝網現。隨一即三。即無差義。因心本具。五海無礙。不可浪言貴於果上融通。故旨歸云。謂。此佛身則理即事。則一即多。則依即正。則人即法。則此即彼。則情即非情。即深即淺。即廣即狹。即因即果。即三身即十身。同一自在。難可稱說。是也。問。此通餘經耶。答。如大日經。金剛頂經。亦是此攝。別教一乘不共他故。若依同教一乘者。如法華等。亦明此義。故天台云。方便品云。世間相常住。又云。我常住於此。又云。常在靈鷲山及餘諸住處。又此經處處明法身。法身豈不常耶（妙樂云。但名異義同。人便迷名。而失其旨。若但隨名。尚是魔主。況多少耶。今謂。若爾何認始成之言耶）問。既明法身。應論三德。答。權實二智。豈非般若。三世示現。豈非解脫。實相本地。即是法身。三德明文。為若此也（妙樂云。問。華嚴十身。此但二三。身數既少。攝義不周。是則此經身義不足。答。義有通別。通義可爾。別則不然。彼通云身。故云十身盧舍那也。別釋如來。故不應云業報佛國土佛等。若欲通收彼經十身。應開為四。則以化身攝於業報。智即報身。虛空屬法。餘皆化攝。今謂。今家孔目既辨兩種十佛。然他宗但約解境十佛。配屬三身。那會深義。初解境十佛者。探玄云。初三是染分。次六是淨分。後一是不二分。若依密教。六大四曼三密。隨應可配。謂。眾生身。業報身。即自性身。大曼荼羅。眾生世間國土身。即受用身。三昧耶形。是器世間。此三染分。次六淨分。智正覺中。其聲聞身。語密。報身。辟支佛身。意密。應身。次菩薩身。身密。法身。如次法中。般若。解脫三德。次如來身。即智正覺。此四是等流身。法曼荼羅。次智身者。即識大。五智。金剛界佛。行境十佛是也。次法身者。即地水火風空五大。胎藏界佛。又國土身及法身。即受用身。三昧耶曼荼羅。後虛空身。即是染淨不二。金胎無異。理智無礙。亦變化身。羯磨曼荼羅。三種世間種種業用。更有奧義。勤勤可知。其行境十佛者。要問答曰。依一乘教。見聞已去。乃至會知無生相。及應十數。見其十佛。若依密佛。謂。無著佛至心佛。雖不次第。六大周遍。如理可知。又心佛。三昧佛。性佛。如意佛。即四種曼荼羅。不可以淺見解。具足主伴。如帝網故。豈可以三乘見聞所習。一概而混亦不可以顯密。膠執差別。不可思議。最極圓融同別一乘。無不攝於一切。具足圓滿。請深研究）言不同三乘等者。復古云。受用即三身中他報身。名盧舍那。孔目（第四卷末）云。此約三乘。盧舍那當彼報身。又云（又顯彼天中別有實報盧舍那身。乃至次第於閻浮提。七歲出家已去。說十住處者）。
    說報身（三乘。華藏中說十住處也。次第到第四禪地。後下閻浮。重說十戒）所化千佛。及化千億釋迦。亦當報身。下閻浮提。七歲出家等。當是化身。若依華嚴。即不如此。為有十佛不同故。其盧舍那等。及化釋迦。並是十佛化用。應可準知。又如普賢乘象至行者前。即三乘普賢。謂。第四十五知識。即一乘普賢。當知。三身舍那。與十身舍那。德義天遠。普賢既爾。文殊亦然。一一皆具主伴。圓明無盡故問。天台曰。法身如來。名毘盧遮那。此翻遍一切處。報身如來。名盧遮那。此翻淨滿。應身如來。名釋迦文。此翻渡沃焦（妙樂云。近代翻譯。法報不分。三二莫辨。自古經論。許有三身。若言毘盧與舍那不別。則法身即是報身。若即是者。一切眾生。無不圓滿。若法身有說。眾生亦然。若果滿方說。滿從報立。若言不離。三身俱然。何獨法報。生佛無二。豈唯三身。故存三身。法定不說。報通二義。應化定說。若其相即。俱說俱不說。若但從理。非說非不說。事理相對。無說即說。即說無說。情通妙契。諍計咸失。前二身名。一切常定。故應身名。十方各有不可說佛剎微塵名號。故彼品中。新經云釋迦如來亦名毘盧遮那。舊經云亦名盧遮那。舊經意。明應身異名。故總彼二經。三名具足。其體本一。但新經意。以毘盧為舍那。舊經直舉他受用報。義復何失。今謂。荊溪固執三乘所習之名。輒責近翻。何耶。今嘗試辨之。夫華嚴與梵網。一三雖異古譯俱云盧舍那。如孔目辨。三乘盧舍那。與一乘盧舍那。雖同其名。義乃天懸。何為但迷其名。言不分辨耶。若依新翻。天勘梵本。具言毘盧那。貝葉未翻。有毘梵音。如何可毀近代翻譯耶。若不爾者。如毘盧遮那經等。真言諸經。皆可破耶。何況法身即是報身。一切眾生。無不圓滿故。經云。奇哉。一切眾生。皆具如來智慧德相。又云。如來身中。悉見一切眾生發菩提。修菩薩行。成等正覺。乃至見一切眾生寂滅涅槃。探玄云。若圓教。即一切眾生。並悉舊來發心亦竟。修行亦竟。成佛亦竟。更無新成。具足理事。如此經文。問。若爾何故現有眾生。不即佛耶。答。汝今就初人天位中。觀彼眾生。當相即空。猶亦不得。況復得見圓教中事。是故汝見現有眾生。我不約彼說此成佛。但令情見若破。法界圓現。一切眾生。無不成佛。若小乘宗。總不辨佛性。若三乘宗。一切眾生位中。但有因性。如涅槃云。佛性是因而非果。若一乘宗。亦具果法。如此經文。準此等釋。不可言但約理即或正因等。以發菩提修行成佛故。蛣蜣六即。豈過於斯者哉。然妙樂云存三身邊法定不說等者。嗚呼。深受三乘教之封執。卻欲廢他者。誰為不知不離事理相對耶。思之念之）此亦同為三乘等說耶。答。推智者意。以彼會三顯一為宗。且顯三乘釋三身名。是故為同教攝。亦無爽矣。餘如別辨。
    四者眾異。謂。此一乘。經首唯列普賢等菩薩。及佛境界中諸神王眾。不同三乘等。或唯聲聞眾。或大小二眾等。義苑云。嚴會眾也。普賢等。是同生眾有一。諸神王眾。是異生眾有三十九（此依唐經。晉經有三十三）一一眾類。各過世界微塵數等。並是道力隨緣。殊形異現。俯同世間。現隨類生身。即是眾生世間之身。莊嚴盧舍那佛大眾法會故。云及佛境界中也（全依旨歸）探玄云。明眾生世間圓滿中。謂。此初會有五十五眾。第二會中有新舊二眾。總為五十七眾。三四二會各有天王菩薩眾。帖前總為六十一眾。第五會中（昇天品內）有五十二眾及雲集一眾。第六會有同生異生二眾。及第七會一眾。帖前總為一百一十七眾。第八會中菩薩聲聞。及天王三眾。帖前即為一百二十眾。於中一一或以十佛世界塵數為量。如是等皆無分齊。然此等八會。既並同時互相融。成一法界大會。即知。一一會中各有一百二十眾。無分齊相。此且約此一世界八會中說。若通十方虛空法界一切世界。皆各有此無邊眾會。相入重重如帝網。無盡即不可說不可說也旨歸云。統略大綱。亦現十位。一果德眾（謂。盡法界一切諸佛。皆在舍那海印中現。同於此會。共說華嚴。然有二類。一能加。第一會中。盡十方一切諸佛。悉現其身。加於普賢。餘會准之。二證法眾。如發心品末。十方各有一萬佛剎塵數諸佛。悉號法慧。現身讚述。一切十方皆亦如是。如性起品。十方各有八十不可說百千億那由他世界微塵數如來。同名普賢。現身讚述。十方亦爾。皆云。我等諸佛。為未來菩薩。故。護持此經。令久住世也。解云。當知。現今此經住世。並是佛力。第七會末。亦十方諸佛現身。面讚證述同前。然天台云。加四菩薩。說四十位。自說開示悟入。不加於他。妙樂云。華嚴多是加菩薩說。乃至文殊普賢。及入法界。尚是菩薩自說。不見佛印之文。法華除序及流通中。皆是佛述。及以對佛。便為有印。故本□正經。皆佛自說。雖加不加。皆成佛慧。化儀施設。時處不同。印與不印。其理一也。須知。同異以顯化由。今謂。但就名解。何為盡理。普賢法慧。並果德眾。有何同異。分加不加。施設不同耶。縱同教雖爾。別教不然）二常隨眾（如普賢等十佛世界塵數等大菩薩眾。是盧舍那內眷屬故。動止常相隨。周遍一切微塵道處。於華藏界。助成能化。顯一乘法。如身子等三乘常隨）三嚴會眾（全如義苑所引）四供養眾（如第五會莊嚴師子座。有百萬億菩薩。在前立侍。又百萬億梵王。而圍繞之。此等並是舍那佛所常供養眾）五奇特眾（如佛高臺樓觀師子之座諸莊嚴內。一一各出一佛世界塵數菩薩。謂。海慧等。此是如來依報所攝。以表依正無礙故。人法無二故。又如佛眉間出勝音等佛世界塵數菩薩。以表因果無礙故。又表從證起教故）六影響眾（如舍那品中。十方各十億佛土塵數等大菩薩來。一一各將一佛世界塵數菩薩。以為眷屬。一一菩薩。各興佛界塵數妙莊嚴雲。悉皆彌覆。充滿虛空。隨所來方。結跏趺坐等。又如法界品中。十方塵數菩薩雲集。一切相好。毛孔支節。身分莊嚴。具衣服中。出盧舍那等過未現在一切諸佛。及眷屬雲等。解云。毛孔身分。既攝法界。如是等類。極位菩薩。從他方來。影響如來。非是自剎常隨之眾與普賢等。德位齊等）七表法眾（如諸首菩薩。表說信法。信為行首故。諸慧菩薩。表十解法。以慧能解故。諸林表行。諸幢表向。諸藏表地。如是等類。並是寄諸菩薩。表行位法。或十剎塵數。或不可說等）八證法眾（如諸會未皆有他方同名異界大菩薩眾。俱來作證。現此所說。決定究竟。或一一方。各百萬佛剎塵數等。並各如文）九所益眾（如諸會中天王天女等。是所益眾。又如發心品中。十方虛空法界等世界中。一一各有萬佛世界塵數眾生。是得益眾。性起品中。十方虛空法界等世界。一一各有一切佛剎微塵等眾生。又云。彼一一世界中。復外有百千佛剎微塵等菩薩。並是所益。第八會初。亦有所益無邊大眾）十顯法眾（如舍利弗等五百聲聞。在此法會。如聾託此反示一乘法界。由彼方現此法深廣。猶如因皂以現白等。此眾無有結通。以是別非普故。相違因故。以前十類為器為模。印佛法界。以成無盡法門海耳）長者論云。如華嚴經中所有來眾。皆是乘如來乘（明法品云。初發心菩薩。乃至乘一切智乘。又十無盡藏品。能乘如來乘。淨眼品云。各隨本行。皆得出要。乘解脫力。入如來海）佛智異德。自體法身。具普賢行。而隨影現十方剎海一切道場。還成如來所乘本法。無有一箇三乘根機。設有三乘根機。如盲如聾。不知不覺（天台云。根利緣熟。始入佛慧。根鈍後熟。今入佛慧。妙樂云。據次第調熟。名為鈍根。今無不開。豈得純鈍。若據兼別。彼仍一鈍。此乃純利。故約五味判諸利鈍。良有以也。一往且從會於鈍者。故云鈍耳。所以至此機同感同。故佛慧同。約化儀說。故須辨異。又云。彼經開亦不遍。逗機未足等。今謂。不動寂場。而遊鹿苑。豈無不動寂場。而至法華涅槃時哉。華嚴同教一乘。既融本末。別教一乘。尚攝地獄。何況二乘。聲聞身佛。緣覺身佛。眾生身佛。皆十佛體。何有逗機未足之理。然判華嚴為兼別者。此雖自立。而他所不許。不極成義。何以對他辨其同異）言不同三乘等者。探玄曰。智論云。若小乘經初。唯列聲聞眾。若大乘經初。具列菩薩聲聞二眾。義准。若一乘經初。唯列菩薩。所以知者。彼論以大品等為不共教。以不與聲聞共說故。為成小教。唯列聲聞。如阿含等。為迴小乘。唯列聲聞。如金剛經。先列聲聞。後列菩薩。通始終頓。如淨名等。先列菩薩。後列聲聞。通頓及同教。如羅摩經。炬樓王經。和休經等。唯列菩薩。主伴不具。是同教。如千一面經等。若主伴具。即別教一乘。如此經說。若約三乘。雜眾是實（以實報生）菩薩是權（方便現故）或菩薩實（地前生此）雜眾權（他方權形）菩薩唯實（實報土故）雜眾是化（化作故）若一乘中。菩薩雜眾並是實。以是海印定現實德攝故。或俱是權。以隨緣而現故。若約三乘。此普賢等皆是十地已上菩薩。彼神王等多分並是隨類生攝。即是八地已上。若一乘中。如緣起際。諸位皆齊。是故一人具五位。五位皆遍收。若三乘中。但寄人顯法。仍人非是法。若一乘中。此等諸人。並是法界緣起法門。又此一眾即通三世間。以或作河池井泉水等國土身故。若三乘但因位。若一乘皆是因。或俱果。或通因果。或俱非。可知。
    問。若爾何故第八會中。有聲聞眾耶。答。彼中。初列聲聞意者。為寄對顯法故。以彼如聾如盲。顯法深勝故也。後六千比丘等者。非此聲聞。如海幢比丘等。準之言等彼中等者。探玄解云。以其未入圓教一乘普賢法故。如聾盲也。性起品云。聲聞緣覺。不聞此經。雖聞不信。猶為假名菩薩。此之謂也（此乃初解約實聲聞。具如孔目。如前教起前後中引）問。只可聞而不信。如文殊行經中。五百聲聞聞不信受等。何以此中總不聞見。答。彼是三乘逐機說故。亦令得聞。今此一乘逐法高出故。不能聞。其猶重陽麗空。發雷振響。蟻子等類不能聞見。問。若爾二乘應非法界所攝。答。法界廣故攝於二乘。二乘狹故不攝法界。問。法界緣起。一塵猶能攝於一切。何故二乘狹而不攝廣耶。答。廣狹相攝。是菩薩所知。二乘無此。故非此攝。問。二乘豈不亦是菩薩所知之法界。答。是此攝故。彼不知見如聾盲也。問。若是此攝。應是知見如菩薩眾。答。法界緣起。略有二門。一順緣門。如成法因等。即佛菩薩要是知見。方得攝耳。二違緣門。如相違因等。即二乘眾要不知見。方乃攝耳。此二緣門。望所起法。悉有功力故。同此緣起所收。見不見異。問。若爾凡夫外道。亦是違緣。何不此攝。答。彼無德人不堪於此。如聾盲故。設餘聲聞猶恐不堪。是故要以鶖子等類諸大聲聞。又釋（此第二解。約權聲聞今章同之）此等並是大菩薩示現作聲聞。如新譯華嚴不思議境界分中說。以顯此法深勝。示現如聾盲也。問。二乘高德。尚如聾盲。如今凡夫。豈得受持。答往昔凡時。不受持故。今時對面。如聾如盲。如今若不受。還亦同彼。是故只為高德二乘如聾盲故。故須受持。增長信力。令後得之。言後六千等者。探玄云。初攝比丘會中。鶖子向會如盲。何故此中乃云得見。釋。以出本會故。承神力故。以根熟故。爾時下攝勝機。於中總辨。六千比丘是所被機。從自房出者。表捨小涅槃也。向文殊者。表趣一乘道也。又文殊出閣。辭佛南遊。為化主故。鶖子出房。辭佛南遊。從為助化。引攝六千。正為所化。問。若爾鶖子亦是大菩薩。何不同在閣。答。寄□是聲聞故不在彼。此六千下別顯所被機。共行者。同鶖子行。如上文殊同行菩薩。此亦如是。又釋。同彼鶖子。相示聲聞。據德實菩薩之行。故云共也。新同家者。未得羅漢果故。染習未深。明易迴故（此約迴小入大）又釋。新出小乘分別心家已。入三乘位。以鶖子是三乘之中法將故。引之新出。文殊是此一乘法將。方便引之（此約引小入大。迴大入一。展轉迴心）宋本章云。問。若爾何故第九會中（折薪云。應是八字）有聲聞眾耶（義苑云。攝前嚴會眾唯同異二眾。並絕聲聞故。異三乘。及乎第九逝多林重閣會中。卻有聲聞。豈不前後相違耶。故有斯問）答。彼中列聲聞意者有二種。一寄對顯法故。為示如聾如盲。顯法深勝也。二文殊出會。外所攝六千比丘。非是前所列眾。此等皆已在三乘中。令迴向一乘故作是說也（義苑云。列此聲聞。但是菩薩示現。有其二意。一寄對顯法如聾盲者。彰其絕分。警餘眾故。二會外所攝六千比丘者。知可迴心故。亦通當機。但是迴心羅漢。與菩薩無殊。未乖列眾耳。折薪云。答彼下此有二種意。所以列也。一要寄顯不共之旨故。示聾盲。所以須列。二要迴三入一。顯攝方便。亦說六千比丘也。意云。一乘經初。合唯列菩薩。由有此二意故。第八會列聲聞。以顯同別之教故也。大意如此。言此等皆是已在大乘中等者。孔目云。其位在頓熟教。義通始教等。既六千當頓終始三教。故今云已在三乘中也。又云。當迴之時。即得十種大行及十眼十耳等際。故今云令迴向一乘也。問。清涼權為云。或示在座如聾盲。彰其絕分。或亦在道而啟悟。知可迴心。則此二種。皆權聲聞。如今次義。應非是權也。答。若據探玄。轉為故。彼云。謂。諸二乘乃至此經器。釋曰。既約展轉而來故。今云已在三乘中等。此實是聲聞轉入也。刊定記中。大意同此。若據清涼。正改此轉為權為也。又六千但名迴小入大故。與今少異爾。若今文與孔目探玄於次義中。皆約實說。以是所被之機故。在三乘教中。迴入此一乘。非是小乘入一乘故。云非是羅漢。此與探玄後釋意同。如前決擇前後意中。或有眾生。此世三乘根不定故。堪進同教一乘者。即華嚴同教是也。若約一乘別教。謂。一切二乘。悉無所迴。如經中如聾如盲者。是也。又復古云。二會六千。此舍利弗弟子。海覺第六千比丘。與五百聲聞。步姪行異故。孔目云。即有大智舍利弗等五百聲聞。并有舍利弗弟子六千比丘。并者兼及也。揀有二種不同。文殊等者。在本會中。文殊開顯。後辭佛南遊。故云出會所攝。即舍利弗亦辭佛。從文殊遊於人間。以為助化。所將因陀羅慧等五百比丘。出自房至道中。舍利弗勸諸比丘。觀文殊十種勝德。文殊如象王。迴觀諸比丘。比丘皆得十眼十耳等故。云所攝六千等。為表六根清淨故。化為六千也。非是下揀。五百聲聞。是此會經初所列聲聞眾。此六千。經初不列故。則二類不同。列字誤作引。此等下。其諸比丘。位在三乘中。迴心人也。非是小乘聲聞位人。良由文殊遊行經中。文殊已會。化令迴心向大。故云已在三乘中。今令迴心向一乘。故經作是說耳。孔目云。二約終義辨迴心者。如下經文。大智舍利弗。與五百比丘。迴心向文殊師利。並言。宿種善根現。六千比丘。顯久共修行。成實眷屬。舍利弗身。在佛法中。義當聰明位。今舉為迴者。則顯其行終。具智慧相。今復迴心。當迴之時。即得十種大法等。當知其義是終非始。其位在頓。悟熟教義。通初教等。如窮子一人。長者遣使。方便與價等義。當人天及大眾部以去。乃至初教。如舍利弗迴心等位。義當初教已去。乃至頓教。及終教已下。集成亦同。餘如先敘）天台云。滅化城。改客作。故言斥奪。無如此事故不斥奪。行大直道。名直顯實。決了聲聞法。名開權顯實（妙樂云。別教權說。此權易轉故。不須斥。小乘難轉故。須斥奪轉。亦可更云。彼如聾如啞。故有斥奪。皆與授記。故無斥奪。又有小須改故。餘經斥奪。彼經無小故。當部無斥。雖有別教。以易開故。且云直。須決了者。小難開故。須云開。今謂。兼別之義。所不共許。如上已辨。餘望同別一乘。皆可融會。不暇一一枚舉徵逐。讀者知之）。
    五所依異。謂。此一乘教起。要依佛海印三昧中出。不同三乘等依佛後得智出義苑云。謂。此定體包含無外。德用齊彰。故一乘經依此而說。三乘後得智出者。謂。依勝流真如出根本智。從根本智出後得智。從後得智流出三乘十二分教。或更流出大悲心。於大悲心中。方流聲教復古云。上云今將開釋迦如來海印三昧一乘教義。有同別二門。若如上說。三乘等並在同教中。豈亦海印出耶。孔目曰（第二卷內法數章文）同別（文云。所有無盡法數。及餘乘數。皆一乘所目。即是一乘）由同在海印定中成故。不在定說。同教者（三乘同教）入一乘遠方便攝問。同教者何。謂。同教三乘。何以知者。孔目又云。安立非安立門者。即三乘義。頓教漸教相望說也。漸由依教。是安立門。亦名依法住智說。頓教名為非安立門。又亦五教門中當自宗說。不藉名言根境。是非安立門。籍名言根境。是安立門。宜可準知之。若約同教一乘。皆依海印定中說。如說法華從三昧起。故孔目曰。若隨機欲。或有總知。謂。大學者。或有別知。謂。小乘學者。一乘同別教義。依海印定起。普眼所知。三乘教義。依佛後得法住智說（今章正依於此）聞思修。及報生善意識。并內證梵行勝智。及真實智所知。此約別相說。又云。一乘法義。佛及普賢願行建立。有情眾生。依而住持。三乘法義。眾生業行建立。佛菩薩等。依而住持。今準可解。
    六者說異。謂。此一乘。此一方說一事一義一品一會等時。必以結通十方一切世界。皆同此說。具足主伴。共成一部。是故此經隨一文一句皆遍十方。多文多句亦遍十方。三乘等即不爾。但隨一方一相說。無此主伴該通也此辨說經異相。且約一部。序分正宗及流通分。悉皆結通十方。謂。淨眼品。海會大眾讚佛致供。華嚴世界十八相震。乃至如此世界設供養。一切十方亦復如是（探玄云。以一會即一切會。顯教圓滿。攝主伴故）正宗分初（舍那品）普賢入定分經云。即入一切如來淨藏三昧正受。乃至盡法界虛空界等一切佛剎。亦復如是（此說一事。結通十方。餘准此知）如此會會皆云。南西北方。四維上下。亦復如是。又旨歸云。圓滿經者。謂。此上諸本。總混同一無盡大修多羅海。隨於其中一會一品一文一句。皆具攝一切及一一文句。遍入一切。以是普法無分限故。圓滿教法理應爾故。如因陀羅網。無分齊故。盡佛能化無邊境故。舍那品偈云。一切佛剎微塵中。盧舍那現。自在力。弘誓願海振音聲。調伏一切眾生類。又法界品中。名圓滿因緣修多羅。此之謂也義苑云。此方說等者（下皆旨歸明主伴經之文）如說性起品竟。十方一一各有八十不可說百千億那由他佛剎微塵數菩薩同名普賢。各從本國來此作證。皆云我等佛所亦說此法。與此不殊。性起既爾。餘會餘品例然。故云多文多句亦皆遍等。（下亦旨歸眷屬經意）三乘等教。無結通之文者（旨歸解云以彼器劣不能聞信此通方法。而如來方便。隨一方隅。逐彼根機。說宜聞之法。如餘一切權教三乘小乘等經。既解結通十方齊說。故非主經。然亦與主為勝方便。故但為眷屬。唯伴非主）蓋隨宜所談。非通方之說也復古云。謂。此下即上所引同說經（如旨歸明。唯於此類須彌山界。遍於虛空毛端等處。以言聲說。非樹形等。如前已引）亦即主伴經。三乘等一方者。逐一方化儀也。一相者。一相孤門也。無此圓融主伴結通十方等也。
    七者位異。謂。此一乘。所有位相上下皆齊。仍一一位中攝一切位。是故乃至佛等諸位。在信等位中。餘位亦然三乘中即不爾。但隨當位。上下階降。皆不相雜也餘如下說義苑云。聖人之大寶曰位。若無此位。行無成故。此有二種。一行布門。立位差別故云上下。二圓融門。一位即攝一切位。故云皆齊仍一一位中攝一切位。然有二門。一諸位相是門。則一切位是一位故。十信滿處。即便成佛。二諸位相資門。則一位中具一切位。如十信中有十住乃至十地。又十地云（應云淨眼品）在於一地。普攝一切諸地功德。餘如下者。行位分齊中明之復古云。謂。此下即六位相收即入等。廣如疏文。略如所詮中辨。不爾等。以彼但約行布差別。上下不同孔目云。約一乘義者。十信終心。乃至十解位。十行。十迴向。十地。佛地。一切皆成佛又在第十地。亦別成佛。何以故。一乘之義。為引三乘及小乘等。同於下位及下身中。得成佛故。又於八地已上。即成其佛。如於此位成無礙佛一切身故此據別教。若據同教說。即攝前四乘所明道理。一切皆是一乘之義。文雖是同。而義皆別。又依六相總別義。即是一乘。隨相別布義。即是三乘。此約教分說。又約初教。從十信位等。乃至從歡喜地等。滿足十地。即成佛等。又約終教。從十信行。乃至十地滿後。即成其佛等。依同性經。三種十地。為引小乘同於大乘。終教之義。故作此說。具如彼明。又委如下卷行位章中辨。天台云。頓直豎入。入於法界。故言豎廣。不歷方便。故言橫略。歷五味。即是橫廣。華嚴佛慧。亦是豎廣。妙樂云。且約入法界邊。及從初住。終至十地。名為豎入。經四十二位。故名為廣。且約不用六方便邊故名橫略。方便對實故名為橫。若準廣論行願。佛身佛土。相好名字。身土四句。主伴十方。亦是橫廣。然自在大。豎中論橫。故云橫略。此述一化遍歷五味。味味諸教。教教相望故名橫廣。從初至後。處處得入故名豎廣。本□二門。無不入實。又名豎廣。又亦應言。若本若□。皆論久遠。三世益物。永永不窮。亦名豎廣。三世化中。八教相入故名橫廣。況復放光。橫敘他土諸菩薩行。答問。豎敘過去化儀。三周三節。說領述記。復得名為橫廣豎廣。並是如來巧順物宜。稱適當會。當知。此廣何殊彼廣。況彼豎廣義。含橫廣故。顯密不同。說時未至。凡有施設語不同耳。今謂。華嚴從本歷末。法華歷前至後。一化始終。有何廣略。況九世十世。無礙圓融。六位成佛。位位得入。縱使顯密說時不同。施設有異。豈得過於同別一乘哉。作不待辨。皆準可解。八者行異。隨一菩薩。即具信等六位。一一位中。所有定散等差別行相。並一時修。如東方一切世界中常入定等。西方世界中常供佛等。如是十方世界中。盡窮法界行。亦不分身。一時皆遍滿。一念皆遍修。一一念中亦如此行。信位滿心以去。一一位皆如是修。更無優劣。又一行即一切行等。通因陀羅等。三乘即不爾。地上菩薩。猶各有分齊。況地前者乎餘如下說義苑云。謂。隨下約位明行。如東下依處顯修。又一下圓融無礙。三乘下漸次修證。六位者。前開十信。後開等覺。定散者。入定出定之殊。謂。定散二善也。雖狀其名。非同三乘之隔歷故。並一時修。如東方常入定者。東方入正定也。西方常供養佛者。西方從定起也。隱顯俱成。故云亦不分身一時皆遍滿矣。更無優劣者。良以此宗修證一時故。地前地上不分淺深之異。又一行即一切行等者。謂。若起一普賢行時。即遍一切行位。一切德。一切法。一切處。一切時。一切因。一切果。窮盡法界。具足一切。涉入重重故。通因陀羅網復古云。即具信等者。以得一即一切故。得升即斗也。以一若不成。一切俱不成。良由同一緣起故。六相智融故。相入故。相即故。一一位中。定謂正在定。散謂出三昧時也。並一時修者。一念遍成諸行也。東方下互遍同時也。盡窮法界行者。顯重重遍也。法界義總成故。亦不分者。一身即法界身故。一時下顯念劫圓融。隨一一門各盡攝故。信位滿心已去。即約行攝位。以一乘是行佛故。如問答云。若具五位。及九位佛。則是一乘圓教攝也。更無優劣。前後鎔融故。又一下。諸行共成緣起。有同體異體相即成也探玄云。若約圓教。賢首自法。一切皆無位。若約寄法。則同終教。然信滿入位之際。通攝一切後諸位。無不具足。此則約行攝位也。此是普賢法界行德。但於信門。論中顯現所成功德。明無方大用分。以信滿成此賢首位故。同普賢等廣大三業。該因及果。遍一切處。盡一切處。常作無邊法界大用。此為恒式。當相而論。不依諸位。信門顯現。則屬信收。然大用無涯。難以具述。依例辨十。以顯無盡。一圓明海印三昧門。二華嚴妙行門。三因陀羅網門。乃至十寂用無涯三昧門。或東方下。初明器世間自在。二東方世界下。於智正覺世間自在。三於眼根中下。於眾生世間自在。謂。菩薩身作三世間故。又菩薩於三世間處示現自在。東入西出等者。文中有四重無礙。一處無礙。謂。以東方即西故。不移東而常在西也。常見在東。亦常見在西。故知非移動也。二佛無礙。謂。以東佛即是西佛故。常在東佛前。即是恒在西佛邊也。三身無礙。謂。以在東之身即在西身故。問。豈是不分身一身在東。一身在西耶。答。若多身在多處。何成奇特。不思議用。定不分身。四入出無礙。謂。以入定即是出故（小乘網明。出女子定。大乘文殊。不能出定。此之謂也）不壞入定。常見出也。問。此剎那入定。何因即是出耶。答。如幻中作兔。此兔即生是死。以有即無。入出準思。況此菩薩。以法界為身故。縱東方百千界外見法界。非是分限法故。隨顯全現。無礙圓融。餘義準之。又約境論。理數法爾（性具宛然）如此圓融。若約智說。由達此法迴動自在。廣如彼釋。言三乘即不爾等者。義苑云。前地不知後地功德。何以故。分破分顯故。況地前以深而況淺。以斷而況伏也。折薪云。各有分齊者。如初地施度。二地戒度。乃至十地智度等。不圓也。此唯得次第行布一門。華嚴十地。雖有此義。而亦圓融故。不同三乘定相也探玄云。此十信法。於始教中自是位也。行信等十心行。若約終教。此信但是十位。住之方便。自無別位。如起信中四種信心。五門修行。具如下卷行位章中。
    九者法門異。謂。略舉十種。一彼有三佛。此有十佛。二彼有六通。此有十通。三彼有三明。此有十明。四彼有八解脫。此有十解脫。五彼有四無畏。此有十無畏。六彼有五眼。此有十眼。七彼有三世。此有十世。八彼說四諦。此有十諦。九彼有四辯。此有十辯。十彼有十八不共法。此有十不共法。餘門無量。廣如經說義苑云。此上所列十門法者。蓋以增減者為三乘之權。圓彰者為一乘之實。何以故。謂。三乘宗中。以無窮為過。故局增減。一乘宗中。宗尚無盡故。談十十以顯無窮。其於名相。慮繁不載也言彼有三佛者。孔目云。若小乘人但立二佛。一生身佛。二化身佛。若依三乘。或一佛。謂。頓教佛。唯一無分別實性即是佛。或立二佛。謂。自性法身佛。應化法者佛。此當終教。依梵網經。但分盧舍那。報化二身二佛。不分法性身。或說三佛。法身。報身。化身。當迴心教。為攝論中明其三身。或本有及修生為法身但現淨土受法樂相。是其報身。八相成道相。是其化身。要問答云。小乘三乘佛。並是阿含佛。一乘佛。是義佛也。具如下卷佛身開合。言此有十佛者。晉經（三十八及四十三）離世間品（及二十七）十地品說有十佛。如要問答及孔目等解。亦如前敘。言彼六通等者。孔目六通章云。若凡夫成五通。小乘聖人得六通。初教出體同聲聞。仍剩如實智。其體即空。終教即如。頓教亦同如。上來諸義。為一乘目。即是一乘。若據別教。即有十通。如離世間品說（普經三十八。亦如前法相交參處引）言彼三明等者。孔目云智無壅故曰通。宿命天眼。是明非示現。神足他心。是示現非明。漏盡亦明亦示現。天耳非明非示現。明者照達所由名為明也。十明者。此義通十地。即十地德也。不共三乘及小乘同。廣如離世間品說（晉經第三十九說）言彼八解脫等者。孔目解脫章云。小乘解脫（如發智論。婆沙等明）解脫諸障。三乘解脫（如瑜伽等。及智論明）作用自在。一乘解脫無盡自在。所謂十解脫。謂。一切諸佛。於一微塵中。普現不可說不可說諸佛出世。轉淨法輪。調伏眾生。佛剎。授記。三世出世。三世佛剎。自在之力。三世眾生。諸佛佛事。所以說十者。欲顯無量故。此據得普賢菩薩行法已去。即與相應（晉經三十二說十種無礙解脫。又第三十九說十種解脫）言彼四無畏等者。孔目無畏章云。初一切智無畏。二漏盡無畏。三障道無畏。四盡苦道無畏。答難不怯故名無畏。此三乘義。與小乘共。但義深淺不同。一乘無畏之義。具其十種。即無盡法。如不思議法品說（晉經第四十說）言彼五眼等者。亦如前圓教處辨（晉經四十二說十眼等）言彼說三世等者。孔目云。一乘教者。依九世入智。融九世法。成其十世。謂。過去過去世。乃至未來未來世。三世相即。及與相入。成其十世。廣說如經離世間品（晉經三十八。三世各三世。總是一念。即成十世）言彼說四諦等者。涅槃勝鬘等說四種四諦。然華嚴有四諦品。孔目云。其有為四諦。如愚法小乘宗中具實分別。若一乘諦。別教究竟。隨一世界。名字差別。有四十億百千那由他。如是十方隨應調伏。作如是說。又十諦章云。問。此之十諦。通三乘不。答。華嚴十諦。即是一乘（晉經二十五說）瓔珞十諦。即是三乘。何以故。為隨教定故。言彼四辯等者。孔目云。若約小乘。四無礙辯。是其實慧。初教其慧即空。終教即如。圓教即四十無礙。如下經第九地中說（晉經第二十七說廣大四無礙智。又第三十八離世間品說十種辯）言彼十八不共等者。孔目云。此之十八。不與因同故名不共。又此十八別名。小乘不解。依如雜心。用十力。四無畏。大悲三念處。為十八不共法問。依攝論。百四十不共法。與小乘同。因何十八別名。小乘不解。答此意欲顯一百四十不共法名數與小同。仍欲顯彼小乘文義不同大乘故。於文中作差別說（又智論第二十四五六。明十八不共法）若一乘義。即如不思議法品不共義中說（晉經第三十一。說十種最勝無上莊嚴。又第四十卷。說十不共法）。
    十者事異。謂。隨有舍林地山等事。皆是法門。或是行。或是位。或教義等。而不壞其事。仍一一塵中皆具足法界一切差別。事因陀羅微細成就。隨一事起。皆悉如是義苑云。隨有舍林等者。謂。華香雲樹。即法界之法門。剎土眾生。本十身之體。所以逝多林重閣忽然廣博。三種莊嚴。園林重閣虛空也。以此三種之現相。答彼海會之疑問。豈非法門耶。故云皆是。或是行位者。令彼海會頓證法界故。或教義等。普賢文殊依此開發故。而不壞其事者。壞相而作。非不思議故。（此記意謂。入法界品本會。凡有十分。其第二請分中。大眾念請云。如來境界。智行。力無畏。三昧所住。自在身智等法。願皆為說。次佛入師子奮迅三昧。現相以答此問。是名現淨土分。即是現於三種莊嚴。經云。此大莊嚴樓閣。忽然廣博。無有邊際。金剛為地。又其逝多林。忽然廣博。妙實間錯。又逝多林上虛空之中。有不思議天宮殿雲。無數香樹雲。須彌雲等。探玄云。初重閣莊嚴。二園林莊嚴。三虛空莊嚴。光統云。嚴空表無為緣起。嚴園表有為緣起。嚴閣顯自體緣起。故也。清涼同之。有云。然此章云舍等者。舍謂嚴閣。林謂嚴園。山謂虛空須彌山雲。或總舉三種現相。或是行位等者。即毫光示益分意謂。放白毫光。令海眾見法界。故探玄云。照現三世法界法門。令諸菩薩得入此內故。或教義等者。探玄云。八明普賢開發分。令眾生信故。前明教主自入此定。廣現其事。開現法界。末有言說。今明普賢以言廣說。重開前定用法界。使顯現照明。令諸菩薩同入此法。次文殊述德分大意。亦皆同之。有云。此恐不然。今章意謂。隨有舍等。即是法門。即行位等。然彼本會文。以約眾海所證行位。及普賢開發之言教義。與今不同。思之）折薪云。事異即托事顯法生解門（至相十玄云。言托事者。如經舉金色世界之事。即顯始起於實際之法門。一切幢一切蓋等事是行體也。又如法界品云。開樓觀門相。見彌勒所行因事。至菩提以樓觀則菩提相。所以言顯法生解也。若大乘宗中所明亦託事以顯法。即以異事顯於異理法。此中以事即法故。隨舉一事。攝法無盡故。前舉旛幢等。皆言一切。所以不同大乘說也。又云。如三乘說。解而非行。如說人名字。而不識其人。若通宗說者。即行即解。如看其面。不說其名。而自識參而不雜。各住分位。三乘五乘之教。即以別教。以論別義。所以得理而忘教。若入此通宗。而教即義。以同時相應故也）并諸法顯義體之意也（探玄明教體中。遍該諸法門云。如下文。華鬘寶池。香樹雲閣。法界法門。無非佛事。如勝音菩薩。及所坐蓮華。即通人法教義。行位。因果。理事。總能發生勝解行故）復古云。謂。如善財隨所遇貪（婆須密女眾鞞）嗔（滿足王形虐等）癡（方便命五熱炙身）等。皆得法門。遇山入山法界。遇水入水法界等。皆即事即真也（集成更引鎮國清涼疏。豈可一概而混。不取也）言仍一一塵中等者。義苑云。經云。華藏世界所有塵。一一塵中見法界。即斯義也。隨一事起等者。例餘一切也。則法法皆彼此該收。塵塵悉包遍互入者矣復古云仍一一塵皆具法界。如一塵是總相。人法。理事。因果。行位等十對。二十事法。為別相等。一一塵各如是。故得因陀羅等也今謂。仍一一塵中具足法界一切差別者。事因陀羅微細成就。準探玄中。正立理事兩重因陀羅網。則此即理因陀羅也。如台宗云。修全在性。總在一念。理具三千。地具桃李。性德九界。豈非理中自有立一切法義耶。然四明錯認圭山所改易起信疏。以為藏疏是圓義故。妄破云。五教皆不立理具三千。但依無明成諸差別等者。誣之甚矣。思之。隨一事起。皆悉如是者。此即諸法一切性起。煩惱性起。全性起修。若非本具。曷得性起。月穿潭底。水無痕。既云具足成就。更亦言起。如何偏詬為只云性起不言性具子。斯言之玷。不可為也。三復可磨。得不慎歟。
    三乘等即不爾也。但可說即空即真如等故。不同此也。又若以神通不思議力。容得暫現。非是彼法自性如是。餘可準知之義苑云。即空者幻有也。即真如等妙有也。幻有為三乘之權。妙有為三乘之實。並非一乘故。不同此也。又若神通等者。此顯示三乘果門業用。故云神通暫現。此如楞嚴塵含寶剎。淨名芥納須彌。是也。非是彼法等者。揀非德相法爾如然也復古云。切教即空。終教即如。頓教即泯。又若下揀足指按地。并淨名不思議等也（演義云。彼得業用。不得德相。今謂。清涼圭山。未知一乘謂。體相即用。用全體相。差即無差。不二宛然。何以得辨三一施設異相。所以然者。雖以起信判為圓教。而性恒沙德不約性惡談之。尚當終教即真如義。那執是圓耶。請學者。細覽勿相焉）宋本章末夾註云。第八門竟後。有所詮義理二門。成中下二卷。畢二門矣義苑云。觀此之文。則所詮差別在前。應為中卷。義理分齊屬後。合為下卷。清涼亦云。約所詮辨異。然賢首義分齊內第二卷中廣明。由是徑山寫本。海東印章。皆以所詮差別居第九為中卷。義理分齊居。第十作下卷。與夫清涼指文同于一揆。若究賢首之意。既以華嚴一乘標題故。以一乘之義理貫其初後。今之編文。從於古也。近見題卷。不根祖訓。輒有遷移。紊亂列章。義門失緒。得不謹歟（折薪意同）今謂。未曉此註是後人所加。徒費繁詞。理如章首已辨之了。宜可知矣。

華嚴一乘教分記輔宗匡真鈔卷四畢
華嚴一乘教分記輔宗匡真鈔卷五

      日域京西華嚴寺住持僧濬鳳潭撰
                    

    義理分齊第九。有四門。三性同異義六義為因緣起十玄緣起無礙法六相圓融義若探玄等。約教次第。先明五教立教差別。後明圓教義理分齊。今則約乘。上來八門。已明一三施設異相。次明一乘義理分齊。若不爾者。下卷題名。既曰五教分齊義。文便不順。故知宋本非也。義苑云。然此教海宏深。包含無外通明三性離過絕非。染淨交參。雙融無礙。遂成緣起力用相資。德用所因。略以備矣。然後一多無礙。炳現十玄。總別圓融。洞明六相。已上四門宗因若是。□為圓教具德一乘分齊旨趣耳折薪云。初門即同教分齊。第二門義通同教分齊。以點示攝論六義。便成圓融。即三是一。即同教義。即此以顯緣起相由。即別教義也。後二門即別教分齊。何故首明三性同異耶。由此是法相所宗故。彼明三時教。皆約此立。今首明三性無礙。而顯彼三性不融唯是權故也。又此三是觀增故。若解三性無礙者。由上三性彼宗立此。意顯三無性故。故曰依彼三性立彼無性。即成中道。即緣起無性義。今明六義。亦彼宗顯種子識中具此六義。以說緣生法也。即無生緣起義上。示緣起無性故。得三性圓融。今點示六義無性緣起故。即成大緣起也。即指彼宗無性緣起。即成圓教分齊。豈不妙乎。故次成也。次攝彼緣起。以辨十玄緣起之法。後以六相。明本宗緣起之義（此乃初唯同教。次通同別。後二唯別。六相不共故等穩）復古云。略分四門。以顯無盡。有謂。（義苑折薪）三性同異。因門六義。是法相所宗。吾祖點化等。誤矣。如孔目一一章。皆結云上件法門。攝下諸教。通一乘三乘小乘等。在一乘即圓融具德。處三乘即一相孤門。在小乘廢深論淺居凡有則唯事空文。何云點化耶今謂。定此四門。初且約終教。融前始教。次門正融終始。會同歸圓。何以知者。如要問云。三性法門。文在三乘。亦通一乘用。又菩薩初起修行。先觀如實因果。成入道方便。真俗隨順。觀世諦則入第一義故。明護分別過等。又云。其六義及前因果理事相成。更以六法顯之。所述緣起□悉遍通。隨有事成。驗思可解耳。此文在三乘。一乘方究竟。何以故。稱法界故。準此。今章初門末結云真妄交徹等者。正當終教。次門末結云四句與六相俱為入法方便等。主伴未具。亦是終教。若歸一乘。即無盡緣起方究竟也。故孔目云。一乘義者。分別有二。一者正乘（今章第三門義是也）如華嚴經說。二者方便乘。分別十門。上來所辨。於眷屬經中欲顯圓通無盡法藏。一乘教義。故於方便之處示一乘名。令進入者易得解。故作如是說。若橫依方便進趣法門。即有二義。通說一乘。一由依究竟一乘教成故。何以故。從一乘流故。又為一乘教所目故。二與彼究竟圓一乘為方便故說一乘（此章初二門義是也）非即圓通自在義也。又云。一乘之法。對機以明別。非謂自相而可別。隨機論別。對智以彰同。引機以會同。故寄三乘之教。卻顯一乘玄趣。令其聞者一往易解也。若以悉曇字音會。成無盡故也。今此四門。方便正乘。不可相濫也。思之。
    三性同異義第一要問答中唯言三性異相（施設異相。亦與此同）今云同異者。折薪云。不壞隨緣等三義之末。即是不變等三義之本爾。兼下本即末義。是三性同義也。後三義。與前三義不一。此即三性異義也。只由此義故。三性同異義也演義云。言三性者。一遍計所執性。二依他起性。三圓成實性。故唯識第八云。由彼彼遍計遍計種種物。此遍計所執自性無所有。依他起自性。分別緣所生。圓成實於彼常遠離前性。此中二頌。初地釋遍計。次二句辨依他。後二句明圓成（已上如復古引）初中有多師義。今從護法。初句能遍計。次句所遍計。後二句明所執（論難陀釋云。周遍計度故名遍計。品類眾多。說為彼彼。謂。能遍計虛妄分別。即由彼彼虛妄分別。遍計種種所遍計物。謂。所妄執蘊處界等。若法若我。自性差別。此所妄執自性差別。總名遍計所執自性。如是自性。都無所有。理教推徵。不可得故。或護法等。初句顯能遍計識。第二句示所遍計境。後半方申遍計所執。若我若法。自性非有已。廣顯彼不可得故）其能遍計。正義唯六七識（安慧五八識唯有法執。七唯有人。六通二種。護法正義。六七心品。執我法者。是能遍計。五八既無計度。而不起執等）所計有多。故云彼彼。其所遍計（論云。攝大乘說是依他起。遍計心等所緣緣故。圓成實性。直非妄執所緣境故。依展轉說。亦所遍計）正唯依他。為親所緣。依展轉說。亦通圓成。為□所緣。故非凡境故。非親緣。其所執性（其相云何）若安慧等。三界心及心所。由無始來虛妄熏習。雖各體一。而似二生。謂。見相分即能所取。如是二分。情有理無。此相說為遍計所執。二所依體。實託緣生。此性非無。名依他起。若護法等。一切心及心所。由熏習力所變二分。從緣生故。亦依他起。遍地依斯妄執定實有無一異俱不俱等。此二方名遍計所執（二句依他起者）眾緣所生心心所體。及相見分。有漏無漏。皆依他起。依他眾緣而得起故。頌言分別緣所生者。應知。且說染分依他。淨分依他。亦圓成故或諸染淨心心所法。皆名分別。能緣慮故。是則一切染淨依他。皆是此中依他起攝（一句圓成者）二空所顯圓滿成就諸法實性。名圓成實。顯此遍常體非虛謬揀自共相虛空我等無漏有為離倒究竟勝用周遍亦得此名然今頌中。說初非後（已上成唯識文。又深密經。及瑜伽七十六決擇。辨中邊等。廣明三性）上來清涼引唯識釋。即始教義。其終教中。但是真如隨緣成立。依他無性即是圓成。演義云。楞伽經云。如來藏為無始惡習所熏。名為識藏（又云。不思議熏。不思議變。又云。如來藏受苦樂與因俱。若生若滅。起信云。自性清淨心。因無明風。動成其染心等。勝鬘經云。不染而染。染而不染。難可了知等）謂。依他是因緣生法。緣生無性。無性故空。空即圓成。更無二體。此中無性。即無遍計之性。則依他性上。無遍計性故。依他即空。空即無性之理。無性之性。即是實性。故密嚴經云。名為遍計性。相是依他起。名相二俱遣。是為第一義。中論云。因緣所生法。我說即是空。亦為是假名。亦是中道。義（清涼以終圓濫。俱台別教）一因緣上。三義具足。無前無後故。即有即空。不相捨離。若釋三性之名。大意不殊前教。但融不融故。分性相之二宗耳（上來清涼約終教釋）密嚴疏云。明三性義（亦約終教）二門分別。其釋名云。一分別性。亦中遍計所執性也。言分別性者。謂虛妄心。構畫計度。不稱境故。名為分別。就能為名又此妄心於所執境遍計著故。名遍計所執性。非遍計心所執存境。名遍計性。此約能所合為名也。有人宣說。所遍計境名遍計所執。不取能執為遍計性（唯識基疏云。護法等說。唯染無記心中有法執。善無記心不能起執。因執心所執。為所遍計。熏成於種。此種名妄執習氣。即見相分而熏種生）若如是者。即違道理。良以三性諸聖境界。遍計所執畢竟無法。聖人不見。既不見故。宣說三性道理。三性道理。諸佛境界。非凡愚境。如何說言畢竟無法為聖境也。佛性論師過在此矣。出其體者。分別性者。但用分別妄心籌度行解為體。後人說妄心所執妄境為體。此言大謬。依他性者。名緣起性。亦名依他起性。皆得。無傷。依分別他始故。名依他性。良以大乘一切諸法以心所作。所作諸法不離於心。以心為體。若無妄心。生死之中依他起性。不能自起。故諸經中說十二緣。為依他性。十二因緣。無明為初。故知。依他依遍計他。圓成實體。準即如常（出體即如此章下明。故不須敘）又淨彰義章云。分別性者。就妄論妄。妄心虛構。集起情相。隨而取捨。故曰分別。此楞伽等說為妄想。所取不真故名為妄。妄心取捨故說為想。攝論亦說 為意言分別。覺觀心中言有色等。名為意言。分別自心所起境界曰分別。分別之體故說為性。分別體狀。目之為相。依他性者。約妄辨真。妄起託真。真隨妄轉。故曰依他。真實性者。就真論真。真體常寂。無妄可隨。故曰真實。分別如風。真實似水。依他如波。又依他性如繩作蛇。蛇依情作。分別如情。真實如繩。又論宣說。依他如地。又亦如礦。分別如似礦中沙石。燒融則盡。真實如金。融燒則現。明三性一異之義。此三相望。不一不異。分末異本。得言不一義。以本攝末。得言不異。如來之藏。是真實性。是性為本。惡習所熏。生無明等。與之共俱。名為依他。真外更無別他可依。就彼他變異分中。虛妄浪取。說為分別。依他之外。無別又復緣。攝一依他性。於中妄法即名分別。於中真法即名真實。故無別異。又楞伽玄云。是如來藏隨緣所成。如金作環釧。密嚴經云。如來清淨藏。世間阿賴耶。如金與指環展轉無差別。準此。第八舉體是真。攝本從末門。唯是有為生滅等法。攝末歸本門。則唯是如來藏平等一味。如唯辨嚴具金無所遺。唯顯於金嚴具不失。雙存本末。法末曾二。俱泯性相。不礙雙在。若虛心融會。隨說皆得。若隨言執著。觸事成礙。又本識種子。辨新熏本有（法相三家。過有三種）今總通釋。謂無始無明。與如來藏合。為習氣海。通為一切染淨法因。又由習氣海中有帶妄之真。名本覺為無漏因。多聞熏習為增上緣。又習氣海中有帶真之妄。為染法因。餘準同前。種子與識同異者。種子但是本識功能差別。更無別體。是故生起現行。亦與本異。如海為波因。隨風緣大小。起浪差別。然於海中。求差別因。了不可得。而能隨緣起差別。識海亦爾覺首偈云。法性無所轉。示現故有轉（探玄云。隨熏轉眾苦者。但示現轉。非是實轉。於彼法性。無此示現。此明不染而染。染而不染等）心意諸情根。其性悉空寂（遍計無相觀。謂。八識等約執。但是虛妄。都無所有）有者無所有。彼見不顛倒（依他無性觀。謂。眼耳等境。眾緣無性故空）虛妄非虛妄。若實若不實。但有假言說（真實無性觀。虛妄是所執性。非妄是無相性。實是無生性。不實是依他性。有無相待不實。有無俱亡。方入無性性觀等）上來且約三乘始終兩教。辨三性等。然要問答云。問。經論所辨三性三無性異相云何。答。三性法門本安立意。欲別法相。知其解行理事。教義分齊不同。離其慢執故。興斯教。今就攝論引他四經明三性異相。即為大軌。初引毘佛略經。文義差別。為知詮旨法相故。二引波羅門問經。三性相從。為顯理融無性故。三引阿毘達磨修多羅。具分蕭然。顯融事相無礙故。四有處世尊說等。聖教通目。以理會教。成智故。如是準知。此文在三乘。亦通一乘用。何以故。由此法門。應法界性無邊用故通一乘用者。若約同教一乘。則的觀現前剎那一念無明妄心。具三千法。即空假中。三千即一念。一念即三千。不縱不橫。不前不後。則陰境轉成不思議境。境即是觀。謂。由一念近而復要。即陰妄事通鈔理也。故荊溪云。總在一念。別分色心。一切諸法。無非心性。一性無性。三千宛然。如華嚴中德首偈曰。如地性一。乃至風性一。無分別（四大本具。以性奪修）賢首偈曰。文殊法常爾。法王唯一法（探玄云。法性德深一味法界。是無分別義。非是一數之一。隨緣成多。而不異一味。一味湛然。而不礙種種。此二無二。如此無礙。名為甚深微妙義也。明法性一。行修即一）文殊偈曰。一切諸世間。其實無分別。（探玄云。了知眾生。而常無作故無分別）非識所能識。亦非心境界（探玄意謂。言語道斷。非耳識等所識。心行處滅。非心思量。此且寄終教門遮情。然清涼直約圓教釋云。知即心體。直語靈知真心。異乎木石。了別即非真知。遣南宗病。瞥起亦非真知。遣北宗病。心體離念。即體之用故。問之以和。即用之體故。答以性淨。知之一字。眾妙之門。水南知識之言。即是荷澤之語。圭山亦承用之。噫。涼密深受此病。執謂究竟之極談矣。皆非賢首一家之意。可知）非業非煩惱。寂滅無所住（以性融修。故探玄云。照除煩惱障。證寂滅涅槃）無明無所行。平等行世間（照除所知障得菩提。性惡融通。平等行世間。又無明者。無能照也。無所行者。無所照也。平等行世間者。絕能所而照故。行猶照也。謂。泯染礙想。而遮即照。雙遮雙照。無二中道。此是一乘同教所攝。彼品末結通普見。即明一切處文殊。共一切處覺首等說法。主伴無盡。一乘別教。思而可知）如來林偈曰。心如工畫師。造種種五陰。一切世間中。無法而不造。如心佛亦爾。如佛眾生然。心佛及眾生。是三無差別（清涼解云。心者即總相之心也。三科萬類。皆心造也。然心是總相。悟之名佛。成淨緣起。迷成眾生。成染緣起。法界染淨。萬類萬法。不出一心。餘染淨二緣。各屬二類。應云心佛與眾生體性皆無盡。以妄體本真故。亦無盡。是以如來不斷性惡。亦猶闡提不斷性善。以善惡二法。同以真如而為其性。若斷惡性即斷真如。真不可斷故。云性善不可斷也。佛性即是真實之性。真實之性即第一義空。如何可斷。性惡不斷。即妄法本真。故無盡也。四明指要斥山外云。一念靈知。性體常寂。秖約理釋。違華嚴心造之義。輔行釋云。心造有二種。一者約理。造即是具。二者約事。即三世變造等。心法既有二造。經以心例於佛。復以佛例於生故。云如心佛亦爾如佛眾生然。是則三法各具二造。方無差別。故荊溪云。不解今文。如何銷偈心造一切三無差別。何□獨云心造諸法。得名因耶。據他所釋。心法是理。唯論能具能造。生佛是事。唯是所具所造。則心造之義尚虧。無差之文永失矣。今謂。若依清涼全同山外。皆為荊溪四明所破。不可遁也。今據探玄云。無住為本。故難思也。心起佛中。如心佛亦爾。將凡類佛。如心造凡。作佛亦爾。皆從心起。如佛眾生然。將佛類凡。不可例於如佛造凡。作凡亦爾。謂。心作佛。心佛無別。心作凡夫。心凡無別。能所依同。故云無別。此是寄顯終教。又釋。此三緣起。融通無礙。隨一全攝。餘性不異故。云無差別。又釋初地十願云。眾生為總。攝餘九事。在眾生中。意亦甚玄。應依一乘緣起無礙。總別相收。圓融之義。義隱在文。故今別顯。此等消釋。不可一概而混。此章正明三性一際之義。意在於此。思之）。三性同異。說有二門。先別明。後總說別總二門。說有先後。法實莫殊。先則廣開義相。別明三性六義。會性相宗。後門結歸一體。總說融徹全攝存泯無礙。下佛果義亦有此科（折薪義苑）至彼當敘。
    別中亦二。先直說。後決擇。前中三性各有二義。真中二者。一不變義。二隨緣義。依他二義者。一似有義。二無性義。所執二義者。一情有義。二理無義復古云。清涼云。三性中各有三釋初一通就當性說。二約當性二義說。三對三無性說（已上義苑所引）云何三性各二義耶。遍計二者。一情有。二理無（精進慧偈云。若能了邪法。如實不顛倒。知妄本自真。見佛則清淨。大疏十六日。顯無相觀。上半知於情有。下半知理無。如迷木見鬼。知鬼是迷有。名如實知鬼。知鬼本無。舉體是木。名為見木。演義云。即遍計中二義。謂。情有理無。今知情有即是理無。則知此性即無相也。如人夜行。雲月朦朧。見一杌木。以無月光。情懷怖畏。而生鬼想。眾生亦爾。行生死夜。妄想浮雲。蔽於慧月。□緣生法。不了性空。謂有定性。如生鬼想。鬼喻遍計。木喻依圓。若了知鬼是因迷有。則知所執定性之法。皆由妄情。知妄所執理本是無。但是依圓。為舉體是木。則見依圓。故名見木。故知妄本目真。則鬼是木。見佛則清淨。名為見木）依他二者。一緣生。二無性（偈云。世間言語法。眾生妄分別。知世皆無生。乃是見世間。疏云。明緣起無生觀。然依他二義。一者幻有。從分別生。二者無性。演義云。依他因緣而得有故。分別即他。上半所起。能生可知。下半無生。即無性也）圓成二者。一性有。二相無（偈云。法性本清淨。如空無有相。疏云。明圓成無性觀。初句體有。次句相無。演義云。圓成有二義。一體有。二相無。法性本清淨故。是體有。如空無相故。是相無。體有即是相無。相無即是體有。本自相融。何能說之。欲言其有。則相無故。欲言其無。則即性有故。唯圓成二義少異。今云不變隨緣耳準演義釋。圓成二者。相無性有。即法相宗二義。約不變隨緣。法性宗中二義。遍計依他二者。若法相宗遍計依他所明二義。唯約於事（謂。事無性緣生之相即無性故。唯識云。假說無生。非性全無。是始教義）圓成一義。方是於理（謂。理無性。圓成實體。本不生故。於真理中無此妄染。即空如來藏。據妄自性。道理亦無。由是故知。情有理無。緣生無性。二義各同。二宗事理各別。思之）今法性宗遍計理無。依他無性即是於理。非有即有。是理徹於事。有即非有。即事徹於理等。圓成二義。即就理上自論無礙（大疏云。遍計理無。情有。無二。依他幻相。性空。無二。圓成性空。與不空。二如不異）今謂。此章先別開三性六義者。且約終教會於始教。然清涼意。多為圓極。後人惑矣。若含圓意。總約本末。如台家云性修不二。本是真源。法爾性德。理具三千。無明性惡。佛性之異名也。末謂妄本。緣起修德。事造三千。全在性中。開惑苦等。即是三德。此二不二。本末無礙。真該妄末。妄徹真源。故指要云。三千之體隨緣。起三千之用。不隨緣時。三千宛然故。差別法與體不二。如金錍云。萬法是真如。由不變故。真如是萬法。由隨緣故。迷悟三性。雖同一際。不二而二故。有遍計依圓之殊。更約一乘別教。如下十玄緣起。何勞此辨。不得斯意。難見融通。故茲預說方曉下文。
    由真不變。依他無性。所執理無。由此三義故。三性一際。同無異也。此即不壞末而常本也。經云。眾生即涅槃。不更滅也義苑云。真有不變隨緣。妄有體空成事（起信疏云。真如有二義。一不變義。二隨緣義。無明亦有二義。一無體即空義。二有用成事義。此真妄中。各由初義故。成上真如門也。各由後義故。成此生滅門也）此中無性。理無。即是妄中體空。由體空故。與不變而無殊。故三性而一際。不捨緣而即真。故不壞末而常本也。經云等者。即淨名經也。妄攬真成。眾生相現。妄空無體。卓爾真常。故不復滅（折薪云。即此三性明三無性。集成云真諦中道。亦此意也）今謂。此當終教。義含圓者。萬法是真如。由不變故。修在性中。真不變義。妄徹真源。體無不寂（猶如鏡明。演若達多。頭本自然）以性奪修。無性（鏡中影頭）理無（忽狂失頭。狂歇本有）故云不壞末而常本也。
    又約真如隨緣。依他似有。所執情有。由此三義。亦無異也。此即不動本而常末也。經云。法身流轉五道。名眾生故也。即由此義與前三義。是不一門也義苑云。似有情有。即妄中成事。與真中隨緣。畢竟無二故。亦無異。不變性而緣起故。不動本常末也。經云等者。法身經也（亦名不增不減經）即真如隨緣。成諸染法。眾生現而法身不顯。事能隱理。如水成波。動顯靜隱（折薪云。即三無性明三性義。集成云。俗諦中道）復古云。初明不異二。初不壞未常本。二不動本而常末。二明不一。由不動本。與不壞末二門異故如上此皆當終教義。兼約圓者。真如是萬法。由隨緣故。全性起修。真隨緣義。真該妄末。相無不攝（如全鏡明而起影頭。本頭恒具。相相宛然）似有（像生影頭）情有（狂情亡有）故。云不動本而常末也。教證可知（由此應思。無住之本。兩重立法。□在其中。亦可準知之）是故真該妄末妄徹真源。性相通融。無障無礙義苑云。結上合成二門。謂。真該妄末。結此隨緣。妄徹真源。結前不變。性相通融。結成一際無障無礙。通理事與事事無礙。準前四五二門思之（此解但結三性同義）折薪云。是故下融上不一不異也。復古云。三彰妙。由真妄融通。一異無礙也（如上通結三性同異二義。集成云。二諦中道）通約圓結。準前可解。
    問。依他似有等。豈同所執是情有耶義苑云。似有為假。所執為實。假實相違。故成問也折薪云。問。依下等取真中隨緣。此由相宗依圓是有。遍計是空。今若依他等同遍計者。遍計情有。體既是無。豈同似有等。故為此問（以始教義。難於終圓）有云。此由前明不異中。依他似有。是俗智境。真如隨緣。是真智境。俱真實有。豈同所執是當情現若空華耶。故致此難。
    答。由二義故。故無異也。一以彼所執執似為實故。無異法。二若離所執。似無起故。真中隨緣。當知亦爾。以無所執無隨緣故若法相宗。如唯識云。由彼彼遍計。遍計種種物。護法正義。謂六七二識。能遍計心。唯依他起。所遍計境。見相二分。因緣生者（心中現相）亦依他起。依此二分（當情現相）妄執定賓。為有為無。亦有亦無。非有非無。為一為異。為俱不俱等。此二見相。方名遍計所執（若安慧義。唯自體分即依他起。見相二分亦計所執。具如述記）義苑。復古。俱當此義。即始教義。非此中意。今性宗義（謂。自體分亦遍計執）論云。以依阿梨耶識。說有無明。不覺而起。能見能現。能取境界。起念相續。彼疏釋云。由梨耶有二義故。謂。由無明動真心成梨耶（別就其本。說依覺有不覺）又即此梨耶。還與彼無明為依。以不相離故（就其末位。說依梨耶有無明也）何者。謂。依迷起似故。即動真起業識。迷似為實故。即依梨耶而有無明也。又云。真心隨緣之義。難名目故。或就未起。說依真如有無明。或約已起。說依梨耶有無明（今章云彼所執執似為實。是也。然指事鈔云。真如隨緣。即依他似有故不問者。不然。真中隨緣。若就未起。何為依他似有耶）上終教義。若約圓意。諸法本融。執之為實。但由迷因。各自謂實。本頭自然。執影為實。是故失頭。思之。言若離所執等者。若相宗義。唯識頌云。依他起自性。分別緣所生（論記有二釋。此中依他。唯說染分。淨分依他。亦圓成故。或諸淨心心所法。皆名分別。能緣慮故。色不相應。不離心故。義苑。復下。□但依之。非此章意。今依性宗。佛性論云。染濁依他。緣分別得成。清淨依他。緣如如故）今性宗意。論云。一切諸法。唯依妄念而有差別。若離心念。則則無一切境界之相。疏云。差別相者。是汝遍計妄情所作。本來無實。如依病眼妄見空華。以離妄念無此境故。又論如實空鏡。遠離一切心境界相無法可現。妄境本不相應故。但以妄法理無故。無可現。如鏡非不能現。但以兔角無故。無可現也問。然爾者。何故下因熏習中。即現一切世間法耶。答。彼約依他似法。是此真心隨熏。所作無自體故。不異真如。今此約遍計所執實法。故無可現也。若兼圓意者。歇即菩提。思而可知。言真中隨緣等者。若法相宗。不許隨緣故。無此義（復古云。真如亦爾。由不守自性。而隨緣成一切法）論云。以一切言說。假名無實。但隨妄念不可得故。此真如體。無有可遣。以一切法悉皆真故。亦無可立。以一切法皆同如故。因熏習鏡。謂。如實不空。一切世間境界。悉於中現。不出不入。不失不壞。常住一心。以一切法即真實性故（終圓可思）。
    問。如何三性各有二義。不相違耶義苑云。有無性相。不變隨緣。義象既殊。寧不相背。故茲問起。復古云。但三性迢然。即法相宗意。今約彼問云何無異耶今謂。相宗無各二義。不可以三迢然。為難。此意始教二義不融故。設此問耳。
    答。以此二義無異性故。何者。無異且如圓成。雖復隨緣成染淨。雖現染淨而恒不失自性清淨。只由不失自性清淨故。能隨緣成染淨。猶如明鏡現染淨。而恒不失鏡之明淨。只由不失鏡明淨故。方能現於染淨之相。以現染淨知鏡明淨。以鏡明淨知現染淨。是故二義。唯是一性。雖現淨法。不增鏡明。雖現染法。不污鏡淨。非直不污。亦乃由此反顯鏡之明淨。當知真知道理亦爾。非直不動性淨成於染淨。亦乃由成染淨。方顯性淨。非直不壞染淨明於性淨。亦乃由性淨故。方成染淨。是故二義全體相收。一性無二。豈相違也義苑云。答以此二義等者。但有二義而無二體。由體同故。因不變而方隨緣。因隨緣而顯不變也。猶如明鏡等者。喻明也。鏡喻不變（清涼云。相宗。唯以本識為鏡。今依法性。亦以如來藏性而為明鏡）染淨喻隨緣（尚終教義。若約圓教。理具三千。不隨緣時。染淨本具。相相宛然。無明性惡。九界三道。豈限隨緣）由明現像。不變現於隨緣。因像驗明。隨緣顯於不變。二義相成。體恒無二。故云唯是一性。雖現下約離過以重明耳（清涼云。此有四位。一能現位。復有二義。一由真淨故。能現染。二由真淨故。不為污。二所現位。亦有二義。一由相虛故。不能污。二由相虛故。故相現。三相對位。亦有二義。一由分明現染。方顯性淨。二由性本恒淨。令染妄現。四真淨虛染。鎔融一味。無礙圓融。四門一揆。則一異無礙。染淨相融。方為事事無礙之鏡像也。此等但當終教。觀師謂圓。不然也。專約圓意。全體之用。此即變造。隨緣之義。全用即體。性造無改。是不變義。故此二義無異性也。如天台云。中一十界三千諸法。在性在修。得名雖殊。其體是一。故妙樂云。鏡明性十界。像生修十界。然山外淨淨覺固執此義。全同清涼。噫。可悲哉。今詳。鏡中像喻。有其二意。一如鏡中能現影。諸法緣集。起無所從。不異真如故。不可壞。是終教義。二如鏡中影不從外入。非刃能傷。以同鏡故。不可壞也。鏡明本具。染淨宛然。故論云。謂。眾生心。攝一切世間出世間法。又云。一切世間境界。悉於中現。不出不入。不失不壞。常住一心。以一切法即真實性故。此且約近要故。論一心。生佛亦然。此圓教意。二意天隔。請勿錯濫）當知直如下合法也。非直不動下。謂不但不變成隨緣。亦由隨緣顯不變。非直不壞下。謂。不但隨緣彰不變。抑又不變作隨緣。二義相資。豈成違返。是故二義下。結成上義。是以二義若非一性。同不相成。一性若非二義。則無相遍。思之令見其法。（折薪。復古。不過此意）。
    依他中雖復因緣似有顯現。然此似有必無自性。以諸緣生皆無性故。若非無性。即不藉緣。不藉緣故。即非似有。似有若成。必從眾緣。從眾緣故。必無自性。是故由無自性。得成似有。由成似有。是故無性。故智論云。觀一切法。從因緣生。從因緣生。即無自性。無自性故。則畢竟空。畢竟空者。是名般若波羅蜜。此即由緣生故。即明無性也。中論云。以有空義故。一切法得成者。此即由無性故。即明緣生也。涅槃經云。因緣故有。無性故空。此即無性即因緣。因緣即無性。是不二法門也。故非直一義性不相違。亦乃全體相收。畢竟無二也義苑云。依他中等者。似有者相假也。必無自性者。性空也。以諸下。出空所以。若非下。依他二義以相推。初若非下返推。似有若成下順推。無性假緣從緣者必無性矣。故智論下。從緣即似有義。無性即性無義。正同中論因緣所生法。我說即是空。畢竟空者是名般若。則實相現前。此則下結指上文緣生故空也（大論八十一云。觀持戒破戒。皆從因緣生。餘如章引）以有空義等者（中論觀四諦品偈）謂。諸法若不空。則無道無果。何以故。法定實故。故不能成緣。以今成緣。返知空耳。此則下結指上文無性故緣生也。涅槃經等者。第二十六師子吼品云因緣故法生。因緣故法滅。若如是解。斯人疾成佛。此取意也。智論緣生故無性。中論無性故緣生。各舉一義。尚未同時。故引涅槃。空有雙陳。結為不二法門。方窮其旨也。非直下全體雙收者。謂。空故緣生。相收於性也。緣生故空。性收於相性也。性相雙融。成畢竟無二也（上來皆屬終教。圓意可思）。
    所執性中者。雖復當情稱執現有。然於道理。畢竟是無。以於無處橫計有故。如於木杌橫見有鬼。然鬼於木畢竟是無。如其於木鬼非無者。即不得名橫計有鬼。以於木有非由計故。今既橫計。明知。理無。由理無故。得成橫計。成橫計故。方知理無。是故無二。唯一性也。當知。所執道理亦爾。上來直明竟義苑云。雖復當情者。謂。依他現前故。執之為有。離緣無性故。道理無（心因緣現。是依他起。當情現相。是計所執。相宗所立。如前已引）以於下出所以。如於下喻情有（此譬喻等。多如唯識雜集等而取意別）然鬼下喻理無。此是標定二義。如於其木下返顯。今既橫計下順明。是故下二義相資。唯一周遍計度。故云一性也。當知下指法同喻也（今依性宗。當情現相。及未起位。無明妄念。倒心妄境。情有理無。皆準知之。亦可約圓思之）。
    第二問答決擇者。於中有三門。第一護分別執。第二示執之失。第三顯示其義義苑云。性本超情故。不可以情而取。所以云。般若如火聚。四邊不可取。設固取之。便墮斷常之過。此乃取則被焚。然後四謗全祛。百非斯絕。真義現前。舉措皆入。方云。般若如清涼。四邊皆得入。即顯示其義矣復古云。今章三門。要問（第四十三。如實因緣義）云。菩薩修行。觀如實因果。成入道方便。亦有三門。一明護分別過。二明其義。三明違之成過。但與今章二三上下。要問云。初護義者。略依燈光及燋炷明之。身心諸事準之可解。問云。燋炷生光炎耶。答。不也。炷從炎生故。又問。炎生炷耶。答。不也。炎從炷生故。又問。炎從炷生耶。答。不也。炎能生炷故。又問。炷從炎生耶。答。不也。炷能生炎故。又問。可是不生耶。答。不也。去炷炎隨無故。又問。生不生俱耶。答。不也。相違故。又問。非生非不生耶。答。不也。違其因果如實生理故。解第一門竟。即今章圓成依他遍計三義也今詳。要問曰。且依同時如實互為因果義。入因果義有二重。第一重內有三門（全如復古所引）第二重者。三門同前。第一門者。初約因明。後約果論。問。因是有耶。答。不也。果因故。緣成故。又問。因是無耶。答。不也。生果故。又問。因有無俱耶。答。不也。相違故。又問。非有無耶。答。不也。現見生果法故。二約果論者。問。果是有耶。答。不也。是他果無體故。又問。果是無耶。答。不也。由是果故。又問。亦有亦無耶。答。不也。一果故。不相違故。又問。非有無耶。答。不也。現有果所生故。解第一門竟（第二三門。至下當敘）。
    初門護執者。問。真如是有耶。答。不也。隨緣故。問。真如是無耶。答。不也。不變故。問。亦有亦無耶。答。不也。無二性故。問。非有非無耶。答。不也。具德故。又問。有耶。答。不也。不變故。何以故。由不變故。隨緣示現也。問。無耶。答。不也。隨緣故。何以故。由隨緣故。不變常住也。餘二句可知義苑云。此中決擇。問同答別。曲盡執性。初問有無等。約隨緣不變二義單答。二問有無。約二義相即複答折薪云。初約本二義。順明四句。第二反顯四句復古云。初圓成有五重四句。初二四句顯真如具恒沙性德故。初圓成三。一具德門問。真中隨緣。依他似有。遍計情有。一性無異。則隨緣既有是義。云何遣有。答。雖復隨緣能成染淨。必無自性。二義無異性故也。故要問答。曰炷從炎生故。炎從炷生故。有無互遮。亦斯謂也。其第三句無二性故者。如要問答云去炷炎隨無故（又應更言去炎炷隨不焦故也）第四句云具德故者。如要問云炎能生炷故。炷能生炎故。餘準可知。複中言餘二句可知者。義苑云。應問云亦有亦無耶。答。不也。無二性故。問。非有非無耶。答。不也。具德故（今謂。此但標句。單複不殊。應具足云。無二性故。何以故。由無二性。具恒沙德。攝善不善也。具德故。何以故。由具性德。無有二性。能成染淨也。思之）又問。有耶。答。不也。離所謂故。下三句例然義苑云。三問有無。離計以答。離所謂者。謂。即計也。下三句例然者。皆言離所謂故。則離四種計也復古云。二離過門第三四句。離諸分別故。非情識所謂增益損減也準下出執過中。依他起性。雖具有彼有無之理。然全體交徹。空有俱融。而如所計。亦有亦無者。即成相違。具上失也。今圓成中。三四四句第三四句。準彼可解。故要問云。又問。生不生俱耶。答。不也。相違故。又問。非生非不生耶。答。不也。違其因果如實生理故。思之。
    又問。有耶。答。不也。空真如故。問。無耶。答。不也。不空真如故。問。亦有亦無耶。答。不也。離相違故。問。非有非無耶。答。不也。離戲論故義苑云。四問有無等。約離四謗以答。初言空真如者。雖是空如來藏義同。離增益謗。次言不空真如。雖具恒沙性德義同。離損減謗。即離四諦備矣折薪云。第四四句。約勝義無自性性觀離四謗說。初句即勝義無自性性故云空真如。謂。勝義自性。即是所無。下一性字。即以前所無為其性。正是空真如。離增益也。次句以前勝義無自性為性。圓成實故。是不空真如也。唯識云。此諸法勝義。亦即是真如。常如其性故。即唯識實性。此離損減故也。所以今約此釋者。以下依計對此四句。約生無自性性。要無自性性。二觀離謗。成四句即知。祖意此約勝義無自性觀離四謗也（今謂。唯識明三無性觀。但始教義。今性宗句。約空不空如來藏性離謗。可知）復古云。三自體門（四五兩重四句。即此門攝）言離戲論者。如孔目云。無戲論清淨。由過言語覺觀思惟境界故。又如佛性論明三及九戲論。隨應可見。
    又問。有耶。答。不也。離妄念故。問。無耶。答。不也。聖智行處故。餘句準之義苑云。五問有無。約超情造修以答。所以離妄則超情。智行則造詣復古云。後一四句。約真如自體。本離妄念。真如乃聖智行處。安得云無。餘句皆聖智所行也又義苑云。餘句準之者。應問云亦有亦無耶。答。不也。性無二故。問。非有非無耶。答。不也。性德圓彰故。問。此之決擇真如。與夫起信廣釋真如同耶異耶。答。遣四句雖同。為門則異。彼局真如門。此通真如生滅二門。何以故。顯隨緣不變故。問。執情無量。何止於此耶。答。然執取雖多。總攝不過此四。所以四諦前。而百非斯遣矣。
    依他性者。問。依他是有耶。答。不也。緣起無性故。問。依他是無耶。答。  不也。無性緣起故問。亦有亦無耶。答。不也。無二性故。問。非有非無耶。答。不也。有多義門故義苑云。亦問同而答別也。初問有地等。約緣起無性二義單答。無二性者。全體相收故。有多義門者。謂。迷悟染淨等皆緣起故（此就依他作五重四句解。折薪。復古。作六重解。如下）復古云。依他三。初具德門依他六重四句。初四重四句。以自體具德故。依他真理。而得顯現。以緣起無性故。
    又問。有耶。答。不也。緣起故。以諸緣起皆無性故。問。無耶。答。不也。無性故。何以故。以無性故成緣起也。餘二句可知義苑云。二問有無等。約二義相資複答。餘二句可知者。例前三四二句也復古云。二勝用門（三四四句亦攝）。
    又以緣起故。離於四句。又以無性故。亦離四句。□可知矣義苑云。三又以緣起離於四句者。謂。藉緣而起故離有。緣起似有故離無。緣起無性無二故。離亦有亦無。緣起具眾義故。離非有非無。又以無性故亦離四句者。謂。無性故離有。無性成緣起故離無。無性緣起相收故。離亦有亦無。無性具緣故。離非有非無（此解。依他順圓成中。初二四句。分為單複。三合兩四句。雙作一重。此不可爾。初二四句。亦以緣起無性二義。綺互作句。今三四各四句。二義偏作四句。何得合之為一重耶。故折薪。復古。集成。□作兩重。章有又字分之。至下當辨）。
    又問。依他有耶。答。不也。約觀遣故。問。無耶。答。不也。能現無性故。下二句離相違故。離戲論故。可知義苑云。四問依他有無等。前二句約遣妄顯真答。後二句約離二謗答。言約觀遣故者。謂。除染分依他也。能現無性者。依他無性。即顯圓成也復古云。三自體門。以觀智所遣非真實有故。以真理無生非定無故今謂。此準前圓成中第四四句可解。例如空真如。約觀遣故。不空真如。能現無性故。後二句全同於前。折薪云。第五四句。約生無自性性觀離四謗也。
    又問。有耶。答。不也。異圓成故。又約遍計分故。又離所謂故。問。無耶。答。不也。異遍計故。以圓成分故。又智境故。餘句準之。
    義苑云。五又問有無等者。約異真妄。境智以答。異圓成者。非真有也。又約遍計分者。理無也。又離所謂者。離有計也。異遍計也。相有也。以圓成分者。性同真也。又智境者。真淨為智所緣故。餘句準之者。應問云亦有亦無耶。答。不也。性相不二故。問。非有非無耶。答。不也。依之發智故復古云。依他有二分。淨分同圓成。染分同遍計。約染分異圓成故非有也。又問。無耶。淨分同圓成故非無也。是無生智所觀境故。準上諸句折薪云。依他中有六重四句。若開第六為三重。應八重四句也（此依問有問無及餘句故為三重然詳第六。總有四箇又字。則開為四生。通并前五。應九重四句。何以知者。章文之中都有九箇又字。驗矣。其四重者。初一重者。又問。有耶。答。不也。異圓成故。問。無耶。答。不也。異遍計故。餘二句可知。第二重者。又問。有耶。答。不也。約遍計分故。問。無耶。答。不也。以圓成分故。餘句準之。第三重四句者。又問。有耶。答。不也。離所謂故。餘三句例然。第四重者。又問。有耶。答。不也。離妄念故。問。無耶。答。不也。聖者所行境故。餘句準之。作諸餘句。準前可知）第六四句。於中有三重。應知。言異圓成故者。約染分依他說為無也。以淨分依他亦圓成故。言約遍計分者。由於依他中。約真實一分屬圓成。約妄一分屬遍計故。云無也。言異遍計故者。約淨分依他說也。以染分即同遍計故。言以圓成分故者。約依他真之性一分屬圓成故。云有也。
    遍計所執中。問。遍計是有耶。答。不也。理無故。問。是無耶。答。不也。情有故。問。亦有亦無耶。答。不也。無二性故。問。非有非無耶。答。不也。是所執性故義苑云。初問有無等。約二義以互答折薪云。五重四句。初重句。雙約本有二義復古云。遍計有五重四句。前三為自體。後二顯勝用。初重四句理無者。如繩上蛇。杌木見鬼。繩因麻有。鬼逐迷生。情有者。則知本無。妄執謂有。兩亦者。無二性故。雙非者。迷悟異故。
    又問。有耶。答。不也。無道理故。問。無耶。答。不也。無道理故。餘句準之義苑云。二問有無等。唯約理無以答。是以答有答無。皆言無道理者。言同而意別也。故初無道理。克就無也。次無道理。翻顯情有也。餘句準之者。應問。亦有亦無耶。答。不也。無道理故。無二也。問。非有非無耶。答。不也。無道理故恒順性也折薪云。第二四句。單約理無。
    又問。有耶。答。不也。執有故。又無耶。不也。執有故。又亦有亦無耶。不也。執有故。一執故。又非有非無耶。不也。執成故義苑云。三問有無等。唯約情有以答。第四句云執成故者。謂。執性即圓成也折薪云。第三四句。單約情有。第四句執成者。所執所成。不出有無之見。安得雙非復古云。以第四句雙非故。不言執有。乃至執成。是執所成故。
    又有耶。不也。由無相故。又無耶。不也。無相觀境故（宋本云。餘四準之）義苑云。四問有無等。約亡情觀境以答。餘句準之者。應問云亦有亦無耶。不也。境智不二故。非有非無耶。不也。洞明眾德故折薪云。第四四句。約相無自性性觀離四諦。初句遍計之相。如繩上蛇本無其相。離增益謗。次句是相無自性性觀境。若無遍計。即不發無相觀故。離損減謗。言餘句準者。依圓約三無自性觀。皆以後二句。離相違戲論。今例上故。云準之（復古同之）。
    又有耶。不也。無體故。無耶。不也。能曀真故。餘句準之義苑云。五問有無等。約體空障理以答。餘句準之者。理故問云亦有亦無耶。不也成事體空無二故。非有非無耶。不也。事能顯理故折薪云。第五四句。約無體有用說。餘句準之者。亦應云無二性故。所執性故。亦可第三句互奪。雙泯故。非兩亦。第四句雙存故非雙非復古云。又有下以遍計即分別性。以分別無體。又無下遍計雖無體。情執曀真如理故。餘句無體曀真。準知也言曀真者。經音云。釋名。曀者翳也。言雲氣隱翳。使不見物者。也。起信疏云。無明二義。一無體即空義。二有用成事義。無明中違他順自亦有二義。一覆真理。二成妄心。又由無明中覆真義。真如中隱體義。從此二義。得有根本不覺。又由無明中成妄義。及真如中現妄義。從此二義。得有枝末不覺。此中遍計不覺準知。上來三性。多約終教。廣開四句。護分別執竟。兼就圓教。無明本具。性惡佛性。但約修惡染礙執邊。且為無體即空。是護執義。不可一律而雷同之矣。
    第二出執過者。若計真如一向是有者。有二過失義苑云。前章護執。是法本超情。此章示過。是確執乖。真便成過患。故圓覺云。以輪迴心而觀圓覺。彼圓覺性。即同輪迴復古云。即要問明違之成過（第一重第三門）若言炷因生果。亦可恒生。常能生炎果故。增益故。若言炷不生。亦可恒不生。炎果無因不有故。損減故。炎生炷。如前可知。若生若不生相違故。若言非生非不生。戲論故。餘義準之。今計三性有無。各有常斷二過。要問云（第二重第三門）問。因生果。何失。答。若生者。亦可恒生。亦可恒不生。所以知之。若生者。則常生故。又若生者。現所有炎果是能生。炷。因則無所生故。是斷也。又問。因不生果。有何失。答。亦有二失。若炷因不生者。則光炎無因故。是常也。又若炷不生者。既炎無自生。因復不生。不可得有故。是斷也。亦生不生。非生非不生。準以思之。
    一。常過。謂。不隨緣故。在染非隱故。不待了因故。即墮常過義苑云。若執真如是有。一向定實者。遂不能從緣而轉故。對染之時。卓然獨立。染中既無真常。何容智慧覺了。則決定是常。故云即墮常過也復古云。有三所以。即墮常也今詳三所以。□約於終對始出過。一凝然真如。不作諸法。不許隨緣之失。二在纏真如。唯所依性。不許受熏之失。三出障真如。正因常顯。不許本覺隨緣之失。謂。本覺無漏法。冥熏眾生。熏彼妄心。令其厭求。成能觀智。作所觀境。始覺了因。覺至心源。若本覺不隨緣者。何得始覺了因。是以相宗。則四智心品。皆有為攝。故成失也。
    問。諸聖教中。□說真如。為凝然常。既不隨緣。豈是過耶義苑云。因上執真為有。被結屬常過故。引聖教量。漫以難之。凝然者。不變之性也折薪云。佛地等經。唯識等論。皆說真如凝然。如金石應亦有過復古云。謂。諸經論等。皆說真如凝然不作諸法。此諸經論。豈墮常過耶四明云。凝然為理。出自何文此宗講者。皆有此言。而未見文疏所出。盛將隨緣及凝然二理。簡於性相二宗。此乃出自賢首。天台未見此文。據理隨緣。未為圓極。彼宗尚自判終教。未及於圓。豈天台之圓。同彼之終。須知。若凝然。若隨緣。但據帶方便義邊。皆屬別教。且始賢首。學通性相。位繼四依。菩薩弘教。各逗機宜。蓋是一類之機。宜聞一途之說。所以作此申通。未必四依有不了也。今謂。法智但見起信注疏（圭山改易）而未曾知彼凝然之所出甚焉。今試舉。一二辨之。心地觀經云。法身體遍眾生。萬德凝然性常住。又成唯識云。本來自性清淨涅槃。謂。一切法相真如理。雖有客染。而本性淨。具無數量微妙功德。無生無滅。湛若虛空。一切有情。平等共有。乃至其性本寂故名涅槃。慈恩疏云。謂。一切法相真如理者。即七真如中實相真如理。雖有客染等者。釋本來自性。有十種義。具功德者。以能順生諸功德故。功德性故。凝寂湛然故。無生滅。眾生真性。故平等有（彼宗西明測公。釋一切法相真如理之文云。是一切法通相真如。義燈主破云。真如無二。豈有一切法別相真如。此破意謂。無上依經。佛性。寶性等舊譯論。以性淨涅槃為通相。以三種涅槃為別相。故斥彼故也。正稱相宗。反朋法性。是深責之矣。二師雖異。以凝寂湛然之理為正）又攝論。唯識。明能所熏。各有四義。謂可熏性。是所熏。遮心所及無為。世親無性□云。非金石等能受熏習。基疏云。真如無為。即非無記。無明熏真如者。由此知。非也（演祕云。自古諸德多為此計。此論明簡。故知古非。馬鳴菩薩亦言。真如受熏持種。恐譯者誤。今謂不然。縱為真諦釋謬奈何。楞伽經說。不思議熏變等。勝鬘云。染而不染。不染而染。難可了知何。皆為誤也）又能熏中謂。有生滅。是能熏。此簡無為（起信云。真如熏無明。無明熏真如。互能所熏。彼宗不許也）此等經論及章疏中。教理溢目。何輒為講。者言。云未見文疏。出自賢首等耶。噫。學而不博。聞慧太狹。尚未通曉於權淺宗。何以可達淵深之妙理乎。可不恥歟。
    答。聖說真如為凝然者。此是隨緣成染淨時。恒作染淨。而不失自體。是即不異無常之常。名不思議常。非謂不作諸法。如情所謂之凝然也義苑云。即不異無常之常者。謂。常與無常。畢竟同故。則真隨妄轉。妄顯真常。不可作一端而擬議。故云名不思議常也。非謂下返斥情計。以彼下順顯真常。問。若云凝然常是情計者。且法相宗中。廣談真如凝然。堅如玉石。不受熏習。豈皆情計耶。答。若與之者。對小施權。得真如一分亦是常也。若奪之者。執權為了。二諦不融。豈非情計歟。故智論（應作攝論。不宋本章云智論。故誤耳）云智障極旨闇。謂。真俗別執折薪云。答聖下出經論意。清涼云（大疏三上）唯識等亦說真如是識實性。但後釋者定言不變。失於隨緣。過歸後輩。演義釋云。引唯識文。結同法性。故論云。此諸法勝義。亦即是真如。常如其性故。而唯識實性。釋云。既用真如唯識實性。明知。天親亦用如來藏而為識體。但後釋論之人。唯言不變故。云過歸後輩（今謂。不然。深密。瑜伽。說五性別。世親。無性。二攝論中。□釋云如金石。護法成唯識論。明遮真如受熏。戒賢奘。及基師。祖承無爽。然清涼何故惟責後輩。若不許者。如阿含。發智。婆沙等。不明衍門真如法性等。豈亦過歸釋者耶。若謂天親實用如來藏。不許凝然者。即此終教。而永無始教分齊。何以分二教異。又何以判為五教。故知非也。今詳。蓋以彼經論是教淺權。逗機帶方便之義。作如是說。賢首和會。具如探玄起信義記中。辨西域二宗。思之念之）況世親造佛性論。廣用勝鬘（上皆祖文）今章出經論意。即是不異無常之常也。非正斥彼說今謂。此失章意。何者。今章非出彼教當意。正約終教。會前始教。以引淺歸深故。何云非斥彼耶。故下文云。後代論師。二理交徹。全體相奪。得顯甚深法。故相破返相成。是也（此中可思）復古云。如經論說凝然常者。是隨緣而不變自性。即無常之常也。良以妄境從妄心生。情執為常。今言常者。真理隨緣。而不失自性之常。非情謂之常也。
    若謂不作諸法而凝然者。是情所得故。即失真常。以彼真常不異無常之常不異無常之常。皆出於情外。故名真常。是故經中不染而染者。明常作無常也。染而不染者。明作無常時不失常也復古云。真如全體。動為諸法（如金全體動作獅等）而恒不變真性（如頭尾等恒無非金）故無常之常。出於妄情所謂之有無。有故下引勝鬘經證義苑云。勝鬘經也。上句不變即隨緣。下句隨緣不變。二義雙融。故不失常也今檢經文云。自性清淨心。而有染污。難可了知。有二法難可了和。謂。自性清淨心。難可了知。彼心為煩惱所染。亦難可了知。汝及成就大法菩薩摩訶薩。乃能聽受。諸餘聲聞。唯信佛語。故孔目云。又如來藏不染而染。據此即是生死體。染而不染。據此生死即涅槃。更無異法。今章準此可解。
    問。教中既就不異無常之常故。說真如為凝然常者。何以故。不就不異常之無常故。說真如為無常耶。答。教中亦說此義。故經云。如來藏受苦樂。與因俱若生若滅。經云。自性清淨心。因無明風。動成染心等。以此教理。故知。真如不異常之無常故。隨緣隱體。是非有也此中問答。全如下所依心識中。準彼可解。義苑云。教中亦說者。成上之問也。經云下引楞伽。明隨緣成無常之相。如來藏受苦樂者。真隨妄轉。果藉因成。是以因善果樂。因惡則果苦。雖因果如斯。藏性未嘗捨離。故云俱也。若生滅者。狀于漂沈也。論云下引起信。明真如不守自性。隨熏動作耳。故彼又云。單真不立。獨妄難成。真妄和合。方有所為（今檢此文。出起信疏。淨影義章云。佛性有四。一不善陰。二善陰。三佛果陰。四是理性。不善陰者。凡夫五陰。真妄所集。唯真不生。單妄不成。真妄和合。方有陰生。攝陰從妄。唯妄心作。如夢中有身昏夢心作。如波風作。攝陰從真。皆真心作。如夢中身皆報心作。如波水作。從真義邊。說為佛性。與勝鬘經生死肚法。是如來藏。其義相似。起信義記引曰論云等。或十地論意也）以此教理者。結前經論之理。通成上常作無常旨。故妄顯真隱。亦非有也復古云。楞伽起信。證真如亦有無常義。此乃隨緣而隱於真理。如水因風成波。而隱於濕性今詳。引楞伽心玄云。諸識本末就八識者。諸論皆說。前七轉識。雖依第八。然各自種生。非即第八。以識變識無實用故（唯識等）今依此經。非謂第八變起七轉。但彼七轉。皆攬第八為體而起（孔目云。達法無我。七識即與如來藏同）如攬水成波。波無異水之體。下經云。於藏識海。境界風動。轉識浪起。故知。皆以第八為體。不爾豈浪異水別有自體。波浪同喻。深思可見。又本末融鎔無礙門云。起信云。不生不滅。與生滅和合。非一非異。名阿梨耶識（義記云。以本從末。明不異。經云。如來藏是善不善因。能遍與造一切趣生。乃至。下云。若生若滅等）下經云。如來藏受苦樂。與因俱。若生若滅。準此。本末合舉。用以為勝。又探玄云。以巾上成兔義。及兔上相別義。此二合為一際故名不異。此是以本隨末。就末明不異。經云。法身（如巾上成兔義）流轉五道（如兔相別）名為眾生等（二義合為一際）楞伽云。如來藏（亦如巾上成兔義）受苦樂（如兔上相別）與因（即如來藏本是善不善因）俱（以本從末）若生若滅（即末七轉。攬本為體而起。全本成末。故云若生滅。亦是二義。合為一際。準心玄義。若就本則名如來藏不生不滅。若從末則無明七識。若生滅等。體一義二。謂之共俱。廣如下卷心識所依章解）下折薪云。清涼釋云（十忍品演義鈔）其如來藏真常普遍。而在六道。迷此隨緣成事。受苦樂果。與七識俱（謂。如來藏是因是本。與七轉識是果是末。義二體一。名與因俱。有云與七轉等善惡業因俱等者。非也）不守自性而成故。七識依此而得生滅。云若生若滅（準此。賢首謂。七轉果與如來藏因。若生滅等。亦若清涼釋。如來藏因。與七轉果俱。七識生滅。所望異而意同耳）此則如來藏。即真如隨緣故。受苦樂等（筆削云。此性隨善緣。起諸善性。即為善因。隨不善緣。起諸不善法性。即為不善因。隨善受樂性在其中。隨惡受苦。性亦在中。故云因俱。今謂。長水若約終教。此解為當。然彼為究竟。卻唯就性論一理遍。不曉無明本具佛性。失事當相。故台家云。理性如來。為迷悟本。立為別理隨緣。謂。緣理斷九。是屬別教。那稱圓極。今宗亦然。請。學者當著精彩鑑焉）言經云等者（宋本作論）嘉祥云。西方言論亦稱經等。如智論中稱發智經。以經曰論亦□無爽。或無筆誤也。言隨緣隱體者。無差別論疏云。以如來藏隨妄染時。陷自實體故。名為空。此是自體空也問。真如是不生滅法。既不異無常之常故。說為常。不異常之無常故。得說無常者。亦可云依他是生滅法。亦應得有不異常之無常。不異無常之常義耶義苑云。問。真如下騰上圓成常無常義。述作難端。亦可下正以依他例而難之復古云。真如是不生滅。尚有常無常義^2□。例顯依他是生滅。亦應得有常無常義耶。
    答。亦得有也。何以故。諸緣起無常之法。即無自性。方成緣起。是故不異常性。而得無常。故經云。不生不滅是無常義。此即不異於常成無常也義苑云。以諸緣起者相有。即無自性者性無。由斯二義。方成依他起性。此乃依真而起。故云不異常性而得無常。經云等者（淨名弟子品。迦旃延章）謂。不生不滅是所依。生滅妄無常之妄。故曰是無常義。故次結云此不異等也（文）復古云。肇云。小乘以（觀法）生滅為無常（義）大乘以不生不滅為無常（義無常名同）而幽致超絕（其道虛微。固非常情之所測）然亦不能明顯。今說不異真常而得無常故。不異常而成無常也。則不生滅是無常。顯然矣（會解依演義鈔。用生肇釋。有云。彼兩釋意。雙無生滅。或雙絕常無常。而獨別明實相故。非此證意。今依涼疏。引菴提遮經云。不生不滅。是無常義。生滅卻是常義。演義具釋。今章亦應同爾。謂。性即相故。不生不滅。是無常義。以相即性故。生滅是常義。性相交徹。二義相成。證意可知。今謂。不然。此章正據淨名。何以知者。既孔目云。始教終教門者。如維摩經弟子品內。為迦旃延。說不生不滅是無常義等。又金剛般若經。微塵即非微塵等。二義已齊。何籍他師以辨同異異耶。請可深思矣）。
    又以諸緣起即是無性。非滅緣起方說無性。是即不異無常之常也。故經云。色即是空。非色滅空故。又云。眾生即涅槃。不更滅故等也義苑云。緣起為妄。無性為真。不壞緣而即真故。無常為常也。經云下般若淨名。文顯可知（指事云。初即大品經也）折薪。復古□云。經云下即淨名經也（入不二品云。喜見菩薩曰。色·色空為二。色即是空。非色滅空。色性自空。如是受想行識。識空。為二。識即是空。非識滅空。識性自空。於其中而通達者。是為入不二法門。又菩薩品云。諸佛知一切眾生畢竟寂滅。即涅槃相。不復更滅。又如楞伽等。恐煩不述耳）。
    此中二義。與真中二義相配可知。此即真俗雙融。二而無二。故論云。智障極旨闇。謂真俗別執。此之謂也復古云。依他二義。與圓成二義。文相可知。以真奪俗。俗盡而俗常存。以俗鎔真。真泯而真常存。是故此二不二。存泯同時也。引論證成義苑云。智論下返證。智障極盲闇者。無法空中道之妙慧也（梁攝論偈也。宋本智字非矣。折薪云。攝論有文）。
    是故若執真如同情所謂。而凝然常者。即不隨緣隱其自體。不假了因。即墮常過也。又若不隨緣成於染淨。染淨等法。即無所依。無依有法。又墮常也。以染淨法皆無自體。賴真立故義苑云。由上問答真如常與無常。左右釋成。竊慮學者執情彌固故。此結過。兼顯無真有俗。俗亦墮常。以染淨下出常過所以也復古云。若執真如定常。墮二過失（初約真諦。後約俗諦。總結墮過。要問如前）言賴真立者。起信疏云。生滅起必賴於真故。攬理理不失。真如未必藉生滅故。泯相不存是終教義也。
    二斷過者。如情之有。即非真有。非真有故。即斷真也。又若有者。即不隨染淨。染淨諸法。既無自體。真又不隨。不得有法。亦是斷也義苑云。如情下約真明斷。又若下約真明俗斷。初則情有。非真有者。謂。情生則理喪。故非真常之有也。次則情有。不能隨緣。俗無體性。獨妄難成。故染淨諸法。幾乎絕矣。矧茲有計二諦皆斷。寧不慎乎復古云。一切妄法。從緣無性。即非真有。非真有故。成其斷有。真如凝然。不隨緣生。緣生無故。即成斷也（又如要問云。若恒生者。現所有果。是能生。因即無所生。故是斷也。若不生者。既無自生。因復不生。不可得有。故是斷也。二過可知）。
    第二執無者。亦有二失。一常過者。謂。無真如。生死無依。無依有法。即是常也。又無真如。聖智無因。亦即常也義苑云。謂。真如為迷悟所依故。無真則生死無依。無依有法。法成定實。不可改轉。故即是常。智依真發。無真則智何所因。無因成智。是亦常情也（復古全同）。
    又無所依。不得有法。即是斷也。又執真如是無。亦即是斷也義苑云。斷過也。無依下約無真俗斷。又執下明無真真斷。亦一計而二諦雙斷。無過斯甚矣（真俗二過。及要問斷常。各有二失。準前所引可知）第三執亦有亦無者。亦具上諸失。謂。真如無二。而雙計有無。以所計有無非稱於真。失彼真理。故是斷也。若謂如彼所計以為真者。以無理有真。是即常也義苑云。真理體絕有無。思情雙計。與真相乖。故失彼真既失于真無法可詣。故墮於斷也。若謂下指彼雙計有無也。以雙計既失其真。執為真者。正墮常有之過耳復古云。具如無二者。如理虛融。平等不二。心計有無。失真如體。即成斷也。若雙計有無。執為真者。無理有真。如依病眼妄見空華。即墮常也。
    第四非有非無者。戲1於真。是妄情故。失於真理。即是斷也。戲1非真。而謂為真者。無理有真。故是常也義苑云。情懷兒戲於真遠矣。豈非斷歟。謂。雙非戲屬乎妄情。故云非真。而翻認為真者。此乃強執情有。故墮常過復古云。當知。真如自性。離於戲論。今謂雙非是真法者。則同戲論。即成斷也。妄情倒境故。非真理。強執為真。即墮常也折薪云。上四句中。初二常過為首。後二斷過居先者。但義便爾（復古同）亦可互舉為首。顯彼所執之過有斷常也。
    第二依他起中。或執有者。亦有二失。一常過。謂。已有體。不藉緣故。無緣有法。即是常也。又由執有。即不藉緣。不藉緣故。不得有法。即是斷也義苑云。一常下明常過。又由下明斷過。且夫依他起法。本是攬緣。無有自體。執有者。既不藉緣。法成定性。故墮常過。又假緣者。方有其法。無緣有法。無所從。宛成斷過（今謂。依他執有執無。各有二失。初執有者。即遮未代有情。聞護說。執成計之失也。後執無者。依清辨義。起執等也）。
    問。若說依他性是有義。便有失者。何故攝論等中。說依他性以為有耶。答。聖說依他以為有者。此即不異空之有。何以故。以從眾緣無體性故。一一緣中無作者。無作者故。由緣無作方得緣起。是故即非有之有。名依他有。是即聖者。不動真際。建立諸法義苑云。依他為有。過屬斷常。殊乖諸論。故此問之。答中初標有。即於空。故云不異何以下徵而釋之。言無作者故者。謂無定自性也。由無自性方成緣起似有。故結云是故即非有之有名依他有。此即假有之有。不同情計之實有耳（復古引宗鏡錄。作幻有中道之釋）是即下指聖立法。不動等者。依真成有也。亦闇用淨名。彼文云。依無住本立一切法演義云。不動真際。即大品意。及智論文今覈。放光般若云。不動真際。為諸法立處。又云。不動等覺。建立諸法。今合二文。引證可知。
    若謂依他如言有者。即緣起有性。緣若有性。即不相藉。不相藉故。即壞依他。壞依他者。良由執有。是故汝意恐墮空斷。勵力立有。不謂不達緣所起法無自性故。即壞緣起。便墮空無。斷依他也義苑云。若謂下墮常。是故下成斷。或謂等者。即計執依他有其實性。纔成實性。遂不藉緣。無緣有法。即墮於常。故結云良由執有。此之執有。以防斷空故。云恐墮等。不知執有翻墮斷空故。云不達緣等。故結云斷他故也復古云。如言有者。情謂之有。則壞緣生。以從緣生。必無自性。猶如幻事不可言有。若言有者。則不從緣。不從緣故。則非緣起之法也。壞緣起者。良由定執為有。以相宗說此緣生決定不空。若此亦破。則是斷滅惡趣空（趣字非矣。如下當辨）攝。非正法故。猛意立有。非謂不達緣起無性。即壞緣生。便墮空見。失依他法（此未稱歟）今詳。楞伽玄云。謂。怖空恐斷。勵力立有。不了幻有是不異空之有故。是故乖空。則失於有。失於有者。良為取有。既失空失有。而謂立有。此是情有。非是法有。豈非具謗真空幻有。以己所見情有之法。稱為佛說。是亦諦佛是也。
    第二若執無者。亦有二失。若謂依他是無法者。即緣無所起。緣無所起故。不得有法。即是斷也（此即為遮末代聞清辯說。執起計之二失故也）義苑云。且依他是其假有。假有既執之為地。則緣何所起。起法不成。便墮斷過。雙標二過。常過留在結文。非謂偏拓耳復古云。先舉斷過。依他若無。應非緣生如兔角等。緣起即滅。不得有者。即成斷見。
    問。若說緣生為空無故。即墮斷者。何故中論等內。廣說緣生。為畢竟空耶。答。聖說緣生以為空者。此即不異有之空也。何以故。法從緣生。方說無性。是故緣生有者。方得為空。若不爾者。無緣生因。以何所以而得言空。是故不異有之空。名緣生空。此則聖者不動緣生。說實相法也義苑云。以情空濫于真空故有斯問。答聖說下標即俗之真。何以下徵而釋之。是故下結成正義。言若不爾者。謂。若非緣生之有。而顯真空者。於何法上。而說其空。故云無緣生因。以何所以等者。此是返徵。是故下方順結耳。此即下指聖洞緣。不動緣生等者。即俗而明真。是故生滅去來本如來藏復古云。中論等下。以三論宗立難。若此不破不已故。理非盡故（指事云。緣生即因。云緣出因等）聖說空者。由從緣生。所以無性。是故緣生無性。是空所以。既是從緣生法無性故空。故曰真空。不待壞彼差別法體。然後方空。是故其空未常不有。即有以辨於空言不動緣生等者。即大品（散華品）云。不壞假名。而說實相者。此也。
    若謂緣生如言空者。即無緣生。緣生無故。即無空理。無空理者。良由執空。是故汝意。恐墮有見。猶勵立空。不謂不達無性緣生故。即失性空。失性空故。還墮情中惡取空也義苑云。若謂下執空成斷。是故下防有墮空。若謂等者。則言生理喪。情執之空也。故次云即無空理。既失真空故。不能達法遂防有見。督志於空。不知此空卻成斷滅。故云情中等也復古云。如情執所謂之空。非是對妙有之真空。乃是真空所破之病。以空宗所立。從緣生不。決無自性。汰法師本無論云。非有有即無。非無無即無。故曰真空。彼謂真諦一向無物為真空。此但有三論一分空義探玄云。惡取空者。空亂意故。依寶性論。有三種過。謂實有法斷滅。又以空為有物。又離色等法。別更有空（楞伽玄云。立滅色之斷空為真空。此是不了惡取空故。性中不了真空。稱為佛說等。集成云。百法鈔云。二形等是人中惡趣。非是能取當來惡趣。但毀責為名曰惡趣空者。非也。成唯識云。撥無二諦。是惡取空。諸佛說為不可治者。遮撥為無。故說為有。述記云。若撥無識及性。即清辯等。瑜伽論舉二種人。一善取空者。謂。不執空之空。二惡取空者。謂。定執空之空。由彼遍計所執無故名空。於此依他圓成有上。而所執空。二俱不信）。
    問。若由依他有二義故。是故前代諸論師。各述一義。融攝依他。不相違者。何故後代諸論師。如清辯等。各執一義。互相破耶義苑云。由幻有真空二義故。一極相順。謂。冥合一相。舉體全攝。二極相違。謂。各互相害。全奪永盡（已上禪源都序之文）是故下屬初門。何故下屬次門。所以爾者。謂。諸緣起法。未□有體。未曾損德。無體無壞。無二無礙。為緣起法。是則前代論師龍樹等。雖說盡有之空。而不滅有。有既不損。即是不違有之空。則離有離空之真空也。無著等雖說盡空之有則不損空。空既不損。即是不違空之有。是故亦離空離有之幻有也。當知。二說全體相與。際限無遺。雖各述一義。而舉體圓具。故無違也。是故舉體全空之有。無著等說。舉體全有之空。龍樹等談。非直二說互不相違。亦乃二義相由全攝。故無二也。若爾何故清辯。護法後代論師。亦約緣起法。卻互相破耶楞伽心玄云。於緣起性。此土南北諸師。各執空有。不足為會。但西域清辯論主。依般若等經。習龍猛等宗。造般若燈及掌珍等論。確立比量。辨依他空。護法等論師。依深密等經。習無著等宗。造唯識等論。亦立比量。顯依他不空。後代學人。智光戒賢。繼其宗致。傳芳宗不絕。今謂。不爾餘如答中具引。
    答。此乃相成。非相破也。何者為末代有情。根機漸鈍。聞說依他是其有義。不達。彼是不異空之有故。即執以為如謂之有。是故清辯等。破依他有。令至於無。至畢竟無。方乃得彼依他之有。若不至此徹底性空。即不得成依他之有。是故為成有故破於有也。又彼有情聞說依他畢竟性空。不達彼是不異有之空故。即執以為如謂之空。是故護法等。破彼謂空。以存幻有。幼有立故。方乃得彼不異有之空。以若有滅非真空故。是為成空故。破於空也。以色即是空。清辯義立。空即是色。護法義存。二義鎔融。舉體全攝。若無後代論師。以二理交徹。全體相奪。無由得顯甚深緣起依他性法。是故相破。返相成也。是故如情執無。即是斷過。又若說無法為依他者。無法非緣。非緣之法即墮常也義苑云。答此下約極相違全奪答云。若不空有相奪永盡。無以舉體全收故。極破方極成也。何者下。謂。器鈍情生。聞說依他幻有。執為定有。故云不達等。如謂者。計執也。破依他有者。情執定有。令成緣起幻有。故云方乃得彼依他之有也。又彼者。指上末代鈍根眾生。謂。彼聞說緣生性空者。謂。為斷無。故云不達。如謂之空者。情計之斷空矣。破彼謂空等者。破其計執空無。以存幻有者。即真之有。此有方成。無性真空。故云若有滅非真空故。是故下結。為成空故真也。破於空也斷耳。以色即是空。幻色。即真空。則清辯奪有。盡而成空。空即是色。真空即幻色。則護法害空。盡而成有。空有相參故。極違而方極順。故云舉體全攝（下亦都序）龍樹無著等。就極順門故不相破清辯護法。據極違門故須相破。違順無礙。方是緣起。是故前後皆不相違。餘準上思之。故諸法無不會耳。是故下雙結二過。如情執無。無不即法故屬于斷。若以無法便為依他。即不藉緣。不藉緣故。法局定常耳（復古亦引宗鏡。文繁而義未盡耳）楞伽玄云。今謂。不然。前龍樹中觀。無著親釋。提婆百論。世親注解。以龍樹所辨。明有不異空。無著所說。明空不異有。是以二土相契。冥合為一。非直理無違諍。亦乃仰稱龍樹為阿闍梨。後代論師。為曉澆慧薄。聞空謂斷因果。聞有謂隔真空。是以清辯破違空之有。令蕩盡歸空。方顯即空之有。因果不失。護法等破滅有之空。令因果確立方顯即有之空。真性不隱。此二土各破一邊。共顯中道。此乃相成。非相破也。若不爾者。無著世親何不破於龍猛等論。而還造釋。讚述彼空。後人不達其旨。隨言執取。各互相違。非直俱不見理。更增□諍。得謗人法罪。如上已引。
    第三亦有亦無者。具上諸失。可以準之。問。若據上來所說依他起性有無偏取。此應不可。雙取有無。應契道理。如何亦有具上失耶。答。依他起性中。雖具有彼有無之理。然全體交徹。空有俱融。而如所計亦有亦無者。即成相違。具上失也義苑云。有無偏取等者。謂。單取於有。墮其常過。局取於空。遂成惡趣（正當作取）此是偏局之失。返驗。雙取空有。應當與理契合。亦何失乎（復古亦同）雖具下欲奪與之。然全下約空有相即奪之。而如下據情出過。所以有無雖同。情非情異也。且依他緣起。非定有無。若執有無雙定。即失。其不定緣起故。是斷也。若謂如彼雙計以為緣起者。以無緣有法。是即常也復古云。答下依他雖具有無。非定性有無。是故二諦俱融。不失中道。而計有無。成其過失。
    第四非有非無者。戲論緣起。亦非理也。何者。以其執者於有無中。所計不成故。即以情謂非有非無為道理也。此既非理。亦具上失。思以準之義苑云。且緣起之性。空有無二。若計雙非。寧同正趣。故亦非理。此計從兩亦中來。謂。雙計有無。既屬斷常。遂執雙非應契正理。不知此計宛又成非。故下結失云。戲論於緣。是計情故。失於緣起。即是斷也。又戲論非緣。而計為緣起。無緣有法。故是常也心玄義云。有說依他有故非無。遍計空故非有。將為中道者。此乃語是非有非無。見乃是有是無。二見常存。將為中道。亦謗人法。或說。斷無名為非有。無有可對名曰非無。此亦語是非有非無。見是斷滅空見。或說。緣成似有故非無。無實體故非有。此亦語是非有非無。見乃唯是假有之見。此□唯改其語。而不破其見。莫若緣成幻有。舉體蕩盡。即有非有也。攬蕩盡真空。以為幻有。即空非空也。以即空之有。即是即有之空（準此。台家山外云。空中無相。空中體上。更立妙假。假是有相。即是理上具於三千。謂之妙心體具。此尚不及今家終教。何況圓教乎）泯然一味中道俱離。以有即空即是空即有故。是故非有不墮於空見。非無不墮於有見。是則二見雙盡。然無二法體。如不二法門品盛明此事。緣起空有。應如是知。
    第三遍計所執性中。若計所執為有者。有二過失。謂。若所執是其有者。聖智所照。理應不空。即是常也。若妄執遍計於理有者。即失情有故。是斷也義苑云。既云遍計所執。何故計執者。翻成斷常耶。答。謂。此性中。情有理無。全體相即故。若偏執之。則不了融即故。屬斷常。謂。妄執無體故。以智照之。則清淨本然。今既執為實有。縱智照之。亦應不空。豈非常過歟。又遍計之性。道理是無。今強執理有。翻失情有。情有失故。過屬於斷（復古意。同義苑）。
    二若執遍計為情無者。即凡無迷到。不異於聖。即是常也。亦即無凡故。是斷也。又既無迷。即亦無悟。亦無悟故。即無聖人。亦是斷也義苑云。遍計情中是有。今計執無。則無殊聖者。故云凡夫迷倒不異於聖。既不異聖。則情不可除故。即是常。凡夫與聖無殊。即無凡迷故。即墮斷。且悟因迷有。既無凡迷。亦無聖悟。聖凡撥喪。故云亦是斷也復古云。定執無者。聖人見空。應是迷倒。凡夫妄見。則同聖智。即墮常也。匪唯同聖。亦即無凡。又既無凡。即無於聖。不見空花。誰是病眼（此依起信義記之文）。
    三亦有亦無者。性既無二。而謂有無。即相違故。具上失。也義苑云。性既無二者。情有理無全相即故。而謂有無者。計執兩亦故。有無情隔故。即相違。且有無不二。方善茲性。既兩亦雙計。失彼相融。故是斷也。若執雙計。便為性者。失二義。而有性。即墮於常。故云具上失也。
    四非有非無者。戲論遍計。亦具上失。準之。第二執成過竟義苑云。謂。兩亦既失。遂計雙非。不知雙非情同戲論。既成戲論。失彼性融。故屬於斷。又戲論非性。而計為性故。是常也。故云亦具上失復古云。第二下結。
    第三顯其義者義苑云。前示執離過。故於此中明顯出情之義。使人造詣。大疏云。四句之火莫焚。萬法之門皆入。超情故。所以四句翻成四門復古云。此即要問三門中。二明其義。初約因明。後約果論。各有四義。今約圓成依他遍計三性順顯。今詳。要問答曰。第二義者。炷因。生炎果。因是有義。由有力故。炎果從因生。是無義。依炷因生故。炎生其炷。反前可知。炎果從炷因生。是非有義。無體故。炷生光炎。炷因是非無義。為有力故。餘句準可知。第二重中第二義者。因是有義。由能生故。因是無義。果家因故。緣成故。因是亦有亦無義。因成故。因是非有非無義。隨定取一義不可得故果義四門。準前知之。第二門竟。今準要問。下因六義。復從茲出。思之。
    真如是有義。以迷悟所依故。又不空義故。不可壞故。餘如上說。又真如是空義。以離相故。隨緣故。對染故。餘亦如上。又真如是亦有亦無義。以具德故。違順自在故。鎔融故。又是非有非無義。以二不二故。定取不得故。餘翻說準上知之義苑云。真如下標。下三句皆然。以迷悟所依者。謂迷之則生死無窮。解之則廓爾大悟（復古云。凡聖迷悟本故）又不空義者。具足河沙性功德故（以有自體故）不可壞者。性恒不變故。又空義者。空無窮妄染故。故云離相（謂。離一切法差別虛妄相故）隨緣故者。以有空義故。一切法得成（隨緣無自性。如摩尼珠）對染故者。體無妄染。方能現染故（對染不染故）以具德故者。謂。統眾德而空有雙含。違順自在故者。不二而二。則違。各成性故。二而不二。則順。全相即故。鎔融故者。以消事事與理而融和。此皆具有無故。真如兩亦耳（具足無漏性功德故空有無量故。二義鎔融故）以二不二故者。謂。真俗雙泯故。是雙非。定取不得故者。約互奪故。亦屬雙非。互存故。成兩亦也（復古云。餘翻準上者。如前護分別處說）今詳。是有義者。初句即標。言以迷悟所依故者。論云。體大。謂一切法真如平等。不增減故。疏云。真性深廣。凡聖染淨。皆以為依。故受大名。言又不空義者。論云。相大。謂。如來藏具足無量性功德故。疏云。二種如來藏中不空之義。謂。不異體之相故云性德。言不可壞故者。論云。畢竟平等。無有變異。不可破壞。疏云。雖遍通染淨。而性恒無二故也。所以在有為中得不變異者。以不同有為可破壞故。此則在染不破。治道不壞也。言又空義者。第二標。言以離相故者。論云。所言空者。從本已來。一切染法。不相應故。謂。離一切法差別之相。以無虛妄心念故。疏云。一切染法等者。總舉能所分別皆不相應。離差別相者。離所取相故。以無妄念者。離能取見故。又以妄境從妄念生故。釋顯空無也。十二門論疏云。約絕法相故。是空義。言隨緣故者。無差別論疏云。以如來藏隨妄染時。隱自實體故。名為空。此是自體空也。又以如來藏隨緣義成諸煩惱。煩惱即是如來藏中空義。是故起信論云。無明之相。不離覺性。非可壞。無行經云。若人欲成佛勿壞貪欲等（心去義云。又不見惑性空。是迷不成斷。若見惑性真。或無不成斷。見有惑可斷。是惑而非智。若見惑性空。是智而非惑。是則見有惑之智。此智亦須斷。諸惑之性空。此惑不須斷。又煩惱即菩提等。此□就智見惑性。相盡地斷。方為實斷也）此等聖教。同明煩惱依真即空故。同真如也。言對染故者。又無差別疏云。謂。如來藏與妄染俱。不為所染故。云名為空。以真妄不相到故。如迷木杭。謂以為鬼。即依木之鬼。不到於木。以見鬼者不見木故。鬼依之木。不至於鬼。以見木者不見鬼故。勝鬘經云。煩惱不觸心。心不觸煩惱。云何不觸法。而當有染心。是故對妄法亦有空義。起信論云。若離妄心。實無可空（疏云。以對染無。說真為空。非無如體以為空。是則明空不真不空也。）言以具德故者。起信疏云。真如門約體絕相。本覺約性功德。謂。大智慧光明義等。名本覺故。本者是性義。覺者是智慧義。是故體相二大。俱名本覺。言違順自在者。心玄義云。違順自在門者。善行順理。不善違理。又約用者。攝論云。諸惑成覺分等。經云。一切眾魔。及諸外道。皆吾侍也。此則雖惑而順。雖善而違也。若約法者。諸惑。就實無非稱理。如云煩惱即菩提等。善亦準此。善法存相亦。有乖真性。住事布施。不到彼岸。惑亦準此。是故或違順相分。或即違常順。即順恒違。或即順非順。即違非違。理恒不離。思之可見。餘如義苑等解。可知。
    第二依他是有義。緣成故。無性故。餘準前知。依他是無義。以緣生無性故。亦準前知。依他是亦有亦無義。以緣成無性故。準前。依他是非有非無義。以不二故。隨取一不得故。準前義苑云。皆言準前者。前示執中也。何以示義。卻準執失之文耶。答。良以前文皆以正義斥彼過非故。今準前能斥之正義耳。有無等四門。皆以緣起義。無性義。順而明之。隨取一不得故者。既不可偏取。顯是雙非。餘皆可知。
    第三遍計是有。約情故。遍計是無。約理故遍計是亦有亦無。由是所執故。遍計是非有非無。由此所執故。餘準前思之。上來別明三性竟義苑云。遍計執性。體是橫執依他起性故。兩亦雙非之二門。皆言由是所執故。前二各據一義明之。可知。上來下通結也。然上三性。雖合作二門。克論真妄。乃是離成六義。開合無方。然後三性備陳。黜遂情計。亡情義現。皆屬別明。故此通結（然四明云。賢首唯論教道。別有四門被機。彼乃只論雙亦。別有自他橫豎。彼乃獨論自行豎入。未是別教通方。蓋是一途之說者。噫誣之甚矣。
    第二總說者。三性一際。隨一全收。真妄互融。性無障礙。義苑云。三性既融。究竟無異。故云一際。一實貫三。是故舉一全收矣。起信疏云。謂。一如來藏心。含於二義。一約體絕相義。即真如門也。謂。非深非淨。平等一味。性無差別。凡夫彌勒。同一際也。二隨緣起滅義。即生滅門也。謂。隨熏轉動。成於染淨。性恒不動。不染而染等。然此二門。舉體通融。際限不分。體相莫二。難以名目。如金與莊嚴具。若以金收具。具無所遺。以具攝金。金無不盡。良以二門一揆。全體遍收。此義亦然。思之可見。
    如攝論婆羅門問經中言。世尊依何義說如是言。如來不見生死。不見涅槃。於依他中分別性。及真實性。生死為涅槃。依無差別義。何以故。此依他性。由分別性一分成生死。由真實性一分成涅槃文在梁攝論魏譯云梵天問經。唐譯云梵問經。復古云。要問明三性異相。即為大軌（今就攝論。引他四經）初引毘佛略經。明有三性。二引婆羅門問經。證有三性。三引阿毘達磨修多羅。證有三性。四復次有處世尊說等。引常無常等三法聖教。證有三性。今引二經用證三性義苑云。依何義下問。於依他下答。何以故下徵。釋無差。言不見生死涅槃者。了二相之平等故云不見。淨志未達此旨。故以問之。於依他中分別性者。染分同妄也。及真實性者。淨分同真也。染淨不二故。生死為涅槃。故曰無差別。何以故下徵云。以何義故。依他二分。成生死涅槃耶。故釋云。此依他性等。此約依他二分說也。若約三性說者。謂。於他依他起自性中。依遍計所執自性。及圓成實自性。遂成生死涅槃。何以故下亦是徵其無差別。應答云。即此依他起自性。由遍計所執分成生死。由圓成實分成涅槃故。若如此。則三性交徹備矣。此據無性論釋之今謂。不然。彼無性等。約始教義。作密意說。故彼論云。世尊依何密意。於梵問經中。說如來不得生死。不得涅槃。於依他起自性中。依遍計所執自性。及圓成實自性。生死涅槃。無差別密意。準此。相宗既為三性決了隱密不了義經。然今章據梁攝論。當終教義。作真實說。豈同於彼耶。故依真諦疏云。分別是生死即真涅槃。真實涅槃即是生死。故名無差別義。不見生死異於涅槃。不見涅槃復無生死。何以故。謂。依他性不定屬於生死或涅槃故等。下釋準知。
    釋曰。依他性非生死。由此性因真實性成涅槃故。此性非涅槃。何以故。此性由分別一分即是生死故。是故不可定說一分。若見一分。餘分性不異。是故不見生死。亦不見涅槃。由此意故。如來答婆羅門如此義苑云。此之釋論乃是天親所造。依他性非生死者。約真妄相即義。釋上無差義。何以故。非生死耶。遂釋曰。由此性因真實成涅槃故。此性非涅槃者。標依他非定真也。何以故下徵。此性由分別下。依他亦能即妄也。真妄既能相即故。不可定說一分。言若見一分等者。二分既相即故言不異。由不異故。生死與涅槃。平等無二。故云是故不見等。義記云。生死涅槃。夷齊同貫。由此下結。如來以二相平等答其問矣折薪云。此上若依唯識說。淨分依他。雖亦圓成實。而約修生不得即性。故彼論說淨分亦圓成實性云。無漏有為。離倒究竟勝用周遍。亦得此名。今宗果德是修王。亦由本具故。不同彼是無漏有為也今謂。此且雖得簡前始教。而當終教。尚執為圓。亦應一狀領過。可悲也。
    又云。阿毘達摩修多羅中。世尊說法有三種。一染污分。二清淨分。三染污清淨分。依何義說此三分。於依他性中。分別性為染污分。真實性為清淨分。依他性為染污清淨分。依此義故說三分復古云。阿毘名對。達磨名法。修多羅名經。為對法經。此通指大乘經也（今詳。非也。此依演義。問。明品鈔云。此乃通指大乘經。為對法經耳。然按。成唯識引彼經偈。曰謂有大乘阿毘達磨契經中說。基疏云。此簡小乘阿毘達磨。是大乘故。故清涼謬矣。蓋此乃唯識教證六經中之隨一經也。有十萬頌。無著菩薩。即依彼經攝大乘品。造攝大乘論。思之）此解經名。亦據清涼。錯也。今章復依梁攝論。故曰又云。義苑云。世尊說法下標三種法。依何義下徵。於依他下釋。約依他二分并總相依他。以為三分。若如此者。一性具于三分。則真妄交徹顯矣。若約三性說者。則於依他起自性中。遍計所執自性是染污分。圓成實自性是清淨分。即依他起性是彼二分耳。
    釋曰。阿毘達摩修多羅中說。分別性以煩惱為性。真實性以清淨品為性。依他性由具兩分。以二性為性。故說法有三種。一煩惱為分。二清淨為分。三二法為分。依此義故作是說。此上論文義苑云。分別性下所依體也。故說法下能依法也復古云。即天親論釋（更引唯識。是始教義。非此中意）若依相宗。唐譯釋論（無性等）云。依何密意。作如是說。於依他起自性中。遍計是雜染分。圓成是清淨分。依他是彼二分。喻如世間金土藏中。三法可得。一地界。二土。三金。於地界中。土非實有。而現可得。金是實有。而不可得。火燒練時。土相不現。金相顯現。識亦如是。釋論云。地喻依他。金喻圓成。土喻遍計。由唯識性是依他。遍計圓成是此性分。又云。世尊有處說一切法常。乃至非常非無常。謂。依他由圓成性分是常。由遍計分是無常。由彼二分非常非無常。此是法相之釋。性分隔絕。金土碩異。與終教別。如水濕性。舉體成波。動波滴滴。莫不濕性。豈可同年而語哉。何況作密意說乎。故荊溪云。攝大乘前後二譯。舊譯即立菴摩羅識。唐三藏譯。但立第八論主天親。豈應徒爾。但恐譯者。曲會私情。如攝論識分八九。及婆沙一十六字。□進退在人。何關聖旨。然今章依梁翻論。次作結歸。正約終教。為後圓門入方便攝。所流所目。不相乖違也。
    又明真該妄末。相無不攝。妄徹真源。體無不寂。真妄交徹。二分雙融。無礙全攝。思之可見義苑云。結上攝論兩節之文。初中依也分別為生死。則真該妄末也。依他真實為涅槃。則妄徹真源也。二無差別。則交徹又融耳。次中三分。不離依他也準可知矣問。先別明中。既有此文。今何重言真該妄末等耶。答。前結別明。今結總說。□約終教。對融始教。意在於此。復古云。前標三性一際。真妄互融。後結真該妄末。妄徹真源。前後一際。要問云。此文在乘。亦通一乘用。何以故。由此法門應法界性無邊用故。探玄云。約雙融者。二有三無。圓融無礙。二相絕故。俱離也。
    緣起因門六義法第二義苑云。此六因義。法相盛談。以大師約法緣起。點示歸性。據義具德。融通入圓。故引攝論偈折薪云。第二門義。通同教分齊。以點示攝論六義。便成圓融。即三是一即同教義。即此以顯緣起相由。即別教義復古云。唯因得有六義。果中唯有空有二義。故云因門六義法斥上兩解點化等義。皆如前辨。今明。此門正融終始。會同。歸圓。何以知者。章中分別融攝約教。不待辨而著矣。其別教義。如次十玄緣起要問亦如上已引竟。
    將釋此義。六門分別。一釋相。二建立。三句數。四開合。五融攝。六約教。第一門中有二。初列。次釋。初列者。謂。一切因皆有六義。一空有力不待緣。二空有力待緣。三空無力待緣。四有有力不待緣。五有有力待緣。六有無力待緣要問曰。又一切因有六種義。一空有力不待緣。念念滅故。二有力不待緣。決定故。三有有力待緣。如引顯自果故。四無無力待緣。觀因緣故。五有無力待緣。隨逐至治際故。六無有力待緣。俱有力故孔目云。約假實辨者。梨耶是實。餘法是假。何以故。一切法唯有識故。內種子則是真實。何以故。一切法以識為本故。約內成六義辨者。即念念滅。俱有。乃至。如引顯自果。必須具六方是正因義。若闕者即非正義。外道聲聞。無有此法。若外種子即是假梁攝論二曰。（無著。謂。如來藏阿梨耶識為一切法種子。更明其種具中六義。即說偈云）外內不明了於二。但假名及真實一切種子有六種。念念滅。俱有。隨逐至治際。決定。觀因緣。如引顯自果。天親釋曰。外內不明了於二者。種子有二種一外。二內。外謂穀麥等。於善惡二性不明了。是有記故。內謂阿梨耶識。於善惡二性則明了。或以染污清淨為二。但假名及真實者。外種子但是假名。何以故。一切法唯有識故。內種子但是假名。何以故。一切法唯有識故。明六義中。剎那滅義。謂。二種子皆生無間。定壞滅故。恒隨轉義。及引自果。別明內外二法。性決定義。與待眾緣。□內外種。謂此種子。然基疏云。世親即通。然彼二皆自釋。言內法如此。外法如此。至果俱有。唯言內種。即不論外（謂。果俱有。恒隨轉義。即種實義。故唯內種。外種是假。□體現行故。第八重變之法。故世親論云。謂。外種子。就世俗說為種子。彼亦是阿羅耶識所變現故）無性攝論。不簡差別。唯言內種有（果俱有義。如蓮華根者。且舉譬喻。非取外種也）孔目曰。外穀麥等。從梨耶熏變故。穀麥等假說為種。若定是種。種穀麥等。定應齊得。既不齊成。當知業為正種。故穀麥等。是其假因。此義不疑。故論文舉內為外本。證內有熏又成唯識曰。諸法種各有本有始起二類。然種子義。略有六種。一剎那滅。二果俱有。三恒隨轉。四性決定。五待眾緣。六引自果。本識中功能差別。具斯六義成種。非餘。外穀麥等。識所變故。假立種名。非實種子。故基疏云。內種識變已後生麥等。復識變。以重變故。故非種子。如眼等（外麥等種。克實現行。謂。內種即第八相分故。種識所變。麥等亦是識所變現故。即是現行所變法故。云重變也）義苑云。此明種子六種差別。剎那滅者。生已無間即滅壞故。無有常住得成種子（此相宗義。許隨緣）雖剎那滅。然非已滅。何者俱有。已滅生果。不應理故。是故應許。種子與是俱時而住。以此與果不相違故。雖復俱有。然非一二三剎那住。猶如電光。何者應知此恒隨轉。剎那剎那轉轉。經於多時。恒隨轉故。若恒隨轉。何因緣故。不從一切。一切俱生為避此難故說決定。雖恒隨轉。以諸種子功能定故。不從一切。一切俱生。雖爾。何故不一切時常能生果。為避此失。言待眾緣。非一切時會遇眾緣故。無過失。今此種子。是誰種子。答此問言。唯能引自果。所言唯者。若於此時能生自果。即於爾時說為種子。如此六種。是因果生義。此憑無性所釋。以出六因之相。下文空有有力待緣等。皆附此六義說之。若不曉斯義。難會下文。學者至此庶幾屆懷（孔目曰。成唯識等。但於生死之中。辨因果相生道理。□是隨轉理門無真實義。當知。即是不染而染門如來藏之一義）集成云（海東記曰）儼師攝論疏云。六因十因。乃至二十因。皆具六義。是故此中名一切因。問。唯識論云。本識名言種上。必具六義。餘識間斷。不具恒隨轉。果俱有義等。何故此中一切因皆具六耶。答。唯識論義。約初教釋。若約緣起祕密義。離如來藏。一切諸法。為因為果之義。永不可得。故一切因。皆具六義。此約大乘實教義也（準下。由空有義。此望自體。緣起相即。力無力義。此望力用。是相入門。異體相由。是待緣義。同體不相由。自具德故。不待緣等。思之可知）。
    二釋相者。初是剎那滅義。何以故。由剎那滅故。即顯無自性。是空也。由此滅故。果法得生。是有力也。然是謝滅。非由緣力故。云不待緣也梁攝論云。念念滅者。此二種子剎那剎那滅無。先生後滅無有間故。此法得成種子。何以故。常住法（唯不變法。凝然常義）不成種子（不作諸法）一切時無差別故。是故一名念念滅（舉體隨緣）然唐攝論及唯識等。文稍同。而義意碩異。故今章主。與孔目等揀別自著矣。下皆傚之。義苑云。剎那滅義者標。何以故徵。由剎那滅下釋。即法無定性故空。故楞伽云。一切法不生。我說剎那義（次文云。初生即是滅。不為愚者說。無間相續性。妄想之所熏。起信疏解云。以剎那流轉。必無自性。無自性故。即是無生。若非無生。則不流轉。是故契無生者。方見剎那也）由此空故。方引果法。故中論云。諸法若不空。則無道無果。故空之有力也（折薪云。由無自性得成種子。種子若成。必能生果。是有力義也。由種無自性。而得生果。是不待緣義也。）然此謝滅非由緣力者。謂。大乘法滅。不待緣故。何以故。且如霜雹凋林。但為黃葉之緣。不為青葉之緣。故法滅而自滅。又如四緣生心故。心滅而不藉於緣。是以不同小乘生滅皆藉於緣。故云不待緣也（此解偏局法相始教。非此中意）復古云。搜玄云。一念念滅。此滅是空。有力不待外緣。所以有力不待緣。為同體未對緣事。自遷動故此意更詳。如經云不生不滅是無常義。又論云。則知心相生住異滅。以無念等故。以四相俱時而有。皆無自立。本來平等。同一覺故。染淨等法。本無自體。不覺即同本覺。無始覺之異。不同法相此遮常法常無轉變。不可說有能生用故。由自體空故。得相即。由果法生。是有力用故。得相入。由是謝滅。不由緣力故。是體不相由義。若終圓教。謂。三諦中道。雙遮次與不次。理可準思矣。
    二者是俱有義。何以故。由俱故方有。即顯是不有。是空義也。俱故能成有。是有力也。俱故非孤。是待緣也梁論云。俱有者。俱有則成種子。非過去未來。及非相離。是時種子（即如來藏種子）有。即此時果生。是故二名俱有（唐攝論釋。及唯識等。皆約生滅賴耶種現。而不約如來藏。故文同義別也）義苑云。則因與果俱。因俱有法。則彰法本是空。雖空要由俱而成有故。是有力也。既言俱。則非孤單法故。云是待緣也折薪云。上約因假果方有。是空義。今約果假因生。因有力義也。既與果俱。不是孤有。是待果為緣。果即是緣也復古云。是俱有力故。所以知者。為待外緣。唯顯體空。俱成用力有力待緣非孤起也今詳。孔目云。梨耶是種子必熏成。唯如來藏不守自性。隨諸法緣起成似義。若終教即真如。若圓教即具一切。又準起信疏。真不變義。無明無體即空義者。是空義也。真如隨緣。無明有用成事者。是有力也。經云。甚深如來藏。而與七識俱。又云。阿梨耶識。名如來藏。而與無明七識共俱。如大海波常不斷絕。又論云。唯真不生。單妄不成。真妄和合。方有所為。不同法相始教。唯與所生現行果法俱現和合。方成種子。今由自體有即不有無自性義故。空相即。由能成有。力用相入。異體非孤。緣起相由。若約三諦。中道雙照。隨次不次。終圓可知。
    三者是待眾緣義。何以故。由無自性故。是空也。因不生。緣生故。是無力也。即由此故。是待緣也梁論云。觀因緣者。由此種子。觀別因緣。方復生果。是故非一切時。非一切生。是時若有因。是時得生。是故不恒生。若不觀因而成因者。則一切因。為一切果因。以觀因緣成故。不得為因。是故五名觀因緣義苑云。法不自生。待緣方生。故云是待眾緣義。由無自性者。既藉眾緣方生。顯知。自無性也。故屬其空。然雖待緣。且一法不能獨生。故云因不生緣不生由不獨生。正是無力。由此無力故。云即由此義。須待因緣備具方生。故云是待緣也（但當始教）有本云因不生緣生故。亦有理在復古云。觀因緣是空無力待緣。所以知者。為待外緣。唯顯親因非有無力能生果也（要問云。問。未知待緣待何緣。答。此待爐油水土等外緣。不取因事及自六義也。餘如次引）要問云。又經云。因因亦因因。果果亦果果者。簡別因果親□。有無力用分齊。初因者。親因也。後因者。緣因也。亦因因者。二因相由也（果果等者。準因。親□二果。亦相由成。可知。孔目云。此因緣義。生之分齊。以四句顯之。一未成成未成。如因因亦因因等。二已成成已成。如果果亦果果等。三未成成已成。如因成果等。四已成成未成。如果顯因等。此約事說。若約理論。唯是一緣起義。無異因也）因不生緣不生故。章多不字（此上多約初教。然今非止此意耳）今詳。十地論云（第六地文。十二因緣。分別十門。後三門中。作四句云）緣不生。自因生故（此剎那滅及決定義）因不生。緣生故（此待眾緣及恒隨轉）二力不俱故（此俱有義及引自果）二無力亦不俱故（上三義具足故）探玄釋云。約緣起無礙門。一全有力。二全無力。謂。因望於果。有全不生。緣必全生故。云因不生緣生故。二緣望於果。亦全不生。因必全生故。云緣不生自因生故（餘句準知）此有二義。一據力具有不有力故。令相入。謂。因有力時。緣必無力。是故由因有力故。能攝他。由緣無力故。能入他（緣有力等亦爾）二據體有空不空義故。有相即。謂。因體由緣。顯因性空。攝同於緣。若無緣則無因故。以生果名因。無緣果不生。是時不名因。此因會歸彼緣。緣是有力。無不能攝。因是空義。無不所攝。因所攝故。廢己同緣。緣能攝故攝因同己。餘因攝緣所等。□準思可知（此中終圓及彼寄顯門意。如理應思）由無性空故。得體相即。由因無力故。得用相入。由緣全生故。異體相由義也。明知。不同唯識要。待自眾緣合。功能殊勝。方成種子。但遮外道執自然因。恒頓生果而已。請精察焉。
    四者決定義。何以故。由自類不改故。是有義。能自不改生果故。是有力義。然此不改非由緣力故。是不待緣義梁攝論云。決定者。由此決定。不從一切一切得生。因果□決定。若是此果種子。此果得生。是故四名決定義苑云。由自類不改故者。謂。眾生諸佛之因。不可移易。是其有義。由此有故。能招自果。是有力義。然此不改功能定故。不假他緣之力。故云是不待緣義也復古云。自類不改。如穀不生餘果。所以知者。以外緣未至。性不改自成故（此等消釋不過始教）有云。今宗言善種生不善法。不善種子生善現法者。即約增上緣義。今性決定。約因緣義。今謂。始教可然。若約終義。謂。如來藏不守自性。舉體隨緣。為善不善因。功能差別。為迷解本。流轉還滅。二義決定。故自不改而能生果。故楞伽玄云。真中隨緣。未□改變。即性不改。無不隨緣。隨緣不改。一味無二。是故不同法相唯隨前熏時現行因力。生善惡等功能決定而已。又體相即。用相入。同體具德。不相由義。準可解矣。
    五引自果義。何以故。由引現自果。是有義。雖待緣方生。然不生緣果。是有力義。即由此故。是待緣義梁論云。能引顯自果者。是自種子能引生自果。若阿梨耶識。能引生阿梨耶識果。如穀麥等種子。能引生穀等果。是故六名能引顯自果義苑云。由引現自果者。謂。因種之功。能引生現行自果。如聲聞因引生聲聞果等。故是有義。此果生時。雖待眾緣。但生因家之果。不生緣家之果。故云然不生緣果。即顯生之有力。因雖有力。要須仗緣方生其果。故云是待緣義也復古云。如引顯自果故。所以知者。待外緣時。唯顯自因得自果故。引現自果。是有義。章多力字今謂。問。攝論唯識。□於引自果義。無待緣義。何故今章言雖待等耶。有云。躡前乘便。以有此言。此解不然。今依下文。正因對緣。謂。有力不待緣。全能生故。不雜緣力故。有力待緣。相資發故。無力待緣。全不作故。此既有力待緣因緣相資發故因生自果。雖待餘緣資發。但能引顯自果故。簡彼不待緣。不雜緣力。及與無力因歸緣故。此揀別因果親□有無力用分齊。且對顯耳。其實而言。謂。如來藏緣起。無礙不思議變。不同法相於別色心。各各引生而已。相即相入。異體相由。皆準前知。
    第六是恒隨轉義。何以故。由隨他故。不可無。不能違緣故。無力用。即由此故。是待緣也梁論云。隨逐至治際者。治謂金剛心道。阿梨耶識。於此時功能方盡故。名際。外種子。至果熟及根壞時。功能則盡。是故三名隨膛至治際義苑云。因隨果轉。不可暫停故。云恒隨轉。由此隨轉故。是有義。故云故不可無。緣會則生。不能違拒他緣。既不拒緣。顯是無力。由此無力。待緣方生。故云是待緣也復古云。剎那轉故。如根損益。枝等同故（無性論文）所以知者。為隨他故。不可無。不能違緣故。無力也（如上所解不出初教）今詳。心玄義云。今依此經。非謂第八變起七轉。但彼七轉。皆攬第八為體而起。是故隨緣不改。一味無二。因全不作故。因歸緣。又因不生。緣生故。皆此意也。此亦不同初教謂要長時一類相續。至究竟位。此遮轉識。亦是相是相容異體相由門義。終圓可思。
    是故攝論為顯此六義。而說偈言。剎那滅。俱有。恒隨轉。應知。決定。待眾緣。唯能引自果梁論中偈。如上已引（孔目依彼）此舉唐論。及唯識中。皆列次同。但今章與彼列不次。章與要問。就空有各二義。釋。雖有稍異大旨不別。然彼攝論等。為依對於外道小乘所執之因。顯示大乘緣起實種故。由遮過之漸次。以明六義。今家依地論等。為欲更會始歸乎終圓。是故不全同彼。故言。文在三乘。一乘方究竟。稱法界故。如下料簡融攝約教。可思。
<PIC>T73043401.GIF</PIC>

    第二建立者。問。何故定說六義。不增至七。不減至五耶唯識樞要曰。瑜伽第五。建立因有七相。總而言之。合六義中（攝論唯識）第二果俱。第三恒隨轉。瑜伽第二第三。義門對說。開六義中第五待眾緣。為瑜伽第四第五。自餘一切。六七無差別。如彼廣辨。增至七等。依此作問。
    答。為正因對緣。唯有三義。一因有力不待緣。全能生故。不雜緣力故。二因有力待緣。相資發故。三因無力待緣。全不作故。因歸緣故。又同上三義因中各有二義。謂。空義有義。二門各三。合唯有六故。不增減也義苑云。一因有力不待緣等者。謂。正因既有力用故。舉體自能生法。不假他緣。二因有力待緣等者。謂。因雖有力。假遞互相資。方能顯發生果。三因無力待緣等者。謂。因既無力用。舉體不能作法。既不作法。翻被緣之所收。此明正因三義。然後合作二門。謂。因之無性是空門。因之成事是有門。每門各具正因三義故。共成六義。定無增減耳折薪云。言全體生等者。即前剎那滅義。決定義。二因下即前俱有義。引自果義。三因下即前待眾緣義。恒隨轉義今詳。十地論第八云。一者有分非他作。自因生故（今章初義）二者非自作。緣生故（今第三義）三者非二作。但隨順生（今第二義）無知者故。作時不住故。然章既為正因對緣。如次三義。問。初不待緣不雜緣力。何為對緣三義。答。雖亦藉緣。全由因力。方有緣用故。相資發。離因力外。無別緣力故云不雜。非都絕緣故。亦對緣義不相違。故孔目云。必須具六方是正因義。若闕者。即非正義。
    何故不立第四句無力不待緣義者。以彼非是因義故不立。思之可見義苑云。謂。既無力用。又不待緣。焉能生法。得成其因。故不立之復古云。既自無力。又不假緣。即非因義。今約親因能生自果故。不立也有云。地論第三句不共生。無知者故。作時不住故。是無力不待緣等者。不然。彼不共生句。即無力待緣。而非無力不待緣也。今由無力。不得相入。由不待緣。尚非同體不相由義。況為異體相由義乎。既非因義。何可立之（約教可知）。
    問。待緣者。待何等緣。答。待因事之外增上等三緣。不取自六義更互相待耳義苑云。增上緣。所緣緣。等無間緣。并上因事。是因緣（清涼疏云。非謂四緣之因緣也者。非矣）則必具四緣。為生果之因耳。不取自六義等者。揀異六因義展轉相待之緣也復古云。因事即因緣也。此果上親因故。親辨果體故。因緣雖能親辨果體。要待三緣。果法得成。要問云。未知待何緣。答。此等爐油水土等外緣。不取因事及自六義也。揀上因緣。及空有各三義。更互相待。今取增上等也（要問云。此顯因果親□分齊等。可準思之）問。因望緣。得有六義。未知。緣對因。亦有六義不。答。此有二義。增上緣望自增上果。得有六義。以還是親因攝故。望他果成□緣故。不具六。親因望他亦爾義苑云。因緣相例而問也。答中增上緣望自增上果者。如四諦為聲聞增上緣故。聲聞果得增上。亦得有六義。何以故。此緣還是四諦親行。親因攝故若望他果者。望緣覺等。便成□緣。緣既□故。因不能攝故。六因不具。若將親因望他□緣。亦六因不具故。云亦爾復古云。答中有二義。唯許增上緣等得有六義。今增上緣。望增上果。則為親因攝。望等流。異熟。離繫。士用為□緣。親因望他果者。四諦望聲聞為親因。望緣覺還成□緣。亦不具六（此亦不穩）今詳。言此有二義者。謂。緣望自果。得有六義。若望他果。則不具六也。故孔目云。其三乘義。初教分達法空。知法次細。約事悉說。熟教已去。究竟法空。會事從理故。不多說。唯論四緣及互為因果等其二十因。由是能作因中自性之差別故。因緣得攝增上。何以故。為達法空分理得相融成故。得攝也。如水土與穀為增上。還即與自增上果（其穀果上所有地水二微等果）為親因。親因與親因。互不相知。□緣亦爾。何以故。無所可知故。親因與□因不相違。何以故。無二相故。互為因果義。親因所攝。又總唯有因緣。此約終教。依一乘教。具一切因緣。理事。教義。人法。因果等。復要問曰。又增上緣望自增上果。還為親因（意謂。譬如將水煮水成湯。若水望湯。是親因緣。或火對湯。是增上緣。望湯中熱。自增上果。還是親因所收。望湯他水果。成□緣故。此喻雖鄙得理為要）故發集論會□緣。入親因攝。又成唯識論。因緣謂有為法。親辨自果。此體有二。一種子（謂。本識中善染無記諸界地等功能差別。能引次後自類功能。及起同時自類現果。此唯望彼。具因緣）二現行（謂。七轉識及彼相應所變相見性界地等。除佛果善。極劣無記。餘熏本識。生自類種。此唯望彼。是因緣性）十玄門云。若依大乘因果。亦得同時。以因有親□故。所以有盡。若通宗明因果者。舉□緣。以入親故。皆一時成約教可思。問就因三義。因有力不待緣。亦應緣無力待因。因有力待緣。亦應緣有力待因（相資發故）因無力待緣。亦應緣有力不待因。若爾何故因緣各有六義。答。隨所能待。隱顯無礙。故探玄云。欲明果不自起。要從因緣。因緣形奪。復各無性斯意也。問。善惡業種。望彼本識無記果體。是增上緣。為有性決定義耶。答。只就異熟果。則雖實無記。望增上果。則界趣差別。豈不是性決定乎。況如來藏為善不善因。而俱生滅等。約教可思。問。異熟報識。界趣雖別。而體唯無覆無記。據增上果。有同性義者。何以為證。答。此尚約異熟果為雖。不成。今準唯識變易生死。性是有漏異熟果攝。於無漏業是增上果。有聖教中為無漏。出三界者。隨助因說（此雖有漏識體之中。以約無漏增上緣時。望彼無漏增上果故。尚許同性。故知。有漏增上緣果。例亦應爾）何況緣起互奪。舉體全收。何妨之有。故十地經云。是中無明緣行者。無明因緣。令行不斷。助成行故。論曰。無明有二種。一子時。二果時。子時者。令行不斷。有二種義故。緣事示現。探玄云。論（生起之文）名自因觀。無明等自生因觀緣事故者。謂。無明生行。是自生因。問。無明行異。云何名自。答。以行賴無明無自體故。緣力全攝。非是分故。前明不即故。說他因。此顯不離。名為自因。今尋此文意。只發行無明為子時。所發之行為果時。以行是無明果故。說無明有二時。問。無明望行。無親因義。云何說行即是無明果時。答。無明是行增上緣故。名為子時。行是無明增上果故。名為果時。言子時令行不斷者。以無明為行因故。有二種義。緣事示現者。以子時為緣。果時為事故。餘支二義。類此應知。又云（十觀之第八門）因緣生者。理實無明望行。無因緣義。而言因緣生行者。有二義。一自種為因。無明為緣。合說故云因緣。然隱彼親種。顯此勝緣故。云無明因緣也。二但彼增上緣。望自增上果。還是親因故。說無明為行因緣。餘亦如是（清涼疏云。謂。行支但假無明為緣。非有行自體在無明中。從自而生。即他因觀。但取揀餘不親生故名因。顯前非後。□故名緣。非謂四緣之因緣也。演義鈔中。乃引探玄之文。斥云。古德此解失意。故今揀之。若取有力增上。揀無力增上。為親因者。於理則可。然亦非因緣故。為失意。噫。澄觀僻見。何輒排斥兩祖之文耶。至相大師。既依雜集。明據彰灼。道理炳如。賢首親承彼義。汝自短綆。不構深泉。可欺他乎。若約初教。探玄問答云。集論說。無明望行。有因緣者。依無明時業習氣說。無明俱故。假說無明。實是行種。緣起經說。唯增上緣。一切定有。因緣四位。謂。二是實有。一但增愛為取。無別種故。二有支中具五果種。望生有親生義。二是假說。謂。無明時行種識為業種。又云。厭離有為。於染因觀內。名他因觀。為方便觀。不相捨離觀中。論名自因觀。論云。離前支無後支觀故。不離無明。即成行觀。若不離無明有行者。不應言無明緣行。若離無明有行者。異則不成。是故偈言。眾因緣生法。是則不即因。亦不異因。不斷亦不常。況今第八名深觀中。何為他因觀耶。準此明知。清涼偏執法相不即義。而難於亦不異義。不曉兩祖之深旨。卻謗為失意者。一何昧哉。悲夫）準此。章主今依地論等。作如是說。不可偏以初教法相以為妨也。問。且增上緣得有六義如是。所緣緣。及等無間緣。亦有六義耶。答。上言一切因（六因十因）緣亦可爾。緣起具德。真如所緣緣等。一切皆有。然折薪云。答中唯許增上緣。并親因緣。生自果有六義。其等無間。所緣緣。則無六義（復古亦同。如上已引）者。此解不然。已增上緣。此有二義。具與不具。緣還因攝。於餘二緣。何得不有。若約始教不相雜亂。實緣起說。所緣緣無恒隨轉。及引自果。等無間緣。闕果俱有。終圓不爾。不可偏局。
    問。果中有六義不。答。果中唯有空有二義。謂。從他生。無體故是空義。酬因故是有義。若約互為因果說。即此一法為他因時。具斯六義。與他作果時。即唯有二義。是故六義唯在因中義苑云。因果相例而問。答中有二。初果中唯有下。約二義正答。若約互為下。翻覆結答。即此一法者。因之一法也。為他因時者。為他果作因時。具上六義。與他作果時者。成果滿時。但有無體性空義。與酬因成有義。是以果中但有二義故。六義唯在因中（唯當初教）折薪（復古亦同）云。攝論云。阿賴耶識。與彼雜染諸法。同時更互為因。譬如明燈焰炷生燒同時更互。又如束蘆互相依持。阿賴耶識。與諸轉識。於一時間。互為因果。其性亦爾。釋曰。此互為因果義。為因時有六義。住果時有二義也今詳。言若約互為因果者。若依法相。如唯識云。謂。此正理深妙離言。因果等言。皆假施設。觀現在法有引後用。假立當果。對說現因。觀現在法有酬前相。假立曾因。對說現果（基疏云。識緣於此法之時。尋所從生。說之為因。說現為果。尋現世法及所生。變似未來之相。現名為因。未來為果。故言假也。而實所觀之法。非因非不因。且如於因。性論離言故。非定是因。有功能故。非定不因。果亦如是。謂。大乘中唯有現法。觀此現法有能引生當果之用。當果雖無。而現在法上有引彼用。用者功能。其因亦爾。觀此現法有酬前之相。即熟變相等。乃至廣解）準此。章主。上約體用。謂。約體。無體性故是空。約用。有功能故是有。是故唯有二義。今約現在離言一法。互為因果用說（若引後用。若酬前相）為他果之因時（種生現時。能生種子。非現熏種能熏現行）具有六義。與他因作果邊（所生現行。而非所熏成種）唯有空有二義。故云唯在因中。然攝論等。賴耶轉識互為因緣者（唯識云。三法展轉。因果同時。同喻如折薪等引）基疏云。阿賴耶識。與諸轉識。為二緣性。一為彼種子。二為彼所緣又轉識與阿賴耶。亦為二緣。一於現法長養彼種二於後法攝植彼種互相生故。所生為果。即顯互亦能為因也（此依三法二法展轉因果同時故。此中通於種生現行。現行熏種。二種因緣。初言為彼種子者。問。第八種識。生轉識現行。此現行法。從自轉識種而生。非第八種而生轉識。又轉識通於三性。賴耶唯無記性。是異類法。不可言有性決定義。引自果義。何以賴耶與彼轉識。為種生現現熏種之因緣性耶。答。凡諸法種。唯第八自體分。持攝為自體。故言。諸有漏種。與異熟識。體無別故。無記性攝。謂。本識中親生自果功能差別。此與本識及所生果。不一不異。體用因果。理應爾故。此不約體。且約用故。明知。種子即自體分生果功能。故雖轉識種。亦賴耶用故。義燈云。種是識用。不一不異故。攝用歸體。說為法因。是也。今此因緣。既有二性。謂。能持體分。是增上緣。若不與力。轉識自種。不能獨生。彼所持種。即親因緣。自體辨生果義。以此二緣必不相離故。種生現行因緣義成。又現行熏種因緣性者。謂。本識唯所熏故。非為能熏熏生自種。若諸轉識。不熏彼種。第八親種。誰為能熏。故緣可生實法時。必熏本質種子。故知。轉識緣第八時。可熏彼種。故言。則第八識。為六七識之所緣故。為相分熏。以其相分若從本質。即第八攝。無覆無記。即第八攝。或從能緣。亦通三性。是轉識攝。故義燈云。不可說離見質定隨一故。既約相分熏。則轉識相分。熏賴耶種。引自果義。本質相分。熏無覆種。性決定義。約能熏用。非能熏體。應知。轉識與賴耶種。親因緣義。此有二性。謂。能熏體。即轉識自體分故。是增上緣。要辨自果用。是相分因緣故。二緣性。必不相離。準前可知。問。轉識熏賴耶種。如向所辨。且如轉識熏自種時。亦為賴耶相分故。為與賴耶有因緣義耶。又如轉識現行。從自種生。而賴耶與轉識。名因緣。例此亦爾。答。故瑜伽說。依同生同滅。熏習阿賴耶識。後後轉識。轉更增長。義燈云。準此。但似與後後轉識。為因緣。不言與賴耶而作因緣。又基疏云。非彼自種子可言轉識更與本識互為因緣等。凡論因緣。約識自體。然轉識熏自種者。雖為相分。不生彼自體故。何為因緣。轉識現行。從自種生。是名因緣。何者。受熏諸種。不為賴耶自體。持種彼種。名為賴耶自體。所持自種。能熏已謝。偏屬能持。所熏自種。猶有從能熏義故。不同也。廣如彼宗消釋料簡。然雖通種現。正具六義。唯在種子。其現行熏為種子因。唯約因緣。雖有性決定義。引自果義。餘義不具。是彼正義。故當初教。若約終教已上。現行皆具六義。然此中未約教辨故。故次興問答。至下當解。
    問。若爾現行為種子因。豈得有六義義苑云。躡上六義唯在因中而問也（此不穩矣）故將為種之因。以難現行之因（之字作為者。可也）還有六義不復古云。謂。現行七轉識。為種熏阿賴耶。豈有六義折薪云。問。若下躡上互為因果難也（具應云躡上為他因時。具此六義之文。而始方可也）如第八識中種子為因。即有六義。從種發現。現行即是果義。此果唯有二義（種子生現行時）此現行果。復熏第八成種。則現行還得為因。種子卻是果義（現行熏種子時）此現行為種子因時。應亦有六義。今云豈得有六義者。豈得之言。由攝論唯許第八種子有六義故也。
    答。隨勝不具。如論說種子有六義。此約初教。若約緣起祕密義。皆具此六義。此約終教。以此教中。六七識等。亦是如來藏隨緣義。無別自性。是故六七識。亦具本識中六義也。思之可見義苑云。答中約隨他殊勝之緣。不必具六耳如論等者。攝論所明六義。皆就種子說之。既云種子。則未顯真熏。故判云此約初教。若緣起祕密義者。謂。藏性隨熏。不思議變故。云祕密。隨功立義故。云皆具也。真妄因成故。判云終教。以此教下。明真妄和合為因之相。可知折薪云。前七轉識現行。皆隨強勝緣轉。非屬親因（復古亦用此解。□恐非矣）雖有熏種義。然不具六義。既現行七轉識。此有生滅。勝用。增減等緣（能熏四義）方熏成種。則知。但是緣力。非是因力故。唯種子識有六也（此解不知七轉熏種已。有性決定。引自果義。亦是因緣。若非因力。何故攝論等。說互為因耶。然轉識現行。闕恒隨轉故。不具六。唯有五義。不名種子。如次具辨）又云。答中約二教不同。現行為因時。或無六義。約始教說。或有六義。約終教說。若終教。本識既通如來藏。能熏七識現行。皆如來藏隨緣成故。約能所互熏為因義邊。皆有六義（集成引演義鈔。依楞伽說。未穩）以此則知前科約互為因果。說因有六義。乃約終教說爾若約始教唯種子有六義。雖有種現互熏。然而現行不具六義故（未穩）指鈔云。隨勝不具者。謂。隨勝說。種得有六。現行不爾。劣故不具等（基疏七末云。唯說種子是因緣。依顯勝說。非盡理言。云何顯勝。謂。常相續故勝現行。如穀生芽。相顯於現行故。今言顯勝。今謂。此約因緣論種現勝劣。而非約具義優劣。今章以許現行亦是因緣故。云現行為種子因。故答中正隨種現具義勝用。辨其具闕。若隨因緣顯勝者。種具因緣。現行不具。既非盡理。既非盡理。何故章言此約初教。更有妨難。三法展轉因果妙理。是初教義。若言隨勝現行不具因緣者。皆非彼義。誤也）今詳。唯識曰。一剎那滅。謂。體纔生無間必滅。有勝功力。方成種子。基疏云。顯種子義。謂有為法有生滅故。於變位。能取與果。有勝功能。方成種子。論曰。三恒隨轉。謂。要長時一類相續。至究竟位。方成種子。此遮轉識。轉易間斷。與種子法不相應故。此顯種子自類相生。基疏云。六識三受轉變。皆境易脫故。問。第七識（現行）亦至金剛心方斷。何不名種。答。十地等中。以轉變故。緣境易脫故。未對治已。即轉變故。種子不然。即是與果（現行）不俱有名種。此闕恒與果俱一義。若闕一義。得名種子。其第七識。闕恒隨轉。應名種子。此不應爾。今於此中。正以生滅（第一剎那滅義）恒轉（第三）顯種子義。餘（第二第四）但別遮非正顯故。其第七識為種子不成。若緣具。勝種子勢增。有勝與果用起之時。方名種子。廣如彼解。準此。章意謂。七轉現行心心所等能熏之法。為所熏成種果之因。隨勝用說。則六七現行。既闕恒轉。無正顯義。故不具六。其種子有勝用故。攝論等。說種有六義。遮餘非種。成唯識云。唯本識中功能差別。具斯六義。成種。非餘。此約始教。斯義可思。言若緣起祕密義等者。指鈔云。謂。如來藏隨緣八識。皆具六義。唯普賢機。得能知之。非三乘人所知之義。故云祕密。（此解不然雜濫終圓）苑薪如上。復古云。約終教。餘現行轉識。既通如來藏。能所互熏。得有六義（文）如前所引。楞伽玄云。諸論皆說。前七轉識。雖依第八。然各自種生。非即第八。今依此經。非謂第八變起七轉。但彼七轉。皆攬第八為體。而起。豈浪異水。別有自體。是如來藏隨緣所成。如金作環鍾。密嚴經云。如來清淨藏。世間阿賴耶。如金與提環。展轉無差別。故云無別自體等。思之。
    第三句數料簡者。即有二種。一約體。二就用義苑云。有無克體。六義彰用。謂。開合不恒故論句數（文）復古引探玄云。此門（緣起無礙）有二義。一據力。具有不有義故令相入。二擾體。有空不空義故有相即（此解不穩。彼釋四句。諸論不同。略有五說。其第五門。約緣起無礙之說也。故對今章。當次十玄緣起。非約因六義。思之）今詳。次下章文云。又以用收體。更無別體故。唯相入。以體收用。無別用故。唯是相即。此依因六義內準之。故知。約十玄。則曰常即入。約因門。則曰唯即入。此中可驗矣。
    初約體有無而有四句。一是有。謂。決定義。二是無。謂。剎那滅義。三是亦有亦無。謂。合彼引自果及俱有無二。是也。四非有非無。謂。合彼恒隨轉及待眾緣無二。是也。義苑云。決定功能定故。配有句。剎那滅生無間滅故。配無句。引自果是有。俱有是無。此二無二故配兩亦句。恒隨轉是有。待眾緣是無。是二不二相非故。配雙非句（文）復古云。一決定義。謂。自因生自果故。二剎那滅義。謂。生已無間即滅壞故。三亦有等。謂。唯能引自果故。又因果不相違故。四非有等。恒隨轉。如根損益枝等同故。及待眾緣會遇眾緣。即因不常生也（此意雖通。不過初教）今詳。所謂緣起之法。似有即空。空即不空。復還成有。有空無二。一際相融。二見斯亡。空有無礙。何以故。真妄交映。全該徹故。空是不礙有之空。即空而常有。有是不礙空之有。即有而成空。故有即不有。離有邊有。空即不空。離無邊空。空有攝融。一無二故。空有不相礙。開互奪故。雙離兩邊。故經（淨名）云。深入緣起。斷諸邪見。有無二邊。無復餘習。又經云。甚深如來藏。恒與七識俱。二種攝受生。智者則遠離。又云。染而不染等。此中四句。準此可解。以有即空而不有（即空之有。性決定義）以無即有而不無（即有之空。剎那滅義）無有全收。不二而二故（空有兩存。引自果。及果俱有義）有無互奪。二而不二故（空有兩奪。恒轉待緣）以有即空故。不住生死。以空即有故。不住涅槃。一塊而兩存故。亦住生死。亦住涅槃。兩奪而雙泯故。不住生死。不住涅槃。其猶水波喻。高下相形是波。濕性平等是水。波無異水之波。即波以明水。水無異波之水。即水以成波。波水而不礙殊。水波殊而不礙一。不礙一故。處水即住波。不礙殊故。住彼而恒居水。是故雙離兩失。永絕百非矣。
    就用四句者。由合彼恒隨轉及待眾緣無二故。是不自生也。由合彼剎那滅及決定無二故。不他生也。由合彼俱有及引自果無二故。不共生也。由其三句各合其六義。因義方成故。非無因生也。是則由斯六義。因緣全奪。現緣起勝德。義苑云。初句合二義。是待緣故。云不自生也。二句合二義是不待緣故。云不他生也。三句合二義。是有力故。云不共生也。四句總其六義。方為正因故。云非無因生也。是則下明以性就緣。緣無定性故。云因緣全奪。理現情亡故。云緣起勝德（文）折薪云。第三句合俱有及引自果者。以此二□是有力待緣義故。自既有力。又須待緣。既假二義。故知和合無性也。第四句云由具三句等者。此以三位破無因。非謂此中以無因立有因也。故次云由斯六義因緣奪等（文）復古引探玄云。釋此四句。諸論不同。略有五說。一約破外道。謂。諸法不從冥諦自性生故。云不自生。二不從梵天自在天等生故。云不他生。三亦非微塵大種和合生故。云不共生。四亦非無因自然而起故。云不無因生等（今謂。此唯約小教初教始門釋。非此中意）是則下結成。空有全奪。其執兩亡。然執既盡。其德自顯也（文）今詳。探玄云。二約破二乘。一謂。諸法不定從自同類因生故。云不自生。二不定從彼異熟因生故。云不他生。三又亦非彼俱有因生故。云不共生。四小乘中。許無明支前不正思惟。託虛而起。似若無因。今亦不爾。故離無因（約初教中迴心教釋）三約法顯空。一果不自起。名不自生。二自既不立。對誰辨他。又他亦名自。皆不成自。云何他生。故云不他生。三自他因果。既各不成故。云不共生。四離因緣外無別果法故。云不無因生（此約空相始教）此上三重。如般若燈論等說。四約因緣形奪。對法論云。自種有故。不從他。待眾緣故。非自作。無作用故。不共生。有功能故。非無因（始教終門）凡諸緣起。但亡雙句。已為甚深（終教）況總亡四句（頓教）是故緣起最極甚深（此中含始終頓三意。今章正在于此）五約緣起無礙門（此約圓教。故略不敘。然復古向引此門。非此中意。如上已斥。今則正當形奪門義耳）。
    故地論云。因不生。緣生故。緣不生。自因生故。不共生。無知者故。作時不住故。不無因。隨緣有故。又集論云。自種故。不從他。待眾緣故。非自作。無作用故。不共生。有功能故。非無因。義苑云。此論與下集論有二意。一皆明四性推扯。顯法無生之義。不共生言無知者。謂。無共和了作用故。作時不住故者。謂。不涉自他故。二顯緣起義。因不生者。因全無力。緣生故者。緣全有力。下句例知。今正用此意。證成上義。又集論下。然茲與奪意顯無生。故中論云。諸法不自生。亦不從他生。不共生無因。是故知無生（文）復古云。約因緣形奪（探玄五說之中。即第四門。如上已引。皆無生觀義也。次舉探玄。亦如向引）
    問。此六義與八不分齊云何。答。八不據遮。六義約表。又八不約反情理自顯。六義據顯理情自亡。有斯左右耳。義苑云。八不六義。事不相類。何以關涉而為問耶。答。建義雖別。顯理猶同。故茲問答。文義可知（文）言八不者。謂。三論宗奪明二諦八不。源在佛說。如瓔珞經。不增減經。及中觀論。遮情表德。終圓二教。三一義別。謂。存泯之即不即。及入不入。具德之融不融。與盡無盡。如理宜知。今約三乘遮表。若約一乘遮情表德。如下十玄緣起處明。故探玄云。是故無盡大緣起法。無礙自在。皆從此門而開現矣。意在于此。可審。又八不用在遮情。六義功在顯理。朝暮四三。如左右手在於一身耳。
    第四開合者。或約體唯一。以因無二體故。或約義分二。謂。空有以無自性故。緣起現前故。或約用分三。一有力不待緣。二有力待緣。三無力待緣。初即全有力。後即全無力。中即亦有力亦無力。以第四句無力不待緣非因故。不論也。是故唯有三句。義苑云。雖有六義。皆一因故。故合之為一。次展轉開。云謂空有者。標二義。以無自性故。釋空。緣起現前故。釋有也。約用者。力用也。初列三句二。初即下標三用。是故下結。
    或分為六。謂開三句入二門故。如前辨。或分為九。謂。於上三義。隨一皆具彼三故。何以故。若非有力。即無無力。是故隨一具三故。有九也。義苑云。二門者。空有二門。空有各三故成其六。如前辨者。釋相中也。謂。於上三義者。指用中三句義也。隨一皆具彼三者。每一義中具三義故。何以故者。徵一具三之所以。若非下。約力用相資而釋也。
    又分十二。謂。於上六義。空有二門。不相離故。隨空即有。隨有即空。空有有六。有空亦六。故十二也。義苑云。若據上文。空有但各具三。今以相即故。各具六。共成十二。耳。
    或分十八。謂。於上六義中。一一皆有三義故。一體有無。二力有無。三約緣待不待。三六成十八也。義苑云。或分下標數。謂於下釋。體則空有。力則力用。緣則互緣。六義中各各具三故。結云三六成十八也（文）復古云。一約體。有空不空義。二約用。具有不有義。三約緣。有待不待義。三六成十八也。
    或分為三十六。謂。於上六義。隨一皆具六。何以故。若無一。餘皆無故。餘門思準之。義苑云。或分下標數。謂於下釋。約互相資故各具六。何以故者。徵具之所以。以若下釋。闕一非真因。一因既爾。餘之五因皆然。故云餘門思而準之。然上從一至多。遞互資發。意顯無盡緣起耳。思之。
    第五融攝者。然此六義。以六相融攝取之。謂。融六義為一因。是總相。開一因為六義。是別相。六義齊名因。是同相。六義為不壞相。是名異相。由此六義。因等得成。是成相。六義各住自義。是壞相。義苑云。以體從義。彰性德之無涯。以義融體。顯因起之遍周。故茲融攝。六相融通。義如下辨（文）復古云。要問曰。其六義。及前因果理事相成。更以六法顯之。所謂總總成因果也。二別義別成總故。三同自同成總故。四異諸義自異顯同故。五成因果理事成故。六壞諸義各住自法。不移本法故。所述緣起。□悉遍通。隨有事成。驗思可解耳（彼次文云。此文在三乘。一乘方究竟。何以故。稱法界故）
    問。六義六相分齊云何。答。六度據緣起自體。六相據緣起義門。以法體入義門。遂成差別。義苑云。六義據體。所依體事也。六相據義。周遍含容也。以法體入義門。則參而不雜。故曰差別（文）復古云。初正問答（集成同）搜玄云。六義六相共成者。六相有二義。一順理。二順事。此二義中。順理義顯。順事義微。今據自體義門分異。為此經主別將六相照令入理故。
    如以六義入四句。順去非故。即順三乘。入相。顯自德故。順一乘。是故四句與六相。俱為入法方便也。折新云。如以下況顯。以三乘可見義邊。況出一乘自德也（文）義苑云。法隨義異。遂分權實之殊。是以顯是為門。去非則離謗。未彰無盡。故順三乘。若未交參。六相實德。以之融明故。順一乘。是以四門六相。□為入果法之先容也（文）復古云。如以下。二辨餘義。四句則體用二種。如前句數料揀中列。入方便者。探玄云。泛論方便有三種。一切起方便。謂。如加行發起根本。即七方便等。二無住方便。謂。由悲智巧相導引。不住生死及涅槃故。如方便義等。三集成方便。謂。諸緣起巧相集成。如六相方便等（文）孔目云。與彼究竟圓一乘為方便故說乘。非即圓通自在義也（文）集成云探玄第九云（二種類者）不自不他生等四句。及不有不無等四句。并不生等八不十不等。皆悉會事入理。是此流類。但彼等入理。以順一寂。今此入理。圓融彼事。便相即相入。成普賢法。有斯左右耳。
    第六約教辨者。若小乘中法執因。於此六義。名義俱無。義苑云。小乘由法執所障。不能達法唯心。尚無熏種。豈有緣起之六義乎。是故名義俱無也（文）復古舉孔目云。依小乘教。六因四緣。相攝不與三乘義同。何以故。不原因緣理故。今六義。小乘名義俱無（孔目又云。小乘因果數少。未達法空。不盡大理。故不具說）
    若三乘。賴耶識。如來藏法無我因中有六義名義而主伴未具。義苑云。若三乘下通始終二教。若單說賴耶種子六義。是始教。若賴耶具如來藏性緣起六義。是終教。而主伴未具者結權（文）折薪云。若唯賴耶法無我因種有六義。即終教。通如來藏之賴耶。法無我因中種現。互為因果。就因義邊。通一切因。皆有六義。即終教（文）復古云。要問云。此文在三乘。一乘方究竟。何以故稱法界故。孔目云。三乘初教。分達法空。知法次細故。約事委說。熟教已去。究竟法空。會事從理。故不多說（彼次文云。唯論四緣及互為因果等。又總唯有因緣。此約終教）又楞伽玄云。本識種子門者。有二義。一辨種子新熏（難陀）本有（護月唯本有種。護法新舊合用。）二辨種子與識（現行）同異（此亦難解。以不離過故。具如彼辨。上當始教）今總通釋。謂。無始無明。與如來藏合。為習氣海。通為一發染淨法因。是故凡一種子皆有四義。一就所依。用本非新。二據能依。用新非舊。三由前二義。合為一種。四二義同體。形奪俱離。是則於一種子。或熏非熏俱不俱等。隨說皆得。無所障礙。又由習氣海中有帶妄之真。名本覺。為無漏因。多聞熏習為增上緣。或亦聞熏與習海合。為一無漏因。梁論云。多聞熏習。與本識中解性（淨影義章云。於六識中所修行。熏於本識。於本識中。佛性真心。名為解性。解性受彼淨法熏。成淨種子。淨種成已。熏於無明乃至究竟。又云。無分別真心。雖是神知之性。而非攀緣取捨之法。又云。本識是心神知之性。海東元曉。亦執為圓。荷澤所立知之一字。皆不過此義。今大師意。正約終教。然清涼圭山。堅執靈知真心。台家山外。皆陷于此。悲哉。）和合。一切聖人。以此為因。又習氣海中。有帶真之妄。為染法因。餘準同前。乃至廣辨。
    若一乘普賢圓因中。具足主伴。無盡緣起。方究竟也。復古引孔目云。依一乘教具一切因緣。理事。教義。人法。因果等。又總唯有因緣。乃至。一即一切。一切即一。即盧舍那佛普賢行因成就因果。與三乘等別（更如問答）。
    又由空有義故。有相即門也。由有力無力義故。有相入門也。由有待緣不待緣義故。有同體異體門也。由有此等義門故。得有毛孔容剎海事也。思之可知耳。義苑云。此門明因。次十玄論宗故。將此空有等三義。對下相即之體。相入之用等說之。請對次文。思之方見一道豎窮之旨。故圓宗義理。豈徒然哉（文）復古依探玄云。由此義故。諸法相即。無所障礙。又云。知一即多。多即一等。皆此義也。是故無盡大緣起法無礙自在。皆從此門而開現矣。

華嚴一乘教分記輔宗匡真鈔卷五（畢）
華嚴一乘教分記輔宗匡真鈔卷六

　　日域京西華嚴寺住持僧叡鳳潭撰
    　　　　　　　

    十玄緣起無礙法門義第三義苑云。此之一門。有因有宗。十玄明宗。緣起該因。故下文先明緣起相由。異體同體等。為德用所因。次方說十玄之旨。顯無盡之宗。則與夫大疏明宗說因。左右之別。亦廣略之殊今謂。清涼雖說宗因。具明法界緣起。但得其名。不得其義。何以知者。如演義云。總收法界。為一緣起。又云。相雖萬差。無不即性。性德無盡。全在相中。以性融相。相如於性。令上諸門皆無障礙。因果交徹。純雜無礙。事事相參。重重無盡。又云。通約法性。為德相因。法爾如是。又云。全法界之緣。非法界上。別有因緣而起故。若理事一切。皆同一體而緣起也。又行願記云。一法界心。成諸法者。總有二門。一性起門。二緣起門。其性起者。謂。法界性全體起。為一切諸法也。法相宗說。真如凝然。不變故。無性起義。此宗所說（此乃但簡相宗。不能更就性起。分於終圓。三一相濫。而失宗綱。清涼圭山。其過可知）真性靈明。全體即用故。法爾常為萬法。法爾常自寂然。是全萬法之寂然故。不同虛空斷空頑凝而已。萬法是全寂然之萬法故。不同遍計例見。定相之物。擁隔質礙。況世出世間一切諸法。全是性起。則性外更無別法。所以諸佛與眾生交徹。淨土與穢土融通。法法皆彼此互收。塵塵悉包含世界。相即相入。無礙鎔融。具十玄門。重重無盡。良由全是性起也。推此等意。既云真性靈明。則驗知。棄妄指真即真。相雖即性。性在妄外。故台宗破云。諸家不明性惡。遂須翻惡為善。斷惡證善。故極頓者。仍云本無惡。元是善。既不能全惡是惡。復不明性具十界故。皆有即名。即義不成也。應知。台家明即。永異諸師。以非二物相合。及非背面相翻直須當體全是。方名為即。何者。煩惱生死乃九界法。既十界互具。方名圓佛。既是修惡全體即是性惡法門。故不須斷除及翻轉也問。既言全法界之緣總收。同體法爾如是等。何為破之耶。答。但得其中。而無即義也。縱有說云圓家以性具為宗者。只知性具善也。不知性具惡。偏屬性善淨識佛界。不出別教但中之義。如妙樂云。別教從無住本立一切法。乃云無明覆理。能覆所覆。俱名無住。又云。真如在迷。生一切法。又云。無明為因。能生九界。四明云。然即理之談。難得其意。須以具不具簡方見殊。何者。所迷法界。不具三障。染故有於三障。縱說一性隨緣。亦乃惑染自住。修惡有作。以反本時三障須破。即義不成。屬前別教。若所迷法界。本具三障。染故現於三障。此則惑依他。修惡無作。以復本時染惡宛然。方成即義。的屬圓教也。故荊溪釋無明依他義云。此同體依依而復即。故知。體具三障。起三障用。用還依體。與體不二。此依方即。斯是圓乘。若不談具。乃名別教。廣如他辨。繇是鞠之。噫。清涼圭峰。縱倩辯於滿慈。援智於鶖子。何以凌他。可得遁乎。今幸至依儼藏兩祖。則其理幽玄。條然可甄故。不關于斯。奚可一概而混哉。祇由自疇無有人而甄質之者。源流一溷。似稍被撓而已。今詳。探玄顯義理分齊。略舉十門。然此十門。同一緣起。無礙圓融。隨有一門。即具一切。又提十類。釋此無礙。一緣起相由故（如密教中胎藏法門）二法性融通故（與金剛界。義玄同）乃至。十難思解脫故。初緣起相由者。謂。大法界中緣起法界。義門無量。約就圓宗。略舉十門。謂。諸緣起法。要具此十義。方緣起故。闕即不成。一諸緣各異義。二互遍相資義。三俱存無礙義。四異門相入義。五異體相即義。六體用雙融義。七同體相入義。八同體相即義。九俱融無礙義。十同異圓備義（十義一一如彼廣解。今略如下當處引也）又准旨歸中。先明所標之法。撮為十對。一教義。二理事。三境智。四行位。五因果。六依正。七體用。八人法。九逆順。十應感。然此十對。同時相應。成一緣起。無礙鎔融。隨有一處。即具一切。是此經中所具之法。次明所顯理趣。亦舉十例（即十玄門）於前所說十對法中。一一皆有此十無礙。是故。即有百門千門等。準思之。又法相圓融。寔有所因。因緣無量。略辨十種。一為明諸法無定相故。乃至。九緣起相由故（如上探玄）十法性融通故。謂。若唯約事相。互相礙不可即入（獨妄不成。那相即入）若約理性。則唯一味（意謂。若約淳一真如。則唯一味。理無差別。單真不生。豈論即入。若約無定一之同一味。則相相宛然。即指實相之理。如下所指）不可即入。今則理事融通。具斯無礙。謂。不異理之事。具攝理性時。令彼不異理之多事。隨彼所依理。皆於一中現（此意如他宗云。心性二字。不異而異。既言不變隨緣名心。即理之事也。隨緣不變名性即事之理也。今欲於事顯理。故變舉之。例此合云不變隨緣名佛。隨緣不變名性。生性亦然。應知。三法俱事俱理。今家唯知。問。事是能依。理乃所依。既體二物。那成即義。答。賢首大師嘗云。然無二體。但約二義。以說相依。非謂舉所依。而取能依即斯意也。是知。更互相依。更互相即。以體同故。依而復即。用還依體。名同體依。況乃同體異體。即入無礙。思之）若一中攝理。而不盡。即真理有分限失（若單事造。不即理具。則性具三千。偏在變造之外。故有理事際限之失也）若一中攝理盡。多事不隨理現。即事在理外失（若存理具。不是變造。即有事造在理具外之失也）今既一事之中全攝理。多事豈不於中現問。如他宗云。今家以即離分於別圓。不易研詳。應知。不談理具。單說真如隨緣。仍是離義。以別教中無性德九故。自他俱斷九也。若三千世間是性德者。九界無所破。即佛法故。即義方成。圓理始顯。故知。他宗極圓。祇云性起。不云性具。深可思量。又不談性具百界。但論變造諸法。何名無作耶。此云何通答。於虖。四明祇見圭山私所改易起信疏等。錯認藏疏。是故妄致此破。然清涼。宗密。實不遁難。的望儼藏兩祖則皆成虛破。何者。以彼但約三乘終教。非據一乘。何以直指單說真如隨緣。而作他宗極圓耶。都未得曉賢首之意。誣之甚矣天台豈不亦云起是法性起乎。若不具者。何法爾起。茍不談理具者。既論理事兩重因陀羅網。主伴無盡。即理帝網。推為何耶。故控玄云。既行依理起。則行虛性實（以性奪修）虛盡實理（修全即性）起唯性起。又云。以理性即行性。是故唯理性起前。以理奪行說。今約理本具行說。起無餘起。還以性為起名性起。不名緣起。性不可說。若說即名起。理顯於緣處。是故就顯。但名性起。若此所起。似彼緣相。則屬緣起。今明所起。唯據淨用（即全性善。起修善用）順於真性故屬性起。一切諸法。皆依性立。染淨等法。雖同依真。但違順（逆修順修）異故。染屬無明。淨歸性起（如荊溪云。三千在理。同名無明。三千果成。咸稱常樂。三千無改。無明即明等。指要鈔云。實相在理。為染作因。縱具佛法。以未顯故。同名無相。三千離障。皆成四德。因中三千。起於染用。果上三千。起於淨用）問。眾生及煩惱。皆是性起不。答。皆是。一切無非性起故。又云。帝網差別。染淨等欲。交涉無礙。重重相入。故云網也。又孔目云。性起者。明一乘法界緣起之際。本來究竟。離於修造。由是緣起性故。說為起。起即不起。不起者。是性起。又云。八萬四千塵勞煩惱。若在初教直進教說。其體即空。名為煩惱。若在終教說。其體即如。名為煩惱。若一乘教所目。即屬一乘。若據別教說。即一一煩惱。皆無量故。便獲除障蓋三昧等。八萬四千塵勞等相。即應因陀羅及微細義。（此即煩惱十玄門義）又云。若約滅惑分齊論者。依普賢品。說一障一切障。依小相品。說一斷一切斷。由彼華嚴經文。云內外各有五百煩惱。及八萬四千煩惱普滅非別故得知也。何以故。對彼生死際說故。又經說五海（一世界海。二眾生海。三性界業海。四欲樂根海。五諸佛海。即訶黎陀心）探玄云。謂。於無盡圓明性海藏中。分茲五義（既云性海藏中。何云不談性具百界。但論變造等耶）一所依義（即世界海。亦阿字。地大。本不生義）二□發義。亦積聚義（即眾生海。縛字。水大。離言說義）三軌用義（即法界海。曜字。火大清淨無垢染義）四行別義。亦性別義（即根欲海。訶字。風大。離因緣義）五覺圓義（即諸佛海。佉字。空大。等虛空無礙義）此五皆一即具餘四。並深廣無盡具德難思故云海也。約融攝者。謂。世界即眾生。如下眾生形世界。世界即法界。如法界不可壞蓮華世界海。世界海即根欲。如心作世界。世界即佛。如國土身。約眾生即世界。如前說。亦即法界。如經即此法身。流轉五道。名為眾生。亦即根欲。如心心所作故。亦即佛。是十身中眾生身。又眾生即真故。後三海一一即餘。皆思可見。一智有五海。一海有十智（即悉多心。毘若底。識大。謂。有空中三諦觀智）鎔融互攝。境智不殊。□妙恒別。此約一乘（若約三乘者。如深密云。如來所行。如來境界。此何差別。佛言。如來所行。謂。一切種。如來境界。所謂一切種五界差別。所謂有情界。世界。法界。調伏界。調伏方便界。地持。瑜伽。亦說此五。名五無量。此約三乘）海是證境（天然性德）在定觀海。此在心中。最細也。十智觀海。雖在定中。然寄在言故。次細也。說分最□。就機故。出定表示也。是則說以智為本。智以海為本。以說依智成。智依理起故今詳。究孔目探玄之文。深暢圓旨。皎若揭日。而人無知。妄輒加誣。豈不悲哉。問。毘盧遮那經。說三劫六無畏。明十住心。分齊云何。答。今讀彼經并疏。意謂寄世出世出出世（後三住心顯密一乘）以顯三劫斷三妄執位齊。然地論。梁攝論等中。約十地位。明寄位差別。彼約住前初住。寄顯差別。即與法華高原須水譬。意全同耳。而彼宗無知者。而矜己見耳。今試對辨。依彼文相。且標其名。一愚童執我心。二持齋順理心。三無畏嬰童心（即世間心）四唯蘊無我心（即是羊車。聲聞乘心）五拔緣業種心（鹿車。緣覺乘心。即超初劫）六他無緣乘心。七覺心不生心（牛車。菩薩乘心。已上四位。出世三乘。合前超第二劫。八空性常寂心。九極無自性心。十祕密莊嚴心（已上三心大白牛車。出出世間。顯密一乘。圓教信滿初住位）今詳無畏疏。即初二三寄凡夫位。四五兩住寄二乘位。初劫如疏。六七二住疏甚難見。彼宗舊解。六但齊相宗。七當三論宗。今依疏文。梵音莽□羅是無義。亦是他義。其他緣者。約無緣（法界平等）大悲（折攝有情。令入是乘）名他緣乘又無緣者。約觀唯識。心外無法。法無我性。名無緣乘緣生中道。含有二宗。若立真有為空。如幻。緣生故等。則心境俱空。平等一味。是清辯義。（台家通教有空二門。俗有真空。是也。賢首始教初門亦爾）偏執二諦。名惡取空。濫方廣計。若不可得空相。亦不可得。亦於諸法無所空。非有非空中道三性三無性等。是護法義。唯依賴耶生滅一分緣起。楞伽（彼宗所證）深密。皆此意也（台家通教後二門意。少分兼別教攝。亦是賢首始教終門。及兼一分終教。莊嚴論意。亦隨應知。不可異求）次覺心不生者。謂。心王本淨。如海波浪以從緣起。覺此心本不生。漸入阿字門。既至此中。始云入阿字門。而曰漸入。豈非終教已上。推與何耶。謂。如來藏與無明七識。俱生滅等。便是馬鳴。堅慧義。曰如來藏緣起宗。故疏云如勝鬘。寶性。佛性論明（所宗不出真如受熏。一理隨緣之際。密嚴。楞伽。無上依經。起信。梁攝論等。皆準此知）然上來原始要終。自發一毫之善。以至於超度人法有無二障。雖宗極炳著。轉妙轉深。猶是對治心外之垢。尚未開此心中祕密種種不思議事。從此以後。方乃說之。不可異解。研文知之。此中依智光師（三論宗師。然此土嘉祥所立。後歸天台故。多濫彼義。取捨）引妙智經（如探玄中）亦一分此攝也（台家別教。亦明一理隨緣。縱具性善。不言性惡本有。九界無性德故。緣理斷九。皆別教義。亦賢首家三乘終教。然台徒山外。今家清涼宗密。並皆執之。為圓極教。自古本宗諸德。尚多所謬。況他宗者。故密宗末流。亦執此計。還以八九兩住一乘。為如來藏真如受熏極唱。濫之尚矣。）又明八九住心。經曰。所謂空性。離於根境。無相無境界。越諸戲論。等虛空。無邊一切佛法。依此相續生（第八住心。善無畏疏云。即是自心等虛空性。今觀此心即是如來自然智。亦是毘盧遮那遍一切身。以心如是故。諸法亦如是。根塵皆入阿字門。故曰離於根境。影像不出常寂滅光。故曰無相。以心實相智。覺心之實相。境智皆是般若波羅蜜故。曰無境界。以此十喻。離前戲論。第三重微細百六十心煩惱業壽種除。復有佛樹芽生。故曰等虛空等）離有為無為界。離諸造作。離眼耳鼻舌身意。極無自性心生（解第九住。疏云。既不壞因緣。即入法界。亦不動法界。即是緣起。當知。因緣生滅。即是法界生滅。法界生滅。即是因緣不生滅。故曰離有為等。若如來出世。若不出世。諸法法爾如是住。故曰離諸造作。如般若中。一切法趣眼。是趣不過。猶如百川赴海。更無去處。是故當知。眼即是第一實際。第一實際中。眼尚不可得。何況趣不趣耶。耳鼻舌身意。亦如是。故曰離眼耳等。行者得如是微細慧時觀一切染淨諸法。乃至。少分猶如鄰虛。無不從緣生者。若眾緣生。即無自性。若無自性。即是本不生。本不生即是心實際。心實際亦復不可得。故曰極無自性心生也）如是初心。佛說成佛因。故於業煩惱解脫。而業煩惱具依（疏云。此心望前二劫。猶如蓮華盛敷。若望後二心。即是果復成種。故曰如是初心等。佛說為證。行者解脫一切業煩惱時。即知一切業煩惱無非佛事。本自無有縛。令誰解脫耶。如良醫變毒為藥。用除眾病。又如虛空出過眾相。而萬像具依）舊解紛紏。特失疏旨。于茲久矣。今先略辨舊解。後陳自義。或云。空性若蘊處界求不可得無相無境界。此明一法界一道法身真理。名初法明道。智論即名入佛道（指金剛界曼荼羅佛）初門（淨菩提心門初法明道）諸顯教中（指前二劫三乘諸教。舊兼取一乘非矣）顯是究竟理智法身。依真言門。唯是初門（兩一乘中。亦圓初住。全同真言。故無畏疏云。住此心時。即知釋迦牟尼淨土不毀。本□不二。不思議一。由是四明特立法身寂光有相。圓教四門。無有相違。爾前別教等覺已還。及圓初心。尚懷疑怪。然天台荊溪。以理上如來。為迷解本。為別教理。中興主立別理隨緣。但山外計。空中無相。但假三千。不離理性故。名理具三千。不知性具性惡。尚別教義。然學真言者。膠執確固。憚之難改。惑之甚者云。天台所立。謂。真如當體。即是諸法名之性德三千。由此諸法依煩惱緣。發於業用。名為修德。變造三乘。性德一乘。全修在性故。有為即無為。全性起修故。無為即有為也。雖云邪正不二。性具之外。尚有修起。於修起外。而存性具。空中二諦。二而無二。無相真如。為至極義。是則遮情一理。與而言之。如實知自心。故一分許同。非彼當分。若依真言。遮表不二。奪之以彼極果為初方便。華嚴因分可說一分。八九兩住。猶有淺深。況第十住耶。如是種種謬解。不暇具舉）無自性心。謂。真如受熏。不守自性。隨緣之極唱等。（此據清涼。故出現品疏云。不變隨緣之義。乃為諸佛之本。性相無礙圓融。為不思議。過此更無究竟。即體之用名知。即用之體為寂。如即燈之時即是光。即光之時即是燈。燈為體。光為用。無二而二也。知之一字。眾妙之門。水南知識之言。驗知。清涼靈知真心。學得荷澤知解來底。決非雲華賢首宗之實義。蓋夫華嚴所明法界緣起。與如來藏緣起。霄壞敻絕。十玄帝網。主伴無盡。法爾常恒之說。法性融通。煩惱性具。當相即是。豈唯云真如哉。故荊溪云。若觀理具。則識真如常熏內具。諸論教道。不見此實。雖內外熏以立種義。不了新熏本有之意。故是教道。非真實說。又賢首云。三乘位中。隨其機欲。方便少說。由不窮法界源。故權顯二身三身等佛。今為顯佛十身境界。說無窮盡佛法。然此一乘。以無窮為實德故。思之。若謂對清涼者。何云杜順智儼法藏義章等耶）警覺一道無為。等虛空心始起。寂滅之果。翻成於因。約前顯教（二劫三乘）稱是極果。就後祕心。還初心位。初發時便成正覺。宜其然矣。故經曰極無自性心生。無畏云。此一句攝華嚴盡（今謂。真如法界。不守自性。即當終教。寶性起信論中廣明之。豈以三乘不了權教。悉攝一乘稱性圓滿修多羅盡。設約寄顯門。或所流所目者。即應華嚴該攝一切諸乘。猶如百川歸于大海。若謂以當台別教。賢首終教。寄八九住。與是心齊者。真言變為權教。不止未知顯教之道玄同。而實昧乎祕藏之奧者。豈其可乎）如是初心佛說成佛因故。於業煩惱解脫。而業煩惱具依（疏文如上已引。然如曰本自無有縛等。舊多謬解云。如言本無煩惱。元是菩提。甚哉惑矣。此是四明對揀達磨門下可師之語。圭峰所傳集文。的議之曰。今家明即。當體全是。修惡全體。即是性惡法門故。不須斷除及翻轉也。既煩惱等全是性惡。豈可一向云本無耶。今云如虛空出過眾相。而萬像具依者。此復舊迷其旨。然疏且約修惑染縛。故雖以譬解。言偏意圓。令人易謬。何者。若約如空本具萬像。全空起像。空即是像。像即是空。像像宛然。以同體依。依復即故。當處絕待。是屬圓義。其實得意。與不得意。別圓成異。具與不具。即離皆然。故荊溪云。鏡明性十界。像生修十界。思之。既而言空出過眾相。與萬像別。能具所依。體非不二。寶礦亦爾。若有滯言泥句。則恐失圓旨。為妨甚矣）又疏云。行者初觀空性時。覺一切法皆入心之實際。下不見眾生可度。上不見諸佛可求。爾時萬行休息。謂為究竟。若住此者。即退不墜二乘地。不進得上菩薩地。名為法愛生。亦名無記心。然以菩提心勢力。及如來加持力。復能發起悲通。爾時十方諸佛。同時現前。而勸喻之。以蒙佛教授故。轉生極無自性心（華嚴第八地文云。一切法如虛空性。是名菩薩得無生法忍。入第八地。入不動地。名為深行菩薩。從初已來廣修道行。至不動地。一切皆捨。不行二心。諸。所憶想不復現前。住不動地。一切心意識。不現在前。乃至。佛心。菩提心。涅槃心。尚不現前。何況當生諸世間心。佛子。是菩薩隨順是地。以本願力故。又諸佛為現其身。住在諸地。法流水中。與如來智慧。為作因緣。諸佛皆作是言。善哉善哉。汝得是第一忍。順一切佛法。善男子。我有十力。四無所畏。十八不共法。汝今未得為得。是故勤加精進。亦莫捨此忍門。又汝雖得此第一甚深滅解脫。一切凡夫。離寂滅法。常為煩惱覺觀所害。汝當愍此一切眾生。又汝應念本所願。欲利益眾生。欲得不可思議智慧門。又一切法性。一切法相。有佛無佛。常住不異。一切如來。不以得此法故。說名為佛。聲聞。辟支佛。亦得此寂滅無分別法。又汝觀我等無量身相。智慧。國土。方便圓光淨音。汝今應起如是等事。又汝今適得此一法明。一切法寂滅。無有分別。我等所得。無量無邊。汝應精勤起此諸法。又十方無量國土。無量眾生。無量諸法差別。汝應如實通達是事等。探玄記云。第八地初。約二僧祇滿。此就功用無功用分際故也。明勸發中。謂。從前地來。求趣無生。以未得故。是以不住。今此地中始得無生。樂寂故住。後以佛勸發起勝行。所以不住。亦有四義。一為漸悟菩薩有樂寂習故。二為引定性二乘。明菩薩此地。大寂滅處。猶有勸起。況彼所得。豈為究竟。三為顯此地甚深玄奧難捨故住。四但有此深奧法流之處。心有諸佛。作七勸橋。是故無有一人墜墮。第一勸中。彰其未得。正勸修習。第二以勸中。明自所得。明他未出第三勸中。憶念本所弘願。是廣心願下化眾生。是大心願上求佛智。第四勸中。初舉所得。法性自爾。不令生著。上未同佛。下齊二乘。此是抑挫之辭。依此勸轉。第五勸中。舉佛六種化業。結勸起修。第六勸中。明所得未廣。舉所未得。勸之令起。第七勸中。明少作在。增其去心。勸盡通達。又約寄位。如彼廣釋。又賢首品云。若能安住無上道。則一切魔不能壞。則至堅固不動地。則得無生深法忍。則為諸佛所授記。則常普現諸佛前。則解諸佛微密教。則為諸佛常護念。以佛功德自莊嚴。探玄解云。明第八地。超四魔。得位及忍。及授記位。如善慧仙人。於第八地得授記等。明第九地。作大法師故。解佛密教。佛德自嚴。明第十地。殊勝三業。乃至十地終心受位。此甘露水灌頂等。明此信滿中受職。準此故知。寄於三乘始終兩教。以顯一乘。所流所目。皆應法界故。莫不該攝。此中應思。若依台家。如四教義。明別教十地云。從此初地。見佛性。發中道觀。心滅。自然流入薩婆若海。一實平等。法界圓融。乃至。八不動地。得無生忍。寂而常用。用而無相。無功用心。自然斷法界無明惑。色習盡也。準此。別之當教八地。而不必論被接之位。若逗一類者。如妙玄云。問。從七地八地。觀常住。破無明者。是何地位。答。此則非通。亦復非別。何者。通教始終不明觀常。何得中間而破無明。別教初心即知常住。初地已能破無明。云何八地始破無明。此乃別接通意耳。釋籤云。然被接義散出諸經。大品八地聞中等。別圓接通。接聖而不接賢。所接三根。輔行云。以四地為上。六七為中。八九為下。能接真似不同。別十回向。初地。圓十信位。初住。如次可知。若圓接別。接賢不接聖。證道同圓故。若帶教道。即名別義圓耳。然四明云。八地得無功用道。豈非通教被接之位耶。若爾華嚴但兼於別。何得接通。故拾遺記云。彼部雖無小機稟教。何妨說於三乘□淺。顯佛圓乘。今詳。四教義中。別教當分。亦從初地。心滅。流入薩婆若海。而至第八地。方云寂而常用。用而無相無功用心等。不言被接。則瓔珞既爾。地論唯識。並應皆然。若至八地。始斷無明者。如妙玄辨。然華嚴地論等。即從初地。分斷無明。七地已前。無相有間。未得無間。至第八地。純無功用。無相無間故。故十地云。報行純熟。無相無間故。名不動地。攝論法華論等。亦復皆然。不可必言通教被接之位。故妙樂云。言八地者。雖不同瓔珞。諸經非無。復是別中教道異義。去取俱得。又諸佛與八地菩薩。度七勸橋。為逗一類行者。非謂一切皆然。看疏前後。意符於文）舊引金剛頂經云。薄伽梵。大菩提心。普賢菩薩（理趣釋云。一切義成就菩薩者。即普賢菩薩異名也。西域記云。薩婆曷刺佗悉達。唐云一切義成。舊云悉達。訛也。此乃世尊小字耳）住一切如來心時（如華嚴云。住不動地。佛心。菩提心。涅槃心。尚不現前。若約圓人。如涅槃云。復有行。是如來行。大論云。菩薩從初發心。即觀涅槃行道。若觀涅槃行道。生相似解。即是如來行也。故知。行道亦在住前。亦是如來之行也）如來滿此佛世界。猶如胡麻爾時一切如來雲集。於一切義成就菩薩坐菩提場（通教地滿。別家當位。或別教道。或別圓十信。似位八相成道是也）住詣。示現受用身（如華嚴云。諸佛為現其身。住在諸地法流水中等。具如上引）咸作是言。善男子。云何證無上正等覺菩提。不知一切如來真實。忍諸苦行。時一切義成就菩薩。由一切如來警覺。即從阿娑婆那伽（此云無識身）三摩地（如華嚴云一切心意識。不現在前）起。禮一切如來。白言。世尊如來教示我。云何修行。云何是真實。如是說已。一切如來。異口同音。告彼菩薩言。善男子。當住觀察自心三摩地。以自性成就真言。自恣而誦。又守護國經云。爾時釋迦牟尼佛言。祕密主。我於無量無數劫中。修集如是波羅蜜多。至最後身。六年苦行（藏通所見。修事六度。三祇劫滿。最後身佛。三十四心斷結證道。共歸灰斷。若三藏佛位。斷見思盡。望圓教六根位。此處為齊。若伏無明。三藏則劣。若通教菩薩。七地修方便。至佛斷習盡。望圓教似解。有齊有劣。例前可解。以佛位格者。為順教道故也。通教被接。準此可解。若約別教。謂。十信菩薩。尚現八相。以漸伏除惑聯。大菩提心。為利生故。依有漏定。示相似相故。最勝經云。伏起事心盡。得變化身。通家佛斷習盡。例而可爾。準復別圓已伏無明。信成滿位。那不能現。以此故知。我是凡夫之言。尚非初住。何況圓妙覺乎。茲邦台宗耆德。錯謂法華尚不及等。況彼宗乎。宜也。悲夫）不阿耨多羅三藐三菩提。成大毘盧遮那。坐道場時。無量化佛。猶如油麻。遍滿虛空。諸佛同聲而告我言。善男子。云何而求成等正覺。我白佛言。我是凡夫。未知求處（若約機見。藏通未斷感佛故。小乘說後身菩薩。娶妻納妃。唯是無常。大乘始教。應化無常。如薪盡滅。是屬灰斷。故云我是凡夫。又天台云。菩薩在凡離三百。若通教菩薩。初亦同凡夫。思之。若約佛邊。實即圓佛。故止觀曰。權設三教之果。不可更成妙覺之佛。輔行云。前三權果。本是圓果。垂為三□。豈可更開令成圓佛。然習真言者。不曉此意。多錯解云。圓教妙覺。更被警覺。始入真言門。故顯極果。是密初位。極盲闇者。謂圓妙覺如水泡等。為半字乘。噫。惑之甚矣。近代有轉計云。此是圓家因滿菩薩。而非妙覺。八九住心。即第十心。從因從果。名位成異。直是真言進修菩薩。任運流入淨菩提心。評曰。今且救人遮圓極果。理似可然。而尚云一乘因滿菩薩者。此乃由不了其實是入圓初住之時者。則可謂真膠柱之談矣。汝倘救云通別因滿菩薩者。應有此理。故妙玄云。若別教十地。十品破無明。圓家十住。若奪而為論。別家佛地。與圓家初行齊。與而為論。別家佛地。與圓家初地齊。故知。別教權說。判佛則高。望實為言。其佛猶下。譬如邊方未靜。授官。則高定爵論動。置官則下。然推彼所計稱圓教者。不過台家別教。賢首終教。而已。若謂以其同於真言者。祕密一乘。可變屬權。豈非蹙靈鳳於鳩巢。迴神龍於兔窟耶。然疏家約喻明經劫直進云。譬如有人。以舟車跋涉。經險難惡道。得達五百由旬。更有一人。直乘神通。飛空而度。其所經過。及至到之處。雖則無異。所乘法有殊。又云。若行者直從真言門。得見心實。如仙人善□術。以神力取之。雖巧拙難易不同。而獲寶終無異路。今準此等。其經劫者。即如法華二乘初住作佛。華嚴舍利弗等六千比丘。與之齊矣。其直入者。即如龍女地獄天子善財三生。一念過百城等。一生一身上。皆悉具足。亦此同也。故孔目曰。若一乘義。十信地見聞。終心成解行。十信終心。勝進向十解。得究竟證。予察。救人迷五百由旬之言故。致斯錯耳。妙句云。寶報國處為五百。無明為五百。入中觀能過五百。即雙知因果二種五百。義相扶也。圓人初發心。即名至寶所。妙樂云。大經極位。此亦何必以極果為實所。良由寶所其名既通故。得兩釋。故從圓義。從初發心。三義具足。故知。寶所者。喻分證寂光也。從此自然流入薩婆若海。以此應知。八九住心。尚為無明之域。圓家尚破四十一品無明。華嚴經云。初發心住。便成正覺。舊謂。良由知此究竟實義。悉攝顯教一乘。祕密一乘之因行等。明知。圓教妙覺。或因滿菩薩。實被警覺者。並謬甚矣。如儀軌說想身證十地之文。應依疏會。一生補處。及八地三昧。是約教道法門。作如此說耳。此亦約權。若依圓教。教證俱實。淺略深祕。行布圓融。皆準此知）唯願慈悲為我解說。是時佛同告我言。汝今宜應當於鼻端想月輪。於月輪中作唵字觀。作是觀已。於後夜分。得成阿耨菩提（唵字即是毘盧遮那之真身也。一切陀羅尼之母。能生一切如來等。鼻端想月輪等。即觀察自心三摩地也。謂。示五相成身。即觀菩提心。能達菩提心也。如華嚴云。所有慧身。不由他悟。清淨妙法身。湛然應一切。宜如理思）今明自義者。準斷惑章。約位滅惑。寄惑顯位。如下卷中。詳彼經疏。寄超三劫。度三妄執。顯瑜祇行。十住心位。如探玄解。約寄乘法。謂。初二三地。寄世間。是人天乘。四五六七地寄出世間。是三乘。八九十地寄出出世。是一乘法。如十地論及梁攝論。又寄皮等三惑。顯三僧祇。亦如梁論。初乃至五。超初僧祇。斷皮煩惱。（見惑為一百。五下分為二百。五上分為三百）六七超第二劫。斷肉。（塵沙為四百）八九十心。超第三劫。斷心煩惱（無明為五百）然彼論等寄地上。今寄初住已還。何以知者。寶所大車開顯皆然。佛乘約教。大車約行。窮子約人。寶所約理。即譬正說法華。示實相理。若分入者。以初發心住為寶所故。文云。無上寶聚。不求自得。又云。得佛法分。佛子所應得者。皆已得之。各賜等一大車。及但說無上道亦意同也。然正約瑜祇觀行。隨文便者。應依高原須水之譬以解。經云。譬如有人。渴乏須水。於彼高原。穿鑿求之。猶見乾土。知水尚遠。施功不已。轉見濕土。遂漸至泥。其心決定。知水必近。天台解云。觀門者。眾生之心。具諸煩惱。名高原（羝羊嬰童三心。準知）修習觀智。名穿掘（四五六七。隨應可配）方證理味。如得清水。依通觀（譬中必須教觀二重。教觀相循。共顯其妙。歷教明觀。折體理同故。略三藏。言雖通諸。意且在圓）乾慧地如乾土。性地為濕土泥。見諦為得清水。別觀。從假入空。但見空不見不空。斷四住如粒乾土（藏通及別初心。即與四五六齊。隨應宜解）去水尚遠。從空出假。先知非假。今知非空。因是二觀。得入中道。能伏無明。轉見濕土（別教後心。復寄六七。亦可隨應）去水則近也。圓觀中道。非空非假。而照空照。如漸至濕泥（圓教初心名字觀行）四住已盡。無明已伏。已得中道相似圓解。故言如泥。（十信六根。四教義云。圓教十信斷界內見思。圓伏界外見思無明。發趣初心。圓斷界外見思無明。終至等覺。方盡。若約一類被接。及蒙佛勸喻者。皆入此位及初住淨菩提心門。名初法明道）若入初住。發真中解。即破無明。如泥澄清。得見中道。如見清水。故妙玄云。初發心住發時。三種心發（緣因善心。了因慧心。正因理心）住三德涅槃也。舉要言之。即是住三德一切佛法也。又住一念中。成就一切萬行諸波羅蜜。又住一切種智。（文句云。入祕密藏故。言善入佛慧）圓斷法界見思無明。又住得佛眼圓見十法界三諦之法。又成就菩薩圓滿業（五相成身。何不成就）能顯一切神通。又能成就開權顯實。入一乘道。又能嚴淨一切佛土。能起三業（三密可見）供養一切十方佛。得圓滿陀羅尼（祕密莊嚴）受持一切佛法。如雲持雨。若依華嚴。初住菩薩功德。三世諸佛歎不能盡。若具足說。凡人聞迷亂。心發狂。謂。信滿成佛。寄於終教。故賢首品云。則為一切佛所護。則能得生諸佛家。又初發心時。便成正覺。具足慧身。不由他悟。清淨妙法身。湛然應一切。又娑伽羅龍。澍車軸雨。唯大海能受。餘地不堪。又一地普攝諸地功德。初阿後荼。是二不別。何況六位位位。皆成正覺。灌頂受職。廣如經說。當知如此誠證。溢乎目矣。請。幸拭膜應迷速革轍。自今以往。勿錯執謂圓佛妙覺。更被警覺。入密初門。徒成語見。不入真道。凡多唅蘇。尚損慧命。況復毀正法輪。咎莫過此。可不慎歟。可不慎歟。
    夫法界緣起。乃自在無窮。今以要門。略攝為二。一者明究竟果證義。即十佛自境界也。二者隨緣約因辨教義。即普賢境界也演義云。法界緣起者。揀於內外染淨一切事緣也。如外水土人功時節為緣。即有芽起。內無明行等為緣。有識等起。今則不然。總收法界。為一緣起故。又即一緣起。全具多義門全同法界。即大緣起。不同三乘但明因緣生法無性而已（義苑全引。須知。清涼言通義非）清涼大錯。不足評斥。嗟予慨念。在曩天台師。不幸不逢正法傳流之時。雖建止觀。所言宗義。一時頹然而崩墜矣。何者。於菩提心。大妄解云。天竺稱汗栗馱。此方稱是草木之心也。又稱矣栗馱。此方是積聚精要者為心也。今簡非者。簡積聚草木等心。專在慮知心也。須知。其菩提心不真正。則餘皆亡滅。自昔台侶芒昧不知其僻。北嶺安然致妄解云。汗栗馱等。元出四卷楞伽一（今考無文。妄肯為據）西竺以樹木中堅實之處。謂之樹心（今謂。無量門經八陀羅尼中第二句。曰緻栗馱。夾注堅固）如塔柱心。以餘財物所積聚故（此大僻釋。無有明據）近又有人加臆解云。或如盤心。亦為眾塵所揜弊故。鳴乎。諸解紛紏。鉅迷甚矣。今質正之曰。賢首心玄義曰。小本頌名楞伽紇利代耶心。舊云乾栗太心者。訛也。又云。此為中心要妙之說。非是緣慮等心。更考。梁僧伽婆羅譯。孔雀經□曰那伽喜里陀耶落訶伽樓陀喜里陀耶莎訶。唐不空譯曰曩□紇哩及夜野識嚕拏紇哩跢野。由是密家貶云。台宗如已酩酊而不知其醉。是謂宜矣。不可逃焉。然台人皆仰真言。飽屈伏故。圓仁曾云。理似同彼。事彼全勝園城珍云。法華尚不及。況餘教乎。良知。天台專用請觀音說心脈觀法。面不知即是紇哩娜耶心。以為汗栗馱心不發菩提心乎矣。鳴呼迂哉愚矣。今重詳之。無畏禪要曰。直是眾生自性清淨心。名為大圓鏡智。上自諸佛。下至蠢動。悉皆同等。不空心要云。初發信心。以表菩提心。即大圓鏡智。紇哩娜野心。義釋十云。此菩提寶王。十方三世證者。無不道同。又此紇哩乃野。是樞極之心。非唧多心也。大隨求□曰。薩□怛他□多紇哩乃夜地瑟恥多紇哩乃曳。尊勝咒曰。多怛□多紇哩哪野。千手尊咒。大佛頂□。亦皆同等。阿闍梨別云。凡人汗栗馱心。狀猶如蓮華合未開之像。有筋脈約之以成八分（醫家只知心包絡狀如仰盂而不知內心脈何狀相）男子上向。女人下向。先觀此蓮。令其開敷。請觀音說心脈肉團心等。準此應思。然天台師總不知解。誠以哀哉。何況探玄所論九重教證。尚不知一。其餘奧乎（行布圓融。汪略深祕。皆準教證。奧義可解）。
    初義者。圓融自在。一即一切。一切即一。不可說其狀相耳。如華嚴經中究竟果分國土海。及十佛自體融義等者。即其事也。不論因陀羅及微細等。此當不可說義。何以故。不與教相應故。地論云。因分可說。果分不可說者。即其事也太一玄門云。今且就此華嚴一部經宗。通明法界緣起。不過自體因之與果。所言果者。謂。自體究竟。寂滅圓果。十佛境界。一即一切。謂。十佛世界海（集成評曰。准攝化境界并淨土章。世界海言傳寫之誤）及離世間品明。十佛義是也（彼品雖有十佛名等。不可說其狀相也）義苑云。初義者。究竟果證義也。是以法融即故。無礙難思。沒同果海。唯亡言遣照故。不可說其狀相。大疏云。果海離念而心傳。法界宗中。有法有義。法屬果分。義當因分。此既明法。縱因陀羅之玄義。此亦不論（復古亦用此解。並未穩也）何以故者。徵其所以。不與教相應者。答出果門也折薪云。既云一即一切等。但由融故。定相不可。故云離言。不同三乘唯如如智存爾復古云。以性海果分是不可說義。謂。圓融理智。普別行等。相即相入。無礙自在。是也。然彼十佛所依有二。一國土海（如第二會初說）圓融自在當不可說。二世界海有三類。一蓮華藏世界海具足主伴。通因陀羅等。縱因陀羅。及微細等義。今亦不辨。以圓融極果。絕於說相。所以不可以言說今謂。然究竟果分。融不可說者。不待更辨。豈可將此為法界宗之盛事哉。今約因果別分。且明不可說。其實說即不說。雙融無二。可為圓極。思之。
    問。義若如是。何故經中乃說佛不思議品等果耶義苑云。躡果離言。以難經家談果義。極相違故。云何故。不思議等品者。五品經文廣明妙覺。豈非言乎今謂。此依緣修因果。以難性德因果。如答可知。如十玄門。
    答。此果義是約緣形對為成因故。說此果。非據究竟自在果。所以然者。為不思議法品等。與因位同會而說故。知形對耳太一云。答。此等雖是果德對緣以辨果。非是究竟圓寂之果。是故與因同一會說。探玄中。總判經云。前五會不共。謂。普賢德。為地前攝一乘別教普賢之法。第六會中有十一品。初九品明緣修因（先六品顯因位德滿）果（後三品明果位德現。今不思議等者。等取如來相海。及小相品）後二品（普賢行品及性起品）辨性德因果。餘皆準知義苑云。約緣形對等者。謂。緣起門中。因果相形。由因引果。以果酬因故。妙嚴品云。往修勝行無有邊。今獲神通亦無量。既未亡對待。縱果亦因。蓋為成因故說此果。非彼下揀異十佛果海。所以然者。仍上之辭。則仍前對因之果。果屬於因。故云為與因位同會而說。言因位者。解之終也。同會者。皆第七會也折薪云。言約緣形對者。即因果形對。同為一緣。故說果以成其因。此果則可說也。言與因位同會者。此約晉經為言。以晉經無十定品故。得與十地十通等十一品同。第六會說。故知形對也。若約唐經。即有十定品。即當第七會中。自有十一品。謂。分十地品為第六會。加十定品為重會普光明殿會。兼十通。十忍。阿僧祇。如來壽量。菩薩住處。佛不思議。十身相海。隨好光明。普賢。出現品等也。其十定等。是等覺亦因同會。若普賢行品是因。出現品是果。此屬正等覺。若更取前五會。即同是是差別因果愈顯形對也集成云。法界緣起。此由佩詮故不及性起今謂不然。夫圓乘者。教詮俱實。俱不思議。何論優劣不及之理。故天台云。若競說默。不解教意。去理逾遠。離理無說。即說無說。無說即說。無二無別。即事而真。況賢首云。全體遍收。猶如波水。如上已融會。又旨歸云。一會一品一文一句。皆具攝一切。同一性起。修多羅海。主伴無盡圓滿教法。理應爾故。如因陀羅網。無分齊故。然大師由隨文便。言在緣中。意居緣外。此之謂也。
    第二義者有二。一以喻略示。二約法廣辨。初喻示者。如數十錢法。所以說十者。欲應圓數顯現無盡故復古云。至相云。今約教。就自體相。辨緣起者。於中有二。一者舉喻釋成於法。二者辨法會通於理。所言舉譬辨者。如夜摩天會菩薩雲集品說云。譬如數法十。增一至無量。皆悉是本數。智慧故差別也（探玄云。謂以十數為本。增至多十。智慧於上作百千等解。故云差別。然於彼數皆是諸十故。云皆是本數）所以下孔目云（第四卷末釋瓔珞梵網。顯華嚴一乘分齊義章）十數之義。含於二門。一成圓教門（華嚴一乘）二不成圓教門（瓔珞等十數。即是單別。不具一切圓故。入三乘攝）又孔目云。所以說十者。欲顯無量故探玄云。一周圓數。依則說十此下結文云。此且約現事錢中。況彼一乘緣起無盡陀羅尼法。非謂法只如此也。
    此中有二。一者異體。二者同體。所以有此二門者。以諸緣起門內有二義故至相云。今舉此十數為譬者。復有二門。一異體門。二同體門旨歸云。因緣無量。略辨十種。一為明諸法無定相故。乃至。九緣起相由故（探玄於此一門略舉十門。餘之九門。但標其名。指如旨歸中說）十法性融通故（如上已引）緣起相由力故者。謂。一與多互為緣起。相由成立故。有如此相即入等。此有二種。一約用有有力無力。相持相依。故有相入。二約體全體有空。能作所作。全體相是。故有相即。及探玄云。謂。大法界中緣起法界義門無量。約就圓宗。略舉十門（初三門總明緣起本法。次三門明異體門義。次三門明同體門義。後一門總合圓備義）以釋前義。謂。諸緣起法。要具此十義。方緣起故。闕即不成。
    一不相由義。謂。自具德故。如因中不待緣等是也。二相由義。如待緣等是也。初即同體。後即異體探玄云。一諸緣各異義。謂。大緣起中。諸緣相望。要須體用各別。不相和雜。方成緣起。若不爾者。諸緣雜亂。失本緣法。緣起不成。此即諸緣各各守自一也。二互遍相資義。謂。此諸緣要互相遍應。方成緣起。且如一緣遍應多緣。各與彼多全為一故。此一即具多箇一也。若此一緣。不具多一。即資應不遍。不成緣起。此即一一各具一切一也。三俱存無礙義。謂。凡是一緣要具前二。方成緣起。以要住自一。方能遍應。遍應多緣。方是一故。是故唯一。多一。自在無礙。由此鎔融有六句。或舉體全住。是唯一也。或舉體遍應。是多一。或俱存。或雙泯。或總合。或全離。皆思之可見。此上三門。總明緣起本法竟。
    就異體中有二門。一相即。二相入。所以有此二門者。以諸緣起皆有二義故。一空有義。此望自體。二力無力義。此望力用。由初義故得相即。由後義故得相入。至相云。異體門中。復有二門。一者。一中多。多中一。如經云。一中解無量。無量中解一。展轉生非實。智者無所畏。此約相說也。二者。一即多。多即一。如第七住經云。一即是多。多即一。義味寂滅悉平等。遠離一異顛倒相。是名菩薩不退住。此即約理說也義苑。復古。據演義并行願記。約宗因解。並未允耳。
    初中由自若有時。他必無故。他即自。何以故。由他無性。以自作故。二由自若空時。他必是有故。自即他。何以故。由自無性。以他作故。以二有二空各不俱故。無彼不相即。有無。無有。無二故。是故常相即。若不爾者。緣起不成。有自性等過。思之可見探玄云。五異體相即義。謂。諸緣相望。全體形奪。有有體無體義。緣起方成。以若闕一緣。餘不成起。起不成故。緣義即壞。得此一緣。令一切成起。所起成故。緣義方立。是故一緣是能起。多緣及果俱是所起。是即多為一成。多是無體。一能作多。一是有體。由一有體。必不得與多有體俱。多無體。必不得與一無體俱。是故無有不多之一。無有不一之多。一多既爾。多一亦然。反上思之。如一望多。有有體無體故。能攝他同己。廢己同他。同時無礙。多望於一。當知亦爾。准前思之。俱存雙泯二句無礙。亦思之可見折薪云。自性等者。等取斷滅等過。謂。若有自性有無則定。即是常過。又緣起不成。即是斷過數論外道。造金七十論立二十五諦。一自性。古曰冥性冥諦。如因明疏。等取餘過。可知。
    二力用中。自有全力。所以能攝他。他全無力故。所以能入自。他有力。自無力。反上可知。不據自體故。非相即。力用交徹故。成相入。又由二有力。二無力。各不俱故。無彼不相入。有力無力。無力有力。無二故。是故常相入探玄云。四異門相入義。謂。諸緣力用。互相依持。互形奪故。各有全力無全力義。緣起方成。若各唯有力無無力。即有多果過。一一各生故。若各唯無力無有力。即有無果過。以同非緣。俱不生故。是故緣起要互相依。具力無力。如闕一緣。一切不成。餘亦如是。是故一能持多。一是有力能攝他。多依於一。多是無力潛入一。由一有力不得與多有力俱。是故無有一而不攝多也。由多無力必不得與一無力俱。是故無有多而不入一也。如一持多依既爾多持一依亦然。反上思之。是即亦無多不攝一。無一不入多者也。如一望多有依有持。全力無力。常全多在己中。潛入己在多中。同時無礙。多望於一。當知亦爾。俱存雙泯二句無礙。準思之。
    又以用收體。更無別體故。唯相入。以體收用。無別用故。唯是相即。此仍因六義內准之探玄云。六體用雙融義。謂。諸緣起法。要力用交涉。全體融合。方成緣起。是故圓通亦有六句（今用二句）一以體無不用故。舉體全用。則唯有相入。無相即義。二以用無不體故。舉用全體。則唯有相即。無相入也。三歸體之用不礙用。全用之體不失體。是即無礙雙存。亦入亦即。自在俱現。四全用之體體泯。全體之用用亡。非即非入。圓融一味。五合前四句。同一緣起。無礙俱存。六泯前五句。絕待離言。冥同性海。此上三門。於初異體門。顯義理竟（清涼亦用此等。然言同意別。與此懸隔。彼據靈知真心。以論體用。皆不可取也）言此依因六義等者。義苑云。對因而明宗。義現斯文。故云準之復古云。此依因六義中待緣等准之。皆是入十玄無礙之方便也（或云。指彼第三門約體約用兩四句也）今謂。准旨歸中。明圓融所因。辨十種中。緣起相由故下解云。出所因也。然則此即出因。何得對前因門。及為入方便乎。思之。
    ○向上數十門十句（向下數十門逆數。反此亦爾）。
<PIC>T73044801.GIF</PIC>
<PIC>T73044901.GIF</PIC>
<PIC>T73044902.GIF</PIC>

    向上數。
    一者十本數二者十中一乃至十者十中九向下數。
    一者十本數二者十中九乃至十者十中一。
    此乃約十數明異體相入門。有順數向上去逆數向下來兩種十門。異體相即門亦然。并前有四種十門。同體門中指入相即復爾。并前總有八種十門。一一有十。十界十如十乘十妙十海十智十處十會。一一圓融入十玄門。庶觀斯圖之士。粗識其致焉。
    於中先明相入。初向上數十門。一者。一是本數。何以故。緣成故。乃至。十者。一中十。何以故。若無一。即十不成故。即一有全力故攝於十也。仍十非一矣。餘九門亦如是。一一皆有十。準例可知至相云。今約十數明一中多。多中一者（今明初句）若順數從一至十。向上去。若逆數從十至一。向下來。如一者一緣成故。一中即有十。所以一成。若無十。一即不成。無性緣生故。一中即有十。所以一成故。二三四等。一切皆成也。若一住自性。即不成十。十若不成。一亦不成也（復古引之）義苑云。向上數者。從一至十也。一是本數者。如十錢為緣。一錢當體。自是本一應二之時。乃名初一以為二一。應三為三一。乃至。應十為十一。故有多一。故云乃至十者一中十何以故者。徵云何故十須藉一耶。故答云。若無一十即不成等。仍十非一矣者。謂。要須體用各別不相雜亂。方成緣起。此則諸緣各各守自一位也。餘九門亦如是者。例餘也。謂。一既有十。二三四等亦各有十。如十錢為喻既爾。其法界差別。無盡法中。各各遍應故。隨一一各具法界差別法也折薪云。一者一是本數者。從一至十。皆是本數。於此十中說即入等也。今明初門。何以下徵釋。乃至十者。應云二者是本數。何以故。緣成故。今則皆超過。但云乃至十者也。一中十者。釋初門也。一持於十。十是能入。一是所入也。乃至。餘九下例餘可知（恐未允當）集成云。順數中第十錢。有來義。無去義。逆數中第一錢。有去義無來義。驃訶記曰。向上數中有十門。一者一。何以故。緣成。由此一住知一。各不雜亂故。緣起方成二者一中二。乃至十。一者二。何以故。緣成。二者二中一。三者二中三。乃至十。一者三。何以故。緣成。二者三中二。三者三中一。四者三中四。乃至十一者九。何以故。緣成。二者九中八。三者九中七。四者九中六。五者九中五。六者九中四。七者九中三。八者九中二。九者九中一。一者十。何以故。緣成。二者十中九。乃至第十（若依此解者。向上數第十門。與向下數初門。有何別耶。況第三門已下。向上向下。皆相雜亂。故知非也）指事鈔云。此中語略故難得意。具足應云。一者。一是本數。何以故。緣成故。二者一中二。何以故。緣成故。若無一。即二不成故。即一有全力。攝於二故。仍二非一矣。乃至。十者一中十。何以故。緣成故。若無一。即十不成故。例上可知。此初標釋第一門竟。言餘九門等者。如上初門標釋有十。後之九門。亦復如是。一一皆有十。準初一門。例而可知（此解無妨。然後九門有十。不能明指。今即示圖。恰如指掌。不勞苦註也。諸解未得章意。可見）。
    向下數亦十門。一者十即攝一。何以故。緣成故。謂。若無十。即一不成故。即一無全力歸於十故。仍一非十矣。餘例亦然復古云。明次句。多中一。逆數。十至一。向下來。但十玄章。影在前門。彼略不出耳。今章別開也義苑云。向下數者。謂十之已還也。十即攝一者。能攝有力。所攝無力也。緣成故者。是緣起一多。非定性一多也。仍一非十矣者。不壞相故。餘例然者。例餘九也。謂。十既有十。九八七等。亦各有十耳此中所云一有全力等者。有云。一多緣起。雖是法界家本具實德。要約因緣生果三法。故搜玄云。謂。計單因有力生果。如執自性因能生二十五諦。今謂。若偏執者。緣起不成。有自性等過耳。今既一多即入。無礙圓融。於一法中。解眾多法等。那言定約三法。一乘圓極。應可去情如理思之。是也。
    如是本末二門中。各具足十門。餘一一錢中。準以思之。此約異門。相望說耳義苑云。如是本末者。一是本門。數之始也。十是末門數之終也。餘一一錢中者。本末中間之八錢。是上之所例也。此約異門相望者。諸緣各異義結也（集成云。如是下結例。法界詩圖曰。如是往返。當知。一一錢中。具足十門。如本末兩錢中。具足十門。餘八錢中。准例可解）折薪云。如是本門。即向上數十門。末門即向下十門。故云各具足十門。餘一一下。即本末二門中所具之一切。皆如是相入也（復古云。本末即向上向下。各具十門。餘一一門。准上思之）今謂。即指立義解釋二門。何以知者。下文云。此上十門等解釋。及上本文十義等。皆悉同時會融等。知之。
    問。既言一者。何得一中有十耶。答。大緣起陀羅尼法。若無一。即一切不成故。定知如是。此義云何。所言一者。非自性一。緣成故一。是故一中有十者。是緣成一。若不爾者。自性無緣。不得名一也。乃至十者。皆非自性。由緣成故。為此十中有一者。是緣成無性十。若不爾者。自性無緣。不名十也。是故一切緣起。皆非自性。何以故。隨去一緣。即一切不成。是故一中即具多者。方名緣起一耳義苑云。問。單稱一法。次不容他。多法既參。一義寧在。答。初約法總答。二此義下徵釋。三若不下反釋一。四乃至下順釋多。五若不下反釋多。六是故下總結。言大緣起者。一法界緣起。總持實德故。曰陀羅尼法（若具足開。如真言教四種曼荼羅法。圓融主伴。無盡大緣起法也。勿濫終教一法界緣起理焉）言非自性一緣成故者。謂。於無盡大緣起中。諸緣相望。力用交徹。參而不雜故。言隨去一緣等者。約事則如無一即無二無三等。亦如無柱即無梁無椽等。以闕一事。餘皆不成舍等緣故。今法界中隨去一事。一切法界。不成緣起也。
    問。若去一緣。即不成者。此即無性。無自性者。云何得成一多緣起至相云。問。既其各各無性。何得成其一多耶復古云。既一緣無性。多緣亦無性。那得成一多緣起折薪云。由三乘諸法無性但即如。而今由無性為因。便顯一多緣起之宗。故致疑也。
    答。只由無性得成一多緣起。何以故。由此緣起是法界家實德故。普賢境界。具德自在。無障礙故。華嚴云。菩薩若善觀緣起法。於一法中解眾多法。眾多法中解了一法。是故當知。一中十。十中一。相容無礙。仍不相是。一門中既具足十義故。明知。一門中皆有無盡義。餘門亦如是至相云。答。此由法界之德。緣起力用。普賢境界相應。所以一多常成。不增不減也。如維摩經云。從無住本立一切法（四明所立兩重立法。亦斯意也）又論云。以有空義故。一切法得成（即空即假即中）也。義苑云。初正答。何以故下徵釋所以。言祇由無性者。顯法無定性（問辭但依此之一義）是故一非定一故。能是一切。多非定多故。能是一。故云得成一多緣起。是法界家實德者。法性融通故。普賢境界等者。因無限故故經云。無量諸佛土。知種種是一。知一是種種。普賢真佛子。是也折薪云。若執諸法定性。是無智故。不見本法。若了無性。方見本性。是實本具也言華嚴云等者。即十忍品說如幻忍之文。探玄云。此依相入門。以合如幻緣起。可知旨歸云。緣起無性故。得有性相無礙義。此一緣起法。於一法中解眾多法等。又云（光明覺品）一中解無量。無量中解一。展轉生。非實。智者無所畏。解云。展轉生。是互為緣起出歷也探玄云。通論此有同體異體。各有相容相即。應知。此文且明相容故。云一中無量等。通同異體也。略舉二因以釋。一由展轉生故。二由非實。故。初門者。諸緣相望。各有二義。一約體。具空有義故。有相即二約用。有有力無力義故。有相入。謂。諸緣起非各少力而共生故。即一一緣各有全作義。全不作義。何以故。若無一緣。餘全不作。則一有力。餘皆無力。餘緣亦爾。是即一有力故。能容多。多無力故。潛入一。多力等亦爾。由緣起門中有此相作等義。成一多。故云展轉生也。此則一多更互展轉相生故。得一中無量。無量中一也。二非實故者。亦有二義。一相即義二相容門者。謂。一事是不實。以無性故。無性真理。既無分限。是故一事無性。即攝真盡。餘一切法。既不礙存。而即真故。同理俱在一事中現。多中亦爾。又由俱不壞本事故。不是相即門也。由不實之事攝真理故。得相入也（如但由理具故有事用。）又可前約異體即入。此約同體即入。又但此經中相即相入義。釋皆有二門。一約緣起相由門。二約法性融通門故。是此二文也。又由展轉生故不實。即二門不別。然義恒不雜。思之。達此正理。於緣不懼。故云無所畏。以境法無礙故。令智無畏也言是故當知等者。義苑云。據義結示也。一中十十中一者。狀其緣起無礙之相。參而不雜故云相容仍不相是。一門中下。例顯無盡。可知集成云一中十者。即向上。去中十者。一中十。十中一者。即向下來十者。二中一。餘門當二三等折薪云（准此記意。章文有異。云一一門中故）是故下結答。仍不下揀。一門下以一例餘。言餘門亦如是者。此句應指所具亦如是也。以上云一一門中。皆無盡其法已盡故也。
    問。一門中攝十盡不。答。盡不盡何以故。一中十故盡。十中一故不盡。四句護過。去非顯德等。準之可解耳。別別諸門中準例如是。緣起妙義。應如是知。第一門竟至相云。問。此門攝法界。為盡為不盡耶。答。亦有盡義。亦無盡義。何者。十中一即是盡。一中十。具說即無盡也（檢現本。同折薪。復古。並引十玄門云。一中十十即是盡。十中一。具說即無盡）又復知一中等。皆具盡不盡義也（言十中一具說等者。涉二三等。具別說。則唯是一故。不盡餘數）義苑云。一中十故盡者。謂。一為能含。十為所含。故盡也。十中一故不盡者。謂。十為能含。一為所含。故所含之一。但攝所含之九。不能攝得能含之十故。不盡也。四句護過等者。空有等四句。離四謗除百非。情亡理現。故茲顯德耳。上雖如是緣起彰明。猶據一法為頭望多法耳。未明多法。故茲準例折薪云。四句等者。一盡。二無盡。三兩亦。即至相謂。一中等皆具盡不盡。四雙非。即非盡非不盡也（復古同之）別執四句成過。四句同時無礙。即護過顯德也。別云中間八門皆四句等也。
    初異體門中第二即義者。此中有二門。一者向上去。二者向下來。初門中有十門。一者一。何以故。緣成故。一即十。何以故。若無一即無十故。由一有體餘皆空故。是故此一即是十矣。如是向上。乃至第十。皆各如前。準可知耳義苑云。異體即義者。謂。諸緣相望。全體形奪。多緣無性。為一所成。是故多即一。由一有體。能攝多。由多無性潛同一。又一無性。為多所成。是故一即多。由多有體。能攝一。由一無性。廢己同他。一者向上者。從一增至於十。二者向下者。十之已還也。初明一緣。二如是下例餘。言一者一。是本數。欲應於多。須憑本一故。次釋云緣成故。由一有體餘皆空故者。謂。一有體。不得與多有體俱。多無體。必不得與一無體俱。是故無有不多之一。無有不一之多。方成緣起（探玄之文。如上已引）言向下者。亦有十門。一者十。何以故。緣成故。十即一。何以故。若無十。即無一故。由一無體。是餘有故。此十即是一矣。如是向下。乃至第一皆各如前。準可知耳。以此義故。當知。一一錢即是多錢耳。
    至相云。次明一即多。多即一（十住品文）者。還同前門中向上去。向下來也。如以一即十。緣成故。若一非十。十不成也。從上向下來亦如是。十即一。緣成故。若十非一。一不成也。問。何但一不成。十亦不成答。如柱若非舍。爾時則無舍。若有舍。亦有柱。即以柱即舍故。有舍復有柱。一即十。十即一故成一。復成十也義苑云。此中向下但反上。一有體卻為一無體。多無體卻為多有體。更無別義。約喻結成一多。故云一一錢即是多錢。能即無體。所即有體。亦不可二有同時矣。
    問。若一不即十者。有何過失。答。若不即者有二失。一不成十錢過。何以故。或一不即十者。多一亦不成十。何以故。一一皆非十故。今既得成十。明知。一即是十也。二一不成過。何以故。若一不即十。十即不得成。由十不成故。一義亦不成。何以故。若無十。是誰一。故今既得一。明知一即十。又若不相即。緣起門中空有二義。即不現前。便成大過。謂。自性等。思之可知。下內體門內。準此知之。餘門準可知耳（宋本云。二者一不成十錢過。折薪。復古。集成。並云。傳寫之誤。演義鈔三云。一不成多過。二多不成一過）復古云。由前謂一即多。多即一故。興此問也義苑云。初問。二答。答中初定過。何以故下徵非。今既下顯是。二者下亦有徵非顯是。又若下結過。謂。自性等者。若二有俱時。成自性常過。二空俱時。成斷滅過。下文同體不即義結過。略而不明。故言準此折薪云。又若下別是一義。以答前難。故云又若不即。重牒前難以答也今謂。苑薪並失章意。謂。前但約不即以成二過。後就不相即便成大過。單複獨互。研文可解。當知。由有後答而興次問也。
    問。若一即十者。應當非是一。若十即一者。應當非是十。答。只為一即是十故。是故名為一。何以故。所言一者。非是所謂一。緣成無性一。為此一即多者。是名一。若不爾者。不名一。何以故。由自性故。無緣不成一也。十即一者。準例取。勿妄執矣。應如是準知至相云。問。若一即十。此乃無有十耶。得言一之與十。乃言以即故得成耶。答。一即十即非一者。非是情謂之一。所謂緣成一。緣成一者。非是情謂之一故。故經云。一亦不為一。為欲破諸數。淺智者著諸法。見一以為一也。問。前明一中十。此明一即十。有何別耶。答。前明一中十者。離一無有十而十非是一。若此明一即十者。離一無有十而十即是一。緣成故復古云。若一與十。二互相即。安有一十之存乎義苑云。初相即雙非問。二相即緣起答。三準例斥情。但改一字作十字。十字為一字。讀之可見。
    問。上一多義門。為一時俱同耶。為前後不同耶。答。即同即前後。何以故。由此法性緣起。具足逆順。同體不違。德用自在。無障礙故。皆得如是至相云。問。若一多要待緣成者。為是同時。為是先後耶。答。緣成故。常同時而先後。所以然者。一即十。十即一故。常同時而向上去。向下來故。有前後也義苑云。具足逆順等者。謂。相奪故逆。相即入故順。俱同故同體。不礙前後故不違。德相。業用耳折薪云。具足逆順。是前後不同也。同體不違。即俱同也。言德用下結同時前後無礙也（指事鈔云。謂向上去是順。向下來是逆。順數逆數。例上可見）。
    問。如上所說。去來義其相云何。答。自位不動。而恒去來。何以故。去來不動。即一物故。但為生智顯理故。說去來等義耳。若廢智。一切不可說。如上果分者。即其事也至相云。問。既有明先後去來。即是有增減。何名不動本相（舍那品云。以一國土滿十方。十方入一。亦無餘。世界本相。亦不壞。無比功德故。能爾）答。雖先後去來。而常不動故。經云。不來相而來也（大乘尚爾況一乘乎）如一即多。而不動一相。如此一相。亦非情謂二多亦如是。雖多即一。而不壞多相。亦非情謂多。問。此之一多。既是緣成。不同情謂者。為是本來有此一多。為是始有耶。答。今本有不有者。為欲就智辨本有。為自就一多體辨耶。若自就一多體辨。不論智者。體即息諸論道。猶同究竟圓果離說相故。今若辨一多者。約智說也。如經（夜摩天宮說偈品）云。智慧差別故。又云（光明覺品）智者無所畏。故約智說一多也義苑云。初問。二答中。約智順明。廢智反顯。言去來義者。即前向上向下等義。自位不動而恒去來者。謂。一多之法。各守一一自位。而不礙緣起故。去來也。何以故下。徵釋不動去來之旨折薪云。自位不動行布門。而恒去來圓融門。即一物者。義雖有去來。法體唯一。但為下。意云。法體無去來。為生智等故。說為去來爾。
    問。若由智者。即非先有。云何說言舊來如此。答。若廢智即不論緣起。由約智故。即說舊來如此。何以故。不成即已。成則離始終。故智及與法。舊來成故至相云。問。若約智故。其本有者。以智照故本有。答。如室中空開門見時。此空即是本有。如涅槃經見佛性已。即非三世攝還源觀云。古今常然。名為法爾經云。心性是一。能生種種。智不知法。法不知智。二俱不相知。諸法亦如是。又云。一切諸佛。唯以一乘。得出生死。今見佛剎事事不同。文殊法常爾。法王唯一法。一切地礙人。一道出生死。一切諸佛身。唯是一法身。隨眾生本行。說法悉不同。又云。法應如是（舊來如此）義苑云。初智乖本法難（復古云。謂。智乖本法。即非先有。何云舊來如此）二法智相成答。何以故下徵。不成下釋。謂。不成故。舊來如此。即以成故。約智顯。即離始終故者。法智無二故。智及與法舊來成故者。因果不二。法智融通也折薪云。廢智既同果海。則知。約智。緣起中舊來如此爾。但成智。方見本法也（圓覺鈔中云。華嚴宗說。新成舊佛。舊佛新成等者。但得其語。而不得意也）。
    問。為由智耶。為法如是耶。答。為由智耶。為法如此耶。何以故。同時具足故。餘義準以思之。大段第一異體門訖至相云。問。亦得是始有以不。答。見時始言有。不見不言有故。亦名始有。問。答一多之時。由智照故。通本有及本不有者。此智照時。得通有照不照以不。答。本有故。智即非照。本不有故。由智照故。明知智亦通照不照。一切諸法。例如此也義苑云。初法智雙開問。二法智雙融答。何以故徵。同時下雙融之相。餘義準之者。諸緣起法。不過斯二也復古云。法本有故。智即能顯。由智照故。方明本有。二義同時。皆盡無礙故。一切諸法。例如此知集成云。為由智者。非照。法如此者。本始有故。云同時。章云餘義即二三等章答中有二箇耶字者。有引莊子云。人大喜耶毘於陽。大怒耶毘於陰。今謂。不爾。為字耶字。與問中同。故知皆疑之詞也。然今全取問辭。卻刃以答。猶騎賊馬趁賊之勢爾故也。
    第二同體門者。亦有二義。一者一中多。多中一。二者一即多。多即一。初門中二。一者一中多。二者多中一。初一中多者。有十門不同。一者一。何以故。緣成故。是本數。一中即具十。何以故。由此一錢自體是一。亦復與二作一故。即為二一。乃至與十作一故。即為十一。是故此一之中即自具。有十箇一耳。仍一非十也。以未是即門故。初一錢既爾。餘二三四已上九門中。皆各如是。準例可知耳。二者多中一。亦有十門。一者十。何以故。緣成故。十中一。何以故。由此一與十作一故。即彼初一在十一之中。以離十一即無初一故。是故此一即十中一也。仍十非一矣。餘下九八七。乃至於一。皆各如是。準例思之至相云。二明同體門者。還如前相似。還明一中多。多中一。一即多。多即一。今就一中門說者。還明向上去。向下來。其中逆順。各具十門。今略舉其始終。約十一而說者。如似一中十。緣成故。若無十一不成。二三亦如是。十中一亦如是探玄云。七同體相入義。謂。前一緣所具多。一與彼一緣。體無別故。名為同體又由此一緣應多緣故。有此多一。所應多緣。既相即相入。令此多一亦有即入也。先明相入。謂。一緣有力。能持多一。多一無力。依彼一緣。是故一能攝多。多便入一。一入多攝。反上應知。餘義餘句。準前思之義苑云。初雙標即入也。一者下標同體相入義。二者下標同體相即義。初一中下諸緣互應也。謂。眾緣之中。以於一緣應多緣故。各與彼多全為一。是故此一具多箇一。然此多一。唯由本一應多緣故。有此多一。然與本一。體無差別。是故名為同體門也。若依持容入者。謂。此本一有力。能持彼多箇一故。本一中容彼多一。多一無力。依本一故。多一入本一中。仍一非十等者。揀體用之別也。初一錢既爾下。例多一有力。本一無力也。以由我多一方詺本一為本一故。多一有力。便攝本一。本一便入多一也。二者多一望本一。亦全有力故。能常含本一。在多一中。故云十中一。何以故下徵釋可知。仍十非一者。例前可解。如要顯者。將九字替十字。讀之即見折薪云。第二同體門。初總別標門。初一下初總標順數十門。一者下別釋初門。於中復有二。初釋一字。言一中下正釋一中十（此將是本數三字。屬上句解。復古屬下。故云。初一中多是本數）初徵。二釋。釋中如清涼云（演義六）一本自是一。則為本一。應二為二一。應三為三一等。祇是一一對他成多。如一人望父名子。望子名父。望兄為弟。望弟為兄等。同一人體而有多名名（復古全同）今本一如一人。多一如諸名也。仍一下揀即門。初一下例餘。二者諸段如前科。但逆數以十為首異爾復古云。攝他一同多己。望於一攝之亦然。皆是多也（指事鈔未允）。
    問。此與前異體何別。答。前異體者。初一望後九。異門相入耳。今此同體。一中自具十。非望前後異門說也。即義亦準思之。
    至相云。問。此同體門中。與前異體門中。有何別耶。答。前異門言一中十者。以望後九故。名一中二。此門言一中十者。即一中有九故。言一中十也。問。若一中即有九。此與前異體門一即十。有何別耶。答。此中言一有九者。有於自體九。而一不是九。若前別體門說者。一即是彼異體十等。而十不離一。問。一中既自有九者。應非緣成義。答。若非緣成。豈得有九耶。問。一體云何得有九。答。若無九。即無一義苑云。初一望後九者。諸緣各異故。今此同體一中自具十者。互遍相資故。
    二者。一即十。十即一。亦有二門。一者一即十。亦有十門不同。一者一。何以故。緣成故。一即十。何以故。由此十一即是初一故。無別自體故。是故此十即是一也。餘九門皆亦如是。準之可知。二十即一者。亦十門不同。一者十。何以故。緣成故。十即一。何以故。以彼初一即是十故。更無自一故。是故初一即是十也。餘九門。準例知之至相云。次明同體門中一即十。還言。一者一。緣成故。一即十。何以故。若十非一。一不成故。一即十既爾。一即二三亦然。逆順各十門亦然。問。此中言自體一即十者。與前同體一中十。有何別耶。答。前明同體中有十。而一非是十。此明一即十。而一即是十。以為異也探玄云。八同體相即義。謂。前一緣所具多一。亦有有體無體義故。亦相即。以多一無體。由本一成。多即一也。由本一有體。能作多。令一攝多。如一有多空既爾。多有一空亦然。餘義餘句。並準前思之（義苑引之）九俱融無礙義。謂。亦同前體用雙融即入自在。亦有六句。準前應知。此上三門。於前第二同體門中辨義理竟。
    問。此同體中一即十等者。為只攝此十耶。為攝無盡耶。答。此並隨智而成。須十即十。須無盡即無盡。如是增減隨智耶矣。即十如前釋。言無盡者。一門中既有十。然是十復自迭相即入。重重成無盡也。然此無盡重重。皆悉攝在初門中也至相云。問。此明一體即十。為攝法盡以不。答。隨智差別故。亦盡亦不盡。何者。如一若攝十。即各為盡。若具說。即無盡義苑云。數圓無盡問也。法智融通故。欲圓即圓。欲無盡即無盡。心境重重。即斯意也。但明展轉相攝。成無盡之相也復古云。此明一體。為祇攝一中十。亦攝他處十耶（答中引十玄門）但展轉相迭相互。即重重無盡也。
    問。為但攝自一門中無盡重重耶。為亦攝餘異門無盡耶。答。或俱攝。或攝自無盡。何以故。若無自一門中無盡。餘一切門中無盡。皆悉不成故。是故初門同體。即攝同異二門中無盡無盡無盡無盡無盡無盡無盡無盡無盡無盡。窮其圓極法界。無不攝盡耳至相云。問。為自門無為。為攝餘門亦無盡耶。答。一無盡。餘亦無盡。若餘不盡。一亦不盡。若成一。一切即成。若不成一。一切不成。是故此攝法。即無盡復無盡義苑云。純雜相關問也。同異俱融故。重重攝入。何以故下。徵釋同異交參之相。十無盡者。圓數之極耳。思之折薪云。言自一門中無盡者。即上云皆攝在初門中。二十門無盡也。為亦下意於同體門中。更順有九門。逆有十門無盡。并異體中二十門無盡。還並攝此否。而言餘異門者。門字貫上。應云餘門（即同體中十九門）異門（即異體門中二十也）今準薪意。答中有二。初或俱攝。後或但攝自。初中亦二。初若無自一門中餘一切門中下。釋攝餘門。二是故初門同體下。釋攝異門。後或但攝自同體一門下。答釋但攝自無盡。故云由餘異門如虛空故。問。餘之與異。二門何別。答。詳上下文。大例實爾。凡於十門中。對初一門。以二三四等為餘九門。若於同體異體相即相入向上向下。總有八種十門中。自他相望。為別異門。何以知者。上向上數舉初一門。云餘九門亦如是。向下數亦云餘例亦然。又本末二門中。各具足十門。餘一一錢中（本未十中各餘九門）準思。此約異門（順逆望向上向下）相望說耳。又云。一門中皆有無盡義。餘門亦如是（此但約餘。不望異門）別別諸門中。準例如是（此即異門）又同體門云。初一錢既爾。餘二三四已上九門中。皆各如是。又云。餘下九八七六。乃至於一。皆各如是（已上唯是自餘相望）又云。前異體者。初一望後九（自餘相望）異門（自他相望順逆別門）相入耳。今此同體中。非望前後異門（自他別別八種十門）今至此中。餘門異門。雙問雙答。下皆傚之。準例可知。然至相玄門。但對自門問餘門故。餘之言寬。意含異門。故次作問答。攝他處等。是明異門也。
    或但攝自同體一門中無盡。何以故。由餘異門如虛空故。不相知故。自具足故。更無可攝也。此但隨智而取。一不差失也至相云。成一之義。於三四義。由若虛空。即是盡。更不攝餘故。名無盡故。亦攝盡不盡也（復古云祇攝自門中無盡。於三四義。猶若虛空。餘如玄門）義苑云。約形奪相逆義故。餘如虛空。隱顯故。不相如。雜不礙純故。自具足。更無可攝也。亦同時具足故。此但下指屬因門。以智印法也言不相知等者。此準前異體門末可解。謂。但為生智顯理故。說去來等義。若廢智不論緣起。由約智故。說舊來如此。為由智耶。為法如此耶（不相知故）何以故。同時具足故。故明難品曰。是故一切法。二俱不相知（探玄云。約能所依二不相知。或約境智不相知。智不知法。法不知智。有此無性緣起故。此二不二。是一無礙。甚深緣起。以二有二無。各不俱故。不得相知。以一有一無。一無一有。各無二故。無可相知。正由如是不知故。得有一切法。故云一切不相知也。此顯非直平等一味。不壞諸法。亦乃只由平等有諸法也）又須彌偈云。一切無自性。皆悉等虛空無盡。智所說。說者無所說。了知有悉無故。得難思議無盡說無盡（新經云。其性如虛空。故說無有盡。智者說無盡。此亦無所說。自性無盡故。得有難思盡）思之。
如此一門既具足無窮。令無盡。及相即相入等。成無盡者。餘一一門中。皆亦如是。各無盡無盡成也。宜如是準知。此且約現事錢中。況彼一乘緣起。無盡陀羅尼法。非謂其法只如此也。應可去情如理思之至相云。問。既言一既攝盡者。為只攝一中十。亦攝他處十。答。攝他十。亦有盡不盡義。何以故。離他無自故。一攝他處即無盡。而成一之義。他處十義。如虛空故有盡。上明舉十數。為譬說竟（至相云。法門具滿。無喻可況。今說喻者。但分喻耳。若不去情。難造妙旨）探玄云。十同異圓備義。謂。以前九門。總合為一大緣起故。致令多種義門同時具足也。由住一遍應故。有廣狹自在也。由就體就用故。有相即相入也。由一攝多時為顯。令一入多為隱。多攝一入亦爾。又就用相入為顯。令就體相即為隱。即顯入隱亦然。又異門即入為顯。令同體為隱。同體異隱亦爾。又由以異門攝同體中相入義故。現微細門也。由異體相入帶同體相入故。有重重無盡帝網門也。由此大緣起法。即無礙法界法門故。有託事顯法門也。由此融通自在。今依此法上所辨時法。亦隨此無礙自在故。有十世門也。由此法門同一緣起相帶起故。隨一門必具一切故。有主伴門也。上來十義。總是緣起相由門義（義苑雖依演義。本探玄文可見）。
<PIC>T73045601.GIF</PIC>
<PIC>T73045602.GIF</PIC>

    第二約法廣辨者。略有二種。一者立義門。二者解釋門。初立義門者。略立十義門。以顯無盡至相云。此下明約法會理者。凡十門。就此十門。亦一一之門。皆復具十。會成一百旨歸云夫以義海宏深。真源渺漫。略開二類。各辨十門。先明所標之法。浩汗無涯。撮為十對。用以統收。然此十對同時相應。成一緣起。無礙鎔融。隨有一處。即具一切。是此經中所具之法。次明所顯理趣者。巧辯自在。勢變多端。亦舉十例以現無礙言約法廣釋者。問。上明譬說。今約法說者。法譬合三。何不齊耶。答。此是非約所喻之法。所言法者。謂。一乘緣起。無盡陀羅尼法。然上來且約現事。但分喻耳。今即廣約此經所具之法。先明所標十對法義。次明法義所顯理趣十門。以顯無盡（如旨歸知）然清涼意。私顯四門（初一是法。後三是義）一明所依體事（謂。教義。理事等十對義。故法界玄鏡云。總為三觀所依體事）二總攝歸真實（謂。真空絕相觀。亦有十義。即理法界）三彰其無礙（謂。理事圓融無礙觀。亦有十門。乃是理事無礙法界）四周遍含容。且依古德顯十玄門（即事事無礙法界。亦立十觀一理如事門。二事如理門。三事含理事門。四通局無礙門。五廣狹無礙門。六遍容無礙門。七攝入無礙門。八交涉無礙門。九相在無礙門。十普融無礙門。然玄鏡中。以十門指配十玄云。第  觀總融前九。即同時具足相應門。九即因陀羅網境界門。由第八交參互為能所。有隱顯門。第七即相入門。六具相即廣狹二門。五即廣狹門。四不離一處。而遍有相容門。即一多相容不同門中。一入多。多攝一義。三事含理故。有微細門。前二總成。謂。理相如故。有純雜門。隨一為首故。有主伴門。現於事中。有十世門。以諸法皆爾故。有託事門。是故十玄亦自於此出。以十觀門文隱義深。後學難解。故且依賢首十玄也。故演義云。然法界觀立十觀名。與十玄不同故。今疏即依藏和尚也。至相已有。而少有不同。會玄云。全依賢首者。依探玄中也。而教章等中。尚從至相。後方改易故也。復古云。然此章全依至相十玄。賢首承用。探玄修改。清涼全依賢首新文。以所立有次第故。今謂。可堂雖據清涼。而失祖意。何以知者。探玄。旨歸並與此章。既先修造。那云後改易。新文有次第等乎。十對十玄既大無礙。有何次第與不次第。然祖意為顯圓融自在故。種種善巧成立。庶勿執同異以情偏局。又有人云。別教一乘總相法義。立四法界。至相此章。唯明二界謂。所依體事。即事法界。十玄緣起。即事事無礙法界。以理法界。理事無礙。亦通終頓故。但明不共無礙。及所依事而已。今謂。不爾。原其所言所依體事之言。實自刊定清涼而出。未見祖文。更加帝心三觀。立四法界。亦在于清涼修改。然其十觀皆約一理隨緣。以釋觀智。不契圓旨者也。固知。探玄。旨歸。皆所無。則至相不有。賢首莫改。於焉著矣。又如圭山云。事如前陳有法。三重如後說宗法者。此蓋不曉因明四相違因於有法法。各有自相差別故。致此誤耳。況復法界緣起無盡。復無盡無窮。無礙自在法門。可如前陳後說耶。起信所謂。法義立義解釋。皆約三乘終教。今寄彼目顯一乘義。故云以顯無盡。請深察焉）。
    何者為十。一教義。即攝一乘三乘。乃至五乘等。一切教義。餘下準之。至相云。所言十者。一者教義。乃至。九逆順體用。十隨生根欲性。所言教義者。教即是通相別相。三乘五乘之教。即以別教以論別義。所以得理而亡教若入此通宗。而教即義。以同時相應故也旨歸云。謂。無盡言教。及所詮義（文復古依之）探玄云。表令生解為教。即是所詮為義然清涼釋改易之云。教即能詮。即前五教。乃至光香等（謂。諸法顯義。但能詮理。並為教體）義即所詮。即五教等一切義理（所詮教別。七十五法。八識等義）義苑云。文中但備釋初對之相。他皆指而不明故。云餘下準之。
    二理事。即攝一切理事至相云。若三乘教。辨即異事顯異理。如諸經舉異事喻異理。若此宗即事是理。如入法界等經文是。體實即是理。相彰即是事（折薪。復古）旨歸云。謂。緣起事相。及所依真理探玄云。華相為事。華體是理。下云。法界不可壞蓮華世界海。清涼云。理即生空所顯。二空所顯。無性真如等理（具五教理。生空所顯。是小乘教理。二空所顯。是始教理。無性真如。是終教理。而言等者。等餘二教之理。謂。頓教理亦即無性真如。體絕安立。如性變遣。亦不離如。圓教之理。總融諸法。無有障礙耳）事即色心身方等事（等取其餘事類。如身廣有多身。謂。六道四聖等。四方三世可知。義苑但依清涼。未允）
    三解行。即攝一切解行至相云。如三乘說。解而非行。如說人名字。而不識其人。若通宗說者。即行即解。如看其面。不說其名而自識也。相顯為行。契窮後際為解（折薪。復古）旨歸云。四行位一對。謂。普賢行海。及辨能觀普賢大智探玄云。行事之華結成位故演義云。五教修行不同。得位差別。位通因果。
    四因果。即攝一切因果至相云。修相為因。契窮為果旨歸云。謂。辨菩薩生了等因。及現如來智斷等果。亦是普賢圓因。舍那滿果探玄云。因事之華。攬成果故演義云。自互不通。如七方便等為因。須陀洹等為果。等覺已下皆因。妙覺為果等。
    五人法。即攝一切人法至相云。文殊顯其妙慧。普賢彰其稱周。明人即法也旨歸云。謂。佛菩薩師弟等人。顯說法界諸法門海探玄云。全攬為人。恒是法故演義云。人則覺者等。法則菩提等。
    六分齊境位。即攝一切分齊境位至相云。參而不雜。各住分位。即分齊境位（義苑復古）旨歸云。謂。所觀真俗妙境。及辨能觀普賢大智探玄云。是所觀亦即能觀。以此經中可以內行為外事故演義云。即五教所觀之境。能觀之智總收不出二諦二智別即初小乘。四諦涅槃為境。無漏淨慧為智。及他心等十智。始教亦通四諦二諦等為境。加行根本後得等智。終教則是三諦等境。權實無礙等智。頓教則無境為境。絕智為智圓教則無盡之境。無盡之智。
    七師弟法智即攝一切師弟法智至相云。開發為師相。相承即弟子也（義苑復古）義苑云。即是上人法中別義。
    八主伴依正。即攝一切主伴依正至相云。舉一為主。餘即為伴。主以為正。伴即是依（折薪。復古）旨歸云。謂。蓮華藏界。并樹形等無邊異類。諸世界海。及現諸佛菩薩法界身雲。無礙依持探玄云。所依亦入正故。如國土身演義云。依即國土。正即佛身等。
    九隨生根欲示現。即攝一切隨生根欲示現至相云。隨緣常應也。如涅槃經（月喻品）云。此方見滿。餘方見半。而月實無虛盈。若此宗明者。常增減。而常無增減。以同時相應故旨歸云。應感一對。謂。眾生根欲。器感多端。聖應示現。亦復無邊舍那品云。一切眾生所樂示現雲等探玄云。應赴群機。亦能感故演義云。應即赴感佛。及菩薩等。感即當機菩薩眾生等。
    十逆順體用自在等。即攝一切逆順體用自在等至相云。即是成壞義也旨歸云。謂。文中現五熱（入法界品進求國方便命婆羅門）眾鞞（婆須密女說阿眾鞞）一王形虐（滿幢城滿足王）及現施戒順理正修。此經中。凡舉一法。必內同真性。外應群機。無有一法體用不具探玄云。逆同五熱。順十度故。體同真。用應機故演義云。逆則婆須無厭等。順則觀音正趣等。體則法報等。用則應化等。
    此等十門為首。能各總攝一切法。成無盡也至相云。然此十門。體無前後。同時相就。既其具此十門。餘因陀羅等九門。亦皆具此十門。何但此十門。其中一一皆稱周法界。所以舉十門者。成其無盡義也（復古具引）旨歸云。然此十對。同時相應。成一緣起。無礙鎔融。隨有一處。即具一切。是此經中所具之法演義云。此十對。初一為總。後後漸略。若辨次第者。乃至如是相望。展轉成多（此等極非）不必全爾。故不為此釋耳。又此十對。就正意。總相該收。以為十玄所依體事（清涼妄解。可取也）若以義取。隨一事上。即有十對（義苑依之。未稱當耳）如下勝音蓮華處說故。下但約一塵即具十對義苑云。皆各總攝等者。謂。如初一門中具十。十中取一。此一亦須具十具百具千。以不相離故。如一既爾。十門各十亦然。遞互成無盡也。又無盡者。一事之中有多事故。一境之中亦有多境。一智之中復有多智等。更相涉入。亦無盡也。
    二言解釋者。亦以十門釋前十義。以現無盡。問。何以得知十數顯無盡者。答。依華嚴經中。立十數為首。以顯無盡義義苑云。上之立義。既是大緣起法。該攝無窮。今此玄門。但於本法之上洞明玄妙。展轉難思故。言解釋。準經立數十十無窮故法無窮。而知無盡也演義云。十玄全依賢首。而列名次第。亦異於彼今不依至相者。以賢首所立有次第故。廣如彼明取捨之意。然刊定記。則分德相業用。各有十玄。今明德用雖異。不妨同一十玄。無不該攝。並如彼會。今謂。嗟乎。觀師偶雖有入圓融之門。猶如盲龜遇乎浮木。而於總別次第。取捨之情。夫能消鎔輒作貶剝於他古德。惑之甚矣。原夫儼尊者。嘗有陶研一乘六相之義。遂立教宗。於中得存何次不次。於是感於神童深崇印可。而賢首親稟用之。是故此章全用至相。至造旨歸與探玄等。此特為欲顯於隨用轉變自在。以祛定執。種種異設。何改之有。若謂初一是總故。冠於九門。尚有次第者。唯限初門。而餘九門。及逆數門。何為本數。得以十數為本。增至多十。乃此諸十皆是本數。如下章云。然此十門。隨一門中。即攝餘門。無不皆盡。應以六相而會通之。既是違喻違法。非經疏義。豈是祖意乎。然今不暇一一舉之樹揀。恐煩略耳（義苑。折薪。復古。並依清涼。云以是總故。如下當辨）。
    一者同時具足相應門。此上十義同時相應。成一緣起。無有前後始終等別。具足一切。自在逆順。參而不雜。成緣起際。此依海印三昧。炳然同時顯現成矣至相云。即約具明。教義理事等十門同時也。何以得如此耶。良由緣起實德法性海印三昧力用故。得然也。非是方便緣修所成故。得同時旨歸云。一性相無礙。即同真性。不礙事相。宛然顯現。經云。法界不可壞蓮華世界海等。此是理事一味無礙之門探玄云。就初門中有十義具足。然此十對。同時相應。為一緣起。隨一各具餘一切義。如初門既爾。餘等九皆各具前十對。但隨門異耳（緣起相由舉十門中。十同異圓備義。謂。以前九門總合。為一大緣起故。致令多種義門同時具足也。所謂萬紫千紅總是春。此之門也）清涼云。亦具後之九門。及彼門中所具教等。以是總故（演義云。明具餘門。亦釋成總義。若唯具當門。不成總故。非）義苑云。則具教等十對。同時相應。具足圓滿故。曰無有前後。此約當門中具也。具足一切下。明具餘門。此亦釋成總義。若唯具當門。不成總故（此依演義）然九門具教等雖同。於義各別。謂。相容門即十皆相容。謂。教相容。義相容。理相容。事相容等。若相即門。即十皆相即。下七例然（亦據演義）故曰參而不雜。此依海印等者。彰緣起實德之本也折薪云。探玄大疏。於此一門並有二義。一具前十對。并具餘九門。以是總故。今唯初義復古云。以是總故。冠於九門之初。即具教義理事理等十門同時也（次引玄門）今謂。義苑即約具當門及餘九門。折薪。復古。唯具當門。並皆依於清涼。以初一門。總冠于餘。為有次第。豈契至相賢首之意。故玄門云。今但舉十門者。欲成其無盡。若論三種世間圓融。可但一事具此十門。亦具無盡。無量法界。虛空法門。成其無盡復無盡。若但就別事說。不成無盡者。只同大乘義也故此章云。十門為首。能各總攝一切法。故性起品云。奇哉眾生。具足如來智慧德相。又云。三世一切劫佛剎。及諸法。諸根。心心法。一切虛妄法。於一佛身中。此法皆悉現應知法性實德。全性起修。性惡融通。同時炳然矣。然此十門。隨一一門。即攝餘門。無不皆盡。豈可以初門唯為總門哉。思之。
    二者一多相容不同門。此上諸義。隨一門中。即具攝前因果理事一切法門。如彼初錢中即攝無盡義者。此亦如是。然此一中雖具有多。仍一非即是其多耳。多中一等。準上思之。餘一一門中。能悉如是重重無盡也至相云。此約理說。以一入多。多入一故。名相容。即體無前後。而不失一多之相。故曰不同。以即緣起實德。非天人所作故旨歸云。其必舒己。遍入一切差別法中。復能攝取彼一切法。令入己內。是故即舒恒攝。同時無礙。是謂相入門也（探玄。清涼。全同此耳）義苑云。謂。此門中。約用明相入義（綱目亦爾。緣起相由故。然十玄搜去。約理相入。法性融通故。所望別耳）驀指云。太湖三萬六千頃。月落波心圓。切須看取焉。折薪云。皆悉如是重重無盡者。下十門中皆有此言。然與探玄并大疏不同。彼中列釋十門。但隨當門別義以釋。唯因陀羅網境界門中。互現。以顯重重無盡。若約十門不相離義。一一門皆具重重無盡故。彼云同時門等。亦有十門。若重重取之。亦重無盡。釋曰。今章但總約前十對上合釋故。門門能有重重無盡。而探玄等中。先約一事華上說已。後例餘對方各說重耳。
     此經偈云。以一佛土滿十方。十方入一。亦無餘。世界本相亦不壞。無比功德故能爾。然此一多。雖復相含。容受。自在無礙。仍體不同也。所由如上錢義中釋。此有同體慢體。準上思之可解即舍那品明雜類世界性之文（探玄。旨歸。但引此偈）至相亦爾。更引普賢品云。一切眾生身。入一眾生身。一眾生身。入一切眾生身。又云。一切諸世界。令入一塵中。世界不積聚。亦復不雜亂。須彌入芥子。此即不說也義苑云。然此下結顯也。初結相容。仍體下結不同。所由下出因故。同體則互遍相資。異體則諸緣各異。攬此之因故。得一多相容不同也折薪云。然此下釋上偈文。兼示其名。初釋二句。仍體下釋第三句。所由下釋第四句。無比功德。即云法性家實德等也。此有下示通復古云。仍體不同。若不爾者。諸緣雜亂。失本緣法。緣起不成。此則諸緣各各守自一也。三者諸法相即自在門。此上諸義。一即一切。一切即一。圓融自在無礙成耳至相云。此約用說。還就約教義理事等十門。取其三種世間。圓融無礙自在故。一即攝一切。成其無習復無盡。以其無盡故。相即復相入。此約用以說（搜玄亦同。復古引之）旨歸云。具無邊德。不可言一。融無二相。不可言多。此一即多。多復即一。一多無二。是謂一多門也。又云。廢己同他。舉體全是彼一切法。而恒攝他同己。全彼一切即是己體。是故己即是他。他即是己。己即是他。己不立。他即是己。他不存。他己存亡。同時顯現。是謂相是門也（探玄。大疏。同相是門。獨坐大雄峰亦斯意也）探玄又云。一多相即。混無障礙。解行境別演義云。以上相入則此彼互存。如兩鏡相照。但約力用交徹明耳。今此約有體無體故言廢己。廢己即己無體也。同他他有體也。或具。以是解境並明照故。或絕。以是行境言忘慮絕故。云解行境別（義苑依之）折薪云。然此一門。約即體之用故。標以相即。釋通相入。亦由此門明重重無盡。即不攬相入不見重重。復探玄等中。方純約體相即釋也（次引至相文約用以說也）若約同體門中。即自具足攝一切法也。然此自一切。復自相即入。重重無盡無盡故也。然此無盡。皆悉在初門中也至相云。問。此明其無盡復無盡。相即復相入。與前因陀羅網。及微細相容門。有何差別耶。答。如譬說同體門中說者。若就隱映相應。互相顯發。重重復重重。成其無盡者。即是因陀羅網門攝。若諸門一時具顯。不相妨礙者。是相容門攝。若三世圓融。無礙自在。相即復相入。成其無盡復無盡者。即是此門攝義苑云。克因顯示也。即自具足攝一切乾。謂。前一緣所具多一。亦有有體無體之義故。亦相即。以多一無體。由本一成多即一也。本一有體。能作多一。令一攝多。如一有多空既爾。多有一空亦然。此自下明同體入義。謂。一緣有力。能持多一。多一無力。依彼一緣。是故一能攝多。多便入一。一入多攝。反上故。相入重重也。在初門者。總中也準復古科。正釋此門有二。初約十對。通示相即。若約下。二約向上向下等諸門。別釋自門餘門。今初自門示相（次引經釋義）可見。
    故此經云。初發心菩薩一念功德。深廣無邊際。如來分別說。窮劫不能盡。何況於無量無數無邊劫。具足修諸度。諸地功德行至相云。故此經歎初發心功德云。彼一念功德。深廣無邊際。如來分別說。窮劫不可盡。此即明其一即一切。成其一切無盡。又云。何況於無量無數無邊劫。具足修諸度。諸地功德行。此即是從二三至九十。皆成無盡。以是故。從十信終心。至十住十行。及十迴向地等。皆悉明成佛者。即由始終相即復相入。成無盡故義苑云。解前發心。稱性德而無涯。一證一切證故。云一即一切問。賢首品中明十信德。何故言初發心菩薩耶。答。探玄解云。此是如起信中三種發心中。當最初信成就發心。故云初也。同下文十住初發心住。及發心功德品此約信終。彼就住初故。無二也。既以信滿入住方為信者。何不住滿入行為住耶。釋云。信不成位故。不例也。問。何故此中信位菩薩。得有如此廣大功德。答。此是普賢法界行德。但就信門。於中顯現故。說不盡。若分別論。總有其四句。一或唯約信門當相階際以辨。則此信是善趣位。如輕毛等。如瓔珞及仁王等說。此約三乘。二或唯約普賢當體德辨。如普賢行品說。三或俱。謂。約彼信門。顯此普賢德。如此品所說。此約一乘因分說。四或俱非。總不可說。此約果分離言之處。是故圓教中所明信位。與彼三乘中十信。義別不同也。又云。明普賢行位。體及相用。廣大無邊。始終俱括。應在信門該攝諸位成佛妙果。是此所明也。
    義言。一念即深廣無邊者。良由緣起法界一即一切故耳。如彼同體門中一錢。即得重重無盡義者。即其事也至相云。問。若如是相即。到復相入。成其無盡復無盡者。此乃渾無□界。何始何終。何因何果耶。答。此據法界緣起體性。成其無盡復無盡故（復古所引）先後因果不失。雖不失先後。而先後相即。復相入。故成其無盡。以先後相即復相入故。初發心時。便成正覺。如前章門一即一切。無盡亦復無盡。二三亦復爾故。
    何況無邊劫者。即餘一一門中。各顯無盡義者。是也。所以爾者。此經又云。初發心菩薩。即是佛故也。由此緣起妙理。始終皆齊。得始即得終。窮終方原始。如上同時具足故。得然也義苑云。何況下以多法例多喻意。顯法無邊。而略如其喻也。所以爾下。此顯位上下相即也。由是下以法顯人。故皆始終一齊耳。如上下初例總顯別復古云。良由始終相即。復相入。成無盡故（下引玄門）先後因果。不失。雖不失先後。以先後相即。復相入故。成其無盡言初發心等者。即發心品之文。探玄云。即是佛者。有人釋。或云因中說果。或解。同佛境。或云。約理平等。若約三乘教。亦得如上說。今尋上下文。約一乘圓教。始終相攝。圓融無礙。始即是終。窮終方原始。一由陀羅尼門緣起相攝故。二由普賢菩薩遍該六位故。即因是果故。三由法性無始終故。發心入始。即正是終故也。是故上文云初發心時便成正覺具足慧身不由他悟。此之謂也。
    又云。在於一地。普攝一切諸地功德也。是故得一。即得一切。又云。知一即多。多即一故也。十信終心。即作佛者。即其事也至相云。問。如前明。果德絕於說相。云何十信終心。即具佛果德用耶。若十信同果德者。即果德是可說之相。何不可說耶。答。因位菩薩有果德者。欲彰果德是不可說。是故歎德文（淨眼品也）云。菩薩在此一地。普攝一切諸地功德義苑云。又云下引地經（歎德之文。故是誤也）與十住偈（此亦非也。今引長行）文。皆明相即。十信下以人顯法。是以賢首品歎德業該收故。十信道圓。一念該於佛地。斯之謂歟復古云。信滿成佛約位佛。非行佛故（依行位章）決擇記云。十信攝於諸位。圓融也。諸位十信歷然。行布也。六位互攝。如六面鏡互現其影。一磨一切磨等。思之。
    問。如同體一門中。即攝一切無盡者。為一時俱現耶。為前後耶。答。於一門中。一時炳然現一切者。屬微細攝。隱映互現。重重者。屬因陀羅攝。餘義即同即異。即多即少。即有即無。即始即終。如是自在。具足一切無盡法門。仍隨舉一為首。餘即為伴。道理一不差失。舊來如此。此辨同體一門中具足自在無窮德耳。餘異體等門中。亦准思之至相所柬三門不同。如上已引。孔目云。普賢因果。不從凡夫世間剋得。何以故。若未成則不說。普賢若已成。則舊來如此道理。可准知之義苑云。矧茲同體法既交參。義非一準。是故炳然齊現。猶比芥瓶。交映重重。若帝珠之互入。此是具別門之義也。餘義下辨本門相即之義。仍隨下亦具餘門。法本如。然非同應化故。云舊來如此也折薪云。初揀三義不同。仍隨下釋成上即入中。同異。多少。有無。始終等中。舉一為主。餘即是伴也。以主伴義散在諸門中說。也（古德不別立主伴門者。思之）復古云。有三義不同。餘義下即此門攝問。微細帝網。由相入成。何故於相即中揀不同耶。答。探玄云。由以異門攝同體中相入義故。現微細門也。由異體相入帶同體相入故。有帝網門也然今但揀濫。而非同體相既中有二門別也（揀三門不同者。本據至相。彼問云相即復相入。與前因陀羅。及微細門。有何差別耶今亦準知）。
    問。若一門中即具足一切。無盡自在者。餘門何用為。答。餘門如虛空。何以故。同體一門。並攝一切。無不盡故。問。此同體門中所攝一切者。但應攝自門中一切。豈可攝餘門中一切耶。答。既攝自一切。復攝餘一一門中無盡一切。如是重重窮其法界也。何以故。圓融法界。無盡緣起。無一一切並不成故。此俱論法性家實德故。不可說其邊量至相云。問。若一地即攝一切諸地功德。一即一切。初即攝後者。一門即具。何用餘門耶。答。若無餘門。一門即不成故。如一升即攝一斗。若無一升。此三斗即不成。問。若無升即無斗者。今舉一升。即得一斗以不。若一升不得一斗。一行不須具一切行。答。十升合成一斗。既其升時。將何作斗。故知無升即無斗。有升即有斗。今舉升即斗。斗升之外無別升斗。如龜毛兔角不可得初心即成佛。成外無別修。其相如虛空。是故言初心成佛者。非謂不具諸功德復古云。若一門自具足。何用餘門。答。餘門如龜毛兔角不可得。全應攝自。豈容攝他耶。自他俱攝。方能窮盡緣起無礙法界之義。若無一。一切不成。如一斗即攝一升。若無升斗即不成也義苑云。此問躡前答辭而起。答約隱顯相奪而酬。自他之義。顯然有異。豈有攝自復容於他耶。自他皆攝者。窮其緣起方難思耳。何以下。初句徵。餘皆釋。釋中並用所因。圓融法界者。法性融通故。無盡緣起者。緣起相由故。此但論法界等者。唯心迴轉故未句結答問宗言問此同體門中等者。問。上喻示中已有問答。何重作耶。答。如折薪云。前喻中亦明意。今欲要初心成佛等義。於人益深故。重示也。
    故此經偈云。不可言說諸劫中。演說一切不可說。不可說劫猶可盡。說不可說不可盡。又偈云。一切眾生心。悉可分別知。一切剎微塵。尚可算其數。十方虛空界一毛。猶可量。菩薩初發心。究竟不可測。良由此一乘圓融。自在無礙法門。得一即得一切故耳。因果俱齊。無前後別故。地論云。以信地菩薩。乃至與不思議佛法。為一緣起。以六相總別等義。而用括之。明知因果俱時相容。相即。各攝一切。互為主伴。深須思之。此事不疑義苑云。初偈（阿僧祇品）約時顯法。前三句言時劫不可盡乍可盡。第四句正況緣起之法決不可盡也。次二偈（發心功德品偈）約依正顯法。謂。正報。眾生心行差別。是最難知。今亦可知。碎剎為塵。塵不可數。此亦可數。虛空無邊一毛。無間乍以無間之毛端。度量無邊之虛空。若是菩薩發心功德。不可測量。良由下出其所以。即一證一切證。因果該徹故也。故地下因果不二為大緣起。仍以六相融通故。自他相即。明知下亦因果圓融。歷歷齊現。故云互為主伴。深須下勸誡也。
    又此經云。何以故。此初發心菩薩。即是佛故。悉與三世諸如來等。亦與三世佛境界等。悉與三世佛正法等。得如來一身。無量身。三世諸佛平等智慧。所化眾生皆悉同等。又云。初發心時。便成正覺。具足慧身。不由他悟。如是云云無量。廣如經文至相云。問。既言久修始得者。云何言一念得耶。答。言久修行善根者。即在三乘教攝。從三乘入一乘。即是一念始終具足。故經（梵行品）云。初發心時。乃至具足慧身不由他悟。譬眾流入海。纔入一滴。即稱周大海。無始無終。若餘江河水之深。不及入大海。一滴故。即用三乘中修。三乘多劫。不及在一乘中一念故義苑云。初發心菩薩。與諸如來。依正等。說法等。身量等。智慧等。眾生等（文在發心品）探玄云。此五句約佛內德盈滿等。於中一總。四別。別中初二所依法等。一俗諦境。二真諦。後二能依德等。一身。二智。所化等一句。屬下釋文。
    問。此等歎因中德耳。豈可即果德耶。答。此一乘義。因果同體。成一緣起。得此即得彼。由彼此相即故。若不得者。因即不成因。何以故。不得果故。非因也至相云。以後望初。初念即是成。何故。以因果相即。同時相應故探玄云。問。此中既言示現。亦應暫現。同上終教。答。如文無悕望之功用。能一念頃遊十方。若斯之德。自非因位窮滿。熟能具此。故知。定是實行滿也問。至相既言。即與佛同時位。未見究竟故。復有淺深之殊。何為因位窮滿耶。答。六位各各言成佛。則辨其淺深。雖有淺深。而非實行未滿。於因位窮滿。何妨。於中有淺有深。故云因果同體。思之。何以知者。如孔目云。若一乘義。十信地見聞。終心成解行。十信終心。勝進向十解。得究竟證。準此。望究竟證已還。而論淺深耳。餘位例然義苑云。此之問意。由前廣歎初發心之功德故。以果德例而難之。答中以一乘緣起。因果同源故。因是果家之因。得初即得其後也。若不得者。非果之因。非緣起之因也。
    問。上言。果分離緣。不可說相。但論因分者。何故十信終心。即辨作佛得果法也。答。今言作佛者。但初從見聞已去。乃至第二生。即成解行。解行終心。因位窮滿者。於第三生。即得彼究竟自在圓融果矣。由此因體依果成故。但因位滿者。勝進即沒於果海中也。為是證境界故。不可說耳。此如龍女。及普莊嚴童子。善財童子。兜率天子等。於三生中。即剋彼果義等。廣如經辨。應準思之至相云。如經說。普莊嚴童子。一生具見佛聞法。即得三昧。即至後際。見佛滅度。後復得三昧。如經一生得見聞若熏習。二生成其解行。三生得入果海。同一緣起大樹。而此三生只在一念。又下明善財從文殊所發心。求善知識。經歷一百一十城已。而不如一念得見普賢菩薩。故知得入此緣起大海。一念豈不成佛耶。又孔目云。依彌勒文。諸佛菩薩。無量劫修。善財一生皆得者。依華嚴經。疾得成佛。有其五種。一依勝身。一生即得。從見聞位後。一生至離垢定後身即成佛。二依見聞。逕生疾剋。三依一時。疾得成佛。四依一念。疾得成佛。五依無念。疾得成佛。初義有四。一依世界性等十世界身。輪王之子。現身成佛。如普莊嚴童子等。二者依天子勝身。從三惡道出。生兜率天。現身成佛。三者依閻浮提勝功德身。如善財等。現身究竟普賢之行。後生見佛。四者依法華經（同教一乘變身八相）龍女之身。南方成佛。義當留惑之身。疾得成佛。乃至具明（復古略引。又破折薪云。有謂。龍女於南方成佛者。終教示現八相成道豈同善財等。於三生中。□證彼果耶。答。今同列者。約彼所證是同。非以教分漸頓之異。演義云。法華佛慧。即華嚴佛慧者。是也。未穩）孔目又云。若一乘義。十信地見聞。終心成解行。十信終心。勝進向十解。得究竟證探玄云。義準上下經意。有三種成佛。一約位。以六相方便。即十信終心。勝進分後。入十解初位。即成佛（寄顯初住分真即位）以此是三乘終教不退之位故。以一乘六相攝融。即具諸位。至佛果也。是故此中童子（普莊嚴）見初佛。為信位自分。聞初經。為信位勝進。見後佛。當解位初自分。聞後經。為解初勝進。以攝諸位皆具足故。二約行。總不依位自分勝進。究竟即至佛果（寄顯觀行相似即位）三約理。即一切眾生。並已成竟。更不新成。以餘相盡故。性德本滿。相皆盡故（寄顯理即佛位）又云。問。未知。此舍那佛。是何位中佛。答。若說信法。即信中佛。餘位亦爾。思之。又云。問。此善財是何位菩薩。答。經無正斷。位相難明。依圓教宗。有其三位。一見聞位。即是善財。次前生身。見聞如此普賢法故。成彼解脫分善根故。如歎德中辨者是。二是解行位。頓修如此五位行法。如善財此生所成。至普賢位者是。三證入位。即因位窮終。潛同果海。善財來生是也。若爾善財定是何位。謂。是何位以在信。是信位。在住位。一身歷五位。隨在即彼位。遍一切故。如普賢位。
    問。上言一念即作佛者。三乘中已有此義。與此何別。答。三乘望理。為一念即作佛。今此一乘。一念即得具足一切。教義理事因果等。如上一切法門。及與一切眾生皆悉同時。同時作佛。後後能辨。新斷惑。亦不住學地。而成正覺。具足十佛。以現無盡逆順德故。及因陀羅微細。九世十世等。遍通諸位。謂。十信終心已去。十解。十行。十迴向。十地。及佛地等。同時遍成。無有前後。具足一切耳至相云。此中通辨一念成佛佛義者。若小乘說。要三大阿僧祇劫滿。百劫修行相好業。始得成佛。行若未滿。意欲成佛亦不得故。無一念成佛義。若大乘明一念成義者。凡有二種。一者會緣以入實。性無多少故。明一念成佛義。如大品經一念品義。是也。二者行行既滿。取最後念。名為成佛。如人遠行。以後步為到。此亦分用緣起（不唯約理）而明三僧祇劫修道。然亦不定（始教必定經三祇劫。終教不定。或必歷劫。或不論劫。如下修行時分中明）由有一念成佛故。明知不定。若一乘明一念成佛。如大乘取最後一念成佛。即入一乘。以後望初。初念即是成。何故。以因果相即。同時相應故欲論其成者。成復成。成復成。眾生欲在後成佛者。在後復在後。在後復在後。故不思議品云。諸佛如來。非不先覺。為眾生故。於念念中。新新斷結。亦不住學地。而成正覺（不思議品之文）故今舉一念成者。即與佛同時位。未見究竟故。復有淺深之殊。如人始出門。及與久遊他土。雖同在空中。而遠近有別。是故信住等位。各各言成佛者。而復辨其淺深。此須善思之義苑云。介爾成佛權實皆宗。故成斯問。望理一念者。謂。理則頓悟。乘悟併消。事非頓除。因次第盡。今此一乘等者。謂。緣起一念。一多混融。是故此成即是彼成。故與眾生同時作佛。言十同時者。無盡之時。同趣一念故也。後皆新新斷惑者。舊佛新成。促不礙延也。亦不住學地等者。因該果海。逆順等者。以玄門而狀證相。十信終心等者。果徹因源也。應用六相通之。
    然此一念。與百千劫。無有異也。宜須思之。此即第三諸示相即自在門訖義苑云。一念同劫者。延促無礙。由法融通故。時無盡也。宜須思之者。示觀修。忌落其情識耳（未盡理解）。
    四者因陀羅微細境界門。此但從喻異前耳。此上諸義。體相自在。隱映互現。重重無盡至相云。此約譬以明。亦復具有教義等十門。如梵網經。即取梵宮羅網為喻。今言因陀羅網者。即以帝釋殿網為喻。須先識此帝網之相。猶如眾鏡相照。眾鏡之影。現一鏡中。如是影中。復現眾影。一一影中。復現眾影。即重重現影。成其無盡復無盡也（義苑云。十門唯此從喻受名）旨歸云。一一塵中。各有無邊諸世界海。世界海中。復有微塵。此微塵內。復有世界。如是重重。不可窮盡。非是心識思量境界。如帝釋殿天珠網覆。珠既明徹。互相影現。所現之影。還能現影。如是重重不可窮盡。經云（第二十四）如因陀羅網世界。十地論云。帝網差別者。唯智能知。非眼所見（探玄大同）探玄云。真實義相者。如帝釋妙殿上。有寶珠為網。天珠明淨。於一珠中。現一切珠。一切珠亦爾。互無障礙。世界亦爾。世界實爾。故名真實。此是如理智中如量境界故。云唯智能知也（清涼引十定品。並如前敘）。
    故此經云。於一微塵中。各示那由他無數億諸佛。於中而說法。於一微塵中。現無量佛國須彌金剛圍。世間不迫迮。於一微塵中。現有三惡道。天人。阿修羅。各各受業報。此三偈即三世間也至相云。如第七地讚請經云（文在八地。而讚七地偈）引初偈竟云。此即智正覺世間。引次偈云。此即據器世間。引後偈云。此即據眾生世間新經云。一切諸剎際周布。蓮華網。或有剎土中。隨惡不平垣。由眾生煩惱。於彼如是見。雜染及清淨。無量諸剎種。隨眾生心起。菩薩力所持。一一剎種中。劫燒不思議。所現雖敗惡。其處常堅固。有剎泥土成。其體甚堅硬。黑暗無光照惡業者所居。有剎金剛成。雜染大憂怖。苦多而樂少。薄福之所處。或有用鐵成。或以赤銅作。石山險。可畏罪惡者充滿。剎中有地獄。眾生苦無救。或有畜生種種醜陋形等。廣如彼明。
    又云。一切佛剎微塵等爾所佛。坐一毛孔。皆有無量菩薩眾。各為具說普賢行。無量剎海處一毛。悉坐菩提蓮華座。遍滿一切諸法界。一切毛孔自在現義苑云。初偈主伴同會。普法圓彰。次偈依正容持。分圓無礙（文在第三卷。勝音菩薩偈也）。
    又云。如一微塵所示現。一切微塵亦如是。餘者云云無量。廣如經辨至相引此偈云。故於微塵現國土。國土微塵復示現。所以成其無盡復無盡義苑云。末後舉一例餘（文在第七卷）。
    此等並是實義。非變化成。此是如理智中如量境也。其餘變化等者。不入此例。何以故。此並是法性實德。法爾如是也。非諸分別情謂境界。但此可去情思之至相云。此即是其法界緣起。如智如理實德如此。非即變化對緣方便故說。若是大乘宗所明。即言神力變化故。大小得相入。或云菩薩力故入。又言不二故。不同一乘說義苑云。結示本法。由法智圓明。皆悉無盡也（如禪家云。珊瑚枝枝撐著月）其餘變化等者。揀三乘應現也。何以故下徵釋本法離。本法離見超情耳折薪云。言此如理等者。即實智中如量境。皆實智所現。無非稱實故。非變化等搜玄云。如量智中如理。即顯所知法。如量智中如量。即對所化生。又探玄云。因陀羅境界。是理中量。及量中之一分耳。義海百門云。顯如量者。謂。塵體空無是如理。不礙事相宛然是如量。今塵性順性則無分齊。一切事法全依性顯（當體依義）是故一塵中見一切事。此事是如理智中如量之境界也今謂。如台家云。一性無性。三千宛然。全性起修。修在性中。豈外之哉。竹影掃揩塵不動。月穿潭底水無痕。宜須返照矣。
    問。上言一塵中現無量剎等者。此但是一重現而已。何故乃云重重現耶。答。此方說華嚴經時。云一切微塵中亦如是說。如彼微塵中說華嚴經時。亦云一切微塵中亦如是說。如是展轉。即重重無盡。重重無盡也。宜準思之義苑云。問中約一塵一剎平遍而難。答中據塵剎相含。重重互遍而說也折薪云。問上下如上所引。皆平漫一重故。此問也。答中約諸塵互望。以說重重（若約德相。若約業用。如刊定及大疏）。
    問。若據此文。重重無盡。有何分齊。云何辨其始終等耶。答。隨其智取。舉一為首。餘亦為伴。據其首者。即名當中。餘即眷屬圍繞。上諸教義等。並悉如是。自在成耳。及前相即相入自在等。皆悉如是。攝一切法。盡窮法界。並悉因陀羅成也至相云。問。若此宗明相入。不論神力。乃言自體常如此者。斯則渾無□界。無始坎終。何緣得辨因果教義等耶。答。以隨智差別故。舉一為主。餘則為伴。猶如帝網舉一珠為首。眾珠現中。如一珠即爾。一切珠現亦如是。是故前經舉一菩薩為主。一切菩薩圍繞。一一菩薩皆悉如是。又如諸方皆來證誠。同其號。一切十方證誠。皆亦如是。所以成其無盡復無盡。而不失因果先後次第。而體無增減義苑云。問責瀚漫。焉辨始終。答。藉智成。雖重重交涉。不礙歷歷齊彰。故論主伴耳。如上教義等者。示法法皆有主伴也。及前等者。指前二三。若乃隱映互現。展轉無窮。皆此門攝。故云皆悉如是等。
    五者微細相容安立門。此上諸義。於一念中。具足始終同時前後逆順等。一切法門。於一念中。炳然同時齊頭顯現。無不明了。猶如束箭齊頭顯現耳至相云。此就相說。如一微塵。此即是其小相。無量佛國須彌金剛山等。即其大相。真以緣起實德無礙自在。致使相容。非是天人所作故安立如似一微塵中有穢國土。而即於此微塵中。具有不可說淨國在此微塵中。而於彼穢國。不相妨礙。而此淨國之相。仍亦不失。乃至。有諸國土尸羅盆幢形。三方及四維等國。在此一微塵中。常不相妨礙（第十地經云。諸佛所有入微細智。乃至皆如實知。探玄云。謂。知佛化用微細自在）旨歸云。悉能顯現微細剎土。炳然齊現。無不具足（探玄全爾。如經所云常在靈山。我土安穩。毛吞巨海等。乘槎星萬點。掛須彌於藕絲。鐵壁迸開。雲片片。黑山輥出。月團團。皆可會取也）演義云。炳然齊現者。炳者明也。如□璃瓶盛多芥子。隔瓶頓見。然微細言。總有三義。一所含微細。猶如芥瓶。以毛孔能受彼諸剎。諸剎不能遍毛孔故。以毛據稱性。卻如□璃之瓶。剎約存相故。如芥子在內。二約能含微細。以一毛一塵即能含故。三約難知微細。微塵不大。而剎不少。而能廣容。即難知義復古云。今取束箭俱同時。齊頭顯現。難見微細相容也今謂。清涼立三義中。其初二義不可必然。豈可微細有能與所互不相融。相容安立哉。驗知畫蛇足耳。
    故此經云。菩薩於一念中。從兜率天降神母胎。乃至流通舍利法住久近。及所被益諸眾生等。於一念中。皆悉顯現。廣如經文。又云。一毛孔中。無量佛剎。莊嚴清淨。曠然安住。又云。於一塵內。微細國土。一切塵等。悉於中住。宜可如理思之至相云。故普賢品云。一切諸世界。入於一微塵中。世界不積聚。亦復不離散。故知。若與普相應。能於一微塵中。見不可說國土。而不雜亂。不增不減。豈可須彌納芥子時為難事哉。理事等十門安立。相容。亦如是義苑云。菩薩於一念中等者。即如十微細中（離世間品。明十種微細趣）八相之中。一一各具餘之七相之義。又云下（即舍那品二偈。探玄及旨歸。但舉初偈）依正相含。炳然之相。故皆言安住也。
    問。此義與上因陀羅云何別耶。答。重重隱映互現。因陀羅攝。齊頭炳然現者。微細攝。此等諸義。並別不同。宜細思之至相問答。全同今章。問。前既揀三門不同竟。何重出耶。答。上第三門中。但就同體相即中相入義以分門別。今乃真據相容。更辨二玄義別不同故。義苑云。此之答意。但以諸法同時相容顯現。與展轉攝入生重重故。分二玄之別。更無別義也。
    六祕密隱顯俱成門。此上諸義。隱覆顯了。俱時成就也至相云。此約緣起說也（綱目云。緣起有無。各不並故。有隱顯門也）還具前教義十門所言隱顯者。如涅槃經半字及滿字。昔說半字故。半字即顯。滿字即隱。今日說滿字者。滿字即顯。半字即隱。此即約緣而說隱顯。又如月喻品云。此方見半見滿。而彼月性。實無虧盈。隨緣所見故有增減。此即是大乘宗中說（如台家云化儀祕密）若通宗辨者。不待說與不說。常半常滿。隱顯無別時。如彼月性常滿。而常半半滿無異時（清涼云。如八日月隱顯同時。即取明處為顯。暗處為隱。而必同時故。云俱成。不同十五日唯顯月。晦日唯隱。今謂。不然。此意乃由上弦定顯。下半定隱。而互半成半不成故。不得同時俱成。是大乘意。何得圓融相即相入。又演義云。故彼喻云。如月輪閻浮提人。見其形小。而亦不減。月中住者。見其形大。而亦不增。釋曰。見大則大顯小隱。見小則小顯大隱。而不增減。則是祕密俱成。今謂。此亦唯是三乘隨緣所見故。有隱顯。何者。瞻部見者。但得小顯。不得大顯。月宮天子。只存大顯。而闕小顯。大隱小隱。亦復互爾。豈可此門圓融隱顯俱成哉。嗟乎。觀師以三一濫故。混ＧＨ玉。寔可悲夫）旨歸云。此能遍彼。則此顯彼隱。彼能遍此。則彼顯此隱。此能攝彼。亦此顯彼隱。彼能攝此。亦彼顯此隱。如是此彼各有即顯即隱。無有障礙探玄云。此能攝彼即一顯多隱。一切攝此即一隱多顯。顯顯不俱。隱隱不並。隱顯顯隱。同時無礙。全攝俱泯。存亡俱成。又云。由一攝多時為顯。令一入多為隱。多攝一入亦爾。又就用相入為顯。令就體相即為隱。即顯入隱亦然。又異門即入為顯。令同體為隱。同顯異隱亦爾。
    故此經云。於此方入正受。他方三昧起。眼根入正受。聲塵三昧起等。云云。又云。男子身入正受。女人身三昧起等。云云。於一微塵入正受。一切微塵三昧起。一切微塵入正受。一毛端頭三昧起。如是自在。此隱彼顯。正受及起定。同時祕密成矣。又此經云。十方世界有緣故。往返出入度眾生。或見菩薩入正受。或見菩薩從定起。又於彼十方世界中。念念示現成正覺。轉正法輪。入涅槃。現分舍利。度眾生。如是無量。廣如經辨。又如佛為諸菩薩受記之時。或現前受記。或不現前祕密受記等至相云。是故如來。於一念中。八相成道。生時即是。滅時同時俱成故。所以稱祕密。又眼根入正受。即是顯。於色法中。三昧起。即名隱（帝心尊者曰。懷州馬喫禾。益州牛肚脹。志公偈云。空手把鋤頭。步行騎水牛。人從橋上過。橋流水不流宗門所舉。新羅入室。太唐上堂。南山打鼓。北山作舞。若個必竟是什^8□消息。夜深同見千嚴雪）義苑云。然茲隱顯。皆就二法。形對言之。應成多對。一此彼方隅對。二根塵能所對。三男女左右對。四塵毛依正對。五往返度生對。六現滅流通對。七顯授冥記對。此上多對。皆顯密同時。無有前後耳（此七對中。初六即是賢首品說。後一即離世間品。或首楞嚴三昧經等）今詳。探玄云。以信滿成。此觀賢首位故。同普賢等。廣大三業。該因及果。遍一切處。盡一切時。常作無邊法界大用。此為恒式。今約信門之中顯現。則屬信收。然大業無涯。依例辨十。以顯無盡。第十寂用無涯三昧云。或東方下（經云。或東方見入正受。或西方見三昧起乃至。或異方見入正受。或異方見三昧起等）正顯業用。約位總明自在。初明器世間自在。凡論菩薩三世間自在有二義。一菩薩身作三世間故。得無礙。二菩薩於三世間處。示現自在。得成東入西出等者。有四重無礙。一處無礙。謂。以東方即西故。是故不移東而常在西也。乃至。四入出無礙。謂。以入定即是出故。是故不壞入定。常見出也。又此菩薩以法界為身故。是故縱東方百千界外見法界。非是分限法故。隨顯現處。無不全現。故菩薩身。常在入定中現。恒在出定中現。無礙圓融。難思議也。是故若向出定門中者。唯見出不見入。亦不見出竟時也。又若約境論。理具法爾如此圓融。若約智說。由菩薩智了達此法。迴動自在也。於眼根下（經云。於眼根中。入正受。於色法中。三昧起。乃至。於耳根中。入正受。於聲法中。三昧起。然此章聲塵二字。宋本作色塵。能順經文。或略中間八句。但舉初後）就眾生世間自在中。初約自身。自中約十二處。辨緣起無礙。定等圓融。一一皆有十事五對無礙之相。第一對。根境無礙。既觀根入定。還應從根出。為顯此根即是境故。從境出也。以一心緣起。無二而二故。恒相即。而根境兩分。乃至。五體用無礙對。謂。自他也。童子身下（經云。現童子身。入正受。說壯年身。三昧起。乃至。現善女人。入正受。於善男子。三昧起）於他身無礙。此有二義。一菩薩化現彼身。轉變速疾。二菩薩既具三世間身。即以一切眾生實報之身。作自身故。是故現彼身入。此身出也。而彼遍計眾生。不覺不知（箴劄徹髓）除應度者。第二微細差別。自在中（經云。一切毛孔入正受。一毛端頭。三昧起。乃至。一微塵中。入正受。一切微塵。三昧起。一切微塵。入正受。於金剛地。三昧起）亦三世間皆分折顯示。於中毛孔毛端。是眾生世間之差別。微塵等餘。並器世間之差別。悉是菩薩身。現於彼等中出入定也。非是觀彼入定等。以文中皆言現故。現身於彼中也。十方世界下（此之一偈。初標意文）於中往返約方。出入約定（餘文可知）於彼十方下（經云。菩薩悕望一切斷。於一念頃。遊十方。於彼十方世界中。念念示現成佛道。轉正法輪入涅槃。現分舍利為眾生）初海印三昧文中。次一偈顯無功用成事。謂不作功用故。云希望斷也。又釋。因位滿故。更無希望故。云斷。次一偈明現八相。十方世界者。一切處也。念念中者。一切時也。又如佛為下。法雲地經云。又諸佛密處。所謂身密。口密。意密。知時非時密。與菩薩受記密等。皆如實知。探玄云。明密處智。謂。知佛所現祕密義等。於中初三業可知。次籌量眾生應受化時及百時也。次或有久已成佛示與受記。或見白鴿記當得佛。如是等類。名受記密。餘如彼明。又離世間品。說十種授記中。所謂專求解脫。菩薩受記。乃至。相前菩薩受記。祕密菩薩受記等。探玄云。既內懷堅信。外蒙記別故。有受記。前明自知受記。今明諸佛與記。故為別也。於中一種解脫分善根。聞法毛豎等。乃至。四對現眾前。五對眾不現前（有人引首楞嚴四種授記。然彼三乘攝。今約一乘。隱顯俱成）折薪云。又如下例顯也。
    如上第一錢中十錢。名為顯了。第二錢望第一錢中十。即為祕密。何以故。見此不見彼故。不相知故。雖不相知見。然此成彼成故。名俱成也。應如是準思之至相云。如似十數一即十。一即是顯。二三四至為隱。而此隱顯體。無前後故。言祕密也義苑云。一中多顯故。一錢中十錢為顯了。多中十隱故。第二錢望第一錢中十。即為祕密。何以故下徵釋。隱顯則見此不見彼。彼名隱。此名顯。亦如一人身上。六親所望。雖各不同。然各全得。亦不雜亂。由此隱顯體無前後。不相妨礙。名祕密俱成（此解未穩。又云。問。此隱顯門。與前相入相即何別耶。若攝他他現。是相入門。若攝他他不現。即相即門。若攝他他不盡不現。即隱顯門故。如八夜月晦明相。並隱顯同時矣。今謂。此亦不然。祇據清涼。而非今意。可雷同矣）折薪云。然觀此段。即以祕密為隱義。故現前記為顯。不現前記為祕密。又云。第二錢望第一錢中十。即為祕密此亦取隱者為祕。又金師子章云。隱則祕密。顯則顯著。名為祕密隱顯俱成門。若據前段云此隱彼顯。正受及起定同時祕密俱成矣。即以此二同時隱顯無礙為祕密。至相。探玄。大疏。唯作此說。今章即存二義既探玄并大疏。同於至相。應以隱顯同時無先後為祕密義優也。故唯存一義爾何以下例釋。釋中有二所以。釋成顯了祕密俱成也（若明祕密為隱。對顯了二字為言。則言同意別也。然亦別與總相濫。思之）今詳。何以故下。謂。法界恒出入定。圓融難可思議。若向出門。唯見出定。不見入等。故云見此不見彼。此是約機以論隱顯。故經云。宿世同行有緣者。彼乃能見不見等。若約遍計眾生。不覺不知。故經云。諸天世人。莫能知故。云不相知故。復古云。古本云成此成彼。演義亦同。今云此成彼成者誤也。
    七諸藏純雜具德門。此上諸義。或純或雜。如前人法等。若以人門取者。即一切皆人故。名為純。又即此人門。具含理事等一切差別法故。名雜。又如菩薩入一三昧。唯行布施。無量無邊。更無餘行故。名純。或入一三昧。即施戒度生等無量邊諸餘雜行。俱時成就也。如是繁興法界。純雜自在。無不具足者矣。宜可思準之至相云。此約諸度門說。何者。如似就一施門說者。一切萬法。皆悉名施。所以名純。而此施門即具諸度等行。故名為雜。如是純之與雜。不相妨礙。故名具德（自攜瓶去酤村酒。卻□衫來作主人。切須看取）綱目云。約緣起諸門所收諸法。名為純雜。故有純雜門也義海百門云。理不礙事。純恒雜也。事恒全理。雜恒純也。探玄云。普周法界。而不壞本位。以分即無分。無分即分。廣狹自在。無障無礙。下云。此大蓮華。其葉遍覆一切法界（旨歸大同）是故或唯廣無際或分限歷然或即廣即狹（三句。如第十地文云。或以狹國為廣。廣國為狹）或廣狹俱泯或具前四以是解境故。或絕前四句以是行境故。又云。由在一遍應故。有廣狹自在也演義云。廣狹自在門。同法界觀中廣容普遍之義。而名少異（會玄云。全依賢首。依探玄中也。而教章等中。尚從至相。後方改易故也。同法界觀等者。即當觀中第六遍容無礙義。然觀中第五。雖云廣狹無礙門。正明不壞一塵。而廣容法界。唯廣容義耳。今以不壞一塵。廣容法界。為即廣之狹。即此一塵。普遍法界。為即狹之廣故。云自在。此但義同故。云而名少異也。上會解義。若寂照云。同法界觀廣容普遍總義中一分之義。問。普遍如廣可爾。廣容同狹不然。以玄鏡釋廣容義云。一一包含無外。無有一法出纖塵故。下釋狹義。云華葉不壞本位故狹。豈得同耶。答。既由廣容普遍二義。乃有十門故。是總義。今者狹義。但取廣容中不壞本位義。不取容他義。但少分同也。其普遍義。亦但分同。以普遍義中有多義故。評曰。寂照分同其總義。會解則別同第六門。各有所以。二釋隨取）此門賢首新立。以替至相十玄諸藏純雜具德門（會玄云。問。法界觀。以立第五廣狹無礙門。何言新立答以至相不立廣狹唯立純雜今改純雜。別立廣狹。故云新立。又今廣狹。與法界觀。詮義不同。觀中唯就廣容。約不壞相。立廣狹義。今具遍容二義。亦新立也）意云。一行為純。萬行為雜等。即事事無礙義若一理為純。萬行等為雜。即事理無礙。恐濫事理無礙。所以改之（會玄云。出賢首以廣狹替純雜之意也。實不濫。但恐有濫。所以改之）又大疏云。然此廣狹亦名純雜義。普周法界故。純一無二。不壞本位。則不妨於雜。萬行例然。演義云。賢首意云。萬行純雜。有通事理無礙。及單約事說故。廢之耳。謂。同一法界故純。不壞事相故雜。此即事理無礙也。一行長行故純。不妨餘行雜。此但約事也。故昔廢之。而立廣狹。今欲會取。即事同理而遍故純。不壞一多故雜。則亦有事事無礙義耳。如以人門取之。則一切皆人故。名為純。人中有多法門故。名為雜（會玄云。清涼會取。如即此事華。同理而遍故。不唯廣義。亦可名純。不壞相幫。不唯狹義。亦此一法。與餘多法異故。故得名雜）如妙嚴品說諸眾海（餘同生異生眾）各各唯得一解脫門純也。普賢菩薩。得不思議解脫門雜也。六十五。慈行童女云。我於三十六恒河沙佛所。求得此法。彼諸如來。各以異門。令我入此般若波羅蜜普莊嚴門。即純雜無礙也。又善財童子所求諸善知識。各言我唯知此法門。又云多劫唯修此法門者。即純門也。諸善知識皆推進。云如諸菩薩種種知見。種種修行。種種證得者。此雜門也。自言知一。推他有多。自他雖異。然屬一身。此亦純雜無礙門也（會玄云。疏云。諸眾各一解脫。猶如百川入海。今普賢以總入總。如海入海。同趣如來智海。融無礙故。慈行女下。謂。六度之中。一一具六故。為三十六。皆恒沙性德。本覺中來故。云佛所求得。般若普莊嚴者。謂。由般若照一切法。依中有正。一中有多故。所得依報。無所不現。般若中云。了色是般若。一切趣色。即其義矣。此總攝三十六恒沙之別。歸於普門。則一嚴一切嚴故。名普嚴。即純雜無礙義。我唯知此下。各前友自謙知一。謙德之柄。故無不行者也。推他後友知多。令善財勝進求學故。能推所推。云自他雖異。但示軌後徒。實則諸友一多並曉故。云然屬一身）然上所引數處經文。多皆約行。一行多行為純雜故。並通單約事明（會玄云。若約行如。上純雜無礙而說。即事事無礙。若約純雜各異而說。便是單事故。云通也）然通德相。若準第九迴向云。以無著無縛解脫心。成就普賢佛自在力。於一門中。示現經不可說不可說劫。無有窮盡。令一切眾生。皆得悟入。於種種門中亦爾。令一切眾生。皆得悟入。其身普現一切佛前者。即約用純雜也（回向一行既爾。萬行例然）萬行例然者。即約行說純雜。通於事理。事事無礙。及單約事行也。約事事無礙者。如一施行一切皆施名純。施中具於諸行名雜（會玄云。由疏中會於純雜約事華上說故。此句例於萬行也。以至相所立此門。唯約行說故。次前鈔。引數段經。皆約行明純雜也。今雖會取然亦義通三意。故正立廣狹門也）今謂。清涼私作會取云。賢首意。以約行說純雜。通於事理及單約事說故。廢之而別新立者。皆非祖師之意。蓋是兩祖。何處言通耶。故至相特揀別云。如大品經一念品明。從始至終。不出一念。即名為純。而此一念之中。具於萬行。即名為雜。雖爾。而與此中純雜義別。何者。如彼經一念者。同是無德相應。不明緣起德用。若此明純者。若約施門。一切皆施。若說忍門。一切皆忍。說忍門者。諸行如虛空。即名為純。而此忍門。具足諸門。即名為雜。純雜不相亂。故名具德。故不同彼念品。又此與六度相攝義。及相資義。並皆不同。以施攝諸度。諸度非是施。及彼中資。闕一即不成。而能非是所等。如彼廣辨。更有何恐濫通於餘。而昔廢之致改易乎。但為各無礙故。乘便自在立耳。故探玄復云。異無異者。是純雜無礙。及義海百門云。謂。塵無生。即一切法皆無生。是純。即塵無生義中。具含理事。亦空亦色。亦菩提亦涅槃等。是雜綱目金師皆立此門。奈何云廢之改易。然折薪云。至相為約行說。今文有二。初通約前十對事法說。次唯就行說。漸異至相（此解非也）然探玄中。既改作廣狹自在無礙門。清涼出意云。然有二意故。賢首改之（如向已斥）一者。若以契理為純。萬行唯雜。即是事理無礙。非事事無礙故。以菩薩大悲為純盡未來際唯見行悲。餘行如虛空。若約雜門。即梵行俱修者。此二門異。亦不成事事無礙。二者。如一施門。一切萬法。皆悉名施。所以名純。而此施門。即具諸度之行故。名為雜。如是純之與雜。不相障礙故。名具德。即事事無礙義成。而復一中具諸度。諸度若存。即名相入門。若一即諸度。復似相即門。故不存之。改為廣狹門。如前下此約諸法不同。至相唯約行也。又如下唯約行釋。如是下結成具德（義苑復古皆依清涼）評曰。一人唱虛。萬人傳實。失祖本意之最矣。深可嘆哉。
    八者十世隔法異成門。此上諸義。遍十世中。同時別異。具足顯現。以時與法不相離故。言十世者。是去未來現在三世。各有過未及現在。即為九世也。然此九世。迭相即入故。成一總句。總別合成十世也。此十世具足別異。同時顯現。成緣起故。得即入也至相云。約三世說。如離世間品說。十世者。過去說過去。說未來。說現在。現在說現在。說未來。說過去。未來說未來。說過去。說現在。三世為一念。合前九剩十世也。如是十世。以緣起力故。相即復相入。而不失三世。如以五指為拳。不失指。十世雖同時。而不失十世（驀過柯爛山。百尺高樓驤駿馬。一拳拳倒黃鶴樓。皆此也）旨歸（探玄大同）云。橫遍十方。豎該九世。謂。過去過去現在未來。當知亦爾。總此九世。攝為一念。總別合舉。名為十世。又以時無別體。依法上立。法既融通。時亦隨爾演義云。三世區分。名為隔法。而互相在。即是異成義苑云。同時者。一念之總。別異者。九世之別。演義云。以時下出十世融通所以。如見華開。知是芳春。茂盛結果。知是朱夏。凋落為秋。收藏為冬。皆因於物知四時也。今時相入。知法之融通。故不相離折薪云。此上下以法就時異成。以是下釋以法就時之所以也。言十下唯約時釋。初明十世義。故此下證唯約時即入。又此下證以法就時。此普下結法就時。若探玄并大疏。皆以法例時。故得此門。唯就時說。今章以十玄門。釋前諸義故。以上諸義門。於時中現也。若爾探玄等中。豈不釋前十對二十事耶。以法就時無別。以法為體故。唯約時即同法體也言各有過去等者。演義云。取意以立。即離世間品意。文云。菩薩有十種說三世。何等為十。所謂過去說過去。乃至。未來說無盡。又三世說一念。上言無盡。即未來未來。欲彰無窮故云無盡。不言一念。亦名九世。攝歸一念。故云十世。今但用三世互為緣起。便成九世。不離一念故。為十世。謂。如因過未而在現在。則現在中已有過未。法從因出。不異因故。餘二因二。例此可知。即中論時品。破於執時立無窮過。今無所執故。以其過成稱性緣起（今謂。如上清涼消釋。往往有所臆解。請。後學擇於水乳。取是捨非。不可滯意）探玄云。有十種說三世者。前九別說。後一總顯。別中未來說未來。既是無盡。過去說過去。何不亦同耶。釋。以未來續起故。云無盡。過去不起故。不云也。又現在說現在。即與現在不殊故。云平等。過未說過未。何不亦同耶。釋以過未之過未是無故。現在是有故。不同也。又云問。大乘宗意。未來世法。體用俱無。今云。何知耶。答。若依方便教釋。此但見彼。現在因種。知彼當來果相差別。非謂見彼未來法體。若一乘宗。於九世中。未來現在。體用俱有故。今稱彼如實而知。問。未來未有。何名現在。答。非是現在現在。故現在中無也。但是未來之現在故。未來中有也。問。此有為是緣有。為是性有。若有緣有。緣今未會。若是性有。則同小乘。答。今時看緣性俱無。以是現在之未來。必定不有故。若逐未來時處看。是未來之現。還如今現在。決定是緣有。是故得見也十世章云。相攝有二門。一相即。二相入。此二得成。由二義故。一緣起相由義。二法性融通義。初緣起相由者。且如過去現在。法未謝之時。自是現在。以現在望之。乃是現在之過去。是故彼法亦現在亦過去。所望異故。不相違。又現在現在。法自是現在。以未謝故。以過去現在望之。乃是過去之未來。又未來現在望之。復是未來之過去。是故彼法亦現在亦過去。又未來現在法亦現在亦未來。准之可見。又此九中三世現在。必不俱起。六世過未亦不俱。一現。二過未。此三定得俱。是故九中隨其所應。有隱有顯。以俱不俱故。且就俱中。由過去過去無故。令過去現在法得有也。何以故。若彼不謝。此不有故。又由過去現在有故。令過去過去無也。以若不此有。彼不謝故。又由過去現在有。令過去未來無也。此由彼未謝。令此未有故。又由此過去未來無故。令彼過去現在成有。以然此有彼已謝故。是故由此未有。彼得未謝故也。又由過去過去無故。令過去未來無也。謂。若彼不無。過在不成有。此過去不成有。此未來不成無。是故此無展轉由彼無也。又由過去未來無故。令過去過去無也。反上思之。如過去三世有此六義相由。現在未來各有六可知。二就不俱中。有二。初現現相由亦有六義。謂。由過去現在有。方令現在成有。何者。以若彼不有。無法可謝至此現有。又由現在現在有故。方知。過去現在是有。以若此不有。彼有不成故。何者。若無此有。即令彼有不得謝無。不謝之有。非緣起有故。不成有也。現在現在。望未來現在。亦二義。准上思之。過去現在。望未來現在。亦二義。謂。若過去現在不有。則未來現在有不成故。反此亦準知。問。俱者可相由。不俱者云何得相由。答。俱者顯相由。不俱者密相由。亦是展轉相由。以若無此不俱。俱不成故（法性融通。更應深思。又人天四洲地獄鬼畜。乃至蟪蛄蜉蝣。互融九世。橫豎無礙。皆可準知）故此經云。或以長劫入短劫。短劫入長劫。或百千大劫為一念。或一念即為百千大劫。或過去劫入未來劫。未來劫入過去劫。如是自在。時劫無礙。相即入。渾融成矣。又此經云。於一微塵中。普現三世一切佛剎。又云。於一微塵中。普現三世一切諸佛佛事。又云。於一微塵中。建立三世一切佛轉法輪。如是云云無量。廣如經文。此普攝上諸義門。悉於十世中。自在現耳。宜可思之。至相云。故經云。過去劫入未來。現在劫入過去。未來劫入現在（第二十八卷法雲地文云。過去未來劫攝現在劫。現在劫攝過去未來劫。未來過去劫攝現在劫。現在劫攝未來過去劫。經名入劫智故。今攝作入）又云。長劫入短劫。短劫入長劫。有劫入無劫。無劫入有劫（經云。有佛劫攝無佛劫。無佛劫攝有佛劫。長劫攝短劫。短劫攝長劫）又云（第三十五普賢行品）過去是未來。未來是過去。現在是過去。菩薩悉了知。又云（第十二卷十行品偈。旨歸。探玄。亦引此文）無盡無數劫能作一念頃。非長亦非短。解脫人所行。如是十世相入。復相即。而不失先後短長之相。故云隔法異成。教義理事等十門。相即相入。而不失先後差別之相故。名異成探玄云。是故經云（離世間品）過去一切劫。安置未來今。未來一切劫。迴置過去世。又云。由此融通自在。今依此法上所辨時法。亦隨此無礙自在故。有十世門也言或以長劫等者（至相所引。如向所列。然晉經作攝。唐經作入）或百千大劫等者。第十地文云。所有入劫智。所謂一劫攝阿僧祇劫。阿僧祇劫攝一劫。乃至。一念攝劫。劫攝一念。劫攝非劫。非劫攝劫（舊經作攝。新作入。餘全同耳）若過去劫入未來等者（晉經至相所舉。如上已引。唐經並攝作入）探玄云。明入劫智。論云。此中入者。平等解脫一切劫迭相入故。謂。不思議解脫之法。平等齊均。遍諸劫海故。令諸劫迭互相入義苑云。此亦以時而顯智也言又此經云等者（第三十二）不思議品曰。佛子。一切諸佛。有十種無礙解脫。何等為十。一切諸佛。於一微塵中。悉能普現不可說不可說諸佛出世。一切諸佛。於一微塵中。悉能普現不可說不可說佛轉淨法輪。乃至。一切諸佛。於一微塵中。普現三世一切佛剎。一切諸佛。於一微塵中。普現三世一切眾生。一切諸佛。於一微塵中。普現三世一切諸佛佛事。探玄云。此十門無盡。是一乘解脫。初二現佛說法。乃至後五現三世佛依正神力。能化所化。此等約法。是法性融通力。約智。是如來自在力。良以此智（金剛法界）達彼法故。無礙圓融故。能如是折薪云。有三世間。可以意得義苑云。引此諸經意顯時處無礙。初塵現時剎。二塵現時眾。三塵現時化事。四塵中轉無盡法輪。此普下結前十對之法與十世。而融通者矣。
    九唯心迴轉善成門。此上諸義。唯是一如來藏。自性清淨心轉也。但性起具德故。異三乘耳至相云。此約心說。所言唯心迴轉者。前諸義教門等。並是如來藏性。清淨真心之所建立。若善若惡。隨心所轉。故云迴轉善成。心外無別境。故言唯心。若順轉即名涅槃。故經云。心造諸如來。或逆轉即是生死。故云三界虛妄唯一心作。生死涅槃。皆不出心。是故不得定說性是淨及與不淨。故涅槃云。佛性非淨。亦非不淨。皆唯心故。離心更無別法問。此門即約如來藏。自性清淨真心者。與前終教明如來藏真如隨緣。及台家所謂別教隨緣。緣理斷九。九闕性德等（清涼圭山所執圓理。山外宗。如前辨了）有何別耶。答。真心隨緣。凡有二種（台宗隨緣。亦通別圓）故探玄云。罪違於真。入如即滅。善順於真。入如則廣。此約終教說。若今隨緣。通一切法。總是真用。具帝網微細重重無盡。自在圓融。即相不待會。即性不待隨（理造義也）此約圓教顯耳。又云。帝網差別。染淨等欲。交涉無礙。重重相入。故云網也。又云。故三毒相並有正法。當相即是孔目云。諸煩惱法。若小乘及初教。則不能迴轉。若終教。始終雖理。是正用理自在。仍於教事不得自在。由教事不具故。依圓教宗中。即得互轉。由得理事自在具足故。餘可準知。兩祖之文。甚昭著矣。是故今章云迴轉善成性起具德。是則如台家云。迷則逆修。三道流轉。故云逆轉即是生死。悟則順修。果中勝用故。云順轉即名涅槃。故天台釋王舍云。五陰即法性畢竟空寂舍。如是涅槃。即是真如實體摩訶止觀云。無明法法性。生一切法。心與緣合。則三種世間。三十相性。皆從心起。又云。無明癡惑。本是法性。以癡迷故。法性變作無明。起諸顛倒善不善等。如寒來結水。變作堅水。又如眠來變心。有種種夢。今當體諸顛倒。即是法性不一不異。雖顛倒起滅如旋火輪。不信顛倒起滅。唯信此心但是法性。起是法性起。滅是法性滅。體其實不起滅。妄謂起滅。秖指妄想悉是法性。以法性繫法性。以法性念法性。常是法性。無不法性時。乃至還源反本。法界俱寂。觀察無明心。上等於法性。本來皆空。下等一切妄想。善惡皆如虛空。無二無別。介爾念起。所起念者。無不即空。空亦不可得。法界洞朗。感皆大明（石壓筍斜出。崖懸花倒生。若向此個薦取去。猶當一斑。落英無數點蒼苔）故荊溪云。真則同居一念（由諸法同一真性故）一切諸法。無非心性。一性無性。三千宛然（四明云。性雖是一。而無定一之性。是使三千色心相相宛然）然經論說唯心之言。從近要明。生佛無差。諸法皆爾。是故經云。一切諸世間。皆從妄想生。是諸妄想法。其性未曾有。探玄釋云。如是真實者。是前妄想也。由迷人謂妄為實不見妄實（法性體融）悟人見妄無實（無定一性）即見妄實（同一真性）故。孔目五濁章云。此濁在小乘。初教即空。終教即如。一乘即法界。又智者云。如眠夢見百千萬事。豁寤無一。況復百千。未眠不夢。不多不一。眠力故謂多。覺力故謂少。莊周夢為蝴蝶翾翔百年。寤知非蝶亦非積歲。無明法法性。一心一切心。如彼昏眠。達無明即法性。一切心一切心。如彼醒寤（輔行云。夢事如三千。豁寤如一念。無明眠故。謂之為多。觀一念故。謂之為少。無明與一念。不出法性。故非多非少）故荊溪云。若識無始即法性為無明故。可了今即無明為法性（指要云。明染淨體。三千寂體。即寂而照。既無能照。亦無所照。名為法性。以本愚故。妄謂自他。三千靜明。全體暗動。即翻作無明。本來不覺故。名無始。若識此者。即照無明。體本明淨。即翻為法性）法性之與無明。遍造諸法。名之為染。無明之與法性。遍應眾緣。號之為淨（明染淨用。體既全轉。用亦敵翻。法性既作無明。全起無明之用。用既縛著。名之為染。無明若為法性。全起法性之用。用既自在。名之為淨。法性無明。既互翻轉。成於兩用。互有借力助成之義。而劣者借力。助於疆者。若法性內熏無力。無明染用疆者。則法性與無明力。造諸染法。若無明執情無力。法性內熏有力。則無明與法性力。起諸淨應。以由無明雖有成事之用。以體空故。自不能變造。須假法性借力且之。方成染法。法性雖具三千淨用。顯發由修真修。縱不籍無明。緣修宋無欣厭。無明與力。助於法性。方成淨用。荊溪既許隨緣之義。必許法性無明。互為因緣。但約體具。明隨緣。自異權教）具如彼明。然今所以多舉他宗所立者。蓋乃為由本宗學者。積歲膠執涼圭二水深溺靈知者。嗇于革。轍因之借道經過而已。是故理長則就。宗豈隔自他。何況賢首指彼妙教。為自同教一乘乎然今旨歸中。出法相圓融。寔有所因云。初為明諸法無定相故（謂。以小非定小故。能容大。大非定大故。能入小）二唯心現故（明一切法皆唯心現。無別自體。是故大小隨心迴轉。即入無礙）三如幻事故（明一切法如幻故。謂。如幻法。小處現大。皆無障礙）四如夢現故（明一切法。皆如夢故。謂。彼夢法長短無礙。莊周夢喻可知）乃至。緣起相由故。法性融通故（如前已引）由此唯心迴轉門。為玄門所以。故探玄等不立之。而有主伴圓明具德門。謂。此圓教法。理無孤起。必眷屬隨生。下云。此華有世界海塵數蓮華。以為眷屬。又如一方為主。十方為伴。餘方亦爾。是故主主伴伴。各不相見。主伴伴主。圓明具德（賓主歷然。照用同時。八角磨盤空裏走）如一事華帶自十義。具此十門。即為一百門餘教義等。亦各準之。然清涼疏云。唯心現者。一切諸法。真心所現。如大海水。舉體成波。以一切法無非一心故（演義云。心能變境。境須似心。心既無礙。境亦無礙。況真心。所揀異妄心。真法具德。故能即入。言舉體者。全真成妄也。義苑取之。皆是謬也。清涼曾執靈知真心故。秖知真法具德。全真成妄。而不曉即妄而真。性惡本具。是故揀異妄心。豈非深失於祖意乎）今謂。此皆不然。何者。觀師唯認真心。單為能造。生佛屬事。此則只得一人心法。生佛少分。殊不識法界有情。十方諸佛。生佛之全分。猶棄大海而取一漚。所得者。如爪上土。所失者如大地土。他宗所斥。如前已辨。今也不爾。謂。諸法圓融。三法隨舉一。而互攝自在。主伴無盡。由此應知。唯心既爾。唯生唯佛。亦例皆然。故經云。如來成菩提時。得一切眾生等身。如來身中。悉具一切眾生。發菩提心。修菩薩行。成等正覺。乃至。見一切眾生寂滅涅槃。亦復如是。皆悉一切以無性故。乃至。皆同一性。所謂無性。探玄釋云。以菩提身等眾生故。是故眾生於中現。以彼所現同能現故。是故眾生無不成佛。此文是大節。幸不輕之。問。此中所見眾生成佛。為是約事。為是約理。若是約事。何故下釋皆悉一性故等。若是約理。何故標中乃云有發心修行等。答。此是別教中義。若不約諸宗分別。無由得解。然諸眾生。若於人天位。看具足人法二我實物（理即佛位）若小乘教中。看此眾生唯是一聚五蘊實法。本來無人。若大乘初教。唯識所現。如幻似有。當相即空。無人無法。若約終教。並是如來藏緣起。舉體即如。具恒沙德。乃眾生故（台家別教。清涼圓教）經云。眾生即法身。法身即眾生。眾生法身。義一名異。此宗約理。眾生即佛。若約頓教。眾生相本來盡。理性本來顯。延然自露。更無所待。故不可說即佛不即佛等也。如淨名杜默之意等。若圓教。則一切眾生。並悉舊來發心亦竟（阿字。□字。大曼荼羅。自性身等。可知）修行亦竟（囉字。羯磨。變化身等）成佛亦竟（佉字。乃至。法曼荼羅。等流身等。及涅槃亦竟者。訶字。三昧耶等。□實六大無礙。不可偏配）更無新成。具足理事。如此經文。問。若爾何故現有眾生。不即佛耶。答。汝今就初人天位中。觀彼眾生。當相即空。猶亦不得。況復得見圓教中事。是故汝見現有眾生。我不約彼說此成佛。但今情見若破。法界圓現。一切眾生。無不成佛（此約別教一乘。如真言教。若有一念想我是凡夫。是三世佛之。亦此意也。問。若爾初心永應無分。答。若圓人者。那可非分。為令眾生開示悟入。忽都聞性惡之名。如吞金剛。成堅固種。同教一乘。專功于此。祕密藏經。罵藥服之得力。詈沉燒已還馥等。況宜信乎）永異三乘。宜深思準矣。
    然一心亦具足十種德。如性性起品中說十心義等者。即其事也。所以說十者。欲顯無盡故。如是自在。具足無窮種種德耳。此上諸義門。悉是此心自在作用。更無餘物。故名唯心迴轉等。宜思擇之言十種德等者。下心識章云。若依始教。於阿賴耶。立異熟報識名。若依終教。於阿賴耶。立如來藏名。若依頓教。唯一真心。差別相盡。若依圓教。唯一法界性起心。亦具十德等。然性起品中。廣明十種大喻。如虛空譬。乃至破微塵出經卷。等正覺心。文相甚繁。探玄具釋。希見者。請可檢矣。
    十託事顯法生解門。此上諸義。隨託別事以顯別法。謂。諸理事等一切法門。如此經中說十種寶王雲等事相者。此即諸法門也。顯上諸義可貴故。立寶以標之。顯上諸義自在故。標王以顯之。表上諸義潤益故。資澤故。斷齶故。以雲標之矣。如是等事。云云無量。如經思之至相云。此約智說。言託事者。如經舉金色世界之事。即顯始起於實際之法門。一切幢。一切蓋等事。是行體也。不同約心立托事附法二觀。及四華瑞先表其相。託事當相。即約行觀。是別教一乘真言教義）又如法界品云。開樓觀門相。見彌勒菩薩所行因事。至菩提場。以樓觀則菩提相。所以言顯法生解也（吹毛劍。破沙盆。胡餅。麻三斤。破草鞋。是什^8□乾屎橛也）綱目云。約緣起相用。理現如事故。有託事顯法門也。旨歸云。非是託此別有所表探玄云。見此華葉。即是見於無盡法界。下云。此華蓋等。從無生法忍所起等。又云。由此大緣起法。即無礙法界法門故。有託事顯法門也（刊定。大疏。並不可取）言隨託別事等者。折薪云。於前十對事法。隨托一別事。即顯是別別一切法門也言如此經中說十種寶王雲等者。出舍那品。彼文面光集眾分中。說十方菩薩。來致供養相（彼有十段。即在第二南方來文）謂。十種一切妙莊嚴藏眾寶王雲。乃至十種（普莊嚴。及妙音讚歎）菩提樹莊嚴道場寶王雲。又起定成益分中。普賢菩薩。從如來藏身三昧起時。一切世界。六種震動。雨十種寶王雲。所謂勝金色幢寶王雲佛光有照寶王雲等言齗齶故者。義苑云。齗齶者。謂。雲之騰貌。為霑潤之根復古云。齗齶者。乃雲之相。探玄第二云。重雲是齗齶義。又重雲是靉靆義。第五又云菩薩是體。雲是相。以諸菩薩含法雨故。相齗齶故（經相海品云。有大人齗齶相。眾經音云。牛斤反。說文齒肉也。ＹＺ又作齶。二形同五各切。齒內上下肉也。準此。今以雲相喻齒肉貌。重聚含潤之義）。
    問。三乘中以有此義。與此何別。答。三乘託異事相。表顯異理。今此一乘。所託之事相。即是彼所顯之道理。更無異也。具足一切理事教義。及上諸法門。無不攝盡者也。宜可如理思之至相云。若大乘宗中所明。亦託事以顯法。即以異事顯於異理法。此中以事即法故。隨舉一事攝法無盡故。前舉旛幢等。皆言一一切。所以不同大乘說也演義云。餘教以事表義。但是一事。以表一法。如衣表忍。定表慈悲等。今明一事即法即人。即依即正。具無盡德（義苑。復古。並依此鈔）今謂。不然。但可得言不同他宗謂。心為能托。依正事為所托。借事為觀。以導執情。及心為能附。諸法門為所附。即事法兩觀之義。若從行觀者。凡天台解經。皆用四釋。以經既明十如百界。事理三千。如何指彼為單表一法耶。抑謗經之最矣。況彼是同教一乘。豈可混為三乘宗乎（行願記等。特謬矣）摩訶止觀云。煩惱即法界。如無行經云。貪欲即是道。淨名云。行於非道。通達佛道。又云。病患是法界。業相為法界者。深達罪福相。魔事為法界者。首楞嚴云。魔界如。佛如。一如無二如等。又如。即事而真（大日經中亦有此說）探玄云。勝熱同邪見。滿足王同瞋恚。婆須密同貪愛。約當相即是。不同前三。此極難解。如此文是也。此乃性惡法門。碩異權乘。又云。三乘真如。一乘真如。別教謂圓通諸事。統含無盡。如因陀羅網及微細等（復古云。靈雲見桃花。香嚴擊竹等。皆以異事表異理也。今此隨舉一事。攝無盡法故。今謂。玄沙謂。敢保師兄未徹在。百煉精金再入爐。只恐用不盡也。寶八布衫穿。咄）。
    此上十門等解釋。及上本文十義等。皆悉同時會融。成一法界緣起具德門。普眼境界諦觀察。餘時但在大解大行大見聞心中。然此十門。隨一門中。即攝餘門。無不皆盡。應以六相方便。而會通之。此可準義苑云。融成一致。成大緣起也。言十門與本文等者。謂每一門既帶同時等十門。具此十門。皆各具教義等十義。一門既爾。門門皆然。重重取之。乃至無盡故。成緣起普眼境界。言諦觀察等者。約智修入。則無心體極。無間常行。一生不克。三生必圓。斯之謂矣。然此十門等者。初諸門相攝。二六相圓融。三結歸一乘。言隨一門等者。此雖相攝不俱。次結。乃依至相也折薪云。此上下初結成即別之總觀。餘進下結成即總之別觀。但在之言。揀三乘等觀也復古云（前分科云。約法廣辨中。大分為二。初具明法義。後上來所明。並是略顯下。是大段第二。結略指廣。初中亦二。初別釋二門。謂。立義解釋也。今言此上十門下結明大法）同時具足等十門。人法十義。皆悉同時成大法界緣起法門。起在大解等普眼境界等者。約證入位。故孔目云。佛教多用一言。通目諸義者。以信一言成其信位。位中所含。即通成解行理事等（解行生位。及見聞位）一切法門。及會普眼境界（證入生位）一乘無礙陀羅尼門（探玄云。此普賢機。即聞一切所聞。皆盡盧舍那能化分齊故。云普賢境界）據斯聖巧。一言之下玄復玄耳。又云。若依一乘圓通之教。由義自在。總別相成故。無前後始終。淺深近遠等別。但不退已後。即明得彼普賢之法。約終教比之。即十信滿心已去。即是其位。其普賢位中（或得彼普賢解行法位。如次所明。或十地。得離垢三昧。證入果義。受職位之境界。諦觀察等）對彼解行法。及彼得義。保證有自分勝進。兩義不同餘時等者（解行見聞）孔目云。一乘法義。出出世證。餘時見聞及比解行（白淨寶網位。世界性等已上。普見肉眼。照十佛  剎塵數世界。未得離垢三昧之少分也）又分。性起者。明一乘法界緣起之際。本來究竟。離於修造。何以故。以離相故。起在大解大行離分別菩提心中（復古云。問。此與性起何別。答。由佩詮故。不及性起者。非也。既是性起。全性起修。何不及義之有耶）名為起也。由是緣起性故。說為起。起即不起。不起者是性起（昔大隋豎拂云。文殊普賢。總在這裏。僧畫一圓相。拋向背後。一撥便轉。不妨奇特。賴免被拋向於鐵圍間）言然此十門等者。乃通約上所成法門。明相攝也。言應六相等者。孔目云。若證得普賢位。在六相方便十地位中。何以故。依十地證義會普法故。
    上來所明。並是略顯別教一乘緣起義耳。又於其中。諸餘法相。及問答除疑等。與彼三乘。或同或異。所目所流為方便等。廣如經論疏鈔。孔目。及問答中。於彼釋矣。與彼三乘。全別不同。宜可思。廣依華嚴經。普眼境界。準之義苑云。揀濫指文。護一乘故也。言與彼三乘或同等者。謂。法相有通一乘。有局三乘。略如一乘中辨。所設等者。且三乘名教。但為一乘之先容。廣如經論等者。以大師凡著義疏數本。皆明權實。不能備舉不孔目及問答。通至相述作。亦三一甄分故。次云全別不同。宜可廣依等者。勸示修學。令不混通規耳折薪云。言所因所設者。三乘為一乘所因。為一乘所設。以為方便故也。經論疏鈔。未詳指何文。恐指搜玄并光統等疏。恐指遠師十地經論疏（此不允當）然未聞前有何義鈔今檢孔目融會三乘。決顯一乘之妙趣章末云。上來所舉。略開一乘宗。序之狀相也。其間三乘法相。次第明義。取解法式。列名出體釋。得名所以。辨寬狹。明位地。障治相擬。通局隨義分別。具緣多少。問答釋疑等。具如諸章及諸論也（今章依之。）言或同或異等者。據孔目云。一乘有二。一者正乘。如華嚴經說。二者方便乘。分別有十。乃至。上來所辨。於眷屬經中。欲顯圓通無盡法藏一乘教義故。於方便之處。示一乘名。令進入者易得解。故作如是說。若橫依方便進趣法門。即有二義。通說一乘。一由依究竟一乘教成。何以故。從一乘流故。又為一乘教所目故。二與彼究竟圓一乘為方便故。說一乘。非即圓通自在義也。餘義準可知復古云。上來下二結略指廣四。初正宗結旨。別教一乘緣起義者。孔目云。三乘緣起。緣聚即有。緣散即離（上即維摩肇注之文。三乘全別）一乘緣起。緣聚不有。緣散未離（孔目次文云。此約所對不同故。成綺互明耳。又如同體依持。以明因果。理性體融。在因為因。在果為是。其性平等。據緣以說。在一乘。即圓明具德。處三乘。則一相孤門。在小乘。廢深論淺。居凡有。則唯事空文。此即理之妙趣也）廣如下。孔目用教分齊中。依七種教。證華嚴文義分齊。一經。謂。法華（孔目云。對譬。謂。白車髻珠衣珠）勝鬘（明三種人成三種智。前之一人。是一乘智等）等（瓔珞。梵網。入境界經。可知）二論。謂。十地（一三分別）攝論（謂。百千經。出出世等）等（瑜伽。雜集。如實論等。諸餘地位。法相或同或異）三疏（此經搜玄。或餘經論疏等）四章（十玄門章。或餘家記章等）五鈔（肇師鈔撰。或亡是非論順性起故。錄附之等）六問答（五十要問答等）七雜孔目言廣依等者。旨歸云。普眼經者。如海雲比丘所受持經。以須彌聚筆。四大海水墨書一品。而不可盡等（餘準知之）問。此上道理。與彼三乘。義別不同。此可信矣。又以何文證。知三乘外別有一乘耶。答。此經有誠文。故偈云。一切世界群生類。□有欲求聲聞道。求緣覺者。轉復少。求大乘者。甚希有。求大乘者。猶為易。能信是法。甚為難。良由此法出情難信。是故聖者。將彼三乘對比決之義苑云。初引經正答。良由下。出聖意也復古云。二重示二宗三。初申問。二引答。三判釋。偈云下賢首品文。前建立一乘中已引。以對彼三乘決之問。此中問答。上已明竟。何重示耶。答。前通同別。今約別教。以不共乘故亦斬新也。
    又偈言。若眾生下劣。其心厭沒者。示以聲聞道令出於眾苦。苦復有眾生。諸根少明利樂於因緣法。為說辟支佛。若人根明利。有大慈悲是心。饒益於眾生。為說菩薩道。或有無上心。決定樂大事。為示於佛身。說無盡佛法。由此一乘非下機堪受。是故大聖善巧。於彼三乘位中。隨其機欲。方便少說。由不窮法界源故。權顯二身三身等佛。今為如是無上心機樂大事。欲方始顯佛十身境界。說無窮盡佛法。可名現佛身。說無盡法也義苑云。據經定義。參以四乘權實顯矣。交下原佛本意云。良以法門高妙。權小難窺故。隱實施權。未稱本懷。權現身相。此明偈中三乘之義也。圓根叩擊。利見大人。故現無盡身雲。演難思之法義。此明偈中一乘之義。故結云名現佛身無盡也復古云。此經為普賢等機。說無盡佛法。現佛十身自證境界。與彼三乘不同。
    三乘但隨機而已。未顯諸佛身自境界故。非現佛身。又隨機少說。一相一寂。一味理等故。非窮盡說也。何以故。三乘以此無窮為過失故。然此一乘。以無窮為實德故耳義苑云。三乘但隨機者。逐機末教也。未顯諸佛十身等者。非稱性本教也。然此三乘既不稱性。縱爾終談亦是設化隨機。未亡形對。故云非窮盡說也。微云。焉知三乘不談無盡耶。故釋云。三乘以此無窮為過失故。返顯一乘宗無盡德也。故知。他宗介爾三千。猶存限量。亦屬三乘（評曰。甚哉惑矣。不曉三千即是具德無盡之異名也。總在一念現前妄心。三千宛然。豈存限量。彼宗圓極。直為今家同教一乘。既是同教。奚云屬三乘乎。可笑可哀）今解。如孔目云。問。三乘亦十數。與一乘何別。答。三乘十數。隨方化儀。無別準法。依一乘教。有別準法（以顯無盡）當知。分齊全別。宜知之。又云。處三乘則一相孤門。又云。三乘道理。但是一寂。不說別相。一乘道理。一即一切。一切即一。具因陀羅及微細等。又云。三乘之義。初教即空。若終教時。即是真如。無有差別。若據頓教。舉心皆當理。若據一乘。一即一切等。又云。三乘終教。寂照照寂。一相真如。并初教門。染淨即空。愚法小乘。苦諦之教。所詮實法。有為無為等宗。並不同。義理各別也。
    又此經云。於一世界中。聞說一乘音。或二三四五。乃至無量乘。此據本末分齊說耳。聖教文義顯然。不可以執情而驚怪者矣。
    義苑云。此通疑難也。惑者云。既言一乘以無窮為實德。何以經中有談二三等諸乘耶。故此釋云。此據本末分齊說耳。何故如斯。且非本。無以垂末。非末。無以顯本。本末齊彰。方窮無盡。是故海印炳現。斯之謂歟。題稱一乘教義分齊。劫備談一代教跡三藏微言者。正是斯意。學者知輒莫驚怪。應以虛心體慈宗極耳復古云。今為上機說無盡佛法。或說二三等者。以本末差別相對。決顯二宗不同也。當知。三一各別。理無疑也今詳。上引賢首品。以說無盡佛法。十身境界。對三乘說。決顯分齊全別不同。今舉法界品者。準彼中文。此是別歎釋迦化身功德語業作用之文。故探玄云。語業中。初明轉三乘法輪并業用。次釋前三乘唯一圓音也。次明五乘總別。乃至多乘是也。準此應知。十佛自境界說。釋迦化說。此據本末分齊。思之可知。若依唐經曰。或見釋迦成佛道已。經不可思議劫。然清涼云。已經多劫。則不定始成。演義云。遮天台師之謬釋也。謂。彼學者多云。華嚴雖則玄妙。而有二事。不如法華。一兼別義。是故不說聲聞作佛。二說如來始成正覺。不說本師壽量久成故。指此經文。即是此經說久成處。今謂。觀師防侮護宗。甚雖實切。其奈。遂興矢石。而拙折衝。不能解分者。何也。蓋夫推台荊意。有彼密記聲聞（方等後時）少顯□本（梵網等經）爾前非無。約顯露邊。不見在前。所以云爾。今將儼藏祖意會之。謂。法華彰灼。即是華嚴同教。海印炳現。是故菩提樹下。恒說法華。前後無礙。故大師云。一代諸教。皆是此經流通分等。意在于斯。坐觀成敗。豈不痛快哉。思之。
    六相圓融義第四按。華嚴傳曰。釋智儼法師遇異僧。來謂云。汝欲得一乘義者。其十地中六相之義。慎勿輕也。可一兩月間。攝靜思之。當自知耳。言訖忽然不現。儼驚惕良久。因即陶研。不盈累朔。於焉大啟。遂立教開宗。又七霄行道。祈請是非。爰夢神童。深崇印可賢首自云。具錄和尚微言。勒成義紀。是也折薪云。第四六相圓融義。以此義門。釋前十玄緣起法也。十玄所以自在者。前明緣起因門六義。已辨同體相入之由。有同體異體相即相入故。有十玄之旨。今又明六相圓融。令前緣起本法。愈顯無盡無盡。故今明之（此恐未穩至次下辨）。
    六相緣起。三門分別。初列名略釋。二明教興意。三問答解釋探玄云。釋此六相義作六門。一明教興意。謂。破定執見（遮斷常過。今章具辨）以顯緣起圓融之法。此理現前。一切惑障。一滅一切滅。行位一成一切成等。二種類者。不自生不他生等四句。及不有不無等四句。并不生等八不十不等。皆悉會入理。是此流類。但彼等入理。以順一寂。今此入理。圓融彼事。便相即入。成普賢法。有斯左右耳。三明所出者。此文出在下經第四大願中。經家自說。非論主率意而作（謂。初地十大願中。四知眾生心行願又一切菩薩所行。廣大無量。不可壞。無分別。諸波羅蜜所攝諸地所淨生諸助道法。總相別相。有相異相。有成有壞。一切菩薩。所行諸地道。及諸波羅蜜本行。教化一切。令其受行心得增長。探玄釋云。方便者。行相集成。一攝一切。要由六相。方得顯示。論中同相異相。此名有相無相者。以於別類。各帶於總。名有是同。然各互無名無。是異。故不相違。義苑云。六相之義。本出地經。世親菩薩。造論開闢。復古亦同）四明建立者。何故唯六不多不少者。謂。泛論緣起法。要有三門。一末依於本。有起不起。二彼所起末。既帶於本。是故相望有同有異。三彼帶本之末。既為本收。是故當體有存有壞。若不具此三。不成緣起。三中各二故。但唯六。五問答決擇者有二。初逆。謂。非總非別等。各各互相形奪。諸相皆盡故也。二順。謂。亦總亦別等。各各相順成就等。思準作之。六釋文者。論云一切所說十句中（謂。佛所詮義理。即十地經文有十句。初總相文云。一切菩薩不思議諸佛法。明說令入智慧地。故論釋云。是出世間道品。賢首云。約因則十地法體。約果是佛果所得之法。是為根本入。亦名總相。就此根本。開別九入。謂。一攝入是聞慧。二思議入是思慧。三法相入。四教化入。上即地前願樂位。五證入。是見道位。六不放逸入。七地地轉入。八菩薩盡入。即修道位。九佛盡入。即究竟位。以此九入名為別相。同異成壞。可準此知。位位相望。各有六相）皆有六種差別相門。初約法舉數。（清涼云。此標舉顯通。故云一切皆有。演義云。謂。法體狀。目之為相。義別為門。又由此通入證智中故。案。是觀師據論義記故。淨影云。六種相者。出十地品。諸法體狀。謂之為相。門別名門。此門所辨。異於餘門。故曰門別。若對行心。能通趣入故。曰門也。門別不同。故有六種）論此言說解釋。應知除事。事者。謂。陰界入等。次辨定教義。此言說解釋者。是定教。謂。於此中安此六相之言說。為欲解釋經文。應知此意。除事謂陰界入等者。此辨定其義。謂約道理說融通。非是陰等事相中辨。故除簡之（涼疏云。此顯立意。謂。此六相為顯緣起圓融之法。勿以陰界入等事相執取。演義云。即賢首意。此言說者。約教道解釋故。勿以下釋除事之言。論中但云謂陰界入等。今加執取之言。意不令人隨事執取。非陰界體不具六相。故還公云。如陰等色色非受想。乃至非識。如是一切以其別相無總相故。不得將別對總說成之與壞。故曰不具。若就體性。一一陰等。悉具六相。如向泛就諸法中辨。今謂。清涼實據淨影。體事別論。卻興定執見。豈成圓融不二事事無礙之義。何以稱賢首意耶。須知。探玄與清涼別。然考實而言之。論中除事之言。乃當終教義。遠公隨釋。故彼章云。此六乃是諸法體義。體義虛通。旨無不在。義雖遍在。事隔無之。是以論言。一切十句。皆有六相。除事。事謂陰界入等。陰界入等。彼此相望。事別隔礙。不具斯六。所以除之。若攝事相。以從體義。陰界入等一一之中。皆具無量六相門也。準此。遠公雖隨論釋。豈今家意。故大師因門云。六相據緣起義門。順與六相。俱為入法方便。下偈云。以此方便會一乘。要問答曰。此文在三乘。一乘方究竟。何以故。稱法界故。意在于此。故知觀師只認他立。保守以為圓極。豈不謬哉。不止自誤。復方人誤。如宗鏡曰。略則六相。廣乃十玄。義苑。折薪。指事。皆此類也。有人更舉瑜伽同處不知離色。勞廣問答。誠可悲傷也哉）今用三門廣略可知。
    初列名者。謂。總相。別相。同相。異相。成相。壞相。總相者。一含多德故。別相者。多德非一故。別依止總。滿彼總故。同相者。多義不相違。同成一總故。異相者。多義相望。各各異故。成相者。由此諸義。緣起成故。壞相者。諸義各住自法。不移動故初列名是論文。釋義中。論云。總者是根本入。別者餘九入。別依止本。滿彼本故。同相者入故。異相者增相故。成相者略說故。壞相者廣說故。如世界成壞。餘一切十句。隨義類知要問答云。所謂總。總成因果也。二別。義別成總故。三同。自同成總故。四異。諸義自異顯同故。五成。因果理事成故。六壞。諸義各住自法故。不移本性故探玄云。釋相中別依本者。明依總開別（清涼云。總者。是根本。入者。以初一人無不入。別者。餘九入別依止本。等者。謂。依一開九。無總別不立故。云依止。今謂。清涼疏間有不穩。取捨任情）滿彼本者。還能成總。謂。要依本之別。方能滿本故也（涼云。由別方成總。故云滿彼）增相者。是前九入漸增之相。以顯異也（涼云。同相者。入故者。同名入故。增相故者。九相漸增。不相似故。演義云。如攝入是聞慧思議入是思慧後勝前。故以漸增為不相似）緣成和合。略言標顯。緣散無作。廣辨因緣（涼云。攬九緣以成一。略言標顯故分一作九。九外無一。此九因緣。各住自相。不相成也。演義云。然準遠公。成壞一門。因上異相。而有故。成是略者。以彼異中聞思修等體不相應。是故隨彼九入。復攝成一故。名為略。壞是廣者。以彼異中聞等九種義不同故。總入隨之分以為九。故云廣也。今檢遠章云。就彼異中。義門雖殊。其體不別。體不別故。諸義雖眾。不得相離不相離故。得攝為一。是故名成。成猶略也。體雖不別。義門恒異。義門異故。目之為壞。壞猶廣也。考實論之。說前四門。辨義應足。為約同異成前二門。故有六也。今謂此是他立。清涼混用。非矣）如世界成壞。舉喻以顯。謂。如百億四天下合成一娑婆界。略言標顯為成。若分別廣說。百億差別。令一娑婆無所依住。故為壞（涼云。猶如世界多緣共成。其中事物。一一推徵。何者是界名壞。演義云。三輸四大等。即成剎之緣起。攬為娑婆。故名為成。就一分為百億四天下。無別娑婆。稱之為壞。非如世界二十劫成。二十劫壞）餘一切等者。勸於一切處。準類知之。
    第二教興意者。此教為顯一乘圓教法界緣起。無盡圓融。自在相即。無礙容持。乃至。因陀羅無窮理事等。此義現前。一切惑障。一斷一切斷。和九世十世滅。行德即一成一切成。理性即一顯一切顯。並普別具足。始終皆齊。初發心時。便成正覺。良由如此法界緣起。六相容融。因果同時。相即自在。具足逆順。因即普賢解行。及以證入。果即十佛境界。所顯無窮。廣如華嚴經說。探玄如前。義苑云。此教下彰其德用。由六相之圓融耳。此義現前者。謂。六相緣起法。智融通則不見一法當情。故一斷一切斷。法混時融故。得九世十世惑滅（且約修惑融滅則可）惑亡智顯（如何不云即惑智顯）智與現理而齊彰故。初心正覺。攝多劫於剎那。十信道圓。一念該於佛地。良由者。出前道成之相。束為因果二門。故曰因即普賢等（清涼偏約解行地前。證入地上。而分二生。此非今意。）復古云。彰其立意。欲顯普賢圓因。證入遮那果海。此義下。謂。以此六相緣起方便。會入一乘。法界圓融自在。一斷一切斷。一證一切證。一行一切行。一得一切得。故得斷障行德理性等法。前後圓融。皆悉無礙。良由下。法界無礙。皆由六相融通故。得然也。因即下。孔目云。依一乘教。具一切因緣理事教義人法因果等。盧舍那佛。普賢行因。成就因相。與三乘等別。廣如本經。
    第三問答解釋者。然緣起法。一切處通。今且略據緣起成舍辨義苑云。以喻總釋也。一切處通者。但有形量。法皆具六相。或曰。既言一切法皆具六相。此據成舍。豈非法耶。何以喻釋。答。據舍是法。亦緣起故。今言喻者。杖此曉餘。故屬其喻耳。下多不釋。準此知之。厥或義難見。所由請撿前因緣起復古云。六相者。宗鏡云古德約喻說六相。一切處通者。賢首金師子章括六相。師子晃總相。五根差別為別上。共一緣起。是同相。眼耳各不相知。是異相。諸緣共會。是成相。諸緣各住自位。壞相。義海百門。以塵顯六相。演義以論六決定義。以顯六相等。今以舍顯（至相玄門。以舍柱說。要問答中。以因果顯）今詳。淨影義章。以一色陰及色上無常而顯六相。乃至結云。如是色中無量諸義。及餘一切陰界入等。准此可知。六相之義。既通諸法。依法成行。行亦齊有。隨行所說。廣如地論。此六乃是大乘之淵綱。圓通之妙門。若能善會斯趣。一異等執。逍然無□今謂。此章以舍喻示。遠公附五陰法。法喻雖爾。用意懸隔（清涼多混）準天台釋（解王舍城）王即心王。舍即五陰。心王造此舍（藏通析體三觀。可知）若觀五陰舍。因滅是色。護得常色。受想行識亦復如是。此之四德。常為諸佛之所遊處（即別教觀。然淨影釋。不過此旨）若觀五陰即法性。法性即受想行識。一切眾生。即是涅槃。不可復滅。畢竟空寂舍。如是涅槃即是真如實體。故思益云。愚於陰界入。而欲求菩提。陰界入即是。離是無菩提。此之謂也（此謂。圓觀。四明立陰妄觀。與山外別。即是今家同教一乘。亦須分別同別不同。勿卒忽焉）問。何者是總相。答。舍是。問。此但椽等諸緣。何者是舍耶。答。椽即是舍。何以故。為椽全獨能作舍故。若離椽。舍即全不成故。為此若得椽時。即得舍矣義苑云。即互遍相資義。謂。此椽等諸緣。要互相遍應。方成緣起。如一椽遍應多緣。各與彼多緣全為椽故。此則一椽具多緣也。若此一椽。不具多緣。則資應不遍。不成緣起（復古亦同。此乃以六相為緣起相由之所由。故作是解耳）今謂。六相圓融。遍於諸法。若色若心。依之與正。十界五陰。無不具足。一法為總。諸法為別。一攝一切。一切即一。心與生佛。三無差別。實舍權舍。總在一念。彼彼圓具。今且輒取現前剎那妄陰之舍。依之點顯。下皆傚之。
    問。若椽全自獨作舍者。未有瓦等。亦應作舍。答。未有瓦等時。不是椽故不作。非謂是椽而不能作。今言作者。但論椽能作。不說非椽作。何以故。椽是因緣。由未成舍時。無因緣故。非是椽也。若是椽者。其畢全成。若不全作。不名為椽義苑云。躡前為難。難以孤單。答以因緣。何乖椽舍復古云。答無瓦等。不成椽。若闕一緣。餘不成起。起不成故。椽義即壞。而不能作舍。若是下得此一緣。令一切成起。所起成故。緣義方立。
    問。若椽等諸緣。各出少力共作。不全作者。有何過失。答。有斷常過。若不全成。但少力者。諸緣各少力。此但多箇少力。不成一全舍故。是斷也。諸緣並少力。皆無全成。執有全舍者。無因有故。是其常也。又若不全成者。去卻一椽時。舍應猶成在。舍既全不成。故知。非少力。並全成故義苑云。此重問答據力用義以顯之。謂。須一全有力。餘緣無力。若餘有力。一緣定無力。方成舍耳。故不可各出少力。是故少力成過也。故知下結少力之非。顯一椽全有力之是也復古云。少力不全作。有斷常二過。去卻一椽時。舍應猶在。既無椽。安得有舍耶。舍不全成。故知。諸緣並非少力。要須一一全力成也今謂。十界陰舍。若去一界。九界不成。界界互具。一念具成。思之。
    問。無一椽時。豈非舍耶。答。但是破舍。無好舍也。故知如舍全屬一椽。既屬一椽。故知。椽即是舍也。問。既舍即是椽者。餘材瓦等應即是椽耶。答。總並是椽。何以故。卻椽即無故。所以然者。若無椽即舍壞。舍壞故不名材瓦等。是故材瓦等。即是椽也。若不即者。舍即不成。椽瓦等並皆不成。今既並成。故知。相即耳。一椽既爾。餘椽例然。義苑云。謂攬別成總。舉一椽之總故。力貫諸緣也。若去於椽。則舍便壞。瓦等亦壞。故此諸緣皆即是椽。舍方善成（復古亦同）一緣既爾。餘亦然至相云。問。何但一不成。十亦不成。答。如柱若非舍。爾時則無舍。若有舍亦有柱。即以柱即舍故。有舍復有柱。一即十。十即一故。成一。復成十也。
    是故一切緣起法不成即已。成即相即。容融無礙。自在圓極。難思出過情量。法性緣起。通一切處。準知義苑云。結成緣起。謂。此大緣不起。則止而不論。或起則圓融離識耳（且約染礙。云離情識）復古云。結歎大法界緣起法。一成一切成無成無不成今謂。法爾緣起。以一即十。非是情謂一。故天台云。不起而已。起即性無作等。又至相云。若大乘說。如假舍緣以成舍。而不成餘物。若通宗明。如舍成時。一切諸法皆一時成。若有一法不成。此舍亦不成者。經云。深入緣起。斷諸邪見。斯之謂也。
    第二別相者。椽等諸緣。別於總故。若不別者。總義不成。由無別時即無總故。此義云何。本以別成總。由無別故。總不成也。是故別者。即以總為別也今謂。台家云。總在一念。別分色心。謂。現前一念介爾之心。能具諸法。名為理總。能造詣法名事總。所具諸法。名為理別。所造諸法名事別。兩重總別。自然不濫。今家謂。十若不成。一亦不成。十即是一。多中一等。以顯無盡。要依本之別。方能滿本故也。
　  問。若總即別者。應不成總耶。答。由總即別故。得成總。如椽即是舍故。名總相。舍即是椽故。名別相。若不即舍。不是椽。若不即椽。不是舍。總別相即。此可思之。問。若相即者。云何說別。答。只由相即。是故成別。若不相即者。總在別外故。非總也。別在總外故。非別也。思之可解淨影云。如一色陰。同體具有恒沙佛法。謂。若無常不淨虛假空無我等一切佛法。是等諸法義別。同互相緣。集攝彼同體一切佛法。以成一色。色名為總。就此總中。開出無量恒沙佛法。色隨彼法則有無量。所謂苦色。無常色。不淨色。名用色。空無我色。乃至真實緣起之色。如是無量差別之色。是名為別。更就彼色無常中。總攝諸義。以為無常。是名為總。就此總中。開出無量恒沙佛法。無常隨彼即有無量。如是無量差別。是名為別（同異成壞。準此可知）今謂。遠公且約諸法相望。展轉為自共相。以論總別。不出終教。非今家意。準探玄中。釋十無盡句云。總別分別。謂。初句是總。以為化眾生故。眾生為總。攝餘九事。在眾生中。意亦甚玄。應依一乘緣起無礙（心與生佛。舉一即具。故云一乘甚玄）然清涼云。今總別略有三義。一者語總。如十地十度等。二者法總。諸法同體。互相集成。即六相中總（此依遠公。未稱）三者意總。如此中說。意為眾生故。今謂。清涼但以一心為總。為本。生佛為別。是故非矣。若約一乘。五海融攝。總別自在。為易見故。以圖點示。
<PIC>T73047701.GIF</PIC>

    問。若不別者。有何過耶。答。有斷常過。若無別者。即無別椽瓦。無別椽瓦故。即不成總舍。故是斷也。若無別椽瓦等。以而有總舍者。無因有舍故。是常也二過可思。
    第三同相者。椽等諸緣。和合作舍。不相違故。能名舍緣。非作物故。名同相也淨影云。就彼別中。苦無常等諸法之上。皆有色義。名之為同。色苦等上皆有無常。是名為同。今意。至相云。自同成總故。故今云多義不相違。同成一總故。
    問。此與總相何別耶。答。總相唯望一舍說。今此同相約椽等諸緣。雖體各別。成力義齊故。名同相也。問。若不同者。有何過耶。答。若不同者。有斷常過也。何者。若不同者。椽等諸緣。互相違背。不同作舍。舍不得有故。是斷也。若相違不作舍。而執有舍者。無因有舍故。是常也文易。可解。
    第四異相者。椽等諸緣。隨自形類。相差別故淨影云。色義雖同。然彼色苦異。色無常異。如是一切各各不同。是名為異。無常雖同。而色苦等。各各不同。亦名為異。今則至相云諸義自異。顯同故。故云多義相望。各各異故。論云增相。如前已辨。
    問。若異者。應不同耶。答只由異故。所以同耳。若不異者。椽既丈二。瓦應亦爾。壞本緣法故。失前齊同成舍義也今既舍成。同名緣者當知異也言緣丈二者。眾經音云。緣桷榱梁皆一物。而異名也說（文云。秦名為屋椽。周謂之榱。齊魯謂之桷。椽方曰桷。法華云。棟梁椽柱等）今謂。椽桷凡長一丈二尺。以各相支成立屋舍。椽與瓦等。若不異者。瓦應丈二。若爾即壞瓦質方圓所以片片。故失成好舍之義也。當知。椽瓦雖齊成舍。支持蓋覆。其迭異也。
    問。此與別相。有何異耶。答。前別相者。但椽等諸緣。別於一舍故。說別相。今異相者。椽等諸緣。迭互相望。各各異故也。問若不異。者。有何過耶。答。有斷常過也。何者。若不異者。瓦即同椽丈二。壞本緣法。不成舍故。是斷。若壞緣不成舍。而執有舍者。舍無因故。是常也此意如言萬法是真如。（修在性中）若望真如。萬法是別。若互相望。法法是異。真如是萬法（全性起修）總相同相。準而知之。第五成相者。由此諸緣。舍義成故。由成舍故。椽等名緣。若不爾者。二俱不成。今現得成。故知成相耳淨影云。就彼異中。義門雖殊。其體不別。諸門雖眾。不得相離。色攝為一。是故名成。體性不別。義不相離。隨諸義門。所辨無常。得攝為一。是名為成。今家意謂。一成一切成等。故云由此諸義。緣起成故。至相云。理事成故。探玄云。緣成和合。略言標顯。如上具引。
    問。現見椽等諸緣。各住自法。本不作舍。何因得有舍義成耶。答。只由椽等諸緣不作故。舍義得成。所以然者。若椽作舍。去即失本椽法。故舍義不得成。今由不作故。椽等諸緣現前。由此現前故。舍義得成矣。又若不作舍椽等。不名緣。今既得緣名。明知定作舍復古云。即失本椽法。古本與演義。皆緣字。今椽字誤（集成亦同）今謂。不然。準壞相中。云失椽法故。舍即無椽。今應亦爾。故知。本椽法。謂支持義。法謂之椽本緣自法。豈為椽字誤乎。
    問。若不成者。有何失。答。有斷常過。何者。舍本依椽等諸緣成。今既並不作。不得有舍。故是斷也。本以成舍。名為椽。今既不作舍故。即無椽亦是斷。若不成者。舍無因有故。是常也。又椽不作舍。得椽名者。亦是常也二義成斷。與前不同。餘如上知。
    第六壞相者。椽等諸緣。各住自法。本不作故淨影云。體雖不別。義門恒異故。一色隨之得為名色。目之為壞。體雖不別。義門恒異故。無常隨之。得為眾多。是名為壞。今家所謂諸義。各住自法。不移動故。至相云。諸義各住自法故。不移本性故。探玄云。緣散無作。廣辨因緣。並如向引。
    問。現見椽等諸緣。作舍成就。何故乃說本不作耶。答。只由不作舍。法得成。若作舍去。不住自法者。舍義即不成。何以故。作去失法舍不成故。今既舍成。明知不作也。
    復古云。古本云不住自法者。今去者字。又作去失本法今脫本字。
    問。若作去有何失。答。有斷常二失。若言椽作去。即失椽法。失椽法故。舍即無緣。不得有故。是斷也。若失椽法。而有舍者。無緣有故。是常也復古云。此上文顯。但曉緣起相由。諸緣各異。互遍相資俱存無礙等。自然造入。
    又總即一舍。別即諸緣。同即互不相違。異即諸緣各別成即諸緣辨果。壞即各住自法。乃為頌曰。一即具多名總相。多即非一是別相。多類自同成於總。各體別異顯於同。一多緣起理妙成。壞住自法。常不作。唯智境界非事識。以此方便會一乘復古云。文類云（圓宗文類第二十一卷云。此頌出自至相六相章也）華嚴六相頌。終南山儼尊者述。義分齊中承用。賢首自云。具錄和尚微言。勒成義紀。清涼云亦可總則攬別而成。別則分總為別。同則別別帶總。異則別別互乖。成則雙攬同異方成。若無異相。總不成故。如舍椽梁總皆相似。終不成舍壞則唯別。各住自性。故此三對歷然不同。孔目云（第三卷中十地章末）依六相總別義。即是一乘。隨相別布義。即是三乘。此約教分說（次文云。其實一乘十地之法。盡其三世。已通究竟。此據證說）又云（在第四卷入法界品初辨迴心章）若欲識華嚴經無盡教義者。當依六相因陀羅微細智。及陀羅尼自在法智知（又性起品章云。若據智相即應六相）以此方便會一乘者。欲識別教一乘當以六相十玄作入法方便也（今謂。六相為入方便。十玄豈可方便哉。如前辨了）義苑云。同異雙資義理。出於思議。方成總舍。故云一多緣起理妙成也。雖成一總。且不失諸緣故。各住自法。然此六相。為顯緣起圓融之法大智造之無涯故。云唯智境界。勿以陰界入等事相執取。故曰非事識。依此緣起因修。證于果海。故云以此方便會一乘今謂。霅溪亭老。濫用清涼。猶如山外不立陰境。直觀妙境。故集成破云。一乘有唯約果海似成太局。是也。蓋由不曉大師約五陰舍以顯六相。意在于斯故。滋其弊。多使後昆昧乎深旨。不知啟發之所矣。良可憫哉。
<PIC>T73047901.GIF</PIC>

    （經論所說文在三乘。一乘究竟。兩祖指陳意謂。三乘終頓已還。背玄成滯。皆屬妄陰所攝。故以舍椽等當相。而顯六門。吾祖婆心。於焉見矣。）

華嚴一乘教分記輔宗匡真鈔卷六
華嚴一乘教分記輔宗匡真鈔卷七

    日域京西華嚴寺住持僧濬鳳潭撰
                  

    華嚴經中一乘五教分齊義卷下總題釋在上中兩卷。今存別題。但在下卷。所以爾者。上來通總明大綱竟。下卷別就經品之內。以立十章。故曰華嚴經中。謂。所依心識。在明難品。離世品。性起品等。明佛種性。在十住品（如說種性甚深大等）行位差別。始從十信。乃至佛果。六位成佛。如品品明。修行時分。如阿僧品等。修行依身。如小相品（兜率天子）法界品（義財）等。斷惑如普賢品。及小相品迴心如入法界品。餘之義相。化境。佛身。且在經文。可皆准知。孔目立章。其揆一也。問。若就經中。何故稱五教分齊義耶。答。一部經意。會融法界。圓通自在說。為攝義無盡故。分齊通聲聞及凡夫世間所知真實法。故該貫三乘小乘文義。由依究竟一乘成故。何以故。從一乘流故。為被一乘所目故。為方便故。故於一乘經中。對辨於眷屬經中五教所詮差別分齊。如孔目辨。餘義準可知。
    第十諸教所詮差別者。略舉十門義差別故。顯彼能詮差別非一。餘如別說宋本作第九者。以下為中故。後人所改也。今言第十者。章首既言將開釋迦佛海印一乘教義略作十門。上來已明九門竟故。今當第十。言諸教等者。義苑云。謂。上章雖廣陳教跡大小偏圓。猶未出教下的示造修等事。故此明之（乃至示來意。明起盡。恐未穩當。故。略耳）十門。於中前三正修四是修中之時。五是修中依身。六是修之所治。修中別義。皆不離修也。七即利他引攝。並屬因門。後三明果相。又此十門皆通五教。堅中之橫也。一代所詮。不出于此折薪云。上雖化法化儀之異然皆能詮。今方示所詮義也。今以十門所詮。顯前五種能詮差別故也（未可允當）十門但展所詮理行果三法。分為十義故。列中亦順三法次第也。初二即理。次四即行。第七通行果。後三即果。可以意得（復古大同）復古云。言諸教者。即五類能詮教也。所詮者。即理行果三。是所詮所目義也。差別者。所詮義中各有五門不一。如甚深緣起一心。具五義門。由此得知。彼能詮法。五類不同。故云顯彼非一。吾祖曰。此就義分。非約時事。十門初二是理。後三是果。中間是行。上文云。若約法義。如下別辨。即指此也。上是能詮之法。此是法下之義。持此之義。分彼之法。此是法下之義。持此之義。分彼之法。簡而真矣今詳。孔目云。義深淺者。三乘一乘（理行果法）差別不同。致令所詮之義。淺深非一。闊狹亦爾。文淺深者。能詮之文言無言等不同故。淺深非一。闊狹亦爾。依教有五位差別不同。一依小乘。有名之教詮有名之義。此在分別遍計位中。二有名之教。詮有名無名之義。此當迴心初教位中。義當即名義即空教也。三有名之教。目有名無目之義。無名之教。目無名之義。此當熟教位中即性實成有之義。四無名之教。顯無名之義。義當在頓教位中一實三昧說也。五有名無名之教。說有名義。顯無名之義。當在圓教位中見聞處說。有名之教。顯有名無名之義。無名之教。顯無名之義。此約圓教處說準此。今意謂。略舉心識等（理行果法）十門五教所詮之義。差別不同。淺深非一故。顯彼能詮五教言無言等。闊狹不同。淺深非一。具如孔目。故云餘如別說。
    一所依心識。二明佛種性。三行位分齊。四修行時分。五修行之身。六斷惑分齊。七二乘迴心。八佛果義相。九攝化境界。二佛身開合。第一心識差別者義苑云。心識差別者。五教不同折薪云。應云心意識。此標下五教所依也。乃至。據問明品演義鈔文竟（通則八識皆得心意識名。別則三以變體。謂。心意識各別。王所不同。各有所依）評曰。此心意識唯生滅即始教。通如來藏即終教。離相即頓教。即一法界心。即圓教。故云心意識差別也。上列中云所依者。小乘依六識三毒。為染淨根本及涅槃因。大乘若生滅為染淨依。真如為悟依。此二別則始教。和合通真。為終教等。既一切染淨諸法。皆依心識。故云所依（復古云。心意識為諸法依。諸教詮此。分齊差別也）今詳。問。所依心識。為通八識。為止本識耶。答。舊解紛紜。不暇具斥。自述正義。謂。的論所依。唯是本識。故探玄釋心性是一云。謂。心之性故。是如來藏平等一味故。云一也。又心即性故。是第八識無二類故。云一也。初約能依所依。業是能依。心是所依。準此。今章釋中全依要問。初小乘但有六識。義分心意識。不知第八故。但有得名。而不得義實即本識故孔目云。愚法聲聞。對凡夫外道妄執自性。即是真。法執未除。即是妄。梁攝論云。由此心識微細境界所攝故。不為聲聞二乘說。斯之謂也。若初教。則以諸轉識定為能熏。唯第八識（現行自體分）以為所熏。故能所依。其種各別探玄云。熏習既亡。一心云何能生種種。故瑜伽云。不見藏住。不見熏習。是名菩薩。此章釋中。全據孔目。引深密等云。於內於外。不見藏住等。齊此建立於心意識。祕密善巧。是故所立賴耶。生滅等相。皆是密意或有得名。得一分義若依終教。唯如來藏。不守自性。隨諸法緣。故是可熏。亦是能熏。如孔目辨。此章釋中。論云。不生不滅。與生滅和合等。楞伽云。如來藏名阿賴耶識。而與無明七識俱等。心玄義云。今非謂第八變起七轉。但彼七轉。皆攬第八而起。如攬水成波。波無異水之體。故經云。於藏識海。境界風動。轉識浪起。故知。皆以第八為體。不爾。豈浪異水。別有自體。波浪同喻。深思可見。孔目云。究竟用如來藏為體。勝鬘經云。由有如來藏法。種眾苦乃至樂求涅槃等。又經文。六識及心法智是其生滅。非是可依。唯如來藏不起不滅。成究竟依。須通如來藏。始可得成堅實依止。若取生滅相識。則同七法不住。非究竟依也。又探玄乃舉起信云。所言法者。眾生心。是心即攝一切世間法出世間法。是故難問。心性既一。果報應一。乖於業果。無有能熏。今明。所依心性雖一。隨善惡業等能熏轉故。生果報異。此有何失。準此應知。相性二宗。雖有八識體異與一不同。別論所依心識者。正是本識。兼通能依。論心意識差別者。謂。一心即第一義清涼心。二有三法。謂心意識。三成八識。眼等五識。意識。末那識。阿賴耶識。四成九識。加阿摩羅識。五成十心。謂。十稠林。六成十一識。乃至。無量百千。種種心差別相。此唯識門。攝一切法。皆是唯識。是三乘唯識。此據同教言。或唯十識。是一乘唯識。是據別教言。具如孔目（明難品初）立唯識章。及要問答廣辨諸識。然今章剋明五教所依心識。而略七轉。故云其餘義門如唯識章記。是也（折薪。復古。集成等。通心意識。為諸法依。其非可知）請更精焉。
    如小乘論。但有六識。義分心意識。如小論說。於阿賴耶識。但得其名。如增一經說要問答曰。問。於諸教內。建立心意識差別云何。答。若依小乘。但有六識。義分心意識。餘如小乘論釋。（上引孔目。微細境界。不為聲聞說。如梁攝論）孔目云意識是無邊分別。一切處分別。與其五識。或一或異。如問答中義苑云。但有六識者。謂。此教但依六識三毒建立染淨根本。（此依演義）是故三毒為能熏。現在色心。為所熏。即染根本（此但經部小乘少分。以薩婆多不許故非）無三毒為能熏。心為所熏。即淨根本義分心意識者。過去為意。意即是根。現在名識。了別前境。未來名心。生起法故。雖三世之殊。唯一意識。故云義分（此據演義。復古云。種種分別。然無別體。彼為約此三世不同。義說心意識名。體即第六。今謂。義苑。復古。非此中意。但取第六。有何所憑。若約大乘。馬鳴菩薩立一意識。如攝論指。此章既云如小乘論。故知非也）不同大乘心意識三各有體性耳（此但得知相宗有三體別。不曉性宗更無別體也）今詳。俱舍頌云。識謂各了別（此有六種。眼識乃至意識）由即六識身無間滅為意。又云。心意識體一。論釋云。集起名心。（集起三業事也）思量名意。了別名識。復有釋言。淨不淨界。種種差別。故名為心。即此為他作所依止故。名為意。作能依止故。名為識。三名所詮義雖有異。而體是一（謂。六種識。雖各集起思量了別所詮義異。而體是一。非謂合諸六識。其體唯一。即第六識）光法師云。梵云質多。此云心。是集起義。謂。理由心力集起心所及事業等。故能集起說名為心。梵云末那。此云意。是思量義。梵云毘若南。此云識。是了別義也婆沙（第七十二）解心意識云。或有說者。無有差別。復有說者。謂。名即差別。復次世亦有差別。謂。過去名意。未來名心。現在名識故（光師云。意界雖無別體。與六識。異轉。位得名。據顯說在過去。論體實通三世。從他生邊名識。能生他邊名意。未來無前後。故集起在未來。各據顯說耳。思之）故云小論說。言於阿賴耶等者。義苑云。為此教不談唯心。但假說故。故無其義也復古云。但得第八之名。無別自體。謂。小乘但是第六。入三世故。指增一經也。今詳。梁攝論曰。復次此識於聲聞乘。此由別名。處處顯說。如增一阿含經言。於世間喜樂阿梨耶。愛阿梨耶。習阿梨耶。著阿梨耶。為滅阿梨耶。如來說正法。又云。由此名。小乘中。是阿梨耶識。已成王路。釋曰。由此眾名。廣顯本識。是故易見。猶如王路（直無枝故。廣平熟故。光明無障）無性論云。於聲聞乘中。亦以異門密意。已說阿賴耶識。如彼增一阿笈摩。說世間眾生。愛阿賴耶。樂阿賴耶。欣阿賴耶。喜阿賴耶。又成唯識云。一切有部增一經中（柬流現本。即大眾部結集阿含。故無此文）亦密意說此。名阿賴耶。謂。阿賴耶識。是貪總別三世境故。立此四名。述記云。無性云（世親一解同之）愛是總句。餘三現在過去未來。如其次第三世別說。此性恒時極希願故。由樂欣喜。是故總名阿賴耶也。今章依此故。云但得名等。又無第七者。攝論為對小乘。舉六過失。證有末那。如孔目辨。然非的所依故今略耳。
    若依始教。於阿賴耶但得一分生滅之義。以於真理未能融通。但說  凝然不作諸法故。就緣起生滅事中。建立賴耶。從業等種。辨體而生。異熟報識。為諸法依孔目有二義。此初約相中辨成就義也要問答曰。依三乘教。初教文中立有異熟賴耶。受熏成種。所以知之。故無性攝論云。今立異熟賴耶。此亦無傷。既知無傷。故知權立。為迴心聲聞未達法空。權舉異熟相。漸引小乘。變易生死。漸向細滅。實則不然。又成唯識論說。能變識類別唯三（異熟。思量。了別境識。能變有二。謂因能變。果能變）此中且說我愛執藏。持雜染種能變果識。名為異熟。非謂一切言得一分生滅等者。義苑云。示半顯唯識（此依宗鏡）未明具分唯識也孔目云。依成唯識論。但於生死之中。辨因果相生道理。並是轉理門。無真實理。當知。離識以外。更無有法。識者。即是不染而染門。如來藏之一義也（此依終教判彼始教。非彼自謂一分）復古云。起信疏云（此據圭山私所改添。以就錯耳。非義記文）以始教相宗不知佛說如來藏。以為阿賴耶故。云但得一分（今謂。此是楞伽之文。相宗亦成教證。何妄云不知等。然今則由不許隨緣故。得一分也）彼以業相為賴耶自證分。轉相為見分。現相為相分（今依義記云。業者。一動作義。二為因義。此雖動念。而極微細。緣起一相。能所不分。即當梨耶自體分也。轉現二相。約本識見相二分說。此三並由根本無明動本靜心。成此三細。大師既約終教。作此配釋。那忽但言彼等。彼宗不許故）即唯識宗。齊此業相。為諸法生起之本。此但生滅之業（今謂。性宗亦唯齊此。於業相先。不更立相。相宗亦立在纏真如。為唯識圓成實性。然以不立真如不守自性之義故。但得一分生滅之義）以於下。論疏又云。以彼宗未明識等與真如同以一心為源故。說真如無知無覺。凝然不變。不許隨緣。但與八識為諸法本故。真理不作諸本也（雖依涼圭。未平穩也）言但說凝然等者。如中卷初已具辨了。言就緣起生滅事中者。孔目云。問。如前論文。（瑜伽雜集）心者。謂。蘊界處習氣（此是現行習氣。簡種子習氣）所熏一切種子阿賴耶識。亦名異熟識。亦名阿陀那識。以能積集諸習氣故。習氣者。謂。由現行蘊等。令彼種子皆得增益。一切種子識者。謂。能生蘊等諸法種子所積集故。阿賴耶識者。能攝藏諸法種子故（能藏。所藏）又諸有情取為我故（我愛執藏）異熟識者。先業所生故（因是善惡。果是無記。異性異時異類而熟）阿陀那識者。謂。能數數令生相續。持諸根等。令不壞故。又言心者。能積集一切法習氣故。據此文相。阿賴耶識即在事中。云何得知是如來藏。答。由如來藏不染而染是其事相。無別有事故。是如來藏。故論云。離識以外。更無有法明知。但是一分事相。而非具分也。言建立賴耶者。孔目云。二依攝論建立賴耶。初約三相。一是因相。攝一切因。仍用互為因為始。以因微細與諸相當故。二果相。攝一切果。仍用互為果為始。三自相。即是成唯識中異熟相也。今梁攝論中顯阿賴耶三相之義。意明本識是因果體義燈云。自相是體。餘二是義。準此。今云建立賴耶者。是自相體。業等種等。是因相義。異熟報識。是果相也。成唯識云。名阿賴耶。具有能藏所藏執藏義故。謂。與雜染互為緣故。有情執為自內我故。此即顯示初能變識所有自相。此是能引諸界趣生善不善業異熟果故。說名異熟。此即顯示初能變識所有果相。此能執持諸法種子。令不失故。名一切種。此即顯示初能變識所有因相。具如彼明。言從業等種者。唯識第八云。由諸業習氣二取習氣俱。前異熟既盡。復生餘異熟。諸業謂福非福不動。即有漏善不善思業。同引引滿異熟果故。而熏本識起自功能。說為習氣。是業氣分熏習所成。如是習氣。展轉至成熟時。招異熟果。此顯當果勝增上緣（述記云。此善不善業。能感當來若別若總異熟之果勝增上緣。非同性故。非親能辨果體生故）彼所熏發親能生彼。本識上功能。名二取習氣。此顯來世異熟果心。及彼相應諸因緣種（七轉識中善惡無記三性名言種子。前業種子除七六中有漏善惡）俱謂業種二取種。俱是□親緣。互相助義。業招生顯故先說（今章亦爾。舉業等種。等取因緣種）又云。然諸習氣。總有三種。一名言習氣。有為法各別親種名言有二。一表義名言。即能詮義音聲差別（述曰。唯第六識。能緣其名。能發其名。餘不緣發。簡非詮表聲。彼非名故）二顯境名言。即能了境心心所法（述曰即是一切七識見分等心。非相分心。不能顯境故。此見分等。實非名言。如言說名顯所詮法。此心心所。能顯所了境。如彼故。名之為名。體非名也）隨二名言所熏成種。作有為法各別因緣（述曰。隨二為緣。相分等中熏五蘊種。親辨體故）二我執習氣。謂。虛妄執我我所種。我執有二。一俱生我執。即修所斷我我所執。二分別我執。即見所斷我我所執。隨二我執。所熏成種。令有情等自他差別（述曰。因我執故。相分之中亦熏五蘊種。即名言熏習。由熏我執種。令自他別。故別立之也。初通六七。後唯第六）三有支習氣。謂。招三界異熟業種。有支有二。一有漏善。即是能招可愛果業。二諸不善。即有能招非愛果業。隨二有支所熏成種。令異熟果善惡趣別（述曰。有謂三有。支者因義。分義。即三有因生善惡趣差別因也。通六識。皆有此熏）廣如論疏。然此章且舉業種對異熟報。而等言等取名言種子。故次言辨體而生。即因緣親種。例如理門言宗等多言。等取因喻。實取能立因等多言。此中應知言辨體而生者。唯識云。此中何法名為種子。謂。本識中親生自果（簡異熟因）功能差別（簡異現行七轉識）然種子義。略有六種。具斯六義。成種非餘（其六義中）四性決定。謂。隨因力。生善惡等。功能決定。方成種子（述記云。謂。隨前熏時現行因力故。生善惡等功能決定。非雜亂生。夫因緣者。辨自體生。性相隨順。世親攝論曰。謂。此種子各別決定。不從一切一切得生。從此物種還生此物。又三所依中。瑜伽云種子依。唯識名因緣依。離自因緣。必不生故。基疏云。種子所依。辨體生故。言必不生）言異熟報識者。如孔目云。異熟之識。攝一切法。所以得知。依一切法種子。異熟得生。不局煩惱業報。名言習等。隨一切相應故。得知也。問。若如是者。異熟及種子識。皆合受熏。因何獨說異熟果報受熏。答。今熏習欲明其種子。種子識已是其種故。不對釋。異熟之識。無記相顯。與熏相順故。在無記位中辨其熏義唯識又云。即第八識多異熟性故。言為諸法依者。唯識云。諸心心所。皆有所依。然彼所依總有三種。一因緣依。謂。自種子。諸有為法。皆託此依。離自因緣。必不生故。二增上緣依。謂。內六處。諸心心所。皆託此依。離俱有根。必不轉故。三等無間緣依。謂。前滅意。諸心心所。皆託此依。離開導根。必不起故。唯心心所。具三所依。非所餘法（彼有四師廣釋。今依護法正義）依謂一切有生滅法。杖因託緣。而得生住。諸所杖託。皆說為依。如王與臣相依等。若法決定有境為主。令心心所取自所緣。乃是所依（具此四義。乃名所依。隨闕一義。非所依義）心所所依。隨識應說。
    如上論等。通諸八識心王心所明所依義。今章既是唯以第八為諸法依。所謂根本依也。成唯識云。謂。染淨法。以心為本。因心而生。依心住故。心受彼熏。持彼種故（述記云。本識諸法之本。為他為依。所依義顯）頌曰。依止根本識（述曰。因緣依者。別論所依體。約識而論。唯種子識。今言。汎說諸有為法。皆託此依。據通依故。一切有為法。無無因緣者故）瑜伽（第五十一）顯揚（第十七）等云。由有阿賴耶識故。有末那。末那為依。意識得轉。亦說。由有阿賴耶識故。執受色根。五種識身。依之而轉。又顯揚解阿賴耶識云。與轉識等作所依因。唯識又云。阿賴耶識因緣力故。自體生時。內變為種及有根身。外變為器。即以所變為自所緣。行相杖之而得起故。此等誠證。非一而止。然復古等。據問明鈔。用唯識文。而以茫不曉義起盡故。不足為援耳。思之。
    方便漸漸引向真理。故說熏等悉皆即空。如解深密經云。若菩薩。於內於外。不見藏住。不見熏習。不見阿賴耶。不見阿賴耶識。不見阿陀那。不見阿陀那識。若能如是知者。是名善巧菩薩。如來齊此建立一切心意識。祕密善巧。瑜伽中亦同此說要問答云。為迴心聲聞未達法空。權舉異熟相。漸引小乘。變易生死。漸向細滅（初教始門）實則不然。若據實理。一切緣起。不離法界。所成理事。是法界能。由如金器離金無器。是金之能（初教終門）言熏果報者。據位而說。此可思簡。故起信云。真如熏無明。無明熏真如。此意向實也（以後終教會前始教）義若如此。何故瑜伽論異熟受熏。為愚者說。於內於外。無有熏習。則不見藏住。能如是知者。是名菩薩菩薩。起信既熏真如。因何辨成熏習。今會此意。瑜伽為對聲聞。先識異熟。後知無生。順觀行故。今起信論。為直進菩薩識緣起相。則會無生。故作別說折薪云。方便下此顯緣生無生故空也。所以明此義者。意顯相宗所立八識。未為究竟故。示斯義。若彼自宗。則雖無自性。不礙緣生故。立識也（彼相宗說依圓二性是實有故）復古引孔目曰。理體辨成就文云（彼唯識章云。若約成就有二義。一相中辨成就義。二約理體辨成就。初相成就。如上已明。今方便下約理成就引示）當知阿賴耶識欲成就者。會須通如來藏。始可得堅實依止。若但取其生滅相識。即同七法不住。非究竟依也。彼就究竟歸如來藏（彼孔目意。會始歸終）此約初教故。云漸漸引向真理。乃至。但云悉皆即空（評曰。復古向真理空以為始教。歸如來藏以為終教。故向始教真空之義也。若義苑意。云密符真性。折薪亦云。由八識無性歸真。是趣後教真實義。此二記意。漸引小始。向終教空也。今詳。此章云真理者。亦同孔目。歸如來藏。故言不令如言而取。故會歸真。何以知者。準要問答。為對迴心及與直進故。二教殊。所對雖異。同會無生。始終一揆。深密真空。已屬終教。然方便權立。漸漸引向。是初教門。故云熏等即空者。即明漸引之由。蓋以方便漸引之言太寬。引小入空。會空歸真。是三時漸。更會初教。趣後真實。亦是漸向。故以二教俱屬漸教。方知。可堂偏約初教者。未穩）言故說熏等者。義苑云。能熏前七識。所熏第八識。能所八義。無定實故。皆空。遂密符真性耳折薪云。言熏等者。等取所熏第八。意明能所熏故。有異熟果識。離此等義。則不得有。是顯無自性故悉皆空也唯識第二云。所熏能熏。各具四義。令種熏習。故名熏習。所熏四義。一堅住性二無記性三可熏四義。一堅住性二無記性三可熏性。四與能熏共和合性（第一性遮常無為。瑜伽第五云。唯無常法為因。非常法也。述記云。舊人云真如是諸法種子者。非也。第二可熏性。世親無性二攝論釋云。非不受熏如金石等。述記云。無明熏真如。由此知非也）能熏四義。一有生滅。此遮無為等（亦此不許真如能熏）二有勝用。三有增減。四與所熏和合而轉。問。依唯識云。依次依他。立生無性。此如幻事。託眾緣生。無如妄執。假說無性。非性全無（依他似有亦真實有）準此方知。但空所執。不空依他。謂之遣虛存實識觀。何故今言熏等即空耶。答。彼但遣虛不遣依他者。此約生滅相識。此中不然。此約理體。故探玄云。即諸轉識以為能熏。即第八識以為所熏。互無自性。熏習既亡。故瑜伽云。不見藏住。不見熏習。是名菩薩（復古云。始教有二門。相成就當於始門。理成就義當終門）孔目又云。阿賴耶識有真妄不同。謂。知此識無有生性為通達真。知此識假有為通達俗。俗者即是妄。真者正是其真。又依二乘道理。如瑜伽論說。廣辨賴耶熏習成種。判定異熟生滅報分後。論（後決擇分）判言。上來所說。我為愚癡無智者說義。言愚癡無智即聲聞。於心意識。一切祕密善巧菩薩義苑云。引茲經論。證上漸引歸真之義故。皆云不見復古云。若菩薩者（孔目教興中所引文）梁攝論云。由此心識微細境界所攝故。不為聲聞二乘說。為諸菩薩說。應有勝位為得一切智故佛為說。何以故。若離此智。得無上菩提者。無有是處。言於內於外者（義苑云。根塵之中也。集成記中亦云。於內於外者。圭山曰。內身根識。外境六塵者。今謂。圭山。義苑。集成。非也）今詳。此章正引解深密經（瑜伽決擇第七十六）彼文但言於內各別。不云於外（孔目約理成就中。引瑜伽決擇文。亦只云於內各別。辨真妄不同文中。又論云。我不齊如是說阿賴耶。若知賴耶等。於內於外。不見藏住。此依梁攝論舉解節經之文也。明知。今章亦據彼文。義用於外二字。加之）然今兼用梁論。亦不相違。故要問答云。於內於外。無有熏習。則不見藏住等。依起信論四熏習義謂。淨法染因妄心妄境界此中內外。欲兼會此故。彼疏云。明一切法離此心外。無別體性。不出者。明心待熏故。變現諸法。非不待熏而內出也。不入者。離心無能熏故。不從外入也。常住一心者。會相同體。以一切法即真實性故。以於心中顯現。無出入等故。即無體性。無體性故。本來平等。不異真如故。據梁攝論云（此證從解節經出）廣慧。如此菩薩。依法如智（但法住智。為依止故。即後得如量智）有聰慧能通達意心識祕密義。諸佛如來如理如量。由如此義。不記說諸菩薩能通達意識心祕密義。廣慧。諸菩薩。由如實不見本識及阿陀那識等。於內於外。不見藏住。不見生及長等（魏流支譯深密解脫經云。不見內外阿陀那。不見內外阿陀那識。乃至廣慧。我說如是諸菩薩等。善知第一義）深密云。若諸菩薩。於內各別如實不見阿陀那。不見阿陀那識。不見阿賴耶。不見阿賴耶識。不見積集。不見心。不見眼色及眼識。乃至不見意法乃至意識（指事鈔中。依此論文解云。於內者。謂。於如理智所觀內真如境。不見藏住等也。於外者。於如量智。觀外事境。不見等故。今謂。理量二智。既如來境。今則約諸菩薩故。非也）又論云。我不齊如是說阿賴耶。若知賴耶及阿陀那等。於內於外。不見藏住。能如是知者。是名菩薩菩薩（復古云。揀非聲聞菩薩。緣覺菩薩）當知。為無智說者。即是其妄。為菩薩說。即是其真（此亦以終判定始教）問。若爾他相宗。則應不許耶。答。準彼甚師立五重唯識。第五遣相證性識（識言所表具有理事事為相用遣而不取理為性體應求作證）此意即顯所遣二覺（遍計蛇覺。依他繩覺）皆依他起。斷此染故。所執實蛇實繩（但喻一分染污依他。簡非一分淨分依他）我法。不復當情。蛇由妄起。體用俱無。繩藉麻生。非無假用。麻譬真理（圓成實性）繩喻依他。知繩麻之體用（依圓實有）蛇情自滅故。不當情。名遣所執（遣虛存實）非如依他。須聖道斷故。漸入真。達蛇空而悟繩分（淨分依他）證真觀位照真理。而俗事彰。理事既彰。我法便息（遣相證性）是空不空始終二門。各具二教。然唯彼真空不許隨緣。與後教別。可熟思之。言如解深密等者。孔目云。約理體成就者。如瑜伽決擇中云。菩薩雖由法住智為依止為建立。於心意識祕密善巧。然諸如來。不齊於此施設（為於心意識。一切祕密善巧菩薩）廣慧（若諸菩薩）於內（各別如實不見阿陀那。不見阿陀那識。不見阿賴耶。不見阿賴耶識。不見積集）乃至是名勝義善巧。齊此名為於心意識一切祕密善巧。齊此施設。言不見藏住等。此非深密瑜伽之文。彼云。不見積集。不見心也（唯識云。謂。契經說。雜染清淨諸法種子之所集起故。名為心。又契經說。有異熟心。善惡業感。是果相。孔目云。攝論自相。即是成唯識中異離相也。異熟及種子識。皆受熏等。如上已引。然此中用異熟果相之義。謂。藏住者。當所藏義。所積集故。即取不見所熏之義也。不見熏習者。不見能熏也。所藏第八。能藏七轉。謂。總不見善惡業果位識也。此相宗義。如次下委）今則所以參用梁攝論云於內於外不見藏住（藏謂攝藏。所積集義。住謂所依。為依止故。無相論云。宅識是種子之宅舍故）不見生及長等者。意在引彼相權會歸終實。思之。言不見阿賴耶等者。唯識云。此識具有能藏所藏執藏義故。謂。與雜染互為緣故（所攝藏義。上果相收。今取自相能藏之義）有情執為自內我故（顯示自相）又云。彼經中說（阿毘達磨攝大乘經）由攝藏諸法一切種子識故。名阿賴耶。由此本識具諸種子故。能攝藏諸雜染法。依斯建立阿賴耶名。亦為有情執藏為我故。說此識名阿賴耶（述記云。自相者。自體相也。但言藏識。即持業釋。藏即識故。說為能藏。即是因義。言為所藏。即是果義。自體是總。因果是別。離二無總。攝二義為體。諸法於識藏。能攝藏也。識於法亦爾。所攝所攝藏也。有情執等。解執藏義。唯煩惱障義。非所知障義。此即正解阿賴耶義。阿賴耶者。此翻為藏。雖具三義。正取唯以執藏為名。過失重故）此中正約我愛執藏現行位識。言阿賴耶者。是能執藏。謂。唯第七見分。執藏第八見分故。唯識云。應知。此意（染污末那）但緣藏識見分非餘。彼無始來一類相續。似常一故。恒與諸法為所依故。此唯執彼。為自內我（述記云。此申正義。但緣見分。非餘相分。種子。心所。唯識見分。無始時來。粗細一類。似常似一。不斷故。似常簡彼境界。彼色等法。皆間斷故。種子亦然。由此遮計餘識為我。似一簡心所。多法故。我是自在義。故唯心王是所依故。此第七識恒執為內我）此且望能執邊。以所從能。彼染污意。為阿賴耶。唯識疏云。此准能緣以分三位。一補特伽羅我見相應位。名染污末那。緣阿賴耶識。二法我見相應。名不染末那。緣異熟識。三但名末那。緣阿陀那識（前後准知）次言阿賴耶識者。正舉藏識。所執藏體也（約能攝藏。亦通種子。約所執藏現行見分）能所既亡。俱云不見言不見阿陀那等者。唯識云。此能執持諸法種子。令不失故。名一切種。離此餘法能遍執持諸法種子。不可得故。此即顯示所有因相。又云。或名阿陀那。執持種子及諸色根。令不壞故（述記云。梵云阿陀那。此云執持。執持諸種有色根故。此通凡聖。攝論云為取所依。唯在凡夫一染義說。非通諸聖。雜集論等。第七十六。解深密同此。亦能持根依。然據勝說）或名種子識。能遍任持世出世間諸種子故。此等諸名。通一切位（述曰。即與諸法為種子義。前心是積集種在其中義。今此取能生諸法義。故二差別）解深密經亦作是說。阿陀那識甚深細。一切種子如瀑流。以能執持諸法種子。及能執受色根依處。亦能執取結生相續故。說此識名阿陀那。是一切法真實種子。緣擊便生轉識波浪。恒無間斷。猶如瀑流。準此。今則正取相續執持位識。然以能執持從所持。一切種子名阿陀那。對所持種。第八現行。名為阿陀那識。能所兩亡。各云不見。然慈恩疏。總有三位。一我愛執藏現行位。即唯七地以前菩薩。二乘有學。一切異生。從無始來。謂名阿賴耶。至無人執位。此名執藏。二善惡業果位。謂。從無始乃至菩薩金剛心。或解脫道時。乃至二乘無餘依位。謂名毘播迦。此云異熟識。至無所知障位。三相續執持位。謂。從無始乃至如來盡未來際。利樂有情位。謂名阿陀那。此云執持。長短分限。不過三位。上來論疏。就法相宗作如是釋。若依真諦所翻論等。即以第七為阿陀那。故梁攝論云。不見本識及阿陀那識。又佛性論釋無上依經中心意及識云。心者即六識心。意者阿陀那識。識者阿梨耶識（嘉祥寶崛云。攝論以第七識名阿陀那。此云無解識。及天台金光明疏云。識名。為覺了。是智慧之異名爾。菴摩羅識是第九不動識。若分別之。即是佛識。阿黎耶識。即第八無沒識。猶有隨眠煩惱。與無明合。別而分之。是菩薩識。阿陀那識。是第七分別識。訶惡生死。欣羨涅槃。別而分之。是二乘識。若分別說者。則屬三人。此乃別教意。非今所用。若依攝論。如土染金之文。即是圓意。土即阿陀那。染即阿黎耶。金即菴摩羅。此即圓說也。四門解云。問。三識之名。在本有位。又阿黎耶。體是無明。阿陀那性染惑。何得云識是智異名。答。大聖悉檀示諸眾生。顯理名教。或存或廢。義有多途。如大經令依智不依識。及諸教中勸修觀智。斷諸煩惱。此以廢惡之名詮斷煩惱。而成理觀也。若楞伽經殺無明父。害貪愛母。此以惡逆之名。詮斷煩惱。而彰理觀也。若無行經。貪欲即是道。恚癡亦復爾。如是三法中。具一切佛法。今家釋云。是大食大嗔大癡三毒法門。即與三觀無二無別。此以惡毒之名詮不斷惑。而明理觀也。良由圓教指惡當體即是法界。諸法趣惡。十二因緣非由造作。即是佛性故。陀那惑性。賴耶無明。相相圓融。故云識是覺了智慧異名。然若不以不斷煩惱。即惑成智。消此文者。圓意永沈釋別名中。言第九等者。出梁攝論。故輔行云。真諦云。阿陀那七識。此云執我識。此即惑性。阿賴耶八識。此名藏識。以能盛持智種不失。體是無沒無明。菴摩羅九識。名清淨識。若分別者。為易解故。以一念中所具之法。教道權說。分對諸位。且立遠近。第七名阿陀那者。據真諦譯。若新經論。皆云。第七名為末那。今依古譯。言訶惡等者。以二乘人。人執既忘。見思所熏第六事識。轉成無漏。即塵沙未破。正住第七法執之中。不了生死法空。故有訶惡。不了涅槃法空。故有欣羨。上明三識。分三位者。乃屬教道。若稱實論。此三種識。即是三德。何人不具。何物暫虧。若識若色。唯是一識。若識若色。唯是一色。豈可有無增減而說。且約有情。一念心具一切染淨。佛究竟具。寧容獨一。若欲圓論。須依攝論。金土及染三。不相離。則三人心中。皆具三識。然若不知性具染惡。安令七八土之與染。至果不滅。今謂。台家以依古譯。黎耶陀那名義反轉。似有釋相稍所不穩。然今家會黎耶云。梁朝真諦三藏。訓名翻為無沒識。今時奘法師。就義為藏識。但藏是攝藏義。無沒是不失義。義一名異也。如起信記。只於陀那者。孔目探玄皆為本識之別名也。明知。不依舊譯為第七識之義。則臧否可思。新翻為正淨影義章云。阿陀那者。正翻為無解。體是無明。癡暗心故。阿黎耶者。正翻無沒。雖在生死。不失沒故。故論說言。如來之藏。不生滅法。與生滅合。名阿黎耶。此阿黎耶。為彼無始我見所熏。成我種子。此種力故。起阿陀那執我之心。依此我相。起於我見我慢我愛執。第七妄識。執我之心。熏於本識成種子。此種污真不見法實。生於無明。乃至諸門有廣分別。皆依古譯。若準此等攝論說意。應言陀那無明意識惑性。然荊溪四明云黎耶無明陀那惑性者。就舊望新。俱不順也）舊翻若是。良由執取執藏義相近故。翻名有異。能所相從。則亦不違。況法性宗。七轉皆攬第八為體。不同前七轉識。雖依第八。然各自種生。非即第八。如前屢辨。然義苑云。阿賴耶即愛執藏位。但至八地（何不云七。故知誤也）阿陀那持諸根等（等取扶根。何不舉種）此之二位。各有二句。皆上句談現行。下句明種子（此大錯焉）亦上句明用。下句明體（此似近理。並權宗義）意明種現體用悉皆兼亡。方順空寂。密意善巧也。復古云。此皆藏識之別名。 重言阿賴耶阿賴耶識。約能所藏義（何故不云執藏。三相雜濫。故知非也）阿陀那阿陀那識。謂。能數數令生相續持諸根等。令不壞故。又能積集一切法習氣故（此文雖據孔目。彼約單解。此約重說。有何理趣）更引清涼。解釋云云。皆妄解也。後學並勿用之也。言瑜伽中等者。孔目云。如彼論先廣辨賴耶熏習成種。乃至後論判等。如上引了（折薪全依孔目。故略）。
    解云。既齊此不見等處。為立心意之善巧故。是故所立賴耶生滅等相。皆是密意。不令如言而取故。會歸真也義苑云。指其聖意。用遣執情。折薪云。正令彼捨執而玄通之。此令相宗趣後。不是朋於空宗。問。上引深密等第三時。多云終教。今所詮中。多分云始者。何耶。答。如今由八識無性歸真。是趣後教真實義。前正取經論究竟意故。云終也。今約彼所執故。云始也。又如來齊此立識者。意在無性故空。不在緣生故有。故云密意善巧。此是佛意故。引此令法相學者知而得意。不可如言取也復古云。是故下。即前相成就從業等生滅相也。皆是下。孔目曰。但於生死之中。辨因果相生道理。並是隨轉理門。無真實理。故云會歸真理。明即空也今謂。攝論不見三識。若不分別。天台依之尚為圓說。今家以依新譯。則為始終教。何以偏執為理成就義。當初教終門。餘如前辨。
    若依終教。於此賴耶得理事通融二分義故。論云。不生不滅。與生滅和合。非一非異。名阿梨耶識。以許真如隨熏和合。成此本識。不同前教業等生故孔目云。究竟用如來藏為體。勝鬘經云。如來藏不染而染。據此即是生死體。染而不染。據此生死即是涅槃。唯如來藏不起不滅。成究竟依起信記云。本來平等明不異者。經云。甚深如來藏。而與七識俱。又經云。阿梨耶識。名如來藏。又論云。唯真不生。單妄不成。真妄和合。方有所為。此則本末鎔融。際限不分。故云不異也淨影云。染淨諸法。真妄共起。單真不生。唯妄不成。何故如是。唯真無妄。真性常湛。無為不變故。無起作。唯妄無真。妄體不立故。亦無作。故勝鬘云。若無藏識。七法不住。不得種苦。不得厭苦樂求涅槃。真妄相依。方能造作一切諸法。以共作故。攝法從情。皆是妄為。攝法從本。皆真心作。如人夢中所為諸事。攝事從末。昏睡所為。攝事從本。報心所作。真無由情名妄熏真。妄作由真。名真熏妄。真妄相熏。旨要在斯。無宜不記言故論云等者。義記云。如來藏清淨心。動作生滅。不相離故。云和合。非謂別有生滅。來與真合。謂。生滅之心。心之生滅。無二相故。心之生滅。因無明成。生滅之心。從本覺起。而無二體。不相捨離。故云和合（此不可依圭山所改）非一非異者。真心全體動故。心與生滅非異。而恒不變真性。故與生滅不一。然此生滅不生滅。即之義不一。辨之心不異。目此二義不二之心。名阿梨耶識。又阿梨耶及阿賴耶者。但梵言訛也。故孔目云。若將賴耶名目梨耶義者。則為最勝。今約此義。梨耶之名唯在本識。其義即勝。若目人法二我見處。則非勝也。賴耶之義應準此知言以許等者。孔目云。梨耶具四德。方堪受熏。一堅。謂。理實故堅。二無記義。方得受熏。無記者。即是無分別義。如來藏中方有此法。究竟實無記義。三可熏者。唯如來藏。不守自性。隨諸法緣。成似義故。是可熏。四與能熏相應者。唯如來藏。有應諸法義。餘法則無。以不守自性故問明鈔云。然此能熏所熏。通性相宗（相宗八義。如上已引）上法相宗所熏第三。能熏第一。正揀真如受熏之義（及真如能熏義。無明能所熏義。如前）今法性宗。亦七識等而為能熏。八為所熏。其第八中。以如來藏隨緣。成立含有生滅不生滅義故。熏第八即熏真如。故起信云。復次有四種法熏習義故。染法淨法起不斷絕（復古云能熏亦有四義。舉起信論有四種法者。誤也。既以四法通能所熏。唯是四法。而非四義。何為能熏四義耶。思之）云何為四。一者淨法。名為真如。二者一切染因。名為無明。三者妄心。名為業識。四者妄境界。所謂六塵。廣如論明（略如上引）言不同前教等者。問。準經。本識如田。業等如種子。受熏四義。通性相宗。此與初教有何別耶。答。探玄云。唯識中生滅隔念。楞伽中生滅同念。經約終教。是不生滅與生滅和合等故。論約始教。唯生滅是識。細剋亦不成生滅。以生時無滅。應非有為。以相不具故。是故。終教中同念。以各虛假故。不相礙也。又依真心故得同。隨相故有異。生中具有滅故。令生不住。滅中含於生故。令滅不住。生滅交到。前後同時。不相障礙。流注不斷。如此無所有。影像歷然。業如像。性如鏡。不失不壞常住一心。又云。一切眾生。皆依真緣起。本識之心。隨名言有支我見等熏。有六道身現。緣起虛假。不礙無。不壞有。是故會攝有其二門。若會緣從實。即差別相盡。唯一真如。若攝末歸本。即六道異形。唯心而轉。約初緣起不存。是真如門故。約後緣起不壞。是生滅門故。存壞無二。唯一緣起。二門無礙。唯是一心。二教不同。準此可知（折薪依清涼解云。此終教意。但熏賴耶。即熏真如故。理事通融之賴耶。就始教。唯齊賴耶。為諸法生起之本源。故七轉業等。不能熏真如。但得一分生滅之義。今云不同等。此意也）。
    是故楞伽云。如來藏為無始惡習所熏。名為識藏。又云。如來藏受苦樂。與因俱若生若滅。又云。如來藏名阿賴耶識。而與無明七識俱。又起信論云。自性清淨心。歷無明風。動成染心等。如是非一四卷楞伽（宋譯第四）云。佛告大慧。如來之藏。是善不善因。能遍興造一切趣生。譬如伎兒變現諸趣。離我我所不覺彼故。三緣和合。方便而生。外道不覺。計著作者。為無始虛偽惡習所熏。名為識藏。生無明住地。與七識俱。如海浪。身常生不斷。乃至畢竟清淨（魏譯入楞伽云。大 。阿梨耶識者。名如來藏。而與無明七識共俱。如大海浪常不斷絕。身俱生故。離無常過。本性清淨。孔目亦引）又云。大慧。善不善者。謂。八識。何等為八。謂。如來藏名識藏。心意意識及五識身。非外道所說（孔目復引）大慧。如來藏者。受苦樂。與因俱。若生若滅。四住地。無明住地所醉（魏譯云。依四種熏習醉故）凡愚不覺。剎那見妄想熏心（魏譯云。而諸凡夫。不覺不知。邪見熏習。言一切法剎那不住）又云。剎那者。名識藏（魏譯云。言剎尼迦者。名之為空。阿黎耶識。名如來藏）意俱生識習氣剎那。無漏習氣非剎那。非凡夫所覺等言無始惡習者。義苑云。根本無明也。為被也。謂。真如既被無始無明所熏故。隨熏動轉。名阿梨耶識（折薪亦同）復古云。惡習能熏七轉識也。密嚴經云。佛說如來藏。以為阿賴耶。惡慧不能知。藏識海常住（問明疏所引）此明守權拒實。訶為惡慧（依演義鈔）今詳。兩記並依演義。然可常不止違經。亦失清涼釋意。何者。彼疏鈔中。先舉楞伽真識現識。如泥團與微塵非異等之文。引賢首解云。此中真相是如來藏。轉識是七識。藏識是賴耶。此解甚當。但喻有二。而合有三。意少難見。轉識即唯識中名七轉識。真相及轉識為因。既以轉識熏故。真識隨緣而成藏識。則知不異。次舉如來藏為惡習所熏文云。上辨與七和合為藏識。今明無始無明為因。故論下文中。無明為因生三細等。此中正取無明為因。生於三細。三細已屬賴耶。已成識藏（復古所謬。準此可知）今舉三文。準清涼意。初引楞伽為惡習熏。（無始無明為因）次引楞伽與因俱（七轉能熏為因）後引入楞伽無明七識俱。雙具故復引之。大意無異。今依賢首。分別四句。一攝本從末門。心玄義云。唯是有為生滅等法。起信記云。以本從末明不異。經云。如來藏是善不善因。能遍興造一切趣生。乃至。下云。若生若滅等。又經云。佛性隨緣成別味等。謂。即末之本。本無別本故。唯有生滅。更無別法可相異也。又探玄云。以本就末明不異。經云。法身流轉五道。名為眾生等。楞伽云。如來藏受苦樂。與因俱。若生若滅（如中卷初委解）準此等證。此章所引初之二文。並此門攝。二攝末歸本門。心玄義云。唯是如來藏。平等一味。起信記云。經曰眾生即如故。涅槃云十二因緣即佛性故。謂。即本之末。末無別末故。唯有不生滅。亦無別法可相異也。三本末無礙門。心玄義云。不生不滅。與生滅和合。非一非異。名阿梨耶識。下經云。如來藏受苦樂。與因俱。若生若滅。本末合舉。用以為體（問。若爾探玄既以此文為從末門。與此別耶。答。此通二門。若受苦樂。若生滅等。為前門證。探玄依之。若與因俱。生滅邊。則可此門攝。各據一義）起信記云。本末平等明不異者。經云。甚深如來藏。而與七識俱。又經云。阿梨耶識。名如來藏。而與無明七識共俱等。又論云。唯真不生。單妄不成等。此則本末鎔融。際限不分。故云不異也。準此。今章引後二文。亦此門收。四本末俱泯門。心玄義云。謂。形奪兩亡。理事無寄。下經云。不壞相有八。無相亦無相等。解云。然此四句合為一心。是故經論。各隨說一。於理遍通。若虛心融會。隨說皆得。若隨言執著。觸事成礙。又起信記云。即以前攝末之本與彼攝本之末。而不一也。經云。如來藏者。不在阿梨耶中。是故七識有生有滅。如來藏者。不生不滅。此約不一義說。亦乃由不異故。成於不一。具如彼明。今初文中言無始惡習者。心玄義云。謂。無始無明。與如來藏合。為習氣海。通為一切染淨法因。又由習氣海中。有帶妄之真。名本覺。為無漏因。或亦聞熏合為一無漏因。又習氣海中。有帶真之妄。為染法因。今文是也。故楞伽云。大慧。不思議熏。及不思議變。是現識因。取種種塵。及無始妄想熏。是分別事識因。取種種塵。及無始妄想熏。是分別事識因。外道惡見共。謂。自境界妄想見。不覺識自心所現。分齊不通。淨影章云。惡習分別有。三。一本識中無明住地。前後相起。以前無明。熏於真心。生後無明。如人睡習時至則睡。二阿陀那識執我之心。熏於本識成種子。此種污真。不見法實。生於無明。三六識中所起煩惱。熏於本識。成染種子。此種污真。不見法實。生於無明。又云。據如來之藏。妄攝真。真隨妄轉。共成眾生。於此共中。真識之心。為彼無始惡習所熏。生無明地。所生無明。不離真心。與之和合。共為本識。此亦名為阿梨耶識。此中準知。次文言與因俱等者。如探玄云。以巾上成兔義。及兔上相別義。此二合為一際。經云。如來藏受苦樂。與因俱。其生滅等。如中卷初。折薪引清涼釋（十忍演義）云。其如來藏。真常普遍。而在六道。迷此能令隨緣成事。受苦樂果。與七識俱。名與因俱。不守自性。而成此七識。依此而得生滅。云若生若滅。此明如來藏。即真如隨緣故受苦樂等。後文者。經如上引。云阿梨耶識名如來藏。（孔目及起信記。如經）今與舊經云如來藏名識藏。顯互相映。謂。如來藏名阿梨耶識。是真如熏義也。與無明七識俱者。是則無明業識境界三熏習義。隨應準知。引起信中言無明風者。楞伽云境界風所轉。淨影會云。論就本說。經據末說。皆得。無傷。餘文可解。
    問。真如既言常法。云何得說隨熏起滅。既許起滅。如何復說為凝然常。答。既云真如常。固非如言所謂事常也。何者。聖說真如為凝然者。此是隨緣作諸法時。不失自體。故說為常。是則不異無常之常。名不思議常。非謂不作諸法。如情所謂之凝然也。故勝鬘經中。不染而染者。明隨緣作諸法也。染而不染者。明隨緣時不失自性。由初義故。俗諦得成。由後義故。真諦復立。如是真俗。但有二義。無有二體。相融無礙。離諸情執。是故論云。智障極盲闇。謂。真俗別執。此之謂也上來問答。具如中卷三性章中逐文解。釋然今乘義便。重作問答。前約三性義理。示執之失。故作決擇。今約所詮所依心識。以辨能詮二教差別。文義同前。故不重釋也。
    此真如二義內。前始教中約法相差別門故。但說一分凝然義也。此終教中約體相鎔融門故。說二分不二之義。此義廣如起信義記中說義苑云。義記中說者。謂。彼據展轉開合。廣明其本末故也（此據圭山執清涼義。私所改易注疏玄談。蓋非大師意。且非今所指。不知論有義記故也）復古云。義記即古疏也（集成云。有云。至相作。並非）今詳。義記云。言一心者。謂。一如來藏心。今於二義。一約體絕相義。即真如門也。二隨緣起滅義。即生滅門也。乃至。然此二門。舉體通融。際限不分。體相莫二。難以名目。故曰一心有二門等也（廣如彼辨）今所的指是也。
    又如十地經云三界虛妄唯一心者。攝論等約始教釋。為賴耶識等也。十地論約終教釋。為第一義真心也十地論（第八卷中第六地文）云。云何第一義諦差別。如是證第一義諦。則得解脫彼觀故。經曰。是菩薩作是念。三界虛妄但是一心作。論曰。但是一心作者。一切三界唯心轉故。云何世諦差別。隨順觀世諦。即入第一義諦。經曰。如來所說十二因緣分。皆依一心。論曰。此是二諦差別。一心雜染和合因緣集觀。孔目云。此阿賴耶識。有真妄不同。如地論說十二緣生是第一義諦。即是真義。如攝論說如幻事鹿渴夢想醫闇等。譬第一識。似如此事。即是其妄言攝論等者。無著本論曰。此中何者依他起相。謂。阿賴耶為種子虛妄分別所攝諸識。云何以和。由教及理。應可以知。此中教者。如十地經薄伽梵說三界者唯有心言十地論等者。論主意謂。若約真諦。一切三界唯心轉故。為真心作。若約俗諦。染淨和合不二為體。但一心作。然此章且舉初門。孔目據後門說。二觀似殊。俱攬真心為能造源。互影顯矣。
    又如達摩經頌。攝論等釋云。此界等者。界謂因義。即種子識如是等。寶性論約終教釋云。此性者。謂。如來藏性。依此有諸趣等者。如聖者勝鬘經說。依如來藏有生死。依如來藏有涅槃。乃至廣說。是故當知。二門別也言如達摩經等者（清涼云。此乃通指大乘經。為對法經者非也。唯識援引六經之一經也。世親攝論別為一經故。樞要云。世親聽誦攝大乘品。義燈云。瑜伽十支論中攝論。別釋一經。明知。攝論別釋阿毘達磨大乘經中攝大乘品故耳）無性攝論曰。謂。薄伽梵。於阿毘達摩大乘經伽陀中說。無始時來界。一切法等依。由此有諸趣及涅槃證得。釋曰。此引阿笈摩證阿賴耶識名所知依。無始時者。初際無故。界者因也。（世親攝論亦云。界者謂因）即種子也。是誰因種謂。一切法。又成唯識云（謂。有大乘阿毘達磨契經中說）界是因義。即種子識。無始時來。展轉相續。親生諸法。故名為因（述記云。解為因用。種現識中是種子識。雖復現行亦名因相。能生諸法。種子親故。展轉相續。剎那不斷。親生之言。顯為因義。非為助緣。親能生故。此識無始時來。與一切法為因。故經言界。是為因用）言寶性論等者（一乘究竟寶性論。堅慧菩薩造。勒那摩提譯）翻此頌云。無始時來性。作諸法依止。依性有諸道。及證涅槃果。彼論釋云。無始時來性者。如經說言。諸佛如來。依如來藏。說諸眾生無始本際不可得知故。所言性者。如聖者勝鬘經言。世尊說。如來藏者是法界藏。乃至自性清淨如來藏故。作諸法依止者。如勝鬘言。是故如來藏是依。是持。是任持。是建立等。次論云。依性有諸道者。如勝鬘言。生死者依如來藏。有如來藏故說生死。是名善說。及證涅槃果者。如勝鬘言。依如來藏故有生死。依如來藏故證涅槃。若無如來藏者。不得厭苦果求涅槃。無差別疏云。彼論引勝鬘經釋此頌。總是如來藏為所依止。唯識攝論約賴耶釋。故知二宗不同也問。依法相宗。謂。論主誤。或譯家謬。然最勝經疏及慧日論（並是淄州沼公述）會云。寶性論說據迷悟依。攝大乘等約流轉依。各依一義。若爾何以為二教別。答。彼宗真如。但所迷依。而非能作。徒設斯通。護法等云。此識微細。故以作用而顯其體。既流轉依。尚不顯示。況真如性乎。今則不然。故無差論疏（密嚴疏同）云。依馬鳴堅慧等宗。一切眾生皆是如來藏。自性清淨心。為煩惱所纏。說為眾生。名有為法。此是不異無為之有為也。又正作眾生時。以相空性實故。自性清淨。名無為法。此是不異有為之無為也。楞伽云。如來藏者。受苦樂等。起信釋云。如大海水因風波動。水相風相不相捨離。而水非動性。若風止滅。動相即滅。濕性不壞。如是眾生自性清淨心因無明風動等。准此等文。二門約詮差別炳焉。
    若依頓教。即一切法唯一真心。差別相盡。離言絕慮。不可說也義苑云。此教唯顯絕待靈明故。不明緣起識相故。真如門云。一切法。從本已來。離言說相。離心緣相。畢竟平等。無有變易。故名真如探玄云。頓教中總不說法相。唯辨真性。亦無八識差別之相。一切所有唯是妄想。一切法實。唯是絕言。呵教勸離。毀相泯心孔目云。據唯識門。無識外一切別法。明知。達識即非是真楞伽云。心如工伎兒。意如和伎者。五識為伴侶。妄想觀伎眾。據此經文。雖知是識。由不免戲論又佛性論云。一切虛妄如石女兒用炎水浴被龜毛衣。著兔角履。戴空華冠。入揵闥婆城。共幻化女戲。義言但起心見法。並皆非有。如上所喻。當知。聖教所顯道理諸法非有。唯一真如無我實性。以為究竟此是三乘義（圭山唯以頓教為一乘者。背祖。可思）如是等法。為無盡教攝。即是一乘究竟盡理也。
    如維摩經中三十二菩薩所說不二法門者。即是前終教中染淨鎔融無二之義。淨名所顯離言不二。是此門也。以其一切染淨相盡無有二法可以融會故。不可說為不二也孔目云。三乘真如。復有二門。一頓教門者。如維摩經不二法門品。維摩直默。以顯玄意者。此如絕於教義。相想不及。廣如大般若經那伽室利分說（二漸教門略之）探玄云。生心即妄。不生即佛。亦無佛無不佛。無生無不生（闇證禪人。多認極際。尚羈三乘。豈登圓域）如淨名默住。顯不二等。是其意也義苑云。三十二等者。謂。菩薩談不二者。以無二形對相馳故。屬染淨融通終教之旨。淨名等者。謂。儼然默住。獨顯幽靈。頓之謂歟（析半裂三。針筒鼻孔。在甚^8□處。透網金鱗猶滯水驀須拳倒祝融峰）以其下出淨名離言之旨。既不見一法。何假言詮強會（此但遮始。不能遮終）是故朗然。若照而無念（此當終教真不二義始教猶立廢詮談旨。非安立諦。非此頓教今則如孔目等。可知其別）是真不二也。
    若依圓教。即約性海圓明法界緣起。無礙自在。一即一切。一切即一。主伴圓融。故說十心以顯無盡。如離世間品及第九地說。又唯一法界性起心亦具十德。如性起品說。此等據別教言清涼圭山盛謂。總統萬有。即是一心。理隨事變。一多緣起之無邊。事得理融。千差涉入而無礙。嗚呼二師未曾信知無明性惡法門。故心為能造。生佛屬事。永失無差之義。縱言似圓。義意實偏。不可相濫（如前已辨）義苑云。即約下總明法體。法界下彰義用。一即下略明二玄（相即自在主伴圓融）顯其相即復古云。即二祖後之三門（八九十）所顯唯心之義。十心用顯無盡折薪云。初緣性二門。以標無礙之由。由此二所以故。得無礙自在等。故說下結無盡言如離世等者。折薪云。離世間品所說十心。然有多種。難以指定。故晉經彼品。前後次第。總有十四段。明十種心。所謂十發普賢心。十於善知識起恭敬心。十平等心。（義苑祇引此文竟云。具足皆如初。後有平等心言。既言一切平等。故顯無盡也）十發無畏心。諸鈔皆引十平等心。安知吾祖不通指耶。今詳。文中但云。說十心以顯無盡。如離世間品等。應通指此品所說諸十心爾。既此品凡說諸心。必有十種。足知顯無盡故也。（孔目云。如離世間品。所以說十者。欲顯無量故。又云。十數之義。含有二門。一成圓教門。二不成圓教門。即是單別不具一切圓故。入三乘攝。依大經本。所顯義門。相即容融。理事自在。所有教義。一即一切。一切即一。如帝網喻無盡。不同若諸教網主伴相顯。有定相者。即違大理故等。餘可準知）然復古但舉十種心（離世間品曰。有十種心。所謂大地等心。持一切眾生諸善根故。大海等心。受持無量無邊諸佛智慧大法海故。須彌山王等心。令一切眾生安住無上善根故。摩尼寶心。速離煩惱淨直心故。金剛心。決定了知一切法故。堅固金剛圍山心。一切諸魔外道不能壞故。蓮華等心。一切世法。不能染故。優曇缽華等心。於一切劫難值遇故。淨日等心。除滅一切眾生愚癡噎障閡故。虛空等心一切眾生無能量故。若菩薩薩摩訶薩安住此心。則得一切諸佛無上清淨大心）探玄解此十種心云。顯意業用。就前中。一廣心。二深心。三勝心。四淨心。五利心。六堅心。七無染心。八希有心。九智慧心。十無邊心。此並是意樂之心也（可堂據此。但列十心之名）今可通指。言及第九地說者。義苑舉十平等心竟云。及第九地者。與此相類（不能彰指）復古亦莫以辨何也。諸鈔或失祖意。鑰口而啞耳。但折薪云。晉經第九地云。知眾生諸心差別相。莊飾世心相。速轉心相。壞不壞心相。無形心相。無邊自在心相。清淨差別心相。垢無垢心相。縛解心相。諂曲質直心相。隨道心相。皆如實知。若據唐經。非是十種心。乃眾生心十種相。故十皆云相。然說十。雖表無盡。但是一心差別十相。非是十種心。次明一心十德。始是一心十相之惑。且如是晉經十地品中。二地有十種直心。三地有十種深心。五地有十種心平等。恐九字誤爾今詳。笑菴大昧奧義。蓋此第九地之文。的指大經明性惡法門。是故兩祖特云。此等據別教言。意在于茲。今具引證。要問答曰。又說十心欲顯無量故。如第九地說。此據一乘別教言晉經第九地文云。菩薩住此地。如實知善不善無記法行。知有漏無漏法行。世間出世間法行。思議不可思議法行。定不定法行。聲聞辟支佛行。菩薩道法行。如來地法行有為無為法門。隨順如是智慧。知菩提心所行難。知煩惱難。業難。諸根難。欲難。性難。直心難。使心難。生難。習氣難。三聚差別難。知眾生諸心差別相（探玄云。心難中。初一句總）莊飾世心相（妄心中。初約事。以八識心能莊世也。論名心意識六種差別）速轉心相（心上行相四相遷流）壞不壞心相（是生滅相）無形心相（是心體性。心相泯故。論名為離心。問。第一義既非是心。何故此說。答。以真性隨緣起此心故。如云不染而染）無邊自在心相（攀緣之用。是心自相。隨境非一。故云無邊）清淨差別心相（下明真心。可知）垢無垢心相（同煩惱不同煩惱。明在纏不染）縛解心相（同使緣縛。性離名解）諂曲質直心相（謂。願力業力。引受報心。菩薩願力受生。幻起不實。似同諂曲。然實成益。故云質直）隨道心相（餘眾生等。隨業受生。故云隨道）皆如實知（折薪但認此十種心相。餘總不知。故迷耳）是菩薩知煩惱深相淺相。知心伴相。乃至知八萬四千煩惱行差別相（第二煩惱行稠林。孔目云。若據別教說。即一一煩惱。皆無量。是稠林義等）是菩薩知諸業善不善無記相。乃至八萬四千諸業差別相（第三業稠林。章云。若約一乘別教即八萬四千等無盡業也）是菩薩知諸根軟中上差別相。乃至八萬四千諸根諸欲諸性差別相（第四根行稠林。第五信行稠林。第六性行稠林。孔目云。廣即八萬四千性等。若別教即無量）是菩薩知直心軟中上差別相。乃至知八萬四千直心差別相（真性理心。相相宛然。故云直心差別相。請勿偏膠執真如無相一法界心）是菩薩知諸使共心生。不共心生。心相應。心不相應。無始來惱眾生相。皆如實知（第八使行稠林。使者隨順逐縛義。即惑種子。準現行和）是菩薩知諸生差別相。所謂地獄畜生。乃至無色界差別相（第九生行稠林。章云。若約別教。即八萬四千塵勞等相。即應因陀羅及微細義）是菩薩知諸習氣有起（現行習氣）不起（種子習氣）隨所生處有習氣。隨眾生行。隨業煩惱有習氣。善不善無記有習氣。乃至皆如實知（第十習氣稠林。章云。名言熏習。識色熏習。此等熏習。皆通染淨及無記。乃至八萬四千等。若依小乘。其義即實。初教即空。終教即如。一乘所目。即是一乘。若約別教。即無有量）是菩薩知眾生定不定相。正定邪定不定相。皆如實知（第十一三聚差別行稠林）孔目云。十一稠林者。一眾生心行稠林。二煩惱行稠林。乃至十一三聚行稠林。初一句總。餘十句別。所以初句為心行者。心是種種義。餘十即是心種種種之義。相更無差別。何以故。由具六相義故。此義是一乘（故知。折薪不知心總別義。故云一心十相。非十種心。探玄云。初中論經但云心。此中菩提心者。此約出離法器為言。眾多釋林。難知釋稠。可知）要問。此章。並指此等。其理彰灼。故唯識章云。五成十心。謂。十稠林。如地論云。是菩薩如實知眾生諸心種種相。心雜相。心輕生不生相。心無形相。心無邊一切處眾多相。心清淨相。心不染相。心縛解相。心幻起相。心隨道生相。乃至無量百千種種心差別相。皆如實知。勿為字誤。思之。言又唯一法界等者。如十玄緣起處辨。言如性起等者。如唯心迴轉門處引。不勞重援耳。
    若約同教。即攝前諸教所明心識。何以故。是此方便故。從此而流故。餘可準之然別教名義。諸說義同。同教名義。會解記云。總有四說。一若教章中謂。同教一乘者。要一乘（唯一乘即別教）三乘（若唯三名三乘教）和合不異。具三一名同教也。二若前總相會通分四教中。第三名同教一乘者。要終頓二教。同泯二故。名同教一乘也（此但清涼新加。而至相賢首所無也。蓋由執三乘同。謂一乘同故。致此誤）三此中同教。要圓教。與終頓二教義類相似故。云同也（此復以濫三一同教。故知非也。決擇集玄。所同二教。亦得稱同教一乘。會玄破云。是則江水應同海水。現是江水不鹹。豈有同義。故知海有江水。可得稱同。江無海水。不得同也。法中可知。此中圓教同彼終頓故。云同教。不約終頓亦名同教。若云終頓二教名同教者。彼有其所病不能同此圓教。以此同中必有別義故。若約終頓二教自相同者。漸頓有異。安得是同。若約泯二是同。自非今義。亦不是合終頓為同。但約同泯二故同也。今謂。會玄亦未盡善矣。若約自相。但得稱為三乘同教。不能得稱同教一乘。若約所同。何限終頓。小始亦然。以此一乘所流所目攝方便故。若約能同。望始是同。望圓不同。以後攝前。前不攝後故。然清涼終頓俱名一乘。圭山唯頓為一乘等。皆出臆躡。如上卷斥）四此中全揀。前四不攝於圓。約別教說。若此中全收。圓必攝四。約同教義說。故行願鈔作此指也（此約圓教收前四教。同成一教。故云同也。演義鈔云。若同諸乘。約融通說。乃至以圓教如海。包含無不具故。若依注同教問答。總攝前四及別五教。名為同教。要具三一。名同教故。故易簡記立三種同教中。是名法界本來融會同也。如會解云全收諸教同者。亦此同也。然攝前四教。此義勝矣。至次下辨）復古云。問。攝前諸教者。未審攝何等教。若言即前所列諸教。別教亦列乎前。豈亦攝耶。若云但攝前四。何不如餘處。列乎別教之前。答。無可無不可。言無可者。如餘處列之於前。但攝前四。以是一乘之方便故。無不可者。前五總融為同教故。如建立中同教之內。亦列別教一乘。三一和合中。以大白牛車望三乘為義。故探玄十門唯心中。云初三門約初教說。次四門約終教頓教說。後三門約圓教中別教說。總具十門。約同教說。則別教亦攝。是為同教。故亦前亦後也評曰。可堂不然。判云別教亦攝為同教者。若約餘處。非無此義。故孔目云。言同者。眾多別義。一言通目。故言同。乃至一言之下。玄復玄耳。通證諸理。通剋諸果。此約一乘同教言。又別教之中亦有同別。由多即一。是其同也。為一中多。是其別也。同教之中亦有同別。一三同一。是其同也。各為據機別。即是別也。故彼三一和合具十門等文。可準此知。然今此中云前五總融為同教等者。此大不可也。文既云是此方便故。從此流故。則別教一乘。亦是同教之方便耶。從此同教而所流耶。明知非矣。然種性章云攝前諸教所明種性。及行位中皆亦唯攝前四。豈以列乎後攝於別教。以一圓教體是能攝。如何將能攝能。若約義門。同亦攝別。例如終教二門。齊攝不二。謂。泯相顯實門但示於體。不壞相而泯故。得總該攝。攬理成事門具示三大。不壞理而成事故。諸法既無異體。還攝真如門。當知同別相攝準之。故云總具十門。三一和合。為同教等。因之集成云。問。賢首總收十門唯心之同。又如何通。答。此則先以三乘引導。後乃方便。令得一乘。故云總具。豈得將第五圓教。混為同教耶。（集成但攝前四。此解為是）以此等義。不可消釋此中同教。由只泥於列之前後。噫為妨甚矣。
    問。云何一心約就諸教。得有如是差別義耶。答。此有二義。一約法通收。二約機分齊義苑云。既言其一。不當有差。若許有差。一義焉在。故成斯問復古云。問。心性是一。云何教有種種差別（此據明難品問以解）答。法具五門。約機得別今詳。明難品中。文殊問覺首言。心性是一。云何能生種種果報（探玄云。初一是緣起甚深。緣起者。諸法依賴耶識自性緣生得集起故。最初辨此義者。凡諸菩薩。起信解行等。皆依如此唯心道理。而成正行故。論云。有法。能起摩訶衍信根。是故應說。所言法者。眾生心。是心即攝一切世間法出世間法。故起難問。意云。心性是一。果報種種。云何一心而生多報。報既不同。其一心之義。何在。云心性一者。謂。心之性故。是如來藏平等一味故云一也。又心即性故。是第八識。無二類故。云一也。重難中有五對。初一約能依所依不相知等）次文殊問德首言。如來唯覺一法。云何乃說無量諸法（第二教化甚深。前明攝心入理。此辨後智救生。如來既十隨教化。如此隨機屈曲教化。而說眾生非眾生。其理安在等）準此。今問亦跨兩關。故云一心約就諸教。是故答中約法約機。約法謂所詮一心法體。由其體上具五義門。是則本末五義相融。唯一心轉也。約機即約教。謂籍所被機得法分齊之別。能詮諸教差別非一。何以知者。如心玄義云。一約法。二就教。法中此識本末融鎔。通有四句。然此四句。合為一心。是故經論各隨說一。於理遍通。二就教會者。或得名。不得義。如小乘中等。全與此章約機之文無殊。明知約機即約教也。然諸解多濫法義與機教故。未穩當歟。
    初義者。由此甚深緣起一心。具五義門。是故聖者。隨以一門攝化眾生義苑云。言甚深等者。謂。稱性大緣起心。融萬有故。五義以齊彰。逐機宜而別化。遂分彼教相之異也。約義判教。根蔕乎此（此解於約法中談教相異。與下約機相濫故耳）復古云。初義下即緣起理實一法界心也。隨應攝化故有多種。折薪云。此五義門。同一緣起故。曰緣起一心。具五義門。以一心要具五義。攝機方足。既闕一義。則攝機不足。故同一緣起也。
    一攝義從名門。如小乘說。二攝理從事門。如始教說。三理事無礙門。如終教說。四事盡理顯門。如頓教說。五性海具德門。如圓教說義苑云。攝義從名者。謂。隱攝二義之體。從假說一心之名（此據涼疏圭疏。而非賢首意。今依梁攝論。彼曰。別義有三種。一別意。如來欲說自出世功德故。欲顯阿黎耶識故。說此識。二別名。如來但說名不說義。三別義。微細境所攝。於二乘不宜說。但由義義相應故。說名不釋義）二攝理從事者。亦隱攝實理。從識緣起事。判于始教有門。若遣蕩此事。即是空門。故茲一教。但明攝理從事。三理事無礙者。謂。不變性而緣起。不捨緣而即真。是故染淨森然。性恒不二。依此之義判于終教。四事盡理顯者。相本自盡。性本自顯。據此之旨判于頓教。五性海具德者。謂。大緣起宗。德用斯備。故海印圓詮。憑茲以判是以五門為能判。一代時教為所判故。一經容有多教。一教容有多經。但是義象相應。便為的判。上不同諸師多從時部也（今謂。不然。此中為顯所詮心法體上義門故。且指能詮教。云如小乘說。乃至如圓教說。孔目云如意識唯識。是也。然義苑意。雖依涼圭。憑五義門。判下諸教者。此是於約法中。作約教釋。與下約機。相雜濫故。非也）復古云。一者得名而不得義。依小乘但有六識。義分心意識。餘如小乘（此亦約教濫下約機）二者如雜集論。以八義建立阿賴耶識。孔目云。據此文相。阿賴耶識即在事中。但得一分生滅之義（今謂。此但解於從事。不解攝理。言攝理者。孔目云。云何得知是如來藏。答。由如來藏不染而染。是其事相。無別有事故。是如來藏。又云。此依成唯識論。但於生滅之中。辨因果相生道理。並隨轉理門。無真實理。當知離識以外。更無有法。識者即是不染。而染門如來藏之一義也）三者真理隨熏。遍在緣中。成賴耶故（孔目云。當知。阿賴耶識欲成就者。會須通如來藏。始可得成堅實依止。又云。復依論文。知塵無所有。是通達真。知唯有識。是通達俗）四者楞伽云。心如工伎兒。意如和伎者。五識為伴侶。妄想觀伎眾。據此經文。雖知是識。由不免戲論。（孔目次文。引佛性論中喻。如前已舉）如上所喻。當知聖教所顯道理。諸法非有。唯一真如。無我實性。以為究竟。此是三乘義。五者如是等法。為無盡教攝（孔目云。即是一乘究竟盡理也）性海圓融。具德無盡故（有人依行願記等。云總統萬有即是一心但是一真心等者。涼密圓教。墮山外計也）今詳。探玄云。言三界虛妄但一心作者（論云。但是一心者。一切三界唯心轉也）此之一文。諸論同引。證成唯識。今釋此義。依諸聖教。說有多門。一（相過所立五重唯識。此當遣虛存實。捨濫留純唯識）相見俱存故。說唯識（謂。通八識及諸心所。并所變相分。本影具足。由有支等熏習力故。變現三界依正等報。如攝大乘及唯識等諸論廣說）二（攝末歸本識。謂。此相見分俱依識有。離識自體本。末法必無故。然與下以末歸本唯識義異。性宗歸本。與相宗別）攝相歸見故。說唯識（唯立二分故。曰歸見。開三四分。歸自體本。謂。亦通八識王數。差別所變相分。無別種生。能見識生帶彼影起。如解深密經。二十唯識。觀所緣論。具說斯義）三（隱劣顯勝識）攝數歸王故。說唯識（謂。亦通具八識心王。以彼心所依於心王無自體故。許彼亦是心所變故。如莊嚴論說）四以末歸本故。說唯識（謂。七轉識皆是本識差別功能。無別體故。楞伽云。藏識海常住。乃至諸識浪轉生。即離水無別有浪。明離本識無別六七。廣如彼說）五攝相歸性故。說唯識（已上二門。與彼相宗攝末歸本。遣相證性。二門名同。體義各別。謂。此八識皆無自體。唯是如來藏平等顯現。餘相皆盡。經云。一切眾生即涅槃相。不復更滅等。楞伽云。不壞相有八。無相亦無相等）六轉真成事故。說唯識（謂。如來藏不守自性。隨緣顯現八識王數相見種現。楞伽。密嚴。勝鬘。寶性論。起信論。皆說此義）七理事俱融故。說唯識（謂。如來藏舉體隨緣。成辨諸事。而其自性本不生滅。即此理事混融無礙。是故一心二諦皆無障礙。起信論云。依一心法有二種門。一心真如門。二心生滅門。然此二門。皆各總攝一切法。勝鬘經云。自性清淨心。不染而染。染而不染。經云。於諦常自二。於解常自一）八融事相入故。說唯識（謂。由理性圓融無礙。以理成事。事亦鎔融。互不相礙。或一入一切。一切入一等。經云。一一微塵中。見一切法界。又云。於一微塵中。現有三惡道天人阿修羅。各各受業報）九全事相即故。說唯識（謂。依理之事。事無別事。理既無此彼之異。令事亦一即一切。知一即多。多即一等。廣如經文）十帝網無礙故。說唯識（謂。一中有一切。彼一切中一。復有一切。如是重重不可窮盡。如因陀羅重重影現。皆是心識。初教如來藏。終頓法性。圓教圓融故。令彼事相如是無礙）上來十門唯識道理。於中初三門約初教說。次四門。約終教頓教說。後三門約圓中別教說。總具十門。約同教說（此中小乘但有其名故無）此章約法。可以準知。
    是則不動本而常末。不壞末而恒本故。五義相融。唯一心轉也義苑云。法義相收。本末交映。使其言教不離自心。體解成觀。即趣菩提。方見大聖設教不徒然也（此復約教。未隱）復古云。不動本際而成諸法。即本而常末也。不壞有情而入涅槃。即末而恒本也（今謂。此解心為本際。有情為末。而作相即。但有即名。不成即義。並由清涼之遣涎耳。非大師意。）由心迴轉善立門矣折薪云。是即下三雙融。於中言不壞末而恒本者。不壞五門。恒是甚深緣起一心也。故五義相融。唯一心轉也。問。若爾性海具德門豈亦末耶。答。此以法義分本末（義苑。復古。大同此耳）故作此釋。若五教論本末。即性海門為本也。本末之言。隨文以明。不可□定集成云。本謂性海具德門。末即前四門矣（此解五義門分本末。未盡理也）楞伽玄義云。此識本末融鎔。通有四句（攝本從末門。攝末歸本門。本末無礙門。本末俱泯門）皆約體義。故探玄云。一不起義。二者起義。此二不二。是一無礙甚深緣起。此中由不起故成起。有種種法生。由起故不起。唯一心性。又前即不礙一心。即是種種。後即不礙種種。即是一心。緣起正理。無礙鎔融。是其意也。
    二約機明得法分齊者。或有得名而不得義。如小乘。或有得名得一分義。如始教。或有得名得具分義。如終教。或有得義而不存名。如頓教。或有名義俱無盡。如圓教義苑云。教因機顯。離機無言。故此示之。令知分齊復古云。機有普別。智有大小。隨宜得證。聞有淺深。分量齊限。故有不同楞伽玄義云。二就教會者。或得名不得義。如小乘中但聞阿賴耶名。或得名得一分生滅義。如瑜伽等。三或得名得全分義。如楞伽。密嚴。起信等。四或得義不存名。亦如楞伽。同性經等。亦如維摩默住。以顯不二等義苑云。得一分義如始者。謂。此教機但知真如不變。不許隨緣故。未解俱善。或曰。上云攝理從事。何以此中得一分理耶。答曰。雖知一分。但是不變。亦不異。前文隱攝理性。從事緣起也（今謂。不然。以大師既云得一分生滅義。因何云但知真如不變等。更有何等與上異義。若勞問答耶。故知非矣。今問。法相亦立遣相證性識。謂。識言所表。具有理事。事為相用。遣而不取。理為性體。應求作證。即證理性。何故但云得一分義耶。答。遣事證理小尚分證。真如離言。雖不離識。識實性故。亦名唯識。而不許隨緣受熏。是故云攝理從事。那得具分無礙。但於心識得一分事。非藏識海常住如來藏。而非謂不談法性真如）或有得義而不存名者。良以此教談真非安立故。或有名義俱無盡者。性起融通。重重涉入故復古云。言名義無盡者。如隨一世界。名字差別。有四十億百千那由他名（孔目所引晉經四諦品云。此娑婆世界中。如是等四諦名字。有四十億百千那由他。乃至十方虛空法界等世界中。說四諦名。各有四十億百千那由他。探玄云。文中初明此土諦名。二辨娑婆外十世界中諦名。三顯十界外盡空世界諦名。何故唯顯四諦差別。謂。是權教差別易知故。又為寄顯法故。謂。此小乘局處之法。尚有如此遍空世界差別不同。則知一乘通方之法差別無邊。理不疑故也。又為破計引機故。謂。演彼小乘局法。令遍故。便失本執。便顯一乘無邊法界。令其趣入故。又此約一乘共教。為則故。通收下位故）又娑婆四諦。有四百億十千名等（此即唐經四諦品之文也）名即無盡也。義無盡如海雲比丘聞此法門。假使有人。以大海量墨。須彌聚筆。書寫於此普眼法門一品中一門。一門中一法。一法中一義。一義中一句。不得少分。何況能盡（入法界品）又如一塵具十玄門等。非華嚴圓宗。餘宗安能談此探玄云。佛說法甚深。所覺既一。設教種種。謂。覺一法應機現多諸教並實如此無礙。名為甚深微妙義也。餘準知之。
    其餘義門。如唯識章記復古云。廣如孔目唯識章也（指事鈔云。指探玄中十門唯識。今謂。不然。復古為得。然須知指如彼章之有所以方可也）是知。此章全錄孔目問答。不妄矣今詳。孔目彼章。廣明本識。具辨末那及意識等。今正但明五教所依心識。故略六七而不論耳。是以餘門指如彼矣。
    第二明種性差別者義苑云。言種性者。標總章也。謂。諸菩薩等（等取二乘）任持一切佛性種子。各成性故（佛性論破小乘執品中云。小乘諸部解執不同。若依分別部說。一切凡聖眾生。並是佛性。佛性者。即大涅槃。則不信有無性眾生。若依毘曇薩婆多等諸部說者。則一切眾生。無有性得佛性。但有修得佛性。分別眾生。凡有三種。一定無佛性。永不得涅槃。是一闡提。犯重禁者。二不定有無。若修時即得。不修不得。是賢善共位以上人故。三定有佛性。即三乘人。一聲聞。從苦忍以上。即得佛性。二獨覺。從世法以上。即得佛性。三者菩薩。十迴向以上。是不退位。得於佛性等）今詳。探玄云。種性義略作三門。一釋名。種是因義。性是體義。又姓是族義。謂。種族也。又姓是類義。謂。種類也。（二出體。三諸門分別。並如別說。按。婆沙論七十一及俱舍論曰。謂。種族義是界義。又俱舍云。有說。界聲表種類義。光師云。族義。持義。性義。名界。梵云馱都。唐言界。有譯為持。偏據一義。非盡理也。謂。種族等者。此即初解。約因以釋。能生諸法。諸法生因。如人於某姓等生。以彼姓人名為種族。第二師約差別釋。謂。族類如世種類剎帝利等不同。或可此師別為一解。種類釋界。不同頌文。遁麟云。一族義者。各有種族。如崔盧等姓。二持義者。各自任持。不相雜亂。猶如城邑任持所有有情非情也。三性義者。各有自體性故。以此三義名之為界。大乘准解。淨影義章云。所言性者。釋有四義。一者種子因本之義。眾生自實如來藏性。出生大覺。覺佛為本。稱之為種。種猶因也。故經說云。性者所謂阿耨菩提中道種子。智論亦云。性者名本分種。如黃石中金性。白石銀性。一切眾生有涅槃性。斯文顯矣。二體義名性。說體有四。一佛因自體。名為佛性。謂。真識心。二佛果自體。所謂法身。三通因果。同一覺性因果恒別。性體不殊。此前產三義。是能知性。局就眾生。不通非情。四通諸法自體。唯是諸佛所窮。就佛以明諸法體性。故云佛性。是所知性。通其內外。斯等皆是體義名性。三不改名性。有四。一因體不改。非謂是因常不為果。此就因時不可隨緣返為非因。故稱不敗。又得果時。因名雖改。因體不亡。因體即是如來藏性。顯為法身。體無變易。非如有為得果因謝。二時體不改。一得常然不可壞故。三通因果體。四通諸法體實雖復緣別內外染淨。性實平等。湛然一味故。曰不改。四性別名性。因性異果。果性異因。通因果體性別。諸法理實。別於情想虛妄之法。名為性別。佛性名義。庶判如是。評。曰上來遠公所判。不過今家終教分齊。演義鈔云。佛種從緣起者。然有二義。一約因性。因性即正因佛性。故涅槃云。佛性者。即是無上菩提中道種子。此種即前常無性理故。涅槃云。佛性者即是第一義空。無性空義也。緣即六度萬行。是緣因佛性。起彼正因令得成佛。是故說一乘者。唯以佛性起於佛性。更無餘性故。說一乘。稱理說也。體同曰性。相似名種。故關中云。如稻自生稻。不生餘穀。此屬性也。□幹花粒。其類無差。此屬種也。二果種姓。關中云。佛報唯佛。其理不差。即性義也。說法度人。類皆相似。此種義也。果之種性。緣真理生故。云從緣起。釋此偈云。佛緣理生。理既無二。是故說一乘耳。意云。證理成佛。稱理說一。此中知法常無性偈。全同出現。出現品云。如來成正覺時。於其身中。普見一切眾生成正覺。乃至皆同一性。所謂無性。乃至云。知一切法皆無性故。文今謂。此亦不過終教及台別教。蓋夫清涼雖言果種性義全同出現。既判法華雖請佛智。及下廣說。但示因門。故台家斥云。不曉一性無性三千宛然。所以迷乎因心本具。宜矣。經云。菩薩種性。甚深廣大。探玄云。甚深者。是綱邃義。一約有為性。徹窮後際故。二約無為性。徹同佛果故。廣大普遍。與法界等。具足人法教義因果理事等故。與虛空等。如彼廣明思之）問。此章明種性別者。為通五乘明種性別。為別佛乘明諸教差別耶。若通諸乘。何故章初總列云明佛種性。後約佛性。小乘一人隨執。非有。始教隨事虧盈等。若局佛乘者。何故小教廣明六種性。始教具成五性不同耶。眾生悉具佛性。但應限在終教已去。豈論五教耶。答。五乘種性。即佛種性。隨執約教。局通名殊。故孔目云。佛性者。諸佛所師。所謂法也。其性平等。猶如虛空。於諸凡聖。無所限礙。偏云佛性者。據覺時語。所以知者。為隨流處成種種味。今對聲聞淳熟人。說有其佛性。為聲聞人先向無餘。不求作佛。今迴聲聞。並堪作佛。故說佛性。教興如此。佛性之義。為根熟聲聞說。聲聞見增。今順彼見故。說差別。佛性義者。當三乘義。若為一乘所目。即入一乘圓教所攝。又云。夫論種性者。順因緣門說。豈容不對因緣而說種性。若法性外有修生者。緣起可增。故今種性義。是其佛因。其義廣大。非偏在解在行在位。非偏比證因果。非偏本有修生。明知。種性即謂佛性之異目也。思之。
    若依小乘。種性有六。謂。退。思。護。住。昇進。不動（此依毘曇）俱舍（二十五論及疏）曰。契經說有六阿羅漢（有學。與異生。種性皆有六。故婆沙第七云。順解脫分亦有六種。謂。退種性。乃至不動種性。轉退法解脫分。起思法等。轉聲聞。起獨覺及佛等。又說。順決擇分且有六性以應果六種因有學異生種性有六故。又如淨影義章具辨）一者退法。謂。遇少緣。便退所得（婆沙說。有羅漢。名喬底迦。由鈍根故。六返通果。第七返證得。恐更退。以刀自害。纔至咽半。已得漏盡。及至斷頸。已取涅槃。不同凡夫捨命而已。故知退也）二者思法（成論名死法。古婆水娑沙曰憶法。舊俱舍云自害法。集論言念法）謂。懼退失恒思自害。（正理云。恒作是思。勿遇病等。便於正念有所忘失由斯籌慮。起自害思）三者護法（舊論云守護法）謂。於前所得法自防護（正理云。我且未能修習練根。堪達安住法。但於自愛心解脫中。能不放逸。精勤防護）四者安住法（真諦名住不動法。顯揚云不動法）無勝退緣。雖不自防。亦能不退。無勝加行。亦不增進。五堪達法（舊曰進法。毘曇云必昇進）謂。性堪能。好修練根。速達不動。六不動法（舊名不壤法。顯揚曰不退法。集論云無礙法）不為煩惱所退動故。前五種性。從先學位信解性生。此五總名。時解脫。以要待時（時有六種。一者好衣。二得好食。三得好臥具。四得好處。五得好說法。六得好同學）方能入定。及心解脫。後不動種性。從先學位見至性生。為不時解脫。謂。是利根。以不待時便能入定。及心解脫故。退法種性。必是先有。思等亦有後得（有先來是思法性。或有從退練根。成思乃至不動法。此中退法。非必定退。乃至堪達非必能達。但約容有建立此名）不動種性必無退理。前五性退。及退果義。若大眾部（初果有退後果無退）經部（初後無退中二容退）等義。廣如彼明。
    不動性中有三品。上者佛種性。中者獨覺性。下者聲聞性。如舍利弗等此約三乘不動性中。分為三品。如俱舍云。麟角觸覺（部行可轉）與佛世尊。於煖等位性必無轉（謂。此二聖。依第四禪。一座成覺。故無容轉也。忍位或從不淨觀。不起座。乃至菩提）聲聞種性。煖頂二位。容轉成佛。若得忍閏。無成佛理。菩薩利物必往惡趣。忍超惡趣故不成佛。聲聞種性。煖頂忍三。容可轉成獨覺乘。（慧暉云。聲聞下。獨覺中。佛上）淨影章云。菩薩願心望果。求大菩提。解心望理。契會中道。就行最上（聲聞軟根緣覺次勝）以能成就自利利他俱利之道故稱菩薩。（前五皆鈍菩薩無之菩薩極利根故獨覺亦爾）緣覺有二。一緣覺緣覺。（是人本來求緣覺道常樂觀察十二緣法。成緣覺性。於最後身。不值佛世。籍現事緣。而得悟道。本緣覺性。今籍事緣。而得覺故）二者聲聞緣覺（是人本來求緣覺道。成緣覺性。於最後身。值佛。為說十二緣法。而得悟解。從佛聲聞。而得覺故。摩訶迦葉。即其人也）緣覺見理斷惑。雖同聲聞。明淨精進速疾。又不退轉故。亦名利。聲聞依師依於教法。緣覺不依。藉於事相。聲聞鈍根。四向四果（不能一觀相續究竟。數出功息故。判多果）緣覺利根。一向（相續未滿）一果（一觀滿足）無多向果。不動羅漢。一本來不動。二至果中進為不動（獨覺菩薩。但是種性。本來不動。無有練根）此二雖利。尚望二。覺是下根故。如舍利弗。聲聞性中雖最利根（修聲聞行。經六十劫。如薩婆多律毘婆沙第一說。及法華初周受記）望前猶劣。等言等取迦葉等（緣覺聲聞。如前已陳）故唯證一果。一座成覺。至無學果。菩薩可知。
    雖於此中說佛一人有佛種性。然非是彼大菩提性。以於佛功德。不說盡未來際起大用等故。是故當知。於此教中。除佛一人。餘一切眾生。皆不說有大菩提性。餘義如小論說義苑云。此教狹劣故。獨許一人有佛種性。此性非大菩提者。謂。不能發悲智願三心故。知於進修但經四時。而成覺道也。五性一成。太不及故。良由熏種不明。致茲陋劣耳要問答曰。小乘教。於一時中。但菩薩一人。慈悲愛行。依三十三心。次第作佛。若餘人成佛。前後不同時。若教化有情。後時作佛。由無十方佛故。餘現行者。並不成佛。但得二種涅槃。住無餘也。若依三乘始教。則半成佛（住堪任地已上等）半不成佛（未至堪任。與一闡底）若依終教。則一切有情眾生。皆悉成佛。除其草木。依一乘義。一切眾生。通依及正。並皆成佛。四句分別可準。復古云。以小乘中說佛身皆是無常。三根雖異位皆羅漢。並證滅果故。於佛德不說未來等也。大乘即不然。依三乘等。雖有常無常。皆盡未來際故（要問答曰。小乘佛有二。一生身佛。二化身佛。並修生慈悲愛行成也。故佛無常）當知。此教狹劣故。但說修生大菩提性佛一人有（不說性德）不許一切眾生皆有。餘義准思。
    若依三乘教。種性差別。略有三說義苑云。漸頓雖分優劣。若對圓融具德之宗。並屬三乘。故作此判。
    一約始教。即就有為無常法中。立種姓故。則不能遍一切有情故。五種姓中。即有一分無性眾生探玄云。性種有二門。一就有為無常門。如瑜伽云六處珠勝無始展轉法爾所得（二約無為常住門。如寶性論。真如性等）習性有無者。一約護月唯本性。二勝軍唯習性。三護法俱二成唯識有義如契經說。一切有情。無始時來。有種種界。法爾而有。界即種子差別名故。瑜伽亦說。諸種子體。無始時來。性雖本有。而由染淨。新所熏發。若般涅槃法者。一切種子皆悉具足。不般涅槃法者。便闕三種菩提種子（即第二卷。般涅槃者。有四種性。第三十七。及五十二。說三定性。畢竟無性。第六十七。即說聲聞。菩薩。不定。無性。第八十卷。明迴心聲聞。是不定性。准上下文。具明五種性別。又佛地論。由法爾種。立五種姓。故樞要曰。楞伽但說有性聞提。莊嚴通說有性無性。攝論據有性利鈍根。以明。但分上下。善戒依有無類別。又涅槃依有性利鈍。以分二。法華化不定。般若說有性。非無性。勝鬘隱不定性等。委如彼辨。梵有三種。一一闡底迦。是樂欲義。樂生死故。二阿闡底迦。是不樂欲義。不樂涅槃故。此二通斷善不信大悲。久久當會成佛。三阿顯底迦。名為畢竟。畢竟無涅槃性故。此無性人。後必不成佛也）有義種子皆熏故生。如瑜伽說。於真如境。若有畢竟二障種者。立為不般涅槃法性。若有畢竟所知障種。非煩惱者。立為聲聞種姓等。有義種子各有二類。一者本有。此即名為本性住種。二者始起。此即名為習所成種。若唯始起。有為無漏無因緣故。若說空理。空非心因。常法定非諸法種子。准此等文。相宗所立。雖本有種。尚屬有為。不許常法空理隨緣。是故佛地論說。雖諸經中宣說一切有情之類。皆有佛性。皆當作佛。然就真如法身佛性。或就少分一切有情。據此樞要云。涅槃（經云。一切眾生悉有佛性。如來常住。無有變易）據理性。（又經云。眾生亦爾。悉皆有心。凡有心者。悉皆當得阿耨菩提。以是義故。我常宣說一切眾生悉有佛性者）及行性中少分一切。然慧日論有二義解。無性真理。名為佛性。或非佛性（以無性人雖具理性。永不成佛。自無見理。只望他有性顯理義邊。名為佛性。或雖彼真理亦為佛性。既以現前無涅槃法。闕行佛性。故不名佛性也）宗義如是（復古所引孔目云云。以後教奪。非此中意）。
    故顯揚論云。云何種性差別。五種道理。一切界差別可得故。乃至云。唯現在世非般涅槃法。不應理故。乃至廣說（文在第二十卷。又瑜伽六十七決擇分。有五難六答。如樞要辨。若依佛性論中。分別部說。凡聖眾生皆有佛性。若薩婆多等說。一切眾生無有性德佛性。但有修得佛性。於中一分定無佛性。亦有五問三答。與瑜伽等文多相似。然佛性論。本有清淨佛性。為正道理。當終教義。瑜伽無性。是始教義）按。顯揚論成立種性差別（有性四種及無性人）乃有五種道理。徵問。可知。答謂。一切界差別可得故（一說無疑起難。一教理並違答。謂。有難言。云何而有畢竟無般涅槃法耶。應詰彼言。諸有情類。種種界性。無量界性。下劣界性。勝妙界性。若言有者。無有畢竟無涅槃法者。不應道理。經言有種種界性。乃至勝妙界性。無性即是下劣界攝）無根有情不應理故（二有情無根難。二假設非例答。復有難言。有情雖有種種界性乃至勝妙界性。而言無有無根有情。如是無涅槃法。何故不爾。應詰彼言。諸無根者。若是有情。外無根物。應是有情。假設為難。非他所許。若非有情。何得例難）同類譬喻不應理故（三諸界互轉難。三非喻乖理答。復有難言。如作剎帝利已。後作婆羅門等。乃至作那落迦已。或作天等。如是何故不作無涅槃法已。或時復作有般涅槃法耶。應詰彼言。諸類相轉。若有一切。喻不相似。彼無一切。故為非喻。若獨有一。先剎帝等轉為餘類。不應道理。乖正理故）異類譬喻不應理故（四應具諸界難。四互喻無別答。復有難言。如剎帝利等。具一切界。如是無般涅槃法。何故不有般涅槃法耶。應詰彼言。有界無界為互相違。而言無法何故不有般涅槃法。不應道理。若不相違。則此有情是無。亦有般涅槃法。不應正理。無別體故）唯瑞世非般涅槃法。不應理故（五無應轉有難。五背法不齊答六縱轉不成答。復有難言。現見一地。於一時間無金種性。或進則有。乃至。一時無鹽種性。或時則有。或於一時有諸界性。或時則無。如是先無般涅槃法種姓。何故不於一時成有般涅槃法種姓耶。應詰彼言。如地方所先無此性。後有此性。或先有此性。後無此性。如是先有聲聞種姓。後無是性。乃至先有大乘或不定性。後無是姓耶。若言爾者。順解脫善。應空無果。立種姓定。不應道理。又應責彼。無涅槃法下劣界者。若此生轉成有性者。彼遇緣已。於現法中。能起順解脫分善者。現起善根。而言無性。不應道理。若不能起。彼遇良緣。現不起善。而言轉成般涅槃法。不應道理。若言後生方成有性。彼若先生積集善根。後生遇緣。方起彼善。而言後生方成有性。不應道理。若先不集。是則此人前後相似。俱未集善。而言後生方成有性非此生者。不應道理。義苑非矣）是故定有非般涅槃種姓有情。（教偏乘權宗義如是）。
    是故當知。由法爾故。無始時來。一切有情。有五種姓。第五種姓。無有出世功德因故。永不滅度。由是道理。諸佛利樂有情功德。無有斷盡此據佛地論。彼云。一切如來。本發弘願。為有情故。求大菩提。諸有情界。無有一切盡滅度時故。佛功德無有斷滅。所以者何。由法爾故。無始時來。一切有情。有五種姓。一聲聞種生（二獨覺。三如來。四不定）乃至五無有出世功德種姓。第五種姓無有出世功德因故。畢竟無有得滅度期。諸佛但可為彼方便。示現神通。說離惡趣生善趣法。彼雖依教勤修善因得生。人趣乃至非非想處。必還退下。墮諸惡趣。彼復修善得生善趣。如是展轉。窮未來際。不能令其畢竟滅度。由此道理。諸佛利樂有情功德。無有斷盡。是故如來有為功德。從因生故。雖念念滅。而無斷盡。文意可知。
    其有種性者。如瑜伽論云。種姓略有二種。一本性住。二習所成。本性住者。謂。諸菩薩六處殊勝。有如是相。從無始世展轉傳來。法爾所得。習所成者。謂。先串習善根所得文在第三十五（即本地分菩薩地種性品初）此依菩薩二種性。聲聞種性亦有二種。如聲聞地（第二十一）成唯識九（若依一切有漏無漏種子體者。如論第二。護月唯本有種。難陀唯新熏種。護法各有二類。一者本有。謂。無始來。異熟識中。法爾而有。生蘊處界功能差別。二者始起。謂。無始來。數數現行。熏習而有）曰。何謂大乘二種種姓。一本性住種姓。謂。無始來依附本識。（六處有漏能持意處）法爾所得無漏法因（有如是相。因位殊勝唯無漏種。非謂果位現行六處。以聲聞地亦說六處殊勝故也）二習所成種姓。謂聞法界等流法已。聞所成等熏習所成（地前有漏聞熏增位無漏本種）基疏云。此即依前種子三義中第三正義但無漏種。無始自成。不曾熏習令其增長。名本種姓。性者體也。姓者類也。謂。本性來住此菩薩種子姓類差別。不由今有。名本性住種姓。菩薩地云。無始法爾六處殊勝。正與此同（性宗詰云。所言六處等者。即應所遍理性。何以知者。如義戒云。陰界六入次第相續。無始無終。法性自爾。地持亦同。又般若勝天會云。如來法性。在有情類蘊處界中。從無始來。展轉相續。煩惱不染。本性清淨。諸心意識。不能緣起無生無滅。無邊無盡。自相常住。無上依經亦應如是。准此。瑜伽那為不然相宗通云。以此唯識解瑜伽論。界者種義。本性謂法爾無漏種子。依附本識故。瑜伽地持名種姓品。義戒經等。名行性品。不云理性品。既言次第相續。即明自類種子前滅後生。無始無終。顯無始來。法性自爾。是法爾義。又勝天文。云如來性等。即說行性言本性淨自相常住者。此說真如。況瑜伽既說無始傳來。有如是相。皆約行性。豈是真理故。義燈云。正取無漏法爾種子。簡異無性故。云殊勝。不可舉果位等。名為六處。善戒經云。謂。陰界六處。故知。六處是內六處。內六處中。意根處攝無漏種子。是六處故。非遍六處皆能持種。亦不得云具顯果位內外六處。外六處中。不持種故。說因性故。然有難言。若在內六處。名為殊勝者。二乘法爾。及聞熏習。無性人種。亦在六處。豈名殊勝。故取六位資糧。加行。見。修。等覺。及妙覺位。名為六處。此亦不然。瑜伽二十一雖解聲聞。與此意同。豈許小乘亦有六位。若爾菩薩與二乘同。何名殊勝。答。且望無姓。總名殊勝。非唯簡小得殊勝名。今準燈意。瑜伽明種姓持。堪任名持。有種性者。有堪任故。論曰。以諸菩薩自乘種性為依此故。為建立故。有所堪任。有大勢力。住無種姓補特伽羅。無種姓故。雖有發心及行加行。為所依止。定不堪任無上菩提。唯以人天善根。而成就之。然會解記引集玄云。即內六處中意處內。第八識中。所含無漏之種。諸有為中。此為其最故。曰殊勝者。未揀無姓。又義苑云。第六意處。能攝賴耶名言熏習之種。故曰殊勝。無始傳習。復古用關中釋。並謬甚矣）此聞正法以去。令無漏舊種增長。名習種姓（燈云。顯成佛因。及悟入唯識。有漏非正。非能正悟。非正習性。兼者亦是。唯識第二云。聞熏習中。有漏性者。感勝異熟。非生見道等。雖本有種。因聞習故。亦名聞熏。如攝大乘及瑜伽論。皆云多聞熏習所依非阿耶性所攝習氣。若取有漏。賴耶所攝。何云非攝。又無性攝論云。為長能觸法身種子者。為欲增長一切大乘多聞熏習。由此為先。得法身故）菩薩地說。聞十二分教法界等流平等而流故。謂。大定緣如起。俱時正智後生後得。後得復生大悲。大悲起化身。化身方說此法。此法故名平等流也。又法界性。若能悟時。便能斷生死。趣大涅槃。此亦如是。又法界性。善順惡違。具諸功德。此亦如是。故名等流。等者相似義。流者出義。從彼所出。與彼相似。故名等流（若約性宗。舉體隨緣。故名等流。在然相宗不許故。致種種解）聞所成等。即是三慧所成。非必新生方名為成。令種增長。亦名成故。若由三慧。無漏種增。何故乃言聞所成等。意顯能成非唯有慧。慧俱品法。亦能成故。能成既爾。所成亦然。故論說言聞所成等。此非唯一乘性。三乘種姓不定性者。亦是此人。具大乘者。方能入故。但言大乘。簡彼定性及無種姓。此是未種解脫分善。名本種姓。未聞無漏法。令無漏種增。種解脫分善根以去。名習種姓。聞無漏教為緣。令無漏種增故。菩薩地說。正與此同（燈云。問。從何位去。名為習性。答。從勝解地已去。皆名習種姓菩薩。性種姓者。據未發心本無漏種。習種姓者。據發心已所熏成種。地持論云。若從先來。修善所得。名習種姓。瑜伽云。謂。先串習善根所得者。就顯相說。簡未熏習。非謂初修不名習姓故。雜集說。有四順解脫。一依憑順解脫。謂。從善法欲。乃至為求解脫。皆名順解脫分。既名順解脫故。是習種姓。又菩薩地明性種已。次明發心。發心即是習種姓位。不可說彼據不退位已後方名發心。下文復云。退與不退俱名發心。法華經中。舍利弗等。曾發大退。佛云汝等所行是菩薩道。又云。令發智心。猶在不失。故知總名發菩提心。不唯不退。又善法欲已去。得名為學。有為善法。名為學法。何非習種性。據起現行。發菩提心行熏成種已。即名習種。不爾。二乘迴心經八萬等。是何菩薩。不可得云得性種性。何以故。所修諸善。非不思譯。於大菩提。非不趣求。雖未得入資糧勝位。可名習種。或創發心。及二乘迴心。八萬劫等。非勝解行。行未勝故。未在僧祇。故雖然不得在僧祇數及資糧等。可名習種。無文定十住已前不得名為習種菩薩）勝解行地（瑜伽四十九立七地。及四十七立十三住。第二地住是也）發心已去。未入初地。名習所成。（有人更據演義解唯識其聞熏習非唯有漏。亦熏無漏種。令漸增長。展轉乃至生出世心之文。云生出世心者。即是見道明知。習種亦通地上者。非彼宗意。以新熏習無漏種子現行所成故耳。論曰。一資糧位。謂。修大乘順解脫分。從發深固大菩提心。乃至未起順決擇識。齊此皆是資糧位攝）此在四十心（十信已去）及已前位（初發心去善法欲等）從初發心。乃至十迴向終。皆名順解脫分。對法等說。煖等已前。名解脫分（已上相宗解釋。如此）
<PIC>T73049701.GIF</PIC>

　　此中本性即內六處中意處為殊勝。即攝賴耶識中本覺解性。為性種姓。故梁攝論云。聞熏習。與阿黎耶識中解性和合。一切聖人。以此為因。若據相宗。如上已解。此約今家。意欲（始教終門）引前攝歸乎後故。引梁論證意在干此。諸解徒紛紜耳。義苑云。本覺解性。謂。本來佛種表義名言。以此為成佛種性故也。新熏本有具足為佛性故。曰一切聖人以此為因。（本有佛種佛是覺義。聞無漏名。可解。覺性故。曰本覺解性。非謂的指真如本覺神解之性）折薪云。此菩薩意處。所以殊勝者。由耳識聞聲教。即意同時聞。而思修之。成三慧種。在本識中。以為解性。故此意處。即攝解性。為性種也（下云。諸乘性種。皆就習說。聞熏新種。攝用歸體。說為法因。是名解性。多聞熏習。從三無性真如流出。本覺解生）彼論說。聞熏習與本識俱。如水與乳。雖復和合。其性不同。而得俱生。但聞熏習。是能對治。聞熏轉增。本識漸損。然共熏成解性於本識中展轉增勝。轉識成智。即是轉依。故為一切聖人因也（彼論三云。由本識功能漸滅。聞熏習等。次第漸作增。捨凡夫依。作聖人依。聖人依者。聞熏習解性和合。以此為依。一切聖道。皆依此生。復古云。聞熏即習所成。解性即性種）又復古引孔目（第二約總說之。性種性。約本性說。位在種子。習種性者。約修生說。義即廣大。此依地持文。若依瓔珞經。有六種性。此約位說。義即是通）曰。若欲出體。則用本有修生緣起福慧定慧等門為體（此順三乘）故此約本覺解性也。集成云。即攝等者。約實教出體。故下云。起信論中說阿黎耶二義。本覺是等（今詳。義苑。折薪。太不及焉。莫出初教始終二門。謂表義名言。成三慧種。唯新熏家。難陀義也。無明事用。能知名義。皆是六識。在生滅門。真如內熏。所緣緣種。秖約□相。密意說耳。復古。集成。又太過矣。以約終教當體而解。亦未允穩歟）楞伽玄義云。種子與識辨同異者。有說種子皆是新熏。要是所生方能生故。或說皆是本有。以從無始無初際故。或說諸種子熏非熏。如無漏種子。無始來而有熏習故。若非本有。初生無漏。後無因故。此亦難解。以不離過故。過有三種。一此種應常。以非所作故猶如虛空。二定不能生果。以不從因生故。猶如真如（立比量知）三應同外道從冥生初覺。冥非因生故。如是等過。皆不能離。若爾初無漏法。從何因生。今總通釋。謂。無始無明。與如來藏合。為習氣海。通為一切染淨法因。又由習氣海中。有帶妄之真。名本覺。為無漏因。多聞熏習。為增上緣。或聞熏與習海合。為一無漏因。梁論云。多聞熏習。與本識中解性和合。一切聖人以此為因（復古云。一切聖人。乃三乘聖人也。孔目云此順三乘故）準此應知。今章亦應同矣然瑜伽既云具種姓者。方能發心。即知。具性習二法。成一種性。是故此二緣起不二。隨闕不成義苑云。既云下克彼瑜伽。性習相資方為種性。言具種姓者。指上本性住。方能發心者。指習所成。即知下攬二成一種姓。是故下言其相折薪云。然瑜伽既云等者。此文似牒前。而前來既無文。似于孤起。恐前脫略。未敢指定。若直釋者。如上瑜伽（三十五）云。此中義意。二種皆即。即是種姓者。必具性習二法。成一種姓也。言方能發心者。具此性習。為一種姓已。方能發心。故下云。論中種性。發心前也（集成。指事。亦引發心品文。今檢。彼云。當知。菩薩最初發心。由四種緣。四因四力。云何四因。謂。諸菩薩種姓具足。是名第一初發心因。乃至若諸菩薩六處殊勝。從無始世。展轉傳來。法爾所得。當知。是名種姓具足。略纂云。初持。瑜伽中別有三持。謂。種姓。發心。菩提分法。初之一品。唯種姓持。次發心品。即發心持。餘十六品菩提分法持。此三種持。西方有二說。一說。種姓持如護月。取無始法爾種。即十信前。發心持。即十信已去。所有發心。菩提分法持。即十信已去所行之法。護法菩薩義勢同之。勝軍義中少別。謂。種姓持。即無始來。有所知障性可斷邊義。說為種姓。即義可斷處。有無漏種也。發心持。取十信時有漏聞思慧等。菩提分法。義同於前。準此。今章約種姓持。然義苑云具種姓者。指上本性住。方能發心者。指習所成者。非也。折薪。集成。亦依發心品文。並未曾曉彼文起盡故。皆失章旨。哀哉）今解。問。准發心品。六處殊勝。法爾所得。名種姓具足。是本性住。何言具性習二法耶。劫云方能發心。而為初發心因。則不是習所成種。答。誰許彼品。若爾為何所憑。解云。論（種姓持品）曰。以諸菩薩自乘種姓為依止故。為建立故。有所堪任。有大勢力等（略纂云。今解此文。且為二說。一者依止種姓故。有堪任勢力。得成菩提。即以種性有堪任勢力。能建立大菩提。二者以自乘姓為依止故。有所堪任。成正等覺。自乘種姓。為能建立故。有大勢力。證大菩提。種姓為此二釋。下解發心菩提分法中。亦為此二說。論曰。如說種姓。最初發心。所行加行。知亦爾）曰具種姓者方能發也。論解種子□細中云。又此種姓。未習成果。說名為細。未有果故。已習成果。說名為□。與果俱故（纂云。此取十信初熏無漏種增倍故。說□細。非是餘位。云何名俱。如護法義。更別成種。新生之種。與舊種俱。可如此釋。如護月義。但令舊增。即當念中。新增之種。義說為果。舊本之種。義說為因。故言俱也。又前念望後念。雖異剎那。因滅果生。由因有故。能生其果。故說為俱。如勝軍義。無始有漏善法種名因。十信初時因緣。無漏教熏成新種。此種是果。無始種為因。因果同時故。說為俱也）應知。是名能比菩薩種姓□相等（纂云。以菩薩細種姓相難知故。今以行比知種姓。故言能比等。善戒經云。種姓□相。我已略說）準此既云以習成果為□。下章文云。諸乘性種。皆就習說。明知。具性習二法。成一種姓□相。其細種姓。雖相難知。已將能比推實義。則□細體一。是故此二緣起無二。闕一不成。故下文云。有二義而無二事。會前歸後。意在於此。思之。
    亦不可說性為先習為後此斥相宗偏執前後之過也。以彼未達隨其流處。成種種味故。孔目云。性種性者。約本性說。習種姓者。約修習說（成唯識云。本性住種姓。謂。無始來依附本識。法爾所得無漏法因。習所成種姓。謂。聞法界等流法已。聞所成等熏習所成）又有解者。性種性者是本有性。習種姓者是修生性。此非佛性所樂。何以故。夫論種性者。順因緣門說。豈容不對因緣。而說種姓故今性種姓不得為本有。又習種姓不得修生。何以故。若法性外有修生者。緣起可增。是故不得說修生。非偏本有修生故。今立性習二種者。約總說之。性種姓約本性說。位在種子習種姓者。約修生說。義即廣大。此依地持文。乃至此順三乘。故此云亦不等也。
    但可位至堪任以去。方可約本說有性種。約修說為習種。然有二義。而無二事。如上攝論。二義和合。為一因故。得知也義苑云。約位分性習之二相。言堪任者。賢位之前也。謂。成就菩薩功德。任持一切佛法種子故（今謂。不然。若但言堪任者。即十信位。既云以去。如何局為賢位之前。然如探玄三。約退不退謂。不退位。三賢已去。乃至堪任已還。輕毛退位。此約終教分凡聖位。故梁攝論云。十信以還。並是凡位。十解以上。悉屬聖位。亦是此也。今據瑜伽說三種持。如護月義。法爾種即十信前。發心持即十信已去所有發心。護法同之。勝軍謂。發心持取十信時有漏聞思慧等。如上已引略纂具解。今章正言堪任以去明知十信已去）折薪云。瑜伽三種持義。第一名堪任持。正是菩薩自乘種性（今謂。誤也。第一名種姓持。第二名發心持。堪任名持。為堪任持。而為第一。濫之甚矣）次方說加行持。乃最初發心。（詳曰。第二發心持。名行加行。第三菩提分法持。名所行加行。纂云。所行能行。兩種名異。所行之行。謂。菩提分法。能行之行。謂。彼發心。兩種別也。又云。發心持即十信已去所有發心。菩提分法持即十信已去所行之法。今亦準思）正與今云具種姓者（即堪任持。今謂。是種姓持。而濫初二）方能發心。（即加行持。此亦謬矣。今章約們。何不思邪）亦相應也。故知堪任正是種性全（然下以第二勝解行住為堪任住。亦文驗。性習具於第一種性位也。今謂。大失章旨）故得亦約本名性種。約修名習種也（今謂。非也。薪記下文亦云。種性住十信位也。並皆未穩）集成云。問。堪任為是何位。答。圭山大鈔曰。種姓住合當十信。又瑜伽開十信。為種姓地。華嚴鈔曰。即善行人。自非賢位。下文曰。既已有習。必已修行。若已修行。必至堪任等。又種姓品曰。以諸菩薩自乘種姓為依止故。為建立故。有所堪任。有大勢力。必非未修。義當十信行滿堪能發心。名堪任位。故曉聖曰。子細而論。十信之內亦有決定之者。所以然者。就此十信。有十分法。前六分中。雜修十法。後四分中。次第造修十法。圓滿至第十心已入定性位中。指此不退位中。指此不退位內一心。以為法身佛性之性。齊此名為種性初位。又馬鳴曰。得信成就。堪能發心。龍樹曰。初自分位。問得成就故。後向上意。問勝進相故（今謂。種性住即十信前。然圭山配十信。是一重錯。又以種姓品文。濫發心品。為當信滿。名堪任位。是第二錯。又曉聖義。及馬鳴龍樹。意當熟教也。故知。始終兩教。混而一律論之。第三重錯。更無可取。不如莫注。恐誑後學耳）復古云。但可位至堪任者。是發心住也。已去者。向第二住以往也。是從凡夫修信心行。滿至此位也。瑜伽十二住。一種姓住。二勝解行住。乃至十二最上菩薩住要問云（三乘始教）若直進及迴心二人修行。滿十千劫。住堪任地者。並皆成佛。若未至此位。則與一闡底迦位同。如此人等。並皆不成佛。此據位語。論既云和合為一因。故無二事矣（今謂。此亦不然。今章謂。位至十信已去。何故云初住以往耶。過猶不及。此之謂歟。何況孔目所謂。滿十千劫。住堪任地者。謂。鈍直進。利根迴心。逕十千劫。便能發心之時。即入十信位。名發阿耨菩提心。故仁王經。十千劫中。行菩薩道。始入十信。西明釋云。信有二種。一位地十信。即在十住前。本業經云。未上十住前。有名字菩薩常行信等十心。二行解十信。通十住已上。義燈破云。無聖教說。若云位地十信在十住前。於此位中。經幾時修。又十千劫中。行菩薩道。始入十信。豈位地信前。更十千劫。為十善位。此既不立。位地十信亦不應開。即據十信是十住所收。有別說者。以初住難。離出十信。定是十住所攝。又設縱別開。何廢得是習種姓位。從勝解地已去。皆名習種姓。性種性者。據未發心本無漏種。習種姓者。據發心已。所熏成種。又菩薩地明性種已。次明發心。發心即是習種姓位。不可說彼據不退位已後。方名發心。下文復云。退與不退。俱名發心。故知總名發菩提心。不唯不退。又四十七明十三住云。從初發心乃至未得清淨意樂。名勝解行住。又善法欲已去。為習種姓。據起現行。發菩提心行熏成種已。即名習種。不爾。二乘迴心向大。經八萬劫乃至十千。是何菩薩。不可得云是性種姓。何以故。所修諸善。非不思擇。於大菩提。非不趣求。雖未得入資糧勝位。可名習種。或創發心。及二乘迴向。八萬劫等。非勝解行。行未勝故。未在僧祇故。雖然不得在僧祇數及資糧等。可名習種。究此二釋。初謂十千劫等。名勝解行地。是名習種。而非資糧位。未發深固大心故。後釋可名習種。不得名資糧位。及非勝解行地。十三住中。種姓住攝。未入僧祇。行未殊勝。多行放逸故。攝釋云。或初發心。亦種姓地。經二萬劫。別十信故。又本疏云。聞正法已。令無漏增。名習種姓。顯成佛因。有漏非正。非能正悟。非正習性。兼者亦是。如玄□云。聲聞小行。成佛遠因。昔發大心。善種不亡。退與不退。俱名發心。問。准此等意。兼雖亦是。正習僧祇。復古云。堪任是發心住。此解應勝。答。不爾。雖是十信定十住收。而堪任持即十信已去。豈揀十信。為發心住。何以知者。云從凡夫修信行滿。至此位故。然瑜伽中堪任持義。如上已敘。又探玄云。堪任已還。輕毛退位。明知。十信名堪任位。曷可異求。用捨勿忽。
<PIC>T73049901.GIF</PIC>

    十信住前  義苑  第十信滿  集成
    十信住上  折薪  初住以往  復古

    問。此二種姓。與仁王及本業經中六種性內。習種性種。有何別耶義苑云。由前二性相資。同成緣起。不分前後之殊故。成斯問也准下答中。問亦二意。一者性習先後。論中先明性種。後明習種。經中習種在前。性種在後。二者約說先後。經說種性在三賢位。論說明在位前十信。此二既殊故。問二性有何別也。然仁王經說三種性。一習種姓。二性種姓。三道種姓。本業瓔珞。有六種姓。四聖種姓。五等覺姓。六妙覺姓（今始教中。若依相宗。唯識疏云。未種解脫分善。名本種姓。未聞無漏法。令無漏種增。種解脫分善根。以去。名習種姓。聞無漏教為緣。令無漏種增故。菩薩地說。正與此同。然仁王經。及瓔珞等經所說不同者。如別鈔會。今檢瑜伽。略纂云。如仁王經。說有差別。地前有三心。一信心。二住心。三堅心。信位中名習種姓。住者。即十解十行二十心。合為住心。堅心即十迴向。今且會之。如彼經意。總說習種姓。為眾多姓。即彼經云。習種姓者。謂。在信心。即十信位也。性種姓者。謂。在住心。住心彼經即十解十行。十解十行名性習姓。問曰。何故彼合二十心為十住。華嚴等開為二十心耶。釋曰。簡前後故。前初發生。增上信故。故簡異前。既不鄰近初見道故。故合二十心。但名一住。故十迴向。彼經說為道種姓。鄰近見道無漏道故。見道已去。名行種姓。是彼經意。今此論意。理必不然。性各別故。若約性宗。義當終教。故元曉釋云。習種姓者。前十千劫。修習信心。信心成就。得佛種姓。從因立名。名習種姓。是在十解。性種姓者。得法空觀。未性現心。現心之姓。為行所依。從本立目。名性種姓。正在十行。道種姓者。觀平等空。成平等道。道所依。性名道種姓。此從能依。以立名也。在十迴向。此三通名為種姓者。如來種姓故。名種姓。所以然者。是佛種類。如來體性。以之故。名如來種姓。此三位中。已得如來種姓法身。故立種姓。不同瑜伽地持所說二種種子。名二種姓。彼與果德為本性。義位在未得發心之已前。又云。六種種姓。即是一心。是心隱時。名如來藏。是心顯時。說名法身。如是法身。為種性體。即是三世諸佛種姓。五位菩薩。隨分得顯。是六通名。為種姓者。種是種類義。性是體性義。是佛種類。是佛體性故。名種性通名如是。次釋別名。於十千劫修習信心。信心成就。方得種性。故於十住名習種性。十行位中。久習成性。成性之行。轉順種性。從行自性。名性種性。此二種性。不同瑜伽地持所說二種種姓。不可相濫。十迴向中。得平等空。成平等道。故名道種姓。十地位中。證見種性。斷凡夫性故。名聖種性。無垢地中。行過十地。解與佛同故。名等覺性。如來地中。始離一切□重。照窮一切境界故。名妙覺性。此六皆是從行立名。具如淨影義章中辨。又梵網經有五種性。如天台主義寂太賢各有消釋。非今所須。恐煩不述）。
    答。彼經大都約位而說。以初習為習種。久習積成為性種故。說習種在十住。性種在十行。三賢之前。但名善趣。不名種姓。瑜伽中。久習為習種。約本為性種。略纂云。問。何故彼經先明習種。後明本性。釋曰。即初修習時。名為習姓。後習已成性。名性種姓。故此先後。非如此論義淨影義章云。此二種姓（行位相對。定其先後）若據位分。習種在前。性種在後。若就行論。性習同時。以同時故。前後不定。依體起用。先明性種。後明習種。尋用取體。先明習種。後明性種（準此。經據位分。論中就行。同時依體起用）又云（第十七卷）善趣位中。名為外凡。種性已上。名為內凡。地上名聖。善趣之人。向外求理。未能息相內緣真性。故名為外。六道分段凡身未捨。故名為凡。種姓已上。漸息緣故。內求真性。故名為內。雖分斷離。凡身未盡。故亦名凡。如地持說。善趣菩薩。數退數進。名為不定。種性已上。堅固勝進。名為決定（言種性者。亦名十住）依瓔珞經。善趣位中修十種心。名為十信。又於大乘中。初發心後。未至種性。悉名善趣。二乘入大。在此位中。非善趣前復古云。信未成位。但名善趣中修信行人。不名種性人也。瑜伽論中久習名習。位在修生。約本名性。位在種子（義苑云。觀其論意。則依種起修。修以成性。□皆無始。若據位。則性先習後也。今謂。此解非矣）上總出經論之意義燈云。習種姓者。據發心已。所熏成種。地持論云。若從先來。修善所得。名習種姓。瑜伽（三十五）云。謂。先串習善根所得。是名習所成者。就顯相說（簡未熏習）非謂初修不名習姓（久習名習）性種姓者。據未發心本無漏種述記云。未聞正法。但無漏種。無始自成。不曾熏習令其增長。名本種姓。性者體也。姓者類也。謂。本性來住此菩薩種子姓類差別。不由今有。名本性住種姓。此聞正法以去。令無漏舊種增長。名習種性。
    而此二種非初。非中後。是故經說習故性。論中說為依性起習。良以此二互成緣起。無二相故。經論互說。義方備足復古云。下章家會成緣起義。非初中後。地論斷惑義也。下云。前中後取故。是則三時不斷。而不離三時。緣起無定性故。會性習義。緣起亦然。由是之故。經說先習而後成性。論說依性而能起習（今謂。章言起習者。論中性習俱約種子。而隨增種共成緣起。故曰起耳。非起無漏現行也）蓋由性習共成緣起。經論各說也集成云。經論互說者。問。此釋豈不違鎮國。猶通實教耶。答。仁王等六種姓。豈唯始教。是中約經論之意會通。不應局執今解。縱違清涼。何妨大師攝前歸後。是章正意。在俾融通。
    又經說種性。並在發心後。論中種性在發心前。何以爾者。以其至得位時。功能方顯。是故經說在三賢位中。然彼功能。必有所依。是故論中說在位前。要由功能顯。方可說有故。經不違論。要由有性方起功能故。論不違經。亦是互舉。義意融通復古云。經說發心後者。性種姓當十行故。初住發心故。言在後（此但據性種姓故。住行相對。今應信住相對。謂。經說習性種姓。此二□在發心後三賢位中。故發心者。十信以還也。集成云。種性之言。亦具性習。決擇第五曰。護法菩薩。新本合用。本種遇緣。本種生現。新種遇緣。新種生現。二齊遇緣。二合生現。今謂。不然。既云所熏成種增名習種姓。地前十信。據起有漏現行。發菩提心行熏成種已。生無漏種。隨增說生。豈可得生無漏現行。故非護法義也）論說在前者。良以。從外凡修信滿時。成種性發心故。故言在前（此亦非論中意。若性種者。本來自成。若習種者。何待信滿。故性習俱在十信前。豈止初住發心之前乎）以其下顯得位則功成故。在三賢位中。經說在後。若起現行。必依種子。是故說言依性起習故。論說在前（集成亦云。互舉者。經舉現行。論舉種子。今謂。不然。此以功能。謂為現行。以種子體。為所依性。若爾地前十信。應起無漏現行。則豈不內凡濫聖種姓。然章言依性起習。復起功能者。非新必生方名為成。令種增長。亦名成故。論意乃約性習俱種。祇由熏增與不熏成。分二種姓故。今方據種子功能□相顯成。曰起習等。如何為起現行耶）功能未顯。不說有性。經何違論。有性則能起習。論何違經。故云互舉融通也集成云。義意融通。非偏在解。非偏在行也問。上來答中總有二解。並會經論。此與前義。有何別耶。答。前即位行相對。謂。經據位分。先習後性。故孔目云。依瓔珞經。有六種姓。此約位說。義即是通。是也。論就行立。依體起用。先性後習。如上已解。今則但行體用相對。謂。經尋用取體。先習後性。在發心後。至三賢位要由功能□相顯成。方說種姓。故經不違論也。論中依體起用。先性後習。在發心前。故論曰。以諸菩薩自乘種姓為依止故。有所堪任。有大勢力等（種姓有二。一本種姓。二習種姓）依止種姓（即十信前自乘種姓）有發心持（堪任名持。十信已云）又此種姓。未習成果。說名為細。未有果故。已習成果。說名為□。與果俱故（纂云。此取十信初。熏無漏種增倍。故說□細。非是餘位）準此。俱在發心十信位前。說□細故。然彼功能□相顯成。必有所依細性難知。由有細性決定實義。以行比知。方起□相。故論不違經。故知與前別也。融意可知。
    問。又以何義知。種性至堪任位說義苑云。此問因前瑜伽明其種姓具二。後至堪任位中。卻分性習之二。未見所以。故此徵之今解。前引種姓品文云。自乘種姓。為依止故。為建立故。有所堪任等。今以何義。知如是說耶。故致此問也。
    答。以論說種姓必具性習。既已有習。必已修行。或已修行。必至堪任。若不從愚夫至堪任以來。中間修此串習行者。更何位修也。以於愚位未修習故。得位以去。是第二住故。義苑云。明種性雙含。然後展轉。必至登賢（前言堪任觀位之前。今謂。不然。必至堪任。十信已去。何云之前。復更得云必至登賢故。至堪任耶）何者。謂。依性起習。習久成修（此解倒也。以論既云從先修善所得名習種故）修成涉位。故至堪任（復古引慈恩云熏習所起者。非也。基疏但言令無漏舊種增長。又云。若修信心不退。必至堪任者。此亦不爾。堪任即十信位。其不退者。必至初住。是第二住。故退與不退。俱名發心。發心即是習種姓位。故知非矣。折薪又云。堪任位即十住已去。中間即十信位也。其第二住是堪任位。卻成種姓。在第一種姓住。十信位也。瑜伽種姓為堪任持。至堪任位。方能任持前自乘種姓。亦不相違。此皆謬矣。堪任即十信也。論堪任持。非種姓持。即十信已去。非齊十住。進退失旨。不可取也。又集成云。愚夫即具縛凡夫。堪任即十信滿。中間指信進等九心。得位者。是進分善根人。第二位者。即十二住中勝解住。今謂。此等與解。不暇一一枚舉逐斥。今如下云）今解。論既說言。已習成果。說名為□。故云以論說種姓必具性習。又瑜伽（三十五）云。謂。先串習善根（初修中間種姓住攝）所得（地持云。若從先來。修善所得）是名習所成。故云既已有習必已修行（慈恩云。十三住者。一種姓住。是本性住。種姓未入僧祇。四十七說。謂。諸菩薩性自仁賢。性自成就菩薩功德。菩薩所應眾多善法。容得現行。由性賢仁。逼遣方便。令於善轉。非由思擇。有所制約。有所防護。住此住中。任持一切佛法種子於自體中已。性不能起上煩惱纏。造無間業。或斷善根。雖修諸善。性仁賢故為之。非為菩提故作也。未名發趣。故不入僧祇。非勝解行。行未勝故。此謂中間修串習行。是也）前習未勝。未得銅輪（下品人王。中品栗散。上品十善鐵輪王等）若勝習時位至堪任。是銅輪位。從此得位以去。乃是第二勝解行住故也。
<PIC>T73050101.GIF</PIC>

    是故當知。從愚位來。修串習行。至彼堪任。串習方成。故得性習通融以為種姓義苑云。結成種姓定至堪任。以酬前問也復古云。結成聞法起修。位當善趣。信行位人也。故得性習融成種性也。今解。從愚位者。瑜伽論曰。住無種性補特伽羅。無種姓故。雖有發心及行加行。為所依止。定不堪任無上菩提（略纂釋云。無種姓人。實未有時能發菩提心義。假說為論。故為此言。雖發心等。是第一說。決定二乘種姓。亦名無大乘種姓。雖復值緣發菩提心。亦不堪任故。故說雖發心等。是第二釋。即法爾無種姓人。實雖發心。究竟畢退。不能得彼無上菩提。此第三說。問。發菩提心。非求世間果。此現行心。從何種生。釋曰。從福分善種生。非無漏種無方便無漏慧故。故論云。唯以人天善根。而成熟之等。已上相宗固執如是。由是章主會云。據先未修習位至堪任。暫說愚位無種姓人。若修串習行。至彼堪任。定成種姓也）又云。以諸菩薩自乘種姓為依止故。為建立故。有所堪任。有大勢力等。故章上文云。具種姓者。方能發心。即知。具性習二法。成一種姓。緣起不二等。故今結云性習通融以為種姓也。
    問。若要待習方說性者。愚位未習。豈無性種。如其無者。後不應有。先無後有。非性種故。如其有者。無習有性。不應理故。論不說故義苑云。躡前堪任串習方成故。有斯問。故就愚位。開有無雨關而難也（復古云。說無何失。先本自無。何時方有。如其下既云待習說有。今愚夫無習。汝言其有。與所立義理不相應。瑜伽論中。要具性習。不說無習而有性故）今解。問意謂。若要待習方說性者。先無麥種。後待種有。非不改。豈為性種。愚位未習。如性有者。種麥得麥。不得餘物。先無種麥。有得麥性。不應道理。瑜伽無說。豈無性種。立難如是。
    答。此二既為緣起故。無習時亦無彼性。由此亦立無性有情。先無後有。非性種者。此亦不然。以習成處定先有性。愚位未習。故不說性。後起習已。不名無習。是故習成。則說有性。隨於諸乘串習何行。爾時則說本有彼性義苑云。約緣起相須。雙拂前有問（復古云。以緣起法闕一則一切不成故。無習亦無性也）故無習下拂前有關（復古云。由無習故。立彼無性也）先無下拂前無關（復古云。舉難以答釋）故云此亦不然（復古云。總非也）依性起習。已性成故。云習成處等（復古云。無性則無習。今既習成。定知。先來決有性種。）愚位下釋。愚者無習。即無性故。後起下明有習即有性故不成愚（復古云。會難釋成）便顯諸乘之性。若爾前就愚位之問。於斯墮也（復古云。即聲聞等。習彼聲聞行。至忍位時。爾時即說聲聞性等）今解。良以。諸法無不性故。廢緣論性。常湛一味。隨緣辨性。性習通融。故云此二既為緣起。由此論云。自乘種姓。為依止故。有所堪任。住無種姓補特伽羅。無種姓故。定不堪任。雖有一切一切一切種。當知。決定不證菩提。（略纂云。相傳。一切有三種。初一切謂佛。第二謂學行。第三謂三世。言無姓人雖有佛及學行三世中。決定不證菩提。又釋。初謂佛。第二於所學行。無顛倒執。第三謂方便急速。翻前三因緣。但除根未熟。無種姓者。亦得值佛學行。急發願等。無第四根熟。當知。決定不證菩提。相宗解釋。如是而已。然今章約緣辨性。不同彼也）凡夫二乘可準知之。先無下釋成。易解。隨於下如瑜伽說。有種子法。由現有故（纂云。種子法即涅槃證之種子。由現有故。簡當有義。現簡於當。有簡於無。今謂。相家不許隨緣。今章既約緣起通融。蓋是引攝意。在於此）便有堪任。便有勢力（纂云。性種姓。本有。何勞言遇緣。故堪任謂有種姓習種姓。勢力道種姓也）又云。邪性定聚復有二種。一本性邪性定。（無種姓人）二方便邪性定（斷善根人）正性定有二種。一本性正性定（即三乘本有各別決定性人）二方便正性定（即此人已入見道以去）不定亦有二種。一本性不定（本三乘種姓人。一人身中有三乘種姓故）二方便不定（前解己聖道已。然始迴心向大等。入方便故）故云隨等。餘如前釋。
    問。若爾此則唯是一不定性。如何得有五性差別義苑云。因前隨於諸乘串習成性故。茲問也。
    答。則由此義安立五性。何者。謂。修六度串習行已。位到堪任。成菩薩種姓。若習小行。到於忍位。成聲聞性義苑云。即他成己。諸性極成。故次辨云。權乘六度修至堪任。其性方成。故性離□垢。不能現起上煩惱纏。就此成性也。若習下行著功成。位登種姓地也淨影章云。約行謂六度。外凡位中。修行有相六度。雖少觀空。微故不說。內凡位中。修學破相六度。觀空破慳。以起檀行。乃至觀空破離癡見。而起慧行。如地持說。善趣菩薩。數退數進。名為不定。種姓已上。堅固勝進。名為決定。又種姓聲聞。於佛一化。決定住小。不能入大。涅槃之後。心相生時。方能聞大。俱舍云。聲聞種姓。煖頂二位。容轉成佛。若得忍位。無成佛理。菩薩利物。必往惡趣。忍超惡趣故。不成佛（前二雖通性義。而不定故。唯約忍說）此依小論。下引大乘。證成性位故智論云。□頂忍等。名為性地。善戒經云。若得世第一法。是名第二行。故知。前三善根。屬種姓住義苑云。引證種姓位。智論（第七十五）云。性地者。聲聞人。從□法。乃至（復古云。以至此位必不退故）世間第一法（通取四法。已成名性）善戒經（出第八卷。即與地持并菩薩地。同本別譯）云。聲聞亦有十二種行。（梁攝論第十一。瑜伽四十八。孔目等。亦有此住）有聲聞性。是名初行。若得世間第一法。名第二行。乃至阿羅漢果各第十二行（瑜伽云。當知。菩薩十二種住。隨其次第。類聲聞住。如諸聲聞自種姓住。當知。菩薩初住亦爾。如諸聲聞趣入正性離生加行住。當知。菩薩第二住亦爾。乃至如諸聲聞具一切相阿羅漢住。當知。菩薩第十二住亦爾。若依景疏云。初是在未發心時本有種性。二在七方便。三在見道乃至初果。攝論真諦師疏。亦有此釋。然與章主。用意自殊）章意可知。
<PIC>T73050201.GIF</PIC>
<PIC>T73050202.GIF</PIC>

　　若依俱舍論。得順解脫分善根位。方說有性。故彼論云。順解脫分者。謂。定能感涅槃果善。此善生已。令彼有情名為身中有涅槃法。獨覺準知義苑云。唯俱舍說。位不同彼。順解脫分者。卻在資糧位中。謂。隨涅槃解脫故也。與夫智論善戒之殊者。但約初習修成之別。亦不相違（今謂。善戒實約初習。而今章所舉。智論善戒。約種姓成。俱舍約初修也）折薪云。上是三中聲聞。此是愚法今解。言感涅槃果善者。所造功德。迴求涅槃者。是也。此善生已等者。論次文云。若人聞說生死有過涅槃有得。毛豎悲泣。當知。此人已殖順解脫分善也（寶師云。準世親意。種解脫分善。名有涅槃法。未種者。名無涅槃法）順決擇分善者。謂。□等四善根。此能感聖道（聖道名決擇。感聖道故。名為順也）然瑜伽等。名習所成者。據發心已。所熏成種就顯相說。非謂初修不名習姓。故雜集（第十三）說。有四順解脫。一依憑順解脫。謂。從善法欲。乃至為求解脫。皆名順解脫分。是習種姓前後勝劣。準例可知。獨覺種姓。麟角部行（義苑云。今既例聲聞。即是部行。稟教之類者。未穩）有無定性不定性中性習二性。廣如瑜伽獨覺地說。如應可思。
    由此則立三乘種姓。若於三行。隨一修行。未至本位。爾時立為不定種姓。若於三行。隨一修行。未至本位。爾時立為不定種姓。或於三行。全未修行。爾時立為無有種姓。由此當知。諸乘性種。皆就習說義苑云。三行者。諦緣度也。未至本位者。堪任善根。（復古云。及忍位等也）既未臻行位。則進退未定。故屬不定性耳。既無行解。乃悠悠之徒。斷善根之類也。由此下。以上無性之無習。驗彼有性之有習也。今解。三行隨一等者。如俱舍云。順解脫分唯聞思所成。通三業為體。雖然最勝唯是意業。而此且願攝。起身語亦得名為順解脫分。有施一食持一戒等。深樂解脫。願力所持。便名種殖順解脫分。遇佛出世。植此善根。獨覺菩薩。隨應可知。問。約修未修。立為無性定性不定性者。為一人具三。為三類各一。答。經化論異說。唯識等說。五姓法爾三種人別。是不了義。般若等經。說見道前有迴心者。不許道後。又佛性論（敘薩婆多等諸部說）云。眾生有三。一定無佛性。永不得涅槃。是一闡提。犯重禁者（謗大乘因。依量時。且如一期石女等）二不定有無。若修時即得。不修不得。是賢善共位以上人故（如地或時轉為金寶等物）三定有佛性。即三乘人（猶如一河三獸渡水。得淺深異。義亦不然。如  先為剎底利。後作婆羅門。或人或天。無決定相故）一聲聞從苦忍以上。即得佛性。二獨覺從世法以上。即得佛性。三者菩薩十迴向以上。是不退位。得於佛性。即不信皆有佛性故。準此等說。約一眾生。亦論□妙等界不同。故涅槃云。是七種人（恒河邊喻）若不修身等（身戒心慧四法。）之時。名為常沒。若修之時。到彼岸等。又云。恒河七人。不離佛性水。又如楞伽明五姓中。無種姓人。亦當得佛。定性二乘。趣寂之後。要當發心等。思之。問。莊嚴論說五種姓。（三乘定及不定四。同瑜伽）第五姓中說有二種。一時邊。（應云暫時。梵云涅迦羅阿波利暱縛喃達磨若時邊等者。應云迦羅案多阿波利等故）二畢竟。涅槃（師子吼品）云。若不修時名常沒。等（時邊有性）又云（迦葉品）其心不能生善法故。雖有無量諸佛出世。不聞不見。是故名沒。（畢竟無性）又云。是七種人。或有一人具七。或有七人各一等（慧日論云。第一人中。無性畢竟沒。有性暫時常名常沒。雖俱言常。有永暫別。如三種常。或七眾生。總言常沒者。言總意別）既言或七各一。應當別有畢竟沒者。答。於同時論。各一也。前後談。一具七也。橫豎綺互。義說二類人也。故台家云。若一向權。如恒河七。（以別破通）佛性論云。佛說眾生不住於性。永無般涅槃者。為令眾生捨此法（僧背大乘）故。若隨一闡提因。於長時中輪轉不滅。故作是說。若依道理。一切眾生。皆有佛性。若永不得者。無有是處。是故佛性決定本有。離有離無故（涅槃三十六云。善男子。若說一切眾生定有佛性。是人名為謗佛法僧。若說一切定無佛性。此人亦名謗佛法僧）豈但據理及行少分。
    問。若愚位無習。則無性者。後縱起習。何得為有義苑云。性習相從。決不可以一有而一無也折薪云。此難先無後有也復古云。無固為無。習何為有今解。問。上既難言。愚位未習。亦無彼性等。與此有何別耶。答。前問性定有無。今問習定有無。謂。愚位無習。後縱起習。習何為有。故知別也。答中準知。
    答。有習非是無習位故。是故有習常恒有。無習自恒無。既不以無習而作習。亦不以無性則為性。以分位差別故義苑云。明性習有無。（今謂。唯習有無而語性非）謂。有則齊有。無則雙無。以分位等者。出其有無之相也復古云。有習無習二位不同。是故有性無性自恒差別。
    如涅槃言。三種人中畢竟死者。喻一闡提無佛性也。善男子。一闡提輩。若遇善友諸佛菩薩。聞說深法。及以不遇。俱不得離一闡提心何以故。斷善根故撿涅槃經現病品（第十一卷。及第二十四德王品。第三十一迦葉品。□有此意）云。迦葉。世有三人。其病難治。一謗大乘。二五逆罪。（演義云。一謗方等經。二犯四重禁。三作五逆罪。此三未必撥無因果。撥無因果。即一闡提）三一聞提（但是約於長時未來果善。探言無耳。謂。抑令恐怖便發大心。未作闡提。令其莫作。故皆誘物。何定言無）如是三病。世中極重。悉非聲聞緣覺之所能治。譬如有病必難治。若有瞻病隨意醫藥。若無瞻病隨意醫藥。如是之病。定不可治。當知是人必死不疑。又云。譬如病人。有其三種。一者若遇良醫妙藥。及以不遇。必當得差。（寫供養此經。即定性大乘者）二者若遇即差。不遇不差（不定二乘）三者遇與不遇。要不可差（謗大乘人。五逆。一闡提者。即是定性二乘。及與無性）善男子下第二十六（高貴德王品）文也。義苑云。斷善根者。為無行性。既無行性。縱逢善友。亦不發心復古云。三種下至斷善根故。無習則無性也。一闡提至不復名一闡提性也下。有習名有性也。
    一闡提輩。亦得阿耨多羅三藐三菩提。所以者何。若能發於菩提之心。則不復名一闡提也。善男子。以何緣故。說一闡提得阿耨多羅三藐三菩提。一闡提輩。實不得阿耨多羅三藐三菩提。如命盡者等。乃至廣說此亦德王品文與上連次之說也。義苑云。三心既發。即非闡提。驗知。闡提定無發心也。善男下雙徵上二。皆由行性有無。使之然矣復古云。發心即是習故。不名闡提。是有性也。善男下復成無性也清涼云。是知。闡提不作佛者。（會玄云。若祇作闡提。實不作佛。）以作佛非闡提故。（演義云。今言闡提作佛者。以發心之後方能作佛。從其未發心前。名闡提耳。亦如女身不得成佛。今言龍女作佛者。龍女能作當佛。正作佛時。忽然之間。變成男子。豈是女身。作耶。闡提成佛。亦復如是。此約成佛。若約佛性。理本有之。會玄云。以發心之後。實非闡提故。仍從舊名。云闡提作佛。故涅槃云。一闡提輩。亦得阿耨多羅三藐三菩提。所以者何。若能發菩提之心。則不名一闡提也）乃抑揚當時耳（演義云。言闡提無者。抑挫令其發心。未作闡提。令其莫作。若言闡提有者。顯揚理性。令不自欺。若已作闡提。令速回心。若速發心。得佛無異。是故言有。未必總有果行。言無未必總無理性。故生公云。抑揚當時。抑揚當時。誘物之妙。豈可守文哉。）又云（涅槃第三十六。南經三十二迦葉品）或有佛性。（不善修惡）一闡提有。善根人無。或有佛性。（修善佛性）善根人有。一闡提無。或有佛性（理性善。惡無記。）二人俱有。或有佛性二人俱無。（演義云。然有人執此經文謂。一分善根人。及一分闡提。無有佛性。善根人無者。是無性不斷善人。闡提人無者。是斷善無佛。二人俱有者。俱是有性。此釋違經。故涅槃上文云。如來佛性。則有二種一有。二無。乃至一闡提佛性亦爾。是則上從乎佛。下至闡提。皆有有無二性。無全無性）即知。無有無種性人折薪云。問。此當終教中義。何得引此耶。答。推本唯一真如。即是終教。今但證由習故有性爾今謂。會始歸終。蓋乃章之定格也。
    當知。此中就位前後。有無恒定不相由也。義苑云。據位結三乘有無兼之五性。言不相由者。斥前愚位前後相由之難也。復古云。位之前後。性之有無。理常自定。各不相由也。
    二約終教。即就真如性中立種姓故。則遍一切眾生。皆悉有性義苑云。此教就真如立種姓者。良以。真如不守自性隨緣動轉之處。便為物性。故經云。真如一法界。一泯未□存。能隨染淨緣。遂分十法界。（義含通圓。今在終教）復古云。良以。真如隨緣成種種味。故言。法身流轉五道。名曰眾生。論曰。真如內熏力故。能令眾生厭生死苦。樂求涅槃。真如熏無明。成淨用等。要問曰。若依三乘終教。則一切有情眾生。皆悉成佛。由他聖智顯本有佛性及行性故。除其草木。故曰遍有情皆悉有性也。孔目曰。佛性者。諸佛所師。所謂法也。真如平等。猶如虛空。於諸凡聖。無有限礙。名為佛性。
    故智論云。白石有銀性。黃石有金性。水是濕性。火是熱性。一切眾生。有涅槃性。以一切妄識無不可歸自真性故義苑云。引證也。於中白石下是能喻物之別性。一切眾生下是所喻法。眾生之本性也（今謂。約能所喻非矣。諭直指法。）言黃白石者。金銀之□也。一切妄識者。本識之。生滅也淨影遠云。（起信義疏）言法性者。此之真有自體名法。恒沙佛法滿足義故。非改名性。理體常故。大智論云。白石銀性。黃石金性（集成記云。智論三十六云。法性名為本分種。如黃石中有金性。白石中有銀性。如是一切世間法中。皆有涅槃性。諸佛賢聖。以智慧方便持戒禪定。教化引導。令得是涅槃。法性事理可知。今撿。現本第三十二正有此文）水是濕性。火是熱性。（第三十一云。復次一切諸法性有二種。一者總性。二者別性。總性者。無常苦空無我。無生滅。無來無去。無入無出等。別性者。如火熱性。水濕性。心為識性）一切眾生有涅槃性。論言一切世間法中。既通三世間而作語。今意別在眾生世間。故改易耳。又第三十二云。譬如一切色法皆有空分。諸法中皆有涅槃性。是名法性。若得證時。如法性則是實際。實際者即是涅槃）故言法性。（大乘義章云。若言般若不說佛性者。經說佛性。亦名般若波羅蜜。亦名第一義空。又大品中宣說真如實際法性龍樹釋言。法名涅槃。不戲論法。性名本分。猶如黃石金性。白石銀性。一切眾生有涅槃性此與佛性有何差別。而言不說。此意所謂。設隨性相。佛性法性。分二別而體無差別）今詳。大師引證有明憑據。故依智論云。存非情數中。名為法性。依寶性論云。在有情數中。名為佛性。（俱終終教）是故賢首和尚起信義記。祇曰論云。後迨宗密注疏。私改易稱智論。（亦圓覺疏云。法界性與如來藏。體同義別。在有情數中。名如來藏。在非情數中。名法界性。如智論明佛性法性之異。攝其二義之別。歸於一體之同。方顯究竟圓實。準此。圭山克約圓教。尚存此義。謬之甚矣。然折薪云。吾宗若真如法性等名。通一切法。遍於染淨。通情非情。若一心如來藏佛性等。唯在有情。諸祖皆云智論云等。天台謂智論本無此文。然智論實無此文。今云何通。清涼圭山皆云。纂靈記說。賢首於文明年中。親問日照三藏。凡所引文。多云智度論說。而金錍中亦云如有人引智度論云等。如是則知。然師亦知賢首聞日照所說。理無疑也。又願菴熹評。金錍云。此副妙樂云文義四句。無文有義。智者用之。妙樂若是。金錍必非也。清涼疏鈔云。皆問日照三藏。乃西域相傳耳。而纂靈記及刊定記。皆言智度論說。又智論慧影疏云。龍樹遂造千餘卷論。以釋。此論但什法師。以秦人好簡。裁而略之。十分取一。得此百卷。故知。梵本恐應有此文耳。竹菴朋之。今謂。以藏和尚所據的出淨影章疏。隋朝遠師既在千三藏之前。明知清涼誤矣。又長水云。智論下引證。今則一往隨名定義。故有斯文。若知三名一體。情與非情。俱佛性也。只是真如一法。隨相異名。既名隨相異。則法性語通。佛性語局也。以佛亦即是法。以法未即是佛。由此佛性法性。同而不同。應知。名雖有異。其體元同。更有會通。恐繁不錄。然復古云。此在無情數中。即諸法自性也。在有情數中。名涅槃性。涅槃即所證佛性也。論文甚明。或謂。今學者遍執論文。□無此義者。誤矣。四明斥云。藏師雖用圓名。而成別義。何者。彼云。真如隨緣。作一切法。而真如體性。常不變。卻謬引釋論云。無情唯有法性。而無佛性。此則名雖在圓。而義成別。又云。終教雖立隨緣不變。而云在有情得名佛性。在無情但名法性。不名佛性。既分二派。徒云不變。正是變也。既違金錍。那名圓理。乃至廣破如教行錄。今謂。禮公錯認圭峰所改注疏。謂為藏師。誰名圓理。既約終教。雖成別義。何妨之有。況釋論等。已有所憑。且言無情不名佛性。但約名而分異。□就體論。同而無差。謂。法性即佛性也。故孔目云。其性平等。猶如虛空。於諸凡聖。無所限礙。名為佛性。既無限礙。偏云佛性者。據覺時語。今對聲聞淳限人。說有其佛性。為彼先向無餘。不求作佛。今迴聲聞。□堪作佛。故說佛性。教興如此。佛性義者。當三乘義。定知。此破徒致勞耳）清涼疏云。問。法性身土為別不別。答。經論異說。略有十種。一依佛地論。唯以清淨法界而為法身。亦以法性而為其土。（依論正立）性雖一味。隨身土相而分二別。（論自。解妨。謂。與身為性名法性身。與土為性名法性土。）智論云。在有情數中名為佛性。在非情數中名為法性。假說能所。而實無差。（為論引證佛者是覺人。有靈知之覺。今第一義空。與之為性。故名佛性。非情無覺。但持自體。得稱為法。今真性與之為性。故名法性）唯識云。雖此身土體無差別。而屬佛法。性相異故（基疏云。以佛義是相。謂。有為功德法所依故。眾德聚義故。二身自體故。法是性義。功德自性故。能持自性故。諸法自性故。體為土義為身。及義林章云。以義相為身。以體性為土。以覺相為身。以法性為土。但依一如差別義說）謂。法性屬佛。為法性身。法性屬法。為法性土。性隨相異故。云爾也。（基公意云。屬佛是相。屬法是性。直語所依名土故。云體為土。義以能依名所依。為法性身。故云相義為身。今疏意少異。謂。佛有覺義故。名屬佛。土無覺義。但持自性故。名屬法。性隨相異者。身土約相則有二差。隨所依性。則無差別。今以無差之性。隨有差之相故。云性隨相異也）二或唯大智而為法身。所證真如為法性土。無性攝論云。無垢無罣礙智為法身故。三亦智亦如而為法身。梁攝論及金光明皆云。唯如如及如如智獨存名法身故。此則身含如智。土則唯如。四境智雙泯而為法身。乃至。八通收報化色相功德。無不皆是法身收。此上猶通諸大乘教。（演義云。上之八門。不出事理無礙實教之宗。故通諸大乘。即同教一乘義也。故此下二方是事事無礙法界。別教一乘宗也）九通攝三種世間。皆為一大法身。具十佛故。土亦如之。此唯華嚴。十總前九義。為一總句。是謂如來無礙身土（準此。賢乎總依智度寶性二論故。但云論。而刊定清涼圭山。直稱智論。因是^2□溪破無此說。然清涼既云大乘終教之宗。金錍云。何以非圓理。逼切責之耶。若由彼云通同教一乘。以為徵逐者。能同可爾。今據所同。故佛地唯識隨相分身土別。是素權說。雖不契圓。豈為難哉。倘斥觀師執一佛界靈知真性。以心為總。三生佛屬事。九界尚闕性德。木石不具佛性。以論三因俱遍之義。則明。非關此文約終教立）金剛錍云。僕曾聞。人引大智度論云。真如在無情中。但名法性。在有情內。方名佛性。仁何故立佛性之名（釋文云。然其所宗真如。分為兩派。不能無疑。此正據賢首清涼妄引大論等。柏庭義解云。以其師承之說故。不能無惑。而再咨之也。此豈非正斥清涼承之於師。云爾。其文本出起信疏釋歸敬三寶之文云云。然則文出於其師。又言本於今家所承之智論。其固執也宜矣。若以佛性法性為一。則不應分情無情異。若以為異。則無情果不可名佛性耶。今謂。荊溪但斥清涼者。其破可然。若依觀首。則文在寶性智論。而義約終教。如何一律而混。強云師承耶）余曰。親曾委讀。細檢論文。都無此說。或恐謬引章疏之言。世共傳之（善月解云。乃分二意。先折其無文。則曰親曾委讀等。然大論百卷之文。既無此說。或謬引他家章疏之言。世共以論文傳之耳。若直謂無文。亦未足折其異論。茍有其義。何必求文。今謂。噫。由清涼圭山師承獨稱智論。遂令荊溪勞之。委細讀誦尋檢百卷之論。何也。今依寶性智論其說彰灼。請勿誣焉）汎為通之。此乃迷名而不知義。法名不覺。佛名為覺。眾生雖本有不覺之理。而未曾有覺不覺智。故且分之。令覺不覺。豈覺不覺。不覺猶不覺耶。反謂所覺離能覺耶。（義解云。次汎通其名義。以示無方之說。則曰汎為通之。然彼以有情名佛性等者。蓋見有大經之文佛名為覺。法名不覺。遂謂覺即有情。不覺即無情。因託大論以行其說。所謂迷名而不知義也。殊不知。彼文乃一往暫分之義。所以法名不覺者。以三義故。一者從性。則理非能所。體絕覺知。故名不覺二者從迷。即文所謂眾生雖本有不覺之理。是也。三者形奪。蓋法即真如之性。佛是覺智之修。以修奪性故。一往得不覺之名。不可二皆名覺故。佛名為覺。反上可知。故曰故且分之。意令眾生以能覺之智覺不覺之理。既覺不覺。則不覺全覺。豈此不覺。猶守迷而不覺。抑謂所覺離能覺邪。茍不離者。不覺即覺矣。一往乍分。終歸一致。非謂以覺不覺分情無情也。釋文云。佛性法性真如等名。□是圓詮。名異體一也。可謂其迷名不知義歟。法名不覺。即本覺之理。佛名為覺。即始覺之智。智為能覺。理為所覺。而此本覺誰人不具。何法不然。但由迷情流轉。無真不俗。失於圓聞。一向不覺。條然相乖。由佛說故。此性可修。佛若不說眾生不知故。一往分之。令其以能覺之智覺所覺之理。既能覺所覺。能所相即。修性一如。不覺即覺。覺即不覺。佛性法性。不可隔異也。今謂。此乃專就圓理會通名義。然清涼尚言。假說能所。而實無差。佛地唯識。所謂體性是一。義相分異。又云。大乘實教宗。謂。終教是也。況藏和尚乎。嗚呼。不自曉彼所建之旨。妄誣罔他之咎。歸乎誰歟）乃至廣攻。（嗟乎怪哉。千百年間。莫或正之。命乎運矣乎。將乏人也歟）余察。錍主錯認謂起信疏據圓證釋耳。特不知彼約終教談（三乘權教台宗別理）若將圓理反拒終別。猶奏金石以破蟋蟀之鳴。無乃可哉。餘不俟辨。可知也。
    如經說言。眾生亦爾。悉皆有心。凡有心者。定當得成阿耨菩提。以是義故。我常宣說。一切眾生。悉有佛性文在第二十七（師子吼品）云。譬如有人。家有乳酪。有人問言。汝有酥耶。答言我有酥。實非酥。以巧方便。定當得故。故言有酥。眾生亦爾義苑云。良以。眾生包性德而為體。攬智海以為源。是以凡有心者。必當作佛（終圓莫辨太通漫矣）今解。此文若約圓教。一切唯心。心外無法。全色是心。是以洞見法界。生佛依正。一塵一念。無非法界。果上融通。□由眾生因中本具。因果不二。融三世間。故經說云。眾生佛性。猶如虛空。今既此中義約終教。即是權教。緣了不遍局在有情。由經帶權。色心不即。於情無情。分為兩派。如淨影云。能知性者。謂。真識心。以此真心覺知性故。與無明合。便起妄知。遠離無明。便為正智。若無真心覺知性者。終無妄知。亦無正知。如草木等。皆智性故。無有夢知。亦無悟知。此能知性。局在眾生。不通非情。故經說言。為非佛性。說於佛性。非佛性者。所謂一切牆壁瓦石。又經說言。凡有心者。悉是佛性。此等皆是能知性也。所知性者。謂。如法性實際實相法界等。如經中說。第一義空名為化性。或言中道名為佛性。如是等言。是所知性也。此所知性。該通內外。故經說言。佛性如空。遍一切處（今謂。此等正當今家終教之義。然清涼執謂圓義。故彼疏云。若以第一義空為佛性者。唯是正因。而非了因。但為了因所了。若以智慧為佛性者。即是了因。鈔云。然涅槃云。佛性者。名第一義空。第一義空名為智慧。此二不二。以為佛性。然第一義空。是佛性性。名為智慧。即佛性相。第一義空。不在智慧。但名法性。由在智慧故。名佛性。以性從相。則唯眾生得有佛性。有智慧故。牆壁瓦礫。無有智慧。有無佛性。若以相從性。第一義空。無所不在。則牆壁等。皆是第一義空。云何非性。故論云。故色性即智性故等。明體本均。今分性相故。分二義。疏結正義云。今此經宗。宗於法性故。以法性而為佛性。則非內非外。隨物迷悟。強說升沈。以無障礙法界為宗。則法性即佛性。知一切法即心自性。若以心性為佛性者。無法非心性。則不隔內外。然迷一性而變成外。外既唯心。何有非佛。所變無實故。說牆壁言無佛性。以性該相。無非性矣。如煙因火。煙即是火。而煙鬱火。依性起相。相翳於性。而相即性。如水成波。波即是水。境因心變。境不異心。心若有性。境寧非有。況心與境。皆即真性。真性不二。心境豈乖。若以性從相。不妨內外。若以外境而例於心。令有覺知。修行作佛。即是邪見外道之法。故須常照不即不離不一不異。無所惑矣。問無障礙宗。法性即佛性。真性不二。心境相即者。應是圓解。豈屬終教。答。清涼釋中。雖言性相相從不二。但有即名即義不成。何以知者。彼云。知即心體。靈知真心。異乎木石者。通能所證也。了別即非真知。瞥起亦非真知心體離念。知之一字。眾妙之門。亦是水南之言。以此明知。棄妄心外。別立靈知真心。為究竟談。果是九界永闕性德。纔知正因遍。而不知緣了周遍。將以何可為圓歟。蓋是學得荷澤知解。來底之大患也。哀哉）又云。問。法佛之性。本有法體（本有法體。與彼法佛。體無增減。唯有隱顯淨穢為異。如礦中金與出□。體無多少。亦如凍水與消融時。體無增減）有相云何。如妄想心。雖未對緣現起煩惱。體是一切過恒沙等諸煩惱性。真心如是。雖未從緣現成諸德。體是一切三昧智慧等一切德性。是諸德性。同體緣集。不離不即。不異不脫（問。本有法體。即論性惡性善。與圓性具。有何別耶。答。詳此釋意謂。性有生死。名為染性。性在涅槃。名為淨性。此二約緣。就實論性。性外無緣可隨變動。以不變故。古今一味。名為非染淨性。體謂真如性。相謂真如中具過恒沙功德法。以此准知。雖言性德。然妄心只云煩惱性。而獨於真心云諸德性同體等。故只知性具善也。不知性具惡。性惡融通故。有言無旨。即義不成。豈稱圓理。清涼又云。然心是總相。悟之名佛。成淨緣起。迷作眾生。成染緣起。緣起雖有染淨。心體不殊。心佛與眾生。體性皆無盡。以妄體本真故。亦無盡。是以如來不斷性惡亦猶闡提不斷性善者。皆亦此也。圭山長水亦作此計。執為圓談。宜矣）此等釋義。皆當終教。台家山外（孤山顯性錄。及從義纂要。寓言記等）亦據金錍云只是一一有情。心遍性遍。心具性具。凡聖因果。依正攝盡之文。不許獨頭之色具三千義。若就圓理。生佛依正。一念具足。一塵不虧。直下現成。本來同體。只據眾生惑於知見。妄自分別。所以色心派分。依正角立。分情非情。此乃眾生情想。誠非佛性有殊。佛祖正要就迷點示眾生。所以多約有情之心。示佛性遍。又欲從於近要。成內觀義故。且約惟心而說。山外不達此義。但見一文一義約心論遍。便謂。不應言獨頭依報自三千性也。思之。
    問。如有難云。若諸有心。悉當得菩提者。佛亦有心。亦應當得。若言佛雖有心。更非當得。是則無性眾生。雖是有心。亦非當得義苑云。有心相涉難也。若諸下。將眾生有心當得。難佛有心亦然。若言下。將佛有心非得。難眾生有心亦然今謂。前始教中。會涅槃文（凡有心者。悉皆當得菩提。一切眾生。悉有佛性）云。據理性及行性中少分一切（樞要依佛地論云。就真如法身佛性。或就少分一切有情）無性有情。現無涅槃法故。不名佛性。由之就位前後。有無恒定。如前段通。今乘彼便故。設此問。一切當得。例已得佛。更應當得。反言已得更非當得。例已無性。應非當有。釣鎖例難意可知也。
    答。經中已自為簡濫故。但云眾生有心。不云佛也。以處處受生名眾生故。不同佛也義苑云。此之料揀。意謂。佛心成道。更不再成。但論眾生有心。使其修成。焉得混佛而伸難歟（此解只得答例佛難。而不能通例無性難也）今解。涅槃經中。凡有可濫。皆已自簡。但云眾生。不簡無性。以不云佛故。除佛一人。何以知者。有性無性。總名眾生。以處處受生故。佛雖有心。無有生死。故不同也。故天台曰。中阿含（第三十四）云。劫初。光音天下生世間。無男女尊卑。眾共生世。故言眾生。此據最初也。若攬眾陰而有。假名眾生（大品經云。無有法可名眾生。但假名故。法鼓經云。一切法和合施設。名為眾生。十二門疏云。六大五蘊。積成眾生故。云眾生。起信記云。諸識生滅相集而生故名眾生。智論云。薩埵名成眾生。或名大心。唯識基疏云。梵云薩埵。此言有情。有情識故。今談眾生有此情識故名有情。無別能有。或假者能有此情識故。亦名有情。又情者性也。有此性故。又情者。愛也。能有愛生故。下文云。若無本識。復依何法。建立有情。有情之體。即是本識。言眾生者。不善理也。卉木眾生。亦應爾故。是初教義）此據一期受報也。若言處處受生故名眾生者（舊華嚴云。不轉愛天。於轉一切眾生處處受生法門。而得自在。探玄云。第四禪果實天有八。五不轉愛者。自留惑故。轉他眾生之愛。令他滅惑不於三界處生。般若燈論曰。謂有情者。數數生故。名為眾生。此上是通大乘實教之義也）此據業力五道流轉也（妙樂云。新譯恐濫。稱為有情。雖簡無情。三義都失）折薪云。處處受生者。即胎卵濕化（集成引地論云。依止差別。即胎卵濕化也。曉法師曰。變易生者。眾皆化生）是受生之處故。云處處。雖二種生死不同。界內界外之別。然不離四生中攝。雖等覺聖人。尚有補處一生在。亦是無有生死攝。唯佛一人。生相皆釋。今云眾生。義該九界。唯除一人也。若龍樹釋論云。眾為四衍眾。生為四種生。此單解二字。通攝十界。又梵云僕逋善那。此云眾生。即五蘊和合眾中故。云眾生。此通凡聖。但假實為異。或云。法身流轉五道。名曰眾生。唯局於凡。今實唯揀佛一人。自等覺已還。皆此眾生攝也（今謂。此依終教。故起信云。一切眾生不名為覺。記云。即金剛已還一切眾生。未離無始無明之念。故不得覺名。又不增不減經云。眾生界不異法身。法身不異眾生界。即此法身過於恒沙。無邊煩惱藏所纏。從無始來。生死趣中。往來生死。名為眾生。乃至即此法身。離一切使纏。名為如來等。亦此也。若約融攝。則亦通於佛。故無差別論疏云。以佛菩薩是眾生數故。不異法身者。會末歸本故。法身不異眾生者。攝本從末故。如探玄云。佛是大心眾生。又瑜伽宗所謂愚童有識菩提薩埵。即凡夫二乘。及無上純白淨妙眾生本性不思議心。皆准思之）。
    問。若並有性。如何建立五種姓中無性者耶義苑云。躡前一切眾生皆有佛性。而難五性之殊也復古云。性若並有。經論云何建立無性今解。前始教中。就一不定性而難五性之殊。今因五性並有性。而難一無性。故與前別也（義苑未穩。准答中知）。
    答。論自有釋故。寶性論云。向說闡提無涅槃性。不入涅槃者。此義云何。為欲示現謗大乘因故。此明何義。為欲迴轉誹謗大乘心。依無量時故。作是說。以彼實有清淨性故文在第三卷一切眾生有如來藏品。全如章引。次文云。不得說言彼當畢竟無清淨性義苑云。向說下（論中自問）難無性。為欲下答無性。此明下徵所以。為欲下釋成正意。以彼等者。結答上文。未乖有情也復古云。毀謗大乘。是地獄因。為轉此心令不生謗故。約長時不得成佛。非謂永無清淨佛性。
    又佛性論云。問曰。若爾云何佛說眾生不住於性。永無般涅槃耶。答曰。若僧背大乘者。此法是一闡提因。為令眾生捨此法故。若隨一闡提因。於長夜時。輪轉不滅。以是義故。經作此說。若依道理。一切眾生。皆悉本有。清淨佛性。若不得般涅槃者。無有是處。是故佛性決定本有。離有離無故義苑云。此問但是躡前實有清淨佛性而起（今謂。不然。章主既解云。此論前文。廣破無性。乃至末云。三者失同外道。此過由汝邪執無性義生。故起此問也）若爾者牒前。云何下難前。可知（前論云。破小乘執者。佛為小乘人。說有眾生不住於性。永不般涅槃。故於此生疑。起不信心。所以生疑者。由佛說故。若依毘曇薩婆多等諸部說者。則一切眾生無有性得佛性。但有修得佛性。所以然者。如經說有眾生不住於性。永無般涅槃故。又阿含說佛十力中。性力所照眾生境界。有種種性。乃至□妙等界不同故。稱性力。一切眾生有性無性異故。有佛性者。則修種種妙行。無佛性者。則起種種業惡。是故學小乘人。見此二說皆有道理。故起疑心）若僧下示謗法之過。乃貶斥之談也。御物之意。若依下顯了之說。稱實同歸。言離有離無者。謂。佛性中道。體離過非。相非生滅耳（彼論云。小乘諸部。解執不同。若依分別部說。一切凡聖眾生。並以空為其本。皆從空出故。空是佛性。佛性者即大涅槃。若薩婆多等說。則不信皆有佛性。各偏一執。故不相信。今則本有。離有空也）折薪云。此寶性佛性二論。同據如來藏經故。所說多同也。
    解云又此論前文廣破無性。乃至末云。三者失同外道有本定有。無本定無。有不可滅。無不可生。此等過失。由汝邪執無性義生。乃至廣說言前文廣破無性者。檢彼論文。初明有佛性者問（分別部及大乘性宗）執無性者答（薩婆多及法相大乘）次有問（空性二宗）答（有相二宗。瑜伽顯揚。並有問答）第三四五。各但有問（空性兩宗）略無有答（瑜伽顯揚。具有問答）第六有問（有相二宗返問難答。瑜伽顯揚亦有六答）皆如前引。今指彼文。故云前文廣破等也。次言乃至末者。即論次文云（彼分別部。及兼性宗。更難無性。出三過失。然今章略初二失。故云乃至末等）又若汝謂無佛性是定無者。如火定熱性。不可轉為水冷性。佛性亦爾。有無應定。皆不可轉。或不可轉者。汝立此定。為由因故定。不由因故定。若由因故定。此定不成失。何以故。本時未是定。由因方定故。若說不由因而定者。則無窮過失。是故我說此性亦復不定。不由因故。是義應成。如汝說定等。共無因二者不平等過失。如人謂石女生兩兒。一白。一黑。亦如兔有兩角。一利。一鈍。若人不由因說。此不平等義。亦應得成。如汝所說。此若不成。汝亦不立。三者言乃至廣說者。引前文了。卻指先所引論後段文。恐重沓故。云乃至廣說。折薪云。夫實教所說佛性者。順因緣門。非偏在有。非偏在應（復古亦同）故知。二部所執有無諍論。共不應道理故。破小乘品最末後總結云。是故佛性定本有。離有離無故。今章欲寶性論一道明義故。先引後段。解云下卻是前文故也問。鞠彼論文。小宗兩部。生疑不信。互執諍論。何以為實教義。故權實論（唐開善寺法寶造）云。或信世親菩薩破無性之說。謂瑜伽為邪執。或信慈氏菩薩破有性之論。謂佛性非真譯。不知佛性論破有部等無。瑜伽論破分別部有。非是世親菩薩指瑜伽為邪執。慈氏菩薩斥涅槃之佛性。豈是實乘耶。答。良以有部相宗共立無性。空部性宗許皆有性。隨其所應小大兼含。何以知者。既有論云得大乘性竟。後應更失。憎背大乘。是闡提因。本有清淨性等故。豈唯小乘立破。故要問曰。佛性論初約小乘及迴心初教說。若後破執成正義則是終教。
    問。前始教中。決定說有無性眾生。此終教中並皆有性。云何會通義苑云。權實有無。極相違故。成斯問也。復古云。始終二教。各有所依之經。二義差別。如何和會。
    答。亦論自有釋故。佛性論第二卷云。何故復有經說闡提眾生決定無般涅槃性。若爾二經便自相違。會此二說。一了。一不了故。不相違義苑云。何故下（論何故二字無）尚同前問。一了下方是答辭。言復有經說者。深密等經（今謂。如涅槃經說畢竟死者。及前所引佛說。眾生不住於性。永無般涅槃）備分五性。第五決無佛性也。有乖涅槃皆有（今謂。論依如來藏經。彼云。故經中說。一闡提人。墮邪定聚。有二種身。一本性法身。二隨意身。佛日慧光。照此二身。法身者。即真如理。隨意身者。即從如理起佛光明。為憐愍闡提。闡提二身者。一為令法身得生。二為令加行得長。修菩提行。又寶性論云。華嚴性起中言。次有乃至邪定聚等。眾生身中皆有如來日輪光照故。作彼眾生利益。作未來因。善根增長諸白法故。無差別疏解云。此亦論中自引華嚴。成立真如為佛性起行之因。是故一切眾生惡有佛性也）故云二經自相違。究其答意。了則稱性故。皆有心。不了則熏成種姓故。或有或無（論次文云。言有性者。是名了說。言無性者。是不了說。故佛說。若不信樂大乘。名一闡提。欲充捨離一闡提心故。住闡提時。決無解脫。若有眾生有自性清淨永不得解脫者。無有是處。故佛觀一切眾生。有自性故。後時決得清淨法身）復古云。此論主宗一性。故作此問。意在釋通。了者。終教所依之經。說一切皆有清淨佛性者。了義說也。不了者。始教所依之典。言有無性者。是權施不了說也。是故如來所說不相也。
    解云。若小乘中。但佛一人有佛性。餘一切人皆不說有。若三乘始教中。以漸異小乘故。說多人有性。猶未全異彼。故許一分無性。是故論中判為權施不了說也義苑云。解論中不了之所以。故形對小乘。明其益物漸次。言一人有性。則屬於小。許多人有性。則當於權。權故不了。了則齊成豈有二經之相違耶。
    問若依終教。一切眾生。皆當作佛。即眾生雖多必有終盡。若如是者。最後成佛。即無所化。所化無故。利他行闕。行闕成佛。不應道理。又諸佛利他功德。有斷盡故。
<PIC>T73050801.GIF</PIC>
<PIC>T73050901.GIF</PIC>

    義苑云（問若依下）躡前皆成佛道。以疑生界盡期（義如下）躡前問中終盡之辭。便疑後佛無機。故云即無所化也（所化無下）躡無所化。疑乏悲門。既乏大悲。豈成佛道。縱爾言成。亦非其理也（宋本章文。有何以故佛心者大慈悲故十字）佛心者大慈何以故。悲故（今謂。義苑開作別科。恐不可穩。以起信疏云三難故。折薪亦非）又諸下大聖因於眾生。而起大悲。因於大悲。而成菩提。今既無生。利他之德。有其斷盡集成云。問。若下七據權進退難三。初生界有盡問。於中自有三問。故起信疏曰。如是三難。若為得通。如其下。二生界無盡問。依如下。無性善成問復古云。生界雖多。而皆有性。終竟有盡。若如下。立理進難。若許俱成。二利行中利他為上。生總成佛。則無他可利。無他可利。則無妙行。無行而成。理不應故。又諸佛如來利他功德。無有斷盡。生界若盡。則斷盡矣今解。此三問難。□依佛地論而起。其初難者。彼言。諸有情界。無有一切盡滅度時。由法爾故。無始時來。一切有情。有五種性。如餘經論廣說其相分別建立。前四種姓。雖無時限。然有畢竟得滅度期。諸佛慈悲。巧方便故。第五種姓。無有出世功德因故。畢竟無有得滅度期。諸佛但可為彼方便。示現神通。說離惡趣生善趣法。彼雖依教得生善趣。必還退下。如是展轉。窮未來際。不能令其畢竟滅度。雖餘經中。宣說一切有情之類。皆有佛性。皆當作佛。然就真如法身佛性。或就少分一切有情。方便而說。為令不定種性有情。決定速趣無上菩提果故。明知。初難因之得起也。第二難者。彼文亦云。於一切行。成就大覺者。顯示世尊入種種行殊勝功德。謂。隨所化有情所宜。現同類身令彼入故。窮生死際。常現起作一切有情利益。窮未來際。無有盡期等故。成次難也。第三難者。彼文又云。受用變化二身功德。雖性無常。無斷盡故。無盡究竟。一切如來。本發弘願。為有情故。求大菩提。若諸有情盡得滅度。爾時諸佛有為功德。何不斷滅。諸有情界。無有一切盡滅度時故。諸佛利樂有情功德。無有斷盡。躡之架前。作第三難驗文可見。
    如其一切盡當作佛。而言眾生無終盡者。即為自語相違過失。以無終盡者。永不成佛故。又如一佛度無量人。於眾生界有損以不。若有漸損。必有終盡。有損無盡。不應理故。若無損者。則無滅度。有滅無損。不應理故義苑云。牒前盡成。結屬相違。是故若言眾生畢竟無盡者。則違一切眾生盡成之語（如說我母即是石女。自語相違）若但眾生界無終盡者。又永不成佛故。又如下。諸佛度生。損與不損。非理難也。總標度生。若有下。開有無兩關而難。初難有損非理。若無下難無損滅度非理復古云。眾生總許作佛。而云無盡。則自相違也。又如下問生界損不損否。若有損。云何有損。而云無盡。不成理故今解。又如下。此據文殊般若而成斯問。準下答中。其義可知。
    依如是等道理。佛地論等。由此建立無性有情。離上諸過。此義云何義苑云。指上六重難端。是以論主欲遣斯過故。立一無性有情。長守生界。未知此義還肆教宗否。故云此義云何復古云。依上諸義。佛地瑜伽等（莊嚴論等）論。立無性者。其義善成廣鈔云。三分半眾生。決不成佛。名不減。始末而言。具佛性者。久近之間。皆得成佛。名佛界。無姓之人。畢竟不出生死。名生界。趣寂種姓。久近之間。皆入寂故。非生界非佛界。是故生界佛界。不增不減。故離上過。善成立矣。此亦若為可得通耶。
<PIC>T73051001.GIF</PIC>
<PIC>T73051002.GIF</PIC>
<PIC>T73051003.GIF</PIC>

　　答。若謂眾生由有性故。竝全成佛。說有盡者。是則便於眾生界中。起於減見。眾生既減。佛界必增。故於佛界。便起增見。如是增減。非是正見義苑云。答前初難生界有盡也。良以。眾生成佛。性離有無。若乃情生增減。非為正難。故結云非正見。故圓覺云。以輪迴心而辨圓覺。彼圓覺性。即同輪迴。故非正見復古云。若謂下牒難。是即下總非。既云增減。是外道說。故非正見起信疏云。此所設難。並由妄見眾生界故。妄起此難。若爾汝於有性。既起減見。即於佛界。必起增見。此增減見。不離汝執。故非正見也。
    故不增不減經云。舍利弗。大邪見者。所謂見眾生界增。見眾生界減。乃至廣說魏留支譯。義苑云。證成非是正見。何以增減卻屬大邪見耶。良由此解不異斷常故。云大邪見也問。依法相宗。於眾生界有一分減。而無增義。謂。無性無有畢竟入涅槃者。若有定性入無餘依。第八識盡。不墮眾數（護法釋云。彼能感生煩惱盡故。後有異熟無由更生。現苦所依。任運滅位。餘有為法。既無所依。與彼苦依同時頓捨。顯依真理無餘涅槃）慧日論等會云。彼經約眾生界理性而言。真如之理無增減故。又解彼云眾生界不增減。而不說云眾生不增減。界言總說眾生界際。非約眾生而說。故不相違。豈非眾生性無而相有耶。答。權情未亡。隔執莫息。十行品說。於眾生數。心無所著。不離多眾生。著一眾生。不增眾生界。不損眾生界。不盡眾生界。不長眾生界。不虛眾生界。不二眾生界。何以故。菩薩深解。眾生界如法界。眾生界法界無有二。無二法中。無增無減。無所依倚。不作二相。探玄具作二釋。一約相釋。寄始教顯。二就實釋。正約終教。謂。眾生界者。是如來藏也。以性通相融故。得事隨理而無礙。謂。事已同理。同真理不失事。現事相而即真。是故無二。故不增不減經云。眾生界無二無別。即此法身。以惑污故。流轉五道。名為眾生。又云。法身即眾生。眾生即法身。法身眾生。義一名異。又云。若有言眾生界法界有二有別者。我說彼人名一闡提也。今章云乃至廣說。意而防之。審焉。
    設避此見。故立一分無性有情。為不減者。彼終不能離增減見。何以故。彼見於諸有性者□成佛故。則便起於斷見減見。諸無性者。不成佛故。即便起於常見增見。以彼不了眾生界故義苑云。此下三科。皆答損與不損非理難。設避下縱寶性論立無性有情。以離增減之見（今謂不穩）既無增減。即遣有損無損非理之難。彼終下奪破寶性。據實返答。何以故者徵。其實性權立之因。以彼下釋成過失。以彼下正出稱實返答之義。乃了則離見也（今謂。縱奪寶性等者。此皆謬矣）今解。初牒彼救。故起信疏云。問。我所說義扶此經文。何者。若諸眾生。悉皆有性。□當解脫。則眾生有減。今立有此無性眾生。常在世間故無增減。今牒彼救之計。故云設避等也。復古云。設避下是牒難。彼終下總非。何以下徵釋。有情俱成。則後不復有成佛者。則斷見減見。無性不成。常在生界。是常見增見（折薪云。以不減為增。非加添為增也。）有如是見者。由不了生界也。
    是故經云。一切愚癡凡夫。不如實知一法辦。不如實見一法界故。起邪見心。謂眾生界增。眾生界減義苑云。引證返答準知經云者。即不增減經連次之文也。上言乃至廣說。在文可□。
    又文殊般若經。云假使一佛住世。若一劫若過一劫。如一佛世界。復有無量無邊恒河沙諸佛。如是一一佛。若一劫。若過一劫。晝夜說法。心無暫息。各各度於無量恒河沙眾生。皆入涅槃。而眾生界。亦不增減。乃至十方諸佛世界。亦復如是。一一諸佛。說法教化。各度無量恒河沙眾生。皆入涅槃。於眾生界。亦不增不減。何以故。眾生定相。不可得故折薪云。此經二譯。一云。文殊師利所說般若波羅蜜經。唯有一卷。是僧伽波羅譯。一本二卷。題中加摩訶字。曼陀羅仙譯（亦名無相法印經。亦名大乘法印經）今引此初卷中文也。眾生定相不可得故連次經。云是故眾生界不增不減義苑云。答前後佛無化難也。初舉一佛經時。復有下例餘佛經時。說法下明諸佛以法度生。然雖動經時劫。說法度生。令諸眾生皆入涅槃。而眾生界未嘗增減。何以故。了眾生相即寂滅相故也。乃至下。上是舉一佛例多佛。此是舉多佛例一切。義不異前也（復古云。上約一方說。乃至下。例明十方也）何以故下。三科答自語相違難也（今謂。不然。此是經文自徵釋耳。豈得彼佛可通相違難耶）既言眾生無有定實之相。則盡與無盡。體無有二。何相違之有乎（義苑分科。有所不穩）復古云。何故爾所時界。多佛度生。而不增減。眾生既無定相。將何以增減。法身被染。故曰眾生。從緣成立。性本自空。譬如虛空一切世界。若成若壞。常無增減（出現品文）以義從名。假名眾生耳。故經（亦出現品）云。若成正覺。與不成正覺。亦無增減。何以故。菩提無相。無非相。無一。無種種。能成所成。皆無有相。復何增減（晉經云。若成未成。皆悉平等。菩提無性故。無增無減。一性無性）。
    義意言。說眾生界猶如虛空。假使無量勝神通者。各無量劫飛行虛空。求空邊際。終不可盡。非以不盡不名遊行。非以遊行令其得際。當知。此中道理亦爾。非以當得令其有終。非以無終說有無得。是故諸難無不通也詳曰。義苑以義言說眾生界之六字。皆屬上句尾。故猶如下方云約喻以明也。復古更以猶如虛空四字。亦屬上故。據出現品釋之。如次上引。（今謂。二記未穩。違信疏故）折薪云。義言下喻況。此義吾祖舉喻。非經文也。集成云。義言下二喻結成（今謂。此之兩記為是。宋本但云義言。而無意字。例如孔目引楞伽云。七識境界。聲聞等者。不能覺知。不如實知人無我故。以見陰界入法等故。義言若達人無我。則達法無我。七識則與如來藏同。今亦可準）起信疏云。當知。經意明一切眾生一時成佛。眾生界不增。佛界不減。故彼經云。眾生即法身。法身即眾生。眾生法身。義一名異。解云。況眾生界。如虛空界（折薪。集成。能得是義）設如一鳥飛於虛空。從西向東。逕百千年。終不得說東近而西遠。何以故。以虛空無分齊故。亦不得云總不飛行。以功不虛故。（晉經性起品云。譬如鳥飛虛空。經百千年。所遊行處。不可度量。未遊行處。亦不可量。何以故。虛空無分齊故）當知。此中道理亦爾。大有滅度令有終。上下無終盡。有不滅度故。眾生界甚深廣大。唯是如來智所知境。不可輒以狂心限量斟酌。起增減見。既其無盡。是故三難無不能離今言義意言者。如佛地論云。此義意言。如來鏡智等。此亦例知。然有人引梁攝論云。意識覺觀思惟。名意言分別者。此解不然。以彼約加行意言觀故。此乃所詮義。所以之意。探玄解鳥跡喻云。顯義意者。如鳥行空。身過後跡處不可說。相狀亦不可見。然有鳥行。不可言無。非以有鳥行故。令有跡相可取。非以無跡相故。總無鳥行。尋鳥求跡。跡不可得。問。如空中鳥。已行未行。及正行處。俱無有跡。豈可言下無所詮義。答。有所行空處故。有所詮義。小乘言教。顯如言義。大乘言教。顯離言義。若無鳥行。何以得知虛空無跡。故知鳥行能顯無跡。非無能詮。所況可知。又佛意正在離言之義。就鳥得說。所說常離也此中應思。義苑云。虛空喻眾生。勝神通者喻諸佛。飛空空不可盡。喻度盡生而眾生界莫減。（復古云。飛行求空。喻說法度生也）非以下遠離二相也復古云。非以當得成佛。令生界有盡。非以生界無盡。說有無性不成佛故。是故結成義宗。生界離盡不盡。諸難皆遣也問。前初難意。約相而起。何約性通耶。答。倘只就相。小教尚明。寧有斯疑。故俱舍（婆沙等說）云。三界無邊如虛空。無量無邊佛出於世。一一化度無數有情。令證無餘般涅槃界。而不窮盡猶若虛空。蓋如言之義。都無所有。而謂實有故。不能勵心捨相求實。而謂佛智緣所執相故。謗佛也。如探玄云。小乘看此眾生。唯是一聚五蘊實法（三界眾相實無增減）初教唯識所現（俗有增減。真無增減）若約終教。□是如來藏緣起。舉體即如。乃是眾生故。眾生即法身等。義一名異。不可一概而混矣。上來第一總答三難。別通初難。次下超通第三難。後還通第二難。隨義便耳。
    又為成諸佛利他功德無斷盡故。立有一分無性眾生者。是則令彼諸佛但有變化利他功德。亦即斷彼隨他受用諸功德也。以無菩薩證諸地故義苑云。此下答前佛德有盡難。先縱寶性離過後奪返答。云是則者。指上寶性立無性有情承受佛化。資成佛德。雖權化之德。未圓真實之德耳。故次顯云亦即斷等。言以無下。出其無實德之義也折薪云。既前總通諸難。今但別責前所立以破之。然前四難。今別破前二難者。以後二難中。自語相違但遮救而已。損否違理。但立理以斥。皆總答中已通。唯前二難是所立義故。今反質破也（今謂。不然。此下別超通第三難。牒難返質。逐斥。義苑為第四難是也。又若意謂下。返通第二難。審焉）復古云。登地即見報身。今無登地之機故。斷報身利他功德。以彼無性。但以人天。而成就之今解佛地論云。諸有情界。無有一切盡滅度時故。諸佛利樂有情功德。無有斷盡。由法爾故。有五種性。又云。受用變化二功德。雖性無常。無斷盡故。皆如前引。是則且縱化身之德。亦即返質云。謂他受用德應斷盡故。何以故。佛地又云。如實義者。他受用。謂。諸如來。為令地上諸菩薩眾。受大法樂。進修勝行。隨宜而現。既是無性。無地上機。故未圓利他德也。
    又化用中。亦但有□斷滅彼細。以無人得二乘無漏故。又今已後諸佛。無有一佛得說三乘等教。以無得聖機故。即斷諸佛同體大慈也義苑云。非謂獨無實德。抑亦據彼變化利他之德。尚不極成故云斷滅彼細。何以故。以無一人得小乘果故（復古云。且凡夫二乘。見彼化佛。以彼無性。但是凡夫。即無二乘。變化利他。有□無細）又今下。若立無性有情。要離增減者。即無證聖之機。無機叩聖。聖即無譚。同體大悲。自茲而廢（復古云。應但天乘梵乘。諸佛不說聲聞等法。以無所化機故）或曰。上但問無生界則佛德有盡。今既答斯難。何以但廣破佛性權立無性有情耶（今謂。問既不穩。答亦可知）答。若無性有情纔破。實義方彰。便見生界之無盡。成彼佛德之無窮也。思之今解。佛地論曰。成所作智（增上緣力。擊發鏡智相應淨識）令現三業化用。當知。四智能起作用。就強多分說平等智起受用身。成所作智起變化身。又云。地前大眾。見變化身居。此穢土。為其說法。地上大眾。見受用身居佛淨土。又云。若為地上所現一分細相。攝受用身。若為地前所現一分□相化用。攝變化身。（此約地前地上。說為□細。今章只就地前。亦約凡聖。以分□細。故云化用中等）又云。前四種性雖無時限。然有畢竟得滅度期。第五種姓。畢竟無有得滅度期。諸佛但可為彼說離惡趣生善趣法。故今云但有□斷彼細等。又云。佛善了知三乘有情。隨彼堪能。調化方便。如實為說。令彼趣證無相法故。又云。謂。無種性無涅槃法。不樂涅槃。無有出世聖道種子。於證真如。有畢竟障。聞出世法。都不信受。畢竟不得三乘涅槃。非聖法器。暫時畢竟不生出世功德智影。如濁穢水不能發生月等影像。準此。有性終有滅度。但有無性。既非聖機。後佛與誰得說三乘聖道。又云。如來地中。平等性智相應無緣大慈。普於一切有情諸法無我真如平等性。轉恒常現行。救度一切。故名大慈。既無得說三乘等教。豈不斷彼同體之慈乎（上通第三難竟下卻答第二難）。
    又若意謂悉有性故。必皆有盡。恐最後佛闕利他行故。立一分定無性者。然彼後佛。終於利他。行不圓滿。以其所化無一有情得聖果故。但佛菩薩二利之中。利他為最。何有不令一人得聖。而於自身得成佛耶義苑云。又若下且按定權立無性後奪破云然彼下。彈權立無功。何者。原其利他之為他也。令其造詣終趣菩提。以此功勳莊嚴化主。今既生無勝進故。利他之行。全虧也。雖雙修二行。既悲行為先。豈有無益物究竟之心。而成已之道果。是為不可也復古云。不能度一眾生。令得聖果故。利他行闕。闕利他行。而自成佛耶今謂。義苑。復古。□云利他行全虧者。非此中意。何者。上第二難。乃言所化無故。利他全闕。今意不然。既立一分無性。諸佛方便成熟彼故。雖利他行而未全虧。但為不令生得聖果。是故終於最勝。行不圓滿。而自取大覺。不應理也。
    又本皆發弘誓願云。令諸眾生悉得菩提。是故令得故。本願不虛。而眾生界。不可盡故。本願不斷。若不爾者。違本願故。行願虛故。盡行成佛。不應理故義苑云。又本下約本願總標。是故下約度生不盡而順釋若不下返質非理。言弘願者。四願之一耳復古云。諸佛菩薩初始發心。即有此願。由有此故。得成菩提。今皆無性。不能令得故。本願虛也。有性俱成。生界盡故。本願斷也。若不下虛發度生之願。無生證性。行願虛矣。不能如實修行。而自成佛。理不應故今解。佛地云。如來功德。常無斷盡。不應無益常住世間。本期度生求佛果故。由先所修大願力故。能起一切智所變化利眾生事。由先願力所任持故。相好莊嚴。窮生死際。一切能作。明知。生界不盡故。願行亦不斷盡也。若不爾者。願虛行盡而自成佛。豈應理耶。皆順論斥。蓋據共許極成之義。所以離過也（演義云。或師計云。一切如來。因地發願。度盡眾生。生界不盡。不取正覺。現見眾生沈論九有。故知。諸佛未合有成。成則違誓。難云。若爾今十方世界。諸佛出現。何得言無。答云。皆是菩薩應成佛耳。此師之計。最為孟浪。謗無諸佛。理實難容。若爾云何通於違誓之義。古有多釋。一云。本擬度生。未期成佛。積行淳著。行催自成。如撥火杖本欲燒草。不欲燒杖。撥草既多。任運燒盡。故三論師說。為不自在佛。不欲成佛。而自成故。有云。成佛若不化生。可違本誓。成竟亦化。豈違本誓。難云。化生之義。雖許得存。盡竟方成。其義何在。豈得不違。如實義者。諸佛皆有悲智二門。以大悲故。窮未來際。無成佛時故。菩薩闡提。不成佛也。以大智故。念念速成。又欲化盡諸眾生界。自須速成。方能廣化。不懼違誓盡竟成言。又了眾生之本如故。化而無化。是則常成。亦常不成。亦常化生。而常無化。悲智自在。何局執耶）。
    是故雖欲避上諸失。建立無性。不謂彼過還墮此宗。是故無性。非為究竟了義也義苑云。避失成非也。謂。雖防六失無性功翻落權乘卻為不了。故云還墮此宗。然此問既返覆。答亦盤迴。有不次者。蓋隨義便故也復古云。此上諸過。是法相宗。立此以難性宗。故云不謂彼過。彼即性家也。還墮此宗。即相宗也。以能立過。設難之家為此。受難之家為彼也集成云。結過如復古。即不覺自毀之謂也今謂。此責前指上問。云佛地論等。由此建立無性有情。離上諸過。故云雖欲避等。其上諸過者。即上所謂佛性論等。廣破無性。乃至失同外道。此等過失。由汝邪執無性義生。故始教中欲避上過。設三難等。以謂佛地由此建立無性。離上諸過。今云彼過者。即彼性論所破。有宗邪執無性義之失耳。非謂受難家也。還墮此宗者。謂。彼諸過不翅歸於薩婆多等。抑汝相宗欲避諸失。還墮此有宗。非指設難之家。明法相教。立無性有（樞要立二量云。所說無性。決定應有。有無二性。隨一攝故。如有性者。或聖所說故。如說有性。今違彼量云。所說無性。應非無性。離有離無隨一攝故。如中道者。或了不了教隨一攝故。如阿含等。且止傍論）決定非為究竟大乘了義之說也。
    問。夫論種姓。必是有為。如何此教約真如為性種姓耶義苑云。若云種姓必藉熏修。克彼真如。畢竟離相。焉得此宗以離相之真為種姓之有折薪云。以始教中就有為中立於種姓。在第八識。含藏種子。名持種依。方是種義分。既約真如以立。彼宗但為迷悟所依。無內熏力故。以此問也。清涼（夜摩偈讚疏。并演義）云。彼雖說真如為迷悟依。非即心境持種。以真如不變。不隨於心變萬境故。但是所迷耳。後還淨時。非是攝相即真如故。但是所悟耳復古云。此亦有宗以事難理也。不達有為皆從真起故。有是問今解。問意謂。前始教中。本性種者。瑜伽云。六處殊勝相。梁攝論云。梨子耶中解性和合等。必是有為。如何今約終教。即就真如性中。立種性耶。然上來遍眾生中。獨就無性明佛性竟。而未辨性種之體故問也。
    答。以真如隨緣。與染和合成本識時。即彼真中有本覺無漏內。熏眾生為返流因。得為種性義苑云。良以。真如具有隨緣不變二義。不變故體離起滅。隨緣故內熏眾生。為還源之本。故為佛種復古云。即起信云。心生滅者。依如來藏故。有生滅心。所謂不生滅。與生滅和合。非一非異。名為阿梨耶識也。即彼下論云。此識有二種義。一者覺義。二者不覺義。乃至即是如來平等法身。依此法身說名本覺。又曰。依法力熏習。如實修行。滅相續心相。顯現法身。故為返流因。為性種性也。
    梁攝論說為梨耶中解性。起信論說梨耶二義中。本覺是也義苑云。或曰。攝論解性。前始教中。亦攬此為成聖之因。豈不權實相混耶。答。前據無始種子。此論本覺真熏。文同而義異也（未穩。前約會取莫殊）折薪云。問。前始教中。引此文立種性必具性習。約有為無常法中說。今何引此。立本識通不生滅之本覺耶。答。今文有二義。若今文特云攝論說為梨耶中解性者。意云。此即起信梨耶中之本覺。但梁論說為解性。約生滅識中以明爾。此約會取也。所以得知梁論唯生滅者。彼論云。此聞熏習。為與阿梨耶識同性。為不同性。乃至此聞熏習。即非本識。已成此識對治種子故。釋曰。此聞熏功能。是本識對治。與本識不同。雖不同性。以不相離故。恒與俱起。若起信所明即非可壞。非不可壞。不唯生滅識也。二者如下引攝論。云多聞熏習。從最清淨法界所流等。此本覺解性。即多聞熏成種性。在本識中。既從清淨法界所流。即知。亦是真如內熏義也。自有縱奪。此是縱義復古云。梁論稱解性。即是起信梨耶中本覺。二論共證也（楞伽心玄云。無始無明。與如來藏合。為習氣海。亦聞熏與習海合。為一無漏因。梁論云。多聞熏習。與本識中解性和合。聖此為因是）。
    又彼論中。如來藏具足無漏。常熏眾生。為淨法因折薪云。此是義引。若四鏡中云。二因熏習鏡。謂。如實不空。乃至具足無漏。常熏眾生。又真如熏習二義中云。自體相熏習者。從無始世來。具足無漏法。用熏習者。備有不思議業。作境界之性。依此二義。恒常熏習。以有熏習力故。能令眾生厭生死苦。樂求涅槃等。
    又寶性論云。及彼真如性者。如六根聚經說。六根如是。從無始來。畢竟諸法體故。解云。以真如通一切法。今簡去非情故。約六處眾生數中。取彼畢竟真如理。以為性種性文在第四卷（如來藏品）論自舉偈中第二句。引彼經也。義苑云。攝論解性。起信本覺。與如來藏。寶性真如。六根聚經畢竟法者。皆是真熏佛性之義。故此教中就真如譚于種姓也。解云下（復古云。章家示經義也。經取諸法中唯真如是不可破壞故。云究竟為體）處通十二。情與非情（經云六根。何須揀耶）今論種性故。局有情。揀退色境之處也。其內六處。以真理為體。故云約六處眾生數中取彼畢竟耳。折薪云。吾宗若真如。法性等名。通一切法。若一心。如來藏。佛性等名。唯在有情（今謂。錯認圭山謬解。而濫終圓。傷哉）今謂性約內六處。即在眾生中也（更舉智論。據纂靈記親問日照之說。以會金錍之破。而清涼約三藏釋之等。皆如前辨了）今文約以性從緣故。揀去無情也。如下圓教通依及正。通三世間。收一切等。約二性互融說之。若謂無情實有開覺性者。無情變情。此大邪見。今解。前始教中。顯揚。瑜伽。以內六處中意處為殊勝故。賴耶解性。是屬有為。梵云薩埵。是有故。有妄分別。亦云有情。若阿薩埵。是非有故。名義俱別。故中邊論云。本識變似情者。謂。自他身五根性現。基疏云。即是五根眾生數性。情即根是。名薩埵故。今終教中依寶性論。既以經云六根如是。又經云。即此法身。流轉五道。名為眾生。眾生法身。義一名異（性雖一味隨相有別）無差別疏云。寶性論中。自引華嚴。成立真如為佛性。起行之因。又起信中。真如內熏眾生。令厭求等。涅槃云。第一義空名為智慧。密嚴經。如來清淨藏。亦名無垢智。性起品。一切眾生心中。有無師智無相智等。皆約真如本覺性德之智。為出世法作正因義（淨影疏云。覺者解也。非是修習生用為解故名解也。斯乃異於木石等。神知之靈為解。又復對於無明闇故。名之為解是）又經示法身德。別分九喻。第八世界未成喻。喻法身種性德。在六處空聚未生芽故。如六根聚經說。無上依經亦有此文。□以真如為體。若瑜伽說。六處殊勝等。約有為性。不同此教。（此約真如一分德故。尚當終教）新華嚴（唐經第八回向品文）云。譬如真如遍一切身。又云。譬如真如性常覺悟。又云。譬如真如無有少分而能壞亂。令其少分非是覺悟。善根回向亦復如是。普令開悟一切諸法。其心無量。遍周法界。清涼疏云。如遍非情。則有少分非是覺悟。況經云佛性除於瓦石。以性從緣。則情非情異。為性亦殊（今謂。縱約終教。終教卻為始教）如涅槃等若二性互融。則無非覺悟。既二性相即。緣復即性故。無少分非覺悟者。況心為總相。又融攝重重哉。今謂。觀師雖既約圓云二性融等。而緣了不遍。靈知真心。不具九界性德。況心為總相。永失無差之旨。皆如前來已辨斥了。今依大師。正約實教。則金錍徵破。功為唐捐。弗勞作氣。而將自潰。於虖。後之襲虛者。請。勿怒臂拒轍。蛙見輕海。可不慎歟。
    此與瑜伽所說名同。但彼約始教。以理從事□相而說故。約事中明性種故。地持云。種性□相。我已略說。此之謂也持地。瑜伽□次文云。諸餘實義。唯佛世尊。能決定知（瑜伽云究竟現見）既說□相。不明實義。實性論中。畢竟諸法體。為真如故。義苑云。指濫。為彼瑜伽亦明六處殊勝等。但彼下據教義揀。可準知也。
    寶性論中。約此終教。以事從理。深細而說故。就真如明性種性。是故佛性論云。自性清淨心。名為道諦。又涅槃經云。佛性者。名第一義空。第一義空名為智慧。此等□就本覺性智。說為性種義苑云。寶性下定教。以事下顯義。佛性下證成。言自性等者。正是以真如為佛種姓也。何以故。道是出世因故。此是無作四諦之道也（復古云。道諦即所修之道。皆從真流也）涅槃亦然。為第一義空。是中道理。名為智慧。是成佛種性。何以故。智慧有修發之相故。即同佛境界智也。此等下總結上義故。理為性種。其義極成矣清涼云。師子吼品（北經二十七）云。何為佛性（有六問中。一問體相）佛性者。名第一義空。第一義空名為智慧。所言空者。不見空（一切生死）與不空（涅槃）智者見空及與不空等。見一切空。不見不空。不名中道。中道者名為佛性。以是義故。佛性常恒。無有變易。無明覆故。令諸眾生不能得見（薦福釋云。然佛性有二。一性得。二修得。名第一義空。名為智慧者。即性得中道智慧覺性。如密嚴云。如來清淨藏。亦名無垢智。華嚴無相智等。在於眾生身中等。非是從緣智慧。名智慧也。從所言空下。明修得性。修得覺性。觀第一義空。不見空與不空。離有無相。故從智者見空下。明見中道人。智者即佛菩薩也。下文云。一切諸法。皆是虛假。隨其滅處。即是第一義空等。故知。第一義空。是不空如來藏。非空如來藏。諸佛菩薩。真俗雙觀。有無齊照故。名中道。又準下文云。佛性云何為空非空。第一義空故。以其常故。云何非空。非非空。能為善法。作種子故。準此不是空如來藏。上即薦福意。亦有深理。會玄云。薦福寺法寶大師疏釋也）今正釋者（與上少異）初即雙標空智。以第一義之該通心境故。明即是智慧揀異瓦礫非情。從所言空者下。經自雙釋二義。所言空者。牒上第一義空。以空有雙絕方名第一義空故。云不見空與不空。智者見空及與不空下。釋上智慧（經文稍略。若具應云所言智慧者。能見於空及與不空故）此中者字。非是人也。祇是牒詞。此中言見。非約修見。但明性見。本有智性。能了空不空故。若無本智。誰知空不空耶。今以即智明空故。名第一義空。即空之智。方是常恒不生不滅（古德引下經二文。今觀所引。正證是空如來藏義。云何非空已下。方證名為智慧義。空智相成。方為真佛性義。則知。二藏亦不相離）以佛性妄法不染故。名為空。具恒沙德故。名不空。要空諸妄。方顯不空之德。故不相離。思之今謂。清涼只曉性具於善。而不達於理惡本具性得圓融故。修性隔而緣了狹矣。若約實教。猶自可也。吾恐彼為圓教。釋之必矣（涼疏又云。若以第一義空。為佛性者。唯是正因。而非了因。但為了因所了。而非生因所生。演義云。此二不二。以為佛性。然第一義空。是佛性性。名為智慧。即佛性相。第一義空不在智慧。但名法性。由在智慧故。名佛性。以性從相。則唯眾生得有佛性。有智慧故。牆壁瓦礫。無有智慧故。無佛性。若以相從性。第一義空。無處不在。則牆壁等。皆是第一義空。今謂。性相別論。雖云不二。但有即名。即義不成。故孔目云。若法性外。有修生者。緣起可增。非偏本有修生。如先屢辨）。
    其習種亦從真如所成故。攝論云。多聞熏習。從最清淨法界所流等文在梁論第三。曰。出世最清淨法界流出故。釋曰。出七種苦諦。滅三種集諦故。名出世。謂。三無性真如。本無染污。後離三障垢故。名最清淨。三乘道。從此法生故。名為界。是聞熏習從最清淨法界流出故。不入本識性攝。此顯法身為聞熏習因。（折薪。集成。□引十二部經。從最清淨法界流出之文者。非今證成耳）義苑云。明習種亦真也。良以。非真流之行。無以證真。無有證真行不從真起故。此習種攬彼真成。多聞熏習者。具足三慧。謂。聞思修也。此三慧由真熏有力。方發慧行故。云清淨法界所流等。首楞嚴云。從聞思修入三摩地。依而證入也。今如上已引心玄義。
    又起信中以真如體相二大為內熏因。真如用大為外熏緣。以與無明染法合故。是故三大內外說熏。以熏力故。無明盡時。冥合不二。唯一真如也集成科云。上來廣明性種三。初示相。二引教（約終教引寶性涅槃）三結。次略辨習種後通明性習（今引起信）今文斯也。義苑云（但約習種）謂。如來藏無漏性德。眾生本具故。得內熏。諸佛菩薩善知識等師教之緣。亦不離真故。得外熏也。此之三大。既熏染識心。與無明合故。覺心初起。心無初相。已還離微細念。故心即常住名究竟覺。故冥合不二。亦始覺合本覺。無復始本之異。唯一究竟覺也。以習種性義寬通故。作此釋。無謂初心即成究竟復古云。論真如熏習義有二。一者。自體相熏習者。從無始來。具無漏法（二者。用熏習。備有不思議業。作境界之性。依此二義）常恒熏習。以有力故。能令眾生厭生死苦。樂求涅槃（自信己身有真如法。發心修行）故為內熏也。用大者。即是眾生外緣之力（如是外緣有無量義。略說二種。一者差別緣。二者平等緣）乃至見報應之身。熏習真如。滅無明等故。云外熏緣也。隨事業二識。見報應等故。與合也（問。三大義中。體相二大。是內熏性種。其用大是習種。亦從真流故。若爾用大報化之用。與他眾生成增長緣。何為習種耶。答。如論中云。用大謂能生一切世出世間善因果故。彼疏解云。謂。隨染業幻。然此用大是報化二身□細之用。令諸眾生如成世善。終成出世善。故為習種）無明下論云（此體用熏習。分別復有二種。一者未相應。謂。凡夫二乘初發意菩薩等。二者已相應。謂。法身菩薩。得無分別心。與諸佛自體相應。得自在業。與諸佛智用相應。唯依法力。自然修行）熏習真如滅無明故（復次染法。從無始已來。熏習不斷。乃至得佛後。則有斷。淨法熏習。則無有斷。盡於未來）以真如法常熏習故。妄心則滅。法身顯現（起用熏習故。無有斷。復次真如自體相者。一切凡夫。乃至諸佛。無有增減。畢竟常恒。自性滿足一切功德。所謂自體有大智慧光明義故。遍照法界義故。乃至滿足無有所少義故）名為如來藏。亦名如來法身（雖實有此諸功德義。而無差別之相）等同一味。唯一真如（淨影章云。謂。一佛性體用分二。廢緣論性。性常一味。是其體也。隨緣辨性。性有淨穢。是其用也。對果分二。一法佛性者。本有法體。與彼法佛體無增減。唯有隱顯。淨穢為異。如礦中金與出礦時。體無多少。亦如凍水與消融時。體無增減。如勝鬘說。如來藏中。具過恒沙一切佛法。如來藏經眾生中。具足如來一切種德。馬鳴論說。從本已來。具足性功德法。華嚴經說。一切眾生心微塵中。具無師智等。當知皆是法佛之性。二報佛性者。本無法體。唯於第八真識心中。有其方便可生之義。如礦中金有可造作器具之義。非有器具已在現中。如樹子中未有樹體。唯有方便可生之義。若無生性。雖用方便。佛不可生。如焦種等。如涅槃說。眾生身中。未有德體。如樹子中未有樹體。如是等言。皆是報佛之性。向言。法佛之性。本有法體。如妄想心雖未對緣現起煩惱。體是一切過恒沙等諸煩惱性。真心如是。雖未從緣現成諸德。體是一切三昧智慧神通解脫陀羅尼等。一切德性。是諸德性。同體緣集。不離不即。無有一法別守自性。用不離體。體用虛融。名為不二。問。依淨影釋。既論性善性惡體用虛融。則此應似圓而非終教。答。克遠公意。雖但明性備具正因。而性闕緣了。故云報性本無法體。況彼性染。唯與染性同體。性德永與善性虛融。明非圓融。非熟教而將屬誰乎。若約圓者。天台言。無明法法性。生一切法。三種世間。三千性相。皆從心起。如丹藥法法於銅等。因緣和合。有成金用。無明為緣。法性為因。明闇和合。能生諸法。唯見理具。則識真如常熏內具。諸論教道。不見此實。雖內外熏以立種義。不了新熏本有之意。是故種子但同冥初。故是教道非真實說。今觀此等。染淨雖殊。即理無別。和合尚無。離二焉有。不有而有。三諦宛然。當知。此是同教一乘。又義海門云。明佛性者。謂。覺塵及一切法。從緣無性。名為佛性。經云。三世佛種。以無性為性。此但一切處。隨了無性。即為佛性。不以有情故有。不以無情故無。今獨言有情者。意在勸人為器也。常於一塵一毛之處。明見一切理事。無非如來性。是開發如來性起功德。名為佛性也。此蓋為恐有人濫乎終圓。是故特茲縷述之耳）。

華嚴一乘教分記輔宗匡真鈔卷七畢
華嚴一乘教分記輔宗匡真鈔卷八

　　  日域京西華嚴寺住持僧鳳潭撰
    　            

    三約頓教明者。唯一真如。離言絕相。名為種性。而亦不分性習之異。以一切法無二相故義苑云。此教唯明絕待幽靈。眾生諸佛。同一本際。本是離言。寧分性習之別也。一切下出所以復古云。唯真如者。以無生滅等相。總鎔染淨。一一白白。皆悉真故。唯是一法界大總相法門體。離言說相。離名字相。離心緣相。畢竟平等。無有變異。不可破壞。唯是一心。故名真如。亦不下。論云。此真如體。無有可遣。以一切法悉皆真如故。亦無可立。以一切法皆同如故（評曰。一一白白者。乃據偽釋論所引實際經說。嗟乎。法真不辨真偽。妄援證之。更舉金剛三昧經等。而語拙義鄙。徒亂聖聖說也）探玄云。若依頓教。眾生佛性。一味一相。不可言有。不可說無。離言絕慮。如無行經等說故。孔目云。約頓教明成佛者。唯有一門。所謂無相。何以故。由成一行三昧故。乘彼一味真如所成故。不可說有諸異相門成佛。亦如此一切俱離。是名佛也。種性准思。
    是故諸法無行經云。云何是事名為種姓。文殊師利。一切眾生。皆是一相。畢竟不生。離諸名字。一異不可得故。是名種性。以此準之。上來約三乘說畢文在上卷（羅什譯）義苑云。云何下徵。文殊下答。准前可解（復古又引大本維摩經。亦據偽論。故不可用矣）上來下通結。始終與頓教。並屬三乘耳復古云。今明佛種性。中間三教。首標三乘。今結三乘。則三乘至此其義明矣准此。如覺疏云一乘頓教。鈔云。唯頓教圓教。是如實了義者。若言三乘中菩薩一乘者。此無有違。然清涼圭峰。稱圓極教者。驗失祖規也。
    第三約一乘有二說。一攝前諸教所明種性。並皆具足。主伴成宗。以同教故。攝方便故義苑云。前之四教。阿含施設雖異。若究終歸畢竟。融通性海。故云攝前等。言具主伴者。謂。一乘同教也（三乘參於一乘。法兼具德）若是三乘之同（一乘垂於三乘。同趣一實）猶未明主伴折薪云。凡同教者。開方便門。示真實相。故方便為伴。真實為主。故云爾也。正是法華同教之大乘也復古云。攝前等而言主伴成宗者。此有二義。一依鎮國曰。以別該同。皆圓教攝。即此同中必有別義。如事理無礙必有事事無礙。猶彼江水入海亦鹹全收諸教。作別教釋也。二依孔目橫依方便（進趣法門即有二義。通說一乘。一由依究竟一乘教成。何以故。從一乘流故。又為一乘教所目故。二與彼究竟圓一乘為方便故。說一乘。非即圓通自在義也）即是圓通究竟法。從彼所流。無異事故云。雖約諸義差別不同。皆是同教一乘義也。何以故。為成普法故。普法所成故。是故攝成主伴。孔目又曰。若據同教說。即攝前四乘所明道理。一切皆是一乘之義。文雖是同。而義皆別者。在此一一主伴成宗也。搜玄云。如法華經。三界之中。三車引諸子出宅。露地別授大牛之車。仍此二教同在三界。作見聞境。又聲聞等為窮子。是其所引。故知。小乘之外。別有三乘。互有相引。主伴成宗。此是一乘為主。三乘為伴耳。然是法華同教攝也集成云。太一曰謂。此經宗通有同別二教。主伴成宗。又曰華嚴是主。餘經是伴今詳。法華各賜等一大車。薄須塗熨。慧悟是同。是約同教一乘也。七寶大車。其數無量。主伴具足。攝德無盡。及召分身。一月萬影互為主伴。皆是同中顯別義也。故義海塵是法界普遍一切是為主也。即彼一切各各別故。是伴也。然伴不異主。必全主而成伴。主不異伴。亦全伴而成主。即主即伴。亦同亦異。當知。主中亦主亦伴。伴中亦伴亦主也（三要印破。賓主句分。直須自己擊節始會）。
    二據別教。種性甚深。因果無二通依及正。盡三世間。該收一切理事解行等諸法門。本來滿足。已成就訖。故大經云。菩薩種姓。甚深廣大。與法界虛空等。此之謂也義苑云。二據下略標難思。因果下廣示其相。言因果無二者。謂。因門攝法。與果門攝法。無餘。具有四句。通依下明三種世間融通。該收下彰緣起十對。此等法門。法爾圓具故。云本來等。大經下證成。種性與法界而融。同指虛空。而顯相也折薪云。初牒甚深。因果下釋深義。前終教唯辨因性。又唯在有情。今果德尚具。豈況因種有為。尚通依報無情之中。豈況正報中。有一分無性眾生耶。盡三世間者。恐人疑云。因果無二。通依及正。唯約佛菩薩為言。豈通一切耶。故今云盡三等也。理事解行。是因等於果也。本來下釋成復古云。孔目云種性義者。是其佛因。其義廣大。因果無二者。各攝法盡故通依下孔目曰。非偏解行比證（非偏在位）因果等（非偏本有修生故）又曰（第三卷云。地者位也。今十地者。攝佛因位一乘三乘聲聞人天等。並在其中。為五乘人所觀）普賢證位。佛果攝用。無礙自在。一切皆盡（又云。十信終心。乃至十解位。十行十迴向十地佛地。一切皆成佛。乃至一切身故。此據別教言）又說。從因感果（下即初卷）依一乘教。具一切因緣。理事。教義。人法。因果等。又總雖有因緣。乃至一即一切。一切即一。盧舍那佛普賢行因成就因果。與三乘等別。又問云。普賢因果法門體性。不與世間道理事同。因何從凡夫世間。得成普賢解行果。答。普賢因果。不從凡夫世間剋得。何以故。若未成則不說普賢。若已成則舊來如此。道理時事。皆悉不同凡夫之法本來無物。無物能成（以性奪修）普賢對凡。舊來非有。無所可成。唯普賢望普賢說成。說不成。可準知之言故大經等者。晉經云。菩薩種姓。甚深廣大。與法界虛空等。一切菩薩。從三世諸佛種性中生。探玄云。以此位最劣。約種為名。十住十行。無大善決定者。是最劣故。未辨此大用也。又以自利增故。又以約種未現行故（通三乘故）文中六句。初一句總（搜玄方軌云。初總標種性義。即性習二種性體也）謂。五種姓中。簡去餘性故。云菩薩性（謂。依一乘。該攝餘性。皆但菩薩。若約餘乘。設為菩薩。非此性故）下五句別顯種性義（而下明五決定。無大善者。如下引孔目）一者甚深者（觀相善決定義）是幽邃義。真如法性。離相性故。出生勝德。不可盡故。徹同佛果故。二廣大者（真實善決定義）是包含義。普遍義。無邊義（論非一切世間境界。出世間故）三與法界等者。是勝善義（此有六義故。地論云。大法界故。一切佛根本故。法相義故。真如觀勝諸凡夫二乘智故。說乘法地故。白法界故）謂。大白法界等故（論通三乘文同義異）又具足人法。教義。因果。理事等一切法故也（別教一乘。然與地持。瑜伽。及地論說。名數雖同。體義巨殊）四與虛空等者。是因善義。謂。成無常愛果因故。如虛空。以在地前。略無常果因。或與上別（甚深廣大。謂。三因性普遍義故。與法界等。解脫自在。是修緣因。與虛空等。般若清淨。是修了因。性修圓融。智行復由性德。全體而發。徹照性故。思之）五（除大善）是不怯弱義。以從佛種中生故。亦是釋種姓名義。又亦得諸佛從菩薩性中生。又是釋上諸句。謂。何以得知深廣等法界等耶。釋云。以是三世佛種性。能生一切菩薩故。
    若隨門顯現。即五位之中位位內六決定義等。名為種性。亦即此法名為果相。以因果同體唯一性故。廣如經說。餘可准知（折薪科云。若隨下約行布。亦即下顯圓融。義苑科云。明圓融行布無礙。復古。集成。科云。別教二。初據別下正顯。二若隨下別示。如釋中知）折薪云。若隨下五位不同。每位之內取六決定為種性。此約行布。亦即下顯圓融。即因是果故也。以行布教中如地持說。決定有三。一種性地名為決定。定為佛種。二解行地名為決定。定能初發心。三初地已上。名為決定。定能證故。若唯行布。則六決定在信地。唯屬性不得名為果相。以相屬果證故也。今行布既圓融。位位內六決定義。正名種性時。即稱果相也義苑云。若隨等者。明大緣起因果。圓融行布無礙。行布故五位不亂（謂。住行有五。回向唯三。地上具六。顯位高下增微故）圓融故。位位內修六決定（集成云。此約通義故。云位等）今解。五位是相。六義其體。故為種性。何以者。依孔目云。如地經說。六決定義。是其地體。返將不滿數目體。十地不同。是其地相。翻用滿數目相。以此驗求知。慈悲欲今易解。是佛別意也。準此。若隨下同教。亦即下別教（苑薪約布融相性者。並非）復古云。五位即住行向地及果位也。六決定者。一觀相善決定。二真實善決定。三勝善決定。四因善決定。五大善決定。六不怯弱決定。此六何以名決定。有六義故。得名決定（探玄九云。謂。聖智證真。決擇楷定。順理離過。復名為善。即地持三決定中證決定也。通論有六義。餘文如次）一約行體。決定堅固不退故。二望所證。決定已證。三約煩惱。決定能斷。四約所信。決定不疑。五約所化。決定能度。六望佛果。決定能成（已上探玄）由六義得名決定。孔目云。此六決定是十地體。通十地故。亦通十住已來。經十住中有五決定。十行亦同。除大善。十回向有三決定。謂。觀相。及大善。不怯弱。此之廢興。顯位高下增微故。通義可知。此義通彼修生及本有。普賢性起在此位中。何以故。同是證故。非彼三乘及小乘所知。探玄云。大海十相（十地品說。一漸次深。二不受尸。三餘水入失本名。四同一味。五無量寶。六無至底。七廣大。八大身居。九潮不過限。十大雨無溢）別喻十地（菩薩行亦如是。歡喜地。大願漸深。乃至。法雲地。能受諸佛大法明雨。無厭足故）總一大海以喻佛地。又云。地有二分別。所盡大虛。以譬果分。能盡十相。以喻因分。是故通能所依為種姓也（至相云。作大經本。所顯義門。相即容融。理事自在。所有教義。一即一切。一切即一。如帝網喻無盡。不同若諸教網主伴相顯。有定相者。即違大理）言廣如經說等者。折薪云。即地經云。諸佛子。菩薩願善決定（此是總名。下六別句。既分總為別。故六句皆云善決定也）無雜（觀相善決定）不可見（真實義決定）廣大如法界（勝善決定）究竟如虛空。盡未來際（因善決定）遍一切佛剎。護一切眾生（大善決定）為一切諸佛所入三世諸佛智地（不怯弱善決定）然此經在證位故。以善字揀于地前。雖有決定。而非至順於理。不得稱善。但由經宗對故。得地前亦即果相爾。
    問。云何種性約就諸教差別不同。答。此亦有二義。一約法辨隱顯相收。二約機明得法分齊折薪云。唯所依心識。與今文有之。然為門不同。大意相似。由此二門是所依故。下八皆依此立。以今例之。下八應亦有問答。但文略爾。為門不同。准此以知義苑云。意謂。成佛須同。何故有茲別異。標意總答。法隨機異也。
    初義者。由此種性緣起無礙。具五義門。是故諸教各述一門。隨機攝化。義不相違義苑云。義依法現。機藉義成故。上五門稱根差別。此中緣起。亦法界大緣起耳。
    何者。一是隨執非有門。如小乘說義苑云。徵而釋之。謂。隨小乘之部執。佛性皆無。如小下指教折薪云。以小乘執一切無佛性。雖說佛一人有性。然非彼大菩提性故。云非有也（此依上文。楞伽玄云。一就執非有門。小乘隨於法執。總不說有大菩提性）二隨事虧盈門。如始教說義苑云。三無二有故今謂。三乘始教。說多人有種性異小非有。對彼為盈。若對於終。尚淺為虧。以隨事而隔理故。未全異小。故許一分無性。望後為虧。以不遍情也（心玄義云。如瑜伽等中有為無漏。為菩提性等）。
    三從理遍情門。如終教說義苑云。齊成佛道故也今謂。真如性中立種性故。有心齊成。以彼法性通一切法。簡去非情。不遍草木瓦石故也（涅槃。楞伽。佛性。寶性論等自明）。
    四絕相離言門。如頓教說。五性備眾德門。如圓教說（心玄義云。四相想俱絕門。如無行經解佛種性。皆離名離相。離見離念。具如彼說。圓教如此經廣說）。
    義雖有五。然種性圓通。隨攝遍收。隱顯齊致也心玄義云。於一佛性。融通隱顯。有其五義義苑云。義雖有五者。分相也。然種性圓通者。該攝也。是以分相。則前四為方便。後一為真實。該攝則法本融通。本末交徹耳。
    二明得法分齊者。或一切皆無。唯除一人。如小乘說。或一切皆有。唯除草木等。如終教說。或亦有亦無。如始教說。以許一分無性故。或非有非無。如頓教說。以離相故也。或具前四。如一乘攝方便處說。或即因具果。通三世間。如圓教說。餘可準知義苑云。法雖平等。得之由人。故分分齊也。五教皆上句明得法。下句指教（今謂。上句約機明得法之人等佛性有無）言一切皆有等者。謂。此教中明五性眾生悉皆成佛故。上云一切眾生有涅槃性。既論熏修種性故。揀去無情（約能詮教而釋。今謂。此約所被機。眾生皆有。除非情）若云色性即智性故。說無情成佛者。斯乃以緣就性。融即之談。非此所要（此據清涼。彼教圓釋。今既約終教機。以緣就性。一切皆有。將性從緣。局在有情。如俗所謂四海皆兄弟。焉非此所要乎）學者須知。勿亂分齊也（不覺自醜逼令。人陋）今解。言如一乘攝等者。如同教說。故孔目云。一乘有二。一者正乘。二者方便乘。於眷屬經中。欲顯圓通無盡法藏一乘教義故。於方便之處。示一乘名。令進入者易得解。故若橫依方便進趣法門。即有二義。通說一乘（今既約機明得法分齊。乃依方便進趣。故云具前四。下指教者。如眷屬經中方便處說。故云如一乘攝方便等）一由依究竟一乘教成。何以故。從一乘流故。又為一乘教所目故。二與彼究竟圓一乘為方便故。說一乘。又云。若據同教說。即攝前四乘所明道理。一切皆是一乘之義。文雖是同。而義皆別。攝下諸教。是也。言或即因具果等。別教一乘。
    第三行位差別者。於諸教中。皆以三義略示。一明位相。二辨不退。三明行相義苑云。聖人之大寶曰位。若無此位。行無由成。故此次前種性修習之後也。言差別者。約總則五教差別。約別則當教差別。以諸位不同故。於諸下開章總示今解。位之與行。各卷舒差別。約卷則差即無差約舒則無差即差。雙融無礙。故次佛性遍通門明之。何者。心玄義立行位卷舒門。然有二義。先位後行。位中有五。一舒。謂。比證觀聖因果位別。始從十信。淺深次第。乃至究竟。如經論說。二卷。五位相收。十信滿心。具後四位。後攝諸位。如華嚴說。又說。十地差別。如空中鳥跡。楞伽初地即八地。乃至何次。思益不從一地至於一地故。三俱。以前二說不相離故。即舒常卷。即卷恒舒。自在雙現。四泯。謂。卷舒相奪。同真一味。俱不存也。五圓。謂。前四義不相離故。無礙俱現。或即位非位。非位即位。卷位即舒。舒位即卷。同一圓明無礙法。二行者。亦有五義。一舒。謂。十度次第修。二卷。謂。一念具萬行。三俱。謂。二義雙現。四泯。謂。行契真而俱盡。五圓。謂。一行具前四。無礙圓明俱現（準此。位相者。比等所觀入證位之差別。行相者。即位中能觀修證行之不同耳）。
    初者。依小乘有四位。謂。方便。見。修。及究竟義苑云。言初者。牒位相也。有四下列位。方便有七種。謂。總相念。別相念。五停心（列位不次）并煖。頂忍。世第一。亦分遠近之異。見則須陀洹道。修謂二果向已去。及究竟乃羅漢功圓折薪云。言方便者。方者因義。依理起行曰方。作用權巧曰便。言因義者。即修觀行。為趣聖因故。言見者。即見道。謂。見照燭推度為義（復古云。小乘義者。見謂推度為義。謂。能推度見諦理故。名見道。見即是道。屬主受稱。有云。八忍名見。八智名道即見之道。依土得名）即苦法忍等前十五心無漏聖智。名之為見。言道者。通聖行故。遊履出生為義。言修者。即修道。謂。修行者數數修習生空。根本無分別智。進入後位故。以為名。言究竟者。究即窮也。竟即盡也俱舍疏云。廣明加行就中四。一明身器清淨。二明五停心。三三賢（別總念處）四明四善根（煖頂忍世第一）廣如彼明（光寶暉疏。不暇縷述）今總為方便位（婆沙俱舍。亦有三賢名順解脫。四善根名順決擇。而分資加位。然為揀始教五位故。云有四位）不相違也。
    又說小乘十二住。以為究竟。及說三界九地十一地等。廣如小論說檢小乘論。未□茲說。今依孔目（苑薪。復古）云。從小乘位十二住。即合四果等。共成十二住第十二住。則同是佛本據瑜伽（四十八）及梁攝論云（既非小論說。而大乘明小乘住。故言說小乘等。不云小乘說。然瑜伽中。聲聞地無是說。故知非迴心教。但菩薩地。說愚法位。類同菩薩耳）一聲聞自種性住（景師疏云。即在未發心時。本有種性）二入正未越次取證方便住（在七方便）三越次取證住（在見道乃至初果）四得不壞淨味聖戒轉上漏盡住五依增上戒增上意學出生住（定學。此在進斷欲界修惑方便道中）六七八得真諦智增上慧學住（第六在斷上三品惑。第七在斷中三品惑。第八在斷下三品惑。此三是慧學）九觀察生無相三昧住（已得四根本定。與彼無色。為加行道）十究竟無相住（是三無色。以有真無漏。捨一切相。名無相住）十一解脫學處住（從斷非想九無礙。及得滅定）十二一切種阿羅漢住（是即阿羅漢果。真諦師疏亦爾）言三界九地者。孔目云。就二乘中約地。謂。三界九地十地十一地等義苑（折薪。復古）云。一五趣雜居地（欲界乃至）九非非想地。即無色界問。依俱舍等。無漏九地。除欲界非想。加未至中間。若有漏九地者。豈為聖道行位地。答。如聲聞地。約所斷。則且見道中。法忍法智。觀欲四諦。斷下見惑。類忍類智。斷上二界。若修道中。以向果道斷九地品故。從所斷。立其地位。約所依。則四善見道。通依六地或七地（妙音師說。更加欲界）修道。通依四根本。下三無色。八近分。及中間禪故。總從所依而論位地。亦不相違。言十一地者。俱舍云。欲。四靜慮。未至。中間。并四無色。名十一地（第二十八云。依十一地。除七近分。謂。欲。未至。八本。中間）然義苑除中間而加滅受想地（折薪。復古。集成。並同。及台宗集解。集註等。皆亦然耳。一盲引眾盲之謂歟）未詳何據。廣如下指說處。即毘曇等論也。
    不退者。此中修行至忍位。得不退故也。俱舍云。若得忍時。雖命終捨。住異生位。而增無退不造無間。不墮惡趣（是位不退）探玄云。成實。煖頂已上。悉名正定。永不退故。毘曇。忍心已上。方得不退。若依地論。見道已上。方名正定（佛性論曰。聲聞不退。至苦忍）折薪云。言忍位者。即第三善根也。忍者印也。謂。修行者至此位。印四諦下所詮之理。亦名決定。謂。諸修善。來至此處。決定不退故。問前明迴心。聲聞種性至忍位。今明愚法。不退亦至忍位。如何會釋。答。若如下佛性論聲聞不退至苦忍。即種性與不退同位。此約迴心說（此解不然。忍善與苦忍。何以同位耶）若種性是順解脫分。不退是忍位。如愚法劣故。先成種性。後方不退也。
    其行相亦如彼諸論說義苑云。謂。諦緣伏斷。或定或慧。種種現相等復古云。即愚慧勝劣行相。如毘曇等論前引心玄。行相皆約能觀造修之別也。
    問。何故小乘行位等相。不廣顯耶。答。此中意者。以義差別。顯教不同。而小乘異大。理無疑故。不待說也義苑云。原其分教。蓋為混濫故。指陳聖意。且小乘異大。居然不同。更何分判。故此略明折薪云。此問答雖見於此。實通前後諸科意復古云。文皆可見。故下斷惑分齊中。但標起而已（有云。準此。淨影及嘉祥等。但約二藏分判諸教。以為恒式都可無用著矣）。
    若依初教。亦以三義顯。初位相者。此中有二。一為引愚法二乘令迴心故。施設迴心教折薪云。迴心教亦名始教之初。直進亦名始教之終探玄云。此約教中說聲聞法。盡理不盡理故。開為二。非謂聲聞亦有差別義苑云。言施設等者。謂。轉彼小心。令希大果。故明位相。多分影同。令其欣趣。有不同者。貴圖勝進故也復古云。施設下。謂。大乘經中。有將大小二乘地位和合而說。如乾慧等地。是大小雜列作十地也（台家通教。三乘共位）又如大小二乘同說見修等。皆為引令二乘迴心。施設此法也。故云引愚法等。此教通於三乘。
    亦但有見修等四位。及九地等。名同小乘孔目云。約初迴心教門。約三界九地十一地等已外。即成其佛。約位。見修已外。即成其佛。約行。學位已外。同無學羅漢位。即成其佛復古云。又說。見謂見道。通大小乘（小乘義如上引）大乘義者。真見道得無分別智。親證諦理。非比智知。相見道（及三心等）以後得智修道。修謂修習。道謂聖道。於此位中。勤修聖道故。名修道。等者名同小乘故（今謂。等者等取十二住等。及等取十一地等。可準例前）。
    或立五位。謂。見道前七方便內。分前三種。為資糧位。以遠方便故。後四善根。為加行位。是近方便故。餘名同前對法雜集具明五位。折薪云。資糧者。謂。初發心欲求小果。須修善法資助己身也。此屬外凡者。聖尚遠故。云遠方便也。謂。依理起行曰方。作用權巧曰便。言後四善根者。起煖等四。以定資慧。修四諦觀。加功用行故。近方便者。近見道故。謂。進道有則。曰方。起行合真曰便言餘名者。見修究竟。以資加餘故。準前可知。
    又亦為說乾慧等十地。第九名菩薩地。第十名佛地者。欲引二乘望上不足。漸次修行至佛果故。又彼佛果不在十地外。亦同在地中者。以引彼故。方便同彼。以二乘人於現身上得聖果故。不在後也孔目云。迴心教門約地位。謂。乾慧地等十地第十地中即成佛。所以同十地成佛者。為佛下同因位故。作此說。乃至約生死最後分段身上。即成其佛。此約化身。若約報。分段身後。即成其佛義苑云。又亦說下勝進。又彼下出勝進所以。乾慧等十地義。見古今立教中。言又彼佛果等者。釋其乾慧第十佛地之意。所以其佛不超地中。蓋為引小故。云以引彼故方便同彼。何以故。以二乘人下釋。是故二乘證聖。既即現身故。佛果不超地外。方為引攝耳折薪云。第九下文有二意。初引彼望上不足。顯二果證不同。令捨小取大。此與清涼意不同也。又彼下。直進十地外別立妙覺。今方便引故。以二乘唯分段身故。云現身證果（若顯揚論等。說證果遲速。謂。極速三四生等。尚亦分段故）佛既同在十地中故。亦顯現身證果。方便引彼也。此與清涼謂同是無學應供得二涅槃等同也。又若以清涼謂名字異故。亦同賢首前義。由名異故。望上不足也（強會清涼。然非賢首意耳）復古云。欲引等者。此乃三乘雜列。從初至十。示勝劣故（諒鈔九云。三乘初心。通名乾慧。即是大乘三賢之位。小乘即是五停心等。孔目云。諸乘優劣。雜類不同。並對引接。又迴心法。對彼五乘。亦有始終不等。接引前機等）又彼下。既二乘在現身得果故同彼說在地中得佛。是方便善巧也今解。前義謂。第七是聲聞果。第八當緣覺果。第九為菩薩佛（四階菩薩。當教彼果）然彼三果屬衍門因。第十即大乘果故。彼二乘望上佛地。皆唯因而果不滿足。是故欲引漸次修因令至佛果也。又彼下即孔目義。如上已引。前義於因位上。更立果位。後則下同因位。二義炳如。然折薪。復古。知逾迂矣。
    又此位相及行相等。廣如瑜伽聲聞決擇。及雜集論說復古云。位相即上十地等。孔目云。地者位也。行相者。謂。五乘人所觀行相也（十地章具云。生成佛智住持故名地。地者位也。今十地者。攝佛因位一乘三乘聲聞人天等。並在其中。為五乘人所觀。普賢證位。佛果攝用。無礙自在。一切皆盡。何以故。十地之法。攝眾生中最初門故）今謂。究孔目意。謂。位相即所觀也。行相者能修也。況此中文指迴心教。何云五乘等耶（瑜伽第二十一至三十四。聲聞決擇。及對法雜集論第八。廣明其相。是也）。
    問。何故瑜伽等所明聲聞行位相。而不同。彼毘曇等耶。答。不同相者。有二義意。一為顯小乘愚於諸法。不了說故。二為方便漸漸引向大乘故。是故所明行位等法。皆悉方便。順向大說故。不同也。此既非是愚法小乘。又非菩薩。即知是彼三乘教中聲聞乘也義苑云。瑜伽等據三乘而說。毘曇約愚法而明。未窮此理。故此而問。有二義意下。示義正答。初一隨根。後一引攝故。此既下進退揩定。且退非愚法聲聞。進非大心之士。定屬權乘分位。故云即知等也折薪云。答中初義揀。後義收。此揀收意。皆約瑜伽等中。初欲顯其不了。故不同彼。二欲引彼故。順向大乘故也。是故下釋成復古云。吾祖就聲聞藏中。准諸經論。曲開三種。一諍論聲聞藏。謂。契經四阿含。調伏五部。對法二十部。互相違諍。所說不同。不妨聖果。是故總名諍論藏（孔目二云。若小乘中。但有諍論。為小乘宗不得法空故。不盡法原故。教不滿故）二稱實聲聞藏。如瑜伽聲聞地。及聲聞決擇。詮示聲聞行位果等皆悉稱實。與理相應。不同婆沙及諸異論以補處所說。非諸異論所能諍故。是故總名稱實聲聞藏（孔目云。三乘即為顯示。不成祕密。小乘對大乘。則名祕密。何以故。因緣方便覆相。不顯真實理故）問。此中所說。既與小乘諸部不同。豈聲聞人有兩種耶。答。此約教中說聲聞法。盡理不盡理故。開為二。非謂聲聞亦有差別。三假立聲聞藏。如大乘經中。為引聲聞令迴心故。所立法門。亦同聲聞名數而說（孔目云。由聲聞機淺。方便成信。漸入佛法故。不頓說。為小機不勝。名祕密教）如無作四諦及道品等（孔目云。道品有三。一小乘道品。迴心亦同。二直進道品。謂。六波羅密。三一乘道品。謂。無盡道品。小乘道品名。與迴心初教同。何以故。二處見修不別故。名雖不異。義即全別。小乘唯在觀中。大乘通其觀外。理智復別。小為人無我智。迴心為法無我智。問。何故直進菩薩道品。不與迴心同。答。迴心為引愚法小乘故。名同小乘。直進菩薩。若同小乘。分別更增。於理不便。故省之耳）如諸大乘經中說。不能繁引。既非菩薩所學。是故名為收立聲聞藏。問。此中名雖同小乘。義實是大。何得總說為聲聞藏。答。只為此義。名為假立。問。諸聲聞人根熟。迴心所學。即是菩薩藏收。此假立名。於彼何用。答。但聲聞迴心有二種。一勝。二劣。勝者。一往入大。不藉此藏。劣猶怖大。是故方便。同彼名數。令易信受。故立此門。今即稱實藏收今謂。準孔目探玄。則此中問。以稱實對諍論藏。難其不同。答中二義。如次稱實及假名藏。如何但云今稱實收耶（有云。假立藏即菩薩行位者非。
    二為直進人顯位相者。彼說菩薩十地差別義苑云。不涉小乘而來。故云直進（要問云。雜摩。思益。仁王。勝天王。迦葉。佛藏等。為直進菩薩說。仍直進有二種。一大乘中直進。二小乘中直進菩薩。此二處教。亦有同異。准攝可知。今唯大乘初教收）復古引孔目云（具云。又約初教直進位。一約位。從十信位等。乃至從歡喜地等。滿足十地已外。即成其佛。此由佛境界分段身。非同菩薩地分段身故）復約位。從歡喜地。盡第九地。於第十地。即下（諸本作不）退成其佛（次云。此亦為對聲聞下位。於下身中。成佛故。故非此說）故問。與迴心教。於第十地。下同因位。有何別耶。答。前為方便漸引向大。意在聲聞。此亦雖對聲聞下位。意在菩薩。為引小乘中直進菩薩。以根有利鈍故。
    又以十地說為見修。及通地前。以為大乘十二住義。何以故。為影似小乘故折薪（涼疏六）云。見屬初地。從二地去為修道（演義云。且約地分。見屬初地故。從二說）今由小乘初果是見道。二果已去是修道。今亦立此名同爾。故云影似（若涼疏三云。通達位即是見道。謂。初入地二種見道。修習位。始從初地第二住心。乃至金剛無間心位。名為修道。具如唯識疏等）復古云。又以十地者。約位見修等同小乘故。及通下（下孔目文）約大乘十二住。於第十二最上菩薩住後。即成其佛（義苑引大疏三云。瑜伽四十八云。言十二住者。一種性住。二勝解行住。三極喜住。乃至。十無相無功用住。十一無礙解住。十二最上菩薩住。十三最上如來住。言十二住。就菩薩說。加後如來。為十三住。第二即是三賢。第三已去。如次十地也）影似小乘十二住故。
    又彼地前有四十心。以彼十信亦成位故。此亦為似小乘道前四方便故。是故梁攝論云。如須陀洹道前有四位。謂。煖。頂。忍。世第一法。菩薩地前四位亦如是。謂。十信。十解。十行。十迴向義苑云。又彼下。總將資加二位。影同方便四位。是故梁攝下。證成前義折薪云。所以信亦成位者。正欲影似四善根故也探玄云。此十信法。於始教中。自是位。如梁論云梁論云。有五種人。於三阿僧祇劫。修行圓滿。釋曰。願樂行人自有四種。謂。十信。十解。十行。十迴向。為菩薩聖道有四種方便故。有四人。如須陀洹道前。有四種方便（彼疏六云。煖頂忍及第一法。名須陀洹四方便）此四人名願樂行人（如佛性論云。地前修四種行。及仁王經謂。四輪王。十信成位等。皆如前辨）然義燈云。或如小乘五停心觀。總相念處。別相念處合四善根。為四方便。如四十心者。並非今意。
    又亦為似迴心教故。以信等四位為資糧位。二迴向後別立四善根。為加行位。見等同前義苑云。又亦下。通將大乘五位。影彼小乘五位。何以故。欲迴彼心（今謂。前迴心教。欲迴愚法。今欲攝迴心二乘。更入後教故）故。作如是說復古云。地前立資糧加行。似小乘見道前開七方便故探玄云。此當解行位終。第一僧祇滿。依佛性論。至此位滿。方名不退之位。依瑜伽論。此中猶自墮地獄中。有說此猶屬資糧位。以於迴向後。別說四善根為加行故。有說此通二位。以於第十迴向之中攝加行故。有說此總加行。以住心已還。屬前二善根位。滿心已還。屬後二善根故也。已上約初教說（唯識甚疏云。對法八說。所有資糧皆加行道。有加行道。而非資糧。此四善根。非資糧道。加功萬行方行。初位亦名加行。近見道說。獨此得加行名。又云。前順解脫分。既初發心求究竟果故。遠從彼以得自名。此順決擇分。鄰近見道。欣遠之心。不如始業故。從鄰自名。
    問。何故此教所立名數。多分影似小乘等耶。答。為隨方便影似引彼。有勝方便故。若全異彼。難信受故。若全同彼。不名引故義苑云。名數相影有不同者。故云多分。謂總同而別異也。為隨下總答。若全下出同異之相。引攝之意也復古云。全同全異。俱不成引。同而且異。方成引義。故云勝方便問。若引二乘。可須似彼。如為直進。何假似小。答。有二意故。亦稍似小。一始教中直進之人。機□淺故。不能盡受大乘深法。是故所示位等法相。亦似小乘。而義理仍別。二凡以大乘似小說者。皆通二義。一為引小。二為機淺。是故說此為始教也義苑云。一以下義含與奪。與故機淺似彼。奪故而義理仍別。所以別者。謂。造修伏斷顯理皆殊也折薪云。初標二義。一以下釋。然第二義中便云。凡以等者。但是結通二義。非是牒釋。然恐文脫。合云二亦以此引小故似小乘。方可云凡以大乘等也集成云。答中易簡云。初義正就菩薩答。次義通約大乘初門答。復古釋後義曰（彼云。答義理仍別者。小乘即實。初教即空等。次文如引）既為淺機。又復引小評曰。復古義長今解。初標直教二意似小（以對迴教多。分影似小乘故。云亦稍似小）一始下釋。一單約直教答。意謂。直進菩薩既由機淺不受大盡故。所示教亦似小淺。而名數雖稍似淺。義理其深故。與迂教別。二凡下總約始教答。意在直教亦似迴教。凡之言。皆之言。顯與前釋殊。其通二義者。初迴教似小。一為引愚法二乘。如瑜伽等說入無餘依者。諸識皆滅。俱不成就故。定種性趣寂不迴。欲令彼畏。未登忍前。引向大故。二為愚法不愚法者（不定種性迴心二乘）皆亦機淺故。又順小乘。許彼涅槃尚為究竟。謂。定性不迴。不定性者並迴向大。故下文云。一切二乘。亦迴亦不迴。此約始教（具如下辨）然今直教。亦通二義。為似迴教。一為引小乘直進菩薩。二為小大直進菩薩並皆機淺。如前所引孔目云。於第十地。亦為對聲聞下位。於下身中。成其佛故。又云。約行究竟無學。即成其佛等。及次下引瑜伽說。於菩薩位。為似二乘。立三種成就。皆具上意。是也。然直迴兩教。雖通二義。而今答意。正在直進二義。諸記盲摸。徒泣岐之謂歟。
    即如何義等者。如瑜伽說。云何已成就補特伽羅相。謂。諸聲聞先已串習諸善法故。若時安住下品成就。爾時便有下品欲樂。下品加行。猶往惡趣。非於現法證沙門果。非於現法得般若涅槃。若時安住中品成就。爾時便有中品欲樂。中品加行。不往惡趣。於現法中。證沙門果。非於現法得般涅槃。若時安住上品成就。爾時便有上品欲樂。上品加行。不往惡趣。於現法中。證沙門果。即於現法。得般涅槃。
<PIC>T73052401.GIF</PIC>

    義苑云。言云何已成就者。問其進修之人也。謂諸下約三品成就以答。言下品。是七方便人故。有猶往惡趣之說。未能證入等。中品者。初登見道。加行不退。即能證入。猶未究竟故。不般涅槃。上品者。修道已上。終至無學。非唯證果。亦般涅槃耳折薪云。聲聞三品。下品義當四善根位。言猶往惡趣者。即前二善根。忍世第一。方不退往惡趣。然未得初果。名非沙門果等也。中品義當見道。雖有七返生死。然不往惡趣。證初果故。名沙門是。尚有七返生死故。非現法得涅槃。上品義當修道。至無學道復古云。上言以大似小者。經論中何等法義是耶。故引此以示之。已成下（瑜伽第三十七。成就六種。所成就補特伽羅。能成就補特伽羅。已成就補特伽羅等）已於凡夫地。遇佛教法。起行進修故。下品等應是頂位已還人也。以忍位不往惡趣故。欲樂加行者。即彼頂前諸位所修四諦觀行等。頂位人。縱造業。入惡趣。必不起大邪見。斷善根故。煖位不容久留諸趣。後必生人天。遇佛法。證涅槃故。云非於現法等。中品者。應是忍位世第一位人也。以忍位不往惡趣。世第一位雖是異生。必能為等無間緣。引入見道正性離生位故。上品者。此應見修位人也然此有多種人。且如欲界現般那含人。謂。此那含。於現在身上。般涅槃故。此是最利根人。只於現在欲界身上。得三果已。不生上界。便能進斷上八地七十二品俱生修惑。證阿羅漢涅槃果故（今謂。中品為忍位者。不揀三忍。太通漫矣。上品為見修。及苑薪中品為見。上品為修者。特失旨之甚矣。既已成就補特伽羅。豈可喚作見修道無漏聖人耶然諸記私準下菩薩三品故。謬耳）集成云。諸記而海東記準對法論曰。下成就者謂煖法。中謂頂法。上謂忍法。當知。此中三品成就。是煖頂忍三善根也。世第一法唯一剎那。不相續故。不入三品成就也。未敢詳定今據瑜伽倫記。景云（憬興疏第十五）聲聞人中。三品俱在見道已前方便地中。望入聖道及以盡漏。有其遲速一者。已修解脫分善。乃至煖等。仍於惡趣。未得不生。即於現身。未能入聖得果盡漏。第二人者。住方便中（上忍已去）已免惡趣。現得入聖。得沙門果。更受生死。未能盡漏。第三人者。住方便中。現能入聖得果盡漏。是現般人。基云（慈恩略纂）此中下品。準猶墮惡趣。即中下忍以前。中品即於現身得證果。不墮惡趣。即增上忍以去人。若以前人。無惡趣業。不墮惡趣。即於現身得果者。亦是此中收。此中且約七生人得為論故。云非於現法得般涅槃。若約增已四生乃至六十劫。為有修習者。即於現身。亦入涅槃。不作此論。若異此者。第三人攝。第三人皆為有餘人。應准知。此初人。若准初下品菩薩。即合見道已前皆是。今准文義。皆不然。故別說。測云。舊人判云。下品人者。在四善根位。中品人者。在有學位。三藏云。下品人者。於三生中。第一生中。種解脫分善。第二生中。生在煖頂二位。即此位墮於惡趣。不得此身證沙門果。亦不得涅槃。第二中品人。在增上忍已去。乃至那含。即是第二生也。此人現身雖證沙門果。要須經生故。不得涅槃。第三上品人者。是六十劫中修行成果。此是波羅蜜多聲聞利根。於一生亦證預流果。乃至入涅槃。如舍利子等。
    如說聲聞。獨覺亦爾。何以故。道與聲聞種姓同故。乃至廣說倫記云。言亦爾者。三藏云。有三品。亦有四生。亦有百劫。得解脫者。亦如聲聞說。景云。初下品人已修解脫分等。未免惡趣。於現身中。未能入聖得果盡漏。復逕多時。修習入聖。在無佛世。得阿羅漢。第二人住方便道。已得惡趣非擇滅。即於現身入聖得果。未能盡漏。入聖已作七生人等。復受生死。於最後身。在無佛世。得阿羅漢。此前二人。是其部行。與聲聞同。如此文中推同聲聞。第三上品。是一類百劫滿已。於最後身。出無佛世。依第四定。起不淨觀。乃至盡漏。基云。其獨覺中。必取那含果。或已百劫修習滿訖。起三十六心。趣獨覺果等。
    於菩薩位。為似二乘。亦立如是三種成就。故彼論云。若諸菩薩。住勝解行地。名下品成就。住淨勝意樂地。名中品成就。住墮決定究竟地。名上品成就。若菩薩住下品成就。猶往惡趣。此盡第一無數大劫。乃至廣說。餘二大劫。配二成就。如是等文。類別非一。皆具上意耳。準知之瑜伽論曰。云何能成就補特伽羅。謂。略有六種菩薩位。菩薩六地。能成就有情。一者勝解行地。二者淨勝意樂地。三者行正行地。四者墮決定地。五者決定行正行地。六者到究竟地（倫記云。能成就人中。云六地者。即是師位。攝十二住以之為六。下四十九卷有文云。初一勝解行地。即是地前四十心位。若性種性。在十信前是所成就。不入師位習種姓者。僧祇位。與解行住其體是一。是故地前但有一也。二者淨勝意樂地。在初地初得無分別智名勝意意樂三者行正行地。謂。從二地終於七地二地持戒。三地修定。四五六地修慧。第七地中修於無相有功用行是故皆名行正行地四者墮決定地。謂。第八地。五者決定行正行地。謂。第九地。六者到究竟地。即第十地。憬興疏亦同此耳）若諸菩薩。住勝解行地。名下品成就。爾時便有下品欲樂。下品加行。猶往惡趣。此盡第一無數劫邊際。熾然無動。極善清淨。覺品善法。當知一切皆未得相應。若時菩薩住中品成就。爾時便有中品欲樂。中品加行。不往惡地。此盡第二無數劫邊際。熾然無動。覺品善法。已得相應。極善清淨。覺品善法。未得相應。若時菩薩。住上品成就。爾時便有上品欲樂。上品加行。不往惡趣。此盡第三無數劫邊際。熾然無動。極善清淨。覺品善法。當知一切皆悉成就倫記景云。住勝解行地名下品者。四十心位。是習種姓。與解行住。體一不殊。性種即在十信已前。非已成就故。此不論（義苑云。即是三賢。此教所談賢位有退故。次云猶往惡趣者。何據不取十信耶。故知未盡）住淨勝意樂地名中品者。舉初括後。故略不言二地至七地。行正行地（義苑直云即從初見道至于遠行地終者。太□）住墮決定到究竟地名上品者。此舉初後。括其中間。故略不明九地決定行正行地（義苑云。八地至畢竟位其行不退故。云決定者。未穩）基云。菩薩下品。其實已離惡趣業。不受惡趣生。然為利益有情時。故往彼生。因即起染。受彼報趣。故初劫時。有生惡趣。如金翅鳥入海□龍。□龍既訖。上飛空裏。因取龍故。腳下有泥。其實無。意本在本取龍。取龍之時。因遂泥污。菩薩亦然。因利有情。遂被染繫。故初劫時有生惡趣（上約位分三品。下約八義釋三品差別）次約八義。分別人相。相者。一欲。二加行。三惡趣。四僧祇。五熾然。六無動。七極善清淨。八覺品善法。此八人種要攝為四。初欲及加行。品數分別。惡趣一種。離未離分別。僧祇一種。多少分別。熾然等四。成不成分別（三無數大劫。如下具明此中諸記解釋甚□。未能詳盡故今縷述耳）義苑云。如是下例餘分品。故云上意也今謂。上意即指直進似小。
    二不退位者。依佛性論。聲聞至苦忍。緣覺至世第一法。菩薩至十迴向。方皆不退也。當知。此中聲聞緣覺。非是愚法。是故皆此始教中三乘人也義苑云。聲聞。謂。見道位中。苦諦之下忍智起時。即證生空。更不退轉。緣覺為根稍利故。方便終心。即便不退。菩薩。謂。加行智起。勇猛趣求。即無有退也。當知下通妨。謂。有妨云。二乘菩薩。歷然不同。何以皆就一處而論不退耶。故此通云當知等也問。法相始教。立四不退。謂。信位證念（玄□二涼疏一）今章主無信不退（探玄四涼疏三）此中正論位不退。然聲聞不退。即是忍位（瑜伽第二十一。及景疏。唯識。對法。亦皆同爾）何為苦忍。況佛性論當終教說。豈成此證耶。答。大乘聲聞。如瑜伽等。是隨轉門。今約實義。如佛性論。可為定量。方知。愚法至忍位方不通。不愚法至苦法忍。其理條然。然彼論破小乘品。為破薩婆多等計。乘便兼明權教不退之相。是始教義。故彼論云。菩薩十迴向以上。是不退位。得於佛性。若約終教。則初住是不退故。遲疾可思。問。菩薩不退。為迴向初。為終滿耶。答。既言以上。不云第十等。故探玄四云。至十迴向以上。方得不退。若爾何故探玄第七。云此當解行位終第一阿僧祇滿。依佛性論。至此位滿。方名不退之位。豈不第十向終乎。曰。不然。三賢為解行位。此解行終。總云位滿。非謂第十迴向已滿。或初向住滿揀初入故。然或地前總屬退義。非此所論（次下義苑有會。可見）折薪云。當知下。此中聲聞緣覺等者。由彼敘破小乘所執。既是毘曇等諸部所立。恐人認為愚法。今以義取故。當始教三乘人也（探玄四云。問。彼論中。是敘薩婆多師說豈是大乘耶。答。雖是薩婆多說然彼宗說。有十回向名位故小乘無此位也）義苑如上。此結大乘不退之相也。
    又亦可菩薩地前。總說為退。以其猶墮諸惡趣故。如瑜伽云。若諸菩薩。住勝解行地。猶往惡趣。此盡第一無數大劫。如是等也義苑云。前據佛性。上賢不退。此約瑜伽。三賢皆退。何以爾者。謂。前約勝行。此論見真故。各成不退之義耳如梁攝論云。願樂行人。自有四種。比觀人。未得清淨意行以未證真如。未得無分別智故。又未至菩提不退位故。非清淨意行。如世第一人。未得無流心。說為不清淨。無流心所緣法相。無有忘失故。得無流心。說為正定位。有流心有忘失故。不得受正定名。菩薩亦爾。未入初地。不得正定名。此不清淨意行人（彌勒問論云。菩薩未證初地正位。雖量劫修習善根而未能得不退轉位未得畢竟無怖畏處無方便智故。墮聲聞辟支佛地以此準知。以不退墮於二乘地為不退相故下終教文云。故十住初。即不通墮下二乘地等。是也）明知。地前總說為退。是賢首意也。若約他家。憬興。慈恩。如上已引。海東曉云。上說勝解行住菩薩。或時有墮那落迦者。此約住前菩薩說也（此當約終教會。餘思可知）。
    三明位中行相差別者。如瑜伽云。勝解行住菩薩轉時。何行何相。或時具足聰慧。於其諸法。能受能持。於其義理。堪能悟入。或於一時。不能如是。或於一時。具足憶念。或於一時。成於忘類。於諸眾生。未能了知調伏方便。於自佛法。亦未了知如實引發善巧方便。為他說法。教授教誡。勉勵而轉。勉勵轉故。不能如實知。或時虛棄。如闇中射。或中或不中。隨欲成故。或於一時。於大菩提已發心。而復退捨。由意樂故。欲令自樂。由思擇故。欲令他樂。或於一時。聞說甚深廣大法教。而生驚怖。猶豫疑惑。如是等類。名勝解行住倫記云。勝解行中云從發心乃至名解行住。出其行位。測公述兩釋。一云。十信已上。皆名發心住（憬興云。地前四十心如前）一云。十解已上。方名發心（義苑云。正明三賢造修之行相也。言轉者。從種性轉。入此中也。復古云。言轉時者。轉入諸位轉起諸行之時也。何行者。所行之行。云何何相者。得位相狀若何也）何行何狀何相者。三藏云。行則是狀。狀則是相。名異義一也。測述兩釋。一云。住別有三時異故。問行狀相。如次配之。一云。見相名行。自證名狀。證自證分名相。今勘舊論。但問有何行相。又下答中無別解三。今依三藏本言。解中有二。初別明勝修未成（後明勝德未具）文有九番（今章略取要證成。然諸記多錯私解。義苑云。或時下示相。總名順決擇分善。具足聰慧於其諸法能受能持者。謂。四尋思觀。尋思名義自性差別假有實無也。於其義理堪能悟入者。謂。如實遍知名等四離識。及識。非有。名如實智故也。或於下順解脫分善也。故唯識云。所修勝行。其相云何。略有二種謂。福及智。又云。且依六種波羅蜜多。通相皆二。大乘法師解云。並名為福。皆名為智。與智俱行。助成智業皆名為智。與福俱行。助成福業。並名為福。此依助伴。通相出體。既以六度而為其體故。此中亦不出六度之相也。或於一時不能如是非定也。或於一時具足億念而定也。或於一時成於忘類下非施也。如實引發下而施也。或時虛棄下非智而智也或於一時於大下精進非精進也由內意樂下智慧也。或於一時聞說下忍辱非忍辱也。亦是五怖畏故如是等類者。通結菩薩六度之相。皆有進退之相者。唯識云。此位未證唯識真如。依勝解力。修諸勝行。止觀力微故也。此皆臆見。折薪具舉論文。更引判三品忍之文云。章中撮略引。恐要知本末。故具引之）初由思擇。方能修作。未能任運成辨勝修。勝修是定。因定所生神通等果。亦未能得者。未得根本定故。第二信他已下。明信他故作。未自了知。第三成就狹小聞下。明五根未滿。成就狹小。聞所成智等者。是慧根未滿。或時忘失者。念根未成。苦遲通行者。定根於大菩提無猛利樂欲者。此顯欲無減。熾然精進者。明勤根。無有甚深牢固淨信者。是信根劣。四於三處有忘失念。五聰慧下。念慧不定。言或於一時具足憶念或於一時成忘念類者。基云。有憶得不得故。名忘念類。非全忘故。言類也。第六於諸有情下。不如實知自利利他種種方便。第七或於一時於大菩提下。明二利行進退不定。由思擇故欲令他樂者。自利則易。利他事難。要由思擇。第八於諸菩薩有違犯下。明數有犯猶豫疑惑（章引此段。文甚撮略。論具云。於諸菩薩所有違犯。多分遍知。非數遍知無餘永斷。由於毀犯。數現行故。或於一時。於菩薩藏法毘奈耶。他所引奪。或於一時。聞說甚深廣大法教。而生驚怖。其心搖動。猶豫疑惑）第九於諸有情。遠離大悲憬疏多同。覈此等文。今章但舉第五至八。餘皆影略。故云如是等類。等言等取於餘。可知。即以此住有漏種現及無漏種諸善為體。而猶未證真寂之理。但印持決定。而起諸行。故名勝解行住。
    解云。此是十二住中第二住相。其第一種性住行相更劣。及地上行相。皆如彼說義苑云。指中間而例初後也。如上行相。望前則勝。望後則劣。何以故。比證不同故孔目云。直進菩薩一人即有十地。并說見修後方得成佛。及說大乘十二住。一種性住。二解行住。乃至。十二最上菩薩住（與瑜伽名有少異）瑜伽（四十七）曰。謂。諸菩薩住種性住。性自仁賢。性自成就菩薩功德善法。於彼現行亦有顯現。又云雖具種性。由四因緣。不能速證阿耨菩提。謂。先未值遇佛等說無倒道。又雖遇善友。倒執修學。又雖無倒修。而於加行方便。慢緩懈怠。不成猛熾精進。又雖猛精進。然諸善根。猶未成熟。菩提資糧。未得圓滿。未於長時積習所有菩提分法。如是菩薩。雖有種性。因緣闕故。不能速證無上菩提。若具因緣。即能速證（集成云。由種性住文云。如種性品所說。種種性。種種相。於此菩薩種性住中。亦應廣說。故今引此云云。及淨勝意樂住等。文在第四十七以去。怕煩而不錄耳）。
    若依終教。亦說菩薩十地差別。亦不以見修等名說。此亦三。初明位相。二又仁王下明不退。三其行下明行相義苑云。此熟教故。不影似小乘。但直明菩薩十地之差故。不分方便見修之異耳折薪云。亦說者。由前直進說十地故。致亦言。此是示同。亦不下揀異。亦字應是而字。恐傳者筆誤爾（今謂。不然。此意謂。迴教亦但有見修等名同小乘。故孔目云。就二乘及迴心並約見修。即至究竟。成佛羅漢。其直進教。則無但以見等名說故云為直進人。彼說菩薩十地差別。今終教中。亦說十地差別。所以亦無但以見等名說故。不同迴教也。噫。自不曉文意。輒以為錯何耶）由前始教為引二乘等故。於十地亦分見修。今終教所以不分者。下文云。初地已上。斷於所知一分□故。於於煩惱障。不復更留。是故不分見修。至初地時。正使俱盡。既不引小故。於煩惱障。不分分別俱生見修之惑。故此中不分見修也（瓔珞但說四十二賢聖。不說見修。彌勒問論說。聲聞先斷見惑。復斷修惑。而菩薩初地頓斷見修道中一切煩惱。如起信說。初發意菩薩。遠離執取計名者。皆斯意也。如斷惑章）今謂。此中非論於見修分與不分。而揀於不說十地差別。但有以見修等名說同小乘而已。驗知。苑薪並謬解矣。又復古引孔目云。約大乘終教。有其十門。顯十地故（今謂。彼十門中。更明一念成佛等。何云顯十地故耶）亦不下不假似彼故。
    又於地前但有三賢。以信但是行非是位故。未得不退故。本業經云未上住前。有此十心不云位也。又云。始從凡夫地。值佛菩薩。正教法中。起一念信。發菩提心。是人爾時名為住前信相菩薩。亦名假名菩薩。名字菩薩。其人略行十心。謂。信進等。廣如彼說探玄云。又三賢總為趣聖方便。不分資糧加行近遠此約終教。故云但有三賢。義苑云。又於下分行位之別。三賢名位。鄰極亞聖故（義苑依名號品涼疏謂。有義云。有四義故。信不入位。一進退不定故。二雜修十心。無定階降故。三未隨法界修行廣大行故。四未得法身。顯佛種性故）復古。集成。並引探玄云。若約終教。此信但是十住位之方便。自無別位故。本業經（賢聖名字品）云。未上住前。有此十心名字。謂。一信心。二念心。三精進心。四慧心。五定心。六不退心。七迴向心。八護心。九戒心。十願心。增修是心。一劫二劫。乃至得入初住中。心心有十增。成百法明門。名入習種性中。故知無位。但是方便行也（義苑云。未上下先定其非位。何以故。但十心雜修故也）又准六種性六忍六慧等文故。亦是誠證。又仁王但言三賢十聖。不言四也。又此經中後四位。皆有入住出。已列十名。辨十義等。唯信位中無此故得知也。又本業經但有四十二賢聖。不說五十二。是也（若依天台。四教義云。瓔珞經說五十二位。楞嚴璇疏。亦同彼說。非今家意）問。若爾何故仁王經說十信。為種性住。仍只立三賢位耶。答。此有相攝故。如是。何者。義准有四句。一以本位攝方便故。唯有三賢。則沒信名。唯論住位。引文可知。二以方便攝本位故。即十住名十信。沒十住名也。故仁王經云十信十止十堅心。則不論十住。但名十信也。三開方便異本位故。則如住前有此十心為方便等。四於方便處。假設正位。如前始教說。問。信既實無正位。何故始教說為位耶（終教漸勝翻名行為）答。為始教機□智淺。行位不分。影似小乘教故。說四位（故得稱位）終教機細智深。剋實分異（要分行位之殊故。便稱行也）故也（問。若非位者。何以十住疏云。七依仁王。五十二位。是終教耶。答。此即上三開方便。異本位義也。故鈔曰。此之十心是習種性中。為十住因。開因異果故。加此十。問。終教信行非位。始教為位者。若法相宗。以西明等據梁攝論菩薩道前有四方便。為十信位。慈恩大雲。但以為行。故破彼了。會云。魏梁隋唐同本異譯餘本總無故。筆授謬矣。瓔珞經說。十信一劫二劫。乃至十劫。既數不定。況彼六種瓔珞。但三為地前。故知未上住前。是未入僧祇位等。具如義燈中辨。已是始教。何故不許為位耶。答。彼互立破。縱似同終教。而實始教。名義雖同。宗意各別。或彼復分通熟教。亦無有違。今依孔目。彼約終教有十門中。云一者約位。從十信行。乃至歡喜等十地。則雖云約位。望後位故。既言十信行。正揀異乎位者。著矣。然長水失本家耳）義苑云。又云下（即釋義品之文）正明信相。言始從凡夫地者。悠悠中也。值佛菩薩發菩提心者。方名十信觀行菩薩（如合台家名字。五品觀行。六根相似十信）是人下示其行相。言信想者。謂。希欲觀想。言未有其所證故。次云亦名假名等也。謂。信進等者。更等取念心願心迴向心。是名菩薩能少分化眾生已。超過二乘一切善地。一切諸佛菩薩。長養十心為聖胎故云乃至廣說。
    又仁王經云。習忍以前。行十善菩薩。有進有退。猶如輕毛隨風東西等。在此修行。經十千劫。入十住位。方得不退故。十住初。即不退墮下二乘地。況諸惡趣及凡地耶二明不退。義苑云。仁王云習忍者。彼經說。從習忍至金剛頂。皆為十三法師依持建立。經文牒釋繁廣。此忍之相即發無上菩提心。常修三界一切念念皆不淨故。得不淨忍觀門。住在佛家。修六和敬故。無有退。今此忍前行十善者。正當十信。未獲所證故。有退。謂。值勝緣則進。值劣緣則通故。喻隨風東西耳（上就經釋）在此下定其未入僧祇。入十住位下。克不退位。同初習忍。准知。復古云。習忍即伏忍。當習種性也（鈔云。習種性者。十住）經云善男子其法師者。是習種性菩薩。彼經五十二位。亦即五忍。經云。善男子。初發相心。信恒河沙眾生。修行伏忍。於三寶中。生習種性。修信進等十心。此之十心。是習種性中。為十住因。開因異果故。說十心。今文云忍前行十善。即開信異住也。在信位中。即有退墮。登住初心。即不退故云耳也言經十千劫者。攝論云。十信菩薩。經一阿僧祇。地持云。善趣菩薩。經無數劫。入種性地。又云。中上根者。經億四千大劫。軟根者不在數（長水筆削云。利根精進不精進。劫數不定。鈍根精進。極遲一萬劫。不精進。此乃困而不學。何足以議其劫數耶。今取第三。故云一萬劫。今謂。修行十心。若經一劫二劫三劫。或經十千劫。或無數不劫。如是劫數。乃不定故。知是行而非位也）。
    設本業經說十住第六心有退者。起信論中。釋彼經文。為示現退也。為慢緩者。策勵其心故。而實菩薩入發心住。即得不退也。
    義苑云。設本下縱難釋通也。謂。有難云。本業經中。第六正心住。猶有退轉。何以上云故十住初即不退墮。此是據經縱難。起信下約論釋通云。為慢緩者。策勵其心故。故示現退也。若乃克實。則初住即便不退復古云。縱本業契經（賢聖學觀品）作如是說。諸善男子。若一劫二劫。乃至十劫。修行十信。得入十住。是人爾時。從初一住。至第六住中。若修第六般若波羅蜜。正觀現在前。復值諸佛菩薩善知識。所護故出。到第七住。常住不退。自此七住以前。名為退分（佛子。若不退者。入第六般若。修行於空。無我人主者。畢竟無生。必入定位。佛子。若不值善知識者。若一劫二劫。乃至十劫。退菩提心。如我初會眾中有八萬人退。如淨目天子。法才王。舍利弗等。欲入第七住。其中值惡因緣故。退入凡夫不善趣中。不名習種性人。退入外道。若一劫。乃至千劫。作大邪見及五逆。無惡不造。名為退相）是故起信論云。修多羅中。或說有退墮惡趣者。非其實退。但為初學菩薩。未入正位。而懈怠者。恐怖令彼勇猛。如淨目天子。法才王子。舍利弗。各入第六住。其間值惡知識因緣故。通入凡夫不善趣中。惡緣即乞眼等（智論十二云。如舍利弗。六十劫中行菩薩道。欲度布施河時。有乞人。來乞其眼。舍利弗言。眼無所住。何以索之。若須我身及財物者。當以相與。答言。不須汝身及以財物。而其來唯欲得眼。若汝實行檀者。以眼見與。時舍利弗。出一眼與之。乞者得眼嗅之唾而棄地。又以腳□。舍利弗思惟言。如此弊人等。難可度也。不如自調早脫生死。思惟是已。於菩薩道通回向小乘）今解。若依相示。慈恩意。據法華論。以彼身子。因值乞眼婆羅門時。退菩薩道。迴向小乘自調行故。為實行人。故立信不退。所謂十信第六心也。及義燈中。大品經墮頂菩薩。墮聲聞辟支佛地者。或本二乘。在於頂位。迴心向大。亦名菩薩。故說此等退墮二乘地（以此當知。大品同梁攝論。將四善根配四十心。故以十住名頂善根。前六住位。為墮二乘地。如舍利弗等。是也。其第七住。既得位不退。尚凡夫位。有畏墮故。順古解耳。然西明及青丘學記。有兩釋中。一云。鶖子。十解示退之□等。智周攝釋云。鶖子權行。誘引實人。並從舊解之。）皆為實退（瑜伽論說。下品成就。猶往惡趣。中品成就。上忍已去。不往惡趣。故說地前。總為退位。如前始教中辨）若依台宗。戒疏明別教階位（五十二位）中云。舊云。法才王子六心中退即云十住第六心。難云。十住云性地。性以不改為義。云何退作二乘。其猶一善。性是不改。不作一闡提。不妨退大向小。終是難通。止觀師說（攝山止觀寺崇詮師）是十法信中六心退耳。比釋論師。及金剛般若論師。皆作此解。是信習十心中六心耳。七心已上永離二乘。爾時設為利弘經。不無輕漏。而度物心不失。恒有菩薩之名也（昔者叡嶽源信聘問宋法智曰。別教初住。已斷界內見惑盡。至第六住。豈有更退作逆罪人。四明云。若常途別教。皆云。初住斷見。更不起諸重過。況見惑名數雖多。乃一位斷。思惑乃歷諸位方盡。此常所談別教分齊也。今記主既見身子六住尚退。復起重罪。遂以義求。自有機緣見思俱斷。至六住時。思既未盡。見亦餘殘。所以能牽惡道。此是記主約義斟酌之辭。故云恐是爾前見思同斷。不可將見行別教難也。若據起信論。示退乃克。就圓人辨之。澤山咸云。四明乃以別途位次言之。深合祖意。此是四明答日本難。或作權說者。或作借位者。皆非文意。今文既以退大向小為難通。驗知。止觀師及二論師。指在六住。度物心不失者。正是見思同斷之義。別途斷位。已無疑矣。今謂。推四明義。無有典據。若依法相新譯論等。莫妨實退。何者。漸登初地。創斷界內外見惑故。以三賢猶是凡位。雖第七住得位不退。而說退墮二乘地。是故克論。名別義通。亦不相違。蓋以台家通別二教。是入今家始教攝故。此義逾通。請勿堅守株而已）今家正據起信。終教即為權退。況圓教乎。上來經論誠證昭然。明信但是行。而非位。登初住位。方得不退。理莫可疑也。
    其行相者。起信論中說。三賢初位中。少分得見法身。能於十方世界。八相成道。利益眾生。又以願力受身自在。亦非業繫。又依三昧。亦得少分見佛報身。其所修行。皆順真性。謂。知法性體無慳貪。隨順修行檀波羅蜜等。廣如彼說三明行相。義苑云。此是解行發心之行相也。於初位中。破無明。分證法性。故云少分得等。能於十方等者。顯其化用由體而興。又以願力受身者。謂。三心大願。顯現勝身故。不同凡愚隨業繫縛。受種種身。又依三昧等者。言其未得自在也。是故定善則□勝相。散心祇見應軀。故不同地上長居受用。每覿報身耳折薪云。三賢初位等者。即信成就發心中文。又依下即真如用大中文。正云初發意菩薩等心所見者。以深信真如法故。少分而見知彼色莊嚴等事。無來無去。離於分齊。唯依心現。不離真如。今云依三昧者。以心即定故。其所終下解行發心中文。前約十住。此當十行已去復古云。即彼論信成就發心菩薩行狀。三賢初住者。信滿入住也。少分下論云。菩薩發是心故。則得少分見於法身。能於下以見法身故。隨其願力。能現八種。利益眾生。所謂從兜率天退。入胎等。乃至。入於涅槃。又云。亦非業繫。以有大願自在力故等。又依下論云。謂。諸菩薩。從初發意。乃至菩薩究竟地心所見者。名為報身。身有無量色等。又云。復次初發意菩薩等所見者。以深信真如法故。少分而見。其所下論云。於真如法中。深解現前。所修離相。以知法性體無慳貪。乃至。以知法性體明。離無明故。修行般若波羅蜜。然是解行發心中文。位當行滿入向。深解現前。即十解中之解也所修離相。即十行中之行也。知法性無慳等。顯所修離相。總是地前初僧祇中行相故問。四明判論。合通於衍三教以生滅門。明初發心住。能少分見於法身。八相成道（涅槃云。十住能少分見法身。見不了了。天台判為圓位。妙樂云。唯華嚴。起信。明初住八相。最為顯著）豈非圓位耶。藏師立義。望於天台。乃是別教一途之說。未是通方別教。且如賢首。學通性相。位繼四依。菩薩弘教。各逗機宜。蓋是一類之機。宜聞一途之說。所以作此申通。未必四依有不了也。此與今家同異如何。答。由彼本宗於同教一乘。是故屬圓位耳。其實是當終教正位。圓則寄顯之故。教證二道。源出十地論。大師判為通終圓兩教。別教四門。若不論攝者。豈稱熟教。初住八相。尚如教中。許十信位八相成道。況初住乎。又況終教乎。胡為可限於圓位歟。思之。
    又梁攝論中。十信名凡夫菩薩。十解名聖人菩薩等。其地上行相。倍前準知論曰。菩薩有二種。一在凡位。二在聖位。從初發心。訖十信以還。並是凡位。從十解以上。悉屬聖位義苑云。十住以解為體。聖者正也。冥同天理故。又無漏正法得之於心。故名聖也。由是證知。此位菩薩。分有所證。驗彼十信名凡。定當觀行耳。
    是故當知。此中行位。與前始教。淺深之相。差別顯矣義苑云。將此教中之地前。採初教之地前。擾劣天隔也。
    問。此教豈不通引二乘。何故行位。不似小乘說。答。此後諸教。並皆深勝。所引二乘。亦是純熟高勝機故。不假似彼也義苑云。答中所引等者。謂。定性二乘。無性闡提。悉皆成佛。故不分品位。各令證也。故不似彼此教亦有二機。一直入者。二自前漸入。然行相俱同。所以非為引小及機□淺。似彼說等。以機熟勝同一覺故。於初地中或十地後。一念證果。名成佛故。問。準孔目約終教有十門中。於第十地。即成其佛（如梵網說）為對聲聞。現凡身證。及依同性經。聲聞十地。為招引小乘同大乘等者。豈非引二乘何耶答。此雖引小。而其所引既高勝等故。不假似彼。非謂一向不引二乘。安須徵之也。
    若依頓教。一切行位。皆不可說。以離相故。一念不生。即至佛故。若見行位差別等相。即是倒故准起信論。心真如門是頓教分齊。故彼疏云。舉如體離言。以明觀智境者。即絕言理。正當頓教。依言真如。依言辨德。以明生信境者。是終教義（有人云。頓教二義。今章亦爾。初約離言。若寄言下。二約寄言。即依言門。故知。頓教亦有二義。今謂。不然。此迷義苑。復古。等科故。錯認依言為頓教義者。非矣。蓋夫泯絕無寄。無言說理。猶如飲水冷煖自知。則頓教之正意也。多分當三乘中遮情之義。而其表德多為終教。不可執混一乘遮表。然下若寄言顯等者。既寄顯門。非此正意。例如圓教寄終教顯。以無言說之教。顯無言說之義。即毘耶杜口。默絕顯理。是斯正意。故孔目云。無名之教。顯無名之義。義當頓教等。是也。有名之教。目無名之義。此當熟教。即今下章。寄此言顯。意在于此。諸記科釋。不得茲旨。至次下辨）義苑云。若依下約教遣拂以離相故者。出所以。一念下示證入。若見下斥情見。決不可以立位也復古云。如十地品中。十地如空中鳥跡。豈有差別孔目云。若約頓教。即一切行位。皆不可說。以無相故。此據三乘方便說（彼十地章云。約頓教明者。唯有一門。所謂無相。何以故。由成一行三昧故。乘彼一味真如所成故。不可說有諸異相門成佛。亦如此一切俱離。是名佛也）古德云（此依演義。師謂是圓頓。今屬三乘教攝）一念妄心不起。云何不得名佛（故違磨碑云。心有也曠劫而滯凡夫。心無也剎那而登妙覺。嗟乎。涼密師資。讀此等文。都以禪宗屬乎頓教。蓋此是後人之製造。而實非祖語。南宗豈可如許打葛藤耶。何況即陰而真。則妄全性起。豈但棄妄不起。得名為佛。思之）又心本是佛。念起故為眾生（觀師唯將心法為生佛本故。失三無差之義。反執謂圓理。不達經論且約近要故也。若為三乘教者。正今意也）故念不生。即是佛也。法數章（孔目第二）就維摩默然無言義。當頓教默絕萬法（陰入界等染淨諸法。並皆同此。若無維摩默不二理。即一切法不成。所以知之）故對法論云。不待名言及餘根境。是名實有。即顯待名言根境是假有也（又云。漸由依教。是安立門。頓教不籍名言根境。是非安立門等）是故見相差別。即名顛倒（下引思益云。妄想生死涅槃二相是）大疏等皆言頓教無位者。即其義也。故佛境界章言。若據頓教。舉心皆不當理（今檢孔目。現無不字。故彼具云。又佛境界有其因果。若小乘得因非得果。三乘初教。得果已捨因。亦即空故。若終教時。即是真如。無有差別。若據頓教。舉心皆當理。若據一乘。一即一切等。今詳。熟教雖即真如無差別相。尚是因果漸證之義。若據頓教。舉剎那心。皆當顯理。即頓顯義。豈云皆不而可也哉。故知。復古就錯本解。其實今證不成。審）。
    若寄言顯者。如楞伽云。初地即八地。乃至云。無所有。有何次第。又思益經云。若人聞是諸法正性。勤行精進。如說修行。不從一地至一地。若不從一地至一地。是人不住生死涅槃。如是等也義苑云。謂。寄託無次第之言。顯彼離相絕階差之教（今謂。教之言非。正應云義。如上引孔目。以無名之教。顯無名之義者。頓教正意也。今既寄顯。謂。寄漸教依言真如有言說門。詮顯頓教絕言離相不可說義。覿文可知。復古亦依義苑云。寄彼不次之言。以顯無位者。俱未盡也。失能所寄顯義矣）故楞伽云。初地即八地。此語略而未周（下皆依演義第五文）故彼經第四（四卷經四。及入楞伽第九）長行云。大慧。於第一義。無次第相續。說無所有妄想寂滅法。頌中有七偈。後二偈明不立地位云。十地則為初。初則為八地。第九則為七。七亦復為八。第二為第三。第四為第五。第三為第六。無所有何次。解云。初之七句。約義配同。最後一句。據理都泯。十地則為初者。同證如矣。初則為八地者。初地不為煩惱所動。同不動矣。第九為第七者。第九同第七。無生忍矣。七亦復為八者。純無相觀。與八同矣。第二為第三者。同信忍矣。第四為第五者。同順忍矣。第三為第六者。第三地中。獲三慧光。第六地中。得勝般若。同慧義矣。無所有何次者。頌上經文於第一義無次第相續等（已上演義）今此文中。上句略舉約義同中一句之要。下句則據理都泯（義已略周。正意在於下句。又行願記云。如此超間意。顯圓融之行不依行布位次。今謂。涼密有頓圓濫失）莫見寄言便認有位（會解記等云云未穩）復古云又云。不立地位者。以第八句中一切俱拂故。云正意在下句。平等理中。佛亦不立。復何更有次第證耶。故云無所有有何次。即經長行云於第一義等。若爾如何祖師復說頓教無位之位。而指起信論翻妄四位。凡賢聖果次第說耶（此依圭山覺鈔而問。非矣）答。彼鈔註曰。傍斷。譬如逐鹿者不見山。斬蛟者不見水。志在蛟鹿。忘於山水。傍觀之士。言其登山有高下。入水有淺深。行者忘心唯知寂滅。世尊說彼斷惑有□細。得位自高下。法爾必然。無位之中。有此位故。論結四位云。而實無有始覺之異。本來平等。同一覺故。問。起信豈亦頓教乎。答。以起信三重因地。凡賢聖果四位。圭山釋義。總屬頓教與圓覺一體。又云。今用論者。分齊一也。良以論中從生滅門入真如門。生滅是能入之假。真如是所入之實。以假從實。故屬於頓。又此論雖有四法。正以一體。摩訶衍為宗故。故當頓教（已上皆承涼密之臆見。而非儼藏意）若爾何以復云正終兼頓。當知。此約眾生心生起染法。如來藏隨染故。云欲究妄本。約凡以標心。義判要彰動末。先明靜體故。正終而兼於頓也（從義補註云。以今家意。觀夫他說。當知。彼但得其理性無位之義耳。不見無位之位之說也。無位之位既無。立教化物安在。今謂。賢首克家。嘗斥清涼宗密。而為不肖之徒。今也特有頓圓相濫之失也。然汝山外輩。尚昧己宗。墮于邪計。況他說乎。更何言焉）言又思益等者。姚秦羅什譯（經於精進下。有一名之字）集成云。問。不從一地至一地者。何有依位漸證。答。似反而符也。何者。此於位中。取彼無位之位。非異位外取彼到滅言如是等者。彼經具云。所以者何。諸佛不得生死。不得涅槃。乃至。以是因緣。當知。佛不令眾生出生死入涅槃。但為度妄想分別生死涅槃二相者耳。此中實無度生死至涅槃者。或等餘處說也。
    若依圓教有二義。一攝前諸教所明行位。以是此方便故義苑云。初依教開義。一攝下列而釋之。謂。前之四教所明行位。或大或小。或漸或頓。並是隨機阿含施設。皆為此教之前相故。此中同時該攝耳復古云。攝前諸教者。即知。前四皆圓中四教非圓中別有四教也諸門攝前。義皆同此今解。孔目云。若據同教說。即攝前四乘所明道理。一切皆是一乘之義。文雖是同。而義皆別。是也。然舊不約同教。而論該攝。下更依別教何也。
    二據別教有其三義。一約寄位顯。謂。始從十信。乃至佛果。六位不同。隨得一位。得一切位。何以故。由以六相取故。主伴故。相入故。相即故。圓融故此亦三節。一約寄位先明位相。二約報明位者。次辨不退。三約行明位者。後明行相。準前諸教中。三義可爾。就初約寄位中。舊解紛紜。未得平穩。且折薪科分為三。初總明一位即一切位。二（是故經下）義引賢首品（演義云。五位互攝。如賢首品中乃至則得灌頂而昇位等。此即義引為證）及明以初攝後（玄文云。初發心時便成正覺等。今謂。此章。探玄。皆謂。一位中即攝前後諸位。不可偏限唯初攝後）三（又以諸位下）釋成圓融因果平等（今謂。此別舉相是門。等於餘門。驗知。釋成等者。非也）若復古科初（謂始從下）總辨相攝（玄文云。謂。圓融門。一位即攝一切位故。鈔云。謂。四十二位之中。隨舉一位。即攝一切。如初發心住即攝餘九住及行向地等。今謂。此總舉相入相即六相主伴圓融諸門。豈止相攝）引證可知。二（又以諸下）此別明五位互攝（玄文云。信該果海。一一位滿。即至佛故。鈔云。此別明五位互攝。如賢首品中得灌頂等。如初住攝於初行初迴向初地。第二住攝第二行乃至第二地等。第十住滿。則攝十行滿乃至十地滿。第十住滿稱灌頂位。第十地滿亦灌頂成佛。十行智度圓。十地智度滿。海幢比丘頂。出諸佛說法。灌頂住後。即明佛者。即其事也。前唯約理行圓融。此兼明行證相似。復古至下全舉演義之文作釋。今謂。此大謬矣。此別明相是門。非相攝門。如下當辨）此皆不取。今準旨歸中攝位益略科之云。初總明一一位中。攝一切位。自在無礙。圓融諸門。二（經云下）別明諸位具攝相資門。三（又以諸下）別明全位相是門（具如下解）不可必襲清涼。迷文起盡。失乎章旨（與旨歸中相是相資。前後不次義理莫爽）初總明者。義苑云。初約教標位。謂。始下正名行布圓融。行布故。六位不同（若前開十信。後合等覺。若後開等覺。前合十信。皆六位也）圓融故。隨得一位。得一切位。何以故者。徵圓融之相。由以下就義釋通。每一故字。即為一義。初六相義。二主伴是十玄義。三相即約體。四相入約用。五圓融約法界。總以融通故。諸位歷歷而相收也。復古云。寄彼三乘次第六位。顯此教中一得一切得也（折薪云。寄行布以顯圓融）何以下釋相收（涼曰。六位不亂。而以更收）今謂。孔目云。約一乘者。十信終心（不言位也）乃至十解位。十行。十迴向。十地。佛地。一切皆成佛。此據別教言。又依六相總別義。即是一乘。隨相別布義。即是三乘。此約教分說。其實一乘之法。盡其三世。已通究竟。此據證說（然圓覺鈔云。一信位者。然約圓頓之宗。此位是萬德根本。初心同佛。方名信故。不信因心是如來藏。非菩薩故。發心畢竟二不別。如是先心難故。故華嚴特開一會。六品說之。此經。起信。皆開為一位。權漸教中。多不開者。彼但信教。便名為信。未必悟解故。如輕毛隨風。不定故。十千劫方入初發心住。今謂。圭山不曉約行攝位寄顯門故。正約圓宗。謂開為一位。華嚴寄同終教故。但約行非信為位。終圓已爾。始教卻開。何云權漸多不開等耶。何況起信。何處明信未滿得不退位耶。更究圓覺。無文彰說以信稱位也。嗟乎。違教乖祖之甚矣）。經云。在於一地。普攝一切諸地功德故。是故經中十信滿心。勝進分上。得一切位及佛地者。是其事也義苑云。據經示義。初據經。是故下示義復古云。即初地經文（應云初品。即淨眼品之文）此與演義第三用意少異（玄文云。初地云。一地之中具攝一切諸地功德。演義云。此約當位之中自一攝十。以一例諸。位位皆然）彼但當位之中自一攝十。此證一得一切得。五十二位正當彼中總攝諸位故。此云得一切位及佛地故。是故下義。引梵行品文云。若諸菩薩。能與如是觀行相應。於諸法不生二解。一切佛法。疾得現前。初發心時。即得阿耨菩提。知一切法即心自性。成就慧向。不由他悟今解。準旨歸云。然有二門。一全位相是門（如今次文）二諸位相資門。即一位中具一切位。如十信中有十住乃至十地。如賢首品說。十住等中。各攝諸位。皆具二門。如海幢比丘處。及十住品等說。又云。在於一地。普攝一切諸地功德。餘廣狹無礙。乃至帝網等皆具。準思可知（涼疏演義。如上引。復古非）是故下義。引賢首品故。孔目云。但不退已後。即明得彼普賢之法。約熟教比之。即十信滿心已去。即是其位。其普賢位中。對彼解行法。及彼得義。唯有自分勝進兩義不同。又探玄云。若約圓教有二義。若依賢首自法。一切皆無位。若約寄法。則同終教。然信滿入位之際。通攝一切後諸位。皆在此中。無不具足。此則約行攝位故也（又云。若就始教。以隨□相淺信為位。終教機細智深。□實分異）以信為道元功德母。諸位行相。皆信而成故。上總云。信能轉勝成眾行。究竟必至如來地。斯之謂也。又云。在於一地。普攝一切諸地功德。是此一乘圓教法也。三乘中則不得如此。下有二百頌半。明無方大用分。以信滿成此賢首位故。同普賢等廣大三業。該因及果。遍一切處。盡一切時。常作無邊法界大用。此為恒式。當相而論。不依諸位。今約信門之中顯現。則屬信收問。此中既是十信菩薩。現成佛者。為是暫時化現。為實成耶。答。若三乘初教中。總無化現成佛。以未得不退故。若終教。十信滿心。勝進分上。入十住初。則得不退故。能暫時化現成佛。如起信論說。若一乘圓教中。實則不依位。寄終教位相以辨之。於信滿不退之際。則明得彼普賢法界行德。具攝因果。圓融無礙。若以因門取。則常是菩薩。若果門取。則恒是佛。終教化現。但於一位。依一世界。化現一佛。此中具十地等。攝一切位也。如文無悕望之功用。能一念頃遊十方。若斯之德。自非因位窮滿。孰能具此。故知定是實行滿也。不同彼是劣位人也。
    又以諸位及佛地等相即等故。即因果無二。始終無礙。於一一位上。即是菩薩。即是佛者。是此義也言佛地等。等取一切功德。謂。法界行德也。義苑云。明因果交徹。於一一位上者。彰其融通自在。是故以因取。則皆因故。即是菩薩。以果取。則皆果故。即是佛。純雜無礙。隱顯齊成耳復古云。言相即等。等於相收相入也。一一位者。此別明五位互攝（次舉演義。如上已引是大錯焉。故棄不述）今解。如旨歸云。全位相是門。即一切位是一位故。十信滿處。即便成佛。是故孔目云。若依一乘圓通之教。由義自在。總別相成故。無前後始終。淺深近遠等別。故探玄云。於此信滿。入普賢位。具有二義。若約果。則下文賢首佛剎等。或唯約人。賢首即是菩薩故。或唯是法。菩薩即是賢首法門故（或人法合目。依主釋之）復云。於信滿不退之際。則明得彼普賢法界行德。具攝因果。圓融無礙。若以因門取。則常是菩薩。若果門取。則恒是佛。又旨歸云。發心益者。謂。信位滿稱彼佛境。發此大心。此心即是普賢法攝。是故融通。即遍如前等無盡時處等法界。故經云。初發心菩薩即是佛。悉與三世諸如來等。廣如發心功德品偈頌中說。法界緣起理數常爾。餘皆例知。
    二約報明位相者。但有三生辨不退者。義苑云。對昔因而顯現事故。云約報等孔目云。依一乘教。具一切因緣。理事。教義。人法。因果等。又總雖有因緣。乃至一即一切。一切即一。盧舍那佛普賢行因。成就因果。與三乘等別。普賢因果。不從凡夫世間剋得。何以故。若未成則不說普賢。若已成則舊來如此。道理時事。皆悉不同。又云。若一乘義。十信地見聞。終心成解行。十信終心。勝進向十解。得究竟證。又見聞供養章云。若別教言。見聞已去。即是一乘。又一乘法義。出出世證。餘時見聞。及比解行。探玄云。約別教。娑婆是見聞解行處。中間諸土。唯解行處。末後佛土。通解行滿及證入故。是故信滿位處。亦名賢首故也。復云（入法界品）。依圓教宗。有其三位。一見聞位。乃至。三證入位等。故旨歸云。謂。依此普法。見聞如來及此遺法。所種善根。成金剛種。不可破壞。要必成佛。如性起品云。乃至不信邪見眾生見聞佛者。彼諸眾生。於見聞中。所種善根果報不虛。乃至究竟涅槃（具如別處）。
    一成見聞位謂。見聞此無盡法門。成金剛種等。如性起品說復古云。亦名見聞生。故曰三生。未起解行前皆見聞生性起品。彼經說親近如來。見聞所種善根。皆悉不虛。出生無盡覺慧。乃至到無功用智地。即引喻云。佛子。譬如丈夫食少金剛終竟不消。要穿其身出在于外。何以故。金剛不與肉身雜穢同處故（晉經云。要從身過。至金剛輪際。然後乃住）今謂。金剛種等者。等餘二喻。彼經喻中有三。初吞少金剛喻。探玄云。謂。微少善根。性不可盡也。二少火能燒喻。謂。少善根性能滅惑。三藥王多益喻。合中以佛合藥樹。見聞等。明佛在世作六根境。示現微妙色等。故知。舉初等取後二喻也。探玄又云。一見聞位。即是善財次前生身。見聞如此普賢法故。成彼解脫分善根。故旨歸云。又如善財。前生曾見聞普法。成金剛種。遂令今生頓成解行。又云。纔從地獄出。聞此普法。即得十地者。明是此法之深益也。如性起品者。今準旨歸云。依此普法。見聞如來及遺法。所種善根。成金剛種。如性起品云。若有得經卷地。如來塔廟禮拜供養。彼眾生等。具足善根。滅煩惱患。得賢聖樂。佛子。乃至不信邪見眾生。見聞佛者。彼諸眾生。於見聞中所種善根果報不虛。乃至。究竟涅槃。斷一切惡諸不善根。具足善根。不可言說。過思議故。探玄云。明深饒益。祕密藏經。罵藥服之得力等。罵沈燒已還香等。罵佛猶勝敬外道等。同明如來法不思議也（集成云。唐經曰。佛子。我今告汝。設有眾生。見聞於佛。業障纏覆。不生信樂。亦種善根。無空過者。乃至。究竟入於涅槃。演義曰。此明深益。乃至。罵化。猶勝敬諸外道。若爾豈無罵罪。罵罪非無。今語遠益。故法華中。跋陀婆羅等。罵常不輕。千劫處阿鼻地獄。受大苦惱。畢是罪已。還遇常不輕菩薩。復蒙教化。涅槃中喻以毒塗之鼓。欲聞不聞。無不死者。故菩薩之名。起自聞謗之日。謗尚遠益。況深信耶。況解行耶。況證悟耶。弘持之者。勉思此文）。
    二成解行位。謂。都率天子等。從惡道出已。一生即至離垢三昧前。得十地無生法忍。及十眼十耳等境界。廣如小相品說義苑云。由昔因種勝故。今生造解成行也。謂。兜率下指人以示相。從惡道出者。謂。此天子。當時聞法。由戒緩故。墮阿鼻獄。因乘急故。從惡道出。生兜率天。天鼓發聲。即便懺悔。頓超十地。故云即得離垢等晉經曰。又菩薩摩訶薩（唐經曰。我為菩薩時）於兜率天。放大光明。名曰幢王。普照十方世界微塵數剎。遍照彼處地獄眾生。滅除苦痛（探玄云。以餘大相業用難明故。說最下足下相輪之用）令彼眾生。十種眼耳鼻舌身意。諸根行業。皆悉清淨（以彼眾生宿有見聞普賢法種。復遇舍那法界光觸故。得十眼普賢之益）彼諸眾生。見光明已。皆大歡喜。命終皆生兜率天上。生天上已。聞天妙音。名可愛樂。此音聲語諸天子言。以不放逸故。於諸佛所。種善根故。遇善知識故。盧舍那佛威神力故。於地獄命終。生此天上（天上益中。有四因緣。得生天上。初不放逸者。厭惡對治。二宿植勝善。三曾遇善友。四今佛加持）如來足下千輻輪中。有妙光明。名普照王。於彼海王隨形好處。悉放四十廣大光明。一名清淨功德。普照六十億那由他佛剎微塵數世界。隨眾生境界。隨眾善根。隨眾生意。乃至普照阿鼻地獄。其中眾生命終。皆生兜率天上（廣辨中。先廣前光救惡道。後後廣前聲益天處。下皆略超）生天上已。聞天妙音。作如是言。善哉諸天子。盧舍那菩薩。今住離垢三昧。應當敬念（廣天上饒益中。正勸報恩。依勸興供）乃至。是故諸天子。應當速發阿耨菩提心。令意清淨。住威儀戒。悔過一切業障。煩惱障。報障。邪見障。以法界虛空界。眾生界等善身口意業。以眾生界等身。眾生界等頭。眾生界等舌。悔過四障（正教發心悔過法。後以法界等。教懺悔方便。此是普賢廣大懺悔。甚深懺悔故。稱法界也）諸天子。譬如明淨金玻□鏡。與十世界等。於彼鏡中。見無量剎。一切山川。一切眾生。地獄。餓鬼。若好若醜。形類若干。悉於天現。彼諸影像。不來入鏡。一切業報。亦復如是。若如是知。是名清淨真實悔過（經云。眾罪如霜露。端坐觀實相。此之謂也）說是法時。微塵數界兜率天子。皆得無生法忍。無邊阿僧祇欲界天子。皆發阿耨菩提心。六欲天中一切天女。皆捨女身。悉為男子。得不退轉（明聞法獲益。餘得忍益。或當初地。或是八地。六欲此二地前益）爾時諸天子。廣聞普賢迴向善根。悉得十地（得位益。當機天子。以是普賢諸位相攝善巧法。是故創得出地獄已。聞此普法。即得十地。明與三乘漸次教不同也）諸力莊嚴。具足三昧（行成益）等。猶未能見離垢三昧之少分也（謂。雖得十地因滿。簡不同果故。云猶未能等也）爾時諸天子。於一一毛孔。化作眾生界等妙香華雲。供養盧舍那佛。時彼香雲普熏塵數世界。其蒙香者。身心快樂。諸罪除滅（八萬四千）此諸煩惱。皆悉除滅（明展轉傳通。成無盡行）菩薩摩訶薩。安住白淨寶網轉輪王處。放曼陀羅自在光明。遇斯光者。皆得菩薩十地（探玄云。遇光得十地者。此中有三重益。初明佛光普照諸天子。令得十地。二此天子毛孔所出香華蓋等。復益眾生。令得輪王。亦是十地。三輪王放光。照餘眾生。亦令得十地。此三位之益。皆悉齊等。同時頓成。可知）今言至離垢三昧前者。探玄云。離垢三昧有二位。一約因終。如第十法雲地菩薩所得。離自二障微細垢故。二約果初。如此文。是將現成佛。在此天上。住此三昧。能利眾生。令離垢故。如是眾生。遇此光明。頓得十地。身猶未轉。令本身肉眼而得普眼。是法力故也。是則三祇可以念屈者。明一攝一切也。塵劫不可窮一位者。明一切攝一也。如是遲速。無礙自在。是此圓教。非餘宗也。孔目云。若約解行法分齊剋。唯未得離垢三昧。其離垢三昧。是未受職之前定義苑云。此即地中之正受耳。復古云。離垢三昧前者。地論說得離垢三昧現在前。又此是果定。而有二分。今得十地故。言前也。集成云。文超法師（賢首門人）由此三昧有其兩重。一因滿所得。即天子獲者是也。二果滿所得。約果滿三昧邊。是故云未得少分也。問。因修得者。與果滿得者。有何差別耶。答。因修得者。離微細礙微細著垢故。名離垢。得法正受故。名三時也。果滿得者。離因垢故。名離垢。所作究竟故。名三昧也。解云。章含二意。現前在前皆通。
    又如善財始從十信。乃至十地。於善友所。一生一身上。皆悉具足如是普賢諸行位者。亦是此義也義苑云。即寄位修行相也。一生下。謂。因位窮終。最後之善友故。清涼云。入普賢之玄門。曾無別體（今謂。因位窮終。即證入位。善財來生。而非此生。思之）復古云。初見表十信。至釋種童女。得法雲地。最後見普賢菩薩。與諸佛等。普賢等。至覺位。清涼曰。非唯前後理觀圓融。行布亦足（今謂。尚兼一別。何誇行布具足）彌勒言。餘諸菩薩。無量劫修。善財一生皆得。故言具足諸行位也探玄云。二是解行位。頓修如此五位行法。如善財此生所成。至普賢位者是。問。此善財是何位菩薩。答。經無正斷。位相難明。或有判為地上菩薩。設後發心。即是四種發心中後二位也。又是論中。三發心內。證發心也。或有說是實報凡夫。但有信心。能求善友。今更準釋。應善趣位中行人。依圓教宗。有其三生。若爾善財定是何位。謂是何位。以在信是信位。在住是住位。一身歷五位。隨在即彼位遍一切故。如普賢位。餘義準宗思釋。
    三證果海位。謂。如彌勒告善財言。我當來世成正覺時。汝當見我。如是等。當知此約因果前後。分二位故。是故前位但是因圓。果在後位故。說當見我義苑云。證入生也。謂如下約人示相。即是善財攝德成因之友。既攝前差別之德。以成一因。便表果居後位。故云我當來等。當知下約義以釋。准前可知。雖後位屬其果海。為對因位以明故。並皆報位攝也探玄云。三證入位。即因位窮終。潛同果海。善財來生是也復古云。彌勒等者。經（入法界品）云（此舉唐翻章引晉經）善男子。我願滿足。成一切智。得菩提時（晉經曰。我於彼中命終。下生成正覺時）汝及文殊。俱來見我。今見彌勒。但是因圓。見成正覺。即是果滿也探玄云。汝及文殊。俱見我者釋有三義。一云。我當來成佛時。亦說此華嚴。彼時亦有文殊善財所說之法故云也。二云。我成佛時。汝當文殊俱來助我。宣揚法化。三為表法（清涼云。善財表行。文殊信智。成正覺時。俱證此故。文殊古佛。善財當佛。慈氏現佛。三世圓融。浩然平均。故云俱見）謂。善財。何故上於佛會。俱求諸善知識。而不求佛者。以善財此生是修因之身。未成果故。不至佛所。非謂不求。但成果隔因故。說當見佛。以是滿位故。無仰推等也今謂。此且約修因身速成行故。云成果隔因。所以約報明者。意在于此。其實則約普門該攝說者。一生皆具。故探玄云。此普賢法。圓融相攝。一位即一切故。一生皆得（如千年之鳥不及朝生之鳳）又云。圓中通成後諸位。若約因。得普賢三業。遍周法界。約果。遍塵世界。成等正覺。如賢首說。若約寄法。則同終教。然信滿入位之際。通攝一切後諸位。皆在此中。無不具足。明普行位。體及相用。廣大無邊。始終俱括。應在信門該攝諸位。成佛妙果。是此所明也。故至相云。如經一生。得見聞若熏習。二生成其解行。三生得入果海。同一緣起大樹。而此三生。只在一念故經云。初發心時。便成正覺。譬如眾流入海纔入一滴。即稱周大海。無始無終。三乘多劫。不及在一乘中一念故。自防遺忘集云。未入地獄已前。名見聞生。自獄而直生天上。空音滿耳。隨悔宿愆。得離垢三昧。名解行生不離天處。見佛法身。名證入生。何以故。天子故。分段身故。經云。少作方便。疾得菩提。斯之謂也。如孔目云。善財。一生皆得者。依華嚴經疾得成佛。有其五種。一依勝身（此亦有四。一依世界性等十世界身。輪王之子。現身成佛。如普莊嚴童子等。二者依天子勝身。從三惡道出。生兜率天。現身成佛。三者依閻浮提勝功德身。如善財等現身。究竟普賢之行。後生即見佛。四者依法華經龍女之身。南方成佛。義當留惑之身疾得成佛）一生即得。從見聞位後一生。至離垢定。後身即成佛。二依見聞。逕生疾剋。三依一時。疾得成佛。四依一念（契普賢法）疾得成佛。五依無念。疾得成佛。廣如彼辨。
    三約行明位。即唯有二。謂。自分勝進分。此門通前諸位。解行。及以得法分齊處說第三明行相者。問。約行之言。與下行佛。為同異耶。答。舊有二解。一云。此總約普賢行德。行佛但信行。故探玄云。普賢願行者。是一乘無障礙。普遍五位之行願也。又云普賢法界行德。但就信門。於中顯現故。說不盡。或唯約普賢當體。如此品所說。此約一乘因分說（此章約行）或總不可說。此約果分離言之處。準此。隨得一位。名為自分。得一切位。為勝進分（此亦有二。故章云此門通前等）故折薪云。自分即約當位。勝進有二。一約趣後位。二約趣佛果。此門下此有二義。初唯上因圓。謂。每得一位自分。即勝進徹於解行位也。及以下。二徹入果海位。以此為分齊爾。如上云勝進分得一切位及佛地等（探玄明七重二分中。是當後二。如下當辨）二云。約行之言。亦指十信。何以知者。以信是行非位故。即至下揀云。是行佛非位佛是。故孔目云。若一乘義。十信地見聞終心成解行十信終心勝進向十解得究竟證（此章云及得法分齊。是也）明知。今家但以信滿成佛。為自極證。更無增進（當章專明）準斷惑章。云約行。謂。十信終心斷。此亦應爾（自法。寄位。如上已引探玄二義）普賢當體。法界大用。遍一切處等。此為恒式。信門中顯。即屬信收。具如成佛妙義（新羅見登撰）今謂。此約自分及勝進行。以明二位。既通前諸位等處。則初義為優矣。言即唯有二等者。探玄云。然此二分通說有七重。一約一行。生熟分。二約二行。如先施行已成後修戒等三約二利以分。四就行位。以得位為勝進（此章既言約行明位。然復云此門通前諸位等。則知亦通餘）五約比證以分。六約二位。謂。前位已成為自分。趣向後位為勝進（義苑云。謂。自分即據其當位。勝進即趣後高深。折薪云。自分同苑。勝進有二。一約趣後位。二約趣佛果。如上已引。此就勝進。通望因圓果滿為二。此是約六七重通釋。集成云。自分如初發心功德。勝進如明法。故鎮國曰。前明當位所成之德。今辨趣後勝進之行。又曰。自分已圓。將趣十行。說於明門。以為勝進。自分如十行勝進如十藏。此但約此重耳）言此門通等者。義苑云。此門下指人位此門者何。謂。約行（自分勝進）明位（一位一切位等）折薪云。此有二義。初唯上因圓。謂。每得一位自分。即勝進徹於解行位也。若指事鈔意謂。前諸位者。即十信。乃至佛果始終六位（上寄位顯）以位有二分故。解行者。謂解行生（上約報明位中解行生行）此乃通前諸位解行行位說也（復古云。行行之中。皆有此二者。七重二分。如應可配）及以得法等者。折薪云。二徹入果海位。以此為分齊齊。如上云勝進分得一切位及佛地等。指事鈔意云。謂。互位滿（由勝進分攝上諸位成正覺故）皆名為得法分齊處（此乃別通十信乃至十地滿處說。不同於住行等位位各有二分。總明相攝。今即五位互攝之意。復古應准此知）復古云。得法分齊處者所得三昧也。如善財於彌勒處。得解脫門。名入三世一切境界不忘念智莊嚴藏。未得三昧。是善財自分。得三昧已。則是勝進。二位不同（如普莊嚴童子。初逢須彌仙雲佛。即得十種三昧。探玄以為自分。後逢眼王如來。得念佛等四定。更聽法界自性離垢莊嚴經。得二種定。探玄云。初見佛得四定。為勝進之初。聞經得定。為勝進之終。準此可知得法分齊處）有人云。謂。諸位中解行。則是自分。及以得法處。即勝進分。此違攝益中云界內見聞。出世得法。出出世證成。又探玄童子得法有三種等。豈限果海。
    如普莊嚴童子等也探玄三云。此童子得法是何位者。義準上下經。有三種成佛。一約位（寄分真即佛位）以六相方便。即十信終心。勝進分後。入十解初位。即成佛。以此是三乘終教不退之位故。以一乘六相融攝。即具諸位。至佛果也。故童子見初佛。為信位自分。聞初經。為信位勝進（自分之終）見後佛。當解位初自分（勝進之始）聞後經。為解位初勝進以攝諸位皆具足故。二約行（寄觀行即佛）總不依位。但自分勝進究竟。即至佛果。三約理（寄理即佛）則一切眾生並已成竟。更不新成。以餘相皆盡故性德本滿。相皆盡故（以性奪修）復古全引。折薪云。等取兜率天子善財童子。其身在於世界性等以上處住。當是白淨寶網轉輪王位。得普見肉眼。見十佛剎塵數世界海等此中若折薪科。以依上云如普莊嚴童子。此下解世界性等。具引晉經（第四舍那品）童子所居為世界性等。等於香海等。當是下會同小相品中兜率天子處說也（推此等解。今章以上處住之言。太不便也）准復古科（指事集成並同）約行明位二。初行中二位二位內行相二。初解行位（二信滿位。至下當解。其身等者。此是瞿夷所居十世界海。即舉初世界性。等於第二世界海。乃至第十世界相。便是第十法雲地。知識位內之行。此意能順孔目探玄。如下所引。又準下攝化分齊。乃舉世界性等十世界海竟。云此等當是萬子已上輪王境界。今亦言以上處住。當是白淨等。則前後符順。然折薪意。且由解行生位。以十世界。為其所居。乘上文便。義用普莊嚴。復古為好矣。其瞿夷所居者。第五十七說。初知娑婆境。次知十方。故文云。我悉了知如此娑婆世界。知十方世界世界性。乃至世界相中事。亦復如是。問。童子所居。有何別耶。答。四勝身中。以普莊嚴名世界外勝身。其界外者。後攝化處云。於三千界外有十重世界海等。及前迴心章云。解行身遍於五位法。准此。十世界海。亦通諸位。然今此所舉。既是瞿夷所居。當第十地所依境界。如都率天子至離垢三昧前故。曰當是萬子已上白淨寶網輪王位等。而如普莊嚴童等者。彼指信滿已去。解行生位始終分齊位內諸行。寬狹且殊）義苑云。其身等者。謂。依正並顯。言依報即世界性上。顯相彌多。論正報則位顯輪王福分不少。皆表其勝也。得普見者。彰其智用。窮于無盡耳。折薪云。世界性者。即唐經世界種也。晉經云（乃往久遠）有世界海。名淨光普眼。中有世界性（其形如須彌山天宮莊嚴）名勝妙音（塵數世界以為眷屬）彼世界性中。有香水海。名清淨光。彼香海中。有須彌山。名炎華莊嚴幢。彼山有林觀。名寶華枝。彼林東有城。名炎光（彼林中有道場。名寶華莊嚴。前有大蓮華。塵數如來。出興于世。其最初佛。名須彌山雲。處蓮華上。白毫放光。滅除眾生煩惱蓋障。發菩提心）彼城有王。名愛見善慧有（三萬七千夫人婇女）二萬五千子（探玄云。問。涅槃中一切輪王。皆定千子。何故此中乃不同耶。答。彼是王四天下之輪王。約三乘說。此是王世界性之輪王故。寬大深細於彼。如白淨寶網等。以恒沙金輪王福所感。此約一乘說。不同也）其第一子名功德勝。次名普莊嚴童子（探玄云。又王及長子是福分。童子為慧分。是故為入道之器。德周法界曰普。普德交飾為嚴。普即嚴。普嚴之童子。普嚴即童子。並通二釋。離染貞潔。表為道器。故云童子。如文殊等）於寶華枝（探玄云。辨對緣修成自分行中。初見佛得定。為自分之始。後聞經得定。成自分之終）遇一切功德本勝須彌山雲佛（於彼眾海中說經名現三世一切諸佛集會。世界塵數修多羅。以為眷屬。隨諸眾生所應解故。童子聞已。宿世功德因緣故。得一切法具足三昧。乃至法眼清淨三昧）等（彼佛滅度後。有佛出世。號一切度離癡清淨眼王。童子見已。即得念佛三昧。乃至甚深法樂三昧。時佛說經。名一切法界自性離垢莊嚴。有微塵等修多羅。以為眷屬。童子聞經。即得三昧。名一切法普門歡喜藏。及入方便海。探玄云明復更見佛成勝進行中。初見佛得四定。為勝進之始。聞經得定。為勝進之終）聞經獲得一切法具足三昧等（上以義略引爾）釋曰。此言世界性上住者。等於香海須彌山寶林王城也復古云。世界章云。一世界性十世界相。謂。積種成性等。此當萬子輪王已去所居。若晉經寄當十地。如兜率天子。從惡道出。即得離垢三昧前。得十地無生法忍位。一乘義章曰。若證得普賢位。在六相方便十地位中。何以故。依十地證義會普法故。今章既云及以得法分齊處說。則知。普莊嚴等位皆十地按。探玄釋諸世界海中云。依一乘有二。一約果分。十佛自體國土海（若圓教中。通三世間。以舍那佛有國土身等。是故世界悉是佛身。又有眾生形世界等。是故眾生即世界。此並依正混融無礙故。相即自在故也）此當不可說。寄緣說十。如第二會說。二約攝化處有三類（上下淺深。此據孔目十世界章）從須彌山界（孔目云。縱三千大千世界已去）及樹形等（無量雜類世界）己去。乃至一切眾生形世界海。為第一類。二（寄解行位）三千界外（孔目云。如瞿夷所居成化之處）別有十世界（如第五十七卷）一世界性（謂。積世界成性。積性成海等。名性者。有二義。一望前諸界。攝諸流類。積結成性。二望後海等。有為因義。故亦得名性）二世界海。乃至。十世界相。此等當萬子輪王已去境界。為第二類。三（寄證果位）十蓮華藏莊嚴世界海（等已去。盡佛境界）具足主伴。如帝網等。是佛境界。為第三類。三處佛身。同是十佛也據斯等文。復古為好矣。言當是白淨等者。晉經（小相品）云。若見蓋雲者。即得白淨寶網轉輪王位。探玄云。初明見此法界法門之蓋故。得一恒沙輪王善根。皆如白淨寶網等。此是世界性中萬子已去輪王。如愛見善慧王等。非是金輪千子王四洲等。謂。一恒沙箇白淨寶網輪王善根。暫見此蓋。頓得成就若準唐經（光明功德品）云。種一清淨金網轉輪王一恒河沙善根。涼疏會云（先涌釋清淨金網）是則多箇輪王。大一輪王之多善也（則以舊經彈於新經）梵本亦然（成寶網義）而言清淨金網者。準瓔珞上卷（鐵銅銀金。地前四位）金輪在十迴向。初地已上。皆是□璃輪。而增寶數為別。是知。舊譯為寶網。勝金網也。故彼經云。歡喜地。百寶瓔珞。七寶相輪。四天王一萬子為眷屬（二地八寶。三地九寶。乃至。六地十二寶）寶數一一增至第七地。十三寶相輪。八地但云大應寶相輪（不增寶數）九地云白雲（香幢雲）寶相輪。十地云百萬神通寶光瓔珞無畏珠寶相輪。若順晉經。白淨之言。則當九地。即前香幢雲自在光明（若有聞香者。成就香幢雲自在光明善根。晉有白字。此前有雲字。二經合成瓔珞白雲寶）若然彼但是所等。則金網無失（謂。晉經得十地。有九地已下白淨寶等諸輪王善。彼云白淨等。即等於金銀輪等。若是能等為金網。則十地非金。若以所等為金。金等何失）復古云。今章與孔目。皆云十地。但據晉經天子所得位判。清涼由二經不同。以義會通。故有是說（孔目云。小相功德。一時之問。即令無量眾生。從三惡道出。生其天中。感空中聲自然教授。於此一身。即斷八萬四千煩惱。自分勝進。皆悉具足。兼及自他俱證十地離垢三昧。探玄云。地獄眾生。皆得生天。成就十地十眼耳等。毛孔香華。亦得十地白淨轉輪王等。又孔目云。瓔珞十數。即是單別。不具一切圓故。入三乘攝。六決定義。知佛慈悲。欲令易解。將不滿數目體等。準此。瓔珞偶雖同名。不可強會當第九地。思之）普見下一乘義。在普見肉眼位中。見十方界。經云。菩薩住金網輪王位。放摩尼髻清淨光明。若有眾生。遇斯光者。皆得菩薩第十地位。成就智慧光明。得十種清淨眼等。又菩薩業報清淨肉眼。乃至。如頗梨鏡清淨光明。照十佛剎微塵數世界等探玄云。如在欲界。已得初禪。身雖未轉。得彼天樂。如是眾生遇此光明。頓得十地。身猶未轉。令本身肉眼。而得普見。是法力故也。是則三祇可以念屈。明一攝一切也。塵劫不可窮一位者。明一切攝一也。如是遲速。無礙自在。是此圓教。非餘宗也。今於十眼中。肉眼最□。釋其分齊。餘眼深妙。可以類知）。
    若三乘肉眼。則不如此故。智論云。肉眼唯見三千世界內事。若見三千世界外者。何用天眼為。故知不同也義苑云。舉劣顯勝也。折薪云。大品經。而菩薩行般若時。肉眼得見三千大千國土。智論問云。大千國土。百億須彌山諸鐵圍等事障礙。云何遍見。若能見者。何用天眼。答。不以障礙故見。若無障礙。得見大千界。如觀掌中無異。問。佛為世尊。力皆周遍。何以但見大千國土。答。若肉眼能遍。何用天眼。以肉眼不能及故。修學天眼（然凡夫肉眼。見百由旬。二乘亦爾。菩薩肉眼。如大品說極遠見大千）今但義引示。此明佛肉眼尚只見大千內事。今輪王能見十佛剎等故。不同三乘也探玄解云。彼約三乘漸次教說故。不同也。
    又彼能於一念中。化不可說不可說眾生。一時皆至離垢三昧前。餘念念中。皆亦如是義苑云。謂。示智用難思。攝機成大益故。皆至離垢定前耳。一念既然。餘念皆爾。故云念念。斯乃益物無窮。方見普賢之行折薪云。又彼下。義引前輪王放光。眾生蒙益得十地等。是也（見蓋得益。輪王所化廣多之文云。菩薩安住如是轉輪王處。於百千億那由佗佛剎微塵數諸世界中。教化眾生。乃至放曼陀羅自在光明等。然彼文中。無於一念中之語。故義引示耳。又至離垢前之言。在彼更前兜率天子得益之中。以其三重頓同故。此亦義引）言餘念念下。即次前肉眼所見經連次云。亦於念念中。見百千萬億那由他佛剎微塵等如來。譬如錠光頗黎珠。照十佛剎微塵等世界。此珠白淨寶網轉輪聖王善根所成復古引孔目云。若約解行法分齊剋。唯未得離垢三昧。其離垢三昧。是未受職之前定。又云。當知白淨輪王之位福分非少。若起利用。即令無量眾生發不退菩提心。及在十地無生法忍地。唯未得離垢三昧少分之力故。云至前定也。
    其福分感一錠光頗□鏡。照十佛剎塵數世界中。當知。此是前三生中解行位內之行相也。以約因門示故義苑云。前智。此福。二足齊彰。是以定為福體故。眾德咸成。言感一錠光等者。謂。此菩薩福智既備故。一即具多。若彼玻□明鑑。遠近齊照。當知下克位。以約因門示故者。揀彼果海位是不可說示耳折薪如上。復古。集成。引一乘義章云。白淨寶網轉輪王位時。有定光頗梨鏡（經文前言譬如明淨發光金玻□鏡與十世界等後文乃云譬如錠光玻□珠照十佛剎微塵等世界此珠白淨輪王善根所成故知此鏡以玻□珠為體也）光明照十佛剎微塵數等世界驗知（白淨寶網轉輪王之位）福分不少也。如是身土化用福分是解行生行相。以此照前。約行明位。是位內行相矣。以約下。以因果該徹。圓通之法。在因為因。在果為果（下亦孔目）總別相成。無有前後始終淺深近遠等別。今云解行者。就因門示也。
    若約信滿得位已去。所起行用。皆遍法界。如經能以一手覆大千界等。手出供具。與虛空法界等。一時供養無盡諸佛。作大佛事。饒益眾生等。不可說也。廣如信位經文說。又云。不離一世界。不起一坐處。而能現一切無量身所行等。又於一念中。十方世界。一時成佛。轉法輪等。乃至廣說義苑云。謂。行成入位也。所起行用等者。謂。顯一證一切證故。行用無方。如經下示福分。又云下明體用。謂。不離是其體。能現等是其用。又於下現微細八相等事（是賢首品第一。海印三昧門文。即明信滿示現八相）復古云。言得位。即信滿不退際上。以終教三乘至此入住。名為得位。今以一乘同彼而說。引彼三乘令入一乘故。三一義章云。但不退以後。即明得彼普賢之法。約熟教比之。即十信滿心已去。即是其位。其普賢位中。對彼爭行法。及彼得義。唯有自分勝進兩義不同。故下文問答。備揀終教三乘。皆遍法界。已得普賢法故。經引晉經賢首品十種三昧中第四手出廣供三昧門偈也（又云下第十寂用無涯三昧門意而文在第九迴向及僧祇品。又於一念下。復是賢首品初。圓明海印三昧門）折薪云。若約下通舉賢首品中意也。彼有十三昧門。皆明所起之用。一圓明海印三昧門四千出廣供三昧門十寂用無涯三昧門。經十三昧所起行用。皆遍法界。故通舉之。如經下別舉第四手出廣供三昧門。以顯相也。此一三昧。晉經有十七偈（初偈標。次十五偈別顯。後偈通結）如下通指上十三昧門也（又云下。兜率讚品云。如來等正覺。不起一座悉。能遍十方一切諸世界。第九回向文云。不離一處。悉能示現一切佛剎。僧祇品云。未曾離於一座處。而能遍遊十方界）言一時成佛等者。故得法分齊。直徹佛位也（即賢首品海印門偈云。菩薩希望一切斷。於一念頃。遊十方。示現十方。如滿月。無量方便化眾生。於彼十方世界中念念示現成佛道。轉正法輪。入涅槃。現分舍利。為眾生）集成云。然信滿得位有開有合。合者。晉經賢首品云。菩薩於生死最初發心時。一向求菩提。堅固不可動。探玄曰。是起信三種發心中。當最初信成就發心。故云初也（探玄云。若終教中。信滿入位。則為不退。如起信論信成就發心不退故。及此下文。深心淨信不可壞等。以圓同終故。入位已後。方說為不退信也）同下文十住初發心住。及發心功德品。此約信終（探玄又云。信滿心得不退故。依此信發心故。知此心已入住。然約能入方便故。屬信終）彼就住初故。無二也。開者。鎮國（賢首品清涼疏）曰。此初心與下文十住初發心住。及發心功德品。各何別耶。此中發心。該於初後。取其成德。乃是信終。取其為本。乃在初發。雖如輕毛。功歸初簣故。十住初發。即是此終。成彼初發。此終為能發。彼是所發。此正是發起之發。義兼開發。彼是開發之發。義兼發起。其發心品。正顯十住初心之功德耳。以斯甄別。非無有異今謂。開義總非儼藏祖宗之旨。獨出清涼臆見。認終執圓。三一相濫。奚足取乎。何以知者。探玄云。唯約信門當相階降以辨。則此信但是善趣位。如輕毛等。如瓔珞本業及仁王等經說。此約三乘。今約普賢德。謂。約彼信門。顯此普賢德。此約一乘因分說。是故圓教中所明信位。與彼三乘中十信義別不同也。
    是故當知。與彼三乘分齊全別。何以故。以三乘行位。是約信解阿含門中。作是說也復古云。與彼下。建立一乘十義差別後結判云。此上十證。足為龜鏡。其別教一乘所明行位因果等相。與彼三乘教施設分齊。全別不同。廣如經文。略如下辨。行位因果。則此復揀者。會成前義。此中正揀終教三乘。豈有前後義異。文句全同。祖師不明辨而示後學。聖言寧容有失。何以下徵。三乘行位者。種性章（孔目第二）云。三乘教種性差別。略有三說。一約始教。二約終教。三約頓教。真如章云。真如有二門。一者一乘真如。二者三乘真如。次釋云。三乘真如復有二門。一頓教門。二漸教門。又次云。漸教門者。略有三門。一終教門。二始教門。三所知門。又此下問答。正以三乘終教對揀。則所揀三乘。通諸教甚明矣。良以長養彼根器故。施設行布十地等行位。令生信解。阿含此云淨教。乃至佛果並是教佛。一乘義章（孔目首卷）約諸教說行位竟。頓教末文結云。此據三乘方便說。章初（今章上卷）云。今依大乘云。昔日但有言教。無實行果。故云三車空無。又云。臨門牛車。亦同羊鹿。但有其名。以望一乘但是教故。是故經云。以佛教門出三界苦等。妙趣（孔目第四）云。又諸三乘經論所明位地及差別次第法相門等。並約信解門中。作如是說。故大論云。隨一方化儀也。若據行法。則不如是。行解亦入。解門彼亦通。揀諸教也。問。頓實二教。豈皆權耶。答。既皆一方化儀。非無盡說。是故前四皆方便權施也。行法分齊云。若修菩薩道。為迴聲聞。初教許行。為引初教。終教許行。為引漸教頓教許行。為引頓教。圓教許行。當知。頓實皆是所引。唯圓教究竟。非所引也。又云。據佛別意。唯一乘可行。餘不可行。何以故。非究竟依故。是故前四皆是此經方便。枝末法輪。並非根本究竟正乘也。
    問。前終教中。不退際上。亦得如是八相等用。與此何別。答。彼於此位示成佛時。於後諸位皆不自在。以未得故。但是當位暫起化故。此即不爾。於初位中起此用時。於後諸位。並同時起。皆已得故。是實行故。該六位故義苑云。用同一位而起故。躡終以難圓。請試陳之。答其位同而用別。是故終教雖不退位中。以三昧定冥同真際。依證起用。八相示成。由分顯故。於後諸位。未得自在。言以未得故者。謂。與之則當位當教分用。奪之則阿含施設故。云未得但是暫化耳。此則不爾下。明其圓教。一證一切證故。同時起。皆以得故者。言其實證。初心正覺是實行歟。一含多德。該六位焉折薪云。於後諸位等者。彼論云。然是菩薩未名法身以去。過無量世來。有漏之業。未能決斷。隨其所生。與微細苦相應。即當位中用爾復古云。終教三乘。信滿入住。亦得八相等。與今一乘何別。此如起信等說。答。彼終教但於信滿入住。得位證如。能起化用。示現成佛。於後諸位。並未得故。皆不自在。不同一乘一得一切得。一起一切起。並皆自在。妙趣云。華嚴中信解行等諸位。以信一言成其信位。位中所含。即通成解行理事一切法門等。
    問。義既不同。何故一種同是信滿勝進分上。起此用耶。答。為欲方便顯此一乘信滿成佛。令易信受故。於彼教先作是說義苑云。躡上終圓之異。還疑信成就發心位中同時用起。良以一乘之道。高不可仰。深不可窺。故寄彼乘。同位發用。令其信伏。後趣上乘。故作是說復古云。三三義異。權實宗差。何故同此起用。良以信該果海。理圓難信故。佛菩薩於彼三乘終教。信滿之處。說能作佛。巧令聞者易信斯經也。
    問。既一位中有一切位。及信滿心即得佛者。何須更說後諸位耶。答。說後諸位。即是初中之一切也。如初後亦爾十玄門云。問。若一地即攝一切諸地功德。一即一切。初即攝後者。一門即具。何用餘門耶。答。若無餘門。一門即不成故。初心即成佛。成外無別修。其相如虛空。非謂不具諸功德。眾流入海。纔入一滴。即稱周大海。無始無終。故知。善財發心。得入此緣起大海。一念豈不成佛耶義苑云。牒上圓融。疑後行布。故云何須更說。行布是教相施設。圓融是理性德用。謂行布不礙圓融故。上一位中有一切位圓融不礙行布故。說後諸位。即是初中之一切也。如初下以初例後也。意謂。初既具後。後亦具初。前後相收。方顯融通位相矣復古云。後亦爾者。所說初一切。即後中所具一切也折薪云。清涼約經明文有四說。一或始具終二或終具始。三諸位齊致。四或諸位皆泯。釋曰。上四義中。一即初中一切。二即後中一切。三即諸位各攝一切。是經明文。非約初義說要問答曰。若但言十信作佛。不論十地終心作佛。則是三乘教。何以故。由法義道理不具故。若具五位及九位作佛。則是一乘圓教攝也。何以故。由具教義等。具足說故。小乘佛。三乘佛。並是阿含佛。一乘佛是義佛也。
    問。若初即具後。得初即得後者。亦可後亦具初。既不得後。應亦不得初耶義苑云。若初下印初具後。亦可下難後具初。既不下例難。初後得則初後皆得。不是則後初皆不得。何以故。初後不相離故折薪云。初句牒前初中一切也。亦可後亦具初者。此句案定初後互具。既不下正難。意云。既初後互具。初若得後者。方得其初。既不得後。應亦不得初耶復古云。以後例前可見今解。斯難意謂。若初信滿具後功德。得初一位。即得後一切位者。如初後亦爾。則亦可後位亦具初功德。雖僅得初。即得後位。既不究竟得後極際。其實應亦不得初一切位耶。以如得初得後。得後亦得初故。例難如是。
    答。實爾。但以得初時無不得後故。是故無有未得後而不得初也義苑云。初印許問辭。故云實爾。但以下答初具後。是故下答後具初也折薪云。答云實爾。正如所問。纔不得後。亦不得初此縱也。但以下奪。但以今宗既初後圓融。得初時無不得後故也。是故下結答。意云。若此宗。初不得後。前難得成。既得初時。即得於後。何有前難。所以無有未得後而不得初義也。由此一重問答。方成上信滿成佛義究竟也復古云。實爾者。理實如是若無十。一不成故。餘文可知今解。但以等者。譬如纔入一滴。無不得即稱周大海。即是一念始終具足。故經云。初發心時。便成正覺具足慧身。不由他悟。是故不入即已。纔入則無有未稱遍大海。而不得一滴也。
    問。若爾云何得說諸位階降次第。答。以此經中安立諸位。有二善巧義苑云。由上前後互具。則降次難分故。有斯問初總標。一約下別列。但以下雙融無礙。言安立諸位者。據其因門緣起說故。不同諸教權設安立耳折薪云。初後互具。義則雜亂。何有經中六位次第等耶復古云。若初後皆具一切。義實夷齊。云何經中復說階降今解。安立寄顯之義。故斷惑章云。既云安立。故知寄顯也。
    一約相就門。分位前後。寄同三乘引彼便故。是同教也。
    二約體就法前後相入。圓融自在。異彼三乘。是別教也義苑云。一約相就門者。謂。約其差別義相。就彼教門。不乖諸說故。云寄同三乘等。二約體就法者。謂。約其實體。就于本法。實德圓彰故。云前後相入。是別教也。此猶分相。但以下顯其該攝。融通准知折薪云。一約相就門者。初約行布門。約相就義門故。有前後次第。二約體就法者。體即體相。亦是諸地體相爾。前相就門。有出入次第之義。今此諸位體相就法。法無次第淺深。但圓融自在爾復古云。約相者。且人法行位。皆有體相用三。若就十住。約法說者。十住之中。教義二分。吾祖乃言。義中以平等法界為體。十住行位為相。應教所詮為用。教中以六決定為體。十住不同為相益機為用。就門者。以住行向等為門。卻以住向地等相。就於六位之門故。有前後階降次第不同。寄同三乘。引彼之機。令捨權三而入一實也。此中所同即終頓三乘。能同即別教一乘。寄同三乘（今謂。不然。既言此經中安立諸位。則所同豈止終頓。何者。大師釋十住品已去十地中。皆約始終教以釋。故探玄云。地前約比位。寄顯普觀圓滿自在行德。於其地上。約證位寄顯三乘差別行德為顯教相不同故爾。便是寄顯不同故也。又云。為地前攝一乘別教普賢之法。地上寄位。同於三乘。故隱彼自在之相。同餘經而說等。準此明知。所同通於始終三乘。以寄為耳。況乃可堂更引涼疏圭峰并貞元疏。但同頓實。以後三教。合為一乘實頓不融。並為同教一乘。強為和會云。但彼合二教歸圓。此引三機入一。但少異耳者。此救皆非至相賢首之玄趣也。思之）故所揀三乘正揀終頓。但異權三。不足為別教也二約體者。如十住以平等法界為體。今以行位等為體。以就圓融普法。是故前後圓融。異彼三乘。是別教也今解。約相就門者。探玄云。以法就機說。令行位有分齊。故通同別二教（同中同別）約普賢位相。此有二分。一阿含位。如十住品說。於中有二。初明攝體位。後辨隨相之位。此約比位。寄顯普賢圓滿自在之德。謂。若於地上得普賢德。則與三乘教便不別。若是三乘行位。則於地前實不自在。顯此一乘即不如是。故於地前。即便自在得普賢德。二證地位。如十地品說。此約證位寄顯三乘差別行德。一乘地前。有普賢德。一乘地上。亦有普賢行。行相甚深。大地品說。此如普賢行品說。又以一乘十地甚深故。通攝三乘等。總為十地。仍以六相陀羅尼門融顯無盡。成普賢十地。自在之義孔目云。又華嚴經文前之五會。及十明已後。盡不思議品。即以一乘別教從三乘說。十地文中。即用一乘圓教。從三乘教。以顯一乘別教說。又十地已前四會中六決定文。何故不依十數而說。答。為六決定是本分義深。體略難解故。寄三乘之教。卻顯一乘玄趣。令其聞者一往易解也。經文善巧二文。交絡二義。顯宗分齊。極善妙也。又云。同教者。經云。會三歸一。故知同也。所言同者。三乘小乘同一乘故。又言同者。從多別義。一言通目。故言同。又會義不同多種法門。隨別取一義。餘無別相。故言同耳。通之與別。義無別趣。若不通目。有情隨言取義。以定根性。無由以近會其遠旨。所以佛教存通目者。依其論道及施設道。以生智滅惑。顯理成果之便巧也。據斯聖巧。一言之下玄復玄耳。又佛性論明。其通觀通滅諸惑。通證諸理。通成諸行。通剋諸果。此約一乘同教言。同教之中亦有同別一乘三乘。同一善巧。是其同也。各為機別。即是別也。餘並準之。次言約體就法者。探玄云。以機就法。顯德量無限。唯明別教。為一乘玄妙。前顯位相差別。即相。今會緣入實。即體故也。今尋上下文。約一乘圓教。始終相攝。圓融無礙。得始即是終。窮終方原始。一由陀羅尼門緣起相攝故。二由普賢菩提心遍該六位故。即因是果也。三由法性無始終故。發便心入始。即正是終故也。是故文云。初發心時。便成正覺。具足慧身。不由他悟。初發心菩薩。即是佛故。悉與三世諸如來等。此明行滿入位時。即得普賢位故。一位即一切位。乃至佛果。無不圓備。理圓智備。內自開覺。因果圓融。相即無礙故。致然也孔目云。別教者。別於三乘。故經云。三界外別索大牛之車故也。又別教一乘。佛及普賢願行等法。始終皆齊。無有前後。仍於諸法義。隨舉為首。餘即為伴。宜可準之。
    但以不移門而恒相即。不壞相即而恒前後。是故二義融通。不相違也復古云（清涼玄談）不移門等。行布不礙圓融。不壞相即。圓融不礙行布。行布是教相施設。圓融是理性德用。相是即性之相。性是即相之性。是故不相違也今謂。涼疏語涉融即。全無即義。應準前辨。思之。
    問。若是信等初門。即一切者。何不信位初心即得。而說滿心等耶。答。若自別教。即不依位成。今寄三乘終教位說。以彼教中信滿不退方得入位。今即寄彼得入位處。一時得此一切前後諸位行相。是故不於信初心說。以未得不退。不成位相。但是行故義苑云。躡前具後。難初信心。決謂。若初具後。應是初心。何故第十滿心方論具後。約本乘寄位以答。是以本乘則初心正覺。念念皆成。寄位則十信道圓。行成入位。雖寄彼位。成乃頓成。故云一時得等。既同彼位。故約滿心方得位名折薪云。答意云。直論別教。初信亦具。既位位皆具一切。不必須到滿心。故云不依位成。非是別教不約位說也。今且寄三乘終教故。約滿心爾復古云。答。若直自宗別教。則不依位成。一乘義章云。若依一乘圓通之教。由義自在總別相成故。無前後始終。淺深近遠等別。又要問云。若須成佛。則數數成。新新斷結。亦不住學地。若對不成機。則常不成。猶如大海。於諸位中。無有溢滿等。今寄下義皆可見探玄云。若約圓教。有二義。若依賢首自法。一切皆無位。若約寄法。則同終教。然信滿入位之際。通攝一切後諸位。皆在此中。無不具足。又云。以圓同終故。入位已後。方說為不退信也。又云。若一乘圓教中。實則不依位。寄終教位相以辨之。於信滿不退之際。則明得彼普賢法界行德。具攝因果。圓融無礙。若以因門取。則常是菩薩。若果門取。則恒是佛。又云。以信滿成此賢首位故。同普賢等廣大三業。該因及果。遍一切處。盡一切時。當作無邊法界大用。此為恒式。當相而論。不依諸位。今約信門之中顯現。則屬信收。又云。十信行法。於始教中自是位。為機□智淺行位不分。影似小乘故。隨□相說信為位。若約終教。但是十住位之方便行。自無別位。機細智深。剋實分異。設第六信有不退心。但是作此不退之心。以非是位故。未得不退也。信滿入位則為不退。圓中通成後諸位。餘如彼述。
    問。若爾應云住位成佛。何名信滿。答。由信成故。是行佛非位佛也。餘義準也義苑云。躡前得入位處名佛之義。雖登初位。功由行成故。約功能但名信滿折薪云。十信滿心。即是初住入心故。起信云。成就發心為解位。今應言住成。何云信滿也耶。此賢首品所說者。是十住位故。唯行成也復古云。今但是信行成就故。非位佛（更引要問。前引故略）今解。信終住初故。無二也。非謂十解以前十信。今謂。由十住位之方便行成故。是行佛。亦是寄分行位。非由位成故。非位佛。實則尚不依位。何況行成乎。故普莊嚴。一生見聞。二生成解行。三生得入果海。而此三生。只在一念。善財從文殊發心。經歷一百十城。而一念得見普賢。纔入一滴。即稱周大海。無始無終。準思之。
    第四修行時分者。若依小乘。自有三人。下根者。謂。諸聲聞極疾。三生得羅漢果。謂。於一生種解脫分。第二生修決擇分。第三生漏盡得果。極遲逕六十劫義苑云。上來功成。歷位且位。必涉時故。此次之。若依下約教。辨三根。中下有遲速。上根唯三祇。言謂於一生等者。小乘資糧時也。解脫即涅槃分即是其因。此時種因故也。隨順決擇分者。加行之時也。決擇即見道之智分。亦因也。此時加功用行。隨順趣入故也。漏盡得果者。謂。無學究竟之時也。此是其疾。若有遲延者。經六十小劫俱舍論（第二十三）云。順決擇分。今生起者。必亦前生起順解脫分。諸有創殖順解脫分。極速三生方得解脫。謂。初生起順解脫分。第二生起順決擇分。第三生入聖。乃至得解脫。譬如下種苗成結實。三位不同。身入法性。成就解脫。三位亦爾。又婆沙（一百七十八）云。聲聞菩提。加行狹少。謂。極疾者三生便得。又云依狹少道。而得解脫分。第二生中修決擇分。第三生中得解脫。餘不決定（若依流支入楞伽疏云。羅漢極利。一生三生。極鈍六十劫。此據金剛仙論）毘曇亦同。若依正理（第六十一）云。初生殖順解脫分。次生成就。第三起順決擇分。即入聖道（大乘瑜伽聲聞地說同此）飾宗云。經言三生。據極速者說。據極遲者。即六十劫。不同俱舍者。正理據依根本地。起順決擇分。必此生中即能入聖道。俱舍據依未至。以起聖道。此生未能入聖。以未至地劣故。折薪復古（台四教儀集注亦引）引柝玄（宋敬雲述）云。一生種解脫分者。謂。第一生修聲聞資糧。作五停心觀。別相念觀。總相念觀等。名隨順解脫分善。第二生修聲聞加行。作四諦一十六心減緣減行等。名順決擇分善。第三生起智斷惑。入於見道俱舍云。順解脫分者。謂。定能感涅槃果善（所造功德迴求涅槃）此善生已。名為身中有涅槃法。若人聞說生死有過。涅槃有德。毛豎悲泣。當知此人己殖順解脫分善也。如見得雨場有芽生。當知穴中先有種子。順決擇分善者。謂。煖等四善根。此能感聖道（聖道名決擇。感聖道故。名為順）言極遲逕六十劫者。婆沙（第三十一及一百二）云。依廣大道。而得解脫。名不時解脫。廣大道者。謂。若極遲聲聞乘。經六十劫。而得解脫。如舍利了（智論二十六曰。諸阿羅漢。如舍利弗等。極多六十劫。不久習戒故。有失。薩婆多論曰。佛三阿僧祇劫。修菩薩行。舍利弗六十劫中。修劬苦行）柝玄云。聲聞利者三生。鈍者六十劫。初二十劫修資糧。次二十劫修加行。後二十劫入見道（上引流支疏云。極利一生三生。極鈍六十劫。南山業疏。依舊俱舍云。一生種解脫分善根。乃至。第三生證。斯利根也。若有鈍者。乃至六十劫）然毘曇章云。且依小乘。聲聞乘有二種根。一速成者。於三生中。得聲聞菩提（俱舍如上）此以疾證聖果為利。而實其間通利鈍也。二遲緩者。經六十劫。此說刀兵等小劫（俱舍軍鈔云。問。六十劫百劫。取何劫量。答。准菩薩三無數劫取火災劫二乘亦取火災劫數成六十劫等。若取增減劫者。即如今有人種解脫分。向後至壞空劫中第九劫。即滿六十劫。三洲六天。未有有情。何處得果。準此取火災劫數。成六十劫等也）此遲證聖果為鈍。而實其中通利鈍也。又俱舍光記云。聲聞三生。獨覺四生。非要利根。亦通利鈍。若極利者。要經六十。故婆沙云。非如聲聞極利根者。經六十劫。非如獨覺極利根者。唯經百劫。（遁麟云。以麟角獨一出世。勝於部行。要長時修。方乃證果）佛時長故。其根最利（慧暉鈔云。皆通利鈍時多少不同者。由厭心勝劣故。有時長短。若三生是利者。佛時最長。應是鈍根）玄□要集（鏡水栖復撰）云。利根疾則三生。鈍根遲者六十劫（此由證果邊。且為利鈍耳）潞府（開元義忠）三釋。一云。經三箇父母生。第一中發心。修聲聞解脫分善。死已更受第二生盡。此一生身上。修行入加行。加行死已。入第三生身。得無學果。二云。經於人天。三返大生。名三生也。人中一度死。天中一度生。又天中死。人中生。名第一生。第二第三亦爾。受三箇大生了。方得無學果。三云。經於三箇化佛。第一生逢拘那含佛。修解脫分善。第二生逢迦葉佛。修決擇分善。第三生逢釋迦得聖。六十劫者。增減劫也（此解未穩。如上所引暉鈔辨了。謂。取火災劫量為勝。或大乘與彼不同者恐未穩歟）又云六十劫。此是練根。乃非鈍根者。三生是鈍根。即非練根也（俱舍正理）欲顯三乘聖果非率爾成折薪云。問。上文小乘但有四位。不分資加。迴向中方分五位。今此既分解脫決擇二分。豈不相違。答。此正違前說。但恐前據一部。與此不同。亦未可指定今謂。前明位相。約修合為一方便位。今通創發殖種論生。故分二善。何違之有。知據一部者。非也。
    中根者。謂。獨覺人。極疾四生得果極遲逕百劫。上根者謂佛。定滿三僧祇劫義苑云。中根獨覺。根利時迪故。涉四生百劫。上根是佛劫滿僧祇。方顯殊勝耳折薪。復古。□引折玄云。中根中利者四生。第一生修聲聞資糧。第二生修聲聞加行。第三生別修緣覺資糧加行。第四生入見道。便證無學。鈍根者經百劫。第一二十劫修聲聞資糧。第四二二十劫修聲聞加行（今謂。入獨覺已。百劫修行練根。如下具辨）第三二十劫修緣覺資糧。第二十劫修緣覺加行。第五二十劫方入見道。證無學果舊婆沙俱舍謂。獨覺極速四生。極遲百劫（光記云。獨覺極疾。四生修加行。極遲百劫修加行。聲聞三生。獨覺四生。非要利根。亦通利鈍。若極利者。要經六十。要經百劫。故婆沙三十一云。非如聲聞極利根者。經六十劫非如獨覺極利根者。唯經百劫。慧軍鈔云。四生百劫。皆通利鈍由厭心勝劣故。有時長短。問。獨覺先斷無所有處下八地惑盡。第二生依第四定入見道。二生即得果。如何論說四生。答。前世品說。獨覺一說是凡夫修。一說是前三果人。準次前文。得上忍猶不可轉。況前三果人許轉。總說三生及四生。其得聲聞及獨覺果。亦不可定配也。玄□要集云。問。緣覺之人。自觀因緣。而得悟道。如何言遇四箇化佛。練根得果。答緣覺無別教文。初業還依緣起。約初練根時。事須遇佛。不約得果言等）復頌曰。獨覺增減時。麟角喻百劫。論曰。獨覺出現。通劫增減。然諸獨覺有二種殊。一者部行。謂。有部黨。二者麟角喻（唯一出世如麟一角）部行獨覺。先是聲聞（光云。先是得前三果人又解。先是初果。前解為勝）轉為獨勝。有餘師說。先是異生。曾修聲聞順決擇分。今自悟道。得獨勝名。麟角喻者。要百大劫修菩提資糧。然後方成麟角喻（百劫數量。如前聲聞六十劫處辨了。準知）又云。麟角佛無轉。一座成覺故（寶云。麟角如佛。不可轉也。一座便成自乘覺故。暉鈔云。部行通九地證。麟角及佛。第四定證。麟角三十四心。部行一百六十心。暉疏云。麟角與佛。於□等位。性必無轉。謂。此二聖依第四禪一座成覺故。無容轉也）論曰。言一座者。始從□位。終至菩提。不起于座。第四靜慮。是不傾動。最極猛利三摩地故。堪為麟角及佛所依。有餘師說。從不淨觀不起于座。乃至菩提。又瑜伽說。云何獨覺道。謂。由三相應正了知。謂。有一類。安住獨覺種姓。經於百劫。值佛出世。親近承事。成就相續。專心求證獨覺菩提。於蘊處界緣起處非處諦善巧。勤修學故。於當來世。速證得獨覺菩提。如是名為初獨覺道（遁倫記曰。景云。此正明修習入聖前方便道。初人百劫修蘊等善巧。百劫滿已。於最後身。伏無所有以還修惑。依第四靜慮。起不淨觀。乃至究竟。此人取後二果。基云。第一初發心時。值佛。修百劫已成果麟角。今論別說經百劫已。值佛世。又解。百劫中雖修行。未修蘊等善巧。經百劫已。值佛出世。方修蘊等善巧。在後身方成道麟角。今謂。後解恐違。習中過百劫已。出無佛世之文也。玄□及慧日論。成立麟角不值佛義。教理明證。要集云。百劫者。或增減。或成住壞空等劫。亦不遮一二劫乃至九十劫已來。得獨覺果。修道懇求。極數者說。若懈怠者。更經無量劫。不得二乘果也。若依小乘。此說刀兵等小劫。或取火災劫。如上已引。行賀弘□。及義苑等云。成住壞空。各二十劫。合八十劫。以為一劫。數此成百。修此百劫。方成麟角。有人會云。聲聞根劣。經六十劫。尚是小劫。緣覺利根。要經大劫。亦不違也。了義燈云。問。先修聲聞順決擇已。迴作獨覺。更得百劫修行練根。為麟角不。答。有二釋。一云。不得。此迴趣者。必不定性。是鈍根。故。又復瑜伽雜集俱云此類是部行故。一云。準彼論文云或未起順決擇分。或未得果。亦得百劫修行練根。說餘生故。然但說成部行類者。據從此已迴作獨覺。不生練根者。若爾何須云在順決擇。趣獨覺者。方成部行。同順解脫。俱得百劫。二位齊故。答。在資糧位。有未定生百劫練根。理即無難。在順決擇。已定生時。去諦觀近。據難偏說。今謂。前解意謂。聲聞迴趣獨覺。必鈍根故。應定百劫練根。方成麟角。然瑜伽等說。順決擇分。迴趣獨覺。成部行等。玄□云。入四善根。作獨覺者。乃成部行。時餘少故。然對法論明有四種。一者。未起順決擇分。從順解脫迴趣獨覺二者已起順決擇分。從四善根入。三未得要。四已得果。對法疏意。未得果者。即返顯未起順決擇分也。已得果者。入見道去。迴趣者也。又清素記云。或未得果者。本性直進。先發獨覺心。但至自乘四善根位之類。而餘三類。皆從聲聞迴心入故。已定生時。不得百劫練根方成麟角。後釋意者。對法既明四類迴心。謂。從順決擇迴趣類中。多分成部行類。或有少分百劫練根。成麟角喻。故別謂之未得果。謂。□等雖去諦觀近。而特留修行。百劫練根。方成麟角。故對法明餘生順決擇分謂。為趣大乘及獨覺乘更生。既許經生。故知也。況說四類云。若先未起順決擇分。亦不得果。如是方成麟角。所餘當成獨勝部行）復有一類。值佛出世。親近善士。聽聞正法。如理作意。於先所未起順決擇分善根。引發令起。謂。煖頂忍。而無力能即於此生。證法現觀。復修蘊等善巧故。於當來世。能證法現觀。得沙門果。是名第二獨覺道（景云。亦是本性獨覺。遇佛發心。多生修道。乃至能起自乘前三善根。不能入聖。但修蘊等善巧。即便命終。於後身上。或伏無所有以還修斷煩惱。於五地中。隨依何地。入諦現觀。越證那含。方取羅漢。或時此人住前三善根。命終受身。於後身上。更起忍等。入諦現觀。得初果已。總斷九地修惑。那含。方取羅漢。或時此人住前三善根。命終受身。於後身上。更起忍等。入超證羅漢。基云。第二道先值佛。為說法。不滿百劫修或九十劫。乃至一劫。修習已。於□等位中。修習蘊等善巧。於此身。不能證極果。或證初果或家家七生一往來一間等。於後身上。得獨覺果）復有一類。值佛出世。親近善士。聽聞正法。如理作意。證法現觀。得沙門果。而無力能於一切種。至極究竟。畢竟離垢。畢竟證得梵行邊際。阿羅漢果。復修蘊等善巧故。依出世道。於當來世。至極究竟。畢竟證得阿羅漢果。是名第三觸覺道（景云。亦是本性獨覺。遇佛發心。修方便道。乃至入聖。證法現觀。得初學果。或證第二。未能盡漏。而便命終。或作七聖。或作一來。當無佛世。依二果身。不取那含。越證羅漢。基云。第三道值佛修習已。於此身得初果或七生家家一間一往來等果。後修蘊等善巧。於當來世。證獨覺無學果。景云。此後二人。□是部行。極少不減四生。極多不滿百劫。以不及初人故。今謂。四生者。瑜伽論中一說。初生殖順解脫分。次生成就。次生修順決擇分。第四生得果。一說。三生修順解脫分。第四一生修順決擇分。入聖得果。然俱舍云。部行獨覺。先世聲聞故。義燈云。問。修習聲聞順決擇已。迴作獨覺。為更修習獨覺乘中順解脫。為即至彼順決擇。答。有二釋。一云。雖在聲聞或煖頂忍。何位迴趣。即是獨覺煖頂忍位。以所斷證皆悉同故。不爾。得果方作獨覺。豈更修彼資糧加行。一云。更修獨覺資糧加行。證斷雖同。修行有別。三四生修有遠近故。不爾。二生修彼聲聞順決擇已。即於彼生。成獨覺耶。不同得果始迴作者。已斷惑故。得現觀故。未見文斷。取捨任情。對法疏意。已同初釋。初為勝也。問。不還聖為更迴趣耶。答。論不彰說故。略纂云一來一間等。不取不還。然第三類云。證法現觀。得沙門果。義燈云。隨前三果。準瑜伽說。則不還亦迴。而非此生。然以不還果不生欲果。證獨覺果。要在欲界。將證獨覺果。更來欲界故。瑜伽且據顯說。問。阿羅漢聖。轉餘乘耶。答。捨劣進勝。若爾應果必在佛世。支佛定無佛世證羅漢已。亦出無佛世耶。答。斷證雖同。侵餘習氣故。義燈云。若阿羅漢出無佛世。但修善巧。斷餘習氣。練根成勝。無惑可惑。瑜伽雖不顯說。對法既言已得果。類通可知）云何獨覺習。謂。有一類。依初獨覺道。滿足百劫。修集資糧。過百劫已。出無佛世。無師自能修三十七菩提分法。證法現觀。成阿羅漢。復有一類。或依第二。或依第三獨覺道。由彼因緣。出無佛世。無師自能修三十七菩提分法。證得最勝阿羅漢果。當知。此中由初習故。成獨覺者。名麟角喻。由第二第三習故。成獨勝者。名部行喻（義燈問。從凡超入獨覺見道。及起修道。斷惑如何。答。隨彼練根及不練根。俱先世道伏無所有。入見頓斷。唯非想地九品別斷。得成獨覺。大乘未見正文。準有部說。必無出見八十一品斷修惑者。以利根故。不制果故。有義。修惑見道滿已。八十一品各各別斷。然不出觀。不止息故。故不立果。二說前勝。以性利根非漸次斷。俱舍鈔云。麟角一座成覺三十四心。其部行一百六十心。光記云。獨覺成道。不唯三十四心。得見諦已。具起上八地七十品無間解脫一百四十四心。應言。獨覺極速疾者。一百六十心取果。一百五十九是向。一心是果。向中唯得不還。不聞更得餘果。又倫記如上）言上根者等者（復古云。第一無數劫修大乘資糧加行。第二無數劫入見道。乃至七地滿心。第三無數劫從八地初心。乃至十地滿心。生色究竟天上他受用土中。更百劫於頂寂定中。學諸相好。千劫於金剛定中。學諸威儀。萬劫於大寂之定中。學諸化行。然昇大寶華王座上。放十道光明成得正覺。此解非矣。大小濫中甚矣）俱舍光記云。若據佛乘。極疾三無數劫。及餘九十一劫。修加行。若極遲者。三無數劫修加行。此據修者。餘即不定。或有殖已經一劫。或無量劫。不能入聖。佛時長故。其根最利阿含。俱舍。智度論等。皆說。於三阿僧祇劫。修六度行。百劫修相好業。及婆沙論四階菩薩。□如下明。
    此中劫數。取水火等一劫為一數。十箇一為第二數。如是展轉。至第六十。為一阿僧祇。依此以數三僧祇也義苑云。示上劫之數量。謂。轆轆小劫。八十增減。壞劫之中。前十九劫壞有情。後一劫壞器界。此中本數。則是八十增減（今謂。唯住二十增減。成壞空三。無有增減）之終。有水火災。然後十十倍增。至第六十。為一僧祇。餘二例此。故云依此等復古云。水火等一劫者。要問云。依小乘教。世界成壞大劫。滿三僧祇（定得成佛）則將一成壞劫。為一數劫。數此十劫。為第二。如是數至第六十為一阿僧祇。所以說六十者。孔目（第四時劫章）云（阿僧祇時者。謂。大乘小乘二乘不同）小乘以六十劫為大劫阿僧祇。小乘經此三僧祇得作佛今解。俱舍曰。成壞及空。雖無增減二十差別。然由時量與住劫同。準住（二十增減）各成二十中劫。如是各二十中劫。積成八十。總此八十成大劫量（凡劫多種。謂。一增減是刀病等。為一小劫。二十增減。為一中劫。即火災劫。八十中劫。為一大劫。即火水等一劫。是六十四番之隨一箇大劫也。今章云水火等一劫。是也。要問云成壞大劫。亦爾。若依大乘。六十四轉為一大劫。是風災劫。今章下云水火等大劫。是也。故慧暉云。此論八十中劫為一。積至三無數。大乘即積風災劫六十四箇八十劫為一。至三無數）問。經說三劫阿僧祇耶（此云無數）積何劫成三劫無數。答。累前大劫為十百千。乃至積成三劫無數。解脫經說。六十數中。阿僧祇耶。是第五十二一數（婆沙一百七十七有七種說。此論但舉一說。當彼第三說）如彼經言。有一無餘。數始為一。一十為十。十十為百。十百為千。十千為萬。十萬為洛叉。十洛叉為度洛叉。十度洛叉為俱胝。乃至（第五十一）二跋邏欃為大跋邏欃（第五十二）十大跋邏欃為阿僧祇耶。於此數中。忘失餘八。若數大劫。至此數中阿僧祇耶。名劫無數。此劫無數。復積至三。經中說為三劫無數然孔目。今章。云至第六十等者。此據舊翻婆沙俱舍云。有六十數處名一阿僧祇。於餘經中說。何者為六十。有第一數處。名第一。乃至（第五十一）十婆洛沙名摩訶婆洛沙（第五十二至五十九中間八處忘失等）十摩訶洛沙（第六十處）名阿僧祇。中間八處忘失。如此大劫。次第數至第六十處。說名一阿僧祇（然折薪等依新俱舍解。非）。
    問。何故下根返逕時少。而上根等乃多時耶。答。能於多時。修練根行等。以為難故。是故多也義苑云。下局三生。上經無量。此極相違。故成此問。根勝時延。方顯難行之行耳。
    又依婆沙等。菩薩成佛有二身。一法身。二生身。法身者。謂。戒等五分。修此法身。具有四時。一三僧祇劫。修有漏四波羅蜜時。二於百劫。修相好業時。三出家苦行。修禪定時。四菩提樹下。成正覺時淨影章云。或分為二。生身法身。分之為二。父母所生相好之形。名為生身。方便修起戒定慧等五分功德。名為法身。大智論中明。迦旃延子所說修成。略有四階。第一先於三阿僧祇劫。修習有漏六波羅蜜。不習無漏。不斷諸結。以其不習無漏道故。即無習種性種解行。乃至法雲聖位差別。第二度於三祇。次於百劫。修相好業。是中亦未修習無漏。斷諸結縛。第三分中。於最後身。修世八禪。以有漏道。舉上厭下。斷除欲界至無所有。一切煩惱。第四分中。修習諦觀。斷非想地見修兩惑。有十六心（謂。見道中八忍八智）斷除見惑。有十八心（謂。非想地九無礙道。九解脫道）斷除修惑。通合具有三十四心。毘曇如是。成實與前大同（四分所修）少異（第三分中所修八禪。但能伏結。不能永斷。第四分中。所修聖道。總觀諦空。通斷三界見修兩惑。不同前宗別觀諦有。局斷非想）法礪律疏云。如薩婆多說。成佛乃有四階。第一三僧祇劫。修有漏四波羅蜜。除禪定般若。為種智因（義苑云。四波羅蜜。即六度前四也。折薪。復古云。婆沙第十。并第十四云。一切諸佛。悉於三阿僧祇劫。修諸方便四波羅蜜。即前四度也。令檢婆沙一百七十八云。四波羅蜜多。謂。施戒精進般若。如實義者。得盡智時。此四方得圓滿。外國師說。有六波羅蜜多。謂。於前加忍靜慮。迦濕彌羅國諸論師言。後二即前四所攝。謂。忍攝在戒中。靜慮攝在般若。對此辨之。礪疏。今章。苑。薪。復古。□皆直取初四度。不同評家及迦濕彌羅。而余更檢婆沙一百七十八。有三說中。第二師說。并俱舍云。六度滿於四位。初施位。一施度滿。第二無忿位。戒忍二度。第三精進位。一精進度。此即三祇劫。修前四波羅蜜多。是也。第四無上位。定慧二度。修習圓滿。然淨影。天台。清涼。通取六度。同外國師。演義據之云。三僧祇耶。別修六度。各有滿時。會解記等。引台疏云。尸毘王代鴿檀滿。普明王捨國尸滿。羼提仙人為歌利王割截無恨。忍滿。大施太子抒海。并七日翹足。讚弗沙佛。進滿。尚闍鵲巢頂上。禪滿。劬嬪大臣分閻浮提。七分息諍。智滿。此據智論。大乘之說。四教義等。準此例知。若依小乘薩婆多宗。則俱舍及婆沙一百七十七說云。最初發心。逢釋迦佛。為陶師子等。第一劫滿。逢寶髻佛。第二劫滿。逢然燈佛。第三劫滿。逢勝觀佛。又云。初無數劫。供養七萬五千佛。第二無數劫。供養七萬六千佛。第三無數劫。供養七萬七千佛。若時菩薩普施一切乃至眼髓。但由悲心。非求勝生。齊此施度修習圓滿。被折身支。心無少忿。齊此戒忍圓滿。勇猛遇見底沙如來讚等。便超九劫。齊此精進修滿。後至金剛喻定鄰次成佛。齊此定慧圓滿。此是婆沙有三說。中之第二說也。一說云。即五停心。別總念住位。所修有漏四波羅蜜。謂。施戒進智。俱舍二說。一從不淨觀。一座成道。一云。三僧祇滿。即下忍位。三祇滿後。百劫修相業。菩提樹下。修四善根。自有漏觀。一座不起。修無漏觀。入見道時。三十四心。斷結成道。復古云。未入見道故。尚在四加行位。入見道發真無漏。斷結成佛。此未穩也。俱舍既言。經三無數。及經百劫已。起彼□等。明知。從天沒已。出家苦行。修煖等善。一座成覺。餘準思之）第二百劫中修相好因（義苑云。此教偏修福分也。若依俱舍。一增一減。為一中劫。積成百劫。婆沙云云。修相異熟業。九十一劫中逢六佛。初毘婆尸。即勝觀佛。最後逢迦葉佛。問。此章精進修滿。在三秖內。然俱舍十八。釋迦精進。能超九劫。九十一劫。妙相果成。則大小集說。是同異耶。答。其超九劫。雖百劫內。而逢弗沙佛。翹足讚等。在三祇中。何以知者。小乘既說。三僧祇耶。四波羅密多修習圓滿。明逢底砂。精進逢滿。由此驗知。於第三劫。逢弗沙佛。翹讚等故。以極精進。次後於百劫內。便超九劫。九十一劫。修相成道。大乘亦然。如下引於心地觀經等。皆翹足等。在僧祇內。如後始教。言相業者。探玄六云。涅槃經二十四說。下。中。上。上中。上上。五心中。各修十善。即為五十。始修五十終亦爾故。有百福。百福嚴一相也。第八又引涅槃。及依瑜伽五十三云。名百福行。復由百行所攝律儀。謂。少分離殺生乃至邪見為一十。乃至十門各十。總說為百行所生福量亦爾。又大婆沙一百七十七有四師說。俱舍亦具。恐煩不錄耳）第三最後身出家已後。修有漏四禪四無色定。斷下八地煩惱（義苑云。六度復一。亦智分偏修。折薪云。即第五度。婆沙俱舍云。經百劫已。生兜率天。從天沒已。出家苦行。從不淨觀。或從四加行。一座成有漏觀。修煖等善根也）第四菩提樹下。修三十四念。次第成佛（折薪云。是第六度。於此四時。圓六度故。成五分法身。演義鈔云。謂。三僧企耶別修六度。皆是有漏。未入見道。直至菩提樹下。三十四心。一時斷結。以見諦十六心。八忍八智。及非想一地修惑。分為九品。各有九無間九解脫。成其十八故。有三十四耳。廣如俱舍等。會解記云。準俱舍婆沙。意謂。下八地修惑。初修禪時。先已斷竟。唯非想一地九品見思全在故。入無漏見諦時。與見惑一時頓斷也。然決擇記。以大乘義解者。非此中意）。
    生身者。但百劫修相好業。於最後身。伽耶城淨飯王家。受生報身。於摩伽陀國。而登覺道。餘如彼說復古云。父母所生身（折薪同）三祇行滿。百劫修因。然後菩提樹下而登正覺（指事鈔云。修此法身。具有四時。生身亦爾）今解。孔目云。若依小乘。三十二相八十種好。屬其生身。人天中佛亦同報身。但有我無我別。故此章云但百劫等。以前四階□屬法身。但取百劫修因所成三十二相等身。為報生身。非唯父母所生身。故淨影云。或分為三。小乘法中宣說。如來事識為體。於事識中。戒定慧等五品功德。說為法身。王宮所生相好之形。名為報身。如來獼猴鹿馬化。說為應身。要問答曰若依小乘。二佛。一生身佛。二化身佛（下佛身開合義云。生身。化身。此約小乘說）□修生慈悲愛行成也（義苑云。王宮降生修行成道。不易此身。故云生身。隨類變現故。曰化身。折薪亦云。猿猴鹿馬等為化身也。三寶章等。如下當辨）應知。生身開為報化。故礪疏云。無漏五分法身。以為法佛。父母生身。及報生四陰。以為報佛。化作佛身於餘方施化。為應佛。若據大乘。此之三種。皆是化佛。謂。行因所感五蘊假者。為報生身。乘此報體。於淨飯家受生報身酬修因法故。前法身約所證法（復古云丈六五分者。未詳何憑）此生身者。即能證之假者。而非父母生身是止色蘊。及報生四陰。總名生報身也。然但如章云伽耶城者（在摩竭陀國故）恐寫誤歟。正應云迦毘羅城或舍婆提（以迦毘羅與室羅筏悉提。舊名舍婆提故。智論云。佛多住王舍城舍婆提。知恩故。迦毘羅婆城。近佛生處。以報生地恩故。多住舍婆提。以法身地恩故。多住王舍城。故知。總別二名之異）案。玄□云又言伽耶。是佛生處。是迦維羅國之都城。與摩揭國俱中天竺。相去極近故。言不遠。是也。
    若依始教。修行成佛。定逕三阿僧祇義苑云。明時定。雖三祇同小。而數理量乃延促不同。故示之復古引孔目云。三乘大乘佛。唯一方化儀。經此三大劫。修道得成佛。彼則正約終教。以揀小乘。今章開於始教故。二處少異（此解不然。彼亦約始教故。何以知者。下章說言。就化身說。是權教故）今解。瑜伽（四十八）曰。但經於三無數大劫。便證無上正等菩提。不過此量。如下引解（集成云。問。此教二乘。是何時分。答。顯揚第七云。聲聞菩提。極少三生修行而得。獨覺菩提。由百大劫修行而得。無上正等菩提。由三大劫阿僧祇耶修行而得。又如瑜伽論第二十一說。此章以三生等。與愚法二乘齊故。但就菩薩。以明經劫之時量耳）。
    但此劫數不同小乘。何者。此取水火等大劫。數至百千劫。數此復至百千。為一俱梨。名第一數。數此俱梨。復至俱梨。為第二數。如是次第。以所數等能數。至第一百。名一阿僧祇。此即十大數中第一數也。依此數滿三阿僧祇義苑云。初揀。二徵。此取下示相。言水火等。更等於風。三災重覆而論。故言大也折薪云。前小乘中。亦取水火等大劫（今謂。不然。若小乘宗。自言大劫。然大乘寶為八十中劫。故前云水火等一劫。今始教去。取水火等六十四箇八十中劫為一大劫。如前已引暉鈔辨了。此章前言一劫。今言大劫。不同小乘顯然。可知矣）但直以一大劫為一數爾。今此大劫數至百千。從此復倍百千（洛叉即為一億）為一俱胝。即是百千箇百千方是一數也。又前小乘。十十數之。此即倍倍數也。然此倍倍增至百數。名一僧祇爾今詳章段。非但正論始教劫數。為欲明行時限。雖劫名同。顯三祇別。汎爾舉數。辨大小殊。略但為二。一者小乘。二者大乘。此依孔目（時劫章云。阿僧祇時者。謂。大乘小乘二乘不同。小乘以六十劫為大劫阿僧祇。大乘義從拘梨已去。成一百句。名一受。一受已去。名一阿僧祇。此是大數二數中第一數也）茲揀異之。故未復大乘開四教。若細分別數法。具如探玄約小始終圓（至下當引）今章至次仍此教中之文。方就始教。明行時劫。故孔目云。約時依大乘三僧祇外。即成其佛是。不審詮義起盡。何以可獲章旨。噫哲尚多差舛。而後學惑宜也。今姑為俾其易曉諭故。特將圖揭示。如列于左。冀莫厭繁。是為幸矣。
    ○阿僧祇圖（華嚴有三譯異。智論二說。婆沙總有七師說。今出前三。餘略不列。俱舍但當其第三說。然尋檢現本晉經。總計有一百二十一重。而唯僧祇至第一百。其阿僧祇至一百三。然今章云至第一百名阿僧祇。則恐有異本歟。或舉其大數也。或順智論莫強鑿焉。若依唐經。通有一百二十三重。亦阿僧祇即一百三。若貞元經具存一百四十三轉智論一說。標一百一十五重其阿僧祇。當第一百。苑公音云。洛叉。經云萬也。俱胝。此云億也。又按此方黃帝算法。總有二十三數。謂一乃至萬億兆京垓秭依溝澗正載。從萬已去有三等。今此阿僧祇品。用中上數法故云一百洛叉。為一俱胝。俱胝當此億也。阿庾多兆也。那由他京也。餘皆配知。今按此經十百千萬十十變之。從萬至億。百倍變之。從億已去。皆以能數復數。至與能數等變之。此依唐經）。
<PIC>T73054701.GIF</PIC>
<PIC>T73054801.GIF</PIC>
<PIC>T73054901.GIF</PIC>
<PIC>T73055001.GIF</PIC>

    （小乘大劫。成住壞空。各二十劫作十。中劫如上已敘言六十四轉者。婆沙一百三十三云。問。此災起先後云何。答。火水風三如次先後。然非三種鄰次而生謂。七火災先次第起。然後方有一水災生如是經於七七火劫及七水劫。復七火災。從彼無間。一風災起故。風水劫皆次火生。火劫從三以數起故。由此善釋遍淨天壽六十四劫。俱舍疏曰。問。何緣七火災後。有一水災。答。謂。順極光淨天籌八大劫故。謂。火水災壞第二禪。既極光天壽八大劫故。第八災方有水災。壞第二禪也。問。何緣八七火災後。方有一風災答。謂。順遍淨天壽六十四大劫故。謂。風災起壞第三禪既遍淨天壽六十四劫故。第六十四災方是風災壞第三禪也。寶疏云。然此天若劫成時即生。容有具六十四劫。若後生者。皆不具也。若有定業。應移他界。暉鈔云。今據全說。若定受業。不滿六十四劫。移就他界中受。若不定業。容順後受不定受。具如彼明）。
　　○探玄（第十五阿僧祇品疏）云（若具應名十大數品）阿僧祇。此云無數。即數之極故。諸聖教中通有四說。一準俱舍論。數至六十重。名一阿僧祇。此約小乘（始教迴心教中準知）二依智論第九（現本第四）數過十重已後。名阿僧祇（論云。一一名二。二二名四。三三名九。十十名百。十百名千。十千名萬。十萬名億。千億名那由他。千萬那由他名頻婆。千萬頻婆名迦他。過迦他名阿僧祇。如是數三阿僧祇）解云。此既云過迦他。亦即通過後諸數。故名阿僧祇。此約始教說。三依智論第六（現卷第五）引此品文。還有百數。至阿僧祇等。此約終教說。四依此品。百數僧祇。始是初數。如是次第。以所數等能數。至第十。名不可說轉不可說轉等。方為數極。是故前教數極。乃是此中初數。故知此門極廣。約圓教辨也。所數之德。通因陀羅網等。能數之數。總有百二十轉（涼疏云。此有百二十四。晉經亦爾。更檢別本。演義云。若兼取一十百千萬等下數法。則通有百三十七數。由前易故。略不說之。俱胝以下並是上等數法。倍倍變故）初百千百千者。謂。百千箇百千。故云百千百千。皆以所數等於能數。不同智論皆以十億為量。名一俱梨者。新名俱胝。或翻名億（晉經光明覺品曰一億世界。唐經曰十千世界。又曰。照此三千大千世界百億閻浮提等。探玄四云。西國數法。有三種億。一百萬。二千萬。三萬萬。下文百千百千名一俱胝。俱胝者。此云億。是千萬為億。此中據千萬一億。對法云云。涼疏云。百億者。此方黃帝算法。數有三等。謂。上中下。下等數法。十十變之。中等百百變之。上等倍倍變之。今此三千。若以小數計。有萬億。今約中數。從千已上。百百變之。則有百億。故唐三藏譯為百億俱胝。測公深密記第六云。俱胝相傳釋有三種。一者十萬。二者百萬。三者千萬。由此三千以俱胝數。或至百數。或至千數。或至百千。唐三藏譯是千萬也。故至百數。又依俱舍。譯洛叉為億。此譯俱胝為億。總由俱胝之數不同故也。演義云。故唐三藏下引證。既譯百億為百俱胝。俱胝存其梵言。億是此語故。二義同也。次引測公三種俱胝。證百億為百俱胝。或至百數者。即三千有百億。是也。以千萬為俱胝故。或至千數者。以百萬為俱胝。謂。小數數之。中千有百萬箇小千。方是一億。今大千有千中千。故為千億。或至百千者。即以十萬為一俱胝故。中千已有百俱胝。千箇中千方為大千。大千則有百千俱胝也。故云唐三藏譯。是千萬為俱胝故。三千有百俱胝。俱胝即億。又依俱舍下會釋俱胝不同。論釋水輪。洛叉為億也。阿僧祇品云。一百洛叉為一俱胝。則俱胝義當於兆。良以俱胝有三等故。俱舍洛叉云億。當十萬之億。下云一百洛叉為一俱胝。則當千萬之億也。復古等所依用也。今謂。於虖。清涼胡為自勞和會。覈夫唐三藏譯。實以十萬為億。將何言是千萬為俱胝耶。何者。瑜伽第二云。大千有百俱胝四大洲等。雜集十一云。十百名千。百千名百千。洛叉即億。百百千百億名俱胝。太賢梵網古□云。瑜伽且依十萬為億。梵網千萬。準此。小千有百億閻浮等。中千有十百億界。大千有百箇百億。故云百俱胝等。明知。非但百億即百俱胝。唐梵兼舉。以違雜集既言百百千名俱胝故。亦非俱胝為億。千萬之億。以洛叉為億。十億是度洛叉。百億是一俱胝。百箇百億。是百俱胝故。更望俱舍。為有相違。強勞和會何也。然依相宗。則如纂并倫記云。俱胝者。俱舍以十相乘。洛叉當一億。度洛叉當十億。俱胝當百億。然西方有四種億。一十萬為億。二百萬為億。三千萬為億。四萬萬為億。今瑜伽顯揚。數百萬為億。十億為俱胝。故言百俱胝為一佛土。華嚴光明覺品千萬為億。名為百萬億。智度論第四十萬為億。句百億。又淄州沼公。最勝王疏云。俱舍十萬為億。大智度論第五以千萬為億。華嚴經阿僧祇品以萬萬為億。此數有三。謂。小中大。俱舍。智論。華嚴。如次小中大數。又俱舍神泰疏云。以諸經論億數有四種。一以十萬為億。三千世界。即有萬億閻浮提。故攝論本云於萬億閻浮提。同梁攝論於萬俱胝贍部洲。二若以百萬為億。即有千億四天下。三若以千萬為億。即有百億四天下。如華嚴光明覺品等金光明梵網等說。四若以萬萬為億。即有十億四天下。故諸經論說大千界。依本行集十二中。百百變之。準此驗知。觀師未曉奘譯依何。迂矣）此（光明覺品）恐不可以百千是十萬。十萬為一億。此即億箇億。方名俱胝。亦俱梨箇俱梨。方名一不變。餘皆準此。又云。初一百二轉答初僧祇問（品首心王菩薩。舉十大數標問）後十八轉。答後九問。其中或此土名。或存梵音。皆是數名。可知。於後十八中。初十七是因數。後一不可說轉轉為果數。以極即越數之表。同於果海越絕故也。
<PIC>T73055101.GIF</PIC>

    仍此教中就釋迦身。以分此義。如優婆塞戒經云。我於往昔。寶頂佛所。滿足第一阿僧祇劫。燃燈佛所。滿足第二阿僧祇劫。迦葉佛所。滿足第三阿僧祇劫。我於往昔。釋迦佛所。始發阿耨多羅三藐三菩提心上總泛爾約大劫數。簡異小乘。今別正就始教。而顯勝前劣後。章段可知。義苑云。約佛明劫。以顯遇聖進修之時。不局水火之數也折薪云。上約數增。顯勝前教。此約化身分劫。顯劣後教也。以終教約實報說故（言優婆塞戒經者。曩無識譯）寶頂佛即尸棄佛（與七佛中之一。名同而別）也。新云寶髻。言釋迦發心者。智論云。釋迦先世曾作瓦師。名大光明。爾時有佛。名釋迦文。弟子亦名身子目連。佛及弟子。至瓦師舍。爾時瓦師布施草座。燈。石蜜漿三事。供養便作願言。我於當來五惡之世作佛。舉今釋迦無異也。若准俱舍頌云。於三無數劫。各供養七萬。又如次供養五六七千佛（婆沙一百七十八曰。初劫逢事七萬五千佛。最初名釋迦牟尼。最後名寶髻。第二劫逢事七萬六千佛。最初即寶髻。最後名燃燈。第三劫逢事七萬七千佛。最初即燃燈。最後名勝觀。於修相異熟業九十一劫中。最初即勝觀最後名迦葉波佛。時四波羅蜜多。先隨分滿。相異熟業。今委圓滿）三無數劫滿。逆次逢勝觀燃燈寶髻佛。初釋迦牟尼。釋曰。謂。於第三劫滿。逢勝觀佛（此即毘婆尸佛也）第二劫滿。逢燃燈佛。第一劫滿。逢寶髻佛。此唯第三佛。與今不同。法苑中會云。或正滿時為言。在於勝觀。若已滿為言。在於迦葉。則經論有致矣（只就小會）今詳。更有二義。俱舍約小乘教說故。滿在勝觀。則賢劫第一佛也。戒經約始教化身說故。不同也。亦是施設迴心教。引二乘故。不可全同全異。所以第三佛別也問。第三劫滿所逢迦葉波佛。與彼修相百劫最後迦葉佛。為是別耶。答。隨機異說。雖智論等說相好百劫第九十一劫賢劫。而說三祇修六度竟。更住百劫。種相好因。是小乘教。今大乘中。非過三祇別立百劫。第三祇中義分小劫故。說迦葉佛所滿足第三祇劫。故要問云。依小乘教。從發心初。次第修行。臨欲成佛。十地終心。百劫別修相好別業。是實非化。若依三乘始教。是化非實。若依終教及直進菩薩。並從發心以來。一切並修。十地終後。無別百劫修相好業。現十地後修相好業者。為迴聲聞。由聲聞人偏修智分。不修福分。今現別修。顯彼信心無慢敬愛故也。孔目又云。三乘大乘佛。唯一方化儀。經此三大劫。修道。得成佛等。思之。
<PIC>T73055201.GIF</PIC>

    又依本業經。亦有百劫修相好業。但是變化。非實修也折薪云。然本業中兩處說百劫。初第一卷中云。等覺性中有一人。名金剛幢菩薩。住頂寂定。以本願力。住壽百劫。修千三昧。以入金剛三昧住壽千劫。學佛威儀等（但言百劫。無修相好及學威儀。不說是化）卷末云。聖位中二種業。一慧業。二功德業。從初聖以上。而現受生。以變易故。不必造新。以願力故。住壽百劫千劫。變化（即變易身。應是實修）生一切（彼說多分是終教收。以說修相。即始教義）復古云。第三無數劫。從八地初心。乃至十地滿心。生色究竟天上他受用土中。更百劫於頂寂定中。學諸相業。千劫於金剛定中。學諸威儀。萬劫於大寂定中。學諸化行。昇大寶華王座上。放十道光明。成得正覺（此順始教。然可堂既就前小乘上根佛解。未然）今謂。縱於百夭萬劫。學相好威儀等。唯是一方化儀。豈為實修。如起信云。一切菩薩。皆經三祇。瑜伽云。但經於三無數大劫。便證菩提。不過此量（倫記遠師云。以不思議經中百二十數。作一僧祇量。又解。百二十數中。初有百三。為初劫量。次有十四。為第二劫。復有三數。為第三劫。景師云。人引瓔珞經云第十地滿。更經多劫。學象王步等。方得菩提證三祇外更經多劫。以小乘三祇滿後更經百劫修相好業。此事不然。此處論文言。但經三無數大劫。不過此量。瓔珞經就第十地中。義分無數小劫。於中修習象王步等。猶是三祇數內。而無有過。神泰。文備。並云。瓔珞前譯。而今三藏不信等）而學化相中。且望百劫修邊。是影似小（不無餘修。指事依彼經佛母品云。一切賢聖。入是數量。修一切法門時節久。近得佛果。其數百劫。乃得等覺。蓋雖不云修相。既云百劫等覺。影似小乘著矣）今解。章家義引成證。是化非實。是迴心教。如要問等上已引竟。請勿更異求焉。
    又由以一偈歎弗沙佛。即超九劫。但九十一劫。即成佛也折薪云。今章弗沙佛。合引智論中偈。餘處皆引俱舍婆沙中歎底沙佛偈。雖然弗沙底沙。梵音楚夏。而二偈大同。亦須分黑白爾（義苑及台家觀音玄記。四教集解。集註等。皆引俱舍婆沙新舊並同。復古。集成。舉智論偈。俱舍。婆沙一百七十七云。如契經說。過去有佛。號曰底砂。或曰補砂。彼佛有二菩薩弟子。一名釋迦牟尼。二曰梅怛儷藥。爾時彼佛觀二弟子誰先根熟。即如實知慈氏先熟。能寂後熟。復觀。二土所化有情。誰根先熟。釋迦所化。應先根熟。便告釋迦。吾欲遊山。汝可隨去。爾時彼佛。取尼師壇。隨路先往。既至山上。入吠琉璃龕。結跏趺坐。入火界定。經七晝夜。威光熾然。釋迦須臾亦往山上。處處尋佛。如犢求母。展轉至彼龕室前。欻然見佛威儀端肅。光明照曜。專誠懇發。喜嘆不堪。於行無間忘下一足。瞻仰尊顏。目不暫捨。經七畫夜。以一伽陀讚彼曰。天地此界多聞室。逝宮天處十方無。丈夫牛王大沙門。尋地山林遍無等。如是讚已。便超九劫。於慈氏前。得無上覺。光記云。底沙此云圓滿。是星名。從星為名。應師音云。此云明也。圓滿主度。婆沙三說。解此偈者。光師多解。恐煩不敘。智論四云。過去久遠有佛。名弗沙。乃至弗舍佛。欲使釋迦菩薩疾得成佛。上雪山。於寶窟中入火定。是時釋迦。作外道仙。上山採藥。見弗舍佛放光明已。心歡喜信敬。翹一腳立。叉手向佛。一心而觀。目未曾眴。以一偈讚佛。天上天下無如佛。十方世界亦無比。世界所有我盡見。一切無有如佛者。七日七夜。諦觀世尊。超越九劫。於九十一劫中。得阿耨三菩提。涼疏云。弗沙。亦云勃沙。此云增盛明。達勝義故也。又涅槃經第十三云。如我往昔。為半偈故。捨棄此身。以是因緣。便得超越。足十二劫。在彌勒前成佛。章安疏云。出曜佛藏等經。皆云超九劫。或云。根緣不同。佛為增減說之。然天台妙經疏九。嘉祥玄論云。涅槃經說超九劫。輔正記云。恐文誤也。淨影遠公涅槃疏云。經言超九劫。今何說十二。釋言。釋迦發心。在彌勒後。足十二劫。彼三祇中超三劫。值弗沙佛。復超九劫。餘經就彼但說九劫。今通論說十二。問。婆沙等中。修相所逢六佛。謂。昆婆尸。尸棄。毘舍浮。拘留孫。拘那含牟尼。迦葉佛。其弗沙佛。何劫所值耶。答。小乘其超九劫。屬彼百劫。由前三祇逢底沙佛。極滿精進。如前辨了。如倫記云。真諦云。成壞空劫。皆無佛出。唯於住劫。有佛出世。於二十劫中。前十劫中有佛出世。前十劫中。前之五劫亦無佛出。如彼過去。莊嚴劫中。末後三佛。即毘婆尸佛。即於九十劫中初劫出世。如尸棄佛。毘舍浮佛。即在三十二劫中出世。已後無佛。乃至第九十一劫。即是賢劫之初。第六劫中。始有拘留孫佛最初出世。第七劫那含經佛出。第八劫中。迦葉佛出。第九劫中。釋迦佛出。第十劫中。彌勒佛出。從彌勒後。無量劫中。空無佛出。真諦輒判。不應道理。大乘不然。謂。二十住劫皆有一增一減。方成一小劫故。若諸眾生。機根成熟。有見佛緣。一一小劫。有千佛出。不說三僧祇後。別於百劫。修相好業。而言釋迦三僧祇已滿。更於九十一劫。值彼三佛修相業者。此是順小乘不了義說。小乘中明。三祇遇佛。數量全少。大乘不爾。如涅槃說。初依菩薩供五恒佛。初地至六地。是第二依。值六恒佛。七八九地為第三依。值七恒佛。第十地為第四依。值八恒佛。又三祇後。無別百劫修相好業。然本業瓔珞等經。云更經多劫等。但是第三僧祇數攝。西方現判。今時正當住劫二十小劫。於初劫減時。四佛出世。增時一佛出世。即初劫已有五佛出世。自餘諸佛。於後十九劫。前彼分布。出現於世。長阿含云拘留孫佛。於四萬歲時出等者。從住劫初。人壽無量減。至四萬歲時。拘留孫佛出。三萬歲時。拘那含佛出世。二萬歲時。迦葉佛出世。一百歲時。釋迦出世。從此漸減。迄於十歲。至刀兵劫。如彌勒下生云近刀兵劫。過十歲已。夢命漸增。至八萬歲。彌勒出世。既依西方判。今正當住劫初劫）
<PIC>T73055301.GIF</PIC>

　　心地觀經云。佛往昔在凡夫入於雪山求仙道。折心勇猛勤精進。為求半偈捨全身。以求正法因緣故。十二劫超生死苦（如涅槃經）昔為摩納仙人時（第二僧祇）布髮供養燃燈佛。以是精進因緣故。八劫出生死海（如四分律）昔為薩埵王子時（第三僧祇）捨所愛身投餓虎。自利利他因緣故。十一劫超生死因（如金光明）流水長者（亦第三祇）大醫王。平等救護眾生故。濟魚命得生天上。天雨瓔珞。來報恩等。七日翹足讚如來偈（第三劫著）以極精進。超於九劫（佛本行集第三云。昔有佛出世。號曰弗沙。彼佛在雜寶窟。我見彼佛。心生歡喜。合十指掌。翹於一足。七日七夜。讚歎彼佛。佛言。是人過九十四劫。當得作佛。見真理佛言。是人過九十三劫。當得作佛。毘婆尸佛言。是人過九十一劫。當得作佛。元曉劫波章云。弗沙與見真理佛。並取今所住劫。故云九十三。毘婆尸佛。除所住劫。但取百大劫。故云九十一劫。今謂。隨轉小門。隨機異說。故云超九劫。九十一劫等。如上已敘）准此。大乘實乃三祇超四十劫。故賢劫經云。釋迦從彌勒前。超四十劫。得成佛等。適化逗物。隨機出現。說教異軫。請。學者勿勞強算海沙耳。
    問。三無數劫。修諸實行。應成報身。何故乃就化身說耶。答。由此始教就下機故。有二乘故。此身是彼所知見故。是權教故。作是說也折薪云。答中有四所以。初句即前機□淺義也。此約直進。次由二乘。次釋迦為實報故也。此約迴心。第三句復釋第二句。第四句釋第一句今解。言權教者。如瑜伽說。若正修行最上上品。勇猛精進。或有能轉眾多中劫（如超九劫或四十劫）或有乃至轉多大劫（如金光明超登十地）當知。決定無有能轉無數大劫（起信例知）。
    若依終教。說有二義。一定三僧祇。約一方化儀說故折薪云。今此不辨阿僧祇之數量者。應同始教之數（今謂。不然探玄即揀。智論引此品文。還有百數。至阿僧祇等。此約終教說。前教數極。乃此初數。約圓教辨）但有二所以（定三祇中）故異前教。一約化儀。二約實報故也。若據瓔珞經中。亦有其數。如彼經云。一切菩薩行道劫數久近者。譬如一里十里石。方廣亦然。以天衣重三銖。人中日月歲數。三年一拂。此石乃盡。名一小劫。若一里四十里亦名小劫。又八十里石。方廣亦然。以梵天依重三銖。梵天中百寶光明珠。為日月歲數。三年一拂。此石乃盡。名為中劫。又八百里石。方廣亦然。以淨居天衣重三銖。即淨居天子寶光明鏡。為日月歲數。三年一拂。此石乃盡。故名一大阿僧祇劫。今此教中應亦取此以數三僧祇。章中不別明。且依前義約一方化儀者。此娑婆界一切菩薩。皆經三無數。約他方則不定故。云一方復古云。劫章中文。與此同（孔目文云。三乘大乘佛。唯一方化儀。經此三大劫。修道得成佛。今謂。祖既云唯一方化儀。則正指始教。分通終教。然會公前自判云正約終教。今復謂與此同者。未盡章旨故也）如上已引。念劫成佛中（要問答云。依小乘教。世界成壞大劫。滿三阿僧祇。定得成佛。依三乘教。若據一三千界等。如今所引）又云。若據一三千界（探玄三云。若小乘中。但有此一娑婆世界。若三乘有二。一化身化境謂。此娑婆等。二他受用身化境。謂。十八圓滿淨土等）定三僧祇成佛。此依華嚴一百二十數說僧祇義（探玄十五云。依智論。遇十重已後。名阿僧祇。此既云過迦陀。亦即通過後諸數。故名阿僧祇。此約始教說。依智論六。引此品文。還有百數。至阿僧祇等。此約終教說）就此一類世界也（要問次文云。若通餘世界。亦不定三僧祇。如勝天王經說。此如今章次下所引）今解。探玄云。瑜伽論（四十八等）說。一切諸佛。要經三阿僧祇劫。修行成佛。無增無減。彼約三乘。據一方化儀。唯就此須彌樓山世界說。是故寶雲經云。我為淺近眾生。說三阿僧祇劫修行（上與三乘始終二教。為證權說）然我實於無量阿僧祇劫所修行也。此是約會三乘歸一說（是約一乘同教。即如法華壽量品說。若約佛德無限。亦當終教。如章次引）此文約一乘該通十方因陀羅網等。及樹形等諸類世界說。
<PIC>T73055401.GIF</PIC>

    又此教中修實行故。成實報身。不約化說。法華經云。我實成佛以來。於無量無邊百千萬億阿僧祇劫。又云我說於燃燈佛所得受記等。皆以方便分別故也言修實行者。復古云。從真流故。如起信性無慳貪。隨順檀等（孔目云。若依終教。知法性無貪。修其度。即順真如德）今解。孔目又云。義離三輪相。修其六度。復云。熟教已去。究竟法空。會事從理。要問答云。若依三乘終教。一切成佛。顯本有佛性及行性故。又云。若依終教及直進菩薩。並從發心以來。一切並修十地終後。無別百劫修相好業。依一乘教。分與終教相同（同教一乘。如引法華）又云。依三乘教實行修道。皆悉成佛。若對異機。現不成佛。若約正理無成不成言成實報身者。要問又云。依小乘教。無他方佛。假使有者。是此方佛。往彼變化。依三乘教。十方淨土。並是實報。無有變化。若權起不定。始終令機知化。即屬化攝。若色究竟處。及菩提樹下。二佛相對。有其兩義。一以化顯報。則菩提樹下。顯蓮華藏世界海中佛是報故也（梵網瓔珞）二以報顯化。舉色究竟處成高大身。顯菩提樹下是化義也（楞伽。寶性十地論等）又云。若三乘終教。如三千等同類世界現成佛者。並是化佛。摩醯首羅天身亦是化作。由權顯閻浮菩提樹下是化故。蓮華藏世界所有佛者。是實報也。通體相用。十方淨土所現佛者。是報佛也折薪云。故法下既爾許劫前。已成佛道。則知。今約釋迦論成。非實報也又經云下。燃燈記釋迦。今始成者。約化身。方便說爾。反顯實成在久遠世也（此依法華未得章旨）復古云。然燈授記。即金剛經文。諸經（大般若經九十九卷。及本行經。大婆沙等）所以異說者（法華與金剛經等）方便分別。引彼器也集成云。故法華者。觀此義判。始為三乘報身。他宗盛傳。已是一宗至要。執石為寶。如之奈何。況鎮國鈔曰。經云。我見釋迦成佛道已。經不思議劫。所以疏中牒此言者。遮天台師之謬釋也。謂。彼學者多云。華嚴雖則玄妙。而有二事不如法華。一兼別義。是故不說聲聞作佛。二說如來始成正覺。不說本師壽量久成。故今疏中指此經文。即是此經說久成處。若以此後不得該前。則法華壽量。不能該於我始坐道場於三七日思惟等跡。然彼師皆以久成為本。始成為□。今經云。本則非古非今。若就□門。則能今能久。生公亦云。是以極說長壽言伽耶。是之。若伽耶是者。非復伽耶。伽耶既非。彼長安獨是乎。長短斯非。則所以長短存焉。誠為妙悟。不說聲聞得作佛者。約不共義。既無厭捨。曾何棄之。況一成一切成。無一眾生不具佛智。善須得意。莫輕釋經。釋曰。久名二意。如應思之（今謂。清涼未達己宗。況他台家。雖斥^2□溪。卻成自害而已。何況生公為據。不足憑之。皆由不究儼藏兩祖之奧故。惹得如許謬會。徒為他之笑柄者矣。寔可悲哉。然折薪。集成。特昧久成三身。曷可抗于彼義乎。而今正依賢首。會通二意。如上卷中屢已辨竟。不勞再述也）又四分疏記（蕭山了然正源記）云。天台宗於法華。則判華嚴為別教。以兼一□非純圓故。賢首宗於華嚴。則判法華為終教（今謂。此是圭山盲判。而吾祖章疏。何處判為終教。若爾更何立為同教耶。誣之甚矣）以不可說法界。性海圓融。未盡圓理（此皆不允）問。上來大師屢以法華全稱同教一乘。及攝化章云。常在靈山。此約一乘同教。何故此中成教證耶。答。今意非謂經是三乘終教故引為證。以能同名分同所同故。故孔目云。文雖是同。而義皆別（如台家云名別義圓）又云。露地別車。髻中明珠及大王等。即是一乘（歸今一實）寶珠繫汝衣裏。及窮子等。即是三乘（會昔三權）要問答云。依一乘教。分與終教相同。是也（然至圭峰。由昧干此。認昔日權。妄謂今法華中化城可廢。有三可會。不曉唯有一乘但化菩薩。迂矣）今試具應會文解。經云。如來祕密神通之力。一切世間天人。及阿修羅。皆謂今釋迦牟尼佛。出釋氏宮。去伽耶城不還。坐於道場。得阿耨菩提。然善男子。我實成佛已來。無量無邊百千萬億那由他劫一塵一劫。我成佛已來。復過於此百千萬億那由他阿僧祇劫。台疏解云。佛於三世。等有三身。於諸教中。祕之不傳故。人天等謂今佛始於道樹。得此三身。故執近以疑遠。然我實下。明破執遣迷。以顯久遠之本。成佛已來甚大久遠。伽耶近謂即破。破近顯遠。略有十意（一破□顯本。二廢□顯本。三開□顯本。四會□。五住本。六住□。六住□。七住非□非本。八覆□。九住□用本。十住本用□）如玄義此文正用破近顯遠。破近謂情。廢近顯遠。廢於近教也。又云。如是三身種種功德。悉是本時道場樹下先久成就。名之為本。中間今日寂滅道場所成就者。名之為□。諸經所說本□者。即寂滅道場所成法報為本。從本所起勝劣兩應為□。今經所明。取寂場及中間所成三身。皆名為□。取本昔道場所得三身。名之為本。故與諸經為異也（相待如是。絕待可思）非本無以垂□。非□無以顯本。本□雖殊。不思議一也。肇師之言。意在寂場之本耳。寂場本□。諸師皆是□中不思議一耳。遠指本地不可思議。以為其本。從箇本而乖□。將箇□而顯本。本□雖殊。不思議一。如此本□。何得不異眾經。何得不異諸師。準此等釋。彼宗圓教。其深獨妙。即是吾家海印教義。一乘同教之絕妙門也。然則至相。賢首。豈貶為終教乎。自叱吾頭面目可愛罵喚奴。則非狂何耶。今此中意。但以本修實行時。成實報身。壽命無量阿僧祇劫。常住不滅。復過上數。分與終教相同義別。相同邊則是為此證。其義別則非今引意。莫混^2□玉一概而執。然經又云。自從是來。我常在此娑婆世界（本時同居）說法教化。亦於餘處（本時三土）百千萬億那由他阿僧祇（終教數法）國。導利眾生諸善男子。於是中間。我說然燈佛等。又復言其入於涅槃。如是皆以方便分別（方便分別。分與終教相同。可知）準此明知。中間今日。雖非實說。方便分別。成實報身。既說定三無數大劫。以□推本。本報豈殊。報身說不滅。必約法身。報身了達無能生滅（久成三身。雖顯露開。未彰灼說十身帝網六大四曼）如孔目云。為迴聲聞。初教許行。為引初教。終教許行。為引漸教。頓圓許行。今於終教。引圓證同。請深察焉。
    亦云。無百劫修相好業等。何以故以小乘中偏修智分。不修福分。是故臨成佛時。更於百劫。別修彼業。始教引彼。亦同彼說。仍是化也。此終教中。論其實行。從初發意。即福慧雙修故。成佛時無別修也折薪云。小乘三祇修行。望菩提智果。修成一切智。故更有百劫修行福分也。始教引彼雖同。而異今此勝機。修實行故。全異彼也復古云。小乘唯求出離。不肯化生。故有羅漢（羅賓周）□沙。是無福也。今此勝機。無別修也今解。要問答云。十信已來即成佛則成菩薩行。亦無別時修別相好業。何以故。現十地後修相好業者。為迴聲聞。由聲聞人偏修智分。不修福分。如前亦引（始教相宗。立無別修。當直進教。故要問云終教及直進等）。
    二不定三僧祇。此有二義。一為通餘雜類世界故。如勝天王經說義苑云。初義謂。界類不同。時劫亦別。故不止於三也復古依要問云。若通餘世界。亦不定三僧祇亦指彼經（勝天王經）以諸類世界時劫不同故涼疏云。然瑜伽（四十八云。略有二種無數大劫。一者。日夜月半月等算數方便時無量故。亦說名為無數大劫。二者。大劫算數方便超過一切算數之量。亦說名為無數大劫。若就前說無數大劫。要由無量無數大劫。方證無上正等菩提。若就後說無數大劫。但經於三無數大劫。便證菩提。不過此量。當知決定無有能轉無數大劫。準此論文。後說則即當此章前定三祇。彼前說者。即今不定三祇之義也。問。彼論當始教義。豈證終教。答。熟教及直進教。文相且同。而義碩異。不可一律而論。思之）起信（而實以一切菩薩皆經三阿僧祇劫故。今謂。文同義殊。然推涼意。恐雷同之歟）等（瓔珞雜集）約三乘教一方化宜一類世界。定說三祇。今約一乘該通十方。及樹形等界。故云剎海塵數。是以實雲經言。我為淺識眾生。說三僧祇劫修行。然我實經無量阿僧祇劫修行（今謂。要問與此章。以通餘界勝天王經。及寶雲說。總為終乘。然云約一乘樹形等。則混終圓耳）演義云。且如娑婆一劫（謂。三十日夜為一月。以十二月為一年。自八萬歲。減至十歲增等。亦然。八十中劫。為第一數。至第六重等）方知。安養得為一日。則安養世界。乃經三無數日耳。更方袈裟幢剎未經歲月。況於後後以劫為日之剎耶。是則不可以此一方類。定於成佛時劫之數（折薪引竟云。故曰不定也）二異類剎者。即於一界即具諸界。互不相見。時劫亦殊。安知脩短。故朝菌不知晦朔。況識春秋。況於大椿之歲耶二者不定。復有二意。一為通餘類世界故。如勝天王說。即前樹形等剎是（折薪云。彼經第一發起序中。面門放光。照十方無量世界。還入面門。東方過此十恒沙佛土有國。名莊嚴。佛號普光。為純菩薩。說一乘正法。乃至餘九方皆爾。清涼指此等國。云即樹形等剎爾。世界既其不同。其中劫數。皆不定故也。然指事鈔所引彼經第二卷云。勝天王白佛言。我聞。如來三阿僧祇劫。修行成佛。云何今說無量劫修。佛言。不也。大王。何以故。菩薩摩訶薩修阿耨菩提。無量功力之所能辨。非爾許劫時。如得入法平等理。稱為成佛。今謂。清涼折薪所指。約同類界。舉十方國。而不言餘雜樹形等剎。非今證意。此中引意。但由彼經既遮於定三祇劫之說故。明章主只指云不定三祇如彼經說。何以知者。如要問云亦不定三僧祇如勝天王經說而已。故攝化章云。樹形等異類世界者。唯是圓經不共說。不通三乘終教。推此指事為是。思之）二據佛實德無限故。如寶雲經。若瑜伽說。有二種無數劫。若依初義（日夜月等）經無量劫。若依後義。但三僧祇。然依此釋。不同寶雲（今謂。始教雖亦有定不定二名。同終教說。□而論。則但為一義。俱約一方化儀說故。言但經三祇。不過此量。決定無轉無數大劫故。不同實教有定不定。驗知。兩教名同義別。請勿亂轍）寶雲不言為淺近眾生說於大劫。為於深勝說日月劫。明知意殊。是則瑜伽亦是一方所宜說耳（涼鈔用捨任情。可揀）。
    二據佛德無限量故。如寶雲經云。善男子。菩薩不能思議如來境界。如來境界。不可思量。但為淺近眾生。說三僧祇修集所得菩提。而實發心以來。不可計數也。解云。此中不可計數者。是不可計數阿僧祇劫。非但三也涼疏如上已引。彼約一乘。演義云。寶雲經者。經（第六卷文。梁曼陀羅仙譯）云。善男子。菩薩不能思議如來境界。如來境界不可思議。但為淺近眾生。說三僧祇修得菩提。而實發心以來。不可計數復古云。先示意。次引經證。起信亦云。為懈慢眾生。說無量阿僧祇修（屬終教攝）為怯弱眾生故。說一念成佛。是知。普機之外。皆淺近之器也問。如探玄云。此是約會三歸一說。若爾涼疏所云約一乘者。何為相違。答。不爾。始教但定三祇。圓教時皆不定。終教有定不定。然觀師執分不定。為全不定。其名雖同。而義雲泥。豈混為一。然所以約會三者。如次下文云。漸勸三乘向一乘故。不相妨也。問。與勝天說有何別耶。答。其不定等。二經是同。而前經約菩薩所修。後經據佛德量。所望稍異。然瑜伽說不過此量。探玄云。據一方化儀此須彌樓界說。勝天王說非爾許劫。為通餘異類界故。義準為證。今寶雲經。發心以來。非但三祇。而實不可計數阿僧祇劫。如來境界。不可思議也。奢切轉用。如應可知。
    問。何故前教定三僧祇。此中乃有定不定耶。答。前教生故。此教熟故。方便漸漸勸彼三乘。向一乘故。作是說也義苑云。前教機生故。限三祇而安心趣向。此教根熟故亦不定而勝進一乘。是知。聖人巧便也。如此折薪云。方便漸漸等者。以一乘亦說樹形等剎。亦有不可數劫。今雖三乘。意在彼三乘向一乘。故似一乘。然但似而未是。故非同教屬終教也。若約點彼三乘即一乘者。即三一和合說。屬同教故復古云。機有生熟。是故說不同。□細二教雖異。總勸三機。向後一乘也集成云。方便等者。此約一乘同教。今謂。不然。以融三乘頓教故。
    若依頓教。一切時分。皆不可說。但一念不生。即是佛故。一念者。即無念也。時者。即無時也。餘可準思義苑云。時無別體。依法而立。此教法既離相故。無別時分。初正明。一念者下釋相復古云。皆不可說者。地章云。頓教者。唯有一門。所謂無相。何以故。由成一行三昧故。乘彼一味真如所成故。不可說有諸異相門（成佛亦如此）一切俱離。是名佛也孔目（第四時劫）云。若頓教義。即不可說。若一乘義。即無盡劫。
    若依圓教。一切時分。皆悉不定。何以故。為諸劫相入故。該通一切因陀羅等諸世界故。仍各隨處。或一念。或無量劫等。不違時法也。餘義準之義苑云。初標。二徵。三釋。謂。諸劫相入等者。即大劫與小劫相入。長劫與短劫相即。體用無礙。念念圓融。重重涉入。如帝網珠。以此之時遍彼之處故。云該通耳。仍各下示其行布歷別之相也折薪云。悉皆不定者。對終教說。以彼具定不定故。此悉不定也。何以下徵釋。既通因陀羅網世界。又時無別體。約處以明。仍各下。上約圓融。此明行布。故不違時法也。又十世隔法異成門意復古云。謂。諸劫既乃即入。不可得而分其定量。又乃該通同異類剎。事非一準。要問云。依一乘義。成佛時節。並皆不定。為十方世界時節不同。因陀羅世界等。並據當分報位。說有為諸劫相作及相入等。故無定時。仍不違時法者。所謂或無量劫等也清求云。又時無別體。依法上立（此依旨歸。本在婆沙一百三十五卷）法既無盡。時亦無窮。況念劫圓融。不可剋執（演義云。別教一乘融攝以說。如毘目仙人執善財于。時經多劫。處歷無邊。故不同以長短思也。若顯超勝。一生頓圓。若約甚深。多劫莫究。故云不可定執。貴在入玄）孔目云。若一乘義。即無盡劫。何以故。為依一乘一切眾生已成佛竟。復為眾生新新成佛。亦不住學地。而成正覺。據此不限時分。故無盡也探玄云。唯佛所知。無極之數。所數之德。謂。普賢因德。及佛果德。並通因陀羅網等。又云。此中有不可說箇阿僧祇劫。約一乘該通十方因陀羅網等。及樹形等諸類世界說。又旨歸云。常恒之說。況念劫圓融。豈可辨其時分。今略舉短修分齊。析為十重。初唯一念（謂。一剎那遍無盡處）二盡七日。三遍三際（盡前後際。各無邊劫。如不思議品說）四攝同類（一切無邊劫中一一劫內。各攝無量同類劫海）五收異劫（謂。一一劫各攝無量異類劫海）六念攝劫（於一念中。即攝無量前後同異劫海。）七復重收（一念所攝劫內。復有諸念。復攝諸劫。念念不盡。劫劫因陀羅網。）八異界時（如樹形等。無量無邊異類世界時劫不同）九彼相攝（即彼界所有時劫。亦各別相收。或互相攝。念劫無盡）十本收末（如華藏界中。以非劫為劫。劫即非劫。念等亦爾等）廣如彼辨。圓極可仰。此之謂也。

華嚴一乘教分記輔宗匡真鈔卷八畢
華嚴一乘教分記輔宗匡真鈔卷九

      日域京西華嚴寺住持僧濬鳳潭撰
                    

    第五修行所依身者義苑云。標章也。然則上文。雖論行位履踐時。宜究其所依。豈離身品。故此次之復古云。所依身有二種。一者分段。分謂分限。段者形段。即三界苦果身之與命。有定齊限。無所改易故。名分段。唯識論云。身命短長。隨因緣力。有定齊限故。名分段。即以惑業苦三為體如演義釋。二者變易。謂。改□為細。易短為長。改轉不定故。名變易。故論云。由悲願力。改轉身命。無定齊限。故名變易。諸乘修行。不離二身故。就此以明諸教不同。分段即煩惱為緣。變易以所知為緣（今謂。此解但局小始二教所依之身。云何不論終圓。謂。前四住地。能與分段生死為因。無明能與變易為因。及自性無明同體所依身等。廣如勝鬘。楞伽。無上依經。地經。寶性。佛性等諸經論。至下當辨）。
    若依小乘。但有分段身。至究竟位。佛亦同然。是實非化淨影章云。四住能與分段為因。小乘解劣。但斷四住。地持云。聲聞種性。煩惱障淨。非智障淨。勝鬘云。聲聞緣覺。斷除四住。不斷無明孔目云。小乘約生死最後分段身上。即成其佛。又生稠林云。若在二乘。無有別人。但有實生種類眾同分等。其義即實復古云。但有下。以此教唯斷煩惱。究竟位方盡故。是實下。佛德章云。若依小乘。實佛報身。生在王宮。臨菩提樹成佛。攝生化用及德。皆在其中。
    若始教中。為迴聲聞。亦說分段至究竟。佛身亦爾。此是化非實也義苑云。此教聲聞。雖希心廓落。留意大乘。但以煩惱未除故（且約有學迴心）受身□顯故（始教無學。未如實斷。但折伏故。如彌勒論。以終教中未許實斷故也）亦說分段如來隨機影似。同受此身。而非實報今謂。此教聲聞。若迴心後。要受變易。今為令迴愚法趣大。方破法執。而所被身尚分段故。見佛身相。亦同鹿苑。般若等經。是迴心教。此章且望未迴前身耳。佛身亦爾者。折薪云。似小乘故。同前也。如下引對法論。得菩提時。頓成羅漢及如來故。俱非實報故。易前教爾（今謂。不然。下寄對門。大小優劣。為生勝樂。此迴心教。似同彼故）復古云。引彼就下而說。義與小乘同。但佛身是化耳若依地章云。約初迴心教門（有其八義）一約地位。謂。乾慧等十地。第十地中。即成佛。同十地成佛者。為佛下同因位故八約生死。最後分段身上。即成其佛。此約化身。若約報。分段身後。即成其佛准彼。今章但望分段身上成佛邊故。言化非實。不論約報邊故。要問曰。修道所有總別業者。依小乘教。從發心初。次第修行。臨欲成佛。十地終心。百劫別修相好業。是實非化。若依三乘始教。是化非實。是也。若爾約報邊。是何義。餘考彼意。如相海章云。若小乘人。但立二佛（生身化身）故知。此章與要問中。由迴心教影似於彼但立二佛故。云化非實。異前教爾。然相海章更云。或立三佛（謂。法身。報身。化身此之一義。當迴心教。何以故。由小乘人不立法身（生報身外。更開法身）此依攝論。據此。則地章約報等者。約立三佛（分段身後。受變易身即成其佛。三中報佛）不相違也。
    若直進中有二說。一為寄顯十地之中有功用無功用□細二位差別相故。即說七地以還有分段。八地以上有變易復古云。然諸教皆有直進迴心。凡夫直入菩薩乘。謂之直進（義苑云。不經小聖。徑發大心。故云直進）先入二乘。或至無漏。然後發心。皆曰迴心。小乘中亦有直進（要問如前）寄於二身。顯二位差別。非實受二身也。以七地已還。修隨相有功用行。八地已去。修無相無功用行。欲顯二行□細異故。故說有二身也（義苑云。謂。七地已前。皆屬有為。功用修習。據此為□。故言分段。八地已去。無為法爾。功用沈蹤。據此為細。故言變易。此解未稱）折薪云。此中二義。初一是相宗正義今約作實位說。二是吾祖自意。以相宗不許分段至金剛位故也。前七功用故□。八地已上。無功用故細。謂。初五地觀心猶劣。有相觀多。無相觀少。第六地中。由觀染淨平等故。多住無相。第七地中。斷微細生滅相故。無相恒然。而有加行故。前七皆有功用故□。第八不動地。無分別智任運相續相用。煩惱不能動故。以任運故。功用不能動。以相續故。相不能動。此地所證。名相土自在真如。現相現土。皆自在故。言細也。欲顯此義故。約分段變易而說（義苑云。因移果易故。言變易。亦變□為細。易短為長。故言變易者。此依長水。恐是未穩。二死章云。改□身為細。易短壽為長年。今依法相。唯識云。謂。諸無漏有分別業。由所知障緣助勢力所感。殊勝細敘熟果。由悲願力。改轉身命。無定齊限。故名變易。變易生死。雖無分段前後異熟別盡別生。而數資助前後改轉。亦有前盡餘復生義。述記云。變是改義。易是轉義。謂。由大悲救生大願得菩提力故。改轉舊鄙惡身命。成今殊勝身命。轉先□劣身命。成今妙細身命。前有定齊限。今此齊限不定。如資色界廣果天。身過五百由旬。命過五百劫。或減於彼。乃至欲界人天亦爾。云云）二就實報。即說分段。至金剛以還。以十地中煩惱障種未永斷故。留至金剛故。既有惑障。何得不受分段之身。十住經中。十地已還。有中陰者。是此義也義苑云。初據惑正立。二既有下約惑質定。三故十下引經證成復古云。實報即業惑等所感身。如分段身。以惑業苦三為體。唯識論云。分段生死。謂。有漏善不善業。由煩惱障緣助勢力。所感三界□異熟果等。今說行者所依之身。故云實報。此教既留煩惱（七地以前。既留現種。八地已上。但留種子）至金剛位。受分段身。以煩惱發業受分段故折薪云。言金剛已還者。即等覺位中。亦有分段。問。金剛位後。受變易否。設爾何失。二俱有過。若言受者。下引論云。留惑至惑盡證佛一切智。則煩惱種盡。便成佛也。此後應別不受變易。若言不受者。即分段身成佛。何易迴心教。答。此有二義。若據本業經。說等覺性中住頂寂定。以大願住壽百劫。修千三昧已。入金剛三昧。同一切法性。復住壽千劫。學佛威儀等（瑜伽倫記云。泰師云。瓔珞經者。前秦世竺佛念譯。而今三藏不信。文備師云。瓔珞經不在目錄。不堪用證）則知。金剛已後有千劫。應於此時受變易身。（今謂。不然。以前章云但是變化非實修故。若不爾者。千劫受變易身者。為斷煩惱而受耶。明知臆說也）若直據今文。金剛已還。未斷障種故。便成實報。故異迴心教中約化身說也言十住經者（異本作十地經然無有文。依指事鈔。引十住斷結經。正有文說。此本為正）斷結經（第十三卷竺佛念譯）云。爾時世尊。即入無形現三昧。普見五道中陰眾生亦復見彼中陰形質。從一住地。至于十住地（此應賢位十住。故說鶖子第六住退。然既有補處。則是等覺地。明知十地。故纂靈記云。古譯十地。亦云十住。或云十住地）見彼有得一生補處。坐樹王下。降伏無數百千魔。身黃金色。眾相具足義苑。復古云。既有中陰知是分段也。亦名中有身問。基疏云。中陰經中（上下二卷。竺佛念譯。對彌勒說。觀音說偈）說佛處中陰二十年。亦化無色界眾生者。大眾部經。非大乘義（近代旭公註經。判作大乘）例此。斷結。中陰。及與瓔珞。三經。□佛念譯。既彼相宗皆不肯信。何堪成證（鶖子六住退等例爾）答。由極違彼立故爾。然非彼一向不覽。何以知者。既為大眾部經。故法苑云。然中陰經說者。非大乘宗。大乘宗者。此是化眾生。定非真身。無業果故（義燈亦云是化現也）今家用為自始教證故。縱有於他不極成。更為何所妨。況至次下。委會違乎。問。倘有中陰。必受分段耶。答。如孔目云。中陰身是其報分。其陰大分。受經七日。於中不定。或一日。乃至經劫。佛亦於中出世教化入般涅槃。如十住經說。又如梁攝論。佛二十年中。處中陰身。變易生死。本教興意。為顯佛法漸漸深遠將變易死。在分段後。顯其終教漸漸甚深。據理論之。變易生死。只是分段細相。所以知之。中陰本立為分段身求生方便故立中陰。如十住經說。今意思之。
    問。八地以上一切菩薩。於煩惱障。永伏不行。以無漏智果恒相續故。如阿羅漢。既無現惑。何得更受分段身耶義苑云。前實報論其分段通貫十地。故約八地以上菩薩。永伏煩惱現行。與羅漢而無殊應當變易。焉得更受分段之軀復古云。八地下以於俱生中六七識惑。七地已來。寄有現行。八地已去。永伏不起。又如末那煩惱。寄至七地。八地已去。唯有所知等。故引為問。前說分段至金剛位故。須問釋今解。問意如唯識基疏云。八地已去菩薩。已永伏煩惱障故無容復受當分段身。雖諸菩薩。願力受生。伏煩惱種。分段之果。定不能生。二乘生死。非由悲願。若有惑種。生死後續。故斷種時。生死永盡。菩薩生死。但由悲願。必假現惑。助願方生。故伏現時。永斷生死。煩惱若伏。業勢便盡。故無容復受當分段果。觀知分段報終。恐廢長時修菩薩行。遂入無漏勝定。勝願之力。冥資故業。今身轉變。如是數數定願資助。乃至證無上菩提。經三大劫。又所知障障大菩提。為永斷除。留身久住。今准彼釋。既受變易。雖有惑種。豈容受於分段身。至金剛心耶。此知。依相宗意。作難云爾。
    答。若是凡夫。即以現惑潤業受生。聖人不爾。但留惑種。用以受生。故雜集論云。一切聖人。皆以隨眠力故。結生相續。又梁攝論云。異凡夫故。永伏上心。異二乘故。留彼種子義苑云。種子現行。揀異凡聖受身。故無違伏惑耳。隨眠者。種子也。結生相續者。分段生死也。又梁攝下。雙揀凡小可知復古云。隨眠即是種子（正應云惑種）故九煩惱中（孔目煩惱行稠林章云。有九煩惱。出佛性論。次文如引）一隨眠貪。二隨眠瞋。三隨眠癡（婆沙五十曰。微細隨增隨縛。是隨眠義。俱舍疏曰。隨逐有情。眠伏六識。增昏滯故。故名隨眠鈔云。有部。貪等即隨眠。大眾及經部。現行名纏垢。種子名隨眠。大乘眠伏藏識現行名纏垢。種子名隨眠。是始教義終義例知）四貪瞋癡等極重上心惑。方是現行也又云。有二煩惱。謂。隨眠煩惱上心煩惱故指隨眠。為種子也言聖人不爾者。唯識基疏云。異生現行潤。六行不伏。愛等現有。既得生上（樞要曰。六行所伏。不伏潤生貪等。唯伏散境貪等）聖者種子潤。瑜伽對法說。初二果亦以現行潤生（約生自地。及六行所伏）唯不還者。以種子潤。五十九說。見諦（唯第三果無漏道圓。勢勝煩惱。無漏道缺。惑現便強。故異生初二果。通種現潤）唯以隨眠潤生（若生自處遍沒等者。以此生地治道未滿。如初二果。亦以現潤。論略不說）成唯識云。然不還者。對治力強。正潤生位。不起煩惱但由惑種。潤上地生（約生他地）又云。不還潤生。愛雖不起（以不愛彼當生處故）然如彼取。定有種故（雜集論五云。已離欲聖者。對治力強故。雖未永斷。然此處不復現行。彼由隨眠勢力。令生相續。中有初相續剎那。唯無覆無記。以是異熟故）問。既初二果潤通現行。故雜集云已離欲聖。何故今章言一切聖皆但種潤耶。答。凡通現種。無唯種潤。聖雖通現有唯種潤今意據之。又如樞要會。云。何故異生潤。現種俱潤。聖人但種。種強彼耶。答。聖業決定。業強可唯藉種。異生業不爾。故通現行。問。若爾者。初二果業亦已決定。應唯種潤。答。凡生苦逼。善業微。必藉現行。方可潤。聖生苦少。善業勝。由此唯用種子潤。無漏亦可資有漏。故不同凡夫。又凡夫不覺生多少。可藉煩惱現種皆助潤。聖人智業多少定。由此唯用種子潤。此章同彼（有人不解。妄謂章主為破外計。且自問答者。非矣）又梁攝論者。論曰。若不留此隨眠欲。則同二乘涅槃。若不除上心欲。則與凡夫不異（折薪云。論釋上心惑云。由見倒及想倒。見修所破煩惱恒起。上心四惡業。感惡道報。據上心感即現行也）。
    解云。聖非現潤。彼復留種。如何不受分段身耶。若言八地以上。智障為緣。受變易者。所留惑種。即便無用。何不於此第八地初。永害一切煩惱種耶。彼既不爾。此云何然義苑云。解云下約其雙揀凡小。定其受身。若言下牒難返質。留惑為何。彼既下挾彼順此。卻成正義復古云。聖人下釋成當受分段。若言下奪其惑種無用而不斷也。彼既下反質。而結成本義折薪云。由彼宗既約八地已上一切菩薩。皆受變易。又有三義。約所知障為緣故。彼文云。一為發起緣。論云。既未圓證無相大悲。不執菩提有情實有（由所知障。執是實可求可度故）無由發起猛利悲願。二為所斷緣。論云。又所知障障大菩提。為斷此障。留身久住。三為所依緣。論云。又所知障。為有漏依。此障若無彼定非有。故於身住（今既留身。此身有漏故。必由有所知障）有大助力（即此所知障於其身後）由此義故。今遮云若等也問。據樞要中云。故留煩惱。本擬潤生。八地以去。無分段死。不藉煩惱助潤。何故不斷耶（八地不斷種便無用）答。如初地怖煩惱（漸悟菩薩）即伏而受變易。亦如二乘有學迴心。即受變易。雖無分段。不斷煩惱。煩惱雖非親助潤變易。如分段生。遠勢亦有。又惑種在。變易時長。不假數資。若無惑種。變易時促。如二乘無學願數數資。又由菩薩意樂菩提。十地練根。不假斷煩惱。煩惱在不障得地。故名留。准此。第八地初。不永害種。何為無用。答。既故留種。本為潤生。菩薩正由願資。傍由種助。故說留之。若即斷之。於生無力。惑因亡。果隨盡故。既不斷之。亦不潤生。豈非無用。故唯識云。復於十地修道位中（論已不簡八地已上）唯修永滅所知障道。留煩惱障。助願受生。非如二乘速趣圓寂。故修道位。不斷煩惱。將成佛時。方頓斷故（梁攝論曰。留惑至惑盡。證佛一切智。釋曰。諸菩薩。留隨眠惑。為助道分。不同二乘速般涅槃由此事故。修道究竟。得習氣滅盡及證圓智。
    若約迴向菩提聲聞。已斷煩惱者。彼即可以所知障。受變易身。通諸位也義苑云。若約下縱。其迴心受身變易。自屬所知。亦非煩惱種子（復古云。已斷煩惱者。既無惑障。許受變易也）折薪云。彼宗云。二乘有學位人。不得變易。無學位人。得有變易（定不定中。且當定性故。演義云。變易入無餘竟。方始受之。何得三果便受變易。小乘三果。七地已還。未受變易也）迴心聲聞得。定性不得（法華攝釋云。漸悟之相。古德兩釋。一云。得聖而有學無學。顯二差別。並能迴趣。一云。無學迴心。亦名漸悟。有學迴心。要取無學。方學大行。受變易等。評曰。後釋違教。佛地論云。迴向菩提。或於學位。即能棄捨求聲聞願或無學位。方能棄捨。若雖迴心。要取無學。豈不違此有學之位棄捨之言。又云。學位迴心。即伏煩惱。起定願力。資現身因。令於長時生死相續。名不思議變易生死。言即伏惑。明非無學。無學斷故。准此。學人得受變易）今則約無學位中迴心者說。又顯揚論。問曰。聲聞無學。永無後有。云何能證阿耨菩提。論自答云。依變化身住（即變易身也）能證菩提。非業報身（即分段身）則知。無學斷煩惱者。迴向菩提也問。有學迴心。既受變易。何故此章但約無學。言已斷煩惱者耶。答。此中非謂有學不得變易。然如初地怖煩惱。即伏而受變易。亦如有學迴心。雖無分段。不斷惑種。遠勢亦有。變易時長。不假數資。既惑種在。不同八地已上。智障為緣。受變易者。今則便縱唯所知障為緣受者故。約無學爾。即樞要中。四句分別。唯定勝無惑助。如二乘無學迴心（今章許之）雖有惑種助（即伏煩惱。起定願力。資現身因）無勝定資。亦不長時。如二乘有學迴心（雖既有學受變易身。有惑種助。故今不論）有惑助及勝定資即變易長時受。如十地菩薩。故願留之。不同二乘斷之不得。非故留也（準此。今章上謂。八地以上。惑種尚留。不資分段。便為無用。今遮妨云。若約無學迴心。既無惑種。有勝定資。是即可許智障為緣。受於變易。若約有學迴心者。既有惑種助故。此不便也。然有人不解此意。妄會佛地之文云。章主且據古德後釋。或伏惑之言。兼含斷義者非）言通諸位者。復古云。二乘中迴心。即入十信故。通諸位也。折薪云。下明迴心入十信位。故通諸位。謂。信住行向地等也問。漸悟（迂迴二乘）迴心。必入十信。即受變易。何待住行向地等。為通諸位耶。答。有學迴心。即伏餘惑。而受變易。經二大劫。或雖是悲增。有惑種助。非此可論。今則無學迴心。受變易身。地前可知。亦通地上。故勝鬘經約三乘人說。為三種意成身樞要解云。或通說不定性差別勝位。基疏云。雖地前已得。且說勝者。應知。此章云通諸位。是也。問。演義云。言漸悟菩薩地前許受變易者。此法性宗（今謂。相宗亦許漸悟迴入十信。即受變易。若約終教。地前留惑。受分段身。初地以上。受變易身。若約迴心。二宗漸悟。皆說地前）若法相宗。頓悟八地方受變易。漸悟初地許受變易（今謂。不然。彼謂。頓悟菩薩。略有二類。一者智增。初地方受變易。二者悲增。八地必受變易。若漸悟者。地前地上。通得變易）有何憑據。作此判耶。答。涼鈔未穩。然集成會云。此謂。寄位順教意也（又有人妄會云。鈔意。性宗。變易明別盡別生義故。定性二乘。無餘還生。故云地前變易。相宗但立增壽變易故。無學同雖地前受。而初二果。或初地受。故云漸悟初地。亦不相違此等救彼。轉失宗義也）如探玄云。若三乘中（始教頓悟。智悲□增。及終教正意）地前必是分段之身。地上方有變易身。除迴心二乘地前亦有（地前地上）准此。亦言所以通諸位也。
    問。若爾何故有聖教。說八地以上。唯所知障。為依止故。受變易身。答。此等為欲寄對二乘。顯其優劣故。作是說義苑云。躡上八地已上。亦依煩惱種子。受分段身。此與仁王聖教（即下第四仁王中義也）八地已上義。極相違故。茲問也。總答復古云。為寄對顯優劣耳。非實受此身也。
    然此寄對依諸聖教。約位不同。略辨十門折薪云。此十門。從果位。逆至初心位。就中第四門。正答今問。欲顯十門逆次勝劣故。不於第一中答也。
    一說羅漢即同於佛。更不分位。如律中說。佛度五人已。即云。通佛有六羅漢。出於世間。又同座等。當知。此約小乘教說義苑云。一說下明因果同成。位無差別。何以故。此教所談於佛現老比丘相故。如律下示出處（即四分律受戒犍度。及五分律第十五云。如來。二月八日成道。安居已前。入定思惟。夏日已後。往鹿野苑。調五人根。八月八日。弗星出時。阿若憍陳如。初入見道。證預流果。其餘四人。漸次見諦。其後五人皆得羅漢。即言世間有六羅漢）度五人者。謂。始於鹿苑。先度陳如等即云通佛有六者。皆比丘故。又同座等者（此如別譯雜阿含經第十三。及華育經。付法藏經。摩訶迦葉。頭陀既久。鬚髮長。衣服弊。來詣佛所。時諸比丘起慢。佛命令就佛半座。共坐。乃至。昔迦葉以生死座。命吾同坐。吾今成佛。以正法座。報其往勳。對佛坐時。天人咸謂佛師）同踞解脫床故。當知下結教。
    二亦於佛地。分出阿羅漢。如對法論說。得菩提時。頓斷煩惱障及所知障。頓成羅漢及如來。故此中雖約煩惱。盡邊。名阿羅漢。而亦為生諸聲聞心勝欲樂故。寄於佛果。以分大小義苑云。初分大小。如對下引文（雜集十四）釋成。此中下約惑引攝。言得菩提等者。謂。從初留惑。終至果滿。其所知障。最障菩提大智故。於地地中。分分而斷。直至菩提。方究竟盡故。比云頓也。惑滅果成故。云頓成羅漢及如來故。或曰。二障雙斷。應獨成佛。何言羅漢。此中下約惑示引攝之意云折薪云。上佛亦是羅漢。今於佛地。一人二號故。云分出（對法唯識。以三乘果。總俱稱曰阿羅漢。是不生義。而雙成羅漢如來。分望煩惱盡邊。稱不生名。為生勝樂）此中下言含縱奪。縱同羅漢。奪引二乘。故云百亦生等也復古云。寄斷二障已。分大小也。而言雖者。亦止言斷惑障成阿羅漢。而不說彼亦斷智障。是亦為生彼心中勝欲樂也。
    三第十地名阿羅漢。佛地超過故。非彼也。如涅槃中說四依言阿羅漢者。住第十地。此寄因異果。以分大小。此上二門。約始教中迴二乘教說義苑云。初分大小如涅槃下指所說。即四依品也（第六卷文云。佛復告迦葉。是大涅槃微妙經中。有四種人。能護正法。為世間依。安樂人天。何等為四。有人出世。具煩惱性。是名第一須陀洹人。斯陀含人。是名第二。阿那含人。是名第三。阿羅漢人。是名第四。阿羅漢者。斷諸煩惱。捨於重擔。逮得已利。所作已辨住第十地）此寄下示其所以。令其因位生不及之心。欣趣大果故也。兼取上門。皆屬引攝折薪云。上於佛地而有二名。今約因極之位。名為羅漢也。因同小乘。果唯是大。故名寄因等也集成云。初二三地。寄須陀洹。為第一依。四五六地。寄斯陀含。為第二依。七地寄阿那含。為第三依。八九十地等覺。寄阿羅漢。為第四依（涅槃經云。四依。謂。歡喜地為初依矣。六地為第二依。八地為第三依。法雲地為第四依）上生經疏云。依涅槃經第六卷。行四依中。初依在地前。逢五恒沙佛。第二依在前六地。逢六恒沙佛。第三依在七八九地。逢七恒河沙佛。第四依在第十地。逢八恒河沙佛二乘羅漢。雖亦得果。而非究竟。更望佛為因故。寄第十地。顯阿羅漢。由惑盡邊同第十地。漸引向大。以寄因極必歸果故也。復古云。此上等者。對二乘說故。知是迴心教也（問。第三門。以阿羅漢。寄第十地。則既是十地分段身義。是為寄顯門。然返將八地變易。屬於寄顯。而其十地分段之義。為實義耶。答。故留煩惱。潤生攝化。正當始教實義。則十地分段。豈可不爾。而今以對二乘。示二生死。非彼正意故。云寄顯耳）。
    四七地以還。寄同羅漢。八地以去。是菩薩位。如仁王經云。遠達菩薩。伏三界習因。業果滅住後身中。住第七地阿羅漢位。此寄因中自在未自在位。以分大小。此約始教直進中說。此中既寄聲聞。至第七地故。煩惱障及分段身。俱至此位。八地以去。寄是菩薩。行位勝前。是故唯有彼所知障及變易身義苑云。初分大小。如仁王下引經示相。初示小相。八地下示大相。言遠行菩薩者。即第七地。從初地住心遠行。至此功用邊際故。伏三界習者。謂。煩惱習漏。現行永滅。因亡果喪。約此以同羅漢地。權教大乘。悲增者留惑。祇至此地故。分段身但齊於此。便亡因果耳。此寄下約位功用無功用。而斷大小也。此約下依教顯寄對。據二障論二身也折薪云。上羅漢同十地。今同七地未自在位。仁王經正云玄達菩薩。阿僧祇劫中。修無生法樂忍。滅三界習因。住後身中（吉疏云。六地斷正使。七地斷習也。住後身者。三界繫業。分段之躬。名住後身也。測疏云。玄謂玄遠。達即通達。遠至功用邊。名之為玄。創入無生忍。名為達也。滅三界等者。滅三界中業果細習。住後身中者。住分段生死中最後一身。至第八地。即成變易報也）無量功德皆成就。無生智。盡智。五分法身。皆滿足。住第十地阿羅漢梵天位（此第十地即第七地也。此是約十三法師中文。故云第十地爾）此經是什師譯本。若不空譯本。與今稍異。彼卻云遠行菩薩。即今玄達也。而不明言住阿羅漢位。但云示入聲聞常隨佛智（寄顯引攝。對文可見）此中正示答前問也復古云。遠行即七地。伏三界習等。以此地已還。寄滅三界色心煩惱。及彼果報。又七地已去。寄菩薩位細於二乘。寄滅色心習氣。又俱生第七識惑。七地已來。寄有現行。又末那煩惱。寄至七地。八地寄滅色心二習無明。又八地俱生內六七識惑永伏不起。又以六識煩惱。寄至四地。末那煩惱。寄至七地。八地已去。唯有所知障。二障二身。以顯二位不同。故在直進中也（唯識法相。此謂正意。而所以不言引攝者。蓋由教權機淺故爾。今家不然。還為寄顯。意在引始歸終也）。
    五初二三地。寄同世間。以得世間四禪等故。四地寄是須陀洹等。以得道品故。是初出世故。五地寄是聲聞羅漢。以得四諦法故。六地寄是辟支佛。以得十二緣生法故。七地以去。寄是菩薩。以得無生法忍故。此如本業經說。上來唯約三乘教說。以未分出一乘法故義苑云。該羅眾行。顯位階差。初三地寄同人天。四五地寄同聲聞。六地寄同緣覺。七地已去寄同三乘菩薩。既云已去。該後諸地。蓋就彼權乘通相。寄對說故爾也。此如下指經料揀（文云。歡喜地中。住中道第一義諦慧。乃至作五神通。第二地中。自行十善。教人行十善。第三地中。修世間禪等。第四地中。修三十七菩提分法。第五地中。修四諦觀等。第六地中。達十二因緣等。問。檢彼經中。不有七地以上寄同菩薩。今依何說。答。既前六地寄同世間二乘已意。明其後位。寄同菩薩。理無可疑。故知。章家親獲經意。復是文外之巧旨也）。
    復古云。前三地修四禪八定。寄同世間。即人天也。四地寄須陀洹等三果。即出世間也。五地已下。寄出出世間（未允。既云唯約三乘故）五地修四諦。六地修十二緣生觀。七地已去。寄菩薩。以同得無生忍故。通以十地寄三乘說。前六寄同凡小。後四通寄大乘。未分出一乘者。融一同大故也。
    六世間二乘。同前至六地。第七地寄三乘菩薩。以未自在故。八地以去。寄一乘法。以得自在故。如梁攝論等說。此約一乘三乘等分相而說義苑云。此章寄對大同前。又但於八地已去。約無功用道。寄同一乘。顯前七地皆屬有為功用。未得自在。例皆三乘也。如梁攝下指文示相（梁論十八云。二乘善名出世。從八地。乃至佛地。名出出世。出世法為世法對治。出出世法為出世法對治功能。具如前錄）復古云。於菩薩位中。為顯自在及未自在二位別故。
    七於初地。八過之中。已過世間及二乘故。如地論等說。此約三乘中比證分齊說義苑云。約其證入超凡越小。謂。初地之人。真俗雙證故。不同世間修禪伏惑。亦不同二乘三昧偏折故。如地論下指文揀顯。既言比證。定知。唯地上有證。二乘之徒皆比觀也言八過者。謂。地經說。初地勝德。超過地前。有八種勝。論為八過。一入位過。經言過凡夫地。入菩薩位故（論為總句）二者家過。謂。入菩薩故。喻生貴家。三種過。言種性尊貴。無可譏嫌故（作貴家子。得其姓故）四者道過。言過一切世間。入出世道故。五法體過。言住菩薩法中故（大悲為體）六住處過。言住在菩薩正處故（不捨世間。不染世間。善巧住故）七者業過。言入三世真如法中故（生命住在）八畢竟過。經言如來種中畢定究竟阿耨菩提故。是名初地菩薩八過。復古云。此約地前比觀（相似比知。未得真無漏故）登地現觀（得如理智契冥真如）分齊不同故。初地過凡小也。
    八地前三賢位。已過二乘地。如上起信論說。又如仁王經云。習種性中有十種心。已超過二乘一切善地。此約終教退不退說義苑云。實教三賢。圓斷惑染。不同二乘偏真趣寂。故云已過。如起信論者。指彼文明三賢之相也。又仁王下卻屬十信之人。故彼文云。善男子。初發信想恒河沙眾生。修行伏忍。於三寶中。生習種性十心。謂。信心。精進心。念心等。是為菩薩能少分化眾生已。超過二乘一切善地。此約等者。謂。起信約不退超二乘。仁王據退超過也折薪云。清涼云。十信未成位。但為住因故。仁王詺十住為十信故。以能成信詺所成住故（又彼第十九演義云。仁王不開十信。相在十住。信為能成。住為所成。又二十演義云。若終教。十信是信方便。自無別位。仁王十信。即十住故）但觀祖語。自見諸記臆說（此斥義苑仁王據退）復古云。起信論信成就發心。十解菩薩。一發心後。遠離怯弱。竟不畏墮二乘地。故知超過。仁王經行位中已引。
    九信滿心後。即過一切小乘三乘等。如賢首品說。此約一乘說義苑云。謂。圓教十信功成。頓該佛地。□異三乘故。云即過等。如賢首品者。謂。談德業該收。因果交徹。故結云此約等耳復古云。信滿發心。即得成佛等。
    十初在凡地。創發心時。即過二乘。如智論說。羅漢比丘。知沙彌發心。推在前等。此通一乘及三乘說義苑云。初發大菩提心。遂即悲智雙運。已超小聖折薪云。論（第七十八）具云。能一發心言。我當作佛滅一切眾生苦。雖未斷煩惱。未行難事。以心口業熏。勝於一切眾生。一切眾生皆自求樂故。愛其所觀。阿羅漢辟支佛。雖不貪世樂自為滅苦故。求涅槃。不能為眾生。菩薩心生口言。為度一切。是故勝。譬如一六神通阿羅漢。將一沙彌。令負衣□。循路而行。沙彌思惟。我當以何乘入涅槃。即發心。佛為世尊最上最妙。我當以佛乘入涅槃。師知其念。即衣□自擔。推沙彌在前行。沙彌覆復思惟。佛道甚難。久住生死。受無量苦。且以小乘果入涅槃。師復以衣□囊。還與沙彌令擔。語在後行。如是至三。沙彌問師。師年老耄。狀如小兒戲。方如令我在前。已後令我在後。何其太速。答。如初念發心作佛。是心貴重。則位我師道中。如是人。諸辟支佛。尚應供養。何況阿羅漢。以是故推汝在前。汝心還悔。欲取小乘。而未能得。去我懸遠。是故令汝在後。沙彌聞已驚悟。我師能知我心。我一發心。已勝阿羅漢。何況成就。即自堅固。住大乘法（指事鈔云未詳何憑者。非）。
    由有如是寄對門故。諸說前後。準此而知義苑云。結上十門。例餘一切。故云諸說等也。此等寄對。雖答受身之問。其間亦有位超小聖。而依止身同。如本業七地受分段身等。准知。
    若依終教。地前留惑。受分段身。於初地中。永斷一切煩惱使種。亦不分彼分別俱生。所知障中。亦斷一分□品正使。是故地上受變易身。至金剛位。餘義如下斷惑中說義苑云。謂。其賢位願智劣故。假惑受生。資其智願。若至初地。大悲攝化。自在無方。不假更留惑種。即受變易。亦不分等者。謂。妄惑無體。焉可指陳□細品類。故起信束六染為二礙等。若爾何故次云於所知障中又斷一分等。斯乃以通規而格其無斷而斷也。此之□品正使。即是無明耳。故深密以無明為□重故（終教十地。斷所知障。舊有二說。一云。初地頓斷一切現行智障故。云斷□品正使。而未斷種。以對細種。名一分□。二云。謂。智障現種。十品不同。地地漸斷於彼現種。而未斷習氣。今為初地斷□。以對後地細故。今謂。二說並非今意。似濫始教直進教義。故知。義苑亦不穩）今詳。孔目（惑稠林章）云。但經論中。約見修及九地十一地等。明斷惑不同及□細者。皆初教攝。依十地位。顯別無明。不論□細（俱生所知障品修所斷中。不論□中細三品）者。如十一無明及二十二無明等。皆直進教攝。但諸教中。約十地顯斷□細分齊者。即屬終教攝淨影章（十三住義。明諸住斷障分齊中）云。如地持說。智障亦三。一者皮障（如似世人皮中之患）□品無明。障彼菩薩□品法身。二者膚障。中品無明。障彼菩薩中品法身。三者骨障。微細無明。障彼菩薩微細法身。初至歡喜斷盡皮障。歡喜乃至無開發住斷盡膚障。無開乃至如來住時。斷盡骨障準此。初地斷盡皮障□品。故云斷一分□品正使。以對後二細品故也。
    問。若於地上。不留煩惱。云何大悲同事攝生。答。若於地前及始教中。願智力劣。故留煩惱。即助願受生。今此不爾。願智恒勝故。自在同生義苑云。菩薩受生益物。蓋由煩惱惑種資持。既言初地永斷故。今難云。云何大悲同事攝生。則全乖四攝也。答中。菩薩修因。務於兼濟。若或教權位下。願智未充。要資惑種。今此希奇無方設化。不復更存耳復古云。惑障潤生。地上既不留惑。云何度生。答中。此教地上。願智殊勝。自在同生。不同地前□初教中故須留惑也。
    問。如說。八地以還菩薩。略有二類。一悲增上。留惑受分段身。二智增上。伏惑受變易身。此義云何。答。如此所說。良恐未然。何者。若悲增上。其慧必劣。劣慧導悲。悲應滯見。滯見之悲。豈名增上。縱悲智齊均。尚不名悲增上。況以劣智導悲。而言增上。若智增上。悲劣。劣悲導智。智應滯寂。滯寂之智。何名增上。以諸菩薩從初以來。異凡小故。悲智相導。念念雙修。如車二輪。鳥之兩翼。何得說彼有增減耶言如說等者。如智度論（第四十。及四十三四）瑜伽唯識等具所說。義苑云。權教菩薩。初地已去。悲智不同。悲者留惑潤生。受分段身。智者伏斷進求。受變易身。若至八地。悲智無殊故。今但云如說八地已還也。彼既偏增。與今何異。故云此義云何。答中約實彈偏。故曰良恐未然。何者下徵釋偏失。先釋悲增之失。失於愛見。縱悲下先縱悲智雙運。次奪云尚不名增上。何況劣慧所資乎。若智增下釋智增之失。失於沈空。合有縱奪之破。文略例前故也。以諸下明無住大行。如車下約喻顯雙修。言從初等者。謂。始自發菩提心。即悲智雙運。由是有悲故。異小乘之滯寂。有智故。異凡夫之漂流。不同此二故。行成無住耳復古云。既滯見滯寂故。非增上。唯修智分。則墮二乘。修住相福。則墮凡夫。故菩薩發心已來。雙修二行。豈互增減問。若準台宗。則智增是入空。悲增即出假。且有三根出假。通乎四教（止觀六云。藏教菩薩。初僧祇位上根。第二僧祇中根。第三僧祇下根。若通教人。上根初心。中根二地。下根八地。或六七地。別教之人。十信上根。十住中根。十行下根。圓教初心上根。五品中根。六根下根。淨名疏七云。出假有三。菩薩化物心重。自行則輕故。慈悲重者。不務斷結。從念處相似空。即便出假。見思未斷。二從見諦終不退轉。即便出假。思惑未盡。三斷見思盡。方乃出假。通教齊此乃無三界正使。猶有習氣無知。若別教入無量四諦塵沙之假。故名入假。但別圓皆有入假之觀。今取通教斷分段盡。正是別教出假之位。故借通顯。非用通也）三藏三根。通別上根。圓初心等。未斷見思。應滯見等。其通別下中根者。既斷伏見修。故留惑種。受分段身。豈應滯見。滯寂亦爾。答。若據通教淺未純熟。及別教道。則非無其義。今則以實奪權。意在引始歸終。故作斯會。既云念念雙修。涉于終圓。思之。言如車等者。此之二喻。文出涅槃（第十三聖行品）意而易知。
    由此始終二教□細異故。有二生死。非則悲智互增上也義苑云。約教定二死。言始終等者。謂。但約煩惱之□。受其分段。所知之細。受其變易。非于悲智之互增矣。若爾非唯實教雙修。抑亦權宗亦不可偏上也復古云。始教□故。地上受分段身。終教細故。地上受變易身。非由互增上也。
    若言彼智增者。有小乘習。怖諸煩惱故。就伏者。若於地前未證真如。可約本習。容有此類。以未純熟故。初地以上。行解純熟。同證同行。同修同斷。如何得有如是差別。故起信論云。地上菩薩。種性發心修行。皆等無差別也。又此教中地上變易寄位。不同有其四種。亦如下指義苑云。牒救縱奪。謂。此救云。向彈不可論其悲智增上。且智增菩薩。有小乘習。怖畏舊習。以智永伏故。說增上。有何過耶。若於下約地前比觀劣行以縱之。初地已上下。約證智勝行以奪之。與夫彈偏義成一揆。皆地上故。故起信下。唯證實教。可知。言亦如下指者。寄惑顯位。第八門中明也。故彼文云。以四障習。寄顯地上四位四定四德四報等折薪云。雖許智增菩薩。然從小乘中來。然此要是小乘（有學已還）未斷惑時。迴心向大者。則通於諸位故。得地前約其舊習怖諸煩惱。說為智增上。尚須地前容有此類爾（無學永斷故。無怖惑理。既云永伏。明知方便學位也。然無學亦有智增者。今約本習。容有此類。故集成云。若言下印生奪熟。智論四十三云。菩薩有二種。一者慈悲心多為眾生。二者多集諸佛功德。亦多集功德者。至一乘清淨無量壽國土。好多為眾生者。至無佛僧處。讚歎三寶之音。四十五又云。菩薩有先自成就功德。然後度眾生者。有先成就眾生。後自成就功德者。初地下可見）言起信論者。即證發心中文也。彼正云。而實菩薩種性。根等。發心則等。所證亦等。今章有修行之言。論有所證之言。能所互舉也復古云。若於下印彼地前機生未證。容有此類。初地下奪其機熟已證。斷無差別。起信論云。而實菩薩種性根等（因等也）發心則等（行等也）所證亦等（證等也）無有超過之法。以一切菩薩皆經三阿僧祇劫故。修行斷證。皆無差別。集成云。又此下存略指廣。生稠林章曰。據理論之。變易生死。是只分段細相等。
    若依頓教。一切行位。既不可說。所依身分。亦準此知。廣如大般若經那伽室利分說義苑云。位既不立。身又不存。意唯靈寂耳折薪云。那伽室利分者。即第八會。當五百七十六卷。那伽室利。此云龍吉祥。此經說。妙吉祥菩薩。入室羅伐城分衛。遇龍吉祥菩薩。始終問答。皆說一切法。本性空寂。猶如虛空。無壞無斷。如幻如夢等。菩薩萬行。乃至乞食資身等事。亦皆空寂。一卷始末皆然。故今指彼也（彼文具云。龍吉祥言。頗有能證菩提者不。妙吉祥曰。亦有能證。龍吉祥言。誰為證者。妙吉祥曰。若無名姓。施設語言。彼為能證。龍吉祥言。彼既如是。云何能證。妙吉祥曰。彼心無生。不念菩提及菩提座。不愍念一切有情。以無表心。無見心等。能證無上正等菩提。指事鈔云。以此經明無能證菩提者。即與頓教指證。行位身分。皆准此知）今解。孔目二云。三乘真如頓教門者。此如絕於教義。相想不及。廣如大般若經那伽室利分說。此中引意準知（復古云那伽室利即文殊所問經者。不然。彼第七會。此第八會故耳）。
    若依圓教。不說變易。但分段身。至於十地離垢定前。以至彼位得普見肉眼故。知是分段也。又如善財等。以分段身窮於因位故也義苑云。此教所談。不分變易分段身相者。謂。博地圓機。頓除障染。圓造難思。惑無漸破之殊。身無□細之異故。善財一生窮因究果也復古云。既云肉眼。知是分段也。善財一生故。非變易（別教一乘。不分段易。五相成身。謂。眾生身。國土身等。然唯真言中。即身成佛。於諸教中。闕而不書者。對三乘教。而揀別耳。倘執一乘闕不書者。切請拭目當靚斯文。奚夫愚哉。又有人云。分段名同。而見聞生。果縛依身。業繫分段。其解行生。是法門身。微妙分段。超過三乘天眼所見。即普見肉眼等。證入果海既絕生死。無有□細生死。十佛究竟微妙身故。如此解者。三生分段。隔分不融。噫。未亡三小膠習。徒弄圓文。自巧勞者。宜矣。
    問。何故此中不說變易。答。如世界性等以上身分。甚極微細。出過諸天。應同變易。但以此教不分生死粗細之相。總就過患以為一際。至信滿後。頓翻彼際故。不說也。餘準思之復古云。世界性等者。等取十重。如上引。普莊嚴童子（有父母生。知分段身）等（兜率天子。瞿夷。善財）在世界性等上住。已得十地。此教不分者。但以無明邊域為生死邊際。總屬過患。故不分也義苑云。指世界性等微細身相。類同變易。何故唯論分段。但以下剋教示迷悟。迷則一迷一切迷（業繫分段。本具三道全性九界。逆修流轉黑漆昆侖。雲外走）故。總就過患。以為一際（計所執性。依他。圓成。如上謂之三性一際）悟則一悟一切悟故。信滿頓翻彼際（分段法門。諸法本融。三道當相。即是三德。但翻其執。而非翻體。如云若不謂實。鐵床非苦。變易非遷。石牛頻吼月。木馬乍嘶風。嗟。夫圓頓融。翻與誰舉乎）。
    第六斷惑分齊者義苑云。所論斷惑分齊者。謂。依覺故迷。依迷示悟。既惑分□細故。智有優微。隨教之異也斷謂能斷。惑謂所斷之障。故淨影。慈恩。立斷障義。遠公云。能惑所緣。故稱為惑。能障聖道。說以為障然其惑障有別有通。別則四住（界內見思。台家謂之通惑）但煩惱障。通則五住（界內外惑。若但界外。謂之別惑）煩惱及所知障。體有寬狹。約教可知。能斷亦爾。漸頓有殊。異體同體。伏除離斷。汛滅融翻。皆約教別。思之。
    若依小乘。如餘別說（宋麗本云。有云。若依小乘。若依三乘。有二種義折薪云。有云下如下問云。何前愚法小乘中。十使不通迷四諦等。又下以迴心對揀愚法。即知。今文亦應有八十八使等數。□斷惑得果之相。但傳寫脫爾（此依錯本蔽錮未穩）今本既言如餘別說。豈為脫落乎。復古云。但標而不釋者。諸記皆云。此中脫一段。今勘高麗本。亦但有標。不應皆脫（未□桑本。故徒劬勞。惜哉）今謂。有四所以故。非脫也。一前行位中已有問答。釋成小乘異大乘。理無疑故。不待說也。故但標小乘。顯五教不同。不必釋耳。若更備釋。前文問答。即成無用。二師承有據。至相尊者。亦不說小乘煩惱。今章錄彼文義。是故不釋（孔目煩惱稠林云。一乘二義約三乘顯。餘宗準可知。其餘宗者。謂。小乘等。今云如餘別說。亦此也。然依宋本故。作斯會釋）三大乘據用義顯煩惱。中有二門。一異小乘門（孔目云。亦有二門無明。唯在直進教入位門攝。一十無明。二有二十二無明。乃至廣論）二同小乘門。第二門中煩惱惑品。名數與小乘同（孔目云。同小乘者。復分為二。一者大惑。謂。具結縛使垢纏等五義。謂。九結。四縛。十使。九十八使。六垢。十纏等。廣明名數。二者不具上五義。名小煩惱也。乃至二十九門廣論。與小乘名同而義異。若小乘法。如所謂實。將為有體。若大乘初教。自性即空。但有名用。是名使及煩惱）今說三中。二乘惑品。即同小乘。義雖有異。名字是同。故不別釋。四作者任放辨者。如探玄但有標五門而不釋。或擇一二。如十住中諸門分別（文云。種性略作三門。一釋名。二出體。三諸門分別作五門。一約性習前後。乃至。五諸教□如別說）梵行無念理觀（梵行品記云。宗趣者。以無念正行為宗。所成十住位。及速成佛等為趣。無念理觀。略作五門云云）皆標五門而不開釋等今解。若依小乘者。要問答曰。若依小乘。諸使纏垢等。是障名數。此障名通三乘始教（直進教）兼則通餘教（三乘終教）何以故。謂。惑名同義有深淺故今言如餘別說者（不依宋本）如十住記諸門分別五門中。云五諸教□如別說之例。
    若依三乘。有二種義。一約位滅惑。二寄惑顯位義苑云。若依下分章。初是約人實斷。二即別位淺深復古云。若依三乘者。中間三教為一三乘教也。以二義中皆具始終二教故。使行稠林云。煩惱行等者。略分二義。一約位顯煩惱。即今寄惑顯位相也。此中寄惑品。顯位差別。彼約十地等斷煩惱□細。以顯諸教有異。但寄位顯惑。寄惑顯位。少有左右耳。二據用義顯煩惱。即約諸教具明□細惑品。即今約位滅惑相也。此之二義。約三乘顯（約位者。但諸教中。約十地顯斷□細分齊者。即屬終教攝。二但經論中。約見修及九地十一地等。明斷惑不同。及□細分齊者。皆初教所攝。若經論中。依十地位。顯別無明。不論□細者。如十一無明。及二十二無明。皆初教中直進教攝。何以故。為順十地終心。頓斷諸惑故）彼文亦以始終二教為三乘也。
    初義者。若依始教。具足三乘斷惑差別。由此是其三乘教故。障有二種。謂。煩惱所知義苑云。良由此教談其顯了三乘故。具足三乘惑相迴心直進之殊也。障下指惑體。雖品品斷除。要即唯二也折薪云。終教雖具三乘。然無三乘別斷。以二乘一切煩惱。但能折伏而已。唯菩薩實有所斷故。今云始教具三乘等也（有云。終教三乘。始終俱同□成佛故。不別說也）復古云。若依下由有迴心直進二種人故。迴心即是同小乘門。直進即是異小乘門。迴心直進二種教也。是三乘教者。問。若據此文。豈非獨以始教為三乘耶。答。上云若依三乘有二種義。牒釋處云若依始教若依終教。豈容便相違耶。況釋終教。亦先說二乘。豈無二乘耶（要問答曰。惑智二障。及煩惱所知障。八妄想。二十二無明等。天在三乘始教。兼則通三乘終教。五住地惑。皮肉心三障。十一障等。此在直進二乘位。兼在終教等。已上諸惑。一惑一切障。一斷一切斷。此屬一乘教。準此。今章云始教具足三乘是三乘教等者。是正顯門。至下終教。說二乘等。是兼通門。使行稠林云。又依終教。煩惱有十六門。一有二無明。謂。煩惱障。所知障。二又有二無明。謂。惑智二障云云。後判云。上十六門煩惱。義當熟教。分亦得通初教中直進教說。若在直進教。其體即空。若在終教。說其體即如等。問。要問中正始兼終。何故孔目正當終教。分通初教耶。答。約相顯微。以論正兼。據義判。辨正當分通。□不相違。此章且依要問。準會可知）但教漸深細。言其不能為耳。豈彼伏惑。無觀智乎。問答云。終教二乘心數亦不可說。則有二乘明矣。以此教亦有直進迴心。當知此前揀小乘。後異一乘。中間三教。為一共教三乘。前後章文。皆作此說。非揀終頓。理無疑也。下文云。前約三乘中聲聞。此約愚法。豈可云二乘□成佛而無聲聞耶障有二種者。唯識九曰。煩惱障者。謂。執遍計所執實我薩迦耶見。而為上首。百二十八根本煩惱。及彼等流諸隨煩惱。此皆擾惱有情身心。能障涅槃。名煩惱障。所知障者。謂。執遍計所執實法薩迦耶見。而為上首。見疑無明愛恚慢等。覆所知境無顛倒性。能障菩提。名所知障。具如甚疏釋（已下雖有苑。薪。復古等釋。而未穩。故不錄）。
    先辨二乘斷煩惱障。於中有二。先障名數。後斷得果。初中煩惱有二。謂。分別俱生。總有十種。一貪。二嗔。三無明。四慢。五疑。六身見。七邊見。八邪見。九見取。十戒禁取論（成唯識一）曰。然諸我執略有二種。一者俱生。二者分別。俱生我執。無始時來。虛妄熏習內因力故。恒與身俱。不待邪教及邪分別。任運而轉。故名俱生。此復二種。一常相續。在第七識。緣第八識。起自心相。執為實我。二有問斷。在第六識。緣識所變五取蘊相。或總或別。起自心相。執為實我。此二我執。細故難斷。後修道中。數數修習勝生空觀。方能除滅。分別我執。亦由現在外緣力故。非與身俱。要待邪教及邪分別。然後方起。故名分別。唯在第六意識中有。此亦二種。一緣邪教所說蘊相。起自心相。分別計度。執為實我。二緣邪教所說我相。起自心相。分別計度。執為實我。此二我執。□故易斷。初見道時。觀一切法生空真如。即能除滅（煩惱障。所知障。各有分別俱生。各有現行種子習氣。廣如彼明）言總有十種者。成唯識六曰。此貪等六（合一惡見故六。開有五見故十）性是根本煩惱攝故（論云。云何為貪。於有有具。染著為性。能障無貪。生苦為業。謂。由愛力。取蘊生故。云何為嗔。於苦苦具。僧恚為性。能障無瞋。不安惡行所依為業。云何為癡。於諸理事。迷闇為性。能障無癡。一切雜染所依為業。云何為慢。恃已於他高舉為性。能障不慢生苦為業。云何為疑。於諸諦理。猶豫為性。能障不疑善品為業。云何惡見。於諸諦理。顛倒推度染慧為性。能障善見。招苦為業。此見行相差別有五。一薩迦耶見。謂。於五取蘊。執我我所。一切見趣所依為業。二邊執見。謂即於彼隨執斷常。障處中行出離為業。三邪見。謂。謗因果作用實事。及非四見諸餘邪執。四見取。謂。於諸見及所依蘊。執為最勝能得涅槃。五戒禁取。謂。於隨順諸見戒禁。及所依蘊。執為最勝。能得清淨。無利勤苦所依為業。已上論文。一一如基疏釋。
    於中四種唯分別起謂。疑。邪見。見取。戒禁取。餘六通二種論曰。如是總別十煩惱中。六通俱生及分別起。任運思察俱得生故。疑後三見。唯分別起。要由惡友或邪教力。自審思察。方得生故（基云。要由惡友及邪教自分別三緣生故）。
    五識得起初三。亦通分別及俱生。由用意識中邪師等三因引故。得有分別起也識論六曰。五識唯三。謂。貪。嗔。癡。無分別故。由稱量等。起慢等故（基云。五識但三。以無分別故。無慢等。慢等必由有隨念計度分別生故。又由慢於稱量門起。方勝負故。疑猶豫簡擇門起。見推求門起。故非五識。故五識無此等相行。故對法第七說稱量等門。即等猶豫門等也）言亦通分別等者。問。准識論文（第一卷說我執分別起。及第二卷說法執分別處）□云。唯在第六意識中有。何故五識通分別起。答。如基疏云。顯執所在。強思計度。間斷非恒。唯第六有故。非餘識。下二障中。五識所知障（且約十地所斷。而五識煩惱障分別起者。亦爾）亦初地斷。又云。此中說執。不言五識。若所知障五識。亦通十地中斷（護法正意謂。執與障。寬狹有異。且約二執。唯第六有。若約二障。亦通五識）今亦應知。言由用意識等者。論曰。眼等五識。無分別故（無計度分別故）法見疑等定不相應。餘由意力皆容引起（基云。見疑等者。等取隨中諸惑。與此五識不俱起故。即忿等十全。餘十少分。計度分別之所生者。五識皆無。非無見道所斷諸惑。名無分別。就見道中。無緣邪友師。自分別諸惑。而實非無意識。所引見道諸惑。名無分別。對法等云。分別起者。見道斷。既許五識中惑通見道斷。則有分別之惑。然非自力生。為意所引生故。故論云餘由意力皆容引起。餘者。即見疑等餘。佛地論說。五識雖無見等。由意識引。有非見所攝愛恚等起。二障所攝。今此意說。加彼自力分別惑餘。為遮外計執五識中惑唯修道斷故）義苑云。出分別之所以。邪師等者。更等邪教邪思惟。既因三引故屬分別（已下復古依要問答。然彼通性相二宗論。此章但約法相論以判耳。思之）。
    意識具十種。四分別。六通二論曰。意識具十。又云。十煩惱中六。通俱生及分別起。任運。思察。俱得生故。疑。後三見（謂。邪見。見取。戒禁取）唯分別起。要由惡友。或邪教力。自審思察。方得生故。如上已引。
    末那唯四。但俱生。六中除嗔及邊見。以嗔唯不善。此識有覆無記故唯識四曰。意以思量為自性故。即復用彼為行相故。能審思量名末那入（孔目云。西方名末那。此云染污意。此從過立名）未轉依位（初地已前二乘有學）恒審思量所執我相。已轉依位（登地無學）亦審思量無我相故（顯通無漏。出世末那。無漏第七）此意相應有幾心所且（初解因相應即染俱中。且約十根本惑等）與四種煩惱常俱。謂。從無始至未轉依。此意任運恒緣藏識。與四根本煩惱相應。其四者何。謂。我癡。我見。并我慢。我愛。是名四種。彼有十種。此何唯四。有我見故。餘見不生。無一心中有二慧故。二取邪見但分別生。唯見所斷。此俱煩惱。唯是俱生。修所斷故。又云。愛著我故。瞋不得生（基云。以此愛見順著我故。無憎背瞋故）又云嗔唯不善。損自他故。又云。末那心所有覆無記此意相應四煩惱等。是染法故。障礙聖道。隱蔽自心。說名有覆。非善不善。故名無記（基云。梵云昵佛栗多。此云有覆。舊言隱沒者。不善言故。今舉相應心所。以顯心王亦有覆相。以心性非染等。
    又以一類相續。緣第八識。剎那剎那執我故。無邊見。又以後三見及疑。籍三因生。此識無彼故。又由相續故。非第六所引。不同五識。是故唯四識論曰。此識所緣。謂。即緣彼。聖說此識緣藏識故（所緣四諍。難陀解緣第八心王心所。火辨但緣彼識見相二分。安慧但緣藏識現行。種子。護法正義。但緣藏識見分。如下所出）應知。此意但緣藏識見分。非餘。彼無始來。一類相續。似常一故。恒與諸法為所依故。此唯執彼為自內我。乘語勢故。說我所言。又云。我所。邊見。依我見生。此相應見。不依彼起。恒內執有我故。要有我見（基云。我所及邊見。依我見後生。此識相應。不依彼起。任運緣內相續而生。不假他後起故。不起我所及邊見也。若爾何故不與我所邊見二種互相續生。以恒內執無有間斷。不容餘見互相續起。又前二見。通緣內外。此唯恒內執有我。故要有我見。而餘四見。非此相應。已上依護示義。然復古引孔目。以不知彼同安慧義。第七人執。而無法執。即違護淺我法用別。二見俱起。然要問答及密嚴疏。亦同孔目。其意可知又義苑云。我所之邊見者。非也。其我所者。謂。外等計分別起見。與邊或別）又云。二取邪見。但分別生。此俱煩惱。唯是俱生。由見審決。疑無容起（基云。此中三見。俱分別起。瑜伽五十八。對法等。皆作是說。金剛喻定方能斷故。任運起者。修道斷故。此中身見能審決故。疑行猶豫故。不相應）言又由相續等者。問。此識但俱生。前五識亦俱生。而六所引此。亦應分別起。答。論曰。第七俱有所依。謂。第八識。藏識若無。定不轉故後開導依。有義平等性智相應末那初起。必由第六意識（基云。由先念心世第一法二空觀有漏心引生故。七應以第六為依。唯於此時。要由第六引。方生故。即準。餘時起平等智。義亦應爾）亦應用彼為開導依。第七末那。用前自類。或第六識。為開導依。有義五識自他前後不相續故。必第六識所引生故。唯第六識。為開導依。第七八識。自相續故。不假他識所引生故。但以自類為開導依。有義如何異類為開導依。是故八識各唯自類為開導依。然諸心所非開導依。無主義故。然聖教中（基云。如解深密等。五識由意引。瑜伽三。五識引意。佛地經。莊嚴論說。平等智初起。第八初得淨時。攝論依染污。對法依悲願等。皆云諸識互相引生。豈非異類）說前六識互相引起。或第七八依六七生。皆依殊勝增上緣說。非等無間。故不相違。故自類依深契教理。今準此章上不同安慧。而後二義不相違也（復古亦引孔目。與安慧同。故知。非此中意）此中且約十種根本煩惱障故唯四。若約諸心所法。則論有二說。初及與遍行五數相應。總有九數（孔目同此）後說。更有四師說（一與十五俱。二與十九俱。三與二十四俱。四與十八俱。五遍。六遍。十遍。八遍染俱。如次應知）各如論中具明。恐厭繁故。略而不述。
    其第八識總不起。唯是異熟無覆無記性故論曰。此十煩惱。何識相應。藏識全無。又云此識唯是異熟性故。善染污等亦不相應。此識唯是無覆無記異熟性故（復古亦引孔目繁艿。並非此要）。
    此分別俱生。皆通三界。嗔唯欲界。以上二界煩惱皆是有覆無記性故論曰。此十煩惱。何界繫耶。嗔唯在欲。餘通三界。又云。嗔唯不善。損自他故。餘九通二（此總言也）上二界者。唯無記攝。定所伏故（基云。除嗔餘九。在上二界。定唯無記。不問俱生分別。皆爾）若欲界繫。分別起者（十種見惑）唯不善攝。發惡行故。若是俱生。發惡業者。亦不善攝。損自他故（俱生者有二。發惡業。亦不善。餘無記攝。其不善者。瞋性定然。貪癡慢三。少分損自他故）餘（徐嗔身邊二見。及餘貪癡慢三一分）無記攝細（一由微細）不障善（二善位亦起故。如第七識俱者）非極損惱自他處故（三非極損自他。四瑜伽五十八說。數現行故。并此四因）折薪云。以上下釋除嗔所以。若毘曇云。上界無相害故。有善欲故。性寂靜故。心滋潤故。所以無嗔也（毘曇是小大乘少同）復古舉要問云。煩惱通不善及無記（以彼總論三界及定地故）為末那識及定地惑是無記故（復古略此二句者非）隨煩惱通不善及無記（準前可知）若約違理不善。但是不善性（隨惑非此要用）。
    其分別起者。欲界四諦各有十種。即為四十。上二界除嗔。諦別有九。即有七十二。并欲界。合有一百一十二。其俱生者。欲界具六。上二界除嗔。各唯五入。合有十六。通前分別。總有一百二十八也論曰。此十煩惱。何所斷耶。分別起者。唯見所斷。□易斷故（欲四諦下各有十惑。上二四諦除嗔各九。合七十二。并前合有一百一十二。佛地論曰。有學離見所斷一百一十二種分別□重煩惱）若俱生者。唯修所斷。細難斷故（欲界具六。謂。身邊。貪。嗔。癡。慢。上二除嗔。各五合十。并前十六。通前見惑。總有一百二十八。故佛地曰。無學離見修斷一百二十八種根本煩惱）見所斷十。實俱頓斷。以真見道總緣諦故（別解斷中。總斷分別）然迷諦相。有總有別。總謂十種。皆迷四諦。若集是彼因（是十因緣。增長此十）依處（性能隨順生此十故）故。滅道是彼怖畏處（性不隨順增長十種。但起迷揆猶豫等事。緣此二諦。起十惑故。又外道於此二諦。起種種分別故。皆迷滅道）故（其煩惱起。皆具此緣。基云。然於見道。迷諦煩惱。有總有別。總者。謂。十界通迷四諦。即一一煩惱。皆起之時。迷四諦理。此總行相。即此總迷見疑等。名通迷四見疑。隨此見等起貪等。皆名通迷四諦貪等。貪等行相如見等。總迷可爾。又云。然立一百二十八煩惱。唯依數總別緣者說。今解。此章亦據數總及行相總。謂。四諦各有十等。是行相總。即見疑等。通親迷諦。貪等通□迷諦故。雖有親□。通迷四諦。是故每諦。下十上九。總有一百二十八者。此是數總別緣者故。若依數別。則便數增成三百二十四。故今數總。然折薪云。苦下十使。七親三□。集下十使。五親五□。滅道十使。三親七□。乃至繁釋者。此雖數總行相別。而非今章意。其行相別。分親□數。與唯識別。未詳何據。且如苦下二取為親。不揀無明。集下亦取為親。疑與身邊為□。滅道二下。身邊與嗔為□。大小乘教。未看是說。諸論皆說。二唯迷苦。八通迷四。大乘二取為□迷諦。疑滅道嗔。亦能親迷。若謂行相總通諦十使者。此復不然。此總迷。見疑隨此。貪等皆名通迷四諦見疑貪等。雖通親迷通□迷四。與行相別。親□數齊。何故配屬。異於諸論。行相總別。大小親□。雜濫之失。所以余不取者也）別謂別迷四諦相起。二唯迷苦（身邊二見。多計諸有漏果法。為二見故。唯迷苦。唯於苦諦。不了行相增故。此同小乘唯果處起。若行相總者。於集滅道下。亦起二見。此二行相。深執取實我斷常。不了三諦。此執三諦下煩惱蘊等為二見故）八通迷四（集滅道三諦。有別行相。不共無明。親迷苦理。別迷三諦者。故得成八。小乘苦十。道八。集滅各七。除戒禁取。今者。大乘執集滅下見眷屬戒等。為戒取故。如瑜伽五十八說。以上數別。唯苦有十。集滅道三各有八爾）謂。疑三見（身邊邪）親迷苦諦（下行相別。且舉苦諦。此四行相。深取所緣。親從不了苦諦理起）二取執彼三見戒禁及所依蘊。為勝能淨（小乘二取為親。大乘為□。謂。執前三見及俱時蘊。為勝能淨。是見取。執彼俱戒及蘊。為勝能淨。是戒取。此之二取。雖復行解能深執取。是迷理煩惱。然不親迷無我理等）於自他見及彼眷屬。如次隨應起貪恚慢（於自見起貪。他見起瞋。於自他二見起慢。恃已見陵他見故。名隨應。皆亦□迷）相應無智。與九同迷（若此九相應無智。隨疑三見。是同親迷。若隨二取貪等。是同□迷）不共無明。親迷苦理（不了苦理故。親迷理。以上是迷苦諦）疑及邪見。親迷集等。二取貪等。准苦應知（於集滅道唯有八中。除身邊故。疑。及邪見。不共無明。親迷三諦。然實有身邊。別迷三諦。以說八故。略而不論。三取貪等。淮前苦說。以二見無故。不唯親迷）然嗔亦能親迷滅道。由怖畏彼生憎嫉故（無漏緣故。迷理生故。無瞋苦集理。但迷無漏之諦理。由彼親迷二諦起故）迷諦親□□相如是（未盡理故。委細說者。貪瞋慢三見疑俱起。是親迷諦。若獨頭起。□遠如前。以上見道）俱生二見。及彼相應愛慢無明。雖迷苦諦。細難斷故。修道方斷（身邊二見。及此俱愛慢無明三。雖親迷苦諦理。以行相細難斷故。修道方斷。與苦諦下二見等別。彼□行相故）嗔餘愛等。迷別事生。不違諦觀故。修所斷（嗔及除前二見相應之外。餘獨行愛慢。及此相應無明。迷別有情。或境事生。不迷於理。不違四諦觀。故修所斷。簡見道獨行貪等。雖有迷於事。然違諦觀故。見所斷）。
<PIC>T73056801.GIF</PIC>

    問。何故前愚法小乘中。十使不通迷四諦此中即通耶義苑云。問中由小乘。俱舍頌曰。苦下具一切。集滅除三見。道除於二見。上界不行恚（復古引顯宗論本是俱舍頌也）故今難云。十使（○總謂十種皆迷四諦別謂別迷四諦相起）不通迷四諦也（須知。大乘亦有總別折薪有釋。廣如俱舍三界見修五部九十八使○親緣六隨眠○重緣四隨眠欲界三十六。色無色各三十一。合六十二。并前總計。成九十八使。更加十纏。名一百八煩惱。具如俱舍隨眠品光寶二疏。及暉疏鈔）。
<PIC>T73056901.GIF</PIC>

    答。此有二義。一以三乘中煩惱功力漸寬廣故。障一切也。二又由迷等義通一切境故也。義苑云。答中二義。初約惑廣。二據唯心境。由心變故。通迷也。意揀小乘心外有境也指事鈔云。初言寬廣者。謂。我見功力。起一切煩惱。及由無明起我見等。互相資起。障一切境。望前小乘。是廣望後終圓。未極廣。故云漸廣。言由迷等義者。謂。迷諦相雖有親□。通迷四諦境故（如上已引唯識）要問曰。若依小乘教。一惑一障一世一忍一智一斷得一滅。依三乘教。初教名同前。義中深淺異。若據三乘終教。一惑一障三世一忍一智。非初。非中後。斷得三世滅也。據一乘教。一惑多障多世。一數多數忍。多數一數忍。一數多數智。多數一數智等。則知。惑品於諸乘中。力用有大小寬狹不同。迷境亦別也。
    第二斷得果者。先斷分別有其三人有三類人。斷分別惑。然瑜伽三十四說。列次前後（復古云。得與今章少有不次）第二十八及雜集全同今章。彼文云。問。誰於見道前後心位。得初果耶。答。若於欲界未離欲者。後入正性決定。得預流果。謂。次第者。雖少分離欲。亦名未離欲。彼後入正性決定。至第十六心位。得預流果。若倍離欲者。後入正性決定。得一來果。謂。先用世間道。已斷欲界修道所斷六品煩惱。名倍離欲。彼後正性決定。至第十六心位。得一來果。若已離欲者。後入正性決定。得不還果。謂。先用世俗道已斷。決定至第十六心位。得不還果。
    一若從具縛入真見道。剎那頓斷三界四諦分別煩惱。得預流果義苑云。第一類者。於初果向後一剎那間（此將第十六心為真見道。然大乘是相見道放學觀故。非實斷證。故知未穩）頓斷三界迷諦分別一百十二品。即證初果（折薪亦云。言真見道者。揀異相見道也。即第十六道類智一剎那中。頓斷三界分別見惑。入初果也。與苑俱非）復古云。凡言具縛得。具見修煩惱故。名具縛（雜集既言。雖少分離欲。亦名未離欲。今意可思）入見道時。於剎那中。頓斷三界分別煩惱。證預流果。此人入見道。斷迷理惑時。名初果向。出見道（前十五心）後（第十六心）只得初果（若依小乘。次第證者。謂。真現觀十五心間。斷見惑得。第十六心獲預流果。為真見道。而不立相見道。今望大乘。第十六心是相見道。依真假說。非實斷惑。然小教中。實無有彼真見道緣非安立諦。今章但約實斷故。偏言真見道。而略不論相見道耳）是故俱舍云。具修惑。斷一至五。向初果（今謂。此頌說超越證。非次第者。今章次斷。何以成證）此中斷五品修惑。一人斷一品。則有五人。并具縛一人。共六人（六人皆是超斷初向）皆入見道。名初果向。出見道後（雜集云。見道十六心。剎那無有間斷。何云出後耶）只得初果。今章不同彼爾（以彼超越與此次斷。混為是一。卻謂不同）以此中約分別俱生二惑□細。以分見修二道。不同彼中正說果向（謬之甚矣）故少別也。下皆類此唯識曰。然此見道。略說有二。一真見道。謂。即所說無分別智。實證二空所顯真理。實斷二障（今章但約煩惱）分別隨眠。雖多剎那事方究竟。而相等故。總說一心。有義（是不正義）此中二空二障。漸證漸斷。以有淺深□細異故。有義（正義今章正所據者）此中二空二障。頓證頓斷。由意樂力有堪能故。又云餘六識俱煩惱障種。見所斷者。三乘見位真見道中一切頓斷（基云。見道斷名頓者。此是正義。又雖三心。九地總合。以為二品。□細不同修道九品別斷名之為頓。五十九等。有此誠說）準此。唯識雖通次第超越說。今章全同雜集故知初約次第者。
    二若倍離欲人。入真見道。兼斷倍離欲。得一來果。言倍離欲者。謂。凡夫時。欲界修惑九品之中。伏斷前六品故。云倍離欲。入見道時。即永斷前所伏故。是以得彼果也（雜集先引。瑜伽在後）義苑云。此從外道中來（異生二乘利根超越）曾以六行事觀。伏欲修惑前六品。然後迴心歸佛。發生空慧。入真見道。斷除分別。并斷先伏六品修惑。即證二果。故云兼斷問。前所伏惑。為通分別俱生耶。入見道時。為將何智兼斷彼耶。答。以世間道但伏修不伏見。修中伏□。除身邊見及此相應。故論六曰。諸有漏道（演祕云。問。下第九云。資糧加行。能伏分別。二位豈非有漏道耶。答。彼約菩薩。今據二乘及外道等。有義二釋。初義同前。二云。彼約理觀。今依事觀。有漏亦斷。名為事觀。觀無我等。名為理觀。又斷障義林云。此依六行。非加行智。彼能伏故）雖不能伏分別起惑（論十云。煩惱障中。見所斷種。於極喜地見道初斷。彼障現起。地前已伏。基云。然此分別煩惱現行。瑜伽五十八等說。世間道唯伏俱生若愛若恚鄰近憍慢。而不能伏分別煩惱及彼俱生薩迦耶見領近憍慢。此據異生二乘性等說。若直往菩薩。彼障現起。地前已伏。若資糧位。此□現行。亦能伏滅。二細現行。即未能伏。至加行位。分別細者。亦皆能伏。由此菩薩正願勝解世間道力。邪見疑等伏而不行。非以六行有所欣厭）及細俱生（基疏兩解。有義此身邊等既不能伏。後越入聖。得第三果。亦不能斷。要至金剛方能頓斷。唯障無學故。今解亦斷。不可說以先不伏故。即言不斷。見惑不伏。入見斷故。但有漏道。既是事觀。不伏理惑。入現觀時。理實亦斷。雖無正文。任意取捨。於中復有二說。一云。見道起二無問。一斷見惑。起解脫道已。復起無間。斷前所伏修道之惑等已。方起相見道。二云。由加行時先已伏故。一無間道。與分別俱承之。後解合斷。慈恩正義。今章既言兼斷。明知合斷也）而能伏除俱生□惑。漸次證得上根本定。彼但迷事。依外門轉。散亂□動。正障定故此（超初一果）又次類（超初二果）準知。
    三若已離欲人。入真見道。兼斷九品。得不還果（雜集瑜伽。如前後引）義苑云。此類亦從人天外道中來。但是於彼道中（豈局外道）曾以六行事觀。齊伏欲界修惑九品。然後迴心歸佛。修我空觀入真見道。斷除分別。并斷所伏九品修惑。即證三果。故曰不還（超越證者。超初二果）復古云。從具縛凡夫兼能進修。欲界九品修惑俱盡。證阿那含果今謂。此中異生二乘。與菩薩等。伏不伏於見及修□細。入見道時。別斷合斷。皆如前辨。
    如瑜伽說。入見道果者。有其三種。隨其所應。證三果故論二十八云。復有三種補特伽羅。依此二學（增上戒心慧學）入諦現觀。一未離欲。於一切欲全未離者。勤修加行。入諦現觀。既於諸諦。得現觀已。證預流果（由能知智與所知境和合無乖。現前觀察故。名現觀）二倍離欲者。當於爾時證一來果。三已離欲者。當於爾時證不還果（如指事鈔）又第三十四曰。有無分別決定智生。由此生故。三界所繫。見道所斷附屬所依諸煩惱品。一切□重。皆悉永斷。此永斷故。若先已離欲界貪者。彼於今時。既入如是諦現觀已。得不還果。若先倍離欲界貪者。彼於今時。既入如是諦現觀已。得一來果。若先未離欲界貪者。彼於今時。既入如是諦現觀已。□重永息。得預流果折薪云。俱舍亦有超斷者。似於今說。故彼頌云。具修惑。斷一至五。向初果。乃至亦由鈍利別。釋曰。此頌與瑜伽相似。則知。愚法迴心。俱有此三人也。故下問答。唯說頓出離人。小乘無爾今依大乘。如義燈云。准聲聞乘。得果有四。一次第得四（唯識二類初一類是。與彼種雜集瑜伽未離欲人。入見道得預流果。及此章後漸出離者。皆次第證。故唯識云。見所斷者。一切頓斷。修所斷者。一類二乘。三界九地。一一漸次九品別斷）二超初一取第二。三超初二取第三（雜集云。倍離欲。及全離欲。入見道。如次超初一及第二果。瑜伽二十八說。及此章後二類。皆超斷者）四超中二取初後果（唯識第二類云。一類二乘。三界九地。合為一聚九品。別斷。是也。及雜集第十三說。此章次舉頓出離者是。然唯識但舉二類。略無中二。何以故。辨頓漸斷故。如並次引。若更大超者。超前三果。如處胎經說。或有眾生。不向信地須陀洹斯陀含阿那含。取阿羅漢。然相宗不許。以菩薩問辭故）。
<PIC>T73057001.GIF</PIC>

    斷俱生者。第六識俱生。九地各有九品。又進修道人。有其二種。一漸出離者。斷欲界九品中前六品盡。得一來果。斷九品盡。得不還果。上二界盡。得羅漢果義苑云。其七識俱生。最後地方斷故（與非想處一下品惑同斷）今云第六識俱生。九地九品。謂。三界九地。每地九品。共有八十一品。又進修道人者。將此帖前見道第一類人說之。則前見此修。正當漸出離者。餘如常說折薪云。其俱下此不約四諦者。前未見諦故。四諦為所迷。由見諦已證於初果。但俱生正障三界。所以欲界惑潤。欲界七反生死。上二界惑潤。上二界生死。斷此惑已。方證阿羅漢果。故約三界以分生也（此據先起見道。後進修道。約多分解。其實少分見修各有事理二惑）唯識云。煩惱障中。彼障現起。地前漸伏。初地以上。能頓伏盡。令永不行。斷二障種漸頓云何。第七識俱煩惱種。三乘將得無學果時。一剎那中。三界頓斷。餘六識俱煩惱障種。見所斷者。真見道中。一切頓斷。修所斷者。隨其所應。一類二乘。三界九地。一一漸次。九品別斷雜集云。復次如說。預流補特伽羅。此有二種。一漸出離。二頓出離。漸出離者。如前廣說（上說極七反有故）如對法鈔具解。
    二頓出離者。得初果已。即頓斷三界。漸除九品。即得羅漢。更無餘果。何者。以彼欲界九品修惑。及上二界。總三種九品。各初一品一時頓斷故。云頓斷三界。豎論九品。一一別斷故。云漸除也義苑云。不備歷階漸。故云頓也。謂。此一類人。由根勝故。將三界八十一品修惑。束成三九（九地九品。束成三界九品）纔斷欲界一品。將色界一品。無色界一品。一時齊斷故。云頓斷三界。然後卻斷第二品第三品等故。云漸除九品。此之二三等。亦三界同斷。但於初果身中。修此斷證。直造無學。不更經二三。故云更無餘果折薪云。從初果身上。頓成第四阿羅漢界故也。今機勝於漸出離人。故上二界不分為八地七十二品。但約三界。有三九二十七品。若斷欲界第一上上品時。上二界上上品。亦同時斷。以智勝故。能頓緣三界也。斷第二品。至第九品。皆然。以三界同斷故。云頓斷三界。以不壞九品次第而斷故。云豎論九品。此可以圓教一一位滿即至佛故為例。何者。彼云。如初住滿。第一行第一向第一地皆滿。乃至第十住滿。十行十向等皆滿。頓滿四位。例今頓斷三界。豎論十住。例今豎論九品。於義居然可見雜集云。頓出離者。謂。入諦現觀已。依止未至定（非以下治能斷上惑。由意樂力勝故。此以下道能斷上惑。說多分不能得根本定等。非必一切皆悉不得。不說唯依未至故。表無表章。但舉此義。松室云。超中二果預流利根。以一加行。既伏八十一品。初果無間。而不出觀。進修上無漏。依上根本定。超斷至第四果。是為實義。又解。今依雜集說。唯依未至。但立二果故。依四靜慮三聖色。不得超中二果。及次第得第二三果。既預流聖。縱容根勝。未離欲染。安依上根本定。故賢聖義林。祇依對法。及對法鈔云唯依未至定。義燈又云。依初近分已。未得根本故。北京靈泰。及如理公。並是為正。上來基疏二解。或依前解。或用後解。學者取舍。各不一準）發出世間道。頓斷三界一切煩惱（頓斷三界）品品別斷（漸除九品）唯立二果。謂。預流果。阿羅漢果。品品別斷者。謂。先頓斷欲色無色界修道所斷上上品隨眠。如是乃至耎耎品。頓斷三界者。如見道所斷。非如世間道。界地漸次品品別斷。此義以何為證。如指端經又依如是頓出離者。如來於分別經中。預流果無間。即建立阿羅漢果（超中二果亦有三類）如是補特伽羅。多於現法（一預流無間。不出觀者。起一加行。直一入觀。伏斷八十一品。勝進修九無間解脫。證無學果。故顯幽鈔云。超中二果。以見道智。一時伏九地八十一品煩惱。又義燈云。問。既為九品。斷欲六品修惑之時。何不得第二果。斷欲九品。何不得第三果。答。斷欲六時。並上二界。各斷六品故。復不休息。未出觀故。不得第二。斷欲九品時。並有順惑。亦皆斷盡。即得第四。不取中二。準此明知。但一入觀斷彼九品盡。問。超中三類。為利為鈍。答。依涅槃經。經生為鈍。現般是利。今三類中。初二是現般者。後即經生。故通利鈍。廣賢聖章云。理而言之。俱通利鈍。此人既超中間二果。出無佛世。成辟支佛。理應通二。互望遲速）或臨終時。善辨聖旨（二者。數數出觀。尚於一生。斷盡八十一品。證阿羅漢）設不能辨。由願力故。即以願力。遠生欲界。出無佛世。成獨勝果（三者。此世不辨。他世方得涅槃）設不辨者。未能無餘離諸欲故。即以願力生欲界者。彼能速證般涅槃故成唯識云。一類二乘。三界九地。合為一聚九品別斷。基疏云。三界九地。合為九品斷者（集成釋曰。謂。有一類初果。將三界九地俱生煩惱八十一品。都束為一品。乃至。九地下下為一品。即斷此九品時而有二類。一者。容預斷。九遍入觀。斷疑至第九品時。便超中二。而得第四。二者。忽遽斷。即一入觀門。起九無間九解脫。斷證至第九品時。不名中二。而名第四阿羅漢果）唯有利根諸預流（對漸勝故）非餘果。餘果不能起勝作業。缺煩惱故指端經及分別經中說（集成云慈恩云。此即指端經。及分別經說者。不然。本以雜集指此二經故）初果由加行心。能以三界九品。同為一品。合為九品斷問。於中二果。有隨超一耶。答無有此等。然賢聖章（四十二章經。及理趣分疏亦爾）云言一來者。入中得道生欲天中。卻來人間（此後不經生故。此世必得無學。非超耶含）得究竟果者（正理。瑜伽。顯揚。並曰。彼往天上。一來人間。而般涅槃。名一來果。亦非超三）非謂必超不還果。而得應果。又下疏云若不出觀（對數數出）即斷九品（超中二果之類）及十住斷結說。一來果或有超越（非超不還。謂超越之一來類）取第四果（舉欣極果）不便留滯住阿那含者。雖留不住。非超那含也。問。頗有超前三果。得第四果耶。答。或法相宗。不許此有。如上圖示。他宗立有大超等。可知。
    若爾何故有漸斷者。以於三界法不能頓緣故。對法論云。頓出離者。謂。入諦現觀已。依止未至定。發出世道。頓斷三界一切煩惱。品品別斷。唯立二果。謂。預流果。阿羅漢果。乃至廣引指端經等。如彼說義苑云。言若爾者。牒前頓出離。難其漸除。以於下正答所問。意顯根劣固守漸次。既不頓緣。焉能頓斷。對法文顯（如前引竟）言依止等者。謂。欲界未至色界根本故也（復古云。依止未至定。起無漏智。能斷三界九地八十一品煩惱。餘八地。即除此未至定。外所起無漏道。名中間禪者。此何之謂歟）。
    其末那煩惱。行相微細。前漸頓二人。皆與非想地惑。一時頓斷。故瑜伽云。未那相應任運煩惱。唯非相處欲故。一時頓斷。非如餘惑漸次而斷也義苑云。七識恒行。故煩惱細。縱其頓出離人。智行殊勝。亦不能頓緣故。於第九地中。與其修惑。一處齊斷折薪云。漸出離人。即與第八十一品同斷。頓出離人。即與三界第九品同斷（若法相宗。謂。於末那惑。菩薩起別治道。二乘但以第六識治道。通治於彼。）今詳。唯識五曰。然此染意相應煩惱。是俱生故。非見所斷。極微細故。所有種子。與有頂地下下煩惱。一時頓斷。勢力等故。金剛喻定現在前時。頓斷此種。成阿羅漢。故無學位永不復起。基云。此識染法。三界相望。雖有九品。於其地地。最下品故。第九品攝。一切地者。與有頂地第九下下品。俱時頓斷。以各自地極微細故。同障無學。一時頓斷。名勢力等。欲界所繫。與彼相似。不能發業潤生等故。與彼惑同。金剛喻定現在前時。斷成無學。但由此一類勝道。方能斷彼多品之惑（地地下下一品九地合有九品）然此第七。自地無九品（第十卷疏後解云。所障既同斷。無前後。名無□細。非九地所攝總是一品。又唯緣內境。自地之境。境無□細。無多品類故。名一品。非三界中總無□細。斷障義林初解亦同。若斷障章後解。及下初解云。所障有異。斷亦有殊。此中障種無□細者。八十一品。亦與非想第九。一種品攝。如斷善邪見。唯第九品。仍作九品。能斷善根。此亦應爾。一品之中。分九品故。此應知。細分八十一品）與自地六識中第九品我見相似。於金剛心時。與非想第九品一時頓斷。由此應知。實有九品又解。此言勢力等者。品數故。與有頂地下下品惑。□細同之故。一時頓斷（總唯一品）此二說中。前解為勝。又論曰。第七識俱煩惱障種。三乘將得無學果時。一剎那中。三界頓斷。任運內起。無□細故。故瑜伽下證成。論六十三曰。末那恒與四種任運煩惱相應。於一切時。俱起不絕。謂。我我所行薩迦耶見（簡所知障法執薩迦耶見故）我慢。我愛。不共無明。世間治道。尚不能為損伏對治。已離欲者。猶現行故。隨所生處。是諸煩惱即此地攝。當知。此地已離欲者。此地煩惱。現行不絕。此諸煩惱。唯賴耶種所引於一切時任運而生。若諸無學。此一切種皆不現行。是諸煩惱。當知。唯離非想處欲。故一時頓斷。非如餘惑漸漸而斷（倫記云。問。文中但說離非想欲一時頓斷。云何定判與非想第九品惑。一時頓斷。解云。彼設與彼初一品惑。一時頓斷。不至第九品者。餘之八品。則無染污根生之過。此人便出聖道。爾時末那即不現行。何故但言無學不行。由未斷種。出聖道時。此惑還起。無學不行。已斷種故。準此。與第九品頓斷）。
    問。何故前愚法二乘。無頓出離。此中有耶答。為顯前劣故此超過。愚法二乘。無此勝智顯彼教劣。方便漸引。起彼勝欲。令捨小從大。故作是說。其說末那惑滅。小乘無者。亦準此知。是謂二乘斷煩惱障義苑云。愚法聲聞。但分界別斷。無此頓超故。躡而難之。答中。初勝智引攝。轉彼小心。二例況末那。顯後□劣。此謂下結分齊今解。頓出離者。超中二果。大乘如前。愚法小乘無者。淨影章云。成實賢聖悉無超越。彼宗凡夫無斷結故。毘曇四向無超。須陀。羅漢。亦無超越。唯斯陀果。及那含果。有超越。謂。或先斷欲結六品盡。入見道時。超證第二果（超初一果。）先斷初禪。至無所有。盡復入見道。亦超越那含果（超初二果）凡夫不能斷非想見惑修惑盡。所以無超證初果羅漢。準此尚無超中二而證第四果。何有大超前三果。乎（復古引折玄問。初果超二證三。二果超三證四否。答。依大乘。亦許此義。今依小乘。不爾。今謂。此是隨超中一果。法相大乘亦所不許。如前已辨。然折玄等。未見何據。今章只據超中二果。小乘無之。以作問耳）。言其說末那等者。要問答曰。其末那識。依三乘教。有其識起四惑。不起法執（孔目順安慧義。破於護法。及密嚴疏亦爾）愚法聲聞不斷。但暫伏上心。由觀智淺故。退菩提心聲聞。及迴心聲聞等。並斷末那。為觀智勝故是謂下。上明聲聞斷障。獨覺亦爾。故總含而結耳。
   其所知障。諸趣寂者。入無餘時。一切皆斷。唯是非擇滅也義苑云。此所知障。便能障定故。入無餘時。須斷。又滅其智。獨顯無餘故。唯非擇滅也（折薪具舉清涼引唯識釋及俱舍說云。初本性清淨故。無所知障。以緣闕處顯此無為。既永不起。正趣寂義。既已缺緣故。永無。所知障礙也。復古云。斷所知障故。入無餘者。揀異前三果有餘涅槃擇滅。無餘諸趣寂者。一時俱斷所知障故。不同俱解脫入分有所斷。今謂。此等不然。既永不起。豈正趣寂義。又前三果。何時有斷所知障簡之耶。今入無餘者。既是趣寂定性無學。揀不定性有餘無餘。彼永入無餘故。以緣已闕。伏彼種子。令現不生。是故彼永得非擇滅。若漏無漏不斷漏為子者。定非擇滅。今章據唯是伏諸現行所知障品故。言一切皆斷。而非永斷彼種。若約無學有餘依。則彼斷少分。如次別舉。亦伏斷義耳）言趣寂者。唯識十曰。一類入無餘依。謂。有二乘。深樂圓寂。得生空觀。親證真如。永滅感生煩惱障盡故（顯依真理有餘涅槃）後有異熟。無由更生。現苦所依。任運滅位。餘有為法。既無所依。與彼苦依同進頓捨。顯依真理無餘涅槃。爾時雖無二乘身智。此位唯有清淨真如。離相。湛然寂滅安樂。又云。然聲聞等。身智在時。有所知障（約定性說）爾時未證無餘圓寂。非彼後時滅身智已。無苦依盡無餘涅槃（又云。諸所知障。不感生死故。斷彼時。不得擇滅。瑜伽五十三云。非擇滅法。非一向決定。有定不定。以伏種子。名非擇滅。種若遇緣。便能生現故。更生也。然相宗趣寂。不永迴心。應是永滅攝也）斷障義林云。二乘者。斷煩惱障現種盡。習氣不盡（唯識論曰。二乘但能斷煩惱障。菩薩俱斷）亦能永斷所知障少分（演祕云。而能伏彼。畢竟得非擇滅者。名為永斷。非斷彼種）唯識又云。無住處涅槃。謂。即真如出所知障（基云。所知障者。顯唯菩薩得。非二乘。二乘不能出所知障故。無法空智故）諸所知障。即不感生。彼能隱覆法空真如。令不發生大悲般若。故斷彼時。顯法空理。此理即是無住涅槃。謂。大菩提。此雖本來有能生種。而所知障礙故。不生。由聖道力斷彼障故。令從種起。名得菩提。準此應知。二乘非永斷彼種也。
    其餘一切有斷不斷。慧解脫不斷。俱解脫人分有所斷。謂八解脫障不染無知。修八勝解所對治故。如瑜伽說又諸解脫由所知障解脫所顯。由此聲聞及獨覺等。於所知障。心得解脫義苑云。先雙標列。此乘所知。既獨障定。不障智慧故（今謂。雖障彼不能斷。但斷障慧煩惱）慧解脫人不斷也。俱解脫者。謂。定慧雙修。定既被障。不得解脫。故須分斷。謂。八下示所斷障與能斷智也。又諸下。初句指八定。次句離障顯。由聲下。約人體障。明其深入耳瑜伽云。慧解脫。謂。有補特伽羅。已能證得諸漏永盡。未能身證具發住。已解脫煩惱。未解脫定障。俱解脫。謂。有補特伽羅。已能證得諸漏永盡。於八解脫。身已作證。具足安住。謂。已解脫煩惱障。及己解脫定障。是故說名俱分解脫（顯揚。雜集。□作斯說。又六十四說十二障中云。十煩惱障。謂。由彼故。說慧解脫。心得解脫。十一定障。謂。由彼故。說俱分解脫。心得解脫。十二所知障。謂。由彼故。說諸如來心得解脫。倫記云。若分三障各別。此八解脫障。即是定障所收。謂。障禪定不得自在。即是事中無知。異熟生心之類。若攝三為二。但立煩惱及所知障。此之定障。但是所知障攝。以非染污故。依此文。即說聲聞獨覺等。於所知障。心得解脫。問。若爾何故說云所知障唯菩薩斷。解云。二乘分斷。不得斷名。菩薩究竟故得斷名。又云。定下劣性者。泰云。第二定體。為不巧便慧□重所隨故。體性下劣。障第三定。基云。定下劣性。為此喜隨不巧便慧。第二禪有。今無故言除定下劣性。初二禪中有此喜故。不可除下劣。然分分亦作下劣性云云。唯識云。二乘但能斷煩惱障。基云。彼中定障。二乘亦斷。少故不說。又云。六識執外五識等中法愛恚等。異熟性攝定。下劣性能障定者。法執等緣所知障攝。問。定障是何。答。據實通取染污心心所能障定者。隨勝但取異熟生受。以何為證。雜集論說。由受盡故。得二無為。即其證也。此約離煩惱外異熟受。說得其無為。若煩惱俱者。與彼同斷。此受俱品。雖亦定障。受為本故。但說於受。修禪定時受為勝障。領受下劣生愛味故。更不進修。義燈云。問。定障是所知障收。許二乘人生空觀斷。可不如是。答。爾。別起定障。是下劣受。二乘伏而不斷。所知障攝故。故二乘人。伏此定障。得二定時。得非擇滅。不得擇滅。然對法云由受盡。故得二無為者。彼約永斷。唯在大乘。非二乘者。以不斷故。對法鈔中有二師解。初雋師云。定障種子。二乘不斷。諸論二乘得不動無為者。約伏斷說。又解。此理不然。二乘必斷。然說不斷所知障者。但障智者。彼不能斷。不進定障種亦能斷。初解為正。準此。今者。大乘定障。以下劣受為體。小乘不染無知劣慧為體。大小不同。然推不章。先舉小乘不染無知。而知瑜伽說已下。引瑜例同大乘。是故言如。故孔目云。通大小乘。是三乘義。亦通愚法小乘。通小乘者。但通初教。然諸箋者。妄紛紜耳）俱舍（婆沙五十四等）曰。依得滅定。立身證名（身證不還及阿羅漢）謂。由慧力離煩惱障。名慧解脫。兼得滅定。離解脫障（光記云。滅盡定名解脫。八解脫中第八解脫。據不染無知是障體性障他解脫故。名離解脫障。正理云。何等為解脫障體。謂。有劣無知。無覆無記性。能障解脫故。由彼力故。能為障礙。令於彼定不自在轉故。劣慧為體。即於味勞熟等。不勤求解。慧與異相法俱為因。引生後同類慧。此慧於解又不勤求為因。引生不勤求解慧。如是展轉。無始來。因果相仍。習以成性故。即於彼味等境中數習。於解無堪能知。此所引劣慧。名不染無知。即此俱生心心所法。總名習氣）名俱解脫（離定慧障。名之為俱）又云（婆沙八十四。及一百五十二等）解脫有八種者。一內有色想觀外色解脫（又云。謂。於內身有色想貪。為除此貪。觀外不淨青瘀等色。令貪不起。故名解脫。寶解。以身想名為身想。謂。勝解作意。觀自己身被蟲噉等。見內身想。及見外蟲故。言內等）二內無色想觀外色解脫（謂。於內身無色想貪。雖已除貪。為堅牢故。觀外不淨等色。令貪不起。寶謂。勝解作意。見內自身被蟲噉等）三淨解脫身作證具足住（謂。觀淨色。令貪不起。名淨解脫。觀淨色。顯觀轉勝。此淨解脫身中證得。名身作證。具足圓滿。得住此定。名具足住）四無色定為次解脫（空處解脫。識處。無所有處。非想非非想處解脫。此四解脫。各能棄捨下地貪故。名為解脫）八滅受想定解脫身作證具足住（棄背受等名為解脫）依婆沙論（第八十四）解脫謂業背義（初二解脫。棄背色貪。第三棄捨不淨觀心。次四背捨下地貪心。第八背捨一切有所緣心。由此共名八背捨）初三解脫。無貪為體。初二解脫。依初二靜慮起。第三唯依第四禪起。離八災患。心澄淨故。有淨解脫。四無色解脫。以善定為體（非無記染。非解脫故。亦非散善。性微劣故。無色散心。如命終心）滅定解脫有釋。厭背受想或一切有所緣心。或解脫定障。故名解脫。微微心後。此定現前（問。何故經中第三第八得身證名。答。以於八中此二勝故。二界邊故。得身證名。第三唯取淨相。令惑不起。名為殊勝。第八以無心故。名為殊勝。第三在色界邊。第八在無色界邊）次辨八勝處（亦名八制入。亦名八除入。謂。內有色觀外色少多。內無色觀外色少多青黃赤白。麟云。勝處唯於前三解脫。分出辨差別。寶云。解脫是因勝處為果。因修解脫。入勝處故。前三於諸色中。但能總取不淨淨相。今八於諸色中。分別多少青等相）次辨十遍處（謂。周遍觀地水火風青黃赤白及空與識二無邊處）折薪云。八解脫即所障境。不染無知即能障惑。約所障。目障故。云八解脫障。言修八勝解等者。此能治之智也。在境名解脫。在智名勝解。（有言。八勝解即八勝處者。不然。以八制入異八解脫故。如次後辨）即修八解脫也依大乘者。瑜伽亦說八解脫（倫記云。若薩婆多。八解脫一向是因。十遍處一向是果。八勝處亦因果。是故從解脫入勝處。勝處入遍處。若依成實。遍處一向是因。勝處亦因果。解脫是果。故攝論十四云。解脫一切障。釋曰。八解脫除二種障。一修習障。是無漏故。除修習障。即是諦等惑。二勝類勝。是究竟故。除勝類障。即下劣心。是無漏非究竟。是究竟。非無漏。屬八制入。故異八解脫等。義當成實宗。謂。因非究竟。果為究竟。以空觀為無漏。有觀為有漏。十遍處一向是因。一向有觀。八勝處。初有觀是前遍處所生之果。以作空觀。是後八解脫因。八解脫者。一向空觀。一向是果。神泰云。若約勝解。四空及微微。五種勝解。心微微故。能引滅定。若約解脫。微微即是有頂解脫所攝。總而言之。前七亦得名為解脫。第八唯解脫。不名勝解。勝解是心所有法故。略纂云。薩婆多約初時。謂。初習修時。以解脫為初故。對法言。依解脫故造修。依解脫斷障故。成實論約後。謂。究竟時。要成勝處遍處故。解脫方滿。對法亦言。若遍處成滿。解脫即究竟）孔目依薩遮尼乾子經及法集經（如復古引）今章先舉小義。攝同初教。故次結云始教引愚法向大。思之。言如瑜伽說又諸解脫等者。慈恩略纂云。此是變易不變易異熟生受。即是白淨無記法。障所知故。是所知障類（復古云根本無明者。非矣）又通染受。但障所知故。得所知障名。二乘斷此。名斷所知障折薪云。釋俱解脫人。要斷所知所以也（今謂。此是引證準同。非釋所以）既不染污無知（以小濫大）障八解脫故。斷此所知障。心方解脫。
    故當知。此始教為引愚法漸向大故。安立此教。深勝於彼。故所知障。亦許分斷。然上所斷。不同愚法。以彼唯斷煩惱得故。此則不爾。斷種子故義苑云。此中結意。料揀有其二義。一以所知料揀。謂。小乘但斷煩惱。此則兼斷所知（今謂。彼同雖斷定障。但說不染無知。而不言斷所知障耳。此始教說二乘分斷所知障也）二（然上已下）小乘唯斷煩惱。此則兼斷種子。何以故。謂。彼小乘既不談八識含藏故。無種子。設爾。經部所談。即屬大乘故也（毘曇薩婆多宗。說三世得。得是實有。成實經部。得是假立。然雖立種子差別功能。以未離得。斷義不成。彼豈同大乘賴耶實有種子）俱舍（頌曰。應知。從所緣可令諸惑斷）云。應知。諸惑得永斷時。不可令其離相應法。但可令彼遠離所緣。令於所緣不復生故（論主難云）斷未來惑。理且可然。容令於增不復生故。過生諸惑。云何說斷（設雖既訖。乃為有部。立斷所從）由地漏道力令自相續煩惱得斷。由得斷故。過去未來。於其所緣無隨增力。不能繫縛於所緣境。由斯他相續中煩惱。及一切色不染污。亦名為斷。不為自相續中煩惱縛故密嚴疏云。薩婆多立入有餘時。煩惱業等體性猶在。治道力故。不能生後同類法故。名斷除之。非體成無。如種已焦。體雖有在。不能生後也。燈滅等喻。喻入無餘涅槃之時。能治所治一切皆盡。如燈油盡燈亦隨滅今大乘者。義林云。一切見惑。及修道斷迷理隨眠。唯根本智（生空無漏觀）斷。親證理故。餘修所斷迷事隨眠。通二智（亦通生空後得智故）斷。此在二乘。非菩薩位。菩薩因中不斷煩惱迷事惑故。金剛心中。與所知障一時斷故（復古云。但揀大小乘異。小乘則觀上下八諦苦法智忍等十六心。八忍能斷八諦下迷理惑得。謂。惑體已不現行。雖有惑得。而無力用。不為障礙。八智能證八諦下無為理故。大乘即斷一障種子也。今謂。但舉見惑。而雖有惑得者。何之謂歟。設大中二乘。豈斷所知障種）。
    直進菩薩斷惑者。二障俱斷義苑云。此教菩薩。雖五位伏斷之殊。皆二障故。不同聲聞更分界地。也復古引孔目云。若經論中。依十地位。顯別無明。不論□細者（皮肉心等）皆初教中直進教攝。何以故。為順十地終心頓斷諸惑故（要問復曰。惑智二障。及煩惱所知障二十二無明等。正在三乘始教。十一障等。在直進位）唯識九曰。如是二障。二乘但能斷煩惱障（基云。求解脫故。所知之障。不障彼故。後中定障。二乘亦斷。少故不說）菩薩俱斷（菩薩俱障二果別故。由作意故。斷有先後）。
    又煩惱中不同二乘約界分品義苑云。菩薩之人觀智勝前。不假委細分其品數。唯一伏斷也復古云。不同愚法小乘。約三界九地。別斷見修無明等（今謂。愚法豈別斷無明等。章中但對揀於初教大乘中二乘耳）。
    但於二障分別起者。地前伏現行。初地真見道時。一剎那中。頓斷彼種義苑云。謂。資糧位中。伏二障現行。加行位中。伏二障隨眠皆用加行智為能伏。纔登初地。見道入心。二障分別種子。剎那頓斷（復古大同）唯識云。二障分別起者。見所斷攝。永斷二種唯聖道。能伏二現行。通有漏道（基云。伏煩惱時。此俱法執亦不起故。名伏法執。非別起伏道。或見道前加行智伏。靈泰云。異生用六行有漏道伏時。與煩惱俱時所知障名能伏。令不得起其執。以同體故。非但此六行伏惑有漏道。能伏煩惱及法執。即見道以前賢聖行位中。順出世有漏加行智。亦能伏煩惱及示執。演祕。義蘊。義演。具釋。恐煩不述）菩薩住此資糧位中。二□現行。雖有伏者。而於細者及二隨眠止觀力微。未能伏滅（基云。即伏多分分別之□惑。因邪教思惟者皆伏。自思惟者未盡。下四善根等。能伏二細分別現種。其俱生現種。皆少亦能伏）又云煩惱障中。見所斷種。於極喜地。見道初斷。彼障現起。地前已伏。（基云。先煩惱障。以體性□。三乘其斷。易可見故。分別種子。不論二乘。說菩道者。見道位寬。今簡於相。唯真見道。唯取無間惑滅智生。故說初斷。然此分別煩惱現行。瑜伽五十八等。說世間道唯伏俱生若愛等。不言能伏分別煩惱。此據異生二乘性等說。若直往菩薩。彼障現起。地前已伏。此在加行位。若資糧位。此□現行。亦能伏滅。至加行位。分別細者。亦皆能伏。由此菩薩正願勝解世間道力。邪見疑等。伏而不行。非以六行有所欣厭。菩薩不為。非無此能也）所知障中見所斷種。於極喜地。見道初斷。彼障現起。地前已伏（基云。菩薩加行唯欣於智。見道已前。唯伏法執。其煩惱障。隨此而伏。然由所知加行伏故。說煩惱伏。非前加行故伏煩惱。具如下寄惑第十四門中明）。
    其俱生中煩惱障。初地以去。自在能斷。留故不斷。何以故。潤生攝化故。不墮二乘地故。為斷所知障故。為得大菩提故識論曰（煩惱障中）修所斷種。金剛喻定現在前時。一切頓斷。彼障現起。地前漸伏。初地以上。能頓伏盡。令永不行。如阿羅漢。由故意力。前七地中。雖暫現起。而不為失。八地以上。畢竟不行（基云。修所斷種。後皆頓斷。此約種子。不言□重。□重者。十地中亦斷故。伏俱生現起。地前亦能。理無疑故。瓔珞經說。三賢菩薩。唯伏不斷。正與此同。言暫起者。謂。十地中前四猶起我見等故。七地已前。尚起貪瞋等故。其在地前。其己伏者。道力猶微。不能伏盡。為煩惱制。少分自行。即我貪等有失念起。入地已去。能頓伏盡。有不怖者。故起煩惱。怖者不然。此中所說。見所斷者。唯頓悟人。修所斷者。通漸有學。漸無學者。二種俱無。八地已去。亦不故起。任運不行。道力勝故。論說四地故能永害二身見等。基云。正斷所知障身見等。□永不起煩惱障中身見等。故說二身見名永害。非煩惱身見亦起對治。又最勝疏云。據能伏。初地即能。猶故意起。今依亦伏。故意不能令起。此由斷彼所依所知者故。與染別）言留故不斷者。唯識九引集論云。復於十地修道位中。唯修永滅所知障道。留煩惱障。助願受生。非如二乘速趣圓寂故。修道位不斷煩惱。將成佛時。方頓斷故（基云。謂。諸菩薩由大悲力。意趣一切智故。意趣所知障對治道。不取煩惱對治道。擬於生死。悲願受生故。名留煩惱也。又云。十地菩薩。不能少斷俱生煩惱。金剛定時。方頓斷盡。一者。故留。二不障地。其所知障。分分除之。故煩惱障。即言頓斷）問。此教漸悟。受變易身。為通諸位。既斷惑種。如何同事攝生。答。彼但變易身作益。以頓悟中留惑受生。是悲增者。其漸悟者。類同智增。
    是故攝論云。由惑至惑盡。證佛一切智。解云。惑盡者。是所知障盡。即由留煩惱障。起勝行故。得至此位。證佛果文在梁論（第十七卷。釋論牒無著論之文）彼偈文云。諸惑已滅伏。如毒□所害。由惑至惑盡證佛一切智。論釋云。諸菩薩留隨眠惑。為助道分。不同二乘速般涅槃。由此事故。修道究竟。得習氣滅盡。乃證圓智（復古引孔目等本是彼長行文）。
    又梁攝論既云留種。是故當知。煩惱障種。至金剛位折薪云。又梁下成上留惑義也。前修行依身中已引故（前引又梁攝論云。異二乘故。留彼種子是）今云梁攝論云等也。
    其所知障。行相細故。正障菩薩道。是故地地別斷。要至佛地。方得總盡。由是即說二障修惑俱至佛地唯識云。謂。十地中修十勝行斷十重障。證十真如。又云。所知障中修所斷種。於十地中。漸次斷滅。金剛喻定現在前時。方永斷盡。彼障現起。乃至十地。方永伏盡。又云。所知障種修所斷者。後於十地修道位中。漸次而斷乃至正起金剛喻定。一剎那中。方皆斷盡通緣內外□細境生。品類差別。有眾多故（基云。所以六識俱所知障。諸地漸斷不同者。以通緣內外境。內身外身。皆能起故。又彼境中。各通□細。非如第七識唯緣內。故前之六識。通□細境。第七唯細境。三界行相唯一類等。所以金剛心斷。六識中者。行相有九品故。品類差別。有眾多故。所以諸地分分別斷）又云。此地於法雖得自在。而有餘障。未名最極。謂。有俱生微所知障。（瑜伽云。於一切所知境。極微細著愚）及有任運煩惱障種（極微細礙愚）金剛喻定現在前時。彼皆頓斷。入如來地。由斯佛地說斷二愚及彼□重。故集論說得菩提時。頓斷煩惱及所知障。成阿羅漢。及成如來。證大涅槃大菩提故（廣如瑜伽七十八等）問。要至佛地。得總盡者。如深密說於如來地。斷二愚。及起信說入如來地。能離故。為佛地智皆斷盡耶。何故非十重障皆自地智斷。答。相宗意謂。無間道智。斷佛地障已。至解脫道證大菩提故。唯識云。彼皆頓斷。入如來地。大般若云。從此無間。用一剎那金剛喻定相應般若。永斷一切煩惱所知二障□重習氣相續。證得無上菩提（又四百七十七云。若無間道中行。於一切法。未離闇障。未到彼岸。未得自在。未得果時。名為菩薩。若解脫道中行。於一切法。已離闇障。已到彼岸。已得果時。乃名為佛。）故義燈云。十地各分入住出位。勝劣不同。故入地斷。佛位不然者。十地斷。若許佛地同十地。即佛有勝劣。既無勝劣。稱等正覺。故皆斷已。方入佛地。（義苑解次文。云證成二障俱至佛地者。恐不然歟）。
    故對法論云。又諸菩薩。於十地修道位中。唯修所知障對治道。非煩惱障。得菩提時。頓斷煩惱及所知障。頓成阿羅漢及如來故文在雜集第十四末（唯識第九兩處別引。□如上引。基云。謂。諸菩薩。由大悲力。意趣一切智故。意趣所知障對治道。不取煩惱對治道等。亦如上錄。頓斷等言。唯識亦引。而頓成語。彼二論無。今義加耳）義苑云。以所知障障其菩提。修法空智。而對治之。其煩惱障。不障菩提。仍資大願故。不斷之。但至盡得果。一時俱亡（十重障外微所知障。及第七識俱二障。與前故留俱生煩惱障種。皆佛地障。金剛頓斷）謂。約煩惱盡邊。成羅漢。所知障無邊。成如來。斯乃寄對引攝之義也。
    其末那俱生。行相細故。亦同前。至佛地盡也義苑云。七識俱生。偏障佛地。故至佛盡（復古云。然末那即與我見。我慢。我愛。無明四使相應。同至佛地方盡也。今謂。末那俱生煩惱障者。行相微細。與非想地惑。一時頓斷。向已辨竟。今於此中。但約末那俱生所知障盡。若依安慧。雖立末那不起法執。今且舉彼護法義爾。然孔目。要問。及密嚴疏。與安慧同。非此所據。何以知者。既言至佛盡故。若不爾者。何故孔目破之。故云。若說滅時。初見道位。即滅末那。障見無我理故。故無性論云。轉染污末那故。得平等性智。初現觀時。先已證得。於修道位。轉復清淨。轉清淨者。即滅習氣人。言於修道中滅俱生我。末那俱生。□無明心煩惱。修道斷者。此義不然。末那一起相續。緣我不廢。因何得改境起其法執。若起法執。何名緣一類我蘊。準此。明今是護法義。故知。復古等非也）唯識十云。所知障中。彼障現起。乃至十地。方永伏盡。八地以上。六識俱者。不復現行。第七俱者。猶可現行。法空智果。起位方伏。又云。修所斷種。金剛喻定。方永斷盡（基云。第七識者。八地猶行。以法空智及果方違法執。第七生空智及果。行相□□。不相違故。第七識俱。金剛方斷）第七識俱所知障種。將成佛時。一剎那中。一切頓斷。任運內起。無□細故（如前已辨）。
    問。其二障修惑諸識相應。地上現行。有何同異。答。其煩惱障內第六識惑。既故留彼。是故現種皆以智御。用成勝行。不起過患。猶如毒蛇以□力御不令死。無起過而成餘用。菩薩善巧。留惑亦爾。故攝論云。如毒□所害等。是故當知。於彼煩惱。或現或種。皆得自在義苑云。二障修惑。既通諸地。於六七二識之中。或起現行時。還同耶異耶。答中合盡而故留。焉成患害。加以智控。用成大悲。猶如下舉喻也。毒蛇喻惑。□力譬智御。餘喻助成願行。合法引證。結意可知梁攝論（第十七緣本論）云。諸惑已滅。伏如毒□所害諸惑謂見修煩惱。於菩薩地中。先已滅盡。餘心煩惱。雖復未滅。由智念所伏。廢其功用。譬如眾毒□力所害。無復本能。心惑亦爾。智念所守。不能復生二惑染污（復古亦引）問。現種既得自在。六識煩惱。於後地起耶。答。若依相宗。如唯識說。八地以上。純無漏道。任運起故。三界煩惱。永不現行。又云。八地以上。六識俱者。不復現行。無漏觀心及果相續。能違彼故（基疏云。入地已去。能頓伏盡。如阿羅漢有不怖者。故起煩惱。怖者不然。八地已去。亦不故起。任運不行。道力勝故。此是對法第四文。又唯識章云。俱生煩惱障現行。初地以上。能頓伏盡。然故意力有時。猶起而不為失。八地以上。永不現行。習地地除。種金剛斷。又義燈云。貪等煩惱。七地已前。猶故意起。故意起者。約別相等。準此。總通習說者。如唯識云。於十地修道位中。留煩惱障。助願受生。不斷煩惱。及義燈云。煩惱障品。於十地中。故意方起。□實言。七地已還）若就今家。如前已成。直進教中有二。一約寄顯。二就實報。說分段至金剛以還。依十住經等。若言八地後。智障為緣。受變易者。所留惑種。即便無用。何不於八地初。永害一切煩惱種耶。以此推之。應通諸地。故下文云此二通十地者。亦斯謂也（若法相意。由故意力。七地暫起。於已伏惑。猶故意起。無性論云。或已伏除。為試彼力故。心暫起。最勝疏云。若據能伏。初地即能。猶故意起。準彼。既位損伏彼種功能。闕無生果潤生二能。若七地來有故起。則只資生果能。令生現行。以其現行有潤生能。既藉現潤。不須種潤。然約今家。是寄對說。非實斷）其第七煩惱。性非潤生。故非所留。行相細故。七地已還。有時暫現。以觀智有間故唯識云。有義末那唯有煩惱障俱（孔目。要問。□密嚴疏謂。一起相續。緣我不廢。人執末那。不起法執。初見道位。即滅末那。障見無我理故正與此同）。有義出世末那。經說有故。故知。此意通染不染。我見相應一切異生。二乘有學（不迴心聖有漏心位）七地以前（頓漸悟菩薩有漏心位）一類（簡無學聖迴心菩薩）菩薩有漏心位。法我見相應。一切異生。聲聞。獨覺一切菩薩。法空智果不現前位。我見起位。彼法我見。亦必現前。我執必依法執而起。如要迷杭等方謂人等故。我法二見。用雖有別。而不相違。同依一慧。又云。第七識俱執我見等。與無漏道性相違故。八地以去。方永不行。七地已來。猶得現起。與餘煩惱為依持故（末那四惑。緣內計我。不能緣著當生等故。性非潤生。既不潤生攝化。故不更留）準此。今章既言七地暫現。且舉護法宗耳若安慧義。許見道斷。暫現之言非約習氣。然復古引孔目文。初見道位。滅末那等者。非此中意。問。為第七地觀智有間耶。答。第七地純無相觀。即是無漏相續。於無相中。作加行障（諸加行皆有漏）相續起多。間斷時少故。理實間斷。起有漏心故。有加行。探玄釋云。依護法宗。於無相中。有加行智。體非是障。以善性故。四所斷障令作加行故。說名加行障。由此第七有加行故。雖現金等諸相及土。非任運現故。以為障故。折薪云。此識煩惱既細故。雖第七地無相恒然（無漏觀智續不間斷）而有加行。若加行智。有間則暫起。故云出觀同凡夫等（然次文云。於七地有無不定。以有時暫起有漏心故者。此亦準知。斷障章云。俱生煩惱。第七識中。若說九品。若說一品。皆一品斷。要三乘金剛心一殺那頓斷。障無學故。習氣亦然。現唯七地）。
    其所知障皆後地起。或於前地起。或現或種。以地地別斷故（宋本作皆後地惑於前地起）義苑云。二識所知。最障菩提。欲證後地入心。須於前地出心而斷故折薪引圭山云。如十地所斷之障。在第九地斷。乃至初地障。在地前除也今解。前問二障俱生諸識俱惑。地上現行同異故。就答中先明六俱俱生煩惱。既故留種。以成勝行。現起潤生。現種自在。次明七俱俱生煩惱。七地已還。有時暫現。今於此中。通明六或七具俱生所知障品。通十地起。就中。六俱。或於前七地起。并第七俱。皆後地起。或於前地起。如應可起。此護法義。若安慧義。但第六俱。非第七俱。或五八識唯有法執。□非今意。解深密經（瑜伽七十八）說（十地所有障）有三隨眠。一害伴隨眠謂。於前五地。二羸劣隨眠。謂。於第六第七地中。微細現行（景云。即前害伴修惑。若在六七二地中起。但是微細現行。及種通名羸劣隨眠。若修所伏。不現行故）三微細隨眠。謂。於第八地已上。從此已去。一切煩惱。不復現行。唯有所知障。為依止故（景云。謂。即前二種隨眠。流至八地已上。雖復未斷。為聖道察伏。功能微細。八地已上。意識或時唯觀法空。或雙證二空所顯真如。末那識中平等智起。意識或唯入人空觀。末那即起法執故。泰云八地已上。即有第七法執所知障。為所依止。六識法執現行。唯為法執微細隨眠所起。然即經云唯有所知障者。據末那法執而說。西方諸師。多作此解。亦如基師唯識章解）故唯識云。所知障中。修所斷種。於十地中。漸次斷滅。金剛喻定現在前時。方能斷盡。彼障現起。地前漸伏。乃至十地方永伏盡。八地以上。六識俱者。不復現行。無漏觀心（根本智）及果（後得智）相續。能違彼故。第七俱者。猶可現行。法空智果起位方伏。法苑章云。其所知障其六識中俱生所知障并習氣。亦有九地八十一品。皆非六行所伏。障理故。其加行智即能伏之。為十品斷。十地斷故。不分□細前後。說斷不廢。初地斷細。二地斷□。初地斷有頂二地斷欲界。但隨障此地智。即便斷之。故無前後。其第七識中所知障并習氣。雖說有九品。或說無品。仍一品斷。金剛心中方永斷故。此說斷隨眠故。不說彼現行等斷。又唯識章云。所知障中俱生現行。乃至十地方永伏盡。前之六識。八地伏盡種習皆地地斷。七識現行。金剛喻定加行道伏。金剛喻定起時。種習俱斷。準此應知。今章。或現或種。以地地別斷故者。知更無他。亦即此也。學者庶幸鑒焉。
    問。若爾何故。而有處說七地已還。起有漏心等耶義苑云。若爾者。躡上地地分斷以問也（復古亦同）意謂。若分分斷。應無漏失。何以下正難相違此中諸解。似亂於麻。莫可適從。今解。此躡上三段。巧設問勢。謂。若以六俱煩惱既故留彼。現種自在。應通十地。何故有處說七地已還起有漏心耶。若謂六俱故留。不起過患。其第七煩惱。非潤非留故。七地來有暫現者。若爾其所知障皆於後地起。何故但說七地已還起有漏心。而不說於八地以後地起耶。知等之言。等取餘難耳。良以章主巧辯。鉤鎖徵起。猶如補處四伏難答。含勢實爾。迄答映思。言有處說者。唯識九云。第七識俱執我見等。七地已來。猶得現起。與餘煩惱為依持故。又佛地論云。以七地來猶有微細煩惱現行。若無第七。應無染依。第七細惑若已遠離。五六七地。六識□惑。應不現行。即違瑜伽解深密說（彼說。害伴隨眠。於前五地。羸劣隨眠。於六七地。微細隨眠。於八地以上。一切煩惱。不復現行。唯有所知障為依止故。景云。問。如攝論說。七地長入真觀。不起煩惱。云何今說起羸劣細惑耶。解云。七地有三。謂。入住出。出心地滿。真觀相續。不起煩惱。故攝論云不起惑。入住心中。有時起惑故。故此中說微細現行爾。佛地論云。即違此中所說六七二地有羸劣隨眠微細現行者。是也）今引作難。可知之歟。
    答。若約第六識中煩惱障為有漏者。彼既留故。即似有漏。若約所知障為有漏。即實有漏此二通十地。若末那煩惱。即實有漏。至於七地。有無不定。以有時暫起有漏心故。餘義可知義苑云。六識煩惱。留故起似。無乖所斷。二識所知貫其十地（此解通漫。第六所知。豈通後地）若起有漏。正當所斷。復何同哉（復古云。六識煩惱。及所知障。此二通十地。但有似實之異。俱至十地盡也。今謂。若依相宗。六識煩惱。八地以上。永不故起。如先已辨。若通習氣。總不起邊。或約今家。亦通十地。故意方起。亦不相違）七識煩惱。既非所留。即實有漏。於七地有無。七識煩惱。恒行無明。從初入雖二智雙緣。決定別照。照真則寂然不動。照俗乃識妄差殊。蓋不定者。但在觀智之斷續耳（亦未盡理復古云。七地容有暫起。觀智劣故。八地無功用道。任運不起。此□未穩。如上引景疏）今解。答中亦三。初二揀示。後正縱答。初約六俱煩惱。現起唯前七地。或總十地。修道位中。既所留惑。猶故意起。即似有漏。次約所知障。末那法執。於後地起。即實有漏。此上二種。既通十地。則知。有處所說。非望此二說起有漏心爾。後正縱答。謂。第七識煩惱。亦實有漏。與無漏道。性相違故。八地以去。方永不行。七地已來。猶得現起。與餘煩惱。為依持故（如向已引）雖第七地純無相觀。無漏相續。作加行障（相續起多間斷時少）理實間斷。起有漏心故。有加行以此究之。有處文說。正當此義。所望異耳。餘義可準知。
    又此教中惑滅智起分齊者。惑種在滅相時。智即生相。同時相返。如築即押。押即築等。廣如對法論說唯識九云。菩薩見道現在前時。具斷二種。名得聖性二真見道（斷二障種。二真無漏能治道智。演義云大小二真見道者。恐非）理在前時。彼二障種。必不成就。猶明與闇定不俱生。如秤兩頭低昂時等。諸相違法。理必應然。是故二性無俱成失（基疏云。問。無間道起。惑種不俱。過去已滅。未來未生。如何名斷。由此對法第七等問。從何而得斷耶。答。不從過去已滅故。不從未來未生故。不從現在道不俱故。然從諸煩惱□重。而得斷。為斷如是如是品□重。生如是如是品對治。若此品對治生。此品□重滅。猶如世間明生闇滅。由此品離繫。令未來煩惱住不生法中。是名為斷。故非道惑可說為俱。餘如彼解）言如築等者（宋本云如昂即低。低即昂等故。義苑云。喻如秤兩頭低昂時等。引對法竟云。有本云如築即押。押即築等。恐傳寫之訛也。以違論故。復古亦云。誤也。折薪舉對法畢云。然上論正明斷義。但有明其低昂喻。卻在第六卷中。然喻中陰身。終沒結生時分亦爾。或唯識論卻雙有二喻。今引對法者。但證智起惑滅之相爾。余識。諸記未詳。瑜伽倫記云。明斷惑時。舊有兩解。一遠師云。先斷煩惱。後入初地。如開門已方得入室。二融法師云。斷是即入。非是斷已後得入地。如杖打地時即凸。凸時即打時。是斷時即入。入時即斷。今解。斷煩惱無間道。在生相時。即是惑在滅相。與彼二解並不同也。覈此等釋。今章亦與彼倫師自義同。則方知。且約始教中。明其分齊爾。更約終教。如即當引）諸記依異本解。未委悉。今詳。楞伽玄云。障治相對。無漏智起。諸惑種滅。如秤兩頭低昂時等。亦如築即押。押即築（不輒為誤）□說雖爾若依十地論。非初非中後如是斷惑。又不見惑性真。是迷不成斷。若見惑性真。惑無不成斷。若不爾者。見有惑可斷。是惑而非智。若見惑性空。是智而非惑。是則見有惑之智。此智亦須斷。諸惑之性空。此惑不須斷（復古云。此但舉法相一邊。亦不違餘緣集斷義）準此。今章此教中等者。即初教始門（孔目云。始教始門者。人法二之。方入空攝。此初教始終。並通分別無分別教義。無分別義者。謂。證真如。無分別教者。謂。比觀意言無分別境。悟大乘言教故。分別教義者。謂。教義即空故）又此障法下初教終門又此障法以依識無性故即空。無分別是其障義如維摩經云。五受陰洞達。空無所起。是苦義。今此障義。亦準彼知之義苑云。且法相大乘。見有實惑可斷。惑滅智起故。如秤兩頭低昂時齊。今以點示意順性宗故。說障既依識。本自無性。無性即空。妄說為障義也（此解不然。不知此是始教終門分別教義）若更深而究之。所依之識。亦無有性。故圭山云。識如幻夢。此中依識無性之言。亦含斯義。思之了苦之無苦故。曰洞達等。則彼而曉此。達惑障之本空耳折薪云。上約緣集斷義邊故。有所斷。今約依識無性。其障即空。況上立識祕密善巧。所依之識。本自不見。能依之惑。豈得有耶。故知。即空是障義也（此亦未穩）復古云。以始教空宗。顯識等空故。楞伽云。心如工伎兒。意如和伎者。五識如伴侶。妄想觀伎眾。據此經文。雖知是識。由不免戲論。引迦旃延章。證今障義。苦性即空。是真苦義。始教之終門也今詳。孔目三云。若大乘初教。自性即空。但有名用。是名使及煩惱。若在直進教。其體即空。名為煩惱（若在終教。其體即如）言終門者。如維摩經弟子品內。為迦旃延說不生不滅是無常義等（等取五受陰洞達等之文）乃至。初教門中真如。但是空義。不同終教。此中可思（肇公註云。有漏五陰。愛染生死。名受陰也。小乘以受陰起。則眾苦生。為苦義。大乘通達受陰內外常空。本自無起。誰生苦者。此真苦義也。今謂。此當通教即空義耳。演義引生公釋。皆準知之）。
    若依終教。諸聲聞。於煩惱障。尚不能斷。但能折伏。何況能斷彼所知障義苑云。此教所斷。須達惑體之本空知真性之本有。方諸二乘。唯存忻厭。三昧屈懷。未曉妄源。故但能折伏。斯乃以實奪權。作如是說復古云。大乘終教。深細而說。不許出界。但伏煩惱現行。未除種子。況斷所知耶（始教尚爾。末那煩惱。以聲聞等不能斷故。豈為終教義耶。今謂。此中。初明此教三乘斷惑中。先就聲聞人故。此揀示。即如上卷言彼愚法約終教以去。不名究竟出三界等故。下具問答）。
    故彌勒所問經論云。聲聞辟支佛。不能如實修四無量。不能究竟斷諸煩惱。但能折伏一切煩惱等。楞伽文亦如上說彌勒問論。如上卷中。明三乘處。引文廣解。言楞伽文者。折薪云。彼經第二云。大慧。煩惱障業習氣不斷故。不說一切聲聞緣覺一乘。偈云。譬如海浮木。常隨波浪轉。聲聞愚亦然。相風所漂蕩。彼起煩惱滅。餘習煩惱愚。味著三昧樂。安住無漏界。乃至得說三昧身。乃至劫不覺。釋曰。此亦說折伏煩惱也（意此如上彌勒問論說折伏等）復古亦引楞伽文云。言諸二乘得涅槃者。非究竟也（指鈔云。亦如上說者。檢上無文。恐上脫歟。或恐上字寫訛。正應作下說。以下二乘迴心章引楞伽文。應指下說）。
    問。此說何故與前教不同耶。答。彼為引二乘故。未深說故。是故以上就下。說煩惱障同彼二乘。佛地方盡。又以下同上。亦許二乘全斷惑障。分斷所知。今此就實。以愚法二乘無廣大心故。不能究竟伏煩惱障。又亦可前約三乘中聲聞。此中約愚法故。不同也義苑云。初問中。初教二乘有斷。此教但伏。伏斷不同故。須成問（復古云。以始教有宗說彼愚法出界。總斷煩惱。分斷所知。今實教尚未斷煩惱。況斷所知耶。二教不同。故興問也）二答權中。言以上就下者。謂。寄對引攝故。說煩惱障。與二乘同。佛地而斷也。又以下同上者。謂。令具勝進。許悟大途故。說所知分有所斷也。今此就實等者。二實中究彼造心。未能契實。既不悟心。焉能盡妄。故但折伏。又亦下從容之說。亦自不同折薪云。上即菩薩。下即二乘。為引二乘故。菩薩煩惱至佛地方盡。又二乘參上。尚許分斷所知皆是方便引愚法故。作是說。其實不斷也。今此下終教約實不引二乘。所以云不斷也。又亦可下別是一義。答。於前問也。以前義約始教。雖許二乘斷道。乃是方便。實不曾斷。此中意云。雖前約始教。以是三乘中聲聞故。許斷惑。以三乘義寬則通至終教故。全不揀。此中唯揀愚法故。上云但能折伏復古云。始教菩薩。亦說煩惱須十地終心頓斷。又許聲聞全斷惑障等。今此就實深細而說。□不名究竟出三界。斷煩惱。有謂。終教不見有二乘斷惑行相。然教有□細。則前機□故。須似小。此教深勝。不假似彼。法華火宅喻。三車引諸子。豈非實教三乘行相耶以前二教俱約愚法說。今此二教。以始教約三中二乘。此終教約愚法二乘。若終教約三乘說聲聞者。亦如諸論。若始教約愚法者。義同法華。則二教互出也。
    其菩薩人。說二障中。不分俱生及分別。但有正使及習氣。地前伏使現。初地斷使種。地上除習氣。佛地究竟淨義苑云。此教行人。知真達妄。無斷而斷。無斷故。惑性即智性。而斷故。不礙迷真。體惑既然故。不分俱生及與分別之□細也（即次下文。及行位章云。不分見修。孔目三云。但經論中。約見修及九地十一地等。明斷惑不同及□細者。皆初教所攝。故折薪云。此教不明見修故。不分分別俱生也。彌勒問論曰見修道中一切煩惱者。對揀聲聞故耳。又十地經云諸見縛者先已斷者。但許權小所立名數。又下文云如實義者。見位斷□。修位斷細者。始教寄顯門）何以故。不同法相見有實惑可分割故。但有下克示惑相唯有此二。正使者。二障現行。兼所依無明（起信疏云。□細染心。名煩惱礙。所依無明。名智礙。又行願鈔云。由前獨頭無明故。起種種煩惱。故佛名經云。獨頭無明。為煩惱種。若依折薪云。言使者。約喻為言。故演義六云。如世公使隨逐眾生。得使繫縛。故云使也。此通二障。復古同據此耳。然清涼本據淨影義章。□如前引）習氣者。唯無明故（又云。謂。無明熏習氣分也。楞伽心玄云。謂無始無明。與如來藏合。為習氣海。通為一切染淨法因。梁攝論云。此定能破一闡提習氣無明闇。故探玄云。若依終教。如梁攝論等。其煩惱種。初地永盡。唯有彼習。準此。無明名為習氣。若折薪意。引演義云。習氣通二義。二者殘習。二者種子。熏習今云習氣。即是初義故。次云種斷無間方有習氣故。不同種子名習氣也。謂。二障氣分熏習所成。亦名□重。□重則似煩惱而非煩惱也。今詳。章文初標但有天使及習氣。而釋中言地前伏使現。初地斷使種者。即釋正使也。次言地上除習氣等者。別釋習氣。則知。折薪能符章旨矣）地前伏使現者。伏即是斷。謂。留伏煩惱。除斷所知。若但有伏。何名為聖（此明地前斷無明義。又梁攝論修時章。說七阿僧祇中。當三賢位已得無漏。則應有地前斷所知□。然今章既云自在能斷。留故不斷。明是但伏煩惱現行。而不斷種。又既言地前伏使現故。俱伏二障現行。所知□分。亦未可斷。何妨為聖）初地斷使種者。自在攝化。不復更留。是故地上但除微細無明習氣。至於佛地。遠離微細念故。得心性。心即常住。名究竟覺。如此除斷。亦不同他宗歷破四十二品之殊也。
    然彼地前三賢位中。初即不墮二乘地故。於煩惱障自在能斷。留故不斷。為除智障等故。是故梁攝論云。十解以去。得出世淨心。又云。十解以上名聖人。不墮二乘地。仁王經云。地前得人空。而不取證等。又起信論得少分見法身。作八相等。皆此義也義苑云。此三賢菩薩。一者超權。二者越小（例如台家以通初地當別初住。別地圓住等）若乃三觀澄明。真俗不二。即是超權。故留惑種。偏斷所知。即越小聖。故曰不墮等。文中但有越小。義含超權。何以故。達法之異故（此解鑿矣）言自在能斷者。問。三賢位。留惑潤生。有何典據耶。答。梁論。仁王。如今所證。又本業云。地前三賢伏三界無明。而用□業。何以故。當受生時。善為緣子。愛為潤業。受未來果。故名恩用。而不斷愛用（有引涅槃云。地前三賢。留煩惱障。潤業受生者。此文分明也。又基疏云。俱生現起。地前亦能伏。理無疑故。瓔珞經說。三賢菩薩。唯伏不斷。正與此同）是故下引茲一經二論（梁論第三。第四。及起信論）雖皆證地前亦有增勝。且攝論證異小。仁王證留惑。起信明證入增勝。經論雖爾。其實舉一兼餘也折薪云。是故下引三文。證四義（檢前始教一不墮二乘地故。二為除智障故。然章等言。等取潤生攝化。及與得菩提故四）皆同始教。初地已上也問。現撿梁論（第三出世淨章云。菩薩有三種。一在凡位。二在聖位。從初發心。迄十信以還。□是凡夫。從十解以上。悉屬聖位。第四云。菩薩有二種。謂。凡夫聖人。十信以還。是凡夫。十解以上。是聖人）無文全同。為取意引耶。答。初既出世淨章故。義言得出世淨心。次則釋上論文。意謂。能斷煩惱。雖是聖人。留故不斷。自在能斷。故不墮二乘地也。後仁王經（彼文祇云。入生空位。聖人性故。而義言而不取證。如大品云。菩薩從初乾慧地。至菩薩地。皆行皆學。而不取證。是也）得人空之語。乍似不該二障。然既獲大士聖性。具證二空。能益自他。豈如小聖。故唯識云。二乘唯斷一種。名得聖性。菩薩具為二種。名得聖性。何況終教位乎。
    以此菩薩唯怖智障故。修唯識真如等觀。伏斷彼障。然於煩惱障。非直不怖。不修對治。亦乃故留助成勝行。初地以上。斷於智障一分□故。於煩惱障。不復更留。是故二障不分見修。至初地時。正使俱盡義苑云。此障障其菩提。是彼菩薩所求之果。是故畏之。修唯識等者。能治之智也。所言唯識者。謂。觀名義自性差別等相。真如觀者。當知。唯心無外境界（復古云。唯識觀事。真如觀理）以斯二觀治彼所知。則惑散空明。唯一真際。然於下故留資行。初地下雙除二障。不分見修者。地上已去。但除習氣故。無可分也。折薪云。修唯識等者。此依占察經說。彼經立二觀。一唯心識觀。二真如實觀。學唯識者。謂。於一切時一切處。隨身口意有所作業。當觀察知唯是心識。學真如者。思惟心性無生無滅。不住見聞覺知。無一切分別之相。即唯識觀事。真如觀理。此二不二。止觀同時也（今謂。若圓教觀。如輔行云。觀有二種。一者唯識。謂。一切唯心。二者實相。謂。觀真如。唯識歷事。真如觀理。指要鈔云。又實相觀。雖觀理具。非清淨理。乃即事之理也。以依陰等顯故。實相觀者。即於識心。體其本寂。三十宛然。即空假中。唯識觀者。照於起心。變造十界。即空假中。十義書云。須知。事理不二之語。得心之者。隨修一觀。必含二義。如修理觀者。雖云但觀理具。須知全修在性。則善修實相觀也。修事觀者。雖觀能造十界之心。須知全性成修。則善修唯識觀也。然今就此中。既約終教地前三賢。則不可茍以圓觀而作是釋。今依本業經。十住修唯識百法觀門。十行即修無相空觀。十向學相似平等中觀。今章等言。等取中觀。次第三觀。漸伏無明所知障故。是終教義。故要問答引梁攝論云。菩薩尋思此名義假立自性及差別。如此度疑。決了等。說名尋思。因此尋思。觀名義等定無所有。名如實智。尋思位地。在□頂兩位。若準修時章。在於十信及十解位。如實智位。在於忍心及世第一法。若準修時章。則在十行十迴向位。乃至此教在三乘。亦得一乘用。由此觀法一切處用。應法界故。準此應思。熟教地前。謂。比觀意言無分別境。證真如等。是也。若依始教。唯識九云。□等四法。依四尋思。四如實智。初後位立。四尋思者。尋思名義自性差別假有實無。如實遍知此四離識及識非有。名如實智。基云。此中唯觀妄情所執能詮所詮唯意言性。既先加行起四尋思。必有智果故。次辨智果。前四尋思。觀計所執四境離識非有。唯觀所取無。未觀能取。此如實智。忍可前境離識非有。所取空已。復能遍知能取彼識。離識內境。決定非有。能取亦空。了知內識及所變相。互不相離。如幻事等。唯識之相。知如幻已。此依他上。無計所執。便謂二空。依此為門。觀彼空理。入圓成實。此在四善根。唯似三性觀。未證真故。入地已去。不作尋思觀。唯作如實觀。已除二取。不須唯觀所取假有。七地已前。猶未清淨。此體即是無生忍體。然今終教三賢菩薩。怖所知障故。修此二觀。伏斷彼障故。如彼始教於十地修道位中。唯修永滅所知障道。留煩惱障。助願受生故。修道位不斷煩惱。不修對治。助成勝行。約教可解）言初地以上等者。折薪云。初教既云二障正使初地俱盡。卻言斷所知一分□者。應與習氣分作□細二分。以習氣為一分細故也。非同始教。所知障有多分。地地別斷。此初地與始教金剛位齊。既二障正使俱盡。不分分別俱生故。見修二位。只由此故。初地正使俱盡也（此據初地頓斷之義。若義苑意。是漸斷義。如前已引）今依探玄云。若約終教。初地亦捨三界分段。及惑業苦。地上唯斷彼所知障。及變易報。其煩惱障。地前漸伏。初地斷盡。所知障。地前亦學伏。初地斷一分。餘在諸地。各斷一分。佛地方盡。此如梁論及寶性論等說（第十一云。若依終教。如梁論等。其煩惱種。初地永盡。唯有彼習。其所知障。一分□者。亦初地盡。餘分及習。於諸地中。各別正斷。言梁論者。彼第九云。先於地前漸除惑障。後登初地漸除智障。又第十一云。菩薩初入真如觀。障見道無明即滅。所餘無明餘在未滅。故十無明。覆十功德。障十正行。今詳。論本始教。纔涉梁譯。義當終教。何以知者。如孔目云。若在直進教。其體即空。名為煩惱。若在終教說。其體即如。名為煩惱。又云。但諸教中。約十地。顯斷□細分齊者。即屬終教攝。若經論中。依十地位。顯別無明。不論□細者。皆初教中直進教攝。又依終教。有十門煩惱。義當熟教。分亦得通初教中直進教說。此中思之）。
    故彌勒問經論云。問曰。若聲聞人。先斷見道所斷煩惱。然後漸斷修道煩惱。何故菩薩不同聲聞。答曰。菩薩之人。無量世來。為諸眾生。作利益事。後見真如甘露法界。觀彼一切諸眾生身。而實不異我所求處。是故菩薩見修道中一切煩惱。能障利益眾生行故。即見道中一切俱斷。此文為證義苑云。初引小例大。問以不同。二答以證真。觀機益物由是煩惱障真。有違同體大悲利益眾生故。見道中一切俱斷折薪云。問。既言見修道中等者。此文亦許登地是見道。後地是修道。然以此證斷一切障可也。何得以此證無見修耶。答。言見修者。由約分別俱生以顯。既一切俱為。即無見修別惑。但不約見惑於見道中斷等故。言不分見修。非無此位也復古云。問。終教自言正使習氣。何以引見修等惑為證耶。答。但二教惑障。名字雖異。而惑體是同。故得為證（今謂。不然。兩教惑障。名義雖同。而惑體是異。謂。即空即如。是故為證。意別。審焉）孔目使行稠林云。如是等文。□屬初教攝。今釋終教。何以引此。下文云。義當熟教。分亦得通初教中直進教說。
    其末那煩惱。亦初地斷業。後除殘習故。無性攝論云。轉染末那。得平等性智。初現觀時。先已證得。修道位中。轉復清淨。解云。轉淨者。除習氣也。以正使先斷故。後但云轉淨。更不云斷也義苑云。初地斷□者。使種也。後除殊習者。地上已去。但斷餘殊習氣也（故無性下）意顯初現觀時。已斷七識使種。自後但除殊習。故有轉言也今詳。前法相始教中。若約護法。末那通我法執。煩惱七地來起。所知八地後起。種金剛斷。皆修道斷。若安慧義。四惑恒相應故。唯有人執。無起法執（佛地無性二論為證）初地既滅。即見道斷。是俱生我。非修道斷。（孔目云。俱生修道斷者。是害位語非言實斷）□如前辨。然今明終教。全順安慧。斷位齊邊。名義雖同。其體（即空即如）是異（安慧說無第七識體。孔目云。攝論教興。在其熟教。所以知者。如下論智差別文。舉十二甚深。顯甚深義不共聲聞。當知。教高非是初教。約對治道。辨斷之位分者。一那識。於無漏道。即說無有識。何以故。於無我理。成其妨故。若說滅時。初見道位。即滅末那。何以故。障見無我理故。故無性攝論云。轉染污末那故。得平等性智。初現觀時。先已證得。於修道位。轉復清淨。轉清淨者。即滅習氣人。言在修道中滅俱生我。末那俱生。□無明心煩惱修道斷者。此義不然。今章據此。是熟教義）攝論實爾。倘如使行稠林。引無性論竟。云如是等文。屬初教者。以原彼論正是始教。有初現觀及修道位之言。實乃寄位之語。今依共許論。姑望初地實斷之位。與為熟教皆轉用也。
    若言此是入真見道時。暫伏不起。非正斷者。即不得言轉復清淨。以總未斷。何名轉淨義苑云。牒難返質。斷義極成也若依終教。返質成立。若約初教。未極成故。護法立末那通法執諍中。總別十難。徵斥安慧。教理證成。如唯識明。是故今章次文。約教會違。其理照然。
    若依始教。容如彼說。是故當知。此教地上但除習氣故。寶性論云。不淨者。一切凡夫有煩惱障故。有垢者。以諸聲聞辟支佛等有智障故。有點者。以諸菩薩摩訶薩等。依彼二種習氣障故。解云。論釋地上名摩訶薩。故知。但有習氣障也義苑云。約權縱難。何以故。權教七識。佛地方斷故（此約種習。若現行者。七地已來。猶得現起。八地以去。方永不行）約實奪破。不容初地更說暫伏。決知。是斷後除殘習耳。論明三類。皆先標過。次約人指惑。第三一類證成上文地上習氣也。位彌高。惑彌薄。故云地上名摩訶薩。故知。但有習氣障也復古云。實性論（彼第二卷。牒如來莊嚴智慧光明入一切佛境界經而釋之文也）不淨者。以諸凡夫有惑障故。有垢者。以諸聲聞辟支佛等有智障故（問。論上文云。邪見疑所攝。煩惱見道遠離。又云。此得滅諦。如來法身。因於見道修道及無分別。若爾彼論應是始教。答。且順權小。隨轉門義。其實不然。何以知者。彼下文云。阿羅漢雖盡有漏。而不斷一切煩惱習氣。及與今所證菩薩二障習氣。豈不種斷無間生習氣。及與今所證菩薩二障習氣。豈不種斷無間生習氣耶。繇是方知。是終教義）有點者。以諸菩薩依二障習氣故。點者污也。今章云點者。恐刀筆之誤也折薪云。言論釋者。此非寶性自釋。有云。即智論中說也（檢智度論。第四十五正有文而非今所指）此中以無間道是正斷惑時。從此正使種子斷已。方有習氣也有云。寶性論無有此釋。恐應日照相傳。或有異本歟。或云。文在瓔珞（本業經云。其正觀者。初地已上有三觀心。從假入空。乃至得入中道第一義諦觀。雙照二諦。心滅。進入初地法流水中。名摩訶薩）論字應作經好。此等諸解。未得章旨。今解。意謂。寶性論釋。彼經文。即以地上名摩訶薩。何以知者。據智論等皆指地上。則寶性例然。驗知。論釋云。諸菩薩者。即謂地上摩訶薩。乃假藉法。皆義准量也。
    此中習氣。從斷正使種子。無間方有習氣。何以故。未斷以前。無微薄故。種斷無間。方有微薄。故論說名無間生習氣復古云。地前斷彼使種□重（此解不然。初地斷□。何云地前）地上方除習氣（更引孔目習氣稠林云。習氣有三種。一名言熏習等。乃至。三煩惱業果報熏習等）此等熏習。皆通染淨及無記（今謂。孔目但舉種現習氣故。彼次文云。大分有二。一種子熏習。二上心熏習。然此中既約種斷無間生習氣解。故知不爾）今詳。瑜伽五十八說（折薪云。故論下未詳何論者。逸於稽歟）略有二種□重。一漏。二有漏（倫云。舉二□重。明三無學人有斷不斷。景云。一漏□重。即見修惑種。二有漏□重。即是習氣）漏者。阿羅漢等。修道所斷煩惱斷時。皆悉永離（此通現種。述記云。習氣者。是現氣分。熏習所成。故名習氣。又云。習氣者。種子也）此謂有隨眠者有識身中不安穩性無堪能性（倫云。凡夫學人。名有隨眠者有識身中。所有見修惑種。羅漢已斷。演祕云漏如毒藥令身不安。無所堪任。從喻為稱）有漏者。隨眠斷時。從漏所生。漏所熏發。本所得性。不安穩性。若依附性。與彼相似無堪能性。皆得微薄（倫云。由隨眠故。習氣增長。由斷隨眠。習氣微薄。今章正與此同。然孔目云。小乘即實。初教即空。終教即如。思之）又此有漏□重。名煩惱習。阿羅漢獨覺。所未能斷。唯有如來能究竟斷。是故說彼名永斷習氣不共佛法（文殊問經上卷。有習氣品二十四種。彼經頌云。阿羅漢習氣。以有過患故。唯佛獨能度。為眾生歸依。倫云。明此習氣二乘不斷。唯如來斷。泰云。從漏所生者。新起。漏所熏發者。無始法爾。謂。此若有煩惱者。身中善無記等法。為漏和雜。不調柔故。名習氣。羅漢有此善等在。雖得微薄。法體仍存。諸漏永斷。名斷習氣。此漏□重氣分。在身與善法中。和雜不一異。如毒在身中有氣分。此不一異。隨眠斷時。此得漸薄。佛圓鏡智生故。言永斷習氣。更如基疏）又瑜伽云。自識中所有漏種子。若煩惱品所攝。名□重。亦名隨眠。若異熟品。及餘無記品所攝。唯名□重。不名隨眠。若信等善法所攝種子。不名□重。不名隨眠（倫云。□重有三義。一損惱義。唯染污法。二無堪任義。亦通無記。三性有漏義。通有漏善。善法種子。無前二義故。不名□重。據第三義。亦名□重。又義燈云。諸文不同。略有五種。一二障子名□重。二二障所引生所餘習氣無堪任性。名為□重。三二障現行。名為□重。四諸有漏種。總中□重。五一切有漏種。及現行名為□重。各引典據。此章乃約餘殘）又論（四十八）云。謂。於極喜住中。惡趣煩惱□重永斷。上中煩惱。皆不現行。於無功用住中。障無生忍。煩惱□重永斷。一切不現行。於上滿住中。習氣隨眠障礙永斷。入如來住（倫云。初地滅惡趣者。多是分別。從多為論。又伏修惑上中二品。全不現行。於第八地中。斷修惑上中二品。伏其下品。總不現行。金剛頓斷修惑種子。第八地斷者。但斷惑種體上有不調柔性。亦名斷□重。非斷種體。其初地中。斷見惑□重。□斷□重所依見惑種子。總名□重。第八地唯斷□重。未除修惑種。以修惑種。於十地中。所受報身。分段變易所有功能。助業牽生故。留不斷。泰云。舊來諸師。殊氣名為習氣。今則不爾。煩惱種子。亦名習氣。亦名隨眠）所知障品□重。亦有三種。一者在皮。二者在膚。三者在實。在皮極喜住斷。在膚無功用斷。在實如來住盡。如上皆為始教。今約熟教。可準知之。
    問。云何地上煩惱使盡。而得不墮二乘地耶。答。智力勝故。智障正使。亦已除故。如始教小乘頓出離人。斷欲界惑六品盡時。上界六品同盡故。猶尚不得彼一來果。況此菩薩道力殊勝。又說已斷智障使故。若地前及始教。容有彼失。此中無也義苑云。初問。二答。問約惑盡類小（復古云。始教留惑故不墮。今終教。煩惱種盡。何不墮耶）答據二障雙除（復古云。今實教出二所以故不墮也）如始下舉小聖之頓超（超中二果）況薩埵之殊勝（復古云。今舉三中小乘為例。折玄云。大乘中二乘有頓出離。小乘則無）言猶尚不得彼一來果者。謂。直登無學故。不證一來也（復古云。見道斷分別八十八使。進斷俱生六品修惑。猶不證二果。此中菩薩。雙斷二障故。不墮二乘地也）折薪云。正答有二義。一智勝故不墮。二智障亦斷故。不墮如始下。例顯上二義。先引能例。況此下況出所例二義。
    又此教中正斷惑時。智起惑滅。非初非中後。前中後取故。云何滅。如虛空本來清淨。如是滅。廣如十地論說折薪云。言非初非中後者。此句正是經文（十地論經之偈文也。晉經云無中亦無後。唐經與論經同）此約無性義故。得三時俱非。言前中後取故者。此句是論文也（論云。此智盡漏。為初智斷。為中。為後。非初智斷。亦非中後。偈言非初非中後故。云何斷。如燈焰非唯初中後。前中後取故。如是解脫）約緣起義故。得三時總取。此約經論反覆相成探玄第十曰。謂。於三時皆無斷義。方為斷也。釋此文有二門。一約相翻門。二約相續門。初中謂。無間道智。正斷惑時。為智先起。惑後滅耶。為惑先滅。智後生耶。為同時耶。此三時惑智各有兩失。故不成斷（謂。智有自在無漏過。不能滅過。煩惱有自滅過。不障聖道過）如燈破闇三時不破。此亦如是。故云非初非中後也。問。唯識中聖道現前。惑種必滅。如秤兩頭低昂時等。即是同時。如何俱非。答。□說可爾。細剋實難。何者。智自生時。惑自滅時。不相由故。何成對治。如東家男生。西家女死。雖亦同時。然無相由。不成對治。問。若爾云何斷。答。即此三時求斷不得。方成斷義。此即不斷斷也（楞伽玄云。不見惑性真。是迷不成斷。若見惑性真。惑無不成斷。是故由智照非照。由惑斷非斷。方祕為智斷。若不爾者。見有惑可斷。是惑而非若見惑性空。是智而非惑。是則見有惑之智。此智亦須斷。諸惑之性空。此惑不須斷。經云。若人欲成佛。勿壞於貪欲。又云。煩惱即菩提等。此□就智見惑性相盡無斷。方為實斷也）前中後取故者。謂。於前中後三時之中。取彼非初中後。非異三時取彼非三也。如於色等處。取彼真空。非異色等別取斷空。此亦如是。故不失斷義。二約相續門者。論云。如燈焰非唯初中後。前中後取故。此則唯初唯中等不可。前中後相續取。可有斷義。問。既三時單取。各不成斷。縱此和合。豈成斷耶。今釋。此言前中後取者。是簡濫之言。此於初上取非初。中上取非中。後亦爾。不同無智故。非惡取空。乃至初教初念亦斷。中後亦然。若依終教。如緣起性三時俱不能斷。即由不作緣起方成。故不無斷也義苑云。云何下徵。喻惑空。如太虛之本淨也。折薪云。云何滅者。釋意云。既云三時俱非。又云三時俱取。畢竟如何滅耶。如虛空下但了諸惑本淨。猶如虛空。即寂滅矣（寶性論云。此見自性清淨法身。略說有二種法。何等為二。一者。見性本來自性清淨。二者見諸煩惱本來寂滅）復古云。云何斷。約罪性空故。本淨故。謂。此實教斷惑。必性相雙明也。
    又此教中煩惱等法。皆是真如隨緣所作。是故不異真如。是煩惱義。如起信論說。又經云。一切法即如也等。煩惱準此。是故當知。與前諸教施設不同。宜可準知義苑云。迷真妄念生。則真隨妄轉。是故煩惱等法。皆是真如隨緣。如起信說者。彼文盛談熏習隨緣之義也（折薪云。前教但顯即空。今顯即如。故云不異真如是煩惱義也。起信論云。無明之相。不離覺性。非可壞。非不可壞）又經云等者（晉經十四云。一切法皆如。諸佛境亦然。乃至無一法如中有生滅。唐經云。一切法即如如等。仁王經云。一切法亦如也）即光明淨名等經。故光明云。唯如如獨存。淨中云。凡夫如。草木如。至於彌勒亦如也。法既皆如（彼菩薩品彌勒章云。一切眾皆如也。一切法亦如也。亦如孔目業稠林引）煩惱亦爾。故煩惱即菩提。結業即解脫。是故下結揀權實。以語學者。
    第二明寄惑顯位者。謂。諸聖教說。略有十八門義苑云。此章大意。但是寄惑之□細。顯位之淺深。偏收經論差別之談。與前約人實斷之全異也。學者須知。不可強執翻成矛盾。此義他宗未之有也（折薪云。此中不同前科當教。實有所斷。故云寄也）復古云。寄惑顯位。即孔目約位顯煩惱。以諸教具明□細惑品。略列十八。廣如使行稠林說（如前已辨）。
    一寄滅二障。以顯二位。謂。分惑智二障。顯比證二位。故梁攝論云。地前漸除煩惱障。地上漸除智障。又云。十解以上。得出世淨心。又云。地前雖得人無我。以法無我未淨故。人無我亦不清淨。又云。其人我執。有十解中已除。今唯滅法我執。又仁王經云。習種以上。入生空位。得聖人性故。本業經。起信論。亦同此說義苑云。初標章。謂。分下顯義。故梁下據文。此門之意。但寄斷煩惱障。顯地前為比觀。斷智障顯地上證觀折薪云。或二障雙伏雙斷。即是實為。既以煩惱地前除。所知地上斷故。云寄也。所引經論證誠。皆可以意得（初梁攝論第十云。清淨位者。先於地前。漸餘惑障。後登初地。漸除智障。次第十六云。法無我是本。人無我是末。若得法無我。必先得人無我。雖復先得。猶未清淨。以根本未除故。證法無我。方得清淨。又第三卷云。十解以上。得出世淨心。又第十六云。雖得人無我等。如向已引。又第八卷云。此人我執。前十解中已滅除故。唯法我未除。故顯入唯識方便。又仁王云。其法師者。是習種性菩薩。是定人者。入生空位聖人性故。本業經云。時諸大眾中。有百千天子。聞是法門。發初住心。捨凡夫法。修行伏忍。得入初住明觀法門。又云。入初住位。住是住中。發大願已。過外一切凡夫。行十信者。令復修行無量功德。三空觀成就。即除我人主者。眾生。漸捨諸見。三界繫縛無明漸破。伏斷一切業習。引意可知。起信論中。亦可思準）復古云。若實教中斷惑。必性相雙明。今以地前比智除惑障。地上證智除智障。則知。寄顯非實斷也。所引經論。證成信位前得世間心。三賢得出世間心。地上得出出世心。仁王習種性。三賢位得人無我。性種性。地上得法無我故。
    二寄皮等三惑。顯三僧祇。故梁攝論云。初僧祇斷皮煩惱。第二僧祇斷肉。第三僧祇斷心義苑云。謂。初僧祇。從三賢至初地。□故如皮。二僧祇。從二地至八地。細故如肉。三僧祇。從八地至地盡。至細故如心。皆言煩惱者。約通相喧動故也（此解隨位淺深。斷有□細。如皮肉等。非約惑體寄顯）折薪云。論第十三具云。約除皮肉心三煩惱故。立三阿僧祇劫。第一劫阿僧祇。菩薩心未明利。方便未成。正勤猶劣。是故實經一大劫阿僧祇時。方度願行地。此位功行。與時相符（即十信三賢也）第二大劫阿僧祇。若以功行約時。應經九阿僧祇。由菩薩心用明利。方便已成。正勤又勝。經時雖少。得功行多。功超八劫。止經第二一大阿僧祇劫。第三一大劫阿僧祇。若以功行約時。應經二十一大劫阿僧祇。由菩薩智慧方便正勤最勝。經時雖少。功行彌多。劫超二十大劫。止經第三大劫阿僧祇釋曰。此今三十三僧祇為三大劫。謂。地前一劫。初地至三地。一劫。四地至佛地。一劫。於此三劫除皮等煩惱也論（集成指鈔。並引。第十一卷修時章。今檢。文在第四）曰。謂。名言熏習種子。先以音聲目一切法為言。後不發言。直以心緣先音聲為名。此名以分別為性。若以此名分別內法。或增或減。壞正理。立非理。名肉煩惱。或以此名分別外塵。起欲瞋等。名皮煩惱。若以此名分別一切世出世法差別。離前二分別。名心煩惱（孔目使行稠林云。又依終教有三障。謂。皮肉心三障。亦名皮膚骨。又云。有五住地惑。謂。見一處是肉煩惱。欲愛等三是皮煩惱。無明住地是心煩惱）集成云。彼論云。分別外器世煩惱為皮。分別內有情煩惱為肉。分別世出世境煩惱為心。儼師云。於末那識。無心煩惱。上依海東記引。此中第二僧祇當第二三地。第三僧祇當四地至十地。此前更有一義如常所配。並在第十一卷（今現第四）修時章。
    第一大劫（十信三賢斷皮。超第二至九八劫）第二（第十劫）大劫（初地至三地斷肉。超第十一至三十二二十一劫）第三（第三十三）大劫（四地至十地。斷心煩惱）。
    三以此三惑。寄顯地地三心不同。如梁攝論三十三僧祇中說。地地之中入心除皮。住心除肉。出心斷心等義苑云。每地三心。難見優劣。故寄此三煩惱以顯之。如梁攝下據文。言三十三僧祇者。後開等覺。共十一地每地三心故。成三十三也。復古云。地前方便。自有三僧祇。十地有三十僧祇（准本業經云。是三十心入一乘。乃至三阿僧祇劫行伏道忍方始滿足。又最勝王經云。菩薩苾芻。更發大心。勝進迴向。佛為授記。過三十阿僧祇劫。當得作佛。即是地前三祇。地上三十僧祇。明知。三賢十地。有三十三僧祇）今詳。梁論云。云何三十三阿僧祇。方便地中有三阿僧祇。一信行阿僧祇。二精進行阿僧祇。三趣向阿僧祇。於十地中。地地各三阿僧祇。謂。入住出釋曰。為除皮煩惱障。入初地。為除肉煩惱障。住初地。為除心煩惱障。出初地。何以故。地地菩薩煩惱有三品。上品中皮。中品名肉。下品名心。上品者。下品道所破。中品者。中品道所破。下品者。上品道所破。乃至第十地其義亦然。約此三品故。各立阿僧祇。是故異部執有三十三阿僧祇（又云。有諸大剩現。欲顯行有下中上。欲顯為得未得方便。欲顯已得不失方便。欲顯已得不失增上方便。為顯入住出三自在故。分阿僧祇為三十三）準此。始教及終教定三僧祇。是當教義。然彼七僧祇三十三僧祇。應知。是寄顯也（然隋唐攝論。無有此說。故相宗斥云。譯家應私添之。今恐梵筴具闕。不可偏嫌。故亦不爽）問。皮肉心三。二障屬何耶（瑜伽三十八。及七十二。說所知障品亦有三□重）答。可通二障。故義燈會云。又三十八。於所知障。立皮膚肉三□重名。於煩惱障。但標總名。理實。皮肉心等三名俱通二障。故瑜伽七十三。總別互顯。第一□重。總含二障。不別說是煩惱所知。第二局煩惱。第三局所知。思之。
    四以二障□細。寄顯三位。如地持云。二障三處過。謂。地前地上及佛地折薪云。煩惱所知。各有□細。二障□惑地前起。正障地上故。入地時斷。二障細惑。復有二。一唯細惑。七地已還起。正障八地已上故。入八地時斷。二障極細惑。佛地已還起。正障佛地故。入佛地時斷。今正寄此以顯三位也（成唯識十云。雖諸位中皆斷□重。而三位顯。是故偏說。基疏云。三劫分齊。成滿位故。無漏觀心。初起無間圓滿別故。現起二障。多分少分全分無故。一切煩惱。分別俱生永害不行畢竟離故。無生法忍。少淨多淨極淨別故。初捨異生分段變易有差別故。無漏心未得有相無相滿故。準此。瑜伽四十八。及七十三。解深密經第四。皆說三住斷。地持云二障三處過。正是始教三住實斷。今約終教而言。是故屬寄顯耳）言地持論者。準開元錄（僧智昇錄）云。菩薩地持經（十或八卷）亦名菩薩戒經。又名菩薩地持經。亦名菩薩地持論。今此錄中編之為律。存其經名。除其論錄。目錄中。此本經既有多名。前後差互。凡六處重上。錯之甚也（大乘經中一處上。大乘律中二處上。大乘論中一處上。門本錄中二處上）評曰。今言地持論。即舊所上。存之名也。自開元昇師錄。後藏本但名經。然在大乘律中。即地持經也。彼第七末云。如是十二住菩薩。三阿僧祇大劫。煩惱障分染污。及智障分染污斷。彼三住。煩惱障分染污斷。歡喜住。惡趣煩惱分斷。上中煩惱。一切不行無開足安住。無生法忍。清淨相續。煩惱染污（下品出過）一切不行。最上菩薩住。煩惱習氣便斷（一切出過）入如來住。智障分染污有三種。一者皮。二者膚。三者骨。歡喜住斷皮障（淨影章云。□品無是。障彼菩薩□品法身。如似世人皮中之患。故曰皮障）無開發住斷膚障（中品無明。障彼菩薩中品法身。如似世人膚中之患。故名膚障）如來住斷骨障（微細無明障彼菩薩微細法身。如似世人骨中之病。故曰骨障）一切障清淨。於此三住。智障斷。餘住隨其次第。真實眾具。然清涼又云。地持即瑜伽同本異譯。故瑜伽四十八中。全有此文。以此證成。經即是論。亦以瑜伽名師地論故也（瑜伽倫記云。三藏云。勘善戒經□是地持。更無差別。翻譯之人。不解方音。翻為經也。應知。地持善戒。及與瑜伽菩薩地。俱同本別譯）。
    五以染心□細。寄於三位。以顯三身。如金光明經說。依諸伏道。起事心心盡。得顯化身。依法斷道。依根本心盡。得顯應身。依勝拔道。根本心盡。得顯法身。有人解云。伏道是地前。起事心是第六識。法斷是地上。依根本心是末那。以依緣賴耶本心故。勝拔是金剛位。根本心是賴耶折薪云。如金光明經說者。此即合部金光明經三身分別品也（又云。準開元釋教錄。金光明經。四卷。十八品。曇無讖譯。又七卷。真諦譯。四品。又更廣壽量大辯才陀羅尼經。五卷。耶舍崛多譯此二品。隋興善寺寶貴。取前三本及闍那崛多譯。錄至屬累二品。總二十四品。合成八卷。前之三譯。□合入中。一無增減。其八卷成者。留入藏。上之三本。既重故。略釋曰。今藏中唯有合本□最勝二經。餘讖法本等。皆不入藏。以略者也。今謂。淨影慈恩。□依七卷本）經具言。諸凡夫人。未能拔除於三心故。遠離三身。不能至故。何者為二。一者起事心。二者依根本心。三者根本心。依諸伏道。起事心盡（淨影義章云。謂。四住所起煩惱。此惑□強。能起業事。名起事心。障佛化身。菩薩修習伏結之道。伏除此心故。得化身。慈恩法苑云。此說見修一切煩惱諸相應心。名起事心。發生諸業及諸果故。名起事心。生死本故。障隨類身。修道伏除煩惱。折伏故。說依諸伏道起事心盡起。事心滅故。得顯隨類化身）依法斷道依根本心盡（遠云。謂。四住依無明起。名依根本心。障佛應身。菩薩修習斷結之道。斷除此心故。得應身。基云。善不善業相應心。名依根本心。業是趣生所依本故。若修聖道。便斷諸業故。說依諸斷道。依根本盡。依根本心滅故。得顯現佛應身）依勝拔道。根本心盡（遠云。謂。無明地與彼四住煩惱為本故。名本心。障佛真身。菩薩修習勝拔之道。滅此本心故。得佛真身。基云。三有苦果相應心。名根本心。生死根本自體性故。無漏道圓。二空智滿。有漏根本苦果方滅故。說依勝拔道。根本心盡。根本心滅故。得至如如如如智法身。彼經意說。煩惱熾盛。不悔滅者。不見五趣隨類化身。若悔滅者。得見化身。雖悔煩惱。業熾盛者。不見應身。息惡業者。見佛應身。二死苦果。未分全於滅除者。不見法身。若分全隨應得見佛之法身。由分或全能成二智證二理故）起事心盡故。得顯化身。依根本心滅故。得顯應身（義苑云。今言應者。即是報故。應字平呼。故真諦名報身為應身。與法身相應故。或但去呼。以應十地故。今謂。不爾。案。義章十八云。又如七卷金光明中。亦分三種。化身應身及與真身。法報兩佛。名為真身。為化眾生。示現佛形。名為應身。示現種種六道之形。說為化身）根本心滅故。得至法身（遠云。此是治障不同故。立三身）是故一切如來。具足三身言有人解等者。最勝王疏依真諦三藏釋云。一起事心。是六識皮。二依根本心。是第七肉（顯識論云。依緣此識。有第二執識。又唯識云。依彼轉緣彼）三根本心。是阿梨耶識（起信義記云。此言諸伏道者。謂。三賢位。起事心滅者。即此論捨□分別執著相。是異相滅也。法斷道者。在法身位。依根本心滅者。猶此論中捨□念相。即是住相滅也。勝拔道者。金剛喻定。根本心盡者。猶此論中離微細念。是生相盡也）依諸伏道。謂。在地前三十心位。仁王名伏忍故。在四善根。分別二障。能伏不行。名依伏道。依法斷道。謂。修聖道。次便斷諸業。所以初地離惡趣雜染愚。二地離誤犯愚。或通在十地斷所知障。名法斷道。依法空觀。方能斷故。依最勝道者。正捨名斷。在解脫道。若將捨名斷。在金剛定（由斷苦果。一切習氣永捨。能顯法身）。
    六寄於三障。直顯三身。故彼經云。煩惱障清淨。能現應身。業障清淨。能現化身。智障清淨。能現法身義苑云。煩惱障菩提故。清淨而顯應身（此約報解）結業障解脫故。清淨而顯化身。智障隱法身故。清淨而能顯現復古云。彼經即前金光明經云。是法身者。煩惱清淨故能現。應身者。業障清淨故能現。化身者。智障清淨故。譬如依空出電。依電出光（今謂。未看法苑。故合引文。失於章旨）等。與章不同問。準常途說。應言煩惱障（障於涅槃）清淨。現於法身（章曰應身。而與經別）智障（能礙菩提）清淨。現於應身（經說化身。章言法身）今章。何故經與斯章。互有差殊耶。答。聖教施設。不必一概。故唯識云。既所知障亦障涅槃。如何但說是菩提障。說煩惱障但障涅槃豈彼不能為菩提障。應知。聖教依勝用說。理實俱能通障二果。此中準知。各據一偏。然覈章主說。全同法苑。故彼章具舉金光明說云。即彼經中有七復次。說三所由其三者。一切凡夫。為三相故。有縛障等（今章卻同次後舉之）四者。凡夫未能拔除三心。遠離三身等（還如此章次前已明）六者。煩惱障淨故。能現應身。業障淨故。能現化身。智障淨故。能現法身（此章正與彼說全同。可見）七者。譬如依空出電。依電出光。如是依於法身故。出應身。依於應身故。出化身。是故性極清淨。攝受法身。智慧清淨。攝受應身。三昧清淨。攝受化身（復古以彼六七連合雙引。折薪。集成。並引經文。皆是誤也。有人妄作會釋。大失章旨也）。
    七以迷三無性所起煩惱。寄顯三身。故彼經云。一切凡夫。為三相故。有縛有障。遠離三身。不至三身。何者為三。一者思惟分別相。二者依他起相。三者成就相。如是三上。不能解故。不能滅故。不能淨故。是故不得至三身。如是三相。能解。能滅。能淨。是故諸佛至三身。解云。能解者。是所執性。但應知解故。能滅者。染分依他性。應斷滅故。能淨者。在纏真如。修令淨故（三無性字。唐印本作三性。宋本同此）唯識頌曰。即依此三性。立彼三無性。法苑章云。一思惟分別相（最勝王經。作遍計所執相）謂。遍計所執二法二我相。當情現故。遠離化身。二依他起相。能取所取雜相現。遠離應身。三成就相（圓成實相）於真理智。未泯相故。遠離法身等。勝莊疏云。第二顯德。謂。於遍計所執自性。通達無相。悟入空性。除貴所執。至於化身。又復由此通達空性。即能永斷雜染依他。至於應身（折薪云。若淨分依他。亦圓成實。即是報身功德。以不斷常故。此不應滅。若染分依他。一切染法。為過患故。須滅也）淨無上覺。由此永斷客塵煩惱。圓成實性。乃顯性清淨。得至法身。是故諸佛具足三身（大雲沼公最勝王疏。亦與此同）以上相宗。當始教義（又淨影云。一分別相。謂。煩惱妄分別心。障佛真身。斷除彼故。得佛真身。二依他起相。謂。諸業依煩惱起。以此罪業障佛如來相好之果。斷除彼故。得佛應身。三成就相。謂。依前業成就苦報。以此苦報定礙之形。障佛如來無障礙化。斷除彼故。得佛化身。治障有異）今章主解云等者。約性宗解。可知。
    八寄四障以顯四位。此有二義。一約正使。寄顯地前四位四行四因四報。何者。謂。以闡提不信障使滅已。翻顯十信之位。成信樂大乘行。為淨德因。及鐵輪王報。二以外道我執障。寄以翻。顯十解位成般若行。為我德因。銅輪王報。三聲聞畏苦障。寄顯十行位成破虛空器三昧行。為樂德因。銀輪五報。四獨覺捨大悲障。寄顯十迴向位成大悲行。為常德因。金輪王報。復古云。此有二義者。謂。正使習氣地前地上二義不同故。義苑云。此約使種四障。寄顯十信三賢四位四行四因四報之異。皆滅障顯位。依位成行。依行為因。依因感報。謂。障之與位。敵體相翻。行之與因。因之與德。至順善成。唯四報輪王。寄顯攝化之優劣耳佛性論云。復次如來四德波羅蜜。是應次第漸深。應知。逆說翻後為前。謂。淨我樂常。由一闡提憎背大乘。為翻彼樂住生死不淨故。修習菩薩信樂大乘法。得淨波羅蜜。是其果應知。諸外道等。於五取陰中。執見有我。為翻其我執虛妄故。修習般若波羅蜜。至得最勝無我。即我波羅蜜。是其果應知。由諸聲聞人。怖畏生死苦。樂住生死苦滅靜中。為翻此樂意故。修習破虛空三昧。一切相世出世法樂波羅蜜。是其果應知。由獨覺聖人者。不觀眾生利益等事。但樂獨處靜住。為翻此意故。修習菩薩大悲利益眾生事。窮於生死。常波羅蜜是其果應知折薪云。若四障四位四行四因文。出無上依經。若四報文。出仁王經。無上依經云。不著有無。修行平等。唯除此人。餘有四人。一者闡提。二者外道。三者聲聞。四者緣覺。有四惑障。不能證得如來法身無上菩提。何者為四。棄捨大乘。是闡提障。為除此障。我說菩薩修行信樂大乘真法（即除闡提不信障。成信樂大乘行也）於一切處。謬執我見。是外道障。為障此障。我說菩薩修行般若波羅蜜法（即除外道我執障。成般若行也）於生死中。厭畏疲極。是聲聞障。為除此障。我說菩薩修行破虛空器三昧（此定名者。以破二執故。立此稱。一者。聲聞。為。堅執實有生死妄苦。深計涅槃常寂樂處。猶如虛空作物所依。頑空為器。此定能破彼執故。實性論云。樂有之人。執斷無處有樂淨等故。菩薩破虛空三昧。能除彼執。二者。始涉大乘人。聞說如來法身。畢竟寂寞。猶如虛空。以不知為破著故。謂虛空是如來性。如寶性論云道前三種空亂意菩薩者。是也。亦以此定能破彼執。是故為名。今乃十行菩薩。入斯三昧。不即有無。不離有無。行相可知。然佛性論云破空三昧者。從初地以上。能得此三昧。則破虛空等執。雖未能得。何妨地前數修）門（除聲聞畏苦障。成破虛空三昧行也）背利益他事。是緣覺障。為除此障。我說修行菩薩大悲（即除緣覺捨大悲障。成大悲行也）是四種人。有四種惑。為除此惑。說四聖道（即是翻顯四位。謂。信住行向也）因此勝道。治四顛倒。能證如來無上最妙法身四德波羅蜜果（佛性論說。有四種因。能除四障。得如來性義。應知。四因者。一信樂大乘。二無分別般若。三破虛空三昧。四菩薩大悲。四障者。一憎背大乘。二身見計執。三怖畏生死。四不樂觀利益他事。初障闡提。二障外道。三障聲聞。四障獨覺。由此四惑。能令四人不能得見自性清淨法身。又云。為滅此四障故。以信樂等四種為因。令諸菩薩修習此因得至無上法身清淨波羅蜜。是名佛性清淨因。又淨影章云。如寶性論說。一闡提謗法。障佛真淨。對治彼故。說佛真淨。二外道著我。障佛真我。對除彼故。說佛真我。三聲聞畏苦。障佛真樂。四辟支捨心。捨諸眾生。疾求寂滅。障佛真常。對除彼故。說佛真常。法苑唯識章云。寶性論中。或說四障。一闡提不信障。二外道著我障。三聲聞畏苦障。四緣覺捨心障。十信第六心伏初障。信不退故。十住第四住。伏第二障分別我見□不生故。此二種子。入初地斷。第三所知障。五地斷。樂於下乘涅槃之障。五地斷故。緣覺捨心所知障。七地方斷。六地猶觀十二緣故。或初二煩惱種。見道斷。後二煩惱種。金剛方斷。今問。無上依經。既除四惑。能證四德。則皆應地上行相。如何此章言顯地前四位耶。答。彼文所謂為除此惑。說四聖道。機高教深故。因此勝道。治四倒等。豈不地前方便因道。但梁攝論第十一說地上四位。具明四習四定四德四報。及佛性論通辨地前聖凡二位。不得四德。十地諸位。雖得果相。由四障故。未得極果四德。金剛後心。方乃得之。由此彼說地上四位。然佛性論皆明地前修四種行。彼文云。地前有如是信樂等四德。為清淨佛性因。為對治四倒。無上依經。準論亦爾。亦梁攝論三說。信樂大乘。是大淨種子。般若是大我種子。虛空器是大樂種子。大悲是大常種子。常樂我淨。是法身四德。驗此。既言種子。應知地前性習種姓。無有違也）仁王經云。十善菩薩發十心。長別三界苦輪海中。下品善粟散王。上品善鐵輪王習種銅輪二天下銀輪三天性種性道種堅德轉輪王七寶金輪四天下以二經對文。於義可見復古云。別釋四障等。清涼（問明品鈔）云。梁攝論（彼云然賢首意始教別開信位如梁論云如須陀洹見道前四位謂□頂忍世第一菩薩道前四位亦爾謂十信十住十行十迴向）佛性論。皆云地前修四種行。謂。十信修信樂大乘行。十解修般若行。十行修三昧行。十迴向修大悲行。如其次第。即是四位故。又為除四類障正使故。即此四位。謂。初除闡朱不信障四除獨覺捨大悲障。又信成淨德因種。解成我德因種。行成樂德因種。迴向成常德因種。又仁王經寄四輪王。謂。鐵銅銀金。以上教義故知。十信亦成位也。若終教。十信但是十住方便。自無別位（已上演義）前九門約終教。者。就多分說今謂。此恐不然。今由正約終教故。以信亦成位。為寄顯耳。念之。
    又翻前四障。所得四行。即為佛子四義。翻初障。成信樂大乘種子為因。即如父也。二般若為緣。即如母也。三破虛空定。離小乘執。令法身堅固如胎也。四大悲益生。如乳母。具此四緣故。得從地前生在初地以上諸佛家故。名佛子也折薪云。佛子四義。文出寶性論（在第三卷。佛性論同）論云。佛子有於四義。一因。二緣。三依止。四成就。初言因有二。一佛性。二信樂。此兩法。佛性是無為。信樂是有為。信樂約性得。佛性為了因。能顯了正因性故。信樂約加行。為生因能生起眾生故。二緣者。謂。般若波羅蜜。能生菩薩身。是無為功德家緣故。三依止者。破虛空定等。樂有之人。執斷無處有樂淨等故。菩薩修破虛空三昧。能除彼執。由此定力。是故菩薩法身堅固。則不羸弱。四成就者。菩薩大悲利益他事無盡故。由真如不盡。眾生無數故。利益事亦復無盡。是佛性為應得家因故。一因如父。身分。二緣如母。三依止如胞胎。四成就如乳母。故諸菩薩。由此四義。名為佛子（義苑云。言種子如父者。傳體相續故。般若如母者。交搆資成故。初地已上諸佛家故者。紹隆佛種。是其真子。非同小外之子也）。
    又此四種和合。如輪能運能轉。至解脫處。如聖王輪備有四事。謂。轂輞輻軸。如其次第。四義應知折薪云。寶性論（佛性論同）云。未能親事善知識等乃至四種聖輪。亦未相應。言四輪者。一住如法國土。二依善知識。三調伏自身。四宿植善根（引文太略。論云。總此四義。譬之為輪。四若少一。輪則不成。解脫之名。無由得立。由此四法和合故。能得解脫道者。如輪能運能轉。至解脫時。無復此能）如聖王輪備有四物。所謂轂輞輻軸。若無此四。輪則不成。以是義故。若未與四輪相應者。是時厭離生死觀。及涅槃功德觀。並不得成。釋曰。此文四義。合住如法國土等四義。恐以義配信樂大乘行等。亦恐別有出處。未敢指定義苑云。又此四種和合者。謂。四行相應故。悲智雙運。能轉生死。而至菩提。故云如車輪能運等。如聖王輪下。將車之四事。以配四行。可以意會。亦共成運動之義也。思之。
    第二以四障習。寄顯地上四位四定四德四報一初二三地。滅闡提不信習。即顯此一位相同世間。又得大乘光明三昧。成於淨德。除因緣生死變易報。二四五六地。滅外道我執習。顯此一位相同二乘。得信福德王三昧。成於我德。除方便生死。三七八九地。滅聲聞畏苦習。顯此一位相同大乘。得賢護三昧。成於樂德。除有有生死。四十地至佛地已還。滅獨覺捨大悲習。顯此一位因圓果滿。得首楞嚴三昧。成於常德。除無有生死。四德圓故。生死永盡故。云無有也折薪云。此中所配四習四位四定四德四報。全依攝論。言二三地等者。梁論第十一（現本十四）正明四定四報等。都不言是何地等（相宗義燈斥云。念念有四。不同古人方便生死。在初三地。因緣生死。四五六地。有有生死。七八九地。無有生死。在第十地。隨唐攝論。並悉無文。無上依經。及實性論。亦不配地。今謂。案彼本傳云。真諦來東夏。雖廣出眾經。偏宗攝論。詞理圓備。吾無恨矣。何為謬乎。隋唐所無。恐應脫略。亦無上依經。雖真諦譯。所以不配者。經論具闕。亦可映影知之。無文有義。智者所取。請勿座忽）而論中約十地。滅二十二無明處。說四種生死。都約初二三地（此三地地云。此二無明所感方便生死。名□重報）除方便生死（復古云。章先舉因緣者。恐刀筆誤。折薪云。章云因緣生死者。然諸經論皆云方便生死。即是傳寫之謬爾。集成亦依佛性論。章為寫誤。今詳。探玄十一釋第二地之文云。變易方便生死報。並是所離。準此。大師亦先舉方便。則此章應錯。然今考密嚴疏云。彼華嚴中。就四生死。分為三重。謂。初二地為因緣生死。三四五為方便生死。以此究之。探玄既云約終教。故未必為誤也）四五六地。除因緣生死。七八九地。除有有生死。十地至佛地。除無有生死。以此得知。四報等分四位說也。又四習四定四德四報。其義自見。唯約四位。文不顯。本業經。梁論等。別地行相等。皆有此義。故今義說耳（若唯識章云。初二障種。入初地斷。第三障種。五地方斷。第四障種。七地斷等。如前已引。非此中意。又無性論神廓疏九云。判位者。依梁攝論。二十二無明。或十一□重報中初八無明。或四□重。是方便生死。故知。方便在前四地。次六無明。或三□重。是因緣生死。故知。因緣在五六七地。次六無明。或三□重。是有有生死。故知。有有是金剛位。若是方便及因緣。并有有生死。因地智在自地斷。若無有生死。障佛地。金剛斷。此與今章。雖有稍異。而配地上以分四位。大要是同。況今約終教乎）今詳。無上依經說。阿難。一切阿羅漢。辟支佛。大地菩薩。為四種障。不得如來法身四德（佛性論云。復次十地。由四障故。未得極果四德。金剛後心。方乃得之。以出三界外。有三種聖人。謂。聲聞緣覺大力菩薩。住無漏界。有四種怨障）一者生緣惑。即是無明住地。生一切行。如無明生業（佛性論云。一方便生死者。是無明住地。能生新無漏業。譬如界內。無明生行。或因煩惱方便。生同類果。名為因緣如無明生不善行。若生不同類果。但名方便。如無明生善行不動行。或生同類或不同類。生福行。名為同類。以同類俗故。生智慧行。名不同類。以智是真慧故。是名方便生死。樞要云。彼經下文又云。阿難於三界中。有四種難。一者煩惱難。二者業難。三者生報難。四者過失難。無明住地所起方便生死。如三界內煩惱難。義燈云。如分段生死有四種難。以變易四。如次譬彼。即所知障為方便。一煩惱難。無一明愛取）二者生因惑。是無明住地所生諸行。譬如無明所生諸業（下文又云。無明住地所起因緣生死。如三界內業難。佛性論云。二因緣生死者。是無明住地所生無漏業。是業名為因緣生死。譬如無明所生行。是業但感同類。不生不同類果。善行但生樂果。不善但招苦報故。名因緣生死。方便生死。譬凡夫位。因緣生死。譬須陀洹以上。但用故業。不生新業。義燈云。有分別業為因緣。不取無漏無分別業。非過失故。非苦集故。又云。有分別業。即後得緣事智俱之思。思即願故。無漏定願正所資感。又論云。由悲願力。改轉身命。又云。其業難。謂。行全及有少分）三者有有。緣無明住地。因無明住地所起無漏行。起三種意生身。譬如四取為緣。三有漏業為因。起三種身（下文云。無明住地所起有有生死。如三界內生報難。佛性論云。三有有生死者。是無明住地為方便。無漏業為因。三種聖人是意所生身。譬如四取為緣。有漏業為因。三界內生身。有有者。未來生有。更有一生。名為有有。如上流阿那含人。於第二生中。般涅槃者。餘有一生故。故名有有。樞要云。有有者。有三界有異熟體。燈云。所得變易。為有有。報難即識等五果。杵生老死）四者無有。緣三種意生身。不可覺知微細生滅。譬如緣三有中生。念念老死（下文云。無明所起無有生死。如三界內過失難。佛性論云。四無有生死者。是三聖意生最後身。為緣。是不可思惟退墮。譬如生為緣。老死等為過失。樞云。無有者。無有苦苦等。唯有行苦相。燈云。以其五蘊有生異滅等。為無有生死。既喻彼過失。即變易上生異滅等行苦攝故。更無餘果。云無有生死。過失難。謂生異滅憂悲苦惱）無明住地。一切煩惱是其依處（佛性論云。是故無明住地。為一切煩惱所依止處。而一切煩惱。通名無明者。以無明為眾惑根本。根本未滅盡。由為一切煩惱垢。臭穢熏習故。阿羅漢辟支佛。及自在菩薩。不能至得無所染污大淨波羅蜜（未斷除故。諸阿羅漢。及辟支佛。自在菩薩。不能至見煩惱垢濁習氣臭穢究竟滅盡大淨波羅蜜。因無明住地。起輕相惑。有虛妄行。未滅除故（佛性論云。依此緣此無明住地。微細妄想相。遊行未息故）不得至見無作無行極寂大我波羅蜜。緣無明住地。因微細虛妄起無漏業意生諸陰。未除盡故（論云。因此無明住地為緣。及微細妄想所起無漏業為因。得起三種意生身故）不得至見極滅遠離（論云。極離因果苦）大樂波羅蜜。若未能得一切煩惱。諸業生難。永盡無餘。是諸如來。為甘露界（論云。及未證得不可思惟退墮界。未滅謝故（則變易生死。斷續流滅無量。不得至見極無變易大常波羅蜜（寶性論三亦如佛性。經論對見）梁攝論曰。大乘光明三摩提。釋曰。又此一定能破一闡提習氣無明闇。是闇對治故名光明。此定緣真如實有易得。有無量功德故。能破一闡提習氣。即是方便生死。障於大淨。由破此障故。得大淨果（探玄九云。謂。此地上諸菩薩等所得三昧。雖復多門。統論四種。一大乘光明三昧。乃至四首楞嚴三昧。初二三地得初定。四五六地得第二。七八九地得第三。十地及佛得第四。廣釋此定。如諸本攝論。又云。正證名智慧。後智名光明。又十地論經。名大乘光明者。謂。此二無我慧。過二乘故。名大乘。破無明故。名光明。此則過地前也。又此慧能運轉諸行。令至佛果。故名為乘。約功能立名。唯識九云。大乘光明定。謂。此能發照了大乘理行果智光明故。若法相宗。西朗云。此之四定。若辨位地。未見誠文。舊諸師說。初之四地名大乘光明。五六七地名集福王。八九十地名為賢護。金剛菩薩。及諸如來。名健行定。今案舊說。與此章中。所配稍殊。即與上引攝論廓疏。以四生死配地四位。收攝全齊。然義燈破云。雖引古釋。更無別判。今謂。不然。何者。若定有四。即別配地。戒慧亦多。何不配地。故知。隨分地地皆修。賓公飾宗。亦舉斥云。如唯識論。於十地中。漸修十度。復修三學。以攝十度。此之四定。即是定學。靜慮度攝。既在第五地修。若隨用門。即通十地。論甚分明。何因不見。良由五地名極難勝。真俗二諦。行相相違。一智雙證。極難勝故。故此四定為此智依。今謂。若約初教。可如相宗。今依終教。地經并論。及梁攝論。義理即足。亦寄顯意。不可偏斥）能破外道我見習氣。即是因緣生死。障於大我。由破此障得大我果。復次一切善法。依止真如。集一切善法。名真如為集福德。此定於真如中得自在名王（唯識云。集福德王定。謂。此自在集無邊福。如王勢力無等雙故）能離聲聞怖畏習氣。即是有有生死。障於大樂。由破此障。得大樂果。此定緣真如為菩提體。故不離慧。能引諸定及通慧故。以定為體（唯識云。三賢守定。謂。此能守世出世間。賢善法故）此定是十地菩薩及佛。有四種勝德故。名首楞嚴定。一無怖畏。由得一切智故。二無疑。於清淨眾生見自身無等故。三堅實功德。恒在觀無散亂故。四有勝能。能破無明住地障故。具四德人。於此定能得行。名伽摩（以本論云。首楞嚴伽摩三摩提）此定多行他利益事。能破獨覺自愛習氣。即是無有生死。障於大常。則破此障。得大常果（唯識云。四健行定。謂。佛菩薩大健有情之所行故。佛地論五云。能勝一切世出世間諸三摩地。餘不能勝故。名健行。又佛菩薩健士所行故。名健行。唯第十地菩薩及佛。得此定故。準此唯識及佛地論。亦同首楞嚴三昧經。約第十地修滿位說。若依楞伽第十卷說。依首楞嚴定及餘三昧。得入初地。是故義燈即為前地分修。亦不相違）折薪。復古。所引皆爾。餘又可解。
    此上義廣如無上依經。本業經。佛性論。寶性論。梁攝論等說。又此四中初二通二障。後二唯智障。正使地前除。習氣地上淨。此文亦成證也折薪云。問。演義鈔指觀首意。始教別開信位。全引此四位等文。結云。以上教義故知。十信亦成位也。若終教。十信但是十住方便。自別無位。今章既約終教寄對說。清涼何時特作此指耶。答。若約寄正使地前除。習氣地上淨。二義雙明故。云終教。若單取地前四位。亦即始教。故今章約大說也今謂。涼鈔未穩。以彼始教開位。即是終教為寄位故也。
    九於十地中。為別相故。三地終心已來。斷二障修惑正使皆盡。四地以去。但有微習。何以故。前三地相同世間。四地以去。是出世故折薪云。此約世出世間二位。以分正使習氣（復古云。以十地寄別地相。初三地已還。斷見修□惑故。四地已去。除修道微細習氣。前三地寄三界。相同世間。四地已去。寄聲聞。義同出世間。今謂。章云三地終心已來。但言修惑。然此記何故云見修。修即可爾。見惑豈三地未斷之。以論既說見縛先已斷故。縱相同世出世。章約三障）若終教正義。正使初地盡。地上□除習氣。今約寄顯故。四地已去。方除殊習故。云三地終心等也（義苑云。此且約凡夫之一分者。不今謂。然。凡夫豈容有斷二障之理）是故十地經三地末文云。一切欲縛。轉復微薄。一切有縛。轉復微薄。一切色縛。轉復微薄。一切無明縛轉復微薄。諸見縛得。先已除斷。地論釋云。一切欲縛轉復微薄等者。斷一切修道欲色無色所有煩惱及彼因。同無明習氣。皆悉微薄遠離故。諸見縛得。於初地見道已斷故義苑云。三界正使。此地齊除。證成初義皆言微薄者。更有微習。證成次義（四地已去。此意以未斷種煩惱強重。今既斷種。唯有殘習故。轉微簿。故探玄云。以未盡故。但云薄也）折薪云。四縛皆云轉復微薄者。對見惑□重為言也。由見縛先在見道已斷故。今修二障皆不云斷。但云轉復微薄爾。此不同前引無性攝論。云修道位中轉復清淨。以彼約初地斷正使故。地上轉淨。即是習氣。此中三地末。方除正使。四地已去。方除餘殘。故不同也。又言皆悉微薄遠離者。此釋經中微薄之言。此中微薄非是彼縛習氣（堜斥義苑）但說遠離除斷故。云微薄爾。而不直云斷惑者。對前見惑□故。所以次云諸見縛者。初地見道已斷故（意謂。經中寄對見修□細。對斷見□。以除修種。說為微薄。是除斷義。前無性論。寄對使習故。對斷正使。以除殘習。為轉清淨。故不同也）今解。孔目（使行稠林）云。約位者。但諸教中。約十地顯斷□細分齊者。即屬終教攝。如地論三地文見道已斷故（今章全同）淨影章云。繫縛眾生故。名為縛。故雜心云。欲界地中。一切煩惱。除無明見。說為欲縛。色無色一切煩惱。除無明見。說為有縛（又五住章云。色界煩惱。除無明見。捨外五欲。著已色身。名為色愛。無色煩惱。除無明見。捨離色貪。受著己心。說為有愛。欲界非不愛己色身。著欲情多故。言欲愛。又為別上故。色界非不亦愛己心。著色情多故。言色愛。又為別上故。然其有愛。若從所愛。應名心愛。若就背下。名無色愛。今就破患故。名有愛。外道多取四無色定。以為涅槃。滅離心愛。對破彼見。故說有愛住地。準此。五住開上二界。四縛合之）諸外道人謂色無色畢竟無愛。為破彼見故。說為有。三界無明。名無明縛。三界諸見。說為見縛。餘如章主解。
    解云。及因者。煩惱障種子也。無明習氣者。所知障種子也。以二障種子同時遠離故。云同也。是故當知。二障修惑。正使種子。此地皆盡。上來多分約終教說言二障種子同時等者。即第三地同斷二種故。是寄顯門。終教正意。地前雙伏二障（分別俱生）初地合斷（見修二障）現種。地上但除習氣。若始教者。煩惱障種金剛方斷。然此地。經論中。既說初地已斷見惑。地上斷欲縛等（二障種子）故屬寄位耳。今詳淨影二障章云。明體別二障中有三。一四住煩惱。為煩惱障。無明住地（三界迷理染癡及事不染無知）以為智障（勝鬘地持。對準驗知）二五住性結（貪瞋癡等染污無知）為煩惱障。事中無知（不染污無知以為智障（涅槃雜心）此中辨斷處別有三。一世出世相對分別。二以功用望無功用。相對分別（此與今章第十一門同耳。如下具引）三因果分別。三五住性結。及事無知。同為煩惱。分別緣智（謂。爾炎慧分別之智。能礙真證無分別慧故。此除闇惑。分能顯真。如藥治病。若藥不去。藥復成患）以為智障。亦辨斷處別中有二。一地前地上相對分別。二直就地上。世間出世間相對分別。初二三地名為世間。四地以上名為出世。三地以還世間之行。斷煩惱障。四地已上出世真慧。斷除智障。云何斷煩惱障。如地論說。初地斷除凡夫我障。凡夫我是見一處住地。第二地中斷除能起犯戒煩惱。即是欲色有愛三種住地。第三明地斷除闇相聞思修等諸法妄障。闇相即是無明住地（三界無明同為煩惱）云何出世間能斷智障（智障有三。一智障。謂。分別空有之心。二體障。謂。建立神智之體。見已能觀之心。三治想。實心合如。猶是七識生滅之法。障於真證無生滅慧）始從四地。乃至七地。斷除智障。入第八地。斷除體障。八地已上。至如來地。斷除治想。初二三地。對治微劣。唯斷煩惱。四地已上。對治深廣。二障雙除。就實通論。始從四地。乃至佛地。當知念念二障□斷。緣智漸明。斷煩惱障。真德漸顯。滅除智障。乃至廣明。然今章此中亦準彼知（諸記妄臆解矣）又探玄解論文云。此是貪等煩惱障現行并種故。云及彼因。與當地所斷所知障種同此位滅。故云同無明習氣皆微薄。以未盡故。但云薄也（問。準彼解意。既言當地所斷等。則便應地地別斷二障修惑。終至金剛。方斷盡故。當始教義。何故今章卻言二障修惑使種三地皆盡耶。答。折薪云意會云。彼約始教寄位說。今約終教寄位說。經意多含。二文互釋。方是全妙。今謂。探玄亦與今同。非約始教。何者。彼文彰言。煩惱障現并種。與三地當斷所知障種同此位滅皆盡。始教豈煩惱種同三地滅。四地已去。但有微習。縱約寄位。與初教□。故同引耳）言上來等者。義苑云。近結此門。遠結前九。言多分者。有通始教故集成云。如闡提四障有二義。若約開方便異本位。則終教。故探玄云十住。若三乘熟教。斷外道我執等。若約於方便處假設正位。則始教。探玄云十信法。於始教中。自是位故今解。第四門中。如地持說二障三處過等。少分亦通初教。
    十又於十地別地相中。寄顯世間二乘菩薩三位別故。仁王經說。前之三地。斷三界中色煩惱。四五六地。斷三界中心煩惱。七八九地。斷三界中色習煩惱。十地及佛地。斷三界中心習煩惱義苑云。又於等者。牒前分地。於出世間。分其大（七地無生菩薩斷習）小（四地順忍二乘斷使）之二位也。所寄惑相本文。次釋云云經云。信忍菩薩。所謂善達明（集成云。善初地達二地。明三地）中行者。斷三界色煩惱縛（新譯經云。謂。歡喜地。離垢地。發光地。能斷三障色煩惱縛）又順忍菩薩。所謂見勝現法（集成云。見四。勝五。現六）能斷三界心等煩惱縛（新經云。謂。焰慧地難勝地。現前地。能斷三障心煩惱縛）又無生忍菩薩。遠不動觀慧（集成云。遠七地。不動八地。觀慧九地。）亦斷三界心色等習煩惱（新云。謂。遠行地。不動地。善慧地。能斷三障心色習氣）復次寂滅忍。佛與菩薩。同用此忍。入金剛三昧。下忍中行。名為菩薩。上忍中行。名為薩婆若。共觀第一義諦。斷三界心習無明盡相。為金剛。盡相無相。為薩婆若（新云。佛與菩薩。同依此忍。金剛喻定。住下忍位。名為菩薩。至於上忍。名一切智。觀勝義諦。斷無明相。是為等覺。一相無相平等無二。為第十一一切智地）言三界中色心煩惱等者。淨影（五住地章）云。見者。所謂五利煩惱。推求名見。入見道時。一處并斷。名見一處。言欲愛者。欲界煩惱。除無明見。著外五欲。名為欲愛。欲界非不愛己色身（準此。仁王合為色煩惱。然今章約斷。故云離下地色）言色愛者。色界煩惱。除無明見。捨外五欲。著己色身。名為色愛。言有愛者。無色界中所有煩惱。除無明見。捨離色貪。愛著己心。說為有愛。然此有愛。若當從彼所愛為名。應名心愛（仁王因此說心煩惱）言無明者。癡闇之心。體無慧明故。曰無明住地。（問。仁王經說。寂滅忍。謂。佛與菩薩。斷三界心習無明。章主牒經。何故但言十地及佛地斷三界中心習煩惱。而不云無明耶。答。此亦無乖。須看斯文）如上此五皆能勞亂行人故。曰煩惱（有人不解妄會云。乘上文便。隱略無明。且約使習。寄三位別。不引佛第十地斷無明盡之文者。此大不然。何以知者。如孔目云。便約見修及九地十一地等明斷惑不同及□細者。皆初教所攝。是也。又集成云。晉水曰。色煩惱縛者。昔以貪瞋癡緣於色境。造身口業為業。所繫名之為縛。心煩惱縛者。此之三障。唯意識俱故。名心縛。更有多解。□皆非矣）其體唯三（初一見惑。中三是愛。後一無明）煩惱無量。此三重故。雖說此三諸結皆隨。無明是本。理別為一。餘皆是末。復就末中見是利使。且別為一。是以愛分為三。癡見各一。故有五住（又云。見通三界。何故為一。見是迷心。易可斷除。入見道時。一處頓盡。故從治處。攝之名一。論說。斷見惑猶如折石。見迷理生。理通不別。故從所迷。合之為一。分愛兩義。一愛性纏綿難可斷除。治處非一。故別為三。論說。斷愛結如絕藕絲。二愛緣事生。事別內色心之殊故。隨所緣分之三矣。三界無明。治非一處。微細難斷。品所無量故。不隨界別說三耳。然復無明迷理闇惑。不緣本生。所迷一味。從彼為一。若隨餘門。癡見亦分為多）準此應知。此中色心煩惱。即上二界修惑煩惱。其無明者。界內外癡。通所知障。總曰煩惱。然仁王但說三界無明。言色習心習者。依十地論。六地離微煩惱習障（探玄解云。以此位中修無相觀多。障與此違故。說微習。又形前地障。說此為微。實是所知障中俱生一分。執細染淨。於六地無染淨法界故。以為障。淨影章云。前五地中解法慢類。俱是煩惱。然此微是其□家殊氣故。名為習）七地離細相習障（探玄云。謂。所知障中俱生一分。執有生滅細相。彼障七地妙無相道。入七地時。便能永斷。淨影云。以六地中得法平等。於空樂住。不能即空發起勝行所以為障。取有為□。著空為細。細狀名相。□家三氣。目之為習。然其所取雖別。空有執性同故。猶得說為□家習也。餘如別處辨）然仁王說。謂。無生忍。七地已去。斷三界心色習氣。寄顯細前位。如章主解。知之。
    解云。以三地終心位。得上界定。極至四定。離下地色故。云斷色惑也。以四地以去。得二乘無漏出世間位。世間色心。俱盡故也。七地已去。是菩薩位。漸細於前故。寄滅於色心習氣。以顯彼位也義苑云。七地已還。猶同煩惱正使。八地已上。方論習氣無明（如經及章。六七別忍。分小大位。云何七八論同異耶）復古云。仁王經分四位。今章寄顯三位（世間二乘菩薩）色心合說（此解不穩。合菩薩佛）今謂。章主解中。如向引淨影章知。
    十一於此菩薩位中。為顯自在及未自在二位別故。七地已還。寄滅三界色心煩惱及彼果報。八地以去。寄滅色心二習無明。故本業經云。七地以還。滅三界色心二習果報。滅無遺餘。八地色習無明盡。九地心習已滅。無明亦除。十地二習無明滅盡義苑云。於此等者。牒前。出世間中第二位也。於此位中。又分二位。七地已還。寄滅色心正使。顯有功用未自在位。八地已上。寄滅微細習氣。顯無功用於色自在也。七地已還等者。謂。與無漏相應。超出世間。故無果報。八地等者。無現相也。九地等者。無轉相也。十地等者。無業相也折薪云。七地已還。未自在故。寄滅三界色心煩惱。此中合惑業。總名煩惱。如四諦中集諦。通惑業二道。對苦諦為三道故。今此亦爾。對下果報故。通惑通業。所以仁王經即云。遠行菩薩。伏三界習因習果。業滅等。八地自在位故。寄滅色心二習無明也。言二習者。即色心煩惱種子也。言無明者。即所知障也。以此寄七地。唯斷煩惱。八地已去。雙斷二障也。前示義即云三界色心煩惱。今引證卻云三界色心二習者。是熏習義。當種子。即知。二習是色心煩惱種子也。祖意恐人不曉經中二習之言故。前特云煩惱也。又云無明亦盡。所以得知。從八地已來。方通二障也瓔珞經云。佛子。七盡果報無障無礙智。所謂以三空智觀。三界二習。色心果報。滅無遺餘。佛子。八不思議無功用觀。所謂無相大慧。方便大用。無有色習。無明亦習。佛子。九入法際智觀。所謂四十辨才一切功德行皆成就。心習已滅。無明亦除（集成釋曰。二習色心者。種子現行。故章云色心煩惱）佛子。十無礙智觀。所謂無量法雲雨澍。及一切眾生。二習無明。今已盡滅。受大職位淨影（二障義章）云（五住性結為煩惱障。事中無知以為智微）辨斷處中。二以功用望無功用。相對分別。七地已前。唯除煩惱（謂。五住性結。能起分段變易生死。勞亂行人。名煩惱障。即是染污無知。今章云三界色心煩惱及彼果報。本業經云三界色心二習果報。皆斯義也。然折薪云等。不得祖意。私會釋爾）八地已上。滅除智障。如八地中。淨佛國土。斷除一切色中無知（經云色習無明盡。章云八地以去。滅色心二習無明。皆是事中不染無知。今家所謂約始教說。意在于茲。然義苑約業轉現作解。折薪云。八地自在位。雙斷二障。煩惱種子。及所知障。經七地文既言滅無遺餘。何云雙通等耶。思之）九地之中。了物心行。滅除一切心行無知（經云。心習已滅。無明亦除）第十地中。於諸法中。得勝自在。斷除一切法中無知（經云。二習無明滅盡）此等皆是除事無知（經文與章準此可解）。
    十二依三無性論。寄滅二性以顯見修二位差別。故彼論云。由見道故。分別性即無故言不得。由修道故。依他性即滅。故言不見折薪云。本論（真諦譯。天親造。上卷明三性。下卷明理量二智境界）具云。若人不得不見此二性。從此二惑。即得解脫。言不得者。謂。不得分別性。此性永無有體。故無所得。言不見者。謂。不見依他性。依他性離有體。以心不緣相故。此亦不有故。云不見此性。所謂不得不見。由二種道。一見道。二除道由見道故。分別性即無。故言不得。由除道故。依他性即滅。故言不見。釋論云。昔由未見理故。起邪分別。非有無呼曰邪見。由此邪見。能障治道。今既是理。即達昔所見非有。故云分別性即無。由此正道。能除昔邪見。故云依他性即滅。昔分別依他。更無無兩體。今見除二道。亦一而無兩也。釋曰。但對上文。其義自見。
    十三依雜集等論。以分別俱生二種煩惱。寄顯見修二位差別。何以得知但是寄位。非實斷者。如分別我見。藉三緣生。謂。邪師邪教及邪思惟。妄計即蘊離蘊等我。如佛弟子。雖居凡位。然位正師正教正思惟故。非直不起即蘊等執。亦乃願樂於無我性。此人豈斷已。入見道耶。若言雖無現行。然有種故。非入見者。既無現行。則就入資糧加行。義既不爾。是故當知。為顯見道無我理故。寄彼橫計顛倒□惑。返以顯之。
    依雜集等者。在第七卷。等於廣百論。無性攝論等。故孔目云。但經論中。約見修及九地十一地等。明斷惑不同及□細者。皆初教所攝。如十卷百論（護法造廣百論）判分別我見見道斷。俱生我見修道斷。如無性攝論。轉染污末那。得平等性智。初現觀時。先已證得。於修道位。轉復清淨。如是等文。並屬初教攝。百論云俱生惑修道斷者。此將煩惱寄顯見修。若經論中。依十地位。顯別無明。不論□細者。如十一無明及二十二無明等。皆初教中直進教攝。何以故。為順十地終心頓斷諸惑故折薪云。然是法相宗正義。今以義覈定故。為寄爾。如十一無明等亦然。何以下由約位滅惑中。以此為始教實斷。今既入在寄位中故。須徵釋也（妄計等者。外道數論勝論。計即蘊我。獸主遍出。計離蘊我。及犢子部計非即非離蘊我）如佛下正辨此分別非實是見惑。既佛弟子但依正師等（梁攝論二曰。復次正法內人。雖復願樂無我。違逆身見。於阿黎耶識中。亦有自我愛。釋曰。約佛法內人有三品。一在正思。二在正修。三在有學。此三品人。二伏我見。一滅我見。何以故。前二人比知無我。一人證知無我。故言違逆身見）即翻破三緣。能生三緣既無。所生分別安有。既無分別。應入見道。今既是依正師等之凡夫。是知。非見道實斷分別。乃是寄顯見位爾。既無下縱奪破。縱彼無現行。奪彼不入資加。以資加位伏現行故（問。縱無現行。未能伏盡。尚居退位。應墮外道。何為難耶。故法相宗。第六信住。未得信住不退。地前總退。而質云。皆應入資糧等位也）。
    又以任運所起煩惱細難斷故。翻顯修位漸增差別。如實義者。但一煩惱有□有細。見位斷□。修位斷細。如末那煩惱通二位斷。如無相論云。第二執識及相應法。至羅漢位。究竟滅盡。若見諦肉煩惱識。及心法。得出世道十六心時。畢竟斷滅。餘殘未盡。但屬思惟。是名第二識。無性攝論亦同此說。如上所引。故得知也。言又以任運等者。上辨分別寄位。非實斷竟。今又明俱生寄顯修位。此上並約始教迴心教意。以彰寄位。故孔目云。俱生修道斷者。是寄位語。今將分別俱生粗細之相。寄顯見修。非言實斷。如初僧祇斷皮。第二僧祇斷肉。此可爾也。準此。今章全同彼爾。故知。寄對立其名也。如實義下。更約終教義。及通初教直進教說。然諸記多是未盡章旨。唯約終教辨矣（若約始教。迷理迷事。見修惑別。及末那惑唯局俱生。不通二位。一時頓斷。若終教者。不論見修□細。初地頓斷二障種子。地上但除習氣。故有人約終教解云。見位足斷□。即斷種子。修位斷細。斷習氣。集成云。准使行章。如實義通初教）使行稠林云。如無性攝論。轉染污末那。得平等性智。初現觀時。先已證得。於修道位。轉復清淨。如是等文。並屬初教（然今章云。無性亦同此說。如上所引。其上依終教中。文云。其末那煩惱。亦初地斷□。後除殘習。故無性攝論云。轉染末那。乃至轉復清淨。若依始教。容如彼說。詳上下文。彼論正當始教。且取初地實彼之邊。與為熟教。以斷處齊為如實義。實則如彼無性安慧。其體即空。不同終教體即如故。餘義如前已辨）以此乃知。亦通始教。故下結云。多分約始教說。是也。言如末那等者。復古云。末那煩惱通見修二道斷之。孔目（立唯識章）云。若說滅時。初見道位。即滅末那。何以故。障見無我理故。故無性攝論云。轉染污末那（如上所引）等。轉清淨者。即滅習氣。無相下（集成云。無相論。檢目錄。未見。第二執識及相應法者。梁攝論第一曰。染污意。與四煩惱恒相應。一身見。二我慢。三我愛。四無明。今稽諸目云。顯識論。一卷。內題下云。顯識品。從無相論出真諦譯。論曰。次明報緣有三種。一果報識。即是阿黎耶識二執識。即阿陀那識三塵識。即是六識。果報識者。亦名本識。依緣此識。有第二執識。此識以執著為體。與四惑相應。此識名有覆無記。亦有五種心法。名字同前。而前細。此□。此識及相應法。至羅漢位。究竟滅盡。及入無心定。亦皆滅盡。若見諦肉煩惱識。及心法。得出世道十六行。究竟滅盡。餘殘未盡。但屬思惟。是名第二識。折薪云。修惑亦名思惑。餘殘即思惑爾者。此恐不然。前章既云。轉清淨者。即滅習氣。孔目云。初地斷□。後除殘習。故知非也）第二執識者（義苑云。謂。末那執第八故。亦可通六識俱生。對其分別故者不然以無相論六識第二塵識。何為第二識攝乎）即末那識第一識者。即阿賴耶。相應法者。孔目云。末那一起。相續不廢（緣我不廢。因何得改境起其法執。若起法執。何名緣一類我蘊。修道斷者。此義不然。是寄位語。非謂實斷。要問答曰。有其識起四惑。不起法執。密嚴疏云。今第七識名人執末那。攀緣知識等。似常一。妄執為我。不起法執。若相宗中。安慧所立。亦同此義。若護法義者。瑜伽六十三云。末那恒與四種任運煩惱相應。是諸煩惱離非想非非想處欲。一時頓斷。非如餘惑漸漸而斷。唯識十云。第七識俱煩惱障種。三乘將得無學果時。一剎那中三界頓斷。所知障種。將成佛時。一剎那中。一切頓斷。任運內起。無□細故。又云。補特伽羅我見起位。彼法我見。亦必現前。我執必依法執而起。如要迷杌等方謂人等故。我法二見。用雖有別。而不相違。同依一慧。如眼識等體。雖是一。而有了別青等多用。不相違故。此亦應然。又云。通一切異生。聲聞。獨覺。一切菩薩法空智果不現前位。彼緣異熟識。起法我見。慈恩斷障章云。雖無相論說第二執識。駝皮肉煩惱。見修所斷。然彼文錯。不可依用。如此所立。機淺教權。是初教義。今家不爾。我法二用。雖不相違。既用各別。豈名一類。故孔目云。皆初教中直進教攝。何以故。為順十地終心頓斷諸惑故。百論云俱生惑修道斷者。此將煩惱寄顯見修。如皮肉心三煩惱三祇斷等。其義例同。是寄位語。非謂實斷。由此究之。執初教說。以為文錯。以無相論是熟教義。教高可思）與我見。我慢。我愛。無明四使相應（孔目次文云。及與遍行五數相應。總有九數。問。攝論何故不明心所有法。但與四使相應。答。攝論教興。在其熟教。當知。教高非是初教。若立心數。即有所妨。於道無益。故不明之。準此驗知。彼無相論云亦有五種心法。名字同前者。兼通始教也）八忍八智前十五心。唯斷煩惱惑得（若小乘宗。說諸得斷等。大乘豈論得等。然無相論說末那煩惱。云見諦肉煩惱。得出世道。究竟滅盡者。見思俱斷。是順終教。餘通初教。亦屬寄顯矣）十六心。斷煩惱微細種子俱盡。引無性攝論。例同無相論說義苑云。言若見諦肉煩惱等者（問。諸經論中說。初僧祇斷皮。二僧祇斷肉等。皮肉心三煩惱。如梁攝論地持論等。亦名皮膚骨。何故初見道斷言肉煩惱。不云皮耶。答。孔目依終教。煩惱中云。五住地惑見一處。是肉煩惱。欲愛等三。是皮煩惱。又梁論四及十一。有八妄想。念不念等初三。是皮煩惱。我及彼所次二。是肉煩惱。佛性論有九煩惱。初四及第七修習所滅。皮煩惱為體。第六見諦所滅。肉煩惱為體。餘用心煩惱為體。又說。由知三性。達三解脫。能除三障故。知分別性。通達空門。除肉煩惱。知依他性。通達無願。除皮煩惱。此等乃以修惑為皮。見惑為肉。若依淨影三障義云。地前如皮。初地乃至七地如膚。是肉煩惱。準此方知。無相論義。是應亦爾。既以末那俱生煩惱見道究盡。肉煩惱攝著矣）謂。見道緣真。得出世道。十六心時者。八忍八智。此時斷盡。但是分別正使（此恐不然）餘殘未盡。但是思惟者。即是俱生末那（誤之甚矣）故云是第二識（謬解可知）今詳。佛性論云安。立諦觀。能破諸煩惱。無有住地。非安立諦觀所能破故。見諦所滅惑者。初出世聖道所破。始自苦法忍初念之道。能破煩惱。名為見諦。自此後去。並屬思惟。平等觀者。有利有鈍。若利根人（見思俱斷）於一念中。則等觀四諦（十六行相）八十八惑。一時俱斷。皆名見諦（若鈍根人。於次第觀者。則初念觀苦。不見餘三諦等）餘未斷者。皆屬思惟。准此。今無相論。及無性論。約利根人見修合斷。明知。末那不起法執。唯起我執。雖是俱生煩惱。而見道斷。非如初教分別是見所斷。俱生是修所斷故。孔目云。問。末那何故唯是俱生。答。末那不緣於外。緣義不緣名故。不得起分別我見。問。諸論云俱生我修道斷。因何末那是俱生我。非修道斷。答。俱生修道斷者。是寄位語。非謂實斷。如實義者。以斯可知。
    十四於分別惑所藉三緣。寄顯地前三賢位別。謂。十解等。除邪師等。如次應知。此約直進說（未詳何據）謂。十住除因邪師所起煩惱。十行除因邪教所起煩惱。十迴向位。即除因邪思惟自審思察分別煩惱。復古云。地前不立十信成位。以信但是行非位故。不開四加行者。異小乘故。約直進說又以邪師邪教所起。寄資糧位伏。以行相□故。邪思惟所起。寄加行位伏。以行相細故。此約迴心二乘說唯識九曰（初資糧位）此位菩薩。依因（攝論六云。大乘多聞熏習相續）善友（攝論云。已得逢事無量諸佛出現於世）作意（彼云。已得一向決定勝解。非諸惡友所能動壞）資糧（已善積集諸善根等）四勝力故。於唯識義。雖深信解。而未能了能所取空。多住外門。修菩薩行（基疏云。問。華嚴經解十住菩薩中云。除滅諸煩惱。永盡無有餘。云何此言未伏二取。答。彼依伏因邪教邪師所起不共無明。伴煩惱類。說盡。非盡自邪分別生煩惱等。更有多釋。）菩薩住此資糧位中。二□現行雖有伏者。而於細者及二隨眠。止觀力微。未能伏滅（基云。二□現行。雖有伏者。即伏多分。分別之□惑。因邪教思惟者皆伏。自思惟者未盡。下四善根等。方盡。而細者。未能伏滅）此加行位未遣相縛。於□重縛亦未能斷。唯能伏除分別二取（具如基疏）復古云。地前開資糧加行。為七方便者。同小乘故（約迴心說）。
    十五說於俱生內六七識惑。七地已來。寄有現行。八地以去。永伏不起。此為寄顯入觀有間無間位異故。作是說言於俱生內者。唯識十云。煩惱障中修所斷種。金剛喻定現在前時。一時頓斷。彼障現起。地前漸伏。初地以上。能頓伏盡。令永不行。如阿羅漢。由故意力。前七地中。雖暫現起。而不為失。八地已上。畢竟不行（對彼論說。今章但約俱生煩惱障說。若約知障者。彼論又云。所知障中。彼障現起。地前漸伏。乃至十地方永伏盡。八地以上。六識俱者。不復現行。第七俱者。猶可現行。俱如前引）今章文云六七識惑。八地以去永伏不起者。非約於所知障故。識論云。前之五地。有相觀多。無相觀少。乃至第七地中。純無相觀雖恒相續。而有加行。未能任運。八地以上。純無漏道。任運起故。三界煩惱。永不現行。第七識中細所知障。猶可現起入觀有間等者（與十一門大同）十地論等。七地已前。無相有間。未得無間。八地以上。純無功用。無相無間。故云。報行純熟。無相無間故。名不動地。攝論法華論等。亦復皆然（探玄云。第七地中。行動相不動。此中行相俱不動）故云離無相有行障（唯識云。無相中作加行障。）瑜伽（七十八）云。能遠證入無缺無間。無相作意。與清淨地共相鄰接。名遠行地。由於無相得無功用。於諸相中。不為現行煩惱所動。名不動地。佛地論云。謂。一向趣入不退轉位。即得一切智記別地時。一向不退。前七地中猶有加行。功用運轉。未得不退無功用道。其餘諸地。得無加行功用運轉乃至更說（深密亦同。探玄云。前位雖得無相觀。要特加行。作意方證。今此純熟。不待加行。任運現前故也）問。若爾皆是初教實義。何屬寄位。答。約彼當教。雖是實義。就後教論。則即為權機。寄顯於權位之說。如淨影云。功用無功用對中。義亦有三。一隱顯互論。二優劣相形（寄顯可知）三就實通論。七地已還。雙除二障。八地已上。類亦同然。今意準知（義苑云。此上二門。從十三中開）。
    十六又以六識煩惱。寄至四地。末耶煩惱。寄至七地。八地以去。唯有所知障。此亦為顯世間二乘菩薩故。作是說折薪云。六識煩惱等。至四地初。雖是須陀涅。然七反生死。尚為世間此寄顯也。末那煩惱。細寄七地。如引仁王云（所依身章）遠行菩薩。唯後身位。住第七阿羅漢地。當二乘位（前云。此寄因中自在未自在。以分大小。此約始教直進中說）八地寄所知。是菩薩位。第七阿羅漢地。當二乘位（前云。既寄聲聞。至第七地故。煩惱障及分段身。俱至此位）八地寄所知。是菩薩位所行故（前云。八地以去。寄是菩薩行位。勝前故。唯有所知障及變易身）云此亦等者。由前第十約惑習。寄此三位故。致亦言（集成云。十六寄識顯地。諸記指仁王。未詳）指事鈔云。此即瑜伽（第七十八引深密經云。此諸地中。略有三種。一者害伴隨眠。謂。於前五地。何以故。諸不俱生現行煩惱。是俱生煩惱現行助伴。彼於爾時。永無復有。是故說名害伴隨眠。二者羸劣隨眠。謂。於第六第七地中。微細現行。若修所伏。不現行故。三者微細隨眠。謂。於第八地已上。從此已去。一切煩惱。不復現行。唯有所知。障為依止故）唯識（第九云。四微細煩惱現行障。謂。所知障中。俱生一分。第六識俱身見等攝。最下品故。不作意緣故。違隨現行故。說名微細）之文也。今解。諸記皆失乎稽。案。佛地論云。有義。四地。第七識中俱生煩惱。一切遠離。有義。四地。第六識中俱生我見。一切遠離。非第七識（章云。以六識煩惱。寄至四地。是。然如仁王說。須陀洹位。及瑜伽等害伴隨眠。猶至五地者。皆非此中所指。可知）以七地來猶有微細煩惱現行。若無第七。應無染依。應不似五。第七細惑。若已遠離。五六七地。六謂煩惱。應不現行。即違瑜伽解深密說（六七二地有羸劣隨眠微細現行）問。依瑜伽等。於四五地中。雖離六識俱生我見第六七地。有羸劣隨眠微細現行。猶是六識俱生修惑。故佛地論難云。第七細惑。若已遠離。五六七地。六識煩惱。應不現行。今章何云六識煩惱。寄至四地。末那煩惱。寄至七地。答。此中但約六七我見。寄至四地與。至七地。非謂一切。何以知者。探玄釋云。地論梁論。以法執分別種子為體。唯識謂。所知障中。俱生一分。第六識俱身見等攝。世親攝論謂。障四地菩提分法。彼昔多與第六識中。任運而生。執我見等。同體起故。說煩惱名。今四地中。既得無漏菩提分法。彼便永滅。此我見等。亦永不行。第七識俱執我見等。與無漏道。性相違故。八地以去。方永不行。七地以來。猶得現起。準此等意。深密瑜伽五地害伴。約六識細。至六七地。亦不相違。問。唯識說。所知障中。八地以上。六識俱者。不復現行。第七俱者。猶可現行。若爾深密瑜伽。說一切煩惱。不復現行。唯有所知障。為依止故。則今章應亦同耶。答。若安慧說。五八識唯有法執。七唯有人（如述記九）故元曉云。有說。法執分別。遍通八識。未達法空故。取相分別故。如深密言。微細隨眠者。八地已去。唯有所知障等。當知。此是說阿賴耶識微細所知障。現行不斷若護法意。景師云。八地已上。雖復未斷（倫云。言八地斷者。據至八地永伏不行。說伏為斷。金剛方盡）為聖道察伏功能微細。名微細隨眠。八地已上。意識或時唯觀法空。或雙證二空所顯真如（神泰云。八地已上。意識唯是無漏。其法空觀時。唯有無漏末那）末那識中。平等智起。意識或入人空觀。末那即起法執。故言。一切煩惱。不復現行。唯有所知障。為所依止（泰云。據末那法執而說。西方諸師。多作此解）今章通二義可解。
    十七為顯十地及佛地各差別故。以十一無明。返寄顯之。十八為顯地地真俗二智故。以二十二無明。寄以顯之。如深密經云。由此二十二種愚癡品。及十一□重。安立諸地故。既云安立。故知。寄顯也。此諸義。廣如瑜伽。對法。唯識。攝論等說。上來多分約始教說孔目云。若經論中。依十地位。顯別無明。不論□細者。如十一無明及二十二無明等。皆初教中直進教攝。何以故。為順十地終心頓斷諸惑故世親攝論云。為對治十無明故。立十地別。又所治障有其十種故。立十地（基疏云。離十障。外說十無明故。十無明非即十障）何等十障。一異生性。乃至。十於諸法中。未得自在。唯識九云。十重障者（基疏云。初牒十障。後別釋中。有十一障者。乘文次對釋二十二愚義。乘文便故。因釋佛地障）一異生性障。謂。二障中分別起者。由斯初地說斷二愚及彼□重（深密瑜伽七十八云。此諸地中有二十二種愚癡。十一種□重。為所對治）一執著我法愚（倫云。即是人法二執）即是異生性障。二惡趣雜染愚（倫云。即感惡趣煩惱業生三種雜染）彼□重言。顯彼二種。或二所起無堪任性（後例應釋）二邪行障。謂。所知障中俱生一分。及彼所起誤犯三業。由斯二地說斷二愚及彼粗重。一微細誤犯愚。即是此中俱生一分。二種種業趣愚。即彼所起誤犯三業。三闇鈍障。謂。所知障中俱生一分。令所聞思修法忘失。由斯三地說斷二愚及彼□重。一欲貪愚（此中障勝定及修慧）二圓滿聞持陀羅尼愚（此中障總持聞思慧）四微細煩惱現行障。謂。所知障中俱生一分。第六識俱身見等攝。由斯四地說斷二愚及彼□重。一等至愛愚（此中定愛俱者）二法愛愚。五於下乘般涅槃障。謂。所知障中俱生令厭生死樂趣涅槃。由斯五地說斷二愚及彼□重。一純作意背生死愚（此中厭生死者）二純作意向涅槃愚。六□相現行障。謂。所知障中俱生一分。執有染淨□相現行。由斯說斷二愚及彼□重。一現觀察行流轉愚（此中執有染者）二相多現行愚（此中執淨）七細相現行障。謂。所知障中俱生一分。執有生滅細相現行。由斯說斷二愚及彼□重。一細相現行愚（執有生者）二純作意求無相愚（執有滅者）八無相中作加行障。謂。所知障中俱生一分。令無相觀不任運起。由斯說斷二愚及彼□重。一於無相作功用愚。二於相自在愚。令於相中不自在故。此亦攝土。相一分故。九利他中不欲行障。謂。所知障中俱生一分。令於利樂有情事中。不欲勤行。樂修己利。由斯說斷二愚及彼□重。一於無量所說法（義無礙解）無量名句字（法無礙解）後後慧辯（詞無礙解）陀羅尼自在愚。二辯才自在愚（辯無礙解）十於諸法中。未得自在障。謂。所知障中俱生一分。令於諸法不得自在。由斯十地說斷二愚及彼□重。一大神通愚（障所起事業者）二悟入微細祕密愚（障大法智雲。及所含藏者）此地於法雖得自在。而有餘障。未名最極。謂。有俱生微所知障。及有任運煩惱障種。金剛喻定現在前時。彼皆頓斷。入如來地。由斯佛地說斷二愚及彼□重。一於一切所知境。極微細著愚（此中微所知障）二極微細礙愚（此中任運煩惱障種）義苑云。每地斷一障。終至佛地。故成十一障。正當深密十一種□重也（不爾。十一無明。本在地論。深密瑜伽。開成二十二愚癡。十一□重。但彼無明種。或無堪任性習氣故）倫記云。所對除法。即二十二愚癡。十一□重。□重即二十二愚癡隨眠□重不調柔性折薪云。如初地。一斷執著我法愚。此是惑。以根本真智斷。二惡趣雜染愚。此是業。以後得俗智斷但開前十一無明。每地各有二爾義苑云。前門顯諸地之差別。寄□重此門顯真俗之異故。寄諸愚。如深密下引經雙證二門。或曰。法相大乘。以此□重。正為斷證。何以此中卻為寄顯。答。據彼云斷。今此帶實指權。但是安立。何以故。有教無人故阿含施說故言地地真俗二智者。探玄云。論云。智者。是地智。即根本智也。起者。以何觀者。以加行觀智。起本智故。以何同行者。檀等餘行。亦資起故。言如空□復古云。此諸下總指前九門。廣如諸論。上來下結後九門。
    以上諸門並是阿含門。寄惑返顯位相差別。何以故。為護十地故。為令眾生於十地中離慢執故。位相甚深。極難了知。寄或顯位。生淨信故。餘義準思見復古引孔目云。如此等法差別相者。為護十地故。隨方便門。作種種說。令諸眾生於十地中。離增上慢。寄惑顯位。令於此十地。生敬信故義苑云。初約教門正結。何以下徵釋所以。意顯入證之甚深。識情難造。若不顯之。將為絕分。故茲寄顯。意有三焉。一護十地。二離慢心。三令生信折薪云。有三所以。展轉釋成。

華嚴一乘教分記輔宗匡真鈔卷九畢
華嚴一乘教分記輔宗匡真鈔卷第十

        日域京西華嚴寺住持僧濬鳳撰
                    

    若依頓教。一切煩惱。本來自離。不可說斷及與不斷。如法界佛性經云。佛告文殊師利。汝云何教諸善男子等。發菩提心。文殊言。我教發我見心。何以故。我見際即是菩提故。以此準之義苑云。此教惑本空。而性本顯。更不可擬議斷與不斷。縱說一念。即無念也言如法界等者。具云入法界體性經隋闍那崛多譯（文云。佛言。文殊師利。汝云何為初行男子女人說法。文殊師利言。世尊。我於彼諸善男子善女人。所教發我見。即是為其說法。教發我見心。何以故。我是際即是菩提）義苑云。初佛問發心。文殊下以義頓酬故。見即是道。歇即真趣。故佛頂云。歇即菩提。不從人得復古云。引經證一切煩惱體性自離。與無差別疏引同。與今文少異。撿無差疏。釋空如來藏義有三義。中云。三以如來藏隨緣義。成諸煩惱。煩惱即是如來藏中空義。故起信云。無明之相。不離覺性。非可壞。非不可壞。無行經云。若人欲成佛。勿壞於貪欲等。又入法界體性經云。佛言。文殊師利。汝云何為初行男子女人說法。文殊言。世尊。我於諸善男子善女人。所教發我見。即是為其說法。世尊。我不滅貪欲諸患。而為說法。所以者何。此等諸法。本性無生無滅故。世尊。若能滅實際。即能滅我見際所生際。乃至廣說。此等聖教。同明煩惱依真即空故。同真如也（不空如來藏三義中亦云。三體相二大冥合不二故。不同妄法自性差別。起信云。亦無有相可取。以離念境界唯證相應故。今謂。準此等釋。不出終頓。庶勿錯濫圓教性惡之義。審焉）。
    若依圓教。一切煩惱。不可說其體性。但約其用。即甚深廣大。以所障法。一即一切。具足主伴等故。彼能障惑亦如是也。是故不分使習現種。但如法界一得一切得故。是煩惱亦一斷一切斷也。故普賢品明一障一切障。小相品明一斷一切斷者。是此義也義苑云。初明惑性本融故。不可說其體性等。以所障下彰不可說是知義分能所雖分能所。真妄亦以該徹故。云彼能障惑亦如是也。是故下據本融。以頓證頓斷也。（頓圓近濫）故普賢下引文。雙證圓障圓除也折薪云。言不可說等者。不同前教煩惱體是百二十八根本煩惱。及等流隨煩惱等。所知障體是見疑無明愛恚慢等。今並不說此也（但揀始教）但約下明用甚深。以所下釋所以。是故下結成。不分使習者。非不約此以為所斷。一切但不同前教分地前地上等。斷使習之殊。故云不分也。但如下正結斷義。可知今謂。夫一乘教。謂。性惡圓障。本具主伴。如帝網珠。法性同體。圓融無盡。不可說斷分齊故。孔目云。八萬四千塵勞煩惱。若在直進教。其體即空。若在終教。其體即如。若一乘教所目。即屬一乘。若據別教。說即一一皆無量等。即應因陀羅及微細義。故云不可說其體性。言約其用等者。孔目又云。使等煩惱。是稠林義。復云。若初教。其義即空。若約終教。其義即如。若依圓教所目。即屬一乘。若入十門。即屬別教。故云甚深廣大。又以修惡全在性中。惑業苦道即三祕藏恒沙法門。故云甚深。言所障法能障惑等者。孔目云。若約別教。即無有量。能所主伴。具足圓融。全性起修。以性奪修故云不分使習現種。言但如法界等者。復古引孔目（立一乘三乘章）云。若約滅惑分齊論者。依普賢品。說一障一切障。依小相品。說斷惑分齊。一斷一切斷。由彼華嚴經文。云內外各有五百煩惱。及八萬四千煩惱。普滅非別。故得知也要問答云。問。普賢品內。據普賢法。極深廣大。因何文中。初明一瞋成百障等。答。今普賢品。初明瞋障等者。據首為言。欲類顯普賢廣大解行法也（折薪依清涼解）。
    又此斷惑分齊。準上下經文有四種。一約證。謂。十地中斷。二約位。謂。十住以去斷。三約行。謂。十信終心斷。四約實。謂。無可斷。以本來清淨故。廣如經說義苑云。四義料簡。前三雖一斷一切斷。猶約寄乘。第四約本教。故說法如此也。此義請思折薪云。又此下指經明文。約證如地經說。約位如三賢經中。約行如賢首品等說。約實上下經皆有。問。本來清淨。與頓教何別。答。若頓教。唯約理說。今圓教中。即事同理（濫乎終教）故如清涼釋無斷無不斷云。若無斷者。一切契理故。無不斷者。一斷一切斷故。即同圓教（證鑰成金喚奴為即）若云尚無有斷。何有無斷。本性寂寥。言亡慮絕。為斷者。即頓教義。今云本來清淨者。即一切契理（翻九界妄。契佛界理）故。本清淨。故屬圓教也（此可笑。而應哭。痛矣）復古云。約證即順十地終心頓斷惑義。約位同三乘終教在三賢位斷。約行在十信終心自分已還。使習俱斷。約實無可斷。自體淨故今謂。前三寄顯六位滅惑成佛。後一緣起相由。入十門故。法性融通。性惡本淨。故性起品云。一切眾生。發菩提心。修菩薩行。成等正覺。乃至一性無性。廣如彼說。不可偏執約理即位。亦勿認同教（三乘迴入一乘）拒別教義（直進一乘。密乘亦二。三劫十住是同教機。直進真言是別教攝）請思。
    又前三乘等諸門斷惑。若一障一切障。一斷一切斷。即入此教。若隨門前後。是三乘等。此據別教言。若約攝方便。前諸教所明。並入此中。以是此方便及所流所目故。餘義準之。斷惑門竟義苑云。又前下全揀教宗也。由全揀故。緣起即成。性起故。即入此教。若乃不壞行布。即是三乘等也。若約下全收諸教宗也。由全收故。方便同歸。以是下明本末融會。例餘通結折薪云。又前下以一經容有多教故（此依清涼。如前斥了）三乘教中有此一斷一切斷者。即入別教。以不同三乘。隨門前後故也（上來集成科云。若依下三一乘二。初別教二。初本乘二。初直顯示。又此下二應緣。又前下二該攝。若約下二同教）復古云。又前下諸門斷惑。要問云。若依小乘。諸使纏垢（等是障名數。此名通始教。謂。惑名同義有深淺故。惑智二障。及八妄想。二十二無明等。正在始教。兼通終教。五住地惑。皮肉心等十一障等。此在直進三乘位）乃至兼在終教等。已上諸惑。一惑一切障。一斷一切斷。此屬一乘教。若隨下揀前。此約下結屬。若約下攝。前諸教即全收諸教宗。同教緣起義。清涼曰。圓必攝四。孔目云。若橫依方便進趣法門。即有二義。通說一乘。與彼究竟圓一乘為方便故。說一乘。非即圓通自在義也。
    第七二乘迴心者。有六種說義苑云。標章列數也復古引孔目云。迴心義者。大分有二（廣對五乘。今約二乘）一據未入佛法以明迴心。二據入佛法無流之際解脫分善。以辨迴心。初據未入者。謂。其一闡提位。相似修行（其修行人。具人法義。文解行病。乃至理事等。從其多劫。修邪善因。後□究竟無盡阿鼻地獄果等。如來大悲。設法偏救。所有委曲具在經文。今略要問云云）作普敬（此有八段。唯敬如來藏佛性等體普真普正等）認惡（有十二種。顛倒以惡見善。無善見善等）法。會彼闡提。令入一乘（兼順三乘）其法具如問答中辨（要問依大集教所辯。於理有順。故錄附之。如上孔目。復古。但引之耳。案。彼廣對五乘以辨迴心。今章只明二乘迴心而已。然可堂何不舉孔目次文。故今具引）二據入佛法無流際解脫分善者。如來善巧設二門則（要問云。雖約諸義差別不同。皆是同教一乘義也。何以故。為成普法故。普法所成故）一約始門。謂。依法華經窮子喻等義。當是愚法聲聞發。過去往劫已來。從闡提位。入聲聞乘。據此教分。即是先在闡提位是。未修一念菩提分善所有解行。故文判為辛苦窮也。仍窮子身。本是長者富有之子者。義當法性實相如來之藏。不染而染分。乃至佛性隨其流處。種種味等。是其位也。由不染而染故。所以不說貴名。後若迴心。義當契其法性。其理即合染而不染。名為王種貴也。據此道理。窮子之喻。約愚法聲聞位說。義通闡提位等。問。迴心聲聞。一切俱迴耶。答。若約聲聞。自不退位已後不迴。若約初教。迴者迴。不迴者不迴。若約終教。一切俱迴。若約頓教。無迴不迴。若約別教。如前所說。二約終門辨迴心者。如下經文。大智舍利弗。與五百比丘。迴心向文殊等。今舉為迴者。則顯其行終具智慧相。今復迴心即得十眼等際。當知。其義是終非始。其位在頓。悟熟教義。通初教等。舉此始終兩位。為其法式中間諸義。準即可知（下章文中。皆准此知）。
    一或一切二乘。皆無迴心。以更無餘求故。如小乘中說義苑云。我生已盡。梵行已立。所作已辨。不受後有。故皆無迴心。此據本乘以說俱舍曰。聲聞種性。□頂已去。容可轉成無上正覺。彼若得忍。無成佛理（如前具引）折薪云。今標二乘迴心者。要是迴心。向大乘及一乘也復古云。以小乘不知有大故。孔目云。若約聲聞。自不退位已後不迴如佛性義云。隨執非有門。如小乘說。
    二或一切皆迴心。悉有佛性力。為內熏因故。如來大悲力。外緣不捨故。根本無明。猶未盡故。小乘涅槃。不究竟故。是故一切無不迴心向大菩提也。此約終教說復古云。一切俱迴（下皆要問）以如來藏（有二。初法說）是一切諸佛菩薩聲聞緣覺。乃至六道眾生等體（二喻說者。喻如阿耨池出八大河。乃至如波水。如金嚴具。皆同一體。一切凡聖差別不同。皆是一藏）又云。佛性者。亦法喻並說。佛性者。是一切凡聖因。一切凡聖。皆從佛性而得生長。喻說者。如乳是酪因。一切酪皆因於乳。而得生長（今謂。此是為滅闡提病。成普敬。認惡法。說不平等因之文。請。勿錯認）是故下孔目云。若約終教。一切俱迴佛性力因。準此可解。內熏及外熏等。此乃如前種姓義中。委引起信四熏習之文。言大悲不捨者。如正法華云。謂。羅漢泥洹。沒城不現謂。臨滅度（無餘涅槃）佛（大悲外熏）在前立。勸發無上正真道意。又出現品云。佛子。如來智慧大藥王樹。唯於二處。不能為作生長利益。所謂二乘墮於無為廣大深坑。及壞善根非器眾生。溺大邪見貪愛之水。然亦於彼曾無厭捨（大悲不捨）佛子。如來智慧。無有增減。以根善安住。生無休息故（晉經云不捨生性。即常住大悲故。有引向所揀。證無佛性及定性義。不睹以後不捨之言。況第十喻。平等共有）又合法文云。廣大悲願。而為其根。晉經云。此藥王樹。若生根時。閻浮提樹。一切根生等。明知。不捨生性之言。豈捨二乘乎。言無明未盡者。佛性論等說。二乘人有三種餘。一謂。煩惱餘。謂。無明住地等（如起信疏）又十卷楞伽云。彼聲聞人。邪見證智。離起□煩惱。不離無明熏習煩惱。見已身證相。熏習無明煩惱故。墮不可思議變易生死故。而作是言。我生已盡不受後有。如是等。得入人無我。乃至生心。以為得涅槃故（慧日論救云。此說不定迴心已後。墮變易生。無決定性得變易文。又若許受變易身。如是得言如是等入人無我。乃至生心。以為涅槃。凡夫受分段。自知生死身。聖人受變易。豈執為涅槃。今謂。彼經上所標釋。即定性人。又云。妄計未來諸根境滅。以為涅槃。何云無文。墮於寂滅。經無量劫。乃至酒消覺心等。思之）言小乘涅槃等者。若依初教。如瑜伽說。二乘無餘相。以要言之。所有有情假相施設。遍於十方一切界趣生類一切淨身勝生一切地中。非此更復墮在彼數。何以故。由此真界離諸戲論。唯成辨者內自證故（唯識云。此位唯有清淨真如。離相湛然。寂滅安樂）此等相論。教權機生故。許究竟。今約終教。起信記云。二乘迴心者。若不定種性。未入無餘前。即有迴心。此不待言。若決定種姓。未入無餘前。定不迴心。要入無餘。方有迴心。以二乘人本來不得無餘依涅槃界故。佛性論第三云。二乘人有三種餘。一煩惱餘。謂。無明住地。二業餘。謂。無漏業。三果報餘。謂。意生身。變易身也。又無上依經。勝鬘經（彼言。世尊。有有為世間。有無為世間。有有為涅槃。有無為涅槃故。有有為無為心心數法相應法故。故說名為淨不淨時）寶性論（第四云。於無漏界中。有三種意生身。應知。彼因無漏善根所作。名為世間以離有漏諸業煩惱所作世間法故。亦名涅槃）等。廣明無漏界中有三種不思議變易生死。謂。聲聞。緣覺。大力菩薩（無上依經等說）若言此中二乘是不定種姓（慧日論等。相宗轉計）理必不然。以未迴心。有分段故。迴心已去。是漸悟菩薩。非二乘故。論說二乘有三種餘。非菩薩故。當知。定是二乘自位無餘依中。大乘說彼有三種故。然彼二乘。既不能知此三餘故。是故化火。燒分段身。入無餘依。法爾皆有變易報殘（無漏業因。能感彼果）而彼不知。謂為涅槃。而實但是未燒身前。期以滅智所得滅定（瑜伽八十說。諸阿羅漢。住有餘依。住何等心。於無餘依界。當般涅槃。答。於一切相。不復思惟。唯正思惟。真無相界。漸入滅定。滅轉識等。以異熟識。捨所依止。由異熟識無有取故。諸轉識等。不復得生。唯餘清淨無為離垢真法界在。準此。相宗雖入滅定。不計真界即滅盡定。今意不爾。如下辨）法華論云。方便入涅槃城故。涅槃城者。諸禪三昧城。過彼城已。令入大涅槃城故。解云。以此當知。二乘無餘。體雖滅定。亦通方便（由彼滅定皆以四禪為前方便。雖諸超禪。以第四靜慮。為加行依故也）故云諸禪也（廣如幻虎錄辨）七卷楞伽云。諸聲聞畏生死妄想苦。而求涅槃。不知生死涅槃差別之相。一切皆是妄分別有。無所有故。妄計未來諸根境滅。以為涅槃。不知證自智境界。轉所依藏識。為大涅槃。彼愚癡人。說有三乘。不說唯心為有境界（十卷楞伽亦同此矣）此中可準知之。
    問。如瑜伽顯揚論。說諸識成就不成就中。四句內。聲聞獨覺入無餘依涅槃者阿賴耶識。及諸轉識。俱不成就。既本識轉識皆滅無餘。後生心。以何為因。無因而生。不應理故瑜伽曰。應作四句。或有成就阿賴耶識非轉識。謂。無心睡眠。無心悶絕。入無想定。入滅盡定。生無想天。或有成就轉識。非阿賴耶識。謂。阿羅漢。若諸獨覺。不退菩薩。及諸如來。住有心位。或有俱成就。謂。餘有情住有心位。或有俱不成就。謂。阿羅漢。若諸獨覺。不退菩薩。及諸如來。入滅盡定。處無餘依般涅槃界（孔目立唯識章云。辨成就不成就者。若約成就有二義。一相中辨成就。二約理體辨。初相成就。依顯揚論十七。應作四句。全同瑜伽。復古引竟難云。既本識等滅後生心。以何為因等）唯識十曰。彼能感生煩惱盡故。後有異熟。無由更生。現苦所依。任運滅位。餘有為法。既為所依。與彼苦依同時頓捨。顯依真理無餘涅槃。爾時雖無二乘身智。而由彼證。可說彼有此位。唯有清淨真如。離相湛然寂滅安樂。依斯說彼與佛無差。但無菩提利樂他業故。復說彼與佛有異。今難准知。
    答。彼諸論。依始教門。引小乘故。所立賴耶。行相□顯。不從真起故。說有滅。又為順小乘故。亦詐彼般涅槃非不究竟。故說入已不復起也義苑云。示論指權。有二義故。初約本識。唯妄故。說有滅。二順小沈空故。言不起。權有斯理故。說不迴今謂。答中有三義。約教縱奪。各有三義。初約始教縱會有三。一賴耶□故。說有滅。二順小故。許彼涅槃亦到究竟。三說入無餘已。不起迴心後約終教奪釋變三。翻對前三。逐文可見。今初依始教門中。義苑分為二義。不爾。章言所立賴耶等。孔目云。依顯揚論。建立阿賴耶識。有十九門。一謂。先世所作增長業（釋曰。識與諸法為先義也）二惑為緣（識為諸法作增上緣）三無始時來。戲論熏習為因（無始戲論熏習種子。為識初起之因）四所生一切種子（此明一切法種為識所生）五異熟識為體（依諸種子及上心。發識現在。為異熟故。用此異熟為體也）乃至十九云云。問。據此文相。本識即是生死體。若非生死因。何於生死因果相乘處說。答。此依成唯識論。但於生死之中。辨因果相生道理。並是隨轉門。無真實理。故云□顯不從真起。又瑜伽云。於一切相。不復思惟。唯正思惟真無相界。漸入滅定（倫云。若慧解脫人。欲入無餘時。未必入滅定。今約俱解脫故。說先入滅定。亦可羅漢將入無餘時。要入滅定。不須出定。遂入無餘。此則住於第八識。入般涅槃。不同小論住第六異熟心等。而般涅槃）滅轉識等。次異熟識。捨所依止。由異熟識無有取故。諸轉識等。不復得生。唯餘清淨無為離垢真法界在。故云說有滅（前四句中。有俱不成就。謂。阿羅漢。獨覺。不退菩薩。及與如來。入滅盡定。若處無餘涅槃界。是也）復古云。故說有滅者。梁攝論云。四德圓時。本識都盡。今言滅者。楞伽經云。唯心相滅。非心體滅。解云。心相即空故。無所滅。是名為滅（已上孔目。今謂。不然。彼約終教故。今依初教門。故知非此中意）順小乘者。以聲聞自不退位已後不迴。今大乘順彼說。入滅後不復起也非不究竟者。瑜伽又云。一向趣寂聲聞。棄背諸行雜染利益有情事故。一向安住寂靜意樂。唯為自身得增長故。但為除遣自身煩惱。雖緣最勝解脫法境。作意集成。而非佛子。又彼聲聞到究竟故。根雖成熟。於當來世。而不能作佛所作事。雖到究竟。而不為彼諸天人等。供養讚歎。問。迴向菩提聲聞。為住無餘依涅槃界中。能發趣阿耨菩提耶。為住有餘依涅槃界耶。答。唯住有餘依。可有此事。以無餘依涅槃界中。遠離一切發起事業。一切功用。皆悉止息（倫云。若爾何故楞伽經云。大慧菩薩。白佛言。世尊。云何聲聞。佛說得成阿耨菩提。佛告大慧菩薩。為無餘涅槃者說。答曰。有師說言。無有二乘終不成佛故。住無餘亦得迴心。經中約此說為入無餘涅槃者說。論約久遠難可得知故。說唯住有餘。可有此事。非住無餘也。遂引三文。證成此義。一者。涅槃經二十一云。聲聞獨覺。八萬六萬四二一萬劫住處。名為涅槃。若住有餘依時。無有二乘八萬劫等住故。二者。楞伽經云。味著三昧樂。安住無漏界。得諸三昧身。乃至劫不覺。譬如昏醉人。酒消然後覺。彼覺法亦然。得佛無上身。三者。大智論云。斷三界業煩惱。入無餘涅槃。而生淨土。聞法華經。三藏門人說云。有決定二乘終不成佛。彼經說意。為欲入無餘涅槃者。迴趣大乘故。說聲聞得成大覺。非謂已入無餘者。還趣大覺。是故無違。又解。如此論下說方便示現入無餘依界等。假說此人。為入無餘涅槃者。實迴向菩提聲聞。住有餘涅槃。三昧酒醉。是不定姓人。住於寂定。後出定已。趣大乘。為變易身）故云說入已不復起也。當方等等。焦芽敗種。未復迴心。相宗所謂定性二乘者。正在斯時也。
    今終教中就實而說。既以根本無明。動如來藏。成梨耶識。彼二乘人。於此二法。既俱未斷證。何因得滅阿梨耶識。又由於彼無斷證故。所得涅槃。豈為究竟。化城同喻。應便有失。又由上四因故。得生心也義苑云。初約實故。明具分唯識。二指二乘迷。無其斷證。不可言滅（分科不可）又由下（應云二涅槃不究竟）牒彼無證。定成方便。既成方便。以可迴心（應云又由下三四因故得生心）故指四因。為生心之本也。四因者。謂。佛性。大悲。無明。與不究竟也言根本無明等者。孔目云。大慧。阿梨耶識。名如來藏。而無明七識共俱。如大海波常不斷絕。身俱生故（入楞伽第七文）又云。真如實不守自性。待緣方起故。說熏也。四卷楞伽云。非自真相識滅。但業相滅。若自真相滅者。藏識則滅。大慧。藏識滅者。不異外道斷見論義。如是微細藏識。究竟邊際。除諸如來及住地菩薩。諸餘聲聞。緣覺。外道修行所得三昧智慧之力。一切不能思量決了。乃至不如實知人無我故言二法者。根本無明。與梨耶識。不能覺知。不為二乘說故。何因得斷證彼。方知。前論說有滅者。楞伽經云。唯心相滅。非心體滅。是約始教隨轉理門。又由於彼等者。二翻對前許涅槃亦到究竟（今依楞伽云。以心有生滅。諸乘非究竟）復古云。既無斷證。所得非真。同彼化城權令止息。聖言無失同喻者。若許彼究竟者。應有同喻不極成失。無斷證故之因。云何成過。今量云。二乘所得涅槃。應非究竟。於彼二法無斷證故。猶如權息化城。又由上四因者。三翻對前教說入已不復起。故云得生心。
    問。如生心迴心時。分齊云何。答。由根不等故。去有遲疾孔目云。仍迴心分齊。多種不等。或有從闡提入聲聞者。從聲聞迴向緣覺及初教者。或有聲聞迴向直進及終教者。或有迴心向頓教及一乘者。如是之義。準之可解。起信記云。由彼二乘根有利鈍。滅定防心。種有強弱。是故在定。極逕八萬。乃至一念。由佛根欲性智為增上緣力。又由本有佛性之力。令心還生。於淨土中。逢佛菩薩。善友力故。修大乘道。然此利鈍遲疾。諸聖教略有七位。謂。八萬六萬四萬二萬一萬等劫。如次以配四果及獨覺人。此五如彼涅槃經（高貴德王品）說。第六位中。如楞伽偈。第七位如法華等。今章先總引楞伽。次別舉涅槃。
    遲者逕劫乃起故。楞伽云。味著三昧樂。安住無漏界。無有究竟趣。亦復不退還。得諸三昧身乃至劫不覺。譬如昏醉人。酒消然後覺彼覺法亦然。得佛無上身。解云。此依但總相說依四卷經（孔目亦然）若十卷經（第四。魏流支譯）乃至二字作無量。又後覺之覺作寤。無上身身字作體。餘乃同此。若七卷經（第三卷。唐實叉譯）云。三昧酒所醉。住於無漏界。乃至劫不覺（起信義記所引是也。准此。今章依四卷經。則知。不用魏經。以無量劫不覺文不便也）或問（相宗學者。多設難詞。屜轉委蛇。屢救繁計。並不得成。慈恩法苑云。即經所說。□三昧酒。經劫不覺。後從彼起。方發大心。攝論十因第九。化故。如世尊言。汝等苾芻。我憶往昔。無量百返。依聲聞乘。而般涅槃。云何已成佛。復依聲聞而般涅槃耶。為調伏所化聲聞。佛菩薩等。自化其身。為彼同類。現般涅槃。經百千劫。□寂滅酒。方從彼起。現授佛記。令諸不定種姓聲聞盡作是心。往昔耆尊入涅槃者。今皆復起。現授佛記。況於我耶。不希作佛。而入涅槃。亦為降伏彼。我亦得汝之涅槃。玄□等中亦同。如慧日論及遁倫記。兩解。一約不定性欲入無餘者迴趣。而非入已還趣大覺。故非決定性者。二示現入無餘界聲聞。共實迴向菩提聲聞。住有餘依。三昧酒醉。是不定性人。住寂滅定。後出定已。發趣大乘。為變易身。皆如向舉會了）十卷後經云。聲聞辟支佛。於第八菩薩地中。樂著不寂滅三昧樂門醉故（如第四卷味著三昧樂。乃至如昏醉人等之文）不能善知唯自心現。墮自相同相熏習障等。以分別心名為涅槃。言入八地門者。此先修菩薩行者。墮聲聞地。還依本心修行。同入寂滅樂門。非增長慢寂滅聲聞。以彼不能入菩薩行。未曾覺知三界唯心。是故決定寂滅聲聞。不能證彼菩薩所行寂滅樂門。又說我為曾行菩薩行諸聲聞等。依無餘涅槃。而與授記（瑜伽八十亦說示現無餘依界等。如酒消後寤之文。謂。不定性聲聞。登第八地。證寂滅門。由彼本習。深生味著。爾時諸佛。度七勸橋。還生本心。如華嚴說。故探玄云。漸悟菩薩。有樂寂習故。云本願力住。智論十云。得無生法忍。心行皆止。欲入涅槃。爾時十方諸佛語言。勿生此心等。皆非定性）以後例同。前亦應齊。答。今詳前段。先說長行云。大慧白佛言。世尊。說三種阿羅漢。此說何等。佛告大慧。為說得決定寂聞羅漢。非餘羅漢（迴向菩提。及應化者）乃至聲聞緣覺。不能自知證於涅槃。不離智障。不離業煩惱習氣障故。大慧。聲聞辟支佛。若離一切諸過熏習。得證法無我。爾時離於諸過。三昧無漏醉法覺已。修行出世間無漏界中一切功德。修行已得不思議自在法身。爾時重說偈言。諸聲聞亦然。離諸隨煩惱。熏習煩惱縛。味著三昧樂等（如章所引）以斯驗見。彼偈所言。指前長行。決定趣寂聲聞。明矣。況言習煩惱縛。豈可第八地或應化聲聞。何況前段正說入無餘義。而後文不爾。非說入無餘涅槃之相。但明兩種聲聞別耳。餘可思擇。言此文但總相說者。義苑云。未分諸果之別時也復古云。由根不等者。迴心法對彼五乘。機性上下不同。迴心亦別故。楞伽下總證今謂。義苑不對利鈍。以遲者鈍。但約時別。復古遍約五乘。過者猶不及矣。今章總於遲中最鈍乃至最利差別。故云總相說。故起信記云。根有利鈍。防心強弱。即舉楞伽云。此亦利於前（涅槃八萬）不逕萬劫關。依十卷經。既言無量劫不覺（淨影章十二云。若愚法人取小滅者。不可稱計微塵數劫。在涅槃中。度是已後。心想還生。慈恩玄□引留支解云。無量大劫。過此已後。方始發心）如何言不逕萬劫。或極逕八萬等耶。答。孔目。此章。與起信記。及心玄義。皆祇據宋唐兩翻。不須彼句魏譯。那可將彼為難。然涅槃經。獨覺最利。逕一萬劫。既由二經但云劫不覺而不言萬。則謂。千劫百劫。乃至一劫。不覺故云利於前不逕萬劫。若涅槃說。最鈍須陀洹人。逕八萬劫。是故云極逕八萬乃至一念。不相違也（有人不解。妄取無量劫不覺之文。而和會為實義者。嗚呼。失大師意。何也）。
    若差別說者。隨其利鈍。各別逕時。皆到阿耨菩提心位。如涅槃經云。須陀洹人。亦復不定故。逕八萬劫。則能得到阿耨菩提心。乃至云。獨覺逕十千劫。得到阿耨菩提心淨影章云。問。二乘發心向大。既在善趣於善趣中為初為在畢竟。釋言。此人不同極凡。初發心者。亦不得名善趣中上。云何得知。如涅槃說。須陀洹人。八萬劫到。乃至辟支佛人。十千劫到。經言到者。到於阿耨三菩提心。應當名彼種姓地心。以為所到菩提心矣。去種姓地。爾許劫數。明知。非是善趣中上。又云如大品經說五種菩提。初發心菩提者。一向未證。是故論文偏言因中說果。伏心菩提已上。望彼無上菩提皆是因中說果。隨分論之。分證菩提。是故不名因中說果。云何得知伏心已上分證菩提。釋言。有驗。如法華論。釋法華經所言八生。乃至一生得菩提者。謂。初地證智。故知。地上亦證菩提。又涅槃說。須陀洹人。八萬劫到。乃至辟支十千劫到。謂到性地阿耨菩提。明種性上亦證菩提。以同證故。論家不名因中說果（第十七云。分其利鈍。如涅槃說。現般為利。受生人中。二生至多。通以為鈍。一生人中。合通利鈍。難以偏定。為是不說。有人。現在應得涅槃。餘緣障難。或乏資緣。或病無力。妨礙修道。由是不得。經生乃得。此即是利。有人。現在勤修不得。經生乃得。此則是鈍。有斯不定故。彼不說。道暹記云。經過八萬劫等者。澤州淨影解云。一約厭心種子強。故名鈍根。經多劫等。方發菩提心等。厭心種子弱故。經劫少名為利根。速能發菩提心。言厭心者。謂。初欣樂無漏心重故。令根說。如是利鈍根別故。始自八萬。至十千也。天台大師意。則不然。由界內經生。多少不同。致令界外其根利鈍不等。不約厭心而釋。今家大同）今詳。五果逕劫。文在五處（第十一。第二十。第二十一。二。三）今所引者。即在第二十一（德王品）及第十一（現病品）文言。須陀洹果亦復不定。不決定故。經八萬劫。得阿耨菩提心。乃至。辟支佛道或復不定。不決定故。經十千劫。得阿耨菩提心（若法相宗。以經既言不決定故。是為不定姓。是始教攝。若約終教。即文說諸法皆無定相故。所謂定相即是涅槃。餘無定相。是故定性二乘。亦無定相。是不定故。入無餘已。無不迴心。縱不定性。義亦別也。以彼定性未迴之前。且名定性。已迴心時。成不定性。故義碩異。天台妙句云。然大經有三文。第十一經云成菩提。第十九經云至涅槃。第二十二經云得阿耨菩提心。若得菩提心。至菩提及涅槃。得菩提心謂至因。菩提涅槃謂至果。果中有智斷。菩提是智。涅槃是斷。具說始終。具說智斷。故說三文。妙樂云。第三是因。前二是果。果中既是智斷二德故。後發心菩提。可指初住分得智斷。然經三文皆云八六四二。豈可因果同經爾許時耶。此且一往。故菩提涅槃並通因果。若教仍權。但至初住。縱至極果。其教亦權。可必八六等方至極果）章家如下所解。可見。
    解云。此明最鈍須陀洹人。受七生已。方入涅槃。滅心心法。如入滅定。復逕八萬劫。乃得生心。受佛教化。即能發菩提心。若於一身。得第二果。受二生已。即入涅槃。逕六萬劫。即能發心。若於一身。得第三果。不還欲界。即入涅槃。逕四萬劫。能得發心。若得羅漢。即現入滅。逕二萬劫。即能發心。若獨覺根利。逕一萬劫。便能發心。此五人發心之時。即入十信菩薩位。名發阿耨菩提義苑云。引經明四果與獨覺。經劫得果（今家不爾。得果經劫）次解受生發心（具引向果家家一間等。皆非此中意。何以知者。今則五果各更得極果已。方入涅槃定。經爾許劫。而後發心也）復古云。起滅盡定。受佛教化。即能發心。得證初果。乃至獨覺人。經十千劫已。發菩提心。證得彼果者。非也。淨影章云。須陀洹有四。一現修進得羅漢果。則於現身。入般涅槃。二現修進得那含果。則上界受身。或受一生。或二三四極多或受十五（樂定那含。四禪返生。有十一身。初禪二處。上三禪各三處。加四空所。故有十五）或受十六。（樂慧四禪十一。加五淨居故。有十六）三現身修得斯陀含果。欲界受身。於人天中。多受二生。少受一生。四於現世。唯證初果。欲界受身。或受一生。或二三四。乃至極多受七生。往來十四生死。業力勢極。如七葉樹七步毒蛇。過七返已。唯得涅槃。初一名為現般須陀。中二名現進須陀。後一名受生須陀（利鈍如前）次斯陀含有三。一現般。二現進（現身修進。得那含果）三經生（現無異得。欲界受身）此三離分。亦得說五（現般有二。現進唯一。經生亦二。合說為五。具如彼辨）次阿那含。要攝唯三。一現般。二中般。三受身般（或分為四。或分為六。或分為九。如涅槃俱舍等。）次阿羅漢有二（慧解脫。俱解脫）或分為六（退。思。護。住。昇進。不動）問曰。須陀天上人中七返受生。至羅漢果。不過一劫。何緣向大。爾許差降。或容聖者且作階降。又更解釋。若須陀等進斷殘結。至羅漢果。然後向大。所狹不多。更不斷結則向大者。有此差降。所有殘結。能障法界。一切行德。一切諸行。悉難成故。漸入如是玄□云。涅槃經病行品云。須陀洹人天七返斷結入於涅槃。古師解云。阿羅漢。曾經七生者。以須陀洹名說。曾經二生者。以斯陀含名說。曾經上界生者。以阿那含名說。不經生而籍教者。以阿羅漢名說。不經生而得獨覺。以辟支佛名說。此前三人。凡身得果。聖身涅槃。後之二人。凡身得果。凡身得涅槃。逕多生者鈍。所以經寂時多。逕生少者利。所以經寂時少（今家大同。故倫記云。若住有餘依時。無有二乘八萬劫等住故。經中為入無餘者說）今章云最鈍受七生者。應知。受生須陀洹人。受七生已。證羅漢果。入無餘依。經八萬劫。乃得發心。問。方入涅槃。應是有餘依般涅槃耶。故折薪云。言如入滅定者。即入滅盡定也。清涼云。薩婆多宗。此定唯依有頂地起（行相微細。易可止息）俱舍頌曰若成實論云。滅有二。一諸煩惱盡（謂。解脫中第八解脫。亦名阿羅漢果）二煩惱未盡（在次第中。滅心心數故。名滅定）釋曰。今此須陀人。即唯滅心心數法名滅也。若下二果三果。亦唯滅此。第四果人。煩惱盡故。雙具二義。言復經者。在定中經劫也。下三果准此言一身得三果者。此更利於前。既修惑九品。皆盡故。不還欲界。說五那含天中。入滅定也（此但樂慧。不通樂定）言一身得阿羅漢果者。此聲聞中最利者。進斷修惑九品。皆盡現身入滅定也。準此等解。何為無餘。答。此釋不然。安住定量。況有多過乎。何者。凡初二果聖入滅定者。有何所據。大小乘教。皆無此義。其煩惱未盡者。謂第三果身證不還。又況此中言入滅定者。雖初二果。受七生等已。方般涅槃（有餘依位。入滅盡定）化火燒身。入無漏界（無餘依位。入寂滅定。）當知。煩惱未盡身證那含所入次第滅定。非此中意。豈取於五淨居入滅定等。餘非皆宜思擇之。言滅心心法者（若約始教。如瑜伽說。漸入滅定。滅轉識等。次異熟識。所依止。由異熟識無有取故。諸轉識等。不復得生。護法釋云。彼能感生。煩惱盡故。後有異熟。無由更生。現苦所依。任運滅位。餘有為法。既無所依。與彼苦依。同時頓捨。顯依真理無餘涅槃。依此等說。則既無能持識。則誰持所知障種。既無種子。何生現行。故五根等。任運灰斷。八識滅盡。身智俱亡。不有情數墮。何因還得生心。然涅槃經。說四果聖。深入無餘之義。非謂實入已。或談永盡諸苦。須入涅槃聖者。八萬等劫。遂獲迴心方入大乘。此當始教。今家約熟教。是如實義）轉識王所俱滅盡邊。如有餘位入滅定故。其實分段身心灰斷。而體滅定（起信記云。二乘無餘。體雖滅定。亦通方便。）法華論云。方便入涅槃城故。涅槃城者。諸禪三昧城。過彼城已。令入大般涅槃城故。然彼二乘既不能知故。是故化火。燒分段身。入無餘依。法爾有變易報殘。而彼不知。謂為涅槃。而實但是未燒身前。期以滅智所得滅定。如信論記（一乘佛性權實論云。此定於前三時教八萬四千法門之中。名二乘涅槃。非諸定攝。後時教意。此是內身修行法中。別有此一種三昧。滅於分段身心。然非八解脫中滅定攝。所以得知。滅盡定後。方入此三昧。當楞伽經滅諸根。不取未來境界。實是三昧樂。謂為涅槃。又滅定唯滅心。不滅身。此滅有身及心故不同也。又滅定止息想入。此定永滅想入。今謂。法寶師意。雖通妨難。仍帶相執故。不足勞抑挫之耳）問。諸預流受生迴心。必經八萬劫耶。答。若教仍權。則或一二返。乃至六生。可稍減數。而無文說。然有人私配七萬等者。苦哉。故柏庭云。必待經劫。根轉而得發心。如大經五佛子。即其事也。此亦教道斥奪之語。未必盡然。思之。言受佛教化者。如化城品云我於餘國作佛。彼佛教化等。其餘諸佛。皆例可爾。下之餘果。亦可準例。言此五人等者。即是定性趣寂五人。迴心向大。要到信位。如前已辨。
    又有義。前五人從凡得小果。入涅槃後起迴心。修十信行。信滿心已。堪入十住初發心住位。已來。隨根利鈍。各逕彼劫。未必一向在涅槃中。逕爾許劫也。如直往人。既逕一萬劫。修信滿足。堪能發心。彼獨覺人。根最利故。亦似直往人。逕一萬劫。餘四鈍根。又差別故。時得多別也義苑云。說經時與前別也。前約在涅槃中。此說在迴心中。前義為正。兼取後義復古云。二別義。由前五人在涅槃中。定經爾許劫。今從過去往劫已來。從闡提位。入聲聞乘。直至迴心入十住（章云入涅槃後。何云直至）方經彼劫涅槃迴心。二不同也言有義者。淨影章問曰。一切須陀洹人。至辟支佛。向種性地悉八萬劫。至十千劫。有不到者。釋言。現在不愚法者（不定性人不入無餘。）發大心修學大乘。爾許劫數。容至種姓。若愚法人（定性趣寂）取小滅者。不可稱計微塵數劫（玄□引留支解云。所經八萬劫。仍以非想八萬劫。為一日夜。積此歲為大劫。彼壽無量大劫。過此已後。方始發心）在涅槃中（此無餘中。一切皆同無量劫故）過是已後。心想還生。心想生已。發心向大。向大之後。阿羅漢人。更二萬劫。修學大乘。方至種性。以是義故。非一切人悉八萬劫（十地論記云。明其人趣大遠近。過八萬劫得大菩提。所謂得於性地菩提。嘉祥法華玄論中。亦作是義。皆有義意也）言未必一向等者。此明有義揀於前義。由前五人一向在無餘中。逕八萬等。今後解義。從入小滅後。生心迴心。修信滿心。入初住來。各經彼劫。故云未必言如直往等者。義苑云。始從悠悠。入信修行。歷一萬劫。成就發心。登初住位。以獨覺根。雖大小不同。明利相似故。時劫同也淨影章云。緣覺對大乘。則略有十異。言其同者。彼辟支佛。一入聖道。永更不退。與菩薩同。不如聲聞得聖而退。何故緣覺一向不退。以利根故。純用無漏。而斷漏結故。良以不退同菩薩故。涅槃經中說。辟支佛與諸菩薩。合為熟蘇今意。與直往同。准而可知。
    上來明遲者。若極疾者。如法華經云。我滅充後。復有弟子。不聞是經。不知不覺菩薩所行。自於所得功德。生滅度想。當入涅槃。我於餘國作佛。更有異名。是人雖生滅度之想。入於涅槃。而於彼土求佛智慧。得聞是經。唯以佛乘而得滅度。理無餘乘。除諸如來方便說法。此上並約終教說言極疾者何。如起信記云八萬乃至一念。而引法華竟解云。此最利根。亦捨分段。入涅槃已。即於佛土。受變易身。受佛教化。入於大乘若爾何故智論亦引妙經云。應疾得菩提。何以迂迴稽留。豈是一念。解云。此雖經文不彰灼說。纔入涅槃。而於彼土。即求佛慧。不經時劫。則容含一念迴者。故正法華云。謂。臨滅度。佛在前立。勸發地上正真道意。明知。不涉劫數已還。乃至一念。總為速疾。然智論文。以在彼土。對於此土現座聲聞。指於餘國。可言迂迴等。又可經文奄含。通遲疾者。各依一偏。亦不相違。問。經具云未來世中聲聞弟子。為復大通所結大緣者。退菩提心耶。答。既入無餘。趣寂定性。故非退類。光宅疏云。此明今日相值。而不解者。未來世中。會得相值。此則一日結緣。歷劫不朽之義。言餘國者。玄□云。隨舉娑婆之外一國即是。菩薩處胎經說。從此滅度。於十方面各三十二□諸佛國土。而復成佛。教化眾生。又云。眾生機根。時未熟。他方機合。化身遂隱。往他方化。或往淨土穢土行化。名為餘國（通報化土）天台疏云。方便有餘土也（智論云。有淨佛土。出於三界。乃無煩惱之名。於是國上佛所。聞法華經。即是二乘受變易身。界外淨土也）今家大同（起信記云。令生還生於淨土中。又云。亦捨分段。入涅槃已。即於佛土。受變易身。是）起信記云。亦有人。解此經文是變化聲聞。理定不然。若是化作。必為引攝實類眾生。若彼眾生。受此引攝。亦學先人無餘涅槃。後方迴心。而汝所執無餘灰斷。即便誤彼所引眾生。是則諸佛菩薩等。於彼眾生。使成大怨。何名大悲方便攝化。既無此理故知。入寂迴心。定非變化。此上七位。並是定性二乘。要入寂已。方乃迴心。不同不定性人。未入寂前。有迴心故。此斥慈恩。彼玄□云。是人雖生滅度之想。求入無餘涅槃。於我有緣。我以神通接引於彼。遇我得聞是經。或是凡夫。或是有學。求有無餘涅槃。將此涅槃謂實滅度之想。求入證此二種涅槃。修二乘行。種姓所排。慈悲所引。生彼遇我。求佛智慧。或我從此餘國作佛。是人於我生滅度想。謂我入無餘。我引至彼。令求佛智。此說於我有遇緣者。或雖於我無此因緣。亦蒙他佛及菩薩等接引教化。聞是經典。當得作佛。亦有潛化成就此人。說法化導。令向大乘。又云攝論說十因中。第九化故。即為調伏所化聲聞。佛菩薩等。自化其身。為彼同類。於無依。現般涅槃（法苑亦引。如上已錄。又倫記云。瑜伽說。方便示現入無餘依界等又云。大智論云。斷三界業煩惱。入無餘涅槃。而生淨土。聞法華經。舊來兩解。一云。約法性淨土。即是無餘體故。云生淨土。入無餘界。一云。受變易報。往返化土。聞法華經。以往為生。非是受生也。涅槃經云八萬等者。彼約消練。住八萬劫等。然後乃到十信初心。故作是說。雖無餘生。燒練分段。增變易壽。故成辨大覺。或延分段命。得住多劫。修大乘行。八萬劫到等。皆延命而住也。前解為勝。楞伽經意。為欲入無餘涅槃者。迴趣大乘故非謂已入無餘者。還趣大覺。慧日論云。謂。法華經為不定性故。云自於所得功德。當入涅槃等。若為定性。應言已入涅槃。何云當入耶。故正法華既云臨滅度佛在前立。又智論說當入之言。明知。非已入無餘之人。不爾。彼論更言入無餘故。有前際。不得更出。無後際耶。是故菩提心論云以灰身滅智。趣其涅槃。要待劫限等。滿方乃發心者。亦非龍樹心也。如涅槃經。四果經劫。遂入大乘。皆約當說。更廣如別處敘。並今所破）然今家尚約熟教破之。何況於頓圓之教。豈為定性不迴哉。又云。問。為一切定性二乘。入寂悉皆迴心。為有不迴者。答。一切皆迴。何以得知。法華論云。授聲聞記。所授聲聞。有四種。後二聲聞（退大應化）以根熟故。佛為授記。決定聲聞。增上慢人。以根未熟。菩薩與記。方便令發菩提心也。解云。決定聲聞。既在所記之中。故知。有發菩提心。又既但云根未熟。不言總不熟（慈恩玄□轉救云。未者不也。此如妙樂破了也）故知。定有性。又彼論云。我不殊汝。汝等皆當作佛者。示諸眾生皆有佛性也。解云。此是菩薩與記。明知。定性聲聞有佛性也（基公又云。菩薩與記。奄含記別。有理佛性故。增上慢者。信向根未熟。趣寂畢竟不熟。故非當亦可成佛等。如是種種展轉。異計。亦如前佛種姓中辨）。
    三一切二乘亦迴亦不迴。謂。定種性者。趣寂不迴。不定種性者。並迴向大。如瑜伽聲聞決擇中說。此約始教引二乘說瑜伽攝決擇分中菩薩地云。謂。有四種聲聞。一者變化（為欲化度由彼所化諸有情故。或諸菩薩。或諸如來。化作聲聞。）二者增上慢（但由人無我智。及執著邪法無我智計為清淨）三者迴向菩提（從本是極微劣慈悲種性。由親近如來住故。於廣大佛法中。起大功德想。熏修相續。雖到究竟住無漏界。而蒙諸佛覺悟引入。方便開導。由此因故。便能發趣廣大菩提。彼雖發趣。由樂寂故。於此加行。極成遲鈍）四者一向趣寂（從本最極劣慈悲性。一向棄背利益眾生事故。於生死苦。極怖畏故。唯有安住涅槃意樂。畢竟不能趣大菩提）復古據演義鈔。具引法華論者。非此中意。以彼論中決定。約彼長時趣寂滅故。大師解云。決定聲聞。既在所記之中。知發大心。當是終教故。非今義可思。言如瑜伽聲聞等者（彼聲聞地決擇分中。即從第六十六卷至七十一。凡有六卷。非此中指）彼（第八十卷）攝決擇分中有餘依及無餘二地云。問。迴向菩提聲聞。發趣菩提。為住無餘依耶。為住有餘依耶。答。唯住有餘依涅槃界中。可有此事。以無餘依遠離一切發起事業。一切功用皆悉止息。問。迴向菩提聲聞。從本已來。當言聲聞種性。當言菩薩種性。答。當言不定種性。問。若阿羅漢迴向菩提。便能證得阿耨菩提者。何因緣故。一切阿羅漢。不皆迴向無上菩提。答。由彼種性有差別故。非一切阿羅漢皆能迴向無上菩提。又云。住無餘界。無有有障無障差別。又彼種類種性爾故。決定無有還起意樂。而般涅槃。是故不能作諸佛事。又云。住有餘依。墮在眾數。住無餘依。不墮眾數。乃至廣明。故知。今所指是也。起信記云。問。何故新翻經論。說有入寂定性二乘不迴心耶。答。新經論中。據未入寂。定不迴心。入寂已去。彼不說故。故不相違。又教有了非了別。如佛性論辨。故不可怪又涅槃經中。言佛性有無。皆不解我意者。明佛性法離有離無。隨言執取。是不解意。非謂有一分無性。又心玄義云。有說。定性二乘。定不迴心向大菩提。如深密經等。有說。一切二乘。究竟悉皆得大菩提。如法華等。今會此二說。一法。二教。法中。前經約就此生定入涅槃。必不迴心故。作是說。後經縱入涅槃。後必當起趣大菩提。由根有利鈍。法有遲疾。如經八萬乃至十千等。此經三昧酒所醉等。二約教者。或一切二乘。皆不迴心。如小乘說。或諸二乘不定性者。未入見道。亦有迴心。餘並不迴。如大般若及淨名經等。或諸二乘定種性者。一切不迴。不定種性。縱得羅漢（住有餘依）而許迴心。如深密等經。或諸二乘定與不定。一切皆迴。但有入滅不入滅遲疾差別。如法華。涅槃。楞伽。密嚴等說。良由教有淺深前後差別故。以末後方為了教。餘如前說。
    四或非迴非不迴。以離相故。如文殊般若等說。此約頓教說折薪云。文殊般若經（梁扶南三藏。僧伽波羅譯。又有一本。同扶南曼陀曼陀羅仙譯）云。文殊白佛言。世尊。佛法。菩薩法。聲聞法。緣覺法。乃至凡夫法。皆不可得。何以故。畢竟空故。又云。不見般若波羅蜜。亦不見般若波羅蜜境界。非證。非不證。不住戲論。無有分別。一切法無盡離盡。無凡夫法。無聲聞法。無辟支佛法。非得。非不得。不捨生死。不證涅槃。釋曰。非迴非不迴。即非證。非不證。非得非不得。離相義也今謂。佛菩薩法。既不可得。即非終教一切皆迴。聲聞等法。復不可得。是非小始定性不迴。以不可得。及畢竟空。不見般若等。是離相故。雙亡對待故。頓而非漸之謂也。
    五或合具前四說。以是大法方便故。此約一乘攝方便說復古云。即攝前四教為同教矣。孔目云。與彼究竟圓一乘為方便。故。故說一乘。非即圓通自在義也。
    六或俱絕前五。此有二種。一一切二乘。悉無所迴。以望一乘。皆即空無可迴也。如經中如聾如盲者是。二一切二乘等。並已迴竟。更不復迴。如經中以普賢眼見一切眾生。皆已究竟者是。此並約一乘別教說。
    此中二門。初義約分相門。以實映權。則方便相盡故。云悉無所迴。以單別二。望一乘十佛之二。則尚有三乘方便相盡故（衣珠何必就他覓。象王行處絕狐蹤。是措大家城東老姥。不喜見佛）言經中等者。舊經（入法界品）云。爾時舍利弗等諸大聲聞。在祇洹林。而悉不見如來自在莊嚴。乃至佛剎。及不思議菩薩大會眷屬所來圓滿莊嚴。皆悉不見何以故。修習別異善根行故又不讚歎不得普賢清淨智眼。以是因緣。諸大弟子不見不聞不知覺等。譬如盲人至大寶洲。不見眾寶。廣如經文。探玄釋云。普眼未開故。如盲等。又釋。實是菩薩跡現聲聞。是以如盲。又但念自三乘佛果。今示一乘。故不得見。謂。眼不能見。耳不能聞。證不能入。智不能觀。意不能思。此約頓圓。故非彼分。問。法界緣起。一塵猶能攝於一切。何故二乘狹而不攝法界。答。廣狹相攝。是菩薩所知。二乘無此。故非此攝。菩薩攝故。彼不知見。如聾盲也。法界緣起。順逆二門。彼違緣門。要不知見。凡夫外道。是無德人。亦如聾盲。此聲聞等。並得此法。何以故。如聾盲人。入緣起故。若得此法。是菩薩故思之。次義約該攝門。謂。一切二乘等。皆已究竟。十佛。聲聞身。緣覺身。眾生身等。並已迴竟（苦瓜徹蒂苦。舐瓜徹蒂甘。池塘別館裏。鴛鴦畫不成）孔目云。普賢等機。具獲十眼。見一切眾生。本來究竟。皆盡毘盧遮那能化分齊經云。一切眾生。發菩提心。成等正覺。
    問。如一乘攝方便中迴心。典三乘中迴心。所得法門分齊云何。答。若三乘中迴心。即入十信已去。修行菩提心及大悲等法門。次第而去。若一乘中如下文。舍利弗。及因陀慧比丘等。六千人。於文殊師利邊。迴心。即得十大法門及十眼十耳等境界。義當即是解行身。遍於五位法也。餘義如別說孔目曰。迴心分齊。多種不等。或有從闡提入聲聞者。從聲聞迴向緣覺及初教者。或有聲聞迴向直進及終教者。或有迴心向頓教及一乘者。如是五乘機性。上下不同。迴心亦別。於中所有教分解行理事人法教義差別。不同。接引前機。準亦可知今初問中言攝方便迴心者。為唯華嚴同教耶。為當亦通法華同教耶。答。孔目云。同教者。會三歸一故。此是法華開顯之同教也（通界內我。三根不定）又上章云。見自所得法。皆依無盡教起。是彼方便等故。諸有所修。迴向一乘。如華嚴經同教中說（唯界外三此世不定）則知。今言攝方便中迴心者是。復兼通法華同教。問。辭可知。義苑云。問。約三一得法（薪云。此但問迴向一乘得法分齊。與迴入三乘何別復古云。一乘同教迴心。與三乘迴心。所得云何）答。據漸入頓證之殊。於二教中。皆有示位顯法。初中示位約信。顯法約大悲智等行六度緣真折薪云。若三乘始教。即約不定性人迴心時說。若三乘終教。即約一切二乘說。皆迴入信住行向地等。順行法門也。以此二教屬漸故。必依地位進入也復古云。孔目據入佛示無流際解脫分善者。如來善巧設二門。則一約始門。謂。依法華經窮子喻等。義當是愚法聲聞（過去往劫已來。從闡提位。入聲聞乘。據此教分。即是先在闡提位時。未修一念菩提分善所有解行故。文判為辛苦窮也）仍窮子身本是長者富有之子者。義當法性實相。如來之藏。不染而染分。乃至佛性隨其流處。成種種味等。是其位也（由不染而染故。所以不說富名）後若迴心義。當契其法性。其理即合染而不染。名為王種貴也（據此道理。窮子之喻。約愚法聲聞位說。義通闡提位等）言若一乘中等者。折薪云。此攝前三乘中二乘。歸此一乘。即三一合說故。屬同教。故上云。此等已在三乘中。令迴向一乘。若直據所得之法。即屬別教爾。以入一乘一切俱得故。五位皆得也。不同順行菩提等也。孔目亦云。位在頓悟熟教。義通初教等。餘義指孔目等中復古云二約終義辨迴心者。如下經文。大智舍利弗。與五百比丘（迴心向文殊師利。並言。宿種善根。現六千比丘。顯久共修行。成實眷屬）舍利弗身。在佛法中。義當聰明位（今舉為迴者。則顯其行終。具智慧相。今復迴心）當迴之時。即得十種大法等（十眼十耳等際。當知其義是終。非始。其位在頓。悟熟教義。通初教等。舉此始終兩位。為其法式）見聞解行證入。今當解行身也。若欲識華嚴經無盡教義者。當依六相因陀羅微細智知。餘義如孔目章。
    第八佛果義相者。於中有二。先明常無常義。後明相好差別復古云。就果德以顯佛身相貌不同。故分二種。
    前中若小乘。佛果唯是無常。以不說本性功德故。如佛性論云。小乘無性得佛性。但有修得故也義苑云。前中者。常無常中也。但以此教得名。而不得義故。無性德之常。隨彼所修。修成敗壞。是故唯是無常。故遺教云。動不動法。皆是敗壞不安相復古引孔目（第四相海章）云。先須知教立其佛意。若小乘人。但立二佛。一生身佛。二化身佛。若依小乘三十二相八十種好屬其生身人天中佛。亦同報身。但有我無我別。以不說本有法身功德。但說修生所願。
    若三乘始教。法身是常。以自性故。亦無常。以離不離故。修生功德是無常。以從因生故。是有為無漏故亦得是常。以無間斷故。相續起故。莊嚴論云。自性無間相續三佛。俱常住等義苑云。約三常以明三身。法身是凝然常故。云以自性故。亦無常等者。謂。隱顯不定。隱故言離。顯故言不離。有斯不定故。說無常。修生功德等者。此通報化二身。何以故。轉識修成故。故釋義云以從因等。亦得是常者標。次釋義云以無間斷等。無間即不斷常。釋報身相續起是相續常。即釋化身。故知。三常明三身也。次引證云。但以三常證三身俱常。不證無常也折薪云。始教中。以真如遍故。智證真如故。非異也。有為無為不同故。非一也。由非一故離。由非異故不離也。由此教法身亦遍一切色非色處。但不隨緣故。言凝然常。非謂離一切法也復古引要問云。依三乘佛。亦常亦無常。法身佛究竟故常。離不離故無常也。應身一證。究竟故常。隨對下位聲聞凡夫。得見增減故。是無常。化身如火有處燃。有處滅。故是無常。化德相續故。說常也莊嚴論偈曰。自性無間相續。三佛俱常住。釋曰。一切諸佛悉同常住。由自性常故。一切諸佛自性身常住。畢竟無漏故。由無間常故。一切諸佛報身。常住說法。無斷絕故。由相續常故。一切諸佛化身常住。雖於此滅。復彼現故（佛地論七出莊嚴論說。文亦同此。如復古引。然演義鈔十四云。先依法相宗。言非自性常者。自性即凝然常。此約法身。報身名相續常。即上能依亦說為常。三者化身。名不斷常。應用不斷故。第十二卷亦作此釋。集成云。報身相續。化身不斷者。未詳所出。今謂。演義不穩）。
    若依終教有二義。先別明。後總說。別中修生功德是無常。以修生故。亦即是常。一得已後。同真如故。何以故。本從真流故。無明已盡。還歸真體故折薪云。以始教三身不即。無此總義也（前三性義。亦有別明總說之科。今可準知）義苑云。約有為無為。以定常與無常。有為之智。修生功德故。屬無常。若智合本真。無為一際故。屬常住。何以下徵而釋之。本從真流故者。謂。非真流智。無以證真（起信記云。然此始覺。無別始起。即是本覺隨染作也）無明已盡等者。謂。始覺覺。妄盡故。同一本覺。無復始本之異也（復古云。修生者。信等善根。先未現前。賴緣始發。故說修生。是無常。亦即是常者。其如來藏性。隱在諸纏。今得無分別智。始顯法身。出纏成淨。何以下出二所以故。今謂。此先別明。然義苑。復古。不能分別三身以釋為通漫矣）淨影章云。簡本異末。報應兩佛。本無今有。方便修生故。名無常。法佛雖復從緣始顯。體非緣生故。名為常（又佛性義云。佛因自體名為佛性。因體不改。說之為性。得果之時。因名雖改。因體不記。即是如來藏性。顯為法身。體無變易。非如有為得果因謝。佛果自體。名為佛性。果體不改。說名為性。一得常然不可壞故。準此。義苑云有為之智修生無常者。明知。非約終教之義。若論應佛。有始有終。法報有始無終。思之）今言修生等。即約報化用大有始。言一得等者。自一得證體相二大。後則同真如故。常然無終。而性實平等。湛然一味故也。言本從真流者。上佛性章云。約此終教。就本覺性智說為性種。其習種亦從真如所成。故攝論云。多聞熏習。從最清淨法界所流。是也。言無明盡等者。又上章云。起信中。以真如體相二大。為內熏因。真如用大。為外熏緣。以與無明染法合故。三大內外說熏。以熏力故。無明盡時。冥合不二。唯一真如也。（論云。熏習真如。滅無明故。以真如法常熏習故。妄心則滅。法身顯現。名為如來藏。亦名如來法身等。同一味唯一真如）孔目云。或立二佛謂。自性法身佛。應化法身佛。此義當終教。
    梁攝論云。無不從此法身流。無不還證此法身等。寶性論。起信論等。盛立此義。如彼應知義苑云。證上本末同真。緣修即性故也折薪云。具論云。由如來昔時學三乘十二部經。後成佛時。各觀一切法。無不從此法身生。無不還證此法身故。一切法門。同一法身。為一味故。今文云等也。（復古云。一切染淨等法。皆從真如流出。還歸真如故者。未穩）寶性論正釋如來藏經等故。盛立此義。（復古亦同。今謂。此亦如上佛種性章云。寶性論中。約此終教故。就真如。明性種性等。及引起信等。故今指略。云如彼應知）。
    又智論云。薩波若不與三世合。何以故。過去世等。是虛妄是生滅。薩波若是實法。非生滅故。解云。薩婆若。此云一切智。即知。佛地圓智。同真如故。非生滅也論文（第三十七）可見。義苑云。真妄非一故。不與世合。獨顯真常也。復古云。佛智同真如者。良以真如染淨之所不虧。始終之所不易。是故不與三世合今證報化用大亦常。又攝論云。猶如虛空遍滿一切色際。無生住滅變異。如來智亦爾。遍一切所知。無倒無變異等。是故當知。非直無間斷故。以為常。亦則同真如不變。常也梁論上文云。如來智慧無盡。猶如虛空涼疏約四種遍。（謂。智體遍。智用遍。契證遍。及與理遍）義苑云。初約喻顯圓智周遍。是故下揀顯真常。復古云。虛空遍一切處。而不與色合。佛果圓極。亦遍一切色無色邊際。而無變易。故名為常今謂。言非直等者。揀異初教報化不斷相續故。以為常。亦則顯此終教以事從理深細而說故。同真如不變常也。
    法身是常。以隨緣時不變自性故。亦是無常。以隨染赴機故何以故。以諸功德既並同真。是故起用唯是真作。義苑云。明隨緣不變。何以徵釋所以。用攬真成也復古云。法身者。無性攝論。無垢無礙智。名為法身。金光明經名大圓鏡智。為法身等。以法身隨緣。雖作諸法。而不失自性故。十方齊應。多機頓感故。屬無常以諸功德依真而起。攝用歸真故。得為常今謂。上舉修生報化二身是無常義。報化即法。同真如故。是故法身亦即是常。影顯三佛別而不別。今標法身是常。法即報化。是故報化亦是無常。映彰三身不別而別。謂。隨染幻報化用大。並同體大。唯是真作故。諸菩薩。證入佛法。諸佛法身相現其心。是則闍揀始教法身。是自性常。凝然不作之情謂也。（義苑云。復古。直就法佛。作無常義者。皆違文云赴機。又云諸功德及起用等矣）。
    故起信中報化二身。屬真如用大攝。又彼論云。眾生心淨。法身影現等。又云。復次本覺隨染分別。生二種相。與彼本覺。不相捨離。謂。一者智淨相。二者不思議業相。乃至廣說義苑云。上引攝論。說法身真常寂而能用。此引起信。明報化即真用而能寂。又論下示相。即無礙之相故。云法身影現等。謂。法身屬體。影現當用。思之復古云。起信用大中（立義解釋明三大中）辨佛報化二身。以彼用大依體相起。會用歸體。故眾生心。若有垢。法身不現。眾生心淨。自然顯現。又云下既在隨染門中故。云生二種相。生已不離覺體故。智淨相者。明本覺隨染還淨之相。不思議者。明還淨本覺業用之相等。
    總說者。由此法身隨緣義故。是故功德差別得成。由不變義故。是故功德無不即真。以舉體隨緣。全相不變。二義鎔融。無障礙故。是故佛果即常。即無常。具足四句。或非四句。隨義應知折薪云。但是法身二義融成無礙故。此總也。只由二義相融故。有下二四句也義苑云。由此法身下。明體不礙相。由不變故下。明相不礙體。二義鎔融者。體相雙融。同時無礙。此是明德相之法。約此以明佛身。故云是故佛果等。言具足四句。一常唯真故。二無常唯相故。三兩亦。體相同時。四雙非。以相奪故。（折薪云。如法身隨流故。無常。由不變故常。此二同時故。兩亦。互奪故雙非。復古云。由不變隨緣二義相資故。得佛身即常即無常等）或非四句者。不變湛然故。故曰隨義應知（此解未穩。折薪云。一非常。以即報故。二非無常。以即法故。三亦非常。亦非無常。以上二同時故。四非非常。非非無常。以反前互奪故。此二四句。由上云二義鎔融無障礙故中生。不應非四句中。唯云不變湛然思之。復古云。又二義鎔融。無障無礙故。得非常非無常等）。
    問。若爾如何得說非一異耶義苑云。此問由或非四句而起。四句既非。法非一異故折薪云。問若下。此相宗。以報是無常。法是即常。是非一。智證真如。如日合虛空。故言非異。今言有二義故。具二四句。即無常義。常難明故。有是問復古云。既鎔融無礙。何故復說非一非異耶今解。此問意謂。三佛果義。別明總說。常無常等四句。上已聞命。今問。此三別明為非異耶。總說為非一耶。是故答中約始約終。以答二教非一非異也。
    答。若始教中。以真如遍故。智證真如故。非異也。有為無為不同故。非一也義苑云。此教談法不即故。約智證真以明非異。然雖非異。且智屬有為。真屬無為。故非一也。則是以有為智證無為理。如日合空。定成二相也折薪云。有二所以故。說非異。初真如遍故者。此宗真如雖凝然而體遍一切。為迷悟依故。既遍一切。為淨法所依故。與報身非異。智證真如者。雖有為無為之別。然不可分。亦非異也。非一可知復古云。真如是所證。智為能證。能所泯合故。非異。理是無為。智乃有為。有為無為二義不同。故非一也（此未穩當）今解。言真如遍等者。如法苑云。（三身義林）有異無異門。攝大乘說。諸佛法身。依止意樂。業。無別故。當言無異。無性釋言。真如無異。依止無別。利樂意同。意樂無別。正覺涅槃。種種業同。業無差別。此說能依及所依同故。言無異。佛地論說。法身寶性。諸佛共有故。無差別（真如遍故）就能證因（智證真如）有差別故。假說差別唯就所依（以能從所）說無差別。體無二故若就能依說有差別體有異故（能依有為所依無為）攝論復言。如說法身。受用變化亦爾。意樂及業無差別。當言無異。二身各別因。感各別自性。實有差別。當言有異。彼宗如是。此中。
    若終教中。功德有二義。一緣起現前義。以三無數劫功不虛故。二無自性義。以離真如。無自性故。此中初義。與法身隨緣。後義與法身不變。是非異門。以是舉體全收故。又此初義與不變。後義與隨緣。是非一門。以義差別故。是即不動非慢。明非一也。思之可見義苑云。緣起則成事故。功德不虛。無性則體空故。離如無體。事有成事體空。理有隨緣不變。若乃二義相順。便成非異。初門是也。舉體全收故。二義相違。即成非一。次門是也。以義差別下。明非隔別也復古云。以法身隨緣顯義差別。功德不虛故。以法身不變湛然常存。體無變易故。但舉體隨緣。而成不變。由不變故。方能隨緣。是故要在緣中。方顯無性由緣起義故。與法身隨緣。由無性義故。與法身不變是非異門。又緣起故即不變。又無性故即隨緣。是非一門也。是故即不壞非異。而成非一也。
    若依頓教。以相盡離念故。知唯一實性身。平等平等。不可說有功德差別。亦不可說常與無常。若寄言顯者。如經云。吾今此身即是法身。又經云。一切諸佛身。唯是一法身等。如是準之孔目云。或一佛。謂。頓教佛。唯一無分別。實性即是佛義苑云斯絕亦絕故。重言平等。不可說有下拂相也。本來爾故即相見真。猶屬寄言。況識情分別者。焉造斯旨。思之言若寄言顯者。以絕言教寄顯於依言終教。如前屢為恒式。言如經云者。即涅槃如來性品曰。我今此身即是法身。隨順世間。示現入胎。折薪云。此身即是釋迦化身。即化顯法故。屬頓教。若清涼。引此用釋終教。演義云。彼經云。吾今此身即是常身法身。恐人謂言但是不斷之常。非凝然常。凝然常者。即是法身。明知。化身即此法身凝然常也。今云頓者。以終（所寄顯教）頓（能寄顯教）二教並是實教。今約寄言。經含多義故。通二教也。（復古亦同）言又經等者。復古云。一心一智慧。力無畏亦然。即問明品也（舊經明難品）孔目云。此據三乘方便說（經所含內淺略門義。實則如此經文。一字一句皆顯無盡。今就揵徑。成頓教證。不可偏執）。
    若依圓教。佛果常等義。有三說。一約用。佛果既通三世間等一切法。是故具有常等四句義苑云。初總標。一約下別列。通三世間者。融此三法。以成十身復古云。圓教一乘佛。故說二種十身。融三世間十身及佛身自具十身今約體相用三義說孔目云。今此華嚴不思議法品。相海品。小相品。有人判屬三身。量恐未然。此經無三身。但有二種十身。如前後說。今此三品。初品為體。相海為相。小相明用（小相用者。文中大意。明一乘小相極有大用。一即一切。稱法界故。意存大用）言具有常等者。義苑云。謂三法既融是常。有力無力等故無常。體用交徹故兩亦。互隱互奪故雙非復古云。一乘十佛是常是無常等四句義。則是一乘圓教。從共教說要問曰。一乘十佛是常是無常（兩單雙照）非常無常用不說為說故。佛是常。與阿含相應故。是無常。隨緣起際故。非常非無常也。
    二約德。佛果既具四義。謂。一修生。二本有。三本有修生。四修生本有。圓融無礙。備無邊德。是故亦通常等四句。上二四義。思之可見要問曰。諸教佛轉依差別云何。答。依小乘教及三乘教。轉滅（現惑及種得滅性滅）轉成（行德圓滿。及性滿故。轉位（轉凡依性。得聖依性）轉顯（法身離惑。及無離相）依一乘教。本有及本有修生修生及修生本有四位常然。故轉依義。通其九世及十世。非如前小科及三乘教一世及三世也。（復古引修生等四義竟云。是故具恒沙性德。即同教義者。未允）孔目云。若法性外有修生者。緣起可增。非偏在解。非偏在行。非偏因果。非偏本有修生。故曰圓融無礙備無邊德。探玄云。佛果德法。通辨佛德。通小乘及初教等。若具一切無盡之德。如是文等。（不思議品）是一乘圓教。別顯義相者。諸佛功德。無過二種。修生本有。此二相對總有四句。一唯修生。謂。信等善根。本無今有故。二唯本有。謂。真如恒沙功德故。三本有修生。謂。如來藏待彼了因。本隱今顯故。四修生本有。謂。無分別智等。內契真如。冥然一相故。此有四義。而無四事。猶如金莊嚴具。若稱取斤兩。本有如金。若嚴具相狀。工匠修生。若由成嚴具。方顯金德。則修生之本有（修全在性）若嚴具攬金成。無別自體。則本有之修生（全性起修）是知。唯金而不礙嚴具（一性無性相相宛然）故。唯一法身不礙報化也。唯嚴具而不礙金（以修即性）故。單報化亦即具法身也。餘並准之（如上寄終教顯。審焉）是故得說化身即法身等。全體收盡。餘准思之。（此等由明佛果義相故。以金嚴具作譬喻耳。不可偏言唯知性善。不知性惡）然上四義。攝有二門一約佛自德。圓融無礙不可說也。二就機出現。復有二門。一分相門。謂。化身為化地前。現染土等。報身為化地上。現於淨土。此約三乘差別機說。二無礙門。謂。報化不分。即權恒實。如樹王下現十佛身。丈六遍於十方。八相該於法界。諸根毛孔。各無限量。亦不礙限量。是則限無限無礙。此約一乘圓機說言上二四義等者。謂。上約用約德。修生本有二種四義。通思可見。若依宋本。云二四句義。謂。約用與德常等四句。如約體中。准思而知。此亦可通。如向已引要問解之。
    三約體。亦通四句。謂。此經中以不可說為顯故。是常。與阿含相應故。是無常。二義無礙故。俱有。隨緣起際故。俱非。此上三義。若體即俱體。乃至用即俱用。以融攝無礙故。皆有常等無礙。思之約體者。謂。究竟果證義。即十佛自境界也。通四句者。依要問答。（如上已引）云用不說為說（義苑牒章云。以不說為顯）今言不可說為顯者。如探玄云謂以遮詮（以不可說）令解故名可說。直詮不遲故不可說孔目云。乃至妙覺種性。即用本有修生定慧等門為體。此順三乘。若依一乘。謂。六決定等淨名云。文字性離。即是解脫。即說是無說也。涅槃云。若知如來常不說法。是即多聞。此指不說而是說也。若圓教。教證俱不思議。所謂果分不可說也。言與阿含等者。要問云。問。他方諸佛應化云何。答。依小乘教無他方佛。依三乘教。十方淨土所有諸佛。並是實報。無有變化。若權起不定等。若依一乘。但有十佛。依行分說。不分修生及本有義探玄云。可說不異不可說等（義苑云。言生理喪者。不然）般若云。總持無文字。文字顯持。法華云。去來坐立。常宣妙法。如注大雨。是也。言二義無礙者。此乃雙照。然要問雖無此句。文義兼含。既有兩單。必是俱有。故天台云。當知。終日說。終日不說。終日不說。終日說。終日雙遮。終日雙照。即說無說。無說即說。無礙圓融。俱不思議（義苑云。因果交徹故者。未盡理）言隨緣起際者。謂。中道雙遮。離說無量。離理無說。無二無別。即事而真。若舉空有為言端。則空有即不空有。即非空有。非不空有。若舉中道為言端。則即中而邊。非邊非不邊具足無減。即此義也（義苑云。俱非者。不限上二故。折薪云。以法界體隨緣起。共為一際。既全體起為諸緣。故非常。亦由全體起為諸緣。故非無常也。二記未穩）言此上三義等者。義苑云。融攝上三成大緣起。舉一兼餘。重重無盡故也。折薪云。三義互攝。以彰無礙。若非圓教。無是義也要問云。體即一切種體。相則一切種相。用則一切種用也。皆依釋迦佛海印定現。無別佛也普賢觀云。毘盧遮那遍一切處。亦即此也。應知。約體則法界六大俱體。約德則實相四曼荼羅俱相。約用則理性三密俱用。即一而三。即三而一。融攝主伴。自在無礙。重重無盡。茍偏保執。去理逾邈。可巨妨乎不思議乘。庶深思之。
    二明相好者。若依小乘。有三十二相八十種好。是實法也孔目云。依小乘義。佛有三十二相同人。八十種好同天。屬其生身。要問云。依小乘教。見色身佛。三十二相等則是實見。眼根與境同時相應。見實色相。名為見佛。以人相為佛相貌。一切智等。則屬於法義苑云。仍不能即色見空。故是實也（婆沙一百七十七釋相及好。阿含俱舍等皆明實有體義）。
    若三乘中。或亦但說三十二相八十種好。是化身之相。仍即空是相義。如金剛般若經。對法論等說。此約始教引小說也孔目云。若三乘義。三十二相。八十種好。初教即空。終教即如。要問答云。若依三乘。見佛實色身等三十二相。不名見佛。由與分別遍計合故。假使見可似之相。則是謂似。亦非見佛。若知無性無來去相。即色是空。非色滅空等。不如所謂。是名見佛。由與佛體相應故復古云。如金剛下如來說三十二相即非三十二相等。此約始教似小乘說也折薪云。對法論等者。等取雜集論等。對法論云。謂。佛世尊由定慧增上力。為欲化度諸有情故。示現三十二相大丈夫相。及八十種好相。莊嚴身。然佛世尊非彼自體。以法身所顯故。雜集論云。相隨好者。謂。依止靜慮。於相隨好莊嚴所依。示現具足。若定若慧。及彼相應心心所等。並彼志異熟。釋曰。既云示現故。即空義也。亦可指金剛證皆空。指對法等證化相。（瑜伽四十九釋三十二相及八十隨好。地持第十。大品二十六。涅槃二十八。大般若三百八十一廣說）或約報身。說八萬四千相。並是實德。此約直進及終教等說雙觀經說。無量壽佛有八萬四千相。一一相中各有八萬四千光明。（彼通報化。若九品往生機見者。是化土佛故。探玄三云。不退門淨土。謂。四果聖。三賢菩薩所居故。密嚴疏等。名為雜淨土。然今約報土他受用報身故。心地觀經云。如來他受用身。具足八萬四千相好。居真淨土。乃至一切如來。為化十地諸菩薩眾。現於十種他受用身。佛地論說。為他受用土。往生論中。名蓮華藏世界。皆是義也。）復古云。以修生本有並皆實德。始教直進。及終教等。唯一真如故要問云。依三乘教。十方佛土所有諸佛。並是實報。無有變化。若權起不定。始終令有情機知變化者。則屬化攝。若色究竟處。及菩提樹下。二佛相對。有其兩義。一以化顯報。則菩提樹下。顯蓮華藏世界海中佛。是報故也。二以報顯化。舉色究竟處成高大身。顯菩提樹下是化義也。此中可知。
    問。何故智論等。於此化身。辨金鏘馬麥等往業所到。三十二相等。亦各出因耶義苑云。由上談三十二相即是空義故。引論中出因等實義以難之折薪云。此中有二問。一問化身何得酬於往業。二問化身何得出彼前因。言智論等者。等經論故。就智論說往業所致。等取興起行經（後漢三藏康孟詳譯）等說也。（興起行經。名佛說木槍刺腳因緣經。云剛強木槍刺腳。經云。世尊晨且著衣持□。與五百比丘僧。及阿難圍繞。共入羅閱祇城乞食。家家遍至。見此里中。有破剛木者。有一片木長尺二。迸在一邊。於佛前立。佛即心念。此是宿緣。我自作是因。自當受之。眾人聞見。皆其聚觀。大眾見之驚愕。又名佛說食馬麥宿緣經。經云食著皮麥。是也。經音云。木槍千羊切。說文。槍距也。三蒼木兩耑銳曰槍。蒼頡篇云。兩頭銳也。經文作鏘。玉聲。鈴聲也。鏘非正體。非此義也。言馬麥者。四分律一云。佛在蘇婆國。至毘蘭若樹下。時有婆羅門。即請佛反比丘僧。三月夏安居。佛及比丘。乃受請已。此婆羅門。竟不供養。何以故。是魔波旬之所作。時離國有牧馬人。驅五百疋馬。至毘蘭若。夏九十日。于時穀貴。乞求難得。諸比丘往乞。乃施比丘五升。佛一斗。月日如是。智論三十八云。是釋迦文佛。毘婆尸佛時。作大婆羅門。見佛眾僧食疾。而發是言。如是人輩。應食馬麥。因此罪故。墮黑繩等地獄。受無量世苦已。餘罪因緣。雖成佛道。而三月食馬麥）又涅槃經。大集。大方便等經。瑜伽等論。皆出相好之因。今皆等取也。於此下意云。既有往業等。應是報身。何謂化耶。辨金鏘馬麥等者。等於餘惱。皆有往因故。智論說。佛有九惱。一六年苦行。二孫陀利謗。三金鏘。四馬麥。五□璃。王殺釋種。如來頭痛。六入婆羅門國乞食。空□而還。七旃遮女覆盂謗佛。八調達推山。九寒風索衣。
    答。為引二乘。同下而說。現業果不亡。故聖道斷惑。非滅報故。如羅漢食沙。金鏘等亦爾。小乘以為實。始教即空說。以是方便故。如大乘方便經說其相好。出因有二義。一亦是方便為引二乘。即於此身亦示勝因果。以實報身非彼見故。二此等亦即是實報相。垂在化中顯現故。得出因也折薪云。由小乘以釋迦為實報。今引彼故。就下現業果不亡也。聖道下復出所以。何以故。現業果不亡也。以小乘斷惑不緣報故。所以果中償金槍等也。如羅下例顯智論說。舍利弗弟子。羅頻周比丘。食變為泥等（撰集百緣經云。舍衛城有長者婆羅門。婦產一男。名曰得飽。長求出家。勤得羅漢。行乞不得。自悔。見塔坌污便掃。乞食豐足。一日眠不覺。舍利弗掃之時。黎軍支饑困。語共入城受請。夫婦□諍。竟不得食。飢餓而還。次日將共受長者請。諸座受食。一人不得。高聲唱言。我不得食。主人都無聞者。次日阿難深憐。隨佛受請。欲取食使飽。其日忽不憶。空□而還。次日阿難取食。還其所止。道逢惡狗。棄地空還。次日目連復為取食。中道。為金翅鳥見搏ＪＫ將去。次日舍利弗取食。房門自閉。神力踊出其前。失□墮地。至金剛際。於第七日。竟不得食。慚愧眾前餐沙飲水。即入涅槃。佛說本緣。過去有帝幢佛出世。瞿彌長者。請來供養。便經父亡。母故惠施。子□不聽。計食與母。故分減施。子恚捉母。鎖戶棄去。至七日頭。母極饑困。從子索食。兒答曰。何如餐沙飲水足活。今何索食。語已捨去。母便去世。其子命終。入阿鼻獄。受苦畢已。還生人中。飢困如是。然由供養佛。值我得道。如珠林引）如大乘方便經說者（即報恩經。失譯人名。出後漢錄）彼第四卷。有提婆推山因緣。第五卷中。有□璃王害釋種緣。至第七卷。具說三十二相。出因準此。雖通上證。正在出相好因。折薪云。今文意云。大方便經。說其相好。所以出因者。由有二義故。彼經出因也。然非經中自有二義。故前問家云。何故智論等。三十二相亦各出因。今祖師立二所以。義釋經得出因有二所因也今謂。出因二義。初義約迴心教。後義即約初教直進及終教義。故密嚴疏云。若論應化相好德者。以本願力。以報身等所有相好。隨機□細。示現前相。更無別法。是也。
    問。何故攝論中說三十二相等。入法身功德攝耶義苑云。由前示相者。為引小故。即乖此文故。引為問復古云。前以化濫報。尚為所問。今何以化濫法耶折薪云。攝論（本論及無性論九。梁論十七）具云。應知。法身幾法相應。謂。最清淨四無量解脫勝處三十二大士相。八十隨好。乃至一切相好智等功德相應。又云。諸佛法身。與如是等功德相應。是故應知。諸佛法身。無上功德故。今云入法身功德攝也孔目云。若三乘義。三十二相。八十種好。初教即空。終教即如。問。三十二相。八十種好。依三乘義。本在化身。因何攝論。攝入功德。屬其法身。今問准知。
    答。此亦有二義。一為迴二乘。方便漸說。真實法身。恐彼難信故。以此等功德。說為法身。令易信受。以現見故。二彼以功德法。為法身故。攝在彼中也。此上並約始教說。又三十二等。即無性故。亦即是真如法身。此約終教說義苑云。答中二義。初義為迴小故。說相為真。令其觀對生信樂故。次義功德為法身。非真理故。既非真理。攝相為法。亦未失通塗。終教可知。又三十二相下。即相見性。正屬法身。終教所談。無煩疑惑折薪云。一為迴小。未可便說真實法身。且就化相說為法身。彼則易信也。二彼下上云論意。此正釋文。以功德法為法身故。得有相也。又三下。此復約一義以釋彼論意也。清涼（普賢三昧品鈔）云。攝論中三十二相等。皆法身攝。然有三義。一相即如故。歸理法身。二智所現故。屬智法身。三當相並是功德名為法身。釋曰。初即今終教。後即前科。第二義智所現通二教。如下金光明經。以智為法身。即終教。有為功德。四智攝故。屬始教也復古云。若依小乘。二佛。生身佛。化身佛。今始教。於三十二相寄顯法身。方便誘引。令易信受。又以實法功德為法身。攝在相中也。又三十二下。要問云。若知無性無來去相。即色是空。非色滅空等。此約實教說具孔目云。答。欲知（攝論攝入功德屬其法身）所由。先須知教立其佛意。若小乘人。但立二佛。一生身佛。二化身佛。三十二相。八十種好。屬其生身。若依三乘。或一佛。謂。頓教佛。或立二佛。謂。自性法身佛。應化法身佛。此義當終教。俱是法身。故。或說三佛。一法身佛。二報身佛。三化身佛。此之一義。當迴心教。由小乘人不立法身。此依攝論。或說四佛。謂。自性身。法身。應身。化身。此義唯當直進教等。若約此義。三十一相。八十種好。所攝不同。若望二身。即俱是法身若望三身。即屬化身（迴心教）若望四身。即屬法身及化身（直進教）若屬法身。三十二相等。是其德義。若屬化身。三十二相。是其義。所以得知。為攝論中明其三身。或本有及修生為法身。但現淨土。受法樂相。是其應身（約相用）八相成道相。是其化身（亦是約用）或將本有。為其法身能依修生。是其應身依應起化。是其化身有此不同故。今義判不得一定。宜可思準依斯詳之。今章初義。由小乘人不立法身。立二身外。或說三佛。以三十二相等功德。雖屬化身。攝入法身功德。當迴心教。為迴二乘。令易信受故也。後義謂。或說四佛。此義唯當直進教等。為欲顯法身是差別德。自性身是通一體故。以三十二相等功德。雖屬法身及化身。彼為顯差別德故。說為法身。攝在彼法身功德中也。又三十二下。謂。或立二佛三十二相等。即無性故。應化法身。亦即是真如自性法身。此義當終教。從是法身故。然荊溪輔行。及與金錍。曾見起信疏釋歸命偈。輒評破云。先以以身屬佛設難。故云不可獨云有應身性等。次就以體相屬法性徵斥。故云既許法身遍一切處。報應未□離於法身等者。余謂。他師錯認今家約終教解。而為圓教。是故不足強會。若四十六問。並抗乎涼密耳。
    若依一乘。有十蓮華藏世界海微塵數相。彼一一相。皆遍法界。業用亦爾。所以說十者。欲顯無盡故。如相海品說義苑云。一乘佛相。將十蓮華藏世界。抹作微塵。一微塵是一相。此相皆是實德故。皆遍法界。若通機見。即屬業用故。云業用亦爾折薪云。十身相海品經中。列有九十七大人相結有十蓮華藏世界海微塵數皆遍法界等故。如彼說也復古云。此經佛染淨圓融。帝網無盡。蓮華藏中。依正渾融。具三世間。微塵數相。是德。是相。是非德。是非相。由緣起理具足逆順。德相業用。皆無盡故孔目云。此相義。依現文中。有九十三相（探玄云。文中略說九十四相。廣結十華藏塵數。明相所依。有十九處。開合有異）下文別自廣說有十蓮華藏莊嚴世界海微塵數等相。若約此文。三乘小乘。則無此事。唯是一乘探玄云。相海者。福報奇狀炳著名相。德廣多奧如海。勘梵本。名如來十身相海品。以深廣之相在十身故。體性者。若圓教中。相海以無盡法界為性建立者。若一乘。此十蓮華藏塵數相。為普賢等說者。以修普賢無盡行海故明業用者。一乘業用。如小相品說（小相品探玄云。前大相業用。無邊無邊。極難知耳。今辨業用者。如八十隨好。但嚴佛形。以生淨信。今此明小相佛為菩薩時。相輪隨好。最下位處用。謂。放一光照十世界塵數剎。地獄眾生皆得生天。成就十地十眼耳等。如是展轉盡於未來際。無邊際。皆不可說。菩薩小相既爾。如來大相之海。利用自在。不可說不可說也）略明九十四種竟。廣結大相者。以別說難盡。是故總結。然一箇蓮華藏界。已遍法界。況復說十。復顯無盡。是則無盡。非普眼而不睹也。
    又觀佛三昧經中。約此三宗。分佛相好。以為三段。故彼經云。略中之略者。我今為此時會大眾。及淨飯王。略說相好。佛生人間。示同人事同人相故。說三十二相。勝諸天故。說八十好。為諸菩薩。說八萬四千諸妙相好。佛實相好。我初成道。摩伽陀國寂滅道場。為普賢賢首等諸大菩薩。於雜華經。已廣分別折薪云。又觀下總證前義也依探玄科。辨相海宗趣中。一釋名。二體性。三種類者。依觀佛三昧經（如章所引）有三類等。此中宜可思準。言約此三宗者。復古云。有謂彼經是三乘教故。此言非也。三乘宗者。小乘三乘一乘為三宗也彼經云等者（東晉佛陀跋陀羅譯。即淨飯王。將臨終時。佛為父王。說佛三身相好。今文在第九經菩薩本行品）佛告阿難。如來有三十二大人相。八十隨形好。金色光明。一一光明。無量化佛。身諸毛孔。一切變化。及一切色（下如章引）言同人相等者（演義云。俱含說輪王相。云相不正圓明。故與佛非等。此名輪王有三十二相。有三義不及如來。一處不正。二相不圓。三不明了。今正不亂。即處異輪王。其端正二字。是明是圓故。示同人而勝人矣。苑薪依此。復古云。要問云。依小乘教。以人相為佛。一切智等。則屬於法。餘文可知。法華攝釋云。望彼四勝。智論四云。有七事等。智論五云。問。菩薩相。何以故。三十二。不多不少。答。有言。以端正不亂故。若少則不端正。若多則身相亂。如探玄會）言為勝諸天等者。問。既八十好勝天。何故孔目（相海章）云八十種好同天耶。答。準彼前章（八十種好章）云。人中不具。諸天分有（義苑云。帝釋諸天。有相而無好。故此勝之者非）小乘實具。初教即空。終教即如。一乘無量。具因陀羅微細等。則知望分有邊故。云同天。由不圓具故。云勝諸天。各不違也。又探玄云。觀佛三昧經。佛生世間。示同人故。說三十二相。為勝諸天故。說八十種好。為諸菩薩。說八萬四千相。以菩薩修八萬四千諸度行故。上約三乘等說。若一乘。此十蓮華藏塵數相。為普賢等說者。以修普賢無盡行海故問。台宗所判。以觀經說八萬四千相好。與若華嚴有十華藏微塵相海。優降雖殊。俱尊特相。不約相多少分之。剋就真中感應而辨。則知。與今家巨殊何耶。答。詳彼支流。諍執繁興。若不對揚者。難辨邪正。今略點示。天台師曰。然此三身不可並（三皆在性）別（二從修有）一（不分修性）異（三不互融）則乖法華（若約觀者。有次第三觀。一心三觀。一心三觀者。祇一觀而三觀。觀於一諦。而三諦。此觀微妙。即一而三。即三而一。一觀一切觀。一切觀一觀。非一非一切）即一而三（秖一法性。而能成就一性二修。全性成修）即三而一（修性雖成。而其三身一性本具。全修在性。性無所移。修常宛爾。已上約融即）隨順世間。而論三身（約義分別。且從即二性。令義易明。四明云。法是本覺。報是始覺。始本一合。方有應用。一往似縱。以融即文。非縱非橫）法身者師範法性。還以法性為身。此身非色質。亦非心智。非陰界入之所攝持。強指法性為法身爾（始覺報智。依本覺成。故以法性而為師範。究論始本。唯是一覺。故云。還以法性為身。此非分段變易色質心智三科所攝。乃是常住五陰等法聚以為身。此法無相。不可說示。為眾生故。強名法身）所謂理法聚名法身。然理無聚散。義言聚散。始從初心顯出正理乃至究竟理聚方圓（身有三義。謂。體依聚。欲令易解。但取聚義。謂。實諦德等。及八萬四千法門。諸波羅蜜功德等。法性具則名理聚。法身也）報身者修行之所感。法華云。久修業所得。涅槃云。大般涅槃。修道得故。如如智照如如境菩提智慧。與法性相應（如□蓋合）相冥（如水乳和）法身非身不身。智既應冥。亦非身不身。強名此智。為報身也。始從初心。終至究竟顯理之智。智聚方圓（中道法身。乃本覺體。始覺冥此。能冥亦志。為成觀故。強名報智）應身者。應同萬物為身也（如谷答響。大小隨聲。如鑑現形。端醜在質）智與體冥。能起大用（不覺亡處。始本一如。覺體自在。能起大用）如水銀和真金能塗諸色像。功德和法身。處處應現往（四明云。起信論意。要在事識見則取色分齊故。名應佛。業識見則離分齊相故。是報身）始從初心。終至究竟。功德之聚方圓。故以三法聚為三身（彼宗山上。源清。孤山。淨覺。從義。轉計雖異。一義咸同。謂。空中無相。唯假有相。法身定是無相。報身通有無相。自報他報有無異故。應身有相。若其相即。俱有相。俱無相。互相攻毀。諍執膏盲。確莫可拔。是故出外嘗破法智云。但知性具之惡。普現色身。相相宛然。不曉具惡之性。普現之本。空中理體。亡泯寂絕。致使所談一念三千。即空假中。三身四土。皆是有相。山家草堂。返攘斥云。此乃山外。不達全修在性。致茲妄謂。若乃理本。唯具惡性。不具相者。是則木中唯具火性。而無焚燎之相耶。且焚燎之時。自何而有耶。又如鏡體不可但有現像之性。而不具於現像之相。應知。性惡具性具相。普現色身。全理而起。方免本無今有之過。豈可空中寂絕。泯然無物。而為普現之本耶。三身四土。皆是有相者。此由岳師誤以法身寂光。為寂絕理泯然無相。是故四明為救此義故。云諸文之中。言法身無相者。乃是已盡染礙之相。非如太虛空無一物。亦豈謂法身寂光決有相狀。此乃一時救弊之說。法身既爾。二身豈唯有相耶。亦如三千。豈可定以三諦中一假攝耶。如何固執空中之理無三千耶。從義後時又見諸文皆云三千即空假中。自知己非。乃轉計云空中之理。具足三千妙假。若是妙假。何須空以泯之。中以非之。岳師已壞之義。汝乃拾之為己所得。何其謬也。予竊思擇。山外原起自聽人講華嚴。而不達其奧義。徒認涼疏之弊。反迷己宗。此已邪蹊。不足評爾。噫。元師既係其□于四明之支門者。胡為不深省耶。祇識憤於山上之為妄。卻自潛失於掌中珠矣。抑本宗命脈。更奚在焉。何以者。雖有諸文說法身無相。為盡染礙之相。其實經云。世間相常住。微妙淨法身。具相三十二。常在靈山。我此土安穩。如此諸文。豈亦總為救弊之說乎。況是法性融通。理事兩重因陀羅網。真言教說。六大三密四曼荼羅。本具周遍。皆將可壅。持不恥哉。然四明云。良以報應屬修。法身是性。若漸教說。別起報應二修。莊嚴法身一性。若頓教詮。報應二修。全是性具法身一性。舉體起修。故得全性成修。全修在性。三身融妙。指一即三。問。觀經觀佛。止論八萬四千相好。若華嚴說有十蓮華藏世界塵數。二經所說。優降天殊。彼經正當尊特之相。觀經乃是安養生身。凡夫小乘常所見相。鈔中何故言是尊特。答。一家所判。克就真中感應而辨。藏通見但空者。唯睹丈六生身。別圓見不空者。乃睹尊特。問。具藏塵相而為尊特。三十二相老比丘形。而為生身。其文炳著。那云不以相好分耶。答。約相解釋。四教佛身。此乃從於增勝而說。未是的分相起之本。其本乃是權實二理。空中二觀。事業二識。就此分之。則生身尊特。如指諸掌。問。約相多少。分於二身。其義已顯。何須理觀。及就識分。答。華嚴塵相。及八萬相。雖是尊特。三十二相。不局生身。何者。以由圓人知全法界作三十二及以八萬藏塵相好故。三品相皆可稱海。既一一相皆無邊底。是故悉可名為尊特。故止觀等。以法華三十二相。觀經八萬。華嚴藏塵。同是別圓道品修發法身現相。對斥藏通相非奇特。以驗。三經所談相海。皆是尊特。然有通局。三十二則通。大見無邊。小見分齊。若藏塵。八萬。唯大非小。若也不就理觀等分。此義全失。故知。不定以相數多方為尊特。只就不空妙觀見耳。問。行人睹於劣應。談圓佛相。只可即是法身及自受用。不即尊特。以尊特身現起方有。不現則無。豈見不空。不待佛現。便自能見尊特相耶。答。今云劣應但即法及自報。不即尊特。則成壽量屬於尊特。身相自屬生身。如此分張進退皆失。須知。行者無有一見非如來力。如來鑒機。未始差忒。有須現者即為現之。如梵網。華嚴。及觀經等相多身大也。不須現者。即以力加。令於劣身不取分齊。見三十二相。即無有邊。以知丈六是法界故。圓人豈不即劣見於無邊。不必一一待現方見。應知。觀經妙觀。觀佛法身。見八萬相。乃是彼佛全法界身。應圓似觀。現奇特身。經文自云。身量無邊。非是凡夫心力所及。正類淨名如須彌山顯于大海。藥師中巍巍堂堂。大論中色相無邊尊特之身。此等尊特。觀經所現。無少差殊。既云無邊。那謂生身。若金光明。龍尊歎佛經文。但列三十二相圓光一尋。疏乃判云正歎尊特。故知。但於劣身見無分齊。又無身相高大之說。以驗。非是特現之相。只由龍尊言中妙示即劣含勝難思之文。大師見彼得意之處。是故疏云巍巍堂堂。得意處者。即總歎云諸佛清淨微妙寂滅也。以總冠別。故三十二相。遍嚴三身。不縱不橫。是祕密藏。乃是法界總體。一攝一切。事事相收。應用無邊。不離毫末。相好至劣。量等虛空。故法華中龍女歎佛。微妙淨法身。具相三十二。顯是劣應以法身具故。相相尊特。是故荊溪類同華嚴一一相好。與虛空等。文句十云一一相皆法界海。又妙玄云垢衣內身。實是長者。釋籤云即是瓔珞長者。瓔珞長者。豈非尊特。何待現邪。問。一等尊特。以何因緣。相分三品。答悉檀因緣故。蓋一類機應以藏塵尊特之相。得四益者。故佛稱機。而為現之。應以八萬尊特之相。應以三十二尊特之相。得四益者。佛皆稱機。而為現之。仍須了知。此之相海。別教則用別修緣了。成就此相。即修成之尊特故名報身。圓教能了二修即性。修德無功。乃性具之尊特。故名法身。須知。華嚴華藏塵數之相雖多。此以兼別故。猶帶修成。觀經論八萬。既唯圓頓。無非性具。故三聖觀疏。皆示云觀於法身。行者當須以教定理。就理明觀。於觀顯相。無得但以多數斥少。使勝成劣。實在精學。然後勤修。欲罷不能。故慈辨柝）詳此等釋彼宗約理融即者。不出今家同教一乘攝。爾。復彼隨順世間。約義分別者。亦祇當今同教攝方便義。所流所目寄顯等義。然迨宋四明。剋就理觀二識。而分二身。獨其尊特。相分三品。同判一等。修成性具。有別圓異。而以觀經現八萬相。藥師堂堂。大論色相無邊。反與金光法華三十二相。但即劣身見無分齊。相相尊特者。大似自誇唯局己宗。而他宗無矣。實由不識今家先已盛談故。孔目云。三十二相。通凡夫小乘三乘一乘。但淺深異。凡夫有人。小乘無人。初教即空（與藏通同）終教即如。一乘無盡（如別圓義）具因陀羅及微細等（同教二乘）依別教。其相如十蓮華藏莊嚴世界海塵數等相。又八十隨形相者。人中不具。諸天分有。小乘實具。初教即空。終教即如。一乘無量。具因陀羅微細等故。又探玄云。即權恒實。如權王下現十佛身。丈六遍於十方。八相該於法界。以斯驗知。彼侈獨顯。皆但屬此同教一乘攝耳。是故天台荊溪。一一類同華嚴相海。寔有以也。然四明以八萬等與藏塵相海。混成一塊。以謂俱別圓機業識見身。須現尊特者。恐是不然。嘗檢台疏。未聞正有別人見十蓮華藏塵數相海之文。縱有經說無邊無分齊之言。或約即如。則語雖亦通。三身十身。體義天殊。若謂文既在華嚴。以兼別故。加於可加者。設許以寄顯地位等。保帶修成。而奈何。由彼總不揀夫相海品。在地品後。因果會別。一律而混故也。故孔目云。此不思議相海。小相三品。有人判屬三身量。恐未然。此經無三身。但有二種十身。今此三品。初品為體（當體宛爾。六大周遍）相海為相（全體無別。四曼荼羅）小相明用（三密廣博）此相義。依現文中。有九十五相。下文別自廣說有十蓮華藏莊嚴世界海微塵數等相。若約此文。三乘小乘。則無此事（終頓尚無。台別何有）唯是一乘。探玄結云。然一箇蓮華藏界。已遍法界。況復說十。復顯無盡。是則無盡。非普眼而不睹也。準此。如何別機別眼。得見普法。若見普法。是圓非別。不可普別而相濫焉。又直饒以諸菩薩修八萬四千諸度門故。為諸菩薩說八萬四千相好。則如楞伽經。如來藏經。恒沙功德。具諸相好。則以藏性為因等故。地上菩薩。梨耶業識。得見八萬。唯報身相。既是別機別見。更有何據。得睹十身藏塵相海。況彼業識無明。全計所執。何以可得同普賢眼。何況普法即是法界行德。探玄云。奇狀炳著名相。德廣多奧如海。勘梵本。名如來十身相海品。以深廣之相在十身故。明毘盧遮那。現如持尊特身。即與無相本地法身無二無別。以限無限恒無礙故。豈與業識見。同日語哉。又如觀佛經。既言佛實相好在雜華說。此乃金口親以相數少多略廣。明示三品。謂。實相好正指相海。特揀異於八萬等妙相好。豈欺佛乎。又真言教有淺略釋。及有廣博因陀羅王祕要之藏。此亦豈可欺毘盧乎。由此而推。鳴呼。四明有勳中興於同教一乘。而於別教一乘暨真言教。未曾終身勤習。而反加有欲凌蔑於他者何也。蓋信己宗篤。而自知明。昭乎日月。不足為明。崒乎泰山。不足為高。設至為舉世非之。力行而不顧者歟。此學者之大患也。然而同教之分。別教之際。於斯二者。要不可敢不究也。今也當宗衰落。殆不絕若線。偶有倡人。不能深知於斯二者。而錯亂之。或及兩喪而已。寧不為之慨傷也歟。
    解云。此中三十二相等。當略中之略。為人天二乘等。即當初也。八萬四千等。義當但是略。為三乘菩薩等。當次也。佛實相好。如雜華說者。義當廣說。即是指此華嚴相海品說。此品說一乘別教相。即當終也。以雜華即是華嚴故。餘義可知探玄云。此三中。初唯小乘。次兼前為三乘。後具前為一乘。又初唯地前見。次唯地上見。後通五位見。又初唯化身相。次唯報身相。後是十身相今謂。初約機教分略次廣。今章同此。次約位分三見。後約身相。如文可解。餘如向辨。
    第九明攝化分齊者。若小乘中。唯此娑婆雜穢處。是佛報土。於中此閻浮提。是報佛所依。餘百億等。是化境分齊也義苑云。依諸教明化境之寬□也。小乘唯娑婆者。謂。不信界外別有土故。此猶約化之邊量。若克佛之所依。唯處四洲之一。故云於中等。百億下狀化境之量也復古云。唯此閻浮。釋迦實報所依處也。百億即三千大千世界。皆是攝化境界也。俱舍疏曰。依薩婆多。十方世界。唯有一佛。依經部宗。十方世界。許十方佛。論有相破。煩而不敘。
    若三乘中。法性土。及自受用土。今此不說義苑云。謂。既明攝化。即是對機。此既佛之證用故。不說也。乃至三身四土之義。七門分別（依唯識等。文太繁重。非要故略）復古云。三乘中。土有三種。一法性土。二實報土。三變化土。或說四土。實報中開自他受用也。今此下揀前二土折薪云。玄亦云。三乘中有二。一約佛自住處。有三。一法性土。二實德土。謂。妙行等。三色相土。謂。勝寶等。後二自受用土。此三非攝化處。故仍不辨也。二約佛攝化處有三全同今文三段五教也問。前明三身。已通法性及自報身。何故此中不說性自二土。答。既約攝化。為辨教淺深故。然性土自土。以諸大乘同皆說量無邊。約佛自住。則顯義不便。故此不說。唯識云。又自性身。依法性土。雖此身土體無差別。而屬佛法。相性異故（涼疏少異。如佛性章已引）自受用身。還依自土。謂。大圓鏡智相應淨識。由昔所修自利無漏純淨佛土因緣成就。從初成道。盡未來際。相續變為。純淨佛土。周圓無際。眾寶莊嚴。自受用身。常依而住（探玄云。謂。妙行勝寶等為體。如折薪引）佛土章云。佛地唯識皆說。法性土雖非色攝。不可說其形量大小。然依事相。其相無遍。譬如虛空遍一切處。自受用土。十地經說。第十地菩薩。得生大自在宮。有大寶蓮華座等。出第十地菩薩。坐登正覺（始教實在。終教示成）既成佛竟。盡未來際。相續變為。純淨佛土。隨法性土。量無邊故。故探玄云。三乘中。約佛自住處。一法性土。二自受用土。非是攝化處故。此中不辨也。
    其釋迦佛隨他受用實報淨土。或有說在摩醯首羅天。化身充滿百億閻浮提。是所化分齊。如梵網經。及對法論等說。當知。此約始教以說。義苑云。此居色界之頂。約攝報說。引攝二乘故（偏據一義）今解。言其釋迦佛者。謂。小乘始教（他受用報）釋迦實報他受用土。即在淨居摩醯首羅天處。蓮華臺藏舍那（釋迦之本）及千葉上千大釋迦報土。主領千三千大千世界。其變化土。即千百億閻浮釋迦是化。故入大乘論云。始從初地。乃至十地。在淨居天。成於正覺。自在應化。名為法身。非閻浮提實身成佛。若釋迦生於閻浮提。實得成佛者。此事不然。福德果報。決定有處。若於三千界。得自在者。一切十方。但是一佛世界。十方諸佛。則無依果。如諸經說釋迦如來主領三千大千世界。不言乃至十方世界。說諸佛出世。皆是依報。各有齊限。是故當知。在淨居天。成於正覺。領三千大千世界。非閻浮提。梵網疏云。今釋。此佛內自實成。及應機化境。諸聖教中。總有五說（一小乘。二初教迴心。及三直進教。四終教。五一乘教）一約諸部小乘。於此大千百億閻浮中（此娑婆雜穢處）唯此閻浮（實佛所依）釋迦。是實報成佛。餘洲皆是化往（化境分齊）本不論舍那佛。二若依入大乘論等說。摩醯首羅天上。有一實報成佛（一大千頂實報釋迦。即當梵網大釋迦一）以一大千世界。為所統境。化作百億釋迦。一時成佛（此約始教迴心教說。然復古解今章文。唯引此說者。恐未盡矣）三若依此經蓮華臺藏世界之中坐華臺上。實身成佛。名盧舍那（基云。他受用土。隨十地菩薩所宜而現。或小或大。或劣或勝。前後改轉。梵網經說。我今盧舍那方坐蓮華座。一華百億國。一國一釋迦。攝論等云。初地菩薩。悟十百門。見百佛土。一佛國土。三千世界。三千世界。有百億四天下。四天下各有一化佛。三千界中。有百億化佛。初地菩薩。見一百箇百億化佛。一受用身。受用身居一大寶蓮華臺。華有百葉。葉即三千大千世界。一受用佛。名盧舍那。百箇百億化佛。名為釋迦。不離一盧舍那身。有眾釋迦。二地菩薩。見一受用佛坐千葉蓮華。乃至第十地。見佛極大。華葉無邊。且二地中。見初地所見。十受用身盧舍那。千箇百億化身釋迦。乃至十地。見九地所見。無量受用身盧含那。無量化身釋迦。大千世界佛數。雖多。不離釋迦之化。故名一佛所化。又小乘中唯言一佛。無多化用。亦隨彼機。說一佛也。或資糧道見一四天下。有一主佛。加行道中。見三千界有一主佛。初地以上。漸漸增故。故他受用土。其量不定）其千華上千釋迦。即是千摩醯首羅天上（千箇大千界頂）各有一釋迦。一一（千箇中。千界內）各化作百億釋迦故。有千百億釋迦（千箇小。千界內）於千百億國中菩提樹下。一時成佛（深義云。周匝千華上。復現千釋迦。即大化也。一華百億國。一國一釋迦。即小化也。小化唯一四洲。大化總該百億者。此恐不爾。梵網大師疏云。此千釋迦。還是受用身攝。孔目云。所現千佛。千百億釋迦。亦當報身。下閻浮提出家等。當是化身。何故但言大化及小化唯一四洲耶。若依相宗。應通報化。故佛土章云。一佛百億國。一國一釋迦。即他受用土。又三身章云。一國即是一大千界。一界即有一大釋迦。四善根所見。百億小釋迦。餘二乘所見。佛變化身。還居自土。隨未登地有情所宜。化為佛土。或淨或穢。或小或大。前後改轉。亦無定限。隨生所宜。一時現故。樞要云。他受用土。本唯無漏淨。見者居穢。亦為現穢。見亦通穢。化土本唯無漏。然有淨穢。十地菩薩。亦得見故。上知下故。然由本為十地菩薩現淨土故。論說化土。有其淨言。化土本為地前等見。不別言淨。總說見身土。各據增勝本為而說。亦不相違。下不知上故。地前。二乘。必不見無漏淨土。又最勝王疏云。他受用身有二。一四善根所見之身。但說三十二相等。二地上菩薩所見之身。相好應多。此亦准知）準此言之。則一實身（華臺舍那）成佛時。以千三千世界（二地菩薩所見千箇大千）為主化境。合有千箇百億。其千釋迦是實報（各一大千千箇報土）千百億釋迦是化身（此當直進始教說。然今章總言此約始教。實通迴心直進二教。謂。釋迦實報他受用土。一如入大乘說。一箇釋迦受用報土。在淨居天。二如梵網說。千箇大釋迦。亦他受用實報土。故孔目云。此約三乘。盧舍那當彼報身。所化千佛。及化千百億釋迦。亦當報身。下閻浮提。七歲出家等。當是化身。故云如梵網經及對法論等說。故綱目云。色頂別立彼實報故。如梵網經等說。此約初教。探玄云。約佛攝化處。其受用土。若依始教。在色界頂。為引小乘。在同界說。化身土。若依始教。唯有百億閻浮百億釋迦。為攝化境。折薪云云。如次所引）折薪云。據至相釋云。此約三乘盧舍那（臺藏能化）當彼報身。所化千佛（以千葉上千大釋迦望舍那故）及化千百億釋迦（葉中千箇百億釋迦。望大釋迦。大為能轉。小為所化。望下閻浮出家已云。當是化身。亦當報身）亦當報身（此文難看。今檢孔目云。若依梵網經。釋迦佛在第四禪摩醯首羅宮。與無量大梵天王。及不可說不可說菩薩眾。說蓮華藏世界盧舍那佛心地法品時。釋迦身放慧光。照蓮華臺藏世界。其中一切世界眾生。相視歡喜。皆生疑念。是時釋迦。擎此世界大眾。還至蓮華臺藏世界金剛光明宮中。見盧舍那佛坐蓮華光明座上。釋迦及大眾。敬禮盧舍那足下。請問成佛因緣。盧舍那佛。為說因緣。及明依正兩報。及成化佛釋迦身等。廣在經文。成次第者。盧舍那佛引三世佛說百劫修行。成心地法。號盧舍那。成蓮華臺藏世界海。赫赫天光師子座上。依諸別光。成千葉上佛。持心地法門。復轉為千百億釋迦。次第說上心地法門。并勸修行。其佛復各舉身。放不思議光。皆化無量佛。一時以青黃赤白等華。供養盧舍那竟。各從蓮華藏世界。而沒。沒已入體性虛空三昧。還本世界閻浮提地菩提樹下。還從三昧出已。方坐金剛座及妙光堂。說十世界海。復從座起。至帝釋宮。說十住法。乃至復至四禪摩醯首羅天王宮。說我本原蓮華藏世界盧舍那佛心地法門品。其餘千百億釋迦。亦復如是。無二無別）又云。上釋迦。於第四禪。說心地法者。即是化釋迦也（彼經次者。爾時釋迦。從初現蓮華藏世界。東方來入天宮已。下生閻浮提迦夷羅國。乃至七歲出家。三十成道。號為釋迦。乃至摩醯首羅宮。次第十住處所說）又云。當是化身。又云。次第於閻浮提。七歲出家已去。說十住處者。化身。復說報身。三乘華藏中說。十住處也。又云。於閻浮提。八千返上下。說心地法者（經次云。吾今來此世界之中。八千返。為此娑婆世界。坐金剛座。乃至摩醯首羅天王宮等）通彼應化。二處總籠說（以千釋迦及化千百億釋迦。亦當報身。及與下閻浮已去。當應化身。二處奄含說故耳）詳曰。據至相二處意。以舍那唯是實報身。千釋迦等通報化。以望舍那是化（今謂。不然望本報身。是為所化及所轉為。而當報身。雖云是化。非謂化身。若下閻浮已去。方是化身。故梵網疏云。千釋迦是實報。千百億釋迦。是化身。豈云千釋迦通化耶。孔目云。化者是報化。非化身化是）望次下經文於閻浮提七歲出家等。屬報身。故知。至相以釋迦通報化。但望上望下不同爾。如會今章者。若意同至相。即此釋迦在摩醯首羅天宮。是報身。望滿百億閻浮提。是化身也。若據清涼。直以臺上佛為本源。千葉佛復是大化一釋迦。更有百億。方為小化。即二釋迦皆化身也。今章若同至相。報化皆成。若同清涼。唯是化身。滿閻浮提爾（今謂。涼鈔失兩祖意。何須同彼。噫。其誤矣）次下對法等。彼唯說報身在色究竟天也。則以經論各證一義爾。時對法論中。檢文未見。而言等者。等取唯識。而起信亦云。又是菩薩功德成滿。於色究竟處。示一切世間最高大身等。然約寄位在於此天。乃是終教。今不等此者。唯識第七云。謂。諸異生求佛果者。定色界。後引生無漏。彼如生在淨居天上大自在宮得菩提。故。清涼云。唯識為引攝二乘。今知。菩提樹下。非是實報也。既對法唯識。只有報身在色究竟天。取梵網證化身滿閻浮提（梵網亦說他受用報在色界頂。何不為證）各證一義。劫優。思之今謂。不然。此章通總引。言梵網（證他受用及化身土）及對法（證其受用土在色界頂）論等（等取入大乘論證意同梵網等）若別證者。如探玄云。三乘中約佛攝化處。一化身土（此有二。一染。謂。此娑婆等。此約釋迦。二淨。謂。餘方化土。此約餘佛。若變染土。謂。足指按地等）初中若依始教。唯有百億閻浮百億釋迦。為攝化境（如梵網及入大乘論）二他受用土。若依始教。在色界頂。為引小乘。在同界說（亦如梵網。對法唯識。入大乘論）今章引證。準次章文。有二所以。屬始教攝。雖泛爾舉。非無別意。準探玄知。二意者。一以釋迦（是□報化）實報（□中之本。舍那報身。）他受用土。別於彼天。立為實報。為翻小教。顯其釋迦是彼化作（從本垂□。非謂化身。亦報攝故。）二以實報土寄於界內最勝處（華臺舍那千箇葉上摩醯首羅天處。大千釋迦）說。為恐二乘不信界外。而亦順彼故。顯其化身（兩重本□。雖亦當報。從下閻浮出家以去。當是化身）但滿百億（葉內千百億小釋迦）等。此千大千百億閻浮是報化土。是攝化境。故知。約始教說。如引孔目及梵網疏。賴是大師高判昭著。請勿外求焉。然若約他宗（天台四明。及嘉祥華嚴遊意等）多認梵網。混謂華嚴。偏執報身。或直指華嚴。判為□中本□。不論十身帝網主伴徒言。舍那釋迦釋迦舍那等。而單別與圓具等。濫之甚矣。今家漸屬初教。尚非熟教。況圓教乎。可深思之。
    何以故。為二乘教以釋迦身為實報。今即翻彼顯其是化。故於彼天。別立實報。又恐二乘不信界外有實淨土故。寄界內最勝處說。其化身但充百億等。亦順彼說此由上引梵網等說。為始教證。是故徵釋。有二所以總別證成向已解竟（義苑云。徵意云。以其他受用土應超界外。何以卻居色頂耶。為二乘下有三義故。偏居彼天。初翻化立報。二睹對生信。三順小分齊。良以此教大乘初門。多分影似故。有同不同也。今謂。未穩。章但徵屬始教。而至釋中。約界內外。剋實。大意秖二而已。不可以徵界內外解）問。若爾彼梵網等說。為偏局初教耶。答。經含多義。若被一乘所目。應是同教。故探玄云。若約一乘。十佛化境。蓮華藏莊嚴世界海有三種。一蓮華臺藏世界（如梵網等）雖遍法界。對地上菩薩機現有增減（十地論等）寄在色頂。唯說一界。初約同教一乘辨（後二約別教辨）又云。或（此釋迦身）是化非法報。以具八相在閻浮故。色頂別立彼實報故。如梵網等。此約初教。
    或有說釋迦佛報土有三界外。涅槃經云。西方去此三十二恒河沙佛土有世界。名無勝。是釋迦佛實報淨土。此約終教說。以不隨下說故。為顯娑婆唯是化故。是故當知。色頂之身亦非實報涅槃（南二十二北二十四）德王品云。西方去此娑婆世界。度三（北本云四）十二（復古引演義云四十二。今云三十二者恐傳寫之誤。今謂。不然。麗本鈔作三。探玄又云三十二。況南本經。何輒為錯）恒河沙等諸佛國土。彼有世界。名曰無勝。彼土何故名曰無勝。其土所有莊嚴之事。悉皆平等。無有差別。猶如西方安樂世界。亦如東方滿月世界。我於彼土出現於世。為化眾生故。於此界閻浮提中。現轉法輪。（天台妙玄云。無勝土同居淨土。與今家殊）探玄云。三乘中他受用土。若依終教不在三界。如涅槃云。西方去此三十二恒河沙佛土。有世界。名無勝。是釋迦佛實報淨土（今章准知）又於一切須彌樓山世界畔間。往往安一淨佛土。此通報化。為引眾生報土有界外者。義苑云。終教超權故。土居界外（復古云。今界內界外。用分權實也）次出意云。既超界外故。不隨下二乘說故。即顯界內娑婆但唯是化。權教引攝。報土亦即是化。故云是故當知亦非實報。此乃以實奪權也問。如探玄云。若約終教。不在三界。若爾十地經說十王華報。色究竟天現最高大身。現報後報利益。何在界內。答。若約權。則如唯識云是實成等。今約實教故。起信中是言示成。然法苑章云。化土必隨三界處所。古人於此種種分別。三界之外別有處所。以為淨土。理必不然。所化必有異熱識在。異熟識在必是三界攝。何得出界。土非界繫。言超三界。非處有別。隨所化故。今謂。相宗保權情重。以此驗知。驢年猶未治歟。
    或說化境非但百億。如大智論中。以三千大千世界為一數。數至恒沙。為一世界性。又數此至恒沙。為一世界海。數此又至無量恒沙。為一世界種。數此到無量十方恒沙。為一佛世界所化分齊也。此約終教說。以攝化漸廣於前故或說化境等者。約終教中。前約受用土。今約化土。探玄云。化身土。若約終教。如智論中（以三千大千世界為一數。數此等。如今章引）梵網疏云。四依攝論等。受用身有二種。一自受用。是實身成佛。稱法界在。身土相稱。依正無礙。唯佛獨住。更無菩薩。二隨他受用身。為地上菩薩。於淨土中。現身說法。為地前機。現化身佛。所主化境。又廣於前。更舉智論。如此章引（今檢彼論。第七八及第五十云。三千大千世界。名一世界。一時起。一時滅初重如是等十方。如恒河沙等世界。是一佛世界二重如是一佛世界。數如恒河沙世界。是一佛世界海三重如是佛世界海。數召十方恒河沙世界。是一佛世界種。四重如是世界種十方無量。是名一佛世界五重於一切世界中。取如是分。是名一佛所度之分）義苑云。揀寬廣之相。初據三千等倍增之數。以揀權小故折薪云。倍倍增可知復古引要問云。若三乘終教。如三千等同類世界現成佛者。並是化佛（次文云。何以知之。大智度論。成佛世界。廣引如疏。得知。並是一佛化境。多處現身故。是化也。摩醯首羅天身。亦是化作。由權顯閻浮菩提樹下是化佛故。蓮華藏世界所有佛者。是實報也。通體相用。十方淨土所現佛者。是報佛也。所有親屬。是法門也。為現引此娑婆小根異習眾生故。如大無量壽經說）今引智論。證攝化分齊漸廣前。約終教說淨影章云。如生公說。佛無色身。亦無淨土。但為化物。應現住於眾生土中。眾生有土。諸佛則無（攝實從相）是義不然。維摩說。一切種行為淨土因。有因既實。果寧不真。什公所說。諸佛有土。眾生全無。但佛隨化現土不同。故如維摩云。為化眾生故。現此土為不淨耳（攝相從實）於一佛土。隨其業行。種種異見。如佛一身眾生異見。故經說言。佛土清淨。如摩尼珠。隨諸眾生。種種異現。維摩亦云。我此國土。常淨若此。為欲度斯下劣人故。示是眾惡不淨土耳。有人復說。佛與眾生。各別有土。各別住於自業果故（分相異實肇公所立）如彼廣述。今謂。此等不出今家始終二教。不勞逐節揀異也。
    又唯約須彌山世界說。以局此界故。未說樹形等世界。故非一乘也義苑云。約同類世界。以揀非一乘之異類界也。言同類者。同有須彌日月等。異類者。樹形江河形等探玄云。又於一切須彌樓山世界畔間。往往安一淨佛土。此通報化。為引眾生未說樹形等者。旨歸云。如樹形等。世界既異。其中眾生報類亦別。如來於彼現身立教。隨彼所宜。施設教法。差別不同。與虛空法界等。唯如來智之所能知。不可定其色非色等言非言等。舍那品中。廣明樹形河形（側住世界。俯仰世界。倒世界眾生形等無量形類一一形類。各各本類。普遍法界。然互不相礙。又此離類。並皆攝在蓮華藏世界海中。亦說無盡。如因陀羅網）須彌山形。乃至一切眾生形。世界海。末後結云。皆是盧舍那佛常轉法輪處梵網古□（青丘太賢）釋云。言一國者。一須彌界。以世界別南洲現故。此依□相。且說一類須彌界。據實。樹形人形倒及側等。各隨其類遍滿諸方。今謂。他宗不曉是一乘教不人說故。濫三乘耳。
    或說釋迦報土在靈鷲山。如法華經云。我常在靈鷲山等。法華論主釋為報身菩提也。當知。此約一乘同教。何以故。以法華中亦顯一乘故。其處隨教。即染歸淨。故說法華處。即為實也。如菩提樹下說華嚴處。即為蓮華藏十佛境界。法華亦爾。漸同此故。是同教也。然未說彼處。即為十蓮華藏及因陀羅等。故非別教也義苑云。界內即報染淨雙如。將會融通。故有斯說。華嚴覺樹道成。即蓮華藏。法華鷲峰開顯處。即淨方。蓋由法演一乘。有茲相類。言漸同此故是同教者。謂。法既同歸。儀式亦爾也。然未下料揀。處局故非別教壽量品云。然我實成佛已來。無量無邊偈曰。於阿僧祇劫。常在靈鷲山。及餘諸住處。眾生見劫盡大火所燒時。我此土安穩。天人常充滿我淨土不毀。而眾見燒盡。論（十無上中八者。示現三種佛菩提）云。二者報佛菩提。十地行滿足。得常涅槃證故。如經我實成佛已來而眾見燒盡者。報佛如來真實淨土。第一義諦攝故復古云。云等者。及餘諸住處眾生。見劫盡大火所燒時。我此土安穩。天人常充滿。天親釋為報身菩提。此即化以顯報也（要問云。依三乘教。二佛相對。以化顯報。即菩提樹下顯蓮華藏世界海中佛是報故也）法華所顯一乘。即同華嚴故。如華嚴在穢土說。居摩竭提國。即蓮華藏世界海。具足主伴。通因陀羅網等。法華亦爾。即染以顯淨。漸同華嚴。故云同教。但法華雖說即染歸淨。縱說一乘之義。主伴不具。然由未說十蓮華藏等。揀非別教也若依他宗。天台妙句。釋壽量品前後之文。明報身義。唯約自報而說。始終一轍。略無異同。荊溪記云。當知。法華報佛所說。引論報佛菩提為證。蓋報佛名通故也。是故經云。爾時長者即會親族等。今經開顯。乃言垢衣內身（鹿苑劣應）實是長者。此乃指向身是圓常之身。的顯開權絕待之妙。教主既妙。其處亦爾。故云漸同。而有人天所移三變土等。祇言此土安穩天人充滿。未彰灼說十蓮帝網及相形等。設五陰報。一一即理。皆悉無邊。且約此界。是同教故也。
    或有說此釋迦身。即為實報受用之身。如佛地經初。說此釋迦佛即具二十一種實報功德。彼論釋為受用身也。此亦約同教說。何以故。此釋迦佛。若三乘中。但為化身。若別教一乘。以為究竟十佛之身。今此方便。勸彼三乘。顯釋迦身非但是化。恐難信受故。彼經中約說佛果深功德處。明佛身隨教即權歸實。說為報身。即方便顯說華嚴一乘法時。此釋迦身。亦隨彼教。即是究竟十佛法界身也。是故以此為同教攝也佛地經初者。經曰。如是我聞。一時薄伽梵。住最勝光曜七寶莊嚴大宮殿中。論曰。此顯如來住處圓滿。謂。佛佛土。復由十八圓滿事（顯色。形色。分量。方所。因。果。主。輔。眷屬。住持。事業。攝益。無畏。住處。路。乘。門。依持）故（具如上卷匡真所辨）有義此土變化土攝。說此經佛。是變化身。聲聞等眾。聞信受故。有義。此土受用土攝。說此經佛。是受用身。此淨土量無邊際故。路乘門等是實德故。說此經佛。具後（第二卷處）所說二十一種實功德故。又是法勝。於此宜聞。如實義者釋迦牟尼。說此經時。地前大眾。見變化身居此穢土。為其說法。地上大眾。見受用身居將佛土。為其說法。所聞雖同。所見各別。而傳法者。為令眾生聞勝希願。勤修彼因。當生淨土。證佛功德。故就勝者所見。結集言等（論第二卷）經曰。是薄伽梵最清淨覺（一總下別）不二現行趣無相法住於佛住逮得一切佛平等性到無障處不可轉法所行無礙其所成立。不可思議遊於三世平等法性其身流布一切世界於一切法智無疑滯於一切行。成就大覺於諸法智。無有疑惑凡所現身。不可分別一切菩薩正所求智得佛無二。住勝彼岸不相間雜。如來解脫。如智究竟證無中邊佛地平等極於法界盡虛空性。窮未來際論曰。次顯諸佛異餘大師故。說世尊功德殊勝。又為其餘生淨信故。顯示世尊功德圓滿。應知。此中總別顯示二十一種殊勝功德義苑云（佛地經說。正顯佛德。非攝化處。何以故者）土既隨教殊勝故。身亦稱土希奇。即化為報。教義深細。良在茲焉（何以故下）初徵。二釋。徵云。既一佛身。何以或化或報。或十身耶。此釋迦下約諸教以釋（折薪云。此釋迦退非三乘化身。進非別教實身。進退覈定。足知三一合明。即權歸實。復古云。釋迦何以釋為報身耶。若在三乘。以為化。若在別教。即為十身。今即化以顯報。則當同教義也。今以三乘。參於一乘。故於彼經。顯教深細。故說佛身即權歸實）今此方便下明佛地經談功德之所以。且指化為報。人難信受。故彼經中。論佛功德。既顯功德。報相決然。即方便顯等者。謂。設爾於方便教中。若顯說一乘十十法門。此身即便身雲無盡。此乃身隨法異故也折薪云。又亦顯說華嚴別教一乘。即化是究竟十身。易信受故。皆同教義也復古云。如說華嚴法時。縱說釋迦。亦即十身。今以即權歸實故。然由未顯無盡身故。揀非別教也。問。同教策引清涼一性一相等云。此示能同。即別教中彰其無礙也。以華嚴為能同。今何異耶。答。彼以後三為一乘。自分能所（安勞會妄）今約能所似義。與彼不同也問。探玄明。三乘中約佛攝化處。他受用土。謂。十八圓滿等。既屬三乘。何為同教一乘耶。答。彼約所同。自他報別。故下章云。謂。他受用與化身。合名生身。自受用與法身。合名法身。如佛地論說。此約始教說。又探玄云。或（此釋迦身）是報非法化。即此身具二十一種殊勝功德。受用身故。如佛地經初說。此約終教。又云。然佛說經處。或唯界外諸妙淨土。十八圓滿受用土中。報佛說處。如佛地經等。此妙淨土。非三界攝。而亦不離。以遍一切處故。此通三乘及一乘說（此約說法是勝。隨教即化。歸實報身。當能同義）又上章（施設異相）云。以彼為地上菩薩。說佛地功德故。在三界外受用土中。此依三乘終教及一乘同教說。既通三一。而揀非別教一乘者。探玄中。問。此八會佛是何等身。答。有釋云。說此經佛是實報身。以是盧舍那法界身故。居蓮華藏淨土中故。下第七會初。歎佛具彼二十一種殊勝功德。是實報也。但以不離化故。該此樹下。非是化身。今釋。此佛准下文中。是十佛之身。通三世間。以說十信及三賢等。地前所見。非實報故。然居華藏。非局化故。國土身等。非前二故。具攝前二。性融通故。具足主伴。如帝網故。是故周遍法界十佛之身。直攝一切三世間盡。方為佛故。三身二身。但是三中智正覺攝。妙淨土及同生之身。無不皆是此中所攝廣明。此中是同。非別隨應可知。
    或有說此釋迦身即是法身。如經云吾今此身即是法身。此約頓教寄言以說。以相盡離念故探玄云（此釋迦身）或是法非報化。以色即如故。經云。吾今此身即是法身。此約頓教孔目云。若依三乘。或一佛。謂。頓教佛。唯一無分別實性。即是佛言寄言以說者。具如前章（佛果義相）已辨。復古云。文顯。可知。問。頓教是一乘耶。三乘耶。若云一乘。何以今章前後。皆曰三乘。若云三乘。何以今科在一乘中耶。答。因說佛身。報體通終教及同教。說終教之後。連次同教故。言一乘。今頓教居後。寄入此科。以少從多。非以頓教為一乘。去情思之折薪云。所以約教不次者。由上並約化顯報故。以同教連終教辨。今以即化顯法義別故。陳於此次說也（謂。小唯化。始終及同共報。頓唯法故。三身次第）有云。攝化約教。四句順次（小始界內。終教界外。同教亦內亦外。頓別非內非外。如迴心義）。
    若別教一乘。此釋迦身。非但三身。亦即是十身。以顯無盡探玄云。或非法。非報化。以是十佛故。通三世間故。具足主伴故。此約圓教。是故此釋迦身。圓融無礙。極難思也（義苑云。別教所談此釋迦身。是十身之一。十身融通故者。非也）。
    然彼十佛境界。所依有二。一國土海圓融自在。當不可說。或寄法顯示。如第二會初說舍那品云。十方國土中。一切世界海。探玄云。於中國土海。世界海。雙舉者。此二相成故也（故曰所依有）又云。依一乘有二。一約果分。十佛自體國土海。此當不可說。寄緣說十（文有十句）如第二會說（二如次下）復古云。攝化境界。有其二種（今謂。不然。以國土海非約攝化。但世界海是攝化境故）諸佛如來所依國土。重重無盡。如海深廣。若寄法顯示。如普光明殿會如來名號品初說（義苑云。普光明會中。表法以示）折薪云。晉經名號品初云（佛在摩竭提國寂滅道場）初始得佛普光法堂。坐蓮華藏師子座上。善覺智無二念。了達法性。住佛所住。等諸如來。至無礙趣。具不退法。無壞境界。住不思議。等達三世（與十佛國土微塵數等大菩薩俱）釋曰。此歎佛所住之文也（探玄云。名普光法堂會。約事。謂。佛於堂內。放光普照。故名此堂為普光。於中說法。又名法堂。相傳。普光堂。在菩提樹東南可三里許。熙連河曲內。佛初成道。諸龍見佛樹下露坐。遂為佛造此法堂。約法。謂。真俗遐周曰普。妙智照達云光。境智玄軌為法。約境。謂。普體。光用。法通教義。約實。謂。無礙法界。一塵一行皆遍。因陀羅網。重重顯現故。稱為普。即普圓明煥曜故。復云光。無不正軌故。亦云法。即法應緣成陰為堂。前舍那品明依果。此明正報。又此品明國土海義。前品既辨世界海。即明體隨緣。顯其果相。今即約緣反顯。明其果體。辨相所依之實。前會約華藏。此約忍土。有意。文中有三。一舉佛所在。明器世間。二善覺知下歎佛德。明智正覺世間。三與十佛土下。辨眾生世間。智正覺世間殊勝。於中十句。文同攝論受用身二十一種殊勝功德中初十句。如下第七會初。二十一句。總具。如彼廣釋。攝論佛地論等。名同義別。準知）。
    二世界海有三類。一蓮華藏莊嚴世界海。具足主伴。通因陀羅等。當是十佛等境界探玄云。二約攝化處有三類（下皆依孔目故。略耳）孔目云。今此世界海。上下淺深。略有三種。一（寄見聞位。十佛居處）從三千大千世界（探玄云。須彌山界。及樹形等）已去。乃至一切眾生形類等界（舍那品說）以為一類二（寄解行位。十佛所居）如瞿夷所居成化之處（探玄云。三千界外。別有十世界）十世界等（晉經第五十七入法界品）一世界性。乃至十世界相如先已引）當萬子輪王已去所居（輪王境界）為第二類。三（寄證入位十佛境界）蓮華藏世界海等已去（探玄云。十蓮華藏莊嚴世界海。具足主伴。如帝網等）盡佛境界。為第三類。但為引機淺深不同。遂有三別。依此經文（舍那品中）三千界等。顯其融義。蓮華藏界等。明因陀羅微細等義。中間界等（瞿夷所居入法界品明。此舍那品。略不顯示）略而不明。準之可解（今章第一為第三。第三為第一。探玄標列。與孔目同）又探玄云。若約一乘。十佛化境。蓮華藏莊嚴世界海。有三種。一蓮華臺藏世界。雖遍法界。對地上菩薩機現有增減。寄在色頂。唯說一界。二（今章第一。孔目第三）即此遍法界之華藏。說十顯無盡。即無盡箇華藏。一一皆遍法界。三（今章第三。孔目第一）樹形等雜類世界。一一皆有蓮華藏。並似彼界。悉遍法界。各有十。無盡無盡。此三中。初約同教一乘辨。後二約別教顯耳（此中初後。但當後二）。
    二於三千界外。有十重世界海。一世界性。二世界海。三世界輪。四世界圓滿。五世界分別。六世界旋。七世界轉。八世界蓮華。九世界須彌。十世界相。此等當是萬子已上輪王境界此寄解行位境。晉經（五十七）云（瞿婆夫人善知識）我已成就分別觀察一切菩提三昧海法門。我入是法門。知此娑婆世界眾生（初明知此娑婆中境有四。一知眾生善惡邪正。二知佛因果。三知二乘眷屬。四知菩薩眾）如此娑婆世界。知十方世界（探玄云。二知十方世界。各十。十世界者。是無盡故也。搜玄方軌云。如此娑婆下。遍餘十方世界也。此十界互為首。餘九莊嚴。成一百句）世界性。世界海。世界輪。世界圓滿。世界分別。世界旋。世界轉。世界蓮華。世界須彌。世界相事。亦復如是（方軌云。若依下瞿夷之內。除三千界。外有十世界。一世界性是同類義。二世界海眾類多義。復深廣義。三世界輪齊用義故。四世界圓滿德義故。五世界分別是不離義。六世界旋是正旋義。七世界轉側轉義。八世界蓮華敷發義。九世界須彌是勝好義。十世界相是形貌義。何故說十。欲顯無量故。問。何故一中具見一切土。答。為修行者。故。自居報土。各各不同。佛攝眾生。所現世界。及佛土等。似彼報土。引諸眾生。仍攝佛境盡故。使然也）探玄云。法雲地知識內。瞿夷者。古譯名明女。又勘諸梵本。或名嶠比。此云覆障。或名瞿婆。此云守護大地。佛為太子時。有三夫人。瞿夷第一。耶輸陀羅第二。摩奴舍第三。今表因位終極慈悲之相顯著故。取第一也。又云。問。餘經論說。摩耶生佛。七日命終。生忉利天。云何此中指迦毘羅城。答。化相示滅。實報常存。若爾迦毘豈非化處。釋。此亦深細。非常人可見（瞿夷准知）如菩提樹下即蓮華藏等。又如雙林示滅。常在靈山等。若圓教中並是法界實德。是人亦是法門故。又是舍那海印定中所現故。屬佛實德攝也。此亦可爾。言此等當萬子等者。具如行位章中已辨。如探玄云。此是王世界性之輪王故。寬大深細。以恒沙金輪王福所感。此約一乘說（折薪云。此等揀前。十佛世界。即十地菩薩境界故。云萬子輪王是菩薩也）然前章云。即是解行身遍於五位法（此中准知）。
    三無量雜類世界。皆遍法界。如一類須彌樓山世界數量邊畔。即盡虛空遍法界。又如一類樹形世界。乃至一切眾生形等。皆亦如是。悉遍法界。互不相礙。寄見聞位。十佛化境。言一類須彌樓山世界者。舍那品曰。佛子。當知。此蓮華藏世界海。有須彌山微塵等風輪。持此蓮華莊嚴世界海（世界海邊有金剛圍山金剛厚地香水河等）探玄云。明所成果。先明此主世界（後辨結通）有三。初顯本世界為依持處即此遍法界之華藏說十。顯無盡。即無盡箇華藏遍法界）二明次重。顯雜類世界性（依前蓮華臺內諸香海上所持諸雜世界性）三更重辨十二佛國土七世界性（即唐經說。二十重剎）今此文中。據須彌山世界中辨華藏故。風輪水輪還似彼也。以易信解故。印機而成故（明勝用中。依正無礙。帝網法界。融三世間。即剎說等）言一類樹形等者。經次云。當知。此蓮華藏世界海中。一一境界。有世界海微塵數莊嚴。此香水海上。有不可說佛剎微塵數世界性住。或有世界性蓮華上住。或在無量色蓮華上住。或依真珠寶網住。或依種種眾生身住。或依佛摩尼寶王住。或須彌山形。或河形。或轉形。或旋流形。或輪形。或樹形。或樓觀形。或雲形。或網形。探玄云。明第二重。依前蓮華臺內諸香海上所持諸雜世界性。又云。眾生形者。謂。有二義。一有世界。似眾生形。二即種種眾生。皆是世界。如身中八萬戶蟲。各有九億蟲等。此即是世界。準下文。亦是舍那佛轉法輪處也。是故文中但言眾生形。不言如眾生形。故知即以眾生為界也。此等一一形類。皆遍法界。又云。若依圓教中。通三世間。以舍那佛有國土身等。是故世界悉是佛身。又有眾生形世界等。是故眾生即世界。此並仍正混融無礙故也。
    此上三位。並是盧舍那十身攝化之處。仍此三位。本末圓融。相收無礙。何以故。以隨一世界。即約□細。有此三故。當知。與三乘全別不同也經結文云。如一方。十方亦復如是。盧舍那佛常轉法輪處。探玄云。第三此中大意。明眾香海中。略舉一海。一海所持十方剎中。略舉一方。一方既爾。說不可盡。餘方例準。一海所持十方無盡皆遍法界。餘一一海。皆持十方。各遍法界。無礙圓融。無盡自在。即不可說不可說也。又云。一乘三中（三類能居人）多分論時。初見聞位。次解行位。後果位通。即可知。三處佛身。同是十佛也義苑云。結世界海屬佛攝化。彰其分齊也復古云。皆毘盧遮那攝化分齊處。仍此下但為引機淺深不同。遂有三別。華藏世界為本。餘二為末。本末鎔融。無有障礙。何以下徵。世界海中隨舉一界。具此三種。□細異故折薪云。徵意云。既三位各相不同。何得本末無礙。釋意云。隨一世界。□者約因。細者約果。故有三位。實非□異故。得融通今謂。上來屢所輯錄者。不揣已愚。輒逞素志。旁引曲證。翼正閑邪之切。所謂迫而後應。不得已後起者。蓋由思欲輔揚大師之真詮。再燃死灰遂使玄門永不堙沒。杳絕天下古今之惑。務在其已□□者。不勞摭之。其奧晦者。煥然昭之。宗猷已洞。令本文無滯則已矣。吾事畢矣。死無慨焉。而至其末章。束筆高閣。勿言條貫逸結于斯。鈔成壽梓。以公同業云爾。知我罪我所不測也。時寶永歲旅己丑佛成道日完。第十佛身開合者有二。先義。後數。義中先約法身。或唯真境為法身。如佛地論。五種法攝本覺地。清淨法界攝法身。四智攝餘身。此約始教說。或唯妙智為法身。以本覺智故。修智同本故。如攝論無垢無礙智為法身。金光明經中。四智攝三身。以鏡智攝法身故。或境智合為法身。以境智相如故。如梁攝論云。唯如如及如如智獨存。名為法身。此上二句。約終教說。或境智俱泯為法身。如經如來法身非心非境。此約頓教說。或合具前四。以備德故。或俱絕前五。以圓融無礙故。此二句如性起品說。此約一乘辨。次別約釋迦身明者。此釋迦佛身。或是化非法報。如始教說。或是報非法化。如同教一乘及小乘說。但深淺為異也。或是法非報化。如頓教說。或亦法亦報化。總如三乘說。或非法非報化。如別教一乘。是十佛故也。數開合者。或立一佛。謂。一實性佛也。此約頓教。或立二佛。此有三種。一生身。化身。此約小乘說。二生身。法身。謂。他受用與化身合。名生身。自受用與法身合。名法身。如佛地論說。此約始教說。三自性法身。應化法身。如本業經說。此約終教說。或立三身佛。如常說。此通始終二教說。或立四佛。此有二種。一於三身中受用身內。分自他二身故有四。如佛地論說。此約始教。二於三身外。別立自性身。為明法身是恒沙功德法故。是故梁攝論云。自性身與法身作依止故。三亦於報身內。福智分二故有四。如楞伽經云。一應化佛。二功德佛。三智慧佛。四如如佛。此約終教說。或立十佛。以顯無盡。如離世間品說。此約一乘圓教說。

華嚴一乘教分記輔宗匡真鈔卷十（大尾享保十六辛亥再治）。
○六位圓融  千秋流芳  匡真壽梓  合爪敬顙  出雲寺元丘  熏德堂春章 文臺軒宇重  平樂寺智信  井上齋實氏  瑞翔閣朝鳳。
