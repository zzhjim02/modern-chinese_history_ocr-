　　《大正藏》第73卷No.2345

No. 2345
華嚴五敎章衍祕鈔第一（並懸譚）

　　東都長泉律院苾芻普寂撰

　　將釋此章略作七門。一叙本經大旨。二辨乘敎分齊。三明今經傳持。四除今宗蘖說。五出今章來由。六略釋題名。七隨文解釋
　　一叙本經大旨者。夫此經者。盧舍那之祕藏。稱法界之極說。十身調御無象現法界身雲。性空之月頓印百川。法螺圓音無言演無盡玄籍。敎海之波遍布千門。因陀羅網參塵剎於互影。錠光頗梨融劫海於九世。巍巍慧日照山王於上達靄靄慈雲灑微澤於三根。普別分彩敷海印之敎義。因果齊致嚴性起之樓觀。至矣大哉此經也。衆詮之薈蔚。以是爲根基。萬德之芳芬。以是爲都會。冥緣起於性海。用氾濫以恒如。綜衆目於玄綱。言浩瀚以常寂。大焉則極法界。細焉則入塵念。剖折玄猷。窮理盡性。陶甄眞智。徹果該因。汪洋冲融。不可得而測者。其惟大方廣佛華嚴經乎。其所詮則一眞法界。即是如來藏心。在因焉則是名十地。普賢淨菩提心。無盡願行悲智玄寂。在果焉則名稱三德。即是如來法身。所謂法界開爲五種。一者有爲法界。二者無爲法界。三者亦有爲亦無爲法界。四者非有爲非無爲法界。五者無障礙法界。能入法界亦有五門。一淨信。二正解。三修行。四證得。五圓滿。今經首說盧舍那品。明所信因果。從名號品至小相品。明修生因果。亦名差別因果。普賢行性起二品。明修顯因果。亦名平等因果。離世間品明出障因果。入法界品明重玄不思議因果。若就通配位。則十信能信此法界。十住解此法界。行向行此法界。登地已上證此法界。八地已上滿此法界。若就別配位。是十信行有爲法界。十住修無爲法界。十行十向修亦有爲亦無爲法界。初地乃至七地。證得亦有爲亦無爲法界。八地入心證得非有爲非無爲法界。八地住心至佛窮滿無障礙法界。所入法界統有二位。謂在纒性淨法界。出纒離垢法界。能入心品亦有二義。謂大菩提心及信悲智等。能修之行亦有二種。謂差別行普賢行。修證位次亦有二義。謂行布差別圓融相攝。所得之果亦有二義。謂修生果修顯果。如是二門不即不離。迥超言思。因之與果非一非異。唯智所照。遮那佛華開敷萬善。心地因華嚴飾果海。因該果海。果徹因源。即果之因。剋得即因之果。感機骫骳。則人法理事等萬殊交絡。以智會融。則闊狹深淺等一理齊平。何以故。以五海十智海印所現故。以一切法起滅邊際不可得故。以三世十方不離當念故。嗚虖此經。無盡敎義。廣大玄絕。當依陀羅尼微細法智知之。豈文字之所彷佛耶。今且依敎述綱紀。而已
　　二辨乘敎分齊者。乘敎分齊在章顯然。後講學者。斷以胸襟。濫僞交起。稗莠彌滋。苗稼彌痿。遂至使人叵得復見二祖敎判之正義。所以今預提其綱要。以備檢押。此中分二。初辨乘分齊。後明敎分齊初明乘中亦爲二段。初先引正文。後正辨其義。初引正文者。孔目一云。一乘義者分別有二。一者正乘。二者方便乘。正乘如華嚴經說。方便乘者分別有十。乃至上來所辨。於眷屬經中。欲顯圓通無盡法藏一乘敎義。於方便處示一乘名。令進趣者易解故作如是說。若橫依方便進趣法門。即有二義。通說一乘。一由依究竟一乘敎成。何以故。從一乘流故。又爲一乘所目故。二與究竟圓一乘爲方便故。說一乘非即圓通自在義（文）五十要問答上云。一乘有二種。一共敎。二不共敎。圓敎一乘所明諸義文文句句。皆具一切。此是不共敎。廣如華嚴經說。二共敎者。小乘敎三乘敎云云。又云。性起樹藏內莊一乘。外嚴小乘三乘。有二覺門向菩提樹下。唯有因果二位佛及普賢二人。開見爲諸有情可化衆生張大敎網。絙生死海。漉人天龍。置涅槃岸。諸敎相中示彼小乘及三乘敎。令物生信起行分證。示一乘敎。令其見聞後得入證故。彼敎相似成內外及敎義不同。即如法華經界外大牛車。及地論第八地已上文。即是其事（文）孔目第四云。圓通之法以具德爲宗。緣起理實以二門取會。其二門者同別二敎也。別敎者。別彼三乘故。法華云三界外別求大牛車故也。同敎者。經云會三歸一故知同也。又言同者。衆多別義。一言通目故。又會義不同。多種法門隨別取一義。餘無別相故言同耳。所言同者。三乘同一乘故。又言同者。小乘同三乘故。又云。一乘同別敎義。依海印定起。普賢所知。三乘敎。依佛後得法住智說。聞思修及報生善意識。並內證梵行勝智。及眞實智所知。是約別相說。一乘法義出出世證餘時見聞及比解行。三乘法義出世得證。世間比而解行。一乘法義。佛及普賢菩薩願行建立。有情衆生依而住持。三乘法義。衆生業行建立。佛菩薩等依而住持。云云。又云。別敎之中亦有同別。由多即一是其同也。爲一中多即是別也。同敎之中亦有同別。一乘三乘同一善巧。是其同也。各爲據機別即是別也。有情衆生所知之境。則無上來所明諸義。何以故。爲是遍計故（文）又十地章云。今十地者。攝佛因位一乘三乘聲聞人天等。竝在其中。爲五乘人所觀普賢證位佛果攝用。乃至廣明。又囘向眞如章云。一乘眞如者有二種門。一別敎門。二同敎門。別敎門者。圓通事理統含無盡因陀羅微細等。乃至同敎門者。即與三乘義同。但由智囘向故入一乘攝。又第四云。一乘之法。對機以明別。非謂自相可別。隨機論別別別別云云。一乘同法以彰同。若引機以會同。則同同同同云云。今章初章云云。從上諸文。今宗辨乘之龜鑑也。後明其義者。所謂一乘即一眞法界也。能乘所乘及乘者。唯一如來藏心敎理智斷行位因果。無有非一法界心囘轉。然一乘敎義法爾有共不共二義。炳現海印定中。圓通無盡敎義因陀羅微細不可思議法門。被普賢眼上機。是名不共敎。是即別敎一乘也。盡法界塵大識智。下從一毫善。上至金剛定。凡一切開覺有情衆生。令向道樹。普門應機人天乘小乘三乘乃至無量乘。以普賢智融會。是名共敎。亦名同敎一乘。所謂同別二門義。則雖岐體則不二。何以故。小乘三乘等。即一乘所流所目攝方便故。體攬一乘。成而會於一乘故。譬如海水潜入地中。流爲萬河。諸河朝海。同一鹹味。又如水結成氷。氷融同水。一乘流成小三故。小會則同三。同一。三會則同一。小乘三乘。乃是能同。根本一乘。即爲所同。能所泯融。則一大圓乘。於戲妙哉。華嚴大法界。即十地漫荼羅。此中具足世間出世間出出世間一切善法。若約敎則下從一文一句。乃至無盡大敎海。若約行。則始自一毫善。乃至無盡無餘。福智願行。無有不從此玄寂無相法界十地漫荼羅而流出者。何以故。此十地即五種法界故。施戒修善。乃初二三地道。相當有爲法界。菩提分法及諦緣。乃四五六地道。相當無爲法界。無間無相。修入無差別法界。是菩薩第七地道。相當亦有爲亦無爲法界。此無相修成熟位。入第八不動地。此地入心玄絕無寄猶大夢覺。是即當非有爲非無爲法界。過是已去。即無障礙法界。名爲一乘出出世間上上法。當知。一切勝善皆在地道。十信所修即有爲法界之光影。十住及二乘道。即無爲法界之分位。十行十向。即亦有爲亦無爲法界之相似分。是故一切世出世善法。皆會歸於十地道。種種安立差別法門。悉攝入於一乘大敎海。是爲華嚴同別一乘義。清涼玄談第六。演義鈔三十七上。解釋同別一乘。義趣頗異。不順前修。雖有一理。非是正判。自爾已降。支那本邦進學之流。往往取用彼說。混糅於二祖之判釋。朱紫紊釆。淄澠淆味。於是乎。口說筆疏。不差今宗同別之正判者殆希矣。此邦近代解釋此章者。轉生謬解大亂祖轍。豈可不慨歎哉。所以今於文前錄其梗概。悉當下辨後明敎分齊者。敎即五敎也。五敎之中。小之與終諸家同致。其餘三敎釋有異同。始頓且置。如其圓敎。至相·賢首。竝以圓通自在主伴無盡等判釋之。唯別敎一乘稱爲圓敎。清涼演義稍設異義。要有其二。一者同敎一乘配敎之異。二者圓攝偏之異初異者。玄談六初云。然此敎海宏深包含無外。色空交映德用重重。乃至此圓敎語廣明無量乘。語深唯顯一乘。一乘有二。一同敎一乘。同頓同實故。二別敎一乘。唯圓融具德故。以別該同。皆圓敎攝（文）演義三十七亦同此旨。寂曰。一乘同頓實。一乘爲能同。三乘爲所同。全非今家正判。以同敎一乘爲圓之意趣。亦不順祖說。入文當明。第二異者。玄談六云。此敎語其橫收。全收五敎乃至人天。總無不包。方顯其深廣。又云。前四敎不攝於圓。圓必攝四。雖攝於四。圓以貫之故。十善五戒亦圓敎攝。尚非三四。況初二耶。斯則有其所通。無其所局。乃至以別該同圓敎攝（文）寂曰。圓攝偏義理。必應有。但清涼所說。不與二祖全同。若依至相·賢首。則雖圓敎中能攝小乘三乘等之理敎。不復以小乘三乘等之名義而說之。何以故。人法理事解行文義等。深淺闊狹分齊各別故。是八地已上佛果無有無明。無有煩惱。不思議解脫隨智境界故。雖是小乘三乘。爲圓所攝。則圓融無礙主伴無盡等。故直以圓通自在等言而言之而已。不妨圓敎之中。含攝二空眞如等諸乘之理敎。此趣甚深宜細思忖。若依清涼意。則小乘三乘不能攝圓。圓敎之中能攝小三。亦得於中以小乘三乘等名義。二空眞如等理敎安立施設。雖以小三名義而說。意在所通不在所局。所以疏鈔之中解釋圓敎。多依止二空眞如等理。間亦及息妄修眞之譚云云。寂試評曰。至相·賢首之說圓敎。至玄至微迥出情窠。非靈慧者久學學思。則何能領會。所謂圓明具德因陀羅微細等。乃過大白法界已去。色心自在地冲玄之密境。雖說諸法自共相。猶如空中四大有無不可得。非二乘及七地已還菩薩之所得知。何況於凡愚乎。雖圓理則二空所顯眞如。究竟圓淨之趣故。無妄可治無眞可修。修圓行者。機有利鈍。修有頓漸。若最上機直觀法界。如台圓頓止觀。若中下機。或修事善。或藉二空唯識等息妄修眞之修爲之方便。漸入正修。如台漸次止觀。七地菩薩。尚應有正助雙修之旨。況於地前乎。二祖製述。往往提示其意。今擧其一二焉。孔目第一。唯識章及一乘章云云。又五十要問答下。明唯識觀已云。皆應勤策。必定不疑。懈怠則無成辨。煩惱減少。是觀成相。是通一乘敎及三乘敎云云。次章明空觀已云。此空觀及上唯識二境分齊。不得如解時知。若如解時知。還爲妄境耳。乃至窮空方便。一乘究竟（文）孔目·探玄間有此致。然探玄解釋經中所說息妄修眞等。或言寄終敎。或會爲圓旨。釋義縱橫與奪無在。所謂寄言。即顯圓門二空眞如。及息妄修眞乃圓修助道。體非偏權之巧辨耳。例如二禪已上借識。雖說借言非是他識焉。人多謬解寄言。將謂圓理無空等義。圓行無息妄修眞之修。謬之甚矣。嗟吁。即空即如息妄修眞。乃五敎之樞柱。萬行之將帥也。不思議解脫。由是證得。過恒沙勝德。由是發生。因陀羅微細。由是顯成。寶王如來。由是出現。華藏世界。由是莊嚴。凡因果二位。所有德用。靡有不由是顯生焉。是故雖圓修人。亦能藉二空唯識息妄修眞等而修入焉。但以圓信圓解爲之帥。不同權修而已。世有淺識膚見者。僻解二祖所立圓敎。以遍計妄情擬普眼智境。藉口高妙輘轢權小。以無修無證爲奇特。其所夸耀之高妙。惟口頭三昧耳。譬如算他寶貨於己無半錢分也。豈是二祖之意耶。蓋學者之愆矣。涼疏圓攝偏之義。於醫向僻解圓旨者之見病。應有所利。所憾涼疏之變態。不中今宗之正鵠。欲救弊之術。翻損宗之眞脈乎。圭山長水晋水蒼山等。深崇清涼。偏執涼疏之可憑。殊不知至相賢首之道。優於清涼倍蓰不啻。遂使二祖之製述。泯絕于唐季。吁是孰之爲乎哉  問。圓敎頻譚妄即眞。亦言不止妄不求眞等。何故今言圓宗亦有息妄修眞之旨耶答。不向云乎。妄即眞惑即。道是佛境界。而八地已上方證斯道。然其能修人。始自愚位乃至第七地。地上且置地前凡夫禀圓敎者。初繫念一眞法界。茍念著一眞法界。則不期息妄。諸妄自息。不須求眞。眞性自顯。例如台敎圓頓止觀。云圓人初緣實相。乃至煩惱即菩提。無惑可斷。生死即涅槃。無苦可滅。而明修證。則初信斷見惑。六信盡思惑。等智斷調然有次也。是圓理融通雖妄即眞。修入圓者。必有妄息眞顯之義之明證也。此經云。金剛藏菩薩云。佛子。從初地至七地。所有諸行皆捨離煩惱業。以回向無上菩提故。又云。始從初地乘波羅蜜乘。遊行世間知諸過患煩惱過患。以乘正道故。不爲煩惱過失所染。然未名爲超煩惱行云云。如是明文。經中頗多。近代有昧敎者。濫說圓頓。混淆乘敎。蓋乃不讀本經金文。不精二祖之章疏之所使也
　　三明今經傳持者。此中有二。初正明經傳持。後明受持非容易初明經傳持者。此經有多本。旨歸出十類經。探玄第。出五類經。於中恒本乃普賢所感。十身盧舍那在蓮華藏世界說。其大本上本者。蓋乃登地已上大菩薩。在世界性已上。身住白淨寶網轉輪王。十眼十耳等境界。陀羅尼力之所受持。其中本者。亦異類大機。入甚深三摩地。或由如來加被力所受。非是人間受持也。其下本者傳法菩薩結集。充之閻浮提凡流衆生。然佛在正法之間。大權菩薩及付法藏諸祖。雖得甚深三昧而悟入如來祕藏。心心密付。未嘗落諸文字言句。後有龍猛菩薩。神遊龍宮。親覽三本華嚴。將下本來流布人間。具如傳載。又一傳云。無著菩薩。受慈氏菩薩於覩史。世親金剛軍堅慧等諸大土。製論弘宣。又一傳云。佛滅百有餘年。有大士摩訶提婆。慨乎三藏之學。轉墮名相隱覆實義。洩發大乘祕藏。糅雜三藏。自爾以來。大衆部中傳持華嚴般若金光明等方等經典云云。東流傳譯如傳所載後明受持非容易者。凡如來八萬法蘊藏。均是如來無垢識相應差別智印。無相無依不可思議之大法寶也。經云出於如來大智海中。論云最清淨法界等流。天台云如來藏中備有半滿不思議二等。但由機有利鈍有生熟。敎亦有權實焉。有頓漸焉。敎與機合。則咸成巨益。敎不應機。則竝無所利。夫華嚴經者。無上大法輪。以普賢眼大機。爲之正爲。爲證入分。如瞿夷所居成化之處十世界等。爲解行分。如娑婆世界衆生。爲見聞位故。以聲聞如聾盲。表顯人空智明尚隔一重。況於具三濁凡愚乎。十二門論云。大乘者。普賢文殊大人之所乘也。大乘既爾。況於圓一乘乎。所以印度諸大士。雖製大乘阿毘達磨弘宣大敎。多申三乘共敎。或說阿梨耶識緣起。或說如來藏緣起染淨熏變。但顯示人法無我緣生無自性等分齊。未嘗呈露一乘祕極。是乃由究竟圓極法。非是薄福劣慧衆生之所受也。若劣根下機輒受持之。必入見叢成增上慢。非翅無益。翻生巨害。譬如三歲孩兒。把玩莫耶不善運用却傷其躬矣。是故欲受學此圓一乘者。若是上機具大信心大聰慧。善根成熟者。則直觀圓理。於念念中不退本分理必應得。若是中下機。則必須正助雙行。事理兼修。外障漸除。內觀漸明。戰競策心。畢命爲期也。不則決爲圓墮人。不止於己失益。亦令他陷於見阬。豈可不愼哉。略辨受持不易。悉可尋聖敎
　　四除今宗蘖說者。蘖說雖多。略出其二焉。一者賢首門人有靜法苑。師示寂後。遽叛師宗製刊定記。屢設異義違盭探玄。妄評古說詆讕無遺。其學趢趗拘束名相。僅有涉理率忤正旨。實乃今宗之蘖說也。玄談第二初痛譴其非。結歎云。唯攻言說不照自心。一生驅驅算他寶可見。然此蘖說雖勃戾極矣。其義浮淺皂白易辨。有眼之流自曉其非。所以今略指斥而已。餘入文辨焉。二者吾邦近世有一講主。廣學洽聞。且荷法爲懷任持勤矣。蓋緇門之豪傑也。自宗華嚴。鈔釋斯章。將糾涼密已下之紕繆。興復儼藏二祖之正宗於千載之後焉。其所志者最善矣。惜乎其所言。鑒諸二祖。其異也猶如水火。其遠也似如天淵。然其說會稡禪敎。綜緝顯密。引百家修飾。假衆美潤色。雖有智者。難白是非。且其說以高妙廣大爲先驅。以無修無證爲後蹕。投之時人澆浮歆慕高妙。蹙頞斷修者。猶如添火薪。亦似草靡風。一㤹彼詭辨者。萬牛不可牽乎。此蘖不伐曼羨滋長茀塞覺路。予甚懼焉。故今辭而闢之。使學者不惑焉。其蘖雖多。究其本根大略由二。何等爲二。謂亂乘敎綱紀。及與不領會性起大理也。所謂亂乘敎綱紀者。講主以爲。華嚴是別敎一乘。法華是同敎一乘。同是圓敎。全無軒輊。兩箇一乘如牛二角。此二圓敎是可尊珍。所餘四敎皆可掃廢等云云。寂曰。此胸臆判斷。全無典據。凡二祖章疏之中。一處無有以法華配於圓敎之判。今宗以無盡敎爲圓分齊故。不以同敎屬於圓敎。其理彰然。何得異釋。且一切小乘三乘等。即華嚴同敎。是乃使凡夫二乘。及七地已前菩薩。漸次成熟。趣入於華嚴法界之妙法甘露也。當知。小乘三乘等。就機感判。則是小始終頓。而約普賢所知。則是同敎一乘。是故同敎一乘有義而無敎。何以故。小始終頓之外。無別同敎一乘之敎故。嗚呼盡十方界。均是普賢眼大菩薩。則爾時小始終頓。併應掃廢矣。世有不普賢眼者。而廢救不普賢眼者之小乘三乘者。猶如病未痊而廢鍼藥也。其害莫大焉。惟乘敎綱紀。乃釋義之大本也。其本既亂。末何得正焉。所謂不領會性起大理者。初先明性起大理。後指斥其非。初性起大理者。探玄第十六。分別十門解釋性起。其第六染淨門中云。問。一切諸法皆依性立。何故下文性起之法。唯約淨法不取染耶。答。染淨等性雖同依眞。但違順異故。染屬無明。淨歸性起。問。染非性起應離於眞。答。以違眞故。不得離眞。以違眞故。不屬眞用。如人顛倒帶靴爲帽。倒即靴故。不離靴首帶爲帽。非靴所用當知。此中道理亦爾。以染不離眞體故。說衆生即如等也。以不順眞用故。非是性起攝。若約留惑有淨用。亦入性起收。問。衆生及煩惱皆是性起不。答。皆是。何以故。所救故。所斷故。所知故。是故一切無非性起（文）於乎妙哉。性起法門也。佛成正覺爲性起義。若據因及眷屬。亦通菩薩。然圓宗因果。二而不二。不可思議。從初發心乃至成佛。融三世間。分圓無際。十地乃因法界。如來乃果法界。因果唯是一如來藏心。是爲性起。成辨性起因果。一切善品亦入性起攝。遍計所起三雜染乃當情現故。是屬無明故起則違性。雖不離性。非是性起。然此三雜染。是所救所斷所知。則菩薩所調伏法界故。是即成三德祕藏之爐韛。是故亦得性起名。是成性起淨用故。與性起名。非自體是性起法。又留惑爲淨用。佛及極位大菩薩返道逆行。亦皆名性起。意趣可知。返道逆行普賢十七門所攝。如五十要問答上明。孔目四云。性起者。明一乘法界緣起際。本來究竟離於修造。何以故。以離相故。起在大解大行離分別菩提心中名爲起也。由是緣起性故說名起。起即不起。不起即性起。廣如經文。此義是一乘。若證位在十地。若善巧在十囘向。若應行即在十解。若應信即在十信終心勝進位中。若究竟即在佛果（文）二祖明文略出如是。後指斥其非者。彼製述中。一處不出控玄正旨。漫言惑業苦即性起。欲以凡愚遍計所起三雜染直爲妙物去。嗟乎講主。不見二祖之明文迴如日月。與乃見之。而爲執所蔽。若以耳而食。與彼謬說三毒即道。混亂染欲淨欲。計圓敎不假斷修。僻執性起惡理毒等。皆由於不領會性起大理焉。予竊謂。至相·賢首。深悟入華嚴性之源底。妙作判釋。此不唯符契華嚴經旨。抑亦一切大乘方等之懿範也。學者披玩孔目。探玄之諸文。呥呥而嚼。味之甘之。日月弗置。自然知是知非。不爲異說所惑矣
　　五出今章來由者。此章初流傳海東。後行于本邦。章主寄海東義想師書。載所贈書目中。有一乘敎分記三卷。如纂靈記及圓宗文類等載。此邦天平中。親羅審祥法師。傳華嚴經論及此章云云。如釋書出。通路十七云。賢首大師年齡三十有餘。造五敎章。未知何據也。熟按體製。此章前於探玄者必矣
　　六略釋題號者。是亦有二。初明章題。後明撰號  初明章題者。此題凡有五類。一華嚴一乘敎分記（本邦古本上中卷題）二華嚴經中一乘五敎分齊義（本邦古本下卷題）三華嚴一乘分敎記（淨源重校序華嚴傳擧之。淨源評斥之）四華嚴五敎章（是亦重校序出淨源評斥）五華嚴一乘敎義分齊章（宋本）支那註家及圭峯晋水等。皆以宋本題爲正。通路以本邦古本上中題爲正。纂釋粗同。匡眞以本邦古本三卷安二題。爲作者之意樂。以傍正分義云云。寂曰。通路評取一題。餘爲傳誤。是甚褊局。胡足依憑。匡眞所言雖似有理。恐近穿鑿。其三卷安二題者。蓋今師製此章之初。隨草稿成卷。苟書題名。未及刪修爲定本。門人傳寫。竟布于世故有此差。邪古書間有此類。不足怪矣。若夫於五題中擇其最善者。宋本爲穩雅。宜通題乎三卷矣。蓋本邦所傳。是其未定之書。宋朝流行定是修飾之本也言華嚴者。探玄第一標擧十名。以釋經題。華有十義。嚴有二義。廣釋云云。綱目演義亦有多釋。可見。義苑之中出法喩二義。從法得名。以五色大蓮華莊嚴故名華嚴。金剛蘂幢以貫其華。以此莊嚴法界故名華嚴。是取舍那品說佛前有大蓮華。忽然出現等以釋題名。纂釋擧此釋稱歎云云。寂曰。從法之釋。雖義可尚。不順祖釋。探玄明義中。引離世間品。說出生菩薩深妙義華。而無引舍那品蓮華釋題名之文。何敢異釋問。此華是蓮華耶通餘華耶  答。纂釋擧二釋。以通餘華爲正。寂曰。若據顯了。則應是一切華。所以知者。梵語健拏驃訶華云雜華嚴飾。探玄第一引日照三藏說云。西國別有一供養具。名爲驃訶。其狀六重。下闊上狹。飾以華寶。一一重內皆安佛像。良以此經六位重疊。位位成佛類彼事故（文）因華嚴果德果華敷萬德。竝以雜華爲義。若據祕密。則應有蓮華義。何以故。蓮華即所詮法界故。探玄明華十義。第十不染義。以蓮華釋之。蓋由此密意乎言一乘者。眞如法界。即空不空如來藏也。法華論下云。一乘體者。諸佛如來平等法身。彼聲聞緣覺辟支佛乘。非彼平等法身之體。以因果行觀不同故。畢竟。一切衆生所得一乘。一乘者名爲佛性。以此義故。我說一切衆生有佛性。一切衆生悉有一乘。以無明覆故。不能得見（文）十二門論。以諸法實相爲乘本。以般若爲乘主。以一切萬行資成爲乘助。攝大乘論。以眞如佛性爲乘因。以一切萬行爲乘緣。以佛果爲乘果。中邊分別論。分爲五種。以眞如佛性爲乘本。以福慧爲乘行。以慈悲爲乘攝。以煩惱障所知障爲乘障。以佛果爲乘果。法華論意。以如來平等法身。或如來大般若爲乘體。以低頭擧手乃至一切行爲乘緣。探玄第一出三種一乘云云。下建立乘明七種一乘。乘敎開合中叙五種一乘。纂釋擧三種一乘  問。今云一乘。於三種中指何一乘耶  答。通同別一乘。有人以分該二門釋。有人云。華嚴二字總擧所依經。何強配同別  問。今章明一乘五敎判一代經。一乘之名局華嚴耶  答。華嚴是爲一代諸敎之根本輪。半滿權實皆從此根本流。故知。華嚴一乘之言。廣攝一切無不包盡云云。指事亦擧此問答曰。圓敎故攝方便故。十類經中第九。有眷屬經。前八是別敎。第九義當同敎。隨機宣說。非是主經故。是故下同敎中所明一乘三乘等。竝是第九眷屬經攝。良由是方便故。末不離本。依本成故。應法界故。入一乘攝。是故亦三亦一。乃至準此。今華嚴一乘之言。通攝一代諸敎所說一乘乃至二乘三乘等。末不離本故云云。寂曰。纂釋所述義雖粗通。非窮理說。今試辨之。華嚴一乘即一眞法界。在果焉則名平等法身。在因焉則名爲十地道。若分能所乘。則所乘即五種法界。能乘即般若爲正乘。萬行爲助乘。然能所乘及乘者。唯是一如來藏心空不空。平等不二。離相玄寂迥超言慮。此一乘體機感焉。則法爾有共不共義。譬如一青天坐於露地視焉者。則見碧天無際。坐於深井者。則見天量如蓋。以管窺焉者。則視天小如壘空。所見大小異。而天體無二也。一乘清淨心天亦復如是。普眼所照如露地見。三乘機感如井中視。小乘機感猶如管窺。是故所謂小乘三乘。雖在機感則是狹小。法體即華嚴一乘全非別物。當知。此一乘道。爲普賢眼自境界。不共義邊名別敎一乘。與衆別機流。爲三乘小乘乃至無量乘。共邊名同敎一乘故。同別一乘有二義。而無二體焉。然則今言華嚴一乘。即標出根本法輪故。總收同別一乘名爲一乘。所謂三種五種七種等一乘。是本末兼明之義門故。非今所須。諸家竝向本末既區分上。籌量今一乘者。蓋斯釋義失處應思匡眞初擧分該二門。次以同別一乘解釋。後擧苑薪以同別一乘釋。評云非今所須。未審。數十言中前後相違者何耶。且同別一乘非今所須者。今一乘將何一乘耶。又彼擧三種一乘中。將以法華攝於表體之一。乃欲遂其非。釋遮三之一中。言約法華論。欺人之甚矣。幺䯢雛僧自知其非。大矣哉華嚴一乘。普機禀焉則圓明具德主伴無盡因陀羅微細等。別機感焉則一乘二乘三乘乃至無量乘。是唯約機判敎之分齊耳。以智照則華嚴法界。猶如大虛空。同別二門似空中鳥跡。非有同別。非無同別。何以故。乘及乘者。不可得故。一切諸法本不生故。圓融無礙絕思議故。宜細思釋。通路二辨華嚴法華同別攝屬。雖有一理。非是雅論。可知。言敎分記者。乃標今家判敎。或言華嚴一乘依該攝門。敎分者依分相門者甚非。可知。苑薪釋宋本題名一乘敎義云。一乘者即指同別二。敎義者敎乃能詮之敎。義乃所詮之義。復古釋一乘則同於苑薪。以因分爲敎大。以果分爲義大。即以敎義二大釋今敎義。寂曰。復古敎義之釋不允。今唯指能所詮而已。若以果分爲義者。豈可言三卷之章。唯明敎而不顯義耶。敎義二大非今所須。敎義之辨苑薪爲得  後明撰號者。和本三別。一本云魏國西寺沙門法藏撰。一本云沙門法藏撰。一本云法藏撰。乃廣中略可知。宋本云大崇福寺沙門法藏述。魏國者通路云。是別郡名。近宋人多來。予親問。彼答云。言魏國者。自宋抗州行在所北行三千二百餘里。彼國有百二十餘州。大原府在彼國中。今爲蒙古王所取云云。帝王曆云。垂拱三年。改西大原寺爲魏國寺。天授三年亦改爲西崇福。又行願記云。大崇福寺。古云西大原寺。爲唐祚起大原。以報地恩造五所寺。總名大原寺。後因天后重修改崇福。筆削記云天后生大原。捨宅爲寺。天下立五寺。俱爲大原等。恐非正說。今師製述之撰號寺名不同。雖名有異。寺只是一。但義海百門安大薦福名。斯寺乃中宗所建。與大原別。今師初在崇福寺。後住大薦福。即示寂於此寺。其事蹟。如千里別傳靜法纂靈記宋高僧傳第五佛祖統幻三十等載。通路亦略出師事實及述作書目。可尋
　　七隨文別解者。章中分科別本圖出。此中略之
　　建立乘一（至）所詮差別十  標列十科。初建立乘。宋本云建立一乘。可知。苑薪指事等。明十科生起次第。如匡眞引。折薪云。十科分二。前八門就敎法。而明。後二門就義理以辨。又前八中。初五門就化法明。後三門就化儀明云云。匡眞評斥云云。寂曰。此破不穩。折薪所判理無所違。藉台名目。亦何不可。應思。然此十科列次有異。唐及本邦古本。以義理分齊爲第九門。爲之中卷。以所詮差別爲第十門。爲之下卷。宋本及徑山寫本前後反之。晋水重校序出三失。非宋本所列。以徑山寫本爲妄。引今章上云若就法義。如下卷中別辨。備所詮差別可爲下卷之證焉。義苑擧於三證。以宋本爲正。一者符合徑山寫本。二者符順演義第三上。云若約所詮法相者下。約所詮辨異。然賢首義分齊內第二卷廣明。三者究賢首之意。以華嚴一乘標題故。以一乘義理貫其初後云云。纂釋更助義苑。出宋本上卷終夾注。云第八門竟後。有所詮義理二門。成中下卷畢十門。又引探玄沈義十門。並以所詮差別在前。以義理分齊爲後。而助證焉。匡眞擧二說。淨源爲正。彈斥義苑。即引章若就法義等文爲證。而言人不見之。又擧題名有傍正云云。寂曰。兩說各有道理。若據古本爲正。應言。徑山海東二本非必是正。涼疏有異本。古本不如所引。通路却證古本爲正。上下一貫亦叵爲證。上卷尾夾注有無不定。是必後人所批注爾。探玄玄談十門所列。與今異趣。何得引例。焉。若據宋本爲正。應言。若就法義等之文。是不成證。何者。宋本唯言若就法義如下別辨。無卷中二字。焉能成證。然則兩說各有道理。兩證亦非的證。兩說兼存。取捨任意。以予思之。古本所列甚有條理
　　建立乘第一  此標第一門。通路以爲。此第一門。即是總宗自餘九門。即爲別義云云。言建立者  問。是誰建立耶  答。苑薪以爲。祖師建立。復集即爲佛及普賢建立義苑云。晋魏已來。譯經尚意。傳敎宗心。了義上乘煥若明鏡。爰及貞觀。名相繁興。雖分半滿。權實混和。縱認同歸猶乖全揀。一乘既立權實已明。同別並彰。法義克備。首建一乘。斯之謂矣。折薪意同此。文如匡眞引。圓覺大疏廣辨此旨。二家承彼意耳。復古云。言建立者。孔目四云。一乘法義。佛及普賢願行建立。有情衆生依而住持。三乘法義。衆生業行建立。佛菩薩等依而住持。故經第六現相品云。毘盧遮那願力。周法界一切國土中。恒轉無上輪。有云吾祖建立者非也。且佛及普賢所證之道。豈竣祖師建立耶。集成同此。纂釋叙此二說。以復集爲至當焉。通路評此二義云。佛及普賢建立。如孔目云。然今章建立乘。分同別一乘。各以二門。成立三外有一。一則根本。三則枝末。顯華嚴究竟一乘圓融敎法（寂曰。上標同別各以二門而成立三外下。唯以分相一邊釋之。缺漏該攝。同敎二門亦無。可謂此釋義未究竟）是故祖師建立。而不妨古今常然。佛及普賢願行建立。乃至建立本雖在佛及普賢。法門安布施設。乃在祖師巧妙智辯故。祖師建立。即佛及普賢之建立也。要問答云云。匡眞擧二義不評。至述自意。以無住立法作解。乃似以復集而爲正。寂曰。苑薪言爲對破相宗。首顯建立乘者。恐失祖意。所以者何。謂一乘者如來藏心。即如來平等法身。是方等大乘之根本也。一切大乘敎理行果。皆由是建立焉。此章判釋華嚴方廣大乘。不可不首建立一乘爲諸門綱宗。寧可以抗敵於他宗建立一乘乎。復集偏取佛及普賢建立。亦非允當。通路所評頗得其旨。下諸章或言叙。或言分開。或云決擇。或言施設。並係章主。建立宜爾。一乘法即佛及普賢建立。而祖師爲顯此乘。立章分門。判文釋義。開合分融施設安布。是祖師建立佛及普賢建立之一乘故。建立之言。近在祖師。推究其本。則佛及普賢之建立也。應思。此標章中。匡眞頻生傍論。殆似無風起波浪。雖不可論於此。置而不辨。則將引庸學之輩陷於險阬。今略辨其梗概。匡眞夙學台敎。大尊性具性惡法門。曾病四明言他宗不談具。非是圓旨。中心深困乎今宗不分明言具。歸過於草堂。欲使二祖同於台旨。謬之甚矣。宋元已來。講學台敎者。以三千性具爲圓祕極。欲以此夸耀甲於諸家。是大違於智者大師正旨。所以得知。摩訶止觀第五。說一念三千已。次問心具三千耶。緣具三千耶。答中先叙地師說法性持眞妄。攝師說梨耶爲諸法依持。次破二家。次引經論。明非內外中間。亦非自有。非自他共無因生。次出夢喩。次云。四句求心不可得。求三千法亦不可得。次明橫竪四句求三千不可得。次結云言語道斷心行處滅故。名不可思議境。次引大經四不可說已云。第一義中。一法不可得。況三千法。世諦一心尚具無量法。況三千耶。次明四悉檀因緣。說心具一切法即得。說緣具一切法亦得云云。廣明。又同第三說隨智三諦云。三諦玄微。唯智所照。不可示不可思。聞者驚怪。非內非外。非難非易。非相非非相。非是世法。無有相貌。百非洞遣。四句皆亡。唯佛與佛乃能窮盡。言語道斷心行處滅。不可以凡情圖想。若一若三。皆絕望情。尚非二乘所測。何況凡夫。如乳眞色眼開乃見。徒責言語。盲終不知（文）天台之正法如是。當知一念三千法門。初立道理入於智之弄引也。第一義中道圓極。則非性具三千。非性不具三千。何以故。橫竪推求三千不可得故。三千諸法。若從心生則自生。若從緣生則他生。若心與緣合生則共生。若不藉心與緣生。則無因生。非自他共無因生故。諸法本不生。常自寂滅相。若言性具三千。則是因中有果論。若言性不具三千。則是因中無果論。若言亦具亦不具。則墮勒沙婆之見。若言亦具非不具。則墮若提子之見。察近世台學者說即談具之見處。多陷於天台所黜之外道見。自夸以謂圓妙極矣。剋其實。則全是凡夫虛妄遍計之見刺也。匡眞未達敎之原理。爲他所轉。如蓬被風吹。不止自受見毒。剩將令宗祖同己見網。不亦惑乎。況今宗說性大有家風。孔目第二云。性種性者。約本性說。習種者。約修習說。亦有解者。性種性者是本有性。習種性者修生性。此非佛法所樂。何以故。夫論種性者。順因緣門說。豈空不對因緣而說種性。故性種性不得爲本有。又習種性不得修生云云。下種性差別中當辨。寂竊思。以至相賢首二師所說。對望之天台正說。恰如合符節。無所乖違。若對望之後之台學者。說具說即說有相等之旨趣。其異也豈啻天壤耶。台敎變態如別錄記。匡眞又貶緣理斷九云云。是亦後代台學之一癖也。謹按天台正說。別敎說緣理斷九。圓敎亦有緣理斷九。但意趣有別耳。緣理且置。今辨斷九。玄義二云。以無邊佛智照廣大佛境。到其源底名隨自意法。若照九法界性相本末。纖芥不遺名隨他意。又第四云。又得觀十法界寂滅即如來座名天行。拔九法界性相故起悲。與一法界樂故起慈。即是梵行。同六之一云。開麁顯妙者。若九界機麁。一界機妙。未得法身應者麁也。得法身應者妙也。又第七卷云。開九界十如。成佛界十如云云。當知。圓敎中照九界即佛界。斷九界入佛界。亦拔九界令歸佛界。雖照九界即佛界而修之。十信初信斷除見惑。即是斷三惡道。六信斷盡思惑。即是斷三善道。七信乃至十信。斷除塵沙。是即斷二乘道。初住乃至等覺斷盡無明。是即斷菩薩道。是圓敎之斷九也。豈容言圓敎無斷九乎。然四明貶斷九者。爲顯圓修雖自然離九入一。即斷而不斷十界融即之糧耳。匡眞不然。似圓敎不假修不須斷。坐在凡夫遍計倒心妄境直爾妙物。佛果海宛有九界性相可得。猶如屋中有種種調度之意趣也非歟。匡眞又次說煩惱無可斷本淨性起。即引五熱衆鞞一王形虛而證焉。寂曰。此大違祖宗。使人向一闡提之說也。不可不纖悉辨之。孔目章第二十纒章云。若約一乘纒義不約體義。唯約用義所障義大。纒過亦重。同第三云。第一義悉檀者。無問敎義理事。應得伏滅煩惱生漏無漏智。同四倒章云。若據一乘。其惑廣大無盡。爲能證普賢門一切俱斷。探玄第十六。擧八萬四千塵勞門已云。此諸煩惱皆悉除滅者。現種使習一切皆盡。以普滅非別故。何位滅者。通五位故。云何滅者。如虛空故。本來盡故。同普賢行品疏云。雖諸煩惱皆悉遍障一切聖道。然瞋一種親障菩薩大悲攝物故。偏擧於瞋以例餘惑。乃至菩薩萬行不過五位。起一瞋心一切頓障。又以所障法界如帝網重重。令能障同所障亦皆無盡故。起一瞋成百千障。理實無盡（文）二祖明文昭如日星。何容濫僞。以要言之。隱覆一乘淨天。令黑闇[穀-禾+卵]者。煩惱心垢也。八萬法蘊度門雖多。以八正道淨除煩惱心垢。令一乘淨天而顯現之致者一也。始敎以地道方便爲境觀。施設修斷。終頓二敎依止地道如向已述。圓敎乃八地已上乃至佛果。至於此位證得一切法界唯一眞如。圓通自在因陀羅微細等。七地已前乃至凡夫。修圓門者。恒以彼純眞無妄一眞法界爲修觀境故。終日照無惑之可斷。終日斷惑。雖能斷惑。斷即不斷。何以故。惑性相不可得故。是故圓人呵棄煩惱。多於權人百千萬億不可計倍。如瑜伽戒本大小對說。五熱衆鞞等。是純眞無妄最極清淨大菩薩。以三毒相攝化衆生。返道門相雖似惑。心極清淨。探玄十八以四義辨三毒即道。或是破相法門。或善巧攝化門。或是留惑潤生門。或是返道逆行門。皆各有所以然之理而然。何怪之有。非解此事之難。但至于行之地位之爲至難也。就中反道逆行。乃佛及八地已上大菩薩。最甚深祕密之境界。圓敎門中雖理應說。輒說輒聞。翻成大害。縱是正見正說。應愼用捨。況匡眞所述。大戾佛祖之正說。不利吾道也必矣。弗獲已而饒舌焉。學者莫厭繁也
　　今將開釋（至）略作十門  此乃開章釋迦佛者。指其敎主。探玄二門判釋敎主。出二有釋已云。今釋。此佛準下文中。是十佛之身通三世間。乃至唯是周遍法界十佛之身。今章下卷云。若別敎一乘。此釋迦身非但三身。亦即是十身以顯無盡。然此十佛境界所依有二。一國土海圓融自在當不可說。若寄法顯示如第二會初說。二世界海有三類。一蓮華藏莊嚴世界海。具足主伴通因陀羅等。當是十佛等境界。二於三千界外。有十重世界海。一世界性。二世界性。三世界輪。四世界圓滿。五世界分別。六世界旋。七世界轉。八世界蓮華。九世界須彌。十世界相。此等當是萬子已上輪王境界。三無量雜類世界。皆遍法界。如一類須彌樓山世界。數時邊畔即盡虛空遍法界。又如一類樹形世界。乃至一切衆生形世界等。皆亦如是。悉遍法界。互不相礙。此上三位。並是盧舍那十身攝化之處。仍此三位本末圓融相收無礙。何以故。以隨一世界即約麁細有此三故（文）探玄第三云。一乘主謂盧舍那十身。普賢菩薩等爲伴。亦如帝網重重現（文）寂曰。三類逆次當於見聞解行證入。若據別敎一乘。以普賢境界。該攝三類世界。爲十身盧舍那攝化之境。是信解行證普賢境界故。若據同敎門分別。則應言。蓮華藏世界及十身舍那。即等覺位所感報之身土。所謂世界性等十世界。及敎主。即是如次十地菩薩所感報身土。所謂須彌樓世界等及敎主。即十信三賢所感應化身土。今依別敎一乘意故。照見聞位所感釋迦身。即普賢所感十身盧舍那故。標以釋迦佛。宋本云如來海印等。不言釋迦。通路以爲。傳寫之誤。寂曰。兩本各有道理。非必寫誤。應思。纂釋之中。以眞應相融解釋。此釋雖非有所大差。不領同別二門有異故。釋義未爲的當。可知。纂主次解國土身說法。引起信論始本二覺。約本覺理體生佛不二依正融即等意料簡。又引大疏七下。及圓覺略疏云云。寂曰。甚哉纂主。不知今宗之洪格也。以如是陋見欲釋今章者。恰如田舍鄙民論紫宸青宮之事。豈可得耶。然十身說法非可輒解。今據聖敎聊辨旨趣。智論三十云。眞身者光明音聲遍十方。法性身佛有所說法。唯十住菩薩聽受。衆生見法性身佛。無衆煩惱。無願不滿云云。魏譯楞伽第二。說三佛說法相。大乘深經間。示法身自受用身說法。此是內證聖行祕密境界。尚非二乘及三賢菩薩之所測。何況於凡愚乎。登地已上菩薩分階此域。至於八地已上色心自在地。脫出心意識之妄窠。法界圓現無一不佛。一切法界皆有開覺佛性之義。塵大識智普說常說。是十身之說法也。探玄第十六。釋圓敎意一切衆生成佛竟已云。問。若爾。何故現有衆生不即佛耶。答。汝今就人天位中。觀彼衆生當相即空。猶亦不得。況復得見圓敎中事。是故汝見現有衆生。我不約彼說此成佛。但令情見若破。法界圓現。一切衆生無不成佛云云。鳴呼此文學圓敎者之明鑒也。十身說法亦應準知。遍計情見究竟消盡。則自然聽受十身說法。若夫圓敎不學而已。學則應向遍計情見破處而下工夫也。若以遍計情識。見實有衆生有國土。由此愚夫之妄知見。計挍普賢之智境界。其猶如覓芙蓉於焰裏。尋薜荔於水中乎。近代末躡當相即空之階梯。顗覦圓敎之樓觀者蓋多矣。此敎法滅盡之相也。悲夫。又纂釋設一問答。許具縛凡夫見十身具足之佛云云。寂曰。此示甚謬矣。娑婆世界具縛凡夫。是見聞位之分齊。信得十身說法而已。安得見十身盧舍那。圓信滿位已去。證入普賢境界見十身佛。此位即當於通相八地上。豈是容易耶。纂主雖引探玄。不領探玄旨趣。探玄第二云。若約三乘。普賢等皆是十地已上菩薩。彼神王等多分並是隨類生攝。即是八地已上。若一乘中。如緣起際諸位皆齊。乃至。若一乘中。此等諸人並是法界緣起法門。即通三世間以或作河池井泉水等國土身故。又次辨金剛力士衆云。若三乘敎中。八地已上。方乃現形。形顯待衞。已前密衞。一乘中信滿已去。並顯衞（文）然則若就通途論。則三賢見應身。地上見報身。八地已上見十身融即。若據一乘。則信滿已去親見十身。解行位解行此道。見聞位信得此道。雖是信釋迦身即十身盧舍那隨分觀修。未得言見十身盧舍那。纂主漫言凡聖通見。是乃由遍計情見圖度圓文。作斯妄判耳言海印三昧者。大集經十四云。喩如閻浮提。一切衆生身及餘外色。如是色等海中。皆有印像。以是故名大海印。寶積經二十一被甲莊嚴會。同二十五卷廣說海印三昧。又今經賢首品。說海印三昧。探玄第四云。海印者從喩爲名。如修羅四兵列在空中。於大海中印現其像。菩薩定心猶如大海。隨機現異如彼兵像故。孔目第四云。一乘同別敎義。依海印定起。普賢所知三乘敎義。依佛後得法住智說等云云。演義鈔一上云。法華依無量義處三昧說。般若依等持王三昧說。涅槃經依不動三昧說。今經依海印定說。還源觀云。言海印者眞如本覺也。妄盡心澄萬像齊現。猶如大海由風起浪。若風止息海水澄清無像不現（文）演義一上云。初會入淨藏三昧等。是諸會別定此海印定。即諸會總定無出入異。綱目云。若依海印。諸會通有。寂曰。至相初言同別一乘敎義依海印定。是乃雖本乎諸經文旨而言之。而其實者。蓋由自己所悟之大理而言之乎。所以知者。今此三昧。毘盧舍那無垢智所依大定。是一切三昧之根本。如來成正覺。此定一起恒無出入。是故同別一乘。炳現乎此定中。如閻浮提一切色相。印現於海中故。以海印定。爲華嚴根本法輪之所依止也。如是深義。非悟入乎雜華大理。則安能得言之也。予故曰。至相此語。雖本乎諸經文旨而言之。而其實者。述自己悟心之大理乎。匡眞抄出纂釋已云。既言。同敎亦依海印。當知。法華無量義處三昧之異名也。寂曰。無量義處。乃眞如異名。與海印定旨趣相似。雖然經論及古人。未嘗言同。後人何得判佛大定也。匡眞意。謂華嚴是別敎一乘。法華是同敎一乘。此兩一乘法體全別。猶如牛角相對。然故有此釋已。殊不知。所謂同別一乘有二義。而無二體矣。華嚴大敎被於普機。是名別敎一乘。爲彼別機分爲小乘三乘。是謂同敎。法華會上。以隨自意會三歸一。是謂同敎一乘。可見。同別一乘。雖有根本與攝末歸本之異。而其體全同也。此是今家判敎之綱格也。匡眞鹵莽不曉此旨。其出言多謬。職是之由已。又匡眞叙還源觀已云。此寄終敎示海印義云云。出性惡。寂曰。此辨亦過矣。凡華嚴一部中。全無性惡說。至相賢首亦無此說。經及二祖章疏。皆寄終敎之說耶。彼以五熱衆鞞等爲性惡義。與五熱衆鞞等。外相似惡。內心則極善成就神特迦羅不思議勝德。安得言惡也。若以相似惡爲性惡者。如父母以慈善心呵罵其子現恚怒相。亦謂之惡事乎。寄顯二字人多謬解。如上已辨
　　初明建立（至）二同敎  此明初門。於中今初標同別一乘。孔目及五十要問答。辨明同別一乘義。文如上出。華嚴一乘全體圓彰。普賢所被名爲別敎一乘。即此一乘被於別機。分爲三乘小乘等。而此三乘小乘。以普賢智照。則全華嚴一乘之義分。非是別物。是名同敎一乘。譬如大海水潜入地中。或爲河池或爲江湖。流入海則同一鹹水。無復河池江湖之異。其末入海時。本來是大海水非是餘物。凡方等深經之中。說會三歸一者。是皆顯示同敎一乘。就中法華涅槃二經攝末歸本之旨。特爲顯了。法華玄義一云。餘經當機益物。不說如來施化之意。此經明如來設敎元始巧爲衆生作頓漸不定顯密種子。中間以頓漸五味調伏長養而成熟之。同六云。諸經妙者自妙。麁者自麁。今經非但妙者爲妙。亦無有麁。絓是前來諸麁。悉皆決了爲一平等大慧法門（文）此二文顯同敎一乘之明旨也。通路二。引孔目四以作解釋。初以小乘三乘爲能同。一乘爲所同。次問云。約義言之。應有一同三。一同小。三同小之義。今何不說。答。應有其義。略故無也。一乘同三。本敎大准是爲指南。乃至同敎名總有六義。一會三歸一云云。是時所說法門。大同三乘小乘。良以機法從淺至深故。猶有局限。是故不能直入普門。如來隨其本習調練。後漸會歸。是名開三顯一法門。於此門中有種種名。破三立一。遮三立一。破異名一。會三爲一。囘三入一。囘三歸一。且會三歸一門會。三定同敎。歸一通二。乃至此乃以一貫餘乘。是故諸乘皆是一乘。是故是中無可別擧。乃至同敎之中。有餘乘之法。名近名勝同頓同實。乃至以其所同約能同故。總以一切名爲一乘。此是以一爲能。以三乘爲所同。寂曰。清涼云同頓同實。是顯會三歸一爲同敎一乘故。其敎似同頓實雖是有一理。非二祖立同敎一乘之正判。然公依彼分明。施設一乘爲能同。三小爲所同之義。的乎違背孔目明同敎之正旨。此不止乖於祖文。於理不穩。若夫以一乘爲能同。以小及三爲所同。則成一外別有小及三。是甚不順於今宗判敎之洪範。凡三小等。由機所感故。遍計衆生自隔。以謂一外別有三小。然普眼照之。三小本來即一乘故。纔開機則小三會同一乘故。成三小爲能一爲所同之義。若就法體。三小於一本來無二。何同之有。若據一乘爲別機似小似三而轉之義。作一同三小之釋。則雖非無其理。此判乃與祖釋背馳。令人泣岐。何足爲範。且言名近名勝同頓同實者。蓋乃不領涼疏之意耳。雖然如是。應見通路主留意敎門解義精緻也。又通路引要問答已云。此共不共。即今之同別。源在智論。復古云云。清涼云。別即不共不共頓實。同即共敎共頓實。乃至下同敎中。始於一乘至無量乘。竝列其中。總出餘經曰。餘敎是共敎。一乘三乘小乘共依故。又孔目云。同敎門則與三乘義同。但由智囘向故。入一乘攝。乃至共不共中。共有二重。一對三根人說三乘法。各得自果名之共敎。始敎大乘是也。二令三乘獲一乘法。是故諸乘皆歸一乘。其終頓門竝是泯二義通兩門。猶是三人所得法故。爲共敎云云。不共門云云。次引孔目同別各有同別之文會釋云云  次問。同別二門屬何經典  答。華嚴法華有同別二門。餘諸經中亦有同敎一乘義。自下多是三乘等法。次於華嚴法華同別二敎配屬。明傍正與奪義。謂華嚴稱性同別。束爲別敎。法華對權同別。束爲同敎  問。今章同別唯就圓耶。具攝五敎耶  答。正擧圓敎。兼攝五敎云云。寂曰。然公於敎覃思研精。可謂勤矣。惜乎不曉清涼見處望於二祖金鍮有異。釋義首鼠於兩楹間。安得今宗之正旨也。孔目不云乎。一乘之法。對機以明別。非謂知相而可別。隨機論別。別別別。乃至。一乘同法對智以彰同。若引機以會同。則同同同云云。奇哉華嚴也。海印所現同別一乘中。本來無有三乘小乘。權小機感。則攬一乘法爲是三小。不知三小本來一乘。是故見三及小者。不能見同別一乘。見同別一乘者。不見有三及小乘。蓋三一對辨。乃爲顯此義之施設安立門也。若徙倚乎三一各立相待之初門。欲解圓家之敎義者。驢年無自得之分矣。又同別就圓不之答。似清涼意。非是今宗之正旨。二祖唯於別敎一乘立圓敎名。未嘗見於同敎一乘立圓敎名之判。是乃由同敎一乘有一乘義無一乘敎也。若據開會究竟同別不二之際。則一切敎迹泯然成一圓敎。爾時同別無礙無有不圓。是故今家。唯言圓敎有二義。不云圓敎有二。涼疏直言圓敎有二。一者別敎。二者同敎。此乃其言則相似。而其意則夐殊。然公不曉一混作釋。斯使後人錯謂同別一乘有二敎體。如牛兩角之濫觴也  又於華嚴法華餘經判屬同別釋未穩當。可知也。匡眞尋常以清涼不順於二祖。憤激如衝。今於判釋能同所同。依憑清涼違背二祖者何耶。匡眞破行願記云云。行願記第一云。然此華嚴圓宗。具別敎一乘同敎一乘。二義上性起行即別敎義。迥異諸敎。故上緣起門即同敎義。普攝諸敎。玄談云。全揀諸宗。即別敎性起義。全收諸敎。即同敎緣起義。然約機約法故開二門。既人法融通二亦交徹。二門不二。統爲華嚴圓宗所顯眞界生起萬法之義門也（文）寂曰。緣起性起一理義分。若就通論。則二名竝通同別。若就別言。則清涼所辨亦有一理。匡眞以通難別。其難不當。緣起性起名義至下當辨
　　初中亦二（至）說者是也  初明別敎中二。初果分後因分。今乃初也。探玄第十明可說不可說中。叙諸說已云。今釋有兩重。一此十地有二分。一就實十地。唯佛所知。佛智所行名爲果分。乃至。二隨相十地。菩薩所知。菩薩所行名爲因分。是則果分玄絕當不可說。因分約機是則可說。又同卷云。三明可說不可說者。先就義大。次約說大。後辨雙融。義中有三義。一約果海。可以總示令人知有名爲可說。不可指斥示人名不可說。二約證處。既此所證離相離名。還云此法不可說聞。以此遣言之言當彼法名爲可說。有言斯遣故名不可說云云。廣解。寂曰。二分之義甚爲深玄。菩薩入地。位智冥眞如證入果海。而二障細分未除盡故。出觀之位有分別轉。智未明淨。八地已去雖純無漏相續。法執猶未全除故。或時細智障轉。是故地道自具此二分。然別敎一乘乃普賢境界。八地已上入此分域。此位菩薩所行境界。恒有此二分而轉也。以眞俗鎔融無礙自在故。應深思忖。今則於別敎一乘分別二分。若汎論理趣。則同敎一乘亦有此二。是即登地已上智所囘向故。其餘諸敎皆入地位。必有同敎一乘智轉。是亦有此二分義。故果分不可說。非唯究竟覺有之也。然通路不出祖說。任自胸襟問答料簡。今略抄錄。備諸檢尋。彼云。遮那諸佛內證究竟大果。喩海深廣。乃至性海窮底說爲果。分是分齊義。究竟盡極無所濫故。性海即果果即分故  問。爲約理耶亦通事耶。若局理十地所證應是果分。又終敎頓敎皆證眞理。應與今全同。若通事法。事法可說何云性海  答。究竟自在果海法該羅事理。貫通性相。一切諸法入佛果中。即是如來所知不管事理。一切諸法唯望如來。皆名果分。終頓等即圓敎行布一門。望圓皆是敎門。竝因人攝。若望彼自宗不遮立因果分  問。同敎一乘有二分  答。若望自敎不遮立之。若奪之同三乘故名爲同敎。同是三乘義。即自宗無有究竟自在果分。若約上同別敎言之。即所入全是別敎。即是別敎究竟果。若約入門即同三乘問。圓敎十地有二分耶答。總相論之。雖是因分。而亦於中分別二分。兩重相望。乃至。在探玄第十當不可說者。正明果海相狀。果海絕離不簡事理。一切不可說云云  不與敎相應故者。明不可說所以。乃至。諸佛內證唯佛與佛唯證相應佛亦不能說。佛說之尚墮因分。果海之中。佛及神王。唯是一味內證境界。神王非機。佛非能說云云  問。義苑云。理圓言偏故。不與敎相應。是義云何  答。義苑未全是。今非唯理。不簡事理。果海絕言。　集成引釋摩訶衍論圓圓海離機根故（已上抄通路意）寂曰。然公用意精密義有條理。但憾所見未至方圓之地故。學乏超情。釋義間有不符順二祖正旨也。其所謂一切入佛果中。不管事理。佛不能說等。此飜成說果海。豈非失文旨乎。蓋其於敎義也。有所不通徹。而以情見作解釋故。有此謬已。然公博識。尚猶如是。況不然公者乎。此邦近世學敎之徒。不事稽古。好駕臆說。抄記撰述彌出彌亂。後進小子。隨學隨惑。芒乎昧乎不知所歸。悲哉雲華香象正旨。於是乎不明。海印性起妙理。於是乎無聞。夫穢莠不除則善苗不信。蘖說不伐則本旨不著。余爲此懼。持二祖之正義。繩異義息僻說。欲使修習者歸於古道。豈好辨哉。不得已也即十佛自境界者。通路云。大宋諸德用行境十佛釋。指事并取二種十佛。探玄第二出此經敎主云。是十佛之身通三世間。至相十玄章云云。壽靈法師雖擧二種。依章本意。正以融三世間十身爲今十佛。融三世間身。必具成正覺等十佛。融三世間中有如來身十身故。若擧成正覺等。未必具彼三世間。若約融攝無不具問。探玄第二說華嚴敎主。何關果海答。於是敎主。取其自證。纂釋先叙古說已。後出自義。評破取行境十佛之義云云匡眞云云。乃解以解行相攝。寂曰。分解境行境出於孔目第二。解境乃解悟照了境界。是地品第八地說。行境乃絕解修證境界。是離世間品說。今以圖彰

　　寂曰。玄談配屬有所可評。應思。二種十身所用異說。宋四註家。頗得其旨。所以者何。十玄門中。分明指行境十佛。何勞異釋。行境十佛。乃開三佛以成十數。表顯圓宗之無盡。此十佛即佛境界圓信滿已上乃證入此道。此道增勝位逮得融三世間身故。行境於今理能吻合。雖解境十佛亦是三身勝妙廣
<PIC>T73063501.GIF</PIC>
　　大。此乃菩薩普門示現不測之妙應。於今性海義不的切。可知  問。若爾何故探玄第二指融三世間耶  答。彼判華嚴敎主故。融三世間身最爲的當。佛說菩薩說剎說衆生說三世一切說。非是融三世間身而何耶。今所指則係於佛果之體義。至相大師。判言十佛世界海及離世品所明十佛是也。故宋四註家。並順祖誥。不敢異釋。而此邦諸師。煩架臆斷不遵祖說。僣濫之甚矣。就中纂釋特惑。將謂行境十佛非是圓極義。殊不知。佛三身即三因佛性所顯智斷恩。亦是法身般若解脫之三德。是乃法性自爾之體義。如伊三點。果海無邊之勝德。無一離於此三者。但今經爲顯無盡之義。開爲十身而已。匡眞問答。其勢似以探玄第二所擧十身。爲行境十佛通攝解境也。若其爾者。甚忤探玄之意。可知  問。佛境有分齊境所知境。出于探玄第三。今云境界指何境耶  答。纂釋云。折薪云。行境十佛所知之境。有人云。約行境十佛是所知境。若約解境十佛。以分齊境爲本。不妨互通。寂曰。折薪應正也  故地論云等者。通路云。下二引證。經第六會十地品。時金剛藏菩薩。受諸佛加。說十地本分。而默然而住。解脫月等。請說十地義。總有三位五請。既有慇請。不能默止。欲說地相。先陳許說分齊。此中總明十地義理難說難思。然後具陳受佛加應說小分。地法深妙名義大。爲物指陳名爲說大。義大者無垢濁智聖智行處。如空中鳥跡。說大則得加得小分而已。匡眞云。地論多分義當終敎。故雖引證有不極成。由是次文正結云此二無二等。探玄云云。寂曰。今引地論以備圓證。何不極成之有。地論總釋地法故。終頓圓之理趣融同不離。彼豈容無此二無二底之旨乎。賢首師尋常判敎之時。終圓分齊纖毫無差。而今引地論以證圓一乘二分之義。是超情之活意也。匡眞恒踟躕於判敎之戶庭。而不能移步於玄奧。却將以聖敎殉於己情。不亦倒乎。匡眞又引有云評破云云。寂曰。有云者。蓋指顯密二敎論乎。按密祖創業垂統之初。顯密對辨扶起宗敎。以妙覺地爲敎原理。乃作此說。是建立抑揚之說。非敢可咎也。凡一乘圓宗之敎義。以十地之與佛果爲其理原。因果鎔融二而不二。然天台敎格。統攝十地乃至佛地爲圓敎原。至相賢首。於八地上乃至佛地建立圓敎。若夫密乘三藏所說。從容於果海或十地建立祕藏。兩理並通。顯密二敎論。將高攀毘盧頂上建立宗敎。以抗對諸宗。此立破之道耳。如是諸家門庭施設雖稍有異。其實義則全爲一揆。何以故。圓宗因果因果融即故。因果二分各有可說不可說。雖是果海。對機依詮。則是可說。雖是因分。據實就證。則不可說。因之與果。夐出情謂。豈容於中強論優劣耶。古祖於一理中巧張門庭。立破抑揚。令其徒專心己宗。悉檀之善巧也。雖然如是。世有一般漢保執於密祖善巧攝化之語端。不顧佛敎如何道理如何。偏夸己宗妄貶他敎。於若斯輩。匡眞所彈其爲鍼艾乎。學者籌量　二是緣起（至）賢境界也  二明緣起因分。此緣起者普賢緣起也。孔目四云。性起者。明一乘法界緣起之際。本來究竟離於修造。何以故。起在大解大行離分別菩提心中名爲起也。由是緣起性故說爲起。起即不起。不起者性起。又云。三乘緣起。緣聚即有。緣散即離。一乘緣起。緣聚不有。緣散未離。乃至又如同體依持以明因果。理性體融在因爲因。在果爲是。其性平等。據緣以說。同一云。總雖有因緣。乃至一即一切。一切即一盧舍那佛。普賢行因成就因果。與三乘等別云云。搜玄四云。性由不住故起。起時離相順法故。有因果也。探玄十六。就理行果廣明性起已云。此乃是緣起。何故云性起耶。釋云。有四義。一以果海自體當不可說不可說性。機感具緣約緣明起。起已違緣而順自性。是故癈緣但云性起。二性體不可說。若起即名起。今就緣說起。起無餘起。還以性爲起名性起。而不名緣起。三起雖攬緣。緣必無性。無性之理顯於緣處。是故就顯但云性起。如無住爲本等。四此所起似彼緣相。則屬於緣起。今明所起唯據淨用順於眞性。同十三。又廣明緣起義。略作四門。一總明法界緣起。二別辨十二有支。三料簡分齊。四釋本文。初法界緣起略有三義。一約染法緣起。二約淨法。三染淨合說云云。寂曰。別敎一乘緣起。乃佛及普賢之境界。若大判。則佛境界是不可說。普賢境界是可說分。若細論則因果各有可說不可說。此二無二故。普賢緣起起即不起。不起即性起。性起即如來也。當知。不起而起是名緣起。起而不起是名性起。一切凡夫遍計所起諸法全無此趣。從大解大行離分別菩提心已去。分顯此理。至證入位具體現成。是名普賢緣起。廣如下十玄門明。然性起緣起。乃華嚴之肝心。佛敎之樞柱也。欲解者。應讀探玄十三十六而韋編三絕矣。十三云。諸緣起是種智境界。又云。總亡四句故。緣起甚深。又次明緣起有力無力等。又次明十二緣起。於三界唯一心。分別十門云云已言。無盡大緣起法無礙自在。皆從此門而開現。又云。此門顯緣起法事相。向盡理性。將顯極微妙處（文）於戲深哉。緣起理趣。凡一切衆生緣起。不出十二緣起。而普賢十七門。亦不離十二緣起。一切凡小終日。在普賢法界中。唯取自己遍計所起法。不能知見普賢法界。遍計所起法者。即人法是也。當知。見人法者。不見普賢緣起。見普賢緣起者。不見人法。不見人法故。示現人法。得最自在。普賢緣起。豈易知耶。苟欲知普賢緣起者。應須熟讀思惟本經及孔目探玄等。向無我法之地而下工夫矣。後代學華嚴者。逞胸臆意量。以遍計妄意。擬於普賢法者多矣。其猶如向蜂房蟻穴覓喜見城乎  言普賢境界者。纂釋云。彼三聖中遮那爲果。普賢文殊爲因。今何唯云普賢耶。答。十玄門云。雖復始起發於妙慧。圓滿在於稱周。是故隱於文殊獨言普賢也。亦可。文殊普賢。據其始終通明緣起也。此有兩釋。初釋意。謂自宗以文殊普賢二人。共顯修行因人。文殊表初心。普賢表終極。然今爲對上十佛自境界不可說義故。取因位終極之普賢。以顯可說義。後釋意。謂初後不二。普文相攝。三聖圓融觀云。文殊三事融通隱隱。即普賢三事涉入重重。此二不異方名普賢帝網之行  問。二聖融攝。何獨擧普賢耶  答。縱擧文殊。亦可有此難。今擧一人顯因分境而已（寂曰。此解甚非）又一義云。今獨擧普賢。可有深意。行願疏云。一經之主。即是普賢。初會即是普賢所說。窮終亦是普賢所說。五周之因皆普賢行。五周之果是普賢所成。又同記第二云。一經之主即是普賢者。普賢是法界體經唯詮法界故。又一義云。指事正釋今章文云。凡解普法皆稱普賢。非直一人名普賢。演義一下云。擧普賢則攝一切菩薩也。寂曰。纂釋初之二解。甚爲膚淺。後引行願。猶非窮理。孔目第四。明三乘一乘普賢云云。探玄十六云。德周法界曰普。用順成善稱賢。攝德表人名爲菩薩。對緣造修。目之爲行。普賢之行。普賢即行。玄談二云。普賢即是諸佛根本故。法界體故。金剛頂經。十方諸佛禮普賢云云。此等釋義頗有意致。見其機鉾。未露實義而已。欲知華嚴是普賢法門者。應須留意習學密乘。若能識得顯密一體不隔絲毫者。普賢實義當自點首矣
　　此二無二（至）思之可見  此明二分不二。指事云。其猶波水者。波隨緣起有分齊故。譬於因分。水不隨緣無分齊故。況乎果分。然波不異水故。水門全攝波。水不異波故。波門全攝水。故云猶波水也。匡眞引探玄第十云云。可見
　　就普賢門（至）二該攝門  下明普賢門中二。初標列後別釋。今乃初也。折薪云。分相門則一乘別三乘。該攝門則三乘本是一乘故。屬別敎也。若準初門。則三一迥異。若準後門。則三一本同。今既分爲二門。則先以全三之一。揀全一之三。後以全一之三。本是全三之一。則雖是分相。而未始不同。雖是該攝。非不異故。此二門揀收自在也。復古云。分相以彰權實。該攝正示無他。含萬流而爲其廣。落群峯特現其高。寂曰。折薪所釋甚善。焚薪以八過破之。吁焚薪之火者何等火耶。蓋魑魅罔兩之火也
　　分相門者（至）於彼三乘  初明分相門中二。初正明後引證。今乃初也。義苑云。三乘有二。一法華之乘覆相之三。二法華會上破三顯一。會三歸一。雖談一相一性。既有形對。一亦名三。賢首判終頓爲三乘者。意在於此  問。今對三之一是法華法門。何引之證華嚴別敎一乘耶  答。法華有兩勢。會三歸一是同敎。稱性融通法本如是。是別敎。演義鈔云。法華攝諸敎歸華嚴。此建立乃是賢首一家宗。若據天台敎相伸明一經旨趣。但齊今終。已詮修證未指陳同別之談。斯義寧顯。折薪云。今釋此義略爲二門。一引敎正釋。二問答辨明。初中亦二。初引當文。後引他文。初謂。此一乘者是華嚴迥異之別門。外三車通中間三敎。唐三藏立三時敎。第二是始敎。第三正終敎。下文中對三時敎辨別故。三車通終敎。又下同敎中明文。以臨門三車是終頓二敎故。次引他文。光宅判四乘中。以三車爲是權。清涼破之言。南中諸師未得其意。法華已前一切會歸。何揀終頓。然則三車定通中間三。二問答辨明者問。若爾何故圭山云云。對相宗揀異一乘。以終頓爲一乘耶答。圭山則性相對辨。以終頓圓而分別。今文乃別敎一乘。對三乘而揀別。義門各別。故知。今文非但揀始敎之三。竝通終頓爲三乘。凡今家談大乘有此二意。故諸祖或云是始。或云通實。竝有道理。不可局執。孔目明宗記云。法華敎旨。唯會始權終實。不會頓三。折薪何以臆斷。爲門外三車通中間三敎耶。此違至相一乘三乘義章。乃至上仵法門攝下諸敎。頓屬其上分本敎義。漸從其末義。通一乘三乘小乘。何以故。爲被圓敎所目。及三乘終敎寂照照寂一相眞如。并初敎門染淨即空愚法。小乘苦諦之敎所詮實法有爲無爲等云云。二清涼釋法華。唯會始終。亦不言會頓。三違圭山云云。至相云頓非安立門故。不屬破會。復師違上諸師說。昧他法華旨。爲第一失。又華嚴別敎。直對三乘是賢首正立敎。是時通始終頓而揀焉。是與法華破會異。復師不領揀會。混亂同別。爲第二失。復古擧至相及探玄演義。判釋五敎而出二釋。一以小乘始敎爲存三之三。以終頓二敎爲泯二之三乘。此二之三。竝是逐機末敎。以圓敎不共一乘爲稱法本敎。一乘乃能別三乘乃所別。二以小始爲三乘。以終頓圓爲一乘。如華嚴疏鈔圓覺疏。所以有此二途者。如孔目問答搜探二玄。但於敎門。顯權實不同。方便正乘有異。尊顯華嚴頓圓究竟云云。貞觀已來。奘師西歸。基師承襲。以五性三乘爲實。以一乘一性爲權。乃至今章。鈔勒雲華之遺言云云。昔人不閑孔目問答搜探二玄。失於章旨。以惑後學耳。寂曰。師會師錯解折薪。妄加彈斥。自義還失今宗正旨。折薪雖引法華。以今家意取用法華。以大牛車歸乎別敎。非依通途會三歸一之義。與義苑於法華分別二途。意趣粗似。豈非復古破意不當折薪耶。引孔目清涼圭山云云不允。今云其自義還失者。彼言法華會三歸一會於終敎。甚失賢首之宗格。至下可悉。集成云。若約爲三人。中三敎竝爲三乘。約泯二歸一。後三竝爲一乘云云。通路於無盡圓融明與不明。一性成佛立與不立。岐三一之二途云云。匡眞云云。寂曰。今文既明別敎一乘別於三乘。而引法華立證之辨。義苑有辨。按祖意以爲。會三歸一是法華之功。而所歸之一即華嚴一乘。故以大白牛車。屬之無盡圓融敎。是香象不躡免徑之活意也。雖一乘名有於多種。圓極一乘唯是一箇無有二三。圓若有二。何爲眞圓。於乎章主超卓之理。於是乎見矣。夫三一對辨諸家異說。雖各有理。有所未盡。今更辨之。一乘之言同別異旨。若就別敎判。則一乘之言。唯係圓敎。中間三敎。竝名三乘。若據同敎判。則一乘之言。攝終頓圓。一切詮如來藏緣起之敎。是一乘義故。以二空敎而爲三乘。故今師解釋華嚴。判斷五敎。以別敎一乘別於三乘。此三乘中。攝始終頓。如楞伽玄·密嚴疏·無差別論疏·起信論疏。竝約同敎門。以終頓爲一乘。以對始權三乘。是敎門自爾之兩岐。非由排奘·基二師所立而然也。復古主於法華會歸。言終敎入三乘攝。其非可知。清涼華嚴疏鈔中。三一對辨。五敎判屬。望之今師。無復大差。於所餘製。多有弘通同敎門之旨故。以終頓圓束爲一乘。將以一性成佛之宗。攘斥相宗守權之三乘。圭山深信樂於圓覺起信等所說。務立終頓圓三在於一理而不相離之義。欲甄明如來藏緣起染淨熏變之分齊。使學人不盭於息妄修眞之正修。似將救僻解至相·賢首之圓宗之弊。其所提唱。大率根於護法利人之懷。其旨可崇。但所憾者。二家之學。未入至相賢首之堂奧。而指意數數墮於情窠。釋義往往見揣摩朕。所以彼說間與二祖之宗致背馳。楚越不啻。遂至使二祖章疏不行于支那。夫至相賢首之判敎。乃迦文一化之偉寶也。藉令陸可無車。水可無舟。而學華嚴者。不可須臾無之者。至相賢首之敎判也。微有翳障二祖之道。則二家興起息妄修眞之正道之雄功。不能償其過乎。學者挍量
　　如法華中（至）一乘敎也此下引證。通路云。此中三乘。總攝始終頓三。一乘唯攝別敎一乘  問。三乘自乘各有果。何於門外不見車耶  答。於自乘非無所得。所期無實故。諸子出火宅已索車。合法則三乘各得自乘果。出三界宅。而三乘根熟。知自乘不究竟。云之機索。心漸通泰。希求一乘。云之情索。正以言乞。爲之口索  言宅內者。靈壽云。是分段三界。即以異熟賴耶爲體。是依玄賛第五意。彼云。宅喩衆生本識故。說本識亦爲宅識。如世國王四海爲家光宅天下。佛示如是。以諸衆生而爲家體。即本識故。無垢稱云。諸有情土。是爲菩薩莊嚴淨土。彼異熟識。是總報體三界有漏依正二報。皆是本識所變。五根是正報。器界是依報。佛居穢土是應現住。隨應所化衆生。佛所變乃無漏成所作智所現淨無漏相。似穢顯現  問。長者在宅內指耶。將在門外耶  答。在宅內  問。若爾何故經云此所燒之門安穩得出。亦云如來已離三界火宅耶  答。此明如來居法身地寂然安住問。宅與門一耶異耶答。嘉祥疏五云。門者宅也。立此三車同出生死外。所以然者。三果雖異。惑盡同故在門外。慈恩云。三乘之敎合名爲門。理在敎外故名門外。羊鹿牛車喩之三乘。嘉祥疏以三義分。一者聲聞從師。菩薩化世。同在人間。喩如羊牛。緣覺樂獨禪寂不處於世。如鹿遊山。二約性情利鈍。三約身形大小問。今此三車其體云何答。光宅疏四云。三乘果地總有二種。一有爲果。藉緣熏習之所得。二無爲果。是亦有二。一因盡無爲。二果盡無爲。是因果離縛之所顯也。有爲果亦有二。一一切德門寄境修行。二智慧門照境斷證。今以智慧爲三車體。智慧有十智。唯盡無生智爲體  問何故以盡無生智爲三車正體  答。因盡故云盡智。果盡故言無生智  問。鈍根羅漢未得無生智。車體未滿云何  答。光宅同成實。成實宗一切羅漢。最初一念獲得盡無生智。新譯大乘亦同此計。上宮聖皇出三車體全依光宅天台釋經諸子出宅。總有六句。以適願爲聞慧。以勇銳爲思慧。互相推排已下爲修慧。此中亦有六位。互相推排爲煗頂。競爲忍位。共爲上忍世第一法。馳走爲見道。爭出爲修道。以已出火宅爲三乘無學。此即車體。法華玄論六明車體云云
<PIC>T73063501.GIF</PIC>
    光宅唯取智慧門。嘉祥雙取福慧云云。匡眞引義苑折薪已出自義云云。寂曰。匡眞自義最不穩雅。不及苑薪之遠矣。匡眞又云。若依台疏。三車譬者。即喩鹿苑三乘。乃重擧昔日之權。意在指權即實。乃至三周開顯藏圓相對。雖正開小機。然擧昔權。則該四時故。玄籤云。法華約部尚破華嚴般若。約敎則尚破別敎後心。今覈大師以義指昔三乘大小權敎。乃至以始終頓大乘三敎兼小菩薩。皆爲昔牛車問答云云。寂曰。匡眞未領藏圓相對之元旨。及台華二宗偏圓分齊所判有異。一任胸襟計校安排。其所會釋不順祖誥。可知。纂釋云。法華會三歸一故。以三車誘引諸子。此中不說一乘根性故。不許爾前二乘囘心。華嚴直顯別敎一乘故。可有界內直授大牛車之義。故下敎義攝益章云。界內通見聞解行等云云。經云。肉眼見十佛剎微塵數世界等云云。寂曰。纂釋所言雖有道理。未爲的當。如法華開顯。迹門則以會三歸一之旨。決了聲聞法。顯示閻部五濁衆生。入於一乘祕藏祕妙之術。如向已辨。本門則直顯一乘。單說菩薩增道損生。故迹門必出三界已。一乘機發必然之理也。不妨有菩薩根性者。聞說彼經直趣向於一乘也。華嚴即直顯一乘。雖有界內機發。但是見聞分齊而已。至相以爲。閻浮衆生是見聞位。今師或處言通解行位者。蓋斯由娑婆亦容有宿福深厚沒量大人。而引接怯惰之衆生耳。然則今經亦論其正所被。則世界性已上白淨寶網轉輪王等大根性之所禀也。故娑婆世界見聞位中。但是應信之分齊。應得言界內機發。不可言界內直授大牛車。授大牛車。係證入位。豈是容易耶。後代談圓敎者。動以應信分之際。濫托於證入位。謬之甚矣。法華云。我等長夜持佛淨戒。法王法中久修梵行。始於今日得其果報。同敎尚爾。何況於別敎一乘乎。法華文句五之二云。一等子。二等車。以子等故。則心等。譬一切衆生等有佛性。佛性同故等是子也。第二車等者。以法等故無非佛法。譬一切法皆摩訶衍。摩訶衍同故等是大車。又同卷云。加以白牛者。譬無漏船若能導諦緣度一切萬行到薩波若。白是色本。即與本淨無漏相應。體具萬德。如膚充。煩惱不染。如色潔。又四念處爲白牛。四正勒中二世善滿如膚充。二世惡盡如色潔。其疾如風者。八正道中速疾到薩波若（文）當知。一乘之正體。即七科道品也。諸法眞實相。即是一切法空四十二賢聖道。及如來百四十不共法故  言界外露地等者。通路云。此露地者。授大白牛車處上。無覆蔭名爲露地。盡迷諦惑。無有蓋纒。離諸苦陰。故喩露地云云。光宅喩四濁不礙。如上宮疏。四衢譬大乘四等四攝。露地譬佛地。通路又云。光宅以佛果究竟盡無生智爲大牛車。遠出五百由旬之外。具萬德莊嚴故云高廣等。對昔劣故。天台以諸法實相爲大車體。白者衆色之本。牛王有三德等云云。纂釋云。問。第三牛車與第四車有何異耶。答。第三牛車體水牛其色黑矣。文句云。本求羊鹿水牛。期出分段。今得白牛盡於變易。過本所望云云。第四牛其身鮮白。譬今一乘（此是古說）第三牛是水牛。全未見文。下德量分齊。正是經文。簡別二車不同。有何不足用他虛說哉。寂曰。現流文句五之二。正作羊鹿水牛。非他敢虛說也。然一乘要決上爲小車。文句五之二云。昔得羊鹿小車。或本錯作水牛。由是按之。文句水字。應是小字誤。可考。惟三車火宅之喩。最甚深之妙譬喩。應有無窮之深祕。莫妄架臆說。使一乘廣博之大虛而褊小小地也
　　
華嚴五敎章衍祕鈔第一
華嚴五敎章衍祕鈔第二

　　    東都長泉律院苾芻普寂撰


　　然此一乘（至）略有十說  通路云。二立門明別。支那三車四車諍論非一。光宅·慧文·南岳·天台。是古四車家。其後章安·荊溪·智度·行滿·道暹·上宮太子。竝以光宅爲本義。是今四車家。仁壽嘉曆。由於宣旨。以光宅疏附華嚴宗云云。賢首·元曉·慧苑·清涼·宗密等。亦立四車。嘉祥·慈恩·淄州·撲揚等。竝立三車義云云。匡眞云。古人既立四。一乘成立。今何重議。答。古雖已陳。後有嘉祥·慈恩等。不肯而允。特立三車故云云。復古叙圓覺鈔會釋云云。彈折薪云云。復古意。謂今章之製意。欲揀始終頓而建立別敎一乘。那云吾祖製文爲排相宗也。彈意有致。匡眞云。輿師不曉嘉祥素立三車故。但限相宗云云。寂曰。輿師豈不知嘉祥立三車耶。通路有辨。今章正破相宗。兼破三論。然金陵章疏。趙宋已後不流。且彼宗雖立三車。許一性成佛故。復古等不遮彼宗。然本邦盛有弘通故。指事等兼破云云。相宗立三車。理敎等如通路具明
　　一權實差別（至）示眞實相通路三云。二正陳十門。第一權實差別乃至臨門三車開方便門者。佛出世間利益衆生。然其根鈍者。不能直趣入於一乘道故。佛於此一乘中開出三乘。云何開出。謂於別敎一乘之中。分取生空眞如。以敎二乘性人。分二空不變一分及行布一門。以訓菩薩。此菩薩人。即有三乘差別見。雖入理性。事理未融。雖融事理。融該不足。是故此人地前三賢及十信中。依行布敎修行熏修。地前隨應體會一乘。未入一前。是方便門。若總言。則不簡知不知。以說三乘爲開方便。以說一乘爲示眞實。若剋論。則未知三是權。則亦不知一乘是實。故知一實三權時。方得開方便門。故經云此經開方便門示眞實相。寂曰。一乘即如來藏心也。此一乘心。乃一切衆生本具不顯。由何不顯。謂由二執成陰殼而蓋覆焉。一切如來現成等覺。將以二空金剛杵摧破二執。碎壞陰殼。開現如來藏白淨無垢心。單破人執之金剛杵。即四諦十二緣起之敎也。二執俱碎之金剛杵。是般若破相之空。唯識三性等之敎也。二執麁分破位。如來藏心顯現。是曰初地。亦爲一乘。雖從是一乘體成。由細惑猶有而時現行故。不能無漏心恒起。不能眞俗不二自在無礙。如罹沈痾者。雖痾已愈元氣復。由久病羸故身力未強。叵堪人事。過第七遠行地後。一切惑障永不現行。入於無相無功用色心自在位。至於此位。一乘如來藏心恒現在前。一切法界圓融。是爲眞一乘。前之一乘猶帶治道。三乘共法故。有亦一亦三之義。今之一乘超出治道。純是一乘無二三名。今宗以純一乘爲別敎一乘。即爲圓敎。同敎之名通一切敎。同敎一乘之敎。即頓終二敎是也。如勝鬘如來藏涅槃等也。法華涅槃二經者。回歸顯了。智向本敎。同敎一乘之極也。然開會究竟。則歸於本一乘。本一乘即華嚴同別無礙之一圓敎也  四衢露地者。通路云。光宅以四濁不爲障爲四衢。太子以四等四攝而爲四衢。不爲五濁八苦所隱蔽云無障。天台以四諦觀爲四衢。思惑盡名露地。嘉祥依增一經。四諦譬四衢。斷四諦下惑。通達四諦如路四達云云。法華玄賛。引大般若說。以四衢道爲四諦。離煩惱障出分段云露。靈範師以我生已盡等四句爲四衢等云云  問。今家以何爲大白牛車體  答。指事云。元曉云。所乘之法。略說有四。謂一乘之敎理行果。如是四法。更互相應。共運一人到薩波若云云。章主意。一乘一切乘。主伴無盡云云。若依起信論。即一心體摩訶衍。此本覺體大一切諸佛本所乘故。一切菩薩皆乘此法到如來地。記云。始覺之智本覺之理爲所乘故。貞元疏云。法華大車以況佛智。乃至始覺智冥本覺理。則始本不二云云  問。終頓是實敎。何以爲權  答。以實體不定故。不說一切皆有佛知見故屬三乘云云。寂曰。此依清涼意。雖是有理。非宗正旨。然公雖用心敎理而精密乎。不領向所謂今宗法義。一切依十地道而建立之旨故。釋義如隔靴抓痒。可知。通路又云。羊鹿二車。爲是愚法爲通大乘耶。集成有三說。一云。愚法。一云通大。一云。俱今從第二。太一云。聲聞等爲窮子。是其所引故。知小乘外別有三乘云云。若依天台意。愚法二乘出於三界故。羊鹿二車在門外。然今章依終敎已上不許愚法實斷惑。實斷惑在於大之意故。三中羊鹿是大之二乘。漸引入一乘云云。匡眞出圖。寂曰。第一圖甚多紕繆。謂分涅槃追說追泯。以配前二敎及終頓敎。始敎中攝小乘菩薩。以泯二遮三。的配終頓敎。今日純圓雙牒法華涅槃。以諸大乘經中圓。入別敎攝以同別敎。均屬圓敎。今昔分該中。攝眞言敎。竝是潭老胸臆之斷。其趣最拙。於乎五敎止觀·孔目·探玄·要問答·五敎章中。何處有如此圖之判釋乎。欺人之甚何至於此也。次圖出台判。無大差謬。後六箇圖雖無巨失。以同別二敎爲圓敎。以法華全同華嚴。大戾至相。賢首之宗猷。可詧。如華嚴·般若·法華·涅槃等諸大乘經。竝宣說如來祕藏。雖乃同一甘露體無優劣。諸祖各開門庭。判敎分宗之時。互爲抑揚。淺深高下動競秋毫。豈容彼此混雜耶。匡眞濫構自斷改易祖宗。學者莫惑。方便者。法華文句說三種方便。如讀敎記四出。又演義三十八云。方便有二種云云
　　若彼三中（至）復更索耶  初一句者。標擧三車家意。如匡眞擧玄論十徵難及法華玄賛。長者宅內下徵難。通路四云。三車是虛指故。經言。但離虛妄名爲解脫（但見空理）乃至其實未得一切解脫（一切解脫是離變易）執情漸陶入一乘。索車是機熟。光宅云云。乃至盡無生智。是二乘車體。丈六權智。是牛車體。是亦同二乘。門外無車故索。亦同二乘。不得無體索。此三順逆展轉可知。若依相宗意。二乘索車可知。菩薩乘人。以無漏正智爲牛體。無漏後智。爲牛車體。自位二智已證。而遠望佛果求其妙智。非牛車無體故索也。玄賛五云。二乘之人。離分段已得解脫。入於化城。是名索羊鹿。菩薩人。初地已上。離分段未證解脫。不名入城。不疲倦故云云。又約不住涅槃。爲菩薩入城。而前解爲勝云云  問。未回心位索耶。爲已回心位索耶。若已回心者應索牛。何索羊鹿。若未回心者自乘見果。何索車耶  答。云云。以二義辨。寂曰。此會不穩。雖是未回心。機動故云索。雖機已動。未審車體故索羊鹿。且非法喩板合方成其義。應思。通路又云。問。今章主意云何。答。章主意粗同光宅。三論家意。謂昔於一乘開爲三。一乘是本。於此本上分出聲聞緣覺。本末合論爲三乘。二乘是權。菩薩是實。二乘至應得果處。未見果故索車。菩薩未至許車處故無索。佛果大車應求之時。未來至故云云。法華玄論建立十義。二乘必定索車。菩薩必定無索車義。三十四心菩薩。無出觀義。何時索車。大乘菩薩第六地斷三界正使。豈可不知有第七地而索耶。故經云餘二則非眞。云無有二乘等。又明二乘領解。不云菩薩領解  問。羊車鹿車牛車願時賜與之經文。金陵云何釋  答。義疏六云。索車有二門。一爲無索設索譬。是亦有二門。一爲顯三乘是方便。二爲顯一乘是眞實。二約界內疑情。界內聞有三。今無三而唯一故。云索三云云。一人二人索而云索三無咎云云。廣明金陵菩薩不索車義。纂釋叙諸求三乘人。若有疑悔者。佛當爲除斷之文。不退諸菩薩。其數如恒沙之文。佛以方便力示以三乘敎。衆生處處著引之令得出之文。證菩薩索車。集成云。古有難云。菩薩索何無領解。文句答云。天龍四衆皆領解。非是菩薩而何也。演義二下云。索車有二。機索口索。集成引文句出三索問。菩薩索車爲界外索耶。爲通界內耶。答。局界外索車。問。依抄四上。菩薩入地出界外即入實。何有索車義耶。答。且約法華會上三乘三根索車人者。皆是自位究竟。出過三界之輩也。縱令地前初住等。若依終敎已上。皆是出世不退機也。故界外索車。又一義云。爲特破三乘極果顯權敎無實故。偏說界外索車之旨。然其實則應通界內十信等。寂曰。後義不允。匡眞引嘉祥疏等。未悉菩薩不索之旨。錯爲轉計。菩薩若出近門。乃知有一。更出遠門。即能得一。故菩薩不索車。是嘉祥之本計也。非轉計也。應知
　　亦不可說（至）彼牛車故  更徵菩薩不索車。匡眞云。有云（指事通路纂釋）但遮嘉祥非關慈恩。乃至。基師亦許菩薩索車故不遮。今謂不然。云云。引玄賛及淄州義決。證相宗亦有菩薩不索車之說。寂曰。此辨却非。淄州後於章主。豈逆遮後人。慈恩不言不索明。不關今所遮也。次擧嘉祥十義云云。寂曰。此十義與妙句五之二所出。大旨相同。未知。嘉祥已前已有此說天台破之與。若此嘉祥創立者。妙句破斥。蓋乃章安私釋也。次出台家之破云云。寂曰。三車四車舊來諍論。兩家所立各有道理。何者。法華經文。既藏圓相對。二乘出過三界已。向大乘故有索車義。菩薩無出三界已更轉於異乘之義。既知自乘有果。何故索車。又何立第四車。豈非嘉祥所立亦有理敎耶。天台等由三乘行人見思盡位會假入空。是位未能直入實相法界。更破界內外塵沙後漸入地住。亦爲乘大車故。藏圓之中間建立通別。施設菩薩索車。且界內所樂求之牛車。不得彷佛乎大牛車。後得大牛車時。迥超本所望故。以義建立四車。今宗所立亦當準知。豈非四車家有道理。然則金陵所立。據經文顯了。天台·賢首探經中深趣。兩理相成。悉檀善說。何偏言三車家非乎
　　又不說彼（至）唯二乘故  又徵。通路云。嘉祥意。但二乘索而言諸子。以二乘有無量人。若於法華會上論之。則唯是聲聞耳問。若爾者應索二車。何云三種寶車耶答。昔云三乘實有。今唯是一。昔有三言。今方應咎故云索。是擧昔三而徵今一耳。乃至廣引法華諸文。明索車唯二乘。次明章主意云云。寂曰。今文與前段異。前明菩薩索車故。門外三車皆無實。破嘉祥菩薩不索。今破菩薩索車。而門內所許唯是二乘羊鹿。前文正破。今文說遮。若不爾者前後云何分諸
　　是故經中（至）三車同索  此申正義。匡眞云云
　　此中三車（至）所求果說  此合法。通路云。三乘出三界云云。慈恩云。論云。不退位初地已上出分段云云。若依今章意。始敎則初地上出分段得不退  終敎則十住已上出分段得不退位。然始敎中說不一準。瑜伽論如上所言。佛性論以十回向爲不退。本業以七住上爲不退。又始敎有定性不定性。定性可知。不定性中有四。一具聲緣二性不定。二具聲菩。三具緣菩。四具三種。初一無回心向大。後三向大  問。始敎初地已上未斷思惑。云何云出三界  答。約頓伏者云云問。終敎聲聞何時出三界答。有二說。一謂初果聖者盡分段三界果。是終敎深細故。二謂終敎二乘亦至羅漢得出世  問。終敎菩薩何位得出世果  答。如指事明。初地已上名出世益。初住已上得不退。初住斷煩惱障而故留不斷。助願受生其智力應自在斷  問。若爾。何故法華論。云初地離分段得不退耶  答。初地斷惑種故云云。寂曰。然公用心精緻。雖然如是議論者。一往於判敎分齊。爲學者生智者善矣。若局執如是判斷。籌度經論。且謂菩薩實踐亦只如是者非也
　　以是元意所標趣故  通路云。元意謂本心標謂標幟。趣謂發趣  問。誰人元意所發趣  答。義苑·指事以爲。佛意所發趣。折薪·復古約三機元意。通路·匡眞擧二義而不評。纂釋就多以約機爲正。寂曰。兩雖有理。折薪·復古應正。三乘各以所求果爲標幟而趣向故。宋本此句之次有問答四十六字。如匡眞出。通路擧此。云無此問答亦無所闕。寂謂。此一問答。恐是後人所增加耳。若望自宗等之言。照應上開方便門示眞實相若彼三中牛等之文故。無文不連接之失。可思
　　若望自宗（至）皆無得也  通路云。問。二乘得果可知。菩薩未得佛果。何望自宗可言得果。答。由三乘敎法。出於三界外。一分見法身現八相。三乘敎益已究竟故。乃至。問。二乘囘心可爾。異乘故菩薩不轉異乘。何云囘耶。答。二乘囘心既云一乘。不云大乘。當知。大乘亦從權入實故。應言之囘。寂曰。此釋應思
　　爲欲回彼（至）說回也  匡眞云。遮慈恩。寂曰。不爾。是總遮三車家也
　　若不爾者（至）何色人也  通路云。是十住不退位。梁論十解已上得出世淨。又十解已上是三中大乘。而非露地白牛。若依始敎指初地上。是出三界故。纂釋以今回三人入一。爲同敎一乘。以下言入別敎一乘。爲別敎一乘。匡眞以下寄位釋者。恐不允當以至自位（至）別敎一乘  梁攝論第七云。究竟道有二種。一有學究竟。二無學究竟。此位最清淨智慧生處故。最微細惑障盡無餘故名究竟位。纂釋云。三乘敎菩薩進入之位。大有諍論。略出四說。一約無學究竟。華嚴問答（寂曰。僞書也。何足爲證）上云。三乘極爲佛。而還入一乘。演義十九上。云云。二約有學究竟。是出世不退位。若約始敎。初地已上或十回向。若約終敎。即是初住。章行位章云云。三隨何位根成熟處。入於一乘。四容有纔聞三乘之位。便知是方便。忽入一乘之機類。例如趣寂二乘七位回心中有一念回心  問。於此四類中。今自位究竟當何位耶  答。通攝四義。又一義云。取初二類。餘則利人。非至自位究竟而入於一乘云云不評。寂曰。後義爲正。然通路約三乘辨。纂釋但約菩薩。通路爲正。纂釋於三乘通判之中。且唯論菩薩之意。則亦無所妨。通路云。此科中兼明三乘入一之旨。出於三界爲究竟處。折薪云。約三乘俱入云云。聲聞之人。法華會上聞說一乘。回心向大。歸入一乘。所入之處。即是華嚴各賜諸子等一大車。是同敎。七寶大車其數無量。是別敎。菩薩初地上證理融通云云。廣明初地上是一乘。寂曰。折薪·通路。未明同別一乘體一義異入位亦不同故。義未明暢。通路次破自位究竟三說。破佛果究竟云。其過甚重。爲闡提頂。招無間苦云云。遮根熟究竟七地究竟云云。寂曰。通路自義。似纂四類中之第二。匡眞引下文取七地究竟。今詳若據出過三界一乘機發。三乘無學。及始終不退位。皆應有自位究竟進趣一乘之義。若約證入別敎一乘者。可依七地究竟佛果究竟。以通相第八地或佛果。爲圓證入故。至下可悉。通路未領此分齊故。釋義混亂。又不會佛果究竟之義趣。妄加重責。不亦謬乎。探玄第四第九等。辨今宗位次。大有深趣。可尋
　　問臨門三（至）唯一相也  如匡眞引折薪而辨
　　二敎義差（至）俱是敎故  纂釋廣明三乘虛設。寂曰。小乘三乘。是如來救濟閻浮重障衆生大悲善巧。即是革凡成聖之還丹也。華嚴法界由是趣入。彌勒樓閣由是顯現。妙法芬陀由是開敷。入法界實相已。知宅內所指唯是令出門免死之善巧故。是言虛指。亦云虛設。或云方便。於未出三界未成不退者。則第一甘露也。第一尊導也。第一眞實也。末世濫染圓乘之輩。殊不知此祕訣。聞或云虛指。或云虛設。或云下劣小車。或貶愚法根敗等。由名之不美不妙。而厭棄之輕蔑之。以己擬於大菩薩之境界。恰如鄙野之小民欲乘鳳輦。非愚則狂也。嗟迦文無上正法。爲此滅盡也。悲夫
　　是故經云（至）文不簡故  纂釋云。以佛敎門者。明無實體  問。以佛敎之言應唯是二乘云云引證  答。譬喩品說三乘已。總結云以佛敎門。豈可言唯小乘耶。凡妙經中破權敎。可有二途。一則破二乘無爲之沈滯。二則破權施不了之菩薩乘。然妙經正明初義。今章束明二意。探玄云。深破二乘即是破三。是故破二破三皆不相違。寂曰。纂釋所言。優於後代流俗之見解。可賞。謹按法華迹門。大率決了二乘。向菩薩道以爲主意。菩薩以地前地上。或八地上等。分其淺深權實而已。嘉祥等即據此旨立三車義。如今家及台敎。窮經深奧。以義建立四敎五敎等。演四車義。雖台華建立妙且奇矣。以是爲一定執。輒破三車家者非也。匡眞擧嘉祥破云云。又引德一中邊義鏡殘。彈斥云云
　　彼求牛人（至）不得故也  纂釋云。折薪云云。以一乘爲義。指事意於三乘自宗出世爲義。評云。指事全違上總標敎義之言。不可依用
　　三所期差（至）非本所望  纂釋四。初明非本所望亦通菩薩。次引證問難非本所望應唯二乘領解。即答云。法華已前說權乘。菩薩信其旨而執三乘各別。法華會中聞說一佛乘。三乘隔別執情皆破故。得一佛乘。昔執已開。今即得一故。非本所望亦通菩薩。又權乘菩薩所得果法。是有爲功德法。未能斷賴耶根本無明。乃至。今法華會中。聞是法住法位世間相常住。同得無爲無作一果故。云諸求三乘者若有疑悔者佛當爲除斷。次引探玄及梁攝論·菩提資糧論等。明通菩薩。寂曰。敎法權實不可無之。然經旨於地前地上以判權實。始權終實。即地前地上之道。於實之中分終頓圓。是亦地中淺深也。雖非無橫有五敎學人。竪歷五敎以治五濁。進入實相法界者。是迦文一化之顯了門也。華嚴法華乃法界實相之異名。是十地道也。大抵三乘小乘。治分段死之道。一乘治賴耶細垢。破變易死之法也。後代濫僞之學。只爲語言之所轉。如蓬逢風。身自窟宅於分段殼中。而擬治變易冲玄之密境。僣越之至矣。是故下引證。匡眞云云
    亦不可說（至）本所望也  匡眞釋聖言無失。擧義苑不用之。自義云云。寂曰。二家未允。門內既許三。而出門外云非本望。非本望言。若唯二乘。應經文有簡。經既無簡言。明知。非本所望是通三乘。若唯二乘而無簡言。應成聖言有失。聖言決定無失。非本望言。通三也必矣。應思
　　四德量差（至）以明異耳  此遮三車師二牛一混。辨其差別。纂釋引折薪廣釋。匡眞鈔出
　　又彼三中（至）以明異耳  纂釋匡眞云云。寂曰。二家未領同別一乘體一義異。又未明今家以法華同敎一乘。同於終敎之旨趣故。同別混淆對揀無則。如上已辨。匡眞引清涼云云。寂曰。起信所明。空不空如來藏心。即一相一寂也。性具恒沙功德。昂圓融無礙主伴無盡也。然初地已上體會如來藏心。一相一寂者心體也。性具恒沙功德者心相也。圓融無礙主伴無盡者。心體相用究竟圓成之分齊也。十地之中自有三位。即當終頓圓之原旨。如上已述。清涼所言雖無巨妨。視於二祖少有異致。可知。匡眞夾注。亦逞胸斷。違戾祖釋。可知。匡眞又引敎苑二文彈斥云云。寂曰。義苑二文全華嚴宗格。乃依賢首大師意。而何云據圭山。亦云謬之最耶。華嚴法華。即法界實相理體。全一毫無優降。然至判敎立宗各開門庭。無前後中施設前後。無麁妙中巧判麁妙。互爲主伴。交致抑揚。是弘法揚化之善巧也。豈容得彼此全同耶。匡眞解華嚴五敎章。欲使義趣全同四明所立之台敎。豈容得耶。八歲雛僧。可知其非。而彼翁才識。不省其非者何也。蓋乃情執之所使也已
　　五寄位差（至）一乘法也  本業經上卷賢聖學觀品。說十地心。初地說四無量心。第二地說十善心。第三地說十二門禪。此三相同世間。第四地說三十七品。第五地說十六諦。相同聲聞。第六地說十十二因緣。相同緣覺。第七地說以三空智觀三界。二習色心果報滅無遺餘。乃至具修十度功用行滿。相同菩薩。第八地說色自在。第九地說心自在四十辨才。第十地說灌頂受職。仁王經上卷敎化品。與瓔珞大同少異。可知。此二經中。不說八地已上爲一乘。今以義引證。地論所說大旨相似。下斷惑章引地論云云。如匡眞引。梁論釋四十八云。二乘善名出世。從八地已上乃至佛地名出出世。出世法爲世法對治。出出世法爲出世法對治。功能以四緣爲相。從出出世善法功能生起此淨土故。不以集諦爲因。此句明因圓淨。何者爲出出世善法。無分別智無分別後智所生善根名出出世善法（文）探玄記第九。演義鈔三十四上云云。寂曰。十地乃如來藏心體義。甚深祕妙蘊在於玆。凡一切世間出世間出出世間善法。即如來藏心體如虛空。平等清淨寂靜照明。一切凡夫雖具此性。纒蓋覆障。隱而不現。善趣位善洩發地中世善之氣分。二乘善及十解修。萠出四五六地善之一分。十行十向即第七地道之光影也。登地已上此心顯現雖地地具平等清淨等義。十度兼修。若據增勝。各有所司。十度十眞如十勝行等。配屬可知。又初二三地。如次平等清淨寂靜之義增勝。照明有四。謂道品智明諦觀智明·緣起智明·波羅蜜智明。此四如次相當四五六地。平等乃至照明。如是次第增明。除去六蔽。淨治細惑。細惑淨盡。福智成滿位。入不思議無功用地。一切法本來無生無滅無相無作。如大夢覺。一切色心依正諸相差別。不復現前。唯是一眞法界如如平等。是名一乘一切智智。從是已後以平等乃至照明爲自體。無垢障之所障隔故。於法得自在。色心智業圓融無礙相即相入。於戲奇哉。十地體如虛空。具一切世間出世間出出世間一切善法。雖具諸善。離相寂滅所以三善在於地中。廣大圓明玄絕無寄。一切凡夫雖發世善。爲二執障故。不能高明玄寂。二乘雖修諦緣發無漏智明。爲法執之所障故。其智狹小不能圓明。地前菩薩隨應可知。登地已上。離我法麁分故。修世出世善。一一當體如來藏心故。廣大勝妙。不與凡夫二乘所修同。十地三位如上已辨。通路匡眞等。雖罄精力。未知十地之祕訣。釋義疎謬。所謂寄言深趣何顯也。然地義至深。非凡所測。今憑聖敎以辨梗概。實乃大海一滴而已
　　問若爾何（至）具如下說  纂釋擧問。難以大小乘爲二乘有何典據耶。答中引攝論說淨土有八不可得二可得。八不可得中第八。云下意下行菩薩。二可得中第一。云最上諸品意行菩薩。即言下意下行菩薩。非是出世而何也。第七地是出世。則出世之中有大小兩乘。以聲緣菩束爲二乘。於義無妨（已上取意）
　　六付屬差（至）此付屬也  匡眞擧纂釋問彈斥云云。寂曰。纂釋五初引法華第七。又叙如來智慧等之文  問。此文意明衆生在纒之心。本來具出纒果智耶。說當來修得耶  答。在纒因心。具出纒果智是事事無礙義。唯局圓敎。經文既言修習難得。是似始覺修生。言如來智慧。是信當來應得也。但妙經如來智慧。是無爲無漏不同餘權乘。乃至非但信當來必應得。亦信無爲無作凝然常住云云。纂釋於因中具不具果性。釋及數百言判斷未明。夫因中有果無果。同是外道所計。非佛者所言。近代弊風不則聖旨。於修性具不具等際。動成定執。自計圓極究竟。殊不知。以情定執性理。則四句皆入數勝之隊也。可怖矣。匡眞於此一段。橫干閑論。引探玄十六之文。而與探玄意水火不啻。由此僻謬。轉生圓敎不藉修斷之不正見。引無數人。令陷險阮。雖向已辨。今復點示。應知。言深法者。嘉祥意。謂對一乘以大乘爲深法。慈恩則指般若爲深法。若依天台。如匡眞引。言示敎利喜者。指事云。玄賛第七云。示敎利喜。即新翻云示現敎導讃勵慶喜。乃至示現四種眞實道理。名爲示現。已得信解。令正受行名爲敎導。若彼退屈。策發令進名爲讃勵。彼隨法行。讃令欣悅名爲慶喜。起信記以利喜約所化者未穩歟
　　七根緣受（至）假名菩薩  折薪以三句配當根緣受者。恐未允。復古以普別辨。匡眞引起信明。無違
　　解云此明（至）不同彼也  匡眞云。有云（德一義鏡殘五）不知凡聖。謬分權實故。先示正義。後斥邪宗。示正義者。汝所引文。是地前三賢菩薩。非地上菩薩。謂地前凡夫菩薩。無量億那由他劫。雖聽聞受持華嚴。而名假名菩薩何以故。以取相心有所得心聽受經故。初地已上聽受華嚴。方名眞實菩薩。何以故。遠離相心。無所得心云云。法華藥王品云。智論第一百云。般若有二種。一共聲聞說。二者但爲十方住十地菩薩說。乃至。論云。般若總相是一。而淺深有異。法藏師不知共不共義。而妄指華嚴名不共敎。獨爲別敎一乘。此甚愚癡也云云。匡眞會此難云云。寂曰。此會安得屈伏德一。且引探玄恣加私言。何其僣濫也。纂釋會云。凡當敎菩薩。共受一敎故。縱雖五位淺深有異。而同信一道。同期一果。地前三賢。亦應聞華嚴信華嚴。例如佛地經地上菩薩。見受用身居受用土。地前菩薩見化身居穢土等。又入法界品。彌勒告善財云云。更引探玄會釋。寂曰。德一所難。有得有失。所以有得者。謂諸大乘中。多有以地前地上。辨別敎理智斷之淺深。例如法華開會。其眞實。則以菩薩入地。云之法華開顯。或言付家業。亦名乘大牛車。亦名得髻珠。人或不曉此理。唯於敎法區別淺深。妄夸高妙轉生見刺。是即如文。取義之弊而。已當今顯密學人。所嬈於此弊魔者蓋多矣。德一所言有理有敎。亦是驅敎中弊魔之寶劍也。豈非有得耶。所以有失者。謂德一法師見解偏枯。不領賢首之旨。妄搆難詞。賢首大師。豈不知於地前地上。施設三一之理耶。探玄十六云。問。此等不信是何位菩薩。答。文無正斷。準此劫數十千已過僧祇未滿。應是三賢位人。問。更至何位。則能信此。答。極至此位。必定信入此一乘法。終無證地而不信此（文）一公何不見之。濫罵大賢也。惟佛意窮深。經旨多含。非必但於地前地上剖判淺深。安知。不有一類雖是具縛。能信解登地已上所信解之祕藏。一時橫有五類機。信入五敎之道等之義也。況他方異界。有大根性者。雖未入地能受大法乎。雲華香象。雖明知別敎一乘。乃最上大機之所受。而非凡愚之所堪。亦乃將簧鼓此普賢眼大法門。由此高調興起像季之懦情。令成見聞之勝益。蓋祖意在於玆而已。纂釋所會義未穩當。引善財童子等。全流俗之知見也。前法華等者。法華中指權敎名爲深法。今經云假名菩薩。彼此義同。而法華是同敎故尊事餘經。言之深法。今經則別敎故。貶餘言假名。可知
　　八難信易（至）對比決之  纂釋云。問。義鏡殘第五云。華嚴五十二云。佛子此法門。如來不爲餘衆生說。唯爲趣向大乘菩薩。又五十一云過二乘位。更有勝道。名爲大乘·第一乘·勝乘·最勝乘·上乘·無上乘·利益一切衆生乘。如是等文誠證非一。依此等文。汝當知華嚴一乘即三乘中大乘收。不知此意。妄執大乘權一乘實。此甚愚癡也。此文擧外凡發大乘心。與發大乘心信佛自在不思議。挍量難易。非三一對辨。然賢首品初云。初發心菩薩。十方世界中。示現八相。偈頌云。十方世界諸群生。能信此法信更難。既長行列三乘道。偈明四乘。明知。開合不同。而長行云。初發心菩薩。示現八相成道者。因中說果。初發心住。是初地因。初地菩薩。依無漏智力。爲下位菩薩。示現成佛。非謂初發心住成佛云云。此難云何會通。答云云（已上纂）寂曰德一所難。雖有一理。義甚偏局。二空爲三賢敎。是名三乘。詮如來藏之敎。是爲十地道。即名一乘。然八地已上。是眞一乘七地已前有亦一亦三之義。如上已明。此三一乃有竪橫。竪橫菩薩地前地上次第進趣。從三入亦一亦三。從亦三亦一。入眞一乘。橫則一時有衆機。受始敎者。是學大乘之人。受終頓者。入亦一亦三之道。禀圓敎者。是學一乘之人。如是有多義門故。經論之中。或處大一隔別。以一揀大。或處直指三中大乘。以爲一乘。德一唯知大即一乘。不領大一有異之旨。又知菩薩進趣。竪有淺深。不曉一時橫有五敎機。豈非偏局耶。探玄第四云。普賢位體及相用。廣大無邊故。始終俱括。應在信門該攝諸位成佛妙果。又云。一乘圓敎中。實不依位。寄終敎位相以辨之。於信滿不退際。則明得彼普賢行德。具攝因果圓融無礙。若以因門取。則常是菩薩。若果門取。恒是佛也。又云。上來所明。正顯一乘普賢行德。窮乎佛境。然位次之言。蓋是外凡十信之位。既越三乘於視聽。滯情封敎取信無由云云。演義鈔十四。引摩訶止觀及大集經等。明圓敎位次超異於尋常。發心功德品云。以發心故。乃至三世一切諸佛。與其妙法。即與三世一切諸佛。體性平等。已修三世一切諸佛助道之法。成就三世一切諸佛力無所畏。莊嚴三世一切諸佛不共佛法。悉得法界一切諸佛說法智慧。應知。此人即與三世諸佛同等。即與三世諸佛如來境界平等云云。豈容是亦因中說果耶。華嚴大經。乃根本大法輪湛如大海。初入焉者。至脛至腰。應褰裳而涉矣。彌入彌深。極遠入者。乃知其極深而涯底叵測。而其初入者。名入海者。乃至極遠入者。亦入海者雖入海則同。其淺深則夐殊。德一法師之入華嚴大敎海也淺矣。雲華香象之入華嚴大敎海也深矣。雖淺深不同。竝不離於華嚴法界。德一以淺謗深者最非矣。匡眞不曉竪建立三一之祕密。及與三一之所以由起。妄以深咎淺亦非矣。淺深兼存。權實相成而後茫茫焉大道也。復古明信滿成佛。難詰天台云云。匡眞彈斥云云。寂曰。復古甚非。台家何書判華嚴信滿成佛。爲名字觀行即也。蓋斯諳記之失耳。匡眞擧復古問答破斥云云。寂曰。此問答是至相十玄門所說。但文字少異耳
　　九約機顯（至）無盡佛法  匡眞抄出纂釋。引探玄十六之文。寂曰。此文不順於今文意。可知。德一亦設難。以大慈悲心爲悲增菩薩。以無上心爲智增菩薩。寂曰。此辨甚不順本經之旨。德一法師守權之所使也
　　解云此明（至）寂等法也  復古。折薪云云。如匡眞引。匡眞彈清涼引法華云如來知見一相一味之法等文。以證終頓二敎一性一相云云。寂曰。匡眞却非也。法華文句云。一相者衆生心同一眞如是一地也。一味者一乘之法。同詮一理。是一雨昔於一實相方便開爲七相（七方便敎）於一乘法分別說有七敎。佛知究竟終歸一相一味。乃至衆生心性。即性德解脫遠離寂滅三種之相。乃至解脫相者。無生死相云云。又云。解脫相離相滅相爲緣分別。即是一中無量究竟涅槃常寂滅相。終歸於空無量之中一。乃至終歸於空。非是灰斷之空。乃是中道第一義空（文）至相·賢首。唯以別敎一乘配屬圓敎。同敎一乘與三乘同。但由智回向名同敎一乘。法華會三乘歸之本敎故。法華乃智向於圓。敎與終同。三若會已即收歸於華嚴。十方佛土中。唯一佛乘。華嚴大敎海也。此今宗判敎之洪格也。其實義則一相一寂。即如來藏心體也。具德圓融主伴無盡等。即心德用。雖理俱體俱用。於義如是一相一寂中。有圓融具德微細因陀羅之義。圓融具德微細因陀羅。即一相一寂。寂滅相離相解脫相第一義空也。譬如一如意珠其體明淨清徹。能現衆色。能雨衆物。合法可知。匡眞不領二祖所立同別一乘之義趣。濫取四明之判釋。混雜於今宗。將令彼此全同。且浮慕圓明具德主伴無盡。賤下一相一寂。殊不思一相一寂即衆生心性平等眞如是圓融具德主伴因陀羅之性體也。不亦惑乎
　　以此地中（至）文之差別  菩薩第九地。成大法師位。如探玄第十四明。一乘三乘之別。乃今宗之要領也。第八回向中。廣明三一之差別。如探玄第八。演義鈔三十。孔目第二等辨
　　十本末開（至）差別理耳  大乘同性經上下兩卷。後周天和五年崛多三藏譯。新翻名證契大乘經。日照三藏譯。可知。經下云。爾時世尊。告海妙深持自在智通菩薩言。善丈夫。如來諸地甚深難知。不可得底。難可覺了。出過一切文辭言說。何以故。善丈夫。聲聞緣覺等諸地。尚不可說。何況菩薩諸一切如來佛地名也（文）次說復聞辟支佛菩薩十地。次海妙深持菩薩。復問佛言。世尊。一切自地從何處生。佛言。善丈夫。一切自地從佛地生。海妙深持菩薩。復問佛言。解脫解脫彼此何異。佛言。善丈夫。河水海水彼此異不。海妙深持菩薩言。河水海水廣狹有異。佛言。如是如是。善大夫。聲聞辟支佛解脫如彼河水。如來解脫如大海水。乃至所有聲聞法。辟支佛法。菩薩諸佛法如是。一切諸法皆悉流入毘盧遮那智藏大海。又同卷次上說佛十地。一甚深難知。廣明智德地。乃至十毘盧遮那智海藏地。善丈夫。此是如來十地名號。諸佛智慧不可具說。善丈夫。佛初地者。一切微細習氣除故。復一切法得自在故。第二地者轉法輪故。說深法故。第三地者說諸聲聞戒故。又顯說三乘故。第四地者說八萬四千法門故。又降伏四種魔故。第五地者如法降伏諸外道故。復降伏傲慢及衆數故。第六地者敎示無量衆生六通中故。又復顯現六種大神通故。乃至第七地者爲諸菩薩。如實說七菩提分無所有故。復無所著故。第八地者授一切菩薩阿耨多羅三藐三菩提四種記故。第九地者爲諸菩薩現善方便故。第十地者爲諸菩薩說一切諸法無所有故。復告令知一切諸法本來寂滅大涅槃云云。折薪云。此文初約本末分異。即三乘法爲末。佛法爲本。仍會末歸本。則四法皆入智藏大海。乃至。若三一對辨。即佛法爲本。既是對論未爲絕待。若對待兼亡。則佛法亦爲末也。即以智藏大海爲本云云。焚薪擧五過破。如匡眞引。復古云。本末分異。前分四法也。如是下會一切三乘法。歸第四諸佛法。章語如掲日月而行也。何其惑哉。智藏大海。即諸佛十地第十名也。集成亦同。通路云。問。智藏大海與佛第十地爲是一同爲亦別耶。答。彼第十地名智海藏地。此所入處名智藏大海。雖無地名字亦上下。只是一名有何遮妨。或可。是別智藏大海四乘十地總所歸處。寂曰。探玄第二云。同佛地者。得佛十地。謂毘盧舍那智藏大海地等。由是觀之。二名是同。而第十地乃佛果自體故。總別義備故爲別。亦得如今文釋。折薪應正。復古所言雖義容有。於文最疎。何足依用。匡眞雖評二家。自義未明。意欲明同敎一乘異於終敎。嗟惑哉。匡眞今文。正明別敎一乘別於彼三乘。而匡眞以此一門。爲同敎一乘之義者何耶。且三乘小乘即華嚴同敎故。普賢智照三乘小乘即華嚴一乘。名同敎一乘者。二祖之明斷。如日月麗天。匡眞何勞設異義。頻欲立三乘小乘之外別。有圓敎之比肩於別敎一乘者同敎一乘之義耶。顧同性經文深玄。擧四法而對辨。攝四法而令歸於毘盧舍那智藏大海。毘盧舍那智藏大海。即佛第十地。但以待絕異攝四歸一。雖曰攝四。佛是根本非末故攝。例如會十界歸一眞法界。而所歸一眞法界即佛界故。佛界是本而非末也。此亦應准知
　　此上十證（至）爲希有也  宋明二本。無而守株已下二十八字。有云。以無此文爲正。寂曰。此評不允。若無而守株已下之文。文豹斷尾。胡足稱美哉
　　二該攝門（至）不異不一  二該攝門。折薪意謂不異是該攝義。不一是分相義。義苑意。謂不一不異。即出該攝之因由。寂曰。二疏各有道理。何者今文乃該攝三乘爲一。以何以故辭徵之。而釋其徵云不異不一。故知。不異不一併該攝之由也。義苑義成。又下言不壞不一而明不異等。當知。本來一乘不異不一二義不相離故。分相該攝亦不相離。是故不異不一四句。任運相當分該二門。折薪義成。折薪云。下決擇其意順中三依一起。會三歸一。即是同敎。若知彼三乘法本是一乘。即是別敎。焚薪破云。以同爲別一謬也。寂曰。此破不當。折薪意。欲顯同敎融會與別敎該攝有異。非以同爲別也。應思」
　　初不異中（至）更無餘也  匡眞引苑薪云云」
　　二以一乘（至）同敎中辨  苑薪返對上問答及四句結釋。以三之字換一之字。以一之字換三之字。存字作顯。壞字作隱。準釋可知。復古集成。但返四句而已。焚薪大彈苑薪云云。寂曰。苑薪最善矣。焚薪却非。惟可堂困於一乘機入三乘乎。若一乘機是普機故。入一切法。一即三故。普機入三。亦無所妨。雖其爲三義邊一則隱。普機入三。三即是一。由三即一故。無可更顯。三即一故。三有存壞。三成一時。三則有盡。一即三故。一有隱顯。一成三時。一則無盡。如水波喩。思而可知。凡一切法門。無離於華嚴同別一乘大敎海者故。普機入焉。則十七門竝皆一乘。無有若二若三。若二若三。即一乘故。入若二若三時。即入一乘。雖二三即一。成二三時即名一隱。一隱故。唯三乘無一也。然三即一之義門。甚易解了。一即三。而一有隱顯之義。頗難領知。學者若會得三一即一體義分。而體如虛空在於竅隙似有分齊。而其實處處之空一體無二而無分限。三一亦復如是。非止一乘廣大無際圓妙。其爲三乘小乘者。其法體則與一乘無二無別。廣大無際圓妙之旨趣者。始可與談三一而已。若只返四句。不改問答及結文者。焉能成義也。的知。師會之無見識也。匡眞不旨兩家自義。以同敎會釋。還徘徊乎二家之間。無別好致。有何所益耶
　　二不一者（至）該攝門也  折薪云云。又云。亦恐此文傳寫錯。書一字合言則不壞不異而明不一。寂曰。此解非也。折薪意。謂是則下結釋今不一門。是不領文之綱目故。爾從來明該攝之由。以不異不一明不異不一已。是則下總結不壞不一（分相）而明不異（該攝）釋成上三乘望一乘有二門之文。於是雖三一對辨。三等本來一乘。雖三本一。不妨一外有三之義。彰然可知
　　二同敎者（至）後融本末  二同敎者。即一乘二乘三乘乃至無量乘。匡眞引孔目文。妄下和訓。令殉己情孔醜矣。次出一圖大違二祖之正宗。一爲能同。以終頓爲所同之異義。雖濫觴於清涼。然公承襲。不順於二祖之宗猷。其謬猶微。而未至於全失宗義也。至匡眞遂其謬。今宗同敎一乘之妙判幾乎泯滅。二祖章疏中。一處無有以法華同敎一乘稱之圓敎。比肩華嚴。及與一乘同於終頓等之文。但探玄第六。有以同別無礙爲一圓敎之文而已。可知。匡眞又辨始敎與台通敎之異同。義意最入乎流俗。何足依憑也。凡諸家判敎。皆極理致。說中天台·觀首二家判敎。卓絕古今。竝是出於悟心之妙理焉。非挍量計度而安排也。豈容拘於當時諸宗所施設以判敎理耶。其以禪密及相宗等。將強攝於今家判敎之範圍者。是庸俗之所作也。且如今宗五敎。豈啻攝盡閻浮一化之敎迹耶。盡十方三世塵大無盡法門靡不攝入於此中矣。雖攝一切。非是於諸宗所弘之宗敎。不洩一句一義。皆攝於自己所判敎內也。可思
　　初中有六（至）一乘故也  分諸乘中明一乘六重。今初法相交參一乘折薪云。若唯明三中有一乘法相。非今一乘。若唯明一乘中有三乘法相。亦非今一乘。要互相交參。方是此一乘義也。焚薪議云云。義苑云。一乘垂三乘。令彼欣趣。三乘參一乘。則勝進有期。寂曰。折薪不允。義苑得旨。一乘垂三。令三乘機欣樂一乘。三乘參一。以引三乘機令向一乘。交參本意。全在引三令入一乘。故。此二交參隨有一。則同敎一乘也。何爲待二兼有方始攝於此一乘也。應思。謂如三乘等者。匡眞抄出纂釋。云未詳何經。諸註以淨名證微細。恐未允當。瑜伽五十四。初明色蘊六相中。明三種微細。是應有本經說。又孔目三明微細差別。十地成微細。依普賢法。信滿成微細。然則應有地中微細之經說若干。學者可尋。或亦說。華藏等者。如匡眞明。根欲性者。法華文句四之二云云。匡眞引折薪云云。釋義未穩。可知
　　二約攝方（至）大事故等  二約攝方便。匡眞引探玄一本末相攝四種已云。別敎一乘既有四門。同敎一乘亦復如是。今約同敎。故知。約攝方便。即以本收末門也。乃至有人（凝然）云云。皆失今旨。寂曰。通路·纂釋。竝失章意。匡眞更成大錯。探玄本末四門甚爲明判。如辨義釋。匡眞謂同別本來角立各有四門故。即言同敎四門同敎爲本。是謬之甚矣。二祖之正判。本乘唯一。更無第二。可知。今文分明。言彼三乘等法。爲一乘方便故。皆名一乘。即是七位。明同敎一乘中之隨一也。豈非以三乘法爲同敎一乘耶。本末四門同別義盡。應須細讀探玄第一。見祖判明明如日星矣。引法華中。匡眞擧五佛開顯。五佛開顯者。文句四之一云云
　　三約所流（至）即大乘也  三約所流。匡眞叙演義鈔以華嚴爲本乘不取云云。寂曰。匡眞謬解本義故有此言而已。根本一乘即如來藏心也。豈容有二耶。不達根本理趣。而拘拘於敎迹名言也。大率如是引法華中。匡眞引義苑云云。寂曰。義苑有旨。雖所流者是從本起末之義。今則證同敎一乘故。以攝末歸本之二文。是釋義之巧妙也。纂釋問曰。經言汝等所行等者。爲直指二乘所修之小行耶。爲說大菩提之種子無上耶。答。釋廣擧二義。未決正不。指事擧此二端答云。有說。唯取未退時大乘善根。現行雖退種子存故。小乘善根非大因故。有說。亦取小乘善根。若已囘心。則爲大因故。於一分二。二本一故。案云。若見章意順於後釋云云。寂曰。前說甚非。是全不知經旨及天台釋義者之妄意也。後說雖通。亦字不允。匡眞所引。天台解釋旨趣明暢。彼云。菩薩行道亦可斷通惑（見思）汝已斷盡。即是菩薩道（文）聲聞得小果保執其果。則非是大行。回心已即是大行菩薩。斷通惑之道也。豈非二乘善根即大因耶。匡眞所引天台及探玄。分明見此辨釋。讀者可知。又經等者。是勝鬘經之文也。如匡眞引。元曉疏及寶窟等。廣辨六處。可見
　　四約殊勝（至）大同一也  四約殊勝門。凡諸經中。對二乘道。指大乘爲一乘之文甚多。今經云。過二乘法。更有勝道名爲大乘菩薩所行。乃至名爲大乘·第一勝乘·最勝乘·無上乘·利益一切衆生乘。又云。或修聲聞乘。或修獨覺乘。或習菩薩無上大乘云云。纂釋問。章云。以三中大乘爲一乘。但以三中大爲一乘耶。爲融同無三之一方名一乘耶。答。妙經意。但會昔權大乘。融同無三之一方名一乘云云。廣明匡眞引法華已云。問。既初說三牛在其中。後以大乘。但是一乘。何獨爲勝。答。此亦不爽。爲求牛車。出於火宅。是名大乘。天台爲之藏通菩薩。但望二乘。且名大乘（藏不斷惑不便出宅）不配別敎。今就當宗。姑以始敎三乘同敎屬三中二。寂曰。此辨甚非。天台判藏。許斷見思。彼以賢首家終敎不許愚法斷惑。混濫台敎。其非一矣。始敎雖權。三中之大。定是大乘菩薩道。何言屬三中二。其非二矣。今約殊勝門故。總取大乘菩薩法。各爲一乘。此中非可強簡權實。而彼言當終頓。或言以是所同與爲一乘等。其非三矣。諸家釋義之不穩當。竝由不領得同敎一乘之旨而已。以望別敎下。明對望別敎。則始終頓三雖竝權乘。同是菩薩所乘故通名一乘。終頓已上泯二破異。則三乘融會一菩薩乘也。然一乘名束一切大乘。非有所揀。章中引二文已。明同別一乘釋二乘目旨不相同。此文見同別大體之龜鑑也。學者可味。又融大同一者。通路云。若望同敎。即聲緣爲二故。三中大名爲一事。即是此門所立之正意。又融大同一者。以三中大令同三外一。即融三中大同三外一也。不可以三中一。名一乘。是故一三和合成一乘者。即同敎法問。若如是義即以三外一爲一事實。融大同一故  答。不爾。以三中大令同三外一。一三和合以爲一事。非謂直獨取三外一。此是別義置又言故。或唯前義。謂於三中大立一乘名。即取三外一同此大乘。此即融大令同一乘。以爲一事。即圓敎意。寂曰。然公用心精密。而釋義仍煩。今門約殊勝。則望二乘而一切大乘併爲一乘。若約同敎一乘。彼三中一即融同本一乘故。無有復三一之別。可知。且通路云即圓敎意。非是今宗之正判。如上已辨
　　五約敎事（至）在靈山等  五約敎事深細。折薪解釋如匡眞引。是擧靈山即淨土。顯三乘等法。據普賢知則是一乘也。探玄五及十八云云。又孔目二云。此三界凡聖麁細出沒不同有四。一業繫衆生分段三界。二者不繫業分段三界。三者餘習變易三界。四者不捨世間變易三界（文）正法念經云。從阿鼻獄至非想。於中麁細衆生次第相疊間無空處。據此因緣。一類有情。即不可說其分齊云云。今旨亦然。麁衆生見是穢土劫末壞滅。乃至釋迦文佛。於此閻浮說四諦等法。細衆生則見清淨世界。恒時安穩。天人充滿。乃至盧舍那佛說一乘。是即同敎一乘意耳
　　六約八義（至）問答中辨  六約八義意趣。攝論者梁攝論第十五。無性論第十所出。五十要問答下。如匡眞引。無性論云。爲引攝一類及任持所餘。由不定種姓。諸佛說一乘。法無我解脫等故。性不同得二意樂。化究竟說一乘。此偈有十因云云。如匡眞出。又義林乘章云云。廣解。寂曰。今所明即密意一乘也。是亦以智融。則是同敎一乘也。可知
　　七約十義（至）孔目中說  七約十義方便。孔目一云云
　　依上諸義（至）同非別也  此結成上。折薪復古云云。如匡眞引。隨本宗定故者。謂三乘宗中。雖有因陀羅等。由宗定故。不具主伴故等云云。二疏竝以三乘爲本宗。指事云。從一乘流故。隨一乘本宗定故云云。寂曰。指事恐不允當。折復亦未盡理。從來於三乘敎。明同敎一乘。何以故。以此三乘法以智融則是一乘。所流所目攝方便故即是一乘故。名同敎一乘。雖是與本一乘融會無二。未會時本宗是三乘故。隨本宗而不與別敎一乘之目之義也。非謂三乘宗中。有一乘交參之義。應思。孔目十諦章語勢可見」
　　二明二乘（至）有二耳  明二乘中有三。今初匡眞云云
　　二者大乘（至）異回心  二以大小乘爲二。匡眞云云
　　三者聲聞（至）及愚法  三以聲緣爲二。回心愚法者。纂釋出二義。初義謂諍論聲聞藏。爲愚法不了法空故。稱實聲聞藏。不簡回心未回心。名不愚法。知法空故。後義謂以諍論藏及稱實聲聞中不回心。名爲愚法。稱實中回心爲不愚法。以初義爲正。法華文句四之一初。辨聲聞法假實。光宅以爲。定有實行聲聞云云。開善以謂。無實行聲聞。引經云三初業不愚於法。外凡已知一乘。寧有二乘猶執小乘。經云有者權也。即指四念處爲初業。天台破二家云。若執二文。更相矛楯。只增諍競。於道何益。乃至聲聞成聖。能知不能知。唯佛境界非爾所知。寂曰。如是諍論古風哉
　　又初約一（至）可知耳  結上折薪云云。如匡眞引
　　三明三乘（至）故有三也  下明三乘中有三。初三乘亦有二。初正明。後明三有別。今乃初也。折薪云。初標有三。釋唯有二。應脫一段。復古云云。匡眞抄出指事纂釋會釋。寂曰。折薪的當。復古甚非。指事纂釋。勞會釋而已。引例皆非例。可知
　　以經中愚（至）別有一乘  此下明一三小有別。於中有二。初正明。後問答辨釋。今乃初也。匡眞引終南云云。寂曰。要問答上之文。故非眞滅度也之六字。是纂釋之語。此六字指上愚法。是纂主疎於文法故。結語安此六字耳。匡眞不辨者何也
　　問何以得（至）理不疑也  此下問答辨釋。問意可知。答中廣明小三一有別。初明小三有別。今宗判。終敎已去。貶愚法不達法空故。不能實斷惑。不能究竟出三界者。乃判敎之深趣。甚斯可尚。雖然此但敎門施設。以理奪敎而已。非敢奪依彼得道聖者之內智也。孔目三二空章云。人我執無處。所顯眞如名人空。法我執無處。所顯眞如名法空。人空通小乘。而未清淨。至三乘方清淨。法空在三乘未清淨。至一乘究竟淨（文）寂曰。此義甚深宜細思忖。折薪問答云云。如匡眞引。寂曰。此問答甚非。豈有始敎二乘不斷惑之理耶。今家云終敎已去者。指終敎已去判敎耳。非謂終敎已前二乘不能斷惑也。折薪主誤解已去之言。可知。彌勒問經論全部七卷（菩提留支譯）今文乃第六卷文。取意所出匡眞以如實修。爲終頓所修四心。寂曰。此纂釋所解。此解亦非。若如此解者。應云始敎二乘亦不能斷惑。與上折薪相似。當知。所言四心。乃指一切大乘之四心也又經云等者。法華之文。匡眞云云又大品等者。匡眞問。探玄云云。以般若爲始敎義。此中上約終敎。何引證之耶。折薪解云。此文兼始敎。上皆實敎。故知。通約大中有三乘爾。纂釋有三義。第一義云。大品雖是始敎。不許愚法是眞羅漢義邊相同故。引證之。第二義云云。與折薪同。第三義云。要問答上。以大品般若爲三乘終敎。今所引證義亦無違。寂曰。大品般若乃甚深祕藏。其實則該攝衆敎。今宗所判通始終頓。豈可局判耶。又匡眞擧復古。然此復古文。次下引瑜伽雜集文之解釋也。錯引可知。此復古第二義甚非。始敎者敎尚麁淺故。許愚法斷惑。終敎者敎義深細故。不許愚法斷惑。例如婆沙許世道斷惑。瑜伽不許之。此乃敎彌高。則奪前敎理彌急之分齊也。祖文彰彰何惑之有。引普超三昧經文如匡眞引。匡眞承襲慧苑。以此文難天台三藏敎名。此甚妄難。如下辨斥  入大乘論等者。彼論上云云  以法華等者。折薪·復古如匡眞引。折薪·復古。竝以非字爲毀破義。指抄以爲。是簡除言。寂曰。如天台敎判。以三車爲三乘所得果。非是法華部內之益。今宗以判。三車引諸子令出門外。而後授大車。束爲法華部內益。是蓋退大緣。後中間禀於小化等。爲法華部內能調伏道之意耳。雖此與台判大成涇渭。亦是一途也。然今師所言。則微隱難知。至於宗密轉更顯灼。至於言以部內有三車喩。劣於楞伽勝鬘等四十餘部。圭峯所言甚非。可知由今宗有此判觀之。指事所言亦有一理乎。應思其瑜伽聲聞等者。明通大二乘與愚法別。匡眞引復古問答。寂謂。此問答不允由此義故下。更明三宗有別。共者。此般若經。及餘方等·維摩·思益·佛藏·楞伽·涅槃等也。是三乘共說故云共。不共者。即爲極位大菩薩說。不共二乘。即華嚴是也。匡眞以華嚴爲餘方等。謬之甚矣。又普應法界一切群機等釋不允。阿含名義。如影十地記探玄第九明如大品等者。折薪問答。如匡眞引。匡眞出共不共圖。圖旨其謬。如其台敎。法華玄義十之二。明共不共般若云云。未見以共不共般若。配當五敎之文。今由義改圖
<PIC>T73065101.GIF</PIC>
　　玄義既言不共般若攝一切法。又如般若理趣分純菩薩衆。都無二乘內證祕密會。豈言之共耶  此中通大等者。匡眞引復古云。依三義者云云。寂曰。此解不允。言此三義者。指上來引諸經論明三宗有別。非但指一經一論也。又次引復古云云。匡眞夾註云云。寂曰。此復古全依清涼意。匡眞云儼藏之正脈者何也。儼藏二祖。何處言圓敎亦開同別耶。匡眞擧德一彈斥。是纂釋所出。德一所難。實乃守權之局見也纂釋返破道理極成。梁攝論如向已辨若言說大品等者。匡眞云。此亦欲遮慈恩計故。寂曰。此文正明三宗有別。隱然遮破慈恩等三車家。可知。說華嚴等下匡眞問答。是集要記所辨。纂釋引之。纂云。一音異解諸經論之常說。性起語業之一德也。今所遮者。在三宗差唯屬異解之謬耳。寂曰。此等諸文。雖顯遮一音異解故有諸敎。如來所說全無差別之計。密有遮三車家之意許可察。餘如匡眞辨
　　二者大乘（至）二乘故也  第二三乘義苑云云。寂曰。此釋不允。今所謂融者。只是以一合大之義。而非開顯之義。言以愚法合大中二。亦準此可解。言約一乘約三乘約小乘者。猶如言約建立一乘時。約建立三乘時等也。不可深就理趣而釋也。匡眞引折薪無失。次引復古·集成二疏不允。次出自解甚非。恰如携大斧來將作齒木。此中三義下無失。三乘有三種中。上來出二。闕第三段。匡眞有辨。不允。如上已辨」
　　四者或爲（至）準上可知  四明四乘中有二種。如匡眞引復古·義苑而釋
　　五者或爲（至）準釋可知  五明五乘中乃有三種。如匡眞引孔目·義苑等而釋。可見。又法苑乘章廣明
　　六者或無（至）此之謂也  六明無量乘。今所引文。即晋經第六十所說。復古·折薪云云。匡眞彈折薪云云。寂曰。折薪善矣。匡眞却非。可知。演義八十釋此文云云。明一音隨類聞法不同。乃至無量云云
　　上來分乘竟  結分乘復古引玄談第六初。匡眞夾註云云。寂曰。清涼所言意味深長。可謂作家矣。雖然此一段文。頗不符順於二祖之正宗。乃一代後代構違宗說者之根基而已。復古自解。還不順於涼疏。各各攝法之言。甚不應理。可知。匡眞彈清涼云云。寂曰。清涼不順二祖之宗敎者有之矣。而不似匡眞違於二祖水火不啻。後學備之殷鑒而可也
　　二融本末（至）同一法界  二融本末中。初標章匡眞下和訓甚非。可知。折薪引三寶章。以同一法界爲同敎。所以復古破斥云云。寂曰。復古所辨善矣。上來所叙同敎諸乘會融無二。是同敎一乘義也。同一法界。是所依理體一眞法界。雖與同敎一乘體不相離。義門不同。雖然得意會釋。則應無巨妨。妙哉。華嚴大敎海。判以二門。二門各立二義。由別敎中分相門。同敎中分諸乘。則一三相對同別剖分。據於別敎中該攝門。同敎中融本末。則三一鎔融。同別無二。但是華嚴一眞法界也。當知。下從人天善。上至金剛定。開覺有情。除遣妄執。令向無上正覺道者。總是大方廣佛華嚴經也。此古聖同轍之大道矣　有其二門（至）三乘等也  下開二門明。匡眞擧起信通釋云。今二門。與彼二門其旨相似。然彼以明心性。今以辨乘敎。義門既別。何強牽合爲焉。且夾注之所辨。拘拘乎判敎之通範。最疎於融同可察
　　初即不壞乃至無二也  釋成上二門。如匡眞引折薪復古而釋也
　　問若爾二（至）權權不立  此下問答復古云云善矣。次下匡眞引復古破云云。嗟乎焚舟者譬喩也。何譴之甚也。是故三乘下。匡眞引折薪復古。二疏甚善
　　是故三乘（至）如上果海  此下總結建立乘。作四句中。折薪云。由此下總攝上文。通明四句。非唯局同敎云云。復古云云。匡眞夾注云。復古集成。但約同敎結句數。寂曰。此辨不當。纂釋中云集成但局同敎。復古意。粗與折薪同。何言局同敎。然是故三乘下。結釋上建立乘。明知。其但局同敎之義不允也
　　此四義中（至）準思可解  此結四義。於戲淵乎斯一文也。一眞法界即如來法身。猶如虛空。此淨法界等流。淨治變易三道者一乘也。淨治分段三道者三乘也。一切衆生虛妄遍計。攬此法界。爲麁細二種三道。二乘及地前菩薩。攬此法界。爲三乘道。地上菩薩。攬此法界爲一乘道。諸佛如來是爲自體。是故三乘一乘及佛果海。擧一則全體遍收。何以故。一眞法界體如虛空故。雖其所感似有大小優劣。照其法體則全無差別。唯是性起樹藏也。但遍計所起妄法。是妄增益故。雖不離此法界而起。違此法界故。不名爲法界。亦不名爲性起。如上已辨。復古以法界性融分圓俱現。釋全收法體者。不領如上深趣故爾
　　餘釋乘名體等竝如別說  別說者。折薪·復古謂指起信別記（非是現流本。傳現流別記。乃後人之僞造也）指抄以爲指起信疏
　　敎義攝益第二  第二章明敎義攝益。折薪云。即前乘章總結四句中。前三句敎義及攝益耳。上但立乘未分敎義。今方示也。匡眞引孔目云云。寂曰。此孔目文。以十地敎證道分別。不可取證今之敎義。今所謂敎義。泛涉於三乘一乘而言之。凡敎義之言。寬狹非一。今則應以其最寬者而釋矣。探玄第十云。所詮故。所以故。名之爲義。表義故。顯說故。名之爲說（文）折薪以能詮敎爲敎。以所詮義爲義。此能順今敎義。孔目所言。一乘敎義中。最究竟之敎義也。豈可以彼解此耶
　　此門有二（至）後開合  分科可知。復古云。先辨敎義分齊者。此明三乘一乘分齊不同也。後明攝益分齊。三宗攝二機。各有分也。匡眞引孔目不允。如前已辨。義苑所釋。亦未允當
　　初中有三（至）別敎一乘  分科可知。復古·匡眞釋敎義不允。匡眞一破復古。今還同於復古者何耶
　　二臨門三（至）瑜伽等說  明臨門三車敎義。折薪二文善矣。復古釋初文。引要問答。次釋敎義無分。竝不允當。初釋移乎次下同敎中。則尚其可通。今於三乘當敎。釋義不應。復古集成所覽本。脫齊字。復古以敎義無二作解。集成依孔目第二意。以無分別解釋無分。二疏全不成義。斯由不見正本爾。指事以二義。釋無分齊。如匡眞引。二解竝有道理。學者可擇
　　三以臨門（至）法華經說  此明同敎一乘。復古云云。此依孔目義亦允雅。匡眞破之。破甚不當。匡眞自解。依台敎意。雖與今義合。不如復古依自宗釋之正當。復古復引孔目四。明三乘敎行理果不眞實。一乘法義皆眞實。與今義同釋無過失。匡眞破之何耶。集成云云。寂曰。此集成辨頗有旨趣。學者可味。匡眞問。同敎自宗亦具敎義耶。答。云云。子注云云。其義未顯了。終辨今章以法華爲同敎一乘。而彈斥圭山判法華爲漸敎終云云。寂曰。異哉匡眞。豈可破圭山判敎之謬。而成同敎一乘敎義有無之答耶。匡眞將言同敎一乘自有敎義。則現違今文。將言同敎一乘有義無敎等。則自己所立之同敎一乘忽敗壞。故進退維谷。中心痿頓。橫呵圭山。欲覆自屈。鄙哉。纂釋十問曰。同敎當體具敎義耶。答。同敎是義。而自宗之中不可具敎義。難云。華嚴同敎中。文殊爲六千比丘。說十大法門。法華三周說法等。非是同敎一乘具敎義耶。答。圓敎中有二門。爲上根機。依全揀門。直說一眞法界。乃至自有敎義。若誘中根依全收門。要先設三乘敎。令其修習練磨。後收入一乘。所說法門。共同三乘。同頓同實故名同敎。乃至其所入法門。全同別敎。唯假三乘之修故。以彼爲敎。後收入一乘。以此爲義。即是雖能入之敎門有別。所入乘體是一也云云。次引折薪云云。同別雖二乘唯露地白牛。乃至。例如始敎。有回心直進之二類。乃至。同別有二。有成六敎之失。次以龍女成佛設問答。以龍女成佛。及本門直進菩薩是別敎一乘。寂曰。纂釋此問答半成道理。然此辨大抵。依於清涼。不符二祖之正判。是乃由不熟練孔目探玄等之敎旨。但不領會入法界品六千丘比等。及法華龍女之深趣也。同別一乘之正義。如前已辨
　　二開合者（至）所目故也  分科可知。釋如匡眞出諸注。所目之義。匡眞叙諸家。異解紛紜。未見的當。寂今試出一解焉。目者木之理也。狀目案目綱目。皆從此字義轉。凡三乘小乘一切法門。乃一乘性起大樹之目理故名所目。三乘小乘。即一乘之目故。當體本來一乘無有別體。依孔目第一意。所流所目。乃從別敎名之。攝方便乃於同敎言之。一切三乘等法。皆從一乘大敎海之所流故。一乘大樹藏之所目故。此三乘乃一乘之攝方便故。纂釋以所流爲同敎義。恐不允當。匡眞自解。特不應理。可知
　　一乘三句（至）盡敎義故  此明一乘三句。匡眞云云
　　總辨者或（至）差別說也  此總辨。匡眞出圖。苑薪不允。宋本錯字。如冠所批。苑薪覽不正本。作斯謬釋耳。復古義通。指鈔最善。今家正判。以三一和合。爲同敎一乘故。初以三乘。引融同一乘故。雖同敎一乘自宗唯是義。初以三引故。具俱敎之三俱義之一。方爲同敎之義。如指事辨。但匡眞私加三箇同別子註。可謂。畫蛇足矣
　　第二攝益（至）瑜伽等辨  分科可知。匡眞引指鈔。寂曰。此辨不允。既言究竟。何取自乘不退也。應思
　　二或攝界（至）法華經說  下明界外攝益。匡眞鈔出纂釋  問。此中所言出出世者。爲約佛地益。將通於八地已上耶。答。云云。寂曰。決擇所辨。是依探玄第十八。善財前生爲見聞位。現生歷於五位爲解行位。以當生因窮果滿。爲證入位。此歷通途五位。爲解行位故。以佛果爲圓證入處。然八地已上。有潜同果海之義故。或時以八地已上。爲證八位。若據別敎一乘。判證入位。則有佛果證入八地證入之二義。而理歸一致。若據同敎一乘。判證入位。則以八地已上。爲究竟益。爲出出世。亦雖有初地證入之義分。初地乃至七地智。回向於出出世而已。未能以出出世一乘爲自所得故。不爲得同敎究竟益。亦不與出出世名。此旨深玄。不可輕易。和合說者。匡眞出有解。寂曰。文言。雖美頗失其旨。樵子徑永異葛洪家。一段意趣。欲喩離三乘小乘別有同敎一乘。或之甚哉。宋朝四家。雖研精此章有所造詣。間以涼疏混同今家。故凡下毫處。動致相違。其辨同敎三一和合。不泯二物相合之朕跡。是乃由不入於二祖正判之堂奧也。於乎深哉。同別一乘之義也。一眞法界第一義空。應於普賢眼之機。名爲別敎一乘。應於餘一切衆機。名爲同敎一乘。然一切衆機。不能知是一乘第一義空。而謂三乘小乘乃至無量乘。後自乘究竟。入於普賢智。則知向三乘小乘乃至無量乘者。全是一乘第一義眞法界也。已須知。三一和合。唯開機而已。法體本來無二同一法界。豈空以二物相合而解耶。所以以遍計情識。於文字言句有分齊之境。覓同敎一乘者。驢年不能知其影像。何況眞趣科。惟同別一乘之辨者。今宗之一大難關也。此關不透得者。到處否塞。其猶墻面而立焉。欲學今章者。先須向此處明了了地矣
　　若先於一（至）小相品說  此明別敎一乘攝益。其不言見聞位。今乃據攝界外機故耳。兜率天子。出於晋經三十三（十四紙）小相品。演義鈔四十八云云。匡眞問答抄出纂釋。義未明了。纂釋論之義意。紛綸猶如亂絲。今取要言之。謂天子墮獄已前見聞生身也。已成解行者。唯是界內信解行。非是界外證解行。後於出世身證彼法者。天子從地獄出。即生兜率天。名出世身上。此出世身上證得普法。名爲出出世間。然則地獄蒙光觸。身乃屬見聞終。又一義云。已成解行者。指獄中光觸之益。言出世身者。指兜率解行之身。三生總是解行生之所攝。寂曰。如是解釋。即後學暗推。不足取用者耳。指事云。問。諸天子等者。昔於何位見聞一乘。退墮地獄耶。答。雖未見正文。唯聖敎道理。從愚位乃至十信位。見聞一乘。修普賢善。遇惡因緣。墮於地獄。今以種善根。遇善知識。盧遮那佛威神力故。於地獄命終生天上。聞天妙音。除滅業障。開普賢法。入信滿位。諸位相攝。得十地位云云。寂曰。今此一段。明解行位中。行一乘已證入普賢別敎進趣。擧小相品例證而已。然華嚴經中普莊嚴童子（遮那品說）兜率天子善財童子等法門。是最甚深祕密之說。非眼皮未綻者之所測豈容以愚位胸臆而計校焉耶。若有論判或至相賢首等之明文者。應依而作解矣。否則莫者一字脚而可也。匡眞夾注。云未墜獄身。恐是信滿者大謬矣。一乘進趣成佛之義。如孔目第四辨
　　三或通攝（至）如法華說  此明攝界內外機。於中有二。今明入同敎一乘。匡眞問答引義苑彈斥。寂曰。義苑云爲三乘同敎者。固不允當。通路纂釋。問答今文與上明同敎之別如何。寂曰。此辨匡眞所言善矣。然此文亦似以先三乘爲法華部內得益。蓋乃遠該爾前。歸諸法華部內之敎格耳
　　若界內見（至）如華嚴說  此明別敎一乘三位證入。義苑云云。如匡眞引。然圓敎進趣大機所感。似易至難。孔目第一普莊嚴章。如上已引。同第一入佛境界章云。若據一乘。總別與十一法相應。是佛境界。一佛境界。齊如虛空。此是總也。二據一乘因無量劫修。乃至所知佛境。非染識能知。亦非染心之境界。乃至欲明照佛境。生死等法煩惱業報等。寂滅無所住無明無所行。平等行世間。如是明照佛境界云云。同第四辨入法界品回心已云。若欲識華嚴無盡敎義者。當依六相因陀羅微細智。及陀羅尼自在法智知（文）此等諸文。宜熟思惟知三生證入。亦非凡情之所圖度矣。匡眞頻談華嚴三生證入。如俯而拾芥。嗟乎潭老。欲使人悕求一乘道。植金剛種子。而作此提唱乎。以愚思之是牽人令墜險阮也必矣。且此中頻引禪語。甚是虛頭。豈是至相賢首之意耶。聞此翁曾學於汞銀禪。入敎之後百生僻見。蓋由于斯乎
　　叙古今立敎第三  第三叙古今立敎。略出十家。於中上從元魏下至李唐故云古今。上九爲古。奘師爲今之辨。雖事不差。於義不雅。復古叙此門生起者善矣。纂釋引指事。明此門來意者不允
　　古今諸賢（至）以爲龜鏡  初標章。匡眞引探玄強作會釋。以圖對合。寂曰。此會甚拙。且多差謬。今門之中。全無辨是非述西域之科。其非一矣。以會相違。配決擇前後意。最所不應。其非二矣。以叙古說。配施設異相。亦非允當。其非三矣。現傳攝今門而可也。何不配當耶。判敎分宗。古今頗多。如大乘義章第一·法苑章第一·妙玄第十·探玄第一·玄談第四等具叙。可見。玄談第四。明分不分五意。最有旨趣。不可不知
　　一依菩提（至）得解等也  第一菩提留支一音敎。菩提留支此云道希。北天竺之人也。如續高僧傳載焉。一音義。妙句七之一·探玄十一·演義五十一初廣辨其義。今師圓音章。以四門明。演義依彼作三義釋。一云。佛唯有大定智悲。無有言音。但衆生有感。各聞爲解。雖有衆說。佛一寂滅無言是一故。名爲一音。二云。佛唯一圓音。無有屈曲差別。但由機感。隨類各解。取名味句相而已。三云。如來自有差別言音。同時報萬。上來三說。偏取有失。三說不離成圓音義（取意）然淨影·清涼·慧苑·圭山等。以大小竝陳一音報萬。爲留支所立。義林·探玄·飾宗等。以佛唯一音衆生異解。爲留支一音。義苑·集成·涼疏爲正。折薪·匡眞以今師爲正折薪以涼疏爲寫誤。匡眞設不順辨。強朋章主。竝皆胸斷。何足依憑。惟如上二途。乃所傳之異耳。不可敢定是非也。通路云。按留支意。就佛唯是一音敎。就機即漸頓二敎。寂曰。此辨有理。所以得知。妙玄十之一云。菩提流支明半滿敎。義林章一叙七說中。初擧流支一時敎。後四所立。亦爲流支判。明知。此師所立。乃有約佛約機之二途也  二依誕法（至）多同此說  第二明頓漸二敎。誕法師者。蓋斯曇延上統門人慧誕法師也。餘立頓漸二敎之師多矣。如淨影遠公道場觀公曇牟讖眞諦曇延上統劉虯等是也。今所標擧諸本不同。如匡眞引。然漸頓二敎。有約機約敎之別。言約機者。謂大從小起。是名漸敎。直說大乘。而不由小名爲頓敎。言約敎者。謂所設敎法三乘竝說名爲漸敎。唯詮菩薩法名爲頓敎。漸如涅槃。頓如華嚴。如誕公所立。二義兼明。如曇牟讖三藏遠公等。單據約機。纂釋擧十地品小心衆生及四諦品。問華嚴會中無乃大小並陳耶。答中引探玄十。以答初問。以四諦亦第五地法。答四諦品之問。寂曰。小心衆生。新譯云劣解衆生。是指地前。於文分明。如四諦品。是華嚴最甚深之祕說。如孔目辨。纂主解釋淺。以情謂以如是問答。欲解華嚴者。其猶如向蜂房蟻穴求喜見城乎。又纂釋問。頓敎唯華嚴耶。爲通餘經耶。答中以探玄中云華嚴等是。爲通餘經。更引圭山立二種頓。難化儀頓應不通餘經。答中言梵網是化儀頓。即今所等云云。寂曰。四頓四漸者。楞伽第二所說。演義抄第四判之。配地上地前。圭山依彼意判二種頓。然彼經文意趣深遠。非可以敎判而評論也。且圭山對法華而格量之說。雖似一時救弊之辨。其旨頗違聖敎。何足依憑焉。匡眞彈圭山判法華。云不及四十餘部者善矣。呵以法華爲終敎者非矣。今家判法華涅槃會三歸一。以爲終敎。以智回向於本乘。爲同敎一乘故。終敎與同敎一乘。於智有別。敎全無別。圭山所云。無有巨妨。匡眞漫引四明敎判。評量今家。豈非方柄圓鑿乎。且彼云今家一乘圓敎有二等。今問。子所指今家者何人耶。若是至相賢首。則決無以同敎爲圓之說矣。知執情現之今家耳。言遠法師等者。淨影遠公也。通路云。義章中破誕公說。今何云同耶。答。於有別義。即加評破。今則於立頓漸同云同也。纂釋問。大疏中擧曇牟讖半滿。云遠師同之。今何云頓漸耶。答。遠法師立漸頓二敎。今章分明寂曰。此答不成答。可知。大乘義章一初立半滿敎。次明三藏中。判爲三敎。謂局敎漸敎頓敎。十地記中。亦以漸頓判敎。然則遠師。正以半滿判敎。於滿敎中更立漸頓。故知。兩文無復乖角
　　三依光統（至）大同此說  三明光統三敎。光統事蹟。續高僧傳二十七。華嚴傳第二云云。製廣略二疏。弘揚此經。搜玄記第一。以三敎判。率依光統。與今相似。玄談第四云。漸約不具。頓名具說。不同誕公大小相望成漸頓也。言具說者。如涅槃說空者所謂生死。不空者大般涅槃。又云。空不空若常若無常等。皆令廣開。即是頓敎。三圓敎者。即是華嚴云云。寂曰。搜玄以今經爲頓圓攝。清涼以涅槃爲頓。以華嚴爲圓敎。其異可知。匡眞夾注。叙刊定二難。清涼遮二難云云。寂曰。清涼雖遮。半被他轉。理不極成。今方斥二難焉。若就一世論生熟者。應言生熟俱漸。若通論三世。則此世根未熟者。不堪直入大故。先以小調。後根漸熟。方爲說大。是名漸敎。若宿世久習大乘者。根已熟故。直示大乘。是名頓敎。種熟得脫。通論三世。何言生熟俱漸。初難之非可知也。其言上達分階佛境者。是約華嚴正爲。若別敎一乘。以八地已上爲正所被。若同敎一乘。則初地已上乃入此智。故光統致此言耳。若就華嚴敎海慈澤普遍。豈啻地前哉。不思議法品說。充滿法界一切衆生。無不聞者。盡一切未來際劫。當知盡十世一切有情。恒在華嚴大敎海中。發心修行。出現品文。奚容遲疑焉。第二難之特非可知也。清涼分句配之地前地上。甚非允當。吁二大師。深尊光統不敢置啄。苑獨搆不順之難。毀斥古賢。豈非令宗之蘖耶。匡眞云光統全順理。則大師何叙之古說以是非怪哉此言。大師何處是非光統耶。今章探玄一句。無評光統之立敎。探玄之中間依用於彼。潭之言戾也可知矣。傳光統略疏流傳此邦。彼疏中以今經爲頓敎攝。或曰。疏文脫圓字。華嚴傳二。云以華嚴爲圓敎自此師始。搜玄判此經言頓圓攝。疏脫圓字也必矣。遵統師者。通路以謂是洪遵師也。洪遵出於續僧傳二十七。匡眞以爲。是曇遵師也。曇遵亦光統資任。至僧統。傳在於續僧傳十。兩家所指未知孰是
　　四依大衍（至）界眞理等  四大衍四敎大衍寺曇隱師事蹟。載於續僧傳二十七。是亦光統高弟也。大乘義章一云。宗別有四。一立性宗。亦名因緣。二破性宗。亦名假名宗。三破相宗。亦云不眞。四顯實宗。亦名眞宗。寂曰。今四與彼全同。然此四宗理致周足。初二乃人空敎淺深。第三乃法空敎。第四乃如來藏敎。豈非罄如來設化之始終乎。妙玄十之一。破此四宗。概斥名所濫。亦是立破之巧辨耳。何以彼爲定量也。匡眞子註。頗有差謬。學者可擇
　　五依護身（至）礙法門等  第五五種敎。是護身寺自軌法師所立宗義。可知
    六依耆闍（至）門等是也  第六耆闍六敎耆闍寺安廩師事蹟。出於續僧傳第九。即光統門人也。匡眞出刊定難不眞如幻眞空理性唯是法喩之別。豈二門耶。寂曰。甚哉。慧苑之無見識也。不眞如幻乃破相。空眞空理性乃般若。眞空經論及諸祖調然分之。其分爲二宗。甚得聖旨。豈爲之非耶。玄談四終。及義苑並眩彼妄難。可知。匡眞頻引台破文。大失賢首家溫雅之風規。可悼。又引留惑淨用及返道行。混亂於愚夫遍計所起之惑業。惑人之辨莫大焉。可詧
　　七依南岳（至）代東流敎  第七台衡四敎。於中初標章。後明四敎。今乃初也。二大師傳。載在於諸傳
　　一名三藏（至）摩訶衍藏  後明四敎中。今初明三藏敎。此敎明因緣生滅四眞諦無我人眞理。如四敎義及玄籤十之二等明。刊定一於三藏名。出四種過。清涼更加一難。即通五難。如匡眞出。寂曰。嗟甚矣。苑之昧理也。清涼所辨。理雖粗通。未明其旨。今試辨之。其以三藏名。標二乘道。是顯法華開會之妙旨之先容也。所謂八萬法蘊。乃如來藏體內權實也。如來所以出興於世。在以一佛乘開悟一切有情令成佛道。一佛乘即如來藏心。即空假中。菩薩入地便會此道。未入地者。不甚直入此理。故開分一實爲三賢道。是名次第三觀。然閻浮提五濁增時衆生。根鈍障重故。不宜直學菩薩法故。先示四諦道。令成人空慧盡見思惑已。而後漸次調練。會於一佛乘。然人空妙慧。必由淨定起。淨定必從淨戒生焉。持戒清淨。則淨定必起。淨定現前。則眞慧自發。眞慧發生。則見思惑盡。見思盡。則入無爲界。入無爲界已。菩薩空假中大道。由是處生焉。是我釋迦文佛。化難調伏衆生之最祕密也。所謂戒定慧。即如來藏性所具平等寂靜照明之德用故。起則隨順眞性。亦能開發眞性。眞性開發。即三學八正會歸眞性。一體無二。何以故。戒定慧即如來藏心之性德故。譬如大海水潜入大地。流爲百川。終乃朝海同一鹹味。理既如是。敎形容理。理敎何差。故台判雖立四敎。正明開顯。則必藏圓相對。中間二敎奄含前後。是爲決了聲聞法。是乃重垢衆生。先治見愛。漸次進入祕藏。祕妙方便。萬善同歸妙法蓮華臺之祕訣也。爲顯示此理故。特於此敎立三藏名。智者悟心之妙判。其在於玆矣。如來在世。已有持修妬路比丘。持毘尼比丘。持摩夷比丘。條然有別。況佛滅後。結集三藏。分部修學乎。大乘學人。無區別三藏習學異甍故。智論頻指小乘名爲三藏。法華亦指小乘。稱之三藏。何有濫涉大乘之失。第一難之非可知也。大乘三藏有無。如義林藏章辨。雖大乘中有三藏詮三學之理。大乘戒定慧乃融攝無礙。非可區別。所詮如是。能詮亦然。雖有三藏。不可名三藏。何有大無三藏之失。第二難之非可知也。法華智論所言三藏。正指小乘。謂違至敎。消文之昧也。第三難之非可知也。二十部中。雖有或立四藏五藏。或不依論藏等。畢竟彼宗以戒定慧爲所學處。五師相承。唯依三藏斷乎無他。餘部雖立五藏等。菩薩藏呪藏等。非自所學。所學亦唯三藏。彼經部師。不依論藏。由遮破有宗執滯六足發智之弊。如來所說阿毘達磨。攝入素恒覽。何不依之。豈有不定失耶。第四難之非可知也。四階成佛。乃鹿苑敎中施設之法門。有敎無人。非眞大乘。非因有三藏菩薩。不敢名小乘。其所以不名小。即由不便顯開會之妙旨而已於乎。刊定四難之兇戾。不足評議矣。清涼會釋。未盡於智者立名之本旨乎。匡眞一一取刊定難。却嫌清涼。非翅自己朋非。欲令賢首同刊定之醜。何其惑哉。如普超三昧經。入大乘論。是奪實義之一法門也。應以是翻知三藏本從大乘出。而三藏區別乃阿含等聲聞敎也。而彼往往以彼經論。難台三藏。謬之甚矣。不見乎。賢首雖處處引此經論。無毫難台三藏名也
　　二名通敎（至）亦名漸敎  二通敎。如匡眞引四敎義四念處等辨。通路云。亦名漸敎者。宋本無此一句。後二敎末句亦無。恐後人除此句乎云云。寂曰。宋本無此句。後人除之耶。今師自省之耶。不可得知者已
　　三名別敎（至）亦名頓敎  三別敎。如匡眞引四敎義明。次匡眞擧橫縱修性之義。引妙宗。別圓對辨。次辨三法無差。彈斥清涼。寂曰。性修橫縱別圓差異。如四敎集註詮要辨。三法無差。出晋經第十六·唐經第十九。探玄第六·演義第十九·止觀一之三等廣明云云。然四明家辨之抗妙他家。以愚思之。四明所言雖似高妙。其實則不順本經。亦非止不與他探玄等而符合。於自家止觀。恐有牴牾焉。然匡眞深珍彼說。到處夸耀。將使探玄同於四明。何其惑也。復且彼辨。非眞三法無差之辨不穩當。由此無差。妄起圓廢偏之僻執。撥棄佛法樞柱染淨緣起息妄修眞之道。其過豈些少耶。雖是傍論非可玆辨。弗忍止。聊指斥而已
　　四名圓敎（至）不見聞故  四圓敎。今家以別敎一乘釋他圓敎。是盡十方三世唯一圓敎。此圓敎外更無第二圓敎之活意。乃應以一家之洪格而辨釋矣。匡眞欲和融台華二箇圓敎令無優降。是大失今家之敎範。可知。言華嚴是者。通路意。謂今指華嚴者。欲顯諸師多歎華嚴。是故且取華嚴圓敎一門義邊。自亦欲揚華嚴一乘以爲最上。而其法華非不擧指。義苑又云等取法華（已上通路意。義苑無此文。是折薪之釋）匡眞以宋本爲正。爲等字等取法華。引探玄云亦字亦於法華。寂曰。諸家以不領台華立圓分齊不同。及與上所謂賢祖之活意。唯以普眼經爲圓之玄旨故。有此不順之辨耳。會玄釋探玄云華嚴等云。等字有二義。一等支流經。二一代時敎。但說圓融具德之經。皆此圓敎中收云云。此說能得祖意焉。亦字亦於上護身法師法界宗。何云亦於法華焉。可思。然今家以同敎一乘判於法華。不與圓名。是判敎之洪格。非強貶抑法華。以法華會三歸一。爲同敎一乘。開會究竟。則歸於本敎焉。於是乎法華華嚴玄同一致。只是一眞法界而已。亦名祕密敎者。是亦以一家敎意而判焉。可謂超方之手段也。匡眞擧清涼荊溪云云。寂曰。雖是傍論。聊加會釋焉。玄談第四云云。意謂華嚴頓說大敎。授之大機。化儀是頓化法。亦頓故曰頓頓。法華乃決了聲聞法。有經漸入焉者故名漸頓。荊溪以爲。清涼抑法華。便製義例。大破彼辨。隨釋纂要。竝破斥彼。會解記評云云。寂曰。會解記評麁當矣。台敎之意。於絕待門雖稱超八。據相待邊非無漸義。妙玄二之一。以法華爲漸圓敎。同卷又以會小歸大。爲漸頓泯合。以華嚴爲頓頓。又同卷云。今法華是顯露非祕密。是漸頓非漸漸（已上）依此諸文。清涼所言全依天台。由門庭分無諍起諍。可謂澆季之弊也。祕密有二種。今約微妙難解非下位所測。非隱密等義。如探玄第二辨
　　八依江南（至）華嚴是也  八敏師二敎。敏師傳出於續僧傳十七（初）華嚴傳第三。敏師乃高麗印法師之資。匡眞云。此二敎本出嘉祥。寂曰。此辨不允。敏師入茅山。從明禪師聽三論。何關於嘉祥。師與嘉祥並世。安依玄論。計匡眞有意許。強使此師同於嘉祥。欲以遂法華通局平之私懷而已。刊定以華嚴經中說四諦等。或說修行調伏作難。清涼返破道理極成。惟印敏二師建立。與同別一乘義大旨相似。頗有道理。不遑此詳。學者深思。匡眞彈清涼。甚不允當。又云指要鈔錯認此師所立謂賢首義。是亦非也。今章施設異相中明十異。四明指此。非錯認此師等。盧舍那經等者。會玄記云云。匡眞引彼評云云。寂曰。會玄所言善矣。匡眞胸譚。欲令印敏與嘉祥全同。由有向私意爾。刊定又妄難。清涼救釋云云。苑之見識。於是可察。清涼所辨義趣炳然。可熟讀矣
    九依梁朝（至）進等是也  九光宅四乘敎。光宅法雲法師傳。出於續僧傳第六。此師判敎。依道場觀師。總判佛敎以爲三種。一者頓敎。即華嚴是也。二者漸敎。從鹿苑至鵠林。此中開五。一三乘別敎。亦名有相敎。諦緣度敎是也。二三乘通敎。亦名無相敎。諸部波若是也。三褒貶抑揚敎。如淨名思益等。四同歸敎。是會三歸一敎。如法華說。五常住敎。如涅槃經。三不定敎。如金光明勝鬘等。此師所立。以敎開乘。敎有三敎五時。以乘合敎。乘唯有四。五時中初三乃三乘敎。後二乃一乘故。是故此師解釋法華以四乘敎。可知。如妙玄十之一。列南三北七中。道場觀師即南三之隨一也。可尋。纂釋問。光宅所立三車中牛車。是小乘中菩薩耶。爲大乘菩薩耶。答。探玄一云以大乘權敎方便說故。故知。大乘權敎菩薩。問。若爾光宅釋方便品云云。似指六度菩薩。云何光宅指二類不可偏局。同疏四云。阿羅漢辟支佛大力菩薩。又有佛子心淨云云。攝權菩薩可知。寂云。光宅疏等。以法華開會三乘。率對三藏敎中三乘。於出三界證入一乘之交際。含權菩薩故。六度菩薩權乘菩薩。合則爲一。開則爲二。是乃由菩薩修行道中淺深不同故。以理分敎。敎門非一。雖敎差別。非必菩薩類有種種故。疏文從容宗敎並存。古風可尚。匡眞中引光宅疏。擧四衢道之釋。子註引東西走戲之疏文。是甚不允可知後代信行等者。信行者唐初之人。傳出于續僧傳二十。爲人非常。異操奇行。能作難作。實乃異人也。計此人信雖有餘智薄且鑿。乃依華嚴建立普解普行之法門。然門下有若干弊人。交加僞妄。就中有河東逸民斐玄者。製對根機行三階集錄。稱爲信行所造。唐太宗高宗時播名海內。盛作一家。信毀相半。眞僞未決。後至開皇末勘經諸德評爲邪說。以勅禁止。孔目要問答。擧彼說。今師今亦出彼。至相賢首與彼竝世。當時邪正難辨。與要問答所出分明是邪說。則不可言邪正難辨也。二祖弘揚華嚴。彼亦毘賛華嚴。二祖亦爲遂護法扶宗之鹿。不見崔嵬乎三階之邪山。與嗟呼。雖大賢乎。同其所好。則不能公然乎
　　十依大唐（至）不空理等  十奘師三法論。於中有二。初正明。後評量。今乃初也。三法輪者。深密經說三輪。謂四諦輪·隱密輪·顯了輪。與今義同。又金光明經三·瑜伽七十六所說云云。如孔目一·瑜伽倫記二十下·法華玄賛四·無垢稱疏二·唯識疏法苑章等明。匡眞引章疏云云。夾注彈荊溪錯解嘉祥義者當矣。三法輪者。如匡眞引唯識疏及法苑章明。持字義。亦如匡眞引復古折薪相宗等明。寂曰。似三家辨未盡持義。應思。三性等者。纂釋問。唐三藏所立第三時敎。局三性耶。爲通三無性耶。答。一義云。可通三無性。問。若樂何故唯識論。云故佛密意說。述記云密意說三種無性。今章云。顯了說三性。不言三無性耶。答。探玄一云。第三時中。方就大乘正理說三性三無性云云。三無性可有二義。隱密總說之無性。唯得遮情一邊。不見表德故云密意。是第二時敎也。若約遍計理無。依他無性。圓成相無之義。說三無性。則是非有非空之敎。即顯了說。屬第三時。乃至今章約三無性於第二時顯勝如此。寂曰。此大抵依清涼意。此釋未盡。然三性三無性者。大乘之要領旨趣深廣。不遑此辨
　　此三法輪（至）嚴法門也  後評量折薪匡眞述其意趣。寂曰。折薪正得章旨。今師判敎溫雅公正。全不欲抗敵於他。獨於奘師所立。頻見不滿之懷。或奪或與。展轉往復。欲柝彼守權之情。今文雖不分明對破。不攝別敎一乘之語。定斯抑彼所宗而已。匡眞所述。全非今師意可知。折薪云。轉法輪即小乘敎。照法輪即始敎。持法輪即終敎也。探玄大疏等。以第三時爲始敎。唯取三性理也。由三性理通始終二敎。若依彼三性。立彼三無性。以顯中道。義通終敎。若說遍計空依圓是有。此唯始敎也。清涼立此。爲三性空有宗也。今約前義故。天分爲終。況其中相不空眞如耶。故知。深密三時。不唯始敎。匡眞夾註。引折薪。是抄出纂釋故。脫一行餘故。義頗乖角匡眞（七十六紙右）有折薪全文。可見。明宗記破折薪。復古集成匡眞同於明宗。寂曰。折薪所言雖非的當。非無道理。何強譴斥。明宗自義。劣於折薪可察。賢首大師意以爲。深密瑜伽。若據梵本義趣。應參涉始終二敎。但譯於奘師之手故。成始敎門。例如攝論前譯含攝始終。後譯全爲始敎。師有此意。故與以第三時爲終敎者。乃就經論本旨。奪爲始敎者。即據奘師現傳。是今家之密意也。華嚴在初者。匡眞擧一難。答意未明。寂曰。慈恩家。謂華嚴乃頓敎門。大不由小。無三時前後。若約機漸從小入大者。乃有三時。若由理攝敎。則華嚴亦入第三時。淄州依此理。立義類相從之義。由是觀之。今章所辨。似不當於彼所立。然則應言今則一往約深密三時。作此貶量而已。若彼宗云華嚴是頓義類。相從攝於第三時者。應別立道理難彼所計。非必以此一文說盡立破也。相宗所立。與眞諦約年月日時而判天別。學者莫濫
　　此上十家（至）宜各契耳  結釋上十家。凡判敎立宗之家。莫不設立破抑揚之義爲之先驅。獨賢首大師則不然。稱歎十家。不論是非。即言三藏異軫不得已而分等。溫柔敦厚之風。可賞歎矣。以愚思之。實乃判敎家之好範模矣。其宜各契者。探玄云務令聖說各契其宜。有人云。今章恐字倒。寂曰。應非必倒。古文之中其例頗多。蓋各一體之文法爾
　　
華嚴五敎章衍祕鈔第二
華嚴五敎章衍祕鈔第三

　　    東都長泉律院苾芻普寂撰


　　分敎開宗第四  第四分敎開宗。匡眞云。今家立五敎者有何憑據。答。指事有云。且雖無敎證。只由法義別依類建立。或曰。泛依深密三時楞伽漸頓法華四車。總爲五敎。有人云。專依起信。乃至。今詳曩祖源意雖通依衆典以立敎名。指的敎義出自此經故。孔目章云云。祖意明明昭如日星。奈何昏此爲無所據。又豈可專唯依起信而所建立。寂曰。此依苑薪意。此辨甚善矣。指事三義大失祖意。杜順大士。初悟入於華嚴法界。領知華嚴本敎有五義門。製五敎止觀。示入理門雲華承此製孔目章。剖判五敎通釋華嚴。是亦由此經具五敎理。今師瀉瓶於雲華道。製述此章。題以華嚴五敎。三祖相承全無異轍。何言無典據等耶。然匡眞言五敎義出於華嚴者善矣。惜乎未曉華嚴有五敎義之實義故。至正判敎大致謬釋。所謂實義者何謂。孔目章第三云。今此十地者。攝佛因位一乘三乘聲聞人天等。竝在其中。爲五乘人所觀。普賢證位佛果攝用無礙自在。一切皆盡。何以故。十地之法攝衆生中最初門故。地法甚深難了別。略以五乘分別分齊。言五乘者。人天等爲一。謂人天乘。聲聞緣覺共爲一。謂爲小乘漸敎所爲爲一。謂漸悟乘（寂曰。此中攝回心敎直進敎及終敎）頓敎所爲爲一。謂頓悟乘一乘爲一。謂究竟乘乃至廣說。結釋云。又依六相總別義。即是一乘。隨相別布義。即是三乘。此約敎分說。其實十地之法。盡其三世已通究竟。此據證說（文）今章下卷云。由此甚深緣起一心具五義門。是故聖者。以一門攝化衆生。一攝義從名門。如小乘說。二攝理從事門。如始敎說。三理事無礙門。如終敎說。四事盡理顯門。如頓敎說。五性海具德門。如圓敎說。是則不動本而常末。不壞末而恒本故。五義相融。唯一心轉也（文）寂曰。妙哉。三祖敎眼。照了華嚴大敎即一心十地含攝因果五乘。建立同別一乘五敎。宣演如來祕藏。祕藏乃如來藏心。此心即十地十波羅蜜。空不空無二。猶如淨明鏡能現萬像。但由衆生無明倒想。生能所取。起二重障。自體成殼殼有麁細。謂分段變易。諸佛如來出此二殼。亦能令一切衆生破二陰殼。顯成三德十地。初開人空智明。令破煩惱脫分段殼。是名小乘。法空智明照破二障麁分。令成就菩薩三賢道。是名始敎。二空智滿。則二障麁分頓盡。如來藏心出現。是名十地。然從初地至七地。猶有煩惱習氣及智障細分。地光未能明了無礙。於此分齊建立終敎。第七地無相行究竟。將入八地。煩惱心行。永不現前位。入大白法界。心猶如大虛。如大夢覺。相想俱絕言語道斷。由此分齊建立頓敎。過是已後心性圓現。入佛境界。圓融無礙色心自在。據此分齊建立圓敎。佛眼所照。則十方三世身心世界。入剎那際。如如平等能乘所乘及乘者。所調伏及調伏方便界。因之與果不可思議。奇哉。一心十地即是大方廣佛華嚴。普機所禀。是名圓敎。亦名別敎一乘。別機禀此。即名小始終頓。亦名小乘三乘一乘。此諸乘等。以普賢智照則全是華嚴一乘。是名同敎一乘。是故同別一乘雖義門別。其體唯一。如來藏心法曼荼羅也
　　於中有二（至）宗乃有十  分科可知。義苑云。法者敎法云云。復古云能詮敎法。集成粗同。折薪立二義。一通能所詮。謂敎理行果四皆名法。二唯所詮。此亦有二義。若望能詮之敎。法亦是義。若望展轉解釋之義。總擧曰法。別說爲義云云。寂曰。折薪應正。何者章下結文云此約理以分敎耳。探玄一擧五敎已。云就義分非約事時。是皆云所詮。雖然有所詮則必有能詮。有能詮則必有所詮故。折薪初義最善。可知。匡眞擧會玄記會釋清涼改易云云。評破。寂曰。清涼改易。雖是出於護法好心。且偶有陽乖陰合者。十凡七八。由不領會二祖宗致。作斯改易百已。以予思之。非實扶古德之說。圭山長水晋水蒼山。偏崇清涼。却背於三祖之正宗。匡眞主發憤非無所以。所憾匡眞只知清涼已後不順於古祖。而於自之違於三祖。畢生而不覺悟也。三祖相承之正鵠不易射焉。學者可知
　　初門者聖敎（至）五圓敎  初標列五敎。初小乘中。匡眞擧義苑破之。次自解云云。寂曰。纂解釋愚法不愚法。二解如上已述。義苑所云當彼初解。匡眞自解當彼後解。而義苑所辨。爲今家正義。今家所判。與婆沙百四十三百七十一等愚法不愚法之辨而異其旨。以婆沙等聲聞不知法空。總爲愚法。大乘聲聞知法空故。不揀囘心趣寂。皆名不愚法。探玄第一其旨分明。匡眞以非攻是。最所不應也。匡眞又引玄談五云依六識三毒等之文而難之。寂曰。此。難不穩。六識是所熏。三毒是能熏。三毒染心則染法緣起。三毒除滅則淨法緣起。爲染爲淨。全由三毒有無。故言六識三毒爲染淨本。是文法之巧略也。又何難焉。其圭山長水等。以能所熏爲有部義者固非也。二明大乘始敎中。匡眞引會玄記云云。終頓已上得一乘名之辨。如上已明。清涼於始敎中分始與分云云。寂曰。此判恐不順於三祖之意。何者帝心大士五敎止觀。正以空理爲始敎義。至相章疏皆亦如是。今師亦以空理有餘名爲始敎。十宗之中。名以諸法皆空三祖同轍。那存異義。如瑜伽唯識。雖明唯識三性等。猶立三乘五性。未顯了如來藏一性平等眞理故。攝之二空敎同名始敎。若以始門終門判。應順孔目等。以分敎目稱正分宗者。應不允雅也。三明終敎中。探言云云。如匡眞引。匡眞出圖。頗有差謬。言詮辨體門中。有大小別圖。唯出大乘四不穩。以緣起唯心門。配於小乘。甚不應理。彼由探玄明唯心門立四句中。有唯本無影是小乘義致此謬耳。不領唯本無影是小乘。不可攝於唯心門之義者何耶。又別敎中。分別分該以配五門。全無道理。以同別爲圓之非。如上已明。四明頓敎中。探玄云云。如匡眞引。玄談云。即心本是佛體妄起故。爲衆生一念妄心不生。何爲不得名佛。達摩碑云。心有也。曠劫而滯凡夫。心無也。剎那登正覺。下經云。法性本空寂。無取亦無見。性空即是佛。不可得思量。刊定難云。上所引經當知。此竝亡詮顯理。復何將此立爲能詮云云。清涼會云。頓顯此理故名頓敎。鈔云。所詮是理。今頓說理。豈非能詮。夫能詮敎。皆從所詮以立云云。廣破。寂曰。清涼反破其旨炳焉。玄談云。天台所以不立者。以四敎中皆有一絕言故。寂曰。此辨不允。天台以之所以不立之者。台敎是同敎門。其圓敎中攝華嚴所立終頓故。不別立頓而已。豈是四敎中之一絕言耶。刊定又云。此五大都影響天台。唯加頓敎爲全別爾。寂曰。戾哉苑也。寂以其相似而覺其妙。苑以其相似將謂效他。天台賢首之判敎。全據悟心非以意度。心性無二。敎何不似。雖似不同。異而相順。是判敎之妙也。惟二家判敎。乃窮理盡理性之明判。閻浮一化之偉寶。比肩於宇宙之間者爾。非毀此者乃敎中之姦人也。應知。玄談又云。頓敎即順禪宗云云。匡眞云。禪宗既爲滯敎網。達磨西來。倘爲頓敎者。早被頓網羅了活底。祖意更何在。直饒頓詮而能頓悟三級化龍去。癡人戽野塘。誰是爲然云云。寂曰。雖以禪宗意而評。頗有道理。少林痛慨敎生弊。以不立敎顯敎實義。豈亦以敎判之耶。普安禪師印肅閱華嚴。一曰大悟遍體汗流。喜曰。我今親契華嚴境界。又杭州永明寺道潜禪師。謁臨川淨慧禪師。一見異之。一日慧問曰。子於參請外明什麽經師云。華嚴經。慧云。總別同異成壞是何門攝屬。師曰。文在十地品中。據理則世出世間一切法皆具六相。慧曰。空還具六相也無。師懵然無對。慧曰。子却問予師乃問曰。空還具六相也無。慧曰。空師於是開悟踊躍禮謝。慧曰。子作麽生會。師曰。空異日因四衆士女入院。淨慧問師云。律中道。隔壁聞釵釧聲。即破戒見覩金銀合雜朱紫駢闐。是破戒不破戒。師曰。好箇入路。慧曰。子向後有五百毳徒。而爲王候所重在者。箇道理豈可以五敎而判之耶非是有五敎攝不得者而不判之也。非由禪勝於敎不能攝之。但彼乃敎外不立字家。不可以敎而判之宗致也。不可判而判之。則却爲杜撰第五圓敎可知。匡眞出圖。第一圖全鈔主胸斷。何言至相賢首正義耶。以頓配頓。以終配別敎道。圓分同別等皆不應理。第二刊定演義之圖。以終配別。亦非允當。第三圭山圖其非可知。第四出筆削記意。此判甚近正理。今更試作二圖以備研磨焉。而二家判敎大旨雖脗合。華嚴則從本起末門。天台則攝末歸本門。義門施設不可無異。唯取大途以辨條理耳非強板合
<PIC>T73066201.GIF</PIC>
<PIC>T73066202.GIF</PIC>
　　初一即愚（至）立此名也  此明初後二敎。義苑云云。如匡眞引。演義云以見天台立名招難故。改名小乘。寂曰。此辨不允。所謂難三藏名。刊定之妄難也。賢首未曾謂台三藏名有難也。天台賢首之立名不同者。乃由同別敎門施設有異也。會玄以六度菩薩攝屬小敎者善矣。其引圓覺鈔以六度菩薩入始敎中者。甚失祖意。匡眞所辨最善矣。善伏太子者。晋經所說。如匡眞引。唐經七十三云云。折薪云。問。初一愚法後一即別敎中間是三乘敎。獨不指配同敎何耶。答云云。寂曰。此答似有一理其實不當。匡眞至此自解皆崩。雖內覺其墮負。未肯樹降旗。泰然引孔目而作會釋。英雄欺人而已
　　中間三者（至）上所引說  此下明中間三敎三義開合。今初總爲一。義苑折薪如匡眞引。匡眞夾註。以終敎始終俱同爲不穩者何之謂乎。言終敎始終俱同者。此章乘敎開合之判也。匡眞次下亦引之。今云不穩者何也。寂謂。苑薪最善。復古匡眞所難斥却非也。又匡眞云。法華既是遮三之一。豈只泯二之敎乎。寂曰。依探玄意。深破二即破三。然則法華遮三與泯二破異。理歸一致。今何咎焉。匡眞第四。云法華者爲一乘之泯二。者怪哉
　　二或分爲二所謂漸頓  此分爲二。折薪云云。如匡眞引。寂曰。折薪以二義釋漸頓。始乃今章所判。後乃依圭山意。後義不穩。今於中間三敎分漸頓。何以三時五時而明之。況圭山判敎。叵以爲範者乎。匡眞破云。以法華涅槃爲漸敎者。古今無有若此盲判等者。此破非也。天台以法華爲漸圓。三文如上已出。其餘諸師。以法華涅槃爲漸者甚多。何云宗密一人也
　　以始終二（至）此之謂也。此明漸敎。如匡眞引苑薪而辨也。楞伽第一說四頓四漸云云」
　　頓敎者言依此立名  此明頓敎。如匡眞引諸疏而釋也。寶積經論者第一卷之文。寶積經中間說頓敎。啇主天子品所說分明可尋
　　三或開爲三（至）二是也  此分爲三中。今初正明開漸爲二。深密第三時爲始爲終之辨。異解紛紜。折薪以爲。唯明三性明二乘不作佛等。是始敎義。若明三性三無性中道等。是當終敎。復古意。謂深密第三時。攝法華涅槃等。開爲四時五時。合即爲三故。第三時中收經甚寬。且深密亦說眞如妙有。奘師宗不變湛然而已。今約通義略分義耳。匡眞破二家自解云云。寂曰。三家所言雖似各有一理。恐非的當。相宗宗義。非是始於奘師。是護法戒賢之所宗承也。然如瑜伽等敎義難定何者安慧難陀等竝宗五分。而其所言不與護法而同。往往有隣今家所判終敎者。攝論中邊等之舊翻。頗異唐譯。又妙玄及大乘義章所引唯識論文。亦大異於新論。糅論一起之後。十師各論舊翻之論泯絕不傳。由是觀之。慈尊及無著世親所造論之梵本。應兼說始終二門。非必如奘師所承之相宗。賢首大現深訝於此之意。往往見于毫端。以深密第三時。或爲始敎。或爲終敎者。蓋由於斯耳。應思
　　依是義故（至）乃至廣說  此明空不空義當始終。如匡眞引諸註及孔目而辨也
　　解云此則（至）名爲終敎  解釋上義。二空敎唯遮遍計妄執而已。未顯如來藏不空之實義故。稱爲有餘有上。亦名始敎。終敎可知。會解匡眞。猶未盡理耳
　　又如起信（至）二眞如也  此引起信證漸頓有三。折薪引注疏會今章云云。匡眞破之。其意謂應於眞如理建立三敎。何以二門辨之云云。寂曰。匡眞所彈甚善矣。凡一切敎法。即勝流眞如淨法界爲體故。聖敎中以眞如爲敎體。雖生滅門中有敎法。即生滅門中眞如也。何云於生滅門立敎也。圭山學識未入佳境。往往以非改是。不亦謬乎。然一切敎法。皆依眞如立之義旨趣深玄。非可此罄如餘處辨
　　此約理以（至）卷中別辨  此結上判敎。苑薪釋如匡眞引。次出義苑引下所依心識章明之文。寂曰。此義苑所引文意趣甚深。如上已明。結釋言不拘時部等。似暗杭於天台。是孔醜矣。只知自宗之傑出。而不知台約時部之妙且至矣
　　二以理標（至）宗乃有十  此下第二以理標宗。匡眞引玄賛云云。次引玄談第八彈之。寂曰。匡眞不領容言難不相當。通路云。未見帝心雲華立十宗名。賢首大師承雲華之意。始立十宗。是故應稱賢首十宗。匡眞出有人問答云云。寂曰。此問答大謬矣。流俗知見不足齒錄者耳。匡眞呵可此見耶」
　　一我法俱（至）爲無爲故  第一我法俱有宗。匡眞擧折薪。不肯人天乘即小乘中開出。寂曰。折薪應無失。何者。人天善必從我執薄而生。爲二乘之方便。是即從小乘中開出之理也。可知。義苑云。四衆之中。前二乃人天乘。寂曰。此解甚非。如匡眞彈。匡眞引法苑章及孔目三文云。人天乘中。可攝外道異執云云。寂曰。此大非也。法苑分敎道理明著。如科圖載。今於佛敎分別十宗。何攝外道。孔目第一引梁攝論。明外道凡夫執著我見故不堪受賴耶敎。內道凡夫信樂無我故雖應禀賴耶敎法。尚於阿賴耶中有我愛。全無關於今十宗可攝外道之義。次孔目第一之文。明佛似同人天以人天善誘引劣機。此文可飜證人天乘是佛敎中之人天乘。而非外道等敎。然彼引此將以外道措今宗中者何耶。後孔目第一之文。初明人法理事文義解行因果十法。人者化主（佛也）及助化（菩薩）淺深者。謂從三惡道。人天二乘菩薩。漸敎頓敎圓敎。感成佛菩薩。淺深不同云云。從三惡道等。指能感機。非是能化。何關於今。今所言之人天乘。即如大日經所說五乘三昧道中之人天乘是也。是乃佛敎中調伏難化衆生之人天乘也。非謂外道異執無人天善。但彼由不如理作意立故。未向道分故。不可攝入佛敎十宗之中而已。此匡眞所言。與刊定立迷眞異執敎義趣全同。宜乎往往與刊定而繫節也。問。今以人天乘爲十宗攝。天台破古師立人天敎者何耶。答。人天敎乃小乘之方便。未詮無漏。不可別立以爲一敎故。天台作破。今家亦并之犢子不別立之。彼此旨同。可知。問。玄談第八明十宗中。不言人天者何耶。答。是不應理。會玄救云文略。寂謂。文略乃不可也。人天乘即同敎無量乘之隨一。所謂方便乘也。豈省此而可耶。又玄談以犢子部爲附佛法外道。是依摩訶止觀第十等而言之。此是傳有部學者之誣言者耳。犢子所立我者。是非即非離蘊。而不染汚智之所建立也。與外道染汚邪智之建立夐別。犢子所立五法藏者。與般若五種法海相似。所謂第五不可說藏。彷彿乎大乘如來藏。正量部亦同此計。又經部一師。立勝義補特迦羅。亦似此計。五竺之間相似此宗者頗多。豈皆附佛法外道耶。後代有部學人。爲黨自宗。動作無根之謗大誤於人。如訕謗大士大天。不可不辨。三聚五法藏。如匡眞引俱舍等而明也。此計之中。總攝五部全或一少分。如匡眞述。西明以犢子所立我見。爲我執煩惱障攝。即言犢子未得無學進所計我相。要集云。瑜伽所叙四計。是唯分別。犢子所計。通分別俱生二。淄州曰。第五不可說藏。是分別法執。寂曰。西明道證甚失道理。淄州得旨。西域記云。提婆設摩阿羅漢。作識身論說無我人。瞿波阿羅漢。作聖敎要實論說有我人。因此法執遂陳諍論云云。阿羅漢尚立此見。豈是我執煩惱耶。西明云三藏解。蓋乃三藏唯述西域學者解而已。非是三藏自義。西域記說其證也。論中言生空智斷之辨。如義燈釋
　　二法有我（至）皆悉實有  第二法有我無宗。如匡眞引玄賛演義等而辨也。然二十部異宗異說紛紜。文殊問經。舍利弗問經。部執異論及眞諦疏等義。最穩當可取依用矣。近代學者。偏依異部宗輪及疏以爲定量。餘皆如辨謬之甚矣
　　三法無去來（至）用無故  第三法無去來定。匡眞（云云）
　　四現通假（至）亦即此類  第四現通假實宗。此計現在實過未假現中亦有假實。然其判現假實宗計不同。匡眞以俱舍論主爲經部別師者非也。俱舍論宗致如講錄明。決非以經部爲宗。可知。三論玄云撿俱舍論經部之義多同成實。乃指俱舍中所出之經部。非俱舍論即經部。今言經部別師者。非局指一部。總言除本經部餘一切經部末計耳。餘如匡眞辨
　　五俗妄眞（至）非虛妄故  第五俗妄眞實宗。如匡眞引宗輪疏而辨也。言等者。攝釋云。等自部末計。玄談云少似中論一半向前。折薪直云等中論。寂曰。折薪甚非也。中論正當第七宗。此中何等彼論也。匡眞云。方廣道人。當今第五第六者是亦謬矣。今五六二宗。乃分通大乘彷彿乎破相大乘。是十八部中特深勝者。雖明空理毫不乖業果等事。何同隊於方廣道人焉。方廣道人者。邪解中百等。撥無罪福報應者。那攝之正法十宗焉
　　六諸法但（至）之始準之  第六諸法但名宗。匡眞引宗輪疏等云云。玄談云。前四唯小。次二通小大。後四唯大。寂曰。第三第四。亦應有分通大乘之義。分通大乘之義意趣甚深。不遑此論。如餘處辨
　　七一切皆（至）如般若等  第七一切皆空宗。探玄所列亦同於今。玄談第八明於十宗。第七名三性空有宗。第八名眞空絕相宗。第九名空有無礙宗。第十同今。然以敎配宗乃有二解。一云。第七是相宗所立。第八中合始敎空宗及頓敎絕離。第九即終敎。一云。以第七第八。如次配始敎有空二宗。第九之中攝終頓敎。寂曰。清涼改易。恐非允當。若據初解。則終頓濫次義亦有妨。若據後解。則雖無巨害略有三疵。一者不領相宗猶是二空敎之分齊之失。二者絕相之目濫於頓敎之失。三者開始爲二終頓合一開合不巧之失。五敎十宗但是開合異而已。小乘中有當分過分及分通大乘故。開爲六宗。後四如次配後四宗。是理當然。全非以意度而安排焉。何勞改易也。問。相宗是大乘有敎。何爲一切皆空宗攝耶。答。瑜伽唯識等。雖說法相。未顯如來藏緣起性相不二之眞理故。依圓實義猶未顯了故。同爲二空敎分齊。攝入於一切皆空宗。是故帝心雲華。以即空敎爲之始敎。以說如來藏緣起稱爲終敎。皆由此旨。此是今宗之王路也。於是生旁岐者。可謂失宗途者矣
　　八眞德不（至）具性德故  第八眞德不空宗。此宗明如來藏緣起大乘終極之理。以地上證道爲其理本。而其理依未自在位故。能詮言敎亦未圓妙耳
　　九相想俱（至）絕理等準之  第九相想俱絕宗。是即如來藏性離言絕相。頓詮此理即爲此宗
　　十圓明具（至）所顯法門  第十圓明具德宗。是即別敎一乘五敎中圓敎是也。匡眞欲此宗中攝同敎一乘。是甚非也。同敎一乘有義無敎。何此中攝孔目云同別各有同別者。指同別中各有一多同別等義門。全非同別互攝義。匡眞往往引鼈證龜。可察義苑擧十宗。云五六宗通法相宗者非也。若言通始敎者。尚其可恕。匡眞所評有理
　　乘敎開合第五  第五乘敎開合。探玄第一。亦辨開合與今粗同義苑云云。復古依清涼釋。不允
　　於中有三（至）有其五義  此總標。寂曰。玄談以爲。五重開合。配對古師判敎。苑薪復古皆承彼意。云會取諸說等。會玄却以探玄爲未了。此甚不當。今此開合。只判今宗五敎已。明其五敎者明非必局五。空有爲一爲二等義。全非會取諸家意趣。諸注何惑。匡眞所辨甚善
　　或總爲一（至）大善巧法  探玄云云。涼疏配一音敎。其非可知
　　或開爲二（至）爲方便故  開爲二門。探玄云云
　　或離爲三（至）法二乘故  開爲三門。探玄云云
　　或分爲四（至）在言等故  開爲四門。匡眞頻呵清涼。欲立同敎一乘是圓敎。比肩於別敎一乘之義於乎。匡眞憚改之吝。何至於是哉。爲二爲三爲四之門。唯有別敎一乘與三乘小乘。更無同敎一乘。是由同敎一乘即三乘小乘。以智回向得一乘名。祖文彰彰如日麗天。於若是文。欲遂其非豈非無漸乎。上破以法華爲泯二。今自言法華乃一乘之泯二。泯二有一乘三乘之別。有何典據耶。今試作一圖。明同別義。學者觀焉
<PIC>T73066501.GIF</PIC>
　　清涼云同頓實。註者中。直指終頓爲同敎者。竝皆未領會儼藏二祖同敎一乘之建立者爾
　　或散爲五謂如上說  如匡眞引探玄而明也
　　二以敎攝（至）此約始敎  二以敎攝乘中二。今初明一乘。如匡眞引探玄及諸註而辨也
　　二明三乘（至）俱羅漢故  二明三乘中。今初小乘中三。匡眞引探玄義苑云云
　　二始敎中（至）有入寂故  此始敎中三。探玄明始敎中有二。初始同終別。謂同聞般若同觀無性。三乘之人各自得果。後始終俱別。是據諦緣度因修別。又如瑜伽等所說三乘。今與後說同。導本不允。可知
　　三終敎中（至）竝成佛故  三終敎中三。匡眞引折薪破釋云云。寂曰。探玄以近異遠同判於法華。置諸終敎文段。同敎一乘。與終敎敎全相同。但以智回向爲異。然則折薪所言無有過失。折薪云第五圓敎。是依錯本。圓字同字形誤。匡眞又言雖云並成佛等者非也。終敎雖說並成佛。所說亦詮三乘。有三乘得益故名三乘耳。復古云。終敎自具四句云云。寂曰。此辨繁費。且違祖範如匡眞彈
　　四頓敎中（至）想故云云  四頓敎中三。如匡眞明
　　五同敎中（至）道等云云  五同敎中三。宋本作圓敎。是錯本。諸註不知是錯本。釋義不穩。集成獨知有正本而已。指事會釋終敎中之三與同敎中三之異云云。寂曰。未允。終敎中智未能融同法界故有異。終敎理極則智必入法界故。故終敎與同敎一乘交際難辨。非不明無盡故。應思。匡眞辨始終俱同近異遠同之別云。直據本結大緣。則開二乘行是菩薩道故。云始終俱同。若探玄意。約退大已後中間今日。且云近慢云云。寂曰。此解雖巧。恐非允當。今謂近異遠同。約未開顯。始終俱同。約已開顯耳。何遠云大緣也
　　三諸敎相（至）末歸本門  三諸敎相收。匡眞問答云云。寂曰。此甚非也。今與探玄云本末義一。同以別敎一乘爲本。三乘小乘爲末。以末歸本者同敎一乘也。此理彰彰猶如日星。匡眞謂華嚴法華二箇一乘角立有別。以內懷謬解。到處不正。非獨自謬。使海內若干人。謬解同別一乘義。而不知至相賢首之正判。惜哉
　　初中於圓（至）攝方便故  初以本收末中。匡眞擧義苑復古不取云云。寂曰。二疏義通。匡眞却非
　　頓敎中或（至）攝方便故  頓敎中上必具下。下不具上。是理之當然也。故學人進趣次第亦然。入後後敎者。此世或先世。修證前前敎。故末敎必與本敎爲方便。何以故。小乘乃人空理。始敎乃法空理。終頓圓乃如來藏敎當知。如來藏敎必攝二空。法空必攝人空。未有不證人空而能證法空者。亦未有不證二空而能證如來藏者。如來藏敎三位準此。本末之義深哉
　　熟敎中或（至）準上知之  匡眞引諸註。義苑未允
    二以末歸（至）爲方便故  二以末歸本門。如匡眞引探玄復古等而明也。復古所辨善矣。匡眞破云以清涼義欺賢首者。甚不當之破也。況亦於泯二辨別一三。全胸臆之妄判。孰可依用哉
　　是諸敎下（至）準此思攝  義苑云云未允。若約詮則乘敎分派。若窮理論則唯是一心回轉故。三一交涉偏圓通融。譬如人身支體脈胳交濟而不相離也。思攝者探玄十八云云。匡眞攝字屬下者不可也
　　是則諸敎（至）此之謂也  此結釋經云者。上二句乃入法界品之文。下二句是離世間品之文。要問答上云云。今師處處引用此文。般若燈論十一云。諸佛大悲。張大敎網撈摝人天。置涅槃岸（文）亘生死海者。亘字經作絙。䊺恐絙字形誤。䊺居登切。索也。又急張也。盡也。亘亦應作亙。亙居鄧切。極也。通也。遍也。說文竟也。度天人龍者。經文及要問答度字作漉爲正
　　敎起前後第六  第六章集成以化儀化法釋。匡眞斥之。寂曰。集成無失。匡眞嫌化儀非圓極者偏局也。今雖曰化儀前後。不妨稱法本敎。前即無前後。但由法門施設云前云始而已
　　於中有二（至）逐機末敎  初標本末。匡眞引溪荊斥之。寂曰。荊溪所言只一時抑揚之辨。非極成義。匡眞所辨乃今宗正義。但結集家且安之言不允。始即無始之始。三世常住之始。何云且安。探玄第二可尋
　　初者謂別（至）同時顯現  初稱法本敎。探玄第二明初成之文。如匡眞引。匡眞次引義苑云云。此釋文義明暢可見。次引探玄第二。明第二七日說。次叙演義一上略爲三說云云。寂曰。華嚴說時異說頗多。若據今宗正義。如探玄所述清涼三義。初同金剛仙論說。第二第三開賢首說爲二（寂）竊謂。菩提流支不壞前後相等說。似有一理。實不允當。何者。初七日乃自受現法樂。思惟行因緣行。表顯靜而後動所說不怱遽。非是年月日時之謂。豈不云乎。如來成正覺。不繫於日。海印定中稱法本敎。寧落時分耶。且世親纔見十地等之言。亦甚不遜也。何足依用也。清涼開一爲二。亦恐不允。今經稱法界之法門。以人法時處等。即圓融無礙不可思議爲奇爲妙。若事別理融。分爲二義。却墮通途。何成善釋也。台家判華嚴說時。有三七日時長盡未來際等。異義紛紜。如餘處辨」
　　何以故卷（至）準以思之  卷舒自在。如匡眞引義苑及旨歸而辨也。經本云者。乃舍那品不思議法品等之文。又云等者。賢首品離世品之文。如匡眞引。依此普法等者。匡眞引探玄孔目云云。結釋云。請怯情信毫有三乘習恐不允耳。乃至陰境爲廣博嚴淨云云。寂曰。其文言者善矣。鈔主所自得者。水變爲毒者也。陰即廣博嚴淨乃八地已上。圓信滿已上之境界。是文殊普賢大人之所得也。有三乘習者。假令有入焉有三毒妄根者。決不可得也。他以三乘機狹劣於一乘。比之蝸牛觝角（予）以凡情測智境界。況之鄙夫乘鳳輦。嗚呼積三乘小乘之功。登昇進趣於一乘之寶位。是迦文一化之正道。亦法華涅槃開顯之祕術也。匡眞以廢三小爲阿世耶。引無數人令成上慢。痛哉
　　第二末敎（至）時異處說  第二末敎二科可知。華嚴欲四天等說。匡眞會釋云云。應思。梵網說時。匡眞叙二說云云。寂曰。二說俱非。台云華嚴結經者。且就心地一品耳。若據全經。天台以爲華嚴梵網乃同時同部。而說處說相不全相同是感赴異耳。匡眞所叙。未得天台之意。又匡眞夾注所出大賢所述云云。此辨大非。以如是見解。欲見梵網者。恰如向牛蹄涔而求鯤鯨乎。寂曾撰梵網摘要。聊辨綱要。覽者擇焉。以要言之。華嚴梵網等乃最甚深祕密之說。無名相中。施設名相。無時處中。安立時處。時處人事大抵表顯之說。非一回到得無時處無名相之地者。而不能知之境界也。往古來今不具敎眼者。聊爾說著敎中最祕密最微細之玄境。妄意濫說無所不至。悲夫
　　初義者是（至）二小乘  此明初後各有二類。匡眞（云云）
    初者如密（至）同時說也  明同時異處說中。初叙三乘。此中初出密迹經。苑薪云云。如匡眞引。探玄引密迹。是第五會所說。第二會中亦說三乘得益。次擧大品中。如匡眞引智論六十五。三轉法輪如餘處辨。解云。下釋上二經。復古云云。匡眞引探玄。寂曰。此文不合於今。今則明三一同時異處說。彼明一三小有別。於此世根定者辨。其異可知」
　　二小乘者（至）同時說也  叙小乘中三文。初彌沙塞五分律所說。如匡眞引。問。依五分文。應至第八七日初轉法輪。何云七日後耶。匡眞會釋云云。寂曰。此會釋依通路等。此恐不允。若據此會釋。則諸律說始。皆應第二七日矣。探玄第二。云依五分律八七日。今章所述。蓋乃諳記之差而已。普曜提謂如匡眞鈔。提謂眞僞之辨。如餘處評
　　問說時既（至）顯非本也  問答探玄云云。寂曰。此文意深應知。大乘深經之進處。托事表法而已
　　第二時處（至）法華經說  第二時處俱異中。初出法華說。匡眞引文句說云云
　　或六七日（至）多論說  如匡眞引律及章疏而明
　　或七七日（至）十誦律說  折薪云。興起行經中無此說。出曜經第八所說。匡眞云。出曜無文。演義一上指云興顯行經。今指十誦律。十誦亦無此說。演義一上指五分。匡眞云。五分所說。與四分同者不允
　　或五十七（至）一年同也  折薪云云。以僧夏爲年而和會之。寂曰。俱舍寶疏初有此等會（寂）竊謂聖敎異說不須強會。況寶等所言甚偏局乎
　　以此等敎（至）餘可準知  結釋。寂曰。以二門顯同敎與諸乘各異意趣甚深。年月時處表顯法門差別。挍量淺深之祕密也。莫單逐事跡而僕僕爾
　　決擇前後意第七  然諸敎前後（至）分別其意」
　　第七章分別十門辨諸敎差別。探玄第一亦有此辨。如匡眞出。彼以釋難。今則直辨
　　一或有衆（至）大乘者是  第一門義苑云云。折薪云云。如匡眞引。寂曰。折薪所言未詳。小乘諸部中。無有初轉法輪爲第二七日之說。應思。通路云。佛在世時。始終既小師資相承流至滅後。乃至後代諍論分部。五百聞大乘說畢竟空。如刀割胸云云。顯戒論上云。謹按玄奘西域傳。有三學國。第一習學大乘國一十五國。第二兼學大小國一十五國。第三但學小乘國四十一國云云。又義淨南海傳云。大乘小乘區分不定。北天南海之郡絕是小乘。神州赤縣之鄉意存大敎。自餘諸處大小雜行云云。分河飮水者。涅槃經集解第五僧宗釋云。外國法若有異執。不共一河飮水云云。有云約譬者不允。匡眞云。德光無垢友五舌重出等者。未審。德光何典云五舌重出等耶。傳德光是初果之聖。只不信大乘而已。未聞感惡報等之事。吁匡眞信大乘者可尚矣。佞大乘者陋矣
　　二或有衆（至）初說者是  第二門復古云云。中論之文。指因緣所生法等。匡眞指卷初問答云云
　　三或有衆（至）足多聞等  第三第四第五門。如匡眞引經及諸疏而釋也
　　六或有衆（至）經說者是  第六門匡眞引集釋記。寂曰。此辨非也。今所云機根性熟利三乘互聞互知。不相遮遣者而已。何言獨上根知之。折薪云云
　　七或有衆（至）乘等是也  第七門匡眞引折薪復古。寂曰。二疏率依清涼意。不順於二祖所立同敎一乘之正義。可知。集成云。同敎一乘爲普爲別。答。普之別也。普之別何異於別。法眞曰。收之是海。具之江水不同長江。然海中江乃收長江同味耳。寂曰。此辨雖奇。未領同敎一乘之正旨耳
　　八或有衆（至）三歸一等  第八門。宋本結云如法華同敎說。苑·薪·復·集。皆以法華意釋折薪以爲。法華是同敎會三入一。七寶大車其數無量。即是別敎。而同賜三乘。但有一可歸是同。知三全一是別。華嚴是直體之一無三可會。故今指法華復古云云。寂曰。此辨有一理。今試作一解。宋本如法華等言。恐後人之所加乎。會三入一之敎。爲宜入同敎一乘者。說而雖智融法界。未顯說融會於無盡敎者。是即第七門也。若爲進入別敎一乘者。會三歸一已。即爲宣說圓明具德無盡普法。是即今第八門也。學者思擇
　　九或有衆（至）解行處說  第九門是即別敎一乘之敎分。對見聞及解行位衆生而說。如復古引孔目而辨也。言不同法華破異等者。全依今宗意。匡眞破之何耶。蓋嫌不合於四明等所判耳
　　十或有衆（至）餘可準知  第十門是別敎一乘之證分。對證入位。義苑復古云云。如匡眞引。寂曰。華嚴大敎海有同別二門。別敎以三類世異爲化境。同敎亦以報化二土爲化境。今此十類。應於法界衆生而作解矣。瑣瑣爾向閻浮五十年覓之。則遠之遠矣
　　施設異相第八  第八章明本末二敎異相」
　　然此異相（至）何者十異  初標章擧數
　　一者時異（至）切劫等也  一時異義苑云云。如匡眞引。思惟行因緣行者。匡眞引涼疏六云云。十地論第一云。何以不初七日說。思惟行因緣行故。本爲利他成道。何故七日思惟。不說顯示自受大法樂故。何故顯已法樂。爲令衆生於如來所增上受樂心故。復捨如是妙樂。悲愍衆生爲說法故。何故唯行因緣行。是因緣行顯不共法故。謂窮智究竟無遺。除如來一人。無能及者。名不共法。又因緣亦即所證深理。唯佛窮故（文）淨影十地記云。何故不在初七日說者。是初問也。乃至答思惟行因緣行故。籌量於法名曰思惟。思心涉境故名爲行。所行境界體非定性。諸法同體互相緣集故曰因緣。因緣集起目之爲行。行此因緣故。初不說云云。寂曰。二疏所釋雖似有異。體究則理歸一致。應思時因陀羅網具有十時者。如旨歸辨。然此十時其旨甚深。宜細思忖
　　二者處異（至）一切處等  二明處異中。今初正明。探第二云。問。說此經處爲是淨土。乃至（匡眞所引）融此覺樹入前三重所攝處故。第三顯差別者。佛說經處有三種。一唯界內十六大國化身說處。此通小乘敎。二唯界外諸妙淨土十八圓滿受用土中報佛說處。如佛地經等。此妙淨土非三界攝。而亦不離以遍一切處故。此通三乘及一乘說。三染淨圓融帝網無盡蓮華藏世界十佛說處。依正渾融具三世間。此唯別敎一乘說處（文）七處八會者。如探玄辨義明。不起菩提樹下者。古人三釋今解八義。如探玄第五明。演義十六亦有辨釋。義苑引旨歸云云。匡眞彈斥云云。寂曰。義苑甚有道理。文亦典雅。匡眞全不領義苑意。漫加評破。自解粗同義苑所言。可知。匡眞出華藏世界圖。引孔目及探玄。明三類世界攝化處。次引唐經第八云云。刊定以如虛空言。爲譯者回文誤矣。清涼云云。匡眞彈苑涼俱謬。自義據密敎。以空大團形釋。寂曰。凡諸經之中。以虛空況之佛果。或喩世界廣大周圓非三三。豈爲是回文誤耶。苑之鑿智難不可難。不亦兇悖乎清涼許彼難者何耶。自解亦未允。匡眞所辨亦恐不當。今言如虛空者。蓋乃形容周圓無缺耳。應知。蓮華藏世界。乃圓證入位之境界也。一切凡夫。以遍計情取土地方處等爲世界。小乘者。以四塵四大爲國土體。三乘始敎。以賴耶爲體。二智所現。以唯識智爲體。終敎以眞如爲體。一乘圓敎以無盡法界爲體。雖然如是。苟取名取相者。皆無明所起。謂地前以思惑見土相。地上以惑習或所知障見土相。八地已上。由極微細所知障見土相。無明盡位。唯是一眞法界常寂光眞淨土。法華玄義五之一明。華嚴說。阿僧祇香雲華雲不可思議充塞法界者。此是菩薩勝妙果報所感五塵。呼爲欲界思惑。一切菩薩皆出入無量百千三昧。禪定心塵之法。呼之爲色無色界思惑。乃至今明見思通至上地。至佛方盡故。云唯佛一人居淨土唯佛一人能盡源。又七云。寂光理通如鏡如器。諸土別異如像如飯。業力所隔感見不同（文）於乎當今衆生。只虛妄遍計。執相名爲世界而已。未能如實知此剎界唯四大四塵。何況於其餘乎。應思」
　　問若爾何（至）餘義準知  後問答上。言一乘在華嚴說。三乘在娑婆說故。今起問。難若然則受用土所說者何乘攝也。匡眞所辨不穩。可知。十八圓滿及佛地敎主辨。如匡眞引。探玄第二分別三種。如上已引。此三種分別旨趣深玄。須細思惟
　　三者主異（至）準前知之  三明主異。宋本引普賢行品。如匡眞引。晋經三十四。唐譯四十九終云云。然此品所說甚深祕妙。經曰。於一微塵中。悉見諸世界衆生。若聞者迷亂心發狂（文）義苑所辨甚爲膚見。全非經旨。折薪引涼疏云云。匡眞破斥云云。寂曰。匡眞破折薪者善矣。兼破清涼者非也。無情說法義。應至於下卷而辨矣。今經敎主者。探玄第二廣明。如匡眞出
　　四者衆異（至）小二乘等  四明衆異中二。初正明後問答。今乃初也。探玄第二。明同生衆異生衆。旨歸明十衆。匡眞引探玄第二云云。炬樓王經。炬應作惟。和體經者。體應作休。言隨類生。菩薩五生之隨一也。五生者。如瑜伽第四·攝論第六·孔目第四。探玄十八·法苑珠林八十九等出。妙玄六之二。明眷屬妙中。明五種眷屬。謂理性眷屬·業生眷屬·願生眷屬·神通生眷屬·應生眷屬云云。其說甚深。可尋
　　問若爾何（至）丘等準之  後問答。匡眞引探玄十八（八紙）之文。脫一行許。應尋本文。演義六十云云。匡眞次問只可聞等。乃至類諸大聲聞。此是探玄云十八（二十四紙）之文也。其次云。問若爾此聲聞等得此法不。答。竝得法。何以故。如聾盲人緣起故。以此爲得思之可解。問。若得應知見。答。若知見即不得。以非相違緣起攝。不名得也。菩薩不同此故不例。餘如匡眞引。寂曰。此釋甚深應細思繹。匡眞次引探玄十八（四十二紙）之文。次擧宋本章。苑薪云云。寂曰。華嚴本經幽遠深玄。非凡情之所圖度也。今擧二三文。以備研磨。如來不思議境界經云。復有無量百千億菩薩。現聲聞形。亦來會座。其名曰大智舍利弗大目犍連云云。唐經十四云。一微塵中入三昧。成就一切微塵定。而微塵不增。又六十云。於一微塵中。普現一切世間境界故。敎化成就一切衆生。未曾失時。於一毛孔中。出一切如來說法音聲（已上）六千比丘。表顯六根清淨堪入法界。淨惑入法界。即同敎一乘之敎本也。宜哉。以此回心建立同敎也。舍利弗乃人空智。文殊是法空智。人空是小乘敎。法空即三乘道。二空智成方入法界。亦是同敎一乘之法門也。依事忘理。全失經意。依理廢事。亦非經意。理事兼備。成正知見。苑薪等動構胸斷。豈非不揣已乎。若欲知如上道理者。宜熟讀經本及孔目探玄等。沈潜反復積年熏練矣
　　五所依異（至）後得智出  五所依異。義苑云云。復古引孔目法數章云云。匡眞不領同敎一乘之正義。妄分三乘同敎一乘同敎。獨自困苦。悲夫。法住智者。瑜伽倫記一上云云
　　六者說異（至）該通等也  六明說異。一乘乃稱性法門普賢所知。一具一切主伴該通。三乘乃遍計衆生所感故。人法事處隨應差別如匡眞明
　　七者位異（至）餘如下說  七明位異。匡眞引孔目三云云。又引探玄第四云云。一乘則信滿已上。攝一切位。是據六相總別之義。五十要問答上云。若依一乘。於念念中成佛皆盡。所化衆生。在諸位中。十住已去乃至菩提。皆盡衆生界成位遍滿無有前後。爲同一緣起大樹故也。寂曰。於無無明無煩惱全建立故。只是一眞法界位位融即不可思議
　　八者行異（至）如下說  八明行異。如匡眞引探玄第四而辨也
　　九者法門（至）如經說  九法門異。如匡眞引孔目及要問答而釋也
　　十者事異（至）悉如是  十明事異。義苑云云。匡眞引台敎來橫生蘖說。蠱毒今宗者可詧
　　三乘等即（至）可準知之  明三乘。義苑復古云云。匡眞夾註破清涼圭山。寂曰。此破不當。以起信爲圓敎者。長水所判。何咎涼密也。復古擧宋本卷尾夾註云云。匡眞評云云。寂謂。匡眞所評頗善矣
　　華嚴五敎章中卷  義理分齊第九有四門。三性同異義（一）六義爲因緣起（二）十玄緣起無礙法（三）六相圓融義（四）苑薪復古各有所解。纂釋評云。義苑復古指事以爲。四門竝局別敎。折薪爲通同別。薪釋能順於疏。匡眞云。今定此四門。初且約終敎融前始敎。次門正融終始會同歸圓。第三門的指一乘別敎緣起。第四門同別一乘融會之相。寂曰。苑古固非。折薪得其大體。匡眞所辨頗有道理。初三性乃如來藏即空假中。是法義之大體也。然此如來藏緣起乃有二種。謂三乘緣起一乘緣起。第二門即融二乘（始終）緣起。歸於一乘緣起。是同敎一乘之旨也。第三門乃圓一乘之緣起。第四門乃同別無礙。四門次第意趣甚深可知。復古云。有（苑薪）謂三性同異因門六義。是法相所宗吾祖點化等誤矣。如孔目云云。寂曰。此破恐非允當。苑薪所言。語雖未美。理則非無。始終二敎。即二空及與二空所顯眞理故。兩不相離。其不相離之始終。即前二門之所憑。法相所立。偏局始門故。義未周足。孔目要問答探玄今章皆有以始終不相離之三性及緣起。點化相宗所立之三性及緣起之意也。應知。匡眞引要問答及孔目辨。竝是要文宜仔細讀矣
　　三性同異義第一  三性義出於楞伽。魏譯三初唐譯第二。梁攝論第五。唐譯第四。瑜伽三十六及七十三。顯揚第一第六第十六。雜集五及十二。佛性論三。無性論等。今擧三文以爲憑準。雜集第五云。復次蘊處界差別略有三種。謂遍計所執相差別。所分別相差別。法性相差別。遍計所執相差別者。謂於蘊界處中。遍計所執我有情命者生者養者數取趣者意生者摩納婆等。於蘊等中。實無我等自性。但是遍計所執相故。所分別相差別故。謂即蘊處界法。由於此處我有情等虛妄分別轉故。法性相差別者。於蘊界處。我等無性無我有性。由離有無相眞如用蘊等中我等無性無我有性爲相故。又十二云。遍計所執自性者。諸愚夫於色等相周遍計度。起增益相。謂此是色乃至此是涅槃。此所執義無實無體。唯有名言之所施設。依他起自性者。謂即此色等唯是虛妄分別自體。又因果性。或異不異。圓成實自性者。謂一切法眞如實性云云。顯揚六云。遍計所執自性者。謂依名言假立自性。爲欲隨順世間言說故。依他起自性者。謂從緣所生法自性。圓成實自性者。謂諸法眞如聖智所行聖智境界聖所緣。攝論第四云。此中何者依他起相。謂阿賴耶識爲種子。虛妄分別所攝諸識。此復云何。謂身身者受者識。彼所受識。彼能受識。世識。數識。處識。言說識。自他差別識。善越惡趣死生識。乃至由此諸識。一切界趣雜染所攝。依他起相虛妄分別。皆得顯現。如此諸識。皆是虛妄分別所攝。唯識爲性。是無所有非眞實義顯現所依。是名依他起相。此中何者遍計所執相。謂於無義唯有識中。似義顯現。此中何者圓成實相。謂即於彼彼依他起相。由似義相永無有性（云云）若依相宗。瑜伽倫記十三。上引諸說明。又辨諸識二執配屬。三性分別諸說不同。可見。演義十三中。及玄談第五廣明三性義。今依玄談作圖

　　此約始敎義。若約終敎。即一如來藏心。依緣成一切法。是依他起相。於此依他緣生法執爲我法。是名遍計所執。此依他即無
<PIC>T73067001.GIF</PIC>
　　性寂滅。是名圓成實。至下當悉。匡眞引密嚴疏云云。遮佛性論通釋家。此疏所言。全當終敎義。即與起信說心生則種種法生。心體離念無一切境界相等。義趣相同。安慧所立亦似此義。若心無妄執。則一切法不生。因中無漏尚帶法執故。取種種相。佛果則眞識湛然無有諸相云云  問。瑜伽七十四說。依他自性有二。謂遍計執所起無執所起。如是文義。正當護法義。安慧所言無乃謬乎  答。古聖敎中文義。從容不必一准。顯揚論攝論等中間。有順於安慧之文。何依一文以爲定量。且三藏翻譯。應有由其所宗回文任運順於護法之筆乎。賢首往往有疑於玆。非無所由。應思。匡眞引大乘義章三末。是文要義。而所引甚約略。宜披本文。次引五十要問答。此文甚深。若依阿賴耶識。建立三性法門。乃始敎義。若依如來藏安立。乃終頓二敎義。此終頓敎。一性平等法門。智融如來藏性出障無垢一眞法界。則是同敎一乘義。是今宗之洪格也。匡眞煩引台敎。頗爲贅言。最失註者體。應知
　　三性同異（至）二理無義  分科可知。復古引涼疏。匡眞評云云。寂曰。復古所引之文無失。清涼或處以性惡辨者。大失今宗之意趣。匡眞可呵而同焉。今可取而却斥五。豈非戾耶
　　由眞不變（至）無障無礙  如匡眞引苑薪復集而明也。章文易解。義最甚深。可知
　　問依他似（至）無隨緣故  問答匡眞叙相性二宗已出圓意。寂曰。其出圓意不順今文意。可知
　　問如何三（至）豈相違也  義苑釋問起意。頗得章旨。復古匡眞所言非也。答中如義苑釋。初明圓成
　　依他中雖（至）無二也  明依他二義。智論中論及涅槃所說。至玄至妙。乃大乘之要關也」
　　所執性中（至）眞明竟  明所執二義。如義苑釋
　　第二問答（至）顯示其義  分科可知。義苑云云。匡眞引五十要問答下。問答所擧燋炷之喩。出於大品。演義鈔二十四中云云。纂釋有辨。似有一理而非允當
　　初門護執（至）二句可知  此一段有二箇四句。可知。言不變故隨緣等者。眞如若變。則一法緣起時。眞如隨其法去。無由復成餘法。則緣起義不成。眞如不變故。能得成染成淨。雖成染淨。如恒不變。譬如一金爲種種莊嚴具。雖共相種種其體唯金。若眞如不隨緣。則不變名亦無可知。言餘二句可知者。義苑即準上四句中雙亦雙非。匡眞以爲。與上單復有異故。下二句亦應複作句云云。有人云。匡眞爲優。然匡眞作下二句語倒。第三句則應言具德故何以故具德故無二性也。第四句則反之。寂曰。以予言之。義苑爲正。何者上二句。有不變隨緣互相成之義故。重複作句。下二句唯以無二性及具德。遮雙亦雙非而已。應思
　　又問有耶（至）三句例然  是第三之四句也。義苑復古云云。匡眞準下出執等者。纂釋釋上無二性故之文也。不係於今四句。可知
　　又問有耶（至）離戲論故  此第四之四句。義苑云云
　　又問有耶（至）餘句準之  此第五之四句。義苑云云。餘句準之者。義苑有釋（寂）謂以上二句。如次配於下二句。亦得準之二字應思」
　　依他性者（至）多義門故  依他中義苑乃爲五段。折薪復古竝爲六重。寂曰。薪古爲正。今乃第一四句也
　　又問有耶（至）二句可知  此第二四句也。餘二句單複之辨。準上可知
　　又以緣起（至）竝可知矣  此第三第四之四句可知
　　又問依他（至）論故可知  此第五四句。義苑云云
　　又問有耶（至）餘句準之  此第六四句也。此四句中各有三箇因。開焉則總成八重。如折薪云。匡眞夾註云云。總爲九之辨甚非。不足擧評者已
　　遍計所執（至）所執性故  遍計所執中有五重四句。今乃初四句也。復古明理無。云繩由麻有者不允。應言蛇由繩有。又作雙非句不穩。章文已出所因。何勞設異因焉。所執性者虛妄分別故。以遮俱非可知
　　又問有耶（至）餘句準之  此第二四句也。義苑辨與上異。寂曰。異相未詳。今謂應訓是無之道理也。餘句準之者。苑薪義通。或以無二性所執性配二。亦得
　　又問有耶（至）執成故  此第三四句也。義苑以執成爲圓成者非也。折薪有釋亦不允當。復古得正
　　又有耶（至）觀境故  此第四四句也。苑薪云云。宋本云餘四（恐句字寫誤）準之。故知。應以由無相故無相觀境故二句。如次配第三第四之句也
　　又有耶（至）餘句準之  此第五四句也。復古云云善矣。苑薪不允。匡眞作圓敎釋。亦不應理
　　第二出執（至）墮常過  第二出執過中。初常過後斷過。初中有二。今初正明常過。三因展轉應思
　　問諸聖敎（至）不失常也  次問答有三。今乃初也。苑薪云云。匡眞引四明說云云。寂曰。此辨頗違於天台所說。雖是傍論。不可不辨。如來藏緣起者。終頓圓敎法門之樞柱。如上已辨。台之圓敎義。當於今宗終頓圓故。文句三之三。釋無住爲本。同四之三。釋佛種從緣起等。凡說法華理趣。皆以如來藏緣起解釋。即言如來藏爲法華正體。那謂之非圓極乎。廣如別辨。瑜伽倫記八下。判云起信論據不思議熏變。瑜伽據可思議熏變。法門各異不可一准。寂曰。此辨善矣。演祕等。以起信論爲譯者謬。雖是扶宗。理大乖反。可知。性相二宗之辨。出於演義鈔三十四中。匡眞引演義三十六下。以相宗定執眞如不變過歸後輩之文評破云云。寂曰。此評固有道理。應考」
　　問敎中既（至）是非有也  第二問答義苑云云。匡眞引影章一云云。次釋楞伽。宋譯第四。唐譯第五（二十四紙）之文也。魏譯第八初文。頗有異可檢。次經云者。宋本稱論故。註家竝以起信解之。指事所牒亦同宋本
　　問眞如是（至）無常也  第三問答義苑復古云云
　　又以諸緣（至）賴眞立故  更料簡經云者般若。又云者淨名經說。論云者攝論。卷首頌文此文。人或僻解。今略論之。凡眞俗雙融有二。謂解及證。若就解言。則纔知眞如隨緣爲諸法。諸法全眞如等。即是眞俗融即雖淺深殊。凡位所知也。若就證言。則菩薩五地漸方證此。至於八地究竟融通。今言智障極盲闇等。是透過煩惱障淨智所行境界已。方始進入所知障淨智所行境界之初位。貶云智障盲闇耳。若未證二諦者。說何別執不別執也。世有惑者。認意識知解底。輒謂眞俗雙融。蔑視乎空智會三假之甘露。謂之權小。謂之眞俗別執。乘此謬解。轉成上慢。迦文無上正法。由是損減焉。學佛敎者。須深省之
　　二斷過者（至）故是常也  第二斷過四句可知
　　第二依他（至）即是斷也  第二依他中二。今初正明斷過。義苑云云。匡眞夾註。甚不穩當」
　　問若說依（至）建立諸法  次問答如匡眞辨」
　　若謂依他（至）斷依他也  義苑云云。復古云云。寂曰。不謂者。猶言不圖。復古爲非謂義者非矣
　　第二若執（至）即是斷也  義苑云云。今明斷過中間多問答。至結遮常過。恐人謂今唯遮斷。云非偏拓
　　問若說緣（至）寶相法也  問答如匡眞引苑古明也
　　若謂緣生（至）惡取空也  義苑云云。惡取空名。出於地持二·瑜伽三十六及七十五等。探玄云。惡取空者空亂意也。孔目二釋空亂意云云。瑜伽倫記十九下。或指清辨菩薩。或指清辨徒。同二十上備師初說。以中百論爲惡取空。或指清辨。寂曰。以中百論爲惡取空。謬之極矣。中百十二門者。大乘之喉衾。入理之要門也。豈是惡取空耶。是若惡取空。則諸部般若亦惡取空耶。以清辨菩薩爲惡取空。亦是相學者之妄誣也。掌珍論等。全契二諦之正理。何謂之惡取空乎。所謂惡取空者。彼方廣道人之儔耳。寶性論云云
　　問若由依（至）即墮常也  寂曰。此一段會釋。及楞伽玄所會。文義明暢道理極成。實乃顯空有相成之明鑑也。凡學佛之流。若解若證。不達空有之際。則悉成戲論。何以故。非有之空。空即惡空。非是眞空。非空之有。有即妄有。非是妙有。故將成妙有。徹底除遣妄有。欲成眞空。究竟對治惡空。相破相成。良有由哉又若下遮常過
　　第三亦有（至）思之可知  雙亦雙非句。匡眞云云
　　第三遍計（至）執成過竟  遍計中遮斷常。準上可知
　　第三顯其義者  智論六云。般若如火聚。四邊不可觸。船若如清涼。四邊皆得入云云。四句墮情。便成四謗。四句修智。斯成四門。上來除遣情謂四句已今當彰入理四門。四門得入者。如妙玄一之一及第八。及清涼玄談第四·演義鈔三等明。清涼以婆沙·成實·毘勒·車匿。爲小乘四門。以唯識·掌珍·辨中邊·中論。爲大乘四門。寂曰。應言瑜伽中觀爲有空二門。詮如來藏依言門經論爲亦空亦有門。詮如來藏離言門經論爲非有非空門也。是乃聖者會眞四句。全袪百非斯絕。悉檀因緣飜以四句攝受衆生。信解行證由是爲門。四門之義妙哉
　　眞如是有（至）準上知之  義苑云云。寂曰。苑釋對染不允。無差別疏云。如來藏與妄染俱不爲所染故。云名爲空云云。此對染空之義也。匡眞引無行經及楞迦玄云云。寂曰。楞伽玄明楞伽義分齊十門分別。第八障治無礙門。第九違順自在門。是乃明頓敎絕離門。一切法眞如平等。不見自他。不見依正。不見染淨。不見順違。只是大白法界。於是處乎。說障治無礙。說違順自在毫無容怪焉。無行經說。亦類於此。凡佛祖言敎。大有條理。有次第。如惑即道。或由破相說。或由眞如離相說。或由留惑淨用說。或由返道逆行說。是即條理也。以條理推究。則種種奇絕言句。皆有所據。無容疑者。匡眞往往無條理無次第。妄意引無行經等。豈不自誤誤他耶。雖是似傍論。弗獲已而作斯辨爾
　　第二依他（至）故準前  義苑云云
　　第三遍計（至）明三性竟  匡眞云云。現本脫有字。匡眞所牒是爲正本
　　第二總說（至）性無障礙  二總說明三性一際。義苑云云。匡眞引起信疏云云。是終敎釋三性之正旨
　　如攝論婆（至）門如此  匡眞出攝論所引經不同。又引要問答上及義苑云云。今謂等者。纂釋意也。寂曰。言梁論全終敎者非也。梁論所言隣於終敎故。章主會釋爲終敎意。是乃以終融始之旨趣耳
　　又云阿毘達（至）故作是說  復古云阿毘達磨經通指大乘經者。是依演義十三中之意。此非允當。如匡眞辨。義苑云云。復古引攝論金土地喩。此喩出梁譯十七唐譯第五。地界成土。則見土相而不見地界。燒錬成金。則見金相而地界不現。衆生心隨染緣起。則擧體成二種生死。隨淨緣起。則成三乘一乘因界。喩況可知。妙玄五之二云云。台之末師所解不順論旨焉。如餘處辨
　　此上論文（至）思之可見  結上論旨。如匡眞辨
　　緣起因門六義法第二  緣起義者。詳於攝論第二·孔目第一立因果章唯識章五十要問答下·探玄第十三等。緣起者何。謂因緣和合方能生果。即所生果名爲緣起。蓋如來所以出興於世。乃爲欲令衆生了悟正緣起法解脫生死耳。凡衆生不達正緣起法者。即由二種無知。謂俱生分別。所謂俱生者。一切衆生。不知一切諸法全是自心故。心外取境。執我與法是也。所謂分別者。由邪師邪思惟生二種見。謂不平等因計無因計。如來爲對治二種無知故。說二種緣起。謂分別自性緣起·分別愛非愛緣起。此二緣起據敎分別。則成種種緣起。淺深不同。然其淺深緣起。即一心囘轉故。義趣貫通譬如人一身有皮膚肌肉骨髓氣脈相通。其淺者即阿含所說。如婆沙等明。其次則阿賴耶識緣起。如瑜伽攝論等說。其次則如來藏緣起。其最甚深緣起。則法界緣起。於眞如自體建立焉。初緣起則依生滅四諦無我眞理建立。以破外道邪因無因。以出三界證無爲滅。而爲宗致。次緣起則宣說二空唯識。攝引菩薩三賢。令證地道。亦引二乘。令向大乘之敎也。次緣起則登地已上之分齊。後大緣起則普賢境界也。今章欲顯華嚴別敎一乘普賢緣起。先明六義爲因。即融始終二敎緣起。令向一乘緣起。是同敎一乘之旨趣也。如是爲立一乘大緣起。先設六義爲因之飛梯。是由淺深緣起全一心回轉。而不相離也。金師子章十門。先明緣起色空三性無相無性已。而後說十玄六相。一家洪範。既已如是。後譚華嚴之輩。只夸耀高妙妄癈權小。豈是祖意耶。若二空智未徹底明了者。踰學如來藏敎。是其所依如來藏。相似彼自性神我等。便成見取。宜乎上古不妄說也。是故欲知甚深大緣起者。必須於二空唯識等敎理而明了了地矣
　　將釋此義（至）有無力待緣初標六義名。瑜伽論第四。明十因四緣五果及種子七相。同第九卷第十卷。辨八緣起及緣起緣生分別。又由十種相明緣起甚深。同五十一卷宣說阿賴耶識緣起。攝論第二·唯識論第二·雜集論第四。廣明緣起。此乃據始敎門建立。孔目探玄云等如上已出
<PIC>T73067401.GIF</PIC>
　　孔目三云。緣起者大聖攝生欲令契理捨事。凡夫見事即迷於理。聖人得理即無於事故。今擧實理以會迷情。令諸有情知事即無即事會理故。與此敎故。地論云。自相者有三種。一者報相名色共阿梨耶識生。乃至二者彼因相云云。三者彼果次第相。從六入乃至有乃至有因緣故。有生老病死憂悲苦惱。如是衆生生長苦聚。是中離我我所者。此二示現空無知無覺者自體無我故。當知。十二因緣等即體自性空。依彼阿梨耶識生。梨耶微細自體無我。生十二因緣。十二因緣亦皆無我故。緣生等無有別法。佛擧緣起觀門以會諸法。一切無分別即成實相故。地論云。隨順觀世諦即入第一義諦。是其事也。緣起觀門有如是益。此義在三乘亦通一乘說。何以故。爲是所目故。若據勝劣緣起。是勝觀亦即是一乘。小乘之中雖有名字。不達其義。何以故。不斷法我故（已上孔目）匡眞引要問答下孔目第一。次引梁攝論二夾註云云（寂曰。論本無如來藏之言可撿）又引集成云。儼師攝論疏云。六因十因乃至二十因。皆具六義。是故此中名一切因問。唯識論云。本識名言種上必具六義。餘識間斷不具恒隨轉果俱有義等。何故此中一切因皆具六耶答。彼約初敎。今約大乘實敎祕密緣起云云。寂曰。此釋善矣。六義爲因。出於瑜伽唯識等。今約空有有力無力義。入大乘實敎祕密緣起。如來藏性。有空有及有力無力義。緣起義成。此四缺一法不得起。六義因成。入於祕密緣起。入於祕密緣起。則能轉入於一乘十玄大緣起。當知一切諸法唯是眞如流變故。一切因皆具六義
　　二釋相者（至）不待緣也  初明剎那滅。梁攝論二（云云）義苑引楞伽及中論。此最要文可見。次以凋林明云云。不爲青葉爲字。恐滅字寫誤乎。小乘諸部異義紛紜。主因客因有無不同。如俱舍疏明。復古引搜玄三云。一念念滅。此滅空有力不待外緣。所以有力不待緣爲因。不對緣事自遷動故（文）寂曰。此文簡易可尚。匡眞引中道雙遮等。纂引折薪云云。竝不允當
　　二者是俱（至）是待緣也  二俱有義。梁攝論二云云。匡眞夾註甚非也。梁論是處亦不言如來藏可檢。搜玄三云。二俱有是空有力待緣。所以知者。爲得（恐待字形誤）外緣。唯顯體空俱成力用也。苑薪復古云云。義意無失。唯識第二。於賴耶建立云云。今則於如來藏建立。眞如隨緣爲諸法時。能生種種與所生果俱有。若因果時異。如死雞鳴。不得生果可知
　　三者是待（至）是待緣也  三待衆緣。梁攝論云云。觀因緣者。觀謂觀待。又觀望也。法待緣起。由種空義緣生因不生故。是即無力也。搜玄三下云。觀因緣是空無力待緣。所以知者。爲待外緣。唯顯親因非有無力能生果也（文）若諸法生時。種子唯有力。則安有待緣焉。匡眞引要問答。夾註至二果亦相由成。即要問答之文也。次引十地論。是探玄十三（三十二紙）之文。非是論文。餘如諸註辨
　　四者決定（至）不待緣義  四決定義。梁攝論云云。義苑釋自類不改。云衆生諸佛之因不可移易等。此釋甚非。是唯言三性有無漏種子不可移易耳。何云衆生諸佛也。搜玄三下云。四決定是有有力不待緣。所以知者。外緣未至性不改自成故。匡眞不過始敎之評不穩。六義釋相始終何異。但於賴耶建立如來藏建立。分始終別而已。匡眞出有云（觀理）次自解云云。寂曰。此辨大誤矣。終敎已上明眞如緣起。以登地已上眞智照焉。則一切諸法鎔融無礙。唯是一眞法界善惡不二。邪正不二。自他不二染淨不二。迷悟不二等。若以如量智照焉。則一切諸法如幻如化。雖如幻化。因緣及果三性等差別。毫不相亂。況於世智境乎。若以眞如融通無礙。雜亂因果報應等者。是乃方廣道人之僻見也。嗟乎。匡眞以終敎無差。而謂衆生隨自心量。自種自果毫不得差之因果功能亦無決定性乎。可察
　　五引自果（至）是待緣義  五引自果。梁攝論云云。搜玄云。得外緣時。唯顯自因引自果故（文）復古依搜玄釋者善矣。義苑於三乘種辨者非也。匡眞至於結釋亦作謬釋。與前性決定相似矣可辨
　　第六是恒（至）是待緣也  六恒隨轉。梁攝論云云。搜玄云。三隨逐至治際。是有有力待緣。所以知爲隨他故不可無。不能違緣故無力也。唯識論二云。恒隨轉。謂要長時一類相續。至究竟位方成種子。此遮轉識云云。是就賴耶識種。明恒隨轉。若約終敎。無明熏習眞如不守自性。隨緣生滅不生滅和合非一非異。成阿梨耶識。此識持諸法種子。生果功能展轉相續。乃至金剛心道。是恒隨轉。匡眞引楞伽玄。會釋不允
　　是故攝論（至）能引自果  結六義名。攝論唯識論列次相同。今章據空有有力無力義。次第非是有別意樂。匡眞所言全臆斷而已」
　　第二建立（至）不增減也  第二建立。瑜伽第五說種子七相等問意可知。答中如義苑辨
<PIC>T73067501.GIF</PIC>
    何故不立（至）思之可見  苑古云云。匡眞叙有云破。寂曰。此有云。纂所出觀理問辭。而彼有答釋。匡眞於他問辭構難。何檢文之疎也

　　問待緣者（至）互相待耳  義苑云云。匡眞夾註。彈凉疏云云。寂曰。此彈甚非。凉疏釋十二因緣之因緣。爲此揀別耳。非關今因事之義。可知。次下當辨
　　問因望緣（至）望他亦爾  緣乃後三緣。今就增上緣辨之。從來據因事待三緣之義。以明六因。今於緣望因而起問。答意謂緣望緣果得有六義云云。雖有此義。非是緣起正體故。今則不明。義苑於三乘辨者失旨。今言緣望緣果還是親因者。譬如水土望芽等上地水二味。還是親因。復古亦約聲聞等辨者不允。匡眞引孔目一·要問答下十玄門·探玄十三。次問答乃取纂釋意。次引十地論八。次引探玄二文。出於十三。夾注引涼疏。是演義三十七下所出。寂曰。探玄意。謂於十二支立因緣名。乃有二義。一謂無明生行。無明望行唯是緣。而行自有自種子因。自種子因。藉無明緣生故。合名因緣。然緣力強故。隱自親種。於無明立因緣名。二謂增上緣。望自增上果。還是親因故。說無明爲行因緣。無明不了。於行位還引無明不了果。還是親因也。孔目第一。擧雜集二十因是緣能作因。明小始終說因緣之別。亦明增上緣望增上果是親因攝。今師乃承彼意而已。然初解與通途相似。後解乃據十地明十二因緣有因緣義。清涼云。古德此解失意。匡眞彈斥云云。寂曰。賢首禀之至相。至相據於論旨。何有失意哉。且清涼不領二祖之釋義其有所據。偏執相宗意。作此評揀。何其局見也。凡因緣果義。有從小乘至圓敎。毫無別異之義門。有隨敎淺深旨趣夐殊之義門。如夫清涼。拘執通途釋義。不逐敎轉。蓋不可也。如彼匡眞。將終圓融通。紊亂因果調然之大體。亦不可也。於乎因緣果義甚深難解。應細讀孔目第一及探玄第十三辨其幽旨矣。匡眞擧所緣緣等無間緣。亦具六義不之問。破折薪復古云云。纂釋云。問。折薪釋上之言一切因之文。云法界宗中一切諸法。若在因門須有六義。今何云所緣緣等無六義。答。前眞就法界宗故云爾。今問答總含三敎意。既帶始敎故兼權意也。終敎意尚許六因十因皆具六義。何況圓敎乎。寂曰。匡眞所評甚爲通漫。纂釋問答。粗得其旨。而未淳美。當至次下言緣起祕密之文而思忖章旨矣
　　問果中有（至）唯在因中  義苑云云。匡眞云未穩。寂曰。此實不穩。一法等者。是約互爲因果之義。與他爲果之法。還有與他爲因之義。爲因之時。必具六義。爲果之時。唯空有義而已。折薪云云。如匡眞引
　　問若爾現（至）思之可見  問。中苑薪復古云云。答中義苑云。約隨他殊勝之緣不必具六。折薪云。前七轉識現行。皆隨強勝緣轉。非屬親因。雖有熏種義。然不具六義云云。指事云。隨勝說種得有六。現行不爾。劣故不具云云。匡眞引基疏。費數百言自解粗似指鈔。寂曰。於註家中指事爲優。今更述一解焉。勝謂顯勝。乃對下祕密緣起。以相宗所說種子六義而爲顯勝。顯了論之。則現行有義所缺故云不具。若約終敎祕密緣起。則一切法皆一眞如。所囘轉故不簡種現。皆具六義。雖然如是。祕密緣起。既入智境地前三賢及二乘智之所叵測。何況凡愚乎。欲知終敎已上緣起者。須務脫出遍計情窠焉。不則決成似而非者耳
　　第三句數（至）無二是也  分科可知。復古云云。匡眞斥之。寂曰。復古所言雖無大違。少有跨節之失乎。明四句中。義苑云云。義意粗通  問。雙亦雙非各合二義者何耶  答。引自果之時。即與果俱故。二義合會以成一句。恒隨轉即隨衆緣轉。不能違緣。二句不相離。可知。匡眞以空有相即解釋其旨。可知
　　就用四句（至）緣起勝德  就用中苑薪云云。復古引探玄云十三。地論云云。可見。非生因生上生字。宋本作無爲正。匡眞所牒善矣」
　　故地論云（至）非無因  地論者。第八（十一紙）取意之文。探玄十三云。言非二作者。或因爲自。以緣爲他。或果爲自。以因緣爲他。此二自他。俱不作故。若自他俱不作。何得緣生。爲釋此疑故。云但隨衆生。謂隨俗說生。理實無生。言無知者故者。遠公釋。此別釋非他。以無我知者能造作故。作時不住者。別釋非自。明彼無明作行之時無行自性。住彼作時還起後行故。云作時不住也。今更釋因正有力時緣必無力。不得相知故。云無知者故也。此是因緣不共果起之時。名曰作時。於因於緣。的無所住故云不住。此是因果不共。正起果時。此作不住於因。不住於緣。亦不住果故云作時不住（文）探玄第四。說五對不相知。宜對照焉」
　　問此六義（至）斯左右耳  通路云。言八不者。出於本業瓔珞經不增不減經。依此所說。中論初擧此八不。眞顯諸法本源旨歸。指事引大般若經三百八十四云。不生亦不滅。不常亦不斷。不一亦不異。不來亦不去。已上心地觀經及智論五摩訶止觀六之三云云
　　第四開合（至）餘門思準之  開合義苑云云
　　第五融攝（至）是壞相  融攝苑古云云。要問答下云云
　　問六義六（至）遂成差別  搜玄三下云。六義六相共成者。六相有二義。一順理二順事。此二義中。順理義顯。順事義微。其四緣事二義同上。但順事義增。順理義微。所以知者。因緣生果法起迷義顯。爲此論主。別以六相照令入理。故知。四緣順事增也。所以知總別順理增者。爲六辨相令見心入理。問。何故得知。但總別六義得順理增不取於事。答。論主簡事不具六相。唯約義辨（文）苑古云云」
　　如以六義法方便也  苑薪復古云云。三種方便。彼或不立種子。設雖立種。未談法無我故。或雖說法空。未明有阿賴耶持種識故。不可說有六義。是故云名義俱無」
　　若三乘賴（至）主伴不具  明三乘中。苑薪云云。復古引要問答下孔目一云云。始終二敎施設雖有異。同是三乘敎。未自在位故合說
　　若一乘普賢（至）究竟也  明一乘中。復古引孔目一云云。又要問答下云云
　　又由空有（至）思之可知耳  是乃融三乘。歸於一乘之趣可知。復古引探玄十三明緣起無礙門云云。又第五云。相即相入。此二各有二。謂同體異體。此二復有二義。得成即入。一約緣起門。二約眞性門。初中亦二義。一約體。有空有義故得相即。二約用。有有力無力義故得相入。約緣有待不待義。有同異二門也。約性亦二義。一不壞緣故相入。二緣無盡故相即。圓融無礙自在義。準上思之（文）相即相入同體異體等。如下章廣明
　　
華嚴五敎章衍祕鈔第三
華嚴五敎章衍祕鈔第四

　　    東都長泉律院苾芻普寂撰

　　十玄緣起無礙法門義第三  夫十玄緣起無礙法門者。即普賢超情境界。廢智不可說。七地已前菩薩尚非其分。何況凡愚乎問。此法門出在於何典耶答。近承至相十玄門。遠依於經論之玄旨。至相大師者。蓋積行菩薩乎。夙學佛陀光統之敎乘。既探今經之幽賾。又嗣法於帝心尊者。究法界之祕奧。偶異僧來謂云。汝欲得解一乘義者。其十地中六相之義愼勿輕也。可一兩月間攝靜思之。當自知耳。言訖忽然不現。儼驚惕良久。因則陶研不盈累朔。於焉大啓悟。遂立敎分宗。製此經疏。年二十七。又七霄行道祈請是非。爰夢神童深蒙印可。而棲遑草澤不競當代。及於暮齒方屈弘宣云云。帝心既文殊應化。佛陀亦印度之神僧。所承豈尋常耶。況且攝靜啓悟證入六相乎。鳴虖華嚴三祖之宗猷高且妙。淵且曠至矣盡矣。無所間然。而此十玄門。及緣起之祕極宗敎之淵府也。其施設則雖出於二祖之巧智。其理趣則蘊在於八會之玄詮。自非華嚴會中大菩薩。焉能得開於此幽扉乎哉。然此十玄緣起。唯智境界故。非意識情解之所能入。意言分別唯入理之方便而已。於解執取。則必成見取。見取若成則非止無益。却引殃禍故。法界觀門玄義章金師子章義海百門等。竝皆以眞空無相緣生無性等爲初。以一切法如理事無礙等爲中。以圓融無礙相在相是等爲後。是乃由二空所顯眞理眞如究竟出障自在即是十玄圓融也。五敎止觀云。但法界緣起惑者難階。若先不濯垢心。無以登其正覺。故大智論云。如人鼻下有眞臭。沈麝等香亦爲臭也。故維摩經云。無以生滅心行說實相法故。須先打計執然後方入圓明。或有直見色等諸法從緣。即是法界緣起也。不必更須前方便（寂曰。是普機最上上之流耳）如其不得直入此者。宜可從始至終。一一徵問致令惑盡迷除。法絕言見性生解方爲得意耳（寂曰。普機第二等流）寂曰。此文學今宗者之大寶鑑也。豈可等閑看過耶。纂釋之中。以宗因辨解釋此門。甚不應理。匡眞亦引四明家理毒性惡等法門。附會今宗云云。寂曰。此辨謬之甚矣。理毒性惡法門之是非。如餘處辨。此說於至相賢首之宗義。霄壤夐別。日可令冷。月可令熱。華嚴三祖之敎義。不可得令有理毒性惡之旨。若有之則決非華嚴三祖之說也。嗟乎匡眞深喜乎四明所立圓譚。屢搆濫僞之辨。混淆祖文。妄減妄加於探玄第十六之文。欺誤後學。寄語來哲。莫乘彼詭辨趣向於佛祖所大黜之險途也
　　夫法界緣起乃自在無窮  演義云。法界緣起。揀於內外染淨一事緣起也。如外水土人功時節爲緣即有芽起。內無明行爲緣有識等起。今則不然。總收法界爲一緣起。又一緣起全具多義門。全同法界。即大緣起。不同三乘因緣生法無性而已。纂釋云。總收法界等者。總合法界。通爲一族。其中諸法。互爲緣起。是故擧一全收無遺。且以一塵爲能成。通以三世間爲所成。能成者有力有體。所成者無力無體。有力有體。有能攝他之德。無力無體有能歸他之義。是故擧一塵爲能成之時。全收三世間故。總收法界爲一緣起問。理性固可然。眞如平等故。若約事相。則生佛不同。界地差別。乃至何得通爲一族同一緣起答。此是圓滿敎之奧旨。實難思議者耳。還源觀云云。起信論云云。經云。如是華嚴世界世界海中無間。若山若河乃至樹林塵毛等處。一一無不皆稱眞如法界具無邊德。依此義故。當知。一塵即理即事。即人即法。即彼即此。即依即正。即染即淨。即因即果。即同即異。即一即多。即情即非情。即三身即十身。何以故。理事無礙事事無礙法。如是故十身互作自在用故。是唯普賢境界也。經云。一切法門無盡海。同會一法道場中。如是法性佛所說智眼。能明此方便（文）義海百門云云。出現品鈔云云。況塵無別體。全取眞如爲體性。此一塵能備眞如無異故。是爲法界家實德之一塵。亦名全法界之一塵。如一塵既爾。生佛三界四生六道。皆悉亦爾。亦無有一法不以眞如爲體爲相故。云總合法界通爲一族云云。寂曰。纂主用心勤矣。而未詳法界緣起之所以自在無礙故。釋義不明暢。今試辨之。一切諸法唯一心而已。凡一切衆生。由無始無明虛妄遍計三種習氣因緣展轉力。諸法生起。所起色心。隨已心量大小麁妙多少同異等。不能融即無礙。緣修功成二執麁分盡自性淨心。方始現前。是爲菩薩入地。然初地乃至七地。由煩惱我執細分未除智障亦厚。淨法界心尚不能自在無礙。至第八地。我執煩惱永不現行位。乃入大白法界過是已後。事事無礙色身自在法界融通。一即一切一切即一。譬如水在地中爲地所隔。井水池水河水江水等大小清濁。隨處差別。如是諸水流入大海。則唯是一大全潮。無復井池江河等差別。三乘所知緣起。如地中水。普賢所知法界緣起。如大海水。合喩可知。又纂釋云。凡一乘三乘雖法門無邊。而論所歸唯是事理二法也。然若執事理體別。即是三乘始敎。若明事理相即。即是一乘。於中有三。一者雖事理相即。尚存二義之別。是終敎也。乃至二者二義俱泯。即體即理。何存事相。差即無差。何云圓融。是頓敎也。三者存泯無礙。是圓敎也云云。法界觀門云云。探玄十三（三十二紙）約緣起無礙門。因緣相望各有二義。一全有力。二全無力。乃至以二力二無力各不俱故。無彼不相入一力一無力相歸故。恒時相入。以不相障礙增上緣寬故。一切諸法無不相入。十忍品云。菩薩能觀緣起法。於一法中。解衆多法。衆多法中解了一法。良由此門也（文）意云。不障增上緣。廣通諸法者。大小一同之性相也。爾者此一塵。既爲須彌山。是不障增上緣也。豈無以一塵爲能成。以須彌爲所成之義乎。若許能所成者。能成是有力有體。所成即無力無體。攝無力無體之須彌。即歸有力有體之一塵。有何煩乎。十玄門云云。盡空法界森羅同一緣起之義。人輒難信故。祖師擧權小共許之法相。顯圓敎總收法界爲一緣起之旨云  問。法界緣起門中。亦可有無明緣起諸法之義耶  答。一義云。不可有也。且於三性門案五敎次第。小乘執三世實有。於所執法不知情有理無。始終二敎。於所執雖知理無。尚許情有故。居無明邊際。是名漸敎。頓敎不說法相。唯辨心性。亦無八識差別之相。呵敎勸離。毀相泯心。依他尚不存。況於遍計乎。圓敎中於此情盡理顯眞性獨露法上。更明繁興大用起必全眞之旨。即此全體之大用。一即一切。一切即一。力用交徹卷舒自在。是名法界緣起。由是思之。無明緣起。唯齊終敎未及頓敎。何況於圓敎乎。探玄第三云云。起信疏云云。一義云。可有無明爲緣之義也。彼三乘終敎眞妄別論之宗。尚根本無明。熏眞如以成三細六麁緣起。況此一乘緣起。明煩惱當相即道。又此三毒之法成人之時。爲婆須密等三知識中。勝熱婆羅門之癡迷邪見是無明也云云（已上纂）寂曰。纂主用心此章。則可賞矣。但今所言第二解者。大違宗義。凡普賢十七門。雖有順逆二門。非是無明緣起。婆須密等三善知識。即無明究竟淨盡位不可思議三摩地。雖相似於三毒。是最極清淨心品所起。豈是實三毒耶。那言之無明所起乎。其第一義者。雖不違理。未成善美。凡一切遍計衆生無明緣起十二輪環取自心量。不能如實照緣起相。縱登地上有漏心位。由相縛麁重縛之所縛故。尚未能證入法界緣起。第八地上純無漏位法界圓彰眞俗雙融。探玄第十三。顯法界緣起中。有染緣起淨緣起染淨合說緣起。所謂染緣起乃普賢所斷所知所救。所謂淨緣起乃普賢之因。所謂染淨合說緣起。乃隨染業幻緣起。今此法界緣起。乃是染淨不二不可思議之大緣起也。演義五十云。出現亦名性起。亦名緣起。若取相說。攬緣出現故名緣起。乃至淨緣順性。染緣違性故。瓔珞云。始生一想住於緣。順第一義諦爲善。違背爲惡。又云。緣起有二。一染二淨。淨謂如來大悲菩薩萬行。染謂衆生惑業等。若以染奪淨。則屬於衆生故唯緣起。今以淨奪染。唯屬諸佛故云性起（文）當知。有普賢智。如實體證法界緣起。遍計衆生。即攬法界妄成無明緣起。猶如四方換處謂東爲西。而方處實不改。纂云。問。法界緣起者。同別二敎中何分齊耶。答。此別敎不共之玄旨也云云。引行願記解釋。寂曰。行願記文。恐不允當。今此十玄緣起。若約相待。應言別敎不共之玄旨也。若約絕待。別即該同。同別不二之大緣起矣
　　今以要門（至）賢境界也  略標因果二分。纂釋之中擧緣起之義爲通因果耶。爲局因分耶之問。答以二義。一義云。局因分。一義云。通因果。而以三義評取局因。寂曰。甚哉勞胸臆也。今文既言法界緣起略攝爲二。擧因果分。緣起通於因果在文分明。那言局因分也。今所謂法界緣起。是乃佛及普賢稱性大緣起。而佛果緣起。即不可說。普賢緣起。當可說義。然圓宗因果二而不二。不二而二。孔目四云。性起者明一乘法界緣起之際。本來究竟離於修造。何以故。以離相故。起在大解大行離分別菩提心中名爲起也。由是緣起性故說爲起。起即不起。不起者是性起。乃至若究竟即在佛果（文）搜玄四云。性由不住故起。起時離相順法故有因果也。探玄十六云云。法性緣起。通於因果。而以果上爲究竟性起。但果海不可說而已
　　初義者圓（至）即其義也  初明果分不可說。苑薪復古如匡眞出。苑所引大疏未穩可知。寂曰。匡眞以地論所說分別因果。將謂非是圓極。蓋乃由歆羡密家言我宗說果分也。其學無眞宰可察。其說果分者。一任於他。吾以不說而爲宗致焉。說則形對而已
　　問義若如（至）形對耳  問答答中約緣等者。苑薪以因果形對釋緣義。探玄十六云。此乃緣起。何故唯云性起耶。釋云有四義。一以果海自體當不可說不可說性。機感具緣。約緣明起。起已違緣。而順自性。是廢緣但名性起。二性體不可說。若說即名起。今就緣說起。起無餘起。還以性爲起故名性起。不名緣起。三起雖攬緣。緣必無性。無性之理顯於緣處。是故就顯但名性起。如從無住本立一切法。四若此所起似彼緣相。則屬緣起。今明所起。唯據淨用順於眞性故云性起（文）寂曰。法性緣起乃稱性緣起。緣聚不生。緣散而不離。緣起即性起。性起即緣起。普賢所知名法界緣起。如來所知曰果海性起。緣起則因果。皆在緣性起。則因果並在性。性則因果。俱不可說。緣則因果。悉是可說。唯一法界緣起義爲二分。謂說感約緣。是即因分。離相約性。稱之果分。是故普賢之與果海。二而不二。不二而二。此大緣起。即普賢即果海。而果海則不可說。普賢則可說也。纂釋以三義釋約緣義。第三義者。依苑薪意。大旨不違。初二義。以機緣緣慮等釋者甚不應理。匡眞破集成云云。頗有道理。與因位同會等者。如匡眞明。晋經十地品已下十一品爲第六會。因果同會可知
　　第二義者（至）現無盡故  自下明普賢緣起分科可知。如匡眞引復古而明也
　　此中有二（至）後即異體  探玄第一明諸法混融無礙所由。提擧十類。一緣起相由故。二法性融通故。三各唯心現故。四如幻不實故。五大小無定故。六無限因生故。七果德圓極故。八勝通自在故。九三昧大用故。十難思解脫故。初緣起相由故者。謂大法界中緣起法海義門無量。約就圓宗略擧十門。以釋前義。謂諸緣起法。要具此十義。方緣起故。闕即不成。一諸緣各異義云云。二互遍相資義云云。三俱存無礙義云云。四異門相入義云云。五異體相即云云。六體用雙融義云云。七同體相入義云云。八同體相即義云云。九俱融無礙義云云。十同異圓備義云云
　　就異體中（至）六義內准之  分科可知。如匡眞引十玄門探玄等辨。體用相收者。謂如以金造師子。金即是體。師子諸相是用。況法可知。此依因六義等者。匡眞擧義苑復古評斥云云。寂曰。義苑以宗因辨者非也。復古所釋無有過失可思
　　於中先明（至）準例可知  匡眞出圖。義苑造語不穩。集成依驃河記辨。甚不允當。折薪粗通。尚有少疵。二本數中可加二中之一。十本數中。可加十中一削十中十。今考一圖概依指鈔。此圖善矣。次出圓圖。其意則通。圖相最拙。且向上向下之辨不穩。言向上者。以一爲本數。乃至以十爲本數。對餘九數成緣起數。言向下者。以十爲本數。乃至以一爲本數。成緣起數。向上向下理歸一致。但義門異而已。十數緣成。喩如棟梁緣柱等緣成一舍。無一椽一柱便非是舍。如其一數。由二乃至十得一名義。若於二乃至十。闕一一數不成。如一數緣成。二乃至十亦復如是。緣生無性之妙喩。深思可知。一乃至十緣成同體故。一中攝餘而不相由。二乃至十亦然。緣成異體故一非是二乃至十。即藉二乃至十成一之義。是相由義一乃至十空有有力無力等義。應准此知
　　向下數亦（至）餘例亦然  苑古云云。匡眞擧有云（纂釋）彈斥云云。寂曰。纂釋善矣。今經以因果爲宗。如探玄第一明。因即攝緣故。三法能攝一切緣起。無所遺缺。一多相即等。若離三法復何言焉。應思
　　如是本末（至）相望說耳  義苑意。謂一乃本門。是數之始。十乃末門。是數之終。中間八錢準例可知。集成意同。折薪以向上向下爲本末。復古亦同。寂謂苑成應正。匡眞所言甚非。可知
　　問既言一（至）緣起一耳  義苑云云。匡眞云勿濫終敎一法界緣起理者。意指圓覺經耳。寂曰。大圓覺即如來所證之大法界。而三種陀羅尼中無字陀羅尼。是一切陀羅尼之王也。今此普賢大緣起陀羅尼。與彼大圓覺陀羅尼。全一體之義分也。豈敢論軒輕乎。古祖判敎隨順悉檀。互相抑揚。全無不可。匡眞所論率墮情窠。局滯於敎判之迹。安得中正之道焉
　　問若去一（至）門亦如是  折薪釋義穩暢可見。華嚴云者。匡眞指十忍品。考十忍品無文。光明覺品云。一中解無量。無量之中解一。唐經十三云。了知差別法不著於言說。無有一與多。是名隨佛敎。多中無一性。一亦無有多。如是二共捨普入佛功德（文）寂曰。若人欲知一多相即相入者。先須徹底了知無一無多之眞際。不則一多之與無礙總是情謂妄計。豈是普賢之一多耶。光覺金文宜深尋思
　　問一門中（至）第一門竟  匡眞引十玄門云云。現本錯誤可知。折薪作四句善矣
　　初異體門（至）準可知耳  義苑云云。如匡眞引
　　言向下者（至）是多錢耳  十玄門云云。苑云云」
　　問若一不（至）準可知耳  苑云云。科又若下以爲結過。折薪以爲。又若下別義重牒前難以答。匡眞以不即不相即解釋。寂曰。苑薪各有一理。竝無害義。匡眞鑿矣。宋本寫誤可知
　　問若一即十者（至）如是準知  義苑復古云云」
　　問上一多（至）皆得如是  十玄門云云。義苑以相奪爲逆。以相即入爲順。折薪云。具足順逆是前後不同也。同體不違即俱同也。言德用下結同時前後無礙也。指鈔以向上去向下來爲順逆。寂曰。諸家各有一理。然準十玄門。以指鈔爲正。今且就一多辨。而義則通一切法。同時前後相即無礙可知
　　問如上所（至）即其事也  苑薪云云。寂曰。恐不允當。應言以一多爲行布門。以即入爲圓融門。自位不動是性起門。而恒往來乃緣起門也。法界緣起猶如一夢。夢中諸法以智取。則有一多前後前後無量差別。若就心體。則無有前後一異等之可說。法界緣起亦復如是。廢智一切不可說
　　問若由智（至）舊來成故  所謂智者何耶。謂楞伽宋譯第二唐譯第四云。取相名識。不取名智。魏譯云。和合起作所作名爲識相。相無礙法相應名爲智相（文）離分別照名智。取相遍計名識可知。今此問答意趣難解。提擧祖誥以備準繩。十玄門云。問。此之一多既是緣成。不同情謂者。爲是本來有此一多。爲是始有耶。答。本有不有者。爲欲就智辨本有。爲自就一多體辨耶。若就一多體辨。不論智者。體即息諸論道。猶同究竟圓果離說相故。今若辨一多者。約智說。乃至。問。若約智故其本有者。以智照故本有耶。答。如室中空。開門見時即是本有云云。孔目一云。普賢因果不從凡夫世間剋得。何以故。若未成則不說普賢。若已成則舊來如此。道理時事皆悉不同。凡夫之法本來無物。無物能成。普賢對凡。舊來非有。無所可成。唯普賢對普賢說成說不成。探玄第十五說九世相入云云。寂曰。諸法一多前後等。以智照則有。廢智則法體離言。過未非有。何言舊來如是。謂圓宗法義。顯示九世相入。過去雖無現在現在。而有過去之現在。未來雖無現在現在。而有未來之現在。若法不成則已。成則法與智舊來成故。舊來智能照法。猶如今之智照法故。云舊來如此。雖現在現在智不照過去法體無法可說。過去之現在法。與過去之現在智俱成故。云舊來如此。欲如實知此微妙處者。應須除遣遍計妄情。悟入六相因陀羅微細法智矣
　　問爲由智（至）異體門竟  十玄門云云。苑云。初法智雙開問二法智雙融答。乃至諸緣起法不過此二也。復集云云。寂曰。問意謂以智照時。法體如是。畢竟此法爲由智照在耶。爲法體如此耶。答意謂非唯智照。非唯法如是。智之與法本來具足。然本有如室中空本來自有。始有如門未開時不見有空。開而始見。當知以智照時。通照不照。法如此者。亦該本有始有。始有即本有。本有即始有。照與不照。相即亦然。匡眞引有（纂釋）釋耶字評斥之。以喩述自意焉。其旨善矣
　　第二同體（至）例可知耳  十玄門云云。苑薪云云。寂曰。二家所釋恐未穩當
<PIC>T73068101.GIF</PIC>
    如此十數向上去向下來理歸一致。以況喩於一切法緣起順逆去來。無不由二種義門。應思
　　問此與前（至）示準思之  一法望一切法相即相入。是異體也。一中所具一切法相望以論即入。是同體門也。又金師子喩應思。十玄門云云
　　二者一即（至）準例知之  十玄門及探玄云云」
　　問此同體（至）初門中也  十玄門云云。苑云云
　　問爲但攝（至）不攝盡耳  十玄門云云。苑云云」
　　或但攝自（至）不差失也  十玄門云云。苑云云。匡眞引探玄第四明難品記解釋。可見」
　　如此一門（至）如理思之  十玄門及探玄云云
　　第二約法（至）以顯無盡  分科可知。匡眞出圖。上圖無甚相違。但可以師弟法智。配於境智及人法二也。下圖最拙。十玄門旨歸綱目金師子章對挍可知。中央安置同時具足。似以第一門爲總。而至下文。破清涼以總別釋者何耶。又此圖作圓相。應是準擬十錢互爲本數之趣。雖十錢之與十玄而不可相離。義門夐別。何得例釋也。匡眞引法界玄鏡云云。會玄云。全依賢首者。依探玄中也。而敎章尚從至相後方改易故也。復古意同。匡眞彈斥云云。寂曰。匡眞所評最善矣。匡眞叙有人指配四法界。而彈駁之。有人者指通路也。寂曰。通路所辨甚不允當。何者四法界即華嚴法界。毘盧遮那所證。而十地菩薩漸次證之。理法界即眞諦也。事法界乃俗諦也。理事無礙法界。乃眞俗融會也。菩薩入地方證理法界位。後所得智觀一切法。如實知一切諸法唯是眞如之所流變。是名事法界。然初地乃至四地。尚未得眞俗融即無礙。入第五地始得眞俗雙融。而有相心轉時。未得安住於無礙處。第六地第七地究竟此道。終敎原旨在此分齊。過是已後。證入事事無礙法界。一乘圓敎即此分齊也。然則前前未能證於後後。後後必具前前。何言此章唯明二界等也。匡眞評玄鏡及十觀。恐不穩當。惟清涼意。欲中興帝心之道。會同至相賢首之所立。全二美於一家。其心善矣。其志大矣。但所憾者。清涼見解未入於三祖之玄境。往往有以珷玞換夜光之失。然依於三觀立四法界。理致周足。不違聖旨。亦能符順於法界觀門。何言修改。且言其十觀不契圓理者特非也。十觀若不契圓理者。五敎止觀亦應不契圓理。二書若不契圓理者。至相賢首何爲承嗣彼師。崇爲今宗鼻祖耶。嗟乎。匡眞以其胸臆。建立圓敎。苟有不合己所立者。輒言不契圓理等。殊不知。不合自所立圓敎者。翻是眞圓敎也
　　何者爲十（至）餘下準之  分科可知。敎義理事等。即攝一乘三乘乃至五乘等一切敎義理事等。一切偏小之敎義入圓宗。則融爲別敎一乘。本來非是三乘小乘等。下皆准此。圓攝偏之意趣有異。如上已辨
　　二理事即（至）成無盡也  匡眞引至相及諸疏云云
　　二言解釋（至）顯無盡義  刊定記中。於義分齊。分體事德相業用。於德相中辨此十門。清涼會釋云云。寂曰。於今宗義分齊。分體相用。却失俱體俱用之妙旨。大忤二祖之宗猷。如此蘖說。急斬伐之可也。清涼勞設會釋。未知有何所益也。清涼以第一門爲總。以餘九爲別。此依綱目。且章疏所叙。咸以同時具足爲第一門。餘九列次無定。是亦由總別之義乎。經中以第一爲總。以餘爲別之例頗多。總別以判非無理敎。雖然今此十門。乃一乘之宗極。隨擧一門餘自攝屬。何以一途局判總別。綱目所判是一往義耳。匡眞所言非無道理。應思。然匡眞此處彈總別判。前出圖解。及六相結章。依總別釋者何也。計其依總別者。是一往分別。而其彈總別者。遮涼疏局定乎
　　一者同時（至）顯現成矣  此第一門。十玄門旨歸探玄如匡眞引。圓敎證分一切諸法混融無礙同時具足可知。唐經十七云。若諸菩薩。能與如是觀行相應。於諸法中。不生二解一切佛法疾得現前云云。匡眞評苑薪等依涼疏意不順章旨。可見
　　二者一多（至）思之可解  此第二門。十玄門及旨歸云云。此經偈者。出遮那品。唐經四十九云。於一微塵中。悉見諸世界。衆生若聞者。迷亂心發狂
　　三者諸法（至）即其事也  此第三門。十玄門旨歸探玄如匡眞引。此經云者。發心功德品之文。晋經第九所說。探玄第五演義十七云云。此經又云者同品之文。唐經云。何以故。以是發心當得佛故。鈔有會釋。匡眞引探玄五云云。又云。在於等者淨眼品文
　　問如同體（至）說其邊量  二番問答。如匡眞引十玄門及諸註而明也
　　故此經偈（至）廣如經文  此經偈者。晋經第三十阿僧祇品偈。又偈云者。發心功德品偈。又此經云者。是亦發心功德品之文。又云者梵行品之文
　　問此等歎（至）故非因也  探玄第四云云。圓信滿已上。十玄緣起得一。則一切相即同時前後自在無礙十玄門云云。如匡眞引
　　問上言果（至）應準思之  十玄門孔目探玄第三。如匡眞引。探玄云第五云。今尋上下經文。約一乘圓敎。始終相攝圓融無礙。得初即是終窮終。方原始一由陀羅尼門緣起相攝。二由普賢菩提心遍該六位。即因即果也。三由法性無始終。發心入始即正終故（文）寂曰。圓宗位次與常大異。以三乘三賢十地。爲圓解行位。以彼佛果爲圓證入位。或以八地上爲證入分。是即果中更立因。不思議之位次。是最祕密之法門也。聞此生於信樂。勝進趣入者善矣。由此生增上慢者。以此敎法却招殃禍而已。演義四。擧占察經四位成佛解釋云云
　　問上言一（至）自在門竟  十玄門云云。如匡眞引。不思議法品云云。探玄十五云。一佛即遍一切衆生。周十方微塵盡。三世念念同時。前後俱成正覺。此則實成非化。但以不成則已成則舊來成故。云非不先覺等。以攝三世盡故。無過去不成故。云不住學地。同第四云。若一乘圓敎中。實則不住位。寄終敎位相以辨之。於信滿不退之際。則明得彼法界行德圓融無礙。若以因門取。則常是菩薩。若果門取。則恒是佛。乃至能一念頃。遊十方。如斯之德。自非因位窮滿。孰能具此。故知。定是行滿也。不同彼是劣位之人也。又一切諸佛。於諸世界。爲物成道。皆是示現。以廢機約自無成不成等（文）位次甚深。如上略辨。當至下卷而更辨矣。義苑復古云云。然此一念等者。義苑云云
　　四者因陀（至）去情思之  此第四門因陀羅網者。十地品所說。探玄十一玄談六演義八云云。十玄門云云。引證如匡眞釋
　　問上言一（至）陀羅成也  問答二番。如匡眞辨」
　　五者微細（至）頭顯現耳  此第五門。十玄門旨歸云云。匡眞引玄談六云云。唐經三十一云。第九囘向一分微細智起。而至菩薩第八地。以無功用智。入一切智智境界。知微塵細相差別相。演義三十一。明第九囘向得微細智云。微細有二。一準無性攝論以難知故。二就經宗。於一法中有一切法。炳然齊現。十門爲十段。第一知世間法微細智。二知衆生趣微細智。三知菩薩行德微細智。乃至十總知一切盡無餘微細智云云。匡眞破清涼云云。寂曰。此破不允。阿僧祇品云。於一微細毛孔中。不可說剎次第入毛孔。能受彼諸剎。諸剎不能遍毛孔（文）清涼依此經意。諸剎不能遍。還是妙神用。匡眞以爲。能所不相融謬哉
　　故此經云（至）如理思之  賢首離世二品所說。與今所引少異。可知。次文者舍那品說。義苑云云
　　問此義與（至）宜細思之  問答如匡眞釋
　　六祕密隱（至）時成就也  此第六門。探玄云隱密顯了俱成門。十玄門綱目等。竝同今名。十玄門云云。引月喩品明。寂曰。月喩甚妙。此方見半見滿。而彼月體實無虧盈。虧盈唯是隱顯之異耳。圓宗諸義亦復如是。諸法自體全法界起。但由所感不同隱顯有異。雖隱顯殊法體恒一。思而可知。匡眞引玄談六評斥。寂曰。涼疏雖有一理。況喩不正。雖然匡眞三一對辨而作破者。非今所宜也。匡眞引探玄一云云
　　故此經云（至）密受記等  此賢首品之文。晋唐二經可尋。探玄四明微細差別三世間自在云云。又云。如幻巾作兎。此兎即生是死。何以故。以有即無故。入出亦爾。又此菩薩。以法界爲身故。是故縱東方百千界外見法界。非是分限法。隨顯現處無不全現故。菩薩身常在入定中現。恒在出定中現。無礙圓融難思議也。是故若向出定門中者。唯見出不見入。亦不見出竟時也（文）又明四種無礙及十事五對。如匡眞引。又唐經十四。明菩薩示現八相於諸剎云云。舊經二十二亦有此說。又如佛爲下法雲地之經文。探玄第十四。演義三十九廣釋。匡眞引離世間品云云。探玄第十七。明六種相佛授記。演義五十三。說十種授記。同五十五。明十種得授記。同三十九廣明授記。義苑以七對辨。如匡眞出。以又如佛爲等。爲第七顯授冥記對。折薪以爲前顯隱顯俱成。又如佛爲下是別義。以現前授記爲顯。以不現前受記爲密故。爲存二義。寂曰。折薪謬矣。義苑爲七對而釋者。頗得章旨
　　如上第一（至）是準思之  結上義苑云云。指鈔云。見第一錢中十錢時。不見第二乃至第十。何以故。離第一錢中十錢外。無第二第三乃至第十故。如虛空故。是故一中十錢名爲顯了。第二錢望第一中十。名爲祕密。又第一有力餘皆無力。是故云不相知云云。復古云。古本云成此成彼。今云此成彼成者誤也。寂曰。今此言顯由此彼成。由彼此成。彼此互成之義故。現本雅暢。優於古本。復古主胡不思也
　　七識藏純（至）可思準之  此第七門。十玄門云云。意謂就一施門。則一切萬法。悉入施門。是純。此施能具諸度。是雜。大品一念品明。從始至終。不出一念。是純。一念具萬行。是雜。然彼經約六度相攝。今約緣起妙用。又彼施能攝諸度。而非諸度即施。今則此施攝諸門。無一不施。其異可知。義海百門約理事明。如匡眞引。匡眞引玄談六。涼疏意謂。諸藏純雜有其二途。一行爲純。萬行爲雜等。即事事無礙義。若一理爲純。萬行等爲雜。即事理無礙故。恐此門濫理事無礙而失圓旨故。探玄改易此門。立廣狹自在門云云。如匡眞引。會玄加數百言潤色彼意。匡眞彈云。清涼所辨非祖師意。十玄門已於大品一念品諸度相攝。揀別與今有異。更有何所濫致改易乎。但爲各無礙乘便立耳。金師子百門綱目。竝立此門。何爲改易云云。寂曰。匡眞所辨甚得道理。至相十玄門理致圓備。無復所加。何敢改易。但賢首大師禀性磊落。不拘文句。以理爲主。立理則率遵承至相之宗義。綴文則不必滯前修之範圍。章疏之中名義列次。順有異同。但是種種施設義門。顯示圓旨。非敢改易十玄門也。清涼元意以爲。圓敎唯譚所依事法界。及事事無礙法界。不依理法界理事無礙法界。寂曰。斯解恐不應理。圓敎中譚事事無礙法界。則理必具餘三。例如具足戒中必具五十等戒。探玄第三明一乘十無礙中。有理事無礙。又第四（十九紙）明光覺品宗趣中。以理事俱融理事無礙等言。明一乘圓敎。同卷（二十二紙）云會事同理。次下明理事融會。是圓敎中。有理事無礙之明據也。然則縱使諸藏純難。通於理事無礙。何妨是圓宗義門也。清涼雖大宗師。未窮今宗之奧旨也。可知
　　八者十世（至）宜可思之  此第八門。匡眞引十玄門旨歸。及玄談第六。探玄十七同十五云云。孔目四云。下經云。於一微塵中。建立三世一切佛轉法輪。當知今所成一乘敎者。即是其事。依九世入智。融九世法。成其十世。謂過去過去世。過去現在世。過去未來世。現在過去世。現在現在世。現在未來世。未來過去世。未來現在世。未來未來世。三世相即及與相入。成其十世（文）纂釋之中。以二義辨三世義謬之甚矣。情謂三世乃遍計妄情。如中論時品所破。今所言十世是智境界。非情識之所圖度也。若人欲知九世相入者。先須知妄情所現三世無所有如龜毛免角也。不則雖說融即。總歸虛妄。何成圓旨引經云云。如匡眞明
　　九唯心回（至）異三乘耳  此第九門。十玄門云云。此門顯一切諸法當體如來藏心。非會事入理。與唯心現故因。相似而異可知。匡眞引探玄第八。次又云者。探玄第五之文也。寂曰。終圓二敎其旨雖異。善順眞入如則廣。惡違性入如則滅。生死是逆轉。四十二賢聖。及菩提涅槃。是順轉。惑業苦雖不離眞。非是眞用。世間出世間。一切向於解脫法竝皆眞用之大理。毫無有異。如探玄第十六明。然菩薩十信三賢道屬緣修。止惡修善。息妄求眞。進趣證道而已。登地已上道屬眞修。雖尚有餘惑故以眞治妄。由聖道力故。或時故意現行煩惱。以成淨用。是名留惑。八地已上純無漏位。一切諸法泯然清淨。是名一道清淨。過是已去。一切色心諸法。總成一解脫味。返道逆行。從此大寂滅海示現。亦以此佛智照。則一切惑業苦是所斷。所知所救能顯成三德之義門。不可思議。如是境界。尚非七地菩薩之所當。況於地前凡夫乎。匡眞雖引探玄之文。而不曉其意。則與探玄旨異也。猶如氷炭。彼引探玄第五（四十四紙）特大僻矣。經發心功德品云。爲裂種種煩惱網。發菩提心云云。探玄云。欲網者一難脫義。如世羅網魚鳥難脫。由種種欲網。生死難出。此約染欲。二澇漉義。如世網澇漉。謂起淨欲。漉諸有情。令出生死苦海。下文（兜率天宮讃佛品）云。智慧王所說欲爲清淨本。應起清淨欲志求無上道。此約淨欲。三隱映義。如帝網差別。染淨等欲交涉無礙重重相入故云網也。此約欲體（文）探玄明文如是。第三隱映。是圓極義。謂欲心自體即如來藏心。然凡愚起染欲。迷倒自纒。沈淪有海。菩薩起淨欲志求無上道。或故現染欲。以爲淨用等。或染欲爲所調伏顯成斷德。窮其體性。重重交涉不可思議可思。孔目二云。十欲者有上欲乃至一切欲問。此欲可斷耶答。欲有二種。一虛妄欲。此即可斷（寂曰。凡夫妄欲）二非虛妄欲（菩薩淨欲及極位大菩薩反道逆行）此即不斷云云。晋經十一。痛呵染欲倍於餘經。可尋。匡眞混亂染淨欲。大作僻說。欺惑天下之學人。豈可不痛哉。又匡眞引止觀五之二云云。止觀五之二之文。如初卷述。非獨匡眞謬解止觀之文。後台學者。甚戾祖意。如上已出。又匡眞結釋引眞言敎云。若有一念想我是凡夫是三世佛之寃也云云。寂曰。引意甚謬矣。眞言敎意。欲使瑜伽者安心佛境界。一念不墮凡心。一事不涉凡行之觀心爾。若由此文住此觀想。而恣起凡心肆行凡行。泰然坐在陰入之毒窠者。可謂是三世諸佛之冤之大魁者也。豈可不怖哉。雖然如是。觀彼引祕密藏經而勸信。其所言出於好心也可知矣
　　然一心亦（至）宜思擇之  性起品文。如探玄第十六明。演義五十一。廣明十心。又五十一經文云。爾時以無礙清淨智眼。普觀法界一切衆生。而作斯言。奇哉奇哉。此諸衆生云何具有如來智慧。愚癡迷惑不知不見。我當敎以聖道令其永離妄想執著。自於身中得見如來廣大智慧與佛無異。即敎聖道令離妄想。離妄想已證如來無量智慧云云。要問答上云。心數等義。如下別明。此文在三乘。義通一乘。用同法界故。又一乘唯一心。顯性起具德故。如性起品說（文）此文上下。顯一切諸法當體即如來藏心。不須會事歸理是乃圓旨也。此義甚深應思」
　　十託事顯（至）如經思之  此第十門。十玄門云云。探玄三及第十六小相品記等。往往明圓宗即事而法門非託此事別有所表。餘如匡眞明
　　問三乘中（至）如理思之  此三一對辨。匡眞引玄談六彈斥云云。寂曰。此彈不允。清涼唯於衣座室喩況三法言之。非謂法華經旨皆唯如此。應思。又次引摩訶止觀及無行經淨名經云云。嗟乎。是蛇飮水爲毒之謂乎。匡眞所言。與彼本說其異。豈啻天淵也。諸法無行經首楞嚴等。顯示一切諸法即空如如。如般若寶積部等所說。往往有之。復奚怪焉。如淨名經。或說破相。或說一如。或說菩薩出假留惑淨用。可知。摩訶止觀二之三。說隨自意三昧四運推檢三性心不可得。同（二十五紙）引無行經。擧三毒即道。顯法性空寂。同（三十二紙）大呵圓墮。引捉蛇喩云云。又同（四十二紙）云。佛說貪欲即是道者。佛見機宜。知一種衆生底下薄福。決不能於善中修道。若任其罪。流轉令於貪欲修習止觀。極不得已故作此觀。譬如父母見子得病不宜餘藥。須黃龍湯鑿齒瀉之服已病除云云。同（四十七紙）大誡僻見云云。智者正說如是。匡眞所述。粗似天台所呵之僻見。豈非飮水爲毒乎。予深懼後學㤹於彼僻說。聊加辨斥爾。復古引靈雲桃開香嚴撃竹。爲異事表異理也。嗟乎。師會之不領禪宗也。可知矣
　　此上十門（至）此可準  自下結釋十門同時會融等者。苑薪指事釋義不同。其剖句逗。則折薪應正。其釋義趣。則諸家未允。今謂。此十玄緣起具德法門。乃圓信滿證入位如實證知焉。能化佛則十身毘盧遮那。攝化處則蓮華藏世界。信滿已前乃解行見聞之分齊。若別屬則大解行者。在於世界性已上。大見聞者。在於三千界等。若通論則三千界等。亦有解行機。世界性已上。亦有大見聞。當知。普賢境界諦觀察。是指證入位。餘時等者。言解行見聞位。孔目探玄等判位明著。可知。義苑云所釋義不允當。句逗失旨。折薪所辨句逗雖佳。其以即別之總。即總之別。釋上下文。甚不應理。指事以餘爲三乘者特非也。復古引孔目第四云云。寂曰。此文與今文旨義不相親。可思
　　上來所明（至）境界準之  此明三一不同。苑薪云云。孔目一分別正乘方便乘云云。同第四明一乘三乘緣起差別云云。三乘一乘義有異同。如疏章明。今此十門。乃別敎一乘之宗極故。與彼三乘法相全異
　　問此上道（至）無盡法也  問意可知。答中引賢首品文。義苑復古有釋
　　三乘但隨（至）爲實德耳  義苑云云。匡眞彈斥云云。寂曰。義苑不曉台家一念三千之玄旨。妄作抑下。實不允當。匡眞所彈亦不中正。引孔目四。意亦不穩
　　又此經云（至）驚怪者矣  義苑云云。今此經文。出於晋經第六十。唐經八十亦有此意。匡眞引演義八十經文。云或見釋迦成佛道已。經不可思議劫。彈斥荊溪。寂曰。荊溪以帶別覆本二義。貶抑華嚴。若是一時抑揚。則或可恕矣。若是實義。則甚不允當。可知。雖是傍論。台門一箇之持論故。今略評量而已。總論曰。今此十玄門。乃舍那淨眼之所照。非普賢眼大機。則安得徹底見此境界乎。凡愚唯是見聞位。於得發得徹到信心爲之分耳。只矢於口而不潤於心者。所謂狂慧也。所冀後來賢哲。勿於是生見取也
　　六相圓融義第四  十地經三云。一切菩薩所行。廣大無量不雜諸波羅蜜所攝諸地所淨生。諸助道法。總相別相同相異相成相壞相論云云。又地論一云。一切諸說十句中。皆有六種差別相門。此言說解釋除事。事者謂陰界入等。六種相者。謂總相別相同相異相成相壞相。總相者。根本入。別相者。餘九入。別依止本。滿彼本故。同相者入故。異相者增相故。成相者略說故。壞相者廣說故。大乘義章三本云。門別不同故有六種。所謂總別同異成壞。此六乃是諸法體義。體義虛通旨無不在。義雖遍在。事隔無之。是以論云。一切十句皆有六相除事。事謂陰界入等。陰界入彼此相望事別隔礙。不具斯六。所以除之。若攝事相。以從體義。陰界入等。一一之中皆具無量六相門。乃至六相之義通諸法。依法成行。行亦齊有。此初地第四願中。宣說一切菩薩所行。皆有總別同異等也。隨行所說。廣如地論。此六乃是大乘之淵綱。圓通之妙門也。若能會斯趣。一異等執逍然無迹。探玄第九云。釋此六相義。乃至非論主率意而作。乃至非是陰界入等事相中辨故。除簡之。演義三十四上云云。匡眞云。清涼實據淨影體事別論。却興定執。乃至。探玄與清涼異。然考實而言之。論中除事之言。乃當終敎等云云。寂曰。六相除事之辨。大乘義章探玄演義大旨大同。若從陰入等體如而融之。則一切法皆具六相義。若約遍計隔執妄陰。則無有六相融通之義。初地已上一分證得。八地已上全分證得。地前凡夫唯信樂。觀察八地已上體事不二。諸法相即之妙境。融蕩隔情而已。匡眞言探玄演義不同。未知向那處見異耶。今且問彼。除事之言是約終敎。則圓敎六相出在於何經論耶。吁匡眞妄說圓融。掃廢實修。令人生上慢。於陰入之毒蛇惡龍全無怖畏。不亦痛乎。今章終結六相云。唯智境界非事識。以此方便會一乘（文）寂曰。此文要言也。超出事識。則事會歸理。事理融即。是登地已上之道也。未至此位。則雖何敎人。理則恒融。事則恒隔。聖敎於實踐簡別焉。匡眞於知解混同焉。豈非圓鑿方枘耶。匡眞彈有人（纂釋）擧同處不相離色釋云云。寂曰。纂釋甚昧圓旨。不足評量者已
　　六相緣起（至）問答解釋  分科可知
　　初列名者（至）不移動故  初列名中。匡眞引要問答云云。寂曰。現本未見此文。可考。探玄要九云云
　　第二敎興（至）華嚴經說  敎興中義苑復古云云
　　第三問答（至）起成舍辨  義苑復古云云。匡眞引大乘義章。評彼釋不與今同已。引天台四明。辨陰即是云云。寂曰。天台四明說妄陰即法性者。是乃要以佛境界爲所觀境。三觀以照轉惑業苦。令成就三德祕藏。匡眞雖出彼語。用意懸隔可知
　　問何者是（至）即得舍矣  義苑云云
　　問若椽全（至）時名爲椽  義苑復古云云
　　問若椽等（至）並全成故  義苑復古云云
　　問無一椽（至）餘椽例然  義苑云云
　　是故一切（至）切處準知  義苑云云。寂曰。苑云止而不論者。不順文意可知
　　第二別相（至）總爲別也  匡眞引台敎云云不允
　　問若總即（至）思之可解  匡眞引淨影評云云。又引清涼評破云云。寂曰。兩評竝不允當。此門有同別融會之旨。淨影所釋全無所違。清涼以法總釋。亦有道理可知。匡眞以四明所談。爲己懷。苟有違己懷。便以爲非。惑之極矣。匡眞出圖。寂曰。此圖恐不順探玄。探玄三廣明轉法輪五海十智可尋
　　
    問若不別（至）故是常也  二過可知
　　第三同相（至）故是常也  同相可知
　　第四異相（至）故是常也  異相可知
　　第五成相（至）亦是常也  成相可知
　　第六壞相（至）故是常也  壞相可知
　　
    又總即一（至）便會一乘  結釋六相。復故云云。匡眞夾注彈斥云云。寂曰。以六相爲方便者。孔目探玄竝有明文。未見以十玄爲方便之文。復古意望果海玄絕而言乎。雖然十玄乃一乘證入分。稱爲今宗之祕極。何屬之方便。實復古失言耳。義苑云云。匡眞彈斥云云。寂曰。義苑釋義善矣。但以一乘爲果海者不允。匡眞亦談陰即是。將謂生此信解。是大功德少金剛也。此見謬矣。所以知者。華嚴涅槃等深經。雖說妄即眞。是究竟一乘佛境界。爲使禀學者證入於佛境界。或說破相空理。或說緣生無性。或說止惡勤善。或說息妄修眞。其文豈啻千百數耶。無有凡愚輩解陰即是已。更不須斷修。自然昇於聖階之文故。印度諸菩薩。雖製論弘宣大乘。竝皆說二空唯識息妄修眞等法門。未嘗彰究竟圓極。是乃由一乘圓極之妙理。墮於事識情窠。則不止無利益。翻結見綱損傷善根也。今章結釋遮事識知。良有由哉。然超出事識。是登地所證。豈是容易耶。豈是容易耶
　　華嚴經中一乘五敎分齊義卷下  匡眞局執三卷二題有意趣在者不允。亦以總別辨者特非也。匡眞設一問答答釋甚善矣。吾今一問匡眞鈔主。一部經意會融法界圓通自在。其說攝義無盡故。分齊通聲聞及凡夫世間所知眞實法故。該貫三乘小乘文義等。如子所言。實乃三乘小乘人天乘者。華嚴腹心也。手足也。爪髮也。由諸佛悲智願力。及與衆生業行所感。華嚴同敎。爲三乘小乘人天乘。應於未堪能普敎之機。巧誘群機令入華嚴法界。然則三乘小乘人天乘當體。即華嚴同敎一乘也但普眼未開者。不知是一乘而已。子何偏保執普賢眼所受圓一乘。蔑棄終頓已還。猶如糞唾耶
　　第十諸敎（至）佛身開合  標章列名可知
　　第一心識差別者明心意識者。晋經第六初明難品。探玄四孔目一要問答上演義問明品鈔廣明。義苑云云。折薪云。此心意識唯生滅。即始敎通如來藏。即終敎離相即頓敎即一法界心即圓敎故。云心意識差別也。上列中云所依者。小乘依六識三毒。爲染淨根本及涅槃因。大乘若生滅。爲染淨依眞如爲迷悟依。此二別則始敎也。和合通眞。爲終敎等。既一切染淨諸法。皆依心識故云所依。復古云云。匡眞云。問。所依心識爲通八識。爲止本識耶。答。舊解紛紜不暇具斥。乃述自義。謂的論所依。唯是本識。引探玄四孔目一證明。寂曰。若於深密瑜伽及終敎已上。論所依。則應得言唯是本識也。今通就五敎以判所依。何局本識也。若言隨本敎而判所依者。理亦不然。下諸門竝以五敎判釋。豈翅此一門。依本敎定所依耶。苑釋復集。竝無所違。獨匡眞取纂釋所叙之不正義。以爲自義。鑿說云云。頗失章旨可知
　　如小乘論（至）增一經說  此明小乘。匡眞引要問答上玄談五云云。苑云云未穩。心意識者。出於婆沙七十二俱舍界品說。阿賴耶者。攝論釋第二初云云
　　若依始敎（至）爲諸法依  此明始敎。要問答上云云。義苑引玄談第六。匡眞引賴耶三相及二種習氣三種習氣種子六義。明以本識爲所依可尋
　　方便漸漸（至）亦同此說  孔目一云云。匡眞出能所熏各有四義。及賴耶有三位可見。不見藏住者。梁攝論十一云云。如匡眞引瑜加攝決擇七十六云云。如匡眞引。今章合引二論之文。不見藏住者。是不見所藏。不見熏習者。乃不見能熏七轉識也。不見阿賴耶者。不見能執取第七識也。不見阿賴耶識者。不見所執藏第八識也。不見阿陀那者。不見能執持第八現行也。不見阿陀那識者。不見所執持第八種子也。三對如次。配當善惡業果識。我愛執藏識。相續執持識。以第一對配能所藏。雖有一理。義所濫重。匡眞釋第三對。種現爲次。恐不允當。言於內於外者。瑜伽唯云於內。攝論具言於內於外。義苑以根塵爲內外。集成引圭山。以根識爲內。以六塵爲外。匡眞彈斥。引要問答上。叙起信四熏習云云。寂曰。苑成不允。匡眞迂揀。今謂。於內於外者。顯一切處。例如明求心不可得等理。遮內外中間。非是指一事一法爲內爲外。其瑜伽唯云於內者。蓋乃由本識唯內門轉故。揀於事識麁顯云內耳。指鈔約理量二智分內外。是亦不允。匡眞云理量二智局如來境者非也。地上菩薩。豈容無理量二智耶。言不見者。謂至所泯亡。菩薩根本智照眞如境。理智冥會。能所泯絕。後所得智。照一切法。捨離二縛。不復爲諸相之所轉。心無所住而生其心。是名菩薩於心意識一切祕密善巧也。匡眞辨阿陀那名義新舊有異。此辨如餘處述。又次引攝論金土地。假途四明張自僻說。金土地喩。出於梁攝論十七（十紙）唐世親論三十五（八紙）無性論第五（七紙）法華玄義五之二。及金光明玄淨名玄擧此譬喩。天台所覽。蓋異本乎。不符順現流攝論可考。匡眞所言非是攝論意。亦非天台意。全自己胸臆之僻說也。雖是傍論。恐人生惑。略辨斥之。匡眞破義苑辨阿陀那等者甚非也。次彈復古云云。此彈當矣
　　解云既齊（至）會歸眞也  折薪云。正令彼捨執而玄通之。此令相宗趣後。不是朋於空宗云云
　　若依終敎（至）業等生故  此明終敎。如匡眞明
　　是故楞伽（至）如是非一　經文如匡眞引。匡眞引演義鈔十三中。破復古云云。寂曰。此破不允。復古全順章釋。何強咎不合涼疏乎。應思
　　問眞如既（至）義記中說  此問答如上三性同異義中明。此眞如下二敎對辨。如起信疏辨」
　　又如十地（至）義眞心也  探玄十三。演義三十七上。並開十科明云云。探玄十門中。初三是始敎。次四是終頓敎。後三是圓敎。今唯明始終敎所依有異。如匡眞引十地經論及孔目等而辨也。地論第八。攝論三十四
　　又如達磨（至）二門別也  攝論第一。寶性論第四。其異可知。匡眞引慧日論。次引無差別疏云云
　　若依頓敎（至）爲不二也  此明頓敎。孔目二探玄第一第八云云。如匡眞辨
　　若依圓敎（至）據別敎言  此明圓敎。匡眞彈斥涼密。出二祖所不言之性惡可痛。折薪叙離世品十四段十心釋。匡眞云通指此品所說十心。復古但擧十種心。寂曰。復古應正。晋經三十七。探玄第十七。演義鈔五十六（二十紙）說十種心。即當今文。又五十七（十五紙）云云。折薪以爲。第九地之文。非是十種心。第五地說十平等心。應今所出。恐九字誤爾。匡眞彈云云。寂曰。第九地文。正今所取。折薪失考。匡眞主性惡成癖。到處說性惡。如患黃疸者。隨其所見皆爲黃色乎。吁」
　　若約同敎（至）餘可準之  此明同敎。會解記云云。匡眞彈斥云云。寂曰。會解全依清涼不順今家。匡眞爲敎筌之所拘束。如擔板漢。安得達今宗之妙旨哉。復古意。謂如餘處所列。但攝前四以爲同敎。以是一乘方便故。若如今所列。則總融前五以爲同敎。如建立乘中同敎之內。亦列別敎一乘。又探玄十三。明唯心十門中。總具十門。而爲同敎。則別敎亦攝。同別二敎亦前亦後也。匡眞引孔目四云云。以集成云攝前四爲正。寂曰。復古所言。頗得章旨。但其無可無不可之言不穩耳。匡眞所言。甚不順今文旨。且不領同別各有同別之祖文。往往引此文來。牽合附會。安得成理乎。今此章文。上擧五敎。已牒同敎。即言攝前諸敎。何唯攝前四遺却圓敎也。當知。華嚴一乘大敎海。自具同別二門。其別敎也者。盡十方三世。唯是華嚴一乘。無有若二若三。何以故。若二若三。如虛空故。其同敎也者。以或小或三等。攝受群機。會三歸一。融同法界。則所謂同敎亦攝一切。無所剩缺。今文乃唯心十門中所判。乃存此旨。當知。同敎攝前四。與通攝五敎。義門大異。其攝前四。乃由一乘所流所目攝方便。其總攝五。是約同別無礙圓融。是故約判敎差別。則同別條然。約同融法界。同外無別。別外無同。同別無礙。唯是華嚴法界也。所以今師三一相待。則唯以別敎爲諸敎最。圓明具德爲法門極。論融無礙。則以同敎門。攝一切法。置乎五敎之後。是即祖師。達悟華嚴大敎海原旨之妙處也。集成匡眞。不領此趣。臆斷自任昧却祖意可詧
　　問云何一（至）約機分齊  匡眞引明難品。探玄第四云云。寂曰。緣起甚深。非今所用。敎化甚深。引釋今約法一門者可也。匡眞約機即約敎之辨迂矣。所問正徵敎有差別。答以約法約機。約法則由心體具五義門。約機則由機悟淺深有五差別。二種義門道理明著。何勞言約機即約敎耶。匡眞鑿哉
　　初義者由（至）攝化衆生  苑薪復古云云。寂曰。一如來藏心。具空不空二義故。自然有五敎之理數。能攝受群機。五敎乃法爾之理趣也
　　一攝義從（至）如圓敎說  義苑依涼疏意。以假說一心。釋今攝義從名。匡眞評斥云云。寂曰。十地品第六地經。說三界虛妄唯一心作。探玄第十三。演義三十七上。竝以十門解釋。探玄十門。於初敎已上判。涼疏十門。初立假說一心。配之小乘。除去探玄十門中第六轉眞成事。可尋。苑以涼疏假說一心。釋攝義從名。固不穩當。匡眞引探玄十門。亦剩第一。復古得旨。攝義從名。如攝論第二初。說小乘唯出阿賴耶等名
　　是則不動（至）一心轉也  苑薪復集。各有道理。並以心爲本。以敎爲末。是非止順今章旨。抑亦方等經論之的旨也。匡眞局滯敎判猶如室首摩羅所噬。雖死不放。嗟乎匡眞。有何道理。藐視乎至玄至微至大妙之一心却拘於瑣瑣名相敎筌耶
　　二約機明（至）唯識章記  義苑復古云云
　　第二明種性差別者  義苑云云。匡眞引佛性論云云。次引探玄五。佛性義如大乘義章第一·玄談第五·演義五十一明。匡眞設一問答。引孔目云云。孔目二云。佛性者。諸佛所師所謂法也。眞性平等。猶如虛空。於諸凡聖無所限礙。名爲佛性。既無限礙。何故偏云佛性。佛性者據覺時語。所以知者。爲隨其流處成種種味。法身流轉五道名曰衆生。據此因緣。不名佛性。今對聲聞淳熟人。說有其佛性云云。匡眞引此文已。云五乘種性即佛種性。寂曰。此謬解孔目之文也。雖約無限礙則一切眞如。今唯明於如來種性五敎所判有異。若爲五種性即佛種性。通別混淆義脈不分。鈔主所鑿可知
　　若依小乘（至）如小論說  如婆沙俱舍等說。匡眞引義苑及要問答上云云
　　若依三乘（至）無性有情  三乘中叙始終頓三敎。今初明始敎。然此章明始敎中。隱然含會始向終之旨。顯喩伽等建立五性。是敎限分齊義非固必。可知。探玄第五。引瑜伽三十五云云。唯識論二（十四紙）云云
　　故顯揚論（至）乃至廣說  此引論明種性差別定有五類。顯揚第二十云云。楞伽第二及莊嚴論佛地論。說五種性。相宗以判。楞伽於有性中。說五種性。莊嚴佛地。通有無性立五種性。瑜伽三十七及五十二。說四種性。謂三乘種性及無性有情。第六十七說四種性。謂聲聞菩薩及無性有情不定種性。第八十唯說不定種性。一論宗致五性條然。如唯識述記第一·樞要第一·瑜伽倫記十八下明。今文於五種道理中。擧初後二。乃至之言。攝中間三。第一難意。謂一切有情。皆當作佛。何得有畢竟無般涅槃法耶。答意。謂一切界可得故。經說有種種界性。若一性平等。違經所說。理亦不應然故。第二難意。謂若言說有情有種種界故。應妙劣界有差別者。亦應有無根（無二十二根）有情耶。答意。謂說有種種界者。約有情數。何擧無根是非有情數設難也。反質云。應有無根是有情耶。第三難意。謂見有剎利轉生婆羅門種。乃至地獄有情轉生天中者。何無有般涅槃法轉爲無般涅槃法。無般涅槃法轉爲有般涅槃法耶。答意。謂剎利爲婆羅門等。由一有情具諸類性。得互相轉。有性無性唯是一性。更無他性。以有一切。難獨有一。比喩何成。第四難意。謂剎帝利等。互具諸類性者。有無涅槃法。何不互具耶。答意。謂有界無界性既相違。不可說如彼彼地方所或有彼金銀銅鐵鹽等物類種性。後便無有。或先無後有如是般涅槃法性。亦應先有後無。先無後有。何以故。若其如是。先聲聞性後爲緣覺。或是大乘種性轉爲聲聞。或爲無性等耶。若云爾者。順解脫分應空無果。是故異類譬喩亦不應理。第五難意。謂說有不般涅槃法者。應是唯約現在世非畢竟時。答意。謂不可言唯現在世無般涅槃法。餘生可轉爲有般涅槃法。何以故。彼無般涅槃種性故。又於此生。先已積集順解脫分善根。何故不名般涅槃法。若於此生。都無積集順解脫分善根。云何後生可成有性也。寂曰。匡眞所出本文。大抵顯揚之文。其所夾注。五難六答。是樞要第一。依瑜伽六十七意。釋出之文也。然瑜伽顯揚大旨相同。文段頗異。匡眞所出諸文混雜可知」
　　是故當知（至）無有斷盡  佛地論二云云。玄談第五廣釋。至下當辨
　　其有種性（至）善根所得  瑜伽三十五·地持第一云云
<PIC>T73068901.GIF</PIC>
<PIC>T73068902.GIF</PIC>

　　測法師解有三義。一者本末爲論。性種性爲前。習種性爲後。二者資成分別。更互相資故。前後不定云云。三者剋體爲論無前後。十信已上齊有二性故云云。瑜伽三十七等。建立三位或六位。以勝解行地爲初。不言種性位。總束十信三賢。名勝解行地。四十七四十八等。建立七住或十三住。初開種性住。或以十信爲種性住。或以十信前爲種性住。勝解行住。隨應可配。論文從容難定的判。景泰測基異解紛紜。不遑此載。匡眞出圖。稍有紕繆。十信應配未入僧祇。雖有信滿爲初住義。非始敎義。可知。初住二字可削。言十地（住心已去）等。十字可作初字
　　此中本性（至）以此爲因  苑薪復云云。匡眞評云。苑薪不及。莫出初敎始終二門。復集大過以眞約終敎解云云。寂曰。此評有旨。按梁攝論。處處有從始向終之趣。難爲局判。今此章文。正明始敎。而引此攝論交涉終敎之文。是乃甄明瑜伽等說五性差別。唯是敎限分齊非一定相。以蕩融相宗學者之執情之微意耳。學者應思。匡眞引楞伽玄云云。大過倍於復集矣
　　然瑜伽既（至）隨闕不成  苑薪云云。集成指事。引發心品文。匡眞評曰。苑以具種性配本性住。以能發心爲習種性者非也。瑜伽說三持。初品是種性持。次品發心持。餘十六品是菩提分法持。今章約種性持。種性持自具二種性。折薪集成引發心品文。未曉彼文起盡云云。寂曰。今章所言。是取種性品發心品之意。非是全文。然按地持第一·瑜伽三十五。若約種性細相。則菩薩種性者。雖未發心未修行。必具種性。若論麁相。則發心已。知有種性故。種性發心不可相離。是故性先習後。性習同時。理兩可得。然明二種性緣起不二理。爲從始入終之糧耳。諸家所釋。不領此旨乎。折薪云似牒前乃至脫落等者甚非矣。可知
　　亦不可說性爲先習爲後  匡眞云。此斥相宗偏執前後之過也。以彼未達隨其流處成種種味。孔目第二種性章云云。寂曰。孔目章文深且妙矣。宜細思繹。然瑜伽所說深玄難思。後相學者。執先性後習。不領二性緣起不二故。轉失論旨。今文蓋匡彼弊耳
　　但可位至（至）故得知也  義苑云。言堪任者。賢位之前也云云。匡眞彈斥云云。此彈非也。義苑依瑜伽意。釋堪任持。不論已去。何以已去而咎焉。折薪云云。匡眞彈駁云云。寂曰。此彈亦非。瑜伽三十五說三持。第一堪任性持。第二行加行持。第三所圓滿大菩提持。折薪依瑜伽文作釋。匡眞不熟於論文。以非揉是。何其梟戾也。凡此一段。匡眞所言。並皆不允。可知。三持及種性住勝解行住判位異說紛紜。如上已明。大抵瑜伽意。似以十信爲種性持。亦爲堪任持。今章乃依孔目要問答等。似以十信滿爲堪任故。不可固以瑜伽論今所判。亦不可以今家爲量。斟酌瑜伽論家所判。今文雖明始敎。含以始向終之意趣故。不全以瑜伽而爲準而已。復古以初住已去爲堪任者不允
　　問此二種（至）本爲性種  孔目二種性章云云。大衆義章九云云。仁王等與瑜伽判位不同。瑜伽以十信爲堪任。爲發心所依持位立二種性。本有新熏。三家異說云云。仁王瓔珞等意。則十信已前但名佛性。十信名善趣位。未名種性。初住已去。有熏習義名習種性。習方成性爲十行位。名性種性。於此二性。先後等義。具如大乘義章辨。義苑云約位性先習後者非也。匡眞引唯識疏等云云。章意與彼稍異。可知
　　而此二種（至）義方備足  復古云云。集成云云。匡眞彈斥集成。寂曰。此破的中。集成惑於涼疏可知
　　又經說種（至）義意融通  復古云云。寂曰。此釋不允。今言種性兼二種性。何偏言性種也。今言發心後者。此明二種性在於初發心已去。可知。集成引決擇云云。匡眞評破云云。寂曰。集成語意。似種性位無漏現行。若其爾者。當匡眞破。經說初住已上方名種性。而其所依必應在於住前故。論不違經說。論於十信位立種性持。而其功能顯著。必在發心已去。經不違論說。可知。匡眞引瑜伽。夾注云云。寂曰。不穩
　　問又以何（至）第二住故  義苑云云。寂曰。雖瑜伽論以十信爲堪任。今章則以信滿爲堪任故。義苑所言。不違章意。匡眞錯謂堪任持是發心持故。頻將己曲却正他直不亦倒乎。匡眞出圖。紕繆頗多。謂以愚夫中間入於種性之失。以堪任持爲發心持之失。以勝解行地配堪任持之失。學者思擇」
　　是故當知（至）以爲種性  匡眞引瑜伽三十五。略纂以三義解釋云云。今章依孔目設一道理。此雖不與瑜伽論家而符合。頗有深趣。章主意。謂瑜伽實義。應於已發心未發心論有性無性矣。其建立五性者。蓋且隨敎限。已非是約畢竟時也。惟者論文變態於譯家。而所立五性爲畢竟性乎。故往往有不合相宗諸師所言者矣。學者得意觀焉」
　　問若要待（至）本有彼性  問意。謂上已言依習說性。若其爾者。愚位不修時有性耶無耶。若無則後應不起。若有則由習說性不應理故。答意。全依孔目。彼第二云。亦有解者。性種性者。是本有性。習種性者。修生性。此非佛法所樂。何以故。夫論種性者。順因緣門說。豈容不對因緣而說種性故。性種性不得爲本有。又習種性不得修生。何以故。法性外有修生者。緣起可增云云。當知。今家意。則有修則全修。而性故說有性。由緣有性有習。與相宗意其異可知
　　問若爾則（至）成聲聞性  此問答意。與上相似。今則明三乘由習而說性。非本來有差別。此亦含以始嚮終之旨。可知。匡眞引影章云云
　　故智論云（至）屬種性住  智論第五十云。性地人是聖人性中生故。如少兒在貴家生。乃至從煗法乃至世第一法。善戒經八云云。如匡眞引。梁論第十三。聲聞菩薩位次配對云云。瑜伽論四十八說十二住。擬配聲聞十二住云云。孔目第三。初明聲聞亦有十二住。可見。上所引經論。少有不同。可知
　　若依俱舍（至）獨覺準知  此引俱舍。明性習不可相離。義苑以初習修成。會與上大乘說之異。匡眞云云。寂曰。苑眞不允。今但引證習性不離。何勞會釋所引大小經論也。應思
　　由此則立（至）皆由習說  義苑云。三行者諦緣度也。未至本位者堪任善根也。匡眞云云。寂曰。匡眞鈔出纂釋。然以三業爲今三行者甚非也。今正指三乘行。何關三業也。匡眞次出問答。是亦依纂釋。唯識論莊嚴論等。說五性本來各別云云。佛性論等。說一衆生麁妙。如涅槃經所說恒河七人。或有七人各具一。或有一人前後具七。唯是敎限差別有斯左右耳。涅槃經三十六云。佛性決定本有離有離無。又云。若說等如匡眞引。又三十三云。我雖說衆生有佛性。是隨自意語。如是語者。後身菩薩尚不能解。況二乘餘菩薩（文）玄談第五。廣明始終二敎判五種性分齊。可尋
　　問若愚位（至）位差別故  此問答與前所出問答相似。而前隨愚位性有無設難。今則難愚位無性。後有修習性何得有。答文雖亦有少異。大旨依種性章。意謂愚位無習時。不可論性。本性離有離無故。有習而後有堪任性。方應名性。是即法性緣起。有習則有性。無習則無性。義苑復古解釋善矣。匡眞評斥却非
　　如涅槃言（至）斷善根故  匡眞引涅槃經云云」
　　一闡提輩（至）乃至廣說  寂曰。現流經本。亦如章所引。此章異本。有作不得爲正。苑本亦下有不字。是亦不可。經意謂一闡提不得菩提。何以故。間提發心。則非是闡提故。匡眞引玄談第五云云。折薪云云
　　當知此中（至）不相由也  結上苑古云云
　　二約終敎（至）自眞性故  自下明終敎。義苑復古云云。智論云等者。義苑引智論文云云。匡眞夾注云云。寂曰。此評不允。雖論無喩如之言。文旨是引金石等。證明衆生有涅槃性。何言眞指法也。匡眞指智論三十六。然此文出於第三十二。大乘義章第一引之。起信論義記上云。論云。在非情數中名爲法性。在有情數中名爲佛性。演義七刊定記起信注疏。稱爲智論。荊溪金錍評云。余親讀論文。都無此說。恐謬引章疏之言。世共傳之云云。清涼等以謂蓋斯日照三藏傳說。或可。智論慧影疏云。智論梵本千餘卷。以秦人好簡。略爲百卷。故知。梵本必應有此文。匡眞以爲義記唯言論云。蓋智論寶性論二論合引云云。寂曰。荊溪所難。恐非穩當。義記唯言論云。會云二論合引可也。言取智論之意亦可也。況認注疏爲賢首說。而作斯難乎。涼密等直言智論云。會釋云云。雖無的證非可強責也。四明云。藏師雖用圓名。而成別義。何者無情唯有法性。而無佛性云云。匡眞云。禮公認圭峯所改註疏。謂爲藏師。誰名圓理云云。寂曰。其於有情非情。分別佛性法性。是一往隨名分別。若約內外諸法皆心所變。則終敎之中。何無無情佛性之義。但與圓敎旨有異耳。且賢首於終敎中論之。何關圓理。荊溪四明動喙賢首。其喙全不相當。可知。匡眞歸咎注疏。是亦不允。注疏改易其咎大矣。雖然無判起信爲圓之義。何言爲圓過在圭峯乎。應思
　　如經說言（至）悉有佛性  此約終敎。明一切有情悉皆成佛。義苑云云。匡眞（八十九紙右）引演義十六上（二十六紙）次云疏結正義等。同卷（三十紙）之文。匡眞問答評斥云云。次擧台山外評破云云。寂曰。演義處處。辨釋此義。匡眞所引文。及第三十（二十五紙）五十二（十九紙）等云云。第三十疏云。如遍非情。則有少分非是覺悟。況經云佛性除於瓦礫。論云在非衆生數中名爲法性等。明知。非情非有覺性。故應釋言。以性從緣。則情非情異爲性亦殊。如涅槃等。以緣從性。則非覺不覺。本絕百非。言亡四句。若二性互融。則無非覺悟。起信云。以色性即智性故。說名智身。以智性即色性故。說名法身。論云。菩提菩提斷俱名爲菩提。說智及智處。俱名爲般若云云。五十二釋經如來成正覺時。於其身中。普見一切衆生成正覺。乃至入涅槃之文云。此是華嚴大節圓宗之義。不對諸宗難以取解。然諸衆生。若於人天位中觀之。具足人法二我。小乘唯是五蘊實法。大乘或說心所現。或說幻有即空。人法俱遣。或說唯如來藏具恒沙德故。衆生即在纒法身。法身衆生名異義一。猶據理說。更有說云。相本自盡性本自現。不可說言即佛不成佛等。若依此宗。舊來成竟。亦涅槃竟。非約同體此成即是彼成。若爾何以現有衆生非即佛耶。若就衆生位看者。尚不見唯心即空。安見圓敎中事。如迷東謂西。正執西故。若諸情類頓破。則法界圓現。無不已成。猶彼人悟西處全東。同（十九紙）鈔云。無情成佛。是約性相相融。以情之性。融無情相。以無情相隨性融同有情之性故。說無情有成佛義。若以無情不成佛義。融情之相。亦說諸衆生不成佛也。以成與不成情與無情無二性故。法界無限故。佛體普周故。色空無二故。法無定性故。十身圓融故。法性緣起故。生界無盡故。因果周遍故。遠離斷常故。萬法虛融故。說一成一切成也。非謂無情亦有覺性同情成佛。若許成佛。此成則能修因無情變情情變無情。便同邪見云云。匡眞憑四明說。更加私臆。頻談無情成佛。而此處釋義無甚相違。餘處所辨。間有似外道計之說。逆流批中十分呈露。果然墮婆吒霰尼之見。豈可不懼乎。荊溪雖盛談無情佛性。率約佛性普遍義。與演義所辨大旨相似。至於四明。其說一變。摘奇競妙。以獨頭之色具三千。將使無情全同有情有成佛義云云。寂評曰。清涼所言。雖少入情窠未成純美。大理粗備。探玄第十六。釋一切衆生成佛竟之辨。道理究暢。可尋。若依終敎。則一切諸法。唯一如來藏心故。佛性普遍非情何無。是會事歸理。說非情成佛。若依圓敎。則純淨法界。眞俗鎔融。塵念不二。唯是無障礙法界故。不須會事歸理。然此圓旨。乃唯智境界。是過大白法界已去。超上不測之玄境。非玄機瞥轉者。安得辨其端的乎。此經云。皆同一性所謂無性。無何等性。所謂無相性。無盡性。無生性。無滅性。無我性。無衆生性。無非衆生性。無菩提性。無法界性。無虛空性。亦無有成正覺性。知一切法皆無性故。得一切智。大悲相續救度衆生云云。義海百門云。明佛性者。謂覺塵及一切法從緣無性。名爲佛性。不以有情而有。不以無情而無。今獨云有情者。意在勸人爲器。常於一毛一塵之處。明見一切理事。無非如來性。是開發如來性起功德名爲佛性云云。此明無情佛性之明範也。若以遍計情。取情非情相。欲談圓宗之無情佛性者謬之極矣。四明所譚。雖有一理。是說恐爲後人生僻之根基乎。應思」
　　問如有難（至）不同佛也  問意如義苑辨。答中衆生者。如法華文句四之二四之三俱舍寶疏一等釋
　　問若並有（至）清淨性故  義苑云云
　　又佛性論（至）有離無故  義苑匡眞云云。寂曰。二釋通。或可。前問云云。初引寶性答。今復引佛性答。二文重複。令義倍明。而已離有無者。是超情之謂矣。苑釋亦通。匡眞所辨不允
　　解云又此（至）乃至廣說  佛性論一。以三失破無性。匡眞問答云云。寂曰。此問答應思。此論破小乘執品中。擧小乘二家。以計一切有佛性分別部。破有性無性本來差別之計。所破正擧顯揚所說五道理。是雖言則假分別部。義則依涅槃經等。豈可言非實敎哉。匡眞引要問答下。寂竊謂。此判恐不順論旨乎
　　問前始敎（至）不了說也  問答如義苑釋解云。下明敎門有分齊。鳴呼。敎限之旨妙哉」
　　問若依終敎（至）義云何  瑜伽倫記五上。出此問意云云。匡眞出三家科。復古集成最善。匡眞迂矣
　　答若謂衆（至）非是正見  圓覺經云云起信疏云云
　　故不增不（至）乃至廣說  相宗會釋。出於瑜倫記及慧日論等。然相宗所會。甚不順敎旨。可知。新華嚴第五十二。演義鈔二十云云。次下當明
　　設避此見（至）衆生界減  義苑云云。匡眞評斥。寂曰。今文唯縱破相宗所計。苑擧寶性論者迂矣。可知
　　又文殊般（至）不可得故  義苑分科。有所不穩。復古爲善。新華嚴出現品云。如來成正覺時。於其身中。普見一切衆生成正覺。乃至無法界性。無虛空性。亦復無成正覺性。乃至佛子。譬如虛空。一切世界。若成若壞。常無增減。何以故。虛空無性故。諸佛菩薩亦復如是。若成正覺。不成正覺。亦無增減。何以故。菩提無相無非相。無一無種種故。佛子。假令有人。能化作恒河沙等心。一一心復化作恒河沙數佛。皆無色無形無相。如是盡恒河沙劫。無有休息。佛子。於汝意云何。彼人化心化作。如來凡有幾何。如來性起妙德菩薩云。如我解仁所說。化與不化等無有別。云何問云有幾何。普賢菩薩云。善哉善哉。佛子。如汝所說。設一切衆生。於一念中悉成正覺。與不成正覺。等無有異。何以故。菩提無相故。若無有相。則無增無減
　　義意言說（至）無不通也  義苑復古分文不允。折薪集成爲正。如匡眞辨。起信疏云云。匡眞問答。引俱舍十二云云。謂佛智緣所執等者。探玄第十之文
　　又爲成諸（至）體大慈也  義苑不允。折復云云。又化用下。義苑云云。匡眞擧或云彈斥云云。彈當矣
　　又若意謂（至）得成佛耶  義苑迂矣。今直難相宗計。何言權立。復古云云。匡眞破二疏。寂曰。復古不言全闕。何一串破耶
　　又本皆發（至）不應理故  演義鈔擧或師計。評爲孟浪。次出三說。第一以火𣕊喩。第二有云。成佛已後亦化衆生故。不違本誓。難云。化生之義雖有。度盡已成之義不成。第三如實義者。悲門窮未來際。無成佛時。智門念念速成了衆生如故云云。寂曰。此是佛智所照。非妄識未破者之所得知也。應思
　　是故雖欲避（至）了義也  義苑云云。寂曰。功字不雅。復古云云。寂曰。言彼過者。即指衆生終盡過。復古云彼者性家者。恐不允當。匡眞解釋甚迂。可知
　　問夫論種（至）得爲種性  苑薪復云云
　　梁攝論說（至）本覺是也  苑薪云云。梁論十三所說。折薪以二義釋。是乃由彼論所謂梨耶中解性。與起信所云本覺同異難定也。然章意。約會取故。將使二論同致而已。梁論不與新翻同者。如上已辨
　　又彼論中（至）爲淨法因  折薪云云
　　又寶性論（至）爲性種性  苑薪云云
　　此與瑜伽（至）此之謂也  地持第一。瑜伽論三十五。倫記八下云。菩薩種性麁相者。泰云云。基云。以菩薩細種性難知。今以行比知種性。寂曰。泰解不穩
　　寶性論中（至）說爲性種  義苑云云。玄談五云云
　　其習種亦（至）界所流等  梁論十三云云。苑云云
　　又起信中（至）一眞如也  復古云云。匡眞引影章一云云
　　三約頓敎（至）無二相故  此明頓敎。復古云。唯眞如者。以無生滅等相。總鎔染淨。一一白白。皆悉眞故。匡眞評斥云云。寂曰。探玄五云大白法界。不可言復古必依於釋論。縱釋論語。此語與大白旨同。不可敢斥。云一白無際。云虛空生白。非眼皮未綻者之所知也
　　是故諸法（至）三乘說畢  經上卷出。苑復云云」
　　第三約一（至）攝方便故  自下明一乘。於中有二。今初明同敎。苑薪復集各解義通。折薪簡易可憑。復古引孔目第一及第三云云
　　二據別敎（至）餘可准知  此明別敎。苑薪云云。復古引孔目第二。次引第三。次引第一。此第一之文解非容易。宜細思繹。匡眞下和訓甚非。可知。次引探玄第五云云。隨門顯現下。折薪明三決定云云。六決定者。如十地論第一·記第一·孔目第三·探玄第九·演義三十四上·大乘義章第十二·瑜倫記十一下等廣釋云云。匡眞引孔目第四已云。準此若隨下同敎亦即下別敎云云。破苑薪約布融性相。寂曰。其約布融釋者甚善矣。其約性相義亦可通。匡眞以同敎釋者。大失章旨。可知。夫種性義。甚深祕妙。補處尚知其麁相。何況於凡夫二乘及小菩薩乎。佛性論第一云。爲除五過失生五功德。說一切衆生有佛性。何等除五過失。一爲令衆生離下劣心故。二爲令離慢下品人故。三爲離虛妄執故。四爲離謗眞實法故。五爲離我執故。何等生五功德。一起正懃心。二生恭敬事。三生般若。四生闍那。五生大悲（取意）又涅槃經中。廣明佛性義。或說此諸佛所知。非聲聞緣覺所知。或說非十地所知。誡妄說有佛性。爲犯波羅夷。豈容輒爾談佛性義哉。惟至相賢首所判。圓敎種性高且深矣。是乃蕩却妄情。空慧深邃者。宜禀學焉。不則高妙極處。定陷邪阬乎。何以故。圓宗種性。唯智境界。內外自他。有無一異。泯融無礙。一切法無性。無性即如來藏。如來藏即佛種性。一法界大緣起。總是佛種性。無地分別情非情自他能所等。是名眞佛性。如今所述。乃華嚴第一義空之容光耳。欲知眞實義處者。要須修入於六相因陀羅微細法智矣。地經云。諸佛子菩薩。願善決定無雜不可見。廣大如如法界究竟如虛空。盡未來際。遍一切佛剎。護一切衆生。爲一切諸佛所入三世諸佛智地云云。此六決定。在於地上。然圓敎種性五位融即故。信滿已上論此種性。信滿即當三乘敎中第八地故。圓佛種性初說六決定。不足怪矣
　　問云何種（至）隱顯齊致也  分科可知。義苑云云。寂曰。隱顯齊致之言。其旨深矣。若其圓宗。則敎理行果唯一法界故。一切法門全是一法。但由機感不同。隱顯有異耳。譬如月輪隨時半滿異觀。而唯是隱顯之異。而其質無有虧盈。全是團圓一輪也。法亦如是。半滿權實數過塵算。唯是隱顯有異而已。其體即淨法界等流。一大敎海也。種性義門。亦可準知矣
　　二明得法（至）餘可準知  上明法隨機隱顯。今明機得法分齊。義苑明終敎中。引涼疏。明終圓釋義有異。匡眞評量。言清涼所謂圓敎。與終敎判種性而理齊。寂曰。清涼所判。雖不全符順至相賢首之正宗。非終圓二敎分齊無差別。苑所揀別非可敢譴。匡直嫌忌清涼所云圓敎釋。與自己所立圓敎判種性。其異也水火不啻。作此貶量而已寄語同志。寧可如清涼終圓混淆。勿效匡眞作與婆吒霰尼相似之圓敎釋矣。上來明種性竟
　　
華嚴五敎章衍祕鈔第四
華嚴五敎章衍祕鈔第五

　　    東都長泉律院苾芻普寂撰


　　第三行位（至）三明行相  分科可知。義苑云云。寂曰。位相行相章文異科。何爲釋之。以行由位成焉。匡眞引楞伽玄。以卷舒釋云云。寂曰。此釋鑿矣
　　初者依小（至）修及究竟  初明位相中。今初明小乘。義苑云云。寂曰。苑判見修謬矣。折薪得正
　　又說小乘（至）如小論說  瑜伽四十七·倫記十二上景解（云云）次出泰解。謂初住乃五停心總別念住解脫分善。此就習種性說。若解性種。無始乃至第二住煗等四位乃至第三住是見道云云。寂曰。按前章判位。即當於泰師解。匡眞以景解辨者。雖無巨害。恐非章旨。九地十一地等。如匡眞辨
　　不退者（至）不待說也  明不退云云。問答可知
　　若依初敎（至）餘名同前  第二明初敎分科可知
　　又亦爲說（至）不在後也  孔目三云云。演義五十八云云。折薪釋云。今章二意。初示聲聞極於第七。辟支窮於第八。望上不足。使二乘悕向於大乘。此與演義意不同也。又彼下第二意。謂今此十地安立佛果。於十地中。順同二乘現身得證。方便誘引。此與涼疏旨相同也。復古云云。大乘義章十四。明三乘共十地云云
　　又此位相（至）雜集論說  瑜伽第二十一至三十四。及雜集之八云云。復古引孔目第三云云。寂曰。孔目擧歡喜等十地。明十地能攝五乘因果之妙理。今則聲聞囘心敎之分齊。麁妙夐殊。何引彼證此焉。應思
　　問何故瑜（至）聲聞乘也  苑薪云云。寂曰。苑薪無失。匡眞不肯者何也。復古引探玄第一。明三種聲聞中第二稱實聲聞藏。即當瑜伽等初敎聲聞云云。匡眞評斥云。答中二義。如次稱實及假立藏。寂曰。復古最善矣。匡眞甚謬矣。假立藏乃終敎聲聞。如涅槃等所說聲聞。非今所論。吁匡眞何鑿之甚哉」
　　二爲直進（至）十地差別  義苑云云。匡眞引要問答上云云。復古引孔目三云云。匡眞問答云。直進敎引小乘直進菩薩。寂曰。此辨蓋乃胸斷耳。未見典據
　　又以十地（至）似小乘故  演義鈔五十八云云」
　　又彼地前有（至）十回向  苑薪云云。探玄云四云云
　　又亦爲似（至）見等同前  義苑云云。探玄七云云。唯識疏引對法八云云。彼中前順決擇分等者。決擇二字。可作解脫
　　問何故此（至）不名引故  義苑復古云云
　　問若引二（至）爲始敎也  義苑云云。折薪意。謂初義則爲淺機。第二義則爲引小。凡以大乘下。通結上二義。然則二凡之間。蓋脫以此引小之一句也。集成引易簡云云。匡眞云云。寂評曰。義苑無失。集成易簡不允。折薪所辨。雖是義推。頗得章旨。匡眞鑿說。不足評義。其義不正。其尚可恕。謂他盲摸。孰堪聞焉
　　即如何等（至）得般涅槃  苑薪復集。如匡眞圖。瑜伽倫記九下。叙出衆說。景基二師。粗如匡眞所圖。西明所判。不同甚師。西明擧二說。一舊人判。以四善根爲下品。以有學爲中品。上品可知。二三藏判。下品則第一生種解脫分。第二生住煗頂。中品者增上忍已去。乃至那含經生云云。上品者六十劫修成人。一生得果。入涅槃。熟按瑜伽論旨。此三品成熟。明補特迦羅成熟分齊三類不同。下品成熟。則現身修道極至煗頂。不能入不退位。中品成熟。則今身修道入不退位。極至阿那含。不能證無學果入涅槃。上品成熟。則於現身中成阿羅漢。證得涅槃。準此論意。三藏所判。憬興所辨。粗當論旨。足爲依憑。其餘不合瑜伽所說。可知。雖然瑜伽所說幽遠難解。不可輒爾評定是非
　　如說聲聞（至）乃至廣說  文意可知。倫記九下云云
　　於菩薩位（至）耳準知之  明菩薩三成熟。匡眞引瑜伽三十七。擧能成熟補特迦羅六地。次若諸菩薩下。明已成熟補特迦羅三品。寂曰。能成熟補特迦羅。乃是菩薩爲能化。能成熟有情之六地。與已成熟三品。旨趣大殊。何混一之。倫記十一下。明勝解行地。衆說紛紜
<PIC>T73069501.GIF</PIC>

    瑜伽論文（至）髣髴難視故。諸解不同。論中有似以十信成滿名爲十信。或有通指十信而爲十信故。或處似以十信已去三賢爲勝解行地。以十信已前爲種性地。或處似以三賢爲勝解行地。以十信及十信已前爲種性地。雜集論十三。唯識論第九等意。以發心已去爲勝解行地。發心已前屬於種性。孔目第二云。一種性地。即十解已前。二解行地。十行十向云云
　　二不退位（至）三乘人也  此明不退位。義苑云云。匡眞問答云云。寂曰。答釋恐非。苦忍不退。是約眞實。增上忍已去。是約上忍已去不出觀。直發苦忍眞明。可知。匡眞引探玄第七。次引第四（三十五）寂曰。匡眞所見蓋錯本乎。現本云。雖是薩婆多說。然非彼宗。以說有十回向名位。小乘無此位也。然佛性論第一。擧分別部薩婆多部二計。次出不退三位。雖是似始敎所判。準一論意。應是終敎判位。何以故。一論旨趣既當終敎判位何不然。諸經論所說位相。非皆可以賢首一家所判。定爲其分齊也。但今師準一家敎格。以爲始敎中之三人。理亦無違
　　又亦可（至）如是等也  出瑜伽意。義苑云云
　　三明位中（至）勝解行住  三明行相。倫記十一下（云云）義苑以順決擇分順解脫分釋者。甚不應理
　　解云此是（至）皆如彼說  十二住義。如上已明
　　若依終敎（至）修等名說  此下明終敎。義苑云云。折薪云。亦說者。由前直進說十地故。致亦言。此是示同。亦不下揀異。亦字應而字寫誤。匡眞不肯。引孔目云云。寂曰。折薪得旨。匡眞甚非。以二箇但字。而遂其非可詧。孔目一云。就聲聞緣覺二乘回心。竝約見修。即至究竟成佛。成羅漢。從小乘位。十二住即合四果等。共成十二住。十二住者。一聲聞自種性住。乃至十二一切種阿羅漢住。直進菩薩。一人即有十地。并說見修後方得成佛。次叙大乘十二住云云。復古引孔目三云。約大乘終敎。有其十門。顯十地故。亦不假似彼。寂曰。復古意下亦字。亦於上句說十地差別。是亦一理可考。匡眞妄彈可辨。復古但云十門中顯十地。不謂十門各顯十地。何咎之有
　　又於地前（至）廣如彼說  探玄第七云云。復集引探玄四云云。此判乃賢首宗之敎格也。相宗亦有以十信爲行之說。豈可局執乎」
　　又仁王經（至）及凡地耶  此明不退。義苑云云。匡眞引攝論云云。寂曰。梁論四十三四十八等。有三十三阿僧祇說。與今所引異。且彼說頗異常途。引彼證今。引據失處。法華玄論及玄賛二。出此說云云
　　設本業經（至）得不退也  會釋六住退。今宗判爲示現退。此據起信論。理亦無妨。若依台宗。則彼宗判瓔珞經以爲別敎。別敎判位。初住已上爲不退位。所以於六住退。乃有妨難。在昔慧心問之四明。四明會以妙句記五之一別途別敎見思俱斷。至第七住之說。凡會此說。衆說紛紜。或解。是第六住退。此據戒疏所出止觀師說。或說。六住有漏智斷五部合斷。至七住發眞。或說。別途別敎。如文句記述。或釋。十住斷結經二。身子說自六住退。又處胎經說。於六住十二劫退轉。淪生死淵。又分別功德論云。七住已上施頭目等。堪任不退。六住已還於財施。仍退云云。仁王測疏云。說不退有二。一依龍樹宗種性菩薩不退。地持云。性地菩薩退入阿鼻。是怖地前。樂莊嚴經云。性地菩薩決定不退。不增不減經。性地菩薩。不墮二乘。依慈氏宗。種性菩薩。有退入惡趣。如本業經等。證眞擧八證。以妙樂爲正。謂戒疏及起信示現等。是就初住盡見惑者判之。妙樂約見惑至七住者論之。寂曰。其判爲示現退者。有敎有理。無所間然。其據妙樂。以別途別敎會釋之說。亦有理敎。乃可依用焉。寂曰。瓔珞經文句逗難辨解者致謬。如餘處辨。凡經論之中異說難會者。如葦如麻。豈容一一加會釋耶。一往以義會釋者善矣。以情牽合局定者非矣。妙玄四之二云。諸聖上位非凡所測。豈可妄說。粗知大意。爲破行人增上慢心。又爲消經文引物悕向。不可偏執諍競是非也（文）於乎四依明斷可尚。匡眞斥四明所判。自解爲名別義通等。竝皆不穩當。可知。義苑復古云云
　　其行相者（至）皆如彼說  義苑云。此是解行發心相。寂曰。今斯文乃信成就發心之文。苑所云蓋諳記之差耳。其所修下是解行發心之文。匡眞引四明云云。寂曰。匡眞不領台敎是同敎門故。所立圓敎以登地已上乃至佛果爲所依理。今宗乃別敎門故。據八地上理建立圓敎。理原殊故。於起信論等。二宗判屬不同。其所會釋全無條理。且其言始敎尚許十信位八相作佛。次下（五十紙）言三乘初敎中。總無信位化現成佛。不越十紙。有此相違者何耶。探玄四引大集經十四。明灌頂正位成佛。與今少異可知
　　又梁攝論（至）倍前準知  梁論十三云云
　　是故當知（至）差別顯矣  結釋義苑云云
　　問此敎豈（至）假似彼也  此敎甚深所引二乘純熟高勝。機是即假立聲聞故。不怖深敎故。不假似小敎如勝鬘涅槃等所說
　　若依頓敎（至）即是倒故  義苑復古云云。匡眞偏執起信一文（云云）其義不穩。復古引古德。是玄談第五之文。玄談正明頓敎。次揀言不同後圓融。匡眞云涼師謂是圓頓者何耶。又引法數章（云云）次引佛境界章。以無不字爲正。寂曰。應以有不字爲正本。何者頓敎也者。以一念不生前後際斷。爲其宗致故。擧念即乖。如少林提唱。匡眞所言。雖有一理定非今意
　　若寄言顯（至）如是等也  義苑復古云云。寂曰。頓敎絕離。雖不立位。其修入者。成無位位。妙玄四之二云。平等法界。尚不論悟與不悟。孰辨淺深。既論悟與不悟。何妨於淺深。究竟大乘。無過華嚴大集大品法華涅槃。雖明法界平等無說無示。行位終日炳然。又云。實相平等雖無位次。見實相者判位次。何咎云云。擧海喩。是遮闇證禪者偏執無相平等。撥無位次階差之僻見。此乃明無修之修無位之位之明鑑也
　　若依圓敎（至）方便故  此明圓敎。義苑復古云云。匡眞引孔目云云。難二家。寂曰。苑古以別敎中該攝釋。此由初牒圓敎也。匡眞以爲。今明同敎一乘云云。此釋允當。同敎一乘雖非圓敎。而圓義定有故。不可言圓敎有二。可得言圓敎有二義。此旨甚深。人多不解。不領今家云圓敎有二義。與演義云圓敎有二。其語相似而其意則殊故。於是乎生過不及之失。可思
　　二據別敎（至）圓融故  此明別敎。圓敎六位。橫照法界故。初後不二圓融無礙。探玄第四明難品記同卷賢首品云云。廣解匡眞引玄談第二之文。難其云以初攝後。寂曰。此難不當。涼疏釋信滿攝一切位故。云以初攝後。非是偏局可知。涼疏次叙五位互攝。意謂初住攝初行初向初地。乃至第十住攝第十行第十向第十地云云。寂曰。此解恐非二祖正旨。探玄第四云。若依普賢自法。一切皆無位。若依寄法。則同終敎。然信滿入位之際。通攝一切諸位皆在此中。無不具足。此即約行攝位。同卷云。若一乘圓敎中。實則不依位。寄終敎位相以辨之。於信滿不退際。則明得彼普賢法界行德。具攝因果圓融無礙。若以因門取。則常是菩薩。若果門取。則恒是佛。由此鎔融有其四句。或唯是菩薩。或唯是佛。或俱不俱等。思準之  問。此果中成佛。與終敎化現何別  答。彼但於一位。依一世界化現一佛。此中具足十地等。攝一切位云云。旨歸云云。準此等諸文。涼疏互攝。非宗正意。孔目三云云。如匡眞引。匡眞破圭峯圓覺鈔云云。寂曰。此破的當
　　經云在於（至）是其事也  義苑復古云云
　　又以諸位（至）是其義也　探玄二文。如上已引」
　　二約報明（至）但有三生  孔目一探玄十五第十八。如匡眞引
　　一成見聞（至）性起品說  舊經三十四演義五十二（五十八紙）云云。又五十二（五十三紙）引如來祕蜜藏經云云
　　二成解行（至）小相品說  晋經三十三云云。離垢三昧。如匡眞引探玄十六明。孔目四云云
　　又如善財（至）是此義也  義苑云云。匡眞彈斥云云。寂曰。此彈當矣。依探玄第十八（四十九紙）之文旨。因位窮終者。是證入位之分齊也
　　三證果海（至）說當見我  探玄第十八。孔目第四。明善財三生。探玄第二十（三十九紙）明善財位。然善財詢求。乃華嚴經中最甚深祕密法門。冀學者豁開一雙眼。辨其端的也。莫以童蒙之知見。而輒解輒說之哉
　　三約行明（至）分齊處說  地論及探玄所釋。多分約自分勝進明故。云通前諸位等。前諸位者。通指諸位。解行下。別揀其位。得法者將證入者。見聞位者。非可論自分勝進故。約解行已後。諸文如匡眞引
　　如普莊嚴童子等是也  探玄第三云云。彼云。又王及長子是福分童子慧分。是故成入道之器。德周法界曰普。普德交飾爲嚴。普即嚴乃至離染貞潔。表爲道器故云童子。乃至見佛得定。爲自分始。聞經得定。爲自分終云云。同（六十九紙）明勝進益
　　其身在於（至）世界海等  普莊嚴童子。出舍那品。探玄三終云云。兜率天子出小相品。探玄十六初云云
　　若三乘肉（至）知不同也  義苑云云
　　又彼能於（至）皆亦如是  苑薪云云
　　其福分感（至）因門示故  小相品說。苑薪云云」
　　若約信滿（至）乃至廣說  賢首品云云。探玄四（七十八紙）明十種三昧（云云）匡眞引探玄第四卷之二文。次引演義十四評斥（云云）演義意。謂初發心住。及發心功德品所說是初住發心。今賢首品乃十信發心。今發心是開發義兼發起。後品發心。是發起義兼開發。寂曰。所判雖有一理。恐非祖意。匡眞所辨。亦不穩當
　　是故當知（至）作是說也  復古云云。以此文證建立乘三一對辨中。所謂三乘定攝終敎。以終敎所說行位等。爲信解阿含門故。孔目四（三十一紙）云云。寂曰。同別一乘義門不同故。所對三乘攝敎有異。如上已辨。言信解阿含者。即指敎門方便。前三乘敎。雖於自宗各有智斷行位。而歸入說一乘大敎海。則都爲一乘方便故。非實智斷行位。而其功績倍勝妙故。似抑而却揚。似損而翻益。譬如戰國時諸侯僣稱王。聖王興起四海一統。則僞主降服去其僣稱。復其本位。而社稷不絕封疆不削。唯其名分改而勢威不少衰也。三乘歸一。則三即爲一故。似奪而其實者。使三乘一一成勝妙。何以故。一由三而顯。三由一而妙。三之與一竝是華嚴一乘大敎海故。此旨甚深宜細思籌
　　問前終敎（至）該六位故  探玄第四釋之。大旨同今。又（七十九紙）云。此中十信菩薩現成佛者。爲是暫時化現。爲是實成。答。三乘初敎中。總無化現成佛。以未得不退故。若終敎十信勝進分。上入十住位。則得不退位故。暫時化現成佛。如起信論說。若一乘圓敎云云
　　問義既不（至）先作此說  義苑云云
　　問既一位（至）初後亦爾  要問答上云云。五位成佛有二。一則住行向地及究竟。二則孔目第四明五位成佛。一依勝身一生即得。從見聞位。後一生至離垢定後身。即成佛。乃至五依無念疾成佛云云。苑薪（云云）
　　問若初即（至）不得初耶  苑薪云云
　　答實爾但（至）不得初也  若夫圓敎者。信滿不退際位。即會法界爲已。一切諸法同一緣起大樹故。一即一切一切即一。得初則必得後。得後則必得初。圓融具德無礙自在問。初既得後。何須說後位耶答。圓敎證入已去。六相圓融初後不相離故。六位全智所照。非凡夫二乘及七地前菩薩之所測也。勿妄揣度
　　問若爾云（至）不相違也  苑薪云云。復古以能同所同辨。是依涼疏。非宗正旨。探玄第四孔目四云云
　　問若是信（至）但是行故  苑薪云云。孔目一云云。要問答上云。依三乘敎實行修道。皆悉成佛。若對異機現不成佛。若約正理無成不成。依一乘敎皆對前機。若須成佛。則數數成新新斷結。亦不住學地成佛。若對不成機。則常不成。由如大海於諸位中無有溢滿。即楞伽經菩薩一闡提是也。若對異病機。則無成不成。若對普賢機。則亦成亦不成（文）此文奇矣
　　問若爾應（至）餘義準也  苑薪云云。位位成佛。即信行德因中成佛。乃行佛非位佛。探玄四云。問。何故此中信位菩薩。得有如是廣大功德。答。此是普賢法界行位。但就信門於中顯現（文）寂曰。圓宗證入分甚深難思。以三乘三賢十聖攝爲行德。寄其行滿。顯現成佛故。約行成不云位佛。證入已去六位。因陀羅行布即圓融。圓融即行布。唯智境界不可思議
　　第四修行時分（至）六十劫  分科可知。婆沙七俱舍論十八。明三分善。謂順福分。順解脫分。順決擇分。言聲聞三生者。俱舍二十三。以順解脫分爲第一生。以順決擇分爲第二生。以入聖爲第三生。正理論六十所判。與此不同。可知。婆沙第七及百一等。唯云三生不明三生是何故。有此異說耳問。三生六十劫。誰利誰鈍耶答。匡眞出二說云云。寂曰。婆沙分明。以速爲鈍。以遲爲利。婆沙三十八及百七十八。以三生爲狹少道。以六十劫爲廣大道。名廣慧聲聞。以麟角百劫爲最利根。俱舍亦同。今章雖不分明判之。準下問答。與婆沙同。如金剛仙論入楞伽疏等。意趣不同。以厭苦至誠進修不退速得果證爲利。以厭苦緩慢。修道倦怠。久不得果爲鈍。雖此有理。恐非正義。何者一利鈍言相翻指配。則文義混淆。使人泣岐。豈非致濫耶。宜以婆沙爲定量矣。折薪云云。匡眞彈斥。寂曰。彈當矣
　　中根者謂獨（至）三僧祇劫  折復引折玄。辨獨覺四生云云。寂曰。折玄所辨。是胸臆說。非是正理。獨覺四生是相宗所判。相宗許聲聞證果後轉向獨覺故。作四生說。聲聞三生入聖者逕時極少。經一生證獨覺果故。云極速四生。意趣顯然。婆沙之中。無獨覺四生之說。俱舍光寶二疏。錯於婆沙俱舍釋義中。擧獨覺四生。自爾已降。人多不察。輒謂婆沙俱舍中。有獨覺四生之說。豈非謬耶。匡眞引舊婆沙六十四俱舍二十三云云（予）撿二論。全無此文。蓋斯勦說耳。瑜伽倫記八上。明獨覺四生。乃出二說。竝未穩當（予）製獨覺辨。不遑載于斯焉。上根者明菩薩匡眞彈復古。寂曰。此彈當矣
　　此中劫數（至）三僧祇也  苑薪云云。婆沙百七十七有七說。以火災劫八十增減爲如是說。今言水火等劫。亦取八十增減。非謂六十四轉等。孔目四云云
　　問何故下（至）是故多也  利鈍辨。與婆沙同可知
　　又依婆沙（至）成正覺時  四階成佛。如大乘義章第十辨。匡眞引婆沙百七十八及法礪律疏云云。有當有不當。非今所要。略而不辨
　　生身者但（至）餘如彼說  俱舍第十八·孔目四·探玄第六第八云云。匡眞辨伽耶城云云。寂曰。迦毘羅與舍婆別。迦毘羅衞。此云能仁住處。是佛生處也。舍婆提。正云室羅筏悉底。舊云舍衞。此與迦毘羅相隣。或處云佛生舍婆提。古人以相隣會釋。應思。今章云伽耶。是依古說耳。非是寫誤。匡眞出或云。此辨甚非。可知。伽耶者山名。即靈鷲山也。斯山有城。名曰伽耶。此非佛生處。舊來有佛生伽耶之說。蓋乃譯場之差。展轉相乎。不須強會
　　若依始敎（至）三阿僧祇  苑薪云云。言阿僧祇者。此翻無數。晋經第三十。說阿僧祇品。探玄十五·演義鈔四十五初釋之。三阿僧祇。如瑜伽倫記十二上·演義第八等相。匡眞出圖。智論第四（八紙）第五（二紙）所說。然第五所說。非是論僧祇劫。且以此二文判始終二敎。全是鈔主臆斷。何足依用。次出婆沙三說。初二說不順論文。可知。第三說同雜集。亦不允當
　　仍此敎中（至）三菩提心  苑薪云云。此說與婆沙少異。以百劫修相好。攝於第三劫中等。如匡眞辨
　　又依本業（至）非實修也  折薪復古云云。匡眞夾注。引倫記十二上云云
　　又由以一（至）即成佛也  苑薪云云
　　問三無數（至）作是說也  寂曰。此依優婆塞戒經及智論等意。就化身說成佛相。若依瑜伽唯識等說。三無數大劫。積集六波羅蜜福慧萬行。八地已上。定受變易身。第十地滿往摩醯首羅智處。永斷一切麁重。頓證圓滿轉依。得四智四涅槃。成四身四土。非唯就化身而說成佛也。然是說當直進敎。隣於終敎故。今據智論等囘心敎分齊。就變化而明成佛相耳。今章明始敎中。多引瑜伽等證明。而今此一章。全不出彼說。是乃顯始敎有囘心直進二門故。敎判不必一途。亦示敎判據義分別如來悉檀不思議之敎迹。不可局執於一途之微旨。學者可察」
　　若依終敎（至）化儀說故  折薪云云。匡眞評駁。寂曰。以數多少分始終敎。恐非章意。前明始敎中。引華嚴阿僧祇品明。何必以數多少。判始終分齊也。應思
　　又此敎中（至）分別故也  言實修行者。復古匡眞云云。寂曰。此釋不允。今唯對上示現。云實修行耳。匡眞引要問答上云云。集成叙演義八十之文。遮台家以帶別覆本。抑華嚴之非。此辨如上已述。竺道生云。其色身佛應現而有。無有實形。既形不實。然則萬形同致。古今爲一。古亦今也。今亦古也。無時不有。無處不在。若有時不有。有處不在者。於衆生然耳。佛不爾也。是以極談長壽。云伽耶是也。伽耶是者。非復伽耶。伽耶既非彼長何獨是乎。長短斯亡。長短恒存焉（演義匡眞所引寫誤剩缺可知）清涼所云雖不當於台家宗極。而於抗敵台末師貶抑華嚴者。則頗有道理。匡眞呵曰笑柄者何耶。四分疏記所云。亦有道理。天台已前地人等。尊尚華嚴。以法華爲不了者多矣。天台宗於法華對前四時。以法華爲無上醍醐。其對辨於華嚴之文。多似抗敵前揚華嚴抑法華之徒。賢首宗於華嚴。製述章疏。以法華同於終敎。由智回向爲同敎一乘。是亦應有抗對於台判之意也。眞言判法華爲終敎者不允
　　亦云無百（至）無別修也  匡眞引要問答云云
　　二不定三（至）天王經說  演義第八云云。其鈔文釋華嚴世界品故。引勝天王寶雲二經。證一乘義。今以勝天王。證終敎義。義門別故耳。探玄第三引瑜伽爲三乘。次引寶雲六云。此是約會三歸一說云云。瑜伽四十八說三無數劫云。若約日月劫。應言無量無數。若約大劫。則實唯三無數。此與寶雲大別。可知。起信論中。亦以三僧祇爲定量云云。其於終敎義不一準。可知。如是道理。乃諸佛如來之境界。非因智之所測。只須準至敎量辨別大旨矣。匡眞破復古云云。寂曰。復古引演義。而不甄別彼約一乘。今約終敎之異者不允。樹形等言。於一家判則似有妨。而直就經文。則非可敢責焉。匡眞拘拘敎格。動咎他釋。偏局哉
　　二據佛德（至）非但三也  探玄第三演義第八。如前已述。探玄擧寶雲。云會三歸一。今引寶雲以證終敎。同敎一乘。與終敎敎相無別。可以此知。匡眞謂終敎與同敎一乘異猶天淵。強設會釋可見
　　問。何故前（至）作此說也  苑薪復集云云。寂曰折薪以終敎爲局三乘云云者。不及也。集成直爲同敎一乘者大過也。終敎與同敎一乘。會三歸一敎全是一。但由智回向有別。終敎乃別機所感。同敎一乘乃普賢所知。智融法界其異可知。復古云二敎同總勸三機等者不允。始敎非會三歸一敎。何得一混焉
　　若依頓敎（至）餘可準思  義苑復古云云
　　若依圓敎（至）餘義準之  玄談第五演義第八廣釋。旨歸云云。義苑復古云云
　　第五修行依身者  此明所依身。所依身不出分段變易二身。唯識論第八·疏八末·瑜伽倫記十九上·勝鬘寶窟中末·大乘義章第八本等廣解云云
　　若依小乘（至）是實非化  影章八本云云。孔目三云。約生死。最後分段身上即成其佛
　　若始敎中（至）化非實也  般若及智論等。明分段身成佛者是也。折薪擧下寄對門。引對法證（云云）匡眞評斥。寂曰。此評當矣。雜集論旨。非明分段成佛。雖煩惱障盡位成佛果。是約惑種子。八地已上煩惱永不現行。必受變易身故。復古引孔目三（云云）匡眞引要問答上。寂曰。此要問答未詳。小乘敎中。有十地言。未見典據。可考
　　若直進中（至）上有變易  折薪云。此中二義。初一是相宗正義。今約作實位說。二是菩祖自意。以相宗不許分段至金剛故云云。寂曰。第二說說。非是祖師自意。諸經論說始終敎分齊中。往往有分段至金剛之說。如十住斷結經。雖是直進敎不可一準故。以二義而辨之。何敢用私意。應思。匡眞彈義苑云云
　　二就實報（至）是此義也  復古云云。折薪問答意。謂是受變易耶。不受變易耶。若不受則與回心敎有何別耶。若受則不知。何時受耶。答。有二意。一說受變易。本業經云云。金剛已後應受變易。第二說不受變易。而所以異回心敎者。彼約化身。此約實報。寂曰。前義則雖引經。其實則義推耳。十住斷結經第十三云云。中陰經出於景帙。匡眞問答云云。次引孔目三
　　問。八地已（至）留彼種子  問中匡眞引唯識述記八末云云。彼明四句分別。八地已上乃唯變易。非分段之句所攝故引證。答中種現潤生。苑薪復古云云。瑜伽五十九。略纂第十五。倫記一上十七上。對法第五。唯識述記七本。樞要下末。了義燈五末等云云廣明
<PIC>T73070001.GIF</PIC>
    樞要有五番問答。匡眞出第三問答。寂曰。瑜伽五十九。說見諦迹唯潤。智論第一云。諸衆生將命終時。我愛現行初二果。我愛現行智力制故不著。對法第五。擧凡夫自體愛故生已云。未離欲聖亦爾。乃至其中能起此愛現行。然能了別以對治力之所攝伏。已離欲聖者。對治力強故。雖未永斷。然此愛不復現行。彼由隨眠勢力。令生相續（文）異說如是。要集依瑜伽判。慈恩據對法及智論等意。西明云。三藏解云。瑜伽約潤中有。對法約潤生有。寂曰。此會不順對法文旨。景云。潤生有二。一將命終是俱生有覆心。二中有未心上三品。乃不善中下品乃有覆心  問。潤生愛乃當生繫。何云種潤耶  答。依唯識述記七本意。謂當生地繫惑。爲道力所制故。不能起。而有生地惑氣分相潤。是爲種潤。結生相續異說頗多。不遑縷述
　　解云聖非（至）此云何然  相宗所立。則八地已上。定捨分段身。受變易身。又有一類智增上者。初地已上受變易身。今遮彼說故作斯解。然此辨甚有深旨。若其二空敎。乃謂分段身至於金剛。是界內敎故。若其如來藏敎。乃謂地上受變易。是界外敎故。敎限已殊故。其所談亦異。如是而相宗所立。正當從始向終之際故。今抑之令在于二空敎之當分。應知
　　若約回向（至）通諸位也  義苑云云。折薪云云。寂曰。薪解不允。相宗乃許有學受變易故。勝鬘楞伽第四無上依經上佛性論第二等。竝言無學受變易。不言有學。大乘義章。亦不明有學受變易。但瑜伽論佛地論。說初果已上皆受變易。雖然無學回心。通於地前地上。受變易身。有學回心必入地位。方受變易。由是觀之。有學受變易者。似於直進智增菩薩。然則諸經論說義不相違。述記八末樞要下末云云
<PIC>T73070101.GIF</PIC>

    問。若爾何（至）故作是說  此叙相宗意難。答意可知。匡眞云云
　　然此寄對小乘敎說  苑薪云云
　　二亦於佛（至）以分大小  雜集十四云云。苑云云
　　三第十地（至）二乘敎說  四依品云云。匡眞云云
　　四七地已還（至）變易身  苑云云。今此一門。正當相宗所立。今章判爲寄對旨趣。如前已辨
　　五初二三（至）一乘法故  義苑云云。復古所釋不允。如匡眞辨
　　六世間二（至）分相而說  義苑云云
　　七於初地（至）證分齊說  苑云云。匡眞引地論第二。出於八過云云
　　八地前三（至）退不退說  苑薪解釋云云。苑意以爲。起信約不退說超過。仁王約退位說。薪意以謂。準涼疏意。仁王十心即指住位。經論同於不退際爲過二乘。寂曰。按章文勢。折薪得旨
　　九信滿心（至）約一乘說  義苑云云
　　十初在凡（至）及三乘說  此說出於智論七十八及成實論第七終。演義鈔十四下云云
　　由有如是（至）準此而知  結寄對門。苑云云
　　若依終敎（至）斷惑中說  義苑云云。寂曰。苑釋不允。終敎之中。雖不以分別俱生見修等名而分麁細。於正使習氣。亦別麁細。豈可言無麁細乎。匡眞所出舊說二義。亦不允當。下順下章判。至下當辨。影章十五（云云）
　　問。若於地（至）自在同生  義苑云云
　　問如說八（至）有增減耶  慈恩家談智增悲增。如唯識述記七本明。彼於始敎分齊判之。不足怪矣。今則約終敎菩薩根性熟利悲智雙行。不相離者而說之。彼此不相妨可知
　　若言彼智（至）亦如下指  苑薪云云
　　若依頓敎（至）室利分說  苑薪云云
　　若依圓敎（至）因位故也  孔目第三云。變易生死本敎興意。爲顯佛法漸漸深遠。將變易死。在分段後。顯其終敎漸漸深遠。據理論之。變易只是分段細相。所以知之。中陰元立爲分段身。求生方便故立中陰。如十住經說。中陰之身。乃至菩提涅槃。亦有中陰。但微細漸深。唯佛境界云云。匡眞詰密徒。又擧有人言評斥。寂曰。兩評不當。有人所云。雖於今宗所立而不全同。於大道理爲善成立。何言三小膠習乎。孔目第二三界章中云云
　　問。何故此（至）餘準思之  義苑復古云云。寂曰。圓敎取三乘敎三賢十聖。爲解行分故。解行位中。不可無變易身。但準敎格。不立變易之名耳。匡眞極力。稱讃圓敎者善矣。輒引普莊嚴童子善財童子。擬同今時凡愚學解圓敎者。則謬之甚矣。可知
　　第六斷惑分齊者  匡眞引義苑云云
　　若依小乘如餘別說  宋本寫脫一句。折薪以爲。寫脫一段。復古云云。寂曰。折薪知是寫脫者善矣。不知唯脫一句故。勞多工夫耳。復古甚非。匡眞擧四所以云云可謂鑿說矣
　　若依三乘（至）煩惱所知  分科可知。明始敎中。苑薪云云。寂曰。折薪所云甚非。言終敎不許二乘斷惑者。不許愚法二乘斷惑也。非謂一切。下章明終敎中。有亦可之釋。按終敎自宗。雖有淳熟高勝二乘。能斷諸惑。此敎二乘聖智通宏內證與菩薩同故。不別立二乘斷惑耳。復古所釋亦不允當。始敎回心二乘斷惑行位。與小乘別。何言同小乘也。次問答中。其知終敎有自敎二乘者善矣。其言敎深細言其不能斷等者非也」
　　先辨二乘（至）分別六通二  分科可知。如匡眞釋
　　末那唯四（至）是故唯四  明末那煩惱唯俱生起。末那所緣。唯識諸論師解釋不同
<PIC>T73070201.GIF</PIC>

    今章云執我。云非第六引等語意。依護法師可知。藉三因者。唯識六云。疑後三見唯分別起。要由惡友或邪敎力自審思云云。非第六所引等者。匡眞擧開導依辨。蓋乃證非第六所引之意耳。是不允當。今言非第六所引者。是乃明五識有分別起惑。是由同時俱起意識分別起惑所引之義。非關開導依也
　　其第八識（至）無記性故  匡眞引唯識云云」
　　此分別俱（至）無記性故  唯識論第六云云
　　其分別起（至）二十八也  唯識第六論及疏廣明
　　問。何故前（至）切境故也  匡眞出二圖。後圖頗有紕繆。如四敎儀集註考辨
　　第二斷得（至）有其三人  凡位於惑伏不伏。三類有異故。入見道位。得果不同。可知」
　　一若從具（至）得預流果  義苑復古云云。入見道義。唯識論第九廣說。今以圖辨
<PIC>T73070202.GIF</PIC>
    寂曰。雜集十六所說見道乃隨順理門。瑜伽五十八·五十九·顯揚十七初·對法第九初·唯識第九等所說。是眞實理門。今章依眞實理門。而註家竝約十六心等釋者。恐不符順章旨焉。可知。瑜伽倫記十六。明眞相見道云云。具如唯識論疏明
　　二若倍離（至）得彼果也  婆沙宗說六行世道五部合斷。若依始敎。世道唯伏惑耳。不能斷惑。唯伏修惑。不能伏見。修惑之中。唯伏麁惑不能伏細。俱生身邊見兩解。如匡眞引  問。若爾者。倍離欲全離欲之人見惑一向不伏。修惑亦不伏細。何以入見道時。越證二果三果耶  答。界地繫縛。由迷事麁惑。如欲界地繫婬食爲主。若見惑等迷理諸惑。雖有時分別界地等。其實則混然不分。何以故。唯是不了諦理之一法故。是故前以世道伏迷事麁惑者。入見道則迷理惑品任運除滅。不妨超得二果三果。此義甚深。宜細思忖
　　三若己離（至）得不還果  義苑云云。不穩。如匡眞難焉。復古云云。俱盡之語不穩
　　如瑜伽說（至）證三果故  引瑜伽二十八證。折薪云云
　　斷俱生者（至）阿羅漢果  苑薪云云。寂曰。今乃明具縛者入見道得初果已。漸次斷三界惑證後三果者。折薪約經生聖辨者甚不允。經生聖者。諸惑任運斷。不可引彼明斷惑進修之義門也。雜集十三云云
　　二頓出離（至）云漸除也  此是大超即超中二果之人也。苑薪云云。寂曰。折薪例涼疏所出圓位者。引例不佳。匡眞擧賢聖章。有中二果隨超一耶不之辨云云。次有超前三果耶不之辨。答釋造語不穩。應言依他宗則有大大超也。摩訶止觀六之一出四類。謂本斷超小超大超大大超大大超者。超前三果可知
　　若爾何故（至）如彼說  義苑云云。寂曰。固守漸次之言不允。彼根劣故。不能頓斷而已。非固守漸次也。復古釋中間禪云云。寂曰。大悲。如匡眞咎焉
　　其末那煩（至）次而斷也  苑薪云云。瑜倫記十七下云云。匡眞引唯識五云云。述記及斷障義林出二義。一義則末那惑。九地各有一品。細分則八十一品。而其勢力。與第六識相應非想第九品齊等故。與彼惑一時頓斷。一義則此惑。唯一與非要第九品同。而自類有九品云云。基師以前義爲正。寂曰。準瑜伽六十三及唯識第五等。依相宗意。前解應正。若據通方。則後義頗有道理。何以故。末那細惑內緣微細不可知轉故。不可如第六識惑界地條然也。應思
　　問。何故前（至）斷煩惱障  苑云云。匡眞引影章十七云云。夾注擧復古彈斥。寂曰。此彈當矣
　　其所知障（至）非擇滅也  義苑云云。寂曰。不穩。折薪復古云云。匡眞評斥。寂曰。二疏無過。匡眞妄彈。趣寂二乘入無餘位心智滅故。其所知障亦隨斷滅。是非擇滅也。不同利根聖分滅定障。復古所揀。全無過失。匡眞自解甚不應理。始敎所談。趣寂二乘入無餘依。一眞圓寂歸無爲滅。有何所依論於種現也。匡眞引唯識云云。一一不允
　　其餘一切（至）心得解脫  義苑云云。匡眞評斥。寂曰。義苑云不障智慧者。甚通漫也。雖不障自乘出離智慧。而非全不障智慧故。匡眞所評亦非純美。可知。解脫障出於婆沙百五十三。瑜伽二十六云云。六十四說十二障云云。倫記二七下云云
　　故當知此（至）斷種子故  義苑云云。寂曰。苑釋不允。經部應有分通大乘之義。何得言即屬大乘也。今以婆沙宗名爲小乘。定其敎限不依異部。是由異部中間有分通大乘之義分齊難定。然言愚法一向不斷所知障等者。是約敎限而奪之耳。其實則彼亦談利根聲聞。斷定障解脫障。雖名不染汚無知。體是所知障也。婆沙百四十一初。出煩惱障所知障名。今但依敎門施設。名義俱奪。言彼全不斷所知障也。匡眞引俱舍及密嚴疏。叙有部計。次引義林。明大乘斷種子。雖其所引非今的證。於義無害
　　直進菩薩（至）約界分品  苑云云。復古引孔目云云。匡眞引唯識九云云。次擧復古彈之。寂曰。此彈當矣
　　但於二障（至）頓斷彼種  義苑云。資糧位中。伏二障現行。加行位中伏二種隨眠。寂曰。此釋不允。伏乃伏種子力。不令現行之義。何分二伏。伏言多於現行言之。斷障義林云。若伏斷者。折種子力。令不生現。名伏現行。又唯識資糧位偈云。於二取隨眠猶未能伏滅。長行云。住此資糧位中。二麁現行。雖有伏者。而於細者及二隨眠。止觀力微。未能伏滅（伏乃伏現行滅是滅種子）次又明加行位云。此加行位未遣相縛。於麁重縛亦未能斷。但能伏分別二取。違見道故。於俱生者及二取隨眠。有漏觀心有所得故。有分別故。未全伏除。全未能滅（文）苑釋胸斷。可察。匡眞引唯識疏云云
　　其俱生中（至）大菩提故  瑜伽論四十九初·唯識論第十云云。探玄第七。廣明留惑助道云云
　　是故攝論（至）至金剛位  梁攝論四十七云云」
　　其所知障（至）俱至佛地  匡眞問答云云。等覺智斷妙覺智斷。舊來諍論。莊嚴云等覺智斷。開善立妙覺智斷。佛性論四地持論及大乘義章。天台淨名玄嘉祥等。竝以等覺斷爲正。其立妙覺斷者。以勝鬘經云佛菩提智能斷。智論九十四云佛以一念相應慧。斷一切煩惱習等之文證明之。唯識十云。金剛喩定現在前時。永斷本來一切麁重。頓得佛果圓滿轉依。又云。有義所餘有漏及劣無漏金剛喩定現在前時。皆已棄捨。有義金剛未捨彼。與無間道不相違故。乃至解脫道時。方棄捨之（文）探玄第十四釋第十地引唯識云。此地於法雖得自在。而有餘障。未名最極。謂有俱生微細所知障。及有任運煩惱種。金剛喩定現在前時。彼皆頓斷入如來地。由是佛地說斷彼麁重云云。二智所斷交際難知。豈容以言慮而定說耶。若就生智之善巧。則兩說各有道理。但偏取則失而已
　　故對法論（至）及如來故  雜集十四云云
　　其末那俱（至）佛地盡也  復古云云。匡眞評斥云云。寂曰。今文依護法意。密嚴疏中。依安慧意。護法所立順於始敎。安慧所立隣於終敎故耳。然匡眞此文。唯以所知障辨者不允。今科是乃明直進菩薩中。上既明六識分別俱生。俱生之中。辨煩惱所知已。今正明末那。此亦應明煩惱所知。分科可考
　　問。其二障（至）智得自在  分科可知。今文乃明第六識相應惑。義苑云云。梁論四十七云云
　　其第七煩（至）有間故  匡眞云云。引探玄十四云云。導本間出安慧義。不符章旨可知」
　　其所知障（至）別斷故  苑薪依宋本釋云云。今依義林章意出圖
<PIC>T73070401.GIF</PIC>
    苑薪所釋。順總說及第六相應所知障。雖釋未詳。大旨不違。匡眞設自解。甚不應理可知。熟按二本。宋本應正。第六識相應所知障。地地別斷。前地出心。乃斷障後地所知障故。應思。其不別說第七識相應金剛心斷。其旨易知。故略而不擧乎。匡眞引斷障義林。文義明暢。可細披尋
　　問若爾何（至）漏心等耶  前來明所知障。其第六識相應者。地地別斷。其第七識相應者。乃至金剛。八地已上。尚有所知障。何言八地已上唯無漏。故起此問也。苑云云不穩。匡眞爲三段問云云。甚鑿說矣
　　答若約第（至）餘義可知  苑云云。匡眞評破。寂曰  此破當矣。今文正約現行。第六識相應所知障。七地伏盡。以八地上恒入無漏觀故。義林云八地伏盡。可知。匡眞云豈通後地。造語不佳。又次云。若依相宗。乃至或約今家。亦通十地故。意方起。寂曰。此釋恐非章旨。今此章文。雖明現行。地上故留者。種體也。八地已上尚有惑種故。雖起之而可起矣。而純無漏觀相續故。無煩惱可起之時。然則今言通十地者。是約容起種體耳。所以知之。探玄第十四云。八地已上純無漏道。任運起故。三界煩惱永不現行。第七識中細所知障。猶可現起。生空智果不違彼故（文）此文明證也（予）未見始敎所談八地已上第六識相應煩惱故意現行之文。若有文證。則可許之。若無文據。則理定不成」
　　又此敎中（至）對法論說  唯識九云云。探玄第十分相翻門相續門而辨之。今文即當彼相翻門。可見。築押者。匡眞引楞伽玄云云。匡眞夾注。評演義鈔。演義鈔。演義鈔三十四上（四十六紙）三十四中（二十二紙）廣明見道。三十四中（六十八紙）釋二眞見道。以三釋明。以大小二爲正云云。匡眞評（云云）
　　又此障法（至）準彼知之  苑云云。匡眞評斥。寂曰。苑釋雖有一理。非是穩當。匡眞爲正。孔目三云云
　　若依終敎（至）所知障  義苑復古云云不允。匡眞夾注亦非。始敎何處言聲聞不斷未那煩惱耶。今辨終敎中。言聲聞不斷惑。全約愚法耳。是乃由愚法二乘不證法空故。人空智亦未淨之意趣故。非謂大乘聲聞不能斷惑也。次下當辨問。終敎分齊。諸經之中往往說二乘得果。如勝鬘密嚴涅槃等。今何不說終敎自宗二乘耶答。如所問二乘。是假名聲聞。其實菩薩證人空者。而非實二乘也。所以知者。法華會三歸一聲聞得法之後。言眞是聲聞眞是阿羅漢。而內證皆成菩薩道故。又涅槃經陳如品。十仙得道證須陀洹或阿羅漢。而是菩薩大人故。又同品云。須陀洹者。亦名菩薩。何以故。菩薩者盡無生智故。須陀洹人。亦復求索如是二智故。乃至須陀洹人。亦得名覺。何以故。正覺見道斷煩惱故。乃至斯陀含阿那含阿羅漢。亦復如是（文）如是明證。不遑縷出。當知。終敎自敎聲聞與菩薩道。無大隔別。是故不別辨聲聞斷惑而已
　　故彌勒所（至）亦如上說  此亦與上同致。匡眞云云
　　問此說何（至）故不同也  答。有二說。初則明始敎爲引二乘。又敎尚未深故。以大就小說煩惱金剛斷。又以小同大。說二乘能斷煩惱分斷所知。今終敎就實說愚法二乘不能究竟斷惑之異。後又亦下謂始敎說二乘斷惑。約三乘敎中二乘。終敎之中言聲聞不斷惑。是約愚法。二義少異。可知。苑薪復古未詳
　　其菩薩人（至）究竟淨  孔目三云。若約熟敎。地前漸伏初地頓斷。二地已去斷其習氣。探玄十云。若約終敎。初地亦捨三界分段及惑業苦。地上唯斷彼所知障及變易報。其煩惱障地前漸伏。初地斷盡。所知障地前亦學伏。初地斷一分。餘在諸地。各斷一分。佛地方盡（文）又十一（三十七紙）亦同探玄與今少異。可知
　　然彼地前（至）皆此義也  義苑云云。寂曰。此解善矣。但斷所知應作伏所知而可矣。又言攝論證異小者不穩。應言證超權也。折薪云云。問答云云。寂曰。此辨甚不穩當。梁論既有明文。何咎不全同焉。且得人空等之辨甚非。彼經云人空者。顯菩薩雖得人空。而不如二乘取證故。偏言人空耳。非謂不得法空也
　　以此菩薩（至）正使俱盡  苑薪云云
　　故彌勒問（至）此文爲證  苑薪云云。雖是終敎。非無見修惑。但入見道位。於一切二障。正使斷盡故。地上唯淨治習氣而已故。不分見修而判之。復古云云。寂曰。此問答不允。終敎雖以正使習氣而判之。而正使之中自有見修。始敎則二惑時斷。終敎則一時俱斷。義趣炳焉。何勞問答。匡眞批評甚不應理。此全不領復古所揀辨之意趣。以即空即如而評之。其非可知
　　其末那煩（至）不言斷也  苑云云。匡眞叙安慧護法異義云云。夾注引孔目一云。攝論敎興等云云。言人言者。乃當護法計。今章前明始敎中。依護法義。今明終敎中。依安慧意。以安慧所立與終敎相合故耳
　　若言此是（至）習氣障也  苑薪云云。匡眞引有云。次自義云云。寂曰。匡眞大抵善矣。餘註不穩。言論釋者。猶言論。論家稱地上。名菩薩摩訶薩。是通格也
　　此中習氣（至）間生習氣  孔目三明三種習氣。探玄十四出十種習氣。若相宗說。則如瑜伽倫記十三上及十八上明。匡眞引瑜伽云云。麁重義異說頗多。瑜伽五十八五十九。說十八麁重。對法第十說二十種麁重。唯識述記三末九末倫記一下十七十九上探玄第十等廣明。了義燈三本明麁重有五。一二障種子。二二障習氣。三二障現行。四諸有漏種。五一切有漏種現。又燈五上七本有辨
　　問云何地此中無也  苑薪云云
　　又此敎中（至）十地論說  探玄十以相翻門相續門明。若約一念惑體。則智與惑相翻斷義不可得。若就相續斷義可得。而非初中後。取初中後可知
　　又此敎中（至）宜可準知  苑薪云云
　　第二明寄（至）有十八門  苑云云。寄對旨深應思
　　一寄滅二（至）亦同此說  苑薪釋寄對由云云
　　二寄皮等（至）僧祇斷心  皮肉心者。瑜伽四十八七十三所說七十三說。正當今義。倫記十九下云云。匡眞引攝論。論第十云云云
　　三以此三（至）心斷心等  梁論第十三（九紙）云云。復古釋三十三阿僧祇劫善矣。苑釋不允。隋唐攝論無此文。相宗斥爲譯家添加。匡眞評駁。寂曰。此評善矣
　　四以二障（至）上及佛地  薪云云。唯識第十述記二末五末十末廣明。寂曰。章判不順論旨。蓋文寫誤乎
　　五以染心（至）心是賴耶  匡眞云云。大乘義章十九云云。義林第七云云。初現行次四住地後無明
　　六寄於三（至）能現法身  金光明經二云。是法身者。惑障清淨能現應身。業障清淨能現化身。智障清淨能現法身。寂曰。若以初法身者三字爲衍文。則當今章判（基師所引亦同）若以後能現法身四字爲衍文。則順復古所引經。註家所覽經本。與章所引相違故。各加會釋。匡眞漫謂之誤者何耶。眞饒法苑章與今符合。安得偏以彼爲定量焉。今擧一圖以備撿尋
<PIC>T73070501.GIF</PIC>

    七以迷三（至）修令淨故  經第二文。如匡眞引。迷三無性者。唐本作迷三性。唐本應正。或可。三性無性是所迷故。現本亦通。大乘義章十九所出。與今義異
　　八寄四障（至）金輪王報  佛性論二梁攝論二十探玄明難記云云。匡眞叙諸註。引演義問明品鈔云云
　　又翻前四（至）名佛子也  寶性論第三云云　梁攝論十九智論七十二。明佛子五義
　　又此四種（至）四義應知  義苑所釋善矣。折薪引寶性論四輪。不順章旨可察
　　第二以四（至）云無有也  佛性論二云云。演義鈔十二云云。匡眞擧了義燈評破云云。寂曰。四種生死。乃變易生死之緣及因果。開以爲四。其實則四不相離故。一切時中不可缺之。淄州以此旨破古。然此破偏局。雖四不相離恒時有之。義配諸地。甚有深旨。例如戒定慧三法。雖地上菩薩恒時修學。以戒配第二地。以定配第三地。以慧配四五六地等。此例甚多。豈可爲皆非乎。匡眞所評亦甚有理。淄州無地免過乎。章引梁論四十二。而因緣方便二生死。與論前後不同。折薪復古。以爲寫誤。匡眞云云。強會。寂曰。章引梁論而與論不合。何會之有。若非寫誤。則定暗記之差耳。無上依經梁攝論。如匡眞引。唯識述記八末云云
　　此上義廣（至）亦成證也  折薪云云
　　九於十地（至）是出世故  匡眞評斥復古。破當矣
　　是故十地（至）約終敎說  苑薪云云。苑意。謂第三地末斷修惑正使故。後地唯有習氣。是爲微薄。薪以爲。除斷欲色有縛故云微薄。非指習氣而爲微薄云云。寂曰。義苑得旨。欲知者宜討探玄十二（三十二紙）之文
　　十又於十（至）顯彼位也  仁王菩薩行品。與今所引少異。可知。匡眞引影章。配當五住地。寂曰。所配甚非。今明地上所斷。何云見一處住地。其餘亦不相當。應言。以欲愛色愛爲色煩惱。以有愛爲心煩惱。以無明爲色心習也。又匡眞解釋。前後相違。可知。解云下。義苑所配不允。如匡眞匡之。復古云云無失。匡眞破之者謬矣
　　十一於此（至）無明滅盡  苑云云善矣。薪云二習即色心煩惱種子者非也可知
　　十二依三（至）故云不見  折薪擧論解釋云云」
　　十三依雜（至）返以顯之  寂曰。此乃當相宗斷惑分齊。而今章以爲寄顯。凡終敎斷惑。不立分別俱生見修等名。入見道位。一切惑品正使都滅。如草木之截斷根莖。地上唯除其習氣耳。所以今奪見修別時斷之說。屬之寄對。然相宗所說亦甚有理。何者凡夫雖聽受正法信樂無我。尚未能翻破一闡提種子。五見疑等現行。或時不起。十信三賢。各有分齊。種子全不能斷。入見道位。如實證眞如故。迷理惑一時頓斷。經云。須陀洹所斷惑。如四十里水。其餘煩惱。如一毛滴水。由是觀之。始敎斷惑云云。終敎斷惑云云。其判釋則雖頗有異。其旨趣則應歸一致也。不可偏認今章權實對辨之一理爲定量。貶瑜伽對法等所說。言是寄顯而非實斷惑也
　　又以任運（至）故得知也  孔目第一。唯識章所明。同安慧義。意謂末那煩惱雖是俱生。入見道位。正使即滅修位唯治殘習。至於八地究竟滅盡。言分別起是見道斷。俱生則修道斷者。是寄顯語云云。今文全依彼意可知。無相論等者。即轉識論所出文。如匡眞引。今以此文。證末那煩惱麁分則見位頓滅細習。乃至羅漢滅盡。一切煩惱亦復可然。不以分別俱生分見修斷之旨也。慈恩淄州等以爲。無相論文錯。翻譯不正。復古云云。引孔目。八忍八智已下自釋。自釋云。斷煩惱得者非矣。如匡眞辨。義苑云云。寂曰。言但是分別正使者非也。如匡眞評
　　十四於分（至）心二乘說  此說未詳。本據匡眞。引唯識第九。述記九末云云
　　十五說於（至）故作是說  是說粗與相宗所判相同。今屬之寄對。此以實敎意奪耳
　　十六又以（至）故作是說  折薪云云。寂曰。不穩。指事引三種隨眠云云。寂曰。三種隨眠者。深密瑜伽所說。然三種隨眠斷位云云。如唯識義林明。彼與今判少異。可知。佛地論第二說。亦不全同。如匡眞引
　　十七爲顯（至）約始敎說  深密瑜伽攝大乘十地唯識等所說。相宗實義。今約實敎奪爲寄顯耳。折薪於斷二愚。分根本後得。全無典據。義苑云云。不允。孔目煩惱行使行稠林章如匡眞引。探玄第十（三十紙）云云
　　以上諸門（至）準思可見  復古引孔目三云云。寂曰。章文旨深可察。天台云。諸聖上位。非凡所測。豈可妄說。粗知大意。爲破行人增上慢心。又爲消經文引物悕向。不可偏執諍競是非也（文）此言至矣。十地甚深非凡所圖。寄斷惑等善巧施設。使人發起淨信耳
　　若依頓敎（至）以此準之  苑云云。此敎達一切法如故。不見惑之可斷故。煩惱本來不生故應知
　　若依圓敎（至）是此義也  苑薪云云。匡眞以性惡法門解釋云云。寂曰。性惡法門。與今宗意全不相符。如上已辨。謹按華嚴般若法華涅槃等方等深經所說。一切衆生如來藏心。本來清淨寂靜照了。但由無明倒想自體成殼。爲無量煩惱藏之所隱覆。自繩自縛。受生死苦。如來憫此迷倒。開說一乘三乘小乘乃至無量乘。欲使無量衆生除惑業苦。開發證得本性如來藏心而已。然三道中惑是本也。業苦是末也。惑本若斷。則餘二隨盡。當知。煩惱斷伏。則無量過患皆悉消除。無量勝德由是生成。是故聞說煩惱過患。一念生厭背之心。尚應得無量功德。何況於伏滅之者乎。近代敎家。間有僻解圓頓者。將既透脫無明煩惱之妄窠。安住于大寂滅海。顯現無謀神用。八地已上乃至佛果大解脫之境界。來濫擬於凡愚之事。使人任運起層慢。陷煩惱無過之見阬焉。匡眞爲其主魁可詧
　　又此斷惑（至）廣如經說  苑薪云云。薪引演義鈔三十四中。今云。本來下者自釋也。匡眞評斥云云。寂曰。演義鈔三十四中（六十六紙）已下廣明斷惑。其所釋。與至相賢首所說稍有所異。而推其所歸宿。無復大違。予竊謂清涼之異於二祖者。猶如以銀換金乎。匡眞之似於二祖者。恰若迦羅迦之似鎭頭迦乎。學者勿惑
　　又前三乘（至）斷惑門竟  義苑云云。意謂。又前等九字。牒三乘經敎。若一障下。以緣起即性起。會歸圓意。若隨下釋成還不妨自敎施設。折薪意謂。三乘敎中若有一斷一切斷等義門。即攝入圓敎之意趣耳。復古亦同薪意。寂曰。兩義各有道理。以予言之。義苑爲優。上來三乘斷惑。隨機施設。如空中鳥跡。以普眼照之。則一切煩惱。唯是蓋如來藏性之一覆障也。障已一則斷亦無二。是故一切三乘所斷。即不離圓敎一惑一斷。雖一惑一斷。不妨三乘別障別斷也。然三乘斷惑。乃隨情智法門。是三賢乃至第七地所實踐之差別門一乘斷惑。即唯智法門。是八地已上證入之圓融門。圓融斷惑。豈容輒解輒說哉
　　第七二乘迴心者有六種說  二乘迴心。如孔目四要問答下探玄第一玄談五大乘義章十七末等明。匡眞引孔目云云。普敬認惡者。信行禪師三階集錄之邪說也。至相大師解行超邁匪眞也人。其所製述旨趣玄深寂深信嚮焉。但於其提擧普敬認惡法門。頗懷疑怪。所謂千慮之一失乎。匡眞耳引用之何也。豈可不歎息哉
　　一或一切（至）小乘中說  苑云云。匡眞擧折薪。寂曰。此釋應入於前  問。聲聞煗頂已前尚有轉根。何言皆無迴心耶  答。今且就性定者而判之耳
　　或一切皆（至）約終敎說  此明經論說有三因故一切成佛。三因者何。謂佛性內熏。佛力不捨。無明未盡。佛性內熏。如起信論四熏習等廣明。佛力不捨者。如此經出現品及正法華等說。無明未盡者。斯三種餘中之隨一也。三種餘者。如無上依經佛性論等說」
　　問如瑜伽（至）得生心也  問中擧瑜伽五十一顯揚十七云云。答中有二。初明始敎門由二因故。說趣寂二乘不復起也。後明終敎門由三因故。說一切皆當作佛也。初中二因者。謂說賴耶麁相而未說眞如隨緣。及與爲引小乘。而影似小乘而說也。如義苑辨。匡眞評斥之。自義以爲三因。寂曰。匡眞非也。其所言第三因者。今所立宗法。何謂之因也。復古依孔目一云云。匡眞引孔目一云云。評斥復古。寂曰。此評當矣。次引瑜伽第八十倫記二十一下云云。終敎中義苑云云。三因者。一謂根本無明動如來藏隨緣故。二謂二乘於彼二未斷證故。所得涅槃未究竟故。三謂由上四因故。四因者如上一切皆迴心句中說。言二法者。指根本無明與如來藏。匡眞云無明與梨耶識者非也
　　問如生心（至）但總相說  問中匡眞引孔目四云云。答中初總相說後別相說。今乃初也。楞伽云者。宋譯第二終。唐譯第三所說云云。此以劫不覺言通漫。謂之總相。起信疏中爲速於十千劫。置諸第六位。應知。匡眞夾注擧相宗說云云。瑜伽倫記十二上云云。匡眞引楞伽明終敎意云云。總相說者。義苑云。未分諸果之別時也。復古云云。寂曰。二疏義通。但復古指四果支佛。名五乘者。語應有濫。匡眞彈二家。而自義未出二疏之意。蓋斯不得二疏之意故爾
　　若差別說（至）耨菩提心  此下差別說影章云云。意謂此五人出無餘界已。經八萬等。勝於極凡。不及十信最利。所到乃性地菩薩種性已上云云。相宗以不定言爲不定性義。終敎意。以不定言。爲法無定性之義。如匡眞叙。妙句四之一云云。如匡眞引
　　解云此明（至）耨菩提心  義苑云云。此釋非理。如匡眞匡之。復古以滅定爲八解脫中滅定者謬矣。匡眞引影章云云。次引玄賛。擧古師說云云。此遮人謂須陀洹等得果已後逕八萬等。而顯五人皆得無學。入無餘已經八萬等。次匡眞設問。引折薪云云。寂曰。折薪以入滅定。爲通途滅盡定者甚非也。如匡眞引法華論下。及寶法師一乘佛性權實論而辨焉。次施問答。釋預流必經八萬劫不之義云云。寂曰。柏庭所云甚善矣
　　又有義前（至）得多別也  苑古云云。復古闡提之言不穩。匡眞以有義。同於影章。寂曰。此釋不允。影章十二及十七下云云。其意謂出無餘。已逕八萬等。住無餘。不可計數劫。今有義則從凡得小果。乃至回向菩提。入發心住。已來總爲八萬等。此與影章延促大殊。何得相同也
　　上來明遲（至）約終敎說  匡眞引起信疏。明終敎意。次引妙句四之一云云。夾注引倫記二十一下。出相宗意。然相宗會此經凡有二義。一謂諸佛化作聲聞。數數涅槃。出涅槃界。回心向大。以引不定性聲聞。二謂不定性聲聞。受變易身。逕八萬等。以當入無餘云無餘。又法華云餘國。乃受變易身。往餘國。而非是生也。次引法華論。說四種聲聞授記之文。瑜伽第八十。出四種聲聞。名數相同。其義頗別。可知。法華玄賛五。會釋法華論四種聲聞云云。淄州會云。決定聲聞定不作佛。不輕記莂。經文奄含理佛性行佛性。決定聲聞雖無行佛性。有理佛性故。云汝等作佛。論云根未熟者。若約增上慢聲聞。則是未成熟也。若約決定性。則未乃不也云云。寂曰。相宗學者。會法華勝鬘涅槃等之諸文。往往作指鹿爲馬之辨。令殉已宗非適于今也。如性宗諸師彈斥之。不遑詳于斯矣
　　三一切二（至）引二乘說  瑜伽八十（五紙）云云。匡眞破復古。此破當矣。二論旨殊。何引彼證。匡眞云云
　　四或非迴（至）約頓敎說  折薪云云。匡眞云云。未允
　　五或合具（至）攝方便說  復古云云。孔目云云」
　　六或俱絕（至）乘別敎說  匡眞約分該辨者疎矣。今則應以相即相是而解之。以普眼照。則一外無三故。無可迴也。三即一故。皆已會竟。更不復迴
　　問如一乘（至）義如別說  孔目四云。匡眞設問答。釋通法華不之義云云。寂曰。今此章旨。辨別三乘敎中迴心。一乘敎中所說迴心之異。三乘敎中回心者。終敎等所說是也。雖會二乘。仍順一相孤門。一乘攝方便中迴心。如入法界品所說迴心。其相高勝。順無盡敎。雖法華所說同敎一乘。智融法界。迴心二乘不甚高尚。未說十眼十耳等。故猶順同終敎。是今宗以無盡敎爲圓之敎格耳。非以情謂定判甲乙也。宜細讀孔目
    第八佛果（至）相好差別　第八章分科可知
    前中若小（至）修得故也　義苑復古云云
    若三乘始（至）俱常住等　苑薪云云。要問答上（八紙）大旨同矣。莊嚴論三云云。匡眞引演義云云。評量。寂曰。演義此釋頗異常途。義似不穩應思
<PIC>T73070801.GIF</PIC>

    若依終敎（至）乃至廣說  此明終敎中有二。初別明後總說。今乃初也。折薪云云。此釋不允。苑古云云。梁攝論云者。復四十六所出。智論者出於第三十七。又攝論者第十七云云。是故下章釋。復古云云。寂曰。此釋約法身明者最佳矣。匡眞約三佛釋之理雖一致。復古能順章文。可謂正釋也。起信中者。義記中末初廣說。智淨相乃法身也。不思議業相。是報化二身也。今引論意。正顯報化大用即法身全不相離也
　　總說者由（至）隨義應知  苑薪云云。義苑釋或非四句不允。折薪爲正。如匡眞辨
　　問若爾如（至）思之可見  此問諸註異解。苑以爲。此問由或非四句而起。薪擧非一非異。爲問所由。復古意。謂於上鎔融無礙。而起此問。匡眞於別明總說作釋。寂曰。復古應正。餘竝不允。答中初由始敎門。辨非一異。苑薪復古並有道理。匡眞不允。後由終敎門。辨非一異。義苑復古云云。雖未純美義趣粗通
　　若依頓敎（至）如是準之  苑云云。孔目云云」
　　若依圓敎（至）無礙思之  三科可知。苑云云。孔目第四云云。匡眞引要問答上云云。寂曰。此文應至于下約體而引之。約德中。要問答上孔目二（六紙）探玄十五如匡眞引。上二四義者。指上約用約體二門。各有常無常等四句。宋本作二四句特善矣。匡眞云修生本有二種四句者者不允。又引探玄十五。夾注云。寄終敎者全臆斷也。約體中。匡眞引探玄十孔目二要問答上云云
　　二明相好（至）是實法也  分科可知。婆沙百七十六。廣明相好。孔目云云
　　若三乘中（至）引小說也  孔目四·要問答上·瑜伽四十九·倫記十二下·涅槃經二十九·演義第四及七十五云云。法華玄賛五引般若云云
　　或約報身（至）終敎等說  匡眞引觀無量壽經夾注云云。寂曰。不允  孔目四往生章。探玄三云云
　　問何故智（至）得出因也  匡眞引苑薪云云
　　問何故攝（至）約終敎說  梁攝論四十六（十紙）已下明三身。四十七（五紙）明三十二相八十小相等皆法身功德云云。苑薪云云。匡眞引演義鈔七（二十六紙）云云。演義七（二十四紙）已下統收法身。略辨十種。明法身土。今言三十二相等法身。當彼第八門。復古云云。孔目四云云
　　若依一乘（至）相海品說  苑薪復古云云。匡眞引孔目四·探玄十五云云。探玄次上文云。此三十二相。小乘俱以色形爲體。若初敎大乘。依瑜伽。於二十二根中。四根爲體。乃至若依終敎。依對法論。以定慧爲體。又攝相歸本。唯是淨識爲體。又會緣歸實。唯是眞如爲性。若圓敎中相海。以無盡法界爲體（文）次引觀佛三昧經。擧三種相云云。寂曰。欲知十蓮華藏微塵數相好者。先須熟讀此探玄文。知過眞如大白法界。而後有圓佛。非是遍計名數之境矣
　　又觀佛三（至）已廣分別  觀佛三昧經第九云云。探玄十五演義四十八云云。匡眞叙台敎云云。評量。寂曰。佛三身者。最甚深祕密境界。尚非二乘菩薩之所測。況於凡愚乎。然近代學者。多以遍計妄情。計挍佛三身。其言則似高。其旨則流俗。今應依聖敎量。假途於台門諍辨其一端焉。台山外諸師以謂。若就諦判焉則假諦。是有相空中乃無相。若就佛判焉法身自報是無相。他報及應化身。是有相。此是於性相分別而判之。若據相即門言之。則俱有相俱無相。互不相妨云云。四明盛談三諦有相法身寂光有相等之義。自爾已降。法戰競鉾。情執分河。然四明門下三支隆起兒孫如葦。推尚法智。爲山家中興大宗師。以慈光奉先孤山等。名爲山外。至於貶斥稱之邪計。如義例隨釋山家緒餘集讀敎記台宗二百題等載。寂曰。法及自報身土。唯佛與佛自證智境。豈容以有無一異等名數而計挍耶。涅槃經頻說無色界色非色非凡愚之所知。無色界既爾。何況界外變易身乎。何況於法及自報之境界乎。然說之爲無相者。是遮遍計妄執之妄情故。有益於機。可謂悉檀之善巧攝化也。故聖敎中。概以無爲無相詮法身等。今且出台祖明文三五。妙樂九之一云。常寂光土端醜斯亡文句九之二云。法身無形亦無起滅云云。止觀補行二之一。引般若論云。非莊嚴莊嚴常寂光土清淨法身。無所莊嚴。無能莊嚴。爲衆生故。而取三土。忘所觀故。無形無相。法體云形。外表爲相云云。淨名疏云。寂光無相故三皆泯。又云。以寂光中色質永寂。又玄文七云。寂光理通如鏡如器。諸土別異。如像如飯。業力所隔機感不同（文）如此諸文。皆以無形無相。顯眞身眞土。全非遍計情識之境。是悉檀之善巧攝化耳。其實義。則四句永喪。百非洞遣。豈容以有相無相而定執乎  問。說是法住法位等。或說法性五陰。或說常住五陰。非是法性法身有色相耶  答。不然。是法常法位等之文。乃顯相即非相非非相。色心即非色心非非色心之妙理。法住法位。豈容凡夫遍計之有相耶。法性常住五陰亦非是遍計所取之陰。例如文句九之一。言壽者受也。眞如不隔諸法故爲受。又境智相應故名受。乃至法如來以如理爲命。報如來以智慧爲命。應如來同緣理爲命等雖曰五陰。非是凡夫二乘菩薩意言分別所及之五陰。豈容將彼文來。以證寂光法身。有凡愚所知之色等耶（予）竊謂。山外諸師知見。雖未至於台谿之淵奧。乏於高妙自在之旨。對照諸本經及法華論。則是圓敎始門之譚。不可謂之邪僻也。例如清涼見處。雖於儼藏兩祖有所不合。而覓諸本經論及帝心。則亦非外於雜華之宗範矣。山家所提唱。雖似高妙奇特。而考諸經論及台衡所說。則頗有所不符順矣。安得遍是爲台衡正宗乎。縱使四明具一知見。所說免過。而其說轉爲僻邪之囮。使所學者似雨衆三德之說乎。艸堂內省墮負乎。以其有相。爲一時救弊之說。讀敎及匡眞等。謂之實義。呵斤艸堂。以予思之。其謂之實義者。甚難點首其謂之救弊之說者。亦不應理。如上異義。不能縷出。提其一端。辨其大旨而已。孔目云。三十二相。通凡夫小乘三乘一乘。但深淺異。凡夫有人。小乘無人。初敎即空。終敎即如。一乘無盡。具因陀羅及微細等。依別敎其相如十蓮華藏莊嚴世界海塵數等相。又次章云。八十種好人中不具。諸天分有小乘實具。初敎即空終敎即如。一乘無量具因陀羅微細等。寂曰。今此二文理趣明白。台華異義不遑此述。匡眞取台家有相之說。附會諸今宗藏塵相好。將使十身盧遮那之相好。全同凡夫遍計所知之有相焉。其可謂之由打水中月。不覺失却掌中珠乎。十蓮華藏微塵數相好者。普賢等大菩薩智所照之境界。脫出我法之妄窠者。有相應分。非未透過乎無我人即空即如者之所得而知焉。妙玄第八云。實相之相無相不相不相無相。名爲實相。此從不可破壞眞實得名。又此實相。諸佛得法故稱妙有。妙有雖不可見。諸佛能見故稱眞善妙色。實相非二邊之有故。名畢竟空。空理湛然。非一非異故名如如。實相寂滅故名涅槃。覺了不改故名虛空佛性。多所含受故名如來藏。寂照靈智故名中實理心。不依於有。亦不附無故名中道。最上無過故名第一義諦（文）此明文也。宜細披讀。近代學佛之徒。往往以普賢眼唯智境界。混同於愚夫所行遍計所起我法。令最極祕妙法門。彷彿乎數勝所計。吁時弊極矣。孰得救之哉
　　解云此中（至）餘義可知  結上。匡眞引探玄十五（云云）
　　第九攝化（至）境分齊也  第九章中。初明小乘。匡眞引俱舍云云。今且依有部判之。智論四云云
　　若三乘中（至）今此不說  此明三乘。始敎所判。如法苑章明。終敎所判。如大乘義章明。此中但明攝化分齊故。法及自報佛自境界。置而不論可知
　　其釋迦佛（至）始敎以說  此明始敎。匡眞今解已下造語甚拙。旨趣亦昧。若夫始敎所談。則法性身土無爲無相四句永喪。百非洞遣。自受用身土。雖有色等。亦叵思議。周遍法界。無有方所。他受用身土。攝化十地。初地所感。在於百千界頂。二地乃至十地所感。漸次倍增。四善根所感。在於大千界頂。是勝應身也。凡夫二乘所感。乃劣應身。一三千大千界中。有萬億佛云云。匡眞引梵網疏五說云云。孔目第四。廣明梵網經分齊云云。此是今宗判敎之洪格耳。梵網經說。諸宗異義。如別錄辨。謹按梵網心地戒品。以第二地戒波羅蜜圓滿。爲敎理原。乃爲閻浮提凡夫癡闇之人。誦出一戒光明。是即化十信三賢之義故。化意奄含始終二敎。今家以二敎判之者。由於是耳。雖然經意多含。況此經諸品未渡。寧可得以今宗所判爲之定量乎。要問答上（四紙）明蓮華所有佛爲報。摩醯首羅天及閻浮提爲化云云
　　何以故爲二（至）順彼說  探玄三云。若約一乘。十佛化境蓮華藏莊嚴世界海有三種。一蓮華臺藏世界。雖遍法界。對地上菩薩機。現有增減。寄在色頂。唯說一界。二即此遍法界之華藏。一一皆遍法界。三樹形等雜類世界。一一皆遍蓮華藏。竝似彼界。悉遍法界。各有十。無盡無盡。此三中初約同敎一乘。後二約別敎一乘（文）寂曰。三中初即梵網等所說。是三乘始敎所判。報佛攝化分齊。而智融法界。則是同敎一乘
　　或有說釋亦非實報  涅槃經二十四云云。匡眞引探玄三云云。玄籤第七。判橫竪四土。即以無勝爲同居淨土。與今有異。可知
　　或說化境（至）廣於前故  匡眞引智論第七第八第五十及梵網疏云云。義苑復古解釋云云
　　又唯約須（至）非一乘也  探玄三云云。旨歸云云。如匡眞引。此旨歸文。最爲要旨。宜細思繹。
    或說釋迦（至）非別敎也  法華壽量品云云。義苑復古通釋云云
　　或有說此（至）同敎攝也  佛地經論云云。義苑復古云云。探玄第二云云。二十一種功德。如梁攝論四十六。唐世親論三十五。無性論第五。佛地第二初說
　　或有說此（至）離念故  探玄第二云云。薪古云云
　　若別敎一（至）顯無盡探玄第二云云。苑釋不穩
　　然彼十佛（至）二會初說  探玄第三云云。薪云云
　　二世界海（至）佛等境界  探玄第三。孔目第一。如匡眞引。如次三位。如上已辨
　　二於三千（至）輪王境界  探玄第三云云。經五十七初云云。如匡眞引。探玄二十云云
　　三無量雜（至）互不相礙  探玄第三云云
　　此上三位（至）別不同也  匡眞引探玄第三（六十四紙）云云。又云者同卷（四十二紙）之文。苑薪復云云。寂曰。孔目第四要問答上云。蓮華藏世界所有爲報。自在天宮及閻浮釋迦爲化。此旨甚深蓮華藏莊嚴世界海。乃盧舍那及普賢願行建立。因之與果。二而不二。不可思議。唯是一眞法界性起因果。酬因之實報。其於自在天宮及閻浮提成佛者。唯是衆生業行所感。猶如幻作。麁細雖殊。歸之於化焉。他爲實報者。奪而爲化。是今宗不共一乘之乘格也。當知。蓮華藏莊嚴世界海中所有佛身。及同生異生衆。竝是異盧遮那如來三昧智身。融三世間不可思議。如入法界品中有摩耶夫人瞿夷夫人。其業所感摩耶瞿夷。雖已過去。其蓮華藏莊嚴世界海中摩耶瞿夷。古今儼在。欲見蓮華藏世界海中摩耶瞿夷善財等諸聖衆。應須務破我法二執。入因陀羅微細法智。不則智如身子。辨似滿慈。無相應分而已。匡眞絕筆述懷云云。寂曰。鈔主一片。護法之赤心。宛見筆端。其志可賞。惜哉見處不正。胸臆自斷。違背祖說（寂）深慨二祖之正道爲蘖說之所懷敗。弗獲已而數加辨駁耳。寄語來賢。匡眞邪正。不可不辨。匡眞好心。不可不知
　　第十佛身開合（至）圓敎說  第十章五敎分齊分科可知。佛身義甚深難解。如法苑義林章大乘義章等廣辨。今宗所判。如孔目要問答探玄第三等明。所以略而不辨

華嚴五敎章衍祕鈔第五（終）
<PIC>T73071201.GIF</PIC>
<PIC>T73071301.GIF</PIC>
<PIC>T73071401.GIF</PIC>
