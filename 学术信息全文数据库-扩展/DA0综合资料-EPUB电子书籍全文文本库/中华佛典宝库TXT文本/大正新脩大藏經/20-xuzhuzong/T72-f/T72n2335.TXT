《大正藏》第72卷No.2335
No. 2335
華嚴宗要義一卷

　　東大寺沙門凝然述


　　夫華嚴法界難議難思。微塵攝於十方。刹那含於劫海。帝網珠內現重重之影。錠光鏡中示隱隱之像。相即相入攝體用之美同體異體窮鎔融之致。遊覺意之至道。初後圓通。入普眼之玄門始終周滿。覺城之東初心成正覺。妙峯之南住位圓行德。一生備曠劫之因。一念昇究竟之果。一乘法義融遍如是。今明普法一乘教宗。略立十門示其塵露。一教宗大意。二教宗名義。三立教開宗。四一乘三乘。五所立法義。六本經次第。七修證行相。八諸雜法門。九章疏分量。十祖承弘傳。以此十門粗陳宗旨。法林之中。僅擧一枝而已。
　　第一教宗大意。問以何義故名華嚴宗。答以華嚴經爲所依教建立義理顯示旨歸。由此事故名華嚴宗。大小諸宗多由所依教曲立名。如俱舍論爲所依故名俱舍宗。俱舍爲門廣學有宗諸部論藏。謂發智論。六足論。法勝毘曇。雜心毘曇。順正理論。顯宗論等。學此典也。舊名毘曇宗。習學八犍度論。舊婆沙論。舊俱舍等此等諸論。其總名者是薩婆多宗。此云說一切有。以成實論爲所依教名成實宗。四分律等爲所依教故名律宗。以中論。百論。十二門論三部爲所依故名三論宗。以眞言教爲所依故名眞言宗。陳說定判有爲無爲諸法性相名法相宗。此就所立所說爲名。或名唯識宗。約所立義故。若能詮教唯論藏故。雖唯識論爲所學門。瑜伽大論。十支諸論皆咸習學窮義理故。或名應理圓實宗。所說法義與理相應。世俗勝義。四種道理。三性。三無性。乃至二空所顯眞理。冥會契合。如是等理圓滿眞實名應理圓實宗或名普爲乘教。第三時教普爲發趣一切乘者說此教故。一切乘者。即是所被三乘五乘種種機故。若依根本所依論教名瑜伽宗。解深密經。瑜伽大論是本所依。以此爲門。十支諸論及其釋論。大乘法相皆爲所學。就所住處名天台宗。若依所依名法華宗。如義眞和尚。弘仁年中奉。詔製章名天台法華宗義眞。如是宗名。多依所學。或據餘門各立名字。此華嚴經。如來成道最初。演說法界圓融十十無盡。主伴具足。相即相入。無礙法門。爲諸教源。爲諸乘本。問。何故如來初說此教。答。如來成覺朗照萬法。以一切智一切種智無障礙智。現證眞理。事法妙境理智冥一究竟圓滿。以自所證爲物示此。是故不起自内證處。全如自證說其法體。是故即於成正覺處菩提樹下。最初說此自說法界。若餘處說者容非自證故。三乘教移處說之。表非如來自所證故。是故諸佛法爾最初要說甚深廣大法門。賢首大師作探玄記。建立十意陳教興義。清涼大師作新經疏。教因教綠各開十門。元曉。惠苑各陳教興。本經別有性起出現。性起總相專明興意無量因綠。如來出世出現本意。爲說一乘圓融法界大華嚴故。問。爲何等機說大華嚴。答。此經必爲一乘普機演說一切圓極普法。譬如日出先照高山。所說法門名日光教。所被根綠名高山機。問。若爾此教唯被圓機。應不攝引三乘小乘。答。非圓機之者不能受此法。如來自證法體究極。圓通無礙普遍周滿。與此普法相應之者。得受如是最極圓法。二乘三乘既非此器。是故聲聞衆雖在第八會。如聾如盲懸隔見聞。三乘菩薩雖無量億那由他劫修習六度。普機未熟故不能入此法。問。此教既不被三乘小乘等。法有不攝萬機之過。攝二乘等爲教深廣。今教唯攝一乘普機不攝二乘。豈爲普法。答。法是深奧佛所證故。二乘不堪如聾如盲。不能見聞如來境界。非法不攝。非教漏機。根未熟故。不能頓入。若令二乘三乘等聽此華嚴者。即非華嚴。亦非一乘。圓融普法應同三乘小乘等教。云何令此不可思議自在法門同小乘乎。問。若爾此教應永棄捨三乘等類。若有攝誘小機門耶。若攝之者有何方便。答。普法圓教是不共故。三乘小乘不能見聞。雖直不聽不捨聞性。其聞性者別教一乘大方便門。二乘三乘由此迂迴得入圓教。於此一乘別教之法。流出三乘小乘等法。由此方便漸漸誘引練磨長養。說人乘法令離惡趣。說天乘法令出人乘。以二乘法令離人天。攝愚法小乘令入大乘。大乘教中具說三乘。以引愚法令迴心故。迴心教中聲聞斷證天超愚法。彼諸聲聞漸入三乘大乘共教。方作信解大乘菩薩。如是陶練心志融暢。長養根機堪入一乘。是故開顯三乘異門。會歸一乘眞實大道。開會三乘爲入一乘門。然後得入別教一乘舍那自體普賢法界。別教一乘是所入法。三乘同會爲能入門。同會之位一乘所立。有同三乘名同教一乘。同教一乘所入之時。所立法義。全別三乘名別教一乘。是故如來出世本意。爲令衆生悟入別教普法一乘圓融大道。問。入別教者有幾許類。答。有二類機入別教法。一頓入一乘機。成道最初說華嚴經。不簡凡夫及以聖人初心後心。啻一乘機皆得悟解。二漸入一乘機。二乘三乘根綠不堪不能頓入別教普法。如來愍彼於一分三。漸次誘引於別教。爲頓入者。初說一乘七處八會次第遊歷。橫遍十方竪該十世。一切法門第二七日宣示顯說。究竟窮盡。爲漸入者。從一乘法流出三乘。鹿苑已後漸次化儀從此生起終捃拾教。此漸入法。第二七日一念之中所顯現法。海印三昧威神力故。所現無遺皆悉說盡。從此所現別教法中。隨機任宜。摘出三乘。漸次誘攝。迴轉入本。漸入之者。迴轉入一。五所爲中名爲轉爲。轉小入三。轉三入同。從同方入別教一乘。如是展轉名曰轉爲。漸入之者。如是展昇終入法界圓融本處。性起大樹。二乘闡提二處不生。而不捨生芽之性。聲聞乘人於此普法生佛芽者。如是誘引漸生佛芽。終成覺樹。玄記第一陳轉爲云。謂諸二乘以鈍根故要先迴入共教大乘。捨二乘名得菩薩稱。然後方入此普賢法（乃至）是故當知。一切二乘。總無頓入普賢法界。依究竟說。無有二乘而不迴入共教菩薩。無彼菩薩而不入此普賢之法。是故展轉無不皆是此法之器（已上）言共教大乘者。正指始教三乘大乘。愚法小乘轉入始教。即成始教菩薩悟解。大志通泰作大乘人。惠苑法師陳小乘云。要先迴入權教大乘。餘即同此入三乘後。必經同教方入別教。同教爲能入門。住所入別教故。問。何故華嚴名爲本教答。諸教本故。諸佛本故。萬法本故。萬行本故。諸乘本故。所出本故。所歸本故。根末本故。能證本故。所證本故。此諸義中。肝要有二。一開漸本。性起品說日照譬故。故法華云。於一佛乘分別說三（已上）於華嚴經別教一乘。開分三乘漸悟門故。二攝末本。二乘三乘長養機根。終入別教圓教圓融都故。法華經中。涌出菩薩有四唱導。問訊如來。衆生易度不勞否等。如來答言。此諸衆生始見我身。聞我所說。即皆信受入如來慧。除先修習學小乘者。如是之人我今亦令得聞此經入於佛慧（已上）演義鈔一下云。華嚴未有末之可攝。以法華根末歸本歸華嚴故（已上）此明華嚴攝末之本。演鈔亦云。吉藏引此立三種法輪。第一名根本法輪。第二名枝末法輪。第三名攝末歸本法輪（已上）吉祥依此涌出品文。立三轉法輪。收攝如來一代。一類所見化儀根本法輪見華嚴經。鹿苑已後法花前集已前是三乘枝末法輪。法花是攝末歸本法輪。清涼大疏引涌出文。結成華嚴是根本義。鈔牒釋云。言斯則法華亦指此經以爲本矣者。結成本義。若自立爲本。恐本義未明。法花指此爲本。本義方顯。始見入於佛惠既即華嚴。亦令得法華入於佛惠。豈非指初爲本。又法華第一云。於一佛乘分別說三。亦是後本流末。即華嚴爲一佛乘。分別說昔之三。三即鹿野四諦等。若既不指華嚴爲本。鹿野之前以何爲一乘耶（已上）此是釋成攝末之本。漸入之者。先小後大。先三後一。終入別教。開漸本者。出現所說四照大喩。一先照高山被菩薩故。說華嚴故。此中直擧一乘菩薩兼攝三乘中菩薩。二次照黑山譬綠覺乘。三照高原譬聲聞乘。四照大地譬善根衆生乃至邪定。開漸次第先大後小。約別異人次第開漸。鈔云。始成便說華嚴。是照菩薩山王。此明先大後小（已上）其攝末相。先小後大。一人昇進至一極故。問。開漸攝末約何等機。答。頓入之者一切萬法本來一乘究竟圓融。永無開漸三乘差異。無開漸故。無有先小後大等門進入之義。普賢淨眼雖有諸乘。本來不異別教一乘。不見小乘如聾如盲。不同小乘三乘教等專立三乘各明因果。不同同教開會三乘。同三明一。待對說一。別教一乘本無聲聞。雖有聲聞是盧舍那不見不聞聲聞名體。本來普遍一乘道故。問。華嚴別教。云何攝引三乘教中菩薩乘人。答。別教當體全異三乘。而亦約熟必入別教。而所引菩薩有二類。一直進菩薩。本是三中菩薩乘機。依圓教中行布一門。發心修行。行解長養。根綠調熟。即入圓融。二迴心菩薩。亦名二乘。本是愚法。初聞大乘信解勝進。即成迴心。志意通暢作菩薩分。已入共教。捨二乘名。得菩薩稱。即此分人要經同教。方入別教。如前具明。問。直進菩薩經同教耶。答。直進菩薩初心之人。情謂三乘決定差別。執實有其二乘因果。此情謂人要經同教即入別教。法華經言。菩薩聞此法疑綱皆已除者。即此人也。若直進中無情謂人。未必經同。入自乘中證地之時。即入別教一乘證地。三乘教中無證地故。問。華嚴一乘唯有頓入。無漸入者事義滿耶。答。華嚴滿教。雖無漸入。一切法義頓漸化儀事具足圓滿無有所闕。海印定中一切法門具足顯現。同時滿故。漸入一乘事相化儀。三世通徹皆顯現故。第二七日一念之中。過去無際現在十方。鹿苑已後釋迦在世五十箇年說法。化儀綠盡入寂。流通舍利。弘傳教法。正法像法末法時中一切化事。未來世事。後後無盡無際之事。皆於成道第二七日。顯現窮盡。無有所遺。而鹿苑等五十箇年。及滅後事。皆是第二七日事儀。從彼中出經歷成立。問。第二七日皆已顯現者。何故自後更重用之。答。不可後經不漸次用。後應經事於前現故。後不應經者前不可現故。前已有者今即現故。過去無始。未來無終。顯現事儀行相皆爾。問。若如此義頓入漸入化儀。必有不可唯頓。答。若唯一乘無二乘土。及無三乘差別之處。漸入誘引不可顯現。此事其處本來無故。若總泛言一切顯現。十方國土有此事故。今此娑婆既是穢土。如來化儀必有聲聞。是故具開三乘化儀。於此娑婆顯華藏界。周遍法界無盡鎔融。問。情涼大疏言還照高山者。爲指華嚴指法花耶。答。雖似指法華而實指華嚴。小乘入一。法華爲門。是能入故。華嚴別教即爲所入所住極處。今擧法華能入之門。兩取所入爲還照教。先照高山直指頓入。還照高山約漸入者。問。何以得知法華本意攝引二乘令入華嚴。答。法華始終授聲聞記。爲入華嚴別教一乘故。故譬喩品與太白牛一乘車中。初是等一大車。後即無盡寶車等。一是同教意。無盡即別教義。涌出品中得聞此經入於佛慧。如上演鈔。聞說法花入華嚴故。嘉祥大師法華名攝末歸本法輪。行相一同。而嘉祥宗法華華嚴無有差別。諸大乘教顯道無二故。無差異。今宗彼此施設懸隔。問。法華經云。諸佛出世唯以一大事因綠故。出現於世（已上）即指法華爲一大事。何故更言大華嚴故。答。諸大乘經。望令成佛皆言大事。不簡三乘大乘等教。般若經等皆說此義。今花嚴宗性起一品。具說如來出現始終行相。新云如來出現品焉。十門出現皆顯大事。第一出現總相法門。窮盡如來出世本意。依此文故。清涼大師云。出現本爲大華嚴故（已上）一代一切諸教法門。莫不皆是爲大華嚴一大善巧別教普法。其漸入者。由同教門入別教宗得普賢眼。指此所入名一大事。同教爲門故通同教。終歸別教正指此法名爲一大事因綠也。
　　第二教宗名義。問。何故此教名華嚴宗。答。本經精髓名爲華嚴。梵語具言摩訶毘佛略勃馱健拏驃訶素怛覽。此云大方廣覺者雜華嚴飾經。摩訶言大。毘佛略言方廣。勃馱言覺者。健拏言雜華。驃訶言嚴飾。素怛覽言經。今略言大方廣佛華嚴經。更擧精要言華嚴宗。清涼師云。所證之境即大方廣。能證之心即佛華嚴（已上）佛所證境不過三大。體大。相大。用大名三。能證智心不過事理。萬行因華感十身滿果。故言華嚴。華必感菓。二利萬行感佛果故。所言感者。得佛果故。嚴是因感。以得佛果名爲嚴飾。大疏序云。華喩功德萬行（已上）鈔釋云。此亦二義。一感果華。喩於萬行。成佛果故。或與果俱。或不與俱。俱如蓮花。表因果交徹故。不俱如桃李華。壞先因後果故。二嚴身華。喩諸位功德。必與修果俱。故下經云。若見華時。當願衆生。神通等法。如花開敷。若見樹華。當願衆生。衆相如華。具三十二（已上）感果華要局佛果。嚴身華互通因果。玄記華有十義。一微妙義。表佛行德離麁相故。二開敷義。萬行敷榮性開覺故。三端正義。衆行圓滿德相具故。四芬馥義。德香普薰益自他故。五適悅義。勝德快樂喜無厭故。六巧成義。所修德相善巧成故。七光淨義。斷證永盡極清淨故。八莊飾義。了因明顯嚴本性故。九引果義。生因成立起佛果故。十不染義。處世不染如蓮華故。問。華嚴華者是何等華。答。華嚴華者。蓮花爲本。通一切華。諸感果者無不通故。不簡華果同時前後。不失由華感果故。亦通一切非華之者。嚴身飾體皆華義故。問。感果蓮華與法華華有何別耶。答。能喩事華彼此是同。所喩法義彼此是別。此經感果嚴身二義。法華所喩。開敷出水。華實俱成。因果雙說。八不本淨。八迷不染。爲實施權。開權顯實。廢權立實。權實二智。同時雙顯。如是法喩。隨宗不同。開敷出水。法花論說。因果雙說光宅所立。八迷不染嘉祥妙解。爲實施權等是天台所解。本迹二門各有三義。總名本迹六譬。權實雙顯清涼所釋。慈恩用論開敷出水。
　　第三立教開宗。問。此華嚴宗立幾教宗。收攝判斷一代諸教。答。杜順大師。弘華嚴宗。建立五教。陳演止觀。智儼大師。承繼此躅。建立五教。莊飾弘通。賢首尊者。建興繁昌。普天歸投。率土順從。清涼。圭山。弘通傳述。潤色增光。修飾窮究。教則五教。宗則十宗。能詮所詮。攝判究盡。言五教者。一愚法小乘教。諸小乘教。二部五部。二十部。五百部等。一切三藏等教。不知法空。俱證人空。雖說法空。唯是少分亦不明顯。二大乘始教。般若中百等破相遣執教。深密瑜伽等建立法相典。三大乘終教。楞伽密嚴等經。起信寶性等論。蕩事顯理。融相見性。即此教宗。四大乘頓教。諸大乘中所顯所示言說頓亡。思量忽泯。契會不二。入住一理。生心即妄。不生即佛如是等也。五一乘圓教。華嚴一乘。四種法界。事事無礙。圓明自在。具德無盡。主伴具足。帝網重重。如是等也。言十宗者。約所詮宗而建立故。即五教中所顯宗旨。一我法俱有宗。犢子部等。二法有我無宗。薩婆多部等。三法無去來宗。大衆部等。四現通假實宗。說假部等。五俗妄眞實宗。說出世部等。六諸法但名宗。一說部等。此上六宗小乘中分。七一切皆空宗。亦名三性空有宗。是始教宗。八眞德不空宗。是終教宗。九相想俱絕宗。是頓教宗。十圓明具德宗。是華嚴經別教一乘。以此五教十宗。判斷大小教宗。權實淺深無不究竟。
　　第四一乘三乘。問。於五教中云何分別一乘三乘差別門耶。答。總而言之。一乘三乘。細分言之。三乘之外亦有愚法小乘。合而言之。三乘之中二乘攝之。法華三車含有愚法。於五教中初小乘教即愚法教。始終頓三竝三乘教。圓教即是一乘教宗。此圓教者。是指別教。若漸入門攝二乘機立同教門。非教本意。立教本意唯別教宗。問。云何名爲三乘一乘。答。大乘教中說三乘別。因果各別各歸自乘。是故二乘不能成佛。此即本性種姓別故。說如是義名三乘教。此教即說三乘五性。一聲聞種姓。二獨覺種姓。三菩薩種姓。此三各具自乘種子芽不具餘。四不定種姓。具三乘種。非定一故。然有四種。一聲聞綠覺不定。二聲聞菩薩不定。三綠覺菩薩不定。四三乘不定。初一定性。不能成佛。後三成佛。有佛種故。五無性有性。闕無三乘無漏性種。極以人天教化成就。言一乘者。一切衆生皆具理性。眞理爲性。有此理故。一切衆生無不成佛。名一乘教。若據結綠。有三乘性。是理性上暫時假立。暫時性故。後皆成佛。而定性者。習性堅牢於此世中決定不迴。必入涅槃寂後生心。所入涅槃非實滅故。心想還生。迴心向大。次第勝進。修行成佛。不定種姓。此世迴心。趣向昇進。修行成佛。問。始終頓三教。無一乘名耶。答。約五教門立三一名。互有與奪。不可一準。始教名密意一乘。終教名佛性一乘。頓教名絕想一乘。法華名同教一乘。華嚴名別教一乘。圓教分二。同教別教。始終頓三。是故總立五種一乘。愚法都無一乘之名。五種一中唯別教宗是眞實一。根本一乘諸乘本故。法華攝末歸本名一。始終頓三雖三乘教。隨所立義各與一名。然始教宗。三乘教本。終頓二教三人所入。故名三乘待對三乘。故名三乘。其所說相。是一乘義專說三乘皆成佛故。泯絕三乘歸一理故。故清涼師。始教大乘名三乘教。終頓圓三皆名一乘。若成佛門。終頓二教共是一乘。事事無礙別教一乘。同教義門。同頓同終。或同始小。故名同教。然於五教立三乘名亦有五種。一始別終同三。如小乘教。二始終俱別三。如始教宗。三始終俱同三。如終教宗。四始終俱離三。如頓教宗。五始終俱同三。如同教宗。別教一乘無三乘名。問。同教一乘有種類耶。答。唯同三乘名爲同教。不可有類。若強言之。有法華同教。是對機同。有華嚴同教。是稱性同。法華同教爲本兼有別教。約所入故。華嚴別教爲本兼有同教。約該攝故。直爾就正分二門者。華嚴是別教。法華是同教而已。
　　第五所立法義。問。華嚴一乘教說何等法義。答。別教一乘法界法門。體相。森羅業用周遍。攝束樞要成四法界。一事法界。即是無礙所依體事。即有十對。教義。理事。境智。行位。因果。依正。體用。人法。逆順。應感。此十對法。各皆圓融。或一攝餘。互皆融攝。二理法界。攝歸眞實寂寥湛然。此有十門。文繁略之。三理事無礙法界。隨綠事法與理一味。此有十門。各成無礙。一理遍於事門。二事遍於理門。三依理成事門。四事能顯理門。五以理奪事門。六事能隱理門。七眞理即事門。八事法即理門。九眞理非事門。十事法非理門。以此十門明理事無礙相。四事事無礙法界。名周遍含容。眞理隨綠成種種事。一一事法融通無礙。亦有十門。即十玄門。一同時具足相應門。二廣狹自在無礙門。三一多相容不同門。四諸法相即自在門。五祕密隱顯俱成門。六微細相容安立門。七因陀羅網境界門。八託事顯法生解門。九十世隔法異成門。十主伴圓明具德門。此十玄門。同一綠起。終一一法具十玄門。無礙圓融。隨其一門即有一切。於一塵法具四法界。一塵當體是事法界。因綠所生分限法故。此塵全以眞理成立。故還泯亡全是眞理成理法界。理即成事。事即成理。二門無隔。是事理無礙故。周遍眞理全成一塵。一塵之外無有眞理。自餘諸事不離塵理。萬法與理在一塵内。是則事事無礙行相。故四法界同時有之不離眞理。一塵中事具十玄門。同時具足。廣狹自在。相即相入如是等也。事事無礙所因有十。一唯心所現故。二法無定性故。三綠起相由故。四法性融通故。五如幻夢故。六如影像故。七因無限故。八佛證窮故。九深定用故。十神通解脫故。十中隨一即能令彼諸法混融無礙自在。十玄二門。一德相十玄。舍那自德本具足故。二業用十玄。爲物顯現成利潤故。上四法界即是別教一乘所說法義綱要。
　　第六本經次第。問。此華嚴宗既是經宗。本經所說行相云何。答。大華嚴經一部六十卷。七處八會。三十四品。理實法界綠起因果爲宗。高祖香象賢首大師。大華嚴經總爲五分。一發起因綠分。是初世間淨眼品當餘經序分。明證信發起二序行相故。二盧舍那品名擧果勸樂生信分說舍那果德。令人信樂故。此之二品。是第一會名菩提場。第二會有六品。謂名號品。四諦品。光明覺品。明難品。淨行品。賢首品是也。名號已下三。名修因契果生解分。十信已後乃至性起品。四十一位因果鉤鎖漸次成故。由此次第生妙解故。第二會六品中。初之三品佛果三業爲十信所依。後之三品信位當相成解行德。三品次配。問。何故十信如來三業以爲所依發起生起。答。菩薩行位。要攬佛果生起成辨。是故如來三業爲依。起信位行。況全攬果分爲因分體。是故因人成就一法。果海即顯。位位成佛即由此義。問。云何明難成十信解。答。明難品十首菩薩各說一法。初問文殊通問九首。九首菩薩各答一深。後有九首。總問文殊。文殊即說佛境一深。此十甚深者。一綠起甚深。二教化甚深。三業化甚深。四佛說法甚深。五福田甚深。六正教甚深。七正行甚深。八助道甚深。九一乘甚深。十佛境甚深也。問。云何淨行成十信行。答。觀解深玄入諸佛法。隨綠行願三業歷綠。經說一百四十淨行。理事兼修。悲智雙運。四儀動作。語默行住。心住空理。觀融事理。此即十信隨綠妙行。問。云何賢首成信位德。答。圓教十信解行已成。所得大果德用無盡。信位窮滿。沒同果海。自證圓極居佛果地。此初發心同時。成辨六位衆德。若不得終者。亦不得初故。信位佛果中間諸位。同一綠起不相離故。得一位時全成一切。是故信滿通貫始終。該攝諸位。自體滿足施無方用。得十三昧者。一圓明海印三昧門。二華嚴妙行三昧門。三因陀羅網三昧門。四手出廣供三昧門。五現諸法門三昧門。六四攝攝生三昧門。七俯同世間三昧門。八毛光覺照三昧門。九主伴嚴麗三昧門。十寂用無涯三昧門也。上是第二會十信法門竟。第三會說十住位總有六品。一昇須彌頂品。二須彌偈讃品。此二序分。三十住品。此明十解。四梵行品。明十住行。即十梵行遣著破執。梵行成就。便成正覺。五發心功德品。明十住功德且讃初住德。上三自分。六明法品。此明十住勝進分也。此上四品十住正住正宗。第四會說十行位。此有四品。一夜摩昇天品。二夜摩偈讃品。此二序分。三十行品。四十藏品。此二正宗分也。第五會說十迴向。此有三品。一兜率昇天品。二兜率偈讃品。此二序分。三十迴向品。是正說也。第六他化自在天會。此會有十一品。一十地品。二十明品。三十忍品。四阿僧祇品。五壽命。六菩薩住處品。十明已後五品。明第十地勝進分。是當等覺位。七佛不思議法品。八如來相海品。九小相光明品。十普賢行品。十一如來性起品。不思議已後五品。是佛果地妙覺位也。此上諸會具說四十一位行相。令人生解。第七重會普光法堂會。廣說諸位行法。此即第四託法進修成行分。唯有一品。名離世間品。普慧菩薩擧二百問。普賢菩薩說二千行。答其諸問。二千法門隨應各明五十二位成行方法。第八名重閣講堂會。此有一品。即入法界品也。此即第五依人天證成德分。由前行法證入所說所宗法界海會故也。此一會中總有二段初是本會。祇園大衆入法界故。是頓證法界分即如來會。二是末會。文殊出閣往南化導。并諸菩薩隨綠化物。是漸證法界分即菩薩會。於中三會。初攝比丘會。二攝龍會。亦名攝諸乘會。三攝善財會。比丘。攝龍。攝善財之初。皆文殊爲會主。德雲已後以諸善友爲其會主。文殊師利於覺城東沙羅林幢大塔廟處。攝善財童子。合滿信位。善財知識總有五十五人。束爲五相。一寄位修行相。初四十一人是也。信位一人。十住十人。十行十人。十向十人。十地十人。一人成一位名寄位修行相。二會綠入實相十一人。當等覺位。三攝德成因相。彌勒菩薩司補處功德故。四智照無二相。再見文殊以初後不二故。上來竝是般若門知識也。五顯因廣大相。普賢菩薩。祕密重重即法界門知識也。善財童子値普賢時。其毛孔中即見一切佛刹塵數境界。念念如是一切佛法盡極圓滿。隨一一因皆稱法界。甚深廣大不可思議。於前諸善友處。所得三昧法門。於普賢毛孔念念獲得。前五十四般若知識即是文殊能證妙智。第五十五普賢知識所證眞理。二聖理智契合即同盧舍那佛。故名顯因廣大相也。法界海會頓漸雖異。不異漸之頓。不異頓之漸。一圓滿果遍通普周。此五分中。初是即分。正宗四分輪轉無窮。見果起信。依信成解。由解起行。由行證入。證上說果。後果起信。乃至由行成證。信解行證次第鉤鎖。展轉無窮。是名一乘法輪行相。本經宗旨狀相如是。
　　第七修證行相。問華嚴別教圓融法門。修行證入狀相云何。答華嚴教義修行證入隨機階差。相狀非一。或有頓悟漸修。或有頓修漸悟。或有頓悟頓修。或有慚修漸悟。如是行相隨宜多端。且就頓悟漸修言之。創値華嚴一乘別教。聽聞自身如來藏中四種法界圓融無礙。過恒沙德具足周備。因果理事業用圓滿。即發深信。欣樂修顯。如是信樂發菩提心。趣向堅固。知法深大。此心中頓悟自身本來即是萬德庫藏。無染無妄無盡自在具德宛然。是名頓悟。此悟即是解悟之悟非是證悟。未修證故。此解悟心徹底窮源頓解所領至果海故。雖頓至源而惑未消。是故漸修斷除惑障。隨斷惑處斷德漸成。隨證理處智德漸滿。如是修行。隨斷障處。次第證悟。由漸修故有此證解。七處八會皆在自心。所說萬法皆吾所有。見聞已後成此頓悟。解行生中念念事事頓悟漸修。漸修漸悟。於一法中頓悟漸修。法法皆爾。同時圓備。頓悟漸修最初要門速續修習衆門頓開。是故頓悟頓修。修悟同時漸修漸悟。先修後悟。隨宜進向。任意修證者也。華嚴修證隨綠無盡。七處八會文文句句無非皆是觀門樞楗。華嚴列祖多立觀行。杜順帝心創作華嚴法界觀一卷。立三重法界觀門盡其精美。亦作五教止觀一卷。華嚴三昧窮究理趣。三祖香象觀門是多。華藏世界觀一卷。遊心法界記一卷。妄盡還源觀一卷。義海百門。普賢觀行法門一卷。華嚴三昧章一卷。清涼作三聖圓融觀一卷。十二因綠觀等。大疏演義鈔。探玄記等。皆以觀門解釋宗旨。通玄居士造華嚴論等。專以觀門釋成宗途。
　　第八諸雜法門。問。華嚴宗中所說法數大小法義總有幾種。答。華嚴大經法相廣博。會會品品數相無邊。具錄名數徒費紙墨。孔目章中。會會品品。取其簡要明一百四十一科法門。其中小科別開其相成數百餘法相法義。然法相門總有三種。一唯法相宗法相。如三乘定性。性相各別性有情無漏種等。二唯法性宗法相。三乘五性會歸一乘皆成佛道。性相鎔融理事無礙等。三法相法性無違法相。如四智三身八識二諦六度三性三無性等。始教大乘少說法性。多說法相。所說法性即法相數。終教大乘少說法相多說法性。所說法相會歸法性。總而言之。始教大乘是法相宗。終教圓教合名法性宗。頓教大乘是無相宗。故法性宗有終教法性。有圓教法性。此圓教者別教一乘。同教法相全同終教。上性相無違者多約終教法相性。若約圓教事事無礙。十玄六相一切法門十十無盡竝異終教法性之義。而亦多有通終教始教法相之者。所言別教華嚴法門者。如孔目章等中列言。五海十智。十世界海。四諦。唯識十甚深。十信。十位。十梵行。十度。十藏。十迴向。十地。六決定。教證二大。五怖畏。十願。調柔等四果。三聚淨戒。四禪。八定。三十七道品。十二因綠。萬行道法。十身相作。四十辨才。十明。十忍。如是等法無量無邊。離世間品二千行法皆以十種爲其定數。此等法門皆是華嚴所說。所說所談諸雜法門不能具錄。如本經說。
　　第九章疏分量。問。此華嚴宗教典幾許。答。本經三本。六十華嚴東晋所譯。智儼大師作五卷疏名搜玄記。香象大師作探玄記二十卷。八十華嚴大周所譯。慧苑法師作十六卷疏名續華嚴疏刊定記。清涼大師作大疏二十卷。并演義鈔四十卷。釋自大疏刊定有違賢首所立。清涼破刊定成立賢首義。四十華嚴貞元所譯。清涼大師作十卷疏。清涼亦作八十經綱要三卷。通玄居士作華嚴論四十卷。自餘諸章其數極多。五教章。旨歸。綱目。法界觀。五教止觀。五十要問答。十玄章。華嚴問答。七科章。遊心法界記。策林。還源觀。義海百門。普賢觀行。華藏觀開脈義。金師子章。華嚴傳。行願別行疏。略策。法界玄鏡。三聖圓融觀。行願疏。義記。法界圖。纂靈記。注法界觀。五教章多作記述。指事。義苑疏。折薪記。復古記。集成記等。如是章疏其數極多。不能具錄。智儼。香象。清涼祖文本疏章鈔學者專翫。餘師解釋兼包習學。義途深廣大養神解。
　　第十祖承弘傳。問。此宗立祖相承云何。答。若明立祖總通言之。毘盧舍那開法教主。普賢已下十祖所憑。謂普賢菩薩。文殊師利菩薩。馬鳴菩薩。龍樹菩薩。天親菩薩。杜順帝心尊者。至相智儼尊者。康國賢首尊者。清涼澄觀大師。宗密定慧禪師是也。大唐帝心已後。皆血脈相承。然清涼在香象滅後。天竺五祖唯是依憑。大宋淨源總立七祖。大唐五祖加天竺馬鳴龍樹。大日本國。天平十二年（庚辰）良辨僧正創弘華嚴。日本華嚴自此而始。新羅審祥禪師。往大唐朝。從香象大師學華嚴宗。來朝之後住大安寺。良辨請此於東大寺羂索堂。初講華嚴。良辨聞之。即共興隆。自辨弟子有實忠和尚。次等定大僧都。次正進律師。次長歲和尚。次道雄僧都。次基海大德。次良緒律師。次圓超僧都。次尊勝院本願光智大僧都。次松橋已講。次延達律師。次深幸法橋。次定䢰得業。次隆助法橋。次道性法印。次良禎權僧正。次宗性權僧正。次法印權大僧都宗顯。次法印權大僧都公曉。良辨已後至公曉法印經二十代。竝是日本華嚴貫首。公曉弟子有定曉大法師。正此次後是宗貫首等。光智弟子。有觀眞律師。次觀圓已講。次延快已講。次勝䢰已講。次良覺得業。次景雅法橋。次高山寺高辨上人。橫燃一燈大興華嚴。高辨弟子有喜海大德。海公下有靜海法師。靜海下有照辨法師。順辨法師。辨清法師。辨清下有經辨法師。高辨門人橫竪弘持。學業繁昌。宗緒弘昌。日本華嚴宗。東大寺爲本。良辨僧正爲弘華嚴立東大寺。聖武天皇特崇此宗。雖學八宗以華嚴宗爲其本宗。自昔已來。亦弘三論。昔昌弘法相。僥季。廢不學。中古已來。華嚴。三論兩宗繼踵習學甚昌。英哲間出。各提綱宗。學業成林。法緒連綿。昔東大寺南大門額言大華嚴寺。大佛殿二階額言恒說華嚴院。自天平十二年至延曆七年。首尾五十許年。每日講說華嚴經及彼疏。謂天平十二年已後三年終六十華嚴經。即用探玄記。其後講敷八十華嚴經。用刊定記。六十八十常講不息。恒說之言事實宜焉。宗旨玄妙。情慮懸涯。依教理力。綴其要義。功業不虛。要證十身而已。
　　華嚴宗要義一卷

　　于時正和三年（甲寅）十月二十八日。於東大寺戒檀院。爲關東光明寺檀越禪門撰之。彼禪門殿下。忠勤之暇。普通諸宗。顯密該綜。性相兼練。叩予以華嚴法門。對談以兩三軸章。更亦綴此簡章。謹酬慇懃雅懷矣。
　　華嚴宗沙門凝然（春秋七十五）
　　文保二年五月。奉面受於草主方丈畢。歡喜有餘。大教値遇。
　　圓宗沙門普海（存理智。夏臈六歲）
　　唐永二年（癸未）四月十四日。於江州山本寺。爲自持弘通。令書寫奉讀畢。沙彌覺城

