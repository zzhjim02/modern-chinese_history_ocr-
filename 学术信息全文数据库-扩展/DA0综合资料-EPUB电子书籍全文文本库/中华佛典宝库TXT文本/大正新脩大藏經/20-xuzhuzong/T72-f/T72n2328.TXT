　《大正藏》第72卷No.2328


　　No. 2328

　　華嚴宗種性義抄


　　問。約種性有幾種耶答云。此五教意各別也。問。爾何別耶。答。小乘教立六種性。始教建立二種性及五種性。終教立一眞如性。頓教立唯理性。圓教立一因一果如如性。問。終頓圓三教同建立一眞如性。所以無差別。而何云三教別耶。答。終教建立無明熏動眞如成三細六麁五意六染煩惱造作萬差諸法理性。頓教意立從本以來一切衆生是理性佛不論成佛不成佛唯理性。圓教立一因一果主伴具足理事圓融因果無二性。所以通一切有情非情（云云）初發心時便成正覺。是其理性。故別。
    問。爾其六種性乃至因果無二性等者何等耶。答。小乘教六種性者。一退法種性。二思法種性。三護法種性。四住法種性。五堪達法種性。六不動法種性（此教意但云修得佛性。不云性得佛性）始教二種性者。一本性住種性。二習所成種性也。五種性者。一聲聞種性。二獨覺種性。三菩薩種性。四不定種性。五無性有情種性也。終教眞如本覺性種性者。本覺眞如受根本無明熏成三細六麁五意六染煩惱。成造作遷流諸法一味平等性也。頓教唯一理性者是遍一切有情非情。不論成佛不成佛理性也。圓教因果無二性者是遍一切情非情依正無二三世九世鎔融無礙性也
　　問。爾依何等經論文建立此等種性耶答。小乘六種性依倶舍論等建立之。故論二十一頌言。阿羅漢有六。謂退至不動。前五信解生。總名時解脱。後不時解脱從前見至生（云云）又釋論云。言退法者謂遇少縁便退所得。非思法等。言思法者。謂懼退失恒思自害。言護法者。謂於所得喜自防護。安住法者。離勝退縁。雖不自防亦能不退。離勝加行亦不増進。堪達法者。彼性堪能好修練根速達不動。不動法者彼必無退（云云）又頌言。學異生具六。練根非見道（云云）又釋論云。有學異生種性亦六。六種應果彼爲先故然見道位必無練根。此位無容起加行。故唯於信解異生位中能修練根（云云）
　　始教二種性者。善戒經云。本性者陰界六入次第相續。無始無終法性自爾（云云）慧日論釋云言自爾者即法爾也（云云）（是説本性住種性文也）瑜伽三十五菩薩地種性品（云云）何種性。略有二種。一本性住種性。二習所成種性。本性住種性者。謂諸菩薩六處殊勝有如是相。從無始世展轉傳來法爾所得。是名本性住種性。習所成種性者。謂先串習善根所得是習所成種性。此中義意二種皆取。又此種性亦名種子。亦名爲界。亦名爲性等（云云此總説二種性文也）大般若經五百九十三云。若有情類於聲聞乘性決定者。聞此法已。速能證得自無漏地。若有情類於獨覺乘性決定者。聞此法已。速依自乘而得出離。若有情類於無上乘性決定者。聞此法已。速證無上正等菩提。若有情類雖未已入正性離生。而於三乘性不定者聞此法已。皆發無上正等覺心（云云此説四種性決定文也。除第五無性耳）深密經第二云。一向趣寂聲聞種性補特伽羅雖蒙諸佛施設種種勇猛加行方便化導。終不能令當坐道場。證得阿耨菩提。何以故。由彼本來唯有下劣種性故（云云）善戒經第八卷云。聲聞有十二種行。有聲聞性是名初行。若得世第一法名第二行。得苦法忍名第三行。得四信心戒得清淨名第四行。若如戒住法法得増長名第五行。若觀四諦名第六第七第八行。修集無相三昧名第九行。具足成就三昧故名第十行。獲得解脱名十一行。阿羅漢果名第十二行（云云）指事云。既得世第一法是名第二行。故知前三善根屬種性住（云云）又云。若依此論其三善根不屬種性。唯三方便屬種性住（云云此論者是倶舍論也。此説聲聞種性文也）瑜伽獨覺地云。云何獨覺種性。謂由三相應正了知。一者本性獨覺。先未證得彼菩提時有薄塵種性。由此因縁於憒丙處心不愛樂。於寂靜處深心愛樂。二者不樂利生好寂住故三者有中根性。是慢行類。由此因縁深心希願。無師無敵而證菩提（云云）（此説獨覺種性文也）瑜伽種性地云。謂諸菩薩自乘種性最初發心及以一切菩提分法是名爲持等（云云）（此説菩薩種性文也。又以本性習性爲菩薩種性可勘之）無性攝論云。爲引攝一類及任持所餘由不定種性諸佛説一乘法。無我解脱等故性不同得二意樂化究竟説一乘（云云）（此説有不定種性文也）涅槃經第十一現病品云。迦葉世有三人。其病難治。一謗大乘。二五逆罪。三一闡提。如是三病世中極重。悉非聲聞縁覺之所能治。善男子。譬如有病必死難治。若有瞻病隨意醫藥。若無瞻病隨意醫藥。如是三病定不可治。當知是人必死不疑（云云）又顯揚論第二十卷問云。云何種性差別五種道理。答謂。一切界差別可得故（是云有三乘五性有情界差別也）無根有情不應理故（此云無根有情如外地非有情故也）同類譬喩不應理故（此云刹帝利等乃至地獄等界趣別故也）異類譬喩不應理故（此云如方地金銀等者本有差別故也）唯現在世非般涅槃法不應理故（此云無根者永不般涅槃故也）又瑜伽種性地云。住無種性補特伽羅無種性故。雖有發心及行加行爲所依止。定不堪任圓滿無上正等菩提。由此道理雖未發心未修菩薩所行加行等（云云此等文説無性）於無性有二種。一時邊。二畢竟。時邊有四種。故莊嚴論曰。一向行惡行。普斷諸白法。無有解脱分善。少亦無因（云云此等文説第五無性也）依此等道理立五種性也
　　終教立眞如性種性。智度論云。法名涅槃。不戲論法性名本分種。如黄石金性白石銀性。一切衆生有涅槃性（乃至）利根者即知是諸法皆是法性。譬如神通人能變瓦石皆便爲金。鈍根者方便分別求之乃得法性。譬如火冶鼓石。然乃後得（乃至）譬如一切色法皆有空。分諸法中皆有涅槃性。是名法性（云云）涅槃經第二十七云。善男子。譬如有人家有乳酪。有人問言。汝有蘇耶。答言。我有酪。實非蘇。以巧方便定當得。故言有蘇。衆生亦爾。悉皆有心。凡有心者定當得成阿耨菩提。以是義故我常宣説一切衆生悉有佛性（云云）密嚴經云。佛説如來藏以爲阿頼耶。惡慧不能知藏即頼耶識如來清淨藏世間阿頼耶。如金作指環。展轉無差別（云云）又梁攝論第三云。由本識功能漸減聞熏等次第漸増。捨凡夫依作聖人依。聖人依者。聞熏習與解性和合以此爲依。一切聖道皆依此生（云云）又云。是聞熏習從清淨法界流出。故不入本識性攝等（云云）起信論云。不生不滅與生滅和合。非一非異。名爲阿梨耶識。此識有二種義。能攝一切法云何爲二。一者覺義。二不覺義（云云）又云。自體相熏習者。從無始世來具足無漏法。備有不思議業。作境界之性。依此二義恒常熏習。以有力故能令衆生厭生死苦樂求涅槃自信己身有眞如法發心修行（云云）又云。又諸佛法有因有縁。因縁成熟乃得成辨（云云）寶性論第五卷偈云。法身及如來。聖諦與涅槃。功徳不相離。如光不離日。略明法身等義一而名異。依無漏界中四種義差別（云云）又同論説無漏界中四種義云。頌曰。佛法不相離。及彼眞如性法體不虚妄。本來自性清淨（云云）又云。佛法不相離者依此義。故聖者勝鬘經言。世尊。不空如來藏過於恒沙不離不脱。不思議佛法故。及彼眞如性者依此義故。六根取經言。世尊。六根如是從無始來。畢竟究竟諸法體故。法體不虚妄者。依此義故。經中説言。乃至又復依此四義次第有四種名。何等爲四。一者法身。二者如來。三者第一義諦。四者涅槃（云云）地持論第一云。是菩薩種性麁相我已略説。諸餘實義唯佛世尊能決定知（云云）又章云。故就眞如明性種性。是故佛性論云。自性清淨心名爲道諦。又涅槃經云。佛性者名第一義空。第一義空名爲智慧。此等并就本覺性智説爲性種（云云）以此等文云眞性也。
　　頓教立絶言眞如理性。章引諸法無行經上卷文云。是故諸法無行經云。云何是事名爲種性。文殊師利一切衆生皆是一相。畢竟不生。離諸名字一異不可得。故是名種性（云云）
    圓教建立因果無二種性。六十華嚴經第九十住品云。菩薩種性甚深廣大。與法界虚空等。一切菩薩皆從三世諸佛種性中生（云云）又八十經第十六同品云。菩薩住處廣大與界虚空等（云云）依此等文立圓教種性也。故章主略引此等經論文建立五教種性。此外經論文非一。具可勘見了。問。爾種性與種子同歟異歟。答。同也。故瑜伽論種性地云。又此種性亦名種子。亦名爲界。亦名爲性等（云云）問。爾若同者已五教中卷種子章中。以刹那滅倶有恒隨轉應知決定待衆縁唯能引自果云六義釋了。何重此別釋耶。答。種子章中雖以六義釋了。彼但出諸法種子具六義道理。此種性義中明三乘五性輩具此種子成佛不成佛所以也。故同體義別。問。爾若同者何云種性不具刹那滅等六義耶。答。上種子章明具此等義道理了。今此但爲顯三乘五性具成佛不成佛種性所以而重不出之也。問。爾三乘教種性與一乘門種性有何差別耶。答。三乘門種性狹少。一乘門種性甚深廣大。故探玄記第五卷以釋名出體諸門分別三門釋種性中云。幽玄無極故曰甚深。廣大者是苞含義。普遍義無邊義等（云云）問。爾終頓圓三教倶建立眞如種性故不可有寛狹。而何云三乘門種性狹少。一乘門種性甚深廣大耶。答。寔同雖立眞如種性隨機有寛狹。譬如江河淵池等水其性一有廣狹。建立一眞如性隨教隨機有差別。故無妨。
　　就小乘教何云退法等阿羅漢耶。答。章家雖出退思護住堪達不動六種性未説應果行相。故不可答申也。問。既章文若依小乘種性有六等。云出六種性何云不及應果。而不答退法阿羅漢等行相耶。答。凡章出六種性名此爲顯其種性差別義。然而正不論其應果行相。所以不可答申。但雖然答言者云。此倶舍論云。言退法者。謂遇少縁便退所得。非思法者等（乃至）不動法者彼必無退。意退法種性遇小縁退（乃至）不動種性遇退縁永不退云也。問。爾其退法種性可成思法種性等耶。答。有可成不成。若修練根者成思法（乃至）不動性。若不練根者不成思法（乃至）不動性也。意若約決定退法種性不修練根。故不成思法（乃至）不動。若約不定退法種性修練根。故轉成思法（乃至）不動。故倶舍論云。有是前種性。有後練根得（云云）釋論云。退法種性必是前有。思法等五亦有後得。謂有前來是思法性。有前退法性後練根成思法（乃至）不動。隨應當説（云云）問。爾已退法等鈍根種性。若練根者次第轉成不動性者。退法等種性有佛種性。何云前五種性無佛種性。但云第六不動種性有佛種性。耶。答。退法等五種性無佛種性。但云第六不動性有佛性。此約當體云爾耳。若修練根轉成上乘種性者也。
　　何名住法阿羅漢耶。答。不進上位不退下位云住法阿羅漢。故倶舍論云。安住法者。離勝退縁雖不自防亦能不退。離勝加行亦不増進（云云）問。既尋六種性前五此劣。所以有進上位退下位義。而何云無進退義耶。答。且安住於種性間約當體云不進退。雖然終可有進上位義。問。爾論文已非退非進。何云終可進上位耶。答。此離勝加行離勝退縁故住性程云爾也。實可有進上位義者也。
　　章云。不動性中有三品（云云）其三品者何。答。一佛種性。二獨覺種性。三聲聞種性故章云。上者佛種性中者獨覺性。下者聲聞性。如舍利弗等（云云）問。爾章文已出六種性。而何約第六不動性分別三種。約前五種性不分別三種耶。答。前五種性根性劣。所以約彼不分別三種。今此第六不動性利根不轉下劣性。故約此分別三種也。問。不動性根性利更不轉餘性者也。故約不動性專不可分別佛種性獨覺性。而何於此分別三種耶。答。寔雖可然。今此不動性者而不轉餘退法等性故名不動也。所以於此別三種乍不動種性而成佛種性獨覺性聲聞性云也。問。爾凡聲聞六種性之中第六不動性更不轉餘性者也。而轉成佛種性獨覺性者永闕不動義。爾何可云之耶。答。今此不動性不成餘性者不成下劣性云也。但佛與獨覺本來是不動性人。故於不動性有佛種性等三種性有何妨哉。問。爾已見倶舍論文。轉聲聞種性。二成佛三餘。鱗角佛無轉。一坐成覺故（云云）意聲聞性忍位以前轉成佛乘。但忍位已上無轉成餘乘義云也。故知不動性中本無三種之性。而修練根次第轉成獨覺佛乘。而何云不動性中本有三種性耶。答。今此文意明前退法等性練根至不動性時具三種性轉成餘乘。但章文不動性中有三品等者正顯本不動性有三種性也。故倶舍論頌言。七聲聞二佛差別由九根（云云）又論云。居無學位聖者有九。謂七聲聞及二覺者。退法等五不動分二。後先別故名七聲聞。獨覺大覺名二覺者等（云云）問。爾約不動性本有三乘性文煩申未聞其義。文意出言。答此文意今無學聖者成九種差別。所謂隨信行。隨法行。信解。見至。身證。慧解脱。倶解脱（慧解脱倶解脱從不動性中而分出聲聞也）七種於不動性分出二種。所謂獨覺佛乘。加前聲聞乘不動性總有三種云也。故知不動性本有三種。所以章主以此文爲誠證建立此等道理。縱無教證以義論之理可然。況此等文證既爲龜鏡。豈疑香象筆迹哉。問。爾就所出申頌文七聲聞二佛差別由九根云。論文居無學位聖者有九（乃至）獨覺大覺名二覺者云。所謂七聲聞等者隨信行（乃至）身證不還等也。且身證不還是有學聖者。何云無學聖耶。答。抑所立申是華嚴種性義。所問即法相三論賢聖義所論也。所以難答申。但身證不還是根利故證八解脱故。云無學聖者無失。
　　就少乘教以何人證不動種性聲聞耶。
    答。以舍利弗目連等聲聞爲不動種性聲聞證。故章云如舍利弗等（云云）問。爾舍利弗等聲聞是大乘終教迴小入大者也。何爲證愚法少乘教六種性中不動性愚法聲聞出大乘聲聞耶。答。寔舍利弗目連等聲聞至大乘終教時保執蕩於中道。記別得於當成。然舍利弗昔沙然梵志爲師學大有經韋陀傳。纔入佛道之日聞馬勝比丘説三諦證預流果。聞佛與長爪論義時證無學果。然而偏觀苦集滅道生死涅槃果因專修自調自度行。或如迦葉永不成之悲音動於三千界。小乘教時唯信偏眞理尤具愚法名者。故望小乘教如舍利弗等利根聲聞。不動性中下品性云也。問。爾凡愚法聲聞是本來根性劣。迷偏空理永無趣向大乘心者。而舍利弗等本來根性殊勝而具趣向大乘思故不可云愚法少乘教不動性下品。而何爲證愚法聲聞出大乘聲聞耶。答。此人一所信教不同。所以小乘教時根性劣故偏信生空理。未解法空理。而至大乘始教漸調根性。後至終教時三周章段受成佛記。始入圓教初門得菩薩稱者也。故名愚法小乘不動性無失。故智儼師孔目章第一卷云。約乘分別愚法聲聞對凡夫外道妄執自性即是其眞。法執未除即是其妄。大乘初教對彼愚法聲聞分別即是其眞。未盡法空即是云妄。如熟教門對彼初教即是其眞。自非究竟即雖明是妄（云云）問。爾若約一聲聞三教意各別。而分別愚法不愚法者少乘教意聲聞不許證大菩提。而聲聞許迴小入大者小乘許迴心義故有愚法不愚法無差別失。又始教望終教愚法。終教望頓教等愚等者。始終二教倶有愚法故有始終二教無差別失。何可答耶。答。不爾。其所以者。小乘愚法望小乘自宗畢竟不得大菩提。但至終教已上捨愚法狹劣心悉迴趣大菩提故無愚法不愚法無差別失。又小乘望始終等教次第成愚法。但終教等望始教等非愚法。所以無始終二教無差別失。退法等六種性倶有退義耶。答。六種性倶有退義。故倶舍論頌曰。應知退有三。已未得受用。佛唯有最後。利中後。鈍三（云云）意退有三種。所謂已得退。未得退。受用退。此中佛唯有受用退。不動性人具未得退受用退二種。前五種性有三種云也。問。爾何云已得退等耶。答。已得退者謂退已得殊勝功徳。未得退謂未能得殊勝功徳退。受用退諸已得殊勝功徳不現在前退。故論云。一已得退。謂退已得殊勝功徳。二未得退。謂未能得殊勝功徳。三受用退。謂諸已得殊勝功徳不現在前（乃至）約受用退説不動法退現法樂。無相違過。無退論者作如是説（云云）問。爾此退無學果爲當退前三果等耶。答。退前三果等。本有定義。今此退無學果云也。故論云。毘婆沙師定作是説。阿羅漢果亦有退義（云云）問。爾論上文云。經部師説。從阿羅漢亦無退義。彼説應理（乃至）而不説退阿羅漢果。但説退失現法樂住等（云云）意從無學位無退義云也。而何云阿羅漢果退耶。答。經部師毘婆師意名異。經部意以永不退義引契經云不退。毘婆沙師意約暫退之退也。雖然命終無退義。故論曰。無從果退中間命終。退已須臾必還得故（乃至）於暫退時亦必不造。譬如壯士雖蹶不仆（云云）。
　　章云。雖於此中説佛一人有佛種性。然非是彼大菩提性（云云）意何。答。此文意小乘教唯有佛一人菩提性。餘聲聞縁覺等一切衆生不具此性。而此佛性非實大菩提性云也。問。爾何故小乘意佛一人具菩提性。此所具菩提性而非實大菩提性耶。答。云此佛性論第一卷破毘曇薩婆多等諸部執云。分別部一切凡聖有情皆從空生。故以空爲佛性。又毘曇薩婆多等諸部一切衆生本無性得佛性。但有修得佛性。所以如一闡提定無佛性。如賢善人修而得佛性。不修時不得佛性。故有無不定。又約三乘人聲聞從苦忍以上得佛性。獨覺世第一法已上得佛性。菩薩十迴向以上得佛性（云云）以知佛一有佛性。而此佛性非大菩提性也。問。爾小乘意不修不得佛性。修得佛性。不可然。其所以者若本無性得佛性者設修行更不可得佛性。小乘意不許無因感果道理哉。若猶許無因感果道理同外道所計。若同外道計者小乘是佛所説。故佛説亦同外道説。又雖設許佛一人有佛性。何不大菩提性耶。又就所出佛性論意。聲聞苦忍以上得佛性獨覺世第一法以上得佛性者何。章云。説佛一人有佛性等（云云）耶。答。小乘迷佛方便不了義説執一切衆生無性得佛性。然不執無因感果。以修行爲因故。所以無失。又云。聲聞苦忍已上得佛性等。是非性得佛性。於修得佛性云爾也。
　　次云。小乘佛性非大菩提性。小乘教佛有色形躯別壽期長短。故非如法報身佛功徳無際限。所以受生於淨飯王宮。唱覺於菩提樹院。四八相全容具八十年壽命。一化薪盡滅示於林間者也。故章云。以於佛功徳不説盡未來際起大用等故。是故當知於此教中除佛一人。餘一切衆生皆不説有大菩提性（云云）問。爾聲聞苦忍以上得佛性等者何。倶舍論文云。聲聞種性暖頂已上容可轉成無上正覺。彼若得忍無成佛理等（云云）故聲聞忍位以上不轉成佛獨覺。世第一法以上不轉成餘乘云定。而何云聲聞苦忍以上得佛性等耶。答佛性論意爲破小乘執以大乘義。聲聞苦忍以上得佛性等云也。不述正小乘意故無失。問。爾爲破小乘計出小乘所言可破之。何佛性論師出小乘所不言破之耶。答。眞可爾。然而此爲破人云如此也（此義極難能。可尋定耳）
　　問。次文云。然非是彼大菩提性。下文云。皆不説有大菩提性。若異爲當如何。答。異。何者上是終教以上佛性。下小乘菩提性。故異。問爾上云然非是彼大菩提性。下云皆不説有大菩提性。倶云大菩提性。所以可同。何云異耶。答。上云然非是彼大菩提性次下文説佛功徳無斷盡道理下皆不説有大菩提性下文餘義如少論説（云云）故上顯大乘佛性常住。下明少乘佛性無常不遍一切衆生。故異。問。爾小乘不云大菩提性而何加大言耶。答。望始教等時非大菩提。今望小乘云大菩提。無失哉。
　　問。小乘意於何位始得佛性耶。答。於順解脱分位始得佛性。故章云。若依倶舍論得順解脱分善根位方説有性。故彼論云。順解脱分者。謂定能感涅槃果善。此善生已令彼有情名爲身中有涅槃法（云云。十八卷文也）問。爾何云順解脱分善根位等耶。答。順解脱分善根者是聞諸行無常有漏皆苦諸法無我涅槃寂靜道理墮涙。或施一食持一戒名順解脱分善。故倶舍十八卷云。若有聞説生死有過諸法無我涅槃有徳身毛爲竪悲泣墮涙。當知彼已殖順解脱分善（云云）又二十三云有施一食持一戒等深樂解脱。願力所持便名種殖順解脱分（云云）於七方便位修此善耳。問。爾章引善戒經説十二行文云。若得世第一法是名第二行。故知前三善根屬種性住（云云）就此倶舍論以順解脱分名種性住。善戒經以順決擇分名種性住。爾此相違如何可會釋耶。答。此更不相違。其所以者。倶舍論云順解脱分位得佛性明得佛性明始得佛性。善戒經前三善根屬種性住者顯證得終。故不相違乎（已上小乘教了）。
　　章云。由是道理諸佛利樂有情功徳無有斷盡（云云）心何。答。此文意始教意就有爲無常生滅頼耶中建立法爾無漏種性。故不遍一切有情。所以立一分無性有情由教化此無性故諸佛利有情功徳無斷盡云也。問。爾有何故爲利益無性有情。諸佛利他行無斷盡耶。答。無性有情本無三乘種性。故莊嚴論一向行惡行普斷諸白法無有解脱分善。少亦無因（云云）又瑜伽三十五云。住無種性補特伽羅無種性。故雖有發心及行加行爲所依止定不堪任圓滿無上正等菩提（云云）又地持論云。非種性人無種性。故雖復發心勤修精進必不究竟阿耨菩提（云云）又菩薩善戒經云。若無菩薩性者雖復發心勤修精進終不能得無上菩提（云云）所以爲化度此諸佛利生行無斷盡也。問。爾無性有情本無三乘性者也。故諸佛雖利益此更不可證三乘菩薩。故諸佛大悲無益。設化有性有情衆生界無盡故諸佛大悲不可斷盡。而何云如此耶。答。實不成佛。蒙諸佛化故受人天勝妙樂。所以諸佛慈悲尤有益耳。
　　章云。如瑜伽論云種性略有二種（云云）其二種者何耶。答。一本性住種性。二習所成種性。故章云。一本性住種。二習所成（云云）問。爾何云本性住性習所成種性。答云。此章云本性住者。謂諸菩薩六處殊勝有如是相。從無始世展轉傳來法爾所得。習所成者謂前串習善根所得（云云）又唯識論第九云。一本性住種性。謂無始來依附本識法爾所得。無漏法因。二習所成種性。謂聞法界等流法已。聞所成等熏習所成（云云）意本性住種性者。從無始來依附第八識法爾無漏種子。習所成種性者。此上聞法界等流法門起聞思修三慧成種姓也。問。爾所出瑜伽論文與唯識論文相違。瑜伽文謂諸菩薩六處殊勝有如是相等云第六意識云殊勝。此中攝本性住種性（云云）唯識論第八識攝本性住種性（云云）唯識以瑜伽爲本。何違本論如此云耶。答。此不相違。其所以者。第六意識云殊勝攝依附第八識本性住種性云也。故章云。此中本性即内六處中意處爲殊勝。即攝頼耶識中本覺解性爲性種性。故梁攝論云。聞熏習與阿頼耶識中解性和合。一切聖人以此爲因（云云）意第六意識漸細名第八識。故本識所持本性住種性攝意識。此本性習種性和合成一種性云也。問。爾本性與習性和合成一性種性。不可爾本性住種性無漏習所成種性通有漏無漏。故唯識論云。聞熏習中有漏性者是修所斷。感勝異熟爲出世法勝無上縁。無漏性者非所斷攝。與出世法正爲因縁（云云）既有漏無漏異何和合成性種性耶。又本性住種性名性種性。何云從此外別成種性耶。答。習所成種性通有漏無漏者是分別修所斷非所斷時云爾也。但今本性住種性上起三慧二性和合成一性種性云也。又本性名性種性彼明本有法爾無漏種子。今此言種性者本有新熏和合至初發心住顯得種性也。所以彼此所望在別也。故章云。然瑜伽既云。具種性者方能發心。即知具性習二法成一種性。是故此二縁起不二。隨闕不成。亦不可説性爲先習爲後。但可位至堪任以去方可約本説有性種（乃至）和合爲一因故得知也（云云）問。爾本性習性和合成一種性無先後者。本性住種性從無始來依附本識法爾無漏種子。皆所成種性此上起三慧所得新熏種子。而何云和合成一種性無先後耶。答。是非云本性與習性從無始同時有。唯非本有種子獨成菩薩種性。本有與新熏和合成菩薩一種性。云也。故章云。是故此二縁起不二隨闕不成。亦不可説性爲先習爲後（云云）問。爾此本性住種性依附本識。何不本識體耶。答。雖依附本識而非第八識體。第八識攝有漏種子不攝無漏種子故也。問。既依附第八識何不所攝耶。答。依附本識不所攝。譬如幢上居鳥鳥持幢幢亦非鳥。是亦爾。雖本識所持非所攝也。
　　章主破始教所立法爾無漏種子爲當如何耶。答。云此有破不破義。問。爾何有破不破兩義耶。答。不破種性體。是眞如故破所立義。離眞如別立無漏種子故。問。爾離眞如別立無漏法爾種子道理可爾。其所以者已所所經論説此義。故善戒經云。本性者。陰界六入次第相續無始無終。法性自爾（云云）慧日論釋曰。言自爾者即法爾也（云云）又瑜伽三十五菩薩地種性品云謂諸菩薩六處殊勝有如是相。從無始世展轉傳來法爾所得（云云）以知離眞如外別有法爾無漏種子。而何章主破是義耶。答。破此義尤可爾。所以然者。凡森羅諸法何物離眞如別有哉。故大品經云。猶離法性外無別有諸法。是故如是説煩惱即菩薩（云云）又云。設更有法證涅槃者。我亦説爲如幻如化（云云）故離眞如別有法爾無漏種子。是非正義。問。爾凡瑜伽等論心立法爾種子眞如之所縁縁種子。仍眞如理雖遍一切情非情而無定性無性成佛性。唯菩薩種性有法爾無漏成佛種子云也。故立法爾種子尤有道理。所以眞如非法爾種子。而別有此眞如之外所縁縁法爾種子。而何可破之耶。答。彼論但眞如之所縁縁種子（云云）此云眞如即所縁縁種子也。而非云眞如之所縁縁種子。所以眞如云法爾種子也。故地論第一世親釋云。大勝高廣一體異名。法相故。一切法法爾故（云云）即探玄記第九釋此文云。謂一切法是法也。是界也。界是眞性。故云法爾（云云）以知法爾無漏種子此眞如種性異名也。問。爾雖文誦眞如名法爾種子。而論文正無眞如一切法名法爾種子文。何任意云如此耶。答。論次上文云。此眞如一切佛根本故（云云）意法爾無漏種子是眞如云也。
　　種性地菩薩有何功能耶。答。無。起上煩惱造無間業斷善根故。瑜伽論四十七云。由性仁賢逼遣方便令於善轉。非由思擇。有所制約有所方護。任持一切佛法種子性不能起上煩惱纒。造無間業或斷善根（云云）問。爾種性地位人無造無間業斷善根墮地獄者。何罵詈不輕大士。四衆墮無間地獄千劫間受大苦惱。又大通智勝如來時。結縁法華輩。中間輪迴五道生死。此等豈非種性地位人哉。又舍利弗等類至第六住遇乞眼婆羅門時。乞眼擲之大地退菩薩善根修二乘行。況於種性地位者哉。而何云如此耶。答。釋此事大抄云。有菩薩種性多分不能作此重惡業。若無菩薩種性人多分作此惡業。餘人作此重罪時亦不能速懺悔而續善根而改其過失。多分不作此業也。然諸種性有二種。一者不退種性。此菩薩發大乘心已去雖未入十信。即更不造五無間業。及不斷善根。亦不入無間地獄。亦不作畜生餓鬼等業。二者退種性。此菩薩雖發大乘心。至十信第五心已去亦作無間業。及斷善根入無間地獄（云云）以此文知不經罵詈四衆少分作無間業入地獄也。非永墮地獄。或智勝佛時。結縁法華輩。即退種性故入地獄耳。亦約菩薩種性可有多品。瑜伽論説上品種性也。亦舍利弗法財王子等退是方便退。非眞實退。故無失。問。爾本性住種性位者此凡夫位也。所以凡夫身本性住種性從無始來常住專無多少差別者。故不輕輕毀人大通結縁輩本具此性。所以不可墮地獄。又舍利弗等於第六住退是權退而非實退者。權必爲引實者也。所以可有實者退。若爾猶未遮先疑。何可答之耶。答。是不爾。爲令引懈怠者至上位方便現退。故行位差別章引起信論文云。爲慢緩者策勵其心故。而實菩薩入發心住即得不退也（云云）又二卷起信論下卷云。或有退墮惡趣中者。此爲初學心多懈怠不入正位。以此語之令増勇猛。非如實説（云云）問。爾若爲懈怠者現退。彌可成退縁。而何云爲令引彼至上位現退耶。答。此不爾。既見上位菩薩慢緩者悉退彌勵其心。修加行昇進上位。故無失耳。
　　章問云。此二種性與仁王及本業經中六種性内習種性種有何別耶（云云）問意何。答。此問意瑜伽論所説本性住種性習可成種性與仁王經本業經等所説習種性性種性。有何差別問也。問。爾此問次下何答耶。答。次文答云。彼經大都約位而説。以初習爲習種。久習積成爲性種。故説習種在十住。性種在十行。三賢之前但名善趣。不名種性。瑜伽中久習爲習種。約本爲性種（乃至）良以此二互成縁起無二相故。經論互説。義方備足（云云）意仁王經等大概約位説故初修起習爲習種性。久習積成爲性種性。是故説習性在十住性種性在十行。其十信等但名善趣。不名種性。然彼瑜伽論本有性名性種性。久習積成名習種性。然此性習二性不可分別前後始終三際差別云也。問。爾仁王經等説習種在十住故先也。性種在十行故後也。瑜伽云。性種性從無始來依附本識故先也。此上久修習所顯性名習種性。故後所以經論相違各有始終先後。而何云無前後耶。答云。此章次文出又義云。又經説種性在發心後。論中種性在發心前（乃至）要由功顯方可説有故經不違論。要由有性方起功徳故論不違經。亦是互故義意融通（云云）意經種性在發心後者。經意雖有本有性無修行不顯之。依修行始知有本性云也。論本性在發心前者。論細尋義顯從異生依有依附本識性種性。所以經與論互爲縁起顯種性。故不相違云也。問。爾經論互爲縁起不相違者。論云。性種性在發心前。經在發心後（云云）所以正相違。而何云不相違耶。答。今章主御意而經論不相違者此擧一偏義顯略。似相違各擧故不相違云也。
　　章云。又以何義知種性至堪任位説（云云）此問意何。答。此問心以何知種性至堪任位顯得耶云。問意也。問。爾何答之耶。答云。以論説種性必具性習。既已有習必已修行。若以修行必至堪任（乃至）至彼堪任串習方成。故得性習通融以爲種性（云云）此其答也。意已瑜伽論具種性者。方能發心（云云）以知從善趣位修行至初發心住。性習二性通融顯得一種性云也。問。爾瑜伽論唯具種性者方能發心（云云）故具本性住種性者方能發菩提心云。不云具種性者至初發心位成一種性。而何云如此耶。答。已論具種性者方能發心（云云）故知於善趣位修行至發心住方顯種性。所以無失。
　　章云。若要待習方説性者愚位未習既無性種等（云云）此問心何耶。答。此問心若修習後方顯性種性者。凡夫位未修行而本有本性。何云必久修行至十住位顯種性耶問意也。問。爾何答之耶。答云。此章云。此二既爲縁起。故無習時亦無彼性。由此亦立無性有情（乃至）隨於諸乘串習何行。爾時則説本有彼性（云云）意本有新熏二種性互爲縁起。故本凡夫身雖有本性。不修時不顯現其性。修行至發心位方顯此。故隨三乘人修行顯其性云也。
　　章問云。若爾此則唯是一不定性。如何得有五性差別（云云）問意何。答。此問意若依串習行三乘性各成者唯有一不定性。而何建立五種性。此問心也。問。爾何答之耶。答。此章云。則由此義安立五性。何者謂修六度串習行已。位到堪任成菩薩種性。若習少行到於忍位成聲聞性（乃至）由此當知諸乘種性皆就習説（云云）意依章主所立一佛性三乘人各至種性位已。成自乘種性云也。問。爾其三乘自乘種性位者何等耶。答。於菩薩發心住。約三乘從順解脱分位至于前三善根等名種性位也。問。爾也。就之始教意建立五種性。此依瑜伽等論立此者也。然彼論意云。從無始來。決定法爾有五種性也。故章上文引彼論云。由法爾故無始時來一切有情有五種性等（云云）而何云本性住種性有同一切衆生隨修行而三乘性各別成耶。答。章家御意深尋經論意趣故。而瑜伽論等由法爾故等云文此非云本五種性定。但由法爾故至堪任等位五種性差別決定言也。故章云。當知此中就位前後有無不定（云云）問。爾始教意詮法相道理。所以法相意五種性本定。故本性住種性唯有菩薩。定性二乘無性有情本無法爾種性云也。而何述始教意違法相義云如此耶。答。寔依瑜伽唯識等論般若深密等經建立始教。而必非如法相立。其所以者始教所依經論中有終教等義。故望自宗意一切衆生本有法爾佛性。不修行時無性也。若修行時三乘性決定云也。又於一經論得意人各別。所以香象大師御意與法相意異。何可云等乎。
　　始教菩薩修何行入種性位耶。答。於十信位修六度行已。方入種性位。故章云。謂修六度串習行已。位到堪任成菩薩種性（云云）問。爾凡修六度行。已此第十地滿後而何云於善趣位修六度行已入十住位耶。答。此即惡破文。今瑜伽云。有十法具攝菩薩道及果。其法中初持法有三種。謂堪任性持。加行持。大菩提持。於中初二因後一果。言堪任持者串習本性。加行持最初發心。此發心位能修六度等行故總爲菩薩種性。若能破文者可讀修六度串習行已位到堪任成菩薩種性。所以瑜伽種性品云（初持次相分増上意樂住出攝受地行建立最爲後）（云云）問。爾於菩薩行有多種。何云唯修六度耶。答。凡約三乘行有通別。此但約菩薩別行云爾。菩薩六度爲先故所以擧此耳。
　　章云。暖頂忍等名爲性地等（云云）心何。答。是引智度論善戒經等文顯聲聞種性決定。以四善根中前三善根名種性住云文意也。問。爾且就所引智度論已彼論四善根倶名種性地（云云）而何章引彼論文爲證以前三善根名種性住（云云）故善戒經爲證。智度論專不爲證。爾何可會此耶。答。此不相違。其所以者。彼大品經智度論等説三乘共十地之中。七方便等名乾慧地。四善根等爲性地。其善戒經瑜伽論於地前位立二住中。前三善根爲種性住。世第一法位名解行住。然今章主由彼此經論所説故且引釋性地等智度論等文爲證。又存出解行住善戒經等説。故不相違。問。爾所引經論文既相違。其所以者。智度論四善根倶名種性地。善戒經前三善根屬種性住。倶舍論等順解脱分位名種性住。故所引經論文證相違。聲聞種性決定猶以難。爾何可一定耶。答。不相違。所以然者。地前位總名種性。所謂習種性性種性道種性。故倶舍論等擧初名種性。善戒經等擧中間名種性。所以不相違耳。
　　章云。獨覺准知（云云）何准可知之耶。答。如聲聞忍位以前種性決定無成餘乘義。獨覺亦爾。准可知云也。問。爾獨覺有二種。約部行獨覺可爾。但麟喩獨覺。倶舍論云。鱗角佛無轉一座成覺故（云云）意暖位無轉成餘乘義云也。而何云准聲聞可知耶。答。可爾。章但獨覺准知（云云）而一定不説何獨覺。以知是可部行獨覺。約麟角利根故。依止第四定佛同成正覺者也。准可知之耳。
　　章問云。若愚法無習即無性者。後縱起習何得爲有（云云）此問起意何。答。此問起意。上云隨三乘人修行成其種性文次起此問也。意若爾愚夫位無修行故無佛性。若無佛性而修得佛性者有無因感果失云也。問。爾問起所以可然。何答之耶。答云。此章云。有習非是無習位故（乃至）以分位差別故（云云）意未修時無性也。隨修行成其性。無性者始可成其性云也。問。爾就無性者始成其性。既無性有情永失佛性。何自然得之。故章引涅槃經現病品文云。如涅槃云。三種人中必死者喩一闡提無佛性（乃至）一闡提輩實不得阿耨菩提。如命盡者等（云云）既實不得菩提等（云云）何云始得佛性耶。答。此徳王菩薩三難中第二難佛答也。即難意佛先説一闡提輩遇善友不遇倶不得離闡提心。而何又説有佛性故悉當成佛云難實不得菩提答也。此答經文或本中不同。或本云。一闡提得成菩提。或本亦云不得菩提。今章家及大賢師倶用亦得菩提本。所以云不得菩提本指不遇善友凡愚位。由此一分建立無性也。
　　問。爾章文如涅槃云三種人中等者。其三人病人者是易治者難治者不可治者。就之彼涅槃經云。迦葉世有三人其病難治。一謗大乘。二五逆罪。三一闡提等（云云）故三人倶可名難治者。何五逆罪者云難治者。又諸罪障中謗大乘罪爲第一。所以此可名難治不可治。何第三闡提名不可治耶。答。難治者言總而意別。又謗大乘罪勝五逆等。而有聞經功徳故速可成佛。所以名易治者。又同經文第三闡提畢竟不得菩提（云云）所以名不可治者也。問。具佛性恒河七類有情者何等耶。答。章中不出此事故答申難。雖然答言者。一常沒。二暫出還沒。三出已即住。四遍觀四方。五遍觀已行。六行已後住。七水陸倶行也（初六䱜魚類。第七龜也）問。爾是喩。合法方何。答。常沒者闡提凡夫位。暫出還沒者五停心觀及暖頂二位。出已即住者忍世第一法。遍觀四方者苦忍以上至須陀洹果。遍觀已行者斯陀含向果及阿那含向。已行復住阿那含并阿羅漢向。水陸倶行阿羅漢果辟支佛及菩薩如來也。問。爾何故闡提等名常沒等耶。答。一闡提者常沒三惡趣淵底經無量劫。雖無數諸佛出世終無至見佛聞法邊。故云。常沒五停心等位樂求解脱其性未決定。遇惡知識退起諸過沈淪惡道。故名暫出還沒。忍世第一法堅守正觀不退。起惡不墮惡趣。故名出已即住。苦忍已上至須陀洹果觀四諦故名觀四方。從斯陀含至阿那含向依先諦繋心於修道斷欲界貪瞋癡慢。故名遍觀已行。那含果在上二界而受身。故名爲行已復住。言水陸倶行者。水譬世間陸喩出世。阿羅漢等能觀煩惱行相悉斷惑障。故離生死濁水至菩提陸地。所以名水陸倶行也。問。爾阿羅漢辟支佛菩薩譬水陸倶行神龜不可爾。已師子吼品河水喩生死煩惱陸地喩涅槃迦葉品河譬大涅槃陸地喩生死。而二乘人於生死河得自在。於大涅槃未得自在。於菩薩亦淺位菩薩於涅槃水陸。未得自在。於生死亦然。所謂於變易生死未得自在者也。而何云於水陸生死涅槃倶得自在遊行耶。答。然涅槃理性源曠。而下從凡夫上至諸佛悉攝在於中。故二乘聖者得前三種涅槃。菩薩分得四種涅槃。佛於四種涅槃得自在。況於生死乎。故唯識論第十卷云。大悲般若常所輔翼由此不住生死涅槃利樂有情。窮未來際用而常寂。故名涅槃（云云）又二乘無學容有前三。唯我世尊可言具四（云云）又涅槃經師子吼品云。生死大河亦復如是有七種人。畏煩惱賊故發心欲度生死大河出家剃髮身被法服。既出家已。親近惡友（乃至）沒生死河不能得出等（云云）又迦葉品云。如是微妙大涅槃中從一闡提上至諸佛雖有異名。然亦不離於佛性水（云云）問。爾就迦葉品文河喩大涅槃者。二乘菩薩一分雖於涅槃水河得自在。約闡提人常沒生死河底。更不得出到菩提便。若涅槃名河者。闡提輩常沒涅槃河底。於大涅槃得自在。所以永闕闡提常沒生死名義。爾何可答耶。答。爾此依師子吼品意闡提名常沒也。意以生死爲河故闡提人常沒云也。但迦葉品説涅槃爲河。涅槃理性廣大於中有闡提等不離佛性水云也。而不云涅槃大河常沒。所以於涅槃不得自在。問。爾若有以一人名七人義耶。答。可有爾義。故同經云。是七種人或有一人具七。或有七人各一（云云）意從昔凡夫時至今成佛位經七位故云爾。若同時竝有七人各別云也（是寶師疏文意也。已上始教了）。
　　章云。一切衆生悉有佛性（云云）約佛性作四句方何。答。章文不出四句作法。但涅槃經説四句。所謂或闡提人有。善根人無佛性。或善根人有。闡提無佛性。或闡提人善根人倶有佛性。或二人倶無佛性。是其四句作法也。問。爾云何佛性闡提有善根人無佛性（乃至）二人倶無佛性耶。答。釋此四句諸説多端。且依自宗青丘元曉大師涅槃經宗要者。闡提有善根人無佛性。此闡提人雖斷善根猶有作佛法爾種子。決定二乘雖有自乘無漏種子無彼作佛無漏種子。二善根人有闡提人無佛性者。大乘種性人其性先具足。故云善根人有。無性人本無菩提性故。云闡提無也。三倶句者。先偏句中兩重二人皆有因性佛性。凡有心者悉有佛性故也。四倶非句者。有性無性二人倶有因性佛性。無果性佛性現前未得大菩提故也。問。爾就初句闡提有二乘無者。一闡提人本無法爾性故名無性。而何云有無漏種子。又終教意立定性二乘成佛道理。何云二乘無成佛種子耶。答。終教眞如名法爾種子。此眞如遍善惡諸法故斷善人身中所有不善五陰等皆是作報佛因。所以云闡提人有佛性。故涅槃經云。夫佛性者不名一法。不名十法。不名百法。不名千法。不名萬法。未得阿耨菩提時一切善法不善法無記法盡名佛性（云云）又定性二乘永非云無佛性。且斷善不善因間無因性佛性云也。問。不善法是煩惱惡業因。令衆生迷亂於生死荊嶽。而何云報佛大菩提因耶。答。實在因位時名煩惱惡業等。而三阿僧祇間修行萬行諸波羅蜜。百大劫程圓滿功徳智慧。轉八識心王得四智心品。變三毒煩惱顯三身行時。還觀煩惱惡業并無非報佛正因。故仁王經云。菩薩未成佛時以菩提爲煩惱。菩薩成佛時以煩惱爲菩提（云云）問。爾以何爲證據青丘大師分別此四句耶。答。云。此涅槃經三十六云。或有佛性闡提人有善根人無。或有佛性善根人有闡提人無。或有佛性二人倶有。或有佛性。二人倶無（云云）以此爲證釋通四句也。
　　章云。如有難云。若諸有心悉當得菩提者。佛亦有心亦應當得等（云云）此誰難何事耶。答。此宗師代法相伏難一切衆生悉有佛性宗。即難意若有心者悉得菩提者。佛有心故當得菩提。若佛不得菩提者佛即無性有情伏難也。問。爾何答之耶。答。章答言。經中自己爲蘭藍故（乃至）不同佛也（云云）意涅槃教中但於衆生有心者成佛云也。佛已成佛了故重無可成佛云也。問。爾就答文未遮前難。其所以者。凡終教立一眞如性云佛與衆生無差別也。故密嚴經云。如來清淨藏世間阿頼耶。如金作指環展轉無差別（云云）又華嚴經云。心佛及衆生。是三無差別（云云）所以佛不得菩提者即成無性。佛與衆生無差別故。爾何可答之耶。答。此等文還成會難證。所以然者。此文明問一佛性。故皆破定性無性實有執明其種性無差別義證文也。而佛與及衆生無差別者是顯種性同也。然佛已證究竟極果更無可證果。何云可等無性耶。
　　章云。若竝有性如何建立五種性中無性者耶（云云）問心可爾。何答耶。答。爲遮此難問。章引寶性論佛性論問答云。論自有釋。故寶性論云。向説闡提無涅槃性（乃至）此等過失由汝邪執無性義生等（云云）問。爾此文心何。答。此文意立無性是爲令遮謗大乘因也。而執實有無性者同外道邪執云也。問。爾既所所經論多説無性。是即佛説。而何云同外道計耶。答。此非云佛説同外道計。而佛以方便而爲呵嘖闡提人説一分有無性執眞實説是同外道邪執云也。是論有三破中第三難也。能可見證文耳。
　　章云。前始教中決定説有無性衆生。此終教中并·皆有性等（云云）問心何。答。意始教立無性終教無無性。爾此相違何可會云也。問。爾次下何答耶。答云。此章云。亦論自有釋。故佛性論第二卷云（乃至）一了一不了故不相違等（云云）意佛性論第二卷判有性無性有無云。説無性阿含深密等經是不了義説。而説一切衆生悉有佛性楞伽涅槃等經是了義説云也。故論同卷云。言有性者是名了説。言有無性者是不了説（云云）問。爾既涅槃經佛自説言。一切衆生不成佛者不知我心。一切衆生成佛者亦不知我心（云云）故立無性是了義。有道理故。何云不了義耶。答。此文意破迷佛方便説執一切皆有佛性一切皆無性妄執也。而實有性無性悉成佛者也。故仁王經云。一切衆生暫住報登金剛源居淨土（云云）問。爾今此一切者是限有性而云一切。約無性非云一切衆生居淨土。故善戒經。云。若無菩薩性者雖復發心勤修精進終不能得無上菩提（云云）又華嚴經説大藥王樹二乘闡提二所芽不生喩。又地持論云。非種性人無種性。故雖復發心勤修精進必不究竟阿耨菩提（云云）又瑜伽論云。住無種性補特伽羅無種性故。雖有發心及行加行爲所依止定不堪任圓滿無上正等菩提。由此道理雖未發心未修菩薩所行加行（云云）又莊嚴論云。一向行惡行。普斷諸白法。無有解脱分善少亦無因（云云）此等經論非一。故補處彌勒作瑜伽十七地建立五種性之中。説無性經爲眞實了義判定。而何云此等經論不了義説耶。答。雖多文言立者宗專不爲苦。所以然者。補處智力賢不可竝釋尊智慧。故以瑜伽論爲誠證定難。但會此等經論文者。彌勒大士帶方便深密等經作瑜伽等論建立五種性。又華嚴經説大藥王樹二所芽不生喩是約當體正機顯得益。且隱防宗益然而終得轉爲益必成佛者也。故下文云。而不捨生性（云云）餘經等同是方便説也。而正大圓覺修多羅了義經云。地獄天宮皆爲淨土。有性無性齊成佛道（云云）又涅槃經云。師子吼者是決定説。一切衆生悉有佛性。凡有心者悉皆當得阿耨菩提（云云）依此等文立悉有佛性道理終教爲了義説也。恐偏信阿瑜闍國五性論忝忘言跋提河一性經哉。問。爾彌勒依方便教作論假建立無性者。此義不爾。彌勒已受無著請從覩率下閻浮引勘諸經異説。細捨義實作瑜伽論大莊嚴等論。立五種性而説立無性經論爲了義説判定。何法藏師末作五教章任意判斷一代聖教。并立無性教是爲不了義説立悉有佛性經是了義説耶。答。彌勒大士引諸經作五性論。是爲淺機衆生以方便呵責懈怠者爲令趣向大乘直道。然宗大師作五教章段判斷一代聖教了義不了義及和會空有教時諍論深探採義意趣任道理判也。況諸經論證文其數甚多。夫尋本普賢大士。親聞華嚴妙理具大定智慧徳。論迹巍國大師駕象徳振於唐勝輩。故遠傳舍那遺風近受堅慧等筆。窮十玄圓融奧義尋六相方便源底。開五教法門令衆生開悟佛知見。豈違教理哉。
　　章云。依如是等道理佛地論等由此建立無性有情（云云）依如何道理建立無性耶。答。是始教爲破終教付四過（四過者。一行闕成佛過。二自語相違過。三有損無益過。四有滅無損過也）而自欲離此等過立無性。由有此道理佛地論建立無性離上四過云也。問。爾先其四過有方何。答。云此章云。若依終教一切衆生皆當作佛。即衆生界雖多必有終盡（乃至）有滅無損。不應理故（云云）意若一切衆生悉有佛性皆成佛者。最後佛無所化故利他行闕。行闕成佛故有行闕成佛過。又一切衆生盡當作佛者。衆生界可有盡期。然無盡期者有自語相違過。又一佛度無量衆生者。衆生界有漸損。雖有漸損無盡期者有有損無盡過。若無損者亦應無滅。而有滅無損者不應理故有有滅無損過。是其四過作法。故始教宗引佛地論爲證。自離此過立無性破悉有佛性宗也。問。爾佛地論中無爲離此等過建立無性文。凡立無性此法爾道理。何云由此建立無性有情耶。答。章主無證據非云如此。正佛地論第二卷云。第五種性無有出世功徳因。故畢竟無有得滅度期。諸佛但可爲彼方便示現神通説離惡趣生善趣法。彼雖依教勤修善因得生人趣（乃至）非想非非想處。必還退下墮諸惡趣。諸佛方便復更拔濟。如是展轉窮未來際不能令其畢竟滅度。雖餘經中宣説一切有情之類皆有佛性皆得作佛。然就眞如法身佛性成就少分一切有情方便而説。爲令不定種性有性決定進趣無上正等菩提果故。由此道理諸佛利樂有情功徳無有斷盡（云云）意無性有情蒙諸佛教化生善趣畢竟不得菩提。餘經中説一切衆生悉有佛性皆當成佛道。是小分一切。而爲令教化一類不定種性人趣向大菩提也。由此諸佛利生功徳無有斷盡云也。以此爲證始教自遮上過建立無性。章主釋也。問。爾此文意偏爲化一類不定性。諸佛利生徳無有斷盡云也。專非云遮上過立無性爲彼佛利生徳無斷盡。何章云由此建立無性有情耶。答。今此佛地論強爲破説悉有佛性經就少分一切義爲化一類不定性人説一切衆生皆成佛云也。然次文由此道理諸佛利樂有情功徳無有斷盡者。是倶爲化有性無性佛利生功徳無斷盡期云也。故論上文云。方便示現神通説離惡趣生善趣法等（云云）所以章主代始教宗所述更不相違哉。問。爾若始教宗非悉有佛性宗。付此等過自離過建立無性者。悉有佛性宗永被破滅。爾何遮此過建立悉有佛性道理耶。答。章引不増不減經文殊船若經文爲證據建立無性宗返付墮邪見過了。後重又付五過破始教宗成立悉有佛性義。故章次文答云。若謂衆生由有性故竝全成佛。説有盡者（乃至）非爲究竟了義也（云云）此答文中有七所以。即一牒他妨難返破彼宗。二引經辨過起伏難。三顯増減兩見因縁。四辨衆生界無増減義。五釋通始教所説諸難。六返難彼宗重付衆過。七立無性教判爲不了説是七所以也。意於立無性教付過云。若爲離四過立一分無性者。彼終於衆生界執常。故返墮邪見過等破了。重付五過破此建立悉有佛性道理也。五過者（一斷受用過。二所化無性聖過。三不説三乘過。四行不圓滿過。五虚行成佛過也）問。爾其五過有方何。答云此。章云。又爲成諸佛利他功徳（乃至）虚行成佛不應理故（云云）意立一分無性爲最後佛所化者。其佛但有化身小分利他行。無受用身佛功徳。故有斷受用過。又最後純有無性者。無性者無得二乘果。況於大菩提果。故有所化無聖過。若最後有無性者不應機故不説三乘教。所以有不説三乘過。又諸佛三僧祇間修習萬行爲令一切衆生證大菩提。而若但有無性。彼最後佛無化一人令得聖果。故有行不圓滿過。或一切諸佛因位時發四弘誓願之中發衆生無邊誓願度願。而最後但有無性。無濟度一人令證菩提。若不化度一人成佛者有虚行成佛過。而付此五過破始教令墮悉有佛性宗也。問。爾此等過專非過。所以然者。且付不説三乘過。如迦葉佛但説諸惡莫作衆善奉行八字。不説三乘。或如多寶如來不説法。例此等佛彼最後佛不説三乘法有何妨。答。此等一途説。理實可説大乘法。故華嚴經云。迦葉如來具大悲。諸吉祥中最無上。彼佛曾來入此教。是故此處最吉祥（云云）又多寶佛有説法義。何以一途説疑多説乎。凡三世諸佛以同體大悲大願令教化衆生得三乘聖果者也。豈彼佛及最後佛獨無此願。故般若經云。所有一切衆生之類（乃至）我皆令入無餘涅槃（云云）所以破立無性宗建立悉有佛性宗。始教宗無却上五過。問。爾付此等過破始教了建立悉有佛性道理者。如上説一切衆生皆成佛了増佛界減衆生界。若爾還墮邪見。爾何可會之耶。答。不墮邪見。其所以者。一佛及十方無量諸佛經無量劫度無邊衆生皆令成佛。而衆生界佛界無増減義。故章上文引文殊般若經文云。假使一佛住世（乃至）各各度於無量恒河沙衆生（乃至）皆入涅槃。於衆生界亦不増不減。何以故。衆生定相不可得故（云云）故成立悉皆成佛道理專不墮邪見。問。爾若許一切皆成佛猶可衆生界盡佛界必増。譬如有大鳥去東山往西岳遠東近西。此亦爾也。又如劫城芥子數雖多三年一度取之終盡。於衆生界亦可有減義。何云不増減耶。答。一分可爾。然虚空無邊際大鳥不窮其邊。於衆生界亦爾。本來定相不可得。於芥子有數故不可例。具釋此事。義攝中以三門分別。一唯事非理門。衆生界無盡。數不定故無増減。二唯理非事門。佛與衆生本來一而無二。故無増減。三理事無礙門。法身流轉五道名衆生。眞該妄末妄徹眞源。性相融通無障無礙故。故總論此者。譬如諸流流入大海大海不増流無盡期。此中道理亦爾。故無悉有佛性宗墮邪見過。悉破立無性宗了。即立量云。一切有情必當作佛。以有心故。如菩薩性。又云。無性有情必當作佛。於五家中隨一攝故。如菩薩性。又云。無性有情必當作佛。未成佛有情故。如菩薩性。又立量云。凡有心者迷有心性。迷正性故。如迷方者。若無佛性不迷正性。如牆壁等（云云）
　　章云。如是増減非是正見（云云）五見中何見邪。答。是邪見也。故章引不増不減經文云。舍利弗大邪見者。所謂見衆生界増（乃至）起邪見心（云云）問。爾也。付之凡尋増減兩見是計斷常故可邊執見。何云邪見耶。答。於佛界衆生界起増益損減見。是從顛倒妄心所起。所以名邪見。不違諸論説。倶舍論云。一切妄見皆顛倒轉。竝應名邪。而但撥無名邪見者以過甚故（云云）又法華經云。入邪見稠林若有若無等（云云）此文玄賛釋云。五見名邪見。非要撥無方名邪見（乃至）名爲稠林（云云）所以無失耳。問。爾若増減見名邪見者。不増不減經説十二見（一減見。二斷見。三減見。四無涅槃見。五無餘見。六畢竟無涅槃見。七世間有始見。八世間有終見。九幻化所見。十無滅無樂見。十一無衆生界見。十二無聖諦見也）此十二見已異名別體。何總名邪見耶。答。名體雖異總從顛倒妄心起。故名邪見無妨。
　　終教意建立定性二乘成佛道理耶。答。今所立章偏述無性有情成佛義。不明定性二乘作佛理。但終教已上宗意建立定性無性皆成佛道理。故必可成佛。問。爾定性二乘永滅心智根識故無還生成佛義。而何云成佛耶。答。是帶方便始教意不成佛云也。而終教已上眞了義教意成佛無失。問。爾設終教已上意專不可成佛。其約無性有情有心故云成佛可然。但定性二乘永灰身滅智無還生義何云成佛。加以攝論云。爲引攝一類及任持諸餘由不定種性諸佛説一乘（云云）知爲定性佛不説一乘。故不成佛。而何云成佛耶。答。是論文述方便教意。面實迴心向大必可成佛。故二乘迴心章云。彼諸論依始教門引小乘所立頼耶行相麁顯不從眞起。故説有滅（乃至）今終教中就實而説。既以根本無明動如來藏成梨耶識。彼二乘人於此二法既倶未斷證。何因得滅阿梨耶識（乃至）得生心也（云云）又同章上文云。悉有佛性力爲内熏因故。如來大悲力外縁不捨故。根本無明由未盡故。小乘涅槃不究竟故。是故一切無不迴心向大菩提（云云）意定性二乘不成佛者是始教方便詞。或爲順小乘一分云爾也。今此終教了義中内具本覺性外催諸佛大悲。故必還生後得變易身。趣大菩提云也。問。爾若一切二乘皆有佛性成佛者。何優婆塞戒經云若説衆生有菩薩性是名外道（云云）以知建立定性二乘皆成佛道理終教已上宗爲外道。爾何可云之耶。答。是以方便遮機前偏執云爾。意若執佛但説一切衆生有菩薩性機前。以方便分別説三乘時。説有二乘無性種性而遮彼執也。但終教已上宗意細探眞實了義立定性二乘皆成佛理。故善生經云。若有定性已發聲縁覺心者即。不能發阿耨菩提心（乃至）若有定性者是名外道（云云）所以立定性宗是外道。何悉有佛性宗非了義。問。爾既入無餘涅槃者無迴心向大思。何云迴趣大菩提。若有證文可出者也。答。云此宗師引數經文爲證據。故楞伽經云。樂著三昧樂安住無漏界無有究竟趣。亦復不退還得諸三昧身（乃至）劫不覺。譬如惛醉人酒消然後覺。彼覺法亦然。得佛無上身（云云）又涅槃經云。須陀洹人亦後不定。故經八萬劫則能得到阿耨菩提心（乃至）獨覺逕十千劫得到阿耨菩提心（云云）又法華經云。我滅度後。復有弟子不聞是經（乃至）唯以佛乘而得滅度。更無餘乘。除諸如來方便説法（云云）意二乘聖者入無餘涅槃永無不還生。譬如醉人雖暫眠終必覺云也。故入無餘涅槃聖者以微細心還生後得變易身必證大菩提道理顯然也。問。爾此等文是説不定性二乘迴心道理也。而何爲定性二乘還生得菩提證文耶。答。此文是不見説不定性迴心證據。已樂著三昧樂（云云）是説耽著沈空保執無迴趣菩提思。定性者而依内外因縁力證菩提道理也。就終教意以何名種性耶。答。眞如名性種性。故章云。以眞如隨縁與染和合成本識時。即彼眞中有本覺無漏内熏衆生（乃至）唯一眞如也（云云）意約眞如有心眞如心生滅二種眞如。心生滅門眞如者法性海上吹無明風令起三細六麁五意六染諸波浪名衆生界。此衆生界所有眞如名性種性云也。問。爾凡種性者是因。故眞如雖遍一切有情非性而有心者成佛。非情不成佛。所以眞如名種性爲成佛因不可然。若眞如爲成佛種子者。例有情成佛非情可成佛。而終教意不許非情成佛理。故下文云。或一切皆有。唯除草木等。如終教説（云云）爾何可答之耶。答。眞如遍情非情而無心。故簡草木成佛理。唯有情所具眞如是成佛因也。故章引多經論文云。寶性論云。及彼眞如性者等（云云）又楞伽經云。佛説如來藏以爲阿頼耶。惡慧不能知。藏即頼耶識等（云云）又梁攝論第三云。由本識功能漸現聞熏等（乃至）聞熏習與解性和合（乃至）一切聖道皆依此生（云云）問。爾以此等文爲始教立生滅頼耶證。何爲終教立眞如種性證據耶。答。此雖同文於頼耶分麁細。故爲始終二教證無失。始教立生滅一分八識終教立生滅不生滅和合具分八識。八識即眞如故名性種性。離此別無法爾無漏種子故也（具如心識差別章。可尋之耳）問。正因縁因與性種性習種性同歟異歟。答。同也。即終教意也（正因者二空所顯眞如。縁因者眞如用六度等法。又云。理性行性也）問。爾具此二種必成佛爲當如何。答。必具此二種成佛。故起信論云。又諸佛法有因有縁。因縁具足乃得成辨（乃至）向涅槃道（云云）問。爾必具足因縁成佛者。何涅槃經説三種人喩。所謂遇醫師愈病。不遇時不愈。病人是不定性人。遇不遇倶愈。病者菩薩種性者。遇不遇倶不愈。病者是一闡提無性者（云云）此中菩薩性人遇諸佛菩薩縁因善友醫師不遇倶愈煩惱病。有正因佛性故。而何不具縁因不成佛耶。答。是唯以一正因佛性非云成佛。而有正因故必具縁因成佛云也。問。不定性闡提等者有正因佛性。不遇諸佛菩薩縁因必可成佛。而何云但一菩薩性人遇縁因醫師不遇時倶愈煩惱病成佛耶。答。今此菩薩性人催勝正因故速成佛云也。而於闡提等雖具正因。厚煩惱所覆故遇縁因不遇倶不成佛等云也。故起信論云。無始無明厚薄不同而有無量無邊差別等（云云）
　　頓教種性體何物耶。答。此即眞如。故章云。唯一眞如離言絶相（乃至）一異不可得故是名種性（云云）問。爾終教與頓教同眞如名種性。故無差別。爾何分別耶。答。同以眞如爲種性。終教眞如以言説顯眞如故不云離言絶相。今此頓教眞如種性是言説頓絶理性頓顯。解行頓成一念不生。即是佛等（云云）絶言眞如性故。章引諸法無行經第三文（云云）何是事名爲種性。文殊師利一切衆生皆是一相畢竟不生。離諸名字一異不可得故。是名種性（云云）故異也。
　　約圓教分別種性方何答。云。此有二門。一約同教門分種性。二約別教門分別種性也。問。爾其二門意何。答云。此章云。一攝前諸教所明種性（乃至）二據別教種性甚深因果無二等（云云）意同教門種性者該攝前諸教種性。一乘所流伴故。攝方便故。別教門種性者甚深廣大依正無礙。因果無二種性云也。問。爾且就別教門種性何云依正無二種性耶。答云。此章引華嚴經十地品文云。菩薩種性甚深廣大。與法界虚空等（乃至）即五位之中位位内六決定義等名爲種性。亦即此法名爲果相（云云）言五位者有二説。一資糧加行見道修道究竟道名五位。二六位中前五名五位。謂資糧加行見修道等覺也。意於五位所具六決定義名種性云也。言六決定義者。一觀相善決定（是觀眞如一昧相也）二眞實善決定（是非一切世出世境也）三勝善決定（是一切佛本法界也）四因善決定（此有二。一成無常愛果因。二常果因也）五大善決定（是隨順利生行也）六不怯弱善決定（是能入諸佛智地也）圓教種性菩薩成佛方何。答。章偏出種性差別不論其成佛義。但一位攝一切位一切位攝一位初發心時便成正覺。是圓教成佛也。問。爾一位攝一切位初發心時成正覺者專不可説後後位。若佛位有一切位者即有因果雜亂失。爾何可會之耶。答。不爾。其所以者。凡圓教意開六相方便門示六位重條成佛。故三大僧祇修行初發心位圓滿。玄攝佛果功徳分段身成佛者也故行位差別章引華嚴經文云。在於一地普攝一切諸地功徳（云云）又修行所依身章云。若依圓教不説變易。但分段身至於十地離垢定前（乃至）但以此教不分生死麁細之相總就過患以爲一際等（云云）問。爾夫尋成佛路不過理事二門。所以理成佛者不可説六位差別。言説頓絶理性頓顯故。若事成佛者必經三僧祇可成佛也。何云初發心時便成正覺耶。答。是偏非理偏非事。然理事圓融位成佛也。然而非不經三祇。凡顯圓教成佛有二門。一次第行布門。示位地階降。二圓融相攝門。一位攝諸位成佛。依此二門而立六位重牒成佛也。故海印三昧論云。無量遠劫即一念。一念即是無量劫。九世十世互相即仍不雜亂隔別成（云云）又旨歸云。處夢謂經年。窹乃須臾頃。故時雖無量攝在一刹那（云云）問。爾就旨歸文處夢謂經年等者。是成佛已後觀以前所經劫比無始無終而三大僧祇是刹那之間知也。而何爲初發心位多劫成佛證文。又無量遠劫即一念等者是説不思議理。何爲事理圓融成佛證耶。答。是三乘淺機前示實經三僧祇。一乘圓機前悉説初發成佛理。彼方便此眞實。何以方便詞疑眞實了義乎。總圓教意心王即名法身。心數是報化如來。劣機前示五趣。圓人所見悉淨土。故華嚴經云。若人欲了知三世一切佛應當如是觀。心造諸如來（云云）又云。毘盧遮那體清淨。三界五趣悉皆同。由妄念故沈生死。由實智故證菩提（云云）故建立即身成佛道理尤可然。問爾以何人爲初心成佛證據耶。答。以善財童子覩率天子龍女等爲其證。此等皆圓機凡夫。分段身而證究竟位故也。問。爾善財童子等是八地已上深位大士爲利生成凡夫。何云始發心凡夫耶。答。約三乘劣教者可名深位菩薩。而一乘圓教意依聞經功徳於心地殖金剛種子。必來説教場凡夫身而證究竟位（云云）故知圓教成佛速疾矣。
　　問。圓教種性菩薩成佛時一切衆生同時成佛耶。答。一切衆生倶同時可成佛也。問。爾若一人成佛時一切衆生成佛者。何沈淪生死有情如春細雨。往生淨土衆生猶如麟角一耶。答。是即妄想夢中見如是相。而實自他萬像皆是一眞如相。更無差別。所以一人修行成佛時一切有情悉成佛也。故華嚴經云。一障一切障。一斷一切斷。一成一切成（云云）問。爾若理性本是佛可然。自他所具佛性無差別。故但望修行證成佛時專不可然。若爾先佛成道時一切有情成佛了。何見世間有六道四生尊貴卑賤差別耶。答。如是見皆是妄見。實因果無二故一人成佛一切悉成佛。譬如水與波一異不可得。一切衆生與毘盧舍那同時成佛了。法身流轉五道名爲衆生。還法性源説稱諸佛。如此義普賢機所知。非三乘機菩薩所能。況於凡夫耶。問。爾設雖普賢行者所知一人成佛時一切衆生不可成佛。何起如是妄執耶。答。是尤可然。其所以者。彼此衆生佛性無差別。故一人成道時一切作佛。譬如帝釋宮殿繋網。東方有一寶珠點一網目。珠影點一網目一切網目同時點珠影。一人顯理性成佛時一切衆生同時顯佛性。而知此事即是佛。不知此事時即名衆生也（帝網無礙唯識道理廣如十重唯識義可勘之耳）
　　章云。由此種性縁起無礙具五義門（云云）其五門者何。答。五門者。一隨執非有門。是小乘也。二隨事虧盈門。即始教。三從理遍情門。是終教。四絶相離言門。是頓教。五性備衆徳門。即圓教也。問。爾何故小乘等名隨執非有門等耶。答。小乘中隨法執不説有大菩提性。故云隨執非有門。始教中就有爲法爾無漏種子立種性。不云普遍一切衆生故。一分立無性故云隨事虧盈門。終教説一切衆生悉有佛性道理故云從理遍情門。頓教中説離言絶相理故云絶相離言門。圓教中説佛性具足主伴因果無二依正無礙故名性備衆徳門也（是約法辨隱顯相收也。具可尋之耳）問。爾終頓圓三教倶可名從理遍情門。同説理性遍情非情故。何定終教云從理遍情門耶。答。此取各義邊云爾。理實名爾有何妨。是故章又出五義。具可勘（是約機明得法分齊也）性備衆徳門意非情草木成佛耶。答。章文偏明因果無二依正無礙種性。不顯依報草木成佛道理。但圓教意非情草木可成佛也。問。爾凡論成佛不成佛是約有心者云也。而草木本來無心。何云成佛耶。答。今圓教意建立依報國土正報衆生無礙道理故草木成佛也。問。爾設雖依正二報圓融無礙專草木不可成佛。凡論成佛是約有心修行者。而非情無心亦無修行。何云成佛耶。答。建立非情成佛道理尤可然。夫以眞如隨縁義邊。名八識心王心所。是眞如無不遍一切有情非情。故正報衆生轉因位八識成佛時依報國土草木等皆成佛。識所變故。眞如隨縁故。所以經云。佛説。菩薩説。羅刹説。衆生説。三世一切説（云云）意佛説法國土草木等皆説法云也。問。爾一分眞如理遍非情故云理性佛可爾。何云不具三業六情草木等開言音説法耶。答。已云依正無礙。何不説法。例如極樂世界風聲述常樂我淨義。波音唱苦空無常理（乃至）花樹瓦石等皆説法。是亦爾。劣他受用佛土猶如是。況三世間中。一大法身如來感於無數劫修行所證得微妙清淨依報國土非情等豈非説法。問。爾草木成佛十身中何佛耶。答。十身中是國土身佛。十佛中是法界佛也。問。如來滅後何時起種性成佛諍哉。答。天竺佛滅後千餘年間護法清辨始起。即護法菩薩依深密經云普爲發趣一切乘者説第三時等文造唯識論建立五種性。清辨菩薩依般若經云所有一切衆生（乃至）我皆令入無餘涅槃等文建立一切有情皆當作佛道理。次振旦法顯自往天竺得涅槃經略本執闡提不成佛。生公親受羅什音旨立唯一佛乘悉有佛性。但玄奘入室神妨師種性集云。自慧日遐照法海東流。前秦之代童壽已前立五性差別絶無諍論。童壽門徒有竺道生（生公也）依法華經立一切衆生皆有佛性等。即被擯出。北凉蒙遜之世曇無懺法師翻出涅槃經依此漸立一切衆生悉有佛性。至於陳代家依説（家依者眞諦三藏名也）後以大唐貞觀四年明發三藏翻大莊嚴論立有畢竟不般涅槃性還同童壽（是鳩摩羅什也。秦代人也）遂以貞觀二十一年木叉提婆玄奘名翻出瑜伽立五性別亦同明發等（云云）又羅什入道觀云。菩薩實語有二種。一者事實語。有無即云有無。二者理實語。云一切衆生悉有佛性。如來涅槃常住不變（云云）又其所翻梵網經下卷云。一切衆生皆有佛性（乃至）常住法身（云云）又般若經云。所有一切衆生之類（乃至）我皆令入無餘涅槃等（云云）又法華經云。唯有一乘法無二亦無三（乃至）皆行菩薩道當得作佛（云云）如是皆羅什所傳也。三千門徒八百學士悉受其風立悉有佛性也。而童壽以前立五性別絶無諍論者。是爲謗生公妄傳。非實語也。

華嚴宗種性義抄一卷

寛仁三年二月七日於東大寺北室西第二小吏房抄了華嚴宗僧釋親圓依數先徳傳（并）引勘多章疏抽要義所抄也。
寛治四年七月二十五日於高野如法房書寫了僧定源
同八月十七日移點了

