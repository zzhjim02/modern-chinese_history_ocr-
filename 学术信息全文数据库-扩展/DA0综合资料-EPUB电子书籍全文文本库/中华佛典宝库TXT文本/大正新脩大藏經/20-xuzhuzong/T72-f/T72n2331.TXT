　　　No. 2331

　　華嚴修禪觀照入解脫門義卷上

　　西山蘭若沙門高辨述
　　歸命教主盧遮那  無盡教體法寶藏
　　文殊普賢大海衆  開演妙義諸大師
　　願承加被增念智  開此甚深解脫門
　　廣益自他令得入  後後相導無間斷
　　夫蛇牛飮水而致毒藥之變。愚智聞法以有邪正之異。偏莫憑一味之水而濫其損益。更可得無二之法以辨其得失。若唯爲名利者何要乎如來之聖教。若唯誇能辨者可足于孔老之史書。就中我等是滅後之凡身也。此國又邊地之小國也。闌于八旬之人更無拜乎尊容之語。巡于七道之輩未有對于遺跡之步。無人于陳此悲無計于慰此愁。幾隙求名利之歡樂何快忘如來之遺訓乎。唯須閑林凝思而離五欲之麁動禪坊安身以修三昧之妙行。爰有一種定法名曰（某甲）三昧。攝五位於一念融十身於一觀。見成覺之身於百億國之妙行。聞轉輪之聲於十方界之祕術也。解脫禪師發佛智於即坐。通玄居士放白光於肉身。專依此觀力也。高辨不顧觀智之成否永擬一生之所修矣。猶須信位之定行訪邪正於知識聞思之智慧假名義於經論。依之總攝定散之要義建立解脫之入門。顯發大經之深奧開示一乘之大道。以一宗大意爲總依。以通玄解釋爲別證。先立圖印而辨入門。後設解釋以防廢忘。仍立題目云修禪觀照入解脫門義矣。先其圖印者。
<PIC>T72007401.gif</PIC>

    憶念一切諸佛智慧光明法門。
    空智慧光明普見法門。
    文殊毘盧遮那普賢尊。
    自性普光明無作大智。
    若修行者求大菩提心者無勞遠求。但自淨一心。心無即境滅。識散即智明。智自同空諸緣何立。
    今將釋此圖印文義大文有二章。先總勸進一乘發心。後隨圖印釋文義。初中有二。先列五位名義示進修道。後出佛光表相勸因果同體信。
　　初中夫衆生遇知識聞佛法進修證入始終因果總有六位。十信十住十行十迴向十地佛果是也
　　初十信者。依餘經說信進念定等十法如常。依華嚴經光明覺品中如來從足下輪中放百億光明。漸漸周遍引行者心令廣大。乃至第十重同虛空法界。令行者於信位終心中開發根本智生佛智慧家中。是時文殊師利亦十重周遍一切處。說如來十德令成行者信心。其十德者一如來法身無性德（行者依信此德求佛道。謂生佛同無性。佛已顯其性。我何不成）二如來菩提爲物德（爲自利求菩提。沈空滯寂。依大慈悲成正覺。故依信如來大菩提功德。終得無上大菩提果也）三如來了法如幻德（諸法若有自性。天然萬法更不假緣成。行者依信此德起緣修求佛果）四如來爲說深法德（如來雖證深法。若爲衆生不說者難期證入。諸有所說唯爲衆生。是故行者依信此德證入甚深佛法）五如來救護衆生德（行者依深信此德。仰憑如來入佛法）六如來無相示相德（行者依信此德。隨其意樂得見佛益也）七如來無依自在德（不同二乘寂滅。無依本智中起普賢差別智。行者依信此德得修學一切佛法也）八如來智慧方便德（智慧方便悉究竟到彼岸。行者依信此德。不求餘果稽留終成佛果也）九如來苦行精進德（行者依信此德。於如來起慈父想勇猛精進不退也）十如來實無三世德（行者依深信此德。遍周五位齊等如來。初發心時生佛家）謂於初信中以此佛果十德爲所信境隨佛光令信心廣大無邊。主伴相從成立一乘信法。於一切甚深佛境令成不傾動信也（常途十信者名字不同。一說引本業經云。未上住前有十心名字。菩薩常行十心。所謂信心。念心。精進心。慧心。定心。不退心。廻向心。護心。戒心。願心。准釋大經於此十德此十心可相應。其義易知。此信位中一聚相應心心所法雖有別體用。以信心所爲主故名十信也。實以信爲體以餘九心爲信用。初心行者信相顯著。故於五位初先立信名。至後後位中餘心增勝。各隨其勝用安立別位。可知之。今大經文殊毘盧相從成立信法。文殊說信法。毘盧令其體用周遍然後說解行德三品。并前光明覺品具信解行德。以此諸義成立信門。其法則皆勸具縛凡夫爲全信佛界法故也）但依宗家常途意以問明品爲十信菩薩觀解深玄。此品中說十甚深法。一緣起甚深（菩薩初心學諸法如實因緣。攝心入理也）二教化甚深（後得智救衆生也）三業果甚深（依業種熏本識起果報。非有人我也）四說法甚深（一味法界隨緣成多種。一多自在也）五福田甚深（初雖依施者用心不等故得報不同。終依佛大悲甚深故皆令得解脫也）六正教甚深（以正教爲精進緣。勤觀修行速解脫也）七正行甚深（必依所聞法起如說行。雖多聞不修行不入佛法也）八助道甚深（智慧爲正戒定等爲助。正助相資必成果也）九一乘甚深（諸佛因果皆同。隨衆生感見佛法有差別）十佛境界甚深（有二。一所證境。眞俗等。二分齊境。小乘三十四心後。三乘十地滿後。一乘因果同境等）以此十甚深法該攝佛教。窮幽盡微以爲十信菩薩觀解玄妙。依餘師意以光明覺品爲如來意業。雖爲所信境非能信法也。兩師意計其玄意可會之而已
　　第二十住者。以深般若住於眞理故名爲住。亦是安住菩提心故。經云。菩薩住處廣大與法界虛空等（云云）是其義也。一發心住。謂觀十勝緣緣佛十力發菩提心。二治地住。謂常隨空心修諸行門明淨心地故。三修行住。巧觀空有增正行故。四生貴住。生佛法家種性尊貴故。五具足方便住。帶眞隨俗習多善巧化無住故。六正心住。成就般若故聞讃毀佛法僧等其心眞正念不動故。七不退住。入於無生畢竟空性心心常有空無相願。止觀雙運緣不壞故。八童眞住。心不生倒不破菩提心故。九王子住。從法王教生當紹佛位故。十灌頂住。從上九住常觀空理得無生心最爲尊上。諸佛法水灌心頂故。圓融教中十住位滿即成佛故也
　　第三十行者。已安住正位隨緣造修勝行。目之爲行。一歡喜行。三施皆能悅自他故。二饒益行。三聚之戒皆饒益故。三無違逆行。忍順物理無所違故。四無屈撓行。勤無怠退不屈弱故。五離癡亂行。以慧資定離沈掉故。六善現行。慧能顯發三諦之理般若現故。七無著行。不滯事理遠離於我及我所故。八難得行。大願可尊又如大願方能得故。九善法行。善巧說法成物軌故。十眞實行。言行不虛稱二諦故也
　　第四十迴向者。迴者轉也。向者趣也。謂轉自萬行令轉趣三處故。三處者謂大悲下化故向衆生。大智上求故向菩提。上二隨相也。以導前二令皆稱實故向實際也。一救護衆生離衆生相迴向。謂大悲廣說名救護。大智無著故離衆生相。即是廣大第一常及不顛倒心故。二不壞迴向。謂於三寶等得不壞信故。三等一切佛迴向。謂學三世佛所修迴向故。四至一切處迴向。謂菩薩悲願稱周法界令其善根供具悉周遍故。五無盡功德藏迴向。謂緣無盡境成無盡善根功德之行。得十無盡藏之果故。六隨順堅固一切善根迴向。謂修事善皆悉隨順入於堅固平等法性。即一切善根悉堅固故。七等隨順一切衆生迴向。謂以平等心隨順饒益一切衆生故。八眞如相迴向。謂善根合如同如體相無盡德故。九無著無縛解脫迴向。謂不爲相縛不於見著。作用自在名解脫故。十入法界無量迴向。謂以稱性起用以法界善根迴向法界故也
　　第五十地者。地有生成住持義。故眞智證如生成佛智及諸因位勝功德故。若因若果皆依此地而能持故。一歡喜地。修願樂行說十大願樂利樂故。便能斷異生性障。謂二障中分別起者。依彼種立異生性。故斷此便證遍滿眞如。謂此眞如二空所顯。無有一法而不在。故證此便得名歡喜地。謂初獲聖性具證二空。能益自他生大歡喜。二離垢地。修淨尸羅行斷邪行障。謂所知障中俱生一分及彼所起誤犯三業。斷此便證最勝眞如。謂此眞如具無邊德於一切法最爲勝。故證此便得名離垢地。謂具淨尸羅離能誤起微細誤犯煩惱垢故。三發光地。修於禪行斷暗鈍障。謂所知障中俱生一分。令所聞思修法忘失。斷此便證勝流眞如。謂此眞如所流教法於餘教法極爲勝。故證此便得名發光地。謂成就勝定大法總持能發無邊妙慧光故。四焰慧地。修道品行斷微細煩惱現行障。謂所知障中俱生一分。第六識俱身見等攝。
　　最下品故不作意緣故遠隨現行故說名微細。斷此便證無攝受眞如。謂此眞如無所繫屬非我執等所攝受。故證此便得名焰慧地。謂安住最勝菩提分法燒煩惱薪智慧增故。五難勝地。修四諦行斷於下乘般涅槃障。謂所知障中俱生一分。令厭生死樂趣涅槃。同於二乘厭苦欣滅。斷此便證類無差別眞如。謂此眞如類無差別。非如眼等類有異。故證此便得名難勝地。謂眞俗兩智行相互違。合令相應極難勝故。六現前地。修緣生行斷麁相現行障。謂所知障中俱生一分。執有染淨麁相現行。斷此便證無染淨眞如。謂此眞如本性無染。亦不可說後方淨。故證此便得名現前地。謂住緣起智引無分別最勝般若現前故。七遠行地。修菩提分行斷細相現行障。謂所知障中俱生一分。執有生滅細相現行。斷此便證法無分別眞如。謂此具如雖名教法種種安立而無異。故證此便得名遠行地。謂至無相住功用後邊出過世間二乘道故。八不動地。修淨土行斷無相中作加行障。謂所知障中俱生一分。令無相觀不任運起。斷此便證不增減眞如。謂此眞如離增減執不隨染淨有增減。故證此便得名不動地。謂無分別任運相續相用煩惱不能動故。九善慧地。修說法行斷利他中不欲行障。謂所知障中俱生一分。於利樂諸有情事不欲勤行樂修己利。斷此便證智自在眞如。謂此眞如於無礙解得自在。故證此便得名善慧地。謂成就微妙四無礙解。能遍十方善說法故。十法雲地。修受位行斷於諸法中未自在障。謂所知障中俱生一分。令於諸法不得自在。斷此便證業自在等所依眞如。謂此眞如普於一切神通作業總持定門皆自在。故證此便得名法雲地。謂大智雲含衆德水蔽如空麁重充所依法身故也（已上五十位。加等覺妙覺名五十二位也）
　　問曰。此經說初心即極義（其旨如下成立。可知）何得說如此諸位次第耶。答。香象大師釋此義云。以此經中安立諸位有二善巧。一約相就門分位前後。寄同三乘。引彼便故。是同教也。二約體就法前後相入圓融自在。異彼三乘。是別教也。但以不移門而恒相即不壞相即而恒前後。是故二義融通不相違也（云云）如文易知。但大華嚴論第八云。又此經四十品中以法界品爲正宗餘品爲伴。爲十方諸佛以自心分別煩惱成一切智一切種智法界體用以爲所乘成正覺故。此根本煩惱非三乘所知故。二乘且伏而不起。菩薩以空觀折伏無現行故。廣如勝鬘經說。一切衆生以法界門以爲開示悟入。明如來根本智是衆生分別心契同無二故。則法界自在故。以是義故十住初心便成正覺。以將十行十迴向十地十一地法門治令慣習智悲成就。更亦不離初心法界智體用故。但以此法界智體用無依住門治諸習惑。惑薄智明分分殊勝。但須定慧照用身心諸法內外。無依無根無本諸貪恚癡漸漸微薄諸佛智慧漸漸增明。法樂自娛非貪世樂。此是法界中漸漸非始末也（已上）此則香象大師等依十地論立因分果分可說不可說二門判諸位。於十地中以果分爲不可說。於因分中方便寄法分齊。一乘三乘或同或異。於一乘中立同別二教。於次位中立行布圓融二門。以此善巧無不攝盡諸乘也。今廣論等意於信位中起文殊大心。信不動智佛等即是我心自性。於地前三賢初發心住中即能頓證佛果法門。其後次位行相皆同。謂十住中修精進行樂觀法性。十行中修精進行處世益生以行潤物。十迴向位中修精進行圓融理智大悲令均平。餘行例然。如此隨增進立次第。以同一智印印之五位皆在初心。此智現前位無三世別。初後相即也。此論宗取彼二門中果分別教義一向爲經宗旨也。入證修行玄妙良應如此故也。留意可思之。其論宗所立斷惑證理分別具如廣論中說。
　　第二出佛光表相勸因果同體信者。前光明覺品時所放光明者。於初會中說果德法門時從眉間放大光明。名曰一切菩薩智焰明照曜十方藏。照十方已入足下輪中。今說信法時從足下放出。如諸到所詣依足行步爲行步佛果表以信足爲本故也。其初信皆以文殊妙慧信毘盧果德故（其義如下說）二聖相從成立因果同體信法。依此信力故終心即生佛家也。次說十住時從指端出。說十行時從趺上出。說十迴向時從膝輪出。說十地時又從眉間出。十地是因位終故所放光明還同果光也。如是最初信光以最極果光爲體。乃至展轉如登山頂。五重上昇還入果光住處。表因果相即同體一性義也。若非此妙因不成無上佛果。是故一切行者初發心時必親近大善知識聞大法可樂求大果也。若有此信德人其所行即如文殊普賢等。如彼十不善業感三塗苦果十善業因得人天勝報。若因果道理不改此亦不可疑也。如大華嚴論第四云。今言十信者信何等位決定成於十信之門。如經十信中光明覺品云。十方一切處文殊師利。於十方一切處說十方一切處法門。歎佛十種果德以成信位。如光明覺品說。又令起信根者轉更明淨。文殊師利又問十首菩薩等業不知心心不知業等十問。令起信者自身觀照轉令深固經云。諸法無作用亦無有體性。是故彼一切各各不相知。又作水流火焰風起大地所生不相知喩。又下頌云。分別觀內身。此中誰是我。若能如是解。彼達我有無。如是文殊師利問十首菩薩所成十信觀行之門。具如問明品說。又賢首品中從凡夫位以信爲首。決定取佛大菩提果故。從凡夫地信十方諸佛心不動智與自心無異智故。只爲無明所迷故無明與十方諸佛心本來無二故。從凡夫地信十方諸佛身根本智與自身無異故。何以故。皆是一法性身一根本智。猶如樹枝一根生多枝葉等。以因緣故一樹枝上成壞不同。故從凡夫地信如來十住十行十迴向十地我悉盡能行之。何以故。自憶無始時來波流苦海無益之事尚以行之。何況如今有益之事。菩薩萬行濟衆生事豈不能爲。從凡夫地信十方諸佛皆從三昧生我亦當得。何以故。諸佛三昧皆從如來自性方便生。我亦具有如來自體清淨之性與佛平等。從凡夫地信十方佛一切神通我亦當得。何以故。諸佛神通依眞智而得。我但依眞性智中無有煩惱。無明成智一切業亡唯有智慈通化自在。從凡夫地信佛智慧我亦當得。何以故。一切諸佛悉從凡夫來故。從凡夫地信佛大悲普覆一切我亦當得。何以故。諸佛大悲從大願起。我亦如諸佛發大願故。從凡夫地信佛自在我亦當得。何以故。諸佛自在於性起法門智身法身入衆生界。不染色塵諸根自在。我亦不離性起如來智故。從凡夫地信自發心經無量劫修功德行滿位齊諸佛。不移一念。何以故。爲三世無時故。如是從凡夫信解始終徹佛果位。如上所發十種信者必能決定成就十信之門。住於堅固之種永不退轉（已上）又同論第六出十種見佛不同中云。一人中見佛但有三十二相。二諸天見佛但有八十種好。三諸龍見佛或同人所見或見但爲大龍王也。餘畜例然。四諸仙人見佛但見仙人。五諸餘外道還見佛與己同類。六八部神等見佛與己爲王。七小乘人見佛爲大聲聞入緣覺人見佛還爲緣覺。九權教中菩薩見佛但爲三千大千世界之主福智充遍三千大千世界。十一乘教中菩薩見佛爲十佛刹塵蓮華藏世界海法界主。具云十佛刹塵蓮華藏世界。爲明無盡總攝一切刹故。福智充滿一切諸刹無盡相海重重故。如上十種見佛不同皆由發心之時信樂差別。以信樂力故見佛不同。是故當知發心之者發廣大心信廣大教門。發廣大願行廣大行。入廣大智利益成就無盡衆生。即得速成菩提行願福智悉皆圓滿。若不如是終非畢竟成大菩提（已上）上所出果光因光互用之方便於通玄廣略諸論處處解釋中出其大意。又爲令諷誦記持出一二正文。設雖制信受於經論有心人誰不愛樂佛德。況如來出世偏爲此一事一代聖教專勸此一事耶（問曰。聖教中一乘經中示悉皆成佛旨。餘三乘小乘不然。何故云聖教皆勸此一事乎。答。唯此一事實餘二則非眞。攝末歸本旨無非此事）如跉跰之賤人忽登輪王之寶位。求道之君子誰不捨身命耶
　　次正釋圖印文義亦有二。先總標大意。後別釋文義。初中。先問曰。何故立此圖印乎。答。灑甘雨於火宅得大車於露地豈不歡喜耶。此文總括五位之法門該羅十佛之境界。直至道場之寶乘現身成佛之祕術也。是故圖印文義置之座右。諷誦思惟爲抑廢忘也。就圖大體有五段四對法門。謂於中央竪有三行。於上下橫有二段是爲五段。如圖易知。次四對者。一能成所成對。二能生所生對。三能入所入對。四總別教義對也。第一能成所成對者。於中有二重。先中央三尊擧能成三尊取所成三法。即擧人取法也。即爲人法一對然不別開法也。次右方一行依能成三法所成立大智也。此又對中央爲能成所成對。可知。次能生所生對者。右方一行對中央爲所成。對左方爲能生。次能入所入對者。左方一行對右方爲所生。對上方爲能入。上方即對左方爲所入。即圖中有三道印文連屬之。次下橫一段文明上差別義能說教文也。即爲總別教義對也。無如上別法體故無連屬印文。其一一義理至下可知。准一乘法界圖等顯所表者。中央三尊名字雖不同合二聖理智二行爲毘盧舍那。故是爲果位一尊。即約人者因果自在義。若約法者表理智相融義也。次左方法門爲普賢。次右方大智爲文殊。如名字易知。但一一文義雖理智雙含（其義如下說）左方名法門且屬理。右方名大智且屬智。普賢文殊主理智二行如諸部大乘聖教說。即爲毘盧舍那普賢文殊三尊也。次上方一行即初發心住念佛三昧解脫門名字也。約一乘教中央三行約人雖因果不同。約法以此因果義成一乘十信法。故即以此空智慧門爲十信終心。以諸佛境界智慧門爲初發心住。即以此中央三段皆爲能入門。入上方發心住。即初發心時便成正覺義也。問曰。前序分云。
以通玄解釋爲別證（云云）然者論主處處解釋中云普賢差別智。今何故以普賢爲理門主耶。答。今此普賢文殊理智門依諸教約二聖功德各有二義。即二聖各主理智二門。其文殊大智普賢理性如常說。其文殊理普賢智者如廣論第五十四云。文殊爲法界理普賢爲法界智。理智妙用爲一佛門。以此一門爲化群蒙分爲二法（云云）是故二聖皆具此理智二門。各隨便說其一門。今爲成一乘行者之法則於信位中取順理正信。顯其所順理准餘經論先取普賢理性總釋圖印文義。廣釋中順論宗故多用差別智之言。思之可見而已。顯其上下所表者。善財童子至德雲比丘處。比丘於妙峰山頂說此三昧法門。又如來於須彌山頂加法慧菩薩令說此法門。表住位高勝義故也。今依表山頂安上方也。下三段信位故。表卑劣義故。表初首義故。表根本義故左下方也。中央三行下橫一段文無別所表。爲大菩提心行者明示行法文也。已上先總標大意已。
　　後別釋文義中。先問曰。是爲自安立乎。若爲有憑據乎。答。一一文言更非自案。況於義理乎。先一乘行者三聖爲體義者。一宗大意處處解釋也。更有別章名三聖圓融觀。今文殊毘盧普賢者出華嚴決疑論信位中文。右方大智名字又出同論中。左方法門名字又出華嚴十明論。上方法門名字即初發心住知識德雲比丘所得解脫門也。出略論廣論十明論并大經處處解釋中。下橫一段三十七字文即華嚴十明論文也。安立次第亦總一宗大意。別此二部論所詮也。又是華嚴廣釋論大意也。
　　次一一引證據釋名義者。亦分爲二。一定散用心門。二正修觀照門。初中先於信位中以三尊法爲所求境。漸漸見聞積習得普光明智。其初心散位即是信位始也。空智慧現前是信位終也。然菩薩用心四儀必應與慧俱行。如彼說根本智以文殊妙慧爲前使者。彼以毘盧果智爲根本智以行者智爲文殊也。此亦可說云。行者散位慧是觀照空智前導也。大小權實皆隨加行差別。修行亦有淺深。是故以定位爲正以散位爲助。正助相資證入一乘佛果。是則助道甚深義也。若不爾者一闡提位相似修行更無入道期。是故行者必須訪善友深辨得信住一對入門分別邪正決斷淺深。然後在定位觀照散位法在散位研習定位法。其大體者和合三尊法體成就普光明智也。於此中加行始於散位本智起於定位。定散相融始終即入加行根本體用平等也。約十玄門中教是定散平等一乘教也。義是定散平等一乘義也。理是定散平等一乘理也。事是定散平等一乘事也。餘義可准知。六相圓融十玄緣起妙義此中可廣說。一乘圓教初心究竟義先顯於此中。是故立定散用心門。就中普光明智雖通二位。定位觀照位印萬法爲佛境。三世劫海在一念無邊佛境不出一心。是故以定位爲終心也。
    就此門中有二。一能成三法。二所成大智也。先出能成三法證據者如華嚴決疑論第一云。修行者常以此文殊師利毘盧舍那普賢三法爲始終之體（已上）釋曰。即是第一開廓行者心令同三法義也。毘盧舍那是主普賢文殊是伴也。何故不云毘盧舍那普賢文殊。或不云普賢文殊毘盧舍那。云文殊師利毘盧舍那普賢者如同論第四云。從十信心修行至五位未終。常以文殊師利爲簡擇引導之首普賢爲伴。至入法界之果門即普賢爲首文殊爲伴。根本智常爲此二法無染之體（云云）今即十信心之始故以文殊爲首以普賢爲伴。此文中所言根本智者即是毘盧舍那也。言二法無染之體者非唯文殊之慧。非唯普賢之行。智行平等爲果。今約信位文殊之妙慧簡擇一乘之實行引導毘盧之妙果。故云文殊毘盧舍那於此信位中普賢是伴故置終也。謂從毘盧根本智中生文殊妙慧。亦起普賢妙行。二法俱從毘盧本智中出。於中因門文殊爲先果門普賢爲先也。此義約此文作說也。餘處此三尊多有前後。其義隨宜可准釋耳。謂行者於信位初心同此三尊法。何者先約常途於始終因果有信比證三心。於信位中能所相順故有同一義。於比位中起尋思如實觀智故有同一義。於證位中全體冥同故有全同義（依論家意可立信證二心。）今明信位中能所相順義者。謂修行者厭我執故出有漏人天。捨法執故非二乘。心行甚深故非權乘菩薩。常與文殊大智相應簡擇權實（文殊爲體也）但此中所言權實者非謂彼大乘中權實二教。但簡擇諸法中理非邪正也。如廣論第二十九云。文殊師利此云妙德。以妙德善簡正邪自在故云妙德。此是東方卯位也（私云。指金色世界也）明卯主東方震卦。震爲雷動啓蟄發生之始。明此妙慧是震動發生信心之始。是故亦云妙生菩薩。爲明一切諸佛從此慧生十信解故。乃至滿足菩提一切願行海故（已上）今論意直以文殊爲一乘信位行人。以不動智佛爲十信所信之果。如此行相甚深。然准上所出香象大師解釋於一乘中立同別二教。說約相就門釋引三乘以爲同教。設約體就法釋相入圓融以爲別教。今約實義理智德周遍故。約大種性人驗知其觀智以前心行亦有此三聖爲體義。如彼宗家有一釋以此三聖爲三寶中即以文殊爲法寶。此義配三種三寶即可爲約同相說。然同相三寶約生佛二心上立之。三聖猶可遍衆生。況於文殊耶。仍今約一乘行人於定散二位初後二心中驗知之。即有文殊大智簡擇功能也。何簡擇耶。謂此人依宿世蒙善友之攝受聞大法故。其心行眞實甚深有成就賢善法。謂於善惡中捨惡取善。於善中捨邪取正。於正法中捨小取大。於大乘中捨權取實。於實教中捨三乘取一乘。於一乘中捨懈怠不修過起勇猛精進行。是謂簡擇也。依止大智中照見一乘勝行（賢善爲性故不愚迷權實法。是普賢差別智用也。普賢爲體也。）依二行相應故於諸行中無所不遍觀照（毘盧舍那爲體也）此則總於行者心以三聖功德法門爲體也。但此中文殊名字如前釋毘盧遮那者。廣論第一百十六云。毘云種種光明。盧遮那云遍照。以差別智爲種種光明。以根本智爲遍照。此二智約用成名其體用一也（云云）解曰。約常途說差別智者後得智也。根本智者即如名字。亦曰正體智是也。即以普賢差別智文殊正體智和合圓滿爲本果也。普賢者。廣論第十一云。行與理齊利生皆遍號之爲普。知根利俗之稱之爲賢（文）又同論餘處有解釋大旨同之。可准知之。
　　問曰。准此義於彼小乘修行人。可云以聲聞緣覺法爲始終體乎。答。此可爲分別記（四記中分別記也）約種性有此義。是故聖教於其初心云聲聞心緣覺心菩薩心等。約智行無此義。是故三乘教中無初心即極義說三祇百劫滿成佛等。況於小乘耶。
　　問曰。然者約前種性義小乘可然。三乘教中三機得益可云以何法爲體。答。直進以菩薩法爲體。二乘通大小也。何者初心不知大故用小法。後心入大故用菩薩法也。是故香象大師釋云捨二乘名得菩薩稱者即此謂也。於此中應成四句。一聲聞法非菩薩法。愚法二乘也。二菩薩法非聲聞法。一乘菩薩法也。三聲聞亦是菩薩。不愚法二乘漸悟人是也。四非聲聞非菩薩。法可知。但以普賢文殊爲一乘二大弟子。以舍利弗目連爲三乘二大弟子。此以三乘中直進攝一乘。同是大乘故。以愚法小乘攝權中小乘。同是小乘故。然擧大小俱益人爲普爲乘教所化首。又是三乘尊定慧一乘尊理智。故有此義。今約實義分二類也。雖作此釋三聖爲體義是一乘初後相即自在無礙談也。尚不可預權教。況於小乘乎。是故於小乘權教無盛談明文。未必可好翻釋也。可准思之。
　　問。此中信位能所相順義等者。是可爲約種性說。然今所說初後相即自在無礙談等者。是一乘六相十玄智行現前極說也。何作此說耶。答。一乘教中初後相即。故種性（此中種性者約信種說也）亦以甚深也。如彼大乘中言說羅漢實義。可例知之。然又約種性有初後相即義。彼同時門中教義理事相即等義始終皆周遍故。設雖自不覺悟。遇一乘善友聞一乘大法。起愛樂心運三業行。是名相順。相順者翻相違義也。謂緣深法還生謗心。猶有菩薩稱。如說菩薩之名從聞謗之日起者此之謂也。況緣甚深法生極重信心。如說性習二性緣起不二。以一乘深法爲所緣聞熏習所成之初信悉以所信法爲體。即此經十信全信十方諸佛性相大智無差別性者處處解釋也。亦如上已出。凡此三聖爲體法則一乘一家尊貴法印故。如廣論第三云。化佛教中設有菩薩非文殊普賢。設有文殊無普賢。設有普賢無文殊。設有文殊普賢不自相問答。又不言一切處文殊一切處及微塵中普賢故等（云云取意）是故此作一乘大機行者法則也。印是堅種熏習圓機也。智行諸義悉可具足（云云）可准知之。又於此位中文殊大智即十位也。普賢差別智即十行也。融此二種流至三處（衆生。菩提。實際也）十迴向也。總融前眞俗起無作智行即十地也。前三位是教道。此一位是證道。圓滿教證爲佛果。即無作無功用大智普光明德顯照。即是毘盧舍那也。又依別釋以位位所證爲普賢。以位位能證爲文殊（上教證等者約常途說。依此論家從十住初心立見道名。故於三賢以上有證義。又有人解行三普賢。文殊亦可准此。故說因分云普賢門。又云文殊門。此義可見至相孔目十玄門等也）（云云）以位位成佛爲毘盧舍那。約十信所信境說佛境界法爲所緣。況於住行等乎。今開廓信境令同五位。故此等諸義皆通在信中也。言始終之體者以信位爲始以佛果爲終。位位亦有始終。於此中以此三法爲體也。義准可知。
　　問曰。准論家意於三賢以上可立此義。如論云。文殊爲始。見道初法身本智之門。普賢即爲始。見道之後行行之門。佛即二事之中無作體也（已上）此論宗意以十住名見道。故不可屬信位如何。答。論文且約智行故雖作此說。理實可通信位。一乘者六位俱一乘故。如至相要問云。見聞以去即是一乘（云云）又決疑論第一上所引證據文首云。此三法（文殊。毘盧。普賢也）是一體性。初發心者皆須以禪定觀照助顯方便發起令明。以此信心之後安立五位之法進修之行。治此三法漸慚令明等（云云。此隣次上所引文來也）又同文終云。初發心者一一遍知法則也。立志作意一似佛所行行之樣方成信心。此是信他佛所行之樣以成自己信心等（云云）如此非一故作是說也。
　　問曰。於此三法中爲皆可具此乎。若爲有廢一二義乎。答。隨闕一時不成。如廣論云。若廢文殊存普賢。所有行門屬有漏。若廢普賢存文殊。所證寂定是二乘。若廢佛存文殊普賢。佛是覺義無覺者故。以是義故三人不可廢一（如文可知。清涼大師三聖圓融觀中就三聖功德相融義中盡一宗奧旨。乃至攝一代聖教旨。又攝諸佛菩薩萬行。可見彼文。）
　　次言所成大智者即是右方自性普光明無作大智也。同決疑論第一云。但以自性普光明無作大智如虛空平等無作大悲住衆生見。應根利物。而無失時無所造作。法如是故等（云云）釋曰。此文中擧大智大悲二德。今右方文擧大智一德攝大悲。爲順中方也。即配釋中央三尊法者自性者普賢性起智也。准釋餘經論即如來藏理體也。普光明者文殊大智也。無作大智者是毘盧舍那也。謂無作者翻有作。謂因位智修起也。緣生也。果位智本有也。稱性也。即具此義故云大智也。上約人釋。若約法者不取三尊。即如次理智二行并二行合也。即以中央三尊法所成立行者心也。其成立義如三法義中說（中央義也）上約人法用離釋。亦有合釋義。謂自性者即是大智自性也。識智相對中以識爲相以智爲性。如常說。普光明者情識與無明相應故癡暗爲業。無普光明義。大智離無明照了境故云光明。照了用通眞俗故云普也。此業稱性德故云無作。具此義故云大智也。可知之。次文言如虛空平等無作大悲者。即前大智相導之大悲也。言如虛空者前大智云自性。自性即理也。即順理大智相導大悲故云如虛空。言平等者又前普光明義。智有遍照義故云普光明。理有周遍義故云平等。無作者准上大智可知之。言住衆生見者有二義。一大智中不見生佛不同。今大悲中緣衆生故云住衆生見。此約能化說。二住者任也。見者衆生意樂也。如廣論第九云。佛於一切衆生心海任物自見。各得自法皆合向善及得菩提（云云）謂任衆生差別自見說法化導之。此中自見者即自意樂也。此約所化說。言應根利物者如文易知。問。意樂與根機有何差別重言之乎。答。根機約種性意樂現行心也。言而無失時者攝取歡喜衆生調伏剛強衆生。見大小根機生熟時攝伏不失時。如不思議品未曾失時中說。翻此云失時也。言無所造作法如是故者。此悲智本有德故云無所造作。稱性德故云法如是故。如理可思之。已上釋能成所成對文義畢。即是定散用心門也。

　　華嚴修禪觀照入解脫門義卷上
　　華嚴修禪觀照入解說門義卷下

　　西山蘭若沙門高辨述





　　從此第二正明正修觀照門。即是如次左方上方能入所入對義也。先左方空智慧光明普見法門者是能入門信位終心也。謂於中央三法中理智相融。文殊大智中有三聖重重功德。普賢差別智（一乘理智相融五位智也）中有三聖無盡無盡功德。毘盧舍那果海中有三聖甚深甚深功德。於中初十住。次十行。十迴向融此二行。以此二行證道爲十地。以有作無作教證滿爲佛果。此約攝末歸本門說。又約依本起末門說者。謂從無盡果海寄一周圓數說之爲十重。證位有十重十地是也。比位有十重三賢是也。於中依下中上不同有三十心也。信位有十重十信是也（謂其生起者。無限智悲成佛德。如來說佛果法授衆生時。以大智大悲成十地。還以十地成住行等諸位。是故初發心即入十地智。以一智印印之更無五位別。隨其生熟方便差別。其漸入次第者。謂十信信佛法。十住住佛智慧家。十行行佛行。十廻向圓眞俗成大悲。十地蘊修前三法令慣習成熟。故佛果此諸法周遍圓滿無作體性也。可思准之）行者於此五位中。先對善友聞一乘大法起前十信心。於信位中圓融此三法爲心名曰自性普光明無作大智也。此則修行者定散二位俱行之用心方便也。今此空智慧光明普見法門者。修行者於定位起觀照時。以此門爲方便入憶念一切諸佛境界智慧光明普見法門。謂一向情識所知之前萬法差別各有所依。淨穢差別生佛不同。善趣惡趣苦樂同異種種無量。未有十方三途自心之境便成智境與一切衆生及以諸佛同一智海之門。是故不隨情識所知。隨分起眞智可觀照之。先須於散位對善友（善友義雖多種。以有大智大悲德名善友。大智德通達諸佛正法。大悲德對衆生不貪名利。以大慈悲憐愍衆生。以大智說如實正法。能所相順佛道得開發。悲智體用互相導。義如常釋）求學權實義理漸頓不同捨權取實。如前說與三尊法合。可令普光明智現前於心中。又如律所說深離財色二欲。離財欲故身處閑靜。離色欲故心清淨。須起深心受修禪法。於禪法中有情識都滅方便（此條就顯密有種種祕方。更問明師。不能顯露而已。但此云都滅者不必如滅盡定等。唯用禪門方便令不生事識分別。觀心凝然一向照見無生眞理。是名都滅也。如彼意言無分別觀等）受學此法後澄心於朗月覺眠於松風。深修習思惟之時。十重作想（約此三昧觀作說。其觀門如別記說）成已至第十重位。自心同虛空朗然安樂。十方遍觀都無內外中間（深義更問）方始了知空慧現前。觀察一切衆生及以國土皆如幻化無有體相。空慧自性皆周遍故。一切諸佛成正覺轉法輪三世諸劫在一時。無時分延促安立之相。如十明論云。心無即境滅識散即智明者即此義也。是名入解脫門。亦名入佛知見。亦名念佛三昧等（云云）但此中言心無境滅者。依前所說顯密情識都滅方便故心境滅無體也。此一箇條須問禪師并眞言阿闍梨。或依心境緣生無性義故云心無境滅。於中心是性無故云無。境是治滅故云滅也。即性滅治滅義也。此義如常說。良以二執之夢臺凡聖雖異。一實之覺床法身獨住。心境諸緣自皆無性。心境無性智自同空。境何能立。智空境寂識浪無生。所有現行都無能所。湛湛寂寂入大圓寂。止遊戲於戌昏而開異生性之窓。覺眠夢於寅朝以入佛知見之室。定水洗身垢文殊普賢爲儔。智光拂情闇毘盧舍那竝肩。促三世劫海於一念。延十方佛境於一心。唯獨自明了餘人所不見。如經說。若能精進勤修靜觀。則名如來出現於世（云云）更無滅後恨常遊諸佛前。良非正修入觀之人誰嘗其甘露之味乎。於此觀智分因果二分。在信位終心名空智慧光明普見法門。空者所觀理也。智慧者能觀智也。光明者是智業用也。或義云。理性翻事相名之曰光。智性破惑名之曰明。普見者亦是光明用也。大智光明破我法癡闇普見法性。名之曰普見。法門者行者此法爲門入佛知見。諸佛此法爲門開佛知見。是爲法門也。如上配釋三尊法者。空者普賢。智慧者文殊。光明普見者毘盧遮那也。於中毘盧遮那此云光明遍照。普者是遍也。見者是照也。若約人寄身智二光用故云遍照。今取智慧用。觀智普照見眞俗境故云普見。可知之。法門者總名也。或義光明是毘盧遮那。普見法門四字是總名也。有義云。如上論文信位三聖爲體次第空智慧者是文殊。光明普見是毘盧舍那。法門者是普賢也。今謂。後義非也。法門是總名也。不可爲別法體也。
　　問。然者右方大智是總名也。何故爲別體乎。答。右方云無作大智。體用和合成一法。此唯取法門名字不可例也。三聖爲體義隨位位有前後。然自性普光明智名義雖淺深異皆通初後。今約信位出人名字時。論中雖列文殊毘盧普賢。若此名字中有三聖功德者。約法時必不可執三聖前後。況依別義門應作是說。依普賢大行差別智起文殊妙慧。二體和合成毘盧舍那。於信位中依慧門文殊爲首。依行門普賢爲首。是故餘經中依普賢如來藏理體起妙慧。通玄論意約慧門中從淺向深作前後也。可思准之。此即於十住十十無盡法門中。第一住名發心住。於發心住中有因果二分義。取其因分一分置信位中。以此法門建立一乘十信體也。如五位中置佛果說因果自在義。又如生滅門置體大建立染淨諸法。於此一乘圓通信位建立無盡佛法故。一乘信法能所相即故。離此義不成信法也。因分可說果分不可說者即此義也。如理可思之。
　　問曰。今經理事相即自在緣起無礙爲宗。是故因果二位布融。事理法門炳然。何故今用心境都滅方便。得空智慧門爲正覺耶。若亦初心得空智者。何得第二住等以去位耶。答。鼻有臭物沈檀皆垢穢。心有情識佛法悉不現。是故先起無依本智深達罪福相。遍照於十方。是時智性無古今得三世佛法。如虛空無所依持山海大地。一切佛法依之現前也。不同如般若經等畢竟空性爲宗趣。唯觀照凡位情識更無所有。故入如虛空量無障礙智。是爲空智慧。智光周遍達衆生境。大機在本智中現（約修此定法等人說）無我緣悲是得轉。順權小名法緣。順人天惡趣等名衆生緣。如彼空界周遍有寬狹竅隙山河大地等。可思之。謂先大智遍因果。於此中分始中終。最初名信位。中間建立住行向地。終名佛地。總攝此法名文殊大智。於此中建立普賢毘盧遮那。三人中不可廢一義等。已如前諸門說。如決疑論第一釋光明周遍用中云。如隨光引心令心增廣。有二義。一入智境界。猶如虛空本無中邊。二隨智行慈悲度脫衆生。亦如智境無有限極（云云）即如經光明覺品次說淨行品一百四十大願等。即大智大悲行也。又如第二住知識海雲比丘十二年中觀十二緣生生死大海還成十智波羅蜜功德莊嚴佛智海者。此即第一住如虛空智業用也。如十明論云。入此十種廣大如虛空量念佛門。方入海門國第二治地住法門。方廣達十二緣生海成普眼經。及成十波羅蜜行海佛功德海等（云云）乃至廣說。可知之。
　　次上方憶念一切諸佛智慧光明法門者。決疑論第一出觀照成就利益中云。如是相應名十住初心初發心住。便同善財童子妙峰山頂德雲比丘所得憶念一切諸佛智慧光明門（已上）但此略名也。廣名亦多種也。第一說云憶念一切諸佛境界智慧光明普見法門。廣釋論第二釋此名字云。憶念者常無念也。一切諸佛境界者無念即無內外中間（內外中間義約三昧觀有深義。可問之）無內外中間故即佛憶念境界也。智慧光明者應物觀根名之曰智。簡機權實名之曰慧。應機破惑名之爲光。心垢解脫名之曰明。法眼遐明等衆生界名之曰普。恒無所得名之曰見。創證斯理名之曰法門（已上）此中光明等六字與上左方法門同之。然上因位觀心門故。一向約行者心作說。此果位故能化所化相對作說。若約所觀雖淺深殊與上釋可同。其義可知。如上配釋三尊法者。憶念者是理也。何者如上論文云。憶念者常無念也（文）意云。有念是無常無念是常住。常住者是眞理也。理性者是普賢也。一切諸佛境界智慧（立主境義如下說）者是文殊也。光明普見者是毘盧遮那也。准上左方法門可知。又准上略名中亦有此三聖義。准易知。謂此十住法門信位菩薩。初於普光明智中起因果同體信。次於定位正起空智慧觀。於此觀智中深入佛知見。始與法身合不見萬法能所無二也。向果位（佛果也）名憶念諸佛智慧門。向因位（信位也）名空智慧光明門。心（信位也）境（十住也）合能（信位也）所（十住也）無二故。無初（信位也）後（十住也）不同。初發心時便成正覺。不論相好及與神通。一切一乘甚深行門方便雖不同皆此門建立也。是故經中文殊過十佛刹微塵數世界。通玄論釋云。超十隨眠也。良以大智前無遠近去來。如來應機緣中生死眠夢衆生見去來也（依一乘教如來海印定中影現種種根機。有如上十種見佛不同。其初心人自分有漏心中有生滅斷常去來一異八妄想法執。以此妄想心緣如來功德。變似去來等戲論法也。依三乘教中如來妙觀察智助成所作智爲增上緣。擊發大圓鏡智相應淨識。爲地前所化有情現變化身。衆生緣此化身變似去來一異等戲論法也）即光明覺品中以一切處文殊表信位行者。即以無作大智置信位中此義也。謂行者起觀照時。翻無明。乃至十煩惱（一貪。二瞋。三無明。四慢。五疑。六身見。七邊見。八邪見。九見取。十戒禁取也）此時無所有（觀照時。所依心性無體故。能依煩惱無所有也）即爲詣觀念道場運十步者即超十刹塵數刹土也（謂十步者緣起稱性十步也。十佛國者情有不壞相佛刹也。是故情有十佛國即入妙有十步中。一多自在也。此義具如光顯鈔說）十佛國土若等十步者。九八七六等亦可同等。乃至一步若等十刹塵者即初發心時生佛智慧家。如一人具此功德一切人亦如是。是故一切處有文殊同時說信法。是一切行者悉表從同一大智中出生也。若與此方便相應佛法在自心。無明本際性本解脫。十二因緣即是佛智。是故信位中翻我法故無主無境唯云空智慧光明門。住位中得佛果故立主立境名諸佛境界智慧門。起觀照時信智向住位者即文殊大智生佛果也。住位智向信位者又佛果生文殊也。釋迦文殊師資義依此立。佛佛道同衆生皆然。准十玄門中同時具足相應門教義理事。乃至師（約此信位決智究竟故生佛智慧家。故師者即一切如來也。下准此可知之）弟（行者。即一切如來之弟子也）法（所得法。即佛法也）智（行者智。即佛智也）主（行者之主。即如來也）伴（行者。即如來之眷屬也）依（行者之所居。即佛土也。此約現當說。可思之）正（即居佛土成正覺）始終悉具足也。若異此者或順權小。或墮群邪。如理可知也。
　　問曰。當今末法非修禪入定時分。然上多云定位入觀誰人修之乎。答。雖非修慧證入定以聞思方便應修之。是斂心定也。況宗家立二種定。息心定。自性定是也。以四禪八定等名息心定。一乘定是自性定也。自性定稱性功德故起觀智位皆成其法。無緣衆生雖經多劫不入也。
　　問曰。必可用入觀方便乎。散位口說不可得成就乎。答。散位情識念念流注。佛境眞智無由現前。聖教立無禪狂慧名。徒莊我法多成魔鬼業。是故可用坐禪入觀方法。以聖教爲明燈能照自心以自心爲明鏡能可鑒佛境。
　　問曰。前云對明師可辯權實。非智慧洞達者不可修乎。答。必不然。唯可知此五段四對法門名義。辯信住一對之入門者修行自足。
　　問曰。前云可離財色二欲。不然者不可修乎。答。彼說上品軌則。入大乘空法者衆罪速滅。設雖破戒漸漸可修之。如修禪要決等說。可思准之。
　　其信住初後二心能所契合生佛智慧家方便如彼三昧行法記中說。非傳受修行之機量者輒無由顯示而已。
　　上來釋能入所入對文義畢。此中亦含有能生所生對義。謂不合中央三尊法者不成右方普光明智。不成此智者不生左方空智慧。翻此故有彼義也。可思准之。此中三對法門雖異總是三聖理智相融功德也。
　　次下一段橫文者如前說。即華嚴顯智成悲十明論文也。隨文釋義者。若修行者者簡定所爲人也。此中先若字天台與咸師釋梵網經若佛子言曰。一一皆云若者篇韻訓汝也如也。今對告之人佛欲與之說其戒法。必先提起是人令其聳聽。當爲汝說應訓汝也。餘之若字如云若受菩薩戒等。即應訓如也（云云）解曰。此釋意約人用汝之訓約法用如之訓也。此中且雖分人法別。論其實義約人用兩訓無過。約法唯可用如之訓也。其義易知。是故准此釋或云汝修行者或可云如修行者也。於二義中後義爲便宜。順常途故。即今轉釋云。如者即若也（即訓云毛孜也）如常可知之。修者即熏修也。謂愛樂此一乘法深熏修心中也。行者是順理也。謂隨順此一乘理法起三業行也。又如次種子現行也。謂依宿世熏習種子起此大法愛樂現行故也。者者結業屬人。謂修行此一乘大法人也。修行是業用也者是體也。修之行故名修行。依主釋也。修行即者故名修行者。持業釋也。言求大菩提心者者菩提此云智。就中有三乘一乘菩提。今求前普光明無作大智。約因果相對義者。謂以三法和合心成無作大智之行者求此一乘甚深佛智也。言心者有二義。若言菩提即心者心即佛心也。若云菩提之心者心即行者心也。如理思之。言無勞遠求者起一乘順理正智空心寂境。故六位因果皆在自心中。是名一切諸佛無依住智。入此門修行名法界不思議乘。菩薩若得此觀智現前。初發心時便成正覺。其義如上說。如說以少方便疾得菩提者即此義也。翻此名劬勞遠求人。論主略中廣論數多解釋中。出三類人嘖遠求失處處充滿。可見本文。言但自淨一心者外除名利之執。內起法空之觀智。何者名聞以我執爲根。利養以法執爲本。親近善友恒聞實法。先起法空所引加行心（佛性論說三因云。加行因者謂菩提心等）然後宴坐修行時。正起心境俱空觀智。此中正取法空觀智兼通前加行心也。初心信雖未觀義有厭名利背我法義由此漸開發淨心故。以此爲方便漸得空智慧門故也。言心無即境滅者諸境隨心變。心空即境寂也。言識散即智明者取境名識照理名智。境寂故識散滅。眞空智是得顯現也。言智自同空諸緣何立者照無相理故智無分別。如日合空無障礙。生佛等諸緣何處立。依常途色聲等十相可名諸緣。今依此論宗大意說也。此次下入二法門義中。即如文云。諸緣何立。以空智慧光明普見法門入十住初心（等云云）其法門名義如上釋可知之。上來釋總別教義對文義畢。
　　問曰。如此修行人後生得何果報乎。答。依今生修行力故順次生即如善財童子大威光太子等。即十地窮滿現身成佛益也。如決疑論第二云。今此現生一生發心相應時。得以正智於分段身作觀行心成。兼修善兼修衆藝觀行心成。來生入變易身。以今生分段之身是過去作業。今身以智修觀行業來生得神用變化生也（云云）釋曰。此中言發心相應時者如前所說。起觀照時信位空智住位佛智和合。此名正智也。次言兼修善者不限此觀。亦通修餘定慧善根。言兼修衆藝者依大慈悲修衆藝法也。法彼十地所修所修萬行等初心修諸行。即成福智二嚴因也。言來生入變易身者得十地意生身也（意者智悲也。菩薩以此二爲因受身）言以今生等者擧譬令知之。謂如依過去無明相應業感得今生分段身。以今生正智相應觀行力來生得神用自在變易果報也（變易身種種分別如別說。此中以地上意生身名變易身也。可思之。）
　　問曰。准賢首大師等餘師意圓教不立變易身如何相違乎。答。依宗家實報有三生。見聞解行證果海是也。彼解行益有二類。善財童子等以分段身極因位是爲一類。今變易者如世界性等以上輪王者其身分微細出過諸天。可同變易。然不分麁細之相。唯就過患爲一際故別不立變易。今指世界性等報云變易也。若就其細分言變易者實義無違也。
　　問。何故賢首等意不分之乎。答。今教意於生死中說實益。故不同彼餘教以變易身或爲二乘寂滅處或爲地上功德身。唯異法性身皆爲生死麁身。於其中而說微細功德故顯圓教德也。雖然其實體異分段故通玄論主分之也。各得一義互不相違。是故賢首大師所依身章云。問。何故此中不說變易。答。如世界性等以上身分甚極微細出過諸天。應同變易。但以此教不分生死麁細之相。總就過患以爲一際。至信滿後頓翻彼際故不說也（文）。
　　問。何故以善財爲分段身乎。答。彼閻浮提勝功德身也。世界性以上報是淨穢無二人中得益也。且出其果報勝相者如彼勝音世界所有衆生。依昔一乘信解力依報莊嚴殊特奇麗。大城名焰光明。百萬億那由他城周匝圍遶。清淨妙寶共所成立。有百萬億那由他門悉皆雜寶莊嚴。一一門前各有四十九寶尸羅幢次第行列。城中所有諸人無不成就業報神通。有大林名摩尼華枝輪。林中有道場名寶華遍照。其前有大海名香摩尼金剛。出大蓮華名華蘂焰輪。其華廣大百億由旬。莖葉皆是妙寶所成。十不可說百千億那由他蓮華以爲眷屬。放大光明出妙音聲周遍十方。彼世界最初劫中有十須彌山微塵數如來出現。佛將出現時。一百年前摩尼華枝輪大林中一切莊嚴周遍清淨。出不思議寶焰雲發歎佛功德音聲。寶華光明騰聚成寶雲。出妙音聲說一切衆生前世所行廣大善根。說諸菩薩所修願行究竟道。出諸如來轉妙法輪種種言辭。現如是等莊嚴之相顯示如來當出於世。廣論第二十四釋曰。問曰。此中一種是人非天龍神。何得業報神通如此。又所居高勝。以何業故得如是。答曰。爲於往昔於此毘盧舍那法界智體用而生信心修信解力常信自他凡聖一體。信如此法自力未圓故得諸人中勝報。與毘盧舍那如來同國而生（云云）又云。問曰。何故此佛蓮華化現出興。釋迦佛母胎出現。答曰。隨根所見。母胎出現唯劣解衆生自根見爾。如離世間品云。爲劣解衆生母胎出等。應大根衆生皆見蓮華出現也（已上）大威光太子者即此國王子也。太子於此世界値遇功德須彌勝雲等如來。證得無量大智門三昧門陀羅尼門。所得功德皆攝五位成正覺。甚深難思不可思議不可思議也。良自非殊特高勝往因何得如此乎。其勝因者即信修如此佛境界一乘經也。其閣浮勝身善財童子得益者。即値遇五十五知識一生極五位修行。彌勒歎曰。一切菩薩於無數劫行菩薩行。汝今一生皆悉具得（等）（云云）此對權教修行讃一乘發心之頓證也。思准可知。
　　問曰。於此法成信解種子人。若有造惡業墮三途尚有聞法義乎。答有此義也。大經云。若人堪任聞。雖在於大海及劫盡火中必得聞此經。若人癡疑悔終不能得聞。探玄記第十釋云。若人堪任聞者謂有菩薩種姓。曾種此一乘善根者堪聞此法能正信受。故雖生在大海龍世界長壽亦得聞此經。此是惡道難處。長壽者如說右脇著地未動之間已經賢劫千佛出世。更一轉時復經爾許時。但暫臥息有爾許時。況其一生何可計知。在中不聞佛法故名難處。若是此法器雖生在彼而亦得聞。爲顯法隨機不捨不簡難處故。
　　問。若堪聞此何故生彼。答。用餘宿業故。龍女聞法等又以龍宮有經故。
　　問。若生彼得聞何名難處。答。不聞多故得聞少故從多名難。故論經云。決定信無疑者得聞故。此經云。癡疑不得聞故。及劫盡火中者此言順西國語。若順此應云劫火盡中。此言不足。若具應云劫火盡時在光音中。以頌迮巧略故也。以光音是第二禪免火災。論中言等者等取三禪免水四禪免風。此竝是善道長壽天難處。
　　問。通論色界俱是難處。何故不擧初禪直擧二禪等耶。答。以彼初禪有覺觀故難輕不擧。
　　問。若此色界俱是難處。何故梵網等經在彼處說。答。此據聖境故。有說法令彼法器衆生亦得聞經。如此所說若就實報則成難攝。又亦從多以爲難攝。
　　問。無色亦難。何故不說彼。答。菩薩不生無色天故。又釋。理實亦聞。但隨相彼無形色絕聽受。故不彰聞也。下二句簡非利益。謂雖生在人中無難之處。然無慧無信終不能得聞
　　問。人中不聞何不難攝。答。亦從多故。由疑故不信。不信故不受也。由癡故不解。不解故輕棄也。自有受而不解解而不受。是故要須起信翻此癡疑故得聞也（已上。問曰。人多癡鈍。若以此爲障者。設雖有信心難入如何。答。癡有二。一頑愚癡。如牛羊等癡。二邪見愚癡。利根聰明心遊理外。初癡人遇善友起順理信心。後癡人還背善友。聞法重障多以後愚癡爲本也）又清涼疏云。理實八難皆容得聞。又劫火之言兼佛前佛後。劫壞之時無佛出。故修羅地獄容在海中則兼數難矣。今經但云劫火。則正在火中亦容得聞。以衆生見燒之處有不燒故（此處出乘戒緩急四句。一乘緩戒急者。生北洲等不聞法。二乘急戒緩者。生三途中不礙聞法。佛會中多有龍鬼等類。三乘戒俱急者。生人天聞法。四乘戒俱緩。則處三途諸根不具。可思准之）演義鈔釋火中文云。即法花中意（謂衆生見劫盡我此土安穩文也）華藏品云。劫燒不思義所現雖敗惡其處常堅固。即明火中聞也。火浣之布火中之鼠。炎鐵團內而有蟲生。衆生業殊。豈妨火中聞法。方對海水之內正在其中（已上）又一千聖王退大心生悔恨。於一劫中隨大地獄。依前發願力莊嚴心故不受燋然苦。如千佛因緣中說。此即燒處亦有不燒。若有宿種於此中亦應聞法（此私檢加之）是故宗家依此等義處處結釋云。宿成堅種三途聞教。深有信欲。海水劫火不能爲障（云云）又設雖受重苦。依昔聞法信解種子故有預如來足下光照頓成就菩薩十地。具如小相品地獄天子得益中說。廣論第七十七釋光觸因緣云。第二蒙光觸者何因緣者。經意明先世有信心故。如經云。汝往昔親近衆善知識即明昔曾有信心之種。雖造惡業生於地獄。爲有信種光及其身。苦息種存便能發意捨身生天。若無先世信種設光照身者不覺不知。又云。衆生昔曾聞此無性法身大智慧之種。方堪得聞如是妙聲迷除得道（已上）解曰。宗家於此中出三重大益皆是十地益也。一諸天子聞天鼓說法得十地。二此天子從毛孔中出花蓋雲。見者得輪王位。即是十地也。三輪王放光明。遇此光明者亦得十地。此三位皆齊等。同時頓成。此名三重頓圓大益。是如經文并探玄大疏演義等中說。又第十地菩薩受職灌頂位。足下百萬阿僧祇光明照十方一切地獄有緣衆生。一乘信解衆生亦可得一乘益。十地論意亦同此說。如此惡趣聞法義文理不能具出。又欲天雖欲樂熾盛。其中又有深修梵行。三災劫末時雖非法強盛。又萬餘人衆生厭不善好善法。但深離名利邪求過失。結眞實信欲種子。生死軍中被金剛甲冑。煩惱泥中萠覺性芽莖。如理可知。
　　問曰。如此甚深佛法可爲聖者分。凡夫何修之耶。答。得善見藥知病患早愈。聞甚深法悅機緣時至。因緣和合凡夫蓋期妙果耶。設雖聖者無其根機不信受。如廣論云。設使三乘根種六通菩薩尚自懷疑。凡流之中一乘之性處凡流而信入。如下經自有明文（云云）明文者即出現品中無量億劫修行菩薩未聞此經。雖聞不信。是爲假名菩薩文是也。良以放光動地德非信心緣。鬼畜修羅亦有奇相。何足怪之。唯莊三法於自體期一果於初心。誠是奇特之事也。是故唯可依宿緣有無。何以凡身爲非機乎。何況出世之如來者諸佛本智之妙果。輔佐之菩薩者諸佛差別之妙行也（即是大乘行者之妙行也。然聞佛果爲五位法。故依攝末歸本義云諸佛妙行也。或深位菩薩皆住佛境。然爲初心人作勝進軌則。其法則亦佛佛道同。更無異轍。就其實德云諸佛妙行。即不改本文也）若唯果佛者塞進修之道。若唯果人者失所證之位。因果相從勸凡夫之無性。主伴連屬示成佛之有便。若信此方便者。如來滿足乎出世之本懷。衆生攀附於入證之直路。若不然者大車徒歸也。佛道彌難進寶船空碎也。苦海倍易沈。誰有智人卑下爲德而抛無價之寶珠。信順爲過而背法帝之勅命耶。如廣論第十一云。擧衆所爲因緣者。明佛出興世所現依正二報大集普賢菩薩衆海意。爲令衆生見果生信修行故。此是擧果勸修生信分。如來是十方諸佛正覺根本智之果。十普賢等是十方諸佛差別行果。擧此二法中因果報得令衆生信樂修行趣入故。如三轉法輪中。一示相。八相成道是。二勸修。以觀果知因勸人天等修學。三證同。云我與汝等同。如是三乘一乘等證。今此一乘中將此佛乘根本智果普賢遍法界行果。勸令大心衆生生信修行。此乃即是五位中十一地普賢等覺位門。十方諸佛成佛竟亦行之不息。如初發菩提心者行之不息。今將此位以爲信門。若不如是以何爲信入。故佛果後普賢行純是利他。初發心已後普賢行是自利利他行故。今此初衆并佛所爲如是。擧果勸修令生信樂修行趣入故。今之經大意爲若此也（已上）良以如來說法之儀式必主伴相從。菩薩聲聞定對如來問答發起。其軌儀皆驚乎耳目。其法則悉授於衆生。若衆生苦佛。若非情若情。若有所作者於性起緣起門互無非本影。是故石面遺輻輪。龍窟留眞影。闡提萠覺性之芽。定性醒寂滅之眠。皆得種子於二門之庭。瞻結實於一樹之上。依之諸佛醫王見定性聲聞必死之病人敗種闡提爛壞之尸骸。更無猶預永不怯退。且浴三乘之法水終授一味之甘露。能所之別體尚情識之分別也。一智之所照悉無非海印之威神矣。千川歸海豈待召請乎。萬草生地誰勞思慮乎。萬物已有此理。佛法何無作用乎。當知順違待人之信否。深法無佛之簡別也。如廣論第六云。設有聖說凡夫不信不證此經當滅。若不如是付屬凡夫令生佛家聖位菩薩有一切佛世界微塵數。如來何慮此經散滅。當知如是如來意者令諸凡夫而起信修得生佛家。不念已齊佛位諸菩薩衆。諸有行者應如是知。又同論第十九云。若無實得者佛教豈是虛行者哉。聖者立樣令凡實得終不虛施。應如是知。應如是信。不自欺誑。若有人言此經非是凡夫境界是菩薩所行。是人當知滅佛知見破滅正法。令其正教世不流通。令其世間正見不生斷滅佛種。諸有智者不應如是不勸修行。設行不得不失善種。猶成來世積習勝緣故。又決疑論第一云。一切內外經書設教。皆令自身心中以法行之學之。不可推之與先賢聖者。聖者無教性自天然。同論又云。修行者莫思此經法深遠難到難入。若不發心信解修行恒在生死長遠。未有休期。何如一念歸心（云云）如此教誡非一。有心人勵思可修行矣。論主通玄居士握三藏法門之汲引。酌諸佛智海之玄底。神智明於內祥瑞顯於外。所謂嶮路無人猛獸負經論。龕前求水風雷化瑞露。夜秉神筆舒玉齒之祥光。日探幽玄感天人之給膳。遂使隱化之日。及成墳之時煙雲凝布巖谷振蕩。群鳥亂鳴百獸奔走。白光從頂而出上徹太微。當知文殊普賢之幻有。淨名遍行之眞身也。知機宜垂勸化。不可不仰信矣。
　　問曰。一宗諸師解釋非一。就中香象清涼等諸師於今經典造數多解釋極美盡善。何故今就通玄解釋立此圖印耶。答。開演義理良諸師解釋爲可足。然通玄大師見諸現繁釋嘆曰。惜哉勞文白首不暇修行。仍就觀行法開廣略要門。若好三昧行法者。專以彼釋可爲依憑。依附一師爲防臆說。不出繁釋依護初學也。又是示定散俱行之用心。何勞出重重文證乎。其餘義如別記說。述懷頌曰。

　　我今遇遺法  如在世尊前
　　雖生佛滅後  已開佛知見
　　禮轉法輪方  悲泣懷戀慕
　　略釋微妙義  頓入解脫門

　　華嚴修禪觀照入解脫門義卷下

　　沙門高辨雖遊浪物表手不閣聖教。久探彼玄意適得此要門。聊以持念之。餘暇粗示修行之用心。此非名利之悕望。偏求勝進之直路。于時承久二年九月三十日夜於西山石水院禪房記之。
