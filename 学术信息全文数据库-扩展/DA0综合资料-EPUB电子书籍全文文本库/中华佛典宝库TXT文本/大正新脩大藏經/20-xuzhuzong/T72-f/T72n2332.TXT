　　No. 2332

華嚴佛光三昧觀祕寶藏卷上

　　（此法最深祕密也。非傳受修行人者。輙不可持之。必莫聊爾而已）
　　佛光山寺禪堂院沙門高辨集
　　今將釋此三昧觀。大文有三。總示大意。二出教證。三料簡正修義。
　　初大意者。欲修此三昧法門者。先須起文殊大心。簡擇一乘實法。起普賢妙慧。修一乘勝行。初者即是一乘信也。後者即是一乘行也。問曰。信者是生得心。善十一中信心所也。若以初心爲一乘信者。對善友聞教法後可起此心。然者何爲生得善乎。
    答。以信爲生得善者。是不聞教前信心也。宗家釋云。信者聞慧爲體（云云）此聞教後信心所也。是故起此信名文殊。修此行名普賢。此信行具足名毘盧遮那。依此法則以成立身心故。遍周五位齊等如來。今則居信位（依圓融門。一一位有佛果。今且依行布門作是說也）修行時即發心住入心也。所得果即生佛智慧家也。此義具如信種義·解脫門義等說。今三昧法門究竟彼信行甚深祕要也。如廣論云。令信心者了心境廣大無盡無礙與法界虛空界等。明其自己法身智身願行亦等故（云云）思之可見。
　　第二出教證者。宗家三論中有五章正文。其第一者。
　　釋華嚴經十二緣生解迷顯智成悲十明論云第十明十二有支是大生死之源。如何超度彼令迷解同佛大智大悲成大法門一切智海佛功德海者。如華嚴經第二會普光明殿中說十信門。如來足下輪中。十度放光。其光從如來眉間毫相中出。照曜十方世界已。來入佛足下輪中。以明佛果光明用成信位。其光名一切菩薩智焰照曜十方藏。其狀猶如寶色燈雲。以此光明從足輪中出。初照三千大千世界。令修行者隨光心作光明想。遍照三千大千世界。作此想成已。其光明照於東方十三千大千世界。四維上下亦復如是。次第一周。一一方所想成。十方過此。此是初觀。第二次第乃至第十。倍倍增廣。量度想念皆盡虛空。令其自心亦盡虛空。心同虛空。其心自定。朗然安樂。方從定還起。十方觀四維上下。周遍推求自心。內外都無所得。方始了知空慧現前。名憶念一切諸佛智慧光明普見法門。在此位中。定亂俱忘。名初發心住。以此空慧觀察世間一切衆生及以國土。皆如幻化無有體相。同佛空慧解脫法門。入佛知見已。以此名念佛門。以無念正慧相應故。入十方境界念佛門。空慧自性普周遍故。及一切佛成正覺轉法輪。三世劫在一時。無時分延促之相可安立故。如經廣明。入此十種廣大如虛空量念佛門。方入海門國第二治地住法門。方廣達十二緣生海。成普眼經。及成十波羅蜜行海佛功德海。入清淨無染大悲蓮華無垢大智普光明海（云云）
　　解曰。十二有支者。是無明·行·識等也。言如何超度彼者。於此具縛身超此十二因緣海。同如來大智大悲也。於中言迷解者。十二有支相續連環。如禁閇囹圄繫縛扭械。今修此觀門。現身解脫迷惑繫縛也。於中有相順·相翻二義。言同佛大智大悲者。相翻脫也。謂從無始已來。十二有支相續波流。今起發心住中無依住法空智防有支流。即初無明支翻成同一大智。依無明生愛·取。依大智生大悲。此相翻脫義也。言成大法門等者。相順脫義也。謂十二有支充溢三界。如大海水。如密嚴經云。始從梵世至非非想。唯因緣起（於中雖有支分具闕。染分緣起義皆同）轉大生死源故。成大法門。無明愚一切法故。轉彼成一切智海。於十二支中。行·識·名色等。無明所成妄法也。萬行諸波羅蜜。一切智所成功德也。福智充溢生死無餘。如海水故云海也。言量度想念皆盡虛空等者。謂上所觀十重倍倍。其中有須彌大海乃至佛菩薩集會。今皆盡此境界歸無相法空也。何盡之耶。謂先佛光周遍無盡虛空故。我心亦與佛光俱周遍見其中境界。然起心光照彼性。皆空無相猶如虛空界。虛空者猶諸色齊限。爲色被障礙。其自相無體。無體故即本不生。是法空性也。謂依佛光故見十方界中諸境。依我心光故照諸境無相理。境界無相故同虛空。虛空無體故入法空理。是故上十重量度想念皆盡無相。猶如虛空無相。且以無相虛空爲同喩。而理實虛空亦盡也。言方從定還起者。謂上一重未推求心性。先約所觀境觀無相性。是故似能所未亡。是故亦在定中推求能觀心。暫時起能所分別。是云定起也。是此第十重。言其所觀雖有十重。兼其能觀心有十一重也。
　　問曰。此中前所觀光明於何處盡耶。答。光明是入禪方便也。是故藉光明照觸。心周遍盡虛空界。觀見虛空所有法。捨光明觀法無性理。亦觀虛空無體義。亦觀能觀心無體義。心不見光明。光明亦不自住也。例如瑜伽宗字輪觀中見字相觀字義時。捨字相字相亦不住也。是即入禪法則也。即如常途禪法於鼻端臍輪等置心。得心止住已入無相等觀。捨鼻端等心不住亦無別相也。若又強尋其義者。彼虛空所有人法皆爲無相觀所緣。其中有毘盧遮那海會。此光明即彼足下光明也。海會既爲所觀。光明豈有別體耶。是故論本文別無盡光文也。
　　問曰。經中出光明所照一世界上下云。百億四大洲乃至百億色究竟天（云云）此中無三惡趣等。豈不爲所觀耶。答。就遮那說法處出之。理可有三惡趣等也。凡諸經放光所表有別意。說衆生離苦得樂益。多出光照惡趣行相。如諸經說。今令行者成立一乘信法。是故一一閻浮提中毘盧海會周遍。思之可見。
　　問曰。俱舍等說大千界頂至梵世。今云色究竟天。何相違耶。答。此義大小乘諸說不同。靜法大師出諸說已。評曰。問。此上諸說。何者爲定。答。若約至教定量。則此經爲定若依各隨機說。則一切皆定（文）
　　問曰。此中不出無色天。不爲所觀耶。
    答。演義鈔會金光明經大千界頂非非想天文云。今依二經者。即金光明經及此經文。約有處所但至色頂。約該地法遍於四空。四空無處隨處得果。如在欲界得無色定。即於欲界而受果報。故無別處攝在二界（云云）如文可知。即攝在二界也。
　　問曰。如來初成道第二七日放此光明。何却現菩薩生等。又始出世。何因現般涅槃。
    答。清涼大師釋此義云。約微細門融三世故。又探玄記答此問。引經文云。下文云。於一念中顯現三世一切佛事。此明現在攝過去也（云云）
　　問曰。既有多種佛身。爲能照是報。所照是他身耶。答。大疏又釋此義云。亦非能照是報所照是化。以放光身在摩竭故。此經報化融故。大菩薩等。化處見報。下位之機。報處見化。二不并故。能照所照唯是一佛。顯佛自在超思議故（文）
　　言憶念一切等者。法門名字也。其義如解脫門義釋。言在此位中定亂俱亡等者。有二義。一在定中求能觀心名亂也。二通一切定散也。言名初發心住等者。十信位中。以善心所十一中生得信心所。緣如來十德。起欣求心。得信位名。今定亂俱亡。捨三界遍滿十二有支。能觀亦亡。即大空智門。此即分同圓覺經非幻不滅義也。又分同涅槃經無我法中有眞我義也。此智慧正在佛果。先信此智名信位。於信位終心中。依方便定力起此空慧。決智必定結成信智種子。是名發心住也。是故如來足下有四十種光明。是四位也（論家釋意也）信是生得善故。在凡夫心中。今生佛相對信住相順。是名發心住也。言以此空慧觀察世間等者。出第十一重觀中能所俱離行相也。
　　問曰。第十一重中。唯盡能觀心。何觀衆生國土耶。答。言第十一重盡能觀心者。剋此重所觀體作此言。理實觀心即觀境也。
　　是故上文云四維上下周遍推求內外無體者。十方所有諸法皆如幻無體故。心不在其中也。其中人法若有自性者。心亦在其中。內外者亦不限一法有多種。可思之。如此同空慧。名入佛知見。名念佛門也。
　　言以無念正慧相應故入十方境界念佛門者。衆生有念。念者人法二執分別也。無念者無人法二執分別念也。言十方境界等者。如上文云。十方觀四維上下。周遍推求自心。內外都無所得（云云）如法華云。深達罪福相。遍照於十方（云云）謂執四大五蘊爲我。我體立必有依止（依小乘一義。無色界無處。云云。然有四蘊依止。然依大乘。又有別色。餘二界必有方所。依止及方所立故有十方也）十方所有法能所俱空性爲所依。異凡夫二執故。云十方境界念佛門也。言空慧自性普周遍故等者。十方立故有三世。謂如東方非西方等。即過去非現在。現在非未來等也。順此見故。成道時非轉法輪時等。乃至滅後非在世。在世非滅後。我非佛佛非我。如是有無量人法差別。迷悟縣隔。今爲空慧所照故。我即無我。佛亦無性。無三世差別。無人法不同。成道轉法輪等俱不移一念。住行向地漸次俱在一法界中。非二執分別安立故。云無時分等也。言十種廣大等者。可見經文。十種者即十十無盡也。增數減數皆云十顯無盡。六相圓融十玄緣起妙義皆在此中如別說。言方入海門國第二治地住等者。於上空慧無盡大虛中。出生不空功德。此不空者上空之德也。上空者此不空之體也。空有互相成。以此大智達十二緣生海。即成佛功德海。總持此法名普眼經也。是故海雲比丘十二年觀大海。海上如來出現即說此法門。於中十波羅蜜行海者。因位功德即十度也。佛功德海者果位功德。即下所說大智大悲也。於中言清淨無染者。此大悲永離愛見染習故。言大悲蓮華者。大悲含育衆生如蓮華含菓實。或大悲令衆生得法樂。如蓮華開敷也。言無垢大智者。永離所知垢濁故。
    言普光明海者。此大智即一經所詮普光明智也。海義可知。以下諸文准釋可知。煩多故不用繁釋也。
    二略釋新華嚴經修行次第決疑論第一云。如來足輪下光。是信心者作觀隨光引心漸令心廣大。其光於初會中眉間放出。照十方已入足下輪中。名一切菩薩智焰明照耀十方藏。其狀猶如寶色燈雲。作是觀時。作白淨寶光明想。初照三千大千世界。作想成已。第二其光至於東方十佛國土。南西北方四維上下亦復如是。悉皆遍觀。第三光照百佛世界。十方遍觀。第四光照千佛世界。十方遍觀。第五光照十千佛世界。十方遍觀。第六光至東方十千佛世界。照百千佛世界。第七光明過百千世界。照東方百萬世界。第八光明過百萬世界。遍照東方一億世界。第九光明過一億世界。遍照十億世界。第十光明過十億世界。遍照東方百億世界。千億百千億乃至不可稱不可量盡法界虛空界作光明想。如是四維上下。如虛空光照耀成已。然以此光明一念十方遍周。然後照此能觀光明之心。無體無相。無身無心。無內無外。無中無邊。無大無小。一切皆無。名爲法身。於此法身無作性海。體無一物。唯無依之智本自虛空。性無古今。體自明白。恒照十方。無有本末方所可依。名曰根本智。名爲智身。一切衆生同共有之。迷之不了。用作貪瞋。著我我所流浪生死諸惡道中。妄想執固。隨自心所作行業流轉。非他能與。若能如是觀照力成方能顯得。不是修生。如是相應名十住初心初發心住。便同善財童子妙峯山頂德雲比丘所得。憶念一切諸佛智慧光明門。與一切諸佛同一正智家生。故言初發心時便成正覺。與此無依智慧相應已。十信心滿入法智流。以十住波羅蜜智行嚴之（云云）
　　解曰。依此論說。十重俱無盡心文。以十重爲方便。別起觀智空能觀心。雖然唯是文有具闕不同也。第十重盡虛空同心方便。委細解者。又可同上義。論義者前雖有異解。修禪行人可知其實。思之可見。又教理分明也。十明論第十重虛空想盡。外從定起觀心故。若無此說者。決疑論可爲別說。不然故。決疑論文不具。於此中第八重一億者。依探玄記·大疏等意千萬爲億也。下可准知之。
　　問曰。依俱舍。於一大千界有萬億四天下。今何故云有百億耶。答。刊定記會此難云。若依十十變數。則一三千界有萬億四天下。若依百百變數。則有百億四天下（云云）思之。
　　三廣論第二十五云。三光明覺品。令信心者自以自心光明覺照一切世間。無盡大千世界總佛境界。自亦同等。以心隨光一一照之。心境合一。內外見亡。初三千大千世界亡。次還以東方爲首。光至東方十三千世界。照百三千大千世界。如是十方十重倍倍周迴。十方圓照身心一性。無礙遍周同佛境界。一一作意如是觀察。然後以無作方便定印之。入十住初心生如來智慧家。爲如來智慧法王之眞子。一如光明所照。如經具明。不可作佛光明自無其分。須當自以心光佛光開覺其心圓照法界（文）
　　解曰。依此論說。異前諸文。此於十重觀中。隨一一重亡能所。即如文云。自以自心光明覺照一切世間。無盡大千世界總佛境界。自亦同等。以心隨光一一照之。心境合一。內外見亡。初三千世界亡。次還以東方爲首。光至東方十三千世界（等云云）此中言自亦同等者。即盡能觀心。言三千界亡者。盡所觀境也。
　　問曰。若爲有於十重中先周遍見其四洲大海等事境已。後還初從一世界空事境。次至十世界。如前空第二世界事。如是至第十重義乎。答。不然。何者。初觀時未見第二重等事境故。隨光明漸次遍觀已。至十重遍觀已者。有何義復作十重觀耶。是故唯隨於一一重中作事理觀也。是故文云。初三千大千世界亡。次還以東方爲首。光至東方十三千世界。照百三千大千世界。如是十方十重倍倍周迴（等云云）既云亡一世界。已後復以東方爲首。光至十世界。明知出初入觀之漸次也。文相顯然。不可生異解。思之可見。
　　四同論第二十七云。一釋品名目者。此品名光明覺品。爲明因如來放十信中足輪下光照燭十方。初云一三千大千。以次十三千大千。以次增廣至不可說法界虛空界。爲明無盡令信心者了心境廣大無盡無礙與法界虛空界等。明其自己法身智身願行慧等故。以光所照覺悟信心令修行故。以是因緣名光明覺品。修行者一一隨光觀照十方已。能觀之心亦盡。即與法身同體入十住初心。入信心者一一隨此寶色燈雲光。觀內外及方所。總令心境無有內外中間。方可入方便三昧入十住法門。若不作此寶色光明觀。不成一切普賢願海。神通道力諸佛大用皆悉不成（文）
　　解曰。此總出三昧觀利益并行相也。利益中言方便三昧者。雖非彼根本三昧。以攝心方便入十住初心故。立此名也。是故上文云入十住初心者。即此義也。
　　問曰。十住品經文。法慧菩薩說十住法時所入定。名菩薩無量方便三昧。今名言豈非此義耶。答。此方便之言。約位局。約義通。何者。初心行者正居信位。彼十住法體非今所得故云位局也。約智性同體義故其義通也。如廣論第三十三云。一切修道者。初以聞解信入。次以無思契同。依本無作用之本智慧故。須入三昧。以淨攀緣染習力故。無作眞智方明現故。以是義故須入三昧。又云。是方便是名無量。以淨無量妄想故。不可以情量思度所知故。故名無量方便三昧（已上）如此等文處處非一。今所者雖正不入此三昧。以聞解力以學此三昧故。雖淺深異智性同體故云義通也。
　　問曰。如廣論第九十二云。夫修道者。皆須信心之後。當須要以定門以爲方便。得定之後方堪起十方觀。七覺支觀用會心境遍周定亂雙融。身邊見謝。始名見道。方堪修菩薩道具菩薩行。隨俗多生在眞一念（文）准此文證。既云得定之後堪起十方觀（言十方觀者。上所說十方境界念佛門也）又立見道之名。然未得定人何修此觀耶。答。如上所說方便義。今得定之言亦有位局義通義也。約加行根本立定名。見道義亦可爾。猶如彼立眞假二種無漏時以三賢以上名相似無漏。今於初住立見道時。今行門信位終心即是相似見道也。如廣論第二十九云。入此信者皆無有退故。設習氣未淳熟者。暫時念退。信及住位一往不退爲正信（云云）解曰。信及住位者。即如汝所引文。修道人於此教法起信心。後修此定法也。此中信者即聞信也。未成信根。起此信修相似定。至相似住心時。立一往不退義。若不然者。可云習氣未熟暫時念退等耶。是故論第九十一釋勝樂國妙峰山義云。言妙峰山者。意明。從定方能顯發自心根本智慧。如諸佛見萬法無性萬法無相萬法無依萬法無有本末住處。契此法已。名爲住佛所住。方得見亡業謝。生聖智流中。學差別智成就法界無限普賢大用。廣化無盡一切法界衆生。皆使入於根本智之知見故。亦可。凡心初學先入山樂靜。方學定心用現正智。亦是方便。亦可得名勝樂國妙峰山也。以心離俗境樂修寂靜亦是勝義。引凡方便種種利生。但不住其中也（已上）此中於凡位初學亦立方便三昧名。如第七十七論云。方便三昧者。任無作性蕩然自定。不收不攝。任心自安。萬惑自淨。道自現。爾身可任用施爲。不失其理。然以普賢願行方成悲智大用無作法界緣起之門（文）解曰。加行根本雖淺深不同。至今觀門第十重。位實有任無作性蕩然自定之處。約此義通立方便名。然約六相圓融門。適眞智現前時。亦無初後別也。是故如來於衆生心中成正覺。衆生起佛心一分亦成如來。即此方便三昧之義也。是故彼十住法體雖非今所得。但假此衆緣令信住相順。纔起初住入心一分。即是相似定。斂心定也。非正住法也。故今言方便三昧者。即是入眞之加行也。即是信位之終。住位之初。背我法迷執順二空正理。信根決定道心堅固。一切一乘行門非此處不立。是故行者須初心厭名利欣實事。近善友聞正法。依此方便入信位初心。彼信心相續不退失。今依方便三昧信智決定。是即信位終心也。此處名初住入心。無始已來未起此心。若纔入即無退失理。此義具如信種義中說。一乘深教信不退義。於此處立。良有深意也。
　　五同論又云。二明信心者心地增廣其光漸增。其光漸增者。明信心漸勝。如文可知。一一隨光所照之境。以心觀之。隨方令心無礙。盡十方總然。十方觀遍唯有能觀心在。復觀能觀之心。亦無內外。即十方無礙方入十住初心（已上）
　　解曰。此文亦隨重重修事理觀也。即文中言隨方令心無礙盡十方總然者。約第一重修事理觀也。次言十方觀遍者。約十重說也。次言唯有能觀心在等者。約第十一觀能觀心說也。次言亦無內外即十方無礙者。即約盡事理觀說。上句令心無礙文。亦例此可知也。
　　問曰。唯直可修事理觀。何故煩用十重光明周遍觀門耶。答。如上第四章所引第二十七論文云。
　　令信心者了心境廣大無盡無礙與法界虛空界等（云云）又決疑論第一云。如隨光引心令心增廣。有二義。一入智境界。猶如虛空本無中邊。二隨智行慈悲度脫衆生。亦如知境無有限極（等云云）是即如來引機之善巧。文殊攝生之規模。海印法門之船筏。高山頓昇之梯橙也。一切菩薩直進證入門。離此不成。是故論云。若不作此光明觀。諸佛大用皆悉不成（云云）如上所引可知之。
　　第三正料簡正修義者。問曰。依前教證。此三昧觀總有二說。依何門可修之耶。
    答。三論兩說。俱一師祕談也。隨意樂可修之。但初心行者後說可順便宜。串習以後可隨意樂。何者。觀門法者先從狹至寬故也。
　　問曰。依彼說。於第一重皆亡能所。何故至第二觀等亦起能所分別耶。答。初心廣觀難熟故。先於一界亡能所。如一界亦多界亦爾。然爲令信心廣大成就等虛空界法身智身大悲願行等故。重重皆起觀智也。謂重重能觀是智身也。重重所觀是法身也。彼所觀中。依緣佛菩薩萬行起大願。依緣衆生界起大悲也。依諸行具足故。是爲一乘甚深三昧。初發心時便成正覺義。即依之立也。此即觀門之通例也。初不可疑。如彼法界觀十重觀門。十重中亦有重重。又如圓覺觀。歷四大六塵起重重觀智。又如眞言瑜伽字輪觀等。於一一字門觀性相。施轉絞絡後總結名無分別觀也。若依此說。修者先觀佛光可徹東方。於東方中有四洲大海圍山。菩薩初生·出家·成覺·說法·入滅。四王·忉利。乃至色究竟天。毘盧遮那界會等。南西北方四維上下亦如是。於此中人天菩薩爲人空所照。須彌大海等爲法空所照。能觀心亦無體無相。即於一世界能所俱亡也。以下九重可准之。但於第一重。周遍觀故。中間八重雖非委細。至第十重殊可觀能觀心無相義也。中間串習自起觀智。無相義顯現也。但於盡此能觀心有二說。如廣論一文云。自亦同等者。第一重盡。如餘廣略論文者。第十重盡也。即文中。第十重已云唯有能觀心在等故也。於此二說中。於第一重雖盡所觀境不盡能觀。至第十重盡能觀心。是又爲便宜。即至第十重應作是觀。我今於十方盡虛空所有諸境。皆無不觀照（即十明論所說還從定起者。指此觀智也）彼諸境皆因緣所生。本自不生。無體無相。即同虛空界。我心亦無體無相。本自不生。同虛空界。然虛空者諸色際限。猶爲色被障礙。即無虛空自相。本自不生。即法空性也。於此心境寂滅理中信智決定。即發心住入心也。行者至此即得好相。可令與修多羅合。若精進修之者。在自心自可明記而已。但如眞言宗梵字觀等者。初令觀一字。又加二字。串習以後加數字。如此初心先觀一世界。乃至經數日後加第二重。串習以後滿十重。乃至觀能觀心。如此勤修者。隨於一重觀事理。爲初學隨宜也。但當今末代。不値行門智識。但恃教理知方法。依信智起修行。是故若守一重雖經數日。恐觀行難熟。不涉十重者。至第十重盡事理觀。亦以爲隨宜也。如彼眞言宗梵字觀等。本書中雖作前說。學者未必用漸加之方便也。是故二門俱可隨意樂也。
　　問曰。此觀門中。何處有起二空觀智文耶。答。盡彼心想。豈非二空耶。然又以二空爲入門。即如十明論云以此空慧觀察世間一切衆生及以國土。皆如幻化。無有體相等（云云）又如廣論第二十五云。無盡大千世界總佛境界（等云云）解曰。言大千界者。即擧所依兼能依。是故云佛境界者。人法二空理。乃至依二空故十十無盡。主伴具足。帝網無盡。因陀羅網境界義顯現。深思可見也。
　　問曰。觀足下光明者。可觀其佛身耶。答。然也。先可觀佛身。其方法者。先於行者前可觀寶座。座上可觀佛體。
　　問曰。其寶座形貌分量。何可觀之耶。答。如廣論第十云。二陳座高廣者。經但言高廣。不言量數。今以例比之。如下十住位中帝釋天宮佛座。高十千層級。十行位中夜摩天宮佛座。高百萬層級。十迴向住中兜率天宮佛座。高百萬億層級。高廣隨位各各稱。以次類之。十地之位。他化天宮。其座高億萬億層級。彼天宮已超化樂。故第三禪中說十一地。又超二天倍倍更高。十地品不言佛座層級高廣之量也（云云）今准釋此義。可觀五層座。積集五位修行故。如同下文云。以實而論。佛座高廣無有決定大小高下可得（云云）高八尺。廣七尺。如次表七覺·八正也。其形相如經說。摩尼爲臺。蓮華爲網。清淨妙寶以爲其輪。衆色雜華而作瓔珞。摩尼光雲互相照耀等（云云）次於寶座上可觀毘盧舍那像。其形者。一乘教主戴著花冠瓔珞莊嚴等身量也。其手印者。可依唐本善知識中尊圖。屈二肘近身。以二腕向外。以二大指捻二中指甲初分。餘六指舒屈如承物勢。是則說法印也。或如常說法印可觀之眷屬菩薩等。可任意樂。其中殊普賢·文殊。或可加觀音·彌勒。何者。廣論三聖義中。說行者成佛三聖。云文殊·普賢·彌勒。又說大悲行三聖。云文殊·普賢·觀音。出已成果三聖。云文殊·普賢·毘盧等故也。或五十五善知識等。可任其意樂。或好廣觀者可觀普光明殿等。廣略可任意樂也。
　　問曰。入堂坐禪外。常懸心修之時。十重觀必雖不盡。有修行義耶。答。餘時唯廣略可任意樂。若欲略者。唯觀一世界佛光。可令遍滿一世界盡心分別。不盡十重無過。又可修其中法界觀等也。又常可誦光明覺品也。
　　問曰。此三昧觀。通玄論主外。又有祖師所說乎。答。香象大師華嚴傳第四云。解脫禪師居五臺西南之足佛光山。立佛光精舍。依之綜習。脫常誦法華。又每讀華嚴。曉夜無輟。後依華嚴作佛光觀。屢往中臺東南華薗北古大孚寺。求文殊師利。再三得見。初則禮已尋失。後則親承言誨。告脫云。汝今何頂禮於我。可自悔嘖。必悟解耳。脫敬承聖旨。因自求乃悟無生兼頂法華。遂懈茲獨善。思懷廣濟。祈誠大覺請證。此心乃感諸佛。見說偈曰。諸佛寂滅甚深法。廣劫修行今乃得。若能開曉此法眼。一切諸佛皆隨喜。脫更問空中。寂滅之法若爲可說得教人耶。諸佛即隱。但有聲告曰。方便智爲燈。照見心境界。究竟眞實法。一切無所見（廣文可見）又釋明曜師事解脫禪師。依脫禪師習佛光觀。嘗絕粒隨脫往大孚寺。祈請文殊師利到華薗北。遇一大德。客眼異常。從王子燒身谷出。徐徐直進。至大孚寺東佛堂南。將欲東趣。曜欣躍戰懼。肘步而前望。親承接足。盡其誡敬。未至數尺而忽失之。悲慨良久。彌增懃勵（云云）如論云。若不作此寶色光明觀。不成一切普賢願海神通道力。諸佛大用皆悉不成（文）明知千古同規。萬聖所游之大道也。經中所說初發心時便成正覺。即自開解。不由他悟者。即此觀所得也。餘入堂修觀律儀。并四儀用心。調息調心方法等。如自他宗禪門修證義說。恐煩不別出之也。

華嚴佛光三昧觀祕寶藏卷上


華嚴佛光三昧觀祕寶藏卷下
　　（此法最深祕密也。非傳受修行人者。輙不可持之。必莫聊爾而已）
　　佛光山寺禪堂院沙門高辨集
　　問曰。禪門中有光明王勝幢陀羅尼等修禪相應陀羅尼。如此若有此三昧相應陀羅尼能成義利耶。答。有此三昧相應眞言。所謂光明眞言是也。又前方便時。可唱三歸。又將誦光明眞言時。先可唱文殊·普賢·觀音·彌勒名字。又可誦十二白光神名字。其名字者。鬱多羅伽神。勇健神。強力神。雄猛神。智行神。自在神。善辟神。鳩摩羅神。難勝神。白光明神。白光明王神。藥王神是也。禪經云。此諸神皆是五地大菩薩也。若有病者應念此神。此諸神令行者得見彌勒菩薩。於彌勒菩薩所見文殊師利等一切諸菩薩及十方佛（略抄）今此三昧法門。文殊·普賢等五聖。并五十五知識所成三摩地門故。此中彌勒攝德成因智識故。爲行者示當成果故。我等必可値遇此諸聖。然或有病惱不堪修道。或犯淨戒。多可有摩鬼障難。然禪經云。是諸神王爲犯戒者說懺悔法。令得見彌勒·文殊師利等諸菩薩。後得道跡（取意）又上文云。若令彼神疾疾來者。當淨澡浴不食五辛不飮酒不噉肉。於寂靜處一心數息稱彼神名念彼神像。一日至七日。雪山大神與十二白光神等至行者前。先爲說法。後授與藥。復教十二門禪（云云）是故致心可念其名字也。
　　問曰。以何知光明眞言此佛光三昧相應眞言。若爲有所相承乎。答。談不輒。載別記（云云）然出觀時思惟甚有深意。須示其實義。眞言曰。●●●●●●●●●●●●●●●●●●●●●●●。釋曰。●者一切眞言本母也。●●●●四字合成三身具足義等如常說。●●●●●●●●●●●者。不空毘盧遮那大印也。是即毘盧遮那如來之不空大印也。即云●●●●●●者。●●者是摩尼珠。即一切如來福德聚門。即下大智大悲所生功德也。●●者是蓮華。即一切如來法身。又是大悲也。●●者是光明。即一切如來大智也。上三種是不空大印體也。又●●●●●●●者。是法界體性智。毘盧遮那如來以法界體性智爲不空德。●●●●者。大圓鏡智也。能以法界智爲所依印現三十七尊等塵數海會也。次言●●者。是平等性智也。如摩尼珠明淨無垢。此智能淨俱生我法二執差別垢。證平等性理。是故寶生尊從此智生。次言●●者。是蓮華妙觀察智也。此智深觀察諸法自共相斷諸疑惑開敷心花也。是故五部中以此智寄蓮華部也。次言●●者是光明。即成所作智也。大智圓滿現無量神通。前四智是體。神通是用。以用喩光明也。或神通中光明是其一故。先擧之攝一切神通也。次言●●●者易也轉也。謂前諸功德依此眞言功力易成就也。又轉上功德即充滿我身。轉滅罪障轉得福德也。若人欲作有爲事業者。誦●●句時。即思。上二字從口出遍空中成摩尼珠。遍灑我身即得大富饒。內除慳貪罪成無貪善根。又誦●●句時。可成此想。遍虛空成蓮華散我上。即成敬愛受衆人之愛敬。內除瞋恚成慈悲也。又誦●●句時。即作此想。此二字從口出成大光明雲。照耀我身即具大勢力降伏怨敵。內除愚癡得大智慧也。如此除滅世出世障礙。是即轉也。成滿無量大願。是即易義也。加持他身時。隨彼所求。又可觀之。次言●者。第四轉。即爲聲也。謂爲此毘盧舍那如來大智大悲不空大印所印故。於此三不善根游泥中。即印現如來無量功德。是故衆生纔聞名字即得如來加持。乃至呪草木土砂即印現佛德也。廣如別說。次●者。此眞言種子也。理趣釋名大樂金剛不空三昧耶本誓心眞言。即依今眞言大意。毘盧遮那如來不空大印心眞言也。大印者即本誓也。二名相順也。即理趣釋云。●字者因義。因義者。謂菩提心爲因。即一切如來菩提心。亦是一切如來不共眞如妙體。恒沙功德皆從此生。此一字具四字義。且●字以爲本體。●字從●字生。由●字一切法本不生故。一切法因不可得。其字中有●汚聲。●聲者一切法損減不可得。其字頭上有圓點半月。即謂●麻。麻字者一切法我義不可得。我有二種。所謂人我·法我。此二種皆是妄情所執。名爲增益邊。若離損減增益即契中道（已上）今依此眞言大意解。以●●大悲●●大智爲因。生毘盧遮那如來不空大印●●無盡福德聚。故云因義也。然入●字門。此三法皆本不生。謂妄情中依我執受如幻報。此我報居中有十方。立自他彼此差別。生增益損減謗。云我有此物彼不有此物。此皆謗法性也。謂四大五蘊中本無主宰。十方爲誰立。本性虛空體自明白。內照十方性爲大智。外滯衆生相名大悲。是故若謂此悲智有自體有方所我知法性愍衆生者。萬法天然。衆生是實衆生。賢聖是實賢聖。非修得非業報。然者諸佛非能化。衆生非所化。無教化理也。是故諸法離增益有。離損減無。離有無相違。離非二戲論。是故本不生之言。空增益有離餘三謗也。離此四謗四義皆立。是故●字因義者。謂心性離此四謗。即一切如來菩提心。又是不共眞如妙體也。是故有自性清淨心（有義立也）此心性本自不生（無義立也）性相互立（亦有亦無義立也）相望非有無（非有非無義立也）是故有諸佛有衆生。能化所化斷惑證理道。本不生故皆立也。是爲●字因義。又依一本儀軌說云。●●●●如次調伏息災成就句也。謂調伏諸惡成就諸善。息滅三雜染災過也。又今所觀佛光名曰一切菩薩智焰明照耀十方藏。今眞言名曰毘盧遮那佛大灌頂光明眞言。前中初擧人次光明次出業用。後中初擧人次業用次直出體名。其名義全同。又彼佛光即毘盧遮那如來不空大印也。以此大光明印印因果二位。從眉間出入足下輪中。亦五重上昇印成佛果故。一切菩薩乘彼印道成正覺故。文義良相順。思之可知。是故前方便時可誦此眞言也。
　　問曰。誦此眞言時。爲用何手印耶。答。此眞言出不空羂索神變眞言經中。不空三藏別譯彼一章爲儀軌。彼中不出手印。古來依師說用三印。一智拳印。二外五𦙶印。三與願施無畏印。同皆誦光明眞言結三印已。後擧右手作施無畏印。左手持念珠可滿數遍（數遍可任意）此三印中。施無畏印如有本文。何者。經文雖正不出此眞言本印。諸佛說此眞言時。伸右無畏手。即如經云。爾時十方一切刹土。三世一切如來（佛名經以普賢等名未來如來）毘盧遮那如來。一時皆伸右無畏手。摩清淨蓮華明王頂。同說不空羂索大灌頂光眞言曰（云云）如文可知。有一師說。右手作施無畏。左手持腰。此又順此文。然此非眞言正印故。用口說者與願施無畏亦非違文。思之可見。
　　問曰。何故用此三印耶。答。今記者私云。此三身即一之毘盧遮那印也。智拳印是法身印。一印會獨一法身印故。五𦙶印是報身。五智圓滿功德兼自利利他故。此中言利他者。即爲地上菩薩有十重身故也。與願施無畏是大悲化身印。其義可知。此約能成佛身說。又約所成功德。如次大智·大定·大悲印也。一切佛德攝在此中故。其義可知。又今依眞言意用三印。一寶印。外縛以二中指作寶形。眞言中有●●句是也。又經文處處多云。大如意寶大灌頂祕密曼拏羅印等（云云）二蓮華印。前印以二中指作蓮華形。眞言中有●●句是也。又經文說持者七大善夢中處處云。一切如來大蓮華種族大摩尼寶曼拏羅印等（云云）三智拳印。眞言中有●●句是也。即是光明。光明者是大智也。經文云。不空毘盧遮那如來大光明印等（云云）。心地經中。以此印名能滅無明黑闇大光明印。或記引諸佛境界經。名能滅無明黑闇印。其義大同之。神變經處處又云。大蓮華種族。大金剛種族。大摩尼種族等（云云）金輪軌說此印義云。拳能堅執持。等持諸佛體等（云云）此中言體者。即是種族也。又大金剛者即眞言中智慧義也。又此經云。時諸如來同聲讃言。善哉善哉。堅固者。今得一切如來不退法王灌頂護念。堅持不捨等（云云）即與金輪軌文大同。即此印義也。結前二印時可想。從寶珠蓮華俱放大光明。結後印時。我身成毘盧遮那如來。從遍身放大光明。可觀之深祕深祕也。又用總印時。三中隨一各皆可用之。但此眞言有五智圓滿義故。依前說中。五𦙶印爲總印。又以智拳印爲總印。三義皆具足。謂心地觀經中出智拳印三名。一名引導無上菩提第一智印。此眞言中蓮華義。謂以佛性喩蓮華。此佛性引導凡夫速令至果位。佛性論第二云。三種佛性者。應得因中具有三性。一住自性。二引出性。三至得性。論家自釋云。住自性者。謂道前凡夫位。引出性者。從發心已上窮有學聖位。至得性者。無學聖位（文）此中引出義正是引導義也。宗家依此文釋云。佛性三位成運（云云）運義又是引導義也。二名能滅無明黑闍大光明印。即是光明印也。三名毘盧遮那如來無盡福聚大妙智印。即是摩尼印也。是故此一智印中。眞言●●●●●●句義悉具足也。已上離釋也。若依合釋者。可言不空毘盧遮那大印寶蓮華光明也。蓮華者理也。光明者智也。以此理智爲不空大印體也。其總印可用八葉蓮華印何者。第二十八經清淨蓮華明王品第六十七云。觀世音菩薩眉間白毫出甘露渧。如火星流。其色明踰頗胝迦寶。清淨鑒徹。從空墜下。正住佛前。變成衆寶千葉蓮華。其花純以瑠璃爲莖。有大光明超億千日初出色。光盤薄高大。如菩薩等（乃至）說眞言已。蓮華即自開敷。臺中出現不空羂索心王清淨蓮華明王等（云云取意）又灌頂眞言。成就品第六十八說此光明眞言已云。爾時十方一切刹土。三世一切如來。毘盧遮那如來。說此眞言灌明王頂（云云）又云。爾時十方一切刹土。三世一切如來。毘盧遮那如來。一時說斯灌頂眞言。而爲清淨蓮華明王。各以種族一切神通大如意寶。大灌頂祕密曼拏羅印。三昧耶灌頂。授一切種族大如意寶。大灌頂祕密曼拏羅印。三昧耶灌頂成就（云云）解曰。華嚴經中。如來前蓮華生。一切諸法勝音菩薩。從佛眉間出生此蓮華。宗家釋此義。以蓮華爲所詮義。以菩薩爲能詮教。探玄記第三釋云。若依一乘者。此菩薩即名見教體。人法無礙故。顯教圓故等（云云）今神變經文大同之。此亦准華嚴可知。謂觀音前蓮華是所詮義。明王是能詮教。是故名蓮華明王。一切如來說此眞言灌明王頂者。是受於心頂。即以法成人也。此依正俱光明眞言體也。是故結八葉蓮華印作此想。此印成千葉寶蓮華放大光明。可觀之。爲祕中極祕。深思可見也。
　　問曰。若有依眞言行法修此三昧觀法耶。答。即光明眞言法是也。若修行之時。字輪觀後。第三本尊加持以後。即從本尊足下放光明。如三昧觀可修之。又凡一切眞言瑜伽行法中。字輪觀是眞言中禪法也。但彼有順逆觀。准常途八定有順入逆入法。非義便故無超定法也。謂八定等依靜慮支具闕不同入定體不同。依此有超越。今字輪定。上置一切法言。下置不可得言。故一一字皆無非入理門。故名字輪觀。亦名旋轉觀。若有超越義者非輪圓義。亦無旋轉義也。今佛光三昧一向令理智大悲周遍故。轉狹心令寬廣。已後亦非可狹故無順逆觀也。
　　問曰。字輪觀方法何。答。以眞言字右旋置之。中置初一字。然後先順逆見字相知字義。其後絞絡觀字相字義。後逆觀終歸初一字。若●字者見●字形。次尋字義知流注不可得等義。次委細觀流注義。謂流注者。世間水漸漸流注。餘法亦漸漸運行。如此一切有爲法念念生滅。猶如河水流注。然有爲中。境空心有。境以諸識變故。識是堅住性。境是不堅性故。然此識亦不住。念念生滅故。過去已滅無體。現在不住。未來未生故。即此能觀心體最後一刹那心無分別。無分別故非心又非草木。自體本自不生。至此處凝然不見一切法。以此空慧觀察。一切法皆無體。衆生因果皆無體。諸佛菩薩成覺。轉法輪。三世諸劫相不立。是即佛光三昧信位終心。大空智慧門。從此可入住位。憶念一切諸佛境界智慧門初心。可思之。又准三聖爲體大智大悲相導義五祕密瑜伽全是彼三摩地也。如彼儀軌說。則於身前想金剛薩埵智身。如自身觀。以四印圍遶。同一月輪。同一蓮華（云云）又云。瑜伽者常以四眷屬而自圍遶處。大蓮華同一月輪（云云）又云。五身同一大蓮華者爲大悲義。同一月輪圓光者爲大智義。是故菩薩由大智故不染生死。由大悲故不住涅槃（云云）解曰。此中蓮華爲大悲。月輪爲大智。如文易知。圓光大智義通悲智二法也。佛地一切功德皆以大智爲體故。是故瑜伽宗諸尊字印形像皆帶圓光。即此義也。
　　問曰。然者儀軌中何故不云圓光通大悲耶。答。大悲者以大智爲體。大悲即大智用也。是故常雖以大悲爲用。其智體無改易。是故與月輪同說。約總相說也。思之可見。是則今三昧觀門以五聖功德理智大悲令交徹成立行者身心義大同。又四菩薩中。欲觸是文殊大智體用。此中攝普賢妙慧。如次欲是文殊大智。謂欲菩薩持箭。箭射取遠物徹其骨髓。即文殊大智徹法性義也。觸菩薩住抱印。謂行起解絕。即依普賢妙慧解行和合義也。依此文殊爲體。普賢爲用也。次愛慢是大悲體用也。如次愛是觀音大悲。謂愛菩薩持摩竭幢。如摩伽羅魚王[齒*欠]物無所遺。菩薩大悲盡衆生界也。慢菩薩住慢印。謂大悲拔苦即是體也。大慈與樂。衆生得樂生慠慢。即無上菩提大涅槃樂。於一切世間無等比。如世間人歡樂時。以左右手押自腰也。依此觀音爲體。彌勒爲用也。若用合釋義者。謂依大智故於佛界生欲觸愛慢。依大悲故於衆生起欲觸愛慢也。依儀軌依大悲門生四心。如彼文云。欲金剛以菩提心箭鈞召一切有情安置佛道（文）解曰。即放無上大悲箭射取衆生界也。謂不捨衆生欲安置佛道。如彼男女戀著心熾盛也。次文云。計里計羅抱印爲大方便金剛乘令證不染智（文）解曰。雖有欲心未親近。其心猶虛假也。今成入金剛乘大方便。言金剛乘者即佛智也。言大方便者即極觸近也。謂二乘聖者棄捨衆生故無此義。今翻彼爲觸近。言令證不染智者。觸近用也。不同彼世法男女觸近生染著。謂根本智證入眞理中。於一切法立無著名。即是不染智也。若約人者。即華嚴十佛中無著佛者此義也。次文云。以愛金剛摩竭幢爲大悲金剛鎖。經無量劫處於生死心不移易。度一切衆生以爲其道（文）解曰。雖觸近抱敵人等者。唯是殺害之方便也。其身雖近心猶遠離。今翻彼即起愛心也。如摩竭魚譬喩。如上說。次文云。金剛慢者。以大精進爲般若金剛鈴。警悟在無明窟宅隨眠有情（文）解曰。慢義如上說。般若正智破無明。如振金剛鈴警睡眠。依大悲起大精進。依精進得佛智。依佛智說正法。警覺群眠有情也。此又如次有體用義。准釋上易知也。已上約大悲門說也。次約大智門。翻此可知。謂欲金剛起無上大欲欲求佛智。觸金剛成證入方便。謂雖欲樂未觸近。欲心不極義等。准上可知。此如次大欲大樂不空身義也。次愛金剛者。謂二乘聖者雖證入人空一理。證入未滿。依不愛佛法也。今即翻彼義可知。次慢金剛者。設雖起愛心如劣人緣貴女等者。心常卑下無勝心。今翻彼義。如帝王緣自妃女。大乘行者以佛法爲自法也。又此四菩薩如次住行向地四位也。謂欲菩薩是大智也。翻無明順佛道。是云覺心。覺心是智也。則十位大智也。觸菩薩是十行。行起解絕。是爲觸近義。即十行稱理行也。愛菩薩是大悲。即十迴向。十住大智·十行理性顯發行。和合此二成大悲。即理智大悲和合十迴向也。慢菩薩是證得義。即十地證位義。以此四心和合堅固成金剛薩埵大智大悲心也。
　　問。何故合此四心不成毘盧遮那。成金剛薩埵耶。答。深教祕密義。爲顯果分不可說義。於果門立因名。依此義以毘盧遮那名金剛薩埵也。爲顯因分可說義。於因門立果名。依此義以金剛薩埵名毘盧遮那也。除十信住行等五位。皆有此二分義。是故彼五祕密瑜伽。果分不可說之因分故。四聖合成金剛薩埵。三聖爲體。因分可說之果分故。二聖合成毘盧遮那也。顯密多有此義。即善財知識中。顯因廣大相知識。普賢外不立別佛果。又常途護身法五種印言中。淨三業是十信也。中間三部是三賢也。第五被甲是十地也。何者。淨義是人法二空義。諸經中言清淨者。多名空義。是故以未敷蓮華表本性清淨義。眞言中●●●●●者。是自性清淨義也。●●●●●●●●●者。是一切法自性清淨義也。如次上句眞諦。下句俗諦。此二諦俱皆清淨義也。●者以此二諦清淨體即爲我性也。下諸義可准知。次佛部是本覺性。即十住大智也。是故次佛頂印表之。大佛頂者約法。是本覺性也（可見楞嚴經）次蓮華部者是十行大智也。顯發順理行開敷。是故前淨三業時未敷蓮。至此位開敷。即此義也。次金剛部者是十囘向。梵網經名十金剛心。其印作上下六峯三𦙶金剛。理趣釋中以五𦙶名上下十峯大金剛。表十眞如十法界等。今三𦙶亦類此。即生佛二界三部功德也。次被甲護身是十地證位。諸德圓滿和合三部功德。即爲金剛甲也。此中亦不別立佛果。上顯密二門大同五密瑜伽也。是故以此四心和合堅固成立金剛薩埵大智大悲心。此外更無有諸佛法。如五密軌云。金剛薩埵三摩地名爲一切諸佛法。此法能成諸佛法。離此更別無有佛者。即此義也。又彼文殊·普賢和合成毘盧遮那。義大同此。但此就因分可說之果分成立已成果三聖故。云毘盧遮那也。諸門三聖義。上卷已出。又上所持標記各皆有二。皆表大智大悲也。謂欲金剛其形像雖持箭。實有弓箭。是故印法如射箭勢（云云）即弓大智。箭大悲也。觸金剛所抱薩埵擬衆生。是大悲。能抱菩薩是大智也。愛金剛。幢印魚是大悲。幢是大智也。慢金剛。慢印左右手大智大悲也。謂如世人少生慠心。唯以一手押腰生大慢時用左右也。
　　問曰。儀軌中唯約大悲說四義。今約大智其證如何。答。設雖無別文證。翻大悲四義。是其證也。況復有教證。即軌云。五身同一大蓮華者爲大悲義。同一月輪圓光者爲大智義（云云）即其證據也。即眞言曰。●●●此云大。●●未見唐語。義當大樂。●●●●即金剛薩埵也。謂大樂金剛薩埵也。其大樂者大智大悲是也。●●●●即四攝。鉤善引入縛也。●●●是妙適也。理趣釋云。●●●者。如世間那羅那哩娛樂。金剛薩埵亦是●●●。以無緣大悲遍緣無盡衆生界。願得安樂利益。心曾無休息。自他平等無二故名●●●耳（文）●者是入我我入義也。謂此眞言大意曰。鉤留以大智大悲爲大樂金剛薩埵。引入我身心中結縛堅固成立我三業爲妙適。故諸佛入我。我亦入諸佛也。即大同此觀門行者三聖爲體法則也。如此持境界以智眼可見。不可預情識分別也。
　　問曰。何爲入我我入義耶。答。此義道理甚深。文義廣博。謂如圓覺三昧。大圓覺性普遍融通。故有入我我入義。如華嚴經。依六相圓融十玄具足故有此義。眞言宗依六大無礙四慢不離義故有此義。今即後義也。然華嚴相即相入圓融具德因陀羅網境界義。大同眞言瑜伽義。但顯密爲異。具如別說。其手印依儀軌出羯磨三昧耶二印。謂欲菩薩如射箭勢。即以大智大悲箭射佛界衆生界也。次觸金剛。抱胸即正射取之。觸近義也。次愛金剛。幢印愛佛界衆生界也。次慢金剛。慢印即於二界愛心極生慠]慢也（已上羯磨印）次三昧耶印中。欲金剛印。進力禪智。爪遣箭形也。次觸金剛印。禪智相交。是箭正中其身。觸近義也。次愛金剛摩羯印。又愛彼二界義也。次慢金剛印。以前印觸兩股者。股是坐起自在處。表大智大悲相導義。今經中以膝輪屈申自在義表悲智自在義。是故十迴向光從膝輪放出（此宗家釋意也）又第十地灌頂位菩薩。從膝輪放百萬阿僧祇光明。照十方畜生界者。謂畜生愚癡增盛無我緣。悲大智爲體。愚癡翻此故即表大智大悲義。又海憧比丘從兩膝出諸刹帝利婆羅門眷屬。刹帝利是大悲自在義。以十善法利萬民故。婆羅門是大智自在義。有大智慧利世間故。從一處出二類者。是表悲智相導義也。依大智力故至實際。菩提依大悲力故至衆生界。即成三身三德因故也。此等又以膝輪屈申自在義表悲智自在義。今此印法以兩股坐起自在義表悲智自在義。雖兩處異。其義大同。以前大悲印觸兩股而立慢金剛名。即成此義也。此四印雖有羯磨三昧耶不同。其所表義皆大同。儀軌文依大悲體用義釋四菩薩。翻此又有大智體用義。於四菩薩中別不分悲智不同。雖然理實以欲觸二菩薩表大智。以愛慢二菩薩表大悲。其義如上說。如彼月輪表大智。蓮華表大悲。約別說可有此義。然儀軌但約悲智同體門作總說也。思之可見。若就行法。欲修之時應作是觀。金剛薩埵是毘盧遮那如來也。四菩薩是文殊·普賢·觀音·彌勒也。五峯八柱樓閣是成普光明殿也。然後從足下放百億光明。十重作想。事理觀等如常。
　　問曰。何故轉此五尊成此五聖乎。答。依本經儀軌意。五部諸尊一切曼荼羅不離此五身。同一月輪。圓光同一蓮華。如次表大智大悲義（云云）是故此五聖皆攝在此中。即分大智大悲體用爲四聖。合四聖成毘盧遮那故也。故儀軌云。金剛薩埵三摩地等如上引。其義可准知。准此大意可得其義。況復儀軌中。以五密五尊各別配三十七尊。即如文云。金剛薩埵者是毘盧舍那佛身。欲金剛是金剛波羅蜜。計哩計羅是寶波羅蜜。金剛愛是法波羅蜜。金剛慢是羯磨波羅蜜。如此四佛四菩薩皆如是。乃至內外四供眷者即彼四眷屬（云云。本文列諸尊別別配屬。今略抄也）又云。普賢曼荼羅不離五身（云云）今五聖亦普賢曼荼羅也。但顯密爲異。或祕記云。從大日出四佛。從四佛出四波羅蜜。從此出普賢·文殊·觀音·彌勒（云云）即此證據也。
　　問曰。彼軌文以金剛薩埵爲中尊。故云普賢曼荼羅（金剛薩埵者是普賢故也）今五聖以毘盧舍那爲中尊。何云普賢曼荼羅耶。答。主伴相成立此名也。如彼毘沙門儀軌說曼荼羅。中央圖釋迦佛。以多聞吉祥爲眷屬。而名毘沙門曼荼羅。此亦可同。義准亦可通餘三聖也。
　　問曰。五密瑜伽等是密教也。今三昧觀是顯宗也。何通修之耶。答。顯密通修義不可殆疑。即如法華法等是也。彼儀軌中令結誦寶山印言已。說觀法云。即此寶山於其壇中轉成鷲峯山。於山峯上即當一心專注觀想釋迦牟尼如來宣說妙法蓮華經。又於中想多寶佛塔二佛同坐。無量衆會圍遶聞法。并諸分身釋迦於寶樹下坐寶座上。自身親在佛前。宣說妙法蓮華大乘勝儀（云云取意略抄）此即瑜伽行法中全觀念法華會上儀式。良以見佛聞法時。至者任根機期證會。兩宗證果何強好差異乎。
    問曰。依瑜伽行門。字輪觀時盡事理觀。何故亦用此觀乎。答。如論說。爲令大智大悲大願等周遍故（云云）是故用顯密方便爲令成就此觀智故也。又有五密光明三昧觀三法合修之要法。具可受顯密兼學明師口決。今擧大綱。衆目可例知而已。雖作此說。佛光三昧是坐禪法門也。禪法者別於禪堂調息調身等。方法具足可修之。不可必用合行。此唯任眞言修行儀軌。爲一類機出其方便也。用坐禪方法別修行之。是爲本式也。予於禪堂別行不用合修也。
　　問曰。此三昧法門從誰人相承得此乎。答。此又談不輒。載別記（云云）但言。或依知識。或依經卷。即上所引教理是高祖傳來證文也。豈不懷仰信乎。
　　問曰。此法爲最深祕密。若爲有傳受法式乎。答。若欲授此法者。先須令行者七日修加行法。其法者如禪經云。佛告阿難。佛滅度後。四部弟子若欲坐禪。先當靜端坐七日。然後修心數息（云云）又云。定心守意修心修身。調和諸大令不失時。一心意不犯輕戒及與威儀。於所持戒如護眼目。如重病人隨良醫教。行者亦爾等（云云）准此文。須令七日修加行法。先須教數息法觀四大五蘊無我理等。又先可令誦光明覺品·光明眞言等。然後一七箇日成滿以後可授之也。
　　華嚴佛光三昧觀祕寶藏卷下

　　承久三年十一月九日（丑時）於賀茂佛光山寺禪堂院住房記之
　　沙門高辨
