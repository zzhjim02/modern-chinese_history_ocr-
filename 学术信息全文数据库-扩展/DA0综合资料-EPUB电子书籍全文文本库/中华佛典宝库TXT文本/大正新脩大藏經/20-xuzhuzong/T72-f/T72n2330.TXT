　　No. 2330

華嚴信種義
　　今依華嚴經出信義有總別。總中有二。先出佛光表相勸因果同體信。次正出信行相。
　　前中華嚴經第二會中所放信光者。於初會中說果德法門時從眉間放大光明。名曰一切菩薩智焰明照曜十方藏。照十方已入足下輪中。今說信法時從足下放出。如諸到所詣依足行步。爲行步佛果表以信足爲本故也。其初信皆以文殊妙慧信毘盧果德故（其義如別說）二聖相從成立因果同體信法。依此信力故終心即生佛家也。次說十住時從指端出。說十行時從趺上出。說十迴向時從膝輪出。說十地時又從眉間出。十地是因位終故所放光明還同果光也。如是最初信光以最極果光爲體。乃至展轉如登山頂。五重上昇還入果光住處表因果相即同體一性義也。若非此妙因不成無上佛果。是故一切行者初發心時必親近大善知識聞大法可樂求大果也。若有此信德人其所行即如文殊普賢等。如彼十不善業感三途苦果十善業因得人天勝報。若因果道理不改此亦不可疑也。
　　次正出信行相者。如大華嚴論第四云。賢首品中從凡夫位以信爲首決定取佛大菩提果故。從凡夫地信十方諸佛心不動智與自心無異智故。只爲無明所迷故。無明與十方諸佛心本來無二故。從凡夫地信十方諸佛身根本智與自身無異故。何以故。皆是一法性身一根本智。猶如樹枝一根生多枝葉等。以因緣故一樹枝上成壞不同故。
從凡夫地信如來十住十行十迴向十地我悉盡能行之。何以故。自憶無始時來波流苦海無益之事尚以行之。何況如今有益之事。菩薩萬行濟衆生事。豈不能爲。從凡夫地信十方諸佛皆從三昧生我亦當得。何以故。諸佛三昧皆從如來自性方便生。我亦具有如來自體清淨之性與佛平等。從凡夫地信十方佛一切神通我亦當得。何以故。諸佛神通依眞智而得。我但依眞性智中無有煩惱。無明成智一切業亡唯有智慈通化自在。從凡夫地信佛智慧我亦當得。何以故。一切諸佛悉從凡夫來故。從凡夫地信佛大悲普覆一切我亦當得。何以故。諸佛大悲從大願起。我亦如諸佛發大願故。從凡夫地信佛自在我亦當得。何以故。諸佛自在於性起法門智身法身入衆生界不染色塵諸根自在。我亦不離性起如來智故從凡夫地信自發心經無量劫修功德行滿位齊諸佛。不移一念。何以故。爲三世無時故如是從凡夫信解始終徹佛果位。如上所發十種信者必能決定成就十信之門。住於堅固之種永不退轉。又同論第十一云。擧衆所爲因緣者明佛出興世所現依正二報。大集普賢菩薩衆海意爲令衆生見果生信修行故。此是擧果勸修生信分。如來是十方諸佛正覺根本智之果。十普賢等是十方諸佛差別行果。擧此二法中因果報得令衆生信樂修行趣入故。又同論第六出十種見佛不同中云。一人中見佛。但有三十二相。二諸天見佛。但有八十種好。三諸龍見佛。或同人所見或見但爲大龍王也。餘畜例然。四諸仙人見佛。但見仙人。五諸餘外道還見佛與己同類。六八部神等見佛與己爲王。七小乘人見佛爲大聲聞。八緣覺人見佛還爲緣覺。九權教中菩薩見佛但爲三千大千世界之主福智充遍三千大千世界。十一乘教中菩薩見佛爲十佛刹塵蓮華藏世界海法界主。具云十佛刹塵蓮華藏世界爲明無盡。總攝一切刹故。福智充滿一切諸刹無盡相海重重故。如上十種見佛不同皆由發心之時信樂差別。以信樂力故見佛不同。是故當知發心之者發廣大心信廣大教門發廣大願行廣大行入廣大智利益成就無盡衆生。即得速成菩提行願福智悉皆圓滿。若不如是終非畢竟成大菩提（已上）
　　次別者。光明覺品中。如來從足下輪中放百億光明。漸漸周遍引行者心令廣大。乃至第十重同虛空法界。令行者於信位終心中開發根本智生佛智慧家中。是時文殊師利亦十重周遍一切處。說如來十德令成行者信心。其十德者。一如來法身無性德。謂約心無分別性。約境無差別性。心境合無二性性。如來已證心境不二理。我何不證。行者依信此德一心求佛道也。二如來菩提爲物德。問曰。如來已證無性理何爲取相凡夫施利益方便。若無方便者設雖信如來有何利益耶。答。二乘聖者未悟法空無性理故不得大菩提（此即大智也）不得大智故無大慈悲（大慈悲是大智之用故。無大智故無慈悲也）如來依悟此理有大智大悲。是故諸佛得菩提利物爲用。如楞伽云。世間離生滅猶如虛空華。智不得有無而興大悲心（云云）其所得菩提必依衆生成故是衆生之分。故依信其麁細大用終得無上大菩提果也。三如來了法如幻德。問曰。設如來雖有悲智德凡聖異類迷悟不同。雖有信修緣何得佛果。答。諸法若有自性萬法天然更不假緣成。諸法皆如幻化依因緣生。如法華云。諸佛兩足尊。如法常無性。佛種從緣起。是故說一乘等。行者深依信此德起緣修求佛果也。四如來爲說深法德。問曰。如幻緣起法門甚深難思。如來雖證悟衆生何得證入。答。如來雖證深法若爲衆生不說者難期證入。諸有所說唯爲衆生。是故深依信此德證入甚深佛法也。五如來救護衆生德。問曰。如來設雖說深法衆生自力何得離邪謬失正直進修。答。如來慈悲必救護衆生故如彼八地菩薩尚得驚覺加護。況於流轉凡夫耶。依信此德仰憑如來入佛法也。六如來無相示相德。問曰。無相法身無所依無體相。取相凡夫何憑其救護耶。答。如天鼓無心成事。摩尼無思雨寶。虛空無所依。含形質。風輪無思慮持世界。取相凡夫無離相之智。無相如來有示相之德。行者依信此德隨其意樂得見佛益也。七如來無依自在德。問曰。衆生無明爲所依。菩薩大智爲所依。佛果法身無此所依。設雖示色身依止何法成其果德。答。不同二乘寂滅本智中絕衆相名無依。即是文殊理智也（廣論中文殊主理門）於此本智中起普賢差別智。是名自在（廣論中普賢主智門）於此差別智中施設住行向地。衆生依止此得至佛果。如危樓切漢依梯橙登其上。可准思之。八如來智慧方便德。問曰。雖聞此理未辨其巧拙。何依憑此。答。如來智慧方便悉究竟到彼岸。三業無失。四無礙解悉極其妙。致極重信心不求餘果不生稽留必成佛果也。九如來苦行精進德。問曰。稱性大智已達深理。生緣悲何徹骨。然者取相凡夫何致仰憑耶。答。如權宗說大慈大悲與平等性智相應。況於一乘無依本智。何闕大悲用耶。如此段經云。廣大苦行皆修習。日夜精勤無厭怠。已度難度師子吼。普化衆生是其行（已上）深依信此德於如來起慈父想精進不退也。十如來實無三世德。問曰。設雖有上諸義如來是已成如來也。衆生是未成凡夫也。設雖起勇猛行何必同如來。又未知已成如來其所修雖合妙理。未成衆生所修爲在理外。三世時別何成同等佛果耶。答。處無明大夢中計時劫差別。大智無去來法性無古今。是故纔至佛果立三世常住名。行者深依信此德遍周五位齊等如來。初發心時生佛家也。謂於初信中以此佛果十德爲所信境也。
　　問。明品中說十甚深法令信根深固。一緣起甚深。謂凡夫依二執分別計諸法實體。無性法身依此不得顯現。菩薩初心學諸法如實因緣。依攝二執實心入無性空理信法身無性德。第一所信德依此智得深固也。二教化甚深。問曰。緣起甚深理離言難思。如來何得說此法。若離名言絕分別者起念言說豈合妙理耶。答。雖絕言慮如來大智具無邊妙用。以善巧方便無名中立名相。絕慮中起大智。以此方便教化衆生。第二所信德依此得深固也。三業果甚深。問曰。如來雖垂教化衆生邪惡難信。何依教化成佛果耶。答。衆生有實體者不可成佛。依業種熏本識起果報。非有人我第三所信德依此義得深固也。四說法甚深。問曰。衆生無實體者何故成五性等不同耶。答。一味法界隨緣成多種。一多自在。第四所信德依此義得深固也。五福田甚深。問曰。已成五性不同。何悉得成佛耶。答。初雖得果不同終依如來大悲甚深故皆令得成佛。第五所信德依此義得深固也。六正教甚深。問曰。已知得成佛以何方便得成佛耶。答。有二正教正行也。此中先以正教爲精進緣。勤觀修行速令得成佛也。上所信中於無相示色相。此中依色相說正教故得深固也。七正行甚深。問曰。唯聞正教得成佛耶。答。必依所聞法起如說行。雖多聞不修行不入佛法。其正行者即信住行向地修行也。第七所信德依此得深固也。八助道甚深。問曰。於正行中唯爲用一行。若爲用多行耶。答。智慧爲正戒定等爲助。正助相資必成佛果。第八所信德依此得深固也。九一乘甚深。問曰。用上方便可成同一佛果。何故有諸佛世界種種不同乃至法住久近等種種差別耶。答。理實一切諸佛因果皆同。種種差別隨衆生機感。非諸佛自有優劣。上所信德中以此句攝第四信德中。彼中開苦行精進德爲第九。此中攝第七正行中如理可知。問曰。此中第四說法第六正教第九一乘爲有何差別耶。答。第四說權實法橫遍爲深。第六直出正法體教體爲深。第九正顯究竟理直授實機竪極爲深。思之可知。十佛境界甚深。問曰。諸行究竟歸一佛果。未知以何法爲如來境界。又其境界因果爲同爲異耶。答。佛境界有二。一所證境理智證眞諦理量智知俗諦法。二分齊境。謂經因果二位得成佛分齊也。小乘三十四心後（諦現觀中有十六念。從苦法智忍至道類智斷有頂地惑有十八念。九無間道九解脫道也。斷九品惑各有無間解脫。故成十八念也）三乘教十地滿後（如常）一乘教因果同境（初後相即同得佛境也）於此中如次上十就所信境令成立信心。下十就能信心令信根堅固。
　　問曰。觀本經義疏意十信唯信如來十德。十深廣分別諸法性相。人法既異。何故出此義令相順十德耶。答。十信十深義文富義博。問答往復法相重疊。初心易迷鈍者難悟。是故今就佛果一境上一往述信解之生起令人易樂成佛道。其義最相成。所謂如十信第一云如來法身無性德十深第一云緣起甚深。智知緣起法故證彼性爲身云如來法身。是故先觀如實因緣所信理深顯現。是爲深固義。如此可准知。宗家有釋文方軌名隨文就義釋。此即就義之例也。思之可見。
　　問曰。起此信心修行得益差別如何。答。起此信心修行位有勝劣二類。下劣者雖信解大法心不堅固。造惡業墮惡道。尚蒙佛光照觸生天得十地益。如兜率天子等。勝進者依智發心直進生佛家。順次生解行滿沒同果海。如廣論第七十七云。十信解心修力不固有因放逸生惡道者。遇光苦息三業復本。此明三生成果。第一生修十信解心心不精專作諸惡業。第二生惡道住地獄中。三蒙光照觸苦息生兜率天。天鼓響音告法成十地果。此爲三生。若於此教中依智發心專求不懈。無放逸心·修方便定。入佛智慧生如來家爲佛眞子。便名成佛。如輪王第一夫人所生太子具輪王相。雖未當位是王眞種體無差別。如是十住初發心菩薩創從信種修方便定。自顯正智生如來家。雖未有神足通力當其佛位然其眞智慧種與佛不殊。從此一生。加行修治隨其正智入變易生神通自在。如人一生身語意業修有爲十善尚得生天報得天神通。何況正智慧現前法身體會。無心作惡專學慈悲。豈可不入變易生身也。若直約第一義論通於生死總爲變化。悟智即佛不約神通。爲神通是利衆生之權方便故。若直取覺義智是正覺。自餘神通降生成佛總屬行收。又同論釋光觸因緣云。第二蒙光觸者何因緣者。經意明先世有信心故。如經云。汝往昔親近衆善知識。即明昔曾有信心之種。雖造惡業生於地獄爲有信種光及其身。苦息種存便能發意捨身生天。若無先世信種設光照身者不覺不知。又云。衆生昔曾聞此無性法身大智慧之種方堪得聞如是妙聲迷除得道（已上）解曰。宗家於此中出三重大益。皆是十地益也。一諸天子聞天鼓說法得十地。二此天子從毛孔中出華蓋雲。見者得輪王位。即是十地也。三輪王放光明。遇此光明者亦得十地。此三位皆齊等。同時頓成。此名三重頓圓大益。
　　問曰。何名依智發心耶。答。依佛智發心也。謂於有漏善法言之。人王以十善治國利人。人順此法暫離三途生人中。帝釋說此法令人生欲天。梵王說四無量令人生初禪。此其因果唯限人天。雖於有漏法中有斷惑修善之義未有熏無漏種因緣（此中云無漏種者就因緣緣說也）依上十信法發信智人於凡心中起佛智。依止此信智起欣求心是名依智發心也。此發心有二類。若小乘人依止分別事識發人空智。得四向四果入無餘涅槃。若大乘人依止業識起法空智。歷住行向地得成佛。此大乘中說法空翻小乘令入大乘名三乘教。法空智照理性知事相。事理相即無障礙。事即理理即事。理即事故於一塵上見無盡佛境。即一念眞智具萬行初後相即頓修。此智現前時煩惱菩提是一。生死涅槃是一。有爲無爲是一。有漏無漏是一。凡夫聖人是一。因位果位是一。乃至諸法皆一無二性。無二性故亦無一性。亡諸見絕分別。信此法名一乘信。得此理名一乘智。雖此智性無始末流轉門中障習未亡。故入觀時見一性。出觀時見二法。依此於一法界中漸漸起修治用建立因果二位。依此起欣求心名依智發心也。以此智爲實智。餘皆屬權不立智名。是故依智發心之名唯限此教也。
　　問曰。以何法則可知入此智發心耶。答。先須以文殊慧簡擇邪正。以不動智佛信我之實體。是三世十方諸佛成道法爾軌則也。如廣論第二十八云。問曰。何故頌初云文殊法常爾。答曰。爲文殊是諸佛之慧不動智是體文殊是用以將此一切諸佛一切衆生根本智之體用門與一切信心者作因果體用故。使依本故迄至究竟果滿與因不異。無二性故方名初發心畢竟心二種不別。明此十信心難發難信難入。聞之者皆云我是凡夫云何可得是佛故。設少分信者即責神通道力。是故當知且須如是正信方始以正信正見法力加行如法進修分分無明薄解脫智慧明。依自得法淺深漸當神通德用。隨自己得信猶未得。何索神通。說言漸漸者不移一時一法性一智慧無依住無所得中漸漸故。以十玄六相義圓之。法性理中無有漸頓。但爲無始無明慣習習熟率令契理。純熟難故而有漸漸。其漸漸者畢竟無始終延促長短等量。故名爲漸漸（已上）
　　問曰。此信智德如彼諸教所談勝解作意唯於凡心中爲成因果相即法樂住。又爲實有次位淨國等勝進利益耶。答。依一乘緣起大陀羅尼門因果別執猶屬情見。初後相即談依此義立。依佛教生信心諸佛智悲法爾我行。依佛智發心淨穢含容不待往來。如廣論第六十一云。從初發心已來依教而生信順。非自分法。法爾行然。又第六十二云。依智發心即此娑婆便爲淨國。華藏世界等遍虛空淨穢含容一塵多刹。無有彼此往來等見（已上）
　　問曰。十住大智十行理門十迴向大悲十地證位何唯依信力得成就耶。答。如廣論第九十一釋善財寶器出現義云。明於先世信種之中信佛因果五位行門十波羅蜜五百行門。七覺八正同異萬行始終因果總在信中之所報得。又第五十四云。如喜見善慧王一生見二佛出世。此明信心廣大。如善財童子宅內七寶與身同生身金色總是信位之福。以信心廣大願行廣大。自信與佛果智齊起願修行此福不難即得（已上）
　　問曰。設雖起此信後時退失信心爲無其利益耶。答。廣論第二十九云。入此信者皆無有退故。設習氣未淳熟者暫時念退信及住位一往不退爲正信。自己身心總是法界。佛無自他性故（已上）解曰。此文中信及住位者。信此法後必須修方便定令信住相順（顯密二宗行門中皆有其方便。就明師可受其口決）雖未登證位於意言分別中現無分別智影像。身心不出法界。衆生諸佛無自他性。是名一往不退。是故當知有退者未起修行未成信心。如同論云。若有退者只爲信心不成故。於佛教法及如來所乘有所得故有取捨故未成信故不入信流。又云。若以遠因總不退。若以現成佛因即是未信之人（已上）
　　問曰。設雖愛樂此教法文字章句鈍根朦昧未起智行人爲無其利益耶。答。雖無有根信猶有無根信。依深法爲所緣必預廣大利益。如彼善財知識無邊眷屬中同生菩薩皆是宿世同行。自餘凡衆乃至惡趣衆生等拜功德莊嚴之色身聞大梵微妙之音聲皆雖依信智具闕致此不同。依所歸無二終成同一佛果。上十信解心修力不固之惡趣利益中亦有此同類衆生也。又如彼喜見善慧王所都大城皆是淨土莊嚴。城中人民皆不退菩薩。無不成就業報神通。又如大光王所都妙光城或見淨國或見穢界各皆有出世益。又如甘露火王有善惡二類見其權實方便等。皆是其主依智發心修方便定智行滿足五位齊等人。眷屬中多可有信智具闕之類。義准可知。是故當知如此甚深佛教唯以大心爲種姓。以大願爲有緣。不顧癡鈍不憚凡身唯以志願爲先專可修習之。是故大聖說此法正授凡夫。如廣論第六云。設有聖說凡夫不信不證此經當滅。若不如是付屬凡夫令生佛家。聖位菩薩有一切佛世界微塵數。如來何慮此經散滅。當知如是如來意者令諸凡夫而起信修得生佛家。不念已齊佛位諸菩薩衆。諸有行者應如是知。又同論第十九云。若無實得者佛教豈是虛行者哉。聖者立樣令凡實得。終不虛施。應如是知。應如是信。不自欺誑。若有人言此經非是凡夫境界是菩薩所行。是人當知滅佛知見。破滅正法令其正教世不流通。令其世間正見不生。斷滅佛種。諸有智者不應如是不勸修行。設行不得不失善種。猶成來世積習勝緣故。又決疑論第一云。一切內外經書設教皆令自身心中以法行之學之。不可推之與先賢聖者。聖者無教性自天然。同論又云。修行者莫思此經法深遠難到難入。若不發心信解修行恒在生死長遠。未有休期。何如一念歸心（已上）
　　問曰。雖聞此義安心未剋須臾死去。何勞多事。深教功高難入。淺教功少大利。若計利益遲疾爲歸何教耶。答。如廣論第五十四云。世士大迷易成而功廣者即不信。多劫曲修刊削難成功劣者反存其情。畢竟多生還須歸此教。如此教中少起信樂獲得無邊廣大饒益。具如隨好光明功德品中說（已上）是故當知生信心可依佛教。不可順我法。發道心可依佛智。不可順無明。是爲一乘見聞義。依此修行第二生解行滿。第三生沒同果海。甚深速疾利益何尋他門耶。若人於有爲煩惱心中結此見聞種子。必覺大夢生死之眠定到大覺朗然之位。如食金剛不銷於身中必當出。是故名見聞金剛種子。如出現品經云。見聞供養諸如來所得功德不可量。於有爲中終不盡。要滅煩惱離衆苦。譬人呑服少金剛終竟不銷要當出。供養十力諸功德滅惑必至金剛智。如乾草積等須彌投芥子火悉燒盡。供養諸佛少功德必斷煩惱至涅槃。雪山有藥名善見。見聞嗅觸銷衆疾。若有見聞於十力得勝功德到佛智（已上）解曰。此中言見聞者。時該在世滅後。身通舍利遺迹。如長行文云。若有衆生供養如來所經土地及塔廟者亦具善根滅除一切諸煩惱患得賢聖樂。釋曰。此明遺迹利益也。又釋曰。謂遺法中見聞信向成金剛種不毀不盡要當令其至究竟位（云云）又不捨不信誹謗之罪人。如同經云。設有衆生見聞於佛。業障纏覆不生信樂亦種善根無空過者。乃至究竟入於涅槃（已上）其餘深義如入解脫門義說。
　　
華嚴信種義一卷

　　賀茂社司久繼傍家業恒來山房愛法味。如忘寢食。深依隨喜彼懇志聊集此要義。願依此功德必會一佛前。于時承久三年九月二十一日於賀茂別所禪堂院住房華嚴宗沙門高辨記之。
