　　《大正藏》第72卷No.2336


No. 2336
華嚴宗所立五教十宗大意略抄


五教者一小乘教二大乘始教三大乘終教四大乘頓教五一乘圓教

　　一。小乘教者。是四阿含等諸小乘經。并婆娑俱舍等小乘論中說戒定慧。令聲聞緣覺菩薩等小乘中三乘。各得自乘菩提教也。謂聲聞三生六十劫修行漏盡得果。其三生者。一順解脫分生。於中有三位。一五停心觀。謂不淨觀·慈悲觀·因緣觀·界差別觀·數息觀。初住定。二別相念所觀。謂四念住身受心法。各別觀也。三總相念住所觀。謂先身受心法。總觀也。今以此三位名資糧位。儲菩提資糧益身故也。第二順決擇分生。有四位。煗·頂·忍·世第一法也。亦名加行。今此四位得見道無漏智火前相順見道智故也。以前七位總名七方便位。但伏六識相應分別煩惱現行未斷種習。故名伏位也。但觀三十七品菩提分法等。第三漏盡得果生有四向四果。須陀洹果·斯陀含果·阿那含果·阿羅果也。可見賢聖義。今入初須陀洹位時。觀苦諦下苦空無常無我。苦諦生死果也。觀集諦下因集生緣。生死因即集諦也。觀滅諦下滅靜妙離。謂滅諦涅槃果也。觀道諦下道如行出諦。是涅槃之因也。觀此四諦斷煩惱。有八忍八智。以八忍斷惑。以八智證所斷惑上所顯無爲。修八忍八智者。苦法智忍·苦法智·苦類智忍·苦類智·集法智忍·集法智·集類智忍·集類智·滅法智忍·滅法智·滅類智忍·滅類智·道法智忍·道法智·道類智忍·道類智也。是十六心也。此小乘教有百八煩惱。謂見惑有八十八使。修惑有十使。加十纒。故俱舍二十一云。纒八。無慚愧·嫉·慳并悔·眠及掉擧·惛沈。或十。加分覆故成百八煩惱。於見道斷八十八使見惑。證初果。八十八使者。總有十煩惱。一貪·二嗔·三無明·四慢·五疑·六身見·七邊見·八邪見·九見取·十戒禁取也。此十煩惱分別三界四諦。故成八十八使。故略頌云。欲四諦如次十使七七八。上二界如次九使六七（云云）俱舍十九云。謂如次俱離三二見見疑。色無色除嗔餘等如欲說（云云）於修惑三界九地各有九品。故有九九八十一品惑（具可見賢聖義）凡以十煩惱分別於見修二道。故頌云。疑及五見唯分別。所餘四種通俱生。斷欲界九品修惑。前六品證第二果。斷後三品證不還果。斷色無色界九品修惑證第四果。今經三生得果。唯鈍根。極疾人亦通利根也。若利根者。經六十劫漏盡得果者。第二緣覺人。利根百劫漏盡得果。鈍根四生得果。亦通利根。斷見惑位立一向一果。所斷所證同聲聞也。第三菩薩乘。有二種身。一法身佛。謂修五分法身。有四時。一三僧祇劫修有漏四波羅蜜（是智分也）二百大劫修相好業（是福分也）三出家苦行（是修禪定時也）四於菩提樹下成正覺時也。其三僧祇劫者。從人壽八萬歲減至十歲。從十歲增至八萬歲。從八萬歲減至十歲爲一小劫數。八十爲一大劫。此大劫爲一數。百千爲一俱梨。此數等爲一數。數此至十爲第二數。如此展轉至于第六十爲一僧祇。此三度數爲三祇。此間供養七萬五千等佛故逢六佛。又百劫間超多劫（云云）俱舍云。於三無數劫名供養七萬。又如次供養五六七千佛（云云）二生身佛。但百劫修相好業。最後身於王宮受報身也。今此二種是小乘能化佛。生身是持律戒所感分段異熟也。法身內證或定慧解脫解脫知見五分。此更無差別現八相丈六身。所說法是四諦·十二因緣·三十七品菩提分法·有漏六波羅蜜也。此教佛三十四念成佛。謂見道十六心斷非相地九品或九無間道九解脫道心。故名三十四念。今此教二乘唯斷除染汚無知。順生向理證有餘無餘二涅槃。菩薩斷染汚不染汚二無知惑證理。以此爲差別。抑此教清五趣。令二乘人出三界。說心境俱有。當法相三論三時教中初時。今宗云愚法小乘教（此教立六種性退法等也）
　　二。大乘始教。有二門。一引小門（引前愚法二乘。令入大乘初門也）二直進門（從凡夫而直入大乘者）謂般若·深蜜等經。喩伽·唯識等諸論。以說空理名頓悟故。法鼓經云。以空門爲始等（云云）此亦說三乘五性差別。顯三性等道理。說生滅八識。一引小門。引前愚法二乘令入大乘。謂於煩惱先小乘中說九十八使。此教中說百二十八使。前小乘中但說見修二惑。此教中不分見修差別。前小乘中唯知六識分齊。不知七八識。前二乘唯斷煩惱障。不斷所知障。今此中說二乘人分斷所知障。斷百二十八煩惱故名不愚法聲聞。又說分別俱生煩惱。如此迴心向大之後。經三祇成佛（云云）二直進門（頓悟經五位）經三僧祇劫成佛。其劫異前小乘劫數。謂以水火等六十四劫爲一數。數至百千爲一數。此教十爲第二數。如此展轉至一百二數爲一阿僧祇。以此三祇爲究竟。前地有三十心所。謂十住·十行·十迴向也。又以十信攝十住初發心。以煗頂忍世第一法四善根。攝第十法界無量迴向也。以三十心爲資糧位。儲菩提糧故名順解脫分。唯識論云。爲趣無上菩提。修習種種勝資糧故。爲有情故勤求解脫。由此名順解脫分（云云）依有三種退屈修三種練磨。心不退二順決擇分二名加行位。三順決擇智故名順決擇分。謂煗等四位也。得明增定·明得定·行順定·無間定。四定得見道智道火前相。今此於地前經一大僧祇。始入見道。三見道位。此有二種見道（一眞見道。二相見道。相見道有二種。二十六心相道二□□□想見道也）以正體智緣眞如斷惑相。見道以後得智斷惑。四修道位有十位（一歡喜地。二離垢地。三發光地。四焰惠地。五極難勝地。六現前地。七遠行地。八不動地。九善惠地。十法雲地）五究竟位。有三身佛位（法身·應身·化身）大概似法相教。問。此教經幾劫成佛耶。答。定經三大阿僧祇百大劫成佛。問。爾何經此耶。答。地前經初僧祇。從初地至第七地經第二僧祇。從八地至十地經第三僧祇（云云）問。此教立幾種性耶。答。立五種性。即一聲聞種性。二緣覺種性。三菩薩種性。四不定種性。五無性種性也。今此五種姓中。聲聞·緣覺·無性不成佛。但不定菩薩成佛。問。此教有幾心王心所耶。答。八識心王五十心所（大底法相應。但以法相宗深理攝修教及圓教。具如彼云云）問。此始教化主。三身中何佛耶。答。是即三千世界主大化身佛。法相四善根能化佛。但是引少門教主也。直進門教主十地能化主也。問。此教菩薩有幾種耶。答。有三種菩薩。謂智增菩薩。是悲增菩薩。智悲平等（問。此教法相有幾種。有曰法理八識心王·五十一心所·十一色法·二十四不相應·六無爲也。云云）
　　三。大乘終教。有二門。一教論法相門。但始教中直進門少分門即心生滅門。二廣顯眞理門。純顯終教道理。即心眞如門。以法花·涅槃等·法界無差別論·起信論·智度論等所顯。具分八識眞如中道理也。一教論法相門。建立心生滅門賴耶識。引先始教中不愚法二乘并菩薩。令入此終教也。二乘分斷無明煩惱。信大乘中道（云云）菩薩人性定不定二種。三僧祇成佛。無智增悲增差別。皆智悲平等。但於煩惱所知二障。不令俱生煩惱分別煩惱。地前伏現行。初地斷種子。地上除習氣。佛地永斷。故五教章下卷云。地前伏現行。初地斷使種。地上除習氣。佛地究竟淨（云云）於煩惱不立百二十八。但云三細·六麁·五意·六染煩惱。又立不生不滅和合。具分八識也。於菩薩位地。猶立五十二位。此教意少分於性相故也。二廣顯眞理門。謂於眞如有二種。一者心眞如。即是一法界大總相法門體。即是第八識也。二心生滅眞如。依如來藏有生滅心（云云）即法性眞如海。世地根本無明風動眞如海。令生三細·六麁·五意·六染。彼是流轉門。又還歸本體眞。如是還源門也。問。流轉門名衆生。還源門名諸佛。故五教章云。不染而染者。明隨緣作諸佛。染而不染者。明隨緣時不失自體（云云）又無不從此法身流。無不還證此法身。今此教顯一相圓融。未明重重無盡圓融之理。故法花·涅槃等經攝三乘終教一乘圓教也。此教菩薩經幾劫成佛耶。答。於教論法相門者。經定不定三僧祇成佛。謂或經無量僧祇。或速疾成佛。故不定也。若於廣顯眞理門者。於一身煩惱一斷一切斷。初發心時便成正覺。俱分證位非究竟位。經三祇一念等（云云）當天台宗意。問。此教能化佛。三身中何。答。是報身佛。或他受用十身盧舍那也。
　　四。大乘頓教。一謂絕言眞如門。二諸言眞如門。維摩·思益等經·五蘊等論。唯理非事門。謂從本以來佛及衆生。一而無二性故不動。又不論成佛不成佛。故五教章云。言說絕理性頓顯行頓成。一念不生即是佛等（云云）所以初地即八地。八地即初地。十地即六地。總先後相融（云云）
　　五。一乘圓教。有二門。一同教門。方便三乘令入一乘故。二別教門。不對二乘。直顯法界成佛理。華嚴經·華嚴論·起信論等所說。由圓融無礙法界成佛理也。一圓教一乘而引小乘令入一乘故。三乘同得益故名圓教。當終教中廣顯眞實理門。故五教上卷云。此圓教說乘會融無二。同一法界有其二門。泯權歸實門。二攬實成權門。義門別故。權實恒殊。理遍通故。全體無二（云云）二別教一乘文云。不對二乘。無所被故。對大乘菩提。直示法界成佛儀故（云云）意六位差別。謂資糧·加行·見道·修道·等覺·妙覺。此名六位。今經此六何可經三僧祇成佛。然而一念間六位重作成佛也。問。成佛道必經三祇者也。何初位攝後。後諸位成佛耶。答。在初位時。以六相方便顯十玄圓融道理。一念初心斷究竟位圓滿也。故華嚴經云。在於心地普攝一切諸地功德（云云）又初發心時便成正覺。知一切法眞實之理具足慧力。不生他悟之故。三乘者教滯方便門立異也。問。何初發心經若干劫成佛耶。答。今此一乘圓融教。覺理事圓融。不分生死涅槃。所以圓機凡夫心即凡以即聖。離心別無有佛故。以經云若人欲求知三世一切佛。應當如是觀。心造諸如來（云云）問。六相者何。答。總相·別相·同相·異相·成相·壞相也。此教有二門（一次第行布門。說六位差別有名無實。一圓教相攝門。一位攝一切位速疾成佛云云）問。圓融幾種乎。答。有三種。謂事理圓融·理理圓融·事事圓融也（云云）問。此教立幾位耶。答。經文說五十一位法門。而然理實四十二位也。十信·十住·十行·十迴向·十地·等覺·妙覺。此名五十二位也。等位攝初住之四十二位。問。此教菩薩。有智增等差別耶。答。更無差別也。問。此教立幾法門乎。答。立十十無盡法門。謂十智·十辨·十波羅蜜·十通·十眼等也。爲顯圓教義說十也。問。此教立幾世耶。答。立十世。顯重重無盡。謂過去三世·現在三世·未來三世·加總一世成十世也。問。此教三僧祇與三乘教三僧祇。有何差別乎。答。以三乘始教一大僧祇爲一數。數十爲第二。如此展轉祇成佛。圓教速疾成佛不道理。答。雖然須臾經故速疾也。但顯次第行布門故之爾耶。
    問。五教菩薩勝劣如何。答。以小乘菩薩極位爲始教初心位。以始教菩薩頂位爲終教初心。以終教極位爲圓教初心也。問。五教淺深差別如何耶。答。有五門。一隨執非有門（小乘教。唯佛一人有佛性。一切無佛性也）二隨事舒盈門（始教。五種性中二乘定性無性有情。無佛性不成佛也）三從理遍情門（終教。一切有情悉有佛性。悉皆成佛。唯除非情草木也）四絕相離言門（頓教。一切皆大來佛不論有無也）五性備衆德門（圓教。有情非情皆有佛性成佛。毘盧遮那佛身云不二故也）故文云。通攝一切三世間中衆生及器。無非佛故。一大法身具十佛故（云云）問。五教能化差別如何。答。小乘教能化佛經三僧祇百劫成佛。丈六八相羅漢身佛也。始教能化佛經三大僧祇成佛。大化身佛也。又他受用佛也。終教能化佛是自他受用身報佛也。頓教能化佛唯自性佛也。圓教能化佛三世間中一大法身摩訶毘盧舍那如來也。是一途說總相道理也。但題機不同也。問。五教各立幾佛身耶。答。小乘教立生身法身二佛耳。始教立三身佛。終教立三身四身。頓教立一佛。圓教立十佛。又立十身（謂國土身·衆生身·聲聞身·緣覺身·菩薩身·佛身·智身·法身·虛空身·法界身也）具如宗章疏文（云云）問。五教所立分齊寬狹如何。答。小乘教唯娑婆穢土一種。大乘始教立三身土。終教立世界海。世界種·世界所土分等。頓教立自性土。圓教立三種世間。并是立十十無盡世界。總皆攝花藏世界耶。問。先小乘等四教所被衆生。留各教證菩提。爲當如何。答。皆至第五圓教證菩提。故引大乘同性經云。所有聲聞法·辟支佛法·菩薩法·諸佛法。如是一切諸法皆悉流入毘盧舍那智藏大海（云云）問。爾何迴入耶。答。釋此事有四門。一以本從末門。華嚴圓教爲本。從頓教主小乘教爲末也。二攝末歸本門。三乘末教歸一乘圓教也。三本末差別門。一乘與三乘義門各別也。四本末無礙門。一乘與三乘互融也。

十宗者

　　一。我法俱有宗（有二。一人天乘。二小乘中犢子部·賢冑部·正量部·蜜林部·出經量部·法上部。立三聚法。有爲·無爲法·非二聚也。可見）
　　二。法有我無宗（薩婆多宗等也。一者多門部。雪山·飮光也。各有二種所攝。一名。二色等也）        三。法無去來宗（大衆部等也。雞胤部·制多山部·西山部·北山部·化地·法藏部也。有部無爲過未天等云云）
　　四。現通假實宗（此宗計世出世法皆通假名及以眞實。此有一部。之說假部也）
　　五。俗妄眞實宗（此宗計世法顛俱有假名。出世非倒法是眞實。一說部等也）
　　六。諸法但名宗（此宗計若世間法。若出世法。但有假名而無實體。說出世部等也）
　　七。一切皆空宗（大乘始教等）
　　八。相眞德不空宗（大乘終教）
　　九。相想俱絕宗（大乘頓教）
　　十。圓明具德宗（圓教）
　　具五教如上卷（云云）

華嚴宗祖師

普賢菩薩  文殊菩薩
    馬鳴菩薩  龍樹菩薩
    堅惠菩薩  覺賢菩薩
    日昭菩薩  杜順菩薩
    智嚴菩薩  法藏菩薩
    元曉菩薩  大賢菩薩
    表員菩薩  見登菩薩
    良辨菩薩  實忠菩薩
    世不喜菩薩  總道菩薩
    道雄菩薩

　　華嚴宗所立五教十宗大意略抄







































