No.2339
五教章通路記卷第一

        東大寺沙門凝然述

    將解此章。問答料簡。重重無盡。
    密等說。二遮三之一。如法花等說。三者表體之一。如花嚴等說（已上）釋曰。遮三表體。即前二種。更加存三。即始教意。縱與立之。通攝三機故名存三。而約三乘無性理。皆同一道。以為一乘。據實三乘定有差別。此乃密意權方之義。是故縱與立二乘名。不同後二遮表雖異。實是一乘無二之義。三歷教明相。總成五種。今章文云。隨教有五。一別教一乘云云。二同教一乘云云。三絕相一乘。如楞伽。此頓教。四約佛性平等為一乘云云。此終教。五密意一乘。如八意等云云。此約始教（已上）此中別教。即表體一也。同教即是遮三之一也。密意一乘。是存三也。更約終頓。增加絕想。佛性二種。故成五種。別教同教。實是一乘密意一乘。一向縱與。義兼兩向。若望始教。即是實義。若望別教。是與立之。具如下釋。如此一乘種類非一。又章明同教一乘之中。總有七種。於中密意是始教意。而亦融攝。以為同教。餘之六種。並是同教當體事義。是故後七。成五中二。總論一乘。唯有二種。同別是也。且五種中。初二如名。後三並是同教所攝。義門差別。故分三種。自餘眾類。准例可攝。是故一乘。種類雖多。綱領唯是同別二教。問今章題一乘者。上眾類中是何。答題一乘言義。有通局。不可卒爾包攝簡去。花嚴大經。即是圓融別教一乘。天異諸典。若論廣攝。諸教在中。然就所目。是別教義。普法之外。不見餘故。約其迴入。即同教門。三乘之權。歸入一故。章下文云。如花嚴同教中說（已上）又云。如花嚴經別教中說（已上）是故明知。花嚴一乘。有其同別二教之相。然此一乘。正陳別教。兼說同教。同教之中。多明回入會歸之門。而不可遮破三之義不同法花俱同陳說遮三破三。回入會歸。今章一乘。正存別教。兼顯同教。同教之中。正顯回入。兼攝餘門。若二種中。正是直體。其破異門不可遮兼。三種一中。無彼存三。五種一中。無其密意。自餘正兼。隨應有之。若約能同論所同者。存三密意亦同教攝。非唯密意。亦彼二乘乃至諸乘皆同教攝。能同之一貫攝彼故。若約別教所目言之。一切諸乘森羅萬象。莫不在彼別教之中。而唯一乘無有餘相。一切諸乘約就同別。包兼收攝。無不皆盡。故題一乘攝彼諸門。指事直舉彼存三等三種一乘。為今章題。仍問答云。問既題花嚴一乘。唯可標第三直顯一。何兼餘義。答圓教故攝。方便故。准下同教可知（已上）普攝之義。雖無辨釋。廣包之相。准例可見。問大經之題。唯言花嚴無一乘言。何以得知此花嚴經即是一乘。答一乘之言。何必待題。法花一乘豈由題乎。而亦立題託義不同。如勝鬘經。即題一乘。今此花嚴。因果體相。性用功能。能詮所詮。始末起盡。皆是一乘。圓融普周。自在無礙。究竟備足。一乘本教。唯在此典。題目所載。即是一乘。此外無有可題一乘。如此一乘。即是本經。本經即是自一乘故。是故一乘之言。以為所釋所宗。問下卷題云。花嚴經中。一乘五教分齊義（已上）此意即以一乘為其能釋能依。今何違此為所依乎。答花嚴圓教。本自一乘。法性常然。誰敢異論。然下卷題。文義相對。舉文題故。先言花嚴經中。約體義故。後言一乘。而意即在所依既一。故其能依陳一乘義。不可敢遮。故下卷題布置爾也。今上卷題。其義亦爾。但正以此一乘之言。目所依經。兼亦不遮通能釋也。
　　所言教分記者。日本古德並皆判云。教謂五教。即愚法等。良以下卷之題。分明云五教故。是故古德如此判也。分者分齊。五教分齊各別異故。此亦下卷分明標故。記者記錄。聚所有義載簡牘故。卷者卷舒。始末隨應此中盡故。上者簡餘。三卷之中。是居首故。斯迺花嚴二字。是本經題。若約義顯。一乘二字。亦是經題。但非文題而已。教分記者。能依章題仍取經題。為章總題。連合標故。上是總題。通一部故。卷上二字。當卷題目。卷獨是通。相從為別。仍連通號。為上卷題。是故總名花嚴一乘教分記卷上也。宋朝章題與此少別。即花嚴一乘教義分齊章也。且折薪記主。釋此題云。言一乘教義分齊者。此總相標名。今此一乘。具同別二教教義之分齊也。以下列十門。釋此教義。不出三界一乘。若別教一乘。則三乘等本來不異。若同教一乘。則三一合明故。今雖標一乘。攝三乘等俱盡。所以統收不異故曰一。運載含融故曰乘。此教義具同別之分齊也。例同大疏義理分齊。雖有四科。亦唯同別二教之分齊。爾然催致遠傳中。復有別名。一曰花嚴五教章（乃至如上列異題處已引即略中間五十三字）故唯存此名也（已上）餘記之中。亦有解釋。恐繁不引。
    二魏國下人號。此之撰號。諸本不同。和本有三。一云法藏撰。此三異本。如次廣中及略號。作者隨時隨一即得。或後人隨宜廣略布置。無別所以。宋朝本云。京大崇福寺沙門法藏述。此亦隨宜具舉眾相。和本號中。直解廣名。餘即可悉。言魏國者。是別郡名。近比宋人多來。予親問彼魏國分齊。彼答云。言魏國者。自宋朝杭州行在京。北行三千二百餘里有之。彼國即有百二十餘州。彼太原府。在此國中。今者為蒙古王所伐取矣（云云）言西寺者。具云西太原寺。即則天皇后之所建也。筆削記（子璿釋起信注）第一云。西太原寺者。即長安崇福寺也。以天下有五寺俱名太原。為揀餘四故言西也。東即揚州。南即荊南府。西即長安。北即太原（亦名崇福）中即東都（今云福先）俱稱太原者。以則天生于太原此既皆彼捨宅所置。為敬生處故為名（已上）
    今此簡略唯言西寺。寺有東西兩塔。西塔有滿意律師（章主律之所承）東塔有懷素律師。此等諸德居彼興法。今章主者。即居西塔。所言寺者。行願記（圭山釋清涼疏）第一云。梵云毘呵囉。正云尾賀囉。此云行處。出家道人所行止處也。今云寺者。起自摩騰。初來漢國。同諸賓客。權止鴻臚。後建伽藍。標名白馬。因得寺名（已上）自爾以後。續立此名。義苑疏一云。寺者嗣也。治事者。嗣續於其間。如國家九寺。今既統釋眾所居。則練行治惑業者。相嗣續於其間故云嗣也（已上）此是解釋寺名義也。
    言沙門者。行願記云。沙門梵語。具云室囉末拏。此云勤息。故經云。息心達本源故。號為沙門。然有勝義世俗示道污道之異。如十輪經（已上）義苑云。然有四種。一壞道沙門。二說道沙門。三治道沙門。四勝道沙門。今國師。退非壞道之凡。進非勝道之聖。駕說開宗。法喜禪悅。中間之二沙門攝也（已上）筆削記云。沙門者。釋眾之通號。此云勤息。謂勤修戒定慧。息滅惑業苦。故受斯稱（已上）沙門之號。由德故爾。
    言法藏者。是章主之名。祖師之號也。大師行狀傳記非一。唐朝千里法師。創製別傳。靜法大師纂靈記中。有祖師傳。海東致遠亦造別傳。讚寧法師。大宋高僧傳第五卷中。有賢首傳（義解篇中）日本古德。遙暗傳聞。錄之簡牘（事跡有違。展轉聞故）自外記錄。要讚亦多。中宗皇帝御製。真讚居士朝隱所製碑文等也。今取精要。標讚祖德。釋法藏字賢首。姓康氏。康居國人也。母夢異色孕大師。大唐第二主。太宗皇帝。貞觀十七年。歲次癸卯誕生。當大日本國。人王第三十六代。女帝。皇極天皇御宇二年歲次癸卯。于時智儼大師。俗齡四十二也。年甫十七。辭親求法於太白山。後慈親不恙。歸鄉竭孝。乃涉歲時。于時智儼大師。於雲華寺。講花嚴經。賢首至于中夜。忽見神光來燭庭宇。賢首嘆曰。當有異人發弘大教。及明乃遇智儼大師。自此服膺深入無盡。于時賢首齡二十六。值儼入滅至二十八。賢首出家未進具戒。奉敕於太原寺。講花嚴經。名價日高。道俗雲集。于時於京雲花寺。講舊花嚴經。乃有五光現從口出。聚頂成蓋。天雨妙花。地動六種。證聖元年。歲次乙未。實叉難陀。初譯花嚴。賢首大師。年五十三。共譯彼經。首尾五年。翻譯終功。如此前後。義淨。日照三藏等翻譯場。並預其選。證義筆受等事。推師獨為精美。聖曆二年。歲次己亥。十月八日。大師奉詔。於佛授記寺。講新花嚴。至花藏世界品。講堂及寺中地皆震動。鑑真和尚。年二十一。受具之時。奉請大師。為尊證師。于時大師齡六十六也。大唐第六主。玄宗皇帝。先天元年。歲次壬子。賢首入滅。春秋七十。當日本國人王第四十三代。元明天皇御宇壬子歲也。賢首大師一期行業。興法濟物。不可勝計。前後講新舊花嚴經三十餘遍。大經及諸經論。製章撰疏。其數極多。探玄記二十卷。是為大部。造花嚴宗中。雜要義料。廣略三十餘本。造諸經論疏十有餘本。今日本國所流傳者。探玄記二十卷。五教章三卷。旨歸一卷。綱目一卷。花嚴問答二卷。花嚴三昧章一卷（亦名發菩提心章）花嚴雜章一卷。義海百門一卷（亦名法界義海）遊心法界記一卷。法界還源觀一卷。花嚴策林一卷。關脈一卷。花嚴三寶禮一卷。金師子章一卷。花藏世界觀一卷。普賢觀行法門一卷。花嚴傳五卷。纂靈記五卷（本是賢首所撰。于後靜法作之）此是並就花嚴撰之。又梵網戒本疏三卷。心經疏一卷。密嚴疏四卷。楞伽心玄記一卷。起信論疏二卷。同論別記一卷。法界無差別論疏一卷。十二門論疏一卷。此並就餘經論撰之。自餘諸文。舊經翻梵語一卷。新經梵語一卷。三寶對辨懸談一卷。新經略疏十二卷。花嚴讚禮一卷等。並逸不行。或留唐朝不傳日域。或高麗等流傳盛學。賢首大師。則天皇后治世。嘉運大弘佛宗。昌興一乘。帝乃諡號賢首大師。一朝國師。四海導首。是大唐花嚴宗第三祖師。花嚴大經。新舊義門。唯以大師解釋為本。後代花嚴。並從此疏。凡立宗義必依祖承。今花嚴宗。立祖有二。一古來立五祖。謂帝心尊者。雲花尊者。賢首菩薩。清涼大師。圭山大師也。此是始祖自唐而取。二宋朝淨源。奉詔建立七祖。唐五祖上。取馬鳴龍樹。以為初二。此之二義。唐土人師。判斷成立。以為楷模。日本古德。未必楷定。今立十祖。以為大準。夫法界身雲毘盧遮那如來者。是開法大師。一乘教主也。海會上首四依菩薩。以為傳法弘教祖師。謂普賢菩薩。文殊師利菩薩。馬鳴菩薩。龍樹菩薩。世親菩薩。帝心尊者。雲花尊者。賢首菩薩。清涼大師。圭山大師也。大日本國興隆花嚴。朗辨僧正以為始祖。最初講弘。新羅學生。審祥禪師。專有其功。自爾已來。于今不絕。此等由來。具如別明。諸祖雖多。獨立賢首尊者。為宗家焉。研究判斷。成立辨明。究幽盡理。事在茲故。舉世號為香象大師。日本智憬大德云。新羅元曉法師。飛龍之化。讚于青丘。故字香象。傳記如斯。見者知之（已上彼師起信唯識同異章文）真影銘云。一朝由茲駕以香象（已上）今推此事。唐土諸文。無立此名新羅日本。立香象稱。此乃由駕乘德。顯法化儀故也。
    所言撰者。元照師云。撰即訓述。示其謙也（已上清緣記一上文）此約大途。兼通為言。若細言之。撰述有別。元照亦云。撰謂採觚染翰。詮次成章。述謂謙己推他。相備舊轍（已上資持記文）此是所謂其差別也。今約通相。撰即述也。是故宋本即云述也。義苑疏云。教傳至道。諸聖同途。先覺後賢。一門遊趣。故稱曰述。演義云。傳古非作。又云。作者曰聖。述者曰明。明聖者述作之謂。此乃謙之謂歟（已上）撰既即述故。以述字義理。可知撰之義也。若別釋之。遠效諸聖。親承師授。布列成次。詮表作章。自謙推他。專修舊轍。故曰撰也。
    章建立一乘。一下二本文。此中分二。初預列章門。二正入本文。今初。此之十門次第有由。教主毘盧遮那如來。海印定中。頓說圓經。顯彰一乘中正之道。今陳此旨故有初門。雖明餘乘。意在立一。或本立建立乘無一之言。壽靈所覽。即依此本。古來流行章本多爾。指事解云。初依海印三昧。建立諸乘差別。乘為本故。是故初有建立乘門（已上）意云。此門總明三一等乘。非謂唯局欲明一乘。是故標章言建立乘。不言一乘。或本云建立一乘。宋朝章本。其言皆爾。具云建立一乘。不言建立乘也。此土古德鈔云。言建立一乘者。有本無一字。然准下釋。有一字勝也。下文雖釋二三乘等。而隨本意故名建立一乘（已上）義苑云。將欲遂機漸施末教。先於海印。頓演此經。顯一乘中正之道。故受之以建立一乘第一（已上）折薪云。先句權宗。判一乘為不了教。是佛密意之說。故首立一乘（已上）此並成立一乘宗旨。所辨所陳。唯此而已。今詳此門所立義意。即在一乘。雖舉三乘及以小乘。啻是對簡。成一乘義。是故縱但言建立乘。意為成立一乘之旨。三乘小乘唯是所簡。而亦不棄。非謂此門總辨諸乘。況於彼言建立一乘之章本乎。是故今意以標一乘為其正本。義意可知。此第一門。即是總宗能攝能管。自餘九門。即是別揀所攝所管。總別相成。顯一乘義。非唯初門明一乘理。亦後九門。皆顯一乘。雖舉三乘教義攝益。教分宗旨。乘運前後決擇異相。所詮差別是為顯一乘別教圓融妙義。何況中卷四門。正明別教義乎。良以非對三乘小乘別教之義。誰以顯彰。是故諸門。多明餘教。而亦不棄。皆攝管故。建立一乘。其相已訖。所立乘中。必有教義及所為機獲益之事。故舉初門。具陳三一教義分齊及彼教義攝機對根獲益之相。前之二門。三一總對。一代雄詮事未具折。而自所立不可頓顯。先須舉列古今諸師立教分齊。兼知諸師判斷。花嚴之順違事。是故有其第三門來。他義已顯。自義須陳。是故第四約詮立五。約旨開十。判攝委細。分齊炳然。即知本教深大相狀。立教開宗。其事已訖。乘及以教各須開合。此乃總會前之四門。約乘開合。則會初二門。約教開合。則會次二門。然正約就第四之門。兼亦有會前三之義。開合已知。如來起說。一乘三乘及以小乘前後須知。是故次有第六門也。雖明前後分齊相貌。未顯其意。是故第七有決擇門。前後所以義相已顯。未陳三一差別之相。故立第八敘殊異相。上之八門。總約三乘一乘等法。對簡辨拆。然其一乘別教。能門義海沖融事須陳彰。是故第九曲開四門。具明其義。純門直辨。其事已訖。五教法義。綱目未精。是故第十細開十門。各約五教。具明佛道從來終歸。因果行相。大凡一宗判教攝法。究盡佛化。洞朗教旨。該羅諸門。貫括眾妙。義理究竟。意致周足。寔是八會宏綱。一代綱目。包囊八方。統收十二。唯此教章罄其精美。然此十門。約義分之。前之八門。就教法以明。後之二門。約義理以辨。前八之中。初之五門。就化法以開。後之三門。就化儀以辨。後二門中。第九純就圓教陳義。第十之門。具就五教。以明義理。若就題目。以分對者。花嚴一乘。總通十門。是所宗故。能管等故。教分二字。亦通十科。但是純雜粗細之異。記言能詮。錄上義故。此十門中。初之八門。並有上卷。第九義理。即在中卷。第十所詮。是下卷也。然宋朝本。第九之門。是所詮差別。以為中卷。第十還是其義理分齊。以為下卷。此是後代如此分之。唐朝古本日域古來至今。章本並乃不然。第九是義理。以為中卷。第十即所詮。以為下卷即是古來恒式不改。淨源法師舉三失中云。又云。若總列章門。稽諸異本。皆以義理分齊。允乎第九。所詮差別當於第十。近有佛瀧學者。傳乎徑山寫本。妄以第十門為中卷。反以第九門為下卷。向所謂列門有參差。其失二也（已上第一標題乖謬前已引之）徑山寫本妄以前卻。是故唐朝古來本。並日本所傳本。並以為正。即章文云。若就法義。如下卷中別辨（已上）言法義者。即五教法義。心識種性。行位等是也。至下卷中。一一陳之。然後代本。何還前卻。教章今文如何會通。又演義鈔中。五教斷證。階位等事。指章下卷。故後二門不可前卻。後代諸記。對前卻本。隨彼陳述。次第生起淨源研覈。何不依乎。然宋章本上卷之終。章主自註顯其次第。所詮義理以為中下。以此註文。宋定次第。然日本章。都無此註。至彼文處更可料簡。今此文初。所列十門。可在正文略作十門語句次下而列示之。然抽彼文。預置此中。日本古來諸本皆爾。欲令易見。正文前列。宋朝章本。在正文中。發端由來次序續故。若據義理次第。其事實可爾也。今且依其古來所傳。隨文相順。成預列義。此乃開卷見章。列門分齊。一部始末。炳焉可知故也。

五教章通路記卷第一（終）
五教章通路記卷第二

        東大寺沙門凝然述
          
　　　　　　
　　　　　　
　　　　　　

    章今將開釋迦佛下。二正入本文。大分為二。初舉所宗以開章。二依章門以陳義。今初。故德鈔云。今將開釋迦乃至十門者。此文應在最初。又云。應在所詮差別十門次准知（已上）此中二義。初釋即以列章。置略作十門次。如宋本章。後釋是隨現流本也。言准知者。各可陳演其所以也。
    言今將開釋迦佛者。初之三字。總貫一部。謂開敷演暢所應明義也。釋迦佛者。此標教主。具梵語云釋迦牟尼。此土翻云能忍寂默。梵網疏云。釋迦此云能仁是姓也。牟尼此云寂默是名也（已上）姓名合號能仁寂默。問說此經佛。是十身具足毘盧舍那。何故今此言釋迦佛。以釋迦身是化佛故。答此釋迦身隨教有殊。一乘別教。以此即為十身遮那。非是法身。亦非報化。三身唯是十中所攝。是故化身融三世間十種法身。不同三乘三身差別。釋迦是化而非報法。今一乘中。釋迦即是毘盧遮那。故本經中。或名盧舍那佛。或名釋迦牟尼。唯是異名。非別有物。是故今章。依一乘教。顯此樹下成道釋迦。即是融通三種世間。十身具足。圓滿無礙法界身雲。故唯標言釋迦佛也。此經教主。如第八門解釋迦身。如下卷末。探玄記等。直舉十佛。以攝釋迦。今此章中。唯舉釋迦。顯是舍那。彼此映帶。總明圓旨。指事寄問。以顯此義。宋本章云。今將開釋如來海印三昧等。唯去如來。不言釋迦。不言舍那。故就彼本。都不可作此問答也。彼如來者。諸記多云十身如來。義寔可爾。凡此教章唐和兩本。時有差殊。文字同異。句逗有無。參互非一。良以年代縣遠。傳寫漸錯。自非古本。何質此訛。且如宋本。淨源法師。舉三失中。其第三云。且夫三軸之文。難以文定。十門之義。宜以義求。其或舛光為堯。訛鳳為風。此例實繁。不可具陳。所謂傳寫有訛舛。其失三也（已上。初二之失前已引也）中古唐本。參差如此。然後英哲逗文質字。力勵精整。弘之于世。今日域章。末代寫誤。然有古本。堪質文句。宋本之章。今將開釋如來等言。與日域本既違。此乃以如替迦。以來代佛。不知何是。但義無背。各用無妨。自下諸處。字句參差。隨彼彼處。對校准例。
    言海印三昧者。是標說經所依定也。演義一上云。如說法華。依無量義處三昧。說般若經。依等持王三昧。說涅槃經。依不動三昧。故諸經多依三昧。今說此經。依何三昧。即海印三昧。既依此定。說大花嚴。此三昧定。其相云何。還源觀云。言海印者。真如本覺也。妄盡心澄。萬象齊現。猶如大海由風起浪。若風止息。海水澄清。無象不現。起信論云。無量功德藏。法性真如海。所以名為海印三昧也。經云。極羅及萬象。一法之取印。言一法者。所謂一心也。是以即攝一切世間出世間法。即是一法界大總相法門體。唯依妄念而有差別。若離妄念。唯一真如。故言海印三昧也。花嚴經云。或現童男童女形。天龍及以阿修羅乃至摩睺羅伽等。隨其所樂。悉令見眾生。形相各不同。行業音聲亦無量。如是一切皆能現。海印三昧威神力。依此義故。名海印三昧也（已上）釋曰。此中三處。結海印名。初雙明彼能現所現。第二即相能現心體。兼顯取現森羅萬象。第三正舉應機殊形。兼顯取現異類之相。是故三處結成海印。然是總合陳定力能。玄記四云。海印者從喻為名（已上）若合法者。海合如來所證真如。始覺同本。理智冥契一相不二。平等法體。印合如來智中所現一切色心。依正萬象。所現眾相。遍圓理智。湛然法體。故玄定名毘盧遮那如來。世尊。智證圓滿。隨入果海。唯佛與佛。內證寂焉。機根純雜。不可思議。此是果體。覺相窮極。體既圓滿。須起大用。是故應機播無方用。此乃本覺理智之上。有二種用。一謂印現一切萬象。二謂示現隨類殊形。問何故智上有此二用。答體極普周。萬法皆如。是故如來證理覺心窮滿之上。還頓印現一切萬象。印現窮盡。無有遺餘。是故七處九會化儀。皆智海中而所印現。如來世尊。利他行願。窮滿圓足。是故智心示現隨類萬差之形。隨物說法。對機救濟。七處九會。所以施設。俱是佛果無方大用。不離理智冥合之體。彼體之中。印現變示二門一體。自在應作。此是依體起用之相。還源觀中。名為海印森羅常住用也。花嚴大經七處九會。橫遍十方豎窮三際。塵毛盡極。圓滿普周。凡如此等無邊大用。皆由圓明海印三昧大威神力之所致也。是故章初標舉此定。以為說經所依本也。
    言一乘教義者。此標海印三昧所現花嚴大經。教謂能詮聲名句文。總為其體。義謂所詮理性行果。以為狀貌一乘法門不過此二。是故題目。及今句等。舉此以為所宗標幟。復古記主。判此以為因果二大眾名義等及以說大。以今教義。即為二大。十地論中。因果二分。以為二大。即名之為義大說大。既是因果二分二大。不可與今濫以例同。此唯能詮所詮而已。
    言略作十門者。立此十體。為一部章。一宗義門。收措窮盡。此乃應無盡數。無有遺餘者也。
    章初明建立乘者下。二依章門以陳義。此則十門。如前預列。今此大文第一建立乘門文中分二。初標章。二辨相。今初。唯云建立乘者。然宋本云建立一乘。如前列中已具料簡。安一之言。是契宗義。問此建立者。誰人建立（雖不及問為評異義）答復古記云。言建立者。孔目曰。一乘法義。佛及普賢願行建立。有情眾生。依而住持。三乘法義。眾生業行建立。佛菩薩等依而住持。故經云。毘盧遮那佛願力。周法界一切國土中。恒轉無上輪等。有云。吾祖建立者非也。且佛及普賢等所證之道。卻族祖師而建立哉（已上）今詳此義。一乘法理。本來妙體。古今不改。事義恒爾。既是三世常然而有。佛佛菩薩。願行滿足。所證所納。是故遮那及普賢等所建所得。唯在此法。孔目第四。即由此義。是故一乘。佛等所立。至于今章初門建立一乘之事者。此乃賢首大師。約就同別。興建成立三乘之外。別有一乘法門之義。由此事故。即顯花嚴究竟一乘圓融教法。此是三乘宗興。不許三外有一。是故祖師。建立此門。陳演顯揚三乘大乘非是一乘。三外大乘。正是一乘。然不可遮所立一乘。在今常然。佛等所證。大願大行之所建立。倚傍此義。即以今章所立義門。推為彼佛菩薩建立。還不許言祖師建立。此義太過。一何越乎。此門建立。不可唯推取立根源成立解釋。安布施設。事在祖師巧妙智辨。是故所立源雖在佛。成立唯在祖師者也。問所立一乘。云何如來及普賢等而建立之。答至相大師要問一段。此事委細。故彼上云。問一乘教相。建立云何。答此義相難。今舉喻顯。如一樓觀內外嚴飾。盡其功思。唯有一門。有智慧者。能扣開門示無智者。一乘教義。亦復如是。性起樹藏。內在一乘。外嚴三乘及小乘等。有一覺門。向菩提樹下。唯有因果二位。佛及普賢二人開見。為諸有情。可化眾生。張大教綱。亙生死海漉天人龍。置涅槃岸。諸教相中。示彼小乘及三乘教。令物生信起信分證。示一乘教令其見聞後得入證。故彼教相似。成或內外及教義不同。即如法花經界外大牛車及地論第八地已上文。即是其事（已上）釋曰。此建立者。就利他。明佛及普賢。自已證窮。欲令物悟。建立一乘然一乘法。佛內證理。三乘小乘。隨宜方便。是故名之外莊飾也。一乘因果。圓融無二。平等通該。名一覺門。端坐入證。名向樹下。大用出化。名張教綱。言生信者。是十信位。起行總指地前三賢。言分證者。即十地法。此教道門。非即證道。三乘十地。非證道故。一乘之中。舉三生門。法花大牛。地論八地。皆是一乘。今章具明佛說三乘。誘引機根。令入一乘。權以施設。此意即是同教門也。孔目第四。三乘法義。眾生業者。佛說三乘。隨機宜故。孔目亦云。如來解脫德。建立一乘（已上）此乃如來自證無礙。圓融不二。任運無方。自然大用。是故為物建立一乘。令證得此圓滿極法。佛立一乘意致如此。大師今章開門顯義。興建如來所立一乘。此乃能成立者。功在祖師。所成立者。即佛所建者也。
    章然此一乘下。二解釋。此中亦二。初約乘分教。二依教釋義。今初。問何故名為別教同教。答言別教者。異三乘故。即如分相門初釋之。若歷事義。舉別種類。下異相門。略明十別。謂時處主眾等。此等諸義全異三乘。是故名為別教一乘。言同教者。同三乘故。若准別教十別言之。即可有彼時等十同。此等所立諸法門等。皆同三乘及小乘故。然下取要舉其種類。總有七種。至彼可知。孔目四云。夫圓通之法。以具德為宗。緣起理實。用二門所會。其二門者。所謂同別二教也。別教者。別於三乘故。法花經云。三界外別索大牛之車故也。同教者。經云會三歸一。故知同也。又言同者。眾多別義。一言通目。故言同。又會義不同。多種法門。隨別取一義。既無別相。故言同耳。所言同者。三乘同一乘故。又言同者。小乘同一乘故。又言同者。小乘同三乘故。前德已述通別二教。而未見釋相。今以理求。通之與同。義無別趣也（已上）釋曰。此一段文。是一宗之綱要。一即如前陳。其通別教。即彼教攝。非同教攝。今取同邊。為此教攝。上來會歸門。同教義相也。二眾多別義一等者。三乘小乘諸教之中。多種別類一切法門。一一皆是無非一乘。是故多義唯一佛乘。何故然者。以會歸故。雖經會歸。約義是一。是故此門。名為別義通一之門。此啻會歸門中別義。三會義不同等者。三乘等中。無量法門。以一見之。皆是佛乘。故眾多法。隨舉一法。會歸一乘。自餘一切。皆亦佛乘。即此一攝。無有餘相。故名同教。隨一歸會。諸法皆爾。是故會義多種非一。隨一互攝。不見餘相。此名隨別會歸門也。此示第一會歸中攝。此上三種。即今章中所流門攝。四三乘同一乘者。此以三乘。參一乘中。即以能同。同於所同。以為一乘。此以三乘。為能同法。以其一乘。為所同法。此乃法相交參中之一分所攝。此門同教。兼通今章攝方便門。為一大事。施設三乘。故以三乘。同一乘法。以為同教。亦通所流。所有三乘。從二流故。是故以三。以同一也。此名三乘同一同教。五小乘同一乘者。此門釋義。大同次前。此名小乘同一同教。六小乘同三乘者。三乘小乘以一管之。彼彼諸法。無非皆一。故所管中。以小同三。亦是一乘望能管故。是故此門。今攝方便及所流攝。亦通殊勝。所同三中。大乘即是殊勝一故。此名小乘同三同教。問約義言之。有一同三。一乘同小。三同小乘。此三何故。此中不言。答以三同小。義亦可有。以一管故。所流等故。然此不列。略故無也。一乘同三。及一同小。本教大準。是為指南。別教名義。今章全取。釋同教名。總有六義。一會三歸一者。眾生根鈍。不能頓趣一佛乘道。故佛方便。於一佛乘。分別說三。彼彼之人。遂於自乘。各得其益。所設權方。是暫止息。漸漸誘引。次第長養。於是根熟。堪入佛乘。是故如來。說一乘法。令彼各趣之人。入於平等之道。是見前事非是別法。皆是一乘之所流事故。前所行全是佛乘。進見其終圓融滿果。此則開會三乘別趣。歸入一乘真實大法。如來是時所說法門。大同三乘小乘等義。良以機根自淺至深。猶有向限不融之意。是故不能直得普門。如來為說彼本所習法門義理。故雖入一而有同三。然今所舉會歸門者。三乘別機。俱入一乘。約此門故。名為同教。此會歸門。總名開三顯一法門。開彼三乘方便權門。顯此一乘真實義故。於此門中。有種種名。類攝論之。不過三種。一名破三立一。或名遮三立一。或名破異明一。二名會三歸一。亦名會三為一。三名迴三入一。亦名迴三歸一。隨所立名。義各少異。而以類攝。只此三種。此等皆是同教分齊。然有通屬。事須簡之。且如會三歸一門者。會三定是同教之義。歸一通二。謂隨所望。或為同教。或為別教。餘名例爾。問此三種名。有次第耶。答此三類名。唯一開會。具此諸義。無有次第。若強立之。破立迴入反以會歸。如此次第。剋體據實。無有前後。歸一通小。總通一切。不言自顯。所以然者。從小入三。從三入一。雖終入一。而其一乘有同三乘及以小乘。不堪頓受別教法。故如此漸次。然後入別。由此義故。名為同教。此乃以一貫管餘乘。是故諸乘皆是一乘。是故此中無可別舉。通一切故。是總相故。然別言之。亦非可遮。或可會歸門中所攝。是故孔目不別舉也。汎而言之。一乘二者。全簡諸宗。以為別教。全收諸宗。以為同教。收諸宗故。乃至小乘人天等法。皆是一乘。開顯會歸。無異物故。本是一故。故同教中。有諸乘法名近就勝。同頓同終。會二泯二。俱一乘故。若約總相。攝一切盡。是故今章同教義門。即此而已。此是以一貫一切。故孔目所說。大途全爾。若無此門。不名一故。諸乘名一。由此門故。此乃以其所同。約能同故。總以一切。名為一乘。此是以一為能。以三乘為所同。是故今章同教之中。二乘三乘乃至無量。俱名一乘。約能同故。若三同一。以三為能。以一為所。此是別門。且有此義。若約通相。一能三所。以此即為同教總義。指事主云。同義雖多。非過三義。一三乘人共所得故。二一乘同於三乘故。三三乘同於一乘故。名為同教（已上）此之三義。順逆相成。總為同教一乘之相。謂三乘之人。進得入一。是故一乘同三乘法。一同三故。言三同一。其義無妨。三同一者。一同三故。一同三者。三人根熟。入一乘故。然其三人所得義者。即成一乘同三所以。今開此義。總成三義。具至本門。其義可悉。宋朝先德。解同教義。異論甚多。或立別章。具明此義。或因釋文。廣舉異義。歷于諸祖。盡彼所釋。舉諸德解。互以破立。文言繁碎。後學還惑。今此且舉綱要。相知義途而已。凡此一乘同別二門。亦名共教及不共教。故問答上云。問一乘教義分齊云何。答一乘教有二種。一共教。二不共教。圓教一乘。所明諸義。文文句句。皆具一切。此是不共教。廣如華嚴經說。二共教者。即小乘三乘教。名字雖同。意皆別異。如諸大乘經中廣說可知。仍諸共教上中相望。有共不共。如小乘教三世有等。三乘即無。三乘教有。小乘即無。或二乘共有。如道品等名數共同。或二乘俱無。即一乘教是也（已上）此共不共。即今同別。源出智論。故依彼名。復古記云。開為二門者。難思普法。超情離見。啟二門以示之。故曰緣起理實。用二門所會。一別教。二同教。此即智論共不共也。故要問云。一乘教義分齊云何。答一乘教有二種。一共教。二不共教。圓教一乘。所明諸義。文文句句。皆具一切。此是不共教。如華嚴說。又曰華嚴一部。是一乘不共教。清淨曰。別即不共。不共頓實故。又曰。迥異餘教。又曰。不共三乘二乘。故孔目云。一乘之法。對機以明別。非謂自相而可別。隨機論別相。別別具十。所以說十者。欲顯無量故。即圓融普法。敻絕迥異。故名別也。二同教者。要問曰。二共教。則小乘三乘教。名字雖同。意皆別異。如諸大乘經中廣說。是故下同教中。始於一乘。至無量乘。並列其中。總出餘經。故曰餘經是共教。一乘三乘小乘共依故。又孔目云。同教門者。則與三乘義同。俱由智迴向教。入一乘攝。故論及問答。乃云共教。又共者同也。諸祖乃言同教。濫觴於智論。廣布於吾宗。諸文同別皆自此始（已上。此中問答之文相內連列。勿厭繁重）共不共中。共有二重。一對三根人。說三乘法。各得自果。名之共教。始教大乘。正即是也。二令三乘人獲一乘法。是故諸乘皆歸一乘。即其法也。其終頓門並是泯二。義通兩門。猶是三人所得法故。名為共教。五性皆佛。相想俱絕。即同教攝。且依今章。既是三人所得之法故。終頓教。亦名共教。即是初重共教門也。不共門者。即是別教。迥異二乘五乘等法。今借彼論共不共名。而目圓教門中二教。然今正立同別之名。以共教名濫三乘故。是故以彼為三乘名。於一乘內。立同教稱。即以不共名為別教。一乘之中。同別之名。所以立也。問同別二教。為唯局名。為當互通立其名耶。答同別之名。互通立之。此則由別義門故爾。孔目四云。別教之中。亦有同別。由多即一。是其同也。為一中多即是別也。同教之中。亦有同別。一乘三乘。同一善巧。是其同也。各為機別。即是別也（已上）此是約就二教所明義門。立同別名。非是判教淺深義門。依別教門。唯是一乘圓教之中。漸入頓入。攝機分齊不同而已。問同別二門。屬何教典。答華嚴經具同別二門。如法花中亦有同別。餘諸教中。亦有同教一乘之義。自外多是三乘等法。若據傍正多少義者。華嚴多正明別教義。傍少說同。法花多正說同教義。傍少說別。指事上卷。簡二教相云。約多分義。目同別耳。謂法花中。多說同義。少說別義。故目同教。又三乘一乘。和合說故。華嚴經中。別教義多。同教義少。故名別教（已上）傍正之義。其事可知。若據與奪義門言之。華嚴大經。別教一乘。雖有同教。即是稱性。還屬別教。法花所說。同教一乘。雖有別教。唯是對權。還屬同教。雖有此義今且約就多少義門。明同別相。問今章所開。同別二門。為唯就圓教具攝五教耶。答正舉圓教。兼攝五教。所以然者。別教一乘。圓融普周。自本不見三乘小乘。唯一自在無盡教海。若約所目。諸乘皆攝。由此義故。五教悉收。然本不名餘諸乘等。同教一乘。會歸諸乘。見諸乘相而顯一乘餘同是一。所同即三。約能同故。諸乘皆一。約所同教。五教歷然。今就所同故。同教中五教皆攝。無有遺餘。是故同別二教之中。具有五教。題標華嚴一乘教分。文中亦云一乘教義。初門建立。一乘一章。並攝五教。俱盡諸典。寔廣蕩之至教。無方之妙宗也。高超諸教。天秀眾典。一部三軸。十門星羅。最初建立一乘之法。即是總相。千門萬端。蘊在此中。餘之九章。各別莊飾。佛宗大域。無及此者。蕩蕩乎。洋洋焉。不可得稱者也。
    章初中亦二下。依教釋義。此亦為二。即別教同教。如章開之也。第一明別教一乘中。分文為二。初通舉二分。略陳相狀。二別就因分。廣明義理。初中亦二。初標分。二一是下隨釋。此中亦二。初別陳二分。二總顯融攝。初中分二。一明果分。二陳因分。初中亦二。一標名。二釋義。初中性海果分者。舍那諸佛。內證窮極。所得則諸法本源。能證則該焉大智。能所得是橫遍豎徹。心境契合。一體不二。冥一究竟玄極大果。深奧無底。廣博無涯。是故喻海以為其號。如大海必具深廣二德。故法喻合目。故云性海。此性是極。更無應到。窮究竟涯底是故名果。所言分者。是分齊義。究竟盡極。無所濫故。性海即果。果即分故。問此果分者。既是如來究竟自在圓滿大果。為是約理名果分耶。為亦通事為果體耶。若云局理者。應十地所證即是果分。十地是因。證十如故。又終頓等教。皆證真理。應與今果全是一同。以所證理無差別故。若云通事者。既是不可說。應定是理。事法即是可說相故。既言性海。非理是何。兩邊有疑。請陳實義。答究竟自在果海之法。該羅事理。貫括性相。一切諸法。入佛果中。即是如來所知。非己分故。不簡事理。一切諸法。唯望如來。皆名果分。章主大師。所釋分明。如下具引玄記第十。但文言性海者。窮事理性源故。理智事理。性相體義。各有其性。約本源故。非謂真理獨名性海問約頓等教。各有佛果及以因人。亦應建立因果分耶。答終頓等門。並是三乘所入之教皆取圓教行布一門。施設立之。若望圓教。皆是教門。並因人攝。雖無圓融。有行布故。是故彼教。無二分義。若約自宗。不遮立之。如三乘教。望其自宗。具定教義。無所闕故。問同教一乘。有二分耶。答若望自教。不遮立之。若奪言之。同三乘故。名為同教。教是三乘。義即自宗。無有究竟自在果分。若約上同別教言之。即成所入。全是別教。即是別教。究竟果分。若約入門。即同三乘。問圓教十地。有二分耶。答總相論之。雖是因分。而亦於中分別二分。兩重二分。相望明故。在玄第十。如下具引。
    章當是不可說義下。二釋義。於中為二。一正明。二引證。初中亦二。初明義。後出體。初中亦二。初正陳。二徵釋。今初。言當不可說義者。此擬正陳果分相狀。究竟自在。果海之法。深不窮底。廣弗得涯。難說難示。唯知有之。強以不可說義擬之。若不配之。豈知有之。非謂不可說義顯。問理是無相。故不可說。既不可說。是故果分。應言唯是無相真理。答此義不爾。今此不可說者。據果是探玄。故啻入佛果。一切絕離。非應指體而顯。非應對機示故不簡理事。一切皆絕。
    章何以故下。二徵釋。於中亦二。初徵。二釋。今初。何以故者。徵也。此徵之言。兼正有二。一云。正徵不可說之言。意云。何故果分不可說乎。二云。兼徵當義之言。意云。若此果分不可說者。直可絕言。不可言當不可說義。何必言當義乎。
    章不與教相應故者。二釋也。見此釋意。唯明不可說之所以。若明所以。其當義言。即自顯彰。故不別明。言不與教相應故者。問何故果分。不與教合。假使佛果內證法體。以佛辭辨。何不說之。諸佛辨才。應不能乎。答果海法門。諸佛內證。唯佛與佛。唯證相應。天隔機見。遠離外聞。然言說者。對機陳之。既非機見。為誰說之。是故全不與教相應。但佛辨說。對機明之。今望內證故。不用辨。問答佛說之。是有何過。答佛若說之。即墮因分。對機說示。不合體故。問若對機之佛。說果分法者。法對機緣故。應墮在因分。若果海佛。說果分法。不應墮因。法合果故。若由此義。果應可說。答唯佛與佛。對面言語。唯是證悟。不名為說。說者對機。顯示事故。不知之者。有可知義。名之為機。對此說示。果海諸佛。唯證相應。是故不立說之名言。問對機佛會。有諸神等。是則佛境界中之眾。彼果海佛。可有眾。若許有者。對此言語。即應果中有可說義。答果海之中。佛及諸神。唯是一味內證境界。神王非機。佛非能說。彼此諸人。唯證相應。並是舍那自境界故。問誰言。果中神王是機。雖同是佛。重彷對談。答果分之中。一切諸事。唯證境界。無不知義。故不名說。問義苑疏云。果海離念而心傳。故不可說。理圓言偏故。不與教相應（已上）此意即謂。果海是理。故不可說。此義云何。答義苑疏主。未必全爾。極果自內所證離相。故言理圓。非謂唯理。不簡事理。內證玄絕。問說教待機。為機說法。是故設教。必由二門。今果海法。可舉二義。謂離機根。及離教說。果海之中。無此二故。何教章中。唯舉離教。答設教由機。果海無機。既舉無教。故無機根。任運自彰。即不別舉。若委言之。可有二由。故指事云究竟果海義。唯佛內證境故。對於機緣。發起言教。不可說其相狀故也（已上）此釋不與教相應故之句。此中即有二所以也。玄記第十。即有其意。釋摩訶衍論。明性德圓滿海。舉二所以。陳甚深相。集成記主。即引彼文。故彼記主云。釋論第一曰。是法極妙。甚深獨尊。能得於諸佛。諸佛得不。故菩薩二乘。一切異生。亦復如是。性德圓滿海是焉。所以者何。離機根故。離教說故。第十又曰。此不二法。形於彼佛。其德勝故。其一切佛。不能成就圓圓海劣故（已上彼文）彼論具明性德圓圓海及修行種因海。圓圓海。是當果分。種因海。即當因分。故果分處。引圓圓海。今不相應。同彼離教。復古記主。亦引釋論或可。章意離機根者。是不與教相應之所由。故不別舉。共成一義。
    章即十佛自境界也者。二出體。此中意云。此不可說性海果分。其體是何。即究竟圓滿。十佛自境界。是其性海果分體狀。此十佛者。大宋諸德。義苑等主。皆引離世間品成正覺十種。為此十佛。日域先德。指事等主。亦舉離世間品十佛。依元曉疏。廣明其相。復依章主。舉眾生等融三世間十身釋之。汎而言之。若言十身則眾生身等十。若此間言差別明之。若約互通。十身十佛。但名無妨。故如來身中十。並立身名。菩提身等。與離世間成正覺等。其體一故。融三世間。亦名十佛。故玄記第二。出此經教主云。今釋此佛。準下文中。是十佛之身。通三世間（乃至）是故唯是周遍法界十佛之身（已上）身佛互名。無有局對。若依此義。今言十佛。通兩種十。然依至相大師解釋。且用成正覺等十佛。故彼十玄章云。所言果者。謂自體究竟寂滅圓果。十佛境界。一即一切。謂十佛世界海。及離世間品。明十佛義是也（已上）本義既爾。依此為準。然亦不遮雙用二種。壽靈法師。雖舉二種。依章本意。正以融三世間十身。為今十佛。若約必不必。具言之。舉融世間十佛。必具成正覺等十佛。三世間中。必有如來身十身故。舉正覺等。未必具彼三世間十。若約融攝。無不皆具。問玄記融三世間十身。唯明能說舉嚴教主。此乃對機說法。因分義門。何關究竟果海十佛。答於此教主。取其自證。故為自體究竟境界。正覺等十。其義亦爾。自通因果。兼包體用。言教主則二種俱具。言果體則二種亦具。問二種十佛。其相云何。答國土身等。名解境十佛。解悟照了境界法故。正覺佛等。名行境十佛。解絕修證境界法故。解境十身者。眾生身國土身。業報身。聲聞身。緣覺身。菩薩身。如來身。智身。法身。虛空身也。天親論主。攝此十身。以為三分。初三染分。次六淨分。後虛空身。名非二分。通為二依。非染淨故。問何故此十身。名融三世間。答此十攝束為三世間。初一即是眾生世間。次國土身。即國土世間。其業報身。前二世間能感因緣。謂業煩惱。由業煩惱。即感眾生及國土故。然經舉業。略其煩惱。論中顯之。問何故名中。有報之言。答大疏七下解云。而云報者。能招報。從果立名。若是所招。寧異上二（已上）所招果報。眾生國土。即同初二。即唯取業。問三世間門國土世間。豈限穢土。亦可通淨。何故論主。唯名染分。答大疏會云。然國土身。合通於淨。亦從一類。以判為染（已上）故約實義。即通淨也。聲聞已後六身。論既判為淨分。是故一類。為智正覺。於中二乘當分是果。菩薩是因。次三即是究竟佛果。其如來身。總通三身。智身是報佛。法身即法身。名望佛果。三乘即是眾生世間。今則望其六道眾生。故名淨分。為智正覺。其虛空身。是外虛空。是故國土世間所攝故。演義鈔一上云。融三世間而為佛身。則外虛空。是虛空身（已上）然若以義言之。有通真理之空。故大疏七下云。觀下別類。多約事空。義兼於理（已上）若依非二二之所依。此虛空通淨土空。即顯國土世間有淨穢之義也。論意約類。前國土身。名為染分。今事虛空。即通染淨。二所依故。此十種身。約三分門。貞元疏一云。此三無礙。為一緣起。並為遮那無礙身雲（已上）染淨虛融。不見穢故。三世間中。正覺世間。泯亡國土。照徹眾生。一味清淨。融攝無礙。玄記二云。直攝一切三世間。盡以具此三事。方為佛故。三身二身。但是三中智正覺攝。妙淨土及同生之身。無不皆是此中所攝（已上）融一切法。無不皆佛。非唯一重。該攝普遍。重重無盡。無有邊涯。故玄二云。亦正報毛孔。依報塵中。各重重具攝三世間等一切諸法。如帝網現（已上）玄記如是約三世間直攝。重攝二門明之。言行境十佛者。成正覺佛。願佛。業報佛。住持佛。涅槃佛。法界佛。心佛。三昧佛。本性佛。隨樂佛也然第八地。說眾生等三世間身。隨一一身。說其類相。滿十減十。種相多別。其如來身。亦說十身。謂菩提身。願身。化身。力持身。相好莊嚴身。威勢身。意生身。福德身。法身。智身也。此全同前所列離世間品十佛之相。謂菩提身。即成正覺佛。願身即願佛。化身是涅槃佛。力持身是住持佛。相好莊嚴身即業報佛。威勢身即是心佛。意生身是隨樂佛。福德身是三昧佛。法身即法界佛。智身即本性佛也。此二處十。唯是一體。是故並名行境十身。如來修生修得十身。如是具德。融攝無礙。是故總名十身遮那。問何故此經要說十身。答貞元疏一云。所以此經要說十者。諸教隨宜。或說諸佛唯一法身。或二或三。今圓滿教。故須具說（已上）是故餘教。說三身相。身義不足。今宗說十佛身。功德圓滿周盡。問餘教之中。說為三身。今教身中。是何身攝。若餘所說。有不攝耶。答餘教所說。二三身等。即今教宗。融三世間。智正覺攝。即如已前引玄第二。此約法體。明其所攝。若約執跡。十中不攝。問二身三身。智正覺攝。即塵大中。攝少分身。若其有彼此普遍該攝耶。答三身十身。相攝有二。一者直攝。三即十中。正覺攝故。二者融攝。得十則雖三不狹窮三則雖十入三。知三即十十即三。故若依此門。解境行境。與三相攝。無有寬狹。不礙十之三故。三即遍十。不闕十之三故。十即是三。問云何二種十身。與彼三身相攝。答貞元一云。若欲會同三身等者。菩提願化力持四身。即是化身。相好福德通於報佛。威勢意生。通他受用及與化身。法即法身。智通三身。具四智故。兼他受用。即通四身。然報必契法。離法無報。如金成像。離金無像。瑩金發光。離像無光。依體起用。離報無化。故說為一無障礙身。一不為一。為破諸數。是以舒則彌綸法界。卷則是跡。離尋故離思議（已上）大疏一上。明經教主。舉二種十。而融中云。即三乘即十身（已上）鈔二上釋此文云。若以佛身上十身者。菩提身。願身。化身。力持身。意生身。即三身中。化身攝也。相好身。威勢身。福德身。義通報化。法身即法身。智身義通三身。局唯法報。故即三是十。即十是三（已上）此中意生。唯在化身。隨意變化。化身勝故。貞元總通化身化用。變作之事。兼亦通故。餘雖語異。義既不乖。上是三攝行境十。以十攝三。義即易知。離世間品十身可知。其解說十與三攝者。演鈔次下文云。若約融三世間十身即三者。如來身通三身。智身。法身。虛空身。即法身。餘六通法身體故。隨物應國土等故（已上）如是二種十身。與三融攝無二。餘教之中。非唯三身。亦說四身五身十身無量身等。並是三身分齊而已。非今經宗十身之例。此之十佛。若約對機。即是因分。今取遮那內證玄絕。自體境界。為果分相。機緣懸離。絕思議故。
    章故地論云下。二引證。言因分可說果分不可說者。非是全文。得意引之。經第六會。十地品時。金剛藏菩薩。受諸佛加。說十地本分而默然住。解脫月等。請說十地義。總有三家五請。既有慇請。不能默止。欲說地相。先陳許說分齊。此中總明十地義理難說難思。然後且陳受佛加被應說小分。地法深妙。名為義大。為物宜陳。名為說大。故論經云。微難知聖道非分別離念。離得無垢濁。智者智行處（乃至）如空中鳥跡。難說不可見。十地義如是。不可得說聞（已上此是大義）次下文云。我但說一分（已上此是說大）此中意云。十地之義。甚深難說。雖然受加。唯說一分。論牒經中義大。有六偈半。說大五偈。具本經中。偈數並多。彼說大中。亦明難說。說大文云。如是智入行憶卻說不盡。今如此略說。如實滿足任（乃至）是言說甚難。無量佛神力。光炎入我身（已上）是力我能說。地論云。前言十地義如是不可得說聞。今言我但說一分。此言有何義是地所攝。有二種。一因分。二果分。說者謂解釋。一分者是因分。於果分為一分。故言我但說一分（已上）說大之初。言說一分。故引義大相違之文。以作問難。論答意云。此十地法。總有二門。一不可說分。究竟果海。約極證故。二是可說分。因人所行。約機根故。前言不可得說聞者。是約果分自體門故。今言我但說一分者。即是因分緣起門故。論經我但說一分之處。晉經云。是事雖為難（已上）此處唐經無別言句。然末偈云。無量佛神力。咸來入我身。此處難宣示。我今說少分（已上）論經此處云。是言說甚難等。即如前引。此初是言說甚難句。即唐經第三句。此處難宣示也。論經我能說。即唐經此今說少分。竊案唐經說大初句。應有說一分言。而此一句。與說大終偈末句。我能說言一合。總言我今說少分也。晉經說大末偈云。佛神力無量。今皆在我身。我之所說者。如大海一渧（已上）此與我今說小分。同說大初言雖為難也。總相意云。經許說中。多言難說。即是果分。既言一分略宜說等。即是因分。以難說故。是不可說。一分說故。即是可說。經論炳然。故列舉之。問今證果分不可說義。何故亦明因分可說。答文義一具。即證後文因分可說。或可因分既言可說。是故果分。要不可說。此乃以因。證果分義。而亦兼證後因分義。指事云。此文既云但說一分者。是因分。故知果分不可說也。故今取論意云因分可說。果分不可說也（已上）問今一分者。為取廣大果中一片。名一分耶。為極果全對機說故。名一分耶。答。二門俱是。非限一邊。果海深奧。對機僅取其一片法。其所取法。以果成因。以佛內證。全對機故。一分言。通此二門。問娑竭龍王。所雨之雨。唯有大海而能容受。彼第十地能化舍那。所說之法。唯第十地菩薩受之。能化所授。彼既受盡。何今唯片以為一分。答彼是對緣。隨分受盡。今以自證對機而說。法是無限。機是有限。非片者。何故不違也。
    章二是緣起因分下。二明因分。於中有二。一標名。二出體。今初。言緣起者。緣謂機緣。起謂說起。性海果分。自證絕緣。無像現像。無說起說。取果成因。以攝根機。言因分者。所現所說。皆為因人。是故所示。皆是因人所知所了分齊而已。又此緣起者。非唯機緣。亦通方便緣修因果。此即由機緣故。致如此等事也。
    章即普賢境界也者。二出體也。所言緣起因分者。其體是何。即是普賢因人境界。德周法界曰普。至順調善曰賢。普賢即是等覺大士。因人上首。機緣終窮。以此為始。一切普機。不簡凡聖。皆名普賢信普法故。解普法故。行普法故。證普法故。人既普賢。法亦普賢。總而言之。普賢菩薩。諸佛大源。諸法體性。入果改名。即名性海。在因即是普賢人法。位前位中及以位後。皆是普賢。三乘大法。亦名普賢。是故即有一乘普賢。三乘普賢。今且約就一乘因人。名為普賢。此因分門文句簡略。若對果分。即具應言二是緣起因分。是可說義。何以故。與教相應故。即普賢境界也。果分具明。因分自顯。對前易知。故不具陳。
    章此二無二下。總顯融攝。言此二無二全體遍收者。因是攬果為因。果外無因。與果無二。果是攬因。為果。因外無果。與因無二。是故名為此二無二。果即因故。因即果故。攬果為因故。因門攝果。無不攝盡。攬因為果。故果門攝因。無不攝盡。是故名曰全體遍收。因攝果故。果攝因故。問因果無二其相云何。答一塵之法。以果門見之。自體究竟。周遍法界。一即一切。一切即一。機見絕絕。教說離離。因人即入果海故。爾一塵之法。以因門見之。機緣了知融通無礙。主伴具足。重重帝網緣起森羅。教說將填。果人即出因門故爾。言其猶波水等者。攬水為波。水即是波。波攝水盡。攬波為水。波即是水。水攝波盡。是故名曰思之可見。水波無二。水波互遍。因果互融。合此易知。是故亦曰思之可見。玄記第十。因果二分。具舉諸釋。先有四說然後正陳自所立義。四說之中。有說。能詮之教。名為因分。所詮之義。名為果分。有說。地前因行為因分。地上證智為果分。有說。十地漸增為因分。十地圓滿名果分。有說。十地安立施設名因分。十地亡詮證入名果分。前之四說。疏主並破。後云正義云。今釋有兩重。一此十地有二分。一就實十地。唯佛所知。佛智所行。名為果分。上論云。此智是誰證。偈言。佛所行故。又上文云。智起佛境界故。又上加分中。言不思議佛法。又如鳥跡所依大空。為果海等。二隨相十地。菩薩所知。菩薩所行名為因分。是則果分玄絕。當不可說。因分約機。是則可說。此義通一部經中大意。問若爾。菩薩證智。豈可說耶。答教說修中滿足修等是也。二云。十地有二分。一約妙智。正證智如境。故離相離言。故名果分。則不可說。如彼鳥跡同於虛空。不可說也。二約方便寄法。顯地差別。如下文。初地二三地。寄同世間。四五六地。同二乘故。又寄禪支道品。諸諦緣生。以顯地別。令眾因此表解地義。故名因分。如空中跡約鳥說異。名為因分。同空無別。名為果分。一跡通二。故為二分。問約鳥約空。跡皆離相。云何有可說。有不可說。答跡雖離相。就鳥得說。就鳥得說。所說常離也。跡同虛空。理不可說。所況地智。準此可知。此釋局斯地品。故云雖為難。即是一分也（已上）此以晉經。會同論經。雖言欲說。即說一分。晉經一句。如前引也。此一段文。兩重二分。初重二分。通一宗義。就實十地。名為果分。隨相十地。名為因分。今章所明。二分義者。即此初重因果二分。通一部經。冠一宗義。諺貫萬法。括千門故。其第二重二分相者。就此菩薩十地為言。約此十地。有二分義。是故就此。陳宣其相。問此第二重二分。與初因分。有何差別。答後重二分。當初因分。雖開果分。唯就菩薩十地別故。然初因分。其義極廣。通取等覺已前發心已上法故。後重二分是狹。唯約十地品故。若唯就十地品義。上攝佛果下攝地前。與前無有寬狹。初重因分。有一問答。答中教說修中滿足修等是也者。說大即是因分可說。此說大中。亦分三大。一因成就大。慈悲願力等為地智因故。二因漸成就大。三惠漸次生地智故。三教說修成就大。由前二因。證得地智。然其地智。契合真理。體性深玄。指陳不到。假言寄顯。名教說修。此中有二。一滿足修。由前二因。地智滿故。是根本智。證真理也。二者觀修。智既契理。發後得智。緣事理法。此教說中。滿足修者。體會真如。微妙雖說。若望當分。是不可說。是後重二分之中。即名果分。隨分果故。然是因人所行。是故還即因分可說。以望實體究竟果故。等言等取第二觀修。雖是後智體玄難說。然亦寄法即名可說。故玄記云。此中滿足修。據根本智。觀修約後得智。反緣觀內。俱不可說故修也（已上）意云。滿修觀修並不可說。然約寄顯。名為教說。玄記答意。即此義趣。問何故。初就實果分。名為十地。十地即是因位名故。答因果諸法。皆是十地。菩薩十地。入佛地中。名果十地。廣大深奧。不可思議。三賢諸位。是十地因。地地各有解行願。故十信即是初住方便。十地圓滿。即是佛果。冥同廣大窮源性故。無始已來。自性住性。全在十地。體無二故。是故一切不出十地。故就實果。名十地也。當知圓教菩薩十地。亦有二分。以此可知。即第二重二分相故。問滿足修相。云何寄顯。答玄記十云。證智地體。不可直示。故寄別法之用。以顯表示。如二地正地中。說十善等。三地正地中。說四禪等。四地正中。說道品等。並是如此教說修攝（已上）此是全體後重二分。證智地體妙智正證。是果分故。寄別法用。方便寄法。是因分故。別教十地。二分如是。若對初重。還是因分菩薩所知所了法故。上來略明二分善相。粗消文句。所遺諸義。至十玄初。亦可略陳。

五教章通路記卷第二（終）

于時正安二年（庚子）秋九月五日於東大寺戒壇院述之法子實圓志營華嚴酬彼雅請綴此簡記功業不虛要證十身而已。
華嚴宗沙門凝然（春秋六十有一）
五教章通路記卷第三

　      東大寺沙門凝然述
  　      
　　　　　　
　　　　　　
　　　　　　

    章就普賢門中下。二別就因分。廣明義理。於中分二。初標章分門。二依門陳相。今初。就普賢門中者。攬果示機。名之因分。全果是因。非是別法。機中普賢。即是上首。兼通一切。對告普機。演說此法。既是普機所知所行。是故所說。名普賢門。至相大師。十玄章云。問文殊亦是因人。何故但言普賢是其因人耶。答雖復始起發於妙惠。圓滿在稱周。是故隱於文殊。獨言普賢也。亦可。文殊普賢該其始終。通明緣起也（已上）述曰。問來意者。彼十玄章。陳因分云。所言因者。謂方便緣修。體究位滿。即普賢是也（已上）此舉因人上首故爾。唯舉普賢。故致此問。普賢文殊。海會上首。妙理大智。如次主之。不可獨關其普賢。故答中二解。初意依本覺智。發心修成。是故善財。於覺城東。初遇文殊。成滿信心。文殊雖是因滿。託初發足主之。普賢行滿。功在妙吉。善財童子。終值普賢。顯因廣大。普賢雖亦應初。託行滿位主之。是故不言文殊。唯獨舉普賢也。妙惠是文殊。稱周即普賢。後解文殊是始。普賢即終。因分可說。通託二人。或言文殊門。或名普賢門。約發心初。故舉文殊。約行滿終。故標普賢。今章就普賢門中者。即當初解釋意。約因滿終極故。言一分相門二該攝門者。復古記云。所以作二門者。分相以彰權實。該攝正示無他。含萬流而為其廣。落群峰特現其高。魏魏乎洋哉。可謂迥異餘宗。統收不異者也（已上）折薪一云。分相門則一乘。別於三乘。該攝門則三乘。本是一乘。故皆屬別教也。若準初門。則三一迥異。若準後門。則三一本同。今既分為二門。則先以全三之一。揀於全一之三。後以全一之三。本是全三之一。則雖分相。而未始不同。雖該攝。而未始不異。故此二門。揀收自在（已上）義苑釋云。分相則諸乘迥異。該攝則法界融通。故雖異而常同也（已上）立二之意。諸釋互美。
    章分相門者下。二依門陳相。於中分二。初分相門。二該攝門。初中亦二。初標名。二此別教一乘下辨相。於中為四。一依名示別。二立門明別。三託旨陳別。四舉況破執。初中亦二。初正明。二引證。今初。此別教一乘。別於三乘者。宋朝本云此則別教一乘別於三乘（已上）和本無則之字而有破字。此中意云。分相門者。具陳一乘三乘差別。此二全別。無所同故。是立一乘別於三乘。全異餘乘。高顯勝妙。別教之稱。寔由此義。此一段之義。含眾生妙。諸記各解。俱有眉目。今具引之。以養神解。義苑疏云。三乘有二。一法花之前。以三乘權。隱於一實。此謂覆相之三。二正當法花會上。破三顯一。會三顯一。雖談一性一相。既有形對。一亦名三。故賢首判終頓。為三乘者。意在於此。今既立別教一乘。何以廣引法花對三之一耶。然法花之一意。兼兩勢。若乃會三歸一一。屬於同。稱性融通。法本如是。故屬於別。故演義云。法花攝諸經歸花嚴。以別該同。皆圓教攝。此之建立。乃是賢首一家宗教。以義定詮。原佛本意。攝末歸本。故作斯說。若據天台教相。一觀伸明一經旨趣。但齊今終。已詮修證。尚未指陳同別之談。斯義寧顯。下文建立。大略如斯。但為排法相宗權實混和故。對昔三較量一實。叨不可以此一乘。要異三乘。便同終實之一。何以故。若此唯終。更於何處。指明別教一乘耶。首建一乘。應同虛設故（已上彼文）述曰。義苑疏主。三乘立二。覆相之三。是始教三。多在法花已前教中。開會之三。是一性教。多在法花已後教中。二種之三。皆是所別。花嚴別教。即是能別。此分相門。圓教法者。唯是別教。不關同教。以彼同教下別明故。故此別教。全異始終頓之三教。立別教名。今既立別教一乘下。會通相違。此之問答。應在下章引法花文。證三一異之處。然因上所立義。故在此明。此問之意。法花既定。三一差別判故。若與判之。唯是同教。何故別教以此經證。此門之一。唯別教故。答意。法花之一。通同別義。今取別教義邊為證。法花本意。攝末歸本。言其本者。歸花嚴本。所入寶所。即花嚴故。若據天台教相下。彈他宗義。彼宗雖是崇重法花。未談別教所立教旨。唯當終教。未顯所入。未言入彼花嚴一。故奪而言之。似不能得法花本意。法花要攝群經。入花嚴別教。故彼涌出品。得聞是經。入於佛意。文分明故。但為排法相宗下。此亦明對他宗立義。為對法相。終頓名一。叨不可下。是誡謬執。言異三乘者。異始教中三乘故爾。不可以今一。同終教之一。何以故下。即是徵釋。義意可見。折薪記云。問此三乘唯是始教耶。通中間三教耶。此一乘是花嚴一乘耶。法花一乘耶。若爾何失。二俱有過。若是始教三乘。豈別教唯別於始。不迥異餘宗耶。若通中間三教。臨門三車。豈是終頓耶。又若是花嚴一乘。何指法花白牛。若是法花一乘。豈得名為別教。今釋此義。略為二門。一引教正釋。二問答辨明。初中有二。一引當文。二引他文。初中此一乘者。是花嚴迥異之別。此門外三車。通中間三教。故下章中。三處明文。以深密法相為終教。何者如李唐三藏。深密等。三法輪中。後二是始終二教。故文云。此三法輪。但攝小乘及三乘中始終二教。不攝別教一乘（此亦是將別教一乘。對法相宗三乘料揀。亦以三乘。通始終教）又云。立教中。復指深密三法輪中。後二是始終二教。又決擇其意。第三門小始入終。亦云後二為始終二教。如深密說者。是此上三說。正以法相宗第三時。為終教也。相宗正當三時教。知三車通終教也。況下同教中明文。以臨門三車是終頓二教。故文中以小乘在所引諸子中。臨門三車為能引因致。問云。云何得知愚法二乘在所引中耶。答以彼愚法二乘。約大乘終教已去。並不名究竟出三界故。何以故。人執煩惱。未永斷故。但以能折伏而已。乃至結云。是故當知。門外三車。不同愚法。釋曰。以始教許二乘斷證。所以出界。不在界內所引中也。若始教為能引。但引不定性人。定性趣寂。則在三界門內所引中也。既約終教已去許為能引。豈非三車通終頓二教也。又正立教中云。中間三者有其三義。一或總為一。謂一三乘教也。以此皆為三人所得故。如上所引說。據此文。正指前能引三車共般若之義。亦以三車。總合中間三教也。此上引當文以證。二引他文者。大疏光宅四乘中。彼以三車為權。清涼辨違云。若唯說法花為實。則抑諸般若及大乘了義之經。是知昔大亦有權實。法花但會昔權故。說三皆虛。指昔日不滯方便。故不會之。演義云。抑昔大乘了義之經。皆成權故（此之不許昔大皆屬權亦是通中間三教之意）又南中諸師。以第二時。為空。第三時。為雙照空有（此當臨門三車）清涼辨違云。若第二時。未顯常住實相。般若豈無常耶。涅槃亦說佛性。亦名般若。是知實相般若。則正因佛性等（此不許第二第三時一向是權）如上所引。並以三車。通中間三教。非為始終也。二問答辨明者。問若如所引。雖知三車通於三教。何故圭山。云然此大乘與一乘異者。法相宗學人多不信之。故花嚴藏和尚。製五教義分齊。文中料揀大乘一乘。有十義差別。都引二十餘部經論。論證之。據此豈法相宗是終教頓教耶。答此文乃是乘攝中文。其中不曾言是始是終。況圭山乃是性相對論。今文乃是別教一乘。與三乘對說。若以法相宗。證今三車。為始教者。今明一乘應是終教。何得獨以法相宗。證此三車為始教。何不以彼一乘。證今一乘。為終教耶。況或固執法相宗。為始教者。此亦是吾宗大分一意。但不可堅守。何者若以意求。昔日三車。通乎二義。如上引破光宅之文。並破南中二三時義。則昔三乘。通乎權實。若辨光宅等。順則許昔三是權故。云若未依昔顯說一切具有如來知見。根敗之種。今並說成。則今昔有異。演義云。昔日大乘。亦說如來藏性涅槃法身真常之理。未曾顯說一切眾生皆具如來知見。則一乘三乘。昔權今實。又云。昔日實體。不足皆屬法花（此即許昔三。為始教。已此中許意。非昔無實。但實體不足。由將法花一向實。故大分以昔三。是權始教義也）又南中諸師。辨順中云。若約大分。猶有理在（此亦許二三時為權。當始教義）故清涼破南中五時而圭山用南中五時者。正取清涼辨順中大分之意也。如上等文。則昔日大乘。通有一義故。諸祖或云是始。或云通實。隨說皆得須。善得文意。不可局執。今文乃是通相之義。故當中間三教也。又問三車通意。雖以辨明法花白牛。安是別教耶。答露地白牛。揀三是別教。會三是同教。但教有同別之二乘。唯露地白牛故。上文於一乘教義分齊。開為同別二門。正如一心二門。二門不同。心唯一也。所以教義攝益中。以白牛自有教義。則是別教。唯指花嚴。若三車為教。一乘為義。則唯法花。若門外三車。說之為教。得出為義。則通餘經。則法花已前。諸大乘經也。此之三義亦證之。唯有一乘而有二教。若自具教義。則屬於別。三一合說。則屬於同。又證知三乘。是法花前諸經。豈不通中間三教耶。又近人多以三車為始。又多疑法花一乘是別故。致繁文辨拆。願真罪你屢也（已上彼文）此中二門。文義委悉。三乘是通始終頓三。一乘即是圓中別教。義理極成。不可異端。復古記云。別教一乘別於三乘者。至相曰。依法花經。約界分體相。方便究竟不同故。探玄云。或開為二。謂一乘三乘。前諸經中。雖有存三泯二不同。然皆通三乘趣入。故名三乘教。後一直顯本法。不通二乘。故唯是一。清涼曰。或唯後一。是不共一乘。智論指此以為不共。大品等經。共二乘說故。亦順四乘。下章曰。後一即別教一乘。中間三教。或總為一。謂一三乘教也。以此皆為三人所得故。亦名稱法本教。逐機末教。或名究竟乘方便乘。然於五教。有乎二說。一諸教為三乘。後一為一乘。略如前引。廣如孔目問答搜探二玄諸雜章等。二者以始小為三乘。後三為一乘。此如花嚴圓覺疏鈔等。所以爾者。前代諸德。但於教門。顯權實不同。方便正乘有異。專顯花嚴頓圓究竟。唯有此法。有極果證。離此普法。無有得成佛者。諸有所作。皆為方便。故唯後一。為圓極一乘。前之四教。皆是隨宜少說。縱說如來藏真常功德實不兼權。方便安立總屬三乘。貞觀以來。奘師西歸。基師承襲。以五性三乘為實。一乘一性為權。其說醫於一乘。其道盛行中國。記信等疏。以言教具闕等門。辭而闢之。遂明一乘一性為實。三乘五性為權。終頓二教。皆談一性。是以判入一乘。清涼承其後。圭峰繼其踵。故說後三為一。前二為三。今章乃抄錄雲花之遺言。勒成文體故。以前諸教。屬三。皆名方便。昔人不閑孔目問答搜探二玄。失於章旨。以惑後賢耳（已上彼文）述曰。此中意云。三乘一乘。總有二義。有二義者。玄奘三藏。歸朝已前。始終頓。三總為三乘。後一為一。奘師已後。始教為三。後之三教。皆為一乘。問何故玄奘已前諸師。後一為一。前三為三。答昔以事事無礙等門。名為一乘。不談此義。名為三乘。約成佛義。雖是一乘。一義不足。對權等故。是故奪之。名三乘教。玄奘已後。約成不門終頓二教。亦名一乘。此乃賢首大師。起信義記。十二門疏。并判終頓。以為一乘。此五教章。以中三教。並為三乘。是故深密第三時教判為終教。說不空故。並是三乘趣入故也。集或記主。先明一乘三乘。各有二說。全同復古。陳其所以。義意有別。故彼文云。所以爾者。終頓二教。進退殊故。若約皆為三人。則中三為三。若約泯二異前。則後三皆一。故太一曰。若後破執成正。義則是終教。則一切眾生。皆有佛性。大乘涅槃經。四句佛性者。非小乘及回心人。則是頓教終教。佛性及大般涅槃。從是已後。亦說後三為一。前二為三。今章正用前說。勒成文體。思之可見（已上）見此釋意。復古約時。以奘三藏前後分故。搜其所以。即由存三等義趣故。集成記意。唯約義門。不約奘師先後時分。諸記解釋。雖有同異。並以始終頓。名三乘教。別教一乘。名為一乘。義理極成。無有異端。
    章如法花中下。二引證。言宅內所指門外三車等者。此中所引文言簡要。初學之人。難得義意。余依彼經。引文取意。略括始終。粗顯義趣。法花正宗。專說一乘。破三乘執。令入一道。機根差別。有上中下。說法誘之。即成三周。初唯法說。不借譬喻。不說宿緣。上根身子。一人悟之。如來述成及授記別。為未悟者。身子更請如來。以譬說一乘義。中根之人。迦葉波等四人悟之。各得授記。後亦為餘未悟入者。廣說王子宿世因緣。所餘聲聞。皆入一乘。是名法譬因緣三周。三周俱陳前三後一。三乘成入一乘之法。如來出世。大事因緣。唯在此門。無有異路此約漸悟。其頓悟者。直入一乘。無此漸誘。不簡漸頓。皆入智地。並是如來一大事因緣也。今章所引。是第二周。譬說之文。舉其要旨。直顯三乘一乘分齊。問彼文譬喻其相云何。答法花經第二云。若國邑聚落。有大長者。其年衰邁。財富元量多有田宅及諸僮僕。其家廣大。唯有一門。多諸人眾。一百二百乃至五百人。止住其中（乃至）周匝俱時。欻然火起。梵燒舍宅。長者諸子。若十二十。或至三十。在此宅中。長者見是大火。從四面起。即大驚怖。而作是念。我雖能於此所燒之門。安穩得出而諸子等。於大宅內。樂著嬉戲。不覺不知。不驚不怖。火來逼身苦痛切已。必不厭患。無求出意（上是正文自下取要）長者思惟。我身手有力。當以衣裓。几案出之。復更思惟。我當為說怖畏之事。此舍已燒。宜時疾出長者如思。具告諸子。汝等速出。父雖愍喻。諸子不驚。了無出心。東西走戲。長者思惟。具告諸子。汝等所可玩好之者。如此種種羊車鹿車牛車。今在門外。可以遊戲。汝等於此火宅。宜速出來。隨汝所欲。皆當與汝。爾時諸子。聞父所說。適其願故。爭出火宅。是時長者。見諸子等。安穩得出四衢道中。露地而坐無復障礙。其心泰然。歡喜踊躍。時諸子等。各白父言。父先所許。玩好之具。羊車鹿車牛車。願時賜與。爾時長者。各賜諸子等一大車（乃至此中德量如下別引）所以者何·是大長者。財富無量。種種庫藏。悉皆充溢。而作是念。我財無量。不應以下小車與子。皆是吾子。愛無偏黨。我有如是七寶大車。其數無量。應當等心各各與之。不宜差別。是時諸子。各乘大車。得未曾有。非本所望。此是經中。譬喻相也。問以此譬喻。合法相何。答國合三界。長者合佛如來。則為世間之父。諸苦永盡。眾德圓滿。慈悲方便。出現世間。為濟眾生三毒等火。教化令得大菩提故。而諸眾生起惑造業。受種種苦。不覺不驚不求解脫。於此三界。馳走不患。如來見此思念為彼與佛智樂。今其遊戲。如來復念但與知見。眾生鈍根。不能得出廣火宅所燒。何解佛智。但以方便。令出三界。即為眾生。說三乘法。名修令出三界火宅。如彼長者。不用身手。說怖畏事。但以方便。言與三車。令出火宅。聲聞修諦。如彼羊車。緣覺因緣。如彼鹿車。菩薩六度。如彼牛車。各出三界。得自乘果。如來復念。三乘眾生。已出三界。我有智慧力無畏等無量法藏。是諸眾生。皆是吾子。等與一乘。令成佛果。以佛滅度。而滅度之。如彼長者。初與三車。引出火宅。後與白牛。令彼第一快樂安穩以喻合法。其相如是。問何以得知。三車三乘。露地大牛是一乘教。答譬說合說。相對得知。三車如次。對合法花已前三乘。大白牛車。即合法花所說一乘。故門外三車。是三乘教。四衢大車。是一乘教。問何以得知門外所指牛車之外。別有四衢大白牛車。未審大白牛車。若是門外牛車。答一乘三乘。差別道理。唯有此門。章主大義。建立十別。具在次下。下直約就經文明之。經說三中牛車相云。若有眾生。從佛世尊。聞法信受。勤修精進。求一切智。佛智自然。智無師者。如來知見。力無所畏。愍念安樂無量眾生。利益天人。度脫一切。是名大乘菩薩。求此乘故。名為摩訶薩。如彼諸子。為求牛車。出於火宅（已上）（已上）上經具舉佛說三乘法。與譬和合。此文既是說牛車竟。次下即陳與受大白牛車。文云。如彼長者。見諸子等。安穩得出火宅。到無畏處。自惟財富無量。等以大車。而賜諸子。如來亦復如是。為一切眾生之父。若見無量億千眾生。以佛教門。出三界苦怖畏險道。得涅槃樂。如來爾時。便作是念。我有無量無邊智慧力無畏等諸佛法藏。是諸眾生。皆是我子。等與大乘。不令有人獨得滅度。皆以如來滅度而滅度之。是諸眾生。脫三界者。悉與諸佛禪定解脫等。娛樂之具。皆是一相一種。聖所稱歎。能生淨妙第一之樂（已上）述曰。若見無量億千眾生者。總牒已前。為取三車。所出眾生。此諸眾生。皆託教門。出三界苦。是故三車所出之界。並以出三界繫為果。是故為三乘子。皆與大白牛車。令出變易苦。獲三佛大果。是為如來救子本懷。是為三乘所歸極果。次文亦云。如彼長者。初以三車。誘引諸子。然後但與大車寶物莊嚴安穩第一。然彼長者。無虛妄之咎。如來亦復如是。無有虛妄。初說三乘。引導眾生。然後但以大乘而度脫之。何以故。如來有無量智慧力。無所畏諸法之藏。能與一切眾生。大乘之法。但不盡能受（已上）前舉喻中。最後總有不虛妄譬。是故今對合彼喻說。此中分明陳演三乘三車。皆是方便施說。一乘一車。是最實事。一乘之外。有三乘方便。三車之外。有一車真實。文相分明。義理極成。經次下云。以是因緣當知諸佛方便力故。於一佛乘。分別說三（已上）三一權實。文義如是。由此義故。此中三乘。總攝始終頓三。一乘唯攝別教宗義。問爾何故。引法花證今一乘義。以彼法花是同教故。答義苑明之。如前已引。今更略陳。法花之意。三乘之外。別立一乘。會三顯一。雖是同教。三外明一。故引證之。雖三中大亦是同教。今唯取其三外之一。況彼同教所歸之一。即是花嚴別教義乎。此門即如義苑師。明下十別中。多引法花。其意同然。亦不更釋。問喻中諸子。以何等事。為其出宅所趣之果。答長者宅內。告諸子言。門外有三車。各出取之。諸子為取車。各競出宅。故以取車。為所期果。問其各所期車。門外得之耶。答長者方便。外指三車。子雖出宅。皆無得之。問外既指車。何故不得。答無三車處。言有三車。故雖出宅。不得三車。問長者契車。諸子隨出。而不得車。有何義理。答長者契車。為令出宅。已出火宅。免焚燒難。諸子安穩。長者無慮。三車既虛。故亦無與。問車既不與。豈無妄咎。答無有虛妄。出火宅故。經中如來。與舍利弗。問答說之。然經二重。一全命出宅相對。二小車大車相對。今期三車出宅。是初重相對也。問所合法中。三乘之人。各於自乘。發心修行。發智斷惑。取自乘果。喻中得車為所期事。而不得車。似無其果。法中三乘。各得自果。法與喻異。喻與法違。若如喻者。不可得果。若如法者。喻可得三車如何。答法譬相對。一往似違。始終本意。義理符合。期車出宅對發智斷證。車得不得對果實不實。期車實可有出朽故火宅要果實可有離三界繫縛事。喻謂實。是保執心法譬出苦乃實義益。此望自宗。許得其果。若不得果者。豈出三界乎。若望一乘。即果無體。無體謂實。是保執心。出宅不見車。喻三果無實。諸子出火宅。譬出界。即果非謂不得三車。以喻不獲三果。三果既得。而非實故。非謂彼出宅之外。各期其車。出界之外。別可得果。出宅即益。出界。即果。法喻相對。如是成故。問出火宅已。諸子各索自乘之車對法合之其相云何。答三人索車。即合三乘。調縛機根。應受一乘。是名機索。舍利弗等。四十餘年。蒙訓誘已。至法花時。及初心菩薩。堪斷疑等也。若依言索。身子尊者。三請法說。亦請譬說等也。索車之義。如下別明。問以何得知。機索言索。唯望一乘。不望三乘。答喻中索車。不與三車。即與高廣大白牛車是故。以此望一乘法。機熟緣來。以義名索。況又以言正請一乘。問既索三車。而不與三。法中亦應不與三果。答三果無實。喻無三車。如前已陳不可亦疑。問以三果無實。喻不與三車。由無車故。即索三車。何以此事。得名機索。其言何故。三果非實。豈名機熟堪受一乎。答三執漸蕩。一機漸熟。故佛見之。初說法花。若自非其時緣純熟。豈有機索言索事乎。故以索車。合緣熟等。若對諸子。索車應言。問何故三乘自果非實。答三乘諸果於一佛乘。分別流出。假立施設。由假立故。唯教非實。問其實者何。答言實果者。唯是佛果。三乘回入。成一佛果。此佛果外。無有真實。是故說一。會三歸一。三既假立。故後與實。如諸子乞三。長者賜一焉。問三果非實。假與三果。若爾三車非實。應假與車。何故虛指。一向不與。答車假立者。是其言教。言有三車。出宅取之。由此出宅。已免火難。義益事足。長者本意。以言配事。故不別與。無實體故。本虛指故。問若爾法中。何故假立三乘之果。應唯虛指。合順三乘。假立果名。然後奪破謂實之執。由機熟故。聞此悟一。問若爾譬中假與三車。然後應破謂實之執。何故不爾。虛指更索。答長者如來。法喻隨宜。虛指成事。則不別與車。假立成義。則別立三果。化儀順緣。不可固執。或可。法喻互通。不可偏對。假與三車。後奪實情。虛指三果。索果練機。然喻中假與。以言攝之。法中虛指。破實配之。各有所由。不可遲滯。問所言宅內。其體是何。答壽靈師云。宅內者。是分段三界火宅內也。即以異熟賴耶。為其體性（已上）此依慈恩師意出之。彼玄替第五。釋譬喻品。多有田宅之宅字。云喻諸眾生異熟本識。故說本識。亦為宅識。如世國王。四海為宅。光宅天下。佛亦如是。以諸眾生而為其家。體即本識。故無垢稱云。諸有情土。是為菩薩嚴淨佛土（已上）彼異熟識是總報體。三界有漏。依正二報。無不依此所變。五根是正報相。所變器界。即是依報。佛居穢土。是應現住。隨應所化諸眾生故。若佛所變。是無漏土。今此穢土即佛成所作智所現。體淨無漏。相是似穢。經中或云。多有田宅。其家廣大。或云。梵燒舍宅。於火宅內。此等並是。異熟為體。非是異物同所住處。問長者誘子言與三車。為宅內指耶。為宅外要耶。答是於宅內。指外言賜。問經云。長者見是大火從四面起。即大驚怖而作是念等。未云在內。今何言內。答此文髣髴。然下諸文。皆顯在內。或云。東西走戲。視父而已。或云。如此種種。羊車鹿車牛車。今在門外。可以遊戲。此文義意。皆在宅內。況下合云。大慈大悲。常無懈倦。恒求善事。利益一切。而生三界朽故火宅等。何況偈云。長者聞已。驚入火宅。合譬偈云。今此三界。皆是我有等。此即宅內。指外有車。問經云。我雖能於此所燒之門安穩得出此義云何。答此明長者已出火客故。合譬云。如來亦復如是。即為一切世間之父。於諸怖畏。哀惱憂患。無明暗蔽。永盡無餘。下偈譬云。是時宅主。在門外立。合譬偈云。如來已離三界火宅（已上）此明如來居法身地寂然安住。玄見機情。非謂契車時。在火宅之外。問門外者何。答嘉祥師疏五云。今在門外者。門者宅也。立此三車。同出生死外。所以然者。三界雖異。感盡義同。故在門外（云云。如彼）慈恩師云。三乘之教。合名為門。理出教外。名門外。又此門者。三乘因行果。出因中故。名門外（已上）由此等義。總名門外。問門之與宅。有何差別。答嘉祥疏云。如世人總舉一宅。名之為門。或稱一家。或言一戶。今亦然也（已上）撲揚師攝釋三。引此解釋議曰是有理也（已上）此意門宅是一體也。或有差別。如世間人。宅是所住之處。門是出入之處。隨宜同異。不可偏隅。今門外者。即當宅外。諸子在宅而指外故。問何故羊鹿牛如次。喻聲聞及以緣覺菩薩乘耶。答嘉祥疏云。菩薩化世。聲聞從師。並居人間之類。故如牛羊。緣覺進不化世。退不從師·喻之。如鹿。以來山林之流。又釋。羊之為獸。其性遲鈍。譬於聲聞。鹿性揵疾。譬於緣覺。牛力強然。引重之遠。譬於菩薩。又解。羊形小。譬小乘。鹿形處中。譬中乘。牛形大。譬菩薩乘也（已上）此中三釋。一約化世從師有無。二約情性利鈍。三約身形大小。義並易見。且引一家知相。餘師恐繁不載。問此三車譬。為總合一。為羊與車開而成耶。答慈恩大師。羊鹿及牛。並其三車。別開為相。餘之諸師。總合成譬。其義唯取羊鹿牛體。所引三車。隨即成立。問此之三車。其體各何。答諸師出體。異端非一。光宅大師。法花疏四。出三車體。解釋委細。彼疏意云。三乘果地總有二種。一有為果。藉緣熏修之所得故。二無為果。因果縛絕之所顯故。此無為果。亦有二種。一因盡無為。二果盡無為。此二無為。非是車體事。是通用無為非故。唯有為果。是其車體有運載用。至果地故。此有為果。亦有二種。一功德門。寄境修行。不辨事故。二智慧門。照境斷證。事究竟故。今取智慧。為三車體。此智慧門。亦有十智。謂苦集滅道。名字。法比。及以他心。盡無生智。也。今取盡智及無生智。為三車體。非餘八智。雖非正體。而是校具。問何故盡無生智。以為三車正體。答因盡故。名為盡智。果亡故。言無生智。三乘行人。發心修行。三界煩惱。因果並亡。三人究竟。到此處所。所運功能專在二智。是故此二。為三車體。彼文甚廣。取意陳之。問以盡無生智。為三車體者。且利根羅漢。得二智故。事實可爾。鈍根羅漢。唯得盡智。不得無生智。車體不滿。豈得名車。答。光宅大師。弘成實宗。彼宗一切利鈍羅漢。皆得二智。因果盡處。必雙得故。不同毘曇言鈍根羅漢不得無生智。又不同毘曇羅漢初念。即得盡智。第二念時得無生智。無學初念。雙現前。故新譯大乘。同成實意。上宮太子。出三車體。全依本義光宅解釋。省約彼文取要陳之。天台大師。解釋之意。經明諸子出宅。總有六句。經云。爾時諸子。聞父所說。珍玩之物。適其願故。心各勇銳。互相推排。競共馳走。爭出火宅（已上）彼師釋之。且約聲聞。從始至終。適願是聞慧。勇銳是思慧。互相推排已下修慧。初句是暖頂位。競者忍法。具觀四諦。漸漸縮觀。乃至一行一念。總攝下中上三忍也。共者世第一法。與上忍同故。馳走是見道十五心。爭出是修道位。已出火宅。成無學果。斷思惑盡。乃出火宅。是故此果。即名事體。緣覺菩薩。俱出三界。得無學果。是為鹿牛二車之體。上六句者。義句非文。一聞思二慧。四念法同故。二暖頂二位。同是退位故。三忍法位。不出觀故。四世第一法。世最極故。五見通位。六修道位。是名六句。經下合譬。總合三乘。故。彼文云。但以智慧方便。於三界火宅。拔濟眾生。為說三乘聲聞辟支佛佛乘而作是言。汝等莫得樂住三界火宅。勿貪粗蔽色聲香味觸也。若貪著生愛。則為所燒。汝等速出三界。當得三乘聲聞辟支佛佛乘（已上）文句第五。釋此文中云。汝等莫得樂住三界下。是示其盡無生處也。三界是示苦諦。勿貪粗蔽乃至生愛等。示其集諦。速出三界。示其滅道。滅道即是示其三界外有智斷三乘之果。故令速出三界。當得三乘。三乘正取道滅為體也（已上）言盡無生處者。即是道諦也。三車體性。此中可知。若約言之。藏通三乘。別教菩薩。此七方便。隨應即是三車所攝。一一體性。隨教可見。嘉祥大師。法花玄論第六。廣明三車體相。約就四門。雙法陳之。一因果門。光宅法雲大師。莊嚴寺惠旻法師。並云羊鹿二車是果非因。至大車者。光宅云。是果。莊嚴云是因。論主廣破二師義已。自述義意云。羊鹿二車。並果為體。大白牛車。總通因果。然具四句。一唯果非因。如在門外。二唯因非果。如大品經。是乘從三界出到薩婆若也。三亦因亦果。如諸子所乘如來所乘等。四非因非果。諸法寂滅。不可言宣四句無方。隨言即得。然通因果。是常途門。羊鹿二車。亦有因義。然在門外。正是果車。二約就功德智慧。舉光宅唯智慧義。而不用之。正義具取福惠。為大小二車體。三空有門。破舊解。取有之義。出正解云。空有二智。皆小車體。實惠方便惠。為大車體。四者為無為（已上）然約優劣。以智為正。以三乘智有優劣故。取本所求。二乘求滅無為為正。然合譬中。聲聞之處。言求涅槃。緣覺菩薩。並舉智慧。或是互舉。或是辨異。後二舉智。廣說如彼。慈恩大師。羊鹿牛體。其各車體。簡別而明。彼釋意云。以二乘所得生空無漏智。為羊鹿體。羊鹿二車。有名施設。不見不登。故以虛指二乘所得小中種智。為二車體。即以聲聞緣覺所得有漏後智世間三昧名為種智。此是有漏。假解智也。不能深細分別諸法。是故有名不見其體。不能登遊。不見體故。出火宅已。後時從父。索此二車。二乘生空無漏智。後引起有漏假解種智。獨如羊鹿。各索其車。是故隨應。如是而喻。所言大牛及牛車者。菩薩所得。二空無漏。正體智名為牛車。即以無漏後得種智。為牛車體。分別諸法。究涯底故。然此牛車。即通因果。佛果牛車。以四智中一切種智。為其體性。即無漏後得智。因車即以妙觀察智。平等性智。二智之中。後得種智。為其體性。此正體智。引起種智。是故如應為彼二體。上來諸釋。且就現流諸家所說。要略舉之。餘家甚多。恐繁不載。若依章主大師意者。次下文處。應具明之。問言諸子者。是指何者。答別指三乘根性之者。名為諸子。應出宅故。然長者子。有通有別。經云。多諸人眾。一百二百乃至五百人。止住其中。諸師並判云。譬五道眾生。經次文云。長者諸子。若十二十。或至三十。在此宅中。諸師又判云。譬三乘眾生。且嘉祥疏云。列五百人。復明三十子。五百人。通譬五道眾生。三十子。別明昔曾稟化也。所以具明通別二種眾生者。以具化二人故也。一者別化中下根人。令識三一權實。二者通為一切眾生。令知三界過患也。又此經令一切眾生離凡夫地。後明諸子出門求車不得。及等賜大車。令知二乘是空舉一乘是真實。令離二乘地。以是因緣故。具化二人也（已上）彼疏亦云。問五百人。已攝三乘根性。今何故重辨乎。答前明五百。通辨五道眾生。明有人天乘根性未必具三乘根性。今別明三十子。雖是五道所攝但別有三乘根性。故別說之。昔曾稟教生善。善從佛生。詺善為子。以善目人。人受子名也（已上）又云。問何故無有一乘根性耶。答三乘中大乘。即是一乘根性。入此中正明三乘機發。一乘機發在後故。今不說也（已上）若依章主作此答者。應云三乘並權。三外有一。即是真實。三乘機發。光出三界。一機後發。出變易死。前三全體。歸入一乘。一乘機熟。在後明之。故今不說。問所言露地。是何處所。其相云何。亦合何義。答此露地者。正授大白牛車之處。上無覆陰。名為露地。問經云。是時長者。見諸子等要穩得出。皆於四衢道中。露地而坐。無復障礙。其心泰然。歡喜踊躍（已上）如此文者。露地唯是三人期車出宅之處。即三乘人。所得極果。何以此為得白牛處。答期車到處。即是界外。即於此處。更索三車。由索車與白牛車。此之三車。俱在一處。故次文云。時諸子等。各白父言。父先所許。玩好之具。羊車鹿車牛車。願時賜與（已上）此是索車。在許車處。言今在門外。可以遊戲。故言爭出宅。是期車處。次文亦云。爾時長者。各賜諸子。等一大車（已上）此是正授白牛車處。依此文故。章主判言露地所授大白牛車。不可偏取而令相違。問章下引。云四衢別授。今文引。云露地所授。二文處舉。同異云何答四衢露地。即是同處。而四衢是總。露地即別相。經言。皆於四衢道中。露地而坐。同處而在其衢中故。四衢露地是一具文下四衢處。具明露地。廣引諸釋。顯義途故。問大白牛車。以何為體。答此亦諸師異解不同。光宅大師。以佛果究竟。盡無生二智。為大牛體。違出五百由旬之外。具含萬德。滿莊嚴故。言高廣等。對昔劣故。太子御解。義理全同。文句五云。依天台智者。明諸法實相。正是車體。一切眾寶莊嚴。皆莊嚴具耳（已上）此是章安大師。上舉他解已。然後正出宗師所判。彼嘉祥慈恩兩祖宗義。以前三車中牛車。即判為大白牛車。其所出體。如前已陳。章主義意。至下明之。
    章然此一乘三乘差別下。二立門明別。亦分為三。一標分。二正陳。三結顯。今初。所言一乘三乘別者。一乘是三外別教。三乘乃諸子所期。三一合論。總成四車。是故三乘懸隔。此即章主大師宗旨。然震旦國。古來諸師。三東四車。三中之一。三外之一。諍論非一。立破極多。昔光宅大師。大講法花。立宗開教。三車虛指。三外建一。即成四車。以為四乘。天台大師。廣引教文。具陳義理。亦立四車。北齊惠文尊者。南兵惠思大師。義意全同。即是天台。遠近所承。其後章安乃至妙樂。其下智度行滿道暹等。服庸相傳。宗緒繁昌。並皆建立四車之義。嘉祥是三論祖師（亦號金陵大師）慈恩是法相高祖。並立三車。不許四車。三中牛車。即大車故。上宮太子。日本高祖。以光宅疏。為其本義。作法花疏。故立四車。三外明一。所釋宗旨。全同光宅。此等諸義。俱昌于世。今此章主。賢首尊者。正立四車。三是方便。一即真實。三外有一。一外有三。勝劣淺深。差別天隔。故立十門。明其不同。故法相三論並三車義。天台華嚴俱四車宗。光宅太子。即同華嚴故。昔仁壽嘉曆。依于。宣旨。以光宅法花疏。附華嚴宗。厥後此宗學者。習翫彼疏。永世弘敷。于今不廢。
    章一權實差別下。二正陳。即有十門。不分自別。第一權實差別。此中亦二。初標。二釋。今初。此門大意。三乘是權。一乘是實。是故即成權實差別。
    章以三中牛車下。二釋。亦二。一約喻。明權實。二就法明權實。初中亦二。初正明權實。二遮破異執。今初。言三中牛車亦同羊鹿權引諸子務令得出者。長者言教。具設三車。其意無偏。唯為令出三界火宅。羊鹿二車。既權引子。牛車亦同羊鹿。一具假說。巧方便故。以劣令同勝。所立有不巧便。是故今文。以勝同劣。所立義巧。宗旨極成。言是故臨門三車俱是開方便門者。佛出世間。利益眾生。鈍根不能趣入一乘大道。佛於一乘。開分三乘。各授自乘問云。何於一。出分三乘。答於其別教一乘之中。分取生空真如之分。以教聲聞緣覺性人。分取二空不變一分及行布一門。以訓菩薩。此菩薩人。即有三乘差別見計。於行布門事相二利。繁興修行。雖入理性。不能融通。雖融理事。融該不足。雖有頓絕。不見事法。是故此人。地前三賢及十信中。依行布教。修行熏習。地前隨應。體會一乘。未入一前。是方便門。聲聞緣覺。先入共教。乃至同教。其所入處。即是別教不共一乘。未入同教之前。即是開方便門。問此方便言。為約所化根機知耶。約不知耶。答若不能知三是方便。即亦不知一乘是實。若知三權。必識一實。是故不知。即覆三乘。是局滯故。覆三乘故。亦覆一乘。以三權不開。一實不顯故。若依此義。雖說一實。三外存一。不能開會。三一有別。法花已前。諸教之中。有滯教者。即此義也。問今方便者。是約何門。答若總論之。不簡知不知。說三乘法。名開方便門。出宅索車。並是不知。約此即名開方便門。知三一權實。亦名開方便。開三乘是方便。顯一乘是真實。如法花經方便品名。又彼經法師品云。此經開方便門。示真實相（已上）此是開三顯一。開示即是約知。辨明開示。法花要是識知門也。法花方便品云。佛以方便力。開示三乘教。眾生處處著。引之令得出（已上）若直言之。知三是權。名為方便。不知非方便。情謂實故。而亦約佛。名方便也。方便品又云。舍利弗。我今亦復如是。知諸眾生有種種欲深心所著。隨其本性。以種種因緣。譬喻言辭。方便力故。而為說法。舍利弗。如此皆為得一佛乘一切種智故（已上）經上文。具明總諸佛及別三世諸佛開三顯一。然後有此釋迦開三顯一文也。其顯一義。即屬今章下示真實相也。言四衢別授大白牛車。方為示真實相者。經云。皆於四衢道中露地而坐。無復障礙。衢道露地。即是一具。光宅疏四云。四衢道者。東西盡徹。南北交通。此明四邊無障。露地者。此明上又無礙。五處無障。此表明大乘機發五濁不能為障。下即釋。言無障。此釋四邊無障。又言無礙。此釋上又無礙也（已上）此中意說。四衢露地。俱顯無障。五濁之中四濁。是喻四衢。是橫。一濁即喻露地是豎。即是劫濁。劫即時分。時中有濁。合名五濁。太子疏云。四衢譬大乘四攝四等。言三乘人。發大乘下化眾生之機。露地而坐無復障礙者。露地譬佛地。言佛地不為五濁八苦。所陰弊。故云無障礙。言三乘人。發大乘上求佛道之機也（已上）天台解釋。四衢譬四諦。四諦觀異。名為四衢。三界思盡。名為露地。嘉祥疏云。皆於四衢道中者。增一阿含云。四諦譬四衢。斷四諦下惑盡。通達四諦。如路之四達為衢。露地者。既斷四諦下正使盡。亦無蓋纏。故稱露地（已上）玄贊云。四衢道者。四諦理也。三乘並視四諦理故。大般若中。說四衢道。為四諦故。離煩惱障。出分段生死。無擁名露。各有所依果滿之位名地（已上）靈範師云。我生已盡等四智。名為四衢。指事引之。嘉祥統略。四衢譬四諦。且隨舊釋。約昔教故。望今教意。四達曰衢。四方皆空。不見車。不得車。章主尊者。既無所釋。託何亦得隨勝應領。然義苑云。四衢即四諦也（已上）集成記云。四衢者。覺鈔云。四諦（已上）言覺鈔者。圭山圓覺疏之鈔也。四聖諦義。通三乘觀。今依此解。且即得。問何故。白牛名為別授。答總通虛指三車界外。對此車故。三外白牛車。名為四衢別授。問賢首大師。所立之意。大白牛車。以何為體。答指事云。元曉云。所乘之法。略而說之。有其四種。一謂一乘理。及一乘教。一乘之因。一乘之果。如是四法。更互相應。共運一人。到薩婆若。故說此四。名一乘法。猶如四馬。更互相應。共作一運。故說四馬。名為一乘。當知此中道理亦爾。若準此義。顯章主意。一乘一運即一切運。主伴無盡。理教因果。喻於大車。是故下云。無量寶車。顯於一乘無盡教義。又疏云。若依普門。一位即一切位故。亦一運即一切運。名不思議乘。乘此乘者。十信滿心。即得六位。案云。此通教義因果人法等一切法。以為乘體。準思可知。此約別教。若依起信論。說牛車體。即一心體大。乘此本覺體大。到如來地故也。是故論云。一切諸佛。本所乘故。一切菩薩。皆乘此法。到如來地故。藏記云。即始覺之智。是能乘本覺之理。為所乘故（此約同教。已上彼文）貞元疏云。法花大車。以況佛智（已上）若分白牛及車能引所引相者。別教一乘。一即一切教義理事等。互融相即。重重影現。主伴具足此即更互能引所引。能引為牛。所引為車。以前為牛。以後為車。以主為牛。能引伴故。以伴為車。以能從主。為所引故。互為主伴。互為車牛。無盡寶車。是別教義。若依同教。本覺理智。以為能引。始覺修生。以為所引。以能引故。為白牛體。以所引。為其車體。依本覺法。起始覺智故。本覺為牛。始覺為車也。若依始覺。為能證智。本覺真理。以為所證。即以能證能顯為牛。所證所顯。以為車體。以智引起所隱理故。如十地位所顯真理。名引出性。即以妙智。為能引法。十重真如。為所引理。然此對望。義途非便。若始覺智冥本覺理。則始本不二。無復始本之名。此始本不二之智。引起後得如量之智。現他受用及變化身。如是建立。即成車牛。此則始本不二之智。為大白牛之體。後得如量之智。為大白牛車體。上以三義。解同教車。初是本有修生相對。次雖非便。唯約出障。後是亦約出纏修生之法。立義。又於本有法。理智相望。作白牛車。義理亦成隨義作成。得旨可悉。所言示真實相義者。三車既是方便施設。無有體相。不得實事。是故露地大白牛車。最極真實。體性□妙。相狀殊特。業用速疾。自在無礙。別教一乘。十玄六相。圓融相即。自在無擁。重重帝網。主伴無盡。具德圓滿。是故最上真實之相。不同同釋誘引三乘合易信故。一切同彼。高超眾典大秀諸乘。終頓尚不能窺窬。始小豈得望邊庭。別教高廣。非實者何。雖引法花。所所入邊。所入一乘。即別教故。然則開方便門。是權是虛。示真實相。即真即實。故先牒喻。顯權實法。三乘一乘。施設顯現。權實差別。歷然分明。折薪記曰。問此實終實所。指別教為實耶。此權是始教耶。通相說耶。答此實即別教一乘。此權即中間三教。何者如答小乘無行果。則云今依大乘故。無實果此大乘即通實也。若約三皆無實。則望一乘。故皆權也。又云。後皆進入別教一乘。又同教望中就勝門云大乘望別教一乘雖權義有異等。今分權實之異。別當別教。故無疑矣（已上）此一段。章所明之義。既是別教。是故所簡三乘。無遺。所取唯是別教一乘。其同教義。在下別明。復古記云。方便者權施方便也。即法花經開方便門也。於五教中。後一為究竟乘。亦名本教。亦名正乘。前之四教。為方便乘。亦名末教。方便故。權究竟故實。問終教亦名實教。頓亦名實。何以為權。答以實體不足故。不說一切皆有佛知見故。故屬三乘。縱談一乘一性。但有理性同車。而無果性果車。今章約果。故說皆空。並為方便事。須捨方便。而趣正乘。然後成佛。故非究竟。非究竟而是權也。問清涼曰。昔□不滯方便。故不會之。何謂趣正乘是方便耶。答曰。祖師但云不滯方便。不言是方便。雖不設會。根熟而自歸。譬如寄食旅亭雖不遣而自性矣。清涼曰。謂昔日雖有大乘亦說如來藏性。涅槃法身真常之理。未曾顯說一切眾生。皆悉具有如來知見。唯為一事。出現於世。不為於餘。則一乘三乘。昔權今實。於理照著。故叡公云。至如般若諸經。深無不極。故道者以之而歸大。無不包。故乘者以之而運。然其大略。皆以適化為本。應勸之門。不得不以善權為用。權之為化。悟物雖弘。於實體不足者。皆屬法華。固其宜矣。則昔有實。總屬三車。為方便也（已上）集成記主。問答數條。頓決心疑。恐繁不載。問此權實門。三乘權中。羊鹿二車。為是愚法通大乘耶。答此是集成記中。一段問答。彼答文云。此有三說。一云愚法。一云通大。一云俱。今從第二。太一云。聲聞等為究子。是所引故。知小乘外。別有三乘。又準天台。藏教斷而不動。無量義經斷而動。故非愚法（已上）法花經意。愚法小乘。雖在所引中。依終教意。非實斷惑。唯是折伏。實斷惑者。大乘中三。是故三子。實出界外。故三中羊鹿。是大中羊鹿。漸漸誘引。入一乘故也。

五教章通路記卷第三（終）
五教章通路記卷第四

      東大寺沙門凝然述
        
　　　　　
　　　　　
　　　　　

    章若彼三中牛下。二遮破異執。於中亦二。初破執實。二遮設救。初中亦二。初牒異執。二致遮破。今初。若彼三中牛。亦是實者者。是三車宗。所建立義。欲遮破故。牒舉彼計。法相三論兩宗。俱立三車之義。攝盡一切出世乘門。不許三外別有白牛。然此二宗。所說旨歸。未必三車三乘義途。法相宗旨。建立法相。決擇研覈。陳唯識義。窮轉變相。三論宗旨。糾舉執著。破片遣蕩。到無執處。無方自在。故此二宗。設立四車。不妨決擇破遣之事。然和通此二宗諸師。俱立三車。不許有四。故此兩宗。言三車義。但法相宗旨。陳附順。攝乘立三乘。盡出世機。收性立五性。窮究眾機。深密瑜伽本源。說此義。唯識佛地支流。和此法。由此義故。託譬唯立三車。就法唯建三乘。若分權實。應迴之者。即是權施。即不定性聖菩薩故。第三牛車。決定是實。以無上故。以深廣故。總而言之。三乘真實。顯了之說。一乘密意不了之說。出世乘門。事決定故。是故三乘真實了義。聖不定性。要入一乘而說一切。故成密意。由密意故。言不了說。是故法相。成三車宗。三論宗意。雖局三車。不立三乘定種性義。不說五性各別之事。一切二乘皆成佛果故。本乘聲聞。雖入無餘。無量劫後。還生心識。迴心向大。終成佛果。此世迴心。當不定性。如舍利弗等。終成佛果。三論祖師。興皇（法朗）金陵（吉藏）等。皆立此義。是故二宗。雖共三車。有此不同。非全一類。問今章立四車。遮破三車義。其三車者。為並遮破二宗義耶。為隨一耶。答立三車者。皆被遮破。是故二宗。是其所破。問復古記云。相宗不信三外有一。以門外牛車。混於露地。二牛不辨故。今判云。三中牛車。同於羊鹿。俱屬方便門也。露地大車。為真實相（已上）此解釋意。破相宗。不言三論。何言二宗。答法相所立。執三乘定。章主之世。盛弘此義。執見紛諍。故舉破之。三論諸師。未必如是。非三乘定。唯解義耳。但不妨其遮破之內。又金陵所釋。諸章疏等。大宋後代。逸不流布。是故記主。不能舉之。日域盛弘。章疏是繁。故彼所計。知在破中。日本先德。指事私記。皆舉二宗。顯遮破相。問遮二宗義。有傍正耶。答破三車義。二宗是同。然章所破。正在相宗。兼攝三論。隨文可知。問且法相宗。唯羊鹿車。以為權假。牛車為實。其相云何。答譬是三車。法是三乘。隨舉即得。體無異故。玄贊第四云。此經亦云。唯此一事實。餘二則非真。密遣二人。息處說二。羊鹿非真。不說三言。從勝至劣數。佛乘第一。獨覺第二。聲聞第三。無第二獨覺。無第三聲聞。非無三乘之中大乘體極。極勘梵本。云無第二第三。今翻之略故。云無二亦每三也（已上）又云初雖作二乘。後皆作佛。得一切種智。一切種智。得佛正智。種別能知一切法。故正是牛體（已上）此釋方便品文。云是諸眾生。從諸佛聞法究竟。皆得一切種智之文。又釋經云如來但以一佛乘故。為眾生說。無有餘乘。若二若三云。以此一乘為眾說法。都無第二獨覺第三聲聞。從勝至劣。為次第故。不以修習淺深難易為次第也。故此經中。第一周云。餘二則非真。第二周云。密遣二人。第三周云。息處故說二。不說於三。故知不是總無三乘。但應知今所說義也。會彼所修教理行果。為今大因。勸住大乘（已上）既唯三車。無有別一。是故會破。唯局二乘。破二歸一。會二為一。一者三中大乘。羊鹿權教。入牛車故。玄贊又云。二乘不知二為方便。執二乘果。以為真極。今說二涅槃。但為化城。說二菩提。但是羊鹿權教所設。非是二果所得所證菩提涅槃真勝極也。破彼情執有二果極。故說為一。即經所言。諸求三乘人。有懷疑網者。佛當為除斷。令盡無有餘（乃至）本論末後。亦云云。方便品有五分。示現破二明一。不說破三等（已上）此明總相唯有三乘無有別一。三中牛車。即是真實。亦名白牛。陳此義已。破四車義。故次文云。或有說言。破三執故。非破二。如薩婆多。執佛化身。以為真佛。今說為化。故破三執。此亦不然（已上細破如彼）是故相宗。於三車中。羊鹿是權。牛車是實。法華宗旨。唯此牛車。最極殊妙。究竟法故。非謂三外有別白牛。故今章主。牒彼計云若彼三中牛。亦是實者也。非是假設。預致遮遣。被宗公白。作此釋故。問三論宗家。唯是三車。無有別一。三中牛車。即大白牛。最極究竟。其相云何。答嘉祥宗意。三乘往判。聲聞緣覺。決定是權。菩薩大乘。唯是真實。無有權大。此大乘外。無有別一。法華已前所說。三乘二乘是權。菩薩即實。今法華時。破此會此。唯在二乘。不關菩薩。故三車中。羊鹿是假。牛車即實。即是白牛。非是別體。故索車時。二乘索車。本不得故。菩薩不索。未至得故。法華玄論第六云。尋大小乘經始終。皆明佛乘是有。如初教明佛乘是有。至法華。亦明佛乘是有。以始終明佛乘是有。是故不索也。後見法華論。亦明唯有佛乘無有二乘。凡有二義。一者云。無有二乘涅槃。唯有大涅槃。名為佛乘。前已答竟。二者總序方便品。有五分明義。但為破二明一。若爾不言無有佛乘。菩薩何所索耶。法華前後又無有言佛乘是方便。但言二乘是方便。故二乘人索。菩薩不索（已上）又云。若言昔明三乘皆是方便者。從大品已上。乃至法華之前明佛乘。皆是方便。若佛乘是方便。六度等因。亦是方便。若爾者。付窮子財。此之珍寶庫藏。皆是方便說。並應非真實也。若付財之寶。遂是夜光。非魚目者。大品明佛乘。已是真實。不名方便（已上）本經唯此一事實。餘二則非真。息處故說二等。由此文故。唯有三車。會三歸一。義理成立。金陵說文。陳述此義。散到布置。不能具引。斯乃三車之中。二權一實。牛車之外。無有別一。故章牒云若彼三中牛。亦是實者也。此亦非假說。分明正說故。
    章長者宅內下。二致遮破。言長者宅內引諸子時等者。此中意說。三界舍宅。欻然火起。諸子在中。父於宅內。告諸子言。門外有車。是羊鹿牛。汝等疾出。至彼處所。取彼彼車。長者意謂。小子取羊車。中子取鹿車。大子取牛車。如此令隨欣。是時諸子。為取其車。競出火宅。到露地處。三類諸子。各欲得車。是故大子。亦為取其牛車往彼。欣羊鹿者。出至露地。不見二車。本是虛指。無其體故。牛車亦爾。亦虛指故。牛車若實。菩薩大子。到四衢處。可得其車。而不能見。何故爾乎。既不得見。明知牛車亦同羊鹿。虛指無體。既不得車。是故諸子。從父長者。亦索牛車。即同二子索羊鹿車。言本所指車所住處者。即四衢道中。露地之處。父於宅內告示言車在此處。故既索牛車。明知體無。如羊鹿車。不得故索是故三車皆是虛指。假引諸子。令出宅故。言出火宅者。離分段死故。經云。但離虛妄。名為解脫是也。言不得車者。出界分齊。非實事故。經云。其實未得一切解脫是也。一切解脫者。離變易死也。言虛指者。於未極處。如其極處指。此示此誘諸子。故長者之意。為令出宅。相似實事。指示誘攝。諸子不知長者密意。謂為實事。堅執不捨。不欣上法。無進勝位。如來長者。漸漸陶練諸子執情。遂令遣執入一乘道。一乘機熟。故索三車。三車無實。堪進入一。是名索車。權大之益。既非實果。故趣一乘。令機純熟。故求牛人。同彼羊鹿。不能得之。不得牛車。權大非實。乞索牛車。一乘機熟。今章下文。明光宅師四乘中云。臨門三車。為三乘。四衢所授大白牛車。方為第四。以彼臨門中牛車。亦同羊鹿。俱不得故。餘義同上辨（已上）言同上者。即今文也。三一權實。彼此大同。清涼大師。大疏一上。具錄光宅師義中云。以臨門牛車。亦同羊鹿。俱不得故。並無體故。諸子皆索故。是三皆虛指。以為方便（已上）演義釋云。以臨門牛車下。二出所以。有三所以故。三乘是權。而義勢連環。一亦同羊鹿。俱不得故者。羊鹿是虛指出門不上車。牛車若是實。出門即合上牛車。亦不上。明三皆虛指。約法而說者。皆指三乘出三界門外。二乘出三界。此有真實證。菩薩出三界。豈有真實證。俱無實證。名不上車。明知三乘。皆是權設。二並無體故者。既不得車。明皆無體。以無可得故。長者虛指。三車實無。界外三乘。明是方便。盡無生智。是二乘車體。丈六權智。是牛車體。二乘之智。即非真實。丈六權智。豈有實耶。然上不得。約人就法。今明無體真就法明。三諸子皆索故者。復成上義。向若有體。即不合索。諸子皆索。明皆無體。不見羊鹿故索羊鹿。今索牛車。明無牛可見。故彼經云。爾時諸子。各白父言。父先所許玩好之具。羊車鹿車牛車。願時賜與。既索牛車。明同無體。故牒索耳（乃至）由是故知。三乘皆索（已上彼文）三種所以連環相者。門外三車。俱不得故。明知無體。並無體故。諸子皆索。此順次第。若逆次第。諸子索故。定知無體。以無體故。並不得車。若作問答。何故求索。以不得故。何故不得車。以無體故。何故無體。以虛指故。何故虛指。為出宅故。方便爾故。准清涼意。消釋章文。亦有三意。而文有二。謂而不得故復更索耶者。不得是第一所以。更索是第三所以。然上牒三車宗所立義。云若彼三中牛。亦是實者所言實者。即是實體。次破中云。此應亦出。即得見牛車。所言見者。是見體也。出已應見。而不見之。所以不見者。以無體故。以意取有。無體義故。同大疏三義滿足。而無體義。可在第一。章意在初。亦義便故。一並無體故。二俱不得故。三諸子皆索故。以三所以。順逆次第。更與連環。相成相釋。以無體故。三並不得。以不得故。諸子皆索。以求索故。明知不得。以不得故。明知無體。問章牒三車宗義。云亦是實者。以亦之言。是有何意。答以非三車宗。應唱言之語。以四車宗意。置此亦之語。謂汝如吾宗白牛是實。以三中牛車。說為是實者。以此意故。置亦言也。問依經何文。立索車名。答折薪記主。釋此義云。經文本無索寫。但取經中願賜我等三種寶車之辭。義言索耳（已上）此釋章文復更索耶之索字也。金陵大師。法華玄論六云。文中無索字。但有賜言。長行明時賜與。偈中云願賜我等三種寶車。雖無索字。言但願時賜與。即是索也（已上）光宅。天台。太子疏等。皆言索車。並此義也。慈恩疏中。亦用索字。問三車兩宗。牛車言實。準光宅意。有此三難。云何三車會通此難。三種難者。牛若實者。可有其體。若有體者。可得牛車。若得牛車者。不可索牛車。然無體故。不得。不得故索牛車。答三車兩宗。各有所立。且法相師意者。門外三車。各有求索。以生空智。為羊鹿體。二乘之人各實得之。是故發智。斷惑得果。至自乘極。然其所餘種智定等。未能證得。為得此法。精勤修習。名索二車。今此牛車。菩薩乘人。無漏正智。以為牛體。無漏後智。為牛車體。自位後智。雖已證得。遠望佛果。求其妙智以佛果智未證得故。非謂彼牛及以牛車體都無故。本不可得。不可得故。即不得之。以不得故。即求索之。牛體是實。牛車體亦實。然車有未得之處。是故求之。故汝三難非難所攝所各異。互不相開。如是開決。無有所妨。玄贊第五。解諸子索車云。隨三乘機。皆於佛所。專意希求自乘妙智。義同。於父各索其車。二乘之人。離分段死。已得解脫。證於四諦。入於化城。已名出宅。專於佛所。聞思修習。種智了達。求證諸法名索羊鹿。菩薩之人。依此本論。初地已上。雖離分段。未證解脫。不名入城。不疲倦故。不入有餘。不說菩薩入化城故入無住涅槃。亦息分段死。縱名入城。未乖道理。若爾亦應許上羊鹿。故知但如初解為善。已伏煩惱。□出分段死。亦證四諦。亦名出宅坐四衢道。求佛妙智。亦名於父索其牛車（已上）壽靈大德。引此全文。為索車異解之一。攝釋施一問答。顯示要旨。今即載之。彼三本云。疏隨三乘。至各索其車者。問此中二乘。為迴趣者。為未回心。若已回心。但合趣牛。何求羊鹿。若未回心。自果已滿。云何疏云皆於佛所。專意希求。答為二釋。一云。未回心者。練根修定及餘功德。亦名希求。故疏次云。求證諸德。名索羊鹿。諸德即彼禪定等也。二云。佛指種智。名之為車。出宅不得。故專意求。先所許智。名為希未。希未種智。勇證諸法。議曰。順疏上下。此後釋善（已上）此中答意。就未回心之者為言。始出火宅。方得果證。未會一乘之已前故。問三乘宗義。如是成立。若爾此上章主意何。答章主意云。三乘必從一乘流出。於一佛乘。立三乘故。並假施設。本無實體。然三乘人。執彼三果各有實體。以成情謂。剋體言之。唯一佛乘。既同無體。豈獨牛車。得有實體。又羊鹿二種。一切無實豈得羊鹿並有實體。唯其二車。是假立乎。二乘因果。皆是菩薩。無生法忍。無二實果。皆是假設。生空無漏。非極果故。三中菩薩。斷證出界。淺近之果。皆同二乘。非是實故。由此義故。三中牛及以牛車。並皆假立。非離一乘有其別體。是故菩薩。亦入一實。三乘非實。同一類故。此乃法相大乘。五性差別。三乘各定。由此義勢故爾。章主之意。望法相宗。應如是知其順違相。然章中言。全依光宅。彼師義趣。所由爾故。其三論師意者。三乘之中。二乘是權。菩薩是實。昔於一乘。開為三乘。言其開者。一乘是本。其上分出聲聞緣覺。二乘是末。本末合論。以為三乘。不同餘宗一乘為本。其上開三。以為枝末。是故一乘。即根本法。三皆枝末。本末合四。今三論宗。總是三乘。智論斗米一上。分二以合一。總為一斗。即此意也。今法花時。見昔二乘。其體是無。無有真實。故出門外。望羊鹿車。其體皆無。其牛車體。本一實無有改變。始終是有。昔說三乘。其中菩薩。即是真實。今會二乘。即歸此一。是故羊鹿。其體並無。以體無故。俱不得之。以不得故。即求索之。其牛車者。既是一實體。是本有。以有實故無不得之。以獲得故。無有索之。所以然者。二乘之人。至許車處。不見其車。故索果車。菩薩之人。未至許處。是故無索。佛果大車。應索之時。未來至故。不同二乘至應得果之處。而不見果故。即索之。二體無。不得故索。牛車是體實。應得故不索。法花玄論建立十義。廣明二乘必定索車。菩薩必定無索車義。破邪立正。文義繁廣。今略引其最要玄文。彼第六云。本以三車。譬於三果。故云今此三車。皆在門外。二乘人出門外。至許車處。覓果不得。可言索果。菩薩之人。未至許處。覓佛果不得。何有索果耶（已上此十義中第一）又云。小乘法中。尚無出三界菩薩。何得言菩薩出三界而索耶。又三十四心成道。無出觀義。豈有索耶。又本就佛索果。釋迦菩薩。就誰索耶。又大乘經中。明有十地至第六地時。斷三界正使盡。豈不知有七地而就佛覓究竟果耶（已上第二義中之文）又云。經明三乘是方便。可言索三。又云唯此一事實。餘二則非真。又云世間無有二乘。唯一佛乘。以此推之。唯索二乘。不索佛也（已上第五義中之文）又云。既有三人索者。何故無菩薩領解耶。但明二乘領解。不明菩薩領解。故知無菩薩索也（已上第八義中要文）又云。合賜車云。不令有人獨得滅度。皆以如來滅度而度之。獨取滅度。可有二義。一者昔日菩薩。受記作佛故。菩薩獨得如來滅度。二乘人。不得作佛。故不得滅度。今日令二乘人亦得如來滅度。故名等賜。二者二乘人。獨取小乘滅度。今令同得大乘涅槃。以此二文推。無菩薩索。既有菩薩獨得如來滅度。菩薩何由更索。又昔二乘人。獨取小乘滅度。故今以大車賜之。菩薩不爾。云何賜菩薩耶。即以此文破四車義也。若三乘皆索。則失獨得滅度之意也。夫論獨者。此是偏謂此人得。彼不得。故名獨。若三乘皆索。何有獨耶（已上第十義中之文）上陳三論宗牛車真實義之中。已引十義第三第六之文。餘三義中文。恐繁厭不引。玄論如是以十義。陳牛車真實不索。羊鹿非實故索。問小乘教中。所說菩薩。未出三界。無索車者。若出三界。可有索耶。答不爾。三十四心。斷結已竟。已出三界。即是佛果。故無索義問大乘教中。所說菩薩。至第六地。斷三界惑。是出三界。有索車耶。答此亦不爾。既知七地已上等竟必應成佛。是故不索。問將成佛時。有索義耶。答不爾。成佛次定。最極真實。是故無索。不同二乘出三界外無實故索。是故大小乘教。菩薩始終。決定無索車義。問金陵師意。索有何義。答義疏六云。但索車譬。凡有二門。一為無索假設索譬。二約疑情明有索也。言無索而假設索譬故。凡有二義。一為欲顯三乘是方便。二欲顯一乘是真實。顯三乘是方便。明道理無三。顯一乘是真實。亦道理有一。蓋是一經大宗。故假設索車譬也（乃至文廣略之）所言就疑情有索者。然迷悟二門。俱無有索。昔既執三。則見有車。證得小車。便不索車。今若領悟。知有一無三。亦不索三而今言有索者。約將今無。微覓昔有三。故言索耳（已上）佛昔說有三。今經明無三。或者將今無三。微覓昔有三。故言索耳。此疑情者。索人意云。以今見之。無有三乘。何故昔日說有三耶。法花機熟。故有此疑。父昔所許。三種寶車。今都不見。願時賜之。在何處耶。是故然後與白牛車。義疏又云。問為二人索三。答據出門而索三。但是羅漢辟支二人。索耳。小乘明菩薩從初發心。乃至補處。未斷煩惱。猶是凡夫。故在門內不得言出門外。索車。大乘菩薩。出三界外。自知未至佛果。亦不索車。又三車譬三乘果。羅漢辟支。至二果處不見果不得。故索果也。無有菩薩至佛果處。不見佛果不得。故無菩薩索佛果車也。問若爾但二人索。但應索二。何得索三耶。答一人二人。俱得索三。無所疑也。問若爾言二人索者。何得文云諸子索耶。答蓋是總相。稱為諸子。非是門外三人名為諸子。故後合譬。釋云若見無量億千眾生。出三界苦。得涅槃樂。此但明二乘人出三界。得涅槃樂。不說菩薩。則知不必皆是三子索也。問頗有菩薩。亦有索車不。答若據門外。無菩薩索。若通論門內。約疑情。亦昔說有三。今說無三。菩薩以無徵有。亦有索也。問既其索三。云何賜一。答既以疑情。故。索疑是解律。若有解律。則大機已動。扣佛說一。即索一。故後賜一也（已上）此等問答。妙養神解。不憚繁厭。引載顯義。由此義故。三中牛實。所立有由。不可微難。問今章主意云何。責此會通義。以影宗旨。答以章主意。見彼宗義。二車體無。彼此無異。至牛車者。大有混亂。不知三外有一。不識一外有三。遂以一混三。以三混一。設牛車之計。徒然不顯。賜白牛之趣。虛焉無滿。故移白牛之德。即附小牛之上。掩虛指之構。忽負大車之飾。泯黃牛之色。直染白牛之色。枝葉立破。雖是巧妙。根本盤折。事已乖差。宗途混雜。源由茲焉。章主之意。對三論宗。應如是知順違之相。
    章亦不可說界外索車下。二遮設救。於中亦三。初正破。二引證。三結成。初中亦二。初直遮救。二出所以。今初。言亦不可說界外索車但是二乘者。此舉古師所立直破。以彼古師。言菩薩不索車。唯二乘索車故。直牒破之。問此破何師。答破嘉祥師。彼師專陳。二乘索車。以體無故。菩薩不索。有實事故。如上具明。問慈恩師義。此中無邪。中答慈恩師宗。三人俱索。是故此中。不攝彼義。上章所破。若彼三中等一段文者。通破二宗所立之義。故指事牒彼文已釋云。此難吉藏大乘基等諸德唯說羊鹿。以為權車。牛車是實故也（已上）由此解故。今鈔上段。粗陳二宗所立義旨。指事又云。言亦不可說等者。此除大乘基等諸德。難吉藏師等諸古德。以唯二乘索車故（已上）嘉祥師義。廣如法花玄論第六。法花義疏第六。統略中本等。然三車四車等諍論。古來往往有之不休。嘉祥已前諸師非一。天台文句第六。舉三車師十義破立。即當立論所玄。而文簡略。彼中唯云有人云也。天台灌頂。舉彼十義。破三車義。立四車義。即隨彼十。亦陳十義。嘉祥玄論。舉他四車師。三車俱索。菩薩索車義已。自立十義。破彼舊義。顯今正義。菩薩索車。是四車宗。似光宅天台義。但彼論言舊經師云也。古舊已來。定有此諍。三車四車。古今各立。光宅天台。是古四車師。嘉祥是古三車師。慈恩是今三車師。賢首乃今四車。上宮太子。日本上古。最初傳燈。四車師也。自餘元曉。惠苑。清涼。宗密（今四車師）惠沼。智周等（今三車師）並准例可知。古昔已來。諸師競出。講敷法花。弘揚一乘。其數極多。異解隨繁。今就章疏。現流世間。粗舉梗概。名數如是。今文亦不可說等言。正破三論師所釋之義。非是假設之言。然復古記云。亦不可等者。恐彼救云。但是迴心二乘。出竟索車。義苑亦云。恐彼救云等。雖知有正釋。作此言無妨。言界外索車但是二乘者。若直簡別索車之人。唯二乘也。非是菩薩。彼實有故。故言但是二乘。若望所索言之。一人索三車。二人索三車。一人索三者。聲聞乘人。或索羊車。或索鹿車。或索牛車。法華會上。唯有羅漢。無緣覺果人。故二人索三。準解易見。義疏問答。為三人索三等。如上已引。玄論廣明。恐繁不引。
    章以經不說下。二出所以。於中亦二。初不說得牛故。二不說唯二故。今初。言以經不說彼求牛車人等者。經次第相。父指門外。言有三車出宅各取。諸子期車。各競出宅。出已露地宴坐而已。父無賜車。唯嘉而已。此即三車一具如是故。經次下有索車文。諸子三車並牒索之。依之文相。羊鹿二車。既許有索。於一具文。何言牛車有實不索。若言牛車不索。羊鹿亦可不索。一具文故。汝言羊鹿並索。牛車事亦可爾。一具文故。然言羊鹿並索。牛車不索。黨解鉾楯豈會道理。經既無有得牛之文。以不得故。豈不索乎。
    章又不說彼索先許車。唯二乘故者。二不說唯二故。此亦前門一具類例。前是不說大子得車。今是不說索車唯二乘人。有此左右。成索牛車義諸子向父。列索三車。於此一具文。豈見唯二乎。若爾列舉菩薩此亦如何。前科與此文。並破三論師。以上所牒破。所以指定故。問以上二事。經既不說。若爾三論之師。何以判言菩薩得車。唯二乘人。有索車耶。經言諸子所索之車。亦舉牛車。云何會通。答菩薩得車者。得大白牛車。三中牛車。即白牛故。三外無別白牛車故。何謂有三外一。得責三中牛車。得不已成。牛車有實不索。唯二乘人。索車之義。自然成立。經諸子者。二乘各有無量之人。若約種類。唯言三人。三乘各有多數。而類各言一人。今約二乘各各多數。故言諸子。經所索中列牛車者。即是白牛。二乘各索三車。一人索三等。如上引義疏也。玄論明菩薩不索十義已云。今所明者。但二乘人索。菩薩不索。如上十推。問若爾者。唯應索二。何得文云願賜我等三種寶車。答昔說三乘是實。爾遂云有一無二。昔有三之言。竟何所在。以今無徵昔有。亦以昔有。難今無故。名為索也。經師不體此言。故謂三人索。致成異說。今視其言。甚易見耳。次下文云。問經父提三車。各就父索之。故云羊鹿牛車。願時賜與。云何背文但言二乘人索。菩薩不索耶。文並曰。若二乘人索三者。應二乘人乘三車。三乘人實不乘三。二乘人亦不索三。又並曰。若二乘人。索菩薩車者。菩薩之人。應索二乘車也。文義往推。進退究撿。幸宜依舊。無俟新通。答若領解前通。無俟後問。蓋是騰昔三。以徵今一耳。昔道三。今遂云唯此一事實。餘二則非真。若爾昔日明有羊鹿牛車。為何所在。騰之徵一。文義煖然。下諸難並不通。自去宜改舊迷。以從新悟也（已上）次下又云。問以證知二乘索三車耶。答本為二乘人。開三乘耳。初以一佛乘。化之。不得故。於一佛乘。分別說三。謂三乘化得。今明無三唯一。故二乘人。索覓三也。又此經終始。正為二乘人說故。二乘人。索三。今具引三周文證之。方便品云。告諸聲聞眾及求緣覺乘。佛以方便力。示以三乘教。既但告二乘人。明方便說三不告菩薩。故知三乘教。為二乘人也。次三請初。但明二乘人。執動生疑。不明菩薩。故知二乘疑無三有一也。三者十方佛。勸釋迦云小智樂十法。不自信作佛。是故以方便。分別說諸果。不明為菩薩分別說三。故知為二乘人。分別說三也。
　　諸果者。謂三乘果也。次第二周文。身子騰學無學人。時隨疑悔。請佛重說。不明菩薩疑悔請佛重說。故知第二周說。但為二乘人。又云我欲令汝憶念本願所行道。故為諸聲聞。說大乘經。名妙法蓮花不明為菩薩說。第三周文云。若如來自知涅槃時到眾又清淨。名為說此經。世間無有二乘而得滅度。唯一佛乘。得滅度耳。又云。唯有一佛乘息處。故說二。以此三周文證。故知開一為三。但二人。今會三歸一。亦為二乘。若爾索三之義。亦二乘人索（已上）又云。問羅漢出界外故索。緣覺亦然不。答當法花座。唯有羅漢。無緣覺果。故唯是一人索三耳。非二乘果人索三。問若是一人者。何得文云諸子就父覓車。既云諸子。則知三乘人也。答下合譬中云。若見無量億千眾生。以佛教門。出三界苦。得涅槃樂。便賜大車。此約羅漢非一。故有諸子耳。又雖無緣覺。懸為緣覺果人。作索車譬。令緣覺因人領解亦無失也。又即以此文。證無菩薩索但羅漢一人。即得索三。豈須三人方索三耶（已上）準依此等數條問答。彼舉諸子。牒三車等違文會通。其義易知。問彼三論師。此等會釋。依章主意。云何破之。答現文指掌。周焉難通。拄構會釋。疑雲彌厚。二牛一混。基由茲矣。今章主意。彈應加是。
    章是故經中下。二引證。言父先所許玩好之具等者。玄贊云。玩者戲弄。好音呼到反愛也。或呼老反善也宜也美也（已上）解章之諸記。就此所引。並從要略。陳索車義。釋法花之諸師。依此經文。廣包研覈。立索車義。諸文繁重。義途難盡。演義鈔二下云。索車是喻。約法云何。古有多釋。略要有二。一者機索。二者口索。言機索者。三乘之人。以佛教門。出三界苦。謂到究竟。不解索乘。已被陶練。一乘機熟。機宜叩聖。義言索耳。佛知機熟。靈山集會。為說法花一極之旨。即是各賜諸子等一大車。二口索者。已集靈山。三乘三根。皆悉啟言。求法求記。即是索車。為說與記。令其修證即此等賜。彌勒序品。陳四眾疑。徵佛定因。已是索義。文殊云。諸求三乘人。若有疑悔者。佛當為除斷。令盡無有餘。已許等賜。方便品初。告諸聲聞眾。及求緣覺乘。我令脫苦縛。逮得涅槃者。佛以方便力。示以三乘教。眾生處處著。引之令得出。已是開權。又云。舍利弗當知。諸佛語無異。於佛所說法。當生大信力。世尊法久後。要當說真實。即是顯實。開權顯實。已是等賜。亦是許與。身子三請法說索車。譬喻品初。騰疑白佛。請說喻車。涌出品中。彌勒陳疑。請說果車。開示知見。說佛壽量。等即是等賜。三根求記。即是索車。佛皆與記。即是等賜。菩薩聞是法。疑網皆已除。即是歡喜。千二品羅漢。悉亦當作佛。皆是賜義。故合喻云。令諸子等。日夜劫數。常得遊戲。與諸菩薩及聲聞眾。乘是寶乘。直至道場。由是故知。三乘皆索（已上）經中說車。總有三車。一者索車。言願時賜與故。二者賜車。言各賜諸子。等一大車故。三者得車歡喜。言各乘大車。得未曾有故。初有許車。言今在門外。可以遊戲故。若加此一。即有四事。此中許車。唯望三車索車。雖索三而約一機熟。賜車得車。唯在一乘。今演義中。且明索車賜車二種。而引合譬乘是寶車。即是得車。即成三事。索車之義。解釋繁廣。
    精要不過演鈔所釋。章今所引。既索三車。於四車宗。極是顯了。故今舉之。楷定是非。即顯牛車決定求索。然三車宗。枉設會通。菩薩不索事。義難思。
    章以此得知三車同索者。三結成。謂初以義糾破。次引文匡成。又義既明。故今結顯。三車同索故。菩薩亦索。牛車非實。其義理極成。上來諸科。巨細不同總陳約喻。明權實竟。
    章此中三車下。大文第二。就法明權實。於中為五正出三體。二對望得不。三權盡入實。四研覈楷定。結成入一。五問答虛實。今初正出三體。前就譬喻。總明出宅。出宅之事。必有其果。故今約法。定其體性。所謂三乘果體分離。此中三車者。牒能喻外事。約彼三乘等。定所譬法體。宗家正意。定判在茲。問三乘所求果者。是何。答三乘之人。各依自乘。發心修行。斷惑證理。得自乘果。三乘皆出三界分段生死煩籠。以此即為三乘自果。聲聞緣覺。見思煩惱。皆悉斷盡。羅漢果初。盡智現前。菩薩得果。其事亦爾。三界煩惱滅盡之處。以為自位究竟之果。指事釋此三界所求果云。若依經云。聲聞獨覺。不退菩薩。以為所求果也。故經頌三乘得益云。是諸子等。若心決定。具足三明及六神通。有得緣覺不退菩薩。大乘基云。合依言免難。心決定者。不疑四諦。得證真諦。具六通者。得阿羅漢。餘二果可知。論說不退位。初地已上。出分段生死故。今依章意。一若依初教。初地已上。出分段繁。得不退位。若依終教。十住以上。出分段宅。得不退益。二若依此章上下文云。總出世益。以為所求果也是故文云若望自家。並皆得果。若不得者。如何出世。又下云。得出世益。以為究竟（已上）此意說云。五教之中。始終頓三。並是三乘。且約依言顯漸教。定三乘果。陳出世益。又此教中。建立階位。自微至著。知淺深故。且始教中。三乘差別。有本來聲聞種性之者。有本來緣覺種性之者。有本來菩薩種性之者。三乘各定。互不相通。是謂三乘定性者也。又有不定性眾生。而有四類。或有具聲聞緣覺之性。或有具聲聞菩薩之性。或有具緣菩薩之性。或有並具三乘種性之者。初類趣寂。永不回心。後三皆悉回心向大。以具無上菩薩性故。諸回心向大者。有菩薩種性故。法花三車。誘引諸子。總通三類不定性者。以望一乘。皆回心故。今且約就三乘不定所具。滿足對車故。始教二乘。斷盡見修。各證自果。是名出界。指事記主。直依本經。明二乘果。當始教意。本經所說。二乘無學。名為出離三界之果。章主所成果者是也。故經云。若有眾生。內有智性。從佛世尊。聞法信受。慇勤精進。欲速出三界。自求涅槃。是名聲聞乘。如彼諸子。為求羊車。出於火宅（已上）重頌此處。唯云。是諸子等（總通三乘）若心決定。具足三明。及六神通（已上）此是聲聞所求極果。經云。若有眾生。從佛世尊。聞法信受。慇勤精進。求自然慧。樂獨善寂。深知諸法因緣。是名辟支佛乘。如彼諸子。為求鹿車。出於火宅（已上）下次唯云。有得緣覺（已上）此是緣覺所求極果。經云。又即眾生。從佛世尊。聞法信受。勤修精進。求一切智。佛智。自然智。無師智。如來知見力無所畏。愍念安樂無量眾生。利益天人。度脫一切。是名大乘菩薩。求此乘故。名為摩訶薩。如彼諸子。為求牛車。出於火宅（已上）下偈唯云。不退菩薩（已上）求佛智等。是自利門。度脫一切。是利他行。二利具足。故名大乘此菩薩乘。斷煩惱障。出離三界。名所求果。偈頌既云不退菩薩。此位即是菩薩所求。出三界繫之極果也。問不退菩薩。是何位分。答始教大乘不退位者。瑜伽論意地前諸位。總說為退。初地之位即得不退。佛性論意十回向初。是不退位並是章主所判。又依幡頌。示七住不退。為始教義。依本業顯。機即三品。不退異說本業上根。瑜伽下根。佛性當中。三乘所說。各得不退。隨宜俱名菩薩所求出世之果。指事所引本經不退。本論判為初地已上。即與瑜伽所說是同。且依此門。料簡即得。問七住及初回向。未出分段。如何名為出世果乎。答經性是類。相從各出三界。問始教大乘。初地見道。斷分別二障。俱生煩惱。未斷種子。乃至金剛加行道心。煩惱未斷。云何名出三界。答俱生煩惱。初地已上。能頓伏盡。又約分別。已出三界。又初俱生。既言伏盡。故於見修。同全出世。是故總名出三界也。問始教之意。十地分段。無出三界義。縱約寄顯。七地分段。豈可初地名出世乎。答此亦約彼頓伏之義。名出三界。況此等義。教門施設。不可塞滯。問經說三乘修證之相。不言已得自乘各果。唯是各各欲求而已。聲聞段云欲速出三界。自求涅槃。不言已得。緣覺段云求自然惠。無已得言。菩薩段云求一切智。亦非已得。三界並是因位分齊。何故云約出世果乎。答求智惠等。且言發足。由此事故。遂至極果。取此所得。為出世果。譬喻既言出於火宅宅亦云安穩得出。露地安坐。合譬總云。以佛教門。出三界苦。怖畏儉道。得涅槃樂。此等皆就已得為言。又經云。乘是三乘。以無漏根力。覺道禪定。解脫三昧等。而自娛樂。便得無量安穩快樂（已上）總通三乘。此即約果。勸誘諸子。問何故約就始教明之。答三車導子。三乘教故。問何故二乘約不定性。答法花開會二乘。是此世回心人。此世回心。是不定性。定性入寂。不回心故。始教當宗。永不回故。問始教定性。終歸云何。答彼以權教同教見之。入寂之後。隨根性知。還生心識。回心向大。是名界外回心之者。如法花化城喻品說。當不爾。永不回故。又終教意。一切眾生。一如來藏。平等皆具一切眾生。皆成佛果。然由諸緣熏習力故。暫時得有三乘差別。終歸一乘。回心成佛。偏增熏習。根鈍之者。此世不回。入寂後回。是名定性。即暫時也。不偏增者。此世回心。名不定性。法花會上。諸聲聞眾。既是此世回心之者。是故約此。亦明回心。然今先明終教所說所求果相。菩薩亦爾。即是三乘所求相故。問終教聲聞何位。名為出三界益。緣覺亦爾。答日本古德私記等中。並判聲聞初果已上為出三界。名出世果。問何故爾乎。答初果聖者。斷盡三界分別惑故。問初果斷見。始教亦爾。彼至羅漢。名出三界。終教由何。獨預初果。答教是深細。根機利故。此位得出世益。疾得入後教也。猶如始教菩薩。雖有俱生惑程。得入初地。名出世果。彼義若成立。此亦可成故。緣覺准知。今立一義云。終教二乘。亦至羅漢無學果時。得出世名。盡分段故。非是初果。全同始教二乘出世。法花經文。其相爾故。如何未至無學。得名出世極果。經文即如已前具引。問終教大乘菩薩。何位名出世果。答即如指事所明。初地已上。名出世益。以此名菩薩所求果。本經既云不退菩薩。終教不退。初住得故。終教菩薩。入初住位。盡煩惱障。而故留不斷。助願受生。言其智力。應斷惑故。得生空理。成聖者故。問若爾何故法花論言初地離分段得不退轉乎。答所斷惑種。初地永斷。兼斷智障。是故即得無生法忍。約無生忍。名不退位。不遮智力初住應斷。故不相違。問始終二教隨應皆許聲聞迴心。若爾佛世於二教中。有回心乎。答法花已前。不定性人無回心者。以法花云未曾說。汝等當得成佛道。所以未曾說。說時未至故。今正是其時。決定說大乘故。若言法花已後。終經已經開會。故非所論。問若爾法花已前。始終二教。說回心義。是有何益。答法花已前。大機未熟。為欲數開令純熟故。爾前數許二乘回心。非唯許不定性回心。亦許定性界外回心。以彼即實事故。談當來之事故。陳不定性人之心故。彼聞此事。舉況策勵。捨小趣大。由漸導故。問今明二乘回心義者。就何教宗。成立此事。答今明回心。約就同教。法花回心。即此教故。論其所入。即別教故。問菩薩入一。其相云何。答法花已前。諸菩薩人。不滯三者。本是一乘。不論法花。其滯三者。於法花中。即入一乘。經云菩薩聞是法。疑網皆已除（已上）爾前教中。三乘菩薩。即時入一之者。機根利故。不同聲聞。然多至法花。斷疑入一也。問何故三乘所求果處。不約愚法小乘而明。小乘教中。說三乘故。答愚法二乘。以終教以上意見之。無有斷惑證理義故。雖在三車誘引之中。不出三界。不至門外。不及索車。無回心義。故不約彼。言出三界義。小教菩薩。全同二乘。或彼菩薩。入始教分。宗密大師。如此判故。若依此義。亦有回義。言以是無意所標趣故者。元意謂本心。標謂標幟。趣謂發趣。問誰人本意。答如來本意也。此即如來。於一佛乘。分別說三之本意也。問以何為標。答立三車於門外。以此為標幟故。指此告子。令免火難。問云何發趣。答能發趣是佛。勸子令出故。所發趣即子。依勸出宅故。如來勸誘諸子。令趣到門外也。如來本意者。令出宅而已。是故諸子所趣。唯在露地之處。此即所求極果處也。指事云。言以是元意所標趣故者。然夫佛於一佛乘。分別說三本意者。若為界內初機之徒。直往說示道場所得無盡佛法。以根機劣。不能信受恐墮三途。受重苦故。初且說三乘方便拔彼三途重苦。出三界火宅。然後依一乘教。令到佛果。是故初說三乘方便。標趣於三界外。今如初所標出三界外故。故吉藏師云。示世間中善根者。此釋佛意。佛意我本說世間善根。拔汝三途重苦。令汝歡喜。然後令入大涅槃城。云何乃保為勝妙果報。為治此故。故說火宅譬喻。此之謂也（已上）義苑疏釋此旨云。如來標三乘。令趣一實故也（已上）此約遠意。釋元意也。折薪釋云。初以三乘。引之得出。從昔已來。標意趣向自所求果。既不得車。故求之也（已上）復古釋云。稟教造修。志求果故（已上）集成無別解釋。諸大同。似有少異。對校可見。然如來說三本意者。唯為近令子至三界門外。而不可遮遠意在一。
    章若望自宗下。二對望得不。然宋本章。前所標趣故句之次下。若望自宗句之次上。於其中間。有一問答。故彼文云。二乘各得少果。何以界外更索乎。答依小乘云。有教有行果。今依大乘云。昔日但有言教。無實行果故。故云三車空無（已上）然後有若望自宗等言。自下諸句。即彼答一具之文。日本所流本。自昔無此文。然此問答。雖無無苦。如彼答者。下若望自宗等二句。即成無用。有重言過。同言連續。雖無無苦。但三乘教。無實行果。文顯義成。故用亦要。言若望自宗等者。三乘自宗。由此出界。不見他面。故實得果言得果者。出界益也。若無此巧者。不可出世故。是故依自。即實得果。對勝不得。權方便故。此乃以實得果。即成不得之義。指事云。若望自宗。並皆得果者。問三乘聖人。出三界外。得有餘涅槃。故望於自宗。可言得果。大乘菩薩。未得佛果。何望自宗。可言得果。答雖未得佛果。而由三乘教。出三界之外。得不退位。分見法身。現八相故。三乘教益。已究竟故。故云望自宗皆並得果（已上）問菩薩得果。唯在成佛。何出三界。名得果耶。答三乘教中。無實佛果。本唯以彼出分段死。為其極果。故云爾也。指事云。若不得者。云何出世者。若由三乘。不得果者。何求三車。出門外耶。既出界外。明知得果。即由此文故知。章主但出世益以為三乘所求果矣（已上）又云。今言俱不得者。以望一乘故者。彼三乘人。由彼自教。出三界外。根機熟故。見自所得三乘之法。皆依一乘無盡教起。是彼方便阿含施設故。又雖出分段三界。未出變易故。是故云俱不得等（已上）三乘回心。後入別教。故見從彼無盡故起。是此門意。若依同教說。見從彼一乘而起。是故三乘會歸一乘。
    章是故以實映權下。三權盡入實。於中亦二。初以一奪三。二回三入一。今初。以實映權等者。指事云。彼三乘等法。本來不異別教一乘。何以故。為彼所目故。更無異事故。會三歸一故云也。映於敬久奪也。不明也（已上）此總以一映奪三乘。如以日光。映弊月光。不現。復古記云。映者隱也。實現而權自隱矣。方便隨宜。巧便施設。引歸一實。一實既顯。假相亡矣。故云方便相盡（已上）折薪記云。方便相盡者。正別教意。以三本是一故。三相盡也（已上）以別教見三本無體相故。雖得三果。以別見之。本來即成不得義也。
    章為欲回彼三人下。二回三入一。此中回入。有總有別。總則回三入一故。別則大亦入一故。或可此科成立回大入一之義。上回三入一。為成下回大入一義。意云。回三入一故。即大亦入一。為顯三中大乘非實。即是破彼三車宗義。指事云。言為欲回彼三人。入一乘故。大乘亦說回也者。此有二種。一或有眾生。此世三乘根不定故。堪進同教一乘者。則見自所得三乘之法。皆依一乘無盡教起。是彼方便阿含施設。是故諸有所修。皆回向一乘。二或有眾生。於三乘法。根不定故。堪可進入別教一乘者（即知彼三乘等法。本來不異別教一乘故）進入別教。問三乘中菩薩。界內示佛乘。出三界外。亦示佛乘。非如二乘回入異乘。如何大乘。亦說回耶。答昔在界內。聞說三乘。即執為實。今至界外。聞說一乘。回昔三乘別執。入今平等大會。是故大乘亦說回也。問若說三乘因果。皆是方便故。歸一乘者。為歸一因。為歸一果。元曉師解云。於一佛乘。分別說三。故隨其本。歸因歸果。是義云何。聲聞緣覺。若因若果。皆於一因。分別為二。如經說言。聲聞緣覺。若智若斷。皆是菩薩無生法忍。當知此二。皆歸一因。歸一緣故。終致一果。彼經中說佛乘因果。分別佛地化身少分。如經說言。我實成佛已來。百千萬億那由他劫。故當知。彼說佛乘因果。同歸於一乘果內。若有菩薩。依彼教故。望樹下佛。發心修行。如是願行。歸於一因。同彼二乘未至果故。若準此義。釋章主意。二乘如前。權教大乘所說。佛乘因果。分別一乘圓教所說。三種世間。圓融十身。無盡一大法身小分化用故彼佛乘因果。同歸於一乘圓果。若有菩薩。依彼教故望色頂佛發心修行。如是願行歸於一乘圓因。同彼二乘。未至佛果故。是故經云。聲聞緣覺。不退菩薩。乘此寶乘。直至道場（已上彼文）此段章文。總別直明三乘回心所歸之處。即是別教。然言其門。要經同教。
    章若不爾者下。四研覈楷定。言若不爾者。上成三中牛車。必是三中大乘。故今反質。言若不爾者。謂若非三中大乘者也。指事釋此段云。此明三乘菩薩。退不同凡二。進未同一乘。謂彼菩薩。求牛車故。出三界外。到十住不退位。得出世淨心。異外凡夫。故不同凡夫。既以過二地不求二車故。不同二乘。然未會三乘別行。歸一乘無盡普賢圓因故。不同一乘。是故梁攝論云。十解以上。得出世淨心。又云。十解以上名聖人。不墮二乘地。由是故知。此三中大乘。非露地一乘（已上）此中三內菩薩乘者。且約終教菩薩陳之故。取初住已上為準。若依始教。雖有三根。多是初地。名出世益。
    章以至自位下。四結成入一。上科與此文相鉤鎖。似明三中菩薩。始發終歸之相。然此科中。兼明三乘入一之旨。故文中云後皆進入。言自位究竟處者。三乘自宗。所求所得。出世之果。離分段死。證得三乘教行。所設之果極至此所。故出三界。名究竟所。二乘無學。實是究竟。然自教分益。是究竟。彼離變易死。至佛果位。是一乘·教。非三乘分。故出三界。名究竟果。折薪記云。以至下。既云後皆進入。則約三乘俱入也。故經云。今此幼童。皆是吾子。愛無偏黨。我有如是七寶大車。其數無量。應當等心各各與之不宜差別。此則皆進入別教一乘之意也。下亦云。三乘根不定故。堪可進入別教一乘等。亦此意也。又探玄云。前共教菩薩。於彼教中。多時長養深解。究微行布教源（此是自位究竟）即當得此普賢法界（此是進入別教一乘已上粗注俱彼文也）言後皆進入別教一乘者。問三乘之人。一乘機熟。進入別教。其相云何。答聲聞乘人。法花會上。聞說一乘。回心向大。歸入一乘。小行即一。小人即大。修一乘行。證一乘果。此即漸入一乘菩薩。所入之處。即是花嚴經各諸子等一大車。此是同教分齊。七寶大車。其數無量。此是別教一乘。即是等一之所入所。涌出品云。如是之人。我今亦令得聞是經。入於佛惠。得聞是經。是同教分。入於佛慧。即別教所。後皆進入別教一乘。約就二乘。其相如是。其三乘中。菩薩之人。入別教一乘之相者。且如一類極遲之者。佛摘別教行布一門。為彼菩薩。施設授與。彼菩薩人。發心舉足。多劫之中。修行布法。聞修所薰。多劫所叩。根機漸熟。堪入一乘。然初地已上。證理融通。論其實體。唯在一乘一味理性。平等滿故。三乘教中。言詮施設。談證十地及以佛果。在地前位。懸期地上。其自分行。十信三賢。唯學行布事相一門。雖有理觀。不能鎔融。十回向終時。入初地。行布行究。三乘教盡。初地入心。無間道時。無滿始現。智與理冥。理遍通故。事無不融。四種法界。一塵全收。周遍自在。事事無礙。重重帝網。主伴具足。是故初地已後諸位。即是一乘。此地上者。正是圓教一乘十地。從此已後。念念圓融。重重無盡。乃至佛果。十身圓滿。法界體相。大用無窮。三乘菩薩。入別教法。終歸究竟行相如是。問三乘教中。說十地等。三乘菩薩。何故不證。超越即證圓教十地。答三乘教中雖有。唯是言教。無實證地。證地唯是別教法故。以離此普法。無成佛路故。問若爾。何故三乘教。有十信三賢。答地前皆是教道之法。多劫修行。皆是行布。是故得有三賢十信。問三乘菩薩。於教門中。可經十地。何故不爾。答十地唯是有漏法者。事實可爾。既是證位。必入一乘。無唯教義。問何故初地必入一乘。答地前多劫窮行布教修練瑩磨。根要熟故。問三乘菩薩。初發之時。豈不要期其十地佛果耶答遠意要契。即此教門。一切發心。皆有此事。既是教門。實無獲證。問三乘菩薩。既無證地。若爾三乘菩薩。入一乘後。無地前耶。更經此耶。若云無之者。一乘階位。豈不具乎。若更經者。初地之後。豈始入三賢十信乎。若云用三乘時。地前行者。彼唯行布。豈別教行可爾耶。答地前萬行。多劫叩機。入圓教後。即用前時。地前諸行。雖是行布。入初地時。令前地前行。即圓融無礙初地證理。融地前行。令事事融通無礙自在。理遍通故。前行布行。令理遍包。是故別教。地前地上。諸位圓滿。無有闕減。非初地後。修地前行。唯初地時。所證理性。前所修上。融遍含攝。充溢法界。周側虛空。直通諸地。融入佛果。即是圓教。三賢信滿。指事云。言以至自位至別教一乘者。此明三乘菩薩。到出世自位究竟所。根機成熟故。進入一乘也。即下文云。或有眾生。於三乘法。根不定故。堪可進入別教一乘者。即知彼三乘等法。本來不異別教一乘。何以故。為彼所目故。更無異事故。如會三歸一等。此之謂也。問三乘菩薩。極至何階。根器成熟。能信一乘。答古德云。極至三賢位。必定信一乘。是故疏云。問此等不信。是何位菩薩。答文無正斷。準其劫數。十千已過。僧祇未滿。應是三賢位人。問更至何位。則能信此。答極至此位。必定信入此一乘法。終無證地而不信此。問若爾。此位未究竟位。云何名為自位究竟。答古德云。雖未到極位。依彼三乘教。出繫業三界。得出世益故。三乘教益。已究竟故。到十住以上。自位不退處。住大乘自位究竟不退故。由此義故。名究竟也。所以者何。佛於一佛乘。分別說三者。若為界內初機之徒。直往宜說道場所得無盡佛法。以根機劣。不能信受。恐隨三途。受重苦故。初且說三乘方便。拔彼三途重苦。出三界火宅。然後說一乘教。令到佛果。是故三乘權教。初引界內機。令得出世益。以為究竟也。一乘實教。後引界外機。令得佛果。以為究竟是故經說三乘益云。得不退菩薩。又說一乘益云。與諸菩薩。及聲聞眾。乘此寶車。直至道場（已上彼文）指事次下一具文。廣即明究竟之義。辨定三乘益滿。次施一問答。引起信論等。具明初住出界。次舉自位究竟不正之說破責。一根熟究竟。二七地究竟。三佛果究竟。舉此三說。一一難破。佛果究竟。其過甚重。為闡提頂。招無間苦。此等文義。恐繁不引。好廣之者。可養神解。
    章問臨門三車下。五問答虛實。言問臨門三車。為實不實耶等者。指事云。問上已明權實訖。何更問實不實。答此非問權實。但問虛實耳。是故苑三。問若權教菩薩。畢竟還須入實教者。權教所說。十地佛地。豈虛設耶。答權教所設。因果行相。非實非虛。非虛者。為權引故。長養根器故。無實十地。故非是實也。亦如小教說佛菩薩因行果證。彼說非實。非不實也。即經云。如彼長者。初以三車。誘引諸子。然後但與大車寶物莊嚴安穩第一。然彼長者。無靈妄之咎。如來亦復如是。無有虛妄。初說三乘。引導眾生。然後但以大乘。而度脫之。今此問答。明此經意耳（已上）彼三一權實者。三權一實也。三乘一乘。相望以明。今虛實者。唯就三乘。明實義故。舉方便以為其實不實之所。方便一言。通二事故。唯一相義。其事在爰。上來釋第一權實差別竟。

五教章通路記卷第四終
五教章通路記卷第五

      

（此卷闕）
五教章通路記卷第六

        東大寺沙門凝然述
          
　　　　　　
　　　　　　
　　　　　　

    第五寄位差別。於中為二。初標。二釋。今初。如來設教。隨宜不同。或就實理。或約功能。寄說事物。顯法淺深。隨順宜緣。示義寬狹。今寄位者。菩薩十地。甚深廣大。分齊難知。是故寄說五乘等法。顯其淺深寬狹分齊。由此寄說。知義相故。亦名寄在。亦曰寄顯。未必事實。表顯爾故。於此寄位。有彼一乘三乘差別。故立此門。
    章如本業經下。二釋。亦二。初引教二顯義。今初。言如本業經仁王經等者。問此中總舉二經二論。明寄位相。其各說何。答先本業經上下二卷。總有八品。正宗之中。具明賢聖始終之相。總有三品上卷有賢聖名字品。具列四十賢聖名字。亦有賢聖學觀品。具明賢聖所觀行法。下卷之初。有釋義品。總釋賢聖始終義相。其學觀品。行相委細。二地十善。三地八定。而初地施行相髣髴。以義准判。初二三地。相同世間。四地具修三十七品。五地修十六諦。此二俱寄聲聞。六地廣觀十二因緣。此是緣覺。寄此顯位。七地具修十波羅蜜。八地任運。一念現形。九地四十辯才說法。十地職位。法雲彌滿。等覺法光學佛變通。此諸地中。四五六地。寄聲綠乘。七地已後。並大乘法。此章下卷。寄在門中。舉本業經。其中文云。七地已去。寄是菩薩。以得無生法忍故。此如本業經說。上來唯約三乘教說。以未分出一乘法故（已上）初地乃至六地。與今同故不引。是故今文。八地已上一乘法者。是出餘典。非本業經。問彼經名字品云。須陀洹。秦言觀明焰地。斯陀含。秦言度障難勝地。阿那含。秦言薄流現前地。阿羅漢。秦言過三有遠行地（已上）此是於菩薩四五六七地上。如次立聲聞初二三四果稱。何故今所引。與彼所說相違。答本業經中。四地道品等。所說分明。是故章主。引彼所說。然名字品。唯是四果名同而已。無別釋義。縱有相似。不如分明。又彼經所說。即成二門。今引一邊。成三一別。次仁王經者。上下二卷。上卷教化品中。說五忍相。信忍三品。相同世間。四地道品。五地諸諦。六地緣起。即是二乘。七地方便智願智。化一切眾生。八地雙照。方便神通智。化一切眾生。九地四無礙智。化一切眾生。十地得理盡三昧。化一切眾生。然後得佛地。登薩婆若果。此中七地已上。大乘無礙行相。而無一乘廣大之言。下卷受持品。說十三觀門。即三賢十聖也。說相雖有廣略。大途同教化品。其中第四五六七地。加次名須陀洹。斯陀含。阿那含。阿羅漢。是故章主。寄顯門中。即引此經。為阿羅漢。至第七地。八地已上。寄顯大乘約自在未自在位故。經有二門。今章所舉。當教化品。而未開出一乘之義。次地論者。論即本經十地品論。論隨經釋。初二三地。相同世間。四五六地。相同二乘。七地一切菩提分法。即是大乘菩薩行相。八地已上。同佛果相。即是一乘無礙行相。本經本論。專說此相。非可引別文別句。其梁攝論者。是真諦三藏譯。有十五卷。本論無著菩薩造。本論別譯。總有三卷。釋中牒本無有闕略。今所引者。第十五卷。彼明報土十八圓淨。其處圓淨文云。論曰。出過三界行處。釋曰。三界集諦為行。三界苦諦為處。淨土非三界苦集所攝。故言出過三界行處。此句明處圓淨。若非苦集諦攝。以何因得生。以何法為體。論曰。出出世善法功能所生。釋曰。二乘善名出世。從八地以上。乃至佛地。名出出世。出世法為世法對治。出出世法。為出世法體功能。以四緣為相。從出出世善法功能。生起此淨土故。不以集諦為因。此句明因圓淨。何者為出出世善法。無分別智。無分別後智所生善根。名出出世善法（已上）言論曰者。牒本論也。言釋曰者。即釋論也。先明處圓淨。若非苦集諦攝下。明因圓淨。此二圓淨。次第相連。問答而來。故連引之。此因圓淨中。有出世及出出世義。出世是三乘教。出出世即八地已上。是一乘法。故成一乘三乘差別。問二經二論。寄位之相。各有幾許。成其證據。答寄位之相。非皆滿足。或滿不滿。合成寄位。本經仁王。始終是同。六地已前。同寄人天二乘之位。七地並是菩薩大乘。而未分出八地已上一乘之義。十地論中。具明十地始終寄顯。梁論既明出世。出出世故。四地已上。三乘一乘。皆陳其相。而不明其初二三地。同世間相。二經二論。總集和合。明寄位相。而十地論。具足寄顯。問地論既是具足寄顯。唯可引此。何舉餘三。答十地一論。義雖滿足。為顯經論多說。是故諸部總合而引。
    章若大乘即是下二顯義。亦二。初進退覈足。二問答釋疑。初中亦二。初徵責。二配足。今初。言若大乘等者。致徵責。先牒異執。七地已下。正作徵責。言七地即應是出出世者。退約表詮而責。是依梁論意。言又不應一乘在於八地者。進約遮詮。而責。是地論等意。
    章是故當知下。二配足初牒法花三車。配三乘寄位。四衢下。舉此大白牛車。配彼八地寄一。問出世等言。出在梁論。於法花中。云何對之。答法花宅內。及三界等。即是世間。以界內故。即彼門外四衢露地。即是出世。以界外故。於彼露地。授大牛車。已居三乘出世之表。此是為定出出世義。此宅內者。梁論處圓淨中。三界苦集諦也。又法花合譬中。世間慈父是也。以此露地。對彼出世。此露地所得白牛。對彼出出世之法也。指事云。言是故當知至七地者是也者。此明出世以為自位究竟。案云。若二乘者。預流以上。若大乘者。十住以上。俱為出世自位究竟。何以故。以其四地寄預流故。初出世故。住於二乘自位。以究竟不退故。三乘菩薩。極至三賢位。必定信受故。十住以上。初出世故。住於大乘自位。以究竟不退故。以三乘益。已究竟故。由是故知。未必無學位。為自位究竟。以預流果入究竟故（已上）指事記主。三乘位極。以此所判。為其定量。又指事釋章上文以至自位究竟處故。後皆進入別教一乘之處。即引此段三乘之人乃至至七地者是也之文已解云。若二乘者。預流以上。若大乘者。十住以上。俱為出世自位究竟。以其四地寄預流故。初出世故。住二乘自位。究竟不退故。若大乘者。十住以上。初出世故。住於大乘自位。以究竟不退故。是故俱為自位究竟（已上）次下亦云。又疏云。心不退者。論釋自住處。畢竟智謂。大乘法。是菩薩住處。住於大乘。心不退轉。名畢竟智。解云。此明不退心為自位究竟。由是明知。三乘菩薩。得不退位。住於大乘自位。以畢竟不退故。是故名為自位究竟。又釋究竟有二。一者有學究竟。二者無學究竟。今言究竟者。有學究竟也。信位滿心。成就般若。斷界內煩惱。得出世益。故地地滿心。皆為究竟故。是故梁論第七卷云。究竟道有二種。一有學究竟。二無學究竟。此位最清淨智慧生處故。最微細惑障。滅盡無餘故。故名究竟位。諸地乃至如來地。皆有此究竟義。問依何教證。十住以上。出繫業三界。得不退益。答起信論云。菩薩發是心故。則得少分見於法身。以見法身故。隨其願力。能現八種利益眾生。乃至亦非業繫。以有大願自在力故。如修多羅中。或說有退墮惡趣者。非其實退。但為初學菩薩。未入正位。而懈怠者。恐怖勇猛故。又是菩薩一發心後。違離怯弱。畢竟不退墮二乘地。又梁論云。十解以上。得出世淨心。又云。十解以上。名聖人。不墮二乘地。又寂法師云。十解已上。出繫業三界。亦得疏云出三界。以十解菩薩。得位不退。出繫業三界故。亦得云出宅受車。是故經云。第四生貴真佛子。捨離生死。出三界（已上）引梁論有學究竟。通諸位者。為成初位不退自位究竟義也。引文雖繁。為顯彼師所立義旨。具載彼釋。餘次上釋。前處已引。
    章問若爾何故下。二問答中文。如前已引。既言二乘。應是聲聞緣覺二乘。豈攝菩薩。若攝菩薩。應言三故。此二乘善名出世一句。正是違文。即難之體。從八地以上等。非難要旨。即作答據。而今相連。一具引也。答中初進退研覈。即於問中所引論文。進成一乘。退攝二乘。其牛車人。無所收處。故約別門。應攝三乘。是故已下。即正會通。大小二乘。盡三乘故。言二乘名通者。此通伏難。謂有難言。常言二乘。聲聞緣覺。何作此判。故今答云。二乘名通。是故無過。下同教二乘中。具舉三類二乘。是故今指彼所明也。
    第六付屬差別。於中分二。初標。二如法花經云下。二釋。此中亦二。初引教。二顯義。今初。彼經意云。機根熟者。為說法花。未熟之者。授餘大乘。漸誘調練。後授一乘。經言信如來智慧者。當為演說此法花經者。問如來智慧者。是何等智慧。答總而言之。一乘體相。言一乘者。佛知見也。亦名佛慧。亦名平等大慧。理智平等。始本不二。理事圓通。總絕夷齊。是故總名如來智慧。若歷別言。經次上明三種智慧。故彼經云。如來有大慈悲。無諸慳吝。亦無所畏。能與眾生佛之智慧。如來智慧。自然智慧。如來是一切眾生之大施主。汝等亦應隨學如來之法。勿生慳吝（已上）此中總舉三種智慧。天台文句云。佛之智慧者。一切智也。如來智慧者。道種智也。自然智慧者。一切種智也（已上）嘉祥義疏云。佛之智慧。照有慧也。如來智慧。照空慧也。自然智慧。空有二種任運能知。即無功用慧也。此之三慧。攝慧義盡。此經雖明二權二實。意在攝入佛慧。故偏說之（已上）今言信如來智慧者。即當三中第二。下令得佛慧者。即當第一佛智。然此舉一。收攝餘二。一味總括。不可局限。天台釋此一段文云。若根深智利。直說佛慧。若不堪者。於餘深法中。示教利喜。佛慧是深而非餘。六方便是餘而非深。別教次第。是餘亦是深。汝能以餘深法。助申佛慧者。即善巧報佛之恩（已上）六方便者。七方便中除一。藏通二教。各有三乘。并別教菩薩。名七方便。今除別教。名六方便。言示教利喜者。折薪云。若智論六十九云。示者示人天。生死。涅槃。三乘六度。教者教言。汝應捨惡行善。利者為說法利。引導令出。喜者隨其所行。歎之令喜。釋曰。今引此文。明示教利喜之相。然此通示三乘法等。今文唯示大乘爾（已上）指事云。基法花疏第七云。示教利喜。即新翻云示現。教導。讚勵。慶喜。顯揚第十二。更加令離欲。謂訶毀諸行。令離愛染名令離欲。示現四種真實道理。名為示現。已得信解。令正受行。名為教導。若彼退屈。策發令進。名為讚勵。彼隨法行。讚令忻悅。名為慶喜。章家起信記云。示其義。教其行。得義利。行成喜故也（已上）示教利喜。新舊如是。
    章解云餘深法者下。二顯義。亦二。初成立大乘。二結顯一乘。初中亦二。初正明。二遮執。今初。以餘深言。進退推研。非一非小。三中大乘。其義自成。當知即是始教所依一切諸教兼通終頓二教之義。折薪記云。若智者解云。佛慧是深而非餘（乃至前引）報佛之恩。此師以別教菩薩為餘深。今以大乘為餘深。正相符契也（已上）般若。深密。淨名。思益等。諸經之中所說。菩薩因果行相。皆餘深法。
    章亦不可說下。二遮執。言亦不可說以彼小乘為餘深法者。此遮三車宗謬救也。問三車二宗。有此解耶。答二宗祖師。無作此解。唯是恐有作此救者。假設遮破。考實言之。不可有彼指法花為餘。以小為深者。假設之言。其事是明。金陵疏云。問文云。若有眾生不信受者。即於如來餘深妙法中為說。然小乘三藏非是深妙。大法即是大乘。云何別有餘深妙耶。答方等有二。一者大乘。二者一乘。餘法即是大乘。問何故信大乘。不信一乘耶。答有二種人。信大乘。不信一乘。一者是小乘。信大品等。以大品等。唯是大乘。未廢小乘故。小乘信大乘自是菩薩法。信小乘是聲聞法。二者新學菩薩。亦信大品云。大品明菩薩法為說。大品等是我等所行。非二乘所行也。問小乘人。既不信一乘。何故信大品等大乘。答大品等。密令捨小。密令信大。如前信解品中。密大乘。有自他兩教也。亦為新學菩薩說大品令密信一。密捨三也（已上）此師意致。指大品等諸大乘經。為餘深法。玄贊云。若不信此經。令行餘經。謂遇二乘。化此妙法。如其不信。且說般若大乘深法。調伏其心。後化此法（已上）此亦指般若。名餘深法也嘉祥師意。出世之法。不過三乘。其中菩薩。即是一乘。亦名大乘。一切一味。無有勝劣。然約廢小及不廢小。且立一乘大乘之名。而無大乘名三乘教。慈恩師意。出世之乘。亦唯三乘。其中菩薩。即是一乘。即是大乘。然約密意及顯了義。有第二時第三時異。但其大乘體。無有異。今花嚴宗。一乘大乘。是三外法。三乘大乘。是三中大。三外之大。名一乘大乘。是三外法。三乘大乘。是三中大。三外之大。名一乘大乘。三中之大。名三乘大乘。三外之大。有同教一乘。有別教一乘。事義非一。問探玄記一云。當今諸德。於大乘中。自有兩說。一立三乘大乘。乃至二後師引彼一乘大乘教（云云）三乘大乘。是法相宗。一乘大乘。即花嚴宗。終教已上一乘大乘。既攝終頓。終頓二教尚是三乘。而名一乘。豈非相濫。若名一乘。應是三外。答一乘三乘。總有二重。一若約成佛不成佛門。始教大乘。是三乘教。五性三乘。成佛不成佛。各定別故。終教已上。是一乘教。一切眾生皆成佛故。對法相宗乘差別故。約就此門。立為一乘。三若約圓融不融義門。圓教是一乘。始終頓教。並是三乘。圓教即明一塵法界。事事無礙圓融滿故。終教雖明理事無礙。而非事事融。不滿故。玄記所判。且約成佛不成佛門。故無相濫。若約融滿。唯攝別教。即如此所明分相門一乘。太子勝鬘疏云。大乘一乘。大意雖復同。所以少異。大乘猶是三中之別名。一乘則無三二之稱。般若維摩。雖名大教。而不名一乘。是其所以也（已上）太子御解。是四車義。全同光宅所立之義。與賢首宗大途是同。言以法花中正破小乘者。法花本意。正令聲聞。歸入一乘。是故經中。或約遮破。或就開會。或從歸入。或約廢絕。雖舉三乘。正在破小。深破二乘。兼破菩薩。經云。唯有一乘法。無二亦無三是也。而兼破三。會三。廢三。今明小乘。不名深法。故云正破小乘。
　　章是故當知下。二結顯一乘。言法花別意正在一乘者。法花宗旨。專說一乘。為顯一實。正破小乘。亦破三中菩薩大乘。經云。如來但以一佛乘故。為眾生說法。無有餘乘。若二若三（已上）又云。諸佛如來。言無虛妄。無有餘乘。唯一佛乘（已上）又云說佛智慧故。諸佛出於世等。五佛章段。三周所說文遍一部。義無二路。此乃法花始終。正顯一乘故也。
    第七根緣受者差別。於中分二。初標。二釋。今初。言根緣受者差別者。指事云。根機成熟。即有受法緣。若不成熟。無受法緣。故云根緣受者。謂菩薩摩訶薩。若根機未成熟。無受一乘緣。故名為三乘菩薩。若根機成熟。有信受緣。故名為一乘菩薩。若無一乘大乘別者。彼未熟菩薩。為何色人也。既不信一乘。故非一乘菩薩也。以摩訶薩故。非小乘也。若非三中大乘人。更何人耶。是故由根緣受不受差別。明一乘三乘別（已上）復古記云。根器機緣。受行之者。有所不同。謂普別二機。感普別二法。各不同也（已上）折薪記云。經云。未聞此經者。是根差別也。清涼云。所以凡夫頓能信者。宿因聞熏。此約有根。今無根故。不聞此經也。次經云。雖聞不信者。是緣差別也。於此大經。無緣故。雖聞亦不信也。又云。不受持隨順者（以上不信句中。不字貫於下句也。故唐經云或時聞已。不信不解。不順不入。故得知也）是受者差別也。以唯受行布之教。不受此圓融之說也。故名根緣受者差別（已上）根緣受者。三記少異。俱見一三別。互有其理在。
    章如此經性起品云下。二釋。亦二。初引教。二顯義。今初。言菩薩摩訶薩無量億那由他劫等者。此中義理。一宗旨歸。和漢記中。委悉解釋。今具可引彼。不可以私言。指事云。言如此經性起品至假名菩薩者。疏云。此明聞信難得。若菩薩依於三乘漸次教中。縱經爾所劫。修習六度道品等行。以根未熟故。不聞不信此一乘經。若不爾者。瓔珞經等。十千劫等。修信成滿。豈可無量億那由他劫。修行六度。猶不信此經。既非二乘。更是何等菩薩也。此同法花中。若不信此法。當於如來餘深法中。示教利喜。亦同上文求大乘者。猶為易。能信是法。甚為難。問爾許劫行。猶未能信。今諸凡愚。云何得信。答宿有種姓。聞便信受。若不爾者。多劫難入。今時有人多不信者。不足為怪也。問此等不信是何位菩薩。答文無正斷。準其劫數。十千已過。僧祇未滿。應是三賢位人。問更至何位則能信此。答極至此位。必定信入此一乘法。終無證地。而不信此。問何故二乘。縱得羅漢。亦未信入。三乘菩薩。不至地上。而能信耶。答以三乘勝故。是近方便故。不同二乘也。是故若入此法。則於十信滿心。具一切位。同時而得也。有迷者云。無量億那由他劫。名為三阿僧祇劫也。經三祇劫。得佛果。人。名假名菩薩。今難之云。若爾可言假名佛也。又上古哲人。探諸聖典。斷定階位。流通末代。末葉愚夫。何發誑心。不信此文。反述妄說。若無正斷故不信此文者。何聖教中。正斷此不信者。為三乘佛果耶。願示現教。決此疑難。若依寶積。作是說者。檢彼經文。都無此文。若依法花。檢經亦無。檢上古經疏。亦都無此文。天受所見。豈勝上古。既無聖教。何作妄說。如思禪師智者禪師靈山聽法。億在於今。即作章疏。流通末代。彼章疏中。不作此說。又此土古德。訓僧都等。名高一朝。學普六宗。近受詳法師。遠依藏法師。傳彼一乘宗。都無如是說。今汝依誰。為此妄說。非直無現教。亦無教授師。愚夫妄義。由何建立。又汝愚云。五教云自位究竟者。以得佛果故。名自位究竟。今亦難云。若藏法師。作五教時。以佛果位。為究竟處作經疏時。豈說三賢位。信入一乘耶。若不見正文。謬說地前者。亦未見正文。何作五教。以佛果位。為究竟耶。如是徵難。都無走避。由此可知。佛果迴之義。俱是汝等之妄說耳（已上彼文）此中所明。文言雖繁。唯所成者。三賢之終。迴入一乘。然後大破三乘佛果。還即迴入一乘之義。折薪記云。今文直云菩薩摩訶薩等。若唐經中。初加設有之言。故云設有菩薩摩訶薩等。大疏解云。設有之言。似當假設。望慈氏讚善財言。餘諸菩薩。於百千萬億那由他劫。乃能滿足菩薩願行。今善財一生。則能淨佛剎等。斯則舉權顯實等非假設也。若實有此不信人者。為在何位。文無定判。義當三賢。以入證聖。必信圓故。若約教道。三祇亦未入玄。所以凡夫頓能信者。夙因聞熏為種。別故今更不信。當來豈聞（已上彼文）言若約教道三祇亦未入玄者。三乘菩薩。入一乘法。總有教證二道之門。言教道者。教門施設。誘引機根。菩薩發心。乃至佛果。始終行相。並託教道。是故菩薩。經歷三祇。登昇佛果。雖領此義。而非實證。不實經故。唯依教門。悟解而已。非有如教實入彼果。言證道者。真無漏智。證入真理。此時即離教所設相。既出教表。實證明白。初地已上。即得此證。若據此門。必入一乘。無有證者。不入一乘。是故當知。三乘教中。唯有教道。無有證道。一乘教中。即具教證。問三乘教中。十地豈非是證道耶。一切十地。應皆證故。答三乘教中。所設十地。唯是教門。無有實義。實證即是一乘法故。於三乘教。謂入十地。即入一乘十地實證。問三乘地前。亦不可有。其所施設是教道故。答三賢諸位。本是教道。未證理故。唯比觀故。問一乘地前。亦應教道。答信位滿心。沒同果海。雖有教道。教亦融故。問一乘地上。有教道耶。答有教道也。此教即融是無盡故。問一切十地。可皆證耶。答不爾。雖言十地。非皆是證。三乘十地。非是證故。不同一乘教證圓融。問三乘菩薩。信入一乘。判其位分。賢首清涼。全是同耶。有不同耶。答兩祖所判。大旨是同。而亦似有其所不同。賢首大師。玄記一云。守權非器。謂三乘共教。諸菩薩等。隨自宗中。修行未滿初阿僧祇。亦非此器。故下文云。菩薩摩訶薩（云云。性起品文今章引）此中意云。三乘菩薩。初僧祇中。既是非器。即三賢位。明知劫滿已上。是器。此是五種非器之中。第五非器。不信一乘。玄記下文。五為中云。三引為者。謂彼如前共教菩薩。於彼教中。多時長養深解。窮徹行布教源。即當得此普賢法界。既云無量那由他劫。不信此經。即知過此劫數。必當信受。離此普法。更無餘路得成佛故。經不說彼過此劫數。猶不信故。問若彼地前。過彼劫數。必信受者。即知地上二宗不別。豈彼所信無十地耶。答於彼教中。具有行布十地。漸次乃至佛果。養彼根器。務令成熟。極遲之者。至此劫數。定當信入。如其疾者。是即不定。可準知耳（已上）此解釋中。唯言億那由他劫後。信入一乘。不定何位。分齊難知。性起品玄記云。文無正斷。準其劫數。十千已過。僧祇未滿。應是三賢位人（已上）唯言三賢。不定別位。問不信及信。指定何位。答初祇未滿。即是不信。對此義故初阿僧祇。圓滿之位。是信一乘。至極不信。唯迄那由他劫。不言過此劫猶是不信故。那由他後。要信入一乘。問那由他劫後者。為至地上信耶。未至初地已前信耶。答未登初地已前。十迴向之終。方信一乘。迴向終者。即初祇滿。問就初祇滿。有將滿矣。有正滿矣。有已滿矣。今就何時。言初祇滿。答此就將滿。言初祇滿。性起品意。未登地時。信受一乘。成其器故。玄記云。問何故二乘。縱得羅漢。亦未信入。三賢菩薩。不至地上。而能信耶。答以三乘勝故。是近方便故。不同二乘也（已上性起疏文）既云不至地上。能信受。是初僧祇將滿明矣。若汎言之。亦通正滿已滿何妨。未登地故。問不至地上已前。要心信一乘者。何故性起探玄記。云終無證地而不信此（已上）此意證地必信一乘。明知爾前未必信入。又玄記一云。問若彼地前。過彼劫數。必信受者。即知地上二宗不別。豈彼所信。無十地耶（已上）此問文中。地上方信。是故責言二宗不別如何。答言終無證地而不信此者。為成地前將滿信入。致此誇節文言。何者無有證地不信一者故。將滿時。必信一乘。次問中文者。將滿之時。已入一者。至地上時。二宗不別。此亦不遮地前信一。問第十回向。將滿之時。既信一乘。若有猶遲於此者耶。答入一之者。是為極遲。定不可有遲於此者。故玄一云。極遲之者。至此劫數。定當信入。如其疾者。是即不定。可準知耳（已上）此劫數者。億那由他劫也。故至此劫。是是極遲也。問玄記。疾者。不定。此是何等分齊。答疾入之者。既云不定。是通初後。不可局定。圭山大師。圓覺大鈔。明三乘教菩薩。入一佛乘。總有三處。一十住初心入。得位不退故。二迴向終心入。一阿僧祇。練行純熟故。三極遲初地入。證得法界。融通自在故（取意引之）此中初住。疾中之一。迴向終心。大遲與此玄記意同。花嚴問答上云。問三乘教中。立諸位地。令生信解者。不為如所立要至自究竟果耶。有要至自究竟果人耶。答不定。汎三乘教大意。為欲生信解。隨眾生意。安立受此教。人有多重若利根人。始聞方便教。即知方便之意。即入一乘。又有聞教不知方便之意。如斯人。此中有多品類。隨根熟處。入一乘位。最鈍根人。如所聞教。至自究竟果。方迴入一乘見聞位（已上）又云。問何知三乘極為佛。而還入一乘也。答如法花經云。既至三車處。方又索故。信乃與一車故。彼三車處。即三乘果喻故。不可不爾也（已上）前明三乘中。菩薩自位究竟成佛竟。然後還入一乘見聞位故。有此問答也。此問答二卷題下云。法藏撰。然文言卑拙。句逗雜亂。不似賢首常途章疏文言句逗。賢首大師。所製文章。簡而又要。精而又美。隨讀得意。隨解領旨。教章。玄記。旨歸。綱目。梵網戒疏。門論疏等。皆此類也。至密嚴經疏。文言少異。四字成句。事無混濫。要妙精雅。中正冷焉。今此問答。與彼相反。俚而又野。難言祖文。或賢首門人。承師記之如慈恩勝鬘疏等。然賢首弟子。六英之中。惠花。惠英。文超等師。不異宗家所製文言。餘之宏觀。智光。宗一。俱瑩金王。互飛風光。都不可有如是野言。或後人造之。借名宗家。用不任意。何勞會違。然古來先德。皆依用之。私記等中。引用和會。題目下。云法藏撰故。然不乖宗旨。義有要妙。今且隨古時。引用之。彼問答意。三乘菩薩。入於一乘。總有三時。一利根即入。二中根不定。隨根熟故。三下根極位。文言即似至佛果位。利根即入。應是十信。中根隨熟。或初住位。或三賢中。或迴向終。或初地位。下根佛果。如是應準。指事破三師謬解。中根熟究竟佛果。究竟即當後二義焉。古德私記中。會三乘極為佛而還入一乘之文。成立非取佛果之義。即讀文點。成立彼義。文點意云。於三乘極迄成佛。而還入一乘。此點竟說。三乘菩薩。初發心時。乃至信等。於菩薩法。要期成佛。企三祇行。練熏琢磨行布教源。由此發足。欲至佛果。然勤修行。至不退位。自位究竟入一乘法。於三乘教。欲進佛果。而還入一乘見聞位也。於行布教。如是究盡。即當清涼教道門義。古來先德。作此料簡。玄記疾者不定之義。隨處非一。或十信位。或初住位。或三賢中。唯是迴向終心已前。有此差別。若至將滿。成極遲故。清涼大師。大疏一上云。守權非器。謂三乘共教。諸菩薩等。隨宗所修行布行位。不信圓融具德之法故。下經云。設有菩薩。無量億那由他劫。行六波羅密。不聞此經或時聞已。不信。不解不順。不入不得。名為真實菩薩（已上此唐經文）此中行布。即教道也。此舉三乘菩薩不信此經之位。下所為中云。引為即前權教菩薩。不受圓融之法故。十地之中。寄位顯勝。借其三乘行布之名。彼謂同於我法。後因熏習。方信入圓融。以離此普法無所歸故權教極果。無實事故（已上）演義鈔四上云。權教極果無實事故者。如有五教唯圓教因果俱有實事。前四因中則有。至果皆無。由修權因。若入地後。即入實故。猶如百川浩蕩。千里亦無究竟滿處。究竟滿處。即是海故（已上）此中既云若入地後即入實故。是故初地必入一乘。迴向終心已前。皆不信一乘也。唐經出現品。億那由他劫文。如前大疏所引。彼處大疏九上云。若不依此教。縱多劫修行。尚非真實。況能疾得菩提。此中設有之言。似當假設（乃至如前折薪所引）今更不信當來豈聞（已上）演義十九上云。若約教道三祇亦不入玄者。即古十玄中意。然歷三祇。設未究竟。亦已入位。何以得言未入玄耶。是故上云。若約教道。施設三祇。教既未真。則成佛義。亦非真也。教不實故。若約證道。三祇修行。必已剋證。修權既深。則能入實（已上）此不信位。大疏既云義當三賢。即同玄記應是三賢位人之文。此信入位。大疏既云以入證聖。必信圓故。即同玄記終無證地而不信此之文。然大疏意。據演義鈔。若入地後。即入實故之解。此證聖言。即是初地。彼此一同。此時必信。問若爾。何故不信位。言義當三賢。應言三賢之終。信入一乘。是初地故。答約證明信。故云證聖。初地得四不壞信。無漏信故。五忍之中。初二三地。是信忍故。縱使回向將滿之時。雖有信入。有漏位故。隱之不顯。舉勝顯之。故云證聖。問若爾玄記亦即可爾。何故第十迴向將滿。立信入義。答雖是非勝。初入一乘。故約初信。言不至地。而亦約證故。云終無證地等也。雖有證位。就始為言。故成迴向將滿信義。如是和會。兩祖無違。雖然今約隱顯初後成立。香象將終。清涼入證信一之義。斯則兩祖。似有差別。是故各述其所立意。問清涼約證。大鈔初地入一之義。有何差別。答無有差別。唯是一同。問法花三車中牛。既合不退菩薩。若爾賢首。約始教者。初地不退。十迴不退。若依終教。初住不退。清涼師意。始教七住。終教初住。得位不退。何不約此明信入位。兩祖各判有差別耶。答且約一相。兩祖各用。若細言之。約教如是。隨應明之。壽靈所判。約就初住。即此等義。問三乘何位入一乘者。為入一乘十信位耶。為當入彼三賢等耶。答兩卷指歸云。縱使三僧祇修滿。若更回向。得入頓教大乘信位（已上）頓教即是花嚴也。言三祇修滿者。此文是似從佛果位。回入一乘。若約教通。非實佛果。三乘實位。應地前等若據此釋。入一乘信位也。若依花嚴同答解釋。入一乘見聞位。即十信位。然問答中。利根即入。似是三乘信位之者。自餘諸文。無有從彼三乘十信。入一乘者。然玄記中。不定之言。以此思準。豈得無乎。今且立一義云。依清涼釋。從證入者。所入之處。即是初地。非是信位。依香象釋。從第十回向將滿入一者。即從其位。疾入初地。亦非信位。若依大抄。從初住入者。或入信位。或即入住。彼指歸文。從三乘宗賢位初入故。入一乘十信位也。彼三祇滿。是教道故。花嚴問答。會通亦爾。或是擬宜。雖是上位。初信一故。擬言入信。如彼二乘回入一乘。雖無三生。當解行生。問從三賢等。入一乘者。為更修一乘三賢等行耶。為更不修進後位耶。答大抄三云。既於彼三處入已。為更從十信等位。而修行耶。為但彼入處一乘。更不修行耶。
    答有二。一入已更行彼一乘三賢行。以圓融位與彼差別位不同故。二更不修行。以但彼位滿。即入法界。豈可以證法界。更劫行彼諸位耶。故知更無別行。入即圓融也（已上）此有二義。隨一即成。後義不別修一乘行。入一乘已。必得圓融。融前三乘三賢等行。令無早故。此法即成一乘行布圓融具足之行。於此義上。擬宜成立修行之義。若依此門。言修無遮。前行布上。後令融故。此乃當修圓融行也。章解云此明三乘菩薩下。二顯義。亦二。初釋成大乘。二結顯一乘。今初。此中意者。以花嚴經積行菩薩。令同法花餘深法機。此餘深法。即譬喻品三車中。牛所領菩薩。若約時分。此三人中。法花已前。初門菩薩。是譬喻品意。囑累品中。餘深法機。是佛滅後。初門菩薩。性起品中。積行菩薩。是久遠劫。行布菩薩。三類雖異。並三中大。是故章中。令同一也。折薪記云。若望自宗。亦真實也者。既此菩薩。義當三賢。探玄周問云。若地前。過彼劫數。必信受者。即知地上二宗不別。豈彼所信。無十地耶。答於彼教中。具有行布十地。漸次乃至佛果。長養彼根器。務令成就（即自宗真實義）極遲之者。至彼劫數。定當信入。如其疾者。則是不定。又引清涼亦云。若約教道。三祇未入玄（亦自真實也已上經亦彼也）自宗真實者。自位究竟故。問三乘菩薩。入一乘者。必是自位究竟者耶。答花嚴問答中。判言不定。即出其相。如前已引。疾入之者。既言不定。其中豈無不至自位。若約教言。始教迴向終心。終教初住。各是極果。問頗有始教初住。終教初地。入一乘耶。答若約不退。始教三處。從此處所。各入一乘。終教初住。是即剋定。若入一乘。多分亦餘。何遮證位。機不同故。若始教中。初住入者。少分有之。何強遮之。章此文意明下。二結顯一乘。言此文意等者。折薪記云。探玄問云。瓔珞經等。十千劫修行十信行滿。何故此中。無量億等。不信此經。答以彼但於行布位中。修行信等。於此圓融普賢十信。一攝一切。猶未聞信。由此故知。二宗差別。故今云不同彼也（已上）此二宗差別句次下。玄記續云。若不爾者。修行既經爾許時劫。不信此經。何名菩薩摩訶薩也（已上）積行菩薩。不信此經。是故此經懸異三乘菩薩所行。由此義故。花嚴圓教。別教一乘。炳然顯了。
    第八難信易信差別。於中分二。初標。二釋。今初。言難信易信者。淺教易信。深法難信。聲聞唯易。一乘唯難。緣覺菩薩。相望通二。難易有四。即於此中。顯示一乘三乘差別。
    章如此經賢首品云下。二釋。亦二。一引教。二顯義。今初。折薪記云。賢首品者。此品即十信之終。三賢之首。以此諸賢。攝諸德故。偏舉賢名。謂體性至順。調善曰賢。吉祥勝德。超絕名首。即以此菩薩。演說此法。賢即是首故。名賢首（已上）所引經文。聲聞。緣覺。大乘。是法。四重顯然。言是法者。即別教一乘也。
    章解云以此品中下。二顯義。指事云。言信位終心即攝一切位等者。問何以故。唯說信位終心。攝諸位即成佛。不說信初門攝諸位成佛。答信位初心。未得不退故。未出三界故。未得般若故。未見平等法界理故。由不見此理。不能解普法。是故不說初門成佛。到信滿位。得不退門。出三界外。成就般若。分見平等法界理。故得解普法。由解普法故。初位攝後位。即成正覺。是故經云。初發心時。便成正覺。具足慧身。不由他悟。由此明知。三乘菩薩。亦得不退。信入一乘。今時凡夫。見聞一乘。亦到彼位。可得普法。若不爾者。何初發心。即成正覺（已上）復古記云。信位終心者。即十信滿心。勝進分上。得一切位及佛地等。故云成佛等事。此是實成。非變化成非三乘境界。設有聞者。必難信受。至今有謂但名字觀行即耳。非究竟即也。經恐難信。故以三乘對決。顯二乘不同也。問前明果德絕於說相。云何十信終心即具佛果德用。若十信同果德者。即果德是可說之相。何名不可說耶。答因位辨果德者。欲彰果德是不可說。是故歎德文言。菩薩在於一地。普攝一切諸地功德也（已上）折薪記云。大疏問云。此既是初。何得乃具後諸行位及普賢德耶。古德釋此。略有二門。一行布次第門。謂從微至著。從淺至深。次第相乘。以階彼岸。如瓔珞仁王起信瑜伽等說。二圓融通攝門。謂一位即具一切位等。如此所說。亦如大品等中。一行具一切行。此中有二門。一緣起相由門云云。二法界圓攝門云云。問約法相收。是則可爾。約人修行。豈十千劫修行纔滿。即具如此無邊德耶。答法是圓融具德法故。若諸菩薩。行此法行。是彼所收。或無量劫。或無定限。十千劫言。非此所說（以仁王經中。即名十信修十千劫爾）如下善財童子。及兜率天子等。所行所得。並是其人不同。行布次第教中之所說也。又十千劫乃是一經。瓔珞但云一劫二劫（經具云佛子發心住者。是上進分善根人。若一劫二劫乃至一恒二恒佛所行十信行等）此經縱有行布亦皆圓融。問此品偈云無量億劫勤修學。得是無上菩提智。斯則非一生也。亦非十千。以為無量。通斯難者。應有二義。一此約行布展轉義故。二約圓融展促無礙故。如上所辨故。善財見仙人。執手一一佛所。經無量劫。故修短難思。特由於此故。賢首菩薩云。信大乘者。猶為易。能信此法。倍更難。以此初心具一切功德故難信也。故今文云。既超三乘。恐難信受等也（已上）諸釋分齊。以此可知。
    第九約機顯理差別。於中有二。初標。二釋。今初。言約機顯理者。指事云。為別機而顯淺理。以為三乘教。為普機而顯深理。以為一乘教。由此機理淺深。明一三別。故云約機顯理等也（已上）為三乘機。說諦緣度。各顯所詮三種義理。或所證理故云爾也。
    章如此經第九地下。二釋。亦二。初引示。二釋成。今初。示聲聞道者。是說四諦法也。為說辟支佛者。即十二因緣法也。為說菩薩道。六度。四攝。四無量等法也。復古記云。諦緣度等。為三乘。皆是一方化儀有限說也。非無盡佛法。故云差別（已上）此意約諸相如是顯釋門之名也。指事云。問三乘教中。亦說佛法。何唯為說菩薩道耶。一乘教中。說菩薩行。何故偏說無盡佛法。答三乘教中。雖說行布一相因分少分佛法。以未說主伴無盡。果分圓滿。十佛境界故。唯是菩薩所知。因分之少分故。隨初心菩薩機說故。名菩薩道。一乘教中。寄普賢門。顯主伴無盡果海十佛境界故。名說佛法。是故下云。不同三乘一相一寂等法也。此之謂也。後句云無盡佛法。疏不說也（已上）此釋三乘唯言菩薩。一乘言佛之所以也。三乘因少分故。一乘寄因顯果。然立乘名隨宜不同也。且約三乘。聲聞緣覺名。合因果。菩薩乘者。舉因攝果。若言佛乘。舉果攝因。若言大乘。普通因果。今三中大。名菩薩者。舉因攝果。一乘名佛身者。舉果攝因。或三中大。既名菩薩。今對此故。一乘名佛。若云一乘。總含因果。名一佛乘。舉果攝因。無盡佛法者。無盡法通因果。佛之言約果也。或三中大。無實果故。唯名菩薩。一乘有實因果。且對菩薩故。云佛身。此義唯約一乘宗也。
    章解云此明一乘法門下。二釋成。亦二。初隨難解釋。二說法所以。今初。所引經中。言示佛身。說無盡法。是故消釋。顯其相狀。復古記云。主伴具足等者。如此經中。一一結通一切時處。皆說此法。又一一法門。皆說下者。欲顯無盡故。或名無盡修多羅海。與彼三乘不同。一相一寂。即一事一理。所以三乘終教。一相真如也。而言等者。孔目云。並初教門染淨即空。愚法小乘苦諦之教。所詮實法。有為無為等宗。並不同。義理各別也。下文云。若依三乘。種性差別。略有三說。一約始教。二約終教。三約頓教。今就彼終教以揀。明知此章通揀諸教三乘。無足疑者（已上）指事云。一相一寂等法也者。如法花經第三卷云。如來知是一相一味之法。所謂解脫相。離相。滅相。乃至常寂滅相。終歸於空。策法師疏云。一相者。謂同一無相。一味者。同一解脫味。解脫相離相滅相等者。於一相中。更立三名。並是空之異名。同以人法二空。為其體故。曰終歸於空。又大般若第三百八十三云。通達一切有為無為皆同一相。所謂無相。案云。三乘教中。唯說如是一相佛法。以未說無盡佛法故。不同一乘（已上）此中法花。雖非三乘所說一相。同三乘故。折薪記云。一相寂等法者。下文更云一味。故云等也。此通三教所起相。始教則三獸不同。河水一也。法花云。我等同入法性等。清涼云。終頓二教。雖說一性一相無二無三。不辨圓融具德。正揀此也。即法花云。如來知見。即一相一味之法。所謂解脫相。離相。滅相。究竟涅槃常寂滅相。終歸於空是也（已上）諸釋雖繁大途是同。三乘法門。無非單一。章以此地中下。二說法所以。亦通伏難。言所以者。問何故九地中。明說三乘等。答第九地菩薩。得四十辨才。通達為物授法義式。是故具陳為彼三乘及一乘機說三一法。言文之差別者。文謂教文。及以法文。並目能詮。即示所應說三乘教法差別也。通伏難者。謂有難言。花嚴是別教。何故說三乘。是故通云。懸說九地菩薩行相。非花嚴會被三乘機九地菩薩。作此事故。折薪明法師相。文言繁故不載。
    第十本末開合差別。於中分二。初標二釋。今初。言本末開合者。指事云。本者一乘。末者三乘。開者於一佛乘。分別說三。合者會三歸一。若無三乘一乘別者。如何三乘法。入遮那海。是故由此本末差別。顯一乘三乘別。故云本末開合差別（已上）由合知開。由開合本。依能所歸。顯三一別。
    章如大乘同性經云下。二釋。亦二。初引示。二釋成。今初。大乘同性經者。有上下二卷。後周天和五年庚寅（當隋第四王宣帝。大建二年）崛多三藏。共僧安於長安譯。又有新翻本。名證契大乘經。亦有二卷。大唐永隆元年庚辰。日照三藏。於東太原寺譯。今章所引。即舊譯本。文在下卷。彼經以海妙深持自在智遍菩薩。為其對揚時會上首。時彼菩薩白佛言。佛地有幾。佛告彼菩薩言。佛有十地。一切菩薩聲聞緣覺。所不能行。一甚深難知廣明智德地。二清淨身分成嚴不思議明德地。三善明月幢最相海藏地。四精明金光功德神通智德地。五大輪成儀明德地。六虛空內清淨無垢炎光明相地。七廣勝法界藏明界地。八寂淨普覺智藏能淨無垢遍無礙智通地。九無邊德莊嚴回向能照明地。十毘盧遮那智海藏地。時佛說此十地名已。世界震動。諸菩薩眾。請說地義。佛告海妙。聲聞緣覺諸地。尚不可說。何況菩薩如來諸地。時海妙菩薩。問三乘十地如次說聲聞。緣覺。菩薩十地。菩薩十地。即歡喜等（自下正文）海妙深持菩薩。復問佛言。世尊。一切自地。從何處生。佛言善丈夫。一切自地。從佛地生。海妙持菩薩。復問佛言。世尊。解脫解脫彼此何異。佛言。善丈夫。河水海水。彼此異不。海妙深持菩薩言。世尊。河水海水廣狹有異。佛言。如是如是。善丈夫。聲聞辟支佛解脫。如彼河水。如來解脫。如大海水。海妙深持菩薩。復問佛言。世尊。諸大小河流入海。不。佛言。如是如是。善丈夫。如汝所說。何以故。諸有聲聞法。辟支佛法。菩薩法。諸佛法。如是一切諸法。皆悉流入毘盧遮那智藏大海。述曰。上總具說四乘十地（已上）諸佛。聲聞。緣覺。菩薩。此經文言一切自地從何所來者。此問二釋。一云。總指四乘言一切故。一云唯指三乘從佛生故。問聲聞緣覺解脫。是如何水。佛如大海。菩薩喻何。答亦有二義。一云菩薩喻海。上云聲聞辟支佛等諸地尚不可說。何況菩薩諸地。一切如來佛地名也（已上）何況之處。亦攝菩薩。等言向內等故。一云。菩薩喻河。不及佛故。等言等取菩薩。下舉菩薩分不可說。彼聲聞等。是能入法。智藏大海。即所入處。問能入法中。何舉諸佛。答上四乘法。皆是能入。並如河水。諸河入海。四乘皆入智藏海故。上言一切。指此四乘。初義勝故。無所遺故。上不可說況菩薩者。是隨分故。若對智藏海。佛地亦分故。菩薩喻河。有等言故。難上文。說佛十地已云。此地是如來十地名號。諸佛智慧。不可具說（已上）隨時稱歎。事義皆爾。問能入佛法。豈非一乘。何有一乘得入智海。答總而言之。如來十地。是一乘法。以三乘法。所歸處故。然於其中。第十智藏。一中一極。是故三乘。九如來地。皆悉流入第十極處故。能入中言諸佛法。即指此等。總為能入。智藏大海。雖是一數。既居極滿。總所歸處。是故一切皆歸此處。如彼信等位諸行。為初住位總集方便。三賢等善。為初地因。取七地前諸位萬行。為第八地總集方便。取九地前諸位萬行。為第十因。次第十地為因圓滿。以五十一位諸行等。為佛果因。佛地諸法。名果圓滿。如是相望。次第增勝。今地亦爾。准思可知。問智藏大海。與佛第十地。為是一同。為亦別耶。答彼第十地。名地海藏地。此所入處。名地藏大海。雖無地名字亦上下。唯是一名。有何遮妨。或可是別。智藏大海。四乘十地。總所歸處。指事云。問上引元曉師說云。聲聞緣覺。若因若果。於一因分別為二。當知此二皆歸一因故。終致一果。彼教中。說佛乘因果。分別佛地化身少分。當知彼說佛乘因果。同歸一乘果中。若有菩薩。依彼教故。望樹下佛。發心修行。如是願行。歸於一因。同彼二乘。未至果故。如何今釋。云三乘諸法皆悉流入毘盧遮那智藏大海。答約一乘中。自有二門。一因果差別門。二因果無二門。前釋約第一門。今此約第二門。是故不違也（已上）此問答意諸佛法者。約三乘教佛果為言。復古記。釋。此所引經云。初引示二。初本末分異。所有下至諸佛法。本末分異也。諸佛法是本。餘法是末。故二宗差別也。如是下。二會末歸本。如是諸法。是前二乘並菩薩法也。皆悉流入者。會前之三乘之末。歸遮那本法也（已上）此解釋意。諸佛法者。與智藏一。而能入所入言。似有所濫。義苑疏云。教逐機興。乘分大小。隨功陟位。果滿僧祇。故云菩薩法諸佛法。原其逐機之法。因中則有。至果全無。佛縱立乘也。是阿含假設故。此文中。皆悉流入智藏大海（已上）此意佛法即三乘果。全同指事。集成記云。如是等者。即聲聞等二法。毘盧等。是佛第十地。舉後攝初。十皆佛法。會末歸本。故云皆入（已上）此解釋意。同復古記。此文之中。初分本末。謂有聲聞緣覺菩薩法末及佛法本。如是已下。會末歸本。即歸佛法。佛法即是智藏大海。
    章此文約此下。二釋成。義苑疏云。從本流末。故有四乘之法。攝末歸本。但顯一乘（已上）折薪記云。此文下。初約本末分異。即三乘法為末。佛法為本。仍會末歸本。即四法皆入智藏大海。既此經亦名一切佛行入智毘盧遮那藏經。又佛第十地。與今名同。但海字前卻。若三一對說。即佛法為本。既是對論。未為絕待。若對待兼亡。則佛法亦為末也。即以智藏大海為本。此例如清涼釋依處中。染淨融通四句內。若染淨對說。即花嚴為本。剎種所持世界為末。若理事相望。則前三句皆末（或唯染。或唯淨。或居花藏內娑婆。此三句皆末）第四句復為其本（或泯。染淨相。盡同一法界）今此義勢。例同此也。故經中釋佛果第十地云。為諸菩薩。說一切法無所有故。復告令知一切諸法本來寂滅。大涅槃故。據此則知。毘盧遮那智海藏中。本來寂滅。方為絕待也（已上）此釋意有二重本來外義大途。實有理在。復古記云。本末分異。前分四法也。仍會末歸本。即會如是下。一切三乘法。歸第四諸佛法也。章語如揭日月而行也。何其惑哉。智藏大海。即諸佛十地中。第十名也（已上）諸記異釋。皆有道理。是故忘繁具載錄之第十門竟。
    章此上十證下。三結顯。上分三段。標分。二正陳。此是第三結也。此上十證足為龜鏡者。義苑疏云。如上十門。經之與論。證成三乘外。別有一乘。如既指掌。類彼蓍龜辨其吉凶。明鏡鑒其妍醜（已上）此釋鏡義。未必秦鏡。集成記云。大鈔曰。龜鏡者。神龜有靈。能知吉凶。秦鏡照膽。能鑑邪正（已上）此是龜鏡。皆有靈驗。圓覺鈔云。大乘與一乘異者。法相宗中。學人多不信之。故華嚴藏和尚。製五教義分齊。文中料揀大乘一乘。有十義差別。都引二十餘部經論證之（已上）圭山大師。明三一別。全指此章。即此段文。問此十證中。所引經論。部數不幾。而言二十餘部經論。有其數耶。答二十餘者。非謂別部（已上）是引文。有爾所數。一經有多文。總別合數。一總依法花譬喻品。陳四車義。二引同品索車文。三合譬教門四得車歡喜。五體具德文。六用殊勝文。七行眷屬文。八無量寶車。九囑累品文。已上九文。同在法花。十總指華嚴。十一本業經。十二仁王經。十三十地論。十四梁攝論。十五同論二乘出世。十六華嚴性起品。十七同經賢首品。十八同經第九地。十九同性經。二十破執中。維摩經。所未聞經等文。十證前後始終。既有二十文證。而寄位中。言梁攝論等。此等之言。等取餘經論。寄位經論。非唯一二。此等即是二十之餘。是故總言二十餘部。天台文句。立四車義。即引諸文。明四乘義。即引華嚴第八。無上樂大事。說無量佛法等。又引三十六文。即三解脫法。出聲聞乘。無諍法。出緣覺乘。六度四攝。出大乘。知一切法。出佛乘也。又引第九地。說聲聞乘地。支佛乘地。菩薩乘地。如來乘地也。又引十地論第二地。五種十善。又引瓔珞經第十三。三乘各三。三三九乘。悉會入平等大惠。引此等。證陳三一別。樂廣之者。應養神解。
　　章其別教一乘下。第三託旨陳別。言行位因果等相者。行謂位中所修。一切行相。位謂階位。不過行布圓融二門。因謂四十一位。五周各說此位之相。果謂十身具足滿果。佛不思等諸品廣說。所言等者。時分。依身。斷惑。證理。如此所詮義理法門。天異三乘教中所說。別教之相。其義炳然。言廣在經文者。別則三賢十地佛果諸會。總則五周因果。五分始終。言略如下辨者。遠則下卷一軸。所詮差別。近則當卷後段十異。歷焉三乘一乘差別可見。
    章縱無教證下。第四舉況破執。此科並前。見文次第。唯是似為十證結文。然順古記。具為別科。於中亦二。初舉況二破執。今初。復古記云。尚須分宗者。文中雖但云三一差別。意兼小乘。明有三宗。一小乘宗。二三乘宗。三一乘宗。然此三宗。寄於五教。則有二說。一依此章並孔目等。則以後一。為一乘宗。中間三教。為三乘宗。初一為小乘宗。探玄云。謂小乘三乘一乘。智論既將此經。為不與二乘共。故名為不共。即是一乘。大品等諸教。為通三乘同觀得益故。名為共。即是三乘。四阿含經。不共菩薩。即是小乘。亦名不共。依此三位。梁論第八。善成立有三種。一立小乘。二立三乘。三立一乘。下章云。是故當知。三宗各別。理無疑也。清涼亦曰。或唯後一。為不共也。二依圓覺華嚴等疏。初一為小乘宗。次為三乘宗。後三為一乘宗。今當前義。至文更釋（已上）折薪記云。縱無上十重教證。但依所詮中行位等義異故。尚須分宗。況復有上十重證耶（已上）言聖教雲披煥然溢目者。上來七部。二十餘文。諸教所說。三乘一乘。差別證據。如雲興矣。如霞起矣。滿目遮眼。炳煥顯明。雲披之言。是明繁多。或可。冷風吹虛。卷拂雲霧。日月星宿。懸空高照。諸人仰面。皆悉見之聖教涼風。拂人疑雲。四乘星月。人皆見之。眾星如聲聞。北辰喻緣覺。月如菩薩。日似一乘。法喻極巧。豈不爾乎。煥者。玉篇云。呼換切。明也。亦作奐（已上）炳煥明了。同一義也。
    章而守株之類下。二破執。言守株者。元照資持記上一下云。守株喻其愚也。韓子曰。宋人有耕者。見田中株。兔走觸之折頸而死。因釋耕守株。冀復得兔（已上）言故經云所未聞經等者。維摩經下卷。香積品中。眾香世界。菩薩問維摩詰曰。菩薩成就幾法。於此世界。行無瘡疣。生于淨土。維摩詰言。菩薩成就八法於世界。行無瘡疣。生于淨土。即列八法。其第四云。所未聞經。聞之不疑（已上）即當此文。而章有為希有也一句。維摩無之。可勘餘經。問東土得一。作法花要略。其中卷初。立三車義。破花嚴天台四車之義。其中就此花嚴宗義。即彼文云。先破藏公者。法藏師云。解深密經。瑜伽論云。宅內先所許三車。指華嚴會。名一露地大白牛車。汝言非理。所以者何。有五失故。一不知宅失。二不知內外失。三不知先後失。四不知車失。五不知索車人失。言不知宅失者。且如舍利弗等聲聞。昔凡夫時。所招苦集諦之五取蘊身。是名宅內。亦名三界內。爾時佛為說四諦。言是苦。是集。是滅。是道。是名見道位示相轉。苦應遍知。集應永斷。滅應作證。道應修習。是名修位勸修轉。汝苦已遍知。不應復知。汝集已永斷。不應復斷。汝滅已作證。不應復證。汝道己修習不應復修。是名究竟道位作證轉。爾時舍利弗等。聞三轉法輪已。出苦集之五蘊身。而證滅道之菩提涅槃。是名出宅乘羊鹿車。當於之。爾時諸菩薩。聞無作四諦。登初地二地乃至佛地。是名出宅乘牛車。此中菩薩。出無作苦集諦之細生死。是名出宅。證無作滅諦之四種涅槃。得無作道諦之四智心品。是名證得菩提涅槃。亦即名乘牛車。此即始從花嚴。位至涅槃。為諸菩薩所說。菩提涅槃。是名牛車。不知此意。而妄執云。指深密瑜伽。名宅內所許三車。指華嚴會。名門外露地所授大白牛車。是名不知宅失。言不知內外失之者。其之乘。既四諦故時。已出宅各乘自車。此三人中。華嚴所說。十信。十住。十行。十迴向。十地。等覺。妙覺位之佛菩薩。是名大子乘牛車。先四諦中。苦集二諦。是名宅內。亦名三界內。滅道二諦。是名露地三車。亦名出宅外。亦名三界外。以是義故。華嚴法花。即三乘收。不知此意。而妄執云。華嚴一乘。非三界內所許。三中之大乘。是名不知界外失。言不知先後失者。華嚴大乘。此四諦教時。諸菩薩所證菩提涅槃。深密華嚴。同無前後。不知此意。而妄執云。深密般若。等名先所許三車。指華嚴會。名後露地所授大車。是名不知先後失。言不知車失者。有作滅道。是名羊鹿車。無作滅道。是名牛車。即名佛乘。亦名一乘。亦名如來乘。亦名大乘。亦名菩薩乘。亦名無上乘。亦名阿耨多羅三藐三菩提。不知此意。而妄執云。三乘中大乘。同二乘權。華嚴一乘。別三乘故。名別教一乘。是名不知車失。言不知索車人失者。決定二乘人。法花前。各乘自車故。至法花會。更不索車。彼不定性二乘無學。四諦教時。雖乘羊鹿。而未得牛車故。至法花會三。請說大乘。菩薩不請。先已乘故。不知此意。而妄執云。菩薩索車故。同二乘權。更授華嚴一乘故。一乘為實。是名不知索車人失（已上）既付此五失。破四車妙義。云何遮此難。得成立宗義。答所附五過皆非。今宗枚釋會通。不必要旨。且不知宅失者。二乘之宅。是無別途。菩薩宅者。法花三車。皆出分段粗三界苦。是故菩薩。亦唯出離分段三界。以佛教門。出三界苦。通三乘故。無別途故。經文何處。有說牛車菩薩得出變易生死。法花涅槃等。說出變易。即是一車菩薩之事。何開三車之中菩薩。瑜伽論等。雖說變易。唯是教門。其牛車者。唯是分段分齊而已。汝既不知宅失。還在其身。次不知內外失者。所言菩薩宅內宅外。所立既乖內外亦壞不關變易。故非法花意故。又華嚴法花。總言三乘總入。三中牛車。一列義理。何三一何分。汝還不知內外分域。次不知先後失者。何取華嚴。為先後例。非是章主所立意旨。華嚴唯是所入之處。三車一車。是望法花。法花與爾前。決定有前後。汝奈諍之。非華嚴事。汝還既成不知先後。次不知車失者。丈六權果。是牛體。汝不知車三一混亂。後不知索車人者。菩薩大子。不得牛車。是故同小。亦即索之。而言不索。失還在汝。章特逆之。不可更述。所附諸失。所負在汝。恐費紙墨不廣言之。

于時正安二庚子年十月九日。於東大寺戒壇院。為實圓禪明房記述之。
華嚴宗沙門凝然六十有一。
右以嵯峨大覺寺寫本校之了
文化辛未八月朔日
比丘典壽春秋五十四

五教章通路記卷第六（終）
五教章通路記卷第七

      


（此卷闕）
五教章通路記卷第八

        東大寺沙門凝然述
          
　　　　　　
　　　　　　
　　　　　　
　
    章四約殊勝門下。四殊勝門一乘。於中為二。初標二。釋。今初。諸乘相望。勝劣非一。聲聞是劣。以鈍根故。緣覺是勝。以利根故。菩薩殊勝。最上根故。此是三中菩薩乘也。若一乘法。是最殊勝極上上故。今是三乘中菩薩即殊勝。以此名一。為一事實。非謂唯彼三外一乘為殊勝一。其義然者。非同教故。三中大乘。名為一乘。是同教故。
    章即以三中大乘下。二釋。亦二。初正明。二引證。今初。三中大乘。為一乘者。三中大乘。即是牛車。望二乘故。是殊勝法。以殊勝故。即名一乘。若通言之。三中大乘。三外一乘。皆是殊勝。總是大乘。名殊勝故。是故攝論。大乘法門。總名殊勝。一部所明。有十殊勝。梁攝論本云。佛世尊前。善入大乘句義。菩薩摩訶薩。欲顯大乘有勝功德。依大乘教。說如是言。諸佛世尊。有十勝相。所說無等。過於餘教（已上）釋論云。唯大乘中。有勝功德。餘乘中無。為明大乘不共德故。言欲顯大乘有勝功德依大乘說（已上）唐論本云。謂依大乘。諸佛世尊。有十相殊勝勝勝語。無性釋云。依大乘者。所為所託。非聲聞乘。亦非世間（已上）舊譯名十勝相。新名十殊勝。□□□□□語三中大乘。三外大乘。皆是殊勝。梁論善成立中。第二三乘。第三一乘。通十勝相。若別簡之。第三最居上故。一乘應名最殊勝也。十殊勝者。一所知依殊勝勝語。二所知相。三入所知相。四彼入因果。五彼因果修差別。六增上戒學。七增上心學。八增上惠學。九彼果斷。十彼果智殊勝勝勝語。中問八種。皆有殊勝勝勝語。攝論所說。此十為體。解阿毘達磨經攝大乘品。故名攝大乘論。此即大乘。名殊勝法。言以望別教雖權實有異同是菩薩所乘者。此文即有二意。一明上所立所以。二通伏難也。初所以者。三中大乘。是菩薩所乘故。若直陳所由者。三乘之中。菩薩勝故。故待二乘。名殊勝門。次通伏難者。謂有難言。三中大乘。即是權教。何名殊勝。別教是殊勝。豈關三中大。是故通言。若望別教。雖權實別。俱是菩薩。俱是深廣。約此義故。對彼二乘。三中大乘。名為殊勝。若望別教。此三中大。實是非勝。待對不同。是故無過。問三中大乘。名一乘者。唯望二乘。隨分得名。豈可以此名同教一耶。以無一乘同三乘故。答三中大乘。既名一乘。名一乘故。即是同教。若不爾者。不可名一。況融大同一。以成此門。是故名為同教一乘。
    章是故經云下。二引證。亦二。初正引。二料簡今初。此文出法花方便品。彼重頌中。頌五佛章開三顯一。此是彼總諸佛章顯一中。頌果一之文。具偈云。說佛智惠故諸佛出於世。唯此一事實。餅二則非真。終不以小乘濟度於眾生（已上）此一行半。即說果一。佛智慧者。即上四佛知見。是諸佛出世。一大事因緣故。言一事者。即一大事。大事即是一佛乘法。是最實事。餘二則非真者。彼二乘法。佛方便說但假名字。引導眾生。終不以小乘等者。小乘非實故。不以此濟度眾生。若以小乘。度眾生者。彼不成佛。損眾生故。指事云。問此殊勝門。以三中一。名為一乘。如何引唯此一事實。以為證耶。以唯此一事實。為無三之一故。非三中一故。答所以引唯此一事實等者。非證一事實以為三中一。以唯言餘二則非真。非言餘三則非真故。明知不破三中大乘。以不破三中大乘故。望於二乘。為殊勝。故同無三之一。為佛乘故。融三中大。同無三之一。故名為一乘。非謂一事實則為三中之大也。有人迷此文云。法花一乘。名為三中一者。聾盲此章文。盲後學眼耳（已上）問經文始終所說之相。唯立三外一乘為實。故此一事。即當三外。上云聲聞若菩薩。聞我所說法等。此通舉彼三乘之眾。次云唯有一乘法。無二亦無三。此一乘者。即三外一。二者聲聞緣覺二乘。今此次下。唯一事實。應是三外。何以此一。獨言三中。答一段所說。隨宜多端。或舉三外一。或舉三中一。今既云餘二。明知次上一事之言。正指大乘。是三中大。以為一事。上文唯有一乘法等。即約本意。直舉三外一乘為實。今正被小。故云大實。問若非三外一者。豈可是同教乎。全不依託三外之一。唯三中大。名一乘故。答一乘之名。本在三外。取三外一之名。以目三中之大。是則一乘同三乘法。是故此門。成同教義。此約同教。故作此釋。若約別教。如章次下問。上長行云。如來但以一佛乘故。為眾生說法。無有餘乘若二若三（已上）又云。十方世界中。尚無二乘。何況有三（已上）重頌偈云。十方佛土中。唯有一乘法。無二亦無三（已上）此令餘乘一向全無。今云唯此一事實餘二則非真。此是令有而非真實。何故二說。如此不同。答上為除遣二乘保執。以遮破言。直云無二。由此小乘恐生疑慮。謂彼疑云。若爾何故如來。昔日鹿園已後。四十餘年。但說三乘引導諸子。故今釋云。但除如來方便所說。機根癡鈍。不堪直大。雖欲說一。不能受故。故於一佛乘。分別說三。漸漸誘引。令近一乘。除此方便。佛唯說一。無有二乘及三乘法。故云除佛方便說也。次下文云。但以假名字。引導於眾生。此文意云。既以方便。說二乘法其方便者。但是假名。非實事故。以此引物。令進一乘。故通伏難。言假名字。以假名故。今言非真。是故前後不相違也。言文云止息故說二等者。此亦引法花第三卷化城喻文。彼品廣說化城寶所之喻。具明如來先三後一之相。彼譬意云。譬如有一導師。將諸人眾。經五百由旬。到珍寶處。所將人眾。疲極欲還。導師方便。過三百由旬。化作一城。疲眾入城。快得安穩。眾止息已。導師滅城。語眾人言。汝等去來寶處在近。前城吾化為止息耳。如來如是。若有眾生。但聞一乘成佛之道。謂是長遠。乃至退心（向下正文）佛知是心怯弱下劣。以方便力。而於中道。為止息故。說二涅槃。若眾生住於二地如來爾時即便為說。汝等所作未辨。汝所住地。近於佛慧。當觀察籌量所得涅槃。非真實也。但是如來方便之力。於一佛乘。分別說三。如彼導師為止息故化作大城。既知息已。而告之言。寶處在近。此城非實。我化作耳（已上）下偈頌譬已云。我亦復如是。為一切導師。見諸求道者。中路而懈廢。不能度生死煩惱諸險道。故以方便力。為息說涅槃。言汝等苦滅。所作皆已辨。既知到涅槃。皆得阿羅漢。爾乃集大眾。為說真實法。諸佛方便力。分別說三乘。唯有一佛乘。息處故說二。今為汝說實。汝所得非滅。為佛一切言。當發大精進。汝證一切智十力等佛法。具三十二相。乃是真實滅。諸佛之導師。為息說涅槃。既知是息已。引入於佛慧（已上）章中所引。當此偈句。然改處字。為止字也。長行云為止息故。說二涅槃。或取長行中五字引之。唯取要言。不隨句逗。既云唯有一佛乘。息處故說二。既云說二。故一是三中大。同方便品唯此一事實等。是故一具列引說耳。指事云。又云止息故說二等者。遊心法界記云。問若後之一說。獨為究竟。前之諸說。皆是方便者。何故法花經中。不言止息故說三。而但言說二耶。答大乘自有二種。一者實教。二者權教。若以開權異實。許二入滅。即三乘各殊。小不向大。皆為究竟。不言止息。今就泯權歸實。權教大乘即真。不得迴故。所以但言息處故說二乘。不言說三也。此云何知。案法花經。云菩薩乘者。即佛乘也等。此就泯權說也。案云。見彼說意。亦似依殊勝門不迴菩薩也。以菩薩乘即佛乘故。非如二乘迴異乘故。是故云息處故說二（已上）又云。問上文為欲迴彼三人入一乘故。是故大乘亦說迴也。何彼文云不待迴也。答三乘菩薩未聞法花。雖知自身當得作佛。未信二乘同皆成佛。今聞二乘共皆成佛。迴昔三乘別心。入今平等大慧。是故大乘亦說迴也。然三中之一。與無三之一。但皆是佛乘故。共菩薩所乘故。非如二乘迴異乘故。是故即真不待迴也。所望異故。不相違也。是故寂法師云。問三乘中菩薩。為亦須破不。若須破者。云何不言破三明一。若不須破。云何言菩薩聞是法疑細皆已除。答三乘菩薩。未開法花。雖知自身當得作佛。未信二乘同皆成佛。今聞此經。方除別執。故言菩薩疑網皆除。雖爾猶名菩薩乘者。非如二乘迴入餘乘。是故不言破三明一。此之謂也（已上）壽靈師意。以遣三乘各別疑執。名為菩薩迴心入一。此唯義寂解釋為言。此同教門三中菩薩。除疑迴心入一之相。別教之中。義門不爾。方知本來悉是一乘。又證理之心即成別教。章有等言。等取餘文。方便品云。諸佛語無異。唯一無二乘（已上）化城喻品云。世間無有二乘而得滅度。唯一佛乘。得滅度耳（已上）此等全同餘二非真。如是等文。何處皆證。
    章此文有二意下。二料簡。亦二。初標。二一若望上別教下。釋。亦二。初約別教。二約同教。今初。言餘二者即大小二乘也者。問何故別教大小二乘。以名二乘。非聲緣二。答建立三乘各隨其數。教自體並下合為三乘。如下具明。是故別教如是達立。問此門餘二。經有證耶。答方便品。說三中大云。佛知彼心行故。為說大乘。此餘二句。次下偈云。終不以小乘濟度於眾生。此二處文。合和言之。三乘束分為大小二。唯言二乘。三乘皆攝。化城偈云。諸佛方便力。分別說三乘。唯有一佛乘。息處故說二（已上）此文次第。三乘是權。下即名此。為故說二。一乘是實。即是三乘。名為二也。三乘為二。並是非真。唯三外一。獨是真實。即是別教一乘之法。本來華嚴圓融之體。迴心同歸所入之處。即是已前分相門意。言開一異二者。別立三外之一。異大小二乘也。是故唯此一事實者。即是三外別教一乘。
　   章若望同教下。二約同教。既以聲聞緣覺為二故。三中大名為一事。即是此門所立正意。言又融大同一者。以三中之大。令同三外一。若不融此三中大乘。同三外一者。不可直以三中之大。名為一乘。是故一三和合。成一乘者。即同教法。問若如此義。即以三外一。為一事實。融大同一故。答不爾。以三中大。令同三外一。一三和合。以為一事。非謂直獨取三外一。此是別義文。置又言故。或唯前義。謂於三中大。立一乘名即取三外一。同此大乘。此即融大令同一乘。以為一事。即圓教意。問方便品云。諸佛以方便力。於一佛乘分別說三（已上）又聲聞若菩薩。聞我所說法。乃至於一偈。皆成佛無疑（已上）又云菩薩聞是法。疑網皆已除（已上）此等並是三乘教中。大乘菩薩。雖有此文。雖是略舉。具說三中菩薩。法花出在何文。答光宅師釋並太子御解。並指方便品三行半偈。以為具說昔日三中大乘之文。故彼偈云。有佛子心淨。柔軟亦利根。無量諸佛所。而行深妙道。為此諸佛子。說是大乘經。我記如是人。來世成佛道。以深心念佛修持淨戒故。此等聞得佛。大喜充遍身。佛知彼心行。故為說大乘（已上）此是昔日三中大乘菩薩行願。以為方便。嘉祥師釋。亦以此三行半偈文。科為昔日大乘教法。即是花嚴般若等教。而不許此為方便教。諸大乘經。顯道無二。不許三外立一乘故。三中大乘。極微妙故。彼宗不許三外一乘。唯以三中大乘為一。然其三中大乘。即當餘宗三外一乘。不立餘宗三中大者。唯是羊車鹿車大白牛車。聲聞緣覺一佛乘法。是名三乘。無菩薩乘。不許大教權菩薩故。若彼小乘偏行六度菩薩。即是方便。彼非例。光宅師意。嘉祥所指。花嚴一乘。非是方便。非三中大故。自餘諸大教所說。菩薩之中。即有三中之大。以此為方便也。天台以此有佛子心淨等三行半偈並聲聞若菩薩等一偈。總合四行半偈。科為諸佛顯一中人一之文。諸佛顯一。總有四一。前明理一。後說教一。及行一也。而有佛子以淨等一偈。判為昔日別教菩薩。即三中大。下偈聲聞若菩薩中。開為六人。聲兼彼緣覺。即是藏通二教二乘。菩薩藏通二教菩薩。是為六種。加別教菩薩。即是七種方便者也。彼七方便。今顯一時。時即成一乘菩薩之人。光宅太子既以此中三偈半文。為三中大。以此為準。以此大乘。指為一事。即是此門圓教意也。指事云。此文有二意等者。問。此文者。唯說餘二耶。為通說止息故二耶。答。通亦無妨。問若爾菩薩豈令入化城耶。答雖經不說菩薩入城。而依此文勢及以餘師釋。何妨以義入化城。是故玄一師云。前七方便。及地前位所見涅槃。喻為假車。見諦及初地已上所見涅槃。喻於寶車。又基云。菩薩之人。依此本論。初地已上。雖離分段。未證解脫。不名入城。不疲倦故。不入有餘。不說菩薩入化城。故入無住涅槃。亦息分段生死。縱名入城。未乖道理。案云。若依此義。明章意云。雖未得初地已上真無漏。而地前三賢位。依於比證門。得無住涅槃。息分段繫業。是故假名入化城也（已上）二乘疲退。故入化城。菩薩不疲。何入城。雖然離分段是息處義。是故以義名入化城。疲不疲異。息處是同。以是同故。入義亦同。慈恩師意。菩薩大乘。雖是非權。進向佛果。修習動行。名為索車。同聲聞二車無體。未得上昇。故皆索之。今此菩薩。入法城義。假立亦全。但彼師意。菩薩進修。是實□索。此入法城。一向假說。問三車化城。其體同耶。答三車之喻。亦就習智惠。但言智故。內有智性。求自然慧。求一切智等。是也。化城就理。言涅槃故。問三車之中。亦言自求涅槃如何。答彼約智之所入為言。通而言之。無不立兼。而正所喻。答有司存。此之唯此一事實餘二則非真等文。彼三車宗。正所依用。文實無濫。義即明自唯是一實。二權之義。若當自所立義之文。正取為用。若有乖違及有濫者。並皆會通。離其妨難。然三車四車宗義諸師。各有證文違文通文。且其八證。為三車宗。是成證文。六文為違。及有通文。六文即是四車證文。八證為違。亦有通文。違通互會。證文互取。自昔已來。大唐日域。諍論互擊。立破甚昌。嘉祥大師。具引八文。立三車義。其八文者。一方便品云。如來但以一佛乘故。為眾生說法。無有餘乘若二若三（已上）同品亦云。十方世界中。尚無二乘。何況有三（已上）三又彼偈云。唯此一事實。餘二則非真（已上）四文云。諸佛語無異。唯一無二乘。五文云。但以一乘法。教化諸菩薩。無聲聞弟子。六信解品云。密遺二人形色惟悴無威德者。七化城喻品云。世間無有二乘而得滅度。唯一佛乘。得滅度耳。八同品偈云。唯有一佛乘。息處故說二（已上）此八證中。第三已後六文。三車分明。第一第二。並四乘證。非是正實順三事乘義。舉此八文證唯三乘。大破四車四乘是謬。具如彼師法花玄論第四卷明。彼師許四車義。有六文證。一方便品云。佛以方便力。示以三乘教。二同品及譬喻品云。於一佛乘。分別記三。三信解品云。於一乘道。隨宜說三。四譬喻品中。諸子索三車。玄論雖言六文。且舉四文。而直虛指三車。諸子出門。無三可見。及會二歸一道理。而是成立上義。非是別文。今若舉文。譬喻品云。初以三車。誘引諸子。然後但以大車寶物莊嚴安穩第一（已上）又云。初說三乘。引導眾生。然後但以大乘。而度脫之（已上）此之二文。開譬合法。同如是說。即證四車宗師許義四車義。尚有六文。今依四車宗義檢文。其證其多。且隨所及。粗載證文。一方便品云。佛以方便力。示以三乘（此六文中第一）二同品云諸佛以方便力。於一佛乘。分別說三（六文第二）三方便亦云。聲聞若菩薩聞我所說法。乃至於一偈。皆成佛無疑（已上）聲聞菩薩聞經成佛。菩薩除疑。四乘是明四。又云。十方佛土中。唯有一乘法。無二亦無三。除佛方便說。五又云。我有方便力聞亦三乘法。六我等亦皆得最妙第一法。為諸眾生類。分別說三乘也。菩薩聞是法。疑網皆已除。千二百羅漢。悉亦當作佛（已上）三中菩薩。於法花時。入一乘者。正此偈文。三乘定別。二乘不作佛疑。此時即除。受一切皆成佛義。深破二乘。兼破菩薩。初心菩薩破彼二乘不成佛許故。八第二卷譬喻品。長者虛指三車。門外令出諸子。子子不得車故。名索其中車。九同云。但以智惠方便。於三界火宅。拔濟眾生。為說三乘聲聞緣覺佛乘（已上）三乘俱出三界火宅。以為自乘出世極果。十又云。初以三車。誘引諸子。然後但以大車寶物莊嚴安穩第一。十一又云。初說三乘。引導眾生。然後但以大乘。而度脫之（已上）此二如次。開譬法合。十二又云。當知諸佛方便力故。於一佛乘。分別說三。十三信解品云。於一乘道隨宜說三。十四第三卷化城喻品偈云。諸佛方便力。分別說三乘。十五第七卷囑累品中。餘深法中。示教利喜。此是三乘教中菩薩。十六序品偈云。諸求三乘人。若有疑悔者。佛當為除斷。令盡無有餘（已上）是故至方便品云。菩薩聞是法。疑網皆已除。十七方便品初偈中。舉不知佛智之人具出三乘。其中云。新發意菩薩。供養無數佛等。此豈非三中菩薩乎。十八身子三諸初請偈云。求佛諸菩薩。大數有八萬（乃至）合掌以敬心。欲聞具足道（已上）此八萬人。如序列者。皆是上地不退菩薩。大數即爾。其中亦有如上新發意人。十九身子第三請中云。我等千二百。及餘求佛者。願為四眾故。唯乘分別說（已上）此文亦如次土料簡。二十方便品偈云。有佛子以淨。柔軟亦利根等。三行半偈。別明三中菩薩乘人。且舉二十箇條證文。並是陳廣四車如乘。厥三車宗所由文中。無有餘乘若二若三。及尚無二乘何況有三之二文。是四車證。以言若三及有三故。勝劣列次。如四車宗師。不許之故。雖言若二。大小二故。殊勝門故四車宗云。開三顯一故。三立一會。三歸一會。三為一迴。三入一。如是等也。三車宗云。實是會二歸一。亦名會三歸一。不違會二末開會時。本來總合。即成三乘。會二枝末。歸一根本總合成一。是故會二。即成會三。不同二皆末。歸入根本一實。即名為勝會三歸一。又二乘方便。三乘方便。會釋亦爾。一實二權。權實合三。開為三乘。是方便說。故名三乘方便。論其實體。二是方便。故名二乘方便。是故八證。為本宗義。會通六文。唯是一意。非謂三乘皆方便。故玄論四云。今所明者。八證六文。猶一意耳。且會二文。餘皆可領。一云方便說三。次云唯一是實。餘二非實者。唯二佛乘。欲引導眾生故。方便說三。考實而言。唯一佛乘是實。餘二非真。是故說三說二猶一意耳。請設近喻。以況□旨。加又□中。唯有一果。欲引諸子。說一果。為三果。考實而論。唯有一乘。果無二果。是故二文無相違也。以三二既明。會義可領（已上）此以一實。為其正意。二權為歸一實故也。今四車宗。三乘之外。一乘為本。會三枝末。皆歸一乘。諸文現證。直顯此義。問經中三乘證文非一。故玄論云。諸文其多。唯舉八證。此釋既非（上舉四車師義）則四乘義謬。會三亦失矣（已上）若爾四車宗師。云何會通三車證文。顯四車義。答三乘既是方便假說。是故必歸三外之一。法花中。對對明其破立之事義。非一準。或有總陳三乘一乘權實之義。或有佛對聲聞乘人陳演其事。或有聲聞自陳其事。或有唯對菩薩陳相。或有約別教陳宣其相貌。或有就同教演通彼行相。是故即有破二三言。總陳則破三會。別明則破二會二。信解品中。聲聞自述己所經事。即能二三。未曾說汝等當得成佛。此對聲聞。故云汝等。唯對菩薩。即囑累品。就同別教。正會二權。今章所說八證自開。玄記一云。一乘三乘。有存泯。諸說不同。或聞唯破二乘。即謂唯約不定種性。或聞無二亦無三。即謂大乘實教亦破。或聞不破大乘。即謂大乘權教亦存。今釋有二位。一約事破二乘實滅。二約聲亦會大乘權教。大乘權教。許入寂二乘不成佛。故但深破二乘。即是破三。是故破二破三皆不相違（已上）此中異說舉其三類。初類即法相宗。以二乘回心。唯不定性。定性二乘。不許回心故。次類不許何宗。若天台宗。法花已前。初心菩薩。即是圓人。聞圓教法。即謂遍圓相隔。圓在遍外。法花之時。破此會此。解不相隔。悟偏即圓。即當此類。第三類者。亦未許之。若光宅師。四乘教中。唯破小乘教中。偏行六度菩薩。即當此類。若元曉師。言破三者。即破三乘別教菩薩。不破三乘通教菩薩。亦當此類。此三類宗。太□大滅。第二類義。是在太過剩。破實教大乘法故。第三類義。即在太滅。不破大乘權教門故。第一類宗。是極太滅。不破定性二乘人故。陳正義中。言約事者。定性二乘。趣向寂滅。名之為事。言約教者。大乘教中。說趣寂事。初心菩薩。聞此謂實。堅執三乘定別不同說。此相教名為約教。今到法花。深破定性不定性執。專明皆來佛道之旨。初權教中。初以菩薩門。此義理即解。無有三乘差別。昔來固執。即時除遣。是名亦破權教菩薩。此則深破聲聞。遮實執。滅執故。亦破彼菩薩。執謂聲聞心。是故即成破菩薩義。言無二者。破二乘實滅之事故。言無三者。破菩薩執教之心故。是故偈言無二亦無三。無二乘實滅故。云尚無二乘。菩薩不可謂有二乘實滅。故云何況有三。若二若三。其義亦爾。破二破三。唯是一事。是故結云皆不相違。不同法相。三論宗師。勝劣次第。言無第二第三也。又約大小乘故。云無二。約通途三乘故。云無三。清涼大師。演義鈔三上云。言無二亦無三者。古有多說。大乘師云。二即第二。三即第三。以菩薩乘勝故。為第一。此即生公意。而未盡其旨（乃至廣述生云）若天台等意。無二者。無有聲聞緣覺之二乘。無三者。總無昔日三乘。以皆非實故。宗說不同。任情去取。若望經意。但立一實。為真趣。舉二三。皆悉不許。不論大小。如說世中。此人獨立。更無與此。非要別指張王二人（已上）若望經意下。明清涼自義。若依此解。尚無二乘。何況有三。義理彌顯。天台疏四云。從十方佛土中下。第三一行三句。頌上如來但以一佛乘為眾生說法無有餘乘若二若三。若十方佛。唯說一法。即是教一。假名引導。即方便教也。牒假名三教。顯佛慧一教。其文分明。無有餘乘者。無別教中圓入別之餘也。無二者。無通教中半滿相對之二也。無三者。無三藏中之三。如此等二三。皆是假名字。引導諸眾生。今但一佛圓教乘也（已上）疏記四云。無二是無通教中半滿相對之二者。通真含二故也。由開別故。更引上餘乘。未此釋成語假則通論三教。言餘及以二三。且云相入。以有餘皆假故。得相入。無餘無復相入立名。以能一故。此指乳及二𥽋三味文書。通教三乘聲緣。名半菩薩。是滿。故云半滿。若依此釋。今偈句中。闕別教一。有六方便。此偈既頌上無有餘乘等故。引上餘乘。以為別教也。即方便中。具足七種。言二蘇者。生蘇熟蘇。言三味者。乳酪及生熟。前乳味。即成四味。四味即是爾前諸教。並是方便。醍醐一味。是純圓教。無後兼但對帶之義。醍醐即是法花涅槃。然涅槃經。四教並說。四教俱知常住佛性。經法花開會故。後番第五味故。花嚴乳教。說圓教法。而兼別教。雖說圓融。非純圓故。是方便教望訓二乘。是擬宜故。酪味小乘。但三藏教。生酥方等。具說四教。褒圓彈偏。歎大折小。熟蘇般若。轉教付財。融通非汰。法花既是聞三顯一。唯一佛乘。出世本懷。故前四味。名方便教。會此方便。為一佛乘。名為法花純圓一實。若約化儀漸頓分別。花嚴高山。是頓圓教。而兼別教。阿含方等般若。即是漸教之相。生熟中圓。即漸圓教。到法花者。荊溪判漸後純圓。清涼判此。為漸圓教。法等涅槃。亦漸救故。天台疏。釋經如來但以一佛乘故為眾生說法無有餘乘若二若三文云。從但以一佛乘者。光宅為因一。今言教一。圓頓之教。名一佛乘。故序品云。說大乘經。即是教義也。自別教已玄。皆名有餘之說。即不了義。非佛一乘。光宅云。無緣覺聲聞之二。無偏菩薩之三。又有人云。無菩薩緣覺為無二。無聲聞為無三。□作此□只是無三藏諸乘。存於通乘。何開一佛乘耶。有人言。無緣覺為無二。□聲聞為三。存於菩薩大乘。若爾只無三藏中二乘。不無三藏中菩薩。此存有餘。何開一佛乘。何處經論。以聲聞為第三。既無此次第。都是妄說。若依汝□無二是無緣覺。無三是無菩薩。第一是聲聞。應不被無。若如此者。則大倒亂。今言但一佛乘者。能說佛法之圓教乘也。無餘乘者。無別教帶方便有餘之說。無二者。無般若中之帶二。無三者。無方等中所對之三。如此二三皆無。況三藏中三耶（已上）言帶二者。般若經中。說□三教。而同教帶通別故。所對三者。方等經中。對四教機。說四教故。今取其前三教。以為方便。爾前諸教。所說圓教。非是方便。而兼對帶權方便故。是故彼圓。不暢本懷。不開會故。非能圓。故文句亦釋經十方世界中尚無二乘何況有三文云。從十方世界中尚無二乘何況三者。是第三舉五濁釋開權也。舉五濁。先標其意。上已說諸佛開權顯實。未明隱實施權。其法清淨堪一如空。尚無帶二帶三之權。況有單三單五之權只為五濁障重。實不得宣。須施單五單三之權。亦施帶二帶三之權。故言於一佛乘分別說三。分別說於若帶二帶三之三。若單五單三之三也（已上）雖文繁廣。為顯無二無三之義。具引之也。元曉法花宗要云。問會三因果歸本一者。為當三皆非實故。歸於一實耶。為當唯二非實。故歸於一實耶。若如後者。何故經言我有方便力開示三乘法。若如前者。云何後言唯是一事實餘二則非真。答或有說者。三皆非實。如前文說。而言一實二非真者。三中之一。與無三之一。俱是佛乘。通說是實。餘二不開。別言非實。由是義故。二文不違。我或有說者。唯二非實。如後文故。而說三乘皆方便者。於一實中。加二非實。合說為三。是三非實。如又手內實有一果。方便言三。三非是實。無三果故。老而論之。一果是實。二是非實。有一果故。如智度論云。於一佛乘。開為三。如人分一斗未。以為三聚。亦得言會三聚歸一。亦得言會二聚歸一。會三會二。猶是一義。不相違也。或有說者。前後二文。各有異。不可一會。所以然者。三乘之教。有其二種。一者別教。二通教。別教三乘。三皆非實。皆是方便。以彼教說三僧祇劫。唯修四度。百劫之中。修相好業。最後身中。修於定惠。菩提樹下。成無上覺。如是因果。以為佛乘。是故佛乘。亦是方便。若論通教所說三乘。佛乘是實。餘二非真。以彼教說於十地中。具修六度。萬行圓滿。致薩婆若。此薩娑若果。不與三世合。如是因果。究竟真實。此為佛乘。豈是方便。是故當知。二文意異。我有方便力開示三乘法者。是顯別教所說三乘也。唯是一事實。餘二則非真者。對通教所說三乘。其餘諸文。皆作是通（已上）此中總舉二說。初有說者。是嘉祥大師意。法相師意亦爾。後有說者。即元曉大師自義。元曉立四種教。一三乘別教是小乘故。二空之中。別說生空故。二三乘通教。是大乘教。般若等中。通說二空故。三一乘分教。梵網經上等。四一乘滿教。是花嚴經。今此破三。破三會通。約初二教。顯其義理。即當玄說記所舉第三有說。以大乘權教亦存不破故。又當光宅意。彼師解無無三文。唯約小乘中三乘。如前所引文句中。光宅疏三云。尚無二乘者。言尚無偏行六度菩薩乘。辟支佛乘何況有聲聞乘。故知唯是一佛（已上）此當文句所引第二有人義。文句舉光宅義未詳。所以前陳述三乘義。且明三論師義。法相師義。恐繁不陳。所言三車四車通文者。方便品云。隨其本性。以種種因緣。譬喻言辭。方便力故。而為說法（已上）此釋迦佛章也。上四佛章。及以餘處諸文。前後散說非一。難可具引。同品亦云。諸有所作。常為一事。又之無有餘乘。唯一佛乘。同品偈云。知第一□滅。以方便力故。□示種種道。其實為佛乘（已上）或云種種。或云餘乘。或二或三。不可偏取。是故隨應通兩宗也。
    章五約教事深細下。第五教事深細一乘。於中為二。初標。二如經云下。引證。問何故是名教事深細。言深細者。其相云何。答折薪云。謂教深而事細也。言教深者。下文云以法花中。亦顯一乘故。言事細者。下文云。其處隨教。即染歸淨。探玄云。處有粗有細。粗者劫火燒滅。細者常存。如經云。天人見劫盡。我此土安穩等。若唯約三乘。靈山即化佛居處。若唯約一乘。即居。蓮花藏世界。今既即化土。以顯報土。正是即三以顯一。故屬同教也（已上）復古云。粗者見劫壞。細而常安穩。粗為三乘。細為一乘（已上）以教深故。說事是細。若教是淺。說事即粗。三乘淺故。說事即粗故。三乘教。說此娑婆界。瓦礫荊棘。丘陵坑坎。即是化身所居穢土。今教深故。事細微妙。法花第六壽量品偈云。自我得佛來。所經諸劫數。無量百千萬。億載阿僧祇。常說法教化。無數億眾生。令入於佛道。爾來無量劫（乃至）於阿僧祇劫。常在靈鷲山。及餘諸住處。眾生見劫盡。大火所燒時。我此土安穩。天人常充滿。園林諸堂閣。種種寶莊嚴。寶樹多花果。眾生所遊樂。諸天擊天鼓。常作眾伎樂。雨曼陀羅花。散佛及大眾。我淨土不毀。而眾見燒盡（乃至）壽命無數劫。久修業所得。汝等有智者。勿於此生疑。當斷令衣盡。佛語實不虛（已上）彼品具說釋迦久遠成道之事。未來長壽。復倍上數。是故從昔久成之始。住此靈山。受用淨土。法花論主。於壽量品。明三身菩提相。伽耶成道。是化身菩提。五百塵前。久遠成道。是報身菩提。六無四非。即法身菩薩。三身菩提。經文委悉。論說報佛菩提云。二者報佛菩提。十地行滿足。得常涅槃證故。如經善男子我實成佛已來無量無邊百千萬億那由他劫故（已上）即是實修實證。自受用身。理智冥合。無上菩提。故云十地行滿足得常涅槃證。周遍法界。常住妙果。唯佛與佛。平等一相。十地菩提。機結緣相。會於自證上。現他受用最妙色身。隨應即有十重舍那。如應為彼令受法樂。論云。我淨土不毀。而眾見燒盡者。諸佛如來。真實淨土。第一義諦之所攝故（已上）此是自受用土。約自證菩提故。不動此身。不礙此土。隨十地菩薩。現他受用身土。現化用故。事嚴繁重。天人充滿。眾生遊樂。諸天擊鼓。常作伎樂。堂閣嚴飾。眾寶莊挍寶樹花果。曼陀散佛。並說他受用身土之相也。十章有等言。此即等取彼品一具淨土之文。又等取餘經所說。此門非唯此經。若有深細之義。亦此門攝。問寶塔品時。三變淨土。是何門土。若此攝耶。答不爾彼是別事。非此門例。一時化事。非深細故。問維摩經中。足指按地。並螺髻梵王所見報土。是北門耶。答不然彼足指按地。是一時暫現。又螺髻報土。舉已所見。並非教事深細故。問佛地經時。現受用土。下文判云。此依三乘終教及一乘同教說（已上）其同教分。若此攝耶。答不然。彼於界外。現受用土。非是娑婆。亦非即染歸淨之義。非教事深細故。
    章六約八義意趣下。第六八義意趣一乘。於中分二。初標章。二依攝論下。指本。言依攝論如問答中辨者。智儼大師。五十要問下卷。依攝大乘論。明此八義意趣一乘。攝論梁譯。在第十五卷。隋唐兩本。並在第十。無性攝論。亦在第十。要問下云。一乘語字。幾意故說。答有八意說。一為不定機性聲聞。通因及果故。說一乘。二為歟定彼不定性菩薩。令不入小乘故。說一乘。三據其法。真如是一。諸乘皆依真如。以體攝相故。說一乘。四據無我等。無人我現既是通法。本乘共。據無我現通故。說一乘。五據解脫等。大小諸乘。煩惱障。據脫障通故。說一乘。六據性不同。聲聞身中。先修菩薩種性。後入聲聞。約□二處是通故。說一處。七據得二意。此有兩二意。初二意者。佛意。欲攝一切有情。得圓自體意樂。我既成佛。彼亦成佛。據此意樂故。說一乘。自體者。法性為自體。第二佛先為彼聲聞授記。欲發聲聞平等意樂。我等與佛。平等無二。佛為此意。與諸聲聞等。皆受記。據佛等意故。說一乘。第二義。於一言下。有二義。一實聲聞攝。從自體意樂。二有實菩薩。名同聲聞。及菩薩化為聲聞。於一授記下。有二義。據一受記意樂故。說一乘。八據為化意。佛為聲聞。佛所以同彼聲聞者。欲令彼修聲聞行故。現同小乘。欲攝末歸本。道我此身即是一乘。據能緣化心故。說一乘。約此八意。括聲聞乘。本來是一。唯聲聞人不了自法。記言有別。愚住聲聞行。從彼愚故。諸佛所訶。今一乘所救者。據此病別也。此文義在攝論也（已上）指事引要問此文已云。無性攝論云。為引攝一類及任持所餘。由不定種性。諸佛說一乘。法。無我。解脫等故。性不同。得二意樂化。究竟。於一乘。釋曰。依此密意。佛說一乘等（云云）諸攝論本。皆同不異。問檢攝論本。皆云十義故說一乘。何故八義意趣故。說一乘。答觀問答意。合二意樂為一。不說究竟故說一乘句故。為八義也。問何故除究竟故。說一乘句耶。答未知所以。然元曉師楞伽宗要云。又攝論說一乘意中。言究竟者。是明雖修行地決定別趣。而望究竟地。終歸一乘。何者欲明一向趣寂二乘。約修行地。一向性別。決定趣入無餘依界。一切諸佛。不能令其□入無餘成無上覺而其後時離醉得悟。修菩薩行。終歸究竟。說為一乘。如下經□言。說三乘者。為發趣修行地故。說諸性差別。非究竟。為欲建立畢竟能取寂靜之地故。乃至見法無我。得三乘樂行故。聲聞獨覺。究竟證得如來法身故。若準此說。第十究竟。非密義一乘。而為顯了一乘故。今疑問答意。若依此說故。不說第十究竟一乘。或有云。是十義中法無我等八義（此釋不安遠問名故已上彼文）壽靈大德。深得至相大師本意故。致此料簡。遣除疑情。問答如此意。以八義皆密。何故□論云前偈以了義說一乘。後偈以密義。說一乘（已上）即彼偈云。未定性聲聞。及諸餘菩薩。於大乘。引攝。定性說一乘（已上）初偈者則是也。此一偈中。有十義中二。故又彼偈云。法。無我。解脫等故性不同。得二意。涅槃。究竟說一攝後偈者即是也。此一偈中。有十義中八。故初二是了。第十即密意。何故彼此二義相違。答此十義中。初一法花會上。授記正機。第二相從。名顯了義。後七寄託。明一乘義第十相從。總名密意。今約通途。明顯密義。是故彼此不相違也。無性攝論。十皆名密。如指事引。此十義者。皆是說一乘之意趣。縱名密意。即是深意。彼此立名。不可相違。當知要問師意。密意之中。開二意樂。即成九義。加顯了意。即成十義。世親唐論云。究竟故者。唯此一乘。最為究竟。過此更無餘晴乘故。聲聞乘等。有餘勝乘。所謂佛乘。由此意趣。諸佛世尊。宜諸一乘（已上）問攝論由何說此十意。答彼論上段。具明如來具足五業救濟功德平等圓滿。一切二乘。不能及此。不與彼共。然後問云。若此功德。圓滿相應。諸佛法身。不與聲聞獨覺乘共。以何意趣。佛說一乘（已上唐論）為答此問。舉本論二頌。謂為引攝一類等。如指事已引。無性攝論。所牒二頌。然後釋論具釋十義。問此十義中。幾許定性。幾許不定種性之人。又法花得記。是幾許人。答玄贊第四。簡此義云。今此會中。依論但與二人記別。一不定性。二應化者。為不定性者。即第一。第二。第八少分。為應化。即第九義。及餘少分。說相一乘。非全撥其無定性。無性故。此一乘是密意說。解深密經云。相生彼義無自性。如是我皆已顯示。若不知佛此密意。失壞正道。不能往。故於其中。立一乘。非有情性無差別。於定不定。有性無性。合說一故。涅槃亦言。一乘一通。四果聖人。皆得作佛。不解我意故。但應如是所說善。今此十義。說於一乘。法花論中。無此具足（已上）於此文中。簡定不定。十義之中。初二及八。是不定性。第九應化。餘定性。法花得記。唯是二類。然攝釋師。妄細簡釋。故彼三云。疏為不定性等者。問第六既具三乘種□正是不定。何故不被。答據與記故。不取之。若□亦應不取第二。此□不說菩薩記故。答不定有二。一者已行尺乘之行。而欲退之。二者難有大乘等性。未□行大。初即第二。依即第六。法花本意。為第二故。故深第六。是以經云。聲聞菩薩。聞我說法。求佛無疑。菩薩即是。第二不定。議曰。□取第六。亦應無邊過。若據分明。別記者十中第二。何不除之。若依想相受記之義。第六應得。據此理言。十四中二一。隨應皆取不定性也。應化隨宜。亦準斯義。疏中唯取初二以者。以所深者。約於別義。以明一乘。非並不定。故不取之。今以理準。縱通不定。亦應無過。豈不定中。無解脫等。是以不定。未必□唯初二第八。問法花乘章。但取第一。與此不同。而何乖異。答披據論言。為二聲聞。不說菩薩。所以不取。此依菩薩□是不定。是以取之（已上）依此釋意。不定性者。即通多類。應法之者。非是不定。亦非定性。要問師意。判三乘宗。故以八義為密意說。名四意趣。唯不定性。回心向大。三乘□意雖謂顯了。不許一切。故成密意。究竟一乘。總通一切。是故即成顯了。一乘正是法花一實宗極。以此為本。此世迴入。即不定性。其法無我解脫等義。究竟義上。即成此門。一切諸義。還成顯了。開顯之上。皆融入故。今約三乘宗。名八義意趣。問何故密意。為圓教一。答如是法上至一乘名。故成圓教。何況據顯了門。融攝八義。皆為一乘。即成顯了。
    章七約十義方便下。第七十義方便一乘。於中為二。初標章。二如孔目中說者。指本。至相大師。孔瞕中。為顯一乘無盡義理。亦為練習令悟一乘。於方便乘中。三十義一乘。故彼一云。一乘義者。分別有二。一者正乘。二者方便乘。正乘者。如花嚴經說。亦如前分別。方便乘者。分別有十。一對三寶分別。佛寶是一乘。法僧是三乘。何以故。佛同無盡故。法僧即不定。二對四諦分別。滅諦是一乘。三諦是三乘。何以故。滅同無盡故。三諦即不定。三對二諦分別。第一義諦是一乘。世諦是三乘。何以故。第一義諦同無盡故。世諦即不定。四對遇分別。無恐怖者。即是一乘。有恐怖者。即是三乘。何以故。如來藏等。依即無過。即同無盡故。六識及心法智。此之七法。剎那不住。不種眾苦。不得厭苦樂求涅槃。由是俗諦故。依解不自在故。五對人及智分別。有三種人。成三種智。三種智者。一若善男子善女人。成就甚深法智。以為一人。二若善男子善女人。成就隨順法智。為第二人。三若善男子善女人。於諸深法。不自了智。仰推世尊。非我境界。唯佛所知。是第三人。前之一人。是一乘智。後之兩人。是三乘智。何以故。前第一智是證智。圓無盡故。後之二智。未證實法是不定故。此依勝鬘經說。六對所解了。法虛妄。契實無分別。隨文解義。是三乘法。知法虛妄。契無分別。是一乘法。何以故。契無分別。圓無盡故。隨文取者。是即不定。此依楞伽經義說。七對一乘三乘小乘分別。一乘是一乘。三乘等是三乘。何以故。一乘即無盡故。三乘等即不定。八對大乘小乘分別。大乘是即一乘。何以故。大乘尊上。即無盡故。中乘。小乘。義即不定。如經云三歸一故。九對世間出世間。出出世間分別。出出世間。即是一乘。餘即三乘。何以故。出出世間。勝圓無盡故。餘二即不定。如法花經界外露地。別索車者。即是其事。十對譬喻分別。如王髻中明珠及大王等。即是一乘。寶珠繫汝衣裏及窮子等。是三乘。何以故。髻珠王。祕甚深故。餘即不定。此依法花經說。上來所辨。於眷屬經中。欲顯圓通無盡法藏。一乘教義故。於方便之處。示一乘名。令進入者。易得解故。作如是說（已上）文相易見。不別解釋。所以名同教者。於方便處。立一乘名。一二和合。成義理故。
    章依上諸義下。三結成。指事云。皆從一乘流故。隨彼一乘本宗定故。名為一乘。故云以隨本宗等（已上）折薪云。依上下來七義。皆即三乘等。為一乘。未曾獨說三。說一故。今結也。言皆隨本宗定故者。是圓也。主伴不具者。非別也。所謂本宗定者。如法相交參中。三乘宗中。雖有因陀羅等。由宗定故。不具主伴。一乘宗中。雖有五眼六通等。由三乘定故。與一乘義理皆別。又攝方便中。雖三乘為一乘方便。以三乘宗定。不具主伴。由攝方便故。屬同教也。餘義例知。然皆點三為一。非三乘源是一乘。何以故。三乘宗定故。所以云是同。若三乘便是一乘者。自屬別教。故云非別教也（已上）同教一乘。部類雖多。以義攝束。不過此七。自餘諸義。準此可知。上來具明一乘義竟。

五教章通路記卷第八（終）
五教章通路記卷第九

      

（此卷闕）
五教章通路記卷第十

        東大寺沙門凝然述
          
　　　　　　
　　　　　　
　　　　　　

    自下第二融本末。於中分二。初牒章。二釋相。今初。融本末者。義苑云。一乘為本。三乘為末（已上）復古云。本末則同教所攝。一三乘等。融通無二也（已上）本末之義總陳。雖然末乘之中。亦有本乘。七種一乘即是。根本二乘之中。初是一乘三乘二乘。其一乘者。即是本也。三乘三義。初門三乘。其中一乘。即是本也。四乘三義。初二皆一。即是本也。五乘三種。即初五之中。一乘是即本也。無量乘中。初是本也。諸乘之中。六種皆是一乘是本。如是重重。即是融會如是本末。
    章此同教諸乘等下。二釋相。亦二。初略辨分門。二一泯下。廣陳顯相。今初。言此同教諸乘等會融無二等者。折薪云。本即一乘。末即三乘小乘。若上三乘中。云顯法本末。即三乘通本末。今竝是末。此等本末。以法界融之。方得本末無二。據三寶章中出通收所以云。以本融末。圓融無二相故。稱方便故。同一法界故。彼云圓融無二。同今會融無二。彼云同一法界。正同今文。彼是同教所以。今豈得非。故今由同一法界有二門故。方得上分諸乘。三之與一。成合為一。或分為二三等。皆得自在也（已上）復古云。此同教者。指分諸乘中。或三或一。權實礙。角立互成。而總名一乘者。良由應法界。而有二門。有二門故。兩宗竝立。應法界故。三一無礙。皆入此門。故吾祖曰。或亦通收。以本末圓融無二相故。攝方便故。同一法界故。人天所得。亦在其中。又曰。若攝方便。如前諸教。竝在此中。是故同教一乘。先分引諸乘。後明融本末也。易簡。折薪。將同法界。作同救得名所以者誤也。如祖師曰。此文在三乘。亦得一乘用。何以故。由此觀法。一切處用。應法界故。又此文在一乘及三乘。餘宗不具顯。若無盡究竟。唯一乘。何以故。以應法界故。若從文相別。則是三乘。當知此說差別三乘。得入一乘。所以也。如云文在三乘。義通一乘何以故。以應法界故等。又云。此文在三乘。義通一乘。用由同法界故。又云。此文在三乘。一乘方究竟。何以故。稱法界故。又云。諸義差別不同。皆是同教一乘義也。何以故。為成普法故。普法所成故。義甚分明。同教之名。但由三一共耳（已上）問別教該攝本來不異與同教。會歸會融無二。有何差別答前別教中。一切諸乘。本來即是一乘法門。不見三乘五乘等法。今同教中。三一和合。成同教義。以能共一。會所共法。即成一乘本來無二。是其差別。
    章一泯權歸實門下。二廣陳顯相。亦二。初示義。二作句。初中亦二。初正釋。二問答。初中亦二。初明權實。二顯無礙。今初。一泯權歸實門等者。復古云。泯權等者。則三已而一顯。故唯一乘。攬實成權。則一隱而三存。以別機不見普法。唯見三乘也。別教唯有初門。三乘獨有後門同教具斯二門。該攝中。指一即於三。云如同教說者。義見於此（已上）折薪云。則三乘教等者。等取小乘人天也（已上）泯權者。捨所起之權。不作權慮。契法理故。法體爾故歸實者。攬實為權故。於權見實。此權即實。實外無餘。如是解悟。名之歸實。契本法故。如實見故。攬實者。既一乘外無別餘事。一切唯一。總該萬法。自非取一。三乘難成。故欲成三。如攬一也。於一佛乘。即是其相。成權者。為三乘機。既攬一乘故隨機宜成三乘法。分別說三。即是其事。
    章初即不壞權下。二顯無礙。復古。初則下。由有四句不待壞等故。故即一而不礙三也。後則下譬。猶泯總成別。不動總也。是故即權而不礙一。體無二者。吾祖曰。分非圓外分。分圓以成分。圓非分外圓。攬分以成圓。是即分內之圓。圓內之分也。水動故成波。澄故為水。何二之有哉（已上）三乘即一。源由攬一乘。一乘即三。基由不壞。三不壞三而一者。由實智之功。不異實而三者。在權智之力一法託三機。示現三乘。三教託一機。顯示一乘。三一互融。三一宛然。即是一味法界德用。
    章問若爾二門下。二問答。亦二。初問。次答。今初。言若爾二門俱齊等者。上明權實融通之相雖實即權。雖權即實。權實難分。不一邊故。義似相濫。故致此問。復古云。初問俱齊三一俱融。體無二故（已上）釋問意也。
    章答義門別故下。二答。亦三。初直答。二徵釋。三結成。今初。言義門別等者。義苑云。義門異故者。定其義宗。不乖權實。理遍通故者。出其由致。無違融攝（已上）復古云。以義從門。則權實常在。法界理圓。其體不二（已上）三一權實。不二而二。理義同別。常恒具足。
    章何者謂權起下。二從釋。何者是徵。謂下即釋。折薪云何者下徵。意云。理既遍通。義門何以異耶。謂權下。正明異相。權攬實等者。如彼必攬水而不失於水。亦如妄如攬真而不失於真。實現未必藉權等者。如水未必一向藉波。有靜水故。即波泯也。亦同真現未必一向藉於妄。以真常淨故。妄不自立也。如是則權須盡而實常自存也。此正明權實理齊。而義異也（已上）一乘是實。故常不失。三乘是權。故終不立。
    章是故三乘下。三結成。折薪云。是故下。由上義故。縱則三有存壞。奪則存亦有盡。以三攬實無體故也。次義縱則一有隱顯。奪則隱無亦盡。以即權而不失體故也。又此存壞隱顯。即上該攝門二四句中義也。上該攝中。三一不異。乃是二門俱齊。此既縱奪。明義門有異也。故云雖具隱顯等。如是則上該攝雖是不異。今亦有異。權實不失故。故前指斯義。於此明矣（已上）復古云。三乘者。引機假設。體本是一。就義以明存壞。性本自無。故竟有盡。一乘普法。法爾繁興。小智不知。故說隱顯。法體無盡（已上）若以一邊。陳三一義。三乘雖存。而竟有盡。一乘雖隱。而恒無盡。今明義圓。是故三乘一乘。存壞隱顯對明。
    章由此鎔融下。二作句。亦二。初句數。二會通。今初。折薪云。由此下。總攝上文。通明四句。非唯局同。三一合說。即是同教。果海離言故。非三一故。今總結句數也（已上）復古云。鎔者。事入理而銷鎔故。融和而有四句也。一唯一乘。普法獨立。無一切故。如上別教。二或唯三乘。方便說三。隱一乘故。不知一者。機劣不知故。名為隱。是故不可約一乘機設難也。三亦一亦三。如同教。則三一和合。會三歸一。如前同教也。四非三非一者。性果圓極。如前所辨（已上）問。此四句中。有愚法耶。答亦有愚法。第二句攝。問既言三乘何有愚法。答文云如三乘等教。等言等取愚法小乘。以含愚法同回心故。既融本末。豈遍小乘。
    章此四義中下。二會通。折薪云。隨於一門皆全收法體者。上雖有四句。但有二義。謂一乘三乘。若別教三乘等本是一乘。則一外無三。若三乘教。攬實而成。則三外無一。若同教。現具三一。居然全收。果海雙非泯同平等故。云全收法體也。是故下。結無礙相。便忘三一之情。同契全收之旨也（已上）復古云。皆全收法體者。法界性融。分圓俱現故。諸乘或存或壞。雖權實俱融。就三乘為語也。所以不相礙者。準此深思。可得開解矣（已上）前作四句。此中會通。四句具足。舉一全收。三乘入一。同教成別教。別教入果海。果分應機。即是同分。別教垂三。誘引機根。順逆次第。一時具足。終日果分。竟夜因門。三一融攝。法界究盡。四句料簡。一切皆攝。非唯同教。無不滿足。
    章餘釋乘名體等並如別記者。大文第二。玄指餘義。此科即是別義法門。不可屬此同教融攝。建立乘下。隨釋分二。初廣陳乘相。即是別教同教也。二玄指餘義。即此文也。復古云餘釋下。三結指。四運載體性等。廣如起信別記。探玄等釋（已上）上指事引起信疏。略明乘名。折薪記主。具引祖文。明所指義。此事大要。今具載之。彼記云。餘釋下。此指三義。謂一釋乘。二明體。三等於論用。此正指起信別記。故彼文云。一立乘義。寄喻為名。運載為功體用合記故。云大乘。又攝論云。乘大性故。名為大乘。解云。此則真性該同故云大。則所乘也。如智乘之。故云乘。即能乘也。依主釋也。又論云。亦乘亦大。名為大乘。此則真常智體。能運轉故名乘。性廣博故名大。此持業釋（三釋名）二明體性有二。一正以無分別智為乘體。兼攝所依真如及餘勝行等。二正以真如為體。亦兼攝智等。以彼諸法真如所成故。三明乘用有二。約佛性。義如佛性論。自性為所乘。引出為能乘。到得果為乘所至處。此中所乘是乘（去聲）能乘是乘（平聲）二約運因成果義有三。一運行令增。二通惑令滅。三通理令顯。初一是能。後二是所。此三即是真中三德。謂般若解脫法身（上智彼文）故今指也。又法界無差別論疏。亦有疏釋。然但是通釋。不分名體用三。今此雖分三義。然唯約大乘實教釋。若約一乘。如行願鈔云。統收不玄謂之一。運載含容謂之乘。故名一乘。即一佛乘。謂教理行果。總名為乘。皆有運載義故。此亦唯釋一乘。若釋三身名體者。如演義鈔。以盡無生智。為二乘車體。丈六淺智。為牛車體。然此約臨門三車。約果智為言也。故光宅明佛乘體。取佛果究竟盡無生二智。為車體。遠出五百由旬之外。又古師解二乘車體者。果有有為無為功德。正取有為。以譬車。運運入無餘也。有為果中。具有福惠。以惠為正。福屬具度。其惠有十。而八智通因果。盡無生智。唯是果位。乃取二智。以譬車果。以是義故。車在門外。若依大品云。二乘從三界出。到薩婆若中住。若未出時。已乘是而乘爭出火宅。何故復言車在門外。若先在外。乘何而出。然但乘通。因果三十七品斷見思惑。皆是因乘。盡無生智。皆是果乘。要因因乘斷除惑盡。方得果乘盡無生智。故言車在門外。但果正因傍。就果為言。車在門外也。若由因斷結。蓮義名乘。外果不運。何得名乘。就果無斷惑之運。要以盡無生智。入無餘涅槃。方是好運也。釋云。言盡無生智者。謂盡智。無生智也。此通大小乘。無學之智以臨門三車在於門外故。屬果位。正取果中有為智為體。清涼云。無生是滅。因已曰盡。即盡智也。後果不越。名為無生。即無生智也。此約大乘。若小乘說。現在或已。說名為盡。利根之人。保彼煩惱。當更不起。名曰無生。據此丈六淺智。即大乘盡無生智也。故知三車並以盡無生智為體。又智者云。諸法實相。正是車體。一切眾寶莊嚴挍皆嚴。此實體具德也。此義唯約露地牛車為言。今恐學者要知故。具辨斯義。無厭繁文（已上折薪記也）章唯指言乘名體等。等言是廣。記主且約業用為明。自餘義門。準例可知。上來總明一乘義竟。
    第二教義攝益。
    於此章中。總分為二。初標章。二釋相。今初言教義攝益者。教義與攝益。二門合題故。教謂詮表。義謂實體。體上表召名教。表下實體名義。攝謂誘引。益謂利潤。攝機令得益。引物成潤故。當章來意。卷初已明。不復重陳。下門多爾。
    章此門有二下。二釋相。亦二。初標章分門。二隨章釋義。今初。義苑第二云。牒章分科。機教雙彰也。謂教義為能被之法。攝益為所破之機。所以爾者。向明一乘。是此能被。且法不浪施。為機斯闡。故此攝益。合而辨之（已上）能被所被。一雙合明。
    章初中有二下。二隨章釋義。亦二。初牒分。二正釋。今初。言先示相後開合者。義苑云。然示相開合。無殊分相該收耳（已上）良以示相直示別教三乘教同教教義。故似分相。開合即是更互相望。別則一乘三乘各作三句。總則教義涉入。具作三門。故似該攝。倣模別教一乘二門。章初中有三義下。二正釋。亦二初標分。二一者下。隨釋。三義自分。一別教教義。二三乘教義。三同教教義。今初。露地牛車自有教義者。義苑云。海印定中。演無盡音聲為教。一多具德為義。七寶大車其數無量。非適一也。故曰此當別教一乘（已上）折薪云。一者下。此喻出法花。今示華嚴別教中。由一乘是通名。若自有教義。別於三乘。是則別教。屬於華嚴。若以三為教。一為義則三一合說。是同教。屬於法花。故上云然此一乘教義分齊開為二門。示開此露地白牛為同別二教。今爾就白牛。以分二義也。所以前說。云但教有同別之二乘。唯露地白牛義。見於此言自有教義等者。若教若義。皆無盡也。探玄云。小乘教義俱不融。三乘義融。教不融。一乘教義俱融。又清涼云。具足主伴故。顯無盡故。教義融故。所以此之教義皆無盡也（已上）復古云。初別教露地牛車。孔目云。別教有。三界外。別索大牛之車故也。自有教義。即同果普因也。即章題所謂一乘教義矣。謂十十無盡主伴具足。言十十者。欲顯無盡故。孔目曰。十數之義。合有二門。一成圓教門。二不成圓教門。今將梵網經等。對大經本。瓔珞等十數。即是單別。不具一切圓故。入三乘攝。不具十義。數亦有二種。一圓彼二乘。令入分解。二圓彼一乘。就彼下機。相對以顯一乘。今用圓數。故云十十。如華嚴說者。示能詮教也。詮上教義也。雲花曰。今且就此華嚴一部經宗。通明法略緣起。不過自體固一與果也（已上）委細解釋。顯別教法。
　　章二者如臨門下。三眾教教義。義苑云。教義者。謂三車虛說為教。諸子競馳。隨宜獲益為義。仍教義無分者。若望一乘。無實果證。義不異故。方便引攝。故屬于三乘權漸。如餘等者。深密般若諸經。唯識顯揚諸論（已上）宋本唯云教義即無分。無齊之字。又云如餘經及瑜伽等說。和本云釋義即無分齊。又云如解深密經及瑜伽等說（已上）宋記和記。各隨所覽。折薪云。界內示等者。正約自宗。所謂義者。非約所詮。乃約有實方為義也。正如上。由是方便。引子得出。非不實也。即三乘自位究竟故。有實義耳。仍教義即無分者。約望後為言也。若望一乘言。義亦稱教。如上云。由是方便引故。非是實也。故次云。正當三乘義。以三車必具此三義故也。餘經者。即法花已前。深密等經。若約五教分別。此當中間三教。以下立教中。深密三法輪。唯不攝別教。正當始終二教。故得知也。不爾豈法花已前。俱無實耶。又今文前後二義。唯指華嚴法花。豈二經外。俱是始也思之（已上）復古云。二三乘。自有教義。自宗辨也。內示為教者。如握空拳以誘孩子。但有言而無物也。得出為義。但奔火難。實無三車。要問云。小乘佛。三乘佛。竝是阿含也。教義即是無分者。引而得出義也。誘而引之教也。是二不二。故曰無分。此當三乘教。即中間三教。於中雖有權實。總為一三乘也。餘經者。即大品普起三昧涅槃經。瑜伽大智彌勒所問論等也（已上）指事云。仍教義即無分齊者。有人云。二乘教。根機不定故。隨其根機不定。教義亦不定故。云無分齊也。有云。三乘自宗。雖有教義。望於一乘。但有言教。無其實義。故云無分齊也。今解云。三乘教義。望於自宗。縱雖教義。以一乘所流說故。為彼所因故。仍無自三乘教義分齊故。是故云也。又三乘教義。謂界內示三車為教。得出為義。此義亦教。無三義故。與界內教。無差別分齊。故云無分齊（已上）義苑折薪及指事所舉第二有義。竝是一義。復古不言望於一乘。唯是教義不二。壽靈自義。即有二解。是教義無別。與復古同。集成云。仍教等者太一云。其始終兩門。並具無分別教義。空有二門。乃至無分別義者。謂證真如。無分別教者。謂比觀意言。若爾。則無分下。缺一別字。又云。三乘三界內成其行。故未敢詳定。此當三乘者。即前四教也（已上）此解無分。與諸記異。問法花三車。教義分齊。界內示教得出為義。其因果相。即指深密瑜伽論等。下攝益中。攝界內機。令得出世益。亦指瑜伽等三乘教。本唯此經論而已。然解深密經。是盧舍那佛。現第十重身土。佛身即有二十一種功德莊嚴。國土具有十八圓滿大功德事。即是最極他受用身。即於如是殊勝淨土。對十地等覺大菩薩等說。解深密經。所說法門。唯識中道深理。三性三無性實義。如實顯了。最極究竟甚深微妙之法。廣大玄密之教。瑜伽師地論。補處大士。彌勒菩薩。如來在世。親聞親受。師滅九百年時。降下閻浮。所宣說之教也。一部百卷。一十七地。五分建章。眾門罄與。決擇分中。具載解深密經全文。三性二諦。百法千門。一切法義。無不周備。菩薩修行。或立七地及十三住。廣攝菩薩因果階位。三大阿僧祇劫修行。三身四智。轉依妙果。深廣該攝。整足圓滿故。菩薩發心。修習萬行。所經劫數。必定是三企。所登階位。七地。十三位。五十二位。所斷惑障。是煩惱所知所顯理性。乃至空法空。離二種生死。獲三身妙果。義既高大。事亦深妙。就今名三乘教。謹出三界為極。以此為此教源。指此為三車果。豈非違教理乎。何為判教規模。法相宗人。深致此難。聲聞緣覺。修行得果。實出三界。證生空理。以此為極。非是為難。菩薩極果。判為出界唯離分段。唯齊二乘。義趣難得。請為作決。答如來說法。隨機與益。一一乘有機。授以實道。二乘有緣。示以權乘。月輪懸迴高山。先照圓融因果。橫豎該遍。行布圓融。周盡貫括。名之別教普機所受。就教生根鈍。不能受盡。如來哀愍開漸教道。於別教法。取行布門。授三乘機。鹿園二乘。修習四諦十二因緣。果證羅漢。位昇自極。出三界益。究竟圓滿。愚法教中菩薩乘人。斷惑證理。全同二乘小機。根鈍深耽自乘佛為引之。令入大乘。於一乘教。說三乘別。定性之者。必趣灰斷。不定性者。此世頬心。以此方便。二乘入大。信解深法。漸捨小心。大乘教中。初心菩薩。求自乘果。斷證深廣。就唯行布一門而已。彼初心者亦謂。三乘決定差別。即謂。定性永不作佛。為護彼心。為順彼根。於大乘中。說三乘別。三乘根。堪可稟一。故說法花。令諸聲聞。回心向大。深悟一實。即受記別初心菩薩。飡受此義。疑網皆除。於法花中。三乘皆歸一實大道。契佛本懷。所入之處。即華嚴法。四界圓融。主伴無盡。又三乘教中。諸菩薩人。依行布教。修行布行。由修此行。根緣漸熟。隨位所應。頓入一乘。證圓融法。或有初地入一乘者。或有爾前入別教者。入別教也已。本來一乘。平等無二。一塵法界。周遍自在。因該果海。徹因源。初後不二。舉一全收。故三乘入一。或齊平等。全與最初頓入者同。以普賢眼。見一切教。皆是別教無有差別。如來一代化儀如是。由此義。諸大乘教。所設三乘差別之門。及三祇劫行布施設。其益分齊。並是出離三界而已。出三界已。必入一乘。無有不入一乘居三乘教之者。無有三乘菩薩。出界之後。不入一乘究盡自教之者。若約教道。謂應經歷三祇劫而入無上果。雖然三乘權教之中。無實證地。何況佛果。故謂入證。即入別教。彼解深密。瑜伽論等。所說行相。所立因果。並是三乘定別之門。行布隔歷。性相差別。此等皆是三乘差別。教相分齊。全非一乘圓融義理。是故唯攝界內世間。令得界外出世之益。以此為極。以此為果。俱其佛果。及十地證三祇劫等。皆是教門。教道之門。三祇佛果。未入十玄。未得十身。彼經佛身二十一德。佛士十八圓滿相貌。所說法義。三性百法。唯識中道。顯了明白。決定圓備。三乘教中。本有之故。始終頓教。三泯二。不空性德。一相平等。皆是三乘教中所說。五性差別。出界究益。不由此等甚深法門。但是三乘分齊。不可跨節。非唯深密瑜伽論等。亦諸行布三乘施設。非法界圓融者。皆三乘教分齊。一切諸經論等所說。立義會違。皆準知之。問若爾。三乘教中。既無證地。謂入證去。必入別教。唯應住彼三乘教中遂入一乘。證地之時。任運入故。依行布門。和機熟故。何必頂直依一乘。修習圓融之行耶。答三乘教人。久久遂入。迀迴經歷。期限難憑。一乘別教。頓證自在。初發心時。便成正覺。頓遊法界。忽入深教。十十無盡。因果交徹。三生究竟。現身成佛。頓成萬行。念劫圓融。三乘一乘。遲速天別。非對論例。三乘漸入。雖後冥同。懇辛玄違。久居邊域。豈同直入寶都。頓受法樂者乎。
    章三者以臨門下。三同教教義。苑云。攝末歸本也。所以約教。則廢三立一。三教虛般。既為虛說則實義全無。但為一乘之先容。故云以臨門三車。為開方便教。就然後於界外四衢道中。別授大白牛車。七寶莊嚴。具眾德量。顯一乘中正之道。斯為實義。破令諸乘。故當同教（已上）折薪云。以臨門三車為開方便教者。昔說三乘。不言是權是方便。閉於一實。今說三乘是權。則方便門開也。清涼云。開方便門有二。一於一佛乘分別說三。名之為開。即初於權故。於一乘道。隨宜說三乘等是也。二開除開發故。第四經云。此經開方便門。示真實相。斯則說三為方便。名之為門。今當後義。既無三乘果證。則昔日但以佛教門。出三界苦也。言別授牛車者。三既無實。竝獲一乘。即前四句中。多三句亦三亦一為同教也。亦是泯權歸實義也（已上）復古云。三同教為開方便教者。以三乘解行位地等。皆為超一乘。方便因果等法。皆是阿含施設故。皆是教。孔目曰。又諸三乘經論所明位地。及差別次第。法相門等。並約信解門中。作如是說。若據行法行解。亦入解門。界外等者。露地等賜大車。皆與記別。方為示真實實義。此當同教一乘。即前亦三亦一之同教也。要問曰。法花經宗義是一乘經也。三乘在三界內。成其行故。三乘三界外。與三界為見聞故。吾宗諸祖。皆以法花。為同教一乘者多矣。此章自有十餘處文。有謂此同教。是終頓說也（已上）三種教義。諸記名釋。互顯眉目。故備載之。
    章二開合者下二開合。亦二。初標分。二別中二乘三乘下。隨釋。亦二。初標分。二三乘三句者下。隨釋。即有二門。一三乘三句。二一乘三句。今初。所言三乘三句者。即以三乘。或約自體。或望於他。而明有無。是故三乘。有此三句。義苑云。界內通示為教。同出為義。三乘自宗。作如是說。若乃三乘假說。一實方真。縱義亦教。故云唯教非義。真開一實方便無無。非唯無義。教亦不成。故曰但非教義。雖非教義。不壞縱名。故為彼所目也（已上）折薪云。為彼所目故者。出所以也。三乘何故。俱非教義。為彼別教一乘之所目爾。意云。雖有三乘名目。脫體並是一乘故。下復出所以。更無異事故。正是三乘本來悉是別教一乘意也（已上）此釋意云。為一乘宗之所體達三乘名目故。名所目。復古云。為彼所目者。為（平聲）者被云。如重空三昧。若為一乘目。即屬一乘。若為三乘目。即屬於三乘。今為一乘所目。一一圓融。而彼一乘。更無異事。則自宗失於教義也。目者。狀目詮目也。植濕在石頭。謂諸公曰。若能目此城者。當贈二姬。孔目曰。教是能目之方便。又曰。有名之教。目有名之義等云云。如教分齊義（已上）此釋意云。為彼所管。名為所目。三乘諸法。即是一乘所具之物。全屬一乘。集成云。目者詮目。如大樹葉。不離本莖。一外無三。樹言目盡。桓溫在石頭曰。若能目此城者。當贈二姬（已上）大同復古釋也。指事云。為彼所目故也者。有云。一乘教義。以為細網。三乘名為綱目。以綱之外無別目故。三乘教義。為彼一乘教義綱之所目。故云。經云。說大教網。亙生死海等。有云。三乘教義。為彼三乘所目。非為別教一乘所目。故約別教一乘。俱非教義。今解云。三乘教義。為彼一乘之所目故。一乘教義外。別無三乘教義故。是故下云。或有眾生。於三乘法。根不定故。堪可進入別教一乘者。即知三乘等法。本來不異別教一乘。何以故。為彼所目故。更無異事故。又孔目。說十義方便說云。由依究竟一乘教成。何以故。從一乘流故。又為一乘教所目故。又與彼究竟圓通一乘。為方便故。故說一乘。非即圓通自在義也（已上）此中先出二師有義。後出正義。初有義意。一乘為綱。三乘為網。而亦一乘為綱。所喻有濫。義是不定。第二有說。以所目。屬三乘。即為三乘所目。大乖宗旨。壽靈正義。彼者一乘。為一乘之所目。能目是一。所目是三。是故一切三乘等法。皆是一乘之所管法。一乘之外。無有別法。
    章一乘二句者下。二一章三句。所言一乘三句者。此以一乘望於三乘。即後二句。初句自教。無所應望。於自於他。總成三句。義苑云。以別教中。教之與義。不分能所之殊。但十十法門。主伴無盡故。一字法門。海墨書而不盡。此唯自別教。或唯義非教者。良以別教。望同教亦成義。蓋不談海印炳現。故不盡知教體故。或俱非教義。隱實彰權。約三乘教。如文自釋（已上）復古云。隱彼教義者。三機差別。小智不見聞大法。故說隱也（已上）集成記。舉舍利弗等。在逝多林。不見如來十種境界及菩薩十種不思議事已。次云。疏曰。以顯一乘因果不共深玄。警諸後學。令習因種。又曰。身廁祇園。目對尊會。而不覩神變。其所何耶。意云。彼境殊勝。宿因現緣並皆缺故。其猶日月麗天。盲者不見。電霆震地。聾者不聞。道契即鄰。不在身近。故菩薩自違而到。聲聞在令不知（已上）小乘鈍劣不知一乘無盡境界。故名曰隱。
    章總辨者下。二總辨。義苑云。或教義俱教者。以彼三乘。引攝出界。無有實體。但為一乘方便之教故。義亦成教。或教俱義者。以其一乘之教稱實。所流究竟。攝益故。望三乘此亦成義。應合更云。或俱非教義。約三乘望別教一乘說。今所闕者。竊恐脫故。若不爾去何以次文。牒云或具三句。約同教說。應難云。上既言別教。何以今具。卻成同教耶。答上是以三乘望別教。非是直顯別教耳。或可便將同教。當其一句。足上成在三。亦有理在（已上）宋本云。式具此三句。約同教說（已上）次上唯有二句。難言三句。是故義苑。作此解釋。和本云。或具此二句。約同教說（已上）故無此勞。而有二句者。義門同備。指事云。或具此二句約同教者。同教一乘中。有二句。一教義俱教。謂臨門三車。望一乘。為開方便教故。二教義俱義。謂露地一乘。望三乘。為示真實相故。上諸句等。準此可知（已上）壽靈約就二句。解釋如是。
    章第二攝益者下。第二攝益分齊。於中為二。初牒分。二一或唯攝下。隨解。亦三。初攝界內機。二攝界外機。三遍攝二機。今初。指事云。三乘權教。引分段界內機。令得出世益。即以為究竟。若二乘者。預流以上。若大乘者。十住以上。皆共初得出世自位不退益故。永超三途故。三乘權教益究竟故。云究竟。上自位究竟。准此可知。三乘出世益等。上分相門。委悉料簡。不復更陳。
    章二或攝界外機下。二攝界外機。亦二。初標分。二若先以三乘下。隨釋。亦二。初同教攝益。二別教攝益。今初。若先以三乘令其得出等者。指事云。一乘實教。引分段界外變易機。令得變易界外出出世利益故。出世間上。亦有出世。故名為出出世。是故經說出出世一乘利益云。與諸菩薩及聲聞眾。乘此寶車。直到道場（已上）復古云。若先等者。先同教。迴三入一教。同教之異名也。若孔目云。經云。會三歸一。故知是同。是指教之行相。非釋同教之名。會三歸一。則是三一共教。共故名同也。法花是同教一來所依之經。五教三乘。通釋迦如來海印定所現。一代佛法。不出一乘三乘小乘。三宗收盡。勿以情取（已上）界外機者。先依三乘。得出世益。名界外機。此人必得入一乘法。名之為機。義苑云。令得出出世益者。且三乘權教。令斷三界結縛。是一出世。今此實教。令深微細結使。云出出世。斯乃先以三乘化。後令入真實。則會三乘。歸一乘故屬圓教攝。此是三乘同教故。次云亦名回三入一教也（已上）義苑云。疏主前同教初。立二同教。謂三乘同教。一乘同教也。三乘同者。三乘同。歸一佛乘故。終頓二教。亦即此攝不明德用該攝等故。法花常途化儀是也。是故今門同教。判為三乘圓教。
    章若先於一乘下。二別教攝益。義苑云。若界內尊一乘不思議法。發圓解。起圓行。圓斷諸障。即云出世。由出世。故。即一證。一切證。故屬別教。如小相品者。彼正讀一切證等事也（已上）復古云。先成解行者。界者。界內通見聞解所。出世唯證入。見聞入證。皆約一乘。故屬別教（已上）言先於一乘已成解行者。此於界內。見聞一乘。是聞生。即於此生。成就解行。即是界內。通於見聞解行之人。既是界內故。見聞生非解行生。而於世間身。成於解行。此見聞生。通於多生。即如兜率天子。地獄前身。始成見聞種子。後值惡緣。造逆隨獄猶是見聞之生。於地獄中。蒙光滅罪。成清淨六根。是則見聞生中。成解行之相。彼捨地獄受苦身。已生兜率天。即是成出世身。亦是解行之生。言後於出世身上證彼者。是兜率天子。生兜率之身也。以出世身故。於此身上。證彼法也。言彼法者。即是三賢十地法也。天子聞天穀言頓至十地離垢定前。是故名曰證彼法也。而義苑記。界內解行。即云出世。即是不待兜率之身。此機既是不經三乘。直入一乘。乃至出世。到第十地。即是別教一乘之器故。云宿別屬教一乘。指事云。此如小相品說者。第三十四卷。小相品云。菩薩摩訶薩。於兜率天。放六光明。名曰幢王。普照十世界微塵數剎。遍照彼處。地獄眾生。滅除苦痛。令彼眾生十種眼耳鼻舌身意諸根行業皆悉清淨。彼諸眾生。見光明已。皆大歡喜。命終皆生兜率天上。乃至生天上已。聞天妙音。作如是言。善哉善哉。諸天子。盧舍那菩薩。今經應當敬念。乃至爾時諸天子。廣聞普賢迴向善　根。悉得十地諸力莊嚴。具足三昧。皆悉成就眾生界等善身口意業。滅一切障。皆得清淨見。百千萬億那由他佛剎。微塵數七寶蓮等乃至猶未能見離垢三昧之少分也等云云。疏云。離垢三昧有二位。一約因緣如第十法雲地菩薩所得。離自二障微細垢故。二約果初。如此文。又云。以是普賢諸位。相攝大善巧法。是創得出地獄已。聞此普法。即得十地。明與三乘漸次教不同也。又云。謂雖得十地因滿。簡不同果故。云猶未能等也。又云。此等眾生。悉先修善。明宿有見聞一乘。修普賢善根。故喻中。如在欲界已得初禪。身雖未轉。而得彼天樂如是眾生。過此光明。頓得十地。身猶未轉。全本身肉眼。而得普眼。是法力故。問諸天等。昔在何位。見聞一乘。退墮地獄。答雖未見正文。準聖教道理。從愚位。乃至十信位。見聞一乘。修普賢善。遇惡因緣。退墮地獄。令以種善根故。遇善知識故。盧舍那佛威神力故。於地獄命終。生天上。聞無妙音。除滅業障。聞普賢法。入信滿位。諸位相攝。得十地位。此約普門。得如是耳。若約別門。不得爾也（妄說云云。非述破例）問此諸天子。現身成佛。答孔目第四卷云。一依世界性等。十世界身輪王身。現身成佛。如普莊嚴童子等。二者依天子勝身。從三惡道出。生兜率天。現身成佛。三者依閻浮提勝功德身。如善財等。現身究竟普賢之位。後生即見佛。四者依法花經。就女之身。南方成佛義。當留惑之身。疾得成佛故（已上彼文）靈大德意。兜率天子。到信滿心。依圓融門。得第十地。行布不爾。居信滿心。若依圓融。應得佛果。言初發心時便成正覺故。何唯第十地而已載。折薪云。小相品者。即唐經隨好光明功德品。以十身相好品。為大相故。以隨好為小相也。彼經說地獄天子。三重頓圓十地。如經云。彼世界中。地獄眾生。遇斯光明。眾苦休息。得十種清淨眼。六根皆經。乃至天穀告云。諸天子。汝以不放逸。於如來所。種諸善根。往昔親近眾善知識。毘盧遮那大威神力。於彼命終。來生。註云遇光息苦。獲十眼等。即是出世身。往昔親近知識等。是先於一乘。已成解行也。清涼釋云。心不放逸。顯曾修行。種諸善根。通見聞等（粗云）乃至諸天子。聞天穀說法。得十地身（即出世身上證彼也。已上麁註彼文）此亦於獄。獲十眼等。即為出世解行之身。全同義苑釋也。集成云。先於一乘已成解行者。隨好品。天穀發音。而告之言。諸天子。汝以心不放逸。於如來所。種諸善根。往昔親近眾善知識。疏云。示宿因。心不放逸。顯曾修行。於如來所種諸善根。通見聞等。親近知識。必曾聞法。成金剛種。後於出世身上證彼法者。彼又云。爾時諸天子。聞說普賢廣大迴向故。便得十地。獲諸力莊嚴三昧等（已上）此故不言墮獄立身。是出世身。餘同義苑折薪兩記。復古記意。雖不分明。大與集成記主意同。指事雖是分明。不配解行出世。而意天上為出世身。捨此身上。得信滿位。界內即通見聞解行。別教一乘。三生得果。一見聞生。二解行生。三證入生。於此三位。究竟成佛故。今約此以明證益。中下二卷。粗陳其相。至彼文處。可具陳述。
　　章三或通攝二機下。三通攝二機。亦二。初標分。二若先以三乘下。隨釋。亦二。初同教相益。二別教攝益。今初。若先以三乘引出後令得一乘等者。義苑云。若乃三乘先攝。同遊解脫之門。後趣一乘。齊證圓融之境。者。則三資一。一尊三乘。故云三一和合。故屬同教。此是一乘同體。參具德故。若不爾者。何異前說。故。學者應思（已上）前三後一。三一和合。與前同教。其相全同。然其入義。與前是別。前是常途同教之事。此是直見體德無盡。天絕三乘之域。深入溶融之宮。是名曰一乘同教。折薪云。若先以下。清涼云。三乘之人。以佛教門。出三界苦。謂為究意。不能索車（即界內機得出世益也）已被陶練。一乘機發。宜機扣聖。義言索耳。佛知機熟。靈山集會。為說法花等（即校界外機。得出出世益也）故名二機成二益耳（已上）言謂為究竟者。三乘行人。出離三界。獲自乘果。各謂極處。保執自果。不能移轉。言不能索車者。索車之時。以彼應悟一乘之器。已純熟故。由索車故。即與三外大白牛車。今既保執。以為究竟。是故不能勝進移轉趣向。請索乞索三車。似是未出三乘之果。即索其果。然得三乘自教之果。已在爭出大宅之時。而索三車者。一機純熟。堪入實事圓滿乘時。即謂已前三果實否。疑情發言。前所許與三乘各果。何故非實。是在何處。其果實有可各賜與。此即疑彼三果非實。名為索車。由索車故。即授一乘。機索言索。所以成立。蒙調誘已。堪受一實。故言機索。身子懷疑。三請不止。故云言索。由此二索。親說一乘。乃至與記。契佛本意。名為得車。問此段既云通攝二機令得二益。故義苑云。通攝二機者。謂界內界外之機也（已上）其中同教。先以三引。後令得一。與前攝界外機。得出出世益。有何差別。若以此門。名攝二機者。前段同教。亦可名通。若前唯名攝界外者。此亦可爾。前後其相是一同故。答所引之機。唯是一人。而由義門即有兩別。雖言俱攝二機與益。而從界外取之顯相。彼機出界處三界外。此是明外相對而明。故屬初門。攝界內機。得出世益。亦是世間出世相對。次出世間出出世間相對而明。是故從其界外。而取相對明之。此唯界外。界外之門。亦有出世及出出世。今此門中。從界內取。出世出出世。相對而明。前三後一。先攝後入。雖是一同。從末之處。即有差別。是故成立前後二門問前後二段。並是同教。義苑記主。以三乘同及一乘同。判前後異。雖然未見有其差別。前門既是三乘同入。後門亦是三乘同入。若見具德。前門可爾。到極處故如何。答從三乘教而後入一。彼此無異。前後是一。然彼自三入一實處。不明直見無盡具德。故唯名曰三乘同教。此是從三直入極處。深居本宅。即見本來無盡具德。是故名曰一乘同教。
    章若界內見聞下。二別教攝益。若界內見聞出世得法出出世證成者。義苑云。此謂直顯一乘之機。故約三生而說。所以於具縛身中。見聞大威德法門。成金剛種。此是界內見聞生。依種發解。依解成行。即離結縛。此乃出世得法。是解行生。依行證入。出彼情解。是出出世證入生（已上）折薪云。若界內下。約三生分二機二益也。言出世得法者。此如下說得法分齊。云如普莊嚴童子等其身在於世界性等（已上）處住當是白淨實網博輪王位。得普見。肉眼見十佛剎微塵數世界海等。乃至約因門爾也（義如下釋）釋曰。亦即解行生也。言出出世證成者。即證入生也（已上）集成云。界內見聞。如善財前生。曾見聞普法。成金剛種。出世得法。即從文殊。至於安住地神。出出世證成。即婆珊婆已上（已上）此明所列常途所談三生成佛次第入法。言或界內通見聞解行等者。義苑云。或界內見聞解行者。此謂解行。一生通界內外。何以故。圓解圓行。見聞併具故。餘義同前。一生不克三生。必圓不落階斬故。屬別教一乘耳（已上）此義界內見聞。即其生內亦成解行。是故見聞解行。唯是一生。俱界內也。言餘義門前者。次前所列第二生。界外出世。唯是解行。第三證入。即出出世。折薪云。或界內下。唯界內通解行。與上別耳。此如善財初見文殊時。經云。又以大聖知此童子已曾供養過去諸佛。深種善根。信解廣大。常能親近諸善知識。身語意業。皆無過失。勇猛精進。得菩提道。求一切智。成佛法器。其身清淨。猶如虛空。此則初見文殊。便讚過去善根就未猶信知。故知是界內。機已有見聞及解行也。後文殊言下。總信一切佛法。方是信位迤灑直到。得見普賢。方是因圓。並是解行生位。即得出世益也。第三生中。方證滿果。即界外機。得出出世益也。此約因圓果海。分二生也（已上）問此第三類與前若先於一乘。已成解行之者。有何差別。答前第一類。界內通見聞解行。第二生中得出世身。證第十地。即此生終。證果海法。若據義苑折薪釋。界內出世故。成解行。兜率天身。證十地法。不言果海。今此類者。界內通見聞解行。界外唯解行位。第三生者。是證果海。言此如華嚴經說者。復古云。如花嚴者。所辨乘體教義攝機成益。皆是所詮。如經說。即約能詮教也（已上）問此別教門。三類得益。若指其人。各是何等。答此三段類。諸記所指。事非一概。就第一類指小相品。既無所濫。其第二類。折薪記主。指並莊嚴童子。第三類者。即舉善財童子。壽靈大德。此第二人。即指善財童子。而安等言也。諸記所指。皆在理在義。義苑云。就上二章。談乘教機緣同別兩教。廣大周備。有如是者。何須下文復更分教開宗耶。答謂此中但論乘機未明教相者。何得同別之教章章而言乎。答此據通相。下就別相。所以通相則克佛本意。緣起因門。海印炳現。本末齊彰。一乘多乘。若同差別。機宜攝益。悉已圓臻。故上二章。作如是說。若爾同別之談。豈是本現耶。答殊不聞。如來為善伏太子。說圓滿修多羅。故知同別正是通方根本法故。若判不判。圓融無盡矣（已上）此一段文。彰上二章。有其功能義用。無盡三一。教義攝益。隨應時機不失。利潤無盡。雖有後門。但是別相。宜緣周備。法義整足。彼此相資。上下互成。教義之美。深符時緣而已。第二教義攝益已竟。

于時正安二年（庚子）十月二十七日。於東大寺戒壇院。以亥刻為實圓禪明房。拭老眼馳惡筆述之。功業不虛必證菩提而已。
華嚴宗沙門春秋六十有一
右以嵯峨大覺寺所藏康永二年普乘所寫之本校之。
文化八年辛未九月二十二日
比丘典壽春秋五十四

五教章通路記卷第十（終）
五教章通路記卷第十一

　　　　東大寺沙門凝然述
　　    　
　　　　　　
　　　　　　
　　　　　　

    第三敘古今立教。於中分二。初標章。二釋義。今初。敘古今立教者。義苑述此段來意云。夫教海沖深。法雲彌漫。智光無際。妙辨叵窮。以無言之言。詮絕言之理。然則理雖一味。詮有淺深。故須分之。使知權實。莊嚴聖教。令深廣故。故今諸師。各伸己解。安立教宗。今此敘之意。夫後人不掩前結。令其宗承。不混得失者矣（已上）取清涼意。述此生起。復古生起云。前之二章。已辨所詮乘法。攝機滅益。三一不同。同別亦異。將顯能詮經論。詮有淺深。以示所宗圓極理。宜判教開宗。先敘古今名範。故說此門（已上）此古今者。古德私記。十家立教。前之九家。名之古師。第十玄奘三藏名今。章主已前故。名為古。章主在世故。名為今又舊譯師故。新釋師故。大唐第三主。高宗皇帝。麟德元年甲子二月四日。玄奘三藏入滅。春秋六十二。（當日本國人皇第三十代天智天皇御宇三年甲子）于時賢首（香象）大師。在童子位。年二十二也。厥後至二十八。出家受戒。賢首弘教之時。雖在奘師寂後。新譯弘傳。英哲極多。奘師門人。賢首世昌。是故稱今。於義無過。故玄記一。雙舉性相二宗之義。稱為現傳。名之為今。深符時事。又九家之中。更互相望。稱為古今。亦獲其宜。厥第一師。後魏菩提流支三藏。彼代第七主宜武帝。永平元年戊子。譯十地論（當梁高祖武帝天監七年。日本第二十七代繼體天皇御宇三年）自爾已來。至賢首二十八歲。咸亨元年庚午。總經一百六十三年。其間相望。成古今義。然總言之。唯如前明。九古一今。於義是勝。
    章古今諸賢下。二釋義。亦三。初敘事舉數。二依數顯相。三述德結益。今初。古今諸賢等者。復古云。名賢俊傑。開判良多。且敘十家。以示方軌（已上）折薪云。差別非一等者。如大疏敘二十餘家。今既略敘故。云且也（已上）大疏二十餘家者。彼中所列。增數五重。有十五家。謂一音二家。二教四家。三教三家。四教四家。五教二家也。然三種教。初南中師。漸中開合。增數四重。謂二教三教四教五教。五教有二。惠觀劉虯。漸中五家。並前總成二十家義。而言餘者。顯不盡故。又鈔舉耆闍法師六宗。雖是所彈之義。亦是一門別義。又半滿二教。兼指遠淨。雖非別義。人是有別。指此等故。致餘言。問靜法。清涼。舉諸家立教。并明違順。定其取捨。淨影。天台。嘉祥。慈恩等。立教開時。破違許順。破立取捨。弘教規矩。何故章主。曾無破他。舉諸師義。歎德顯益。剩為龜鏡。是有何意。答賢首大師。舉諸師解。見德歎益。以各見益隨緣陳故。情已是非。務存弘傳。諸師解釋。既是契時。而非無小瑕。故清涼等。述共有乖違。稱歎破斥。俱契弘傳。諸師既分教。判斷諸典。是為龜鏡。腳倣其跡。是故章主亦開教宗。判攝諸教。顯揚圓宗。事非徒說。開濟有由。
    章一依菩提流支下。二依數顯相。即有十家。不科自分。第一一音教。於中有二。初舉人標所立。二依法顯所立。今初。言菩提流支者。大疏云。後魏菩提流支。會解記五云。後魏菩提流支者。即此朝元魏時也。揀於曹魏故名後也。姓托跋。都雲中。至孝文時。遷都洛陽。改姓元氏。復名元魏也。菩提流支。此云覺希（亦名道希）北印度人。遍通三藏。妙入總持。志在弘法。廣流視聽。以魏宜武永平元年歲次戊子。至洛陽。武帝親慰勞。住永寧寺。供給七百梵僧。以流支為譯匠。凡譯經論。三十九部。梵本萬甲。筆授草木滿一間屋。洞善方言。兼工雜術。常坐井口。操罐置空。或咒井令清。酌而為用（已上）義苑云。菩提流支。此云法意。西竺人也（已上）流支三藏。元魏第九主孝莊帝。永安二年己酉譯無量壽論。有一卷矣。當梁中大通元年己酉。日本繼體天皇二十三年己酉也。其後六年在世。至西魏高祖初年及東魏高祖第一年乙卯也。其間譯經立宗。講法利物而已。曇鸞法師。隨流支三藏。承傳觀無量壽經。註無量壽論。淨土法門。從西天齎來弘傳震旦。乃流支三藏是其始祖也。折薪云。維摩經等者。等於法花。花嚴。故下云一味一雨。即法花藥草喻品中文也。亦如出現品眾水一味喻等（已上）言一音教者。慈恩等師。號彼一音。亦名一時教也。
　  章謂一切聖教下。一依法顯所立。亦二。初正明。二印成。今初。言一切聖教等者。正陳所立。言但以眾生等者。會通妨難。言如克其本等者。還成本義。謂有難言。若一切教。一音等者。何故得有大小乘等。故會通云但以眾生根行不同等。大疏一上。教本不分五意中云。一音普應。一雨普滋。鈔二下釋云。一音即是淨名。一雨即法花藥草喻。謂三草二木不同。同承一雨之潤。五性三乘不一。法雨一味無差。故彼經云。如來知是一相一味之法。所謂解脫相。離相。滅相。究竟涅槃常寂滅相。終歸於空等（已上）今章一味一雨。即法花意。一音維摩。即如下引。又藥草喻品云。佛平等說。如一味雨。所立義旨。即此意也。經又云。雖一地所生。而諸草木各有差別。今章但以眾生根行不同等意。日本章云一雨等。此等之言。等取餘物。宋本章云一雨等霔。此等之字。平等等也。大疏一上。立一音數。總舉二家。故彼文云。一立一音教。謂如來一代之教。不離一音。然有二師。一後魏菩提流支云。如來一音。同時報萬。大小並陳。姚秦羅什法師云。佛一圓音。平等無二。無思並應。機聞自殊。非謂言音本陳大小。故維摩經云。佛以一音演說法。眾生各各隨所解。上之二師。初則佛音具異。後則異自在機。各得圓音一義。然並為教本不分之意耳（已上）流支所立。是大小並陳一音。羅什所立。是金音異解一音。靜法大師。刊定記一。明一音教。總舉二家。大疏所說。全同刊定。問今章所舉。流支一音。與大疏所舉流支一音。同耶異耶。若言同者。文言不同。若言異者。彼此一人如何。答大疏流支。今文流支。即是一人。所立一音。彼此同異。諸記釋之。今具引之。顯其義理義苑云。如來一音。同時報萬。大小並陳。故許隨機領解各別。則須圓音一音中。具百千音之一義。斯為教本。正屬不分耳（已上）既以大疏流支所釋。解釋此章流支一音。是故此音。彼此一同。不可引彼對論同異。問此文唯言一音一味隨機異解。不言大小並陳。彼分明言大小並陳。兩文既別。何引彼文。得釋此文。答此文若違大小並陳。寔應為難。既不違彼。何強遮之。令彼此別。此文言略。唯言一音。若細言之。一音之中。大小並陳。是故隨機各解自分。得此意故。義苑疏主。以彼釋之。義理極成。彼此一人。豈令強別。問若爾。大疏羅什一音。與今文同。以何取別。答羅什一音。即言平等無二無思普應等。此意說言。佛無分別思。或說大或說小乘。總出音時。此一音有普應之德。大乘機者。於此一音。全取為大。小機熟全全取為小。非謂佛音具陳大小。彼彼眾機。各取一邊故。羅什義。全音異解。流支一音。今章言略。大疏細陳。故取解之。彼此一意。以成大小並陳之義。今此章文。與彼羅什。彼此全別。不可強同。刊定記。陳流支一音。既說大小。豈違今章。清涼圭山。不可違今文。況又淨影大師。大乘義章第一卷云。又菩提流支。宜說如來一音報萬大小並陳。不可以彼頓漸而別（已上）此復流支大小並陳。大宋近代。守一律師。一音舉二。流支羅什。其流支義。大小並陳。全同往古淨影靜法清涼等義。今章豈違上古淨影所舉之義。是故明知。今章流支。定是大小並陳一音。探玄記文。與今章同釋通和會。全同此意。問慈恩法苑。舉流支一音。靈祐補已飾宗。引一音教。並亦不言大小並陳。全同今章及探玄記如何。答彼亦文略義廣。同前並是大小並陳之義。上是釋成義苑意趣。次折薪釋云。然大疏敘。此當羅什法師所立。若留支所立。則云如來一音。同時報萬。大小並陳。此則佛音具異。今章與探玄。並云留支者。今詳賢首二處為正。何者。以清涼所敘二家立一音教。恐後來傳寫者。誤書羅什。卻為留支字。留支作羅什字爾。不然豈賢首二處俱誤耶（已上）如此通者。若清涼一師。敘流支一音者。寔如所責。餘師所敘。亦同清涼。是故還亦應徵責言。豈圓覺跡亦寫謬乎。豈刊定記。亦書誤乎。豈淨影章。亦寫誤乎。難勢是同。俱難會通。次復古記云。然此一音。或名教本。或謂本末鎔融一大善巧法。而圭山乃謂。圓教於前四。一一同圓。海中。百川無非海也。或名法界大宗。或名無盡圓通自在宗。即是花嚴全收諸教大宗也。今章與探玄。獨引菩提流支。證一音教。引維摩經前偈。佛以一音演說法眾生隨類各得解皆謂如來同其語斯則神力不共法。肇曰。客口一音。殊類異解。探玄云。一約類。或為天眾。現一天音。能含餘類。各別得解。對人亦爾。餘類皆然。清涼曰。如來一音同時數萬。大小並陳。玄文雙引流支羅什。於羅什下。引經次偈。佛以一音演說法眾生各各隨所解普得受行獲其利斯則神力不共法。肇曰。佛以一音。說一法。眾生各隨所好。而受行。探玄云。二約法。或為眾生。說施一音。亦令人解戒定等。清涼曰。佛一圓音。平等無二。無思普應。機聞自殊。非謂言音本陳大小。又云。初則佛音具異。後則異自在機。各得圓音一義。有謂與清涼異者誤矣（已上）此釋意者。以大疏流支。釋成今流支所立之義。全同義苑所釋意。然後即破有人。謂與清涼流支是別。此所破者。即當折薪。彼記即謂與清涼異。而設會釋。還招難故。集成記云。菩提流支。此與玄文相違。薪云玄文傳寫之誤。若爾豈圓覺亦誤也。古記誤。探玄分字為含。又與出現語業中疏鈔相反。彼鈔云。第二唯是一語。無多音等。一云。人法影略。但此引隨類音。與彼隨根解為異。一云。各隨見聞不同。如天允敘流支半滿二教也。後二隨意取捨（已上）此集成文。分二。初彼此相違。二薪云下。會通兩文。亦二。初引情解。二後二下。明任用。初中亦二。初舉所破義。二一云□舉所取義。言分字為含者。玄記一云。一後魏菩提支。立一音教。謂一切聖教。唯是如來一圓音教。但隨根異故。分種種。如經一雨所潤等。又經云。佛以一言演說法。眾生隨類各得等（已上）有人之意。玄記故分種種分字。改為含字。成含種種之義。此意欲成今章一音即是大小並陳之義。即同義苑意趣。但彼不改文字。言彼鈔云第二唯是等者。出現品鈔。敘舉一音圓音。昔有三義。一云。如來無聲。隨機異聞。二云。佛音遍滿無五音等。眾生隨機。聞眾多聲。但是圓音。作增上緣。隨根差別。現眾多聲。即引維摩以證此義。三云。佛一語中。演出一切眾生言音。眾生各聞自己之音。彼鈔並破三義。不取。破第二云。第二唯是一語無多音。故一不即多。豈為圓音。有則多亦應有。無則一亦須無。何得一有應一無耶（已上）此第二師。即當今章所敘流支。此即全聞異解之義。豈可故字同並陳乎。若作此解。違鈔文故。集成破有人意。其旨如是。言人法影略者。今章所敘。人是菩提流支。法即羅什一音。舉流支人。則影顯彼師並陳之義。舉全音法。則影顯羅什三藏之人。何以爾耶。欲此中總攝彼二家義故。言但此引隨類音等者。今章引維摩經。即是舉彼隨類音文。彼經明佛說法一音異解之相。總有三偈。此引初偈文。大疏羅什一音之中。引次彼偈。即隨根解也。雖同是羅什義。所引經文是異。若如此所解者。探玄所敘一音。亦可是影略耶。又慈恩靈祐所敘一音。亦可同是人法影略。彼義與章全是同故。然彼豈爾乎。此亦如是言各隨見聞不同者。菩提流支。所立教義。隨人宜緣見聞不同。有時立一音義判教。有時立二教攝法。是一重見聞不同。又就一音中。有時立大小並陳。有時立全音異解。是一重見聞不同。言後二隨意取舍者。彼記總舉四偈。前二謬解。全破不取。後二有理。記主取之。但隨人意。隨一取之。雖有此別。而影略義。例難有數。不用無過。見聞不同。此亦難得。如來說法。一音異解。流支所立。豈必爾乎。案流支意。就佛唯是一音。就機即是二教。是故所立有此異也。然流支三藏。隨時立教。就宜緣故。事非一準。或一音教。或頓漸二教。或半滿二教。即成三類。又一音教中。或大小並陳。或全音異解。是亦隨時。所立不定。俱一音故。皆約本故。羅什唯存全音異解。然賢首今章及玄。且舉流支全音異解之邊。以唯此一家。不舉羅什。故清涼刊定。且舉流支大小並陳之邊。對彼羅什全音義故。羅什唯存此一義故。是故賢首清涼無違。法苑一云。後魏有菩提流支法師。此名覺愛。唯立一時教。佛得自在。都不可有說不說。但眾生有感於一切時。謂說一切法。譬如天樂隨眾生念。出種種聲。亦如末尼隨意所求。雨種種寶。花嚴經云。如來一語中。演出無邊契經海。維摩經云。佛以一音演說法。眾生隨類。各得解。或有恐怖或歡喜。或生厭離。或斷疑故無一教定頓定漸。又無量義經言。我得道來。四十餘年。常說諸法不生不滅。不去不來。無此無彼。無得無失。一相無相。但由眾生悟解不同。得諸果異。法花亦言。一雨普潤。三草二木。生長不同。優婆塞經言。三獸渡河。深淺成別。故知諸教但總一味。無二三等（已上）此中所敘全音異解。大同羅什一音之義。法苑亦云。菩提流支法師。亦立二時教。楞伽經說。漸頓者。莫問聲聞菩薩。皆漸次修行。從淺至深。名為漸也。頓者。如來能一時頓說一切法。名之為頓（已上）流支雖立一時。亦立此二。法苑次下。又立半滿二教。而不言流支所立。然天台所敘流支立教。即是半滿二教者也。流支如此隨時立教。是故一音亦舉二門。有何妨難。當知一音就佛立之。即有二門。就機立之。亦有二門。是故彼此不相違也。章故經云佛以一音下。二印成。引經印可成音自所立之義。故義苑云。所憑之經。既云一音。故但是教本設爾。隨機為教。一音之義。以自相乖。焉是為例（已上）此匡所據文。明不成證也。音是教本。音正出時。成名句文。此時方名大小乘教。是時即是隨機義顯。今以教本。證教故。所立義不成。折薪云。故經下。即淨名經。言等者。等有二意。一等餘半偈。二等餘二偈。下半云。皆謂世尊同其語。斯則神通不共法。餘偈云。佛以一音。演說法。眾生各各隨所解。普得受行。獲其剎斯則神通不共法。佛以一音。演說法。或有恐畏或歡喜。或生厭離。或斷疑。斯則神通不共法（已上）彼經上卷。佛國品中。以偈讚佛。有此三偈。又義云。此等言者。上云一音一味一雨等。為證此義。引彼彼經。為證一音。引維摩經為證一味一雨。可引法花經等。是故等取此經。上云一雨等。若等□者。不可等經。若不爾者。可等取經。如云一地所生。亦是法花經也。餘經中。有如是義者。即可取用成立此事。故安等言。問此一音教。如來本意。剋體言之。大小乘何。答剋體明之。是一乘法。故補亡飾宗第一云。後魏三藏菩提流支。魏云覺愛。立一切教。總唯一時。無有世間出世之異。亦無頓漸半滿之殊。所以然者。由佛昔日為菩薩時。普發大悲。誓度群品。盡皆令得般無餘依。豈今成覺。而說小教。故但讚說究竟一乘。隨諸眾生根性有異。稟受差別。大小之殊。法花經云。佛平等說。如一味雨。隨眾生性。所受不同。淨名經云。佛以一音。演說法。眾生隨類各得解。又華嚴經云。如來微妙音。如空無別異。隨應受化者。所聞各不同。無量義經云。我得道來。四十餘年。常說此法不生不滅。不去不來。無得無失。一相無相。但隨眾生悟解不同。得諸果異。經教既然。豈佛所說。而有差別。但隨聞者。受解不同。亦同法花一地所生。一雨所潤。三草二木。生長有異（已上）是故如來說法本意。常說一乘。無有異說。三乘小乘五乘等者。即隨機性。於一音說。作種種解。是故具有請乘差別。若直飡受一乘法理。即契如來說法本懷。無有一音異解之義。故異解者。就一乘權門。方便諸乘為言。餘乘不契佛本意故。以唯一乘合佛意故。問何故章中。不取羅什。答既言且略。未必欲盡。就中自一至六增數。各舉一師。第七已後。雜亂而舉。且就要略盛弘為言。問義苑云。若天台所敘。留支半滿教。十二年前。皆半字。十二年後。皆滿字。彼與今不同（已上）一師所立何故不同。答達者判教。隨宜不定。諸師所立。皆有此例。即今章中。漸頓二教。指遠法師。彼師亦立四宗判。斷諸教。又如嘉祥師。有二藏判。有三輪判。隨時用之。今流支三藏義。亦如此。一音約教本判之。二字就異解陳之。彼此有由。非疑怪例。
    章二依誕法師等下。第二二教。亦二。初舉人標所立。二依法陳所立。今初。宋本云依護法師等。折薪云。護法師者。未詳上字（已上）日本章。云從法師等。探玄記第一云。二陳朝真諦三藏等。立漸頓二教（云云）二教相狀。全同誕師。玄記亦舉十家立教。二處之師。唯舉真諦漸頓。印師屈曲平等。不別舉誕法師。而其教相。當真諦師。既云真諦三藏。等言定有誕法法師也。今章亦云誕法師等。等言有真諦。有何遮妨。大疏敘二種教。總舉四家。其第二家。即隋延法師。立漸頓二教。即當今章誕法師也。刊定記□敘二種教。亦列四家。其第二即隋朝誕法師等。立漸頓二教。全同今章。然宋朝章本。皆云護法師。相違如何。今料簡云。章疏云誕法師等。非唯一人所立而已。即如大衍等四宗。南中諸師三教等。是故彼能立之人中。或舉誕師。或舉護師。隨舉即得。不可相違。或可誕師亦名護師。如天台師名智顗智者德安。香象名法藏賢首等。或可護字寫誤即作誕字。大疏延師。亦如上通。言依楞伽等者。折薪云。楞伽等者。等取於寶積等也（已上）非唯一經故。置等言。
    章謂以先習小乘下。二依法陳所立。亦二。初正陳。二指類。今初。言先習小乘等者。此漸教中。即有二義。一約機趣入。二大小俱陳者。約所說法。機趣入者。有鈍根者。不能頓入大乘。如來方便。先授小乘。次第誘引。堪入一乘。然後說大。令小乘人回心向大。是故小乘捨小入大。是名漸悟菩薩。此乃先習小乘。後趣大乘者也。故漸悟人回心時大。此大必定從前小乘漸進而來。是故此大名小起。是漸教相。言亦大小俱陳者。此約漸悟者。明大小俱陳。非是已前漸悟之外。是故言亦。謂此人先有小乘之習。佛為說小阿含經等是也。次漸信大。故為說大。即般若經等是也。後根純熟。堪入一乘。故為說一。法花涅槃等是也。是故漸教始終終化儀。必是大小二乘俱陳。所謂漸教小乘。漸教大乘是也。言如直往菩薩等者。此頓教中。亦有二類。今如前漸。利根性者。直欣佛果。發心修行。無迀遲事。是名頓悟菩薩。故此大行不從小乘。故名頓悟。此約機趣入也。言亦以無小故者。此約所說法也。既是不經小乘漸階故。所說法唯是大乘。無有小教。華嚴經等即是。此教唯被直住之者。未熟之者。絕見聞故。前漸教者。若約化儀。始自鹿苑。終至涅槃。為不定性聲聞等人。所設教也。頓教即是高山所照故。一代教不過漸頓。問此漸頓教。指楞伽經。彼經所說文相云何。答指事引彼第二卷中。庵摩羅果。鏡中影像。至下立教。當具引之。加之。義苑云。依楞伽經等者。等取涅槃半滿之說。良以彼經談于四漸四頓。謂漸者。如庵摩勤果漸熟非頓。類夫先習小乘。後趣大乘。頓者。如鏡中像頓現非漸。譬彼直往菩薩大不同小。亦大小俱陳者。謂涅槃重扶小律。再演直常。故稱俱也（已上）折薪云。謂以下釋漸所以。自有二義。既先習小。後方趣大。則約機次第。以明漸也。亦大小並陳者。此約所說法。同時有大小。故名漸也。此義正如涅槃者。說空者所謂生死。不空者。所謂大涅槃等也。若先小後大。此如鹿苑。止於鶴林所說之教。故云涅槃等也。如直往下。釋頓所以。亦有二義。初約機直往。不由小來。對上初義名頓。二亦以下。既無其小。則唯大法。對上次義。約化儀名頓。以大經中約機約法俱無小乘故。云即華嚴是也（亦可漸頓二處指經並證次義爾）問演義判。云第二漸頓約機以立。今何言約機並化儀。答以探玄並大疏中。唯於上二義中。各敘初義故云約機。今文既云大小並陳等。明知。亦約化儀。以立漸頓也（已上）補亡飾宗。以曇無讖。為漸頓師。故彼文云。宋朝曇無讖三藏。立二時教。一頓二漸。頓者。如楞伽等經。為諸菩薩上根種性者。說全斷妄想證彼如如。即是大不因小。名之為頓。二漸者。始從鹿苑。終至提河。中間所說。從微至著。初為賈人。但說世間施戒等法。即提謂等經是。次為陳如等。說生空人無我教。令出生死。證聲聞果。即阿含等經是。次說法空法無我教。破有執證法空。如即般若等經是。次說一乘二無我教。顯二空智。證二空如。唯一佛乘。更無餘道。即法花經等。是最後宣說諸佛法身常樂我淨。如是佛性。從本來。常一切有情。皆常作佛。即涅槃經是。此等諸教。藉淺至深。名為漸教。此等漸頓。即同涅槃半字滿字也（注云）此師義。漸中前二。名為小乘。後二及頓。大乘攝（已上彼文）此中粗文全敘識義。注文靈祐私解。祐意漸中五時。大同劉虯。雖然舉總。唯名漸頓。劉虯慧觀。所立教相。舉總言之。並名漸頓。然單頓漸。不立五時。故大乘義章云。又誕公云。佛教有二。一頓二漸。頓教同前。但就漸中。不可以彼五時。為定。但知昔說悉是不了。雙林一唱是其了教（已上）頓教同前者。明劉虯頓漸二教。頓如華嚴即指之也。是唯名漸。不用五時。淨影既云誕公頓漸。今教章中。言誕法師。正與彼同。不可異端。大疏刊定。並以無識為半滿師。不入頓漸。然大疏云。此雖約機說有漸頓。而所說法。不出半滿（已上）鈔云。不出半滿者。頓即前滿。漸具半滿。以具有三乘。是半大乘是滿故。機就教有直有曲。分漸頓耳（已上）飾宗既令同半滿二教相。約其大途。亦云半滿。
    章遠法師等下。二指類。折薪云。遠法師等者。即是隨法師。等於陳隋真帝等。故云後代諸德也（已上）會解記云。言隋遠法師者。即大遠也。若惠遠。姓李氏。燉煌人。述地持疏五卷。華嚴疏七卷。涅槃疏十卷。維摩勝曼等。皆有所述。又製華嚴十地疏十卷。疏訖夢登須彌。四顧周望唯海水。又見佛像。身色紫金。存寶樹下。北首而臥。體有塵埃。遠初見禮敬。後以衣拂。周遍光淨。覺知所撰文疏頗有順化之益。今判半滿。依彼涅槃疏云爾（已上）大疏無讖半滿二教。指同淨影。故作此判。義苑云。澤州隋朝小遠法師。亦立漸頓二教。謂約漸悟機。大由小起。所設具有三乘。故名為漸。若約頓悟機。直往於大。不由於小。名之為頓。此雖約機說有漸頓而所說法。不出半滿。其半滿二教。則西秦曇無讖三藏。依涅槃經立。即聲聞藏為半字教。菩薩藏為滿字教。故云後代諸德多同。由多同故。所以附出此之判教。但順通相之意。未知佛之深旨。半滿之言。顯在小文。密意有以權為半。以實為滿。則大乘中。有半滿矣。亦猶緣覺聲聞。開之有異。則成三乘。合之有同。總稱為小。權實亦爾。開之有異。權可稱半。合之大同。故並稱滿。是則實教。雖滿小教唯半。權大乘者。亦半亦滿也。此半滿順違。即是漸頓順違也。頓即此滿。漸具半滿。以具有三乘。二乘是半。大乘是滿。故但一處會順違耳（已上）復古云。後世相承。隋遠法師。齊朝劉虯。亦立此二（已上）慧遠有同名人。上古有惠遠法師。佛家之鸞凰。法宗之領袖也。東晉第九主孝武帝。太元十二年丁亥。年五十四。始居匡廬山。經三十年。即當元年。高祖道武皇帝。登國二年丁亥。其後三十年。久住彼山。至同代第十主。安帝。義凞十二年丙辰入滅。于時年八十三。姚秦之代。至弘始十七年乙卯。其代方盡。當其明年。仍號廬山惠遠。後代大唐。亦有惠遠法師。乃嘉祥吉藏大師門人也。今此隋朝遠住北地淨影寺。為簡廬山惠山惠遠。號淨影惠遠。亦名北遠。然會解記。名大遠美義苑疏主。號小遠矣。廬山為大。淨影為小。即是可焉。然玄記二教處。指同云。後大遠法師等。淨影大師。大解經論。維摩經疏。勝鬘經疏。無量壽經疏。雙卷無量壽經疏等。論疏如會解列。亦製大乘義章二十卷（或二十卷）並行于世。梁高祖武帝。天監十二年甲午誕生。與南岳慧思禪師同年也。至隋高祖文帝開皇十年壬子入滅。春秋七十有九。當開皇九年辛亥。陳代盡矣。隋朝獨運其後。經三年焉。隋朝播化。年是不幾而號隋惠遠者。隋起與陳相并九年。故總得名。號隋淨影。然降生梁朝之初。播化梁隋之間。仍從後運。號隋淨影。問彼誕法師。亦是隋世。何號後代遠法師耶。答非是同時。誕是爾前。故淨影章。引誕公義。是故號後代。無過也。問淨影義章。古師立教。總舉三家。謂劉虯。誕公。菩提留支也破此三師。然後出自正義。立教。既是無用誕公。淨影豈得同此說耶。答章文既云後代諸德多同此說。非唯淨影一人同彼。此乃餘人多同彼說。淨影雖破彼義。而亦有同之邊。是故總云同彼說也。問此通不明。刊定大疏。俱敘曇無讖半滿二教也。並云隋遠法師亦同此說（已上）鈔即解云。疏隋遠法師亦同此說者。彼涅槃疏初云。聖教雖眾略有兩種。一聲聞藏。二菩薩是也（已上）淨影既有半滿所立。明知非是誕師之例。答半滿二教。委細分別。必成漸頓。二教義門。以半教唯漸。滿通頓漸故。是故飾宗曇無頓漸。指同半滿。雖門別故。立為二家。義理相連。一類而已。是故彼此所指無過。指因誕師義。亦是無違。
    章三依光統下。第三三種教。於中分二。初舉人標教。二依法陳教。今初。言光統律師者。會解云。疏後魏光統律師等者。傳云。惠光姓揚氏。定州盧人。年十三。隨父入洛。四月八日。往佛陀禪師所。從受三歸。陀異其眼光外射如焰。深惟必有奇操留之。誦習博通。人號聖沙彌也。陀曰。此沙彌非常人。若受大戒。宜先聽律。律是慧基。若初依經論。必輕戒網。於道覆律師所聽習。後從辨公。參學經論。聲颺趙郡。會佛陀住少林寺主。勒那初譯于地。光預其席。自此地論流傳。今章開釋。四分一部。草創茲基其華嚴。涅槃。維摩。十地。地持等。並疏其奧旨。初在京洛。任國僧都。後召入鄴。綏緝有功。轉為國統。時光諸學士。翹穎如林。眾所推仰者十人。投撰行解。入室唯九。有儒生馮袞。光乃將入數中（以轉為國統故。云光統也。已上彼文）大疏云。後魏光統律師。承習佛陀三藏。亦立三教（已上）故記牒云後魏等也。鈔云。言承習佛陀三藏者。佛陀是西域人。同學五人。四皆得道。思欲己身求之。友曰。道須緣會。不可強也。汝與東土有緣。彼有二弟子。汝若度得必當得道。佛陀初經於此。當後魏孝文。始在雲州。投之見重。初於一康家供養。夜見火光（云云）及移都洛陽。陀亦隨之。彼為立少林寺。知後為則天所取。遂指水令西山透隴而流。其二弟子。一是稠禪師得道。二是光統。故云。稠公解虎於西谷。佛陀指水而西流也（已上）會解云。鈔言孝文見重等者。傳云。孝文敬隆誠至。別處禪林。鑿石為龕。結徒定念。因家資供。位架餘部。而徵應潛著。皆異常人也。恒安城內康家。資財百萬。崇重佛法。為佛陀造別院。常居室內。自靜遵業。有小兒。見聞隙內炎火赫然。驚告院主。全家總花。都無所見。其通微玄。觀斯例眾也。識者驗以為得道矣。後隋帝南遷。定都伊落。復設靜院。敕以處之。而愛幽棲。林谷是託。屢往嵩岳。高謝人世。有敕就少室山。為父造寺。今之少林是也。時又入洛。將度有緣。時慧光年十二。在天街井欄上。反蹋蹀[土*耆]（音陀拋博戲也）一連五百。眾人誼競。異而觀之。佛陀因見怪曰。此小兒世戲有二。道業亦應不株。意欲引度。權以杖打頭。聲響清徹。既善聲論。知堪法器。乃問。能出家否。光曰。固其本懷耳。遂度之（前傳云。四月八日往少林者。應今許後十三歲方出家也）又念弟子道房度沙門僧稠。此化行東夏。准此二賢。得道之記。諒有深疑。言稠禪師得道者。傳曰。釋僧稠。姓孫。元出昌黎。末居鉅鹿之癭陶焉。幻學世典。備通經史。徵為大學博士。講解墳索。聲蓋朝廷。將處觀國。羽儀廊。而道機潛扣。欻厭世煩。一覽佛經。渙然神解。時年二十有八。投鉅鹿景明寺僧寔法師出家。初從道房禪師。受行止觀。房即跋陀之神足也。既受禪法。北遊定州嘉魚山。歛念久之得定。常依涅槃聖行四念處法。居五夏。又詣趙州障洪山道明禪師。受十六殊勝法。鑽仰積序。節食鞭心。九旬一食。米為四升。單敷石上。不覺晨昏布縷入內。挽而不脫。嘗於鵲山靜處。感神來嬈。抱肩築腰。氣噓頂上。稠以死要心。因證深定。九日不起。後從定覺。情想澄然。因詣少林寺祖師三藏。呈己所證。跋陀曰。自蔥嶺已東。禪學之最。汝其人矣（故今云得道）後詣壞州西王屋山。修習前法。聞兩虎交鬥。咆響振巖。乃以錫杖中解。各散而去（靈異實多。具如傳說。今略引解鈔爾。已上彼文）雖文極繁。為知光統所承根由。具引此文。復古云。光統律師（乃至）即佛陀三藏高弟也。大統名惠光。南山宗承之。律宗之祖師也。常講大經。有廣略二疏。所立教門。至相搜玄承用也。此方首判華嚴為別教一乘。人到于今。盛受其賜。非聊爾人也（已上）昔姚秦世。覺明三藏。譯四分律。弘通世間。元魏之世。法聽律師。止講僧祇。始講四分。聽師唯講。無製文疏。法聽門人。有道覆律師。聞德講律。始選義疏。四分律疏。此時始焉。光統乃道覆之高足也。正弘律藏。兼通華嚴。開濟攝持。大有功業。惠光弟子。有若干人。並義解之匠。詔隆之工也。厥中有道雲焉。是律藏之梁棟也。雲公之下。有道供矣。有洪遵矣。道洪南山律宗之元祖。洪遵乃相部東塔之本源也。三宗律家之源乃惠光僧統之功也。道洪之下。有智首律師。大敷律莚。昌被時賓。製分律疏二十四卷。廣開戶牖。違傳來裔。南山道宣律師者。是首律師之高足弟子也。長安弘法寺玄惲（字道世）律師。亦稟首律師。南山律師。廣撰五大律部行事鈔等。是故南山號鈔家焉。玄惲律師。造毘尼討要六卷。號之要家。南山大師。所弘之律。大通諸國。遠傳末代。弘景。融濟。道岸三師。俱南山門人。鑒真乃此三德之弟子也。南山弟子。亦有周律師。周師法裔。久傳于世。唐宋二代。于今不絕。此是南山律裔。其功由于光統。是故云南山宗承之律宗之祖師也。又智儼大師。習學華嚴。多集舊疏。隨善取之。乃獲光統律師華嚴之疏。儼公從之。專為義節所立宗旨。所明要義。從善為眼目。取要為骨髓。故所製玄疏。要事承用。
    章謂漸頓圓下。二依法陳教。亦二。初列數。二光師釋意下。顯相。亦二。初正明。二傳承。今初。義苑云。顯立義也。於中漸約不具。頓約具說。不同前遠公大小相望成漸頓也。言漸說者。如云欲盡病根。方談般若等。言具說者。既如涅槃說空者所謂生死。不空者所謂大般涅槃等。又云。若空不空。若常無常等。皆令廣開。即是頓也。三圓教者。即是華嚴。此亦約化儀。說有前後耳。所以頓中化法。無異漸中也。別說空不空。即名為漸。同時說空不空。即名為頓。故是化儀。其第三亦約化法揀異前二。從多分說故云。此亦約化儀。其上達言。義兼地前。分階佛境。即謂地上如此分者。為通刊定難也（云云已上）言其上達言下。大疏通刊定難。刊定記主。破此三教。作其二難。一合難漸頓。二別難於圓。大疏之中。具通二難。義苑記主。不引初通。唯載會通後難之文。故演義云。上達之言義兼地前等者。通彼第二難於圓教。彼難云。分階佛境。則地前無有堪聞此經。則違出現品。佛剎塵數眾生。發菩提心。釋曰。彼以上達分階佛境。令為一義。故有此難。今為此通。則上達為地前。分階佛境。為地上。故不違出現品文。亦不失於大理。況初發心時。便成正覺。豈非分階佛境之人（已上）記云云者。即此文也。此三教中。記文解釋。多取大疏少與鈔文合糅陳之。復古云。光師下。二伸其釋意。二初漸教。由根未熟。未堪總聞故先說等也。如五時三時次第也。常無常。如以般若對涅槃。空不空。即般若對法花等也。為根下。二頓教。具足演說故。名頓也。然上二教釋義。探玄周記。並作此說。此乃吾祖略攝彼義。以成其文。若據彼疏搜玄中全用也。漸教則說三藏二藏。翻名辨相。彼文云。如約以辨。一化始終教門有三。一曰漸。二曰頓。三曰圓。初門漸內所詮三。故教則為三。所為二故。教則為二。則說大小二藏。所以如此者。良由三藏。詮於三字有兼有正。詮此不詮彼。二藏之內。說大不說小。說小不談大。通收一代漸經故。言先空後不空。先常後說常等。彼又云。二頓教者下。經云。若眾生下劣。其心厭沒者。示以聲聞道。令出於眾苦。若復有眾生。諸根小明利。示於因緣法。為說辟支佛。若人根明利。饒益於眾生。有大慈悲心。為說菩薩道。若有無上心。決定示大事。為示於佛身。說無盡佛法。以此文證。知有一乘及頓教及三乘差別。以此文中四乘頓用故。云具足演說常無常空不空同時俱說。此則化儀有異。所說之法不別。指圓覺。為化儀之類。義同此也。為於下。三圓教。上達兼地前也。分階佛境地上也。具如周疏義鈔（已上）問光統疏第一陳漸頓圓三教已云。今此經者。三教之中。蓋是頓教所攝（已上）不言圓攝。今章所敘。應與彼一。何故相違。答彼三教相。清涼所判。漸頓是化儀。圓教乃化法。由此義故。漸頓化儀中。此教頓教攝。以化儀之相。不過漸頓故。若約化法。即圓教攝。光師意致。彼疏先後。如是達立。章主深得此意故。華嚴經攝言圓教。頓教所攝。本在彼疏。得意攝之。獨舉圓教。是故總通頓圓所攝。故至相尊者搜玄記一云。一化始終教門有三。一曰漸教云云。第二頓教云云。第三圓教云云。此經即頓及圓二教攝（已上恐繁厭故以云云是）搜玄所說。專據光統。宗旨義節事是所歸。至相既獲光統疏意。文言分明。判為頓圓二教所攝。賢首領旨。屬化法圓。實即頓圓二教所收。演義鈔云。此亦約化儀。說有前後者。頓中化法。無異漸中。別時說空不空。即名為漸。同時說空不空。即名為頓。故是化儀。其中第三。亦約化法。揀異前二。從多分說。故云此亦約化儀（已上）言頓中化法無異者。頓中同時。所說之常無常等法。不異漸中前後所說空不空等法。雖化儀相不過漸頓。若開言之。可有圓義。一說一切說。一切說一切法。通十方。主伴無盡。此乃所說化法。圓融無盡故。玄化儀亦是圓融。故云第三亦約化法。然是同時具足一切。即是頓儀。是頓教攝。故天台所判。華嚴即是頓義所說。其化法相。即是別圓。圓之名言。義在化法。化儀之中。言漸頓故。言多分說等者。通伏難也。敘云教已。言此亦約化儀。三皆應化義。而其第三即是化法故。今通云從多分等。此亦之言。第三通其化儀化法。故安亦言。開合之義。法應爾故。
    章後光統門下下。二傳承。義苑云。華嚴傳說。判華嚴為圓教。始於光統故。海東有立為祖承。更推佛陀以無高祖故。云諸德宗承耳（已上）復古云。遵等者即名也。光師之高弟也。尊嚴敬仰。有過其師者（已上）遵統師者。具諱洪遵。為國僧統。故云遵統也。本北齊代人。至于隋代。其間播化。大弘佛宗。續高僧傳云。隋西京大興善寺洪遵。出彼第二十一卷。洪遵姓時氏。相州人也。梁中大通二年庚戌誕生。八歲出家。從師請業。受具之後。專學律部。遊方聽習。大有所解。初住嵩高少林寺。隨道雲律師。聽學四分律。加之華嚴大論。前後參聽。並開胸襟。渙然大明。後至鄴下。隨道暉律師。聽四分律。暉公講律。聽徒五百。遵公絕倫。覆講彼眾。遵公隨雲暉兩師。習學四分律。鈔五卷開通本部。兼達華嚴。講敷弘演。即作華嚴疏七卷焉。開皇七年。敕令住大興善寺。並十弟子。同住彼等。四事供養。同十一年。敕與天竺僧共。譯梵文。至十六年。復敕請為講律眾生於崇敬寺。聚徒成業。門學列林。歸宗如巿。開導四分一人而已。隋大業四年五月十九日。卒于大興善寺。于時春秋七十有九也。惠光僧統師道覆律師。習四分律。初製四分律疏十卷。後裁為四卷。後代諸德。並取為義節。講律製章。時有洪理。曇隱。道樂。道靈。道暉。法願等。並光統之下。學律之門人也。各達律藏。皆有著撰。兼通經論。定惠有德惠光。既弘花嚴。亦達地論。其之門人。隨師兼通。厥遵統師。花嚴親承光統律藏乃其孫弟也。大唐四分律宗。後分三宗。礪宣素矣。三宗元祖。皆崇光統。礪乃相州律師。名相部律宗。惠光門人乃有道雲。道雲門人。即法遵僧統。遵公之下。有洪淵矣。淵之下。有法礪。礪之次。有道成。成之下。有滿意壞素。素即新章宗主。立別門義。遠傳後世。滿意之下。有賢首大亮。亮之下。有鑒曇一兩徒。賢首尊者。是花嚴高祖。今之章主。受戒學律。專隨意公。曇一之下。有湛然澄觀兩德。並稟律于一公而即是南山律宗也。亮一二師。並通礪宣兩家律義故爾。湛然是台宗祖匠。澄觀乃花嚴祖師。賢首清涼。學律之源。即是光統遵而已鑒真和尚。是日本律宗之始祖。厥之宗源。光遵為所歸焉。言遵統師等者。等言等取光師若于門人。即洪理道雲等。後代統續。皆隨此躅也。
    章四依木衍下。第四四宗教。亦二。初舉人標教。二依法陳相。今初折薪云。四大下。雖佛馱光統。皆立此四。然大衍是隋時。佛馱等是後魏時。則光統在前立。今云一時諸德者。恐等隋朝諸師爾（已上）刊定記云。齊朝大衍法師。立四宗教（已上）義苑云。此師生隋朝。立四宗教。各從所立得名。四中各有二句。皆上句立義。下句指教。明初名立性。二名破性。三名破相。四名顯實。前三從所破。後一就所顯。初二小乘。後二大乘。各初淺後深。此亦有理。但取義不盡。以十八部中但判二故。則唯明有部及經部故。除本二部故。云十八部中（已上）折薪云。一因下。薩婆多。此云說一切有。而云等者。等取雪山部。多聞部。宗輪論。指此二部。多同一切有部也。此中立正因緣已。破外道邪因無因故也。成實經部等者。清涼云。成實論。先是數論弟子。以所定。為能造。後出家。入佛法時。經部攝故。即成實論。屬經部。所師攝故。云爾也。等者等取說假部也。餘二可知。清涼辨異云。初名立性。二名破性。三名破相。四名顯實。初二小乘。後二大乘。各初淺後深。此亦有理。又前王從所破立。後一從所顯立（已上）此四宗教。既云一時諸德立之。厥時諸師。共立之宗故。淨影師亦立此義。大乘義章第一。立二諦義。分此四宗。約宗各明二諦義理。故彼章云。言分宗者。宗別有四。一立性宗。亦名因緣。二破性宗。亦曰假名。三破相宗。亦名不真。四顯實宗。亦曰真宗。此四乃是望義名法。經論無名。經論之中。雖無此名。實有此義。四中前二。是其小乘。後二大乘。大小之中。各分淺深。故有四也。言立性者。小乘中淺。宣說諸法各有體性。雖說有性。皆從緣生。不同外道立自然性。此宗當彼阿毘曇也。言破性者。小乘中深。宣說諸法虛假無性。不同前宗立法自性。法雖無性。不無假相。此宗當彼成實論也。破相宗者。大乘中淺。明前宗中虛假之相。亦無所有。如人遠觀陽炎為水。近觀本無。不但無性。水相亦無諸法像此。雖說無相。未顯法實。顯宗者。大乘中深。宣說諸法妄想故有。妄想無體。起必託真。真者所謂如來藏性。恒沙佛法。同體緣集。不斷不脫。不斷不異。此之真性緣起集。成生死涅槃。真所集故。無不真實。辨此實性。故曰真宗。此四宗中別。乃無量。且據斯義。以別宗耳。前之兩宗。經同論別。後之二宗。經論不殊。隨義分之。前二宗中。言經同者。據佛本教。同顯在於四阿含中。無別部黨。言論別者。小乘眾生。情見未融。執定彼此。言成諍論。乘有毘曇成實之別。後二宗中。言經同者。據佛本教。隨就何經。以義分之。不別部帙。故曰經同。言論同者。大乘之人。情無異言無諍競。故無異論。有人一向言無四宗。是所不應。四中前二。不分自異。不待言論。後之兩宗。經中處處。具有斯義。何須致疑。如勝鬘中明如來藏。有其二種。一者空藏。即是不真。二不空藏。即是顯實。又如央崛摩羅經中。彼訶文殊不知真法。妄取法空。所取妄空。即是不真。其所不知。真實法者。即是顯實。又涅槃中。見一切空。即是不真。不見不空。之實即是真宗。經說非一。何得言無。又人立四別配部黨。言阿毘曇是因緣宗。成實論者是假名宗。大品法花如是等經。是不真宗。花嚴。涅槃。維摩。勝鬘。如是等經。是其真宗。前二可爾。後二不然。是等諸經。乃可門別深淺不異。若論破相。遺之畢竟。若論其實。皆明法界緣起法門。語其行德。皆是真性緣起所成。但就所成行門不同故。有此異。花嚴法花。三昧為宗。諸部般若。智惠為宗。涅槃經者。以佛果德涅槃為宗。維摩經者。以不思議解脫為宗。勝鬘經者。一乘為宗。如是諸經。宗歸各異。門別雖殊。旨歸一等。勿得於中輒定淺深。眾經宗別。分之粗爾（已上）四宗之相。巨細如是。此中舉二。有人所立。初言無宗。後有人者。各配經論。以明四宗。彼章皆破。然後有義四宗之中。前二實爾許而不破。後二大乘。配經不正。是故深破。此所破義。即若在彼諸德中焉。淨影師意。四宗名同。與彼共用。但不配經。隨義有異。故成四宗。問今此章中。所敘四宗。淨影所立。及所破中。當何義途。為所立。答文相次第。當所破義。若不配經。當淨影義。四宗之名。既是一同。不可遮妨。淨影大師。在所立諸德之中。
    章五依護身法師下。第五五種教。亦二。初依人標教。二依法陳相。今初。言護身法師者。折薪云。護身即是寺名。約處標名也。名自軌。時人號為大乘法師（已上）智解堪海。詞鋒峙峰。開演論難。為眾所推者。乃護身寺自軌法師是也。
    章三種同前下。二依法陳相。言三種同前者。即同前大衍所立初二三。是立性。破性。破相三也。義苑云。其第四立名。亦同前師。但義別故。前以涅槃花嚴。通為真實宗。此師分涅槃。為真實宗。則一切眾生。皆有佛性。真實妙理。體本常然也。故花嚴為法界宗。則交徹容攝。緣起重重。因果該收。一多無礙。三宗既同前師。違亦例彼耳（已上）教數少分。義門總含。教名漸多。理致顯明。
    章六依耆闍下。第六六宗教。亦二。初依人標教。二依法陳相。今初。言耆闍法師者。義苑云。耆闍即寺名。曰凜（已上）即耆闍寺凜法師也。學解秀逸。開敷明白。遂立六宗。攝一代教。
    章初二同衍師下。二依法陳相。義苑云。此師立六宗教。據名則前四宗。同前衍師。今但云初二同者。謂初二名義皆同。第三已下。名同義異。故將彼第三一宗。分成二宗。謂不真唯明諸法如幻。真宗方明真空理等。又於第四真實宗分出花嚴。為第六圓宗。明法無礙等。若第五同諸師同歸時教。第六同護身法師法界宗教。又真宗說真空理。常宗說真理恒沙性德常恒。既是真理。非常宗者。應同無常耶。又三四二宗。但法喻之別。故未盡善（已上）折薪云。初二下。言第三等者。亦與衍師名同義異。衍師唯約法空理。為不真。今以如幻等。為不真。即約喻別也。其真宗。卻是衍師不真宗。但約法。顯名真空也。清涼云。三與四但法喻之別爾。五六可知（已上）此等所立。消文解義。理致可知。不事委釋。

五教章通路記卷第十一（終）

正安二年（庚子）十一月六日。於東大寺戒壇院。為實圓禪明房述之
花嚴宗沙門凝然春秋六十有一
五教章通路記卷第十二

　　　　東大寺沙門凝然述
　  　  　
　　　　　　
　　　　　　
　　　　　　

    章七依南岳下。第七四教。亦二初舉人標教。二依法陳相。今初。言依南岳思禪師等者。此舉能立祖師。義苑云。南岳天台皆山名。舉處辨人。僧名智顗。而言智者者。帝為立號。美其德也。依南岳者。故韋虛舟侍郎云。自佛法東流。祕密斯闡。思大師之所證。智者大師之所弘。故思大師。一見便云。昔日靈山。同聽法花。宿緣所追。今復來矣。又入道場。呈心云。非汝不證。非我不識。師資傳芳。故此並敘耳（已上）大疏一上云。陳隋二代。天台智者。承南岳思大師。立四教云（已上）演義二下。解釋彼文。今義苑中。全移彼鈔。折薪云。南嶽即衡山思大和尚。智者名智顗。言智者者二帝為立號。美其德也。清涼云。台衡三觀者。即二師也（已上）南嶽天台兩大師傳。並在南山續高僧傳第十七卷。即習禪扁第二卷也。南岳惠思禪師。俗姓李氏。武津人也。少以弘恕慈育被物。戒儀嚴肅。定惠融暢。久住南岳大蘇山等。禪思行化。玄知多生宿命大發若干三昧羅爾開悟。忽焉證解。得法花三昧。證一心三觀。大乘諸法。一念通達。十六特勝。皆捨除入。便自通微。不由他悟。故居圓十信。得六根淨也。造金字大品法花。講一乘理義法門。常修法花般舟念佛三昧方等懺悔。常座苦行。陳主崇重。臣佐歸仰。徒屬如雲。聽眾同巿。大師梁高祖武帝。天監十三年甲午誕生。當日本人王第二十七代繼體天皇御宇八年甲午。至陳第四主存宣帝大建九年丁酉六月二十二日入滅。于時春秋六十有四。當日本人王第四十一代敏達天皇御宇六年丁酉。繒纊皮革。求不受用。布衣艾納。覆身而已。凡所著作。口授成章。造四十二字門兩卷。無諍行門兩卷。釋云。隨自意。安樂行。次第禪要。三智觀門等五部。各有一卷。以被時賓。大日國聖德太子。乃南岳思禪師之後身也。遷生日本。創弘佛法。自造勝鬘維摩法花三經妙疏。以弘國界。以傳將來。伽藍數十。度人無量。後代諸宗。弘傳根源。無不由此。然太子上宮王。敏達天皇御宇元年壬辰正月一日誕生（或說二年）乃第三十二代御宇。用明天皇之太子矣。南岳大師。當敏達天皇六年入滅。五年前後。事化難思。然聖人應化。隨宜不定。不動一身。現無量身。不改一座。現天邊土。一時現無盡時。多劫容一念中。上聖化道。不可遍定。何況五年前後。何足為怪。日本聖德王之前身者。乃衡山思禪師也。大唐日域。新羅百濟。皆悉所知。加之十方應生。救世大聖。皆是思大禪師之所應作。本地一故。化儀同故。得旨取信。豈不然乎。然南岳入滅。上宮誕生。年歲前劫。實是爾耶。法隆寺眾徒。太子行狀。懸鏡瑩玉。厥中有英哲云。南岳太子。入滅誕生。當寺所習。非以化現可遣相違。降宇歲年。次第有由。南岳入滅。有其三說。一云。陳第四主孝宣帝。大達元年己丑六月二十二日入滅。當日本人王第三十代天國排開廣庭天皇御宇三十年己丑。一云。大達三年辛卯入滅。當欽明天皇三十二年。一云。大建六年甲年入滅。當日本第三十一代渟中倉太珠敷天皇（敏達）御宇甲午。此是三說也。若取續高僧傳所說。即成四說。今取第二說大建三年辛卯入滅。與明年日本敏達天皇元年壬辰正月一日誕生相順。次第得意。成立其入滅月日。與誕生合和而成。然太子欽明天皇三十二年正月朔日入胎。入十三月明年正月朔日誕生。滅生次第。相順得意。法隆寺相傳。義途如是。續高僧傳所說難會。然如淨顯惠遠入滅。續僧傳云。隋開皇十二年壬子六月二十四日入滅。春秋七十年。隋薩道衡碑銘入寂年月是同。而春秋七十有九。與續僧傳。九年增減。彼此相違。難可說定。南岳太子。滅生前卻。諸說不同。難可一定。然第二說。次第相續。餘之三說。應是化事。智顗大師。字德安。性陳氏。穎川人也。少多奇瑞。長有盛德。智顗往大蘇山。見思大師。思每歎曰。昔在靈山。同聽法花。宿緣所追。今復來矣。即示普賢道場。為說四安樂行。顗乃於大衡山。行法花三昧。始經三夕。誦至藥王品。是真精進句。解悟便發。乃見與思禪師。共處靈鷲山七寶淨土。聽佛說法故。思禪師云。弗爾莫感。非我莫識。是法花三昧前方便也。光州大蘇山。凞州白砂山。果願寺。瓦官寺。如此等處。無不遊住。
    常住會稽天台山國情寺。演說玄文。則在江陵。講敷法花。則居建業。後說止觀。即住荊州玉泉寺焉。淨名玄同疏。大涅槃經疏。及仁王。金光。觀無量壽。如此等經。皆有疏解。又次第禪門。四教義等。部帙非一。天台法門。暗宣大解。門人灌頂。結集成章。智顗位居五品。身備十德。立四教門。判一代教。開五時路。精八萬法。智者大師。梁高祖大同四年戊午誕生。當日本第二十九主宣化天皇御宇三年戊午矣。至隋高祖開皇十七年丁巳十二月二十四日入滅。春秋六十有七。大師陳隋二代三朝圓師。山家教門。一宗周備。解行具足。教觀圓遍。海內伏膺。域外崇重。諸國弘傳。永代繼習。台宗繁昌。不可得而稱者也。所言南岳者。是五嶽之一也。震旦國中。五方有山。元照律師。行宗記一上云。顯此方中此有五岳。東岳泰山（兗州）南岳衡山（衡州）西岳華山（華州）北山恒山（恆州今為鎮山定州）中岳山嵩山（洛州。巳山粗註彼文）五岳皆是有譽之靈峰。故思禪師。冥感南岳。由此棲居。乃諸賢修行得道之山也。餘四靈岳。神應亦爾。所言天台者。心經疏詒謀鈔云。以上應台皇。故名天台。指智者所住也（已上）大師感夢。即住此山。託山目祖。以祖目法。祖師宗故。名天台宗。然則台宗相承。龍樹菩薩。以為高祖。依彼所說。立此宗旨。故詒謀云。龍樹即付法藏第十三祖。以去佛逾違。學路非一。諸宗詭雜。故龍樹作大智度論。釋摩訶般若經。大明中道之義。名法性宗焉。於後秦世。教流此土。北齊惠文。依論立觀。口授南岳。南岳傳智者。三觀學。大行於花夏矣。故智者所說法門。悉是開張龍猛之義耳（已上）此是孤山智圓法師。造心經疏。其序云。敢率台崖教門龍樹宗趣。輒成義疏。用廣發揮（已上）鈔釋此文。歎龍樹等。言立四教該攝一代東流教者。此標所立教也。東流教者後漢永平。迦竺傳法已來。至于開皇十七天台去世。於其中間。大小三藏。翻傳請弘。充滿九州。此等諸教。四教攝判。開濟解釋。無有遺餘。自後所傳。新舊諸譯。以此判斷。皆悉類攝。玄奘三藏所傳相宗。諸經論等。大弘于世。台宗判之名別義通。或是別教。然天台大師。判地持云。彌勒菩薩。以二番四悉壇。造地持論。言二番者。別圓二教。地持即是瑜伽舊譯。即是菩薩一地。彼謂地持釋花嚴經。以花嚴經說別圓故。瑜伽大論。法相本論。是故不可判彼法相唯識中宗為單別教開元年後。善無畏。金剛智。不空三藏。大傳密教。離頂祕壇。盛行于世。台宗諸師。判彼密宗。以為大乘方等部攝。如是攝屬。無不判盡。故云該攝東流教也。
    章一名三藏教下。二依法陳相。即有四教。一三藏教。義苑云。一三藏教者。此教明因緣生滅四真諦理。正教小乘。傍化菩薩。而以三藏。為名者謂大小乘論。同立此名。大乘智論。小乘成實。今所引法花智論者。以羅什譯經。多依智論小乘三藏。為欲成文。二言雙舉小乘之過。不在三藏。但責其小心耳。不責所詮三藏。故今取三藏。故今取三藏。不違法花至教耳（已上）章中所明釋教名。彼自引者。天台大師。作四教義。有十二卷。廣明四教。陳其相狀。彼第一云。此三藏。的屬小乘。故法花經云。貪著小乘三藏學者（已上）此彼釋名門中引之。又引證門云。如戒心云。應學修多羅毘尼阿毘曇。佛在世時。豈無三藏教也。故成實論云。我今正欲論三藏中實義（已上）成實第一正文云故我欲正論等。今以義云我今正欲論。天台引所。處處皆爾。今章舉智論三藏摩訶衍。彼四教義釋名引證之中不引。總取他處所憑舉之。章中所引三藏教者。唯明立名而已。教中義相。略而不陳。義苑言此教明至傍化菩薩者。全取大疏。明天台師四教中文。大疏全取四教義文。此中分二。初明所詮理。二正教等二句。明所被機。言因緣生滅四真諦理者演義云。其因緣之言。通於四教。因緣故生滅。因緣故即空。因緣故假名。因緣故中道。因緣為主故。四教皆帶之。言生滅四真諦理者。苦以逼迫為義。集以增長生死為事。道以除患為功。滅以累盡為名。有苦可知有集可斷有滅可證。有道可修。迷則苦集生。而真道滅。悟則苦集滅。而正道生。有可生滅。故云生滅四諦。苦定是苦等故得名真（已上）實有生滅得生滅名。四諦通四教。名四種四諦。一生滅四諦。是三藏教。二無生四諦。是通教義。三無量四諦。是別教義。四無作四諦。是圓教義。門別故。分為四教。勝鬘經。有二種四諦。一者有作。二者無作。大小相對。作如是說。有作四諦。是三藏教。無作四諦開後三教。圓教四諦。即與本名。言正教二乘傍化菩薩者。鈔云。鹿苑初轉法輪。俱鄰五人。見諦成道等。但有小乘得道。未有大乘得道。故名正教小乘。言傍化菩薩者。智度論云。佛於阿含中。雖為彌勒授記亦不說種種菩薩行。故菩薩為傍也（已上）二乘菩薩。雖有傍正。具明三乘因果行相。能詮教門。是經律論。所詮行相。即定戒惠。能詮名三藏。所詮號三學。三乘俱修此三學行。斷惑證理。皆入涅槃。斯即此教始終相狀。義苑。而以三藏為名者下。分別教名。於中初明大小共許。今所引下。次明今章所引教意。此通伏難。謂有難言。三藏之名。有其二失。特違至教失。大乘小乘。各有三藏故。經中云小乘三藏。對大三故。然彼小乘。獨名三藏。即違所依一乘至教。故今通云。智論以小乘教。名為三藏。羅什譯經。多依智論。法花智論。俱什譯故。是故偈文。為足句言。二名雙舉。故今結云故今取等。竊測章意。法花文上。引智論者。為通此難。義苑釋意。在此義旨。若不爾者。何云不違等乎。以羅什下。至所詮三藏者。全取鈔文。通靜法難文言。苑意正釋通此伏難也。二濫涉大乘失。既大小乘。各有三藏。今以小乘。名為三藏。即濫大乘。恐謂三藏教是大乘教耶。故今通云。為足句言。二名雙舉。小乘即是三藏。非謂對大。雖大有三藏義。通教融三。別教依性。圓教無礙。三藏不成。唯彼小乘。獨得三藏。是故無有濫涉之失。故引智論。顯法花意。此兼會通此伏難也。准清涼師出三藏所據。通此二難。作此料簡。若准此義。亦通大無三藏之失。靜法大師。破天台師三藏教名。作五種失。一濫涉大乘失。二大無三藏失。三特違至教失。四立藏不定失。五不名小乘失。清涼即許靜法五難。而為天台。會通五難。具如疏鈔。不能繁引。此教既說三乘修行。聲聞觀四諦。斷見思二惑。智觀拆空。果成羅漢。見道已前。有七賢位。五停心觀。別總念處。並名外凡。暖頂及忍。世第一法。俱名內凡。三果。句四並名分聖。阿羅漢果。名為極聖。緣覺乘人。觀十二因緣。於最後身。一座成覺。其部行者。前即聲聞。後無佛世。斷證究竟。菩薩乘人。修六度行。三僧祇劫。次經百劫。植相好業。百劫滿已。八相成佛。初僧祇劫。是外凡位。當五停等三賢階級。第二僧祇。是暖法位。第三僧祇。即頂法位。忍法三品。百劫修相。即是下忍。生天已後乃至降魔。是中忍位。見道已前。二剎那中。即是上忍。及世第一。如次配對。聖無漏中。三十四心。八忍七智。見道位。次十八念。是修道位。第三十四。即無學道。外凡內凡。分聖極聖。次第昇進。如應可知。
    章二名通教下。第二通教。言二名通教謂諸大乘經中說法通益三乘人等者。義苑云。二名通教者。通同也。三乘同稟故。此教明因緣即空無生四真諦理。是摩訶衍之初門。正為菩薩。雙明二空故。傍通二乘。蓋以空門。遣蕩小乘執心。令漸通泰故。通益三乘人等。故大品云。欲得聲聞乘。當學般若波羅蜜。欲得緣覺乘。當學般若波羅蜜。欲得菩薩乘。當學般若波羅蜜（已上）此亦多取大疏解釋大疏即取四教義文。四教義一云。次證通教者。此經淨名為迦旃延。解說其五義。二百比丘。心得解脫。大品經三惠品。明薩波若智。三乘同得。中論云。諸法實相。三人共入（已上）演義鈔云。即以同釋通。故法花云我等同入法性。肇公云。三乘同觀性空。而得道也。即三獸度河。一水無二義耳（已上）此釋大疏通者同也三乘同稟故之文。會解記六云。通教言三乘同稟者。問此與藏教三乘何異耶。答巧拙不同。利鈍不等。以三藏拆色明空故拙。望此通教體色明空。俱名為鈍。通教望前。劫皆成巧利也。問若爾大乘何用二乘同稟耶。答引小乘。漸入實故。故作此說也（已上）此釋名也。義苑因緣即空者。鈔云。從緣生法。無性即空。非色敗空。不要折破。故云即空。若約中論偈四句。初教即因緣所生法。此教即我說即是空。第三亦為是假名。第四亦是中道義。故此云因緣即空（已上）又云。言無生四真諦者。第二重四諦也。謂解苦無苦。名為苦諦。解集無和合。名為集諦。解滅無滅。解道無道。四諦性空。本無生滅。不同初教有何生滅（已上）又云。言是摩訶衍初門者。揀非深極。言初門者。以空遣有。未彰妙有中道義故（已上）會解云。從緣生法無性即空者。問如滅諦。是無為。何名緣生耶。答因滅惑顯。亦曰從緣。故假緣生。以造空理。故苦集滅道。以為空筌。無相空理。即為莫菟。得魚忘筌。是悟空旨便成大乘。非離四外別有大也。如非離筌而魚矣。故今云。即色明空。非色敗空也。言解苦無等者。即是涅槃經文。言不同初教者。對前顯勝。言是摩訶衍初門等。對後彰劣。以後二教。雖即不即殊。皆彰中道。此通教。縱說中道。亦順入空。故前鈔云。中即亦空。離斷常二邊故（已上）此是明所詮義。大疏云。正為菩薩。傍通二乘（已上）鈔云。正為菩薩下。所被機。雙明二空。故云正為菩薩。言傍通二乘者。初以空門。蕩小乘執心。令漸通泰。故云傍通（已上）義苑記主。疏鈔糅合載之上是明祈被機。義苑故。大品云下。是引證也。大疏云。大品云。欲得聲聞乘。當學般若波羅蜜等（已上）義苑具載鈔云。大品云下。引證。此雙證名及所被機。既三乘當學故。是通教三同稟也。二乘既學。即傍為也。云何欲得三乘。當學般若。如云了法無生。名般若者。聲聞學無生。便云一切諸法。皆悉空寂。無生無滅。無大無小。無漏無為。如是思惟。於嚴土利他。不生喜樂。但欲趣寂。故成聲聞乘。若聞無生。知從緣生故無生。從緣滅故無滅。無生無滅。因緣之理。如是學者。成緣覺乘。若聞無生。便知一切諸法。本自不生。今則無滅。即生滅而無生滅故。不礙於生滅。滅惡生善。悲智兼濟。成菩薩。餘同學一無生。而成三乘故。若欲成自乘。當學無生般若。又如無所得是般若。羅漢得之。實無有法名阿羅漢。緣覺得之。不得緣相。菩薩得之。心無罣礙。以無所得。能得菩提。故言三乘同稟般若。以此義折則二乘人。同學二空也。而云等者。具云欲得緣覺乘。當學般若波羅蜜。欲得菩薩乘。當學般若波羅蜜。此明王般若能成一切道果也（已上）會解云。傍通二乘者。然此教雖許三乘同學。而二乘分達二空。為成己見。故云傍也（已上）三乘共學。而有淺深。根有利鈍。解亦異故。菩薩二空。證悟窮究。二乘二空。即是分達。問二乘法空。應是分達。二乘生空。何言分達。生空無是二乘所證。自乘智力。無遣餘故。答二乘無是不知法空。對望菩薩。還是淺狹。非是極深。二乘淺觀。菩薩深觀。是故二乘所學是分。
    章言諸大乘經說法通三乘者。四教義所引。淨名所說。大品三惠品。同經三乘同學般若。法苑譬喻品初。陳爾前事。云我等同入法性。諸經往往。有此等事。雖不言論。亦即有之。即中論智論等是也。言及大品中乾等十地通大小乘者是也者。義苑云。乾惠十地者。未有理水故。二性地。相似得法性水。伏見思惑故。三八人地。四見地。五薄地。六離欲地。七已辨地。八辟支佛地。此上同小乘伏斷。九菩薩地。正使斷盡故。十佛地。頓斷殘習。應身成佛。為三乘機轉無生四諦法輪故。故云十地通大小乘也（已上）此十地義。行相簡略。今就彼宗。粗示相狀。此教階位。名為三乘共行十地。三乘共履。各到自乘究竟地。故四教義八云。大品經云。菩薩從初乾惠地。至菩薩地。皆行皆學。而不取證。佛地亦學亦證。故言三乘道位（已上）此意即明三乘行人。一一經位。名三乘共。不同淨影聲聞七位。緣覺立一。菩薩亦一。佛果立一。三乘階位共立為十。名三乘共。所言十者。一乾惠地。三乘初心。通為此位。即是三賢。一五停心觀。二別相念處。三總相念處。名之三賢。緣五停境。治其妄相。於身受心法。觀不淨苦等。三乘俱作無生空觀。修此等法。對治煩惑。又三乘共修無生四諦十二因緣六度等法。隨其意趣。三乘各得自乘之果。後後諸位。所修皆爾。諦緣度法。雖言三乘。如應對修。而亦兼修。以通教相事如是故。皆是無生即空觀故。此地是外凡位。以未得理水故。二是性地。如前亦觀無生滅法。於四諦等。作即空觀。巧度觀門體空殊勝。大超三藏拆空觀解。暖頂忍法及世第一。並在此地。三乘觀解。利鈍雖異。俱伏界內見諦之惑。觀心明了。得理水故。即是內凡。四善根位。三八人地。三乘俱發真無漏智。斷八十八見諦之惑。無間三昧。念念斷證。八忍七智。是見道位。約彼八忍。得八人名。此中即有信行法行。隨機利鈍。分二人故。四是見地。三乘同見第一義諦。無生四諦。即空之理。同斷見惑八十八。盡斷迷諦惑。見四諦理。此時周足。故名見地。即第十六心。道類智心己云是也。此上二地。俱不出觀。發真斷惑。相續分位。第十六心後。即蘇息出觀。此即見地。初念在觀。次念心時。即出觀心是故見地一分入觀。餘分出觀。事必然故。五是薄地。前見地中。屬見煩惱。斷盡無餘。而屬愛惑。全在未斷。今此地中。方斷欲界六品思惑。三乘俱體愛假即真。九品惑中。下三有之。前六已除。故立薄名。聲聞於此名一來果。前八人地。是預流向。其見地。有即預流果。此薄地中。六無礙道。五解脫心。是一來向。第六解脫。即第二果。此等唯約聲聞。立之。後之二位。其事亦爾。緣覺菩薩。無此等名。不立四向四果名故。問三乘斷惑分齊皆同。緣覺菩薩。何無四果。答聲聞根鈍。一段智力。斷其分惑。一入觀心。勢力盡故。作蘇息想。於此立果。故有四階。緣覺次利。菩薩最利。一座斷盡。證理亦極。是故無有數數出觀蘇息之事。無出觀故。不立四果。問若爾一座斷盡。即無數數出觀。何故亦立見地等名。聲聞出觀。數數定有。菩薩緣覺。擬彼立地。是故三乘共立多地。至斷惑者。有此別也。六離欲地。三乘同斷下三惑。體愛假即真。盡欲界煩惱。即是五下分結盡也。其聲聞人。即第三果。斷下三品。三無礙二解脫。是不還向。第九解脫。即不還果。七已辨地。三乘人。同共體達色無色界愛結即真。發真無漏。斷五上分七十二品諸修惑盡。上界八地。各有九品。是故八九七十二也。各有無礙解脫二道。即有一百四十四心。聲聞之人。前之一百四十三心。並羅漢向。最後一念。即第四果即是悲想第九無礙道心。次後其解脫道。此時盡智現前。名為阿羅漢果。三乘俱斷三界惑盡。是故此位名已辨地。三乘聖者。界內見思一切正使。此地皆盡。八辟支佛地。緣覺根利發真無漏功德力。大侵除已前所斷。三界見思。煩惱正使之習氣。言侵除者。是少分斷。不謂斷盡。唯佛獨斷習氣故也。聲聞不能侵除習氣。智力劣故。非其分故。菩薩大悲。助願潤生。是故故留不除習氣。已侵習氣。超過聲聞故。聲聞上居第八地。上來諸地。三乘共同。體法入空。成斷惑智。即是體假入空觀也。九菩薩地。菩薩乘人。從初發心。緣無生四諦。修二利行。斷盡界內見思正使。從空入假。道觀雙流。深觀二諦。進斷習氣色等無明。得成界外法眼道種智。遊戲神通。淨佛國土。成就眾生。學佛十力。四無所畏。十八不共法。大慈大悲。漸斷習氣將盡未盡。雖漸斷習。而以習氣。誓扶潤生。三界受生。利益眾生。動逾塵劫。修行二利。雖前諸地同於二乘修行斷惑。皆是修從假入空行相。而至六七地。亦從空入假。成就眾生。淨佛國土。十是佛地。前菩薩地。多劫修行。二行滿。三乘機熟。於最後身。大功德力。資助智慧。以一念相應慧。除餘殘習氣。究竟斷盡。得一切智。即成佛果。是名佛地。第九第十。即是如次菩薩因果。前後異故。四教義八云。智度論云。聲聞智慧力弱。如小火燒木。雖燃猶有炭在。緣覺力勝。如大火燒木。木燒炭盡。餘有灰在。諸佛智慧力。大如劫燒火。灰炭俱盡。亦如兔馬象三獸度河之喻也。問曰。菩薩佛地名異二乘。何得言通也。答曰。名雖有異。同是無學應供。得二涅槃。共歸灰斷。證果是一。名義不拆。是則名義究竟俱同也（已上）義真和尚。天台義集云。問何故名共行十地。答三人同斷見思惑故。
    問同斷見思惑。與藏教觀法。有何異耶。答巧拙有殊。柝體不同。問巧拙拆體其意云何。答通教體陰即真名巧。三藏折陰方真名拙（已上）三藏教中三乘。俱拙度折觀。通教中三乘俱巧度體空。藏通二教。有此差別。章通教終亦名漸教者。宋本無此一句。後二教終。皆無其句。恐後人除此句。日本章本。後三教終。皆有一句。探玄記四教之首。皆有一句。三藏教。云亦名小乘教。通教首。云亦名漸教。別教云亦名頓教。圓教首。云亦名祕密教。集成記主。引探玄記。顯各一句。今章三藏教終。無彼一句。俱初即云謂是小乘。即當此也。問通教名漸。彼宗有耶。答彼宗未必有以通教亦名漸教。若以義准。不可遮之。此教通三。為引小乘令信大乘故。大乘教通三被之。故演義鈔。釋彼宗意云。傍通二乘者。初以空門。遣蕩小乘執心。令漸通泰。故云傍通（已上）由此義故。言漸無過。彼三藏教體。是小乘故。亦名小乘教。俱非彼宗常途教名。故刊定師難云。何故不名小乘教耶。然今章主。得意亦名小乘教。有何過乎。此亦如是得意立名。
    章三名別教下。第三別教。義苑云。三名別教。別即不共。不共二乘人說故。此教正明因緣假名無量四真諦理。謂苦有無量。非諸聲聞緣覺所知。集滅道。各有無量相等。明界外獨菩薩法。的化菩薩。不涉二乘。故聲聞在座。如聾如盲。不同通教三乘通修。今一道出離。迥超二乘。則涅槃云。四諦同緣。有無量相。非聲聞緣覺所知。諸大乘。瓔珞。光明等。廣明菩薩歷劫修行行位次第。互不相攝。並此別教之相。故云諸大乘經中所明道理等（已上）義苑文中有五。一釋教名。二此教下。辨所詮。三明界下。明所被。四則涅下。引證據。五諸大下。釋章文。此中總取大疏鈔詞。合糅安布。何必對校。因緣假名者。當中論第三句亦為是假名也。無量四真諦理者。即第三四諦也。界外獨菩薩法等者。是花嚴經。法界品意。言諸大乘瓔珞等者。本業瓔珞經。是方等部結經。具說四教。其中次第三觀。四十二位賢聖法門。歷劫修行之邊。即別教之義。金光明經。亦方等部。真明菩薩十地等法歷別之門。即別教義。天台四教。不別配部。容一一經中有數教故。故通諸經。說別教處。即為此教分齊義門。四教義云。次證別教者。此經明。以無所受。而受諸受。未具佛法。亦不應滅心受。而取證也。無量義經云。摩訶般若花嚴海空。宣說菩薩歷劫修行。即是別教文。涅槃經。明五行。正是別教大意也。大智論云。斷結使有二種。一者共二乘斷。二者不共二乘斷。不共斷者。不共般若。斷別惑（已上）言此經者。淨名經也。以四教義依淨名經而造故。章言諸大乘經。即是等經。而亦攝諸論矣。四教義一又云。問云。何故不說為不共教。而作別教之名答曰。智論明不共般若。即是不共二乘人說。如不思議經。今明別教。如說方等大品。二乘共聞。而別教菩薩。故用別名也。兼欲簡非圓教。別雖異通。猶是未圓號也（已上）大疏云。不名不共。而云別者。兼欲簡非圓故。以一因迥出。一果不融。歷別而修不得因果圓融故（已上）鈔云。不名不共下。二通妨難。初牒疑情。謂有難言。既言別即不共。便是智論不共般若。何不名為不共教耶。兼欲下解釋。以別有二義。一不共二乘。義如上說。一歷別不融。故名為別。若云不共。不兼後義。故云兼欲揀非圓故。以一因下。出非圓之相。一因迥出。對他顯別。不同通教。三乘通修。今一道出離。迥超二乘。亦離二邊。以顯中道故。一果不融下。當法明別。一果不融者。果別謂。三德三身。各不融故。不能一德一功德等故。歷別而修者。當體以明因。別修布施時。非我等故。初他不知二地功德等故。不得因果圓融者。因果互望不融。不能因說果海。果徹因源故（已上）別教立名。巨細如是。言亦名頓教者。宋本無之。集成云。三別教。探玄云。亦名頓教（已上）後人除此章句。章主以義。立頓教名。此教非被先小後大。漸入之者。唯被直往大乘之人。是故事義決定頓教。非是化儀四教中頓。圓教之中。名祕密等義亦同。然非化儀門。既非彼宗常途所談。是故後人妄除此句。前後教句。其事亦爾。以義判之。有何遮妨。問別教之中。立幾次位。具明菩薩因果斷證。答別教建立五十二位。具明因果斷證之相。然菩薩住諸教不同。由此伏斷高下亦異。四教義九云。位數多有不同者。如花嚴經明。三十心。十地。佛地有四十一地。瓔珞經。明五十二位。仁王般若。大品等。亦但明十地佛地。不辨三十心等覺地也。涅槃經。明五行十功德。約義配位。似開三十心。十地。佛地。而文不出名。又十地論。攝大乘論。地持論。十住毘婆沙論。大智度論。並釋菩薩地位。如是等諸經論。明菩薩位。名數多少不同。斷伏高下亦異（已上）問今明別教伏斷次位正位。何等經論為準。答四教義又云。今明別教大乘次位。須用瓔珞仁王兩經。若明斷伏高下。須約大品三觀（已上）又云。今謂瓔珞經。明五十二位名義整足。恐是結成諸大乘方等別圓之位也。仁王般若。明五十一位。恐是結成前四時般若別圓之位也（已上）問所言五十二位者何。答四教義又云。約瓔珞經明位數者。珞經有七種明位。七位者。一者十信。二者十位。三者十行。四者不迴向。五者十地。六者等覺。七者妙覺。地初十信心。即是外凡乾惠地。伏忍之位也。十住即是習種性住。從此已去。盡三十心解行位。悉是別教之內凡性地。柔順忍位也。約別教義推。如暖法。十行者。即是性種性。別教義推。如頂法也。十迴向即是道種性。別教義推。如忍世第一法也。問曰。別教何順明暖頂忍也。答曰。十地既對四果。故順明也。通教通。真似解說。為暖頂忍世第一法。今別教別。真似解義。立此名。此決分明也。次十地即是聖種性。此皆入別教四果聖位。悉斷無明別見思惑。六等覺位。即是等覺性。若望菩薩。名等覺佛。若望佛地。名金剛心菩薩。亦名無垢地菩薩也。七明妙覺地。亦名妙覺性。即是究竟佛菩薩果。大涅槃之果也（已上）天台義集云。問此等位行相如何。答外凡位在十信。用拆空觀。內凡位在十住十行十迴向。於十住中。用體空觀。此拆體二法。是空觀成就。破見思惑。十行假觀成就。破塵沙惑。十迴向修中道觀。伏無明也。分聖位者。從初地至等覺。分破無明。分證中道。問極聖位何。答極聖位。獨在妙覺。破無明惑。斷變易生死。是他受用報身。七寶座成道（已上）天台宗意。障立三惑。一見思惑。是界內障。名為通惑。三乘通斷故。二塵沙惑。三無明惑。此二並界外障。名為別惑。菩薩獨斷故。藏通二教。是界內教。但事理之異耳。別圓二教。並界外教。亦事理之耳。別圓二教諸位。隨應具斷三惑。藏通二教。唯斷見思。不言別惑。天台義集云。問煩惱障及智障。攝一切障。何故更立塵沙惑耶。答依地持論。建立二障。依大品經大智度論。開為三惑。問開為三惑如何。答見思惑即煩惱障也。今約智障。開於事理。障事智者。是塵沙惑。障理智者。無明惑也（已上）故開二障。以為三惑。由此即定諸位伏斷。經論所說。隨宜非一。台宗諸文。解釋多端。率爾難盡。恐繁略之。
　  章四名圓教下。第四圓教。義苑云。四明圓教。圓以不偏為義。此教正明不思議因緣。二諦中道。事理具足。不偏不別。融攝無礙故。云具足一切無盡等。即花嚴經者。經云。顯現自在力。為說圓滿經。無量諸眾生。悉受菩提記等。然雖宗花嚴無盡。翻成三諦圓融。則依其文。而不得其義也。但化最上利根之人故（已上）義苑文為四。一釋教名。二此教下。辨所詮。並取大疏。三融攝下。釋章文。四但化下。明所被。三中亦二。初釋具足等。二即花下。釋指本經。亦二。初引經文。二然宗下。彈彼宗。言圓以不偏為義者。此大疏言。會解云。疏圓以不偏為義者。不偏即滿故。證以圓滿經。而四教義云。圓明圓妙圓滿圓足圓頓。故名圓教也。雖以五字釋之。皆此不偏之義。謂偏則不明。偏則不妙等也。此則不偏。是道釋名。明妙等。是別釋名也（已上）四教義者。高麗諦觀法師撰之。有一卷矣。大宋人師。記述非一。言此教正明不思議因緣等者。既是取大疏言。鈔云。疏此教下。辨所詮。略無無作四諦之言。言不思議因緣二諦中道者。即中論第四句。亦是中道義。而言不思議者。佛性中道故。又因緣即空故。不可作因緣思。即假故。不可作空思。即中故。不可作二思。即一而三。即三而一。為不思議。因緣二諦。即真俗二諦。中道即中道第一義諦。三諦義也。又融二諦。即是中道。不似通教多約真諦。別教多約俗諦。言事理具足者。通多約理。別多約事。圓中舉事。乃是即理之事。舉理。乃是即事之理。無理不明。無事不具。言不偏不別者。不偏者。謂非偏真。又不滯一邊故。不別者。謂不歷別。必須融攝故（已上）今章法界自在具足一切無盡法門等者。此似花嚴一塵法界事事無礙十玄中詞。彼宗唯明一心三觀事理無礙相即圓融。理事既即事。事亦即是故。十不二門之中。色心不二。依正不二等。即是事事無礙相狀。然理事相即故。亦得至事事法。非如花嚴十玄六相無盡重重以此為本。章中所舉言。過彼宗。言即花嚴等經是也者。此總指示圓教所明諸法門等。非謂獨局證圓教名。言亦名祕密教以聲聞等不見聞故者。宋本無此句。集成云。四圓教。探玄曰。亦名祕密教（已上）故知宋本後人除之。然天台宗。無以圓教名祕密教。俱是章主以義立名。圓教行相。已指花嚴。花嚴望鹿苑聲聞。不知不見。機未熟故。時未至故。由此義故。花嚴所說。圓教之門。不見聞故。望聲聞等。名祕密教。問若以聲聞。望法花者。應見聞耶。不可得耶。答若以根未熟聲聞等。望法花者。決定不可見聞法花。法花之時。根已熟故。得預記別。是故此時。不可言祕密教。若以花嚴。望已熟聲聞。其事亦爾。必可見聞。所入一乘。即是花嚴。即其謂也。然法花經。已熟之時。初入同教。後入別教。是故法花。名為同教。若別教門。縱聲聞等。根機已熟。不能初入。必經同教。後入玄故。是故當知。未熟聲聞。不入法花。即同花嚴。已熟聲聞。法花始入。不堪入玄。問圓教既為上根人說。為彼上根。說幾階位。其中斷惑證理云何。答為圓教人。說六即位。此位中明其斷證。言六即者。一者理即。以眾生本性具三諦理故。二名字即。以從知識及教。知一切皆佛法故。三觀行即。由如上知故。修圓融行。四相似即。以逾觀逾止。似於真用故。五分真即。以三德分顯。得佛法分故。六究竟即。以智斷俱圓。三德全顯故。斯乃六故。初後不濫。即故初後俱是。理同故即。事異故六。始終理同。初後無濫。故名六即。初二於位無所應對。觀行是五品位。即是外凡。言五品者。依法花分別功德品立。一十心具足。是初隨喜。二讀誦經典。三更加說法。四兼行六度。五正行六度。是名五品。相似正是十信之位。即是內凡。得六根淨。於此位中。斷見思塵沙惑。初信斷見。二信至七。即斷思惑。八信至十。斷界內外塵沙之惑。分真即中。攝十住十行十回十地等覺之位。初住已上。斷無明惑。顯中道理。一位斷一品。顯一重中道。即分真中。四十一位。如次斷破四十一品無明之惑。顯四十一重中道妙理。總名分聖。究竟即中。攝妙覺位。即斷最後品無明。顯最極位究竟中道甚深妙理。即是三身即一佛果位也。圓教意者。十住之中。初發心住。於其無明。一斷一切斷。得如來一身無量身。即能分身。百佛世界。作十界形。普現色身。隨機施化。斯乃初發心時。便成正覺。生死煩惱。一時斷壞。圓行成就。一生即入。初發心住。是分證成道。非究竟正覺。是相即圓融。一成一切成。二位已上。次第漸增。斷證深廣。不可思議。究竟妙覺。圓滿極位。言語道斷。心行處滅。即是毘盧遮那如來。自受用報身。妙智契理。理智冥合。虛空為座。成等正覺。法花本門。五百塵點已前久成。實修實證。普賢觀經釋迦牟尼佛。名毘盧遮那。遍一切處。常樂我淨四德圓滿。並是圓教究竟果相。上來四教別別行相。就彼宗義。粗陳述竟。義苑云。若約中論偈四句。初則因緣所生法。二即我說即是空。三即亦為是假名。四即亦是中道義。又此四教。由三觀起。從假入空。拆體異故。有初二教。從空入假。從假入中。有別教起。三觀一心中得。有圓教起。又此四教。不局定一部。一部之中。容有多故。又更以四種化儀收之。謂頓漸不定祕密。頓漸同南中諸師。後二謂一音異解。若互相智。名為不定。互不相知。即名祕密。此師立義。理致圓備。但三藏教名義。似小濫。以餘三教亦有三藏故。而但判花嚴兼正圓別。以就登地已上。約寄住行布為別義。若與之者。名異義同。亦無大過。若奪之者。則失花嚴本意。謂是迷其行布。為別教。但取圓融。以為圓教。離成二教。各失一邊。合而融通。方成了義。順花嚴宗。行布圓融。二互相攝故。此義學人。善知得失。竊況此師位登五品。尚失經宗。自後諦觀。不親大識。明尚里大多。特錄乖宗。以誤晚學悲夫（已上）此一段文。總相斷簡。於中長分。總為七段。一偈對四教。二又此下。立教所因。三又此下。部教多少。四又更下。用四儀式。五此師下。名義順違。六而但下。詳定去取。七此義下。舉違偈歎。此七段中。初即前通教。鈔中文二三四五。全取大疏總相料簡文。然第五順違。彼廣舉刊定師難破。一一會之。今略舉其順違要言。第六去取疏鈔糅明。第七一段。記主結彈。此中舉疏。儀式文中段前。岌公作南中諸師。南中諸師。總立三教。頓漸之上。加不定故。今明頓漸。漸中開三。即是岌公。欲明天台漸中開分數教。是故言同岌公是勝。順違之中。疏云。亦有三故。今加藏字。餘全取疏文言。對挍可見。義苑所舉大疏之文。鈔中廣釋。恐繁不引。又四教各有教理智斷行位因果。隨教義異。三藏八種皆小。通教八種皆通。別教八種皆別。圓教八種皆圓。疏僅列名。鈔廣解釋。今恐繁厭。不能引載。折薪云。賢首品演義鈔云。天台智者。依此一品。立圓頓止觀。止觀第一云。此菩薩聞圓法。起圓信。立圓行。住圓位。以圓妙德。而自莊嚴。以圓力用。建立眾生。又云。彼釋聞圓法云。謂聞生死即法身。煩惱即般若。結業即解脫。雖有三名。而無三體。雖是一體。而立三名。是三即一相。其實無有異。法身究竟。般若解脫法究竟。般若清淨。餘二亦清淨。解脫自在。餘二亦清淨。聞一切法亦復如是。是名聞圓法。云可起圓信。信一切法即空即假即中。無一二三。而一二三。而一二三。是遮一二三。而一二三。是照一二三。無遮無照。直入中道。皆究竟清淨自在。聞深不怖。聞廣不疑。聞非深非廣。而意有勇。是名圓信。云何圓行。一向專求無上菩提。不餘趣向。三諦圓修。不為無邊所寂。不為有邊所動。不動不寂。直入中道。是名圓行。其位德用。全引今經（上皆演義鈔文）今文云。法界自在具足一切無盡法門等者。正是賢首品中意（下更引止觀。足成演義意）故止觀云。今依經更明圓頓。如了達甚深妙德賢首曰。菩薩於生死。最初發心時。一向求菩提。堅固不可動。彼一念功德。深廣無涯際。如來分別說。窮劫不能盡（從此方連演義所引）清涼既指其位德用。全引今經。如彼文云。云何入圓位。入初住時。一位。一切位。一切究竟。一切清淨。一切自在。是名圓位。云何圓自莊嚴。彼經廣說自在相。或於此根。入正受。或於彼根。起出說。或於一根。不入出。餘一一根。亦如是。乃至結云。若委說者。祇於一塵。即入即出即雙入出。即不入出。於正報中。一一自在。於依報中。亦如是。名圓自莊嚴。云何圓建立眾生。或放一光。能令眾生得即空即中益。得入出。雙入出。不入出益。歷行住坐臥。諸默作作。亦如是。有緣者見。如目睹光。無緣者不覺。盲瞽常闇故。故舉龍王為譬。豎遍六天。橫亙四域。興種種雲。震種種雷。耀種種龍降種種雨。龍於本宮。不動不搖。而於一切。施設不同。菩薩亦如是。內自通達即空即假即中。不動法相。而令權種種益。得種種用是名圓力用建立眾生。初心尚爾。恐中後爾（上皆彼文）既依賢首品文。以明圓頓止觀故。今指如花嚴說也。問今宗與彼何別。答如彼唯約三觀。故得如是圓頓。所以清涼揀云。若取當經聞圓法。即聞上同時具足等十種玄門及依正無礙等。依此起行。即是圓信。其圓行等。如前說（即如玄中明行位處也）又彼正以法花。為純圓。花嚴兼於一別。此迷其行布。為別教。但取圓融。為圓教。離成二教。各失一邊。合而融通。方成了義。順花嚴宗（已上）義苑師意。釋成章主天台圓教指花嚴。是義理是顯事實爾矣。天台以法花。為其所宗教事。須指言法花是也。然彼宗義。五時教中。四時皆有圓教法門。謂花嚴。方等。般若。法花也。法花即是純圓一實。今指花嚴意者。欲顯諸師多歎花嚴。是故且取花嚴圓教一門義邊。指云花嚴是也。是故章主自亦顯揚花嚴一乘。以為最上。而其法花。非不舉指。故義苑云。四圓教中。唯指花嚴。等取法花經等（已上）彼宗法花。既是純圓。無有兼但對帶事故。故荊谿師。法花名為超八之圓。以超爾前八教故。爾前諸教。圓教雖多。皆帶方便。非純圓故。清涼法花名漸圓教。以漸教中。圓教法故。化儀化法。合名八教。化儀亦名大綱。四教化法。亦曰綱目。四教疏記一云。頓等是此宗判教之大綱。花等是一家釋義之綱目（已上）一宗所立教觀二門。如易乾坤。同天日月。教則顯義。得義成解。依解成行。行即妙觀。觀則成行。依行顯理。得理成詮。詮即圓教。一法之上。有教觀門。教觀相成。建立一法。非是別途。連貫成故。然約義門。且有司在。四教五味。一乘十妙等。是教門也。以簡擇粗妙。研覈淺深故。一心三觀。十二因緣。四種三昧等。是觀門也。以成行顯理。遣情見法故。一宗教觀。旨歸深妙。巍巍洋洋。窮其精美。天台宗承。龍樹菩薩。為其元祖。昔北齊惠文禪師。依龍樹智論。獲一心三觀。遂融暢一乘。證法花三昧。次以此大法。授南岳惠思尊者。惠思通暢佛乘。深證妙理。位入十信。德淨六根。圓教十信。功高餘教。斷見思塵沙。伏無明惑故。思禪師。以法授天台智者大師。智者智入玄奧。德秀千古。東流藏教。窮十五遍。開四教之門。分五時之界。八萬法海。盡於涯底。純圓妙法。為其旨歸。開會深義。為彼宗極。圓宗教觀。此時大弘。四海朝宗。一天歸仰。次有章安灌頂大師。結集山家教門。規弘智者遺躅。章安下。有縉雲智威大師。亦號法華尊者。智威下。有東陽惠威大師。亦號天宮尊者。惠威下。有左溪玄朗大師。朗公下。有荊谿湛然大師。台宗教門。記述有功。治定研究。顯揚宗旨。日本號之妙樂大師。居妙樂寺故。乃法華天宮等之例也。荊豁門下。有瑯琊道邃和上。姑蘇行滿座主。智度法師。蘇州元皓法師等。道邃下。有東陽廣修法師。修之下。有天台山物外法師。外下。有梁天台山元琇法師。次周清疏（住天台山禪林寺）次大宋淨光大師義寂。次大宋明州寶雲寺義通。次有宋明州四明山延慶寺智禮（亦號法智）及杭州天竺寺慈雲大師遵式等。次智禮下。有明州延慶寺廣智大師尚賢。及台州承天寺神照大師本如。并南屏梵臻法師等。遵式下。有溫州淨社賜紫仁岳法師等。神照下。有台州白蓮法真大師處咸。及杭州興教神悟大師處謙等。謙云是靈芝元照律師之所承也。次梵臻下。有慈辨從諫法師。諫之下。有車溪。擇卿法師等。次竹菴可觀忻法師。次兆峰宗印法師等。宗印下。有古雲元粹法師及日本不可棄法師俊芿焉。自昔已來。陳隋唐宋。次第相承。天台宗緒。如是而來。始自惠文。終至古雲。經二十二世也。至于日本弘傳天台宗者。昔日本國。人皇第三十六代御宇孝謙高野姬天皇。天平勝寶六年甲午。大唐楊州龍興寺大德。鑒真和尚。依日本聖朝敕請。來至此國（前年十二月二十六日。入大宰府。明年二月四日方入洛陽。今自此而取）和尚多齎天台書籍而來。謂止觀。玄義。文句。小止觀。六妙門等也。鑒真和尚者。弘景禪師之弟子。弘景者。乃章安大師弟子也。正弘律藏。兼達台宗。戒行清潔。定惠融發。若自天台大師取之。乃第四祖師也。若自南岳大師取之。乃第五祖師也。傳教大師傳中云。覽真是天台宗第五祖師焉。和尚雖齎台宗章疏而來。先弘律義。築壇授戒。台教弘演。事未廣敷。和尚所將徒屬。門人十有三人。皆學台宗。兼融定慧。和尚以東大寺。戒壇唐禪兩院。付屬上足法進大僧都。進公於唐禪院。講敷律藏。弘演台宗。和尚齎持。台教之外。別齎台教。而來。安置唐禪院。進人令書寫。講說弘通焉。自餘門輩。十有二人。並住西京唐招提寺。弘敷戒律。開演台教。厥時唯天台所說章疏而已。未有荊谿記述章等。已前聖武天皇御宇。天平八年丙子七月。大唐道璇律師。與唐留學生玄昉法師俱來朝矣。璇公乃是禪宗。花嚴宗。亦是天台宗法匠也。雖有此傳。事是草創。至弘演者。其緣未廣。鑒真和尚。朝來之後。經五十一年。至人皇第五十代御宇。桓武日本根子皇統彌照天皇（諱山部）延歷二十三年甲申。傳教大師最澄。遠往大唐。值道邃行滿二德。學天台宗。獲三觀法。兼傳真言。習菩薩戒。乃以延歷二十四年乙酉歸朝。大齎台宗章疏而來。荊谿章記。諸餘諸記。諸章疏等。皆悉齎來。傳教大師。入唐已前。久研台宗。乃依鑒真和尚將來章疏也。即於高雄寺。聚眾講文句等。而義理髣髴。書典不具。故發願奉詔。往唐傳之。比叡山者。最澄和尚。幼年草創之處。歸朝之後。即於彼山。大弘台教。雖天台根由始于鑒真將來。廣敷之事。專在傳教大師傳來。自爾已來。一天四海。皆悉習學。花夷都鄙。無不弘敷。于時有義真和尚。共傳教入唐。傳教所學。亦俱習學。俱亦歸朝。傳教是開山之本願。義真乃最初之座主。座主重職。連繞不絕。義真雖共傳教同學佛法。而真公者。是澄公之弟子也。助揚師道。弘敷宗教。傳教大師。門人甚多。謂義真。慈覺。圓澄。光定等也。義真弟子。有珍圓和尚。號智證大師。是園城寺天台宗之元祖也。慈覺大師。諱乃圓仁。隨大師。習學宗教。甚獲旨歸。後人皇第五十四代。仁明天皇御宇。承和五年戊午入唐。重學天台。大傳真言。在唐學法。備經十年。歸朝之後弘之。本山叡岳真言。慈覺門葉大榮。壇林後代甚昌。慈覺門下。有惠高和尚。遍照僧正。長意僧正。安然和尚等。惠高下。有滿賀延昌等。滿賀下。有慈惠諱良源僧正等。慈惠下。有惠心院源信僧都及檀那院覺運贈僧正。並都率僧都覺超等（覺超亦承惠心）後代所傳。山門天台。准惠心檀那兩院而已。源信下。有明豪大僧正。覺超都。賓印供奉。安海供奉等。覺超下。有勝範座主。範下有長教。教下有忠尋座主。良舜阿闍梨等。忠尋下。有椙生皇覺法橋。次範源法印。次俊範法印。次靜明法印。經海僧正。近代皇覺已後。名之椙生流也。良舜之次。有舜耀法橋。次宗延法眼。次明慶法橋。次證圓阿闍梨。次隆澄僧都。次有憲源法印。猷豪法印。承詮法印。宗嚴僧都也。寬印下。有圓深。次玄然。次辨覺法印。次明雲座主。次顯真座主。次有仁快僧都。明禪法印等也。已上惠心流。舉少分畢。覺連之下。有遍救僧都。次清朝法橋。次隆範阿闍梨。次隆豪律師。豪之下。有永辨法印。智海法印。畏耀法橋等。永辨智海。中古名匠。俱湛淵海。互諍。詞辨。永辨之下。有寶地房法印證真。於天台六十卷。作私記三十卷。真之下。有聖覺法印。宗源法印等。宗源之次。有雲快僧正。信承法印。經承法印。宗澄法印等。智海之下。有明禪法印。次有公豪僧正。明瑜僧正。經海僧正等。公豪下。有實禪僧正也。長耀之下。有竹林房法印靜嚴。是近代名哲。與證真並肩飛名。靜嚴之下。有聖覺。聖覺次。有信承法印。隆承法師。尊豪法印等。隆承之下。有聖憲法印憲實法印。憲實亦承聖憲也。顯真僧正下。有仁快僧都。聖覺。明禪也。仁快次宗源。次雲快。次有經承法印。顯雲僧正。承詮。宗澄。憲源法印也。圓能法印。承于顯真。智圓僧正。承于圓能也。明禪下。有顯瑜。公豪。經海。靜超律師等。經海亦承于顯瑜。公豪下。有實禪也。證圓之下。有智圓。隆澄也。隆澄下。有憲源。猷豪。承詮。宗嚴也。宗嚴之下。有慈玄也。已上檀那之流。相承次第。舉其少分也。數處列同人。有承數流故。然有正流傍受。隨學者意。率義可悉。此是比叡山延歷寺相承。血脈之次第也。園城寺所學天台宗者。智證大師之法裔也。智證大師。日本人王第五十五代。文德天皇御宇。仁壽三年癸酉。遠往大唐。習學密教。重研台宗。同御宇。天安二年戊寅六月歸朝。在唐學法。經六年焉。歸朝之後。弘之叡岳。智證大師。諱圓珍。其上足有增命僧正。次鴻譽內供。次蓮昭阿闍梨。次千觀內供。次慶祚阿闍梨。次明尊大僧正。次智圓阿闍梨。次元範禪師。次範守大德。次良明阿闍梨。次圓憲阿闍梨。次良慶法眼。次有明元法橋。圓順僧正。賢星律師。祐曉律師等。祐曉之下。有實仰僧正。上且列實仰相承之一流。自餘諸流。恐繁不陳。上來三井園城寺。天台宗血脈次第也。智證門流。本住叡岳。經亦數代後。移三井。封為一廓。弘敷天台真言俱舍。門學列林。法談成巿而已。此是本寺本山所學天台宗也。自餘五畿七道。多弘此宗。皆出山門。亦出寺門。彼彼所學。不可舉盡。天台四教。人盛學之。故粗陳之。令初學知者也。

五教章通路記卷第十二（終）
五教章通路記卷第十三

　      東大寺沙門凝然述
  　      
　　　　　　
　　　　　　
　　　　　　

    章八依江南敏法師下。第八二教。亦二。初舉人標數。二依法陳相。今初。言江南敏法師者。或可是唐越州靜林寺法敏法師。出章主所集花嚴傳。彼第三（講解云下）釋法敏。姓孫氏。丹陽人。八歲出家。事英禪師為弟子。入茅山。聽明法師三論。又聽高麗實講大乘經論。躬為南座。結軫三周。貞觀元年。出還丹陽。講花嚴涅槃。二年越州田都督。追還一音寺。相續法輪。于時四方義學沙門。八百餘人。當境僧千二百人。尼眾三百。士俗之集。不可後記。時為法慶之嘉會也。至十九年。會稽士。請住靜林寺。講花嚴經。至六月末正講。有蛇懸半身。在敏頂上。長七尺許。作黃金色。吐五色光。終講方隱。至夏訖。遷一音寺。夜有赤衣二人。禮敏曰。法師講四部大經。功德難量。須往他方教化。故從東方來。迎法師。弟子數十人。同見。至八月十七日。爾前三日三夜。無故闇冥。恰至將遊。忽放大光夜明如日。異香不滅。莫不怪嘆。道俗莊嚴。送於隆安之山焉。造花嚴疏七卷已上（傳文）此師住處。越州靜林寺。章云江南。以遊方化物故。就有敏字。且配此師。未詳定之。可考餘文。宋本云愍法師。只是一師。以音通故。大疏云。唐初印法師。亦立二教（已上）刊定云。唐初江南印法師。亦立二教（已上）探玄云。唐江南印法師。敏法師等。立二教（已上）以非唯一人。先舉二人。而置等言。即諸德一同立之。義苑會云。清涼云唐初印法師。今云愍法師。況是師資。則敏公初判。印師風行。故互舉耳（已上）況字可作恐焉。此意敏公是師。印公是弟子。師立二教印師隨之。如草隨風而靡。故云風行。玄記既雙標舉印敏二師。具陳二教四異。而亦指云廣釋如彼花嚴疏中（已上）印敏二師。是誰人疏。然大疏中。專舉印師。明二教四異。明知是印師疏。所敘義理。與玄同故。若是法敏。彼亦作疏。玄記所指。亦可通彼。章一釋迦經下。二依法陳相。言釋迦經等者。此約能說教主。自所說法。釋迦為主。正是三乘教。縱是一乘。釋迦為主。亦為屈曲。舍那為主。正是一乘教。此明法界圓融事事無礙故也。縱是舍那。不說平道。是屈曲攝。隨正成判。不論互兼。言以逐物機隨計破著者。釋屈曲名。法是無礙。名之平道。物機未熟。不堪任受隨法之說故。佛隨逐三乘等機。隨作種種不隨法之說。故名屈曲。言如涅槃等者。等言等取法花等一切三乘一乘教。破著遣執。不隨法性自在諸典。當知屈曲自後至初鹿苑所說。其中破著釋迦經者。皆屈曲攝。平等道教中。舉其最初高山所說。而無等言。平道等。直道唯此教故。若約此世。別教機熟。自初成道。乃至涅槃。唯聞花嚴別教法者。即是自最初至最後。所說亦即花嚴。非是餘經。問。如般若等。正被三乘。破法有執。諸法空者。可是實屈曲。如彼維摩·楞伽·密嚴·勝鬘佛藏經等。雖是釋迦說。而明真如不二離言。如來藏性。甚深法性。豈是可非平道法耶。何以此等名屈曲耶。答。雖說深理。對破執見。不能直顯。故名屈曲。非謂可說真如法性之理。名為平等直道。如維摩經。深呵二乘。破菩薩見。楞伽廣破二乘外道等之執見。勝鬘亦破二乘保執等。並是逐機屈曲之教。演義鈔二下云。言屈曲者。非是有真如。法性即非屈曲。但取隨機隱顯。為屈曲可（已上）即此謂也。問。法花是一乘教。大事因緣故。正直捨方便。但說無上道（已上）而是釋迦說。豈言屈曲耶。答。雖是一乘。而破執著故。彼一乘名破三一。亦是屈曲。問。涅槃是最後終窮決了之說。專顯佛性。涅槃四德。雖釋迦說。豈言屈曲。答。涅槃經。亦破昔有餘義。決未決事。顯甚深法。是故彼經亦是屈曲。大疏·涅槃經等。雖說一極。或對權願實。我會異歸同。一切如來。或說不說。故云屈曲（已上）此刊定破印師義。鈔釋云。言涅槃等雖說一極者。此牒其破屈曲教中。有平道之文或對權顯實下。釋成是屈曲之義（乃至屈曲之道如一答中已句）此上一句。是約法花。明是屈曲。昔權今實。破三顯一。明權則未說實。說實又破廢於權。不同花嚴權實齊顯。一時頓用。故名屈曲。或會異歸同下。約涅槃經。以明屈曲。涅槃會昔有餘之義。同歸一味。涅槃先異後同。亦成屈曲。不同花嚴若同若異。空不空等。一時頓演。又言。一切如來或說不說者。古德共云。如日月燈明佛。晨旦說法花。中夜便滅度。則法花之外。非是別時更說涅槃。謂人根利故。聞法花竟。不後須說涅槃。則涅槃。或說不說。或有國土。唯說三乘。究竟不破。或有國土。唯說二乘。無三可破。則知法花亦有說不說不同。花嚴不見有一佛國土。其中如來不說此法。明是平道（已上）是故法花·涅槃。最後了義。尚名屈曲。何況自餘諸經。或三乘等。寧非屈曲乎。是故受中時。指涅槃等。名為屈曲教。即此意也。言以逐法性自在說故者。法即圓融。如法而說。故所說法。及其說儀。自在無礙。是故名為平直大道。問。既如法說。無遺圓法。若爾此法。豈不見機。答。若無隨法契法機者。此法不可說。有隨法機故。此法必說。不同餘經曲隨緣。問。若爾平道亦可名逐機。必隨契法。如法機故。答。圓法為本機契此法。是故隨本名為稱法。對三乘等逐機宜故。問。若云平道稱法無逐破著者。何故花嚴說四諦法。普賢行等品中。皆云隨諸眾生所應調伏作如是說。又問。明淨行·梵行·三賢·十地·誰世間·入法界等諸品之中。皆說對治行法等事。何故花嚴名為平道。是故刊定即作此難如何。答。清涼大師。救彼破云。花嚴雖有隨諸眾生。各別調伏。皆是稱性善巧。一時頓演（已上）鈔云。疏云雖有隨諸眾生各別調伏。此牒其破平道教中。有屈曲之言。皆是稱性一時頓演者。釋成是平道之義。以稱性之巧。無邊差別。皆是平道。又一時頓演。不同屈曲說權之時。不說實。說實時。不說權說四諦。唯為小乘。說六度。唯被菩薩故。一切並陳。最顯平道。又說隨眾生者。說於世尊餘處隨機。非此經中是隨機說（已上）海印定中。一時頓現故。說諸法。亦是一時。不同三乘諸教。隨宜各別而說。探玄·大疏·刊定並明二教已。更敘四異。謂主處眾說也。義苑舉之。而在下施說異相十異中。雖是彼說。恐繁不引。義苑引四異已云。此約化儀。誠如所判。但於屈曲之內。未顯法之權實（上取大疏。自下私語）便令多法渾同無別。不能令人善識權實淺深之異故（已上）屈曲中。權實者。隨分相望明之。若望平道。餘皆權故。於屈曲中。小權大實。大中相權。性實等也。
    章依梁朝光宅寺下。第九四乘教。分二。初舉人標數。二依法陳相。今初。言依梁朝等者。大疏標云。梁朝光宅法師。依法花第二。立四乘教（已上）會解云。梁朝光宅法師者。即梁武帝潛龍時。宅嘗七日夜放光。帝曰。非我所居。乃捨為寺。今約處稱名。故云光宅法師。即釋法雲也。姓周氏。宜興陽羨人。晉平西將軍。處之七世也。母吳氏。初產在草見雲氣滿空因以為名。七歲出家。更名法雲。從師住莊嚴寺。為寶亮弟子。亮每曰。我之神明。殊不及也。方將必當棟梁大經矣。年三十。建武四年夏初。於妙音寺。聞法花淨名。學徒海湊。時人呼為作幻法師矣。講經之妙。獨步當時。齋中書周顒。琅琊王融。彭城劉繪。東莞徐孝嗣等。一代名貴。並莫逆之交。孝嗣每日見雲公俊發。目顧缺然。初雲年在昔慈。雅尚經術。於妙法花。研精累思。品酌理義。始末照覽。乃往幽嚴。獨講斯典。豎石為人。松葉為拂。自唱自導。兼通難解。所以垂名梁代。誠讀有聞。嘗於一寺。講讚此經。忽盛天花狀如飛雪滿空而來。延于堂內。升空不墜。說講方去。有寶誌神僧。道超方外。與雲互相敬受。呼為大林法師。每來雲所。輒停住信宿。嘗言。欲解師子吼。請法師為說。即為剖析。慈便彈指讚曰。善哉微妙微妙矣。儀同陳郡永昂云。有常供養僧。學雲法花。日夜發願。望得慧等之。忽夢見一僧。曰。雲法師燈明佛時。已講此經。那可卒敵也。大道三年三月二十七日。卒于住房。春秋六十有三。兩宮悲慟。琅琊王筠。作銘誌。湘東王簫譯為制文（已上）日月燈明佛。目妙光菩薩。說法花經。歷六十小劫。彼佛滅後。妙光菩薩。持法花經。滿八十小劫。為人演說。彼佛八子。皆師妙光。妙光教化。會住不退。其八王子。轉次成佛。最後小子。名然燈佛。釋迦是燃燈弟子。釋迦二大僧祇滿。逢受記別故。妙光菩薩有八百弟子。彌勒其一。言妙光者。即文珠也。明知法雲法師。即昔妙光菩薩也。講經感天雨花事跡。寔可知焉。所立四教。歸宗在茲。
    章謂臨門三車下。二依法陳相。亦二。初正明。三[攸/忍]立。今初。義苑云。太白牛車方為第四者。謂一乘。但不得故者。羊鹿是虛指。出門不上車。牛車若是實。出門即合上牛車。亦不上。明三皆虛指。約法說者。昔指三乘三界門外。二乘出界。無有實果。菩薩出界。豈有實證。俱無實證。名不上車。明知三乘皆是權設。即是權教。三乘四衢等賜。即是實教大乘。無乖教理。然若唯說法花為實。則抑諸般若及諸大乘了義之經。皆成權故。是知昔大亦有權實。法花但會昔權故。說三皆虛指。昔實不滯方便。故不會之。抑又法花。三乘重舉。昔權已皆開顯。唯明一實。不同昔日隱閉權乘。若以此分權小者。故未為允當耳（已上）文中初。記主直釋章文。無乖已下。至故不會之者。分別彼宗順違。全取大疏文。但皆成權故一句。是鈔文之。抑又已下。記主明法花所開三乘分齊。若以已下。記主結成所立有違。言權小者。小字應作實字。意云。若以此四乘。分權實者。未為允當。以唯法花為實。抑分前實教故。問。光宅大師。所立教相。或立三種教。或立五時教。今云立四乘教。其所定指是何。答。所立教相。彼此有由。隨舉即得。不可偏局。若據隨化。而廿用者。三教五時。事義有在。若就自立。而作判者。即分四教。為其規模。何者。昔震國南地三家。北地七家。各立教義。攝判諸教。是名南三北七十家。天台大師。一一破之。然後自立四教五時。所言南北者。荊谿疏記十云。言南三北七者。南謂南朝。即京江之南。北朝即河北也。自宋朝已來。三論相承。其師非一。並稟羅什。但年代淹久。文疏零落。至齊朝已來。玄綱殆江南盛弘成實。河北偏尚毘曇。于時高麗朗公。至齊建武。來至江南。難成實師。結舌無對。因茲朗公。自弘三論。至梁武帝。敕十人止觀詮等。令學三論。九人但為兒戲。唯止觀詮。習學成就。詮有學士四人。入室。時人謂曰。興皇伏虎朗。栖最得意布。長干領語訴。祥眾文章勇。故知。南宗初弘成實。後尚三論。近代相傳。以天台義。指為南宗者非也。自是山門一家相承。是故難則南北俱破。取則南北俱存。今時言此宗者。謂俱舍唯識。南方近代。亦無遍弘。其中諸師。所用義意。若憑三論。則應判南宗。若今師所用。毘曇·成實。及三論等。大小諸經。隨義引用。不論南北（已上）南北二方。古來弘教。諸師意致。大途如此。然嚴法師。宗愛法師。惠是法師。柔法師。次法師。惠觀法師。智藏法師。雲法師等。並是南北之法匠也。南北之中。如此等師。通立三教。一者頓教。即花嚴經。二者漸教。始自鹿苑。終至涅槃。次第誘引。先小後大化儀是也。三不定教。是於漸教化儀之中。別有一機。佛為彼說。如勝鬘經。金光明等。非是頓攝。雖非頓攝。而明佛性常住甚深之理。是名偏方不定教也。演義鈔二下云。言偏方者。謂大體而言。漸中先小後大。而不妨說小之時。亦有說大。如人十年弘律。不妨私房時說大乘。故曰偏方不定（已上）南中諸師。共用此三。以共用故。無別異立。而於漸教開合漸次。總有三家。三家各立。互諍是非。名之南三。謂一者虎丘山岌法師。漸中分三。一十二年前。名有相教。二十二年後。名無相教。三最後涅槃。名常住教。是謂漸中三時化儀。二者宗愛法師。漸中分四謂有相教。無相教。同歸教。常住教也。同歸教者。法花經也。前無相中。開出此一。三者定林寺柔法師。次法師。及道場寺惠觀法師。並於漸教中。開為五時。謂有相·無相·抑揚·同歸·常住教也。宗愛無相。開維摩等。名抑揚教。故成五時。莊嚴寺惠旻法師。用宗愛四時教。開善寺智藏法師。及光宅寺法雲法師。同用柔次惠觀所立五時教也。是故三大法師。承用餘師所立教相。有此差別。而三種教。諸師共許。不簡三時四時五時。無不舉世師承共用。今光宅師。總用頓漸不定三教。別用漸中五時判法。聖德太子。所立義途。皆依光宅。為其本義。判教攝法。行相皆爾。太子勝鬘疏別本云。此經乃是。應適時宜偏方獨說。非是五時次第之教也（已上）斯即全依光宅意故。光宅法花疏中。明權實二智等。具約五時諸教判之。太子疏中。依用皆爾。今四乘教。依法花經會得。悟機根一途次第。作此判斷。以法花意。誘鹿苑聲聞等。辨大乘中初心菩薩。滯三乘之者。以空破有。抑小揚大。然後令入一乘實道。以此為宗。約此一門。爾前三乘。為三乘教。法花一乘。為一乘教。是故總合。成四乘教。事儀必然。義理極成。此約化義。成此次第。問。光宅法花疏中。何所正明四乘教。答。光宅疏中。無有別處立四乘教攝判諸教。唯明三車四車權實。此即任運成四乘教。彼疏章致。立教唯必然。光宅大師。常講法花。啻暗開講。無有筆錄。門人於後。繕集成疏。即如天台諸章疏等。既得師意。敘之疏中。彼疏第四云。三種實車。即是羊鹿牛車。即譬昔日阿羅漢·辟支佛·大力菩薩·三無學人究竟果。珍寶大車。平等一種。無三種差別。即譬今日法花經中。為眾生受記。同得佛果。且自長者。昔在門內許時。門外三車。賜諸子令避門內之苦。出門外得車故示。既出門外。不見有車。是故就父求索。何關索大車（已上）此明索車之處。破有人言索大白牛車義也。彼疏釋經言如此種種羊車鹿車牛車今在門外可以遊戲云。明長者示諸子三車處。內合示三乘人果處。三車既在門外。然三乘人。盡無生智。在三界外。若同殘三界正使煩惱掛出三界外。證掛無生智。故言示三車處也（已上）又釋經各賜諸子等一大車云。即譬上方便品中第八。於諸菩薩中正直捨方便但說無上道。明如來為三乘人說法花。乃至初言各賜諸子等。此一句。先開長者心平等京門。圓合明如來今日平等。為三乘人。說大乘經。令同得圓極妙果也。次言一大車。此三字。即是第二所賜物章門。同用圓極妙果。與今時眾也（已上）此等文中。三車。大白牛車。三乘。一乘。總通合數。成四乘教。是故賢首·靜法·清涼並以光宅。為四教師。非唯此文。彼疏文多。故探玄記。敘光宅師四教已云。是釋如彼法花疏中（已上）指此八卷疏也。問。光宅師意。三乘菩薩。為取小乘教中菩薩。大乘教中菩薩乘耶。答。彼方便品疏。釋尚無二乘何況有三云。尚無二乘者。言尚無遍行六度菩薩乘。辟支佛乘。何況有聲聞乘。故知唯是一佛乘（已上）偏行六度菩薩者。是小乘教中。所說菩薩也。同疏四云。阿羅漢。辟支佛。大力菩薩。殘正使已掛（已上）此舉三乘。無舉究竟人也。既言大力菩薩。此是大乘權教菩薩。探玄光宅教中。明三車俱不得。以不上故。亦三皆索。故菩薩亦索車已云。故知是權。同羊鹿也。以是大乘中權教方便說故（已上）章主得光宅意。判言大中權教。即同光宅大力菩薩。明知。法花不會爾前實大乘教。以爾前實教不滯方便故。大同清涼。得光宅意。又玄記權大言。不可言唯大。彼疏亦舉小菩薩故。是故總通二類菩薩。同問。章餘義同上辨者。是何等義。答。權實差別中。三權一實文。破執立正。所成相狀。後此意同。故指同上。問。上權實門。令入別教。為彼門意。此義云何。答。光宅宗意。唯會三權。歸入法花一乘而已。宗義不同。不關花嚴。問。賢首大師。愚法二乘。不出三界。三車不攝。光宅師意。其相云何。答。彼此義異。不可混亂。光宅師意。不簡小教聲聞及以大聲聞。一切皆是三車所攝。據教有淺深。約體唯是一。此門不同賢首所立。問。光宅師意。法花何處。說三乘中菩薩之文。答。方便品偈云。有佛子心淨。柔軟亦利根。無量諸佛所。而行深妙道。為此諸佛子。說是大乘經。我記如是人。來世成佛道。以深心念佛。修持淨戒故。此等聞得佛。大喜充遍身。佛知彼心行。故為說大乘（已上）彼疏釋云。有佛子心淨。此下三行半偈。是第二別出三乘中大乘之人教。中亦有二。初有一行半偈。先出三乘中大乘人教。說是大乘經者。是昔日三乘中之大乘。非今日大乘。第二行偈。正開是方便。自有二。初我記如是人下一行半。略記成佛。第二佛知彼心行下半行。正開是方便。佛知彼心行。為說三乘中之大乘也（已上）即是三乘中菩薩乘。而非小乘偏行六度菩薩。上宮王疏。御解亦爾。
    章後代信行禪師下。三舉類。信行魏人。少而落釆。博綜群經。蘊獨見之。明顯高蹈之跡。與先舊德解行弗同。雖受具戒。而後捨之。居大僧下。在沙彌上。門徒悉行方等結淨。頭陀乞食。日止一食。在道路行無同。男女普皆禮拜。似不輕行。作對根起行雜錄三十六卷等。製作非一。立三階宗。判斷聖教。約時就機。建立非一。懷感法師。造淨土群疑論七卷。彼第三卷。一一破柝。不許彼義。藏經之中。有三階集錄五卷。引諸經論正文。成立教義。而前後雜亂。始終混同。義意難見。宗旨難得。彼所製雜錄等。隋開皇二十年。敕斷不聽流行世間。信行乃是隋朝之人。行如是之化憶斷實無準。言謂一乘三乘等者。此二教相。雖依光宅。而開合異。三乘為一。並與一乘故。成二教。體同光宅。有三一故。三乘一乘。各有三義。即成三對。一普引一對。二同別一對。三迴直一對。亦名漸頓。別法解行。隔歷不融。普法解行。圓融相攝。三根定別。諦緣度等。同歸一性。皆成佛道。迴小人大小俱說。不依迂迴。頓入大乘。如應三乘一乘之相。義苑云。前教體同光宅。但開合之異。次教與前稍異。是以光宅但同歸一實。此乃具德圓融。故明普解普行花嚴法門也。然此判教。既宗法花四乘。前教連同光宅。次教一乘。乃是隨機調練。權漸終歸。翻指花嚴及真進者。豈非頓漸始終之相隔耶（已上）言前教者。是三乘教。次教即是一乘教也。言。連同者。連字寫謬。可是還字。故義顯矣。折薪云。信行此師所立。但合三為一教。與光宅異爾。又此中一乘三乘。有二對。初普別為一對。次漸頓為一對。皆可見（已上）此記釋意。三對之中。後之一對。合為一對。名為漸頓。後古云。別解別行者。解行一一歷別。三乘差別。諦緣度異也。先習者。謂大由小起。亦大小俱陳也。普解普行者。一具一切故。此非花嚴。餘宗則無（已上）二教各三義。隨一成二教。三義總通。名為二教。
    章十依大唐三藏下。第十三種教。分二。初舉人標教。二依法陳相。今初。言大唐三藏玄奘法師。大疏唯云唐三藏焉。會解云。唐三藏者。名玄奘。本名禱。姓陳氏漢大丘仲弓之後也。洛州維氏人焉。有兄素出家。即長捷法師也。以奘少羅窮酷。偏意攜守。年十一。誦維摩法花。東都恒度為僧。後入蜀受學。後別兄偏往參學焉。曾歎曰。余周流吳蜀。爰逮趙魏。未及周秦。頗有講筵。率皆登踐。已布之言。今雖蘊胸襟。未吐之詞宗。解籤天地。若不輕生殉命誓往花胥。何能具覿成言。用通神解。一睹明法了義真文。要返東花。傳楊聖化。於是礪志。得達印度。於那爛陀寺戒賢論師處。留五年。學瑜伽·顯揚·對法諸論。又停二年。於缽代多國。學正量部根本論·攝正法論等。卻往枝山勝軍論師居士所。學唯識決擇論·意義論·成無畏論等。首尾二年。又先於曲女城。學佛使曰胄二毘婆娑。於毘耶摩耶三藏所。經于三月後在枝林山。夜夢時內及外林邑火燒成灰。見一金人。告曰。卻後十年。戒日王崩。印度使亂。當如火蕩。覺已向勝車說之。奘意方決嚴具東返（後永徽之末戒日死並飢荒如今夢所見驗矣）貞觀十九年。正月二十四日。屆于京郊。後所翻經論七十五部。計一千三百三十五卷。享壽六十五歲。序云。卷秋寒暑。時經一十七年。耳目見聞處。越百十七國。雖偏參學。而偏宗戒賢。故依彼判三時教。如下具述。時在印度。造會宗論三千頌。會融瑜伽·中論之旨。又造製惡見論一千六百頌。制十八部小乘。破九十五種外道。後戒日王。欲為流通。於曲女城。集十六國論師。斷云。能破一偈。當截舌已謝。經十八日。無敢破者。故西域稱為脂那大乘天也。其見重西域也如是。況歸此國。王臣覦敬。亦可知也（已上）如下具述者。大疏明頓漸不定三種教。漸中武丘山岌法師。三時教之處。指同玄奘。會解即釋此處。是故指下。敘天竺立教。戒賢三時之處。玄奘三藏。所翻經論。於所齎梵本中。是最少分。未譯之者。不可勝計。慈恩傳云。法師於西域所得大乘經。二百二十四部。大乘論。一百九十二部。上座部經律論。一十四部。大眾部經律論。一十五部。三彌底部經律論。一十四部。彌沙塞部經律論。二十二部。迦葉辟邪部經律論。一十七部。法密部經律論。四十二部。說一切有部經律論。六十七部。同論三十六部。聲論十三部。凡五百二十卷六百五十七部。以二十馬負而至（已上）所齎持來。梵本如是。共所翻譯。七十五部。所未翻者。總有五百八十二部。麟德元年正月之中。請翻寶積經。三藏辭云。報命已窮。彼經大部。縱雖企譯經。不能訖。遂辭不翻。乃歲二月四日奄焉而卒。乃春秋六十有五也。當日本第三十九代。天智天皇御宇三年甲子矣。厥後（從乙丑計）二十九年。至大周則天皇后長壽二年癸巳。南天竺菩提流志三藏。方達都邑。乃安置之佛授記寺。本名達摩流支。唐言法希。天后改為菩提流志。唐云覺愛。齎寶積經梵本而來。即會義學諸德。自大唐中宗皇帝神龍二年丙午。至叡宗皇帝先天四年癸丑（改為開元元年）首尾八年。翻譯大寶積經百二十卷。四十九會。於中二十六會三十九卷。流志新譯。餘二十三會八十一卷。並是舊釋。次第勘之。編列成部。加之多譯諸經有若干部。開元十五年十一月四日。流志歸寂。春秋一百五十六。長壽二年。春秋百二十二。方著唐朝。住于脂那。經三十五年。正玄奘三藏久住世者。所齎諸典。咸皆應譯。報命不久。不果願焉。所未翻譯。諸經律論。部帙難準。已翻諸典。事極不定。如大般若。六百為部。婆沙二百。瑜伽一百。正理八十。顯宗四十。俱舍三十。發智二十。集異門足二十。大菩薩藏經二十。如是第減乃至一卷一部。卷軸成部。如是不定。未翻諸教。部量准知。玄奘三藏。歸寂之年。賢首大師。年二十二。形在童子。未出家矣。而達花嚴自任。建德。至二十八。出家受戒。大敷花嚴。弘通海日。玄奘三藏。亦名遍學三藏。天竺小乘。歎名尸羅提婆。以云戒天。大乘歎名摩訶衍提婆。此云。大乘天。智辨辭鋒。無有及者。
    章即三法輪下三依法陳相。亦二。初舉名。二釋相。今初。言即三法輪也者。日域現流法相宗人。唯名三時教。所謂初時有教。第二時空教。第三時非空非有中道教是也。三論宗人。自空所立。名三轉法輪。謂根本法輪。枝末法輪。攝末歸本法輪也。然法相宗所立。亦是三法輪。而常途名目。稱有空中道三時教也。
    章一名轉法輪下。二釋相。亦二。初正明。二詳覈。今初。義苑云。一轉法輪者。謂三輪四諦法輪。說諸有為法。皆從緣生。以破外道自性因等。又緣生無我。翻外有我。然猶未說法無我理。即四阿含等是（已上）和本云。一名轉法輪。宋本無名字。言外道自性因等者。數論外道。二十五諦。冥諦為因。生餘諸諦。舊曰冥諦。鈔云自性諦。等者。等取勝論外道六句義等。自然無因等。皆此中所攝。邪因所生。無因而有。並是實有。而自性諦本來實有。佛法翻之。是故建立六因四緣。以為生法因緣。而所生法。亦是實有。但所執人我。本來空而已。是故外道自然實有。小乘因緣實有義可。轉法輪者。如來為物。說四諦法。轉凡成聖。轉惑得智。摧破之義。是名輪義。圓滿之義。是名輪義。轂輻洞輪。具足名輪。猶如聖王所有輪寶。有示相轉。是見道位。有勸修轉。是修道位。有作證轉。是無學道。名之三轉。各具四諦。三四十二。即名三轉十二行法輪。而有為自轉。如佛自經三轉十二。有為化轉。如佛為陳如等成三轉四諦等。十二行相。各具眼智明覺。即為四十八行相也。此是最初轉義炳焉。是故小乘名轉法輪。義苑又云。二名照法輪者。以空照有故。第二時中。雖依遍計所執。而說諸法自性皆空。翻彼小乘。然於依他圓成。猶未說有。即諸部般若等諸經（已上）折薪云。密意說者。但說為空。未說不空故也（已上）第二時教。於三性上。並說為空。而其所執上之空者。非是密意。實是空故。說彼依他圓成皆空。是名密意。此密意者。對顯了故。如實而說。名顯了說。即第三時。所執是空。依圓是有。是名顯了。今第二時所說非然。以依圓法皆空無故。義苑又云。第三時中。就大乘正理。具說三性三無性等。方為盡理。即解深密等經（已上）折薪云。持法輪。顯了說三性及真如不空理等者。此中有二義。一持三性理。二持真如不空理。理字昌上。文中及字。揀有二也（已上）復古云。三持法輪者。謂雙持前二也。三性真如。皆約理說不空。謂圓成是有。依彼自宗。但許不變湛然常存之有。非隨緣有（已上）言雙持前二者。初時實有。第二皆空。雙持此二。云何持二。第二空中。所執空分。初時有中依他假有。圓成真有。持此空有。同時成立。第三時中。三性雙說。所執空故。即是非有。依圓有故。即是非空。說三性故。即顯非空非有中道之理。是故名曰雙持空有。非謂亦持初時依他實有之分。及所執有分。第二時中。依止圓空分。初時約彼依他說有。第二時約所執說皆空。故我法二執。當情現相。皆是所執。二乘我執之分皆空。執諸法有。即有法我。當情現相。是非所持。是體無故。問。真如不空。與三性中圓成實性。有何差別。而別舉之。圓成實理。是不空故。答。大途言之。其體此同。而總別異。故別舉之。三性是總。如是別故。又三性中真。是不變如。法相所立。真如自體。真如不空。具過恒德。隨緣成事。是終教義。是故特言真如不空。以終教之中。必有隨緣故。以此教之中。無唯不變故。義苑又云。是則於彼三時。初隨有邊。約依他說有故。次隨空邊。約偏計空。故俱非了義。後時具說偏計空。餘依圓是有。契會中道。方為了義。此依深密所判。一時定。謂初時等故。二法定。謂有空等故。三經定。謂指阿含等故（已上）此總料簡三時偏中。了義不了義之相也。上來所引。義苑解釋。皆取清涼三時之文。全為今章解釋之文。少分亦取演義鈔詞。此三時教。本是天竺戒賢論師。依深密·瑜伽論等所建立也。即在解深密經第一。瑜伽決擇分第七十六。又出金光明經第一卷焉。玄奘三藏。隨戒賢論師。承傳此義。即歸脂那。大弘此宗。是故三藏。立此三時。故義苑云。此師宗承西域戒賢論師。立三種教。以法相大乘。而為了義（已上）慈恩大師。專承此宗。立此三時。弘演傳通。法相諸師。所立皆爾。然賢首大師。謁日照三藏。問天竺論師判教之事。三藏答以戒賢智光兩宗三時。隨彼所說。具記錄之。廣在探玄記第一。起信疏上卷。十二門論疏等。清涼大師。隨賢首記。大疏載之。今受所敘。啻言玄奘。師資芳芬。彼此是同。日照三藏。大菩提寺。及那爛陀寺之僧。大飡戒賢智光真風。通遠瑜伽·中觀之旨。兩宗義理。智淵深廣。故向賢首。備說所學。其本致者。是三論宗。乃智光論師之門人也。日照三藏。住魏國西寺。務翻經嶋業。賢首大師。共在譯場。翻譯之。暇習學三論之宗旨。于三藏法師。是故賢首所傳三論宗者。智光之門風。日照之宗曜之賢首依此意致。作十二門論疏。即通判釋三論宗旨。花嚴學者。賢首來裔衣。可依此意。護三論旨。日照三藏。在那爛陀寺。聞玄奘三藏傳法弘。思慕玄門。遂來振旦。乃玄奘入滅之後。經十七年。永隆元年。方著唐朝。厥後八年。在魏國西寺東寺之間。設花嚴闕文。及翻諸經論。垂拱三年。丁亥卒于翻國東寺。慈恩法苑第一云。述今文者。如解深密經第一卷·瑜伽決擇第七十六云。世尊廣為勝義生菩薩。依遍計所執體相無故。說相無自性性。依依他起上。無遍計所執自然生故。說生無自性性。及即依此。說無遍計所執。一分勝義無自性性。依圓成實上。無遍計所執故。又說一分勝義無自性性。說三種無性。皆依遍計所執性。已勝義生菩薩。深生領解。廣說世間毘涅縛藥雜釆盡地熟蘇虛空諸譬喻已。世尊讚歎善解所說。勝義生菩薩。鹿林中。唯為發趣聲聞乘者。以四諦相。轉正法輪。雖是甚奇。甚為希有。一切世間。諸天人等。先無有能如法轉者。而於彼時。所轉法輪。有上有容。是未了義。是諸諍論。安是處所。世尊在昔。第二時中。唯為發趣修大乘者。依一切法皆無自性。無生無滅。本來寂靜。自性涅槃。以隱密相。轉正法輪。雖更甚奇。甚為希有。而於彼時。所轉法輪。亦是有上。有所容受。猶未了義。是諸諍論。安是處所。世尊於今第三時中。普為發趣一切乘者。依一切法皆無自性。無性無滅。本來寂靜。自性涅槃。無自性性。以顯了相。轉正法輪。第一甚奇。最為希有。于今世尊。所轉法輪。無上無容。真了義。非諸諍論安足據所。爾時世尊。告勝義生菩薩曰。勝義生。若善男子。或善女人。於諸不了義經。聞已信解。書寫護持。供養流布。受誦溫習。如理思惟。以其修相。發起加行。比此所說了義言教。聞已信解。乃至廣說。以其修相。發起加行。所集功德。百分不及乃至一。鄔波尼殺曇分。亦不及一。比所生福。難可喻知。吾今略說。如爪上土。比大地土。或如午跡中水。比四大海水。百分不及一。乃至鄔波尼殺曇分。亦不及一。說此經·時。六百千眾生。發菩提心。三百千聲聞。遠塵離垢。得法眼淨。一百五十千聲聞。永盡諸漏。心得解脫。七十五千菩薩。得無生法忍。金光明經。亦說三時。謂轉照持。涅槃經說。初令皆服乳。次教總斷乳。後教有應服有不應服者。與解深密所說義同。瑜伽釋中。此三時少異。義即意無別。由此誠證。若以偏圓機宜漸次。教但三時。非一非五。上來總是。述今文也（已上）此彼章中。具舉三時教之證文。其三時教。一一相者。彼章次云。略示教者。四阿笈摩等。是初時教。諸說空經。是等二時教。以隱密言。總說諸法無自性故。花嚴。深密。唯識教等。第三時也。以顯了言。說三無性。非空非有中道教致。由諸異生起自無始。迷執有我。不了我無。沈沒愛河。輪迴癡海故。佛初說四諦法輪。令知我空。唯有其法。憍陳那等。最初得道。彼聞法有。證我皆空。便執諸法。為真實有。封著小果。不求大位。佛為方便。後說法空。破除有執故。次時中。說般若等。言一切法。本性皆空。須菩提等。迴心趣大。彼聞法空隱密言教。便撥諸法性相都無。何所造修。何所斷捨。佛為除此。復說唯識三性等教。勝義生等。信解修學。遍計所執無。知法無我俱遣。依他圓成有。照真俗雙存。無無所無。所以言無。有有所有。所以言有。言有而有亦可言無。遍計所執。真俗無故。言無而無亦可言有。當情我法。二種現故。令除所執。我法成無。離執寄詮真俗稱有。妄詮我法。非無。非不無。當情似有。據體無故。妄詮真俗。非有非不有。非稱妄情。體非無故。我法無故。但是執皆遣。真俗有故。諸離執皆存。由此應言。迷情四句。四句皆非。悟情四句。四句皆是。說境我法空。破初執有。說心真俗有。破次執空。諸偏見者。初聞說有。便即快心。於空起讀。後聞說空。亦復協意。便諦於有。今言非空非有中道教者。第三時也。約理及機漸入道者。大由小起。乃有三時諸教前後。解深密經。說唯識是也。若非漸次。而入道者。大不由小。即無三時諸教前後。約其多分。即成道花嚴等中。說唯心。是多分頓漸。無別教門。隨一會中。所應益故。華嚴說有聲聞在會。深密亦有聲聞發心。勝鬘經中。亦說一乘意生身等。攝大乘。說為不定人。說一乘故。法花經中。分別功德品。言仙說如來壽量品時。有八世界微塵數眾生。發菩提心。如是等文。上下非一。故知法花亦被頓悟花嚴亦有漸悟之釋。若依覺愛定唯一時無漸次者。即違深密說有三時。若依劉虯定有五時前後次第。後無文說。然違三時。今總不依。若據眾生機品及理。可有頓漸之教。然不同於古說若不約機理。定判一經。為頓為漸。時增減者。頓漸不成。故唯識云。我於凡愚。不開演。非遮不定及定性故。此依證果。若謂人天。即有四時。其二乘者。方便學法。是彼初學故。略不說。今依師授。略敘古今時利差別。其諸有智。任情取捨（已上）此一段中。三時義理。委細分明。教意極成。既言師受。即是慈恩窺基尊者。親承玄奘三藏口授。敘此教義。玄奘亦承西天戒賢論師口授。授之慈恩。提攝慇懃。宗緒繼續。唯識法相。大乘宗者。既立三時。備攝諸教。第三時教。是極了義。解深密經。即第三時。以為所依所宗本經。瑜伽師地。是所依論。五分建章。廣釋諸經。有十支論。各司廣顯瑜伽中義。謂百法。五蘊。顯揚。攝論。雜集。中邊。二十論。三十論。莊嚴。分別瑜伽。或除攝論。加理門論也。就中三十唯識者。世親菩薩之所造。具攝瑜伽義。大盡法性相。十大論師。各作解釋。護法解釋。絕倫飛威玄奘糅譯。總成十軸。護法為正。兼聚眾釋。名成唯識。彼中引六經十二部論。廣明唯識三性十地因果行住。斯乃了相大乘中通妙教。言六經者。花嚴·深密·如來出現功德莊嚴·阿毘達磨·楞伽·厚嚴經也。十一部論者。瑜伽·顯揚·莊嚴·集量·攝論·十地·分別瑜伽·觀所緣緣·二十唯識·辨中邊·雜集論也。建立百法。明有為無為之相。陳說三性。盡迷悟性相之義。五重唯識。是觀門之精致。四重二諦。乃義解之旨歸。三乘五性。隨機垂普齊之業。法相法性。任義窮決斷之德。五位修行。示三乘之因果。四智心品。顯三身之菩提。如是等法。此宗所說。義門極多。不能具舉。如來在世。彌勒菩薩。親隨世尊。飡受此法。如來滅後。九百年時。彌勒菩薩。依無著請。下中天竺阿瑜闍國。於瑜闍那講堂。經四月夜。為阿僧伽（此云無著）說五部大論謂瑜伽論·莊嚴論·中邊論·分別瑜伽論·般若論也。無著菩薩。受此諸論。普為眾生。弘演開導。更造諸論。廣被時廣。其天親師子覺。並無著昆弟法子也。各勝師化。大造雅論。如世親三十頌者。十大論師。各渧文藻。謂護法·德惠·安惠·親勝·難陀·淨月·火辨·勝友·勝子·智月也·親勝·火辨者。世親同時之匠。護法菩薩者。千一百年出世。勝友·勝子·智圓者。是護法之門人。德惠安惠·淨月者。厥之中間同時之人。難陀論師。亦出中間。慈恩傳三云。阿僧伽。亦名無著。健陀羅國人也。佛滅後一千年中。出現於世（已上）義燈第一。無著兄弟三人出世。總言九百年。餘師釋中。云九百餘年。今取折中。即是九百餘年。未足千年。此時彌勒菩薩。降下說法。法相中宗。始弘五天之根源也。次是無著菩薩。次乃世親菩薩。此時皆是九百餘年。不滿千年。法相血脈。世親之次。立於護法。為其祖承。然護法出世。多云千一百年。而非限滿。唯是一千一百餘年。然戒賢論師者。護法菩薩親度。面受之上足門人也。依西域記第八。護法戒或賢。令破外道。而戒賢年少。餘人嫌彼年少。雖然師遂遣彼。令難外道。外道被詰。皆悉伏從。戒賢年淺。且約二十。以年滿二十。已受具戒故。然護法菩薩。年三十二。卒于菩提寺。護法亦居那羅陀寺。在彼玄奘所住房之南矣。震旦計佛滅年代。諸說非一。且依二說。一云。依齊朝法上法師所說。取穆王時。佛入滅義計之。二云。依隋費長房所說。取莊王時入滅計之。取穆王是遠。取莊王乃近。法相宗。唐朝人師。取穆王時計之。即依法上所說。如從方顯幽抄·元傅通贊鈔·遇榮仁王法衡抄等明之。日本法相先德學者。皆取費長房所說為定。今所述者。即依長房。戒賢年二十時。如來滅後經一千一百五十五年。若法上說。已經一千四百九十五年。此時護法盛住於世。若依長房言。護法出世。一千一百餘年。若依法上。年不相順。即三百餘年。前卻相違。戒賢二十之時。即當梁中大同元年丙寅。及日本人王第三十代欽明天皇御宇七年丙寅。玄奘三藏。年滿三十。當大唐貞觀六年壬辰。於中天竺那爛陀寺。謁干戒賢論師之時。戒賢年百六年。此時如來滅後。經一千二百四十一年。若依法上。經一千五百八十一年。當日本第三十五代舒明天皇御宇四年壬辰。玄奘同此滿三十時。往𤘽尸那羯羅國。娑羅林。如來涅槃之處。拜涅槃遺跡。玄奘正聞彼國所說佛滅度後所經年序。諸說不同。故慈恩傳三云。自涅槃已來。或云千二百歲。或千三百。或千五百。或云過九百未滿千年（已上）非唯彼國所說。亦五天境。通此異。此舉四說。當玄奘三十歲。經此春秋。對此震旦二說。不當何說。言其大數。千五百歲。近法上說。千二百歲。近長房說。大疏明戒賢師承云。近踵護法·難陀。會解云。言近踵護法難陀者。據此二師注唯識等義。西域未唯識者。乃杖林山。勝軍論師。亦奘師所宗。今云戒賢近踵者。以瑜伽·唯識並法相宗故。作此敘矣。然非戒賢正踵護法·難院也（已上）此意即謂。戒賢非是護法親度。難陀實爾。戒賢不值護法親授。戒賢西域記第八。分明說故。此當依法上。護法在千一百餘年。戒賢言一千四百九十餘年。若以爾違西域記所說。若以護法·戒賢。俱安一千四百九十餘年者。雖順西域記。而違佛地論等。彼說千年後。不經幾故。諸師並言一千一百年故。但雖是四百九十餘年。言千歲後。有何巨害乎。此助依法上所說之義也。是故法相西天相承。世親之次。取護法菩薩。護法之次。即戒賢也。世親與護法。中間百五六十年計。不知相承人名。雖然護法正釋世親本頌故。雖不知人。直次取之。戒賢之次。覺賢論師。繼弘宗旨。西天連續。此後不知。至于震旦。法相宗者。玄奘三藏。貞觀十九年。歸大唐國。大翻經論。昌於此宗。門徒三千。達者七十。上足四人。入室一盤。乃慈恩窺基大師是也。玄奘是震旦國法相始祖。次慈恩大師。次溜州惠浪大師。次樸楊智闍大師。及路符義忠等也。震旦血脈。自此已後。不知所錄。至日本國法相宗者。人皇第三十七代孝德天皇御宇五年（己酉）道昭和尚。往大唐國。親事玄奘三藏。習學法相宗及彼禪門。在唐五年。同天皇御宇九年癸丑歸朝。大傳玄奘所翻諸經論等。弘通本朝。次經五年。第三十八代齊明天皇御宇四年戊午。智通智連。奉敕往唐。德玄奘三藏並慈恩大師。受學法相。乃唐朝顯慶三年戊午也。此時玄奘。昌務譯業。慈恩亦預譯場。智通智達。習學功畢。歸朝弘宗。大講敷之。齊明天皇四年之後。經四十六年。至第四十代天武天皇御宇大寶三年癸卯。知鳳法師。經唐。德溜川惠沼大師并樸楊知周大師。學法相宗。乃大周天后長安三年癸卯也。此時智周年二十六。惠沼年五十四。昌弘法相。大務譯業。慈恩卒後。經十九年。玄奘卒後。經四十一年。智鳳後賢日域。大弘所傳。日本法相。是為本疏。智鳳授之義淵僧正淵有八人神足。謂行基菩薩·良辨僧正·玄昉僧正·良敏大僧都·降尊律師·行達大僧都·宣教大法師·定照大德·道惠律師也。良辨者。後學花嚴。乃建東大寺。弘花嚴宗。道慈者。後入唐朝。廣學六宗。三論為本。歸朝之後。建大安寺。大弘本宗。玄昉法師。干後聖武天皇御宇。往於大唐。值樸楊大師。學法相宗。天平八年丙子。歸朝弘宗。而樸楊大唐開元二十一年癸酉六月二十日入滅。春秋五十有六。當日本天平五年癸酉。玄昉先智周在世之時。入唐學法。然後經年。乃歸本朝。玄昉之下。有善珠僧正·常騰僧都·永嚴僧都·忠基律師·慈別少僧都等。善珠之次。昌海和尚。次基繼律師。次義先大德。次安國大德也。行基菩薩之次。勝虞大僧都。次護命僧正。次仲繼律師。次明詮大僧都等也。永嚴之下。有常晴少僧都·行賀大僧都等也。宣教下。有賢璟大僧都·玄懷僧都·玄賓僧都等。賢璟下。有修圓大僧都·明福少僧都等。修圓下。有壽廣已講·德一菩薩等。明福下。有延賓已講。次空晴僧都。空晴下。有真義僧正·忠竿大德·守朝已講·平仁大德·明憲僧都等。忠竿下。有林懷大僧都。懷之下。有主恩大德·經救大僧都（亦稟真義）永昭大僧都等主恩之次。有永超僧都（亦承經救）超之次。有湛秀已講。次覺晴大僧都。次藏俊贈僧正。次覺憲僧正。憲之下。有信憲僧正·貞慶已講也。如是橫豎傳燈雖多。且約豎傳。言血脈者。日本法相第一祖師智鳳法師。第二義淵。第三宣教。第四賢璟。第五明福。第六延賓。第七空晴。第八真義。第九林懷。第十主恩。第十一永超。第十二湛秀。第十三覺晴。第十四藏俊。第十五覺憲。第十六貞慶。貞慶上人。門侶甚多。謂圓玄大僧正·覺遍權僧正·璋圓大僧都·良算法師等也。圓玄下。有經圓法印·專英法師·圓憲法印等。圓實大僧正。承于經圓。專英下。有實懷僧正·公信法印等。尊信大僧正·宗壞僧正。俱承圓憲。慈信大僧正。承于宗壞焉。覺遍下。有良遍法印·貞弘律師·緣圓得業等。賢恩已講。承覺遍良遍二哲。恩之下。有尋賢大法師·猷賢法師也。貞弘下。有實寬法印·行寬法師·憲弘法師·英禪僧都（又承專英英玄）範憲僧正（兼承緣圓）緣圓（兼承良算）之下。有訓實大法師·緣憲法師。業繼法師等。良算下。有實大僧都。英禪下。有憲範大法師焉。慈信公信·範憲俱承法于尊信大僧正矣。尊信·慈信並佛宗之鸞鳳。法家之梁棟。解行深高。德山岷峨。法相祖裔。橫豎極多。略舉少分。以示初學者。諸寺多學。今興福繁昌。流亦潤餘寺。橫豎名。傳燈三國宗緒。粗知如此。現傳宗故。略示之。雖是傍論。而勿厭繁。
    章此三法輪中下。二詳覈。義苑云。此約時定。以出建。若約法定。則空有隔歷。若約經定。則義不相通。三定既立。不可以相從而收也。然上諸師判教。俱依列不更出違。唯大唐三藏。列義兼違者。蓋由此師親遊五印。特稟三時。五慥繁興一乘掩曜。竊慮後人傳襲。顛墜大宗。故於此中。言於一失。例餘諸師。皆未充當。故下開宗分教。方為盡理。上文疏中。一一出違者。密符賢首例意。顯用清涼法言。須知教相旨趣深微。不可率情趣分彼此厥或曾同不語。又乃昧于佛心。豈成傳演之人乎（已上）折薪云。此三下。轉法輪即小乘教。照法輪即始教。持法輪即終教。即探玄·大疏·圓覺並以第三時。為始教者。此唯取三性理也。由三性理通始終二教。若依彼三性。立彼三無性。以顯中道。此義通終教。若偏計是空。依圓是有。此唯始教。故清涼立此為三性空有宗也。今約前義故。大分曰終。況其中攝不空真如耶。故知深密三時。不唯始教。又由二乘通三教。故文云。三乘中始終二教也。何以下。不攝別教可知。今文中。唯揀此師所立有。以此章意。在敵對此師。故濁揀顯也（已上）今章第二第三時教。配始終者。以約法故。第二時教。唯說空故。第三時說三性中道不空如。故探玄大疏等。第二第三時。為始教者。約攝機故。故玄一云。以深密中。第二第三時教。同許定性二乘。俱不成佛故。今合之總為一教。此既未盡大乘法理。是故立為大乘始教（已上）兩時俱立三乘定別。此即約機。名為始教。大疏等釋。其義亦爾。第二時教。立定性者。如大般若五百九十三。說三乘定性等中云。若有情類。於聲聞乘性決定者。聞此法已。速證得自無偏地（等云云如大疏引）以即定性不成佛也。第三時教。立定性者。解深密經第二。無自性相品云。善男子。若一向趣寂聲聞種性補特伽羅。雖蒙諸佛施說。種種勇猛加行方便化導終不能令當坐道場。證得阿耨多羅三藐三菩提。何以故。由彼本來唯有下劣種姓故。乃至是故說彼。名為一向趣寂聲聞（已上）即是定性。亦不成佛。即說第三時教義也。問。上來所敘。諸師立教。為皆有違。為不爾耶。答。此義已如上粗陳述諸師意。為欲陳述諸師立教。收攝諸教。亦判花嚴。為某甲教。成有不攝。吾亦立教。攝一代典。顯揚花嚴。是故具引諸師立教。各顯其意。不事難破。故下別舉諸師歎德。縱雖有違。未必發言。玄記第一。舉十家已。歎德美勝。全同下段。然義苑疏。段段顯違。何是必爾。問。若爾。何故今段三時。作其攝教不盡過耶。答。見此文意。可有二門。一云。是舉有違。作不盡過。如義苑疏等中解釋。二云。直敘彼宗所立之意。非是舉違作不盡過。問。直敘意何。答。彼所立意。約漸悟機。有三時次第。如深密經。若頓悟者。無三時由漸。如花嚴經。故三時中。不攝花嚴。故慈恩唯識疏第一。陳三時已云。如瑜伽論第七十六。解深密經廣說其相。此約機理漸數法門。以辨三時。若大由小起。即有三時年月前後。解深密經。說唯識若頓教門。大不由小起。即無三時前後次第。即花嚴中。說唯心是。初成道竟。最第一說。此約多分。今論所明。二種皆是。若對不定性。大由小起。即第三時教。若唯被菩薩。大不由小起。即頓教也。此顯頓漸無別定教。入法界品。五百聲聞。亦在座故（已上）言今論者。成唯識論。此論尚是若望頓悟。不論三時。況花嚴經。何論三時。章陳此意故。云不攝花嚴法門。非是彰違。有法相師。見受此文。如是料簡。尤有理在。問。唯識對漸悟時。是當何時分齊。若頓悟無階。唯是一時。比此法體。是第三時。中道教攝。以其義類。一一攝故。非是年月次第分位。何時中說。小乘為初。空為第二。中道為三。是名義類三時。為漸悟人。即成年月。燈第一云。為對漸悟。說教三時。若對頓悟。無三時別又所說教。非定如是前後次第。判為三時。並約所說義類相從。望不定性。當第三時。不爾。花嚴第二七日。世尊即說。可對漸悟。在般若等後。方始演說。判屬第三。此有二義。一約前後。二約義類。約前後。亦有二義。初說生空。次說法空。二者初說生空。密詮法有。次說法空。密詮法無。後方顯明生法二執。所執不有。若雜二執。真俗不無故。經說云。有為無為。名為有。我及我所。說為空（已上）又云。若約頓悟。可立一時。問。若立一時。與古何別。法花不許。答。古立一時。約佛一時能頓說。故名為一時。據能雖爾。對根不然。以眾生機熟。有前後。寧得一時說法名為一時。今立一時。約理是一。對究竟果。名為一時。又約被於頓悟之人。隨說何教。而能頓悟一會所說二空之理。雙除二執。故名一時（文說如彼）補亡飾宗一云。問。此立三時。與前真諦所立何異。答。真諦所立。定約年月。故為不可。今所立者。但可以義相從。不同前後。若談有義。初時教收。若談空義。第二時攝。雙彰空有。即第三時故。與前立其相懸別。問。今定教宗。何故乃約二時已說。答。即以三時所說。以為三宗。所言時者。非年月時。合道理故。名之為時。但諸教中。與實義合。初時教收。與空義合。第二時攝。若合中道。即第三時。由此不約年月為時故。與真諦所立有異。然解深密。言初時等者。此約教有淺深。以立三時之異。有教理淺。故名初時。餘二漸深。說為中後。以即同金光明經。轉照持三種法輪也（乃至明修經三法輪相。及明涅槃眼吼之譬云。如彼）此唯專約義類次第。明三時相。是故無有攝教不盡。法相學者。陳三時義。異義多端。或唯義類。或義類為本。兼收年月。或亦返此。或義類年月雙有。異義區分。一偏難定。任學者意。各得其宜。問。章今段文。若約敘違。既約義類。何有不盡。答。深密三時。正約年月。以此攝教。有不盡過。前後乘違。事不攝故。
    章此上十家下。第三述德結益。亦二。初歎德。二結益。初中亦二。初總歎。二只如思禪師下。別歎。亦二。初舉三人。二指餘人。今初。言神威感通者。是二事也。神謂靈奇。異謂異德。以神力祥異。事跡難測故。感謂獲得。通謂到達。以冥眾歸宗。來到交參故。現身放光種種化等。名曰神異。天神影護致供事等。名曰感通。梁唐宋朝三高僧傳。各立十科。攝僧德。且續高僧傳十科者。譯經·義解·習禪·明律·護法·感通·遺身·讀誦·興福·雜科也。高僧之德。雖有兼包。而隨增勝各司其德。南岳天台。並習禪篇也。今言神異感通。此約兼通。惠思禪師。內心謂言。吾往何方。避難修道。時冥空有聲曰。若欲修定。可往武當南岳。是入道之山。古昔高僧。皆住此山。入道證法。隨此冥告。遂往衡山。此謂感通事也。知宿命事。大顯驗等。此謂神威事也。位居十信。得六根淨。備悟三千世界上下內外之事。非是神威感通者何。天台大師。感得非一。法花玄義之初。灌頂大師。歎天台德。總舉十種。始自自解佛乘。終至晝夜流寫。結云唯我智者具諸功德（已上）此等德中。即有神威感通之事。不能具引。又如本傳中具敘矣。言跡參登位者。南岳大師。命門下學士。江陵智顗。令代講金剛經。至一心具萬行之處。顗有疑焉。思為釋曰。汝向所疑。此乃大品次第意耳。未是法花圓頓旨也。我昔夏中苦節思此。後夜一念。頓發諸法。吾既身證。不勞致疑。顗即諮受法華妙行。乃諮。師位即是十地。思曰非也。吾是十信鐵輪位耳。時以事驗。解行高明。根識清徹。相同初依。能知祕藏。又如仁王。十善發心。長別苦海。位昇十信。圓教十信。已斷見思塵沙二惑。欲入初位。即伏無明。天台大師。位居五品。是觀行即。十信方便。大師臨終。告門人曰。吾不領眾。必淨六根。為他損己。品是五品內位耳。義苑云。跡參登位者。信位九品。將登初住位故（已上）信位是南岳。故將昇初住位。五品是天台。居觀行即故。應跡並爾。本地大高。言靈山聽法等者。南岳語天台之事也。言諸餘神應廣如僧傳者。聽法等外。二師諸德。具在續傳台衡二師傳中。亦如天台別傳。國清錄等。略如上敘。言如雲法師等者。講經雨花等事。略如前引。具在續高僧傳第五。即義解篇。折薪云。又麥陵縣漁人。於網中。得經一卷。是泥洹四法品。末題云。宋元徽二年。王寶勝敬造。奉光宅寺雲法師。以此勘之。雲公年始十歲。寺無光宅。此乃靈瑞預顯也。故今云神跡等也（已上）即是神異微祥。亦是感通獲益。
    章其餘諸德等者二指餘人。謂菩提流支。在唐僧傳第一譯經篇焉。淨影遠法師。在唐傳第八義解篇中。充統遵統。並同傳第二十一明律篇上。信行在內典錄第五。玄奘在慈恩傳內典錄等。指本傳等。即如是等。略如上敘。自餘諸德。不遑具檢。
    章此等諸德下。二結益。義苑云。豈夫好異者。言其不改異端。覿斯異軫者。各隨己解。發軫不同。素隱群詮。同明聖旨。疑情水釋。滯解朗然。聖教偏圓。大小殊致。隨根獲益。不混宗乘。故云其宜名契耳（已上）玄記舉十家已。歎諸師德。別歎台衡光宅。總通諸德契宜。大同今文。故不別引。彼次下云。問。此十說。誰是誰非。答。依成實論。佛說內外中間之言。遂即入定。時有五百羅漢。各釋此言。佛出定後。同問世尊。誰當佛意。佛言。並非我意。諸人同佛。既不當佛意。將無得罪。佛言。雖非我意。各順正理。堪為聖教。有福無罪。況此諸說。各有少分聖教為證。是故不可全非奇耳（已上）問。玄記十家。與今云何。答。彼十家者。流支·真諦·光統·大衍·護真·天台·元曉·吉藏·光宅·敏師是其十也。彼中無此耆闍玄奘。然彼真諦所立同誕。此中無彼元曉吉藏。餘之諸師。彼此並同。此之同異。無別所以。非互舉盡。但玄奘宗旨。在下西域及現傳中。是故彼文。不別舉也。上來古今立教義竟。

五教章通路記卷第十三（終）
五教章通路記卷第十四

      東大寺沙門凝然述
  　    
　　　　　
　　　　　
　　　　　

    第四分教開宗。於此門中。總分為二。初標章。二辨相。今初。古今諸師。分教立義。各契時宜。事已前陳。章主之意。分教開宗。顯揚佛法。事須陳演。為是隨古。亦別立耶。古來諸德。既隨義立。今亦隨義。得意建立。是故此門。次前而來。義苑釋門題云。分判五教。開顯十宗（已上）此乃舉下二段。合為門題。此之二段。即是一乘之骨目。一教之髓腦。總判一代八萬教藏。別美七處九會本經。千門妙義。以此為柱。萬眾要旨。以此為棟。號五教章。即由茲焉。
    章於中有二下。二辨相。亦二。初分列。二隨釋。今初。義苑云。就法者。謂於一代教法之上。約其大小權實。漸頓偏圓。流類別故。分成其五。若爾賢首約義開宗。以判五教。何得卻云教法耶。答。雖義為能分。教為所分。此中既云就法。決知是其教法。故下結指云此約法以分教耳若就法義如下別辨。負教之人。善察辭義。切忌。無以名教濫其法義。豈不觀此中但約教詮立其教名耶。以理開宗者。理謂理趣。則趣尚曰宗。雖趣尚多端。以理趣相從。但成其十耳（已上）此釋意者。就法分教者。能詮為法。就能詮法。即為五階。名為五教。法即教也。俱能詮故。折薪云。就法分教者。與以義分教何別。然有二義。一通能所詮。謂教理行果四。皆名法也。二唯所詮。此亦二義。若望能詮之教。法亦是義。若望展轉解釋之義。總舉曰法。別說為義。如云色是法。分十一色。為義。故四辨中。法義二無礙辨。不同也。清涼云。法約自體。義約差別。謂十一色等。虛妄分別之相。即是義也。又圭山云。法對能詮之文。總名為義。對後展轉解釋之義。即名法也。所謂探玄大疏。皆云以義分教者。此由正立教辨所詮。一處說之故。直云以義分教。皆望能詮。為言。若今文。云就法分教者。望下亦所詮差別展轉義。為在第九科中。故下結云此約法以分教爾。若約法義。如下別辨。此即云法云義。都是所詮。但所對不同爾。若使今文立教復如探玄等中便說所詮者。亦應云以義分教也。祖師一宗字之妙。今方見矣。言以理開宗者。理即義理。道理之理。非真理之理也。餘處云依教開宗者。是依五教。明十宗。今云以理。是就所詮為言。五教所詮理。既不同。即以此理。開十宗也。如前六宗所尚道理。不同故。開為六宗。所詮不離八輩。故合為一教也（已上）此記釋者。以法為所詮。約所詮義。分教為五。故復古云。就法分教者。法謂能詮教法。就此一代教法。以類相從。其流有五。故次文云。聖教萬差。要唯有五。問。今家以義判教。其理安在。答。不約所詮之義。何以知其教法有五。蓋由吾祖以圓通之智眼。觀彼聖教。詮小乘行果。則分為小教。權實偏圓。義有不同。則分為彼教故。下文云。此約法以分教。若就法義。如下別辨。此分能詮五教不同。下辨五類所詮差別。於理照著。以理開宗者。約人所尚。道理不同。略有十也（已上）此意以法為能詮教。集成云。就法分教教類有五者。謂約聖言量。判一大藏經。總為五種教。故義苑後義曰。豈不觀此中但約教詮。立其教名耶。如以經本中。下文內。為善伏太子所說。名為圓滿修多羅故。立此名等（已上）此師義意。亦以法為能詮教。約聖言量者。釋就法之言。以理開宗。是約所詮。文顯決定。不及異釋。就法分教法。通能所。是故諸記異釋取捨。問。應有約教開宗義耶。既有就義分教。何無以教開宗。答。集成云。以理開宗宗乃有十者。清涼云。依教文。必顯略（已上）即大疏云。立教開宗分二。一以義分教。二依教分宗（已上）此即二門。能詮所詮。能依所依。相對而明。折薪言餘處云。而會釋者。即當此文。問。五教十宗。諸祖之中。誰人所立。請陳其旨。答。東晉壽曆。翻傳圓經。覺賢三藏。即其譯主。干時法業法師。筆受編列。陶冶研精。遂有所悟。聚眾講敷。服膺數多。造指歸兩卷。大行於世。然則講經撰章。始于業公。自爾已來。梵僧漢僧。啟八會之宗歸。僧哲俗英。錄七處之義旨。賢匠間出。弘演甚多。然構一宗之大城。攝八萬之莊典。正始於終南杜法順尊者。法順禪師。乃文殊師利菩薩之化身。出於清涼山。居于終南之峰。弘以花嚴。訓以一乘。遂造法界觀一卷。五教止觀一卷。是花嚴根本之章。圓宗最初之觀。末裔皆咸服膺。後昆並乃櫝仰。彼五教止觀者。即約五教。各明止觀。故五教之名。正始彼觀。次至相寺智儼大師。親承于杜順和尚。顯揚宗旨。弘傳一乘。搜玄十玄。孔目問答。章疏非一。約就五教。廣立清範。次賢首尊者。稟承在茲。端光照廷。源在雲花。師資芳芬。因緣契合。故賢首親承于智儼。造此五教。一朝歸投。四海仰宗。教理廣敷。義途繁興者。乃賢首尊者。弘傳開演之時而已。厥後清涼。研覈究盡。圭峰服膺弘傳。教理極成。無如此宗者也。當知五教。草創始于杜順。繁昌乃在雲花西寺。就中雲花寺智儼尊者。陶冶圓宗。神僧致告。六相發悟。然後撰疏。通海內。靈驗在前。祥瑞可信。故折薪云。此之宗教。權輿於雲花。周流諸于賢首。故賢首述花嚴傳。中敘至相。其略曰。初既遍學。以法門繁廣。智海沖深。方駕司南。不知所指。乃至於經藏前。而自立誓。信手取之。得花嚴第一。即於當寺智正法師下。聽受此經。雖閱舊聞。常懷新疑。炎涼亟改。未萃所疑。遂遍覽藏經。討尋眾釋。得光統律師文疏。稱開殊軫。謂別教一乘。無盡緣起。悠然賞會。粗知毛目。後忽遇異僧來。謂曰。汝欲得解一乘義者。其十地中六相之義。慎勿輕之。可一兩月間。攝靜思之。當自知爾。言訖忽然不現。儼驚惕良久。因即陶研。不盈累朔。於焉大啟。遂立教分宗。製此經疏。時年二十七也。據此開宗判教。因悟六相法門。曾不云本于起信設。爾龍樹亦不得為二祖。以賢首解起信立義分。脫體與釋。論違解釋分中。亦乍同乍異。豈曰師承耶思之（已上）此釋分教開宗標章之文也。雲花尊者。奇瑞如是。立教精妙。事即可見。然立五教。謂始于儼。彼杜順師。五教止觀。宋朝後代。若是逸耶。彼文傳世。其文顯然。日域古來。彼文大弘。是故知之。然由事義。是草創故。讓功儼師。言其所立。亦無有妨。雖是帝心（杜順尊者）初立。雲花細研。而賢首精究。弘通一天。是故讓功。悉言賢首所立五教。彼亦如是。讓功雲花。大宋諸德。皆謂雲花謂始立五教。乃此例也。集成云。圭峰曰。斯之五教。映古奪今。可為依準。通玄曰。然今唐朝藏法師。承習儼法師。為門人。立教深有道理。亦可敘其旨趣。一小乘教。二大乘始教。三終教。四頓教。五圓教（已上）雖知藏師稟于儼師。而至立五教者。即言藏法師。此例非一。事義皆爾。若覺苑大日經疏演密鈔一。言依清涼五教。此亦隨時有此事矣。上明五教最初所立。其十宗者。杜順智儼所釋文中。未見有其如是十宗。然得雲花尊者意致。賢首大師。始立十宗。是故應言賢首十宗。
    章初門者下。二隨釋。即二。不科自別。初就法分教。於中分三。初牒標。二聖教萬差下。演釋。三結指。演釋亦二。初以類分教。二依教辨相。今初。復古云。聖教萬差。即東流一代部類之多也。就此聖教。通為五類。小者相從為小。不辨部帙大小。卷軸多寡也。餘四皆爾。如人持尺量絹。就絹分成五段。但言分絹。不言尺等。非不用尺。今就教法。類分為五。非不以義也（已上）折薪云。言要唯者五有。顯不增減也。小對大得名。始對終得名。頓對漸得名。以始終俱是漸故。圓總對前。以四皆偏故也（已上）言一小乘教等者。義苑云。具云愚法小乘。謂愚於法空故。皆是大乘貶斥為名故。解深密經云。阿陀那識。甚微細習氣種子。成瀑流。我於凡愚不開演。恐彼分別執為我。謂凡則此教中人天乘。愚則正是小乘之流。既不開演。則不達唯心法空。故攝論云。是故不為諸聲聞等開示此識。彼不求微細一切智智故。見法定實。故云愚法。故智論三十一云。小乘弟子鈍根故。為說眾生空。故愚法小乘之名依此經論而立。則愚揀三乘。小異菩薩故。無所濫矣。二大乘始教。大則揀異小乘。始者初也。謂衍門初教。亦名分教。由合深密第二第三時教。皆未盡理。而成此教。言未盡理者。第二時中。但明於空。空是初門。第三時中。定有三乘。隱於一極。故初教名。亦從深密二時。以得。云何空門為初。法鼓經中。以空門為始。若爾。彼第三時。既不明空。何得名初。以未顯一極故。以是二時同許定性二乘俱不成佛。時由此義。加分教名。三終教。亦名實教。定性二乘。無性闡提。悉當成佛。方盡大乘至極之說。故立為終。以稱實理故。名為實。則雙對前二。以立斯名。非唯說空復說中道妙有。故稱實理。既非分成。故亦名實。依是義故。法鼓經中。以不空門為終也。四頓教。但一念不生。即名為佛。不依地位漸次。而說故。立為頓教。不同前漸次位修行。不同於後圓融具德。故立為頓。頓詮此理故。名頓教。故楞伽云。頓者如鏡中像頓現非漸。寶積中。說頓教修多羅。如以絕言。則淨名默住等。五圓教。依普賢法界。帝網重重。主伴具足故。名圓教。故此圓教。語廣名無量乘。語深唯顯一乘。一乘有二。一同教一乘。同頓同實故。二別教一乘。唯圓融具德故。以別說同皆圓教攝。故經云。為善伏太子。所說。名圓滿修多羅。故立此名也。故五教之名。皆有所憑。不可增減。傳法之士。勿攻異說。強立訛名。展轉澆漓。難復停止。竊觀先祖立言。矩規聖道。豈容晚進復有更張者歟。然則苑師異說。攻擊太高清涼正辭。排斥彌甚。豈待于今。卻容邪說於其間哉。勉之同歸于道也（已上）五教名承。委悉如是。大疏細解。今皆取之。為知名義。皆具引之。
    章初一即愚法二乘下。二依教辨相。亦二。初略釋初後二教。二廣釋中間三教。今初。義苑云。先明初後者。謂此二教。優劣特異。不隨開合。故。有別教小乘居然易別故。別教一乘迴異諸宗故。善伏太子所被之機。經說在周難中。圓滿修多羅能被之教。則除難獲證等（已上）問。愚法小乘教中。具說三乘因果。是故亦說菩薩修行。如阿含經。說授記彌勒等婆沙俱舍等。廣說釋迦修行得果之相。何故今教。唯言二乘。不言菩薩。彼中菩薩。何教攝屬。答。佛說小教。本被二乘。令彼出三界。安處累外故。是故愚法。唯攝小乘。菩薩彼教。即是大乘。故小乘中。不攝菩薩。是故諸德。定所攝人。如是配屬。唯攝二乘。貞元疏一云。第一小教者。即聲聞緣覺。謂佛說四諦十二因緣。但明人空。未辨法空。但斷煩惱。不斷所知。但出三界。成於小果。不求菩提。故法花云。為求聲聞者。說應四諦法。為求辟支佛者。說應十二因緣法。就教行異。分成二乘理果同故。合之為一（已上）此即愚法唯攝二乘。不同天台三藏教義。彼名小乘。為三藏教。此教具攝三乘行果。故不名小乘。總號三藏。大疏一上云。所以不名小乘教者。此教亦有大乘六度菩薩三十四心斷結成真佛故（已上）此陳天台所立名也。演義鈔云。謂有難言。何以不名小乘。強立三藏。而招多失。故今通云。以有大乘故。不得名小。彼教之中。立有菩薩。謂是大乘。大乘之中望之。皆稱三藏小乘（已上）彼三藏故。菩薩人者。小中多大。望彼三教。還是小教。如是相望。然今愚法小乘教者。所攝法門。與彼藏教。無有差別。但是不攝菩薩而已。故清涼圭山。並陳愚法小乘教云。初即天台藏教。圭山釋云。以見天台立名招難故。此直名小乘。其所攝法。不異於彼。故云即也。但不收六度菩薩故。唯云小。六度權教。入大乘始教分中故。此意如別卷說（已上）（圓覺大鈔三上）小乘六度菩薩因果。既超二乘。不可與彼同類攝屬。是故以此。為始教分。又小教佛果。非是實事。唯是大乘化身一分。是故奪之。屬始教中。約其體實。雖義是然。既是小教多分所談。若約相別。兼攝言之。菩薩因果。所說多端。故今章上文云。小乘中亦有三。如小論中。自有聲開法。緣覺法。及佛法。此中佛法。但慈悲愛行等。異於二乘故也（已上）玄記一云。菩薩藏中。唯諸聖教。亦有三類。一小乘中菩薩藏。謂詮示菩薩依三十四心等。次第成佛。亦不論於十地行位。仍復不同聲聞等者是也。如婆沙俱舍說（已上。餘二非今要也）下會通中云。以本從末門。如小乘說。以同聲聞故（已上）既始教外。別舉此類。故愚法教。亦有菩薩。孔目第三。小乘教中。有其世義。明成佛事。如之餘諸文等。多明愚法小乘教中菩薩因果。雖知是屬始教分中。而亦小教。說其行相。傍談菩薩。是有何過。而今就正。唯攝二乘。言後一即別教一乘者。問。何故圓教。不言同教。答。圓教本意。唯明別教。攝其漸入一乘之者。是故兼立同教今屬圓就正意。唯明別教。問。圓教之中。有全攝義。約此義門。成立圓教。何必約就漸入之者。答。全攝諸宗。亦約諸乘。若無三乘。無此門故。問。若爾。何故大疏圓教。雙明同別義理分齊。就圓教故。義苑取之。釋圓教故。答。彼明圓教。深廣說攝。是故同別二門並陳。若約此門。今章之初一乘。亦分同別二教。所詮差別。一一皆爾。約此明義。前揀全收。甚深廣大行相如此。今約正意。唯明別教。言此經下文內為善伏太子所說等者。此出六十花嚴第五十五卷中。即是善財童子所過。第三十九知識。願勇光明守護眾生夜夜天。此是第八地善知識。唐經名大願精進力救護一切眾生主夜神也。善財童子。於此夜天所。護法門已。即問天言。此法門者。名為何等。發道心來。經幾時耶。久如當成無上菩提。夜天答曰。此法門者。名隨應化覺悟眾生長養善根。得此法門。為幾時者。我承佛力。為汝解說。乃往古世過世界海微塵等劫。復過是數有劫。名曰善光。彼有世界。名曰寶光。於彼劫中。有萬如來。出興于世。最初如來。號法輪音聲虛空燈。彼閻浮提中。有寶莊嚴王都。彼有大林。名善光明。於此林中。有一道場。名曰善花。彼道場上。有寶蓮花師子之座。時彼如來。於此座上。成等正覺。爾時人民壽十千歲。行殺生等十不善業。時彼如來。於百歲中。座於道場。為諸菩薩及諸天主并閻浮提宿殖德者。說微妙法。其餘眾生。待善根熟。爾時國王。名曰勝光。時彼人民。造十惡業。有諸眾生。犯王法者。囚執囹圄。受諸楚毒。彼王太子。名曰善伏。端正殊特。具足妙相聞獄人苦。起大悲心。白王欲令免脫獄人。王召群臣。而苦。評議。群臣不許。若救彼者。罪應至死。太子代獄。欲自受苦。王依臣言。欲誅太子。王后聞之。乞太子壽。王召太子。即赦獄人。夫人白王。願聽太子在外半月布施修福。然後隨王如法苦治。王即聽許。時都城北。有一大林。名曰日光。太子詣彼。設大施會。一切眾人。雲集彼所。爾時法輪音聲虛空燈如來。與天龍等無量大眾。來詣彼會。為善伏太子等。說圓滿因緣修多羅。時彼大眾。聞正法已。八十那由他眾生。皆起離垢清淨法眼。得無學地。一萬眾生。滿普賢行。廣說（云云）爾時太子。豈異人乎。我身是也。我於爾時。得此法門。經文甚廣。取要引之。下重頌云。顯現自在力。演說圓滿經。無量諸眾生。悉受菩提記（已上）依此文故。立圓教名。天台圓教。即依此文。問。彼是過去如來所說。何故今教。取立此名。答。彼此俱是一乘圓教。無有別味。即是一體。何況守護夜天。於昔佛所。獲此長養善根法門。今遮那會。以此法門。授于善財。彼即圓經。此亦圓教。此彼一體。故得引用。如法花中日月燈明威音王等。此是過去。與今一同。引彼顯此。問。此經中。既言圓滿修多羅。而今於此經。誰初立此名。答。花嚴傳二云。釋惠光。姓揚氏。定州盧人也（乃至）有疏四卷。立頓漸圓三教。以判群典。以花嚴為圓教。自其始也（已上）此乃依善伏太子。圓滿經誠據故也。
    章中間三者。二廣明中間三教。亦二。初標分。二隨釋。今初。復古云。中間三者。謂始終頓也。探玄開二。則首開別教一乘。前四為三乘。三中則開小為小乘。中間三教。為共教三乘。與此全同。章初以別教。揀三乘。以愚法在界內。為小乘。中間為三乘也。孰云不揀終頓哉（已上）總合言之。三乘小乘。總言三乘。三中別開故。分小乘。立一·三·小。以名三宗。因破異釋。故云孰云。
    章一或總為一下。二隨釋。亦三。謂一教二教三教也。今初一教。義苑云。言中間者。謂前有小乘。後有圓教。則始終頓之三也。謂一三乘教也者。言同而義別也。言同故。帶三乘。名義別故。始教實有三乘。方便引攝。究竟不破故。終教該收權小。破會三乘。同歸一乘實故。頓教三乘融攝。一性本顯。靈明知寂故。後之二教。雖展轉深妙。皆該性。良由未免對。故屬三教。如上所引說者。般若深密法花涅槃等（已上）折薪云。言或總為一三乘教者。合前所列中間三乘。總為一箇三乘教也。以此下。出所以。然此所得。自有三義。始教始終俱別。終教始終俱同。頓教始終俱離。然皆三人所得故。總名三乘教也。言如上所引說者。即上同教共般若中所明。三乘共教者是。今既指前反驗。前明三乘。況通三教理無疑也。問。初一即愚法。後一即別教。此中間是三乘教。獨不指配同教何耶。答。此深有理。以同教必具三一。即合成同教。今約三一。分教不同。故不配也。若欲配者。即將此初小中三後一。合乃當同教。正同前上開一乘。下開愚法。而名三乘。即此三乘名為同教也（已上）此中明不舉同教之所以。此亦可有此道理焉。復古云。何以三教總為三乘。以此三教皆為三人所得故。所得者。修因獲得之果也。良由此等大乘經典。雖有權實。皆是通說三法。通益三機也。如上所引者。即三乘中大品等經。共集三乘眾。通說三乘法。具獲三乘益。獲益即所得也。若云終頓三人。共得一果。皆得成佛。或引近異遠同者。皆是憶說。且始教得三果。終頓得一果。此可釋存三泯二不同。分之為二也。今合為一耳（已上）總為一三乘教之釋。諸記大同。對校可見。集成云。或總為一謂一三乘教等者。指上顯法本末門中。普超三昧等。然其泯二之教。亦此中菩薩藏攝。於中即有普超。大品。法華。涅槃。維摩。思益。大般若等。義方圓足。無爽通理（已上）此意終頓是泯二教。而三乘中菩薩藏攝。是故總通言三所得
    章二或分為二下。二二教。亦二。初標列。二釋成。今初。折薪云。二或下。然頓漸總有二義。若直就諸經所詮。行位差別等相為漸。就諸經不立地位。一向辨真性處為頓。此約義克體。以明漸頓也。此如今文並探玄大疏等正三教中說。二若以三時五時。始自阿含。終乎法花涅槃。通名為漸以圓覺等二十餘部不落三時說者為頓。此約大分。總以一代教。分為頓漸也。此於圓覺疏鈔中。多明此義。雖有二義。皆是合始終二教為漸。對第四頓教為頓。但克體約位無位即局。大分約時非時即寬。隨於諸祖所用。何義但以此二義會之。則無不通也。今是克體。約位無位。以明漸頓也（已上）復古云。於上三乘。開出漸頓。謂孔目問答。與餘教章分判諸教。所依之經。皆就法花之前。以皆是憶說。且始教得三果。終頓得一果。此可釋存三泯二不同。分之。為二也。今合為一耳（已上）總為一三乘教之釋。諸記大同。對校可見。集成云。或總為一謂一三乘教等者。指上顯法本末門中普超三昧等。然其泯二之教。亦此中菩薩藏攝。於中則有普超大品法花涅槃維摩思益大般若等。義方圓足。無爽通理（已上）此意終頓是泯二教。而三乘中菩薩藏攝。是故總通言三所得。章二或分為二下。二二教。亦二。初標列。二釋成。今初。折薪云。二或下。然頓漸總有二義。若直就諸經所詮。行位差別等相為漸。就諸經不立地位。一向辨真性處為頓。此約義克體。以明漸頓也。此如今文并探玄大疏等正三教中說。二若以三時五時。始自阿含。終乎法花涅槃。通名為漸。以圓覺等二十餘部。不落三時說者為頓。此約大分。總以一代教。分為頓漸也此於圓覺疏鈔中。多明此義。雖有二義。皆是合始終二教為漸。對第四頓教為頓。但克體約位無位即局。大分約時非時即寬。隨於諸祖所用。何義但以此二義會之。則無不通也。今是克體。約位無位。以明漸頓也（已上）復古云。於上三乘。開出漸頓。謂孔目問答。與今教章分判諸教所依之經。皆就法花之前以·判。如正法念經舉正解行。別邪解行。通三乘教。涅槃經等。及大品經三乘終教。維摩思益。大般若經那伽室利分等。則當頓教。金剛般若。三乘始教。是以今文於三乘開出頓漸。復開始教也（已上）以經配教。隨其多分。容一教中說多教故。未必一經以配一教。但如諸部小乘經等。唯是一教。如一說部等。通始教之始。唯是滅後論師異見。集成云。然漸頓略有二義。一約歷位無位。清涼曰。始終以為漸教。二約化儀。圭山曰。菩提場。初成正覺。不移其處。便興頓教。頓教之首。便是花嚴。自後乃至滅度中間。每遇上根。即頻說真性。時處不同。皆名頓教。有數十部。又三七日後。往波羅奈仙人住處。而興漸教之首。即是五比丘所聞四諦法輪。中間三時。漸次而說。處所各別。終至法花涅槃皆名漸教。三乘權實。部類尤多。此約初義應知（已上）此釋全同折薪所解。為知此師意。亦更重引耳。
    章以始終二教下。二釋成。說二。初漸教。二頓教。漸教亦二。初立義。二引證。今初。義苑云。始終二教。雖信解行位。伏斷昇降不同。並依地位漸次修成故。總名為漸（已上）折薪云。以始下。正約有位為漸。對下無位為頓也（已上）復古云以始終等者終教雖云假設地位。亦在言說。並不同頓教也。是故二教。共為漸也（已上）諸記多約立位名漸。而見章文。漸有二義。一依言顯理。以言為門。顯理實故。二立位漸或自淺至深昇極位故。文中始終二教。所有解行。並在言說者。即初意也。下頓教之中。引淨名默理。今此即先應依彼經十二人菩薩所說不二法門。諸不二法門。並依言顯理故。然彼不二皆終教意。若約終教義邊。即應依彼。今通明始終教故。不別引。終教妙理。既依言顯。何況始教依言不疑。問。理性離言。本來不拘始終二教。豈滯言說。答。誰言。理體拘滯言說。理不孤彰。依詮顯之。所顯之理。不拘言論。體在物外。性非局滯。理既非拘。是故能詮亦非拘。果獨在物表。言亡慮絕體即是也。問。漸教之中。依言顯理。始終二教。有差別耶。答。始終二教。施設是別。終教之中。初終是別。何況生熟。豈無差異。始教真理。是諸法性。雖不離相。而性相別。能詮所詮。相性亦爾。終教真性。即相之性。真理隨緣。隨緣之體。無性即理。如是等異。相狀非一。至下三教其相自顯。問。終教之中。亦有初後詮理之義。差別云何。答。玄記八云。初終教中。復有二種。一始如三十二菩薩顯不二法門者是。二終即文殊所顯不二者是（已上）以加文殊。為三十二。今約言總。言三十二。實是三十一人而已。三十一人所說不二。名以不二遣二門。如維摩經中卷入不二法門品說。法自在菩薩曰。生滅為二。不生不滅。名入不二法門。德首菩薩曰。我及我所為二。無我我所名入不二。不眴菩薩曰。受不受為二。無受無不受。名入不二。乃至第三十一樂實菩薩曰。實不實為二。無實無不實。為入不二。此即並是遣二。以顯不二。亦以不二。遣二見也。此是終教之初門也。次文殊所說不二。名以言顯無言。亦名以言遣言不二。經云。如是諸菩薩。各各說已。問。文殊師利。何等是菩薩。入不二法門。。文殊師利曰。如我意者。於一切法。無言無說。無示無識。離諸問答。是為入不二法門（已上）是以其以言遣言相也。先三十一人。各說不二已。諸文殊令說不二。由此文殊。有此所說。問。何故彼經不說始教義門不二。始教豈無說不二耶。答。彼經不二。相即融攝。理事無礙。是故非彼始教不二。汎而言之。始終不二。即約不離。且如三性一異義者。唯識八云。此三為異。為不異耶。應說俱非。無別體故。妄執緣起真義別故（已上）異即是二。不異即是不二法門。一切準之。又緣生諸法。即空無性。無性緣生。諸法森羅。緣生即空二而不二。不二而二。隨教分齊。明此不二。非謂始教中不可有不二。問。解行依言。其相云何答。解謂義解。行謂修行。解依言者。依能詮教。得所詮義。由獲義故。解心即成。是名依言成義解也。行依言者。如教修行。如行而說。如說而行。是名依言而行修行也。此乃依言。有所解之理。依言有所行之理。故云所有解行並在言說。又解謂解境。行謂行境。解發則諸門並現。行起則諸相並泯。且如有空。即有六句。一有。二空。三亦有亦空。四非有非空。五雙照前四。解境現故。六雙泯前五。行境起故。四句存亡。皆依言顯。一切解行。準此可知。言階位次第因果相乘從微至著者。此明階位漸教義也。諸記所釋。皆就此門。始教三乘階位方便等四。資糧等五。三乘共行十二位等。終教菩薩四十一位。並是階位次第相也。且如聲聞。見道已前。有七方便。次四向四果。方便為因。四果名果。有學已前。雖有分果。阿羅漢果。為究竟果。四向是四果各別之近因。七方便等。一一鄰次。各有剋果。位果隨義。但有事故。又如菩薩位五十二位。佛果為究竟果。等覺已前並是因位。又位位之中。各有因果。鄰次相乘。隨分兩成。是名位果。前位為因。後位為果。如是相乘。成立因果。是故總名因果相乘。微謂微劣。著謂顯著。三乘行位。各各鄰次。互有微著。從淺至深。初住為微。二位為著。二住為微。三住為著。如是等也。此之三句。皆漸教相。上之解行。即通此三句階漸之相。隨歷諸位。解行二法。次第增勝。微至著故。言通名為漸者。此通結上言說階位。由此二種。名漸教故。
    章故楞伽云下。二引證。十卷楞伽第二云。爾時聖者大慧菩薩摩訶薩。為淨自心現流。復請如來。而作是言。云何世尊。淨除自心現流。為次第淨。為一時耶。佛告聖者大慧菩薩摩訶薩言。大慧淨自心現流。次第漸淨。非為一時。大慧譬如庵摩羅果漸次成就非為一時。大慧眾生清淨自心現流。亦復如是。漸次清淨。非為一時（已上）彼經次下。亦舉陶師作器。地生草木。人學技藝。並譬漸次成就非頓。此即正證始終二教。依言顯理。因果相乘。折薪云。庵摩勒果。此方無故不翻。或云庵沒羅。又云阿摩勒。葉如小棗。花白而小。實如胡桃味酸甘。可入藥。漸熟之由。未詳（已上）漸熟之由。有何別義。果子漸成。事法爾故。人根萬差。有漸頓故。
    章頓教者下。二頓教。亦二。初四種頓義。一言說頓絕。此對前漸並在言說。二理性頓顯。此對前言所顯之理。此二種頓。合為一具。三悟解頓成。此對前漸位。上前解亦通依言顯理之解。四修行頓成。此對前漸位中之行。若對四頓。前成四漸。謂施設言說。理性漸顯。解行漸成。名為漸教也。若對前漸。明此頓義。不過二種。一絕言顯理。二不立階位。開則四頓。合唯二種。義苑云。言說頓絕等者。謂不同天台四教絕言並令亡筌會旨。今欲頓詮言絕之理。別為一類離念之機。不有此門。逗機不足。則頻禪宗故。達磨以心傳心。正是斯說。既言言絕。何言頓教。若不指一言。以直說即心是佛。心要何由可傳。故寄無言之言。直詮言絕之理。教亦明矣。解行頓成者。思益云。得諸法正性者。不從一地至於一地。楞伽云。初地則為八。乃至無所有。何次等。一念不生等者。則心本是佛。妄起故為眾生。一念妄心不生。何謂不得名佛。故達磨碑云。心有也曠劫而滯凡夫。心無也剎那而登正覺（已上）此文皆取清涼解釋。問。四法頓義。其相云何。答。折薪云。頓者下。通明四法皆頓。教理可知。言解行頓成。解頓可爾。行頓成者。圭山云。今一念悟時。即離染著（頓解）一悟永悟。盡未來際。而無間斷。修亦念念相應。而無休息。此則念念與解相應。即是行頓成也。以若有間斷則心有也。曠劫而滯凡夫。若念念相應。則心無也。剎那而成正覺。非唯行頓。果亦頓成。故次云一念不生即是佛等（已上）言教理可知者。教頓是言說頓亡。理頓乃理性頓顯。心無念。則雖聞言說。終日亡言。心契旨。則雖無可顯。竟夜冥理乎。解頓可爾者。一念悟解。頓朗萬法。即是悟解。未必證解。若證解者。即果頓。以即佛故。此四種頓。一時頓成。盡未來際。相續不休。念念無心。念念大用。復古云。言說頓絕。如真默等。理性頓顯者。法性無多少長短。故解行頓成者。淨名云。時維摩詰。默然無言。文殊歎曰。是真入不二法門。祖曰。若無維摩默不二理。即一切法不成。一念不生等者。一念妄心不生。云何不得名佛。清涼云。念想都寂。方曰不生。寂照現前。豈不名佛。又真如無分別空。一念即成其佛。又一念所謂無念也。小乘無一念成佛（已上）真性本來無念。一念頓契無念。是故一念即是無念。
    章故楞伽云下。二引證。亦二。初楞伽證相。二寶積證名。初中亦二。初引文明相。二以義明由。三指事顯相。今初。言故楞伽云頓者如鏡中像等者。復古云。即四頓之一也。菴羅果。四漸之一也（已上）十卷楞伽亦云。大惠譬如明鏡無分別。心一時俱說一切色像。如來世尊。亦復如是無有分別。淨諸眾生自心現流。一時清淨。非漸次淨。令住寂靜無分別處（已上）明鏡功能。頓現萬像。物對明鏡。一切頓現。物對鏡時。無有漸現。不對而已。對則頓現。心本無念。一時頓照。理體頓現。無有漸次。復古記主。四頓一者。楞伽經中。漸說四種。並是譬喻。法合唯一。言四種者。一菴果漸熟。二陶器漸成。三草木漸長。四伎藝漸成。四譬俱合淨一現流。言四頓者。一鏡像頓現。合現流頓淨。二日月頓照。合勝境頓現。三梨耶頓緣。合淨處頓成。四三佛頓照。合行光頓照。四譬即合現流頓淨。而其法體義理少別。章中於彼四漸四頓。各引初一。以證漸頓。
    章以一切法下。二以義明由。前所引用楞伽之文。唯是譬喻。即合上文理性頓顯解行頓成。今此文者。明其所以。何故要如鏡像頓現。諸法自體。本來常恒。顯現真有。非依言說而初現起。亦非觀智所緣初現。是故見之。則頓圓滿。即顯前四皆成頓義。本來自正。明理性頓現所以。不待言說。明言說頓絕所以。不待觀智。明解行頓成所以。
    問。楞伽合法。眾生自心現流之法。一時頓淨。何不依彼明此義理。與彼所喻。有差別耶。答。此與彼經一時頓淨一同。別但彼直明頓淨之相。不說現流頓淨所以。是故今明頓現之由。義苑云。以一切法等者。謂相本自盡。性本自顯。所以離名字相。故不待言說。離心緣相。故不待觀智（已上）折薪云。以一下。總出四法皆頓之由。亦是通伏難。恐有難言。豈有四法皆悉頓耶。故今答言以一切法本來自正等也。此暗用思益意。彼經云。得諸法正性者。不從一地至於一地。今云自正。即諸法正性也。不待言說等者。由諸法自正故。不待言說觀智。方正也（已上）不同事相正因緣法。依他緣起。終無自性。此是本來法爾正故。
    章如淨名以默下。三指事顯相。因前。問曰。本來自正。不待言說。不待觀者。是誰人耶。答。且如淨名大士是也。彼經中卷。入不二法門品之末。先三十二人菩薩。各說不二訖。次下經云。於是文殊師利。問維摩詰。我等各自說已。仁者當說。何等是菩薩入不二法門。時維摩詰。默然無言。文殊師利歎言。善哉善哉。乃至無有文字言說。是真入不二法門。說是入不二法門時。於此眾中。五千菩薩。皆入不二法門。得無生法忍（已上）此中文殊。請維摩詰。維摩居士。即顯不二法本自正。故亡言說。若汎而言。本來自正。不待言說。不礙言說。若住無言。即礙言說。本無拘礙。隨何自正且寄無言。顯不二極。勿謂唯此無言。即是不二。餘非不二法門。此名以無言顯無言。亦名以無言遣言。問。淨名無言之後。文殊印可讚歎。此與維摩。為淺深耶。又與前文殊。淺深云何。若淺。何故在淨名後。若深。何故以言讚可。
    答。文殊語讚。名以言印無言。既印淨名。雖是言說。不異無言。唯是與淨名。同體一相。無有差異。若爾何故以言印之。前言言說是不深故。答。先文殊。以言說。離言法者。為遣三十一人菩薩往言不二。故望淨名。未為極理。淨名無言。此上成印。是故雖言是最極深。文殊嘆已。菩薩得益。總聞三十三人不二故。結益也。此中前後四重不二。合則三重。一後二。為一。言對總為二重。前後之文殊。以言顯無言故總通言之。一種不二。開合隨宜。不可拘滯。
    章又寶積經論中下。二寶積證名。彼論第一云。未聞者。未至耳識道故。未曾受持者。雖到多識道。不受持諸頓教說及諸修多羅法謗。以是義故。如來說此修多羅等故（已上）此意寶積經。即是頓教也。
    章三或開為三下。三三教。亦二。初標立。二引證。今初。義苑云。其漸教中。有權實故。離成終始并其頓教。故總為三（已上）始教是權。終教名實。方盡大乘至極之說。故名終教。既於漸教。開為始終。始教未盡大乘法理。對彼漸教。是故此門名為終教。當知即是漸中至極。故名終教。非謂總是諸教中極。
    章即如上深密經等下。二引證。亦三。初依深密。指始終教。二依法鼓。明始終教。三依起信。明始終頓。今初。言即如上深密等者。上敘古今立教中。玄奘立教之處。章敘彼三法輪已。即判斷云。第二第三。唯攝始終二教。今即指彼處也。義苑云。三法輪中。後二者。謂照法輪中時。當諸部般若。是此始教。持法輪謂後時。於大乘中。顯了說三性及真如不空理等。此是經教後時雖同。則性相二宗。用意各別也（已上）折薪云。指如深密後二者。然探玄大疏皆云。深密第二第三時教。同許定性二乘無性闡提悉不成佛。故今合之。以為一教。今何後二是始終二教耶。答。以持法輪中有不空理故。義當終教。若唯約三性理說。此通始教。所以清涼所敘三時。唯約三性以說。而深密經中。亦約三無性理是一故。密說云唯有一乘。非於一切有情界中。無有種種有情種性等。此則三乘所觀無性是一故。密意說此。以為一乘。理實三乘各證涅槃。非是一也。依此義故。故云同許三乘不成佛。所以合為始教。今約不空理故。又三性三無性。顯中道故。云終教也。後至探玄中。方並以深密後二時。為始教也。今文上下。若宗若教。皆許第三時。為終教理無疑也（已上）復古云。約大乘初淺後深。故開為二。會深密者。以三時收漸教也。五時則於後開出法花涅槃常住妙典。為四五時。今合五作三。第三時中。收經甚寬。又持法輪義。亦通也。深密經。亦說真如妙有。但奘師所宗。宗於不變湛然有耳。今約通義。略分教耳（已上）集成引今所引復古記文已云。釋曰。此得章意。若承探玄大經疏等者。即如起信論演奧鈔曰。始·分兩名。可有二說。一云。始則破相教。分則法相教。此約說中文勢然也。二云。破相法相。各有兩名。此約清涼意也。應云於中但說諸法皆空。未盡大乘法理。故名為始。有不成佛。故為分。於中但說一切法相。未盡大乘法理。故名為始。有不成佛。故名為分。花嚴疏云。以深密第二第三時教。同許定性俱不成佛。合為一教。此既未盡大乘法理。故立為初。有不成佛。故名為分。問。彼既分為第二第三。何故此中。合為一教。答。此且據皆說定性不成。又皆未盡理。故合為一。彼自約攝生寬狹等義。故分為二。故清涼云。深密對般若。更高一級。般若一向不說有五果回心。深密說定性者不得菩提。不定性者。五果回心。名漸悟菩薩（云云）終實教。依所詮立名。依主釋。清涼曰。夫能詮教。皆從所詮以立（已上）集成所引。演奧鈔者。正俊法師。作演奧鈔十卷。解圭山起信論註。圭山取賢首起信疏。註本論之下。有四卷焉。大宋人師。長水子璇等。作記釋註。乃其之一也。子璇解釋。名筆削記。現行于世。正俊演奧。未傳日域。
    章依是義故下。二依法鼓。明始終教。亦三。初標舉經意。二具引經文。三釋成經意今初。法鼓經者。具名大法鼓經。有二卷矣。宋求那跋摩譯。波斯匿王。擊鼓吹貝。往詣佛所。如來因此說法鼓經。此經具說如來藏性。不空實德。常恒不變。如是等義。以為至極。呵叱無常空寂之義。故依彼經。以義陳空不空門。始終二教。折薪云。依是下。依照法輪中。說諸法空故。法鼓經中。以空為始。依持法輪中。不空義故。法鼓經中。以不空為終也（已上）以深密經第二三時。與法鼓經空不空門。相連成立。是故持言依是義。復古云。依是義者。則依二教始終不同也。以空為始。不空為終者。然此五教。草創於帝心。因循於至相。修飾於賢首也。如此則開判於奘師未歸之前。且竺汰之時。三論新翻。空性並行。各符宗旨。遂於大乘。有性空二教。聖賢繼踵。權實遂分。今家五教。囊括諸宗。故以空為大乘之初門。不空為終也。始者初始也。終者終極也。空不空。乃二教所顯之理也。非立名之因。然此始終。且顯一理空有相望。如圭峰略辨十對淺深不同。雲花曰。始教門者。復有二種。言始門者。如百法明門論。六種無為。屬一切法攝。人法二空。方入空攝得知。真如不及二空。二空為上。言終門者。維摩弟子品。不生不滅。是無常義等。金剛微塵。即非微塵等。又云。今初教門中。真如但是空義。不同終教始終二門。並具空有二門。奘師還自天竺。執定性闡提並不成佛。故以深密第二第三時。合為始教。有不成佛。故得居分。亦是大乘初門。所顯之如義。同百法。是始之初門也（已上）始終各二。義理可見。
    章故彼經云下。二具引經文也。此在彼經下卷。義苑云。故彼下。引經證成。復次下設喻。諸佛下。舉法。摩訶衍。此云大乘。多說空者。諸部般若所說。八十餘科法門。悉皆清淨。一切空經。是有餘者。以空覆於中道妙理。餘此法故。波斯匿。此云和悅。為大施主。設四種人。則可畏·無財·勤息·淨志。幽顯以兼濟。貴賤皆霑。譬彼如來無私普化。故次云諸佛世尊亦復如是。常住妙典者。詮常住法故。以文從義。故有斯名（已上）言乃至廣說者。章引文次下。彼經續云。或隨句字說。或增異句字。所以者何。彼如是言。一切佛經。皆說無我。而彼不知空無我義。彼無慧人。趣向滅盡。然空無我說。亦是佛語。所以者何。無量塵垢。諸煩惱藏。常空涅槃。如是涅槃。是句一切句。彼常住安樂。是佛所得。大般涅槃。迦葉白佛言。世尊云何離於斷常。佛告迦葉。乃至眾生。輪迴生死。我不自在。是故我為說無我義。然諸佛所得。大般涅槃。常住安樂。以是義故。壞彼斷常（已上）此經前後。所說意者。佛隨眾生種種根宜。說種種法。令得利潤。眾生著我。輪迴生死故。說諸法空無我理。而實唯有涅槃常住大我樂淨四德妙理。湛然恒寂。以是名為無上無餘巧妙所說。當知說空為遣執著。非理實說。波斯匿王。以眾味等。施諸眾生。佛說諸經。利諸眾生。即有淺深寬狹等異。空不空等。是故成立。問。何故此經為無上說。答。說如來藏不空理故。故彼經云。一切眾生。悉有佛性。無量相好。莊嚴照明。以彼性故。一切眾生。得般涅槃（已上）即說庸翳覆眼。重雲隱月。如人穿井。瓶中燈四喻。此四喻者。佛藏因緣不空萬德。常恒周遍。一切眾生。皆是其相。大乘甚深。無上無餘。終窮至極。即在此說。
    章解云此則下。三釋成經意義苑云。依經定教也。謂雖諸法皆空。空猶覆於一實。如雲散長空。約此以為始教。若常住之理。性德濟彰。中道侹現。若孤蟾朗曜。據此以為終教（已上）宋本常住妙典名為終教。日域本云常住無上名為終教。集成云。二教不同。復各有二。太一真如章云。終教門者。復有二種。一始。二終。言始門者。則維摩經中。不二法門品。三十二菩薩。顯不二法門者。是終門者。則不二法門品。文殊所顯不二者。是其始終兩門。並具無分別教義。空有二門。始教門者。復有二種。一始。二終。言始門者。如百法明門論六種無為。屬一切法攝。人法二空。方入空攝。得知。真如不及二空。二空為上。此門亦通分別無分別教義。言終門者。如維摩經弟子品內。為迦旃延。說不生滅是無常義等。又金剛般若經微塵等。又依對法論。開六無為。成八無為。三種真如。則屬無為攝。得知。真如成無為上。此初教始終。並通分別無分別教義。無分別義者。謂證真如。無分別教者。謂比觀意言。無分別境。悟大乘言教故。分別教義者。謂教義則空故。今初教門中。真如但是空義。不同終教（已上）此所引中。亦有復古所引中文。而有具路。是故今重引具足文。勿厭繁重。
    章又如起信論中下。三依起信明始終頓。義苑云。絕言等者。謂離言真如。觀智鏡。言思皆絕。故約頓教。依言等者。則依言真如。生信境。明漸次解行故。約此分始終之二者。謂空如來藏。空無妄染為始。不空如來藏。具足恒沙性淨功德為終（已上）折薪云。問。起信疏云。心真如門。即頓教分齊也。始教約空義。亦是密說此門。生滅門。即終教分齊。今何真如門。通三教耶。答。起信中。約大分義。對生滅門故。判真如門為頓教。判生滅門為終教。其實二門。皆通頓漸。故圭山頻以生滅門。顯真性處。為頓教也（如四相本來同覺故。即頓教無位之位等也）今文亦於真如門。分成三教也（已上）復古云。所顯真如。既有其三。故教成三也。有疑用論者。當知經論多含。隨用異耳。雖開為三然皆三乘也（已上）此當折薪問答一段。彼答之意。亦當多含。起信論中。於一心法。開為二門。一心真如門。自體絕相。約不變故。二心生滅門。往復去來。約隨緣故。迷則妄生真滅。悟則真生妄滅。迷悟俱有生滅二相。是故總通名生滅門。不動不變。即成生滅。不壞隨緣。即成真如。真即生滅。生滅即如。二門該貫。即是一心。其真如門者。即是一法界大總相法門體。一切諸法。從本以來。離言說相。離心緣相。畢竟平等。無有變異等。今名此體。為頓教分。是絕言故。指自體故。次依言說分別。有二種義。一如實空。真如本無妄法等故。是空真如。名始教義。二如實不空。真如自體。具足一切性功德法。究竟圓滿。常恒湛然。故是不空真如。名終教義。真生二門。相對言之。真如是頓教。生滅即終教。然真如中。約所說相。絕言即是根本體性。是頓教相。陳此真相。既言依言。必定即是依言顯理。漸教之義。於中既立空不空門。是故任運當始終教。所配巧妙。義理極成。彼論本文。恐繁不引。指事備載。細顯其相。
    章此約理以分教下。大文第三。結指。言此約理以分教者。宋本章云。此約法以分教耳（已上）與上文同故。即解云。結上就法。且是約教（已上）今日域本。既云約理。即是所詮。與上文異。然義通。兼彼此無在異。言若就法義如下卷中別辨者。此指下卷所詮差別。彼立十門。始自所依心識。終至佛身開合。一一法義。皆約五教分別解釋。既云下卷。故知所詮必定第十。義理分齊即是第九。宋本前卻。相違云何。然宋本云如下別辨。與和本異。非別相違。今從和本次第如本。集成云。言法義者。攝論說法人及法義。法謂色受等。眼耳等。人謂信行法行等。法謂修多羅。祇夜等。義謂十二部經所顯諸義。又法謂眼等。人謂我眾等。法謂十二部正教。義謂十二部正教義（已上）折薪云。且如所依心識中。五教皆有所依心此即法也。隨五教釋義各各差別。此即義也。乃至佛身開合中。如法身。六句標名。此即法也。句句下。釋所以。此即義也。中間八門例然。由對下差別之義故。云上就法分教也（已上）法義相狀。歷門如是。

五教章通路記卷第十四（終）
五教章通路記卷第十五

　    東大寺沙門凝然述
  　    
　　　　　
　　　　　
　　　　　

    章二以理標宗下。大文第二。以理開宗。於中為二。初標分。二勝釋。今初。言宗乃有十者。問。教既有五。宗亦應五。應一教下各一宗故。何教有五而宗有十。答。宗教隨宜。未必一具。教雖有五。而教宗多。是故言宗通成十種。問。何故小乘不立唯一。答。小乘教中。有二十部。所宗多數。故成多類。雖皆小教。宗即別故。當知約教開小合大。約乘通言大小俱開。小乘六宗。大有四故。雖同是大。約宗異故。十宗之中。初六是小。即是愚法小乘教也。後四是大。於後四教。各一宗故。如來在世。為小乘機。說小乘法。始自鹿苑。終至鶴林。唯是一味聲聞緣覺趣入之法。無有異許。如來滅後一百年間。次第傳承。亦無異許。百餘年時。初分二部。上座羅漢。與彼大天。諍論五事。言五事者。大天所立。上座不許。故成二部。謂上座部。大眾部也。大天之眾。名大眾部。年小等者。數極多故。餘處誘·無知·猶處·他令入·道因聲故起。是諸佛聖教。是名五事。大天自說。號為為說。大眾上座二部並起。弘其法教。教化世間。二百年中。大眾部中。諸出三部。一一說部。二說出世部。三雞胤部。又二百年時。大眾出二。名多聞部。次從聞部。分出一部。名說假部。二百年滿。亦出三部。一制多山部。二西山住部。三北山住部。此大眾部。從百餘年。至二百滿。四破。或五破。本末總合。即成九部。作頌曰。大眾一說說出世。雞胤多聞及說假。制多西山北山住。本末合數成九部。其上座部。久而不分。三百年初。分成二部。一雪山部。即本上座。二說一切有部。亦名說因部。梵云薩婆多。三百二十年。從有部中。流出一部。名犢子部。梵云婆粗富羅。三百三十年。從犢子部。復出四部。一法上部。二賢冑部。三正量部。四密林山部。此乃同時而分出也。又三百六十年。從一切有。復出一部。名化地部。梵云彌沙塞也。三百八十年。從化地部。流出一部。名法藏部。梵云曇無德也。三百年末。從薩婆多。復出一部。名飲光部。梵云迦葉遺也。四百年滿。從一切有。復出一部。名經量部。如是上座七破八破。本末通許。成十一部。作頌曰。說一切有說山犢。法上賢冑正密林。化地法藏飲經量。本末合數十一部。於二十部。上座大眾二部是本。十八是末。文殊問經。言十八及本二。皆從大乘出。無是亦無非。我說本末起者。即此事也。總而言之。小乘部類。種相極多。謂二部。五部。十二部。十八部。二十部。五百部也。黨類雖多括其要歸。不過今此二十部宗。雖有二十。約所許相。括其種類。不過十一。第一大眾一說·說出世·雞胤四部同說。一切如如來皆是出世。無有漏法。佛身壽量。並無邊。眼等五識。有染離染。色無色界。具六識身。五種色根。肉團為體。無為有為。去來世無。一剎那心。了一切法。如是等義。其相甚多。四部同說。以此為宗。第二多聞部宗說。佛五音。是出世教。餘即世間。言五音者。無常·苦·空·無我·涅槃寂靜音也。餘義多同薩婆多部。第三說假部宗說。共非蘊。十二處非真實。由福故得聖道。道不可修。餘多義同大眾部說。第四制多山部。西山住部。北山住部。三部同說。一切菩薩不脫惡趣。供養塔廟。不得大果。餘義多同大眾部說。第五說一切有宗。一切有者。總束為二。一是法有。二是時有。心王。心所色。不相應及三無為是法。一切去來今世。是時一切。三世實有。法體恒有。所謂是也。第六雪山部說。一切菩薩。攝是異生。菩薩入胎。不起貪愛。無外道得五通。無天中住梵行。第七犢子。法上。賢冑。正量。密林五部同說。補特加羅。非即蘊離蘊。入正性離。十二心頃。說名行向。第十三心。名為住果。此中十二心相狀者。入見道時。四諦之中。各有三心。且如苦諦。一苦法智。觀欲界苦二苦法忍。觀欲苦諦惑斷未斷。猶有一界惑故。重觀斷等。三苦類智。即合觀色無色界苦。以苦諦惑三界盡故。不後重觀。是故不別立苦類忍。集滅道諦。準列皆爾。是故總合。有十二心。第十三心。或說。即道類智第二念相續心。惑是總觀四部心也。次第超越。向果亦爾。準例可知。第八化地部說。去來世無。現在無為有。四諦一時觀。定無中有。亦有齋首補特伽羅。有世間正見。無世間信根。無出世靜慮。無無漏尋。善非有因。預流有退。羅漢無退。無為有九。第九法藏部說。佛在僧攝。佛與二乘。解脫雖一。而聖道異。無外道得五通。阿羅漢身。皆是無漏。餘義多同大眾部說。第十飲光部說。若法已斷已遍知即無。未斷未遍知即有。業果已熟即無。未熟即有。諸有學法。有異熟果。餘義多同法藏部說。第一經量部說。必有勝義補特伽羅。異生位中。亦有聖法。非離聖道有蘊永滅。有根邊蘊。有一味蘊。一味蘊者。即細意識。諸蘊從前轉。至後世。餘義多同說一切有。此十一種。唯約彼彼一具黨類。諸部共聞。立此宗旨。作其類說。若約淺深次第言之。雖有二十。不過六宗。今此所明。即約此義。折薪云。十宗五教。互有寬狹。教即一經容有多教。宗則一宗容有多經。隨何經中。皆此宗故。若局判一經。以為一教。則抑諸大乘。又夫立教。必須斷證階位等殊。立宗但明所尚差別（已上）義苑云。總收一代時教。約法約機。以為十宗。前六小乘。雖二十部宗計不同。今據本宗末宗同義。以類相從。束成其六。後四屬于大乘。如下辨之（已上）宗輪論中。明二十部分出源流。計法同異。本宗同義。末宗異義。所立非一。同異寔多。正舉少分本宗同義。
    章一我法俱有宗。亦二。初標分。二一人天乘下。隨解。即有二類。世間出世義門異故。今初。言人天乘者。是佛法中人天乘也。非謂未入佛法之者。雖是已入。佛為說故。如來說法。必隨機宜。為引攝彼極鈍之者。且說人天。示其因果。由此即離四惡趣也。是為二乘之方便法。從此漸漸出三界故。上同教門四乘三中。二謂一乘·三乘·小乘·人天為四者。其中一也。此是次第漸次開出。從一開三。從三開小。從小開人天。故折薪云。驗上四乘中人天乘。即小乘中開出也（已上）上章亦云。三謂三乘·人天為四（已上）五乘中云。二謂三乘·人·天為五。三謂佛與二乘·天及梵亦為五（已上）此等人天。皆此所攝。無量乘中。必有人天。問。刊定記主。建立四教。初名迷真異執教。清涼破之。為非判佛教。今愚法教中。既攝人天。並是世間。非出世法。豈非是同彼所立耶。答。彼迷真教。天竺六師。九十五等。震旦三玄等。此等為體。令乖佛法。異執堅強。是故清涼破云。參以邪宗。義實爾故。今此人天。全非彼侶。如來勸之。為小方便。天超異見。為其所攝如提謂經等。即是其例也。諸律藏中。佛為初入佛法之者。必讚施戒生天之事。又增一阿含。明人天因果等。並此事也。
    章二小乘中下。二小乘。見義苑所牒。云一人天。二小乘。中犢子部等。和本直云二小乘中犢子部等。折薪記主。於此宗初。具明小乘二十部宗分出源流。義苑疏主。亦於此處。略明根緣。今於已前總分之處。要略已明分部源流。今亦因順彼二記例。粗明前處未陳述之者。折薪云。南山戒疏云。根本二部。如四分中。初結集時。選五百人。即是窟內上座部也。餘不在數。名為大眾。即窟外部也。所謂上座·大眾創分結集之場。故文殊問經云根本二部。此即是也（已上）此非全文。時加解釋。終南山道宣律師戒疏一上。具陳四類分部。謂二部·五部·十八·五百也。其明二部文云。一者二部。如四分中。初結集時。選五百人。餘不在數。名為大眾。如文殊問經。根本二部。謂上座部及大眾部。如西域傳。二部所集。各有石窟。其處仍存。現今中梵二部俱盛（已上）折薪所引。主客可見。上座大眾創分結集之場者。此南山續高僧傳明律篇論曰文也。出彼第二十二卷中。然二部有二。一結場二部。唯結集法之處。非是乖諍之事。二乖諍二部。上座大眾。諍法而分。結場二部。佛滅之年。乖諍二部。佛滅百餘。彼戒疏中。且舉結場意。兼舉乖諍。引文殊問故。乖諍二部。亦有二種。一懸記乖靜。以文殊問經玄記未來故。二已起乖諍。宗輪論中。應佛懸記。乖違諍論。起二部故。此二部者。事體是一。但事異耳。折薪記。敘已起乖諍。是依宗輪論說。彼論即玄奘所譯。有一卷也。真譯所譯。名部異執論。亦有一卷。折薪云。後百有餘年。摩竭提國。王號無憂。統攝贍部。即化洽人神。時有大天者。其未出家時。犯三逆罪。謂殺父。殺母。殺阿羅漢。造已深生憂悔。欲求滅罪。遂逢窟外大眾部僧。既不知其犯逆。便與出家受具。以聰明故。為無憂王之所宗敬復與上座部乖諍時。大天謂。戒經中若滅諍者。當作多人語時。上座部。耆德雖多。人數甚少。大眾部。黨內耆德雖少。人數極多。王因以大天為是。所以二部抗行（已上）義苑云。分部之初。不出四眾。一龍象眾。二邊鄙眾。三多聞眾。四大德眾。龍象即是大天之流。鬥諍之首。性稟兇頑。為惡滋甚。聖眾制而不止。故名龍象。𢤱悷難調也。邊鄙眾即大天之門徒也。心行理外。目之為邊。無德可稱。名之為鄙。既非淨首。所以列名。但名邊鄙。隨順後黨大天之徒。大天門人也。多聞眾者。謂凡夫學者。隨順聖人。妙達幽微。廣閑三藏。助善明黨。稱曰多聞。即是持戒廣學凡夫。黨援聖眾者也。大德眾者。契聖通神。戒精學博。道高無上。名為大德。此之四眾。二惡眾。二善眾。惡眾之中。有首有徒。大天等是首。門人等是徒。初二眾是也。善眾之內。亦有首有徒。聖者是首。隨順凡夫是徒。末後二眾是也。雖內有大德聖者。為二十部分宗之列。故今總敘耳。亦可。前二眾不稟聖道。可屬人天乘也（已上）如來滅後。乖遣諍論。分成二部。源由四眾。宗論說之。故今敘之。大天即以已說五事。入戒本中。令人誦之。上座不用。是汝誰言。非佛說故。兩眾諍訟。不行布薩。阿育大王。聞之問眾斷諍方法。答以多人語。毘尼法行兩種籌。令定是非。上座眾徒。行包舍羅（此云籌也）大天之眾。行被舍羅。大天眾多。成多人語一味小乘。遂分二部。問。滅後百餘。乖諍分二。其事實爾。為分部緣戒疏所舉。結集二部。非是乖諍。唯集法處。何故以此入分部事。答。後之乖諍。源由此故。何者五百羅僧。迦葉為首。於王舍城畢波羅窟。結集三藏。名之窟內上座部焉。所餘羅僧。總一萬人。婆師波羅僧。為首。如來所說。集為五藏。是名窟外大眾部焉。是迦蘭陀竹林處也。集五藏已。齎來窟內。令見迦葉。迦葉即印成。即與三藏。一合弘之。即為一味佛法大藏。如是相承。一百年間。師資弘持。即迦葉。阿難。末田地。商那和修。優婆毱多。名豎五師。毱多滅後。有大天事。舊部執論。正言一百十六年時。乖論分二。新譯宗輪。唯言百餘年。不言定數。然乖諍時。上座徒眾。本執昔日迦葉結集窟內三藏。大天徒侶。本執昔日窟外五藏。是故彼時遂分二部。二部根源。由結集時。故二部門。舉結集時。然實不諍。為成後事。是故本意正指乖諍。折薪陳二十部乖諍相云。又宗輪論說。此二部。於大眾部中。流出八部。於上座部中。流出十部本末共。二十部也（已上）
    次下具引彼論。明二十部諍相。上已略明。恐繁不載。大疏一下。明宗趣中。約就五教。陳其十宗小乘六宗。諸部黨類。配屬分齊。演義備明。諸記依彼細解章文。今亦依彼明其相狀。而彼疏鈔。備配大途。其名相等。有所簡略。廣引諸文。細陳相狀。章文分二。初標能立。二明所立。今初建立我法俱有之義。非唯一部所立。諸部俱立此義。有非全部所立。有部中一分故。所立隨宜。事非一準。大疏云。第一我法俱有宗。謂犢子部等（已上）演義四下云。謂犢子部等者。等取餘四部。謂此計中。總有五全。或一少分。言五部全者。一犢子部。二法上。三賢冑。四正量。五密林山。故總為五部同計。言一少分者。泰法師云。更等取經部中根本經部。不等末經部。以本經部。亦執有勝義我。非即非離。即計菩薩出離生死。故名勝義（已上）
    問。何故名犢子等。答。義苑折薪。並解部名。加之二十部名皆爾。具義苑云。犢子者。律主姓也。上古有仙。居山靜處。貪欲起已。不知所止。近有母牛。因染生子。自從仙種。皆言犢子。此即婆羅門姓也。此後門徒。相傳不施。至此分部。從遠襲為名。言犢子部。此部從說一切有部中流出。從此犢子部。流出四部。一法上部。二賢冑部。三正量部。四密林山部。并上總五部。謂法上者。律主名也。有法可上。名為法上。或有法。出世眾人之上。名為法上。賢冑部者。部主之名。冑者苗裔之義。是賢羅漢之苗裔。故言賢冑。從所襲部主為名也。正量者。權衡刊定。名之為量。量無邪謬。故言正也。此部所立。甚染法義。刊定無邪。自稱正量。從所立法。以彰部名。密林山者。近山林木蓊鬱繁密。部主在此。名密林山。從所居為名。此等四部。釋舍利弗阿毘達磨義。有少者。以義足之。後名造論。本義既乖。遂即分部（已上）其經量部。以經為量。立諸法義。三藏之中。弘修多羅。經是本故。律論是末。然是經部。有本有末。四百年滿。出世立義。名末經部。爾前並是本經部也。一百年時。有譬喻師。是根本經部師。種類是多。二百三百年時皆有。義苑云。此上五部半。共計我之與法二皆有故。故立宗云我法俱有（已上）此五全一半名。或約人立名。或就法得稱。或就處為名。並對文可見。下諸部名。準例可知。
    章彼立三聚法下。二明所立。亦二。初三聚法。二五法藏。今初。言彼立三聚法等者。格類積集。故名為聚。法謂軌持。任持自性及軌則故。不簡有為無為法我。通名為法。非是我法對辨之法。言有為者。眾緣聚集。和合而生。有為作故。諸有為法。皆此所攝。言無為者。不由眾緣。性自有體。無為作故。言非二者。非上有為無為攝故。言初二是法後一是我者。世友菩薩。是薩婆多宗上首。婆沙會時。評家四人。法救·妙音·世友·覺天。諸大羅僧仰此四人。推為上首。厥中世友尊者。特是出萃。兼通諸部。無不窮究。遂作異部宗輪論。備陳二十部宗異義。乖諍因緣。分部源流。本宗同義。末宗異義。隨有所立。一一說之。其犢子部。總舉十義。初一是人。後九並法。即有為法。即不別說無為。應是三無為法。若有異者。應別舉之。大眾·一說·化地部等。并異有宗。故則舉之。大眾一說化地部等。並異有宗。故別舉之。今此不舉應同有宗。是故無為。同彼應三。初一是人者。論云。其犢子部本宗同義。謂補特伽羅。非即蘊離蘊依蘊處界。假施設名（已上）此是非有為。非無為法也。後九義並法者。諸法有暫住亦有剎那滅。諸法若離補特伽羅。無從前世博至後世。依補特伽羅。可說有移轉。亦有外道能得五通。五識無染。亦非離染。若斷欲界修道所斷結。不為離欲。非見所斷。即忍。名相世第一法。名能趣入正性離生。若已得入正性離生。十二心頃。說名行向。第十三心。說名住果。如是諸義。彼犢子部所立所成。本宗同義。其後從彼。分出四部。亦同建立此等諸義。是故我法俱有宗中一類。即有此四部等。
    章又立五法藏下。二五法藏。言一通過去二未來三現在者。此三世中所攝法者。並是有為。三世遷流。要有為故。就三聚中。有為開之。宗輪論云。諸行有暫住。亦有剎那滅（已上）慈恩疏。釋此二句云。即正量部計。從此流出。心心所法。焰鈴聲。念念滅。色法中。如大地經動。命根等。皆隨一生長。猶有生滅等（已上）諸法生已。一剎那間。有暫住義。而即速滅。入過去中。念念如是。暫住速滅。從未來世。來現在世。名之為生時纔住。是名暫住。問。諸法生滅。依何而成。又不依事物而生滅耶。答。宗輪云。諸法若離補特伽羅。無從前世轉至後世。依補特伽羅。可說有移轉（已上）慈恩釋云。諸法若離等者。此中意說。法無移轉。可說命根滅時。法亦隨滅。然由我不滅故。能從前世至後世。法不離我。亦可說有移轉（已上）是故隨我。法有生滅。此我非是非即離我。應是即蘊所立假我。如是立三世藏。明法生滅相。言四無為者。無為不墮三世。故三世外立之。言五不可說等者。宗輪論文。並慈恩釋。指事具引。如下引之。此所立我。名非即非離我。亦名非有為非無為我。不可說名。即此義也。問。犢子部宗。有為無為及我。三種何勝何劣。答。有為生滅。定是劣法。無為及我。即是勝法。非即非離即非前二。亦是勝法。非可斷法。與無為法。應是等同。問。犢子立五藏者。何故刊定一云犢子部師。亦立四藏。於三藏外。立咒藏故（已上）今言五藏。是云何通。
    答。四藏五藏。所立門別。五藏攝法數。此中攝盡有為無為非二法故。其四藏門。攝能詮教。故三藏外。別立咒藏。咒藏即是陀羅尼藏。小乘亦有陀羅尼故。如薩婆多。立五聚法。攝七十五法。攝能詮教。即立三。是薩婆多。如來滅後。四百年時。五百羅漢。於迦濕彌羅國。集會一處。一味共同。釋三藏法。經律論藏釋。此各有十萬偈文。總合三十萬偈論文。玄奘三藏。皆齎歸唐。今所翻譯毘婆沙論二百此者。釋論藏之毘婆沙。言解論者。釋發知論。自餘二藏。未翻譯焉。建立三藏。攝能詮教。是故彼此不相違也。問。此三聚五藏法。此宗所攝諸部。皆立之耶。亦不爾耶。答。折薪云。此上五全一少分。同立三聚五法藏。我法俱有也（已上）法上等四。從犢子出。本來同義故。所立同此意。本經亦同立也。問。何以得知本經部宗。亦立三聚五藏之法。如攝能詮教。刊定記云。又經量部。唯立經律二藏。經詮惠處。是對法故（已上）攝能詮教。即異犢子。何必法數與彼同耶。答。經部既立有我。是故與犢子等。法數所立。應是一同。此即以義成此道理。但攝能詮教不同者。縱使能詮。不妨法數一同。如法勝雜心四聚攝法。成實四聚攝法。此亦如是。攝能詮法。二四雖異所詮法數。彼此是同。有何妨乎。問。犢子部我。與本經部所計之我。為同。異答。犢子部我。非即非離。本經我者。宗輪說彼部我云。執有勝義補犢伽羅（已上）彼言非二。不言勝義。此言勝義。不言非二。然慈恩師。宗輪疏。判經部我云。但是微細。難可施設。即實我也。不同正量等非即蘊離蘊蘊外調然。有別體故（已上）此釋本論執有勝義補特伽羅之文。正量等者。等取犢子法上賢冑密林山部。此五部乘。同一計故。彼諸部計非即非離。而是蘊外。有其別體。此經部宗。取極微細。難可施設。故名勝義。問。非即非離。何云蘊外。答。雖非即離。既有別體。有別體故。強云蘊外。非是離蘊。名言蘊外。唯識疏一末。敘犢子部我云。彼宗計我。與所依蘊。不即不離。然則有體。非常無常（已上）演祕一云。然則有體者。問。若爾如何不是離蘊。復與瑜伽第四類我。而有何別。答。雖別有體。體與其蘊。非即非離。彼第四計。雖言在蘊。蘊與其我。而即有異。故不同也（已上）故彼宗我。調然有體。本經部我。最極微細。不言別體。有此差別。問。本經部我。即蘊離蘊等。三纏我中何一切我相。三種攝故。答。述記判云。經部本計我亦非離蘊（已上）此解釋意。是即蘊我。言非離蘊故。若爾何故唯識論中。破即蘊我。疏主不言兼破小乘。小乘唯第三故。是故是故疏意。經部本計。即是非即非離之我。是故疏中。有亦言也。非唯犢子。亦本經部。計有非即非離我故。若爾何故。不言非即。唯言非離。雖言非離。唯兼非即。語略故爾。實是二非。是故神泰判本經部所計我。言非即非離。
    問。若爾何故宗輪論疏陳二部別。言不同後。答。彼不同者。微細難說。及別有體。名之為異。不遮非二。彼此是同。非唯此二。是同類我。亦非四全所計之我。並是一同五全一少分。皆同一宗故。唯識論一云。諸所執我。略有三種。一者執。我體常。周遍。量同虛空。隨處造業。受苦樂故。二者執。我其體雖常。而量不定。隨身大小。有卷舒故。三者執。我體常至網。如一極微。潛轉身中。作事業故（已上）彼論亦云。又所執我。復有三種。一者即蘊。二者離蘊。三者與蘊非即非離（已上）彼論如是。舉諸我類前三類中。初體常等。是數論勝論等計。次不定等。是無漸外道等計。第三至網等。是獸至遍出等計。舉此三類。一一破也。又舉三類。故置又言。此後三類。約就與蘊即離非二。攝盡諸我。前三類我。唯破外道。此三類我。兼破小乘。破小乘者。非即非離。兼破犢子部故。前三類我。此中第二我之所攝。故外道中若狹此廣。瑜伽六十五云。云何知。我非實有故。非現有故。而不可得。亦不可見。謂所計我。為實有者。建極彼岸。不過四種。一者計。我即是諸蘊。二者計。我異於諸蘊。中。三者計。我非即諸蘊。而異諸蘊。非住蘊中而住異蘊離蘊法中。四者計。我非即諸蘊而異諸蘊。非住蘊中。亦不住於異於諸蘊離蘊法中。而無有蘊。一切蘊法。都不相應。依我分別。計為有者。皆攝在此四種計中。除此更無若過若增（已上）問。此四種我。與唯識論後三類我。同異如何。答。瑜伽初我。即是唯識第一我體。是即蘊故。瑜伽後三。唯識第二離蘊我攝。雖住蘊中。或住蘊外。或不住蘊。亦非蘊外。並離蘊計。是故瑜伽四種是狹。不攝唯識非即離故。前所引演祕文。瑜伽第四類我者。即此六十五所舉我。問。此犢子我。諸類中何。答。瑜伽四中。而無此我。唯識前二類中亦無。後三類中。第三非即非離之我。是犢子部所計我也。問。是非二我為犢子羅僧始立耶為自本外道立之耶。答。非即離我。本是犢子外道所計。今佛滅後三百餘年。彼氏苗裔。出家學法。更起此見。又如來在世。彼者犢子外道。歸佛出家證果。是故云是外道所計。述記一本云。論三者與蘊不即不離。述曰。筏蹉氏外道。名犢子外道。男聲中呼。歸佛出家。名犢子部。皤雌子部。女聲中呼。即是一也。上古有仙。居山寂處。貪心不止。遂染母牛。因遂生男。流諸苗裔。此後種類。諸言犢子。即婆羅門之一姓也。涅槃經說犢子外道。歸佛出家。此後門從。相傳不絕。今時此部。是彼苗裔。遠襲為名名犢子部。正量部等。亦作此計（已上）大覺律師四分律鈔批第一。釋犢子云。上古有仙。染犢生子。此之種也。真諦云。名可住子部。羅怙羅是舍利子弟子。可住子。是羅怙羅弟子。弘舍利弗阿毘曇也（已上）舍利弗阿毘曇。既是犢子部本論。然部主雖學此論。而根滯塞。猶計實我。是故諸部毀責。令同外道宗義者。即由此事也。犢子部等。既立有我。執我之者。不斷煩惱。而彼部主及餘人中羅僧者。多亦有學人。其數是多。既起我見。如何彼部發無漏智。斷惑證理。答。此義古來諸師。各判。義非一準。理致是多。然當宗諸祖。解釋之中。無別判斷。宋朝諸記亦無別釋。昔日本壽靈大德指事。問答釋通。即依慈恩宗輪論疏及西明義釋。成立此義。故指事云。問。二乘聖者。既斷人執。證人空理。何更立我。答。宗輪論云。其犢子部本宗同義。謂補特伽羅。非即蘊離蘊。依蘊處界。假施名。大乘基云。其犢子部。謂補特伽羅。非即蘊離蘊。謂實有我。非有為無為。然與蘊不即不離。佛說無我。但無即蘊離蘊。如外道等所計之我。悉皆是無。非無不可說藏即蘊離蘊我。既不可說。亦不可言形量大小等。乃至成至成佛。此我常在。依蘊處界假施設名者。謂我非即蘊非離蘊。處界亦爾。然世說言。色是我。乃至法亦是我。但依蘊等。假設此我名。我實非蘊等。測法師云。然彼二乘所計我者。如犢子部及經部等。如異部宗輪論說。問。如下所說犢子部計非即離我。二障之內。何障所攝。若言煩惱。如何羅僧。起煩惱障。若所知障。如何論說生空智斷。三藏解云。是我執故。煩惱障攝。此部未得羅漢果。時所計我相。同佛在時犢子外道。由斯立號名犢子部。初談未成羅漢時計故。說彼部亦名計我。理實得果。已斷我執。經部等計。應準此釋。宗輪云。其經量部。執有勝義補特伽羅。基云。但是微細。難可施設。即實我也。不同正量等非即蘊離蘊。蘊外調然。有別體故（已上）此中總舉二家之義。初依慈恩宗輪疏意。彼釋意云。犢子部宗。若立我者。何故諸經遣破人我。發智斷惑。證得聖果。所立之義。豈不違彼。答。佛諸經中。說無人我。破我證聖。是破即蘊離蘊之我。斷此我故。即證聖果。非是非即非離之我。此我非所破之者故。非是可斷之法物故。是故立我無違佛經。後違西明唯識疏意。彼師即引玄奘解釋。非是人執。唯談因位。入法修觀。無此計故。壽靈大德。引此二釋。無有偏取。隨應依用。嘉祥師意。三論玄云。於小乘內。自分三品。一者俱不得二空。如犢子部云四大和合。有於眼法。五陰和合別有人法。此下根人也。（乃至薩衛訶梨中上二根非今所要）犢子入真觀故。則見我空。小於俗諦。別有人體（已上）入觀之時既亡人我。故斷煩惱。證小果也。淨名玄論一云。佛滅度後。五百論師。諸部異宗。亦不出四句之義。如龍樹所引犢子計。有我有法。名為有見。乃至問。犢子計我。與外道。何異。答。犢子明計我。外道執實我是故為異也。廣如俱舍論辨。犢子三假之宗。又如釋論所引。云犢子計。五陰和合故有人法。四大和合。故有眼法。既稱和合。即是假也。故知是假我問。既是假我。與訶梨所辨。有何異耶。答。犢子計。別有假人體。與五蘊體。不一不異。在第五不可說藏中。故俱舍論出彼義云。如薪有火。別有火體。雖同陰有人。別有人體。同不然。今明有假體者。世諦故有。即真故無。而犢子計我。不可全空。故非類也。答。蓋是未悉犢子之宗故。作此說耳。如俱舍論云。犢子未入空無我觀。是故有我。入觀之日。則知我空。是故當知。全同彼說（已上）問。若如此說。犢子所立。既是假我。不可依入觀不入觀之事。若依入觀。雖是實我何妨聖果。皆入空故。答。雖言假我。不同餘部無體假我。唯是依彼五陰和合。是故言假所成人我。實有別體。即如俱舍依薪有火。火有別體。此義極成。不同外道不假五蘊。別有實體。直起堅執。故託五陰。名為假我。而實有體。還是實我。有實體故。空由真觀。以假我故。即異外道。既有實體。是人執攝。故空由觀。南山律師所解之意。犢子計我。亦依觀空。故戒疏一上。陳述二部五部十八五百諸部乖諍已云。問。上列四種異執不同。既是一化所宗。俱會聖道。何得更執。豈曰達人答。理本一也。悟有淺深。由機涉明味。計有利鈍。故入觀也。人法俱也。及其出也。不無緣習。教約相動。隨義以張。道據正理。分通會契。故無量義云。法水一也。江河井池。分其異耳。初說四諦。本為聲聞。八萬諸天。發大道意。用斯文證。何得懷疑（已上）問。此入觀時。見空理者。與嘉祥意。有何差別。答。約入觀義。彼此一同。而嘉祥意。雖入觀時。知無我理。唯是我空。不兼法空。南山師意。總見二空。即言人法俱亡。非唯我空。亦通諸部。非唯犢子。故彼師歸敬儀云。三乘聖賢。深淺有異。至於入證。唯在二空（已上）行事鈔云。小乘極處。人法二空。此乃總通四部。分部故此分齊與嘉祥異。跋摩二空。有部人空。犢子人我。所說差別。並絕習故。入理之時。皆二空故。元照律師。行宗記一上。分別犢子部我云。問。此與外道何別。答。外道妄謂蘊中別有神我。此約觀行。摧折我蘊非一非異知是虛妄計妄為有可得悟道故不同也（已上）此且陳述入觀之時。折我義邊。實是入觀。見二空理。非唯我空。大集經云。皆說有我。不說空相。猶如小兒。是故名為婆蹉留羅（已上）鈔批釋云。婆蹉者。此翻為犢。富多羅者。此翻為子空富羅者此翻為子言富羅者略也。正是犢子部也。此部計我。非是即蘊。亦不離蘊。而有實我。梵云婆羅必栗託陀那。此云愚異生。舊釋為小兒。凡夫準此。應言猶如異生。似其異生。此有實我。指之為喻。經言小兒意。取愚義也（已上）大集經中。如來懸記。應懸記故。滅後起之。大集所說。非唯犢子。總說五部分出懸記。謂曇無德。薩婆多。彌沙塞。迦葉遺。婆粗富羅也。此是枝末本是僧祇。故彼經云。廣博遍覽五部經典也。是故名曰摩訶僧祇（已上）此即根本。此云大眾。即是窟內上座部宗。非是窟外大眾部也。南山靈芝。如此而判。是故大眾通窟內外。古來諸師。相傳說言從窟內僧祇分出此五部。如來滅後。百年之時。於毱多下。彼五弟子。橫分五部。即曇無德。薩婆多等。問。今章所言。犢子者。佛滅何時分出犢子。答。依宗輪論。如來滅後三百餘年。從有部中。流出此部。問。若爾。與彼佛滅百年分出犢子。同異如何。答。分部時節。久近既異。人體亦別。非唯犢子。法藏等四事。義皆爾。後後宗中。準此可知。總是五部。三百餘年。上座部中。次第隨應有此五名。謂一切有部。犢子部。化地部。法藏部。飲光部也。如是次第。隨年出來。是名久後流行。五部雖有二十。久後流行。唯此五故。後五部名。即取昔名。所計同故。即立昔名。義淨三藏。所傳意者。天竺不聞百年五部。言五部者。唯後四也。南山等意。以昔為本。是故五部有二。謂昔與今也。藏經諸律。多是有部。四分律是法藏部。十誦律是一切有。五分律是化地部。飲光部律。唯戒本來。廣律未傳。僧祇律是上座部。毘尼母論·摩得勒加論·薩婆多論·並有部中律論。明了論是正量部律論。新家律師。此法藏等。判謂。後五部中律藏。南山等舊家並謂。昔五部中律也。雜心論主。名曰法救。與婆娑會。其名即同。後同昔名。所立義理。亦同昔說。此五部名。其實亦同。問。犢子人我得道。義理說既異。而何所說。專合正理。請示要旨。答。諸說是非。其事雜定。俱有道理。義極成故。隨應皆用。事包含故。汎爾言之。大集經說五部已云。如是諸部。雖各別異。不妨諸佛法界涅槃（已上）此既不礙大乘道果。況於小乘所得行果。玄記所引。內外中間。雖非佛意。堪為聖教。以有如前種種義故。嘉祥入觀。出智論意。南山亦爾。不可不用。慈恩等釋。義理極成。古德指事。既引用之。以此為準。理致為足。義燈二云。瑜伽六十四等。總有四類。然但前二不攝第三。若爾。何故彼論說云。依我分別計為有者。皆攝在此四種計中。除此更無。如何不收。答。彼據我執。自性不越彼四。今據情解。妄謂為我。故敘被之。實是法執。問。若爾。如何下生空斷。答。彼之總說。非別別屬。文總意別。斯文不例（已上）燈師既言。實是法執不礙人空。故證道果。問。此釋與宗輪疏。有差別耶。答。約小乘。見即是我執。以彼不知法我見故。若以大乘見。彼二非即法執攝。不異燈釋。慈恩彌陀通贊疏上八宗中云。一我法俱有宗。犢子部等是（已上）無傳鈔二云。言我法俱有宗犢子部等者。准唯識論說。此部計我法皆有。問。法有可知。我有如何。答。彼計依蘊。非即非離蘊。如火與薪非即非離。離薪無火。由有薪故有火。若火即薪而又不可。薪是形色。火是觸塵我亦如是。一由有蘊故有我。非離又非我積聚。蘊是積聚。非即也。又可說不可說異。蘊即可說。我即不可說。問。此部主。既是羅漢。如何而計有我。答。若煩惱所計。我即無有。而所知在。亦執於我。問。據教說。所知迷法。如何迷我耶。答。據實可爾。緣此師不會佛密意。故執有我。問。佛密意如何。答。謂佛出世時。此部主上代伐蹉外道。而問佛言。我執為有為無。佛即默然。不答。以何世尊云。答。有真實我。即問我有無。今我既無。何假答之。問。設為彼說是有是無如何。答。若為說是有。增其常見。若為說是無。增其斷見。既墮常斷。有乖中道。答之何益。此部主不得此意便云。當時世尊。說有為。屬三世。無為非三世。即可說。既不答外道師問我有無。明知我是不可說。便計有五法藏。有為屬三世。為三。無為非三世為四。我不可說為五。此所說者。即是所計非即離蘊我世。然此計即是法執之我見。問。若爾有我云何能得無學果耶。答。淄州解云。依觀即蘊離蘊云為空。得彼無學不妨。尚有非即離蘊之我見。得成此宗。問。若爾餘部皆有法我。何唯犢子。為此計耶。答。法雖同。餘宗即無如是所計五法藏也。不可相例。若不爾者。法我即等。云何得說二十部殊。此言等者。等餘五部。謂法上·賢冑·正量·密林山·經量部。此等諸部。約類而言。不可一一皆使計齊。諸宗類例。皆准此知（已上）此一段釋義意。悉顯執我之體。全同燈師。雖非人執。而體非人。是故不妨得無學果。然彼部主。既立我名。故諸部師。致毀責言。大疏中陳犢子已云。然此一部。諸部論師。共推不受。呼為附佛法外道。以諸外道所計雖殊。皆立我故（已上）縱所立義。非全同外。既立我名。是故餘部不讚。同外名為附佛法外道也。此宗既有五全一半。小乘諸部。並是上座部中。所流之部。非大眾部本末之類。大眾類中。雖立五事。無立我者。此上座類。義理雖純而有多部。計其人我。縱非實我。名乖佛乘。而也。
    章二法有我無下。是第二宗。於中分二。初標。二謂薩婆多等下釋。亦二。初舉部。二立法。今初。大疏言同。鈔云。言等者。等取餘二等。謂此計都有三全一少分。謂一一切有部。二雪山部。此即上座部。宗輪云。多同說一切有故。亦等取也。三多聞部。宗輪敘多聞部云。餘義多同一切有部。並不立我。計法有實故。言一少分者。化地部末計。彼云。過去未來並皆實有。亦有中有。一切法所知所識故。名有法無我（已上）義苑云。薩婆多。此云一切有。是說一切有部。二上座部。轉名雪山部。三多聞部。謂一切有者。有二。一有為。二無為。有為三世。無為離世。其體皆有。名一切有。從所立法。為名。稱其部也。上座轉名者。謂上座弟子。本弘經教。說因時。遂大強。上座於斯。乃弘說因。標舊住處。上座移入雪山。從所住處。為名。稱雪山部。若從所襲。即名上座。多聞部從大眾出。謂廣閑三藏。深悟佛言。從德為名。名多聞部。當時律主。具多聞德也。言一少分者。化地部末計。彼計過去未來並是皆實有。亦有中有。一切法所知識故。名有法無我。此部之主。本是國王。王所統攝國界。化地上之人庶。故言化地。捨國出家。弘宣佛法。從本為名。名化地部（已上）樸楊攝釋一云。雪轉部。以上座部微弱不行。如似雪風飄流靡措。從喻為名。亦名雪山。從處得稱。亦可名上座。從遠所襲。以彰部號（已上）故雪山部。即上座部非上座外別有雪山。然文殊問經中。上座部外。別列雪山。是譯者謬焉。
    章彼說諸法下。二立法亦三。一二法。二四法。三五法。今初。義苑云。一名二色者。名謂四蘊細故曰名。色謂一蘊粗顯故曰色（已上）一切色法。既名為色。自餘一切四蘊所攝。皆名為名。故心為首。心所不相應。皆名四名。行蘊中。攝五十八法。謂四十四心所。十四不相應也。問。無為云何。答。五蘊之中。不攝無為。與有為。義不相應故。今疏以蘊。遠立色心。是故此中。不攝無為。若攝無為即依界處。界處二門。建立色心。準五蘊門。其相可知。
    章或四所攝下。二四法。言三世及無為者。三世為三。攝有為法。三世轉移遷流法故。無為反此。故總為一。此四攝盡法故。立四法也。
    章或五謂一心下。三五法。義苑云。一心謂六識心。二心所謂四十五。三色謂十一種。四不相應謂十四。五無為謂三種。此等皆有故。云法有我無（已上）心所四十五者。未詳何意。有宗心所有四十六。五法總合。為七十五。名之有為無為法數。法勝·雜心·俱舍·婆沙·正理·顯宗。所說皆同。補亡飾宗云。準俱舍等。總有七十五法。攝一切法盡。總束此法。以為五法。一色。二心。三心所。四不相應。五無為（已上）初色法中。有十一種。俱舍頌曰。色者唯五根五境及無表。二心法中唯有一種。名為心王。亦名為意。亦名為識。此約法數門故。總為一種。若十八界門。開為六識心。五蘊十二處門。亦同唯為一種。三心所有法。有四十六。總為六位。一大地法。有十。頌曰。受想思觸欲界念。與作意勝解三摩地。遍於一切心（已上）二大善地法。有十二。頌曰。信及不放逸輕安捨。慚愧二根及不言勤。唯遍善心（已上）三大煩惱地法有六。頌曰癡逸怠不信惛悼恒唯染（已上）四大不善地法有二。頌曰。唯遍不善心。無慚及無愧（已上）五小煩惱地法有十。頌曰。忿心亦復慳嫉惱。害恨諂誑憍。如是類。名為小煩惱地法（已上）六不定法有八。私頌曰。睡眠悔尋伺貪瞋及慢疑。非定屬五地。名不定地法。上是四十六心所也。四不相應法有十四。頌曰。心不相應行。得非得同分無想二定命相名身等類（已上）無想是彼異熟。二定是無想定。滅盡定。相即四相。生住異滅。名身等類者。名身。句身。文身。等文句故。總有十四。名不相應。五無為法。有三。一虛空。二擇滅。三非擇滅也。上來五位。總有七十五位。攝盡一切有為無為諸法。釋名辨相。恐繁不述。飾宗記中。建立十門。總明五法位數差別。一明法俱生。二攝上諸法。為蘊處界。三三性分別。四三界分別。五有漏無漏分別。六有所緣無所緣分別。七有執受無執受分別。八內外分別。九是見非見分別。十三斷分別。隨一一門。具明恐繁。今取取意略明五門。二三四五第十是也。七十五法。攝為三科者。五蘊十二處等界。名之三科。色受想行識。名為五蘊眼耳鼻舌身意（名內六處）色聲香味觸法（名外六處）是六根六境。合名十二處。六根六境六識。名之為十八界。眼界色界。眼識界乃至意界。法界意識界。如是一一相對而明。七十五法。攝為五蘊者五位法中。十一種色。即色蘊攝。四十六心所中。受即受蘊。想即想蘊餘四十四及十四不相應。此五十八。並行蘊攝。第二心王。即識蘊攝。其三無為。非五蘊攝。故論頌曰。蘊不攝無為。義不相應故（已上）五蘊中法。變礙·緣慮·造作·遷流·積集等義。無為反此義不相應。是故五蘊不攝無為。七十五法。束為十二處者。五位初位十一色中。五眼五境即是十處。第二位心。以為意處。第三位四十六心所。及第四從十四不相應。第五三無為。并初位無表。此四類法。總合六十四。以為法處。七十五蘊攝為十八界者。色中前十。為十色界。第二位心。離為七界。六識界及意界。此七並是心王。餘三位法。及無表色此類法。合為法界。法界攝法全同法處。問。此三科法。云何互攝。答。先明五蘊攝處界者。且色蘊中。攝十色處及法處中無表色。受蘊攝法處中受。想蘊攝法處中想。行蘊攝法處中餘四十四心所。及十四不相應。識蘊唯攝意處。攝十八界者。色蘊攝十色界及法界中無表色。受想二蘊。如次即攝法界心所之中。受想二數行蘊攝法界中四十四心所。十四不相應。識蘊攝七心界。處界門中。三無為法。非蘊所攝。此是舉蘊。攝處界法。如是舉處。攝蘊界法。以界攝蘊所法。準例可知。次約三性分別七十五法者。先三性者。一者善性。此有四種。一勝義善。體是涅槃。二自性善。謂三善根。慚愧等法。三相應善。謂心心所。與慚等俱。四等起善。自性相應之所等起。身語業色。及不相應。二不善性。亦有四種。一勝義不善。是生死法。二自性不善。三不善根。無慚愧等。三相應不善。與無慚等。相應心品。四等起不善謂身語業。及不相應。前二不善之所等起。三無起性。此有二種。一者有覆無記。二無覆無起。無覆有四。一勝義無起謂非擇滅。及與虛空。飾宗云。俱舍釋無起。唯有此一。今以義。準前之善惡。之加三種（已上）意云。俱舍唯明勝起無記。然善惡中。各有四種。是故準彼。亦應四。故加後三。即自性等。二自性無記謂異熟威儀工巧變化也。三相應無記。與此四心相應。心心所法。四等起無記。如從威儀心。起威儀路色。二乃至從變化心。發通果色也。此是略明三性相也。十八界中。八唯無記。餘通三性。八無記者。眼等五根。及香味觸。此八一向唯無記性。餘通三性者。餘之十界。體通三性。謂七心界。及色聲法。如七心界。與無貪俱。名之為善。與貪等俱。名不善等。乃至色聲三性亦爾。此約十八界。攝七十五法。五蘊十二處相攝。准可知也。下三門。且約十八界。攝法具足。是委細故。七十五法。約三界者。欲界色界及無色界。名之三界。欲界五趣。有二十處。色有四禪。無色四空。十八界中。欲界所繫。具足十八。色界所繫。有十四界。除香味境。及鼻舌識。色界無段食。故無能所緣。無色界繫。唯有後三。意界。法界。意識界也。十色是無。故五識無。即約三界。明十八界。十八既攝七十五法。是故所攝。展轉可知。謂欲界無無想果。無想定。滅盡定。擇滅無為。自餘皆有。色界無香味境。及鼻舌識。無慚。無愧。小煩惱中。不善性者。不定地中。睡眠。惡作。瞋恚。不相應中中滅盡定。無為中。擇滅。無色界。無十一色。五識。諸不善性。諂。誑。睡眠。惡作。尋。伺。無想果。無想定。名句文身。擇滅無為。如是等也。七十五法。漏無漏著。飾宗亦約十八界明。意界。法界。及意識界。此通有漏。餘十五界。一向有漏。以非道諦三無為故。若直細攝。無表。意識。大地。大善地得。四相。通漏無漏。擇滅唯無漏。餘唯有漏。七十五法。約三斷者。見所斷修所斷。非所斷。名為三斷。諸無漏法。為非所斷。十八界中。十色五色。唯修所斷。此十五界。體非可斷。但修道位。斷此法上能緣煩惱。即第九品惑。煩惱若盡。此得雖繫名之為斷。後之三界。即通三斷。意界。法界。意識界也。此三界中。若是八十八隨眠。及相應。俱有等法。皆見所斷。同時心王。是意意識。餘者即是法界所收。若貪瞋慢無明。再相應。俱有等法。及餘有漏心心所等。是修所斷。三界無漏。名非所斷。謂意界法界意識。若是道諦之所攝者。及三無為。此非所斷。若直細攝。五根。五境。及以五識。唯修所斷。若直細攝。五根五境。及以五識。唯修所斷。惠中五見。及疑。唯見所斷。自餘諸法。並通三斷。七十五法。約上五門。要略陳述餘。恐繫厭。上來且明薩婆多宗所說法數。雪山多聞等部。未傳東夏。是故法數難弘。宗輪論中。薩婆多部。所立法門。略舉七十三義。謂一切有。諸是有者。皆二所攝。一名。二色。過去未來體。亦實有。一切法處。皆是所知。亦是所識及所通達。生老住無常相。心不相應。行蘊所攝。有為事三種。無為事。亦三種。三有為相。別有實體。三諦是有為。一體是無為。如是等法。恐繁不具。此是本宗同義。世友尊者。是有宗人。是故具舉自宗義。次大眾等四部。通舉五十三義。次化地部。舉二十八義。自餘諸部。皆敘少分。其雪山部。略舉九義。謂諸菩薩猶是異生。菩薩入胎。不起貪愛。無諸外道能得五通。亦無天中住梵行者。有阿羅漢為餘所引。猶有無知。亦有猶豫。他令悟入。道因聲起。自餘所執。多同有宗同有宗者。即為同宗。餘義雖異。有義是同。宗輪多聞部。略舉七義。謂佛五音。是出世教。謂無常。昔空。無我。涅槃寂靜。名為五音。此五能引出離道故。如來餘音是世間教。大夫五事也。此多聞部。深智廣解。故鈔批云。真諦云。佛在世時。有一羅漢。名祠皮眾眾。昔作仙人。被樹皮以祠天故。後出家已隨佛說法。皆能誦持。佛未涅槃。遂住雪山。坐禪不覺佛滅度。至佛滅後二百年中。方從雪山出。至央掘多羅國。尋同行人。見十大眾部能弘三藏。唯能弘淺義。不能弘深義。心甚驚怪。謂大眾部。於佛所說。甚深之義。不能通達。悉皆棄並。不復弘通所弘之者。知淺義。其羅漢。便於大眾部。具足誦出淺義及以深義。深義中。有大乘義也。其中有不信者。其有信者。誦時大眾部。有弘其所說。有不弘其所說。若弘其所說者。別義一部。名多聞部。以所聞多先所習故曰也（已上）
    文殊問經。亦名多聞部。真諦譯。部異執名為得多聞也。其末化地部者。宗輪彼末宗異義。總舉九義。謂過去未來。亦是實有。亦有中有。一切法處。皆是所知。亦是所識。業實是思。無身語業。尋伺相應。大地劫住。於窣堵波。興供養業。所獲果少。隨眠自性。恒居現在。諸蘊處界。亦恒現在。此部末宗。因釋一頌。執義有異。如彼頌言。五法定能縛。諸從此生謂無明。貪·愛·五見及諸業。此等即是末化地部義也。上來三全一半所立。並是我空法有宗義。

文化辛未八月三日。以嵯峨大覺寺寫本校之。
比丘典壽春秋五十四

五教章通路記卷第十五終
五教章通路記卷第十六

　      東大寺沙門凝然述
  　      
　　　　　　
　　　　　　
　　　　　　

    章三法無去來下。是第三宗。大疏云。三法無去來宗。謂大眾部等（已上）演義鈔云。而云等者。等取六全一少分。謂都七全。一少分。同有此計。一大眾部。二雞胤部。三制多山部。四西山住部。五北山住部。六法藏部。七飲光部。宗輪論。序制多西山北山云。餘義多同大眾。敘法藏亦然。敘飲光云。飲義多同法藏。故上七部。類同此計。言一少者。取根本化地部。彼云去來世無。現在無為是有。北京素公公。以前義故。四分律法藏部義。及四阿含。僧祇律。大眾部義。並是第三法無去來宗也。義苑釋部名云。爰自大天乖諍。昔時界外年少之僧。門人苗裔。共為一明。名大眾部。取昔為名也。乃至雞胤者。上古有仙。貪欲所逼。遂染一雞。後所生族。因名雞胤。婆羅門中。仙種姓故。以為名。制多者。此云靈廟。即安置聖靈之廟處也。此山多有制多故。因以立名。大天所住。名制多山。因以為名制多山。西稱曰西山住。既與大天不和。因此別住。北山亦然。則制多山北之一山也。此三部。從所住立名。法藏者。部主名也。密之與藏。義意大同。法藏法密。二義皆得。此師含容正法。如藏之密。故名法密。從人以立論名。飲光者。婆羅門姓也。即迦葉波姓。是上古有仙。身有光明。至側皆不復現。飲蔽餘光。故言飲光。此部教主。是彼苗族。故言飲光。又此部主身有金光。能飲餘光。故言飲光。化地部主。已如上解（已上）然義苑主。以八全一少分。為此第三宗所有同計。言八全者。前七之外。加說轉部。立為第二。故即釋云。言說轉者。本名經量。亦名說轉。此師說有種子。唯一種子。現世相續。轉至後世。故言說轉（已上）餘七如前。然說轉者。既是經部。經部本末。本屬初宗。末在第四。其外亦是無所可屬。清涼不言。不用無過。折薪所解。全同義苑。同補亡飾宗。以飲光部。為第二宗攝。今何舉為第三宗所收。答。宗輪敘飲光云。一切諸行。皆剎那滅（已上）舉諸義已指云。餘義多同法藏部執（已上）法藏既此宗攝。是故一異。判言為第三宗攝也。然補亡中。敘第二宗。總舉四部。謂一切有部。多聞部。雪山部。飲光部也。彼取飲光。不取末化地。而宗輪中。敘飲光宗。無三世實有義。飾宗解釋。未詳何意。此第三宗。大眾部義。多取大乘。以為自義。故真諦部執疏云。第二百年。大眾部併度往央崛多羅國。此國在王舍城北。此部弘花嚴·涅槃。勝鬘維摩·金光明·般若等經。於此部中。有修此經者。有不修此經者（已上）是故彼部。分作三部。即一說等。然一說等。有餘義故。入餘宗中。今此宗者。大眾為首。等取餘部。飾宗此宗總攝七部。謂大眾·雞胤·制多·西山·北山·化地·法藏部也。唯云化地。不分本末。其飲光部。有宗攝故。之傳所釋。全同飾宗。亦以飲光。為第二宗。言以過未體用無故者。宗輪論。敘大眾部云。過去未來。非實有體。慈恩疏云。現有體用。可名實有。去來體用無。故並非實有曾有。當有名去來故（已上）上無轉云。法無去來者。說一切法現在即有。去來即無。不同有宗三世俱有（已上）去來體無。二世法空。無實體故。唯是假有。以假有故。即非實有。是即一分談法空也。前第三宗。三世實有。此空過未。故深於前。時世空故。其中所有諸法亦空。託時有法。依法有時。是故相隨。且成空有。宗輪論中。總敘大眾·一說·說出世·雞胤四部。本宗同義云。佛語皆法輪。一音說諸法。佛無不如義。佛身無邊際。佛化有情。心無厭足。佛無睡眠。如來答問不得思惟。佛無說法。眾生謂說。常在定故。一剎那心。相應般若。知一切法。如來二智（盡無生智）恒常隨轉。且舉十義。前卷之初。略舉十義。正計餘所誘等五事。自餘二十八義。如彼論說。於彼四部。總五十三義故。恐繁略之。今就大眾部。舉此諸義也。其雞胤部所立。全同其制多西山北山三部。亦計大天五事。餘之二義。已如上舉。論中三部。通舉七義。此三部者。宗輪論云。第二百年時有一出家外道。捨邪歸正。亦名大天。大眾部中。出家受具。多聞精進。居制多山。與彼部僧。重詳五事。因茲乖諍。分為三部（已上）問。與前大天。如非云何。答。前之根本大眾部主。摩訶提婆。是造三逆。欲出家受戒。眾僧不敢聽。遂自出家。自稱比丘。初說五事。立門徒故。此後大天。即是如法。以宗輪論云出家受具故。然宗輪疏。前之大天。僧未檢惡。率而授戒（已上）雖授不得。具重難故。真諦三藏。後之大天。是賊住人也（已上）此是異說。不可和會。其法藏部。所立義者。論敘五義。謂供養塔廟。獲廣大果等。餘四上明。雖佛僧中攝。施佛得大果。論陳此等義已云。餘義多同大眾部執（已上）是故此部亦同大眾五十三義。同宗諸部義理皆爾。此法藏部。總立五藏。謂經律論。咒藏菩薩藏也。其中律藏。即四分律。震旦初受二眾具戒。即傳四分律藏戒體。厥後雖講諸部律藏。至于隋運唐朝之初。智首律師。南山律師。考震旦初受專弘四分律。昔之魏代。法總律師。初講四分。事猶不純。智首法礦。南山等時。一天四海。皆弘四分。鑒真和尚。傳戒日域。即是南山門流。四分律宗。東大寺戒壇。即四分律戒場。日本諸僧。皆受四分律戒。無有餘路。純一純正。此法藏部。宗輪所說。決定滅後三百餘年。所分出部。義淨三藏。定賓。靈祐。並謂今時四分律宗。是宗輪中。法藏部宗。義淨相傳西天不聞佛滅百年。分出五部。補亡飾宗。敘法無去來宗已云。此有七部。大眾·雞胤·制多山·西山·北山·化地·法藏。此律即此宗也（已上）故知今時四分律藏。此法藏部。非是昔分。飾宗第三。所說亦爾。南山師意。宗輪中。有法藏等五。其名同昔。義亦執昔。故景霄律師。簡正記一。敘一切有部云。此傍執前十論宗（已上）化地部云。此傍執前五分律也（已上）法藏部云。此傍執四分宗。因有人云。四分從五分中流出也。謂前法藏部。是四分。元從化地部流來。以化地部是五分律故。今詳斯解。未究根由。前化地部。但是偏執五分之宗。非是五分律法藏亦然。名同教別。四分一律。始終不分。可以思之也（已上）飲光部云。此傍執前解脫律宗（已上）犢子部中。略無此解。義必有之。五部數故。此是釋成南山宗義。前十誦等者。是昔百年分出五部。對宗輪論三百餘年。故言前也。其飲光部。宗輪論。敘五義。謂有諸行以過去為因。無諸行以未來為因。一切諸行。皆剎那滅等。餘三前敘。此是迦葉遺部律名。解脫戒本一卷。方傳震旦。廣律未傳。其本。化地部所立義者。論敘二十八義。謂見苦諦時。能見諸諦。要已見者。能如是見。隨眠非心亦非心所。無所緣。與纏異。隨眠自性。心不相應。纏自性。心相應。異生不斷欲貪瞋恚。無諸外道能得五通。亦無天中住梵行者。無阿羅漢。增長福業。五識有染。亦有離染。六識皆與尋伺相應。道支皆是念住所攝。入胎為初。命終為後。色根大種。皆有轉變。心心所法。亦有轉變。僧中有佛。故施僧者。便獲大果。非別施佛。佛與二乘。皆同一道。同一解脫。說一切行皆剎那滅。定無小法能從前世。轉至後世也。餘十二義。前卷已敘。前所引言齊首補特伽羅者。慈恩疏云。即不還者。生有頂地。不能起下無漏聖道。取無學果。至命欲終。其結自盡。得阿羅漢。乃般涅槃。名為齊首。首謂生死之首。即頂地。以至極處。更無生處。雖不起聖道。亦成無學（已上）非無為者。擇滅·非擇滅·虛空·不動·善法·不善法·無記法道支·緣起真如也。此等即是本化地部所說義也。七全一半。立義雖多。所尊所主。唯在法無去來之義。故標為宗。
    章四現通假實下。是第四宗。大疏亦同。鈔云。四現通假實宗等者。一全一少分。一全即說假部。一少分即末經部。以根本經部。是第一宗攝故（已上）故此宗中。總收一全一少分也。問。此說假部。與後一說及說出世。有差別耶。若有差別。是何差別。答。演義云。此說假。與一說說出世別。此謂俗真諦中。皆有假實（已上）義苑云。此說假。與一說說出世別。非一向假故。不一說部。非出世法。一切皆實故。不同說出世部。既世出世法。皆有假實。故從所立。以標名（已上）是故三部。有此差別。此宗諸法。過未並無。不異前宗。現通假實。實亦同前。是假非實。是勝前宗。言在蘊是實在界處假者。演義云。蘊門明義是實者。實即積聚故（已上）界處門明義是假者。體假積聚故。此意說言。蘊處界三。皆有積聚。而蘊門法。是實積聚。三世內外等十一種。名色蘊等。雖有積聚。是實積聚。不分所依及所緣故。體有實故。用亦實故。其十二處。十八界門。所有諸法。皆假積聚。分位緣故。體用假故。無傳鈔云。現通假實者。計現在諸法。蘊中收。即實。不分依緣故。處界攝。即假。分依緣故（已上）五蘊門義。唯是平直。列十一色。不分根境。相對而立受想行識。唯是直。舉能緣心法。行蘊十四不相應。直列所緣。不同十二處能所相對等。亦異十八界根境識對說。故云蘊門不分依緣。處界二門。皆分依緣。反蘊可知。是故蘊門諸法。是實。處界門法。即是假設。問。宗輪說假部云。十二處非真實（已上）唯舉處門。為非真實云何。答。論且舉處。實界亦假。問。若爾。蘊應亦是假答。此事不爾。彼體即實。是故論中。苦受非蘊。諸行相待。展轉和合。假立為苦。苦既假立。是故非蘊。明知。蘊法體是實有。問。宗輪說假。唯云十二處非真實。不言現在。明知。三世皆非真實。何以得知現通假實。答。論舉苦非蘊等七義已云。餘義多同大眾部執（已上）大眾部義。過未無體。此說假部。所立亦爾。大眾部。現在一切諸法。皆實。今言處門是非真實。明知現在即通假實。言隨應諸法假實不定者。雖一色法。在蘊是實。界如是假。心王。心所。不相應法。義皆如是。問。若爾。界處法處法界。攝無為法。無為既在界處門中。三無為體。應是假法。
    答。無為常恒。非為作法。不墮三世。故非假法。未生之法。體非是有。因緣和合。現在一念暫用已訖。滅入過去。即成無法。無體性故。現在之中。暫通假實。無為不爾。故非假法。雖是無為法處界攝。今約世門。故非假立。問。若爾。現在處界之中。有非假法。何故要言現通假實。答。今就有為諸法為言。以約三世有無門故。無為非是三世門。故言成實論等經部別師亦即此類者。此是指攝同類計也。成實論宗。依經部義。故經部所攝。非謂彼論正末經部。以末經部別傳世故。今此等言。等取經部同計諸論。非唯成實。亦彼經部。所攝末論。事非一。故此等言中。亦有末經部。言經部別師者。即指成論及餘同宗諸論師說。即亦此中。有末經部。依此章文。如此判簡。即別師中。亦有成實。汎而言之。成實之外。亦有別師。若探玄記云。敘現通假實已云。成實論及經部別師。亦同此類（已上）彼意。別師不攝成實。成實之外。有別師故。總而言之。不遮成實亦是別師。大疏敘現通假實已云。其成實論經部師。即是此類（已上）成實論主。依經部故。成實亦云經部師無過。問。應成實論。亦名末經部耶。答。演義云。故今疏云。其成實論。即少分是末經部也（已上）雖非是正末。而少分末也。問。別師之言。何攝末經。前言說假部等。等言已攝末經部故。
    答。此有二義。一云。別師之言。不攝正末。不遮自餘種類末論。以上言說假部等故。是故唯言經部別師。不言末經。問。若爾。何故大疏言其成實論經部師。此經部言。即攝末經。答。大疏上文。唯言謂說假部。不安等言。故下言經部。即攝末經部也。二云。別師之言。攝末經部。雖上言等。義勢亦攝。有何遮妨。攝義寬故。義苑云。言成實等者。其成實論。屬經部所攝故。此是所等。末經部也（已上）此所等者。此指上說假部等之等言也。演義云。其成實論。先是數論弟子。以所造為能造。後出家。入佛法時。經部攝故（已上）釋曰。言先是數論弟子者。如來滅後。八百九十年。有訶梨跋摩。是數論外道。苗裔弟子也。後隨薩婆多宗學者。鳩摩羅陀尊者。出家受戒。通達佛法。即為彼師上足弟子。然彼跋摩。智解巧妙。慨師所宗近在名相從轍。僧祇大小兼學。讚仰九經。沙汰五部。即造成實論。此論為體。二百二品。一十六卷（或二十卷）四諦建章。五聚明義。不論內外。不簡大小。隨自安布。任意成立。論名成實。詮旨有由。成是能成之文。實謂所成之理。滅盡三諦。歸一滅諦。遣破二執。顯二空理。消滅三心。名一滅諦泯亡因果。為二涅槃。何者。是彼所成實義。言此實義。有事有理。事實義者。如彼論云。色香味觸是實。地水火風是假。理實義者。如彼論偈云。故我說正論。三藏中實義。清涼大疏釋此文云。實義即空。演義云。成實論意云。我今成立小乘中實義。故云成實。以三藏即小乘教故（已上）成實宗旨。陳此空義。實義體性。有此二門。言以所造為能造者。數論外道。二十五諦。自性生大。大生我心。即是我慢。從此我慢。總生十六。先從我慢生五唯量。此依金七十論之名。百論名五微塵。謂聲觸色味香。名五唯量。從此五唯。即生五大。謂空風火水地。名為五大。五唯如次。對生五大。謂聲唯生空大。觸唯生風大。色唯生火大。味唯生水大。香唯生地大也。從此五大。生五知根。謂耳身眼舌鼻也。聲生空大。空大成耳。耳還聞聲。觸生風大。風大成身。身還受觸。色生火大。火成眼根。眼還見色。味生水大。水成舌根。舌還知味。香生地大。地成鼻根。鼻不聞地。而聞香。唯五大亦生五作業根。謂語具（口舌等也）平足。小便處。大便處。此五總用五大而成立。各有用。名作業根。五大亦生心平等根。分別為體。通緣諸境。故具五唯。即是能緣。是故五大生十一根。謂五知根。五作業根。心平等根。第二十五。即是我知。以思為我。由數論外道。執我是思故。是故我知即是神我。雖有諸諦。我知為體。此諸諦中。五唯量者。是能造法。五大即是其所造相。若望五根。大亦是能。然佛法中。薩婆多等四大種者。即是能造。五根即是所造之法。一切色法。皆是四大所造作。故彼數論宗。即以所造。而為能造。言五唯量成五大故。然成實說。五塵造四大。四大成五根。望毘曇宗。是亦所造以為能造。訶梨跋摩。出家修道。雖學佛法。猶有外道所計餘習。彼謂是善。故佛宗中。順彼立義。故云所造為能造也。問。宗輪經部。不舉此義。何故經部。為此宗攝。答。宗輪論中。唯舉本經。不敘末經。是故即云本宗同義。具舉五義。如前卷明。故宗輪中。無末經義。餘論等中。頻敘彼義。故末經部。即此宗攝。圓暉師云。依經部宗。過未無體。唯現是有（已上）此是總說。據實。現在即通假實。暉師亦云。若經部宗。立一切法。少分實有。多分是假（已上）言少分等者。一約時言之過未是無。故云多分。現在是實。故云少分。二現在法中。即有三科。蘊是實法。故云少分。界處並假故。故云多分。時及法數。是多分假。是故所餘。即少分實。問。說假。末經。成實三家。俱為現通假實之宗。為三家皆同。有不同耶。答。現通假實。雖是一同。而假實相。有其差別。謂說假部。約蘊處界所攝明之。如上具明。末經部假實者。演義云。三藏云。經部細實。而粗假。實義同故。現通假實攝（已上）此是不簡蘊界處法。微細之位。名為實法。積集和合。名為粗假。不同說假不簡粗細。約蘊處界。明假實相。成實論宗。色香味觸實也。地水火風假。斯乃以能造故為實。以所造故為假。故所立法。通假實。不同說假約蘊處界。亦異末經約實粗假。此乃不簡三科粗細。唯約能造所造明之。成實能造所造顛倒。雖順外道所立之義。而不遮妨。元是佛法。清涼師云。外道之法。先佛法之餘。此例昔有之。即如化地部。鈔批云。真諦云。有婆羅門。名正地部。解四韋陀論及外道諸義。為國之師。後厭世出家。得羅漢果。讀佛經有欠闕處。皆將韋陀論。毘伽羅論。莊嚴之。如佛口說。義皆具足（已上）正地即是化地部也。彼即佛滅三百六十年時有之。此即九百餘年有之。並是先佛法寶之例。成實論宗。傳靈旦後。講學之者。連續是昌。於大小中。所判評楯。諍論非一。如梁三大法師等。成論判為大乘。如智首。南山師等。判為分通大乘。與四分律。是同計故。如淨影。天台。嘉祥師等。成實唯是小乘論宗。今賢首。清涼等師。所判。亦是小乘。即此第四宗之所攝也。又此成實論。於小乘諸部中。所依所攝。異解非一。三論玄云。問。跋摩既排斥八據。陶汰五部。成論之宗。正依何義。答。有人言。擇善而從。有能必錄。棄眾師之短。取諸部之長。有人言。雖復斥排群異。正用曇無德部。有人言。偏斥毘曇。專同譬喻。真諦三藏云。用經部義也。檢俱舍論。經部之義多。同成實（已上）此中舉四家義。定賓飾宗第三。引真諦三藏云。多聞部主。於大眾部中。備誦佛世親聞深義。及本淺義深義之中。有大乘義。成實論從此部出故。參涉大乘義。（已上成實已上全文）然三論玄所引。真諦解成實依經部與定賓所引相違。或定賓自意。加此解釋。然定賓意。即用成實。依曇無德部之義。或真諦三藏。兼存二義。或定賓律師。通存二門。俱無遮妨。南山律師。成實依曇無。而曇無論藏。未東夏。故戒體等。專依成實。以是同部。同所計故。賢首大師。直正判言經部所攝是定義也。
    章五俗妄真實下。是第五宗。言說出世部等者。大疏亦爾。此宗所攝。二十部中。唯有一部。即是所標。說出世部。唯此一部。立此義故。問。若爾。何故更安等言。答。安等言者。為顯不局。若諸部中。有談此義。即應以為此宗攝。故玄記所標。亦安等言。若大疏中。亦安等言。鈔云。少似中論一半向前（已上）大疏等言。似等一半。折薪准彼。釋章等言。彼文云。謂說出世部等者。此等中論也。清涼云。少似中論一半向前（已上）然今章意。至第六宗。通初教始。此第五宗。分通大乘。意趣難知。義苑解釋。與折薪同。章明此宗行相。釋其名義。相狀皆彰。不待陳相。折薪云。言說出世者。此部明。世間法。從顛倒生。皆是虛妄。故非實有。悉是假名。出世之法。不從顛倒起。有道果故。二空境是真實。二空智亦是真實。真實境能生真實智。真實智能生真實境故。是實有。名出世也。此約所立為名。此分通大乘（已上）義苑云。世間煩惱。從顛倒起。顛倒不實。故世間法。但有假名。無有實體。出世之法。非顛倒起。道及道果。皆是實有。唯此是實。世間皆假。從所立為名。此則一宗一部。少分似中論一半向前。故亦跨大乘也（已上）問。此宗真俗二諦。真妄二法者。其相云何。答。見解釋意。世間有漏諸法名俗。出世無漏諸法名真虛偽浮染名妄。正實真妙名真。煩惱漏業。苦報三道。皆是世諦虛妄之法。二空之智。二空之理。皆是無漏。真諦之法。亦名第一義諦。虛妄真實。如次可知。是名此宗二諦真妄。問。此部出世真實有者。為三世俱有。為當不爾耶。答。此部所說。過未無體故。宗輪說。大眾·一說·說出世·雞胤四部。本宗同義中云。過去未來。非實有體（已上）明知。此部現在一切諸法真者。皆是實有。不簡蘊處界之三科。約就真俗。建立有無。問。十宗所立。次第深勝。是故小乘六宗。漸深。初是我法俱有。二乃我空法有。三世實有。法體恒有。三是過未無體。法體亦無。四乃於現在法。假實不定。是故第五俗妄真實。唯應於前所立現蘊法上而立。若界處上。成假實者。假不勝前。實。還淺前。何成精覈漸勝之義。答。六宗次第。精研漸深。真俗分齊義。如來難。且作二解。一云。此第五宗。唯於現在五蘊法上。俗諦之法。虛假故妄。真諦之法。離繫故實。即成次第漸勝之義。二云。現在法中。總通三科。俗諦是假。真諦即實。元非約三科。說其假實義。總於蘊等。隨約二諦。成立真妄假實之義。是故亦成次義漸勝。問。且就初義。何故宗輪。唯空過未。不空現在。說出世部。四中一故。是故大眾。雞胤二部。現在諸法。皆是實有。取為第三法無去來。何故今抽說出世部。獨為俗妄真實之宗。論舉此部五十三義。俗妄真實。一向不見。若以此部。為真妄者。應是四部皆真妄義。答。論言過未非實有體。四部通說。唯遮過未。總相是許。現在實有。其中假實。論中未彰。欲明四部。通談義故。此說出世真妄義者。舊家之中。真諦三藏。部執疏中。具明此部俗妄真實義理分明。折薪記中文義。依彼釋。出世名。鈔批具引真諦疏文。恐繁不載。但是真諦。西天相傳。陳述俗妄真實之義。慈恩宗輪疏解釋。亦如是。此亦玄奘西印相傳。是故疏中。釋顯此義。全同真諦解釋文義。論中。此部不言現在通假實法。及真妄義。然約漸勝。現在五攝。即有真俗。真妄。假實。是故今抽為第五宗。餘之三部。如論通相非別解釋。不可相例。問。就其後義。若如此漸勝之相。義現不顯。雖蘊有假。二有實故。答。既言出世。是通三科。不約三科。分假實相。門既各別不可相例。豈無次第漸深義乎。
    章六諸法但名下。是第六宗。此唯一部。故無等言。問。若爾。下通初教之始。何故不安等言。答。始教是大乘。今標小乘故。問。若爾。何故玄云。謂一說部等下。亦通初教始。即是應等初教之始。答。彼顯不局。故安等言。下指始教。不關等言。或等始教亦無有妨。施設隨時。不可一准。義苑云。即顯出世亦假名耳。故云一切我法。亦如中論亦名為假名。若有世間。即有出世間。既無世間。何有出世間等。是故皆假名。名即是說名一說部。從所立為名（已上）此是中論三諦偈中。第三句義。故云亦名為假名。清涼大師。以第五宗。判言少似中論一半向前。即前二句。因緣所生法。我說即是空。今准彼解釋。以此即為彼第三句。演義云。六諸法但名宗等者。則顯出世亦假名耳。故云。一切我法亦如中論。若有世間。則有出世間。既無世間。何有出世間等（已上）義苑移此鈔文。但加中論第三偈句。折薪亦引演義鈔也。此一說部。從大眾部。最初與說出世雞胤。同時分出。宗輪疏云·世出世法。皆無實體。但有假名。名即是說。意謂。諸法唯一假名。無體可得（已上）簡正一云。不簡有漏無漏等。皆無實體。唯有能詮假名。於能詮下。無所詮實體（已上）文殊問經。名執一切語言。意云。一切諸法。唯是語言無體。假名行相而已。前宗唯空世間有漏。不空無漏。今此第六。漏無漏法。真俗二諦。一切皆空。有此法者。唯是假名。是故此宗。勝於第五。即是小乘。最極頂也。依清涼意。第五之宗。既分通大。況此宗乎。小乘深勝。即通大淺。問。大眾等四。皆是同計。論中所舉。五十二義。並無有異。何故言宗而有勝劣二。屬第三。出世一說。屬第五六。答。大同第五宗中問答。四部雖同。別餘有異。論雖不說。新舊相傳。解釋實爾。是故二部。屬五六宗。第三宗者。論具設故。問。此等諸部。所說義者。為遣無為。為不爾耶。答。且作二釋。一云六宗小乘。不空無為。唯有為法。得分全空。上於三世。次第漸遣。無為非世。故無可遣。二云無為亦空。於法漸空。乃至第六無為亦空。上雖空世。無為非世。故非所空。第五非世。唯約真俗。無為是真。故非是空。第六有為無為皆空。前五宗中。第三四五。是法分空。第六一宗。法之全空。其人我空。第二已極。後後諸宗。皆是一同。問。小教所明。人空法空。是何等空。為拆即耶。答。小宗空理。人法皆拆。小乘智劣。不能即空。三論玄云。問。小明一空。大辨二空。可有差別。既同其二空。大小何異。答。雖同辨二空二空不同。略有四種。一者小乘拆法明空。大乘本性空寂。二者小乘俱明三界內人法二空。空義即短。大乘明三界內外人並空。空義即長。三者小乘但明於空。未說不空。大乘明空。亦辨不空。故涅槃云。聲聞之人。但見於空。不見不空。知者見空及以不空。空者一切生死。不空者。謂大涅槃。四者小乘。名為但空。謂但住於空。菩薩名不可得空。空亦不可得也。故知。雖明二空。空義有異。故分大小（已上）是故小乘唯明拆空。拆破人我及法執。故唯大乘宗。明本性空。亦名即空。亦名體空。賢首清涼。並至始教。名為即空。於小乘教。無即空義。唯拆破故。問。小乘教中。說人法空。為是正說。是兼談耶。答。小乘教本。唯薩婆多。唯明人空。不說法空。至佛滅後。諸部分張。或說法空。此兼參大。非小正談。而法空宗。謂己正說。唯是濫取大乘空義。一切有部。正傳佛說。小乘教宗。無有謬濫。鹿園初說。乃至鶴林阿含所說皆是。其相深密經中。勝義生菩薩。敘小乘事。唯是我空。自餘諸法。並實有故。是故小乘。名為有教。若說法空。非有教故。言此通初教之始者。折薪云。由此教有二。一迴心。二直進。故於始教。亦分始終。如下。類有此釋。況正當小乘。分通大乘。故此六宗。立在小乘。分通大乘爾（已上）此意初教始者。即迴心教。迴直相望。迴心為始。直進為終。或有空有二門。即又初終二門。總有三類二門義也。問。小乘六宗。後二並是分通大乘。南山律師。曇無德部。四分律宗。判為分通大乘。是第三宗法藏部義。彼部專依音法藏部。宗計是同。豈後二宗。是分通義。又第四成實經部亦爾。答。諸師取義。隨宜不定。二十部中。空有假實。所判非一。纔談法空。即入空宗。如南山等所判。窮法空義。名為空宗。諸法但名。如賢首等所判。若清涼意。五六分通。或亦可有第一名有宗。我法俱有故。第二已後。名為空宗。方得無我。見空理故。如是隨宜互立有空。今依此門。分通大乘。即是第五第六而已。若章主。唯第六宗。分通大乘。通初教之始故。問。能通所通。空理云何。答。能通是拆空。以小乘故。所通是即空。以大乘故。問。若爾拆體既別。何得通同。答。拆體雖異。得空無別。泯亡人法。但無所遺。空無之上。假立諸法。所立諸法。但是假名。始教空上假立亦爾。分齊是同。故得一通。問。演義此宗。引中論文。與此通初教之始。有何差別。答。鈔引論者。為明空理。世出世間。是待對法。無世間故。亦無出世。二物皆無。有何所留。是故諸法。即空無相。此破前宗俗無真有待對。至空無有所住。今通初教之始。即此義門分齊。空性之上。不壞諸相。假名建立。故義無主。引論亦名為假名句。諸法假名。是故即空。以即空故。諸法假立。通初教始。義寔有由。言準之者。諸法但名。初教之始。二門分齊。義理之相。一同一致。令準之也。其相如前豈不通乎。
    章七一切皆空下。是第七宗。從此已下。並是大乘。依後四教。所立宗故。今此第七。依始教立。義苑云。一切諸法者。諸八十餘科世出世法。無不清淨。法既清淨。則蕩除情執。故無分別。此乃無相大乘之一宗也（已上）言八十餘科者。大般若經所說法數。始自五蘊。終至涅槃。總束標舉。即有八十餘科於此法上。遣破情見。除云執著。一一法上。皆無所得。法性清淨。空亦非空。二乘聞之。遣有法之見。菩薩聽之。悟無性之義。其遣執之法者。且舉少分。粗示名字。謂五蘊。十二處。十八界。地等六界。四緣。四諦。十二因緣。六度。四搆。內外等二十。空真如等十二名。四名量心。四靜慮。四無色定。八解脫。八勝處。九次第定。十遍處。師子奮迅三昧。超越三昧。四念住。四正斷。四神足。五根。五力。七覺支。八正道。三解脫門。有尋有伺等三三摩地。菩薩十地。三乘共十地。五眼六通。三明。三示導。佛十力。四無所畏。四無礙解。菩薩四無量心。十八不共法。三念住。三十二相。八十隨好。無妄失法。恒住捨性。一切智。道相智。一切種智。一切陀羅尼門。一切三摩地門。預流等四向四果。獨覺菩薩。一切菩薩。摩訶薩行。諸佛無上正等菩提。如是等法有八十餘科也。大般若經。第三百八十。以不淨·數息·四禪·四梵住·四無色空等。名世間法。以三十七菩提分法。三解脫門。九次第定。陀羅尼門。三摩地門。十地。五眼六通。十力。四無畏。四無礙解。大慈。大悲。大喜。大捨。十八不共。無妄失法。恒住捨性。一切智。道相智。一切相智等。諸無漏法。名出世法。如是一切有漏無漏。世間出世。一切諸法。皆無所有。無有自性。即空無性。而不壞有。名之真空。不存於空。不住於有。非空非有。天空情外。泯亡兩門。無有分別。是名一切皆空也。問。始教大乘。空有二門。何唯空為宗。不約有立宗。答。大聖設教。遣情顯法。破情則遣有無之見。彰法則示真空之理。是故顯法。真空為宗。以破情見。要顯法故。真空之上。必有妙相。不礙空而有。不礙有而空。空有自在之無所寄。問。始教空有。依何等教。答。教文不局。互說空有。若就多分。且分空有。空者。章指般若。而安等言。一切說空。經論宗等。謂中·百門·智度論中。空門義邊。餘經空義。此等並是始教空門。其有門者。深密經等所說。菩薩事門修行。及諸法數所攝諸法。瑜伽唯識法相諸論。並是大乘有門法義。包含三乘。無有遺餘。其深密經。第二時教。即當般若。第三時中。三無性觀依他如幻所執空義。此等皆是始教空門。總而言之。依他之內。緣生即空。即空緣生。互成表裏。相具相成。無是自在。即是始教空有二門。般若三論。多說空門。始教之義。深密·瑜伽·顯揚論等。多說有門。多分即是初教法門也。
    章八真德不空下。是第八宗。即依終教。立此宗也。義苑云。諸經者。謂實教了義大乘。說一切法等者。則一切法。從本以來。離言說相。離心緣相。故云唯是真如。即不變也。如來藏者。在纏之名。則是隨緣。二義既彰。性德恒沙。本來具足。亦一宗一教也（已上）折薪云。八真下。即上深密待法輪中。真如不空理者是。故名真德不空宗。言具性德者。即不空真如。故起信云。二者如實不空以有自體。具足無漏性功德故。所以上文。以此為終教。持法輪者是也（已上）前第七宗。折薪記主。配深密經第二時教。是故對彼言持法輪。故次上文云。七一切下。此當始教之終。如上深密照法輪者是（已上）是故今宗。配第二時。而前空教。言始教終。對前小乘第六宗。言通初教始。故以第七。為初教終。若於空門。立初後者。義亦可爾。空有迴直。相對非一。相配義門。未必可爾。言說一切法唯是真如者敘所立宗。雖言諸經。實通諸論。舉根本故。且言諸經。維摩·勝鬘·如來藏·密嚴·楞伽等經。起信·寶性·佛性等論。並說諸法真如之義。如來藏下。出其所以。此亦依上諸經論也。
　  章九相想俱絕下。是第九宗。義苑云。毀相泯心。故云相想俱絕。理本絕言。假一言而直示故。云顯如淨名者。則杜口於毘耶。如上釋之。是離念之機。所宗尚故（已上）絕言教者。是能詮故。絕言理者。是所詮故。刊定記主。難賢首頓教云。當知此並亡詮顯理。復何將此立為能詮。若此是教。更何是理。為通此難。清涼判云。頓詮（已上）故名頓教。即鈔釋云。所詮是理。今頓說理。豈非能詮。夫能詮教。皆從所詮以立。若詮三乘。則是漸教。若詮事事無礙。即圓教。豈以所詮是理。不許能詮為教耶。何得難言更何是教。迷之甚矣（已上）今絕言理者。是頓詮下之理。絕言教者。乃頓詮當體之教。當知。頓詮絕言之理。則是相想俱絕宗也。
    章十圓明俱德下。是第十宗。義苑云。法界圓彰。實德本爾。一多緣起。主伴重重。相用難思。云無盡自在。此宗之與教。體義無別。但所尚者曰宗。造修者曰教。故立二名耳（已上）文言無盡自在所顯法門。無盡是能詮教。所顯是所詮宗。故能詮所詮。體義無別。而宗尚造修。以分能所。此圓教宗。唯就別教。本意唯別教故。若約攝方便。即是同教宗。同頓同終及同小始。準思可知。上來大小十重宗旨總括一代諸教宗義。愚法小乘。一教六宗。後四各是一教一宗。次第漸深。乃至最極。義苑云。此上十宗。後後深於前前。則前四唯小。五六通大小。立在小乘。義通大乘。故云通大小。後四唯大乘。又五六義。通法相宗。七即無相宗。後三即法性宗。又七即始教。八即終教。九即頓教。此與清涼少異。彼云。七三性空有宗。八真空絕相宗。九空有無礙宗。若欲會之。但此中五六。義通法相宗隱故。所以彼顯立第七三性空有。為相宗。彼第八。正同此中第九。兼同此中第七。故彼約教。八即頓教。約宗八即無相宗。彼第九。與此中第八名異義同。如此會者。豈是相違。學者請詳。然此十宗五教。至有寬狹。教則一經。容有多教。宗即一宗。容有多經。隨何經中。皆此宗故。若局判一經。以為一教。則抑諸大乘。又夫立教。必須斷證階位等殊立宗。但明所尚差別。前之六宗。執法有異。故分六宗。斷證次位。不離八輩。合為一教。餘可準知（已上）折薪云。問。清涼七名三性空有宗八名真空絕相宗。九名空有無礙宗。又會諸宗云。七即法相宗。八即無相宗。後二即法性宗。又約教云。八即頓教。九即終教等。何以故。七八九約宗教。皆不同耶。答。清涼於立教立宗。皆云有不安者。頗為改易。於此見矣。故演義云。然此十宗。前六全同大乘法師。大乘則為八宗。七名勝義俱空。八名應理圓實。即以法相。為應理圓實。法性為勝義俱空。今迴七為第八。八為第七。如前西域二宗。今符法性。又加後二。以顯甚深。據此。則今章正順大乘所立。勝義俱空。同一切法俱應理圓實。同真德不空。但名小異。今亦由第三時具三性理不空理故。所以清涼。分今三性理為第七。分今空理。為第九。一切法俱空。卻當由無相宗。通始頓二教故。所以二祖。取意不同。又清涼意。順智光師故也。諸鈔會釋。各據自己私意。今但取二祖文意。以會之爾（已上）復古云。此章同探玄。依五依教次第。亦順其義。以列諸宗次第。及釋義也。而清涼國師。七名三性空有宗。八名真空絕相宗。九名空有無礙宗。此蓋以性揀相。迴大乘法師第七。為第八。以符法性。在法相之後。為深故也。少與五教不次。又以性空通終始頓。遂以真空絕相。收於頓教。又並空有無礙。微於同教。故云前淺後深。若空有雙絕。亦收頓教又後七八九三諸師各立。欲判淺深定其權實。故清涼序之與今章探玄。不同也。彼文云。又上三宗。諸師各立故。今序之。其第十宗。非彼所競。故不言耳諸記解釋。文雖繁廣。為知同異。具引其文。大同小異。各有理在。今私加釋。清涼大師。大途正依賢首大師。是故五教次第全同。而又別意。列次第云。小始頓終圓。十宗次第。初七第十。全同今章。八九前卻此與今別。此有何義。順四法界。彼次第云。事。理。事理無礙。事事無礙。始頓終圓。依此次第。十宗七八九十次第亦由此門。賢首始終頓圓次第。依悟淺深。始教從事入性空理。而非無礙。終教正見事理無礙。圓教深入事事無礙。頓教之機。待對雙絕其分齊相。勝於終教。劣於圓教。故安終圓兩教之間。十宗依教。次第全同。演義所舉。大乘法師八宗者。即慈恩大乘基法師也。彼法花玄贊一云。文殊問經。及宗輪論。說小乘有二十部（乃至列二十名）并大乘二。合二十二宗。今依文判教。教但有三。若以類准宗。宗乃有八。教但三者。一多說有宗諸阿含等小乘義。是雖多說有宗不違空。二多說空宗。中百十二門般若等。是雖多說。空。亦不違有。三非空有宗。華嚴深密法華等是。有為無為名為有。我所名為空。此等三教。如前引文。宗有八者。一我法俱有。犢子部等。二有法無我。薩婆多等。三法無去來。大眾部等。四現通假實。說假部等。五俗妄真實。說出世部等。六諸法但名。一說部等。七勝異皆空。般若等經。龍樹等說。中百論等。八應理圓實。此法花等。無著等說。中道教也。成實論義。經部師宗。即當第四現通假實。雖差別義合二十二據理全差。莫過三十八（已上）小乘六宗。依宗輪論。明淺深相。及在餘論。昔真諦三藏。翻傳此論。名部異執。并造疏釋論。而未分六宗陳淺深相。玄奘三藏。更譯宗輪。慈恩稟之。方開六宗。賢首清涼。即同彼義故。開六宗。具精淺深。至于其大乘宗者。各隨自宗判。次第所立極處。亦各隨宗。慈恩極至八宗。賢首極滿十宗。賢首第七全同慈恩第七。賢首第八真德不空。今章所說。深密持輪。即是真如不空妙理。非空有非中道實義。全同慈恩第八宗旨。此約大途。不遮細別。若將清涼。對慈恩判。彼此七八。前卻而列。慈恩如戒賢三時中列。清涼同智光三時中列。若以賢首。對清涼判。彼此八九。前卻而列。大疏演義。備陳十宗。彼四大乘異名。義理宗教寬狹。如是等相。委細簡擇。恐繁不引。須別學彼。義苑等中。依彼解之。上來解釋開宗義竟。
    第五乘教開合。
    於中分二。初標章。二辨相。今初。復古云。乘教開合者。良以諸家判立。各有聖教。以為依據。不可全辨。又聖教開合。本由機異。設云平道。亦為化生。合雖多過。開亦未能全無於失。是故今家開合全收。無過不離。故有此門（已上）乘者修法之人。教者所說之法。如來為機說法。名之乘法。眾生從佛聞法。名之教法。託人舉法。談法當體。然約乘教。各有開合。互有收攝。教教相攝。今建章細細分別。是故總言乘教開合。
    章於中有三下。二辨相。亦二。初總分。二別釋。今初。宋本云。於中有三。初約教開合。二以教攝乘。三諸教相收（已上）和本唯云於中有三。脫列章也。准前後章列門者好。先標列已。後隨釋故。和本宋本。少少文句有無廣略。此例極多。如十門標章。和本云建立乘第一。教義攝益第二。乃至所詮差別第十。宋本云第一建立一乘。乃至第十義理分齊。唐和一例。舉數前卻。此等前卻。義理不乖。又由文增減。有義相違焉。
    章初約教者下。二別釋。三段自別。初約教開合。亦二。初標分。二隨釋。今初。言初約教者。宋本亦同。彼前列中。具立號故。言然此五教等者。義苑云。示意總標也。謂本末更收。漸次融會。從一至五。亦會取諸說（已上）此五義中。初唯一合。第五唯開。中通二。義苑記主。會取諸說者。清涼建立總會通一門。會取一音教等師義。顯教開合。不相乖違。準彼見此五重開合。任運會取前諸師說。探玄直明五教開合。全同此門。而亦容有會取諸師所立之意折薪記主。亦依此門。存會取前諸說之義。
    章一或總為下。二隨釋。即有五重。而細科繁厭。總通釋之。義苑云。或總為一等者。謂根本枝末法輪。唯是如來一大善巧。攝生方便。一音所演。則菩提流支。立一音教者。不失道理。或開為二者。謂別教一乘。真顯本法。一向不共眾典之洪源故。二末教。謂前之四教。小乘名。同始教存三乘也。終頓二教明一乘。由是對三顯故。同前始教亦入屈曲之數。則前四教。皆屈曲收。別教一乘。方是平道。此同印公平道屈曲。又名究竟者。一乘也。普解普行故。乃方便者三乘也。別解別行故。則信行禪師。以四乘為二教。亦與此相順。或開為三者。謂一乘則是露地大白牛車。三乘是臨門三車。小乘是臨門所引故。此正順四乘。則光宅判四乘教。亦有理在。又梁論云。如來成立正法。有三種。一立小乘。二立三乘。三立一乘。第三最勝。亦同此說。但彼一在後。此一在初耳。或分為四者。謂小乘同愚法。約歷位無位開漸乃頓。故分為四。總合二三。以為漸教。餘皆如名。或散為五者。如上約義正判。此上會取諸師之教。多順清涼。有不同者。文勢別故。轉義而會。方見今宗。從微至著。曲盡幽玄。統收諸說也（已上）探玄四教。具舉二義。後義如今。其初義者。玄云。於上共教中。約存三泯二。開兩教。故為四。一別教小乘。二同教三乘。如深密等。三同教一乘。如法華等。四別教一乘。如華嚴等（已上）同教三乘。即是始教。同教一乘即是終頓。故知同教本同於終頓。清涼同教。言頓同實者。即當此門。兩祖一同義。義苑所釋。會取諸師。復古集成。直消文相。無會取義。容自在之。餘記所解。恐繁不引。
    章二以教攝乘下。是第二門。亦二。初標分。二先明一乘下。隨釋。二科自別。初明一乘。亦二。初標分。二一別教一乘下。隨解。教教之下。有四云云。有應陳故。而宋本皆無。後人除之。而云此約頓教此約終教。有約字好。可加和本。和本無故。義苑記主。釋其五種一乘之義。今具引之。即成釋此云云之義。即彼疏云。別教一乘者。十十法門。迥異諸宗故。同教一乘者。同頓同實。該收諸教故。以別該同。皆圓教攝。絕想一乘。如楞伽者。是彼明五法空寂之義。何者謂迷如。以成名相。妄想是生。悟名相之本如。妄便稱智。則無名相妄想。故云絕想。唯如智矣。智因如立。智體亦空。如假智明。本來常寂。故曰一乘。約佛性平等為一乘者。涅槃云。佛性者。名第一義空。則是佛性中道。統收真妄。謂之平等一乘耳。密義意一乘如八意者。義見上文一乘中也（已上）言密意一乘者。宋本云。密義意一乘也。始教大乘。三乘為實。一乘是密。三乘道跡。同一無性。故云一乘。而實三乘。顯了差別。故雖言一。名存三一。此五種一。皆大乘教。小乘教中。都無一義。問。上明小乘教三中云。聲聞法。緣覺法。及佛法。即云佛法。豈非一乘。一乘即名佛乘法。故演義通外難中云。何以不名小乘。強立三藏（乃至）以有大乘故。不得名小。彼教之中。立有菩薩。謂是大乘（已上）此明天台三藏教名。既言大乘。何不名一。答。小乘教中。對二乘人。菩薩因果名為佛法。大乘之名。對望亦爾。非實大乘。故不名一。
    章二明三乘下。二明三乘。亦二。初標分。二一小乘中三下。隨解。言小乘中三乘者。聲聞四諦。緣覺因緣。菩薩六度。此是因行三乘。各別三乘終極。皆斷三界見修煩惱。果成羅漢。是故如來。亦名羅漢。如四分律等說。佛度阿若憍陳如等五人。令得應果。即云通佛有六羅漢也。此約有餘涅槃而明。若約無餘。即皆入滅。玄記小三別同亦爾。言始教中三等者。諦緣度法。因行是別。菩薩成佛。定性二乘。灰身入寂。故終是別。問。小乘終同。言俱羅漢。唯約有餘。非是無餘。何故始教終別之處。約無餘滅。言有入寂。答。始教二乘。有餘之位。事是不定。定性有餘。必可入寂。而不定性有餘涅槃。回心向大。不至入寂。若約有餘。濫不定性。故約無餘。明終別相。小乘教中二乘。無有迴心向大。至有餘果。必入無餘。事是必定。故約有餘。明終同相。始教中。不同彼也。問。若爾。何故玄記小乘。約無餘滅。彼明三乘三種中云。一始別終同三。謂始約因修。四諦緣生六度等別。終就得果。三乘之人。身智同滅。如俱舍等說。此約初時小乘教說（已上）既言身智同滅如何。答。彼教有餘無餘。皆是終同。有餘無迴。故約有餘。無餘滅位。不待言論。二位之中。舉何無違。玄意雙約有餘無餘。玄記始教。總舉二義。故彼文云。二始同終別三。謂同聞般若。同觀無性。三乘之人。各得自果。如前所引說。若約聖諦緣生六度行。亦亦得名為始終各別。此是第二第三時教說也（已上）彼舉第二時教。故明始同之義。亦約諦等故。舉始別。第二時教。不定種性。見道已上。不許迴心。故約有餘。不可有違。第三時教。唯就定性。約有餘位。亦無相違。言終教中三等者指事云。因時同有如來藏平等佛性故。同修六度。同學般若故也。終皆俱成佛故。云始終同也（已上）義苑云。謂定性二乘。無生闡提。悉當成佛故（已上）言頓教中三等者。以三乘本絕。一性幽靈故。言同教中三等者。宋本云圓教三。義苑釋云。圓教中三始終俱同者。謂會三顯一。開方便門。示真實相。同教之圓若論別教。杳絕三乘。故非此所說（已上）和本直云同教中三是好。玄記云。近異遠同三。謂法花等。初以三乘。方便誘引。後同以大乘。合得度等（已上）此乃同教三也。頓教同教。俱言云云。宋和二本是同。猶有所應陳故。義苑云。然茲一乘三乘勝劣五義。皆約教而相顯。故上云。以乘附教。優劣自殊（已上）此總結釋上二段意。
    章三諸教相收下。是第三門。亦三。初標分。二隨釋。三結歎。今初。言諸教相收者。欲明攬本成末。本即收末。本無棄末。攝末歸本。本末不相離。權實相攝歸故（已上）
    章初中於圓內下。二隨釋。二門自分初以本收末中。言或唯一圓教等者。以別教一乘。圓融具德。一切別教。無別異相故。言或具五教等者。以同教一乘。該收諸教。同居一實。成究竟法故。頓教唯一。但是絕言毀相泯心。或具四教。依言漸次。為離言先容。言熟教者。大乘之終。調練久故。或一或三。同一終教。迴三入一。言初教者。亦名生教。對熟教故。調練不久。機解淺故。或一或二。唯一始教。攝愚法故。小乘唯一。但守本乘。
    章二以末歸下。是第二門。言小乘內或一等者。或一。唯守自教。不知餘故。或五。居淺教之首。為豎涉之漸故。後之三教。並皆准之。堅守自宗。開涉方便故。
    章是諸教下。三結歎。亦三。初勸思惟。二成教網。三引誠證。今初。義苑云。所明義理交絡分齊者。且如一緣起之法。小乘說之萬法虛偽。緣會而生。始教說之生法本無。一切唯識。終教說之識如幻夢。但是一心。頓教說之而知。圓教說之德用無邊。上文以本收末。以末歸本。本末相濟。例此而解。故去准此思之（已上）言交絡者。成網之巧。以糸互結。成網目故。為成下教網。先令准思也。
    章是則諸教下。二成教網。義苑云。諸教本末句數者。應成六句。謂一小乘唯相。二頓教唯性。三法相宗。相多性少。四終教。相少性多。五空宗中。非性非相。六圓教中。全相全性。是以性相相參。六句交織。故云結成教網。以此攝化。不墮含靈。故云無不周盡（已上）宋本云本末句數。結成教網。和本唯句結成網。織網方法。善巧微妙。一系徹餘絲。每絲事皆爾。互結成目。一目之處。諸絲相成。不皆爾。教網亦爾。一教通餘諸教。互結以成法網。五教相結。成一網目故。成一義無不相通。如是句結。成別教網。一目喻一句有無盡句逗。教絲互結。濟漉眾生。
　  章故此經云下。三引誠證。義苑云。證上善巧法。喻則大聖。張大教於生死中。化導人天。置於涅槃。譬彼魚翁張大網於海中。漉取鯤魚安置岸畔。故此經中法喻並舉耳（已上）教網之喻。非唯圓教。五教皆是如來教網。然約大途。論其綱目。一乘別教。圓宗大綱。三乘小乘。即是網目一乘大綱。高提網目。網目即是三乘小乘。是故諸乘。名為所目。以彼網目綱所提故。能目是大綱。所目乃網目。諸目即是網之當體。諸乘即是一乘當體。別教教網所提舉故。處處文中。以彼諸乘。名為所目。皆此意也。

五教章通路記卷第十六（終）
五教章通路記卷第十七

　  　東大寺沙門凝然述
  　    
　　　　　
　　　　　
　　　　　

第六教起前後

    此中分二。初標章。二辨相。今初。復古云教起前後者。略辨如來一代所說。約時顯教。本末交映。與奪相資。方為善巧攝生方便也（已上）言教起者。雖通一代五十年說。今且約就一乘三乘及以小乘初起為言。故云教起。言前後者。一乘三乘小乘相對。何前初說。何後初說。而以一乘。為根本教。約此陳彰何前何後。故云前後。然此章及七八。並約化儀明之。分數開宗。正明化法。化法狀貌。必託化儀。初說化儀。事須先陳。故此章門。次前而來。
    章於中有二下。二辨相。亦二。初分列。二隨釋。今初。義苑云。初成正覺。稱性極談。為眾典之洪源。故云本源。跡後化。霑忍土。漸被三根。善巧隨機。故稱末教（已上）別教一乘。名為本教。三乘小乘。名為末教。
    章初者謂別教下。二隨釋。即有二段。不科自分。初本教中。亦二。初標門顯體。二依體辨相。今初。言初者。是標章門。言謂別教一乘者。是顯法體。本教體何。即別教法。無盡教義。皆在此上。是故直爾表顯示。
    章即佛初成道下。二依體辨相。亦三。初立義。二引證。三釋成。初中亦二。初正陳法起。二徵釋所以。今初。此段陳述花嚴本教最初頓說。總舉十事。一成道初時。即初成道。第二七日是也。此雖二事。為明最初說法之義。故合為一。言二事者。謂初成道。與第二七日也。初會經。標言一時。釋言始成正覺。宗家準第六會別行論所牒經。即成道未久。第二七日是也。本教說時。以此為定。探玄網目等。所判皆爾。菩提流支。以前五會。為初七日。第六已後。為第二七日。古師之中。有人以第八會。為後時說。嘉祥慈恩等。判為後時說。留支唯判初七日。不判第八。有人唯判第八會時。不言前五會時。二家所判。賢首皆破。清涼大師。和會諸說。總作三釋。一不壞前後相釋。雙取流支有人用之。而令賢首不違後際之釋。二順論釋。是第二七日。三約實圓融釋。是賢首意。清涼大師。三釋俱用。而諸文中。隨時舉之。今此章文。二七日者。復古釋云。順論釋也。以時因陀羅該前後（已上）義苑云。第二七日者。謂覺樹道成。一七日中。自受法樂。思惟。因緣行等故。第二七日。頓說此經。表所說。如其所證故。不起樹王。羅七處於法界。故論云。此示法勝。故在初時及勝處說也（已上）問。賢首所判。唯依論說第二七日。以為定准。何故清涼。唯以圓融。為賢首意。而非餘意。答。此初作各為其意。非唯所用為各之意。初七前五。流支初解。第八後時。有人初作。二七初說。論主依經。釋成此義。以初七思惟一向不說。故約實圓融。賢首初解。是故清涼。各配其意。至所用者。賢首本意。圓融為本。而用論釋。如行布圓融。互不相壞故。由順論故。二七為定由圓融故。初成頓說。又第二七日。一念之中。攝前後時。無盡劫海。此第二七。即在初成此一念之時。攝無盡劫。圓融二七。互相成立。今此章中。二七之上。約實圓融。前後劫海。同時演說。二故赴處所。在菩提樹下是也。三感應相稱。猶如日出先照高山是也。佛日應現。教光照機根山。感獲蒙法光照。義苑引出現品云。譬如日出先照須彌山等。諸大高山。如來應正等覺。亦復如是。成就無邊法界智輪。常放無礙大智光明。先照菩薩摩訶薩等。諸大山王。而彼如來。大智日光不作是念。我當先照菩薩大行等（已上）晉經名性起品。彼有四照譬喻。漸次下降。乃至邪定。今取第一先照高山。不思議乘人。感此頓說故。四所依大定。於海印定是也。此定法爾。同時現物。非是前後。而不壞前後。前後同時。一念印現。義苑云。海印定中等者。釋名如上。故經云。如海普現眾生身。以此說名為大海。菩提普印諸心行。是故正覺名無量。非唯智現物心。亦依此智。頓現萬像。故賢首品云。眾生形相。各不同。行業音聲亦無量。如是一切皆能現。海印三昧威神力。故云同時演說等（已上）此總陳述能能所現。能依所依。是故結云同時等也。今此段中。且取所依。五說法分齊。即同時演說十十法門是也。本經所說一部始末。以十為數。顯無盡故。言文句。則舉十十句。言事義。則標十十義。離世間品等時。以十十事。縱有增減。不離十故。上則海印為所依定。自下六段。並彼所現。六主伴圓明。主伴具足。圓通自在是也。七十世相融。該於九世十世是也。八重重無盡。因陀羅微細境界是也。九總結諸法。即於此時一切因果理事等一切前後法門是也。上上法門。結數顯法。北通諸門。總顯無遺。十說通見聞。乃至末代流通舍利見聞等並同時顯現是也。上總通亙在世滅後。前後多劫。一切諸事。今別標顯如來滅後。見聞等事。顯示總攝。言並同時顯現者。通上所現一切諸法。已前十世亦端。且約五門。配釋文相。一十玄門。二八相門。此二即在義苑。故彼文云若以十玄說者。同時演說等。同時具足相應門。主伴具足。主伴圓明具德門也。九世十世。十世攝法異成門。因陀羅網境界門。此四文具餘六義含。以意取說。若配八相。即文具成道轉法輪入涅槃之三相。據其微細。每一相中。皆具八相。是故八相。亦以備矣（已上）三六相門。此中總明七處八會。一切法門。同時顯現。即是總相。所現諸相。別言之。即別相。同是花嚴說儀之相。諸門諸法。互望不同。諸門感成說義。諸門各住自位。即是同果成壞四相。四性起門。性起品中。如來大用。十門性起。以顯始終。今文說儀。少少有之。佛初成道。是性起菩提。第二七日已下。是性起轉法輪。末代流通等。是性起見聞。乃至之言。有性起涅槃。四門文具。餘六即在因果等中。五三段門。一經三段。以明始終。佛初成道等。是序分。於中佛初成道。是主成就。第二七日。是時成就。菩提樹下。是處成就。高山即是眾成就也。序分六成就中。有四成就。上標別一乘。是信成就。高山之中。含文成就。於海印定下。是正宗分。乃至末代下。是流通分。非是文段流通。即是事之流通。諸門隨義分別應爾。並是本教說儀之相。
    章何以故卷舒下。二徵釋所以。亦二。初直徵釋。二轉徵釋。今初。徵云。何故過去無量劫。未來無盡劫。現在一念之中而現。若現在者。不可有過去。若過去者。不可有現在一念。答。此一乘教。卷舒自在。說十世者。是時劫舒。在一時者是時劫卷。若約法門。舉一法。是法門卷。顯萬法。是法門舒。若約事者。入一塵。是事卷。遍法界。是事舒。若具言之。法法事事皆有卷舒。皆是自在。今且約就本教一時前後頓說。以陳卷舒。
    章何以故同一下。二轉徵釋。徵云。何故本教一乘。卷舒自在如是。答。有二義故。一同一緣起故者。依卷有舒。故舒即卷。依舒有卷。故卷即舒。相依而有。獨一不立。故卷舒無礙。同時不違。二無二相故者。攬卷為舒。故卷即舒。攬舒為卷。故舒即卷。既無二相。是故無礙。
    章經本云於一塵中下。二引證。義苑云。於一塵中者。花藏品云。花藏世界。所有塵。一一塵中。見法界。法光現佛。如雲集。此是如來剎自在。又云。如於此會見佛坐。一切塵中亦復然。又離世間品云。佛子菩薩摩訶薩。有十種深微細。何等為十。所謂在母胎中。示現初發菩提心。乃至灌頂地。在母胎中。示現住兜率天。在母胎中。示現處王宮。在母胎中。示現出家。在母胎中。示現苦行。在母胎中。示現詣道場。正等成覺。在母胎中。示現轉法輪在母胎中。示現般涅槃。在母胎中。示現大微細。謂一切菩薩。行一切如來自在神力無量差別門佛子是為菩薩摩訶薩。在母胎中。十種微細。母胎一相。八相皆具。萬德斯圓。故云於一念中（已上）如是七相亦各八相。並是同時大微細門。一念既具八相。況轉法輪一相一念。不轉一切法乎一塵既作三世佛事。何況七處八會。不說一切法乎。況又七處八會一念同時者哉。
    章是故依此普法下。三釋成。亦三。初法說。二譬說。三合說。今初。宋本云依此普門。和本云依此普法。第二七日者。是順論釋。於此時中。且作圓融。言一時前後說者。圓融不礙行布故。一時一念。先說初會。後說第八會等。言前後一時說者。行布不礙圓融故。雖先說初會。而與第八會。同一時也。
    章如世間印法下。二譬說。印板彫字。印師印之。工匠構作。印之同時。所印文字。前後不濫。工匠印法。遐代恒式。
    章當知此中下。三合說。句義前後。合七處八會次第前後。彼重會說。亦是同時。同時顯現。合一念之中。頓說一切法。同時而前後。前後而同時。故云準以思之。復古記云。孔目問曰。大智舍利弗等。佛出世。已在他國。異時異處。方與目連等。入其佛法。因何華嚴經會。第二七日。佛未移動。即有舍利弗等五百聲聞。其祇洹林。及普光法堂。並未建立。因何具述在經。答。如來依解脫德。建立一乘故。經云。於一微塵中。建立三世一切佛轉法輪。當知。今所成一乘教者。即其事也。依九世入智。融九世法。成其十世。即過現未。各有過現未。相即復相入。成其十世。當第二七日。如是等法。皆悉現前。又曰。若欲識華嚴經無盡教義者。當依六相因陀羅微細智。及陀羅尼自在法智知。今章即用彼文也。下文云。廣如孔目問答。則知。自云錄和尚微言。成於章疏。果不虛矣。不熟孔目問答。則不知此章元由。後賢不可不察（已上）加之玄記第二。破有人第八會後時釋已。成立祇洹鷲子。九世相入之義。即此例也。
    章第二末教三乘等者下。是即第二逐機末教。於中分二。初牒分通示。二依門別釋。初中亦三。初牒分。一通示。三分類。今初。言末教三乘等者。等言等取小乘教也。言與一乘同時異處說者。二七日間。名同時。菩提樹外。名異處。問。普光祇園。欲界四天。為是異處。是同處耶。答。彼亦同處。雖非道樹下。是七處內。說一乘處故。是故總名與一同處。
    章初義者是同教故下。二通示。復古云。初義者。同時異處也。是同教者。表三一和合。同持說也。如次章所指。末不離等。所以皆同初時也。文中三故。字皆出所以同時也。後義本末相分者。本教末教。二相各不同也。與本非一者。以不即義故也（已上）初義三故。後義二故。問。後義何故不反初義。亦立三故。唯舉二義。答。欲反初三。義不相對。然本末相分。對末不離本。餘非反前。不可有別教故。是三乘等故。是後義唯出二故。
    章此二各有二類下。三分類。此二等者。同時異處二者。一三與一同時異處。二小與一同時異處。異時異處二者。一三與一異時異處。二小與一異時異處說。
    章初者如密跡下。二依門別釋。亦二。初同時異處。二異時異處。初中亦二。初引教示相。二同答釋成。初中亦二。初三與一同時異處。二小與一同時異處。初中亦二。初標門。二如密跡力士經下。辨相。亦二。初引教。二結示。初中亦二。初密跡經。二大品經。今初。言如密跡力士經說等者。折薪云。即大寶積經。第三密跡力士會（起第八卷。正當第十卷末。第十二卷初。而清涼指第八卷者。但指此會起於第八爾）第十卷末云。佛降魔竟。夙夜七日。悉存法樂。觀佛道樹。不以為厭。目未曾眴。百千天來供養。發無上意。百億四王。各獻缽已。佛悉受之。使諸天王。各不相見。各為如來獨受我缽提謂波利。五百賈客上[麥@少]。八萬四千諸天。悉貢供養。佛悉受之。各不相見。一一各為獨受我供養。餘無進者。以是忻豫。逮不退轉。然後當得無上正真之道。為最正覺。度眾危厄（即今文中。佛初成道七日思惟己也。第十二卷初云）菩薩往詣佛樹。以成佛道。未轉法輪。開導眾生。巍巍如是。所化無量多於初發行道時心及坐佛樹。所濟眾生。豈可此言哉。妙戒梵天王。與六十八萬億該百千眷屬。勸佛轉正法輪等。佛既許已。梵王詣波羅奈。鹿苑之野。神仙所遊。布師子坐。高三千二百八十里。若干種品。文飾微妙。眾珍嚴校。更有十億梵天。十億天帝。十億百千非垓諸菩薩。亦布師子座。高廣俱等。各念如來常坐我座。轉於法輪。佛詣鹿苑。坐師子座。一一各為獨坐我座。坐已十方佛土六變。平等如掌。六道眾生。悉皆蒙益。十方諸佛世界。不可計數菩薩。來聽佛說經。大千界中。八部皆集。光遍大千世界。無如毛髮空不周者。皆同一心。咨受大道。于時如來。遍轉法輪。隨時之宜。從眾生心。各各得解。乃至其可聲聞。不樂緣覺。不志聲聞。若慕二乘。不說大乘。若宣大乘。聞其義趣。不好二乘。如來以斯。隨眾生心所可愛樂。而轉法輪。各令得所。釋曰。以此對文。居然可見。故云乃至廣說如彼經中（已上）密跡力士。昔西晉竺法護三藏譯。一部七卷。別行世間。然大周則天皇后。長壽二年癸巳。菩提流志。方來周朝。于時賢首。年五十一。厥後經十四年。大唐中宗皇帝。神龍二年丙午。菩提流志。始譯大寶積經。一部百二十卷。四十九會。於中二十六會。流志新譯。二十三會。古譯唐譯勘合。梵本次第編入。新舊合列。總成一部。第一三律儀會三卷。流志新譯。是第二譯。與舊大方廣三藏經。同本異譯。第二無邊莊嚴會四卷。流志新譯。舊譯無之。是單本也。第三密跡金剛力士會七卷。西晉三藏竺法護譯。勘同編入。是舊譯單本。從第八卷。至第十四。如是新舊單重。總集合成。以為大部。神龍二年。賢首年六十四。此年流志。方譯寶積。厥後至玄宗皇帝開元元年癸丑。首尾八年。譯訖寶積。其第三會。必定神龍二年編入。自爾已前。既是別行。不名寶積。不立會名。直名密跡力士經。賢首大師造五教章。年齡三十有餘之時。疏志未來。未譯寶積。故唯名經。章中所引。正是此本。義苑云。七日思惟已。謂法樂既畢。即於鹿園。正當第二七日。時同處異。言載斯經加。以眾寶莊嚴法座。揀非攝歷三乘安庠草座。同教化儀。言必有中也。得大小等果者。三乘各證。不同法花同歸一實。若約化法而判。當于始教耳（已上）彼經化儀。廣大殊妙。所獲之益。唯在三乘。是故今引。為此門證。
    章又大品經云下。二大品經。言佛初在鹿野園等者。此所引文。彼經中無。智度論中。即有此文。智論第六十五。所牒經中。時諸天子。空中發音。作讚歎言。於閻浮提。見第二轉法輪。此中無量百千天子。得無生忍。此以大品般若。名第二法輪。此對鹿園初轉法輪。論主因此。備明初轉法輪之相。故彼論云。初轉法輪。八萬諸天。得無生法忍。阿若憍陳如一人。得初道。今無量諸天。得無生法忍。是故說第二法輪轉。今轉法輪。似如初轉。問曰。今轉法輪。多人得道。初轉法輪。得道者少。云何以大喻少。答。曰。諸佛事有二種。一者密。二者現。初轉法輪。聲聞人。見八萬一人得初道。諸菩薩。見無數阿僧祇人。得聲聞道。無數人。種辟支佛道因緣。無數阿僧祇人。發無上道心。無數阿僧祇人。行六波羅蜜道。得諸深三昧陀羅尼門。十方無量眾生。得無生法忍。無量阿僧祇眾生。從初地中。乃至十地住。無量阿僧祇眾生。得一生補處。無量阿僧祇眾生。得坐道場。聞是法。疾成佛道。如是等。不可思議相。是名密轉法輪相（已上）鹿園初轉密法輪時。具獲三乘大小之益。章依此文。如是具引。雖是論說。推功歸本。言大品經。經意爾故。如道綽師引曇鸞師淨土論中。即言論云。又玄記第一分假異實門。教體引唯識論第二云。若名句等。不異聲者等四句。此非論正文。當慈恩疏敘外人問之言。而其文字。少有不同。雖是疏文。而言論云。推功故爾。今亦如是。義苑云。大品經。即般若八部中一數。轉四諦法輪者。謂有三轉。則示相。勸修。作證。四諦則苦集滅道。生滅四諦觀。此經中。既被三乘。四諦之談。不可一準思之（已上）章所引文。智論正文。廣略不同。義意無別。發聲聞心。論云得聲聞道。緣覺舉因。論說亦爾。菩薩得益。總有四重。發道心者。十信位。行六度等。是三賢位。得無生法忍。通地前地上。章意正在地上。住初地等。通舉十地。一生補處等。明佛果益。問。補處云何。一時成佛。答。於十方國。各作補處。各於其國。成等正覺。十方機緣。同時純熟。一時成道。指事云。問。上既說云。由三乘教。未得十地果。何得初地乃至十地。答。良由權教。無有得果。唯此一乘大菩薩等。為引劣內機。令得至界外。方便示現。由彼權教。修行得果。是故天台云。三教行人。因權教各獲利。故有教有人也。能說之教主示現。為三教之佛菩薩。令物慕果行因。因行既成。則無復化主。如斯乃緣感便應。緣謝便息。空拳誑小兒。引將還家。手中實無物也。三教化主。皆亦如是（已上）或可。三乘教中無實證地。若談十地佛果。並是教道門也。若依證道。入初地時。即入一乘。況其佛果。即十佛境。
    章解云以此教證下。二結示。第二七日者。此當密跡經。言七日思惟已故。問。大品智論。無二七日言如何。答。以密跡經準推。智論必定。應是第二七日。三乘得益。化儀是同。說處亦同。時亦應同。
    章二小乘者下。此是第二小與一同時異處。亦二。初標。二如彌沙塞律說下。釋。亦二。初五分律。二普曜經。初中亦二。初引文。二釋成。今初。彌沙塞者。此云化地。如來滅後。三百六十年時。從說一切有部流出。名化地部。南山等師。從法名不著有無觀。律名五分。舊家意云。五度傳文。盡所詮相。故曰五分。如四分律。義淨意云。此律梵文。總有五來。故云五分。如四分等。言佛初成道竟入三昧七日後等者。此出五分律第十五卷受戒法中。彼文繁廣。取意要引。釋迦菩薩。至菩提樹。數吉安草。結跏趺坐。直身正意。繫念在前。三明洞照。成等正覺。時起此處。到鬱鞞羅聚落。坐於彼處。林樹之下。初夜逆順。觀十二緣。爾時世尊。身有風患。摩修羅山神。即取阿梨勒果奉佛。佛受食之。風患即除。此林樹下。結跏趺坐。七日受解脫樂（成道三昧七日者是也）過七日已。從三昧起。遊行人間。時有五百價客。乘五百乘車。其中有二大人。一名離謂。二名波利。時有樹神。勸此二人。令供養佛。此二大人。以蜜和[麥@少]。俱詣樹下。遙見世尊姿容挺特。具四八相。圓光一尋。猶若金山前禮佛足。奉上[麥@少]蜜。世尊念過去未來。佛以缽受食。時四天王。同時獻缽。佛受一合。佛以此缽。受彼[麥@少]蜜。為二大人。即授二歸。佛方咒願。有一行偈。為此二人。示教利喜。于時如來。未食[麥@少]蜜。（此當第二七日。同時異處說法）復至一樹下。方食[麥@少]蜜。即此樹下跏坐入定。七日受樂（是第三七日也）過七日已。到文鱗龍所坐一樹下。龍奉食佛。佛受食已入定。七日受解脫樂（是第四七日也）從三昧起到鬱鞞羅斯那聚落。入村乞食。次到斯那婆羅門舍。彼女須闍陀。取缽盛食。佛受食已。為彼女授三歸。食已。復還菩提樹下。跏坐三昧。七日受樂（是第五七日也）從定起已。到斯那舍。次受斯那婦食。次受斯那婦妹四人食。各授二歸。此六人處。應經五日。不言入定。食已。復還菩提樹下。三昧七日（是第六七日也）從三昧起。到阿豫波羅尼拘類樹。中路受女人酪。即授三歸。食已。即於尼拘類樹下。三昧七日（是第七七日也）從定起。作是念。我所得法。甚深微妙。難解難見。寂寞無為。智者所知。非愚所及（乃至）若我說者。徒自疲勞。唐自枯苦。爾時梵王。來詣佛所。請轉法輪。三請慇懃。第三請時。如來受之。佛觀世間。最初應度鬱頭阿藍。空中告終。欲度五人。往鹿野苑。乃至陳如見諦。須陀洹果。善來得戒。五人皆悉得羅漢果（已上略抄）此是鹿苑正轉法輪。問。何故此律。初說法時。言第二七日。以是七七日後說故。若云第二七曰說者。何故玄一云依五分律。八七日（已上）若八七者。律唯七七。章文直言二七日說。此等相違。云何和會。答。古來舊疑。于今未決。且以理例述一意者。今章所引。專成與一同時異處。是故律意。唯成二七。斯乃正指受[麥@少]為二大人。示教利喜。為第二七說法之相。問。示教之處。非是鹿苑。何云異處。章言鹿苑。豈非相違。答。雖非鹿苑。既非道樹。故成異處。示教之處。以是鬱鞞羅村處故。但章文云鹿野苑者。約終舉之。度五人處。是鹿野故。但玄記云八七日者。總約正轉法輪為言。五分律文。所說明故。若約起其言說言者。從第二七日。方顯其化儀。既成利喜。是說法故。慈恩大師。所解亦爾。故義林一云。彌沙寒律云。初成道竟。三昧七日（已上）成道之後七日。入定不起言說。七日之後。方起言說。從此已後。雖有入定。出定之時。並起言說。是故當知。從二七日。說法教化。乃至八七。正於鹿野。正轉法輪。但七七日。非八七者。五七日後。具受斯那及婦姊妹六人供養。是經五日。而不入定。此配七日。將七日故。前後總合。成八七日。將滿名滿。事無妨故。今章玄記。不相違也。
    章故知小乘下。二釋成。此且約就第二七日。於鬱鞞羅聚落樹下。示教利善。以明與一同時異處。非是鹿苑。鹿苑是八七日之後起故。
    章又普曜經云下。普曜經。示二。初引文。二簡判。今初。普曜經者。一名方等本起經。西晉法護三藏譯。有八卷焉。總經四譯。此第二譯。二譯是闕。方廣大莊嚴經。十二卷。一名神通遊戲經。日照三藏譯。與普曜經。同本異譯。而大周錄。編為單譯。並是大乘經也。開元錄判。或有以普曜經。任小乘藏謬也。周為單本又謬也。言第二七日五百賈人等者。出被經第七卷。彼中所說。成道已後。乃至鹿苑。轉法輪等。大概同前五分律說。然此事廣。各立別品。且如端坐樹下。降伏諸魔。為降召魔。名召魔品。當第十七品。正伏魔怨。名降魔品。成等正覺。名行道禪恩品。是第十九品也。諸天歎賀。供養如來。名諸天賀佛威道品。已上四品。在第六卷。成正覺已。坐道樹下。七日七夜。入三昧定。觀菩提樹。名觀樹品。第二十一品也。七日已滿。從禪定起。離謂波利。奉上[麥@少]蜜。爾時四天。以缽獻佛。名四天王奉缽品。如來以缽受彼[麥@少]蜜。咒願教化。授離謂等五百人記。並在此品。然後梵天。請轉法輪。名梵天勸助說法品。於鹿野苑。度陳如等。名化五人法輪品。厥後更度三迦葉等。名十八變品。是第二十五品。已上五品。並在第七卷。如是立品。具顯化儀。章文所引。第二七日。提謂等事。在天王奉缽品。折薪云。又普下。彼經說。佛宿夜七日。不從座起。觀察道樹。化七十億。令發道心。思惟家地。六種震動。時有梵天。厥名識乾。見佛新得道果。趺坐七日。未有獻食者。時有提謂波利。五百賈人。以識乾力故。使躓不行。天說偈云。告言。如來成佛道。所願已具足。汝等直上食。因是轉法輪。時五百人。因獻佛[麥@少]蜜（以蜜如[麥@少]也）。四王捧缽。用盛蜜[麥@少]。如來咒願。畢已。即食。食已。即為授記言。以是德本。於將來世。諸賈客等。當得作佛。名曰蜜成如來。十號具足（演義引云齊成。齊字恐誤。已上薪文）彼經次下續云。於時導師。授無限決。然後化於無數菩薩。受其決者。在於佛道。而不退轉。聞佛授決。欣然踊躍。時諸兄弟。刃乎自歸。持身命。奉上如來（已上）此記別者。離謂波利二人。及五百賈人。皆同一號。當成佛時。次第展轉。補處授記。次第成佛。如法花中五百。千二百羅漢。皆同一號普明如來轉次受記。出世成道。佛授記已。化現無數菩薩眾者為令新授記者。不退轉故也。
    章此經所說下。二簡判。言此經所說雖通三乘等說者問。通三乘者。為總以普曜為通三乘。為彼經中所說。昔成道已第二七日所有之事。通三乘耶。若如初者。普曜經者。是後時所說。雖通三乘。非二七日。何為同時異處證處。若如後者。授賈人記之者。唯是大乘之益。非三乘益。受成佛記故。進退有疑。請作一決。答。此通三者。指第二七日之事。雖普曜無之。提謂經中。即有此事。雖經是別。人事是一。故准彼經。指普曜中所說之事。言通三乘故。義苑云。雖通三乘。亦攝人天等者。提謂經說。如來成道七日。無人知佛得阿耨多羅三藐三菩提。唯提謂波利。此二居士。明究陰陽。鑽龜易卜。知佛成道。名為樹神。提謂獻[麥@少]。四天王捧缽。如來受已。始為提謂。說世間因果。此約小乘相。不妨為大。謂彼經文云。五百賈人。得受五戒。自懺悔五逆十惡謗法等罪。得四大本淨。五蘊本淨。六塵本淨。五根本淨。提謂長者。得不起法忍。三百賈人。得柔順忍。二百賈人得須陀洹果。四天王。得柔順忍。三百龍王。得不起法忍。自餘天等。無量眾生。發無上菩提心。此則世間因果。與得受五戒等。是人天法。須陀洹。與諸忍無上菩提心。是三乘法也（已上）提謂經中。有諸類人。非唯五百二人而已。通三乘說。經文炳然。彼此事似准彼判此。故云通三乘說無過。若直指普曜。為通三乘者。事義相違。不作證。故折薪云。言有義亦攝人天等者。即佛咒願之詞也。文云佛授賈客[麥@少]蜜。咒願賈人言。今所布施。欲令食者。得充氣力。當令施家世世得願。得壽得色。得力。得膽得喜。得安快無病。得辨才慧。終保年壽。諸邪惡鬼。不得遶近。以有善意。立德本故。諸善鬼神。常當擁護。開示道地。得利讚偶。不便屯寒。無復艱患。乃至日月二十八宿。四天門王。常隨護助。不令遭橫。能有惠意。精研學問。敬佛法眾。棄損眾惡。終受古祥。種福德。福行道得（上即人天乘文也）以先見佛一心奉承。致第一福。現世獲估。快解見諦。常受福樂。自致泥洹。聞咒願已。皆發無上正真道意。釋曰。故云有義亦攝天人乘也。正當三乘。兼攝人天。爾（已上）。問。引普曜經。為取人天。取小乘耶。若取人天。非今科意。若取小乘。此意不爾如何。答。折薪既立兼正二門。然約科意。雖言三乘。正取二乘。章言亦攝。兼攝人天。此亦之言。對二乘故。雖攝人天。不違科意。人天亦是小乘攝故。如上十宗中明。況有兼正。義意可知。問。此有義者。何誰師說。答。此有義者。指劉虯公。指事云。有義亦攝人天等法者。劉虯五時教云。第一時者。佛初成道。為提謂波利等五百賈人。但說三歸五戒十善。世間因果教。即提謂等五戒。本行經。是未有出世善根器故。（若依此義。人天教攝）安云。非直小乘同於一乘。亦即人天。亦同一乘也（已上）故指劉虯。言有義也。問。玄記二云。依普曜經。第二七日。於鹿野園。為彼五人。三轉四諦。此是小乘（已上）普曜第二七日。唯在賈人。度五比丘。在下。化五人法輪品。應是後時。何言二七。答。見普曜說。度賈客已。梵王請法。如來受請。即往鹿苑。五比丘即是第二七日之內。是故玄記引以為證。故普曜經。事直二門。若就賈人。是人天乘。若約五人。是聲聞乘。不同彼五分律。由經八七日故。就二七日。唯取賈人。問。若爾。五分賈人。二七應人天乘。何就鹿苑。正言小乘。答。彼從第二七日取之。以明同時異處之義。但言鹿苑者。約正轉法輪。小乘正意。唯在此故。
    章問說時既同下。二問答釋成。此就已前三乘小乘。與一同時異處。通作問答。言故地論云時處等校量等者。此顯轉證之義。謂第六會。於欲界頂。他化自在天。摩尼寶藏殿。說十地法門。即是第二七日時分。時既起說之初。處亦欲界之頂。故作此釋。顯法殊勝。時是同一。初會即是第二七故。今準欲頂。顯道樹下。最上殊勝。不起證法之處。如所證法說故。隨法高上。處亦高故。或可。非是轉證。七處八會。既是同時。他化自在。不離道樹。舉他化天。即是道樹。言欲明逐機改異等者。義苑云。或曰。同時異處。如來之身。還去來耶。若有去來。焉得同時。若無去來。何經兩處。答曰。性普。智周。不動而遍。時處無違也。其猶澄江朗月。三舟共觀。南者見月。千里隨南。北者見月。千里隨北。停舟之者見月。不離中流（已上）隨機異見。不失時宜。如來化儀。不可思議。
    章第二時處俱異下。是第二門。於中分二。初牒章敘意。二隨章辨相。今初。言事處俱異者。準上同時異處言之。應作二門。一三乘與一異時同處。二小乘與一異時異處。而合合明。隨簡略故。雖是合雜。而於其中。大小簡別。可知俱異。言由與一乘不即義故者。前出二義。此同非一義。斯乃略敘時處俱異所以。
    章或三七日後說下。二隨章辨相。亦二。初舉列異說。二結釋義異。今初。此中舉列諸教異說。總有六教。多分最初小乘之事。於中三類。或大乘教。說小乘事。如法花等。或小乘教。說小乘事。或可。有大乘教中。說大乘事。隨機異聞。法應爾故。故下結云。當知三乘小乘教。並非第二七日說（已上）言或三七日後說如法法花經說者。此出彼經第一方便品廣偈中。彼明諸佛道同儀式。先小後大先三後一。文云。我始坐道場。觀樹亦經行。於三七日中。思惟如是事。我所得智慧。微妙最第一。眾生諸根鈍。著樂癡所盲。如斯之等類。云何而可度（乃至有梵天請）尋念過去佛所行方便力。我今所得道。亦應說三乘（乃至諸佛讚等）思惟是事已。即趣波羅奈。諸法寂滅相。不可以言宣。以方便力故。為五比丘說。是名轉法輪。便有涅槃音法僧差別名（已上）是住禪定。經三七日。厥後往鹿苑。說小乘等法。而上思惟。云亦應說三乘。又諸佛慰喻中云。我等亦皆。得最妙第一法。為諸眾生類。分別說三乘（乃至）雖復說三乘。但為教菩薩（已上）此三乘言。非唯小教中之三乘。亦含大乘教中三乘。久後三乘大乘。不待言。論二七已後。初說三乘大乘。事必應有。言或六七後說如四分律及薩波多論說者。且四分律。出第三十一。受戒犍度。彼意說言。釋迦菩薩。坐菩提樹下。成正覺已。七日端坐。受解脫樂。從三昧起。受二賈客[麥@少]蜜。復坐樹下。七日受樂（是第二日）出定。即受樹神呵梨勤果。亦坐樹下。七日遊禪（是第三七日）從三昧起。往鬱鞞羅村受婆羅門食。已上三七。並在菩提樹下。次二七日。在離波那樹下。從禪定起。如次即受鬱鞞羅婆村。婆羅門婦。及男女食。并前三七。即成五七。第六七日。往文鱗龍宮。入禪受樂。縱禪定起。到阿輸婆羅尼𤘽律樹下。跏坐思惟。我今已獲此法。此法。甚深。難知難解。永寂休息。微妙最上等。梵王請法。許請觀機。乃至往鹿野苑。度五比丘。此則六七日後。如是轉法輪也。言薩婆多論者。釋十誦律觀漢所造。此是律論。具云薩婆多毘尼毘婆沙。有九卷焉。彼第二云。佛初得道。於七七日中。遊諸法門。及觀眾生。初七日。入喜法門。第二七日。入樂法門。第三七日。入諸解脫。第四七日。遊入大舍。第五七日。入逆順觀十二因緣。第六七日。重復遊歷前諸法門。第七七日。觀諸眾生。應受化者（已上）第七七日。非是入禪。唯是觀見機宜而已。前四分律六七日間。唯云受解脫樂。不舉所入法門名體。多論六七。皆明定名。四分釋家。即取多論。解四分定。故多論中。六七日後。觀機見緣。往鹿野苑。度五比丘。折薪云。或七七如興起行經者。當讀此經。即無此說。後讀出曜。方見此文。故出曜第八云。佛受二賈客食。咒願已。爾時世尊。七七四十九日。默然不說法。內自思惟。欲使前人自來詩受。時摩竭人民。聞菩薩已成佛道。晝夜懇惻。追念如來（大既亦指興起行經。乃依今章。由失檢對。致誤。書經各爾。已上薪文）興起行經二卷。是小乘藏。後漢外國三藏。康孟詳譯。是單譯本。開元錄十三云。右此興起行經。大周錄中。編為重譯。云與木槍刺腳因緣經。同本異譯者誤者也（已上）尋經本。總有十緣。其木槍刺腳經。即十緣之一緣也。鈔出別行。如觀世音經等類。既非再翻。故為單本（已上）言十緣者。佛自宜說宿世因緣。有此十緣。彌陀利宿緣奢彌跋宿緣。頭痛宿緣。骨節煩疼因緣。皆痛宿緣。木槍剌腳因緣（已上在上卷經）地婆達兜。擲石緣。旃婆謗佛緣。食馬麥宿緣。苦行宿緣（ 已上在下卷經）是其十也。彼經雖說十因緣。而不見說七七日事。今章指此。未詳何意。彼出曜經。有二十卷。竺佛念譯。是賢聖集。而彼第八。亦無其文。言或八七日乃說如十誦律說者。折薪云。當檢十誦。亦無此說。故大疏卻指五分七八。然五分律所說。還與四分大同。乃六七爾。疑兩處皆失撿對（已上）言或五十七日後說如大智論說者。折薪云。智論云。如多寶佛。無人請故。便入涅槃。後化佛身及七寶塔。證說法花經故。一時出現。亦如須扇多佛。弟子本行未熟。便捨入涅槃。留化佛一劫。以度人。今是釋迦牟尼佛。得道後。五十七日。寂不說法。自言我法甚深。難解難知。眾生縛者。不如默然入涅槃樂。是時諸菩薩。及釋提桓因。梵天王禮請。佛為眾生。鹿林中。初轉法輪（已上）智論唯言五十七日。而料簡之。在下十二遊經之後也。言一年不說法經十二年方度五人如十二遊經說者。十二遊經一卷。東晉西域迦留陀伽譯。在賢聖集中。略說如來成道之後。十二年中。所行之事。法苑云。十二遊經云。佛以二十九出家。三十五得道。從四月八日。至七月十五日。坐樹下為一年。（即一年不說法）二年於鹿野園中。為阿若物鄰等說法。復為畢婆般等說法。復為迦者羅等十七人說法等。三年為鬱毘迦葉兄弟三人說法。滿千比丘。四年象頭山上。為龍鬼神說法。五年於竹園中。為私訶味。說法。五年去來至舍衛時。舍利弗作婆羅門。有百二十五弟子。坐一樹下。時目連為彌夷羅國中。作承相將軍。出行見舍利弗坐樹下問。何坐此。答言學道。目連即願為伴。乃遣百官還去。唯留百二十五人。二人合有二百五十人。舍利弗入城分衛見馬師。為說因緣生滅。舍利弗。便得須陀洹。歡喜即還。為目連說。亦得初果。二人并弟子。出家得阿羅漢道。六年須達與太子祇陀。建佛精舍。作十二佛圖寺。七十二講堂。三千六百間屋。五百樓閣。七年𤘽邪尼國。為婆陀和菩薩等八人。說般舟經。八年在柳山中。為長真陀羅王弟說法。九年穢澤中。為陀崛摩說法。十年還摩竭提國。為弗迦沙王說法。十一年恐懼樹下。為彌勒。說本起。十二年還父王城中。為釋氏精廬去城八十里。為差摩竭說法。還國為父王及釋迦種說法。度八萬四十人。得須陀洹道。是十四國。佛十二年。於中遊化說法。釋曰。據此經。初一年不說。從第二年。至十二年。說法度人。今文云十二年方度五人者。恐十字是第字。合云第二年方度五人。對文可見（已上）此十字者。慈恩法苑。所引亦爾。十字作第。此義有理。又一義云。經十二年。遊方化人。其中最初。度五比丘。非謂成道經十二年。初度陳如。度五人者。是最初故。言有人解云等者。折薪云。有人下。會經論語別教同。然十二遊經。從四月八日。至七月十五日。為一年者。乃僧﨟之年。非歲時之年。古人錯會歲時之年。則進退皆失。何者。四月八日。至七月十五日。止有九十八日。故進非五十箇七日。退非五十七日。而章引彼會釋。似失撿對。而大疏雖云大同。亦失辨對。今對經文。顯然易見（已上）問。此有人解。五十箇七日義者。章主許之耶。若許之者。如折薪覈。進退有失如何。答。此一段文。與慈恩同。疏是不嫌。似引用之。唯引有義。顯異而已。異說是多。以末教故。法苑一云。十二由經云。成道竟一年。不說法。經十二年。方度五人。智論云。初成道竟。五十七日。佛不說法。有人解云。即五十箇七日。與十二由經一年不說法同也（已上）法苑不破。唯是引用。旦顯異說差別非一。十二年言。與今章同。恐彼十字。應是第子。今章為明末教隨宜差別不同。故引用之。如來成道最初說法。諸教異說。如是非一。寶師俱舍疏一。具引會之。多分同今章所引文。彼又引毘婆沙論云。四月調機。後轉法輪。有經云。半年後說。彼師正義。佛成道竟。六七日中。受解脫樂（於中六日減卻。出定之日。即入定故）三七日中。思法觀機。四月調機。乃轉法輪。會異說云。四分律六七日者。受解脫樂時。法花經三七日者。思惟法時。出曜莊嚴經七七日。五分律八七日等。通思惟法時。智論五十七日者。梵王請前。婆沙四月者。調五比丘根時。有經半年者。以六月故。十二由經一歲者。以經一夏。律及受歲經。以夏為歲故（已上）彼師會異說已。破諸師云。自古經律論師。皆云見聞異也。意說。佛在世時。隨眾生機威德不同。或見多日後轉法輪。或見少日後轉法輪。今詳不爾。釋迦如來。八相成道。示有父母妻子生日出家成道為五比丘轉法輪日大小乘說理合皆道如說經行遂近觀樹等事容有異也佛神境力入定之相事難知故（已上）諸師多云蓋是眾生見聞不同（云云）定賓律師。飾宗記中。破寶師義。還成古德見聞有異之義。智首法礪慈恩師等。皆作見聞不同之釋。且玄贊第四云。諸經說佛成道已後說法。時節各各不同。此云三七日。彌沙塞律。三昧七日。與十地經同。七日不說法。顯示自受法樂故。為令眾生增愛敬故。律及薩婆多傳。過六七四十二日。方說法。梵天來請。憍陳如等。根方熟故。又有說云。夏安居後。方度五人。十二由經。成道後二年。方度五人。智度論說五十七日不說法。此皆諸部宣見不同。未可和會。然今解者。大乘以法花為正。此說通行四諦法輪。故三七日。若唯說大乘法輪。十地為正。第二七日。說十地故（已上）嘉祥法花義疏四云。於三七日中者。第二明思惟時也。彌沙塞律云。三昧七日。此與十地論同（乃至）此經明過三七日方說。律中及薩婆多傳。過六七四十二日方說。十二由經。成道竟。第二年。方度五人。則一年不說。智度論云。五十七日。不說法。或可則是五十七日。或是五十箇七日。計近一年。與十二由經相應。適緣見聞。不須會也（已上）慈恩義勢。似嘉祥疏。賢首文勢。似慈恩釋。賢首宗旨。別教說時。恒定不改。末教不定。時處俱異。宜緣不同。與本非一。隨根緣故。異類多端。即隨應故。
    章以此等教下。二結釋義意。亦二。初正結時處俱異。二兼結總科二段。然宋本云以此等教（乃至）教差別故隨機宜故餘可准知。對校和本脫落或前後故（乃至）二類故也二十一字。今初結俱異者。既言當知三乘小乘。明知。俱異可有二門。而總合明故。不分門。言或前後故者。是此時處俱異中之前後。即於三七日。乃至一年之間。以分前後。以不剋定故。名為前後也。非謂二七已前為前。二七已後為後。
    章是一乘法下。二兼結總料二段。言三乘等法有二類者。一三乘與一同時異處。小乘與一同時異處。是為一類。二三乘與一異時異處。小乘與一異時異處。是為一類。斯乃末教之中。總料二段也。言也故者。文字上下。可作故也。言餘可準知者。顯義不盡。有餘門故。問。上來所明。末教時處。同時異處。異時異處。此之二門。盡不盡耶。若攝盡者。餘門何通。本業瓔珞經。是異時同處。慈覺大師義綱集上云。一行云。三陀羅尼集上云。如來成道。二十八年。說瓔珞經（已上三陀羅尼者。花嚴方等般若）此是異時。瓔珞經初云。一時佛重。遊於洴沙王國。道場樹下。成正覺處。後座如故。昔始得佛。光影甚明。今後故。四十二光光。皆有百方阿僧祇功德光。為瓔珞。嚴好佛身等。此是同處。梵網經云。爾時釋迦牟尼佛初坐菩提樹下。成無上覺。初結菩薩波羅提木叉（已上）此是同時同處所說。言初結故。是與一同時。言樹下故。是與一同處。此之二門。既在經中。不可言前二攝盡。其時處。若言不攝盡者何不舉此二門。答。今立此門。明時處相。為顯寄託時處。定法本末。隨依人法。□化儀事故。舉同時異處。異時異處。辨定本末難思之義。故約寄顯。此二攝盡彼異時同處。雖有此事。不足寄對顯法勝妙。是故章中。不舉之也。同時同處。不可有之。但梵網經。雖言初結。一乘花嚴。化教之後。創說制教。又不待犯緣。最初頓結。不同聲聞。故言初結。彼經總有十住處。會又有根本臺上說會。最後化身釋迦。於閻浮提菩提樹下。重說十重六八戒等。此等並是說花嚴後。於三乘門。示此化儀。都不可有同時處義。天台大師。判梵網經。為花嚴結經。彼亦花嚴之後。說梵網經。今花嚴宗。本教已前。無有演說枝末之教。以本教上。示末教法故。梵網花嚴。說時前後。文義重重。卒難辨明。今略示要。以定義旨。引文立義。會違通難。具如梵網日珠鈔中。上來教起前後門竟。

五教章通路記卷第十七（終）
五教章通路記卷第十八

　　　東大寺沙門凝然述


第七決擇前後意

    於中分二。初標章。二辨相。今初。決擇前後意第七者。宋本云第七決擇其意。如卷初標。所言其者。與次前門。鉤䤸而來。前門具明教起前後。一乘本教。要是最先。末教諸乘。與根本教。或是同時。或是異時。言異時者。即是後時。其教起處。要是異處。定無與一同處而說。何故。一乘三乘教起。如是前後差別不同。斯乃於此世中。一三五教。緣熟異故。聞教初起。隨亦不同。非唯初起。其終起處。隨機趣入差別不同。今立別門。陳述其意。是故次前。此章而來。故其意者。即前後意。令言顯了故。言前後。此門所立。繫屬前章。與前合明。義亦無妨。而顯緣熟入法之相。故立別章。更開十門。
    章然諸數前後下。二辨相。亦二。初敘意分門。二一或有眾生下。隨門明義。十門星羅。不科自分。第一始終聞小。言於此世中等者。如來出世。說法度生。有緣之機。聞法悟道。事不卒感。皆由宿因。植因不同。此世聞法得益亦異。由今事故。當來亦異。然今不論前世當來。唯於此世。判悟入相。過未不定。機宜難定。或轉根而來。或下中而來。或迴心而來。或勝進而往。故以此世。定其分齊。義苑云。從初得道。迄至涅槃。同此類教。則初度陳如。後度須跋。中間亦唯說小益小。如四阿含經及五部律。言於此世中者。揀濫也。恐有執言小乘始終定者。豈非定性聲聞故。今云於此世中。非約一人。多世同聞一類之法。以容轉根器故。故非定性。亦非通收不定性人。但要約一世一類定者耳（已上）此所被者。愚法小乘。愚法教中。不許迴心。終教見之。皆入大乘。但隨定不足界內界外別。始教之中。有迴不迴。定性不迴。不定迴心。今唯約就愚法教意。三乘終歸皆灰類滅。全如始教定性之人。彼定性中。有愚不愚。愚法之者。不信大乘。二十部黨。同彼愚法。言小乘諸部執不信大乘者是者。此諸部者。滅後分部。佛在世時。始終既小。彼徒師資。相襲相承。流至滅後。乃至後代。諍論分部。五百部黨。小乘異宗。曾聞龍樹說畢竟空大乘深理。如刀割胸。諸部小乘。弘敷五印。各執自宗。謗摩訶衍言。大乘非佛說。是壞正法者之說。慈氏降下。說大乘論。建立七因。成立大乘決定是佛說義。及無著。世親。安惠。難陀。護法。親光等。諸大論師。各造雅論。陳大乘義。互顯一實真正之理。俱破小執。弘大乘宗。馬鳴菩薩。出世已來。破小顯大。連續甚昌。而彼諸部小乘黨類。橫豎流布。保執不止。良由在世始終聞小。不入大乘。餘潤故耳。
    章二或有眾生下。是第二進入初教。言中論初說者是者。中論第一云。問曰何故造此中論。答曰。有人言。萬物從大自在天生。有人言。從韋[*亡]。有人言。從和合生。有人言。從時生。有人言。從世性生。有人言。從變生。有人言。從自然生。有人言。從微塵生。有如是等謬故。墮於無因邪因斷常等邪見。種種說我我所。不知正法。佛欲斷如是等諸邪見。令知佛法故。先於聲聞法中。說十二因緣。又為已習行。有大心。堪受深法者。以大乘法。說因緣相。所謂一切法。不生不滅。不一不異等。畢竟空無所有。如般若波羅密中說。佛告須菩提。菩薩坐道場時。觀十二因緣。如虛空不可盡。佛滅度後後五百歲。像法中。人根轉鈍。深著諸法。求十二因緣。五陰。十二入。十八界等。決定相。不知佛意。但著文字。聞大乘法中。說畢竟空。不知何因緣故空。即生見疑。若都畢竟空。云何分別有罪福報應等。如是。則無世諦第一義諦。取是空相。而起貪著。於畢竟空中。生種種過。龍樹菩薩為是等故。造此中論（已上）折薪集成。引中論文乃至畢竟空無所有。如般若已下不引。非當要故。今為知其證據（并）問答始終。具引一段。壽靈大德。即引餘段。此青目論師。作此問答。顯龍樹菩薩造中論。文意如來在世。為破外見。於小乘教。說正因緣。機根熟時。說大乘空。龍樹大士。出佛滅後。為莊嚴佛。破見立正。造此中論。破邪顯正。令諸眾生入正見道。於此文中。陳顯如來先說小乘。後說大乘空教法門。即是漸入二階次第。
    章三或有眾生下。第三進入終教。此是解深密經所說。三時次第。彼經本意。攝漸悟機。不住二階。即入第三。雖彼第三時。攝機是始教。而該不空中道妙理。是故此章。頻屬終教。已上三類。不離三時。唯住初時。是第一類。至第二時。是第二類。至第三時。即此第三。
    章四或有眾生下。此是第四從漸不定為始為終。答。所引維摩三十二人。不二法門。並終教意。從此勝進。入頓即定。故此漸者。是終教漸。問。頗有從始教入頓教者耶。
    答。可有其事。何無此機。始教空門。密示頓教昇進便易。緣熟必入。問。若爾。非是漸入次第如何。答。此約漸頓次第為言。不更細分。故無所妨。又不經終教。有何妨難。機根入法。事不定故。問。頗有小始終頓進入。及始終頓漸入者耶。若有之者。文何不舉。答。此二類者。決定可有。文中何必具足舉盡。從漸入中。二類。兼攝。且引維摩。似局終教。而通諸類。緣不定故。問。頗有從小入頓者耶。答。可有何無。緣難思故。如達摩大師。在西天時。為引小機。說小乘法。然後令入大道。即其事也。上來三類。並是次第進入之者。第四類中。細分有五。謂終頓人。始終頓者。小始終頓。從始入頓。從小入頓也。
    章五或有眾生下。第五本來頓悟。義苑云。機性既異。化儀亦殊。如楞伽經說者第三經云。大慧白佛言。如世尊所說。我從某夜得最正覺。乃至某夜。入般涅槃。於某中間。不說一字（已上）折薪云。如楞伽者。彼經云。大慧復白佛言。如世尊所說。我從某夜（乃至如前）不說一字。亦不異說當說。不說是佛說。大慧白佛言。世尊如來應供等正覺。何因說言不說是佛說。佛告大慧。我因二法故。作是說。云何二法。謂緣自得法。及本住法。因此二法故。我作如是說。云何緣自得法。若彼如來所得之法。無增無減。緣自得法。究竟境界。離言說妄想。文字二趣。云何本住法。謂古聖道。如金銀等性。法界常住。者如來出世。若不出。法界常住。如趣彼城道。譬如士大夫行曠野中。見向古城平坦正道。即隨入城。受如意樂偈云。我某夜得道。至某夜涅槃。於此二中間。我都無所緣自本住故。我作如是說。彼佛及與我。悉無有差別。釋曰。此上長行偈頌。皆先明無言。次釋無言所以（已上）指事云。如楞伽等者。第八卷化品云。復說。如來正遍知。何等夜證大菩提。何等夜入般涅槃。於其中間。不說一字。又第十卷云。何等夜證法。何等夜入滅。於此二中間。我不說一字（已上）又涅槃經云等者。當彼第二十六。折薪云。經具云。若能受持如來常住性無變易。是名菩薩具足多聞。復除是事。若知如來常不說法。亦名菩薩具足多聞。何以故。法無性故。如來雖說一切諸法。常無所說。是名菩薩修大涅槃。釋曰。經無是字。乃有亦字。由前段不順頓義故。不引之但攝一字也。云等者。即何以下文也。前教起中。此意不顯。但義含爾（已上）義苑云。等者等大般若。彼經四百二十五云。我從成道已來。不說一字。汝亦不聞。思益第三云。如佛所說。汝等集會。當行二事。若聖說法。若聖默然。何謂說法。何謂默然。答言。善男子。因四念處。而有所說。名聖說法。於一切法。無所憶念。名聖默然。斯正說時。心契法理。則不說也。時悲緘口名不說耳（已上）集成引大般若。同義苑引。又云。五百六十七云。眾生各各謂。佛獨為說法。而佛本來無說無示。淨名第一云。其說法者。無說無示。其聽法者。無聞無得。佛藏經第一念佛品。佛告舍利弗。不能通達一切法者。皆為言說所覆。是故如來。知諸語言。皆為是邪。乃至少有語言。不得真實（已上）此等皆是頓教義理。遍在諸經。諸記引之。
    章六或有眾生下。第六始終聞三。問。此三乘者。為唯就始教。通中三教耶。答。折薪云。今此三乘。即通中間三教。如探玄云。若約三乘。即從始至終。皆說三乘。通益機。如前所引力士經。大般若等。諸大乘經。於中雖有權實不同。皆具三乘。釋曰。既通權實。明知。含具中間三教。定無疑也。今文全同（已上）雖通中三。始教是正。終頓是兼。以三乘教是始教故。餘是兼故。言密跡大品者。並如上教記前後門中引。本來三乘根熟。所聞始終一類。更無異說。
    章七或有眾生下。第七進入同教。此機即是從三入同。此類中機。其族極多。並皆從三入同教故。問。三乘不定者。為唯局中三耶。為亦兼小乘耶。答。正在中三。兼通愚法。引愚法者終入一故。問。其從三乘。入同相何。答。此類入同者。正是從始入終。從終入同。經始終同也。或有從始入同。或有從終入同。或有始終頓同。可小始頓同。或小始至同。或小終至同。或經少頓同。或從頓入同。或經終頓入同。或經始頓入同。此中如是有十一類。雖彼頓教。是彼一類離念之機。非如餘教漸次之例。而是三乘趣入之教。從三入一。豈無之耶。是故此中。亦攝頓教。言皆依一乘無盡教起者。此就華嚴中同教為言。是故指事具引華嚴入法界中未會經疏等解之。此明依本起末之門。是故諸有所修已下。正明攝末歸本之相。大疏所謂。開漸之本。攝末之本者。即此中義。此攝末義。亦通法花。法花既言諸有所作常為一事。豈不爾乎。言花嚴經同教中說者。正指所就所據本教。此之十字。宋章本無。唯云如會三歸一等（已上）花嚴同教者。花嚴圓教。全揀諸宗。是別教意。全收諸宗。是同教意。全收之門。往往雖在一部之中。而法界品。攝比丘會。化儀之相。即是花嚴同教之中。是故章中。指此云爾。雖是同如會三歸一等。是法花經開會之事。會歸之相。與攝比丘會。大途同故。言又如上所引三乘與一乘等者。上教起門同時異處。是同教故。指此即云同時說也。即是依本起末。亦是開漸之本。言又如法花中迴三入一乘等是也者。宋本無之。上文會三歸一。即當和本此義。法花迴三。正是同教。既轉保執三乘之心。歸入同教一乘法故。問。前言即便定者。此下何無此言。答。折薪解云。前之六門。皆有即便定者之言。此下四門。皆無此言者。已入一乘。更無餘故。且入處隨機有異。故分四門。若約教者。七是同教。後三皆別教。總此同別並屬圓教。故今文中三乘。皆依一乘無盡教起。若三歸一。亦歸前無盡教也。故知屬圓（已上）復古記釋此門意云。見自得法。是彼方便。捨方便而入正乘。三乘為教。一乘為義。三一和合。即前同教。或五前四。為方便故。雖非正乘。皆圓教攝。是彼方便故。奴屬主也。孔目云。若橫依方便法門。有二義。今說一乘中。後義與彼究竟圓一乘。為方便。故說一乘。非即圓通自在義也。意云。但與彼作方便。得名一乘。非即是彼圓通自在無盡法也。故云依彼教起。是彼等也。阿含此云淨教。意云。但是言說耳（已上）折薪云。如會三歸一等者。即會方便之教。歸今一乘無盡教也。但有三可歸。不同第八三本是一也（已上）此釋宋本六字。薪又云。問。前明一三同時說者。正當前三乘根定者。故第六中。指密跡大品也。今何以此根不定耶。答。今但以此證三乘與一乘同時。即依無盡教起故爾（已上）此之問答。義成局滯。此世受三。有一類人。或是根定。或是不定。前第六門。明根定者。此第七類。明不定者。不前根定。為此第七類。何對前門。作此問答。集成云。同教一乘。為普為別。答。普之別也。普之別。何異於別。。法真曰。收之是海。具之江水。不同長江。然海中江。乃收長江。固味耳。問。此與八門如何。答。此多於分諸乘得益。次多於融本末得益思之（已上）問。此世從三來至一者。有不入別教唯住同教耶。答。有此機類。即此第七為彼而立。情根萬差。入法非一。或有唯住同教之者。或有進入別教之者。入別教者。如第八門。住同教者。此第七門。問。三乘之機。入法花者。所入一乘。即是花嚴。宗家定義。一切應爾。若爾何有唯住同教。不入別者。答。法花聲聞。多爾。即入別教一乘。言所入一即華嚴者。就入花嚴之者為言。於中自有唯住同教。問。有從愚法小乘教中。直入同教。一乘者耶。答。根性多種。何無此類。機根久叩。頓入同教。如是類族。有何遮妨。然彼三周法花聲聞。皆經三乘。調練而入。問。若有如是頓入者。更又有入別教者耶。答。既入同教何遮入別。又有唯住同不入別者。
    章八或有眾生下。第八進入別教。義苑云。文云堪可進入別教一乘。後卻結云如法花同教說者。豈不前後相違耶。答曰。此乃由三乘根調練既久故。法華會三歸一。故結云如法花同教。以同參別。以別該同故。云堪可進入別教一乘。此門躡前第七而來。七但入同。此方參別（已上）。宋本指教。云如法花經同教說者是（已上）故有此問答。會通其相違。雖有此言。不可及會。以法花是同教從同即入別。故和本唯云如會三歸一等（已上）同第七門宋本結指。集成云。八從三入別。此中約機。今見法華所顯（於一相一味等。領解斯旨）海東本。云如華嚴經同教中說者。依主釋（已上）此海東者。是高麗國和本第七門。有此文言焉。折薪云。八或下。三乘入別。如前該攝門云一切三乘等本來悉是彼一乘法也。何以下。徵釋。釋有二義。初為彼一乘別教所設所目。目曰三乘。實即一乘法也。故次云更無異事。不異門義也。言如下。以法花正唯同教。七寶大車。其數無量。即是別教。亦同賜三乘。但有一可歸是同。知三全一是別。花嚴直體之一。無三乘故。故指法花同教說也（已上）和本唯言如會三歸一等。不言法花同教。雖不言法華。正當法花教。以會三歸一正是法花故。法華會三。所入別故。是故此世。入別教者。即指法花同教門也。問何故前門。花嚴同教。唯住同教。不言入別此門同教。言入別耶。答法華誘引三乘漸機。令入一乘。開會行相。是同教門。所入即是花嚴別教。既是對機同教故。要入別教法。花嚴直顯別教一乘。雖時自有同教之義。唯是稱性。或是示跡。非是對機漸次實類。是故無有至所入相啻是一往。說同教相。或可。示跡之門。有入別事。故六千比丘。於文殊所即得十眼十耳等益。此是從同入別之相。前第七門。且舉初門。故云從三入同教法。略不言其入別之相。又入別之義。墮第八門。故海東本。指花嚴。是此第八門。遍約法花花嚴為言。和本不指經。唯言會三。故從同入別。通二經故。復古云。八從三入別。文云或有眾生。於此世中。三乘根不定堪入別教者。則此類眾生。初見佛。聞法說三乘。久修根熟。普眼智開。見自得法。是佛於一乘。分別說三無異事。唯是一乘。故云入別。還是從三入一。但根利。不見所捨方便耳。若為彼一乘之詮目。一一圓融故。更無異事。孔目云。由依究竟一乘教成。何以故。從一乘流故。又為一乘所目故。如法花經同教說者。以此經宗於會三歸一。是故上之二門。雖入同入別。利鈍不同。皆就機破會。不同花嚴初成頓說。無權可會。不通二乘。獨談不共一乘。如前別教中該攝一切。本末唯是一乘。則是此經所詮。圓別究竟法也（已上）問。從三入別。總有幾種。答。與前第七。其相是同。但前住同。此進入別。以此為七八門之異。從三來類。即是同第七門中。從三入同。有十一類。若加從小直入同教。即成十二。此第八門。彼十二類。進入別教。問。從三乘教。入別教者。為必經同教。直入別教耶。若必經者。機類萬差。何必無之。依三乘教。叩練別機。直入別教。有何遮妨。今章此門。不言經同。機根熟時。即知三乘本是別教。不見一可歸。不見三可迴一切別教。豈借同教。若直入者。所設同教。為誘三乘入一。以為同教。所入是別。豈無能入而至所入如何。答。誘引三乘。入一次第。大途所安。必從同教。而入別教宗家解釋。多分皆爾。然機純熟。堪直入別。不籍同教。而入別教。見不異別。既為其門。此所見處。即別教故。今章此門。文似直入。義亦可兼經同教者。若不爾者。從三遍歷同別之者。是何門攝。是故隨機。通經不經。問。此歷不歷。三乘云何。答。二乘多分。要經同教。而有少分直入別教。菩薩之人。或歷不歷。初心菩薩。有疑執者。必歷同教。心成別教。三乘菩薩。入地等時。緣冥熟故。直入別教。同頗有從小直入別耶。答。賢首大師。所解之意。不可有彼直入別者。玄記一云。謂諸二乘。以根鈍故。要先迴入共教大乘。捨二乘名。得菩薩稱。然後方入此普賢（乃至）是故當知。一切二乘。總無頓入普賢法界。依究竟說。無有二乘而不迴入共教菩薩。無彼菩薩。而不入此普賢之法。是故展轉。無不皆是此法文器（已上）二乘必先入共教法。然後得入別教一乘。此共教者。總有二釋。一云。三乘教名共教。若依此義。從三乘教。直入別教。不歷同教。或是言略。實經同教。名為共教。若依此義。不經三乘。直入同教。後即入別。或是言簡。實經三乘。若不爾者。乖常途儀。三云。共教之言。兼通三乘及以同教。此二皆名共教法故。若依此義。漸歷二階。然後得入別教普法。捨二乘名。得菩薩稱者。法花會時。悟大受記。正名菩薩。此時即名迴心向大。般若等時。信大解法。亦名信解迴心向大。隨此二義。成立彼文。故賢首意。無有愚法小乘之人。直入別者。若依清涼大師意者。化儀前後。建立十門。其第五者。隨機不定門。文云。更有一類不定之機。或從小乘。次入三乘。後入一乘。亦有從小直入一乘。或多類機。隨聞一句。異解不同（已上）此中既許直入一乘。此一乘者。或云同教。或云別教。今云一乘。即是別教。是故大疏。許直入別。若不經同。從三入別。其從來處。種類極多。全同已前同教諸類。若許直入。成十二類。
    章九或有眾生下。第九別教因門。義苑云。若約一乘。則始終唯為圓機。說於圓極等。如花嚴等。其中不通小乘。故云本來不見說三乘小乘等。復說九世該於前後。故云自在演說無盡等。此約普賢教分者。謂緣起因門。普賢融通境界也。見聞及解行者。解行生與見聞生（已上）宋本云一切佛法。普於初時第二七日。海印定中。自在演說無盡。具足主伴。無窮因陀羅網微細境界（已下與和本同）復古云。不見三小者。直體顯一。為大菩薩。直示法界成佛儀。故對二乘。無所被故。無權可會。不同法花破異明一。此約普賢教分等。普賢門中。若但約教證。以分二分。則教分中。有見開解行。入證分齊。為證分。孔目曰。此約教分說。又曰。此據證說。或名三位。或名三生。孔目云。當是圓教證分已去。又云。當在圓教位中見聞處說。又曰。普賢解行分教義是也。立三分。並是普賢門攝。今文約教證二分。為九十二門。故教分中。即見聞及解行處說也（已上）此中見聞解行二生。各見此法化儀相貌。見聞生人。深植普因。信解本來別教一乘。解行生人。悟入證解。更知本來普法無餘。約此二人。陳如是相。
    章十或有眾生下。第十別教果海。義苑云。前門約見聞解行二生。此約證入生。故分二門之別。是以解行。則見因門緣起。證入則睹果海難思。因果圓融。炳然齊現。並為別教一乘耳。性海隨緣者。謂性起一多之緣。更無異事者。並為德用故。是故諸教等者。就此門中。緣起亦成性起。故難思而不可說也（已上）折薪云。第八三乘。本是一乘。第九本不見說三乘。今總前九門。無非性海（已上）復古云。十普賢入證分。此即一乘根性定。折成此門。眾生解行滿足。證入果海。則知。非是寂滅圓極自在果也。又云即見上來諸教等者。當知此中果海。即是發心品初發心時。所得果耳。亦不思議等。所顯之果。此中說者。即顯果海不可說也。此文云不可說不可說者。乃是具德難思。出於教法耳。非言果分玄絕不可說。是故結云此約一乘入證分齊處。既言就此處說。顯非果海明矣（已上）此復古記。前第九門。名普賢教分。對彼此名。普賢入證分入果海者。所見之相。即此第十。一切諸法。皆入果海。唯證境界不可言說。問。上來十門。幾是此世。根定不定。請示其相。答。十門之中。第一小乘根定。第五頓教根定。第六三乘根定。第九第十別教 根定。是故五門。並皆根定。餘五門類。並根不定。第二小乘不定。第三小始不定。第四始終不定。第七第八。並是三乘根不定人。問。何故小乘·頓·別三教。各立本定。始終二教。不立本定。答。第六三乘根定之中。即有本定。始終二人故。不別立。是故非無始終本定。問。頓教亦在三乘定中。何故別舉本定頓教。答。頓教所立。別被離念之機。是故別舉本來頓教之者。問。若爾。何故在三定中。答。頓教亦是三乘教故。以是三人所得法故。問。此之十門所列次第。為義鉤鎖。為不然耶。答。大途約就五教次第明之。由漸由此。鉤鎖託此。義苑云。此上十門起。亦有緒。初小乘定性。次迴小入大。大屬於權。迴權入實。實通於漸。迴漸入頓。頓由帶漸。然後頓悟幽靈。未免形對三乘。故判列三乘定性。次之遂乃會三歸同。以同參別。別因具足。別果圓彰（已上）如此由漸。立其次第。化儀意致。收攝窮究。問。十門化儀。約就五教。各對互攝有何等相。答。此是義苑一段問答。乃依舊蹤。不可私測。故彼文云。起意既然。未審。以此十門化儀。對于化法。五教通局如何。答曰。或一門而具多教。則門通而教局。或一教而具多門。則教通而門局。是以化儀約通相。從始暨終。或無異說。化法約別相。指法逗機。隨根悟入。若約喻者。化儀如醫方。化法如良藥。準以思之（已上）教儀通局。總有四句。一一門一教。如第一第五門。二多門一教。如第九十。三一門多教。如二三四七八。四一門一多教。是第六門。約機各一故。總通三教故。問。玄記第一。化儀前後。大例四門。一本末差別門。二依本起末門。三攝末歸本門。四本末無礙門。與此十門。同耶異耶。答。彼初門。攝此一六九十。小乘三乘一乘。本末同時。始終一類。無異說故。彼第三門。攝此二三。以約三時指二經故。彼第四門。攝此七八。本末流攝。無障礙故。彼第二門。攝今第六教起前後。以本末教起相故。彼四門中。不攝此中第四第五。彼約大例。非極細故。清涼大師。總立十門。前四同玄。五隨機不定門。六顯密同時門。七一時頓演門。八寂寞無言門。九談通三際門。十重重無盡門。彼第八門。即當此中第四第五。大疏十門。具盡化儀。義苑等中。彼此對會。委細辨釋。恐繁不引。

第八施設異相

    於中分二。初標章。二辨相。今初。上明一乘三乘小乘。化儀前後。及其意致。而未體述一乘與三乘小乘差別異相。是故今立此門辨之。言施設者。是建立安布之義。語通假實。若約假立明今者。別教一乘。本來獨立。談通無外。曾絕待對。今對權教。顯明實體。無對而對。故云施設。又理性無相。天絕待對陳。故云施設。若約實義。一乘三乘。實有差別。對此立門。故云施設。
    章然此異相下。二辨相。亦二。初示意分門。二隨門辨義。今初。言然此異相隨事繁多者。唐印法師。屈曲平道二教差異。略舉四種。謂主異。處異。眾異。說異也。更舉十異。一教門儀式異。此中隨事亦有多數。二所詮理致異。圓融歷別多義不同。三成佛遲速異。四見佛通局異。五說教時分異。六化境寬狹異。七因果行位異。八立乘多少異。九利益勝劣異。十流通付囑異。廣如演義二下。依彼師疏明之。如是差異。實乃繁多。故今約略。建立十異。
    章何者十異下。二隨門辨義。亦二。初問起。何者十異是也。二一者時異下。二答釋。即有十異。不科自分。第一時異。亦二。初標。二謂此一乘下釋。於中亦二。初一乘時分。二三乘等時分。初中亦二。初定時。二顯玄。初中亦二。初正明。二通妨。初中亦二。初且辨。二故論云下。引證。別行十地經初。云成道未久第二七日。而具本第六會。唯言爾時世尊。無第二七日之言。晉經唐經。兩本皆爾。戒法三藏新翻。別行十地經初。有第二七日之言。初會經初。標言一時。釋言始成正覺。經幾時分事。未剋定。賢首意說。別行十地。取初會初證信等文。具安布之。故十地初。如是我聞一時婆伽婆成道未久第二七日者。全取初會。安布之言。即取初會始成正覺。下安之。曰第二七日故。自初會。皆二七說。若具本言第二七日。不可取初會之言。具本既無。別行方有。明知。必定取初會言。論文初時及勝處者。今取初時。其勝處者。同文故來。義在處異。展轉成證。
    章若爾何故下。二通妨。前言初時。故起此問。此一問答。即在本論時處次下故。為引證一具論文。而今順復古集成科釋。以為章主通妨之文。章主隨論而安布故。何故已下。本論正文。論云因緣行故。折薪云。清涼釋云。思惟因緣行者。因謂自所得法。緣謂所化之器。欲將己所證法。為眾生說。名為行因緣行。故法花云我所得智慧。微妙最第一。眾生諸根鈍。著樂癡所盲如斯之等類。云何而可度等是也。彼思不得一乘機。今思即得一乘機。故與法花乃為異耳（已上）言如論釋者。此有二勢。一云。顯此問答是論所說。二云。指所餘論文。以置等言故。論次文云。本為利他成道。何故七日思惟不說。顯示自樂大法樂故。何故顯己法樂。為令眾生於如來所。憎長愛敬心故。復捨如是妙樂。悲愍眾生。為說法故。何故唯行因緣行。是因緣行。顯示不共法故（已上）指如是等文也。
    章又此即是時下。二顯玄。探玄第二。明攝前後。總有三重。一二七日時。具攝八會前後重會。並皆同時。二此時即攝前後無量劫。當今若前若後等文。三攝於重重無盡念劫。當今因陀羅等故等。
    章三乘等不爾下。二三乘等時分。玄記顯差別云。依普曜經。第二七日。於鹿野園。為彼五人。三轉四諦。此是小乘。依密跡力士經。第二七日。鹿野園。為於無量大眾。轉法輪時。有得羅漢辟支菩薩道等。此是三乘。依此經。第二七日。於樹王下。為海會菩薩。轉無盡法輪。明是一乘。上三同時者。約法表本末同時。約人顯機感各異。依法花。三七日。四分律六七日。興起行經七七日。依五分律八七日。智論五十七日。十二遊經一年方說。此並末教機異。宜聞各別。故致不同。本教機定。故唯二七（已上）末教時分。此中可知。言亦不一時收一切等者。義苑云。亦不下。有二義。一但以該攝之時。揀於定相之時。二兼通伏難。恐有難云。若以或前後不定故。不同一乘者。密跡等。亦二七日說。應同一乘耶。故今通云。雖同二七。然彼不一時收一切時也（已上）此時異門。唐和四記。解釋委細。義苑殊細。恐繁不引。復古不釋。指餘所明。
    章二者處異。亦二。初標。二謂此一乘下釋。於中亦二。初正明。二問答。初中亦二。初一乘。二三乘。初中亦三。初七處八會。二諸世界海。三重重收攝。玄記第二說。處融攝總有三重。一此覺樹下。即攝八會人中天上。以言不離菩提樹故。當今初科。二攝於十方無餘剎土。皆悉不離此樹王下。當今次科。三攝諸毛端塵內諸剎。重重收攝。無有窮盡。以皆華藏之攝故。當今後科。今初。言攝七處八會者。七處之內。菩提樹下。是能攝處。餘之六處。即是所攝。能所合言七處八會。道樹是總。餘處是別。說法門總別亦爾。此菩提樹是華藏內。故顯淨相。眾寶莊嚴。華藏臺地。金剛所成。香海周遍。寶樹行列。此娑婆界華藏中央。世界種中。第十三重下。臺地藏映徹。通上故。菩提樹。眾寶嚴飾。
    章及餘不可說下。二諸世界海。上即攝言。即通此科。於此道樹。攝十方界。各無量數。諸世界海。義苑云。不動道樹遍攝六天者。若經唯三天。有不起而昇之言。今云六天。依圓遍義。故清涼云。不起樹王。羅七處於法界等。問。經中何以獨三天。有不起而昇耶。答。有所表故。大疏問云。帶前起後。事理應齊。何故三賢。獨有斯旨。答。顯異義故。謂初二會。相鄰接不假帶前。此三人天隔越。故須連帶。又此三會。同詮三賢位。六已入證。不假帶前。第七即位中普賢。居然不假。第八頓證五位。體用已融。第九唯證入。體用一味故。並皆不假帶。今約圓遍。故遍六天爾（已上）又欲天四處。約就總名。立六天稱。實唯四天。
    章又此華藏界下。三重重收攝。十方世界塵塵有土。土亦塵塵。各有佛土。如是重重無盡無盡。皆是華藏世界所攝。盧遮那佛。遍中即轉華藏法輪。
    章三乘等即不爾下。二三乘。言娑婆者。顯非淨土。言木樹者。顯非寶嚴。不知華藏。單是娑婆。故木樹等。非映徹相。如樂音樹。庵羅樹苑。迦蘭陀竹園等。即此等也。義苑云。亦無無下。亦有二義。一但該攝之處。揀於定相之處。二兼通伏難。恐有難云。華嚴道樹下說。示勝法者。如梵網云爾時釋迦牟尼佛初坐菩提樹下結波羅提木叉等。豈非示勝法耶。答。雖在道樹下說。然約釋身。從蓮華臺藏世界下來。似報化相分。又不一處即攝一切處。故不同也（已上）準前時分。亦有二釋。
    章問若爾何故下。二問答。若爾何故等者。前云。三乘教娑婆木樹等。既非淨土。而佛地經。非是別教。即三乘教。而淨土說。是問來意。此問答段。屬三乘段。釋通妨難。亦有理在。折薪云。言佛地經等者。即圓覺疏。十餘部在淨土說者是。答。彼下。言在光耀等者。經具云。薄伽梵。經住最勝光耀七寶莊嚴（一顯色圓滿）放大光明。普照一切（二形色圓滿）無邊世界（三分量圓滿）無量方所。妙飾閒列。周圓無際。其量難測(四方所圓滿)超過三界。所行之處。出世間善根所起（五因圓滿）最極自在。淨識為相（六果圓滿）如來所都（七主圓滿）諸大菩薩眾。所雲集(八輔翼圓滿)無量天龍。人非人等。常所翼從（九眷屬圓滿）廣大法味。喜樂所持（十住持圓滿）作諸眾生一切義利（十一事業圓滿）滅諸煩惱災橫源垢（十二攝益圓滿）遠離眾魔（十三無畏圓滿）過諸莊嚴。如來莊嚴之所依處（十四住處圓滿）大念慧行。以為遊路（十五路圓滿）大止妙觀。以為所乘（十六乘圓滿）大空無相。無願解脫。為所入門（十七門圓滿）無量功德。眾所莊嚴。大寶花王。眾所建立。大宮殿中（十八依持圓滿）上配十八圓滿。並佛地論文。論結云。如是十八圓滿。所嚴宮殿。名佛淨土（已上）佛地經初。明佛住處。有此所說。解深密經。所說亦爾。攝論第十。明報淨。亦依彼等經文。解釋十八圓滿。當知。具足二十一種大功德法。名受用身。具足十八圓滿功德。名受用土。此等功德。正是他受用身及土。言其根本。是自受用。兼通化淨。而數不滿。言佛地功德者。彼經專說佛地功德。總有五法。清淨法界。四智菩提。名之五法。此五總攝有無為德。五法功德。不過三身。言此依三乘終教者。問。何故此說言依終教。答。始教色頂立實報土。終教實淨即在界外。彼經淨土。在三界外。是故判言依終教也。言及一乘同教說者。問。何故彼經言依同教。答。折薪云。及一乘同教者。如下以佛地經化身。具實報功德為即權歸實故。屬同教攝。彼約身是釋迦。合居化土。而經顯十八圓滿。即化土以顯報土。即化顯故。屬同教攝也（已上）十八圓滿三界外者。即於穢土。是成淨土。非謂離此別有界外。即染顯淨。教事深細。是故即成同教義也。言餘義準知者。玄記顯差別云。然佛說經處。有三種。一界內化身說處。二界外諸妙淨土。三染淨圓融。如是等也。
    章三者主異下。是第三門。言及盡三世間說者。宋本云及無盡三世間說。宋本此次續云。如普賢行品云。佛說。菩薩說。剎說。眾生說。三世一切說等（已上）此次續云不同三乘等。和本無普賢行品文。折薪云。言普賢行品等者。唐經云。佛說。眾生說。及以國土說。三世如是說。種種悉了知。今云等者。一等取第四句。晉經第四句。云菩薩分別知。二等取餘通三世間之文（已上）折薪記主。具引大疏。明普賢行品偈。諸說之相。恐繫不引。言不同三乘等變化身及受用身等說者。變化身說。是穢土化身。兼通淨土化身。如維摩經足指按地。即變染土也。受用身者。唯淨土說。如深密經。佛等經等。玄記二云。說法之佛。總有四位。一同羅漢身。以表說小乘法故。二化身佛。表說三乘。廣說地前。略說地上。三報身佛。表說三乘。廣說地上。略說地前。四十身佛。表一乘法。六位齊說。以此所說。具足主伴。無盡法故。佛亦同此。十身無盡（已上）四中前三小乘三乘說法之相。化儀炳然。言餘義準前知之者。宋本云餘義準知。今依和本釋者。準前處異。應問難云。若爾何故說佛地經之佛。是受用身。而前舉受用身故。今準前消釋。此乃直顯受用所以。全同前門。即是終教同教意也。
    章四者眾異下。是第四門。亦二。初標。二謂此一乘下。釋亦二。初正明。二問答。初中亦二。初一乘教。二三乘等。今初。言列普賢等菩薩等者。義苑云。普賢等。是同生眾有一。諸神王眾。是異生眾。有三十九。一一眾類。各過世界微塵數等。並是道力。隨緣殊形異現。俯同世間現。隨類生身。即是生世間之身。莊嚴盧舍那佛。大眾法會故。云及佛境界中也（已上）此但舉唐經初會。同聞眾。舊經初會。五十五眾。二三四會。各有二眾。第五會。有五十三眾。第六二眾。第七一眾。第八三眾。八會總合。為一百二十眾。此八會眾。同時相融。總成一大法界。嘉會八會。各有百二十眾。結通十方毛端塵內。重重帝納。不可說不可說境界。是謂華嚴海會眾數。
    章不同三乘等下。二三乘等。義苑云。不同三等或唯聲聞者。乃是釋迦常隨十二百五十眾也（已上）玄記二云。大智論云。若小乘經。初唯列聲聞眾。若大乘經。初具列菩薩聲聞二眾。義準。若一乘經。初唯列菩薩（乃至廣說）此三各二。今取意明聲聞二者。一愚法小教。唯列聲聞。如阿含等。二雖是大教。為迴小乘。唯列聲聞。如金剛經。二眾二者。一先列聲聞。後列菩薩。通始終頓。如淨名經。二先列菩薩。後列聲聞。通頓及同。如和休經等。菩薩二者。一雖列菩薩。主伴不具。如十一面經。二主伴具足。如花嚴經。三乘小乘。此中可見。若約能揀。是一乘科。若就所揀。即三乘等。不同二字。即是能揀。餘是所揀。今且所簡故。為三乘。第三第五。能所亦爾。
    章問若爾何故下。二問答。亦二。初通正難。二通伏難。今初。問。言宋本言第九會。恐傳寫誤。答。中彼中初列聲聞意等者。宋本云。答彼中列聲聞意者。有二種。一寄對顯法故。為示如聾如盲顯法深勝也（已上第二義者。次科引之）宋本答中。作二義陳。初義不異和本。第八本會。列聲聞者。為顯本教不共獨絕菩薩。亦形顯此寄相。
    章後六千比丘下。二通伏難。謂有難言。本會聲聞。化現顯勝。末會之中。身子弟子。六千比丘。於文殊所。迴心向大。豈非聲聞列在會座。故今通云。六千比丘。頓悟菩薩。非是聲聞。猶如海幢海雲德雲等。皆是出家菩薩。本非聲聞。今亦如是。即是出家菩薩。非真聲聞類也。問。若爾何故迴心向大。答。此亦菩薩示迴心相。顯今本教全收該貫。華嚴同教。即是此門。宋云。二文殊出會外。所攝六千比丘。非是前所列眾。此等皆是已在三乘中。令迴向一乘故。作是說也（已上）此本之意。前已迴心故。成菩薩。非是聲聞。總作二釋。以答前問。非是後作伏難釋通。義苑總釋答二義云。列此聲聞。但是菩薩示現。有其二意。一寄對顯法。如聾盲者。彰其絕分。警餘乘故。二會外所攝六千比丘者。知可迴心故。亦通當機。但是迴心羅漢。與菩薩無殊。未乖列眾耳（已上）折薪云。問若下。云第九會者。應是八字。問意云。若唯菩薩眾生。有何意故。第八會。卻有聲聞。答彼下此有二種意。所以列也。一要寄顯不共之旨。故示聾盲。所以須列。二要迴三入一。顯攝前方便。亦說六千比丘也。意云。一乘經初品。合唯列菩薩。由有此二意故。第八會。列聲聞。以顯同別之教故也。大意如此（已上）消釋章文。彼記極廣。應別見彼。今略不載。復古集成解釋亦繁。指事云。言答彼中初列聲聞等者或本云。彼列聲聞意者。有二種。一寄對顯法故。為示如聾如盲。顯法勝也。文殊出會外。所攝六千比丘等。非是前列眾。此等皆是已在三乘。今迴向一乘者故。作是說也(有云。此後說難見)解云。此後說亦勝。上云或眾生。此世三乘根不定故。堪進同教一乘者。則見自所得三乘之法。皆依一乘無盡教起。是彼方便阿含施設。是故諸有所修。皆迴向一乘。花嚴經同教中說是故。云知。是在三乘位。長養根機。入一乘同教也（已上）和本亦古有之。然末代所流本。即如前陳。
    章五者所依異下。是第五門。義苑云。謂此定體。包含無外。德用齊彰。故一乘經。依此而說。三乘後得智出者。謂依勝流真如出根本智。從根本智。出後得。從後得智。流出三乘十二分教。或更流出大悲心。於大悲心中。方流聲教（已上）一乘即體智海顯現。三乘後得展轉流出。
    章六者說異下。是第六門。義苑云。此方說等者。如說性起品竟。十方一一。各有八十不可說。百千億那由他佛剎。微塵數菩薩。同名普賢。各從本國來此作證。皆云我等佛所。亦說此法。與此不殊。性起既爾。餘會餘品例然。故云多文多向亦皆遍等（已上）文句廣博。義途可見。
    章七者位異下。是等七門。圓教階位。總有二種。一行布門。二圓融門。今圓融位。如此無礙二門。融通自在圓遍。章八者行異下。是第八門。義苑云。謂隨下。約位明行。如東下。依處顯修。又一下。圓融無礙。三乘下。漸次修證。六位者。前開十信。後開等覺。定散者。入定出定之殊。謂定散二善也。雖狀其名。非同三乘之隔歷故並一時修。如東方常入定者。東方入正定也。西方常供養佛者。西方從定起也。隱顯俱成。故云亦不分身一時皆遍滿矣。更無優劣者。良以此宗修證一時故。地前地上。不分淺深之異。又一行即一切行等者。謂若起一普賢行。時。即遍一切行位。一切德。一切法。一切處。一切時。一切因。一切果。窮盡法界。具足一切。涉入重重故。通因陀羅網。三乘地上各有分齊者。前地不知後地功德。何以故。分破分顯故。況地前者。以深而況淺。以斷而況伏也（已上）折薪云。各有分齊者。如初地施度。二地戒度。乃至十地。智度等。不圓也。此唯得次第行布一門。花嚴十地。雖有此義。而亦圓融。故不同三乘定相也（已上）一身六位。入定供佛等行。賢首品中具說。既云信位滿心以去。彼品即說信滿相也。
    章九者法門異下。是第九門。亦二。初標。二謂略舉十種下。釋。亦三。初舉數。二一彼有三佛下。顯相。三餘門無量等二句。結指。二中三。一相對舉十法門。十各彼者。是三乘教。此者一乘。其小乘教。不足對論。而上多舉小乘教相。若兼攝之。多同三乘。義理易知。義苑云。此上所列。十門法者。蓋以增減者。為三乘之權。圓彰者。為一乘之實。何以故。謂三乘宗中。以無窮為過。故局增減。一乘宗中。宗尚無量故。談十十。以顯無窮（已上）三一十法。折薪具列。義苑復古。並不列之。集成指折薪記。指事一乘十法。指經卷處。故彼文云。第三十七。說正覺佛等十佛。第四十一。說眾生身佛等十佛。第四十二。說無著佛等十佛。言此有十通者。第三十九文。言此有十明者。第三十卷也。言此有十解脫者。第三十九卷。言此有十無畏者。第二十九文。言此有十眼者。第四十二卷。言此有十世者。第三十八卷文。言此有十諦者。十地品第五地文也。言此有十辨者。第三十八卷。言此有十不共法者。第四十一卷文也（已上）若列其名。且初三佛者。法報化身。十佛如卷初明。第二六通十通。如上法相交參中明。第三三明者。天眼明。宿命明。漏盡明。言十明者。離世間品云。一善分別諸法明足。二不取著諸法明足。三離顛倒見明明足。四智慧光照諸根明足。五巧發起正精進明足。六能深入真諦智明足。七滅煩惱業成就盡智無生智明足。八天眼智普觀察明足。九宿經念知前際清淨明足。十漏盡神通智斷諸漏明足。第四八解脫者。一內有色外觀色解脫。一內無色外觀色解脫。三淨解脫身作證。四空處解脫。五識處解脫。六無所有處解脫。七非有想非無想處解脫。八滅受想解脫。十解脫者。離世間品云。一煩惱解脫。二邪見解脫。三諸取解脫。四蘊界處解脫。五超二乘解脫。六無生法忍解脫。七於一切世間。一切剎。一切眾生。一切離著解脫。八無邊住解脫。九發起一切菩薩行。入如來無分別地解脫。十於一念中。悉能了知。一切三世解脫。菩薩安住此十。施作佛事。教化眾生。第五四無畏者。一一切智無所畏。二漏盡無所畏。三說障道無所畏。四說盡苦道無所畏。十無畏者。離世間品云。一悉能間持一切言說無畏。二得如來灌頂無礙辨才無畏。三知一切法空無畏。四佛力所護持故住佛威儀所行真實無畏。五身語意業皆悉清淨無畏。六八部侍漸如來護念無畏。七成就第一根念。心不忘失佛所可說無畏。八智惠方便。悉已通達無畏。九恒不忘失薩婆若心無畏。十具足善根。圓滿神通無畏。是名菩薩十無畏（此但各引初語。其文甚廣）第六五眼十眼。如上圓教處明。第七三世十世。出離世間品。三世各具三世。總是一念。即成十世。第八四諦者。苦集滅道。十諦者。第五地經云。此菩薩摩訶薩。善知俗諦。善知第一義諦。善知相諦。善知差別諦。善知成立諦。善知事諦。善知王諦。善知盡無生諦。善知入道智諦。善知一切菩薩地次第成就。乃至如來智成就諦。第九四辨者。法無礙解。義無礙解。詞無礙解。樂說無礙解。十辨者。離世間品云。一於一切法無分別辨才。二於一切法無所作辨才。三於一切法無所著辨才。四於一切法了達空辨才。五於一切法無疑暗辨才。六於一切法佛加被辨才。七於一切法自覺悟辨才。八於一切法文句差別善巧辨才。九於一切法真實說辨才。十隨一切眾生心令歡喜辨才。是名菩薩十種辨才。第十十八不共法者。一身無失。二口無失。三念無失。四無異想。五無不定心。六無不知己捨。七欲無減。八精進無減。九念無減。十慧無減。十一解脫無減。十二解脫知見無減。十三一切身業隨智慧行。十四一切口業隨智慧行。十五一切意業隨智慧行。十六智慧知過去無礙。十七智慧知未來無礙。十八智慧知現在無礙。十不共法者。離世間品云。菩薩有十種不共法。一不由他教隨順波羅蜜道修六度不共法。二順四攝道勒攝眾生。三為諸眾生發起善根求佛智慧。四方便善巧究竟彼岸。五權實雙行。六身口意業道智慧行。七常起大悲。八一切眾生皆樂見。九在眾難處不失一切智心寶。十得最上法不離善知識不捨尊重佛。從二至十。上皆云不由他教。下皆云不共法也。結指云餘門無量等者。折薪云。餘門無盡如離世間品及佛不思議法品也（已上）非唯此二品。總遍一部也。
    章十者事異下。是第十門。義苑云。隨有舍林等者。謂華香雲樹。即法界之法門。剎土眾生。本十身之正體。所以逝多林重閣。忽然廣博。三種莊嚴。園林。重閣。虛空也。以此三種之現相。答彼海會之疑問。豈非法門耶。故此云皆是。或是行位者。今彼海會。頓證法界故。或教義等普賢文殊。依此開發故。而不壞其事者。懷相而作。非不思議故。仍一一塵中皆具足法界者。經云。花藏世界所有塵。一一塵中。見法界。即斯義也。隨一事起皆悉如是者。例餘一切也。則法法皆彼此該收。塵塵悉包遍互入者矣。二乘但可說即空者幻有也。即真如等。妙有也。幻有為三乘之權。妙有為三乘之實。並非一乘。故不同此也。又若以神通等者。此顯示三乘果門業用。故神通暫現。此如楞嚴塵含寶剎。淨名芥納須彌是也。非是彼法自恒如是者。揀非德相法爾如然也（已上）和本云自性如是。義意是一。復古云。初一乘。謂如善財隨所遇貪嗔癡等。皆得法門。遇山入山法界。遇水入水法界等。皆即事即真也。仍一一塵。皆具法界。如一塵。皆具法界。如一塵是總相。人法。理事。因果。行位等。十對二十事法。為別相等。一一塵。皆各如是故。得因陀羅等也。不同下。二三乘。孔目云。初教即空。終教即如。頓教即泯。又若下。揀足指按地。并淨名不思議等也(已上)折薪云。即空即始教。即真如即終教。等於頓教。則空有絕待也（已上）或可。又若以神通等者。是通伏難。謂有難言。維摩不思議解脫。所作事等。即是託事顯法。亦是諸法顯義意。三乘教中。既有此事。何言獨局一乘教耶。是故通云若以神通等。十玄無礙。有其二重。一曰德相。二曰業用。德相十玄。唯在別教。即是諸法自性。如是業用。一分時通三乘。即今暫現所作是也。唯是小不思議而已。不同一乘大不思議也。宋本章上卷終註云。第八門竟。後有所詮義理二門。成中下二卷。畢十門矣（已上）和本無之。義苑云。言後有所詮義理二門成中下二卷者。觀此之文。則所詮差別在前。應為中卷。義理分齊屬後。合為下卷。清涼亦云。約所詮辨異。然賢首義。分齊內第二卷中廣明。由是徑山寫本。海東印章。皆以所詮差別。居第九為中卷。義理分齊。居第十。作下卷。與夫清涼指文。同于一揆。若究賢首之意。既以花嚴一乘標顯故。以一乘之義理。貫其初後。今之編文。從於古也。近見題卷。不根祖訓。輒有遷移。紊亂列章。義門失緒。得不謹歟（已上）折薪云。註中既云後有所詮義理二門。即知。所註第九。有作第十者非也（已上）日本古來章本。義理為中。所詮為下。歷代不改。上指法義。言在下卷。而無此終註。宋本上指唯言如下。不言下卷。即以此註。定中下卷。今此但依古來和本。以定列章次第而已。

五教章通路記卷第十八（終）
五教章通路記卷第十九

　　    東大寺沙門凝然述


從此已下。入章中卷

    第九義理分齊。宋本前卻。安之第十。以為下卷。日本古來。佛傳章本。無有異途。即現流本。義理第九。即是中卷。所詮第十。是在下卷。
    義理分齊。
    於中分二。初標章分列。二隨門解釋。今初。言義理分齊者。前第八門。廣明一乘三乘小乘種種異相。是故具識三小之外。有一乘法。勝妙深玄。其一乘教。所明義理。懸絕殊特。事須陳演。是故此門次第而來。義謂所以。理謂旨致。別教一乘。體義道理。與餘不濫。分齊歷焉。故建此章。罄其幽致。然教海宏深。包含無外。廣蕩彌綸。貫括該徹。若自非開其戶牖者。義理種相。髴然難見。是故此門。更開四種。義理連續。顯教殊絕。生佛真妄。理事性相。不過三性。故先明之。本末六義。同異一際。離過絕非。深淨雙融。然諸法緣起。親因深遠。萬用相資。德用所因。□□□□□是故次明因門六義。然所起諸法。無盡緣起。總攝圓滿。事事無礙。故立十玄。明鎔融相。然無盡緣起。甚深微妙。必依六相方便教門。總別圓融。洞朗深大。故陳六相。顯無礙理。故明此四。義分圓備。斯迺別教普周。無盡具德。一乘分齊。理致旨趣而已。然義理分齊。諸文有之。探玄第一。大疏懸談。綱要上卷。貞元疏一。皆有義理分齊一門。而名有異。義體一同。如綱要貞元疏。名所詮義理等。今此章中。義理分齊。即是一乘。別教義理。四門相狀。並是圓教所說法門。該通周普。問。此中法義。餘教豈無。若云無者。三性種子。三乘教中。專是所談。何獨得言圓教談乎。答。此章三軸。所明法門。隨其事緣。各有所司。上卷法門。多分陳演三一差別。中卷唯明一乘圓教法理。下卷備約五教分齊。判釋法義。三軸司存。有此差異。故此第九。專明圓教。然三乘義。從圓流出。是故三乘通有圓義。始終等說。隨談圓義。行布事法。是始教義。終教即談事界事理無礙。頓教絕事唯談理界。四界滿足。即別教乘。約其所通。別法亦在三乘教。今三性義。三性六義。無礙一際。終教分談。六義為因。亦通終教。是故三性六義法門。似通終教。已上義門。而其所趣。唯是圓教。今約所趣唯一乘者。三性一際舉一全收。真妄交徹。染淨雙融。即是別教理事無礙。妄末之際具德無盡。真源之處起用多端。六義因中無盡緣起。法體空有亙融相即。力用有無更通相入。待緣所起異體即入。不待所起同體即入。緣起相由重重無盡。是故三性種子一門。即是別教一乘法義。其十玄門。六相圓融。唯在別教。天超餘教。塵露不通。故此四門。是圓教義。問。圓教所明。義理分齊。諸文所立。義應皆同。何故兩祖諸文不同。且如探玄第一。至十門中第九大段。明義理分齊。彼唯直爾陳十玄門。即立無礙所因十義。而唯明初緣起相由。自餘九義。指旨歸中。旨歸義理。先陳所依體事。十對二十句。次立十玄。明具體事。次立別門。陳十所由。綱目義理。直明十玄。次具體事。後辨緣起相由具十玄門。賢首所明。有此不同。今章義理。相狀可見。大疏義理。總明四界。事界。理界。理事無礙。事事無礙。此四法界各開十義。其事事無礙法界十門者。即十玄門初事法界。是所依體事。十對二十句也。後明所因。即立十義。綱要。貞元。所明皆同。清涼大師。所陳一純。如是不同。其相如何。答。賢首大師。所立宗意。陳圓融義。顯法玄絕。雖言隨宜。義途皆同。清涼大師。專依杜順。賢首所釋。精覈諸文。立此四界。杜順尊者。造法界觀。明三重法。一真空絕相觀。是理法界。二彰其無礙。是事理無礙法界。三周遍含容觀。是事事無礙法界彼無別立所依體事。三重觀門。融絕事故。是故體事。通三所依。故彼觀門具四法界。即是賢首根本所依。探玄記等。依此建立玄門義理。顯成宗旨。雲華尊者。直承帝心。建立十玄。顯揚圓融。探玄第一。直舉十玄。即具體事。陳二法界。正顯宗義。其理法界。事理無礙。周遍含容。根本融即。義必兼通。不言自顯。舉一全收。法應爾故。終頓二教。通明之故。前後常途。明此義故。旨歸綱目。准此可知。大疏所立。四法界義。精覈三祖。治定成立。即是賢首入法界品疏等文中所明。一乘四法界。義相既周備。義理窮盡。今且約此四法界門。配陳章中四門義理。十玄門中。立義十門。是事法界。以是所依體事故爾。十玄六相。即是事事無礙法界。三性同異。交徹不二。即是事理無礙法界。三性一際。離絕無寄。是理法界。又三性義中。依他似有。是事法界。因門六義。亦是事法。依他似有。事通一切。緣起因門。體事一分。唯是因故。若取所生。兼通果法。二門中事。並是體事。諸相不離四法界故。義理四門。具四法界。故第九門。別明圓教義理分齊。言其趣向。意在別教。論其通攝。兼含終頓通。通終頓者。即有二門。二乘自分。是單終頓。一乘同教。是圓教宗。貞元疏一云。並此教海宏深。包含無外。色空交映。德用重重。語其橫收。全收五教。乃至人天總無不包。方顯深廣。其猶百川不攝大海。大海必攝百川。雖攝百川。同一鹹味。故隨一滴。迥異百川。前之四教。不攝於圓。圓必攝四。雖攝於四。圓以貫之。故十善五戒。亦圓教攝。尚非三四。況初二耶。斯則有其所通。無其所局。故此圓教。語其廣包。名無量乘。語其甚深。唯顯一乘。一乘有二。一同教一乘。同頓同實故。二別教一乘。唯是圓融具德法故。以別該同。皆圓教攝。今顯別教一乘。略有四門。一所依體事。二攝歸真實。三彰其無礙。四周遍含容。各有十門。以彰無盡（已上）該貫萬法。包訥千象。而異諸典。名之別教。收攝諸相。兼括眾門。而同一切。名之同教。全揀全收。義門雖異。總括該貫。名為圓教。是名一乘無盡教海。問。義理分齊。所詮差別。俱是所詮。下之旨歸。二門義勢。有何差別。答。此二望能俱是所詮。據所詮門。即是一同。故四法界。亦為所詮。如綱要等。其心識等十門行相。廣明一切凡聖。人法。境智。行位等。始終相狀。其中圓教心識等相。入四法界。無不周盡。十門狀貌。多是體事。歸理泯絕。是理法界。性相融同。事理無礙。重重無盡。事事無礙。雖有此門。廣約諸門。攝盡人法。不可混前。第九第十。懸隔差別。此約十門。其圓教門。揀此同異。不望總門。總門差別。絕言論故。折薪記第五。料簡義理章內四門云。初門即同教分齊。第二門義通同教分齊。以點示攝論六義。便成圓融。即三是一。同教義。即此以顯緣起相由。即別教義也。後二門。即別教分齊（已上）。今詳此釋。後之三門。義實可爾。而初門義。唯在同教。此釋難思。三性圓融。染淨交徹。圓成妙理。具德無盡。依他緣起。重重融攝。此義豈非別教相乎。折薪辨四門次第云。何故首明三性同異耶。由此是法相宗故。彼明三時教。皆約此立。今首明三性無礙。而顯彼三性不融。唯是權故。又此三是觀境故。若解三性無礙。方得入彼圓融生觀智。故亦首明也。次辨因門六義者。由上三性彼宗立此。意顯三無性故。故曰即依此三性立彼三無性。即成中道。即緣起無性義。今明六義。亦彼宗顯種子識中。具此六義。以說緣生法也。即無性緣起義上。示無性緣起。故得三性圓融。今點示六義無性緣起故。即成大緣起也。即指彼宗無性緣起。即成圓教分齊。豈不妙乎。故次來也。次攝彼緣起。以辨十玄緣起之法。彼以六相。明本宗緣起之義。故此分齊。分是四科也（已上）此中雖言三性同教。而亦由得三性無礙。是故即成別教圓融。無盡義理。與彼直作巧便。源非唯同教。亦入別教。後之三門。生起可見。義苑解生起云。然此教海宏深。包含無外。通明三性離過絕非。染淨交參。雙融無礙。遂成緣起力用相資。德用所因。略備矣。然後一多無礙。炳現十玄。總別圓融。洞明六相。已上四門宗因。若是並為圓教具德一乘分齊旨趣耳（已上）理致精要。炳焉可見。

第一三性同異義

    從此已下。第二隨門解釋。亦二。初標門。即總標言三性同異義第一是也。二三性同異說有二門下。辨相。今初。此門本意。專明三性同異之相。不可餘求。此義成故。有行布焉。有圓融焉。圓門滿足。於三性法。各有二義。一義是本一義是末。是故即成本之三性。及末三性。總有六義。三性本末。各各相望。有其同異於本三性。論其同異。於末三性。亦明同異。體無二故曰同。義不一故曰異。一章大綱。標為章名。
    章三性同異說有二門下。二辨相。亦二。初牒分。二別中亦二下。隨明。即是二門。不科自分。初別明三性。亦二。初標分。二前中下。隨解。亦即二段。不科自分。初直說三性。分三。初標。前中二字是也。二三性各有二義下辨。三上來直明竟一句。結（下不別釋。此預科列）二中亦二。初正辨。二問答。初中亦三。初開義。二同異。三結顯。初中亦二。初標分。二正開。今初。三性是標。各有二義。是分故。此六字以為一科。三性行相。下文雖顯。名體相貌。義不委細。今聚類族。略示梗概。問。何經論中。說三性相。答。深密。楞伽。密嚴。金光。如是等經。瑜伽。中邊。攝論。唯識。法相諸論。並說三性行相委細。解深密經第二。有一切法相品。次有無自性相品。是依三性。說三無性。瑜伽決擇。載深密經。大論始終。廣說三性。中邊論中。有真實品。具明十種真實義相。其第一名根本真實。其相即是三自性法。一切諸法。皆具三性。本源雖出深密經等。義通諸教。理亙眾典。是故約此。解諸經論。無不皆具三種自性。諸教所說。不離此故。或有兼正。或有表裏。亦是並明。有此差異。若有互闕。若有遍說。即是密意。非了義故。若據佛果所用體用。不論具闕。無配兼正。一切皆是依圓相故。若約唯凡所見行相。無非一切並是所執。具說真妄。雙明空有。莫不咸是三性法門。由此義故。此宗諸祖。總別解釋。華嚴。梵網。楞伽。密嚴。圓覺。楞嚴。起信。十二。無差別等。皆約三性。無不該通。然說三性真妄之相。法相法性。兩宗不同。大乘三宗。前二宗上。加無相宗。約對五教。明此三宗。始教是法相宗。頓教是無相宗。終圓二教。俱法性宗。雖彼彼宗。自教所談。不拘此宗五教義相。而以此宗。配對見之。大途即當始終等教。然深密中。第三時相。當此終教。始教空門。當頓一分。如是等例。義有交參。彼法相義。有當圓教。三論等宗。事義多爾。無相一宗。五法三性。並呵不說。八識二空俱泯不談。是故今約法相法性二宗所說。陳三性相。初法相宗。三性義者。解深密經。法相品初。佛告德本菩薩言。汝應諦聽。吾當為汝說諸法相。略有三種。何等為三。一者遍計所執相。二者依他起相。三者圓成實相（已上）彼經廣明一一相狀。瑜伽決擇第七十六。具載彼經所說全文。唯識本頌。有三行偈。精髓包含。明三性相。依隨此相。陳三無性。釋論第八。廣解其相。第九卷初。解三無性。法相三性。以此為本。演義鈔三上六。言三性者。一遍計所執性。二依他性。三圓成實性。故唯識論第八云。由彼彼遍計。遍計遍計種種物。此遍計所執。自性無所有。依他起自性。分別緣所生。圓成實於彼。常遠離前性（私云本論此決有一行頌。明依圓一異等。鈔真明三性相故。且引前二頌）此中二頌。初一頌釋遍計。次二句辨依他。後二句明圓成（已上）釋曰。鈔引論本頌。次依釋論。取要解釋。今隨鈔解次第釋之。上科頌文。配屬三性。自下隨科。一一解釋。問。初一頌釋遍計性者。一頌遍計。其相云何。
    答。鈔云。初中有多師義。今從護法。初句能遍計。次句所遍計。後二句明所執（已上）此是簡去餘師。直從護法正義。言初中有多師義者。以初一行四句文。配能遍計等。有難陀護法二論師之義。定能遍計體。有安惠護法義。定所執體。亦有同二師義。是故總云有多師義。問。配句異師義者是何。答。難陀論師云。四句之中初之一句。明能遍計。後三句說遍計所執。護法論師。即如鈔文。能遍計體。直舉護法。不言安惠。明所執性。雙舉兩師。意取護法。前已標。故言初句能遍計等。論云。或初句顯能遍計識。第二句示所遍計境。後半方申遍計所執。若我若法自性非有已廣顯彼不可得故（已上）論釋遍計所執。舉二師解。初解即難陀等。述記既安等言。非一師。今此或初句下。是第二師解也。即護法論師科判。一頌句或者對上難陀解故。言已廣顯彼等者。指前第七卷中。已廣辨明我法所執。非有都無。故云已廣。
　　問。何故論明遍計所執。要立此三分能所等。答。妄不孤起。要由妄心。妄心是能遍計。妄境是所遍計。能所合時。必有當情所現之相。是名遍計所執性體。為顯所執生起因緣。此中分別能遍計等。又不揀三事。所執難顯。為遮相濫。分能所等。問。能遍計者。其體是何。答。鈔云。其能遍計正義。唯六七識。所計有多。故云彼彼（已上）此出能遍計體。并略釋本頌文。論中明能遍計體。出二師解。先陳安惠義。後出護法義。今正義者。即護法也。故彼論云。有義第六第七心品。執我法者。是能遍計。唯說意識能遍計故。意及意識。名意識故。計度分別能遍計故。執我法者。必是慧故。二執必與無明俱故。不說無明有善性故。癡無癡等。不相應故。不見有執導空智故。執有達無不俱起故。曾無有執非能熏故（已上）護法正義。總有三段。一標宗。二立證。三會違。今所引文。是初二段。會違之段。應後更引。其標宗者。即有義等。四句之文。意云。能遍計體者。全非五八識。亦非一切心。是能遍計體。執我法者。方能計故。言立證者。唯說意識已下文。是此證之中。總有十種。初二教證。後八理證。言唯說意識能遍計故者。是第一證。問。何故能遍計心。唯六七非五八。
    答。攝論第四說。意識能計故。言意及意識名意識故者。是第二證。問。第七既是亦能遍計。而攝論中。不言第七。雖不言及。而是能計。若爾。五八雖不言之。應亦能計。答。第七名意識。總合言之。故名意識。已說第六。誰言不說。六七二識。既說能計。五八不說。故非能計。此第二證。會通前難。前總憑教。此具顯二。言計度分別能遍計故者。是第三證。問。安惠等師。有漏八識。通為能計。彼師意謂。唯第六識。能遍計度。故論說之。餘之七識。雖亦能計。不能遍計。攝論非餘不計。攝論本釋。俱說第六識能周遍計度。又攝論意識為能遍計。第七名意。五八名識。第六名意識。總合名意識。亦有何過。故知。八識皆能遍計。答。為破彼義。言計度等。五八之識。既無計度。是故不能分別起執。攝論本第四說。當知。意識是能遍計。有分別故。乃至是故意識。無邊行相而轉。普於一切。分別計度。故名遍計。非五八識能普計故。言執我法者必是慧故者。是第四證。問。安惠等謂。計度分別。計相粗高。五八即無。自性任運。有相分別。此等細者。五八說有。理亦何爽。攝論約粗計度分別為言。不言五八。五八二識。實能遍計。答。執我法者。必定是慧。非五八識恒與惠俱。寧容有執。為能遍計。雖五識有慧。而非是勝故。言二執必與無明俱故者。是第五證。自下恐繁。不作問答。安惠師云。有漏善心。亦有二執。護法難云。有漏善心。非是有執。二執必與無明俱故。若第八有執者。彼應與無明俱。而義不然。彼不起執。言不說無明有善性故者。是第六證。二執必與無明俱起。而瑜伽等。不說無明有其善性。如何善心。得有無明。而言起執。此轉成立第五證也。言癡無癡等不相應故者。是第七證。無明是癡。善是無癡。癡與無癡。性違不俱。如慚無慚不得俱起。如何有漏善心起執。此亦轉成第五證也。言不見有執導空智故者。是第八證。意云。若無漏心。必二空觀隨一故。現起者。有漏心。必有法執。即加行智。既有法執。如何能導空智現前。不可有執之心。為前方便。引起無漏。令發生現前故。設爾何失。如由於水引火令生。闇導明生。不可得故。問。明闇一相。善惡一心。是有何過。特責此義。答。泗州大師。義燈六云。善心起亦有執。即癡與無癡。二法應俱。若許爾者。違瓔珞本業經。明闇一相。善惡一心。是瓶沙國。外道師偈（已上）既外道義。是故不許。言執有達無不俱起故者。是第九證。加行心中。觀我法空。名曰達無。既有法執。名為執有。如何執有之心。與達無之智。而得俱起。既不俱起。明加行心。非有法執。言曾無有執非能熏故者。是第十證。若有漏心。皆有法執。法執之心。必有勢用。執用之心。必是能熏。第八既有執。應即彼能熏。然安惠師。汝執第八亦非能熏。是異熟心無勢用故。不見有執。勢用之心。無能熏者。應第八識亦是能熏。不爾。便與此量相違。其比量者。異熟生心。亦應能熏（宗）有漏之心。有勢用故（因）如善惡等（喻）是也。此後後證。多分即是轉釋。成立第五理證。專顯六七能遍計義。護法正義。有十證故。唯六七識。是能遍計。上來標宗。立證二段。次下會違。故論文云。有漏心等。不證實故。一切皆名虛妄分別。雖似所取能取相現。而非一切能遍計攝。勿無漏心。亦有執故。如來後得。應有執故。經說佛智現身土等種種影像。如鏡等故。若無緣用。應非智等。雖說藏識緣遍計種。而不說唯。故非誠證（已上）安惠論師。依三證文。成立八識皆能遍計。一楞伽經。中邊論上。顯揚論十六。並說三界八識皆妄分別。二中邊上卷說虛妄心心所似相現。三瑜伽等說。藏識緣起計種。今護法師。會此三文。成六七識能遍計義。今此論文。次第會三。第一會初違文。言有漏心等不證實故等者。雖地前位。作二空觀。而是假相。不如無漏證實理故。一切八識。名妄分別。非妄分別。皆是執心。此乃地前有漏心中。未達依他如幻即空。對望真理。言妄分別。第二會次違文。言雖似所取能取相現等者。諸有漏心。雖似所取能取相現。而非一切能遍計心。由依他起善無起心。雖有二取現。非皆起執。非以似二便計。一切皆能遍計。以唯計度分別。所現二取之相。是能計故。彼中邊論。唯據六七二識為論。護法菩薩。會此違已。難安惠云。若似二取。皆是執者。勿無漏心。亦有執故。一切菩薩二乘。後得無漏之智。有二取相。應皆有執。佛地第七。但說二乘無漏有執。準二十釋。菩薩後得。亦有法執。與佛地不同。彼但說二乘無漏有執。此但言佛無。顯餘亦有。安惠論師云。菩薩二乘。無漏心。皆似二取現故。應有法執。護法難言。如來後得。應有執故。意云。若言菩薩二乘無漏心有執者。如來後得智。似二取現。應亦有執。問。護法如是難安惠云何救。答。安惠救云。如來後得智。無有能取所取之相。故無有執。如是救之。救在文外。問。護法云何。重難此救。答。護法難云。汝若言佛無二取相者。即有違教違理之失。言無相者。有違教失。言無見者。有違理失。其違教者。文云經說佛智已下是也。經者。是佛地經。言無相分。即違此經。如來四智。有二相故。隨所應。現自他受用變化身土。言如鏡者。大圓鏡智。等言等取餘之三智。此身土智影者。各各後智所現。其違理者。文云若無緣用應非智等是也若如來智。無見分者。即無緣用。應非智等。等者等取餘心心所。難云。如來菩薩。無漏四智品。應非是智品。無見分等故。如虛空等。此是反破量也。順成量云。凡夫二乘等。有漏善。及無記智品。並無漏心品。應無法執。非染污心。有二相故。如佛無漏智品。彼計如來無漏智品非有執故。第三會後違文。安惠難云。若有漏心。非皆有執。瑜伽等說。藏識緣種。何獨遍計。故今會云。雖說藏識等。意云藏識所緣。有妄執種。非妄執種。今瑜伽等說。緣妄執種者。且舉一邊有漏強者。謂遍計種。不言有漏種。皆是遍計。既爾。復不言第八唯緣遍計種子。既無唯言。明知。第八所緣之種。更有多也。上是護法會三文竟。上來能遍計體。護法正義。標宗。立證。會違三段。並依慈恩述記抄錄。此是取要。廣義如彼。自下法相。三性法門。並依彼疏。取要抄之。論次文。護法總結云。由斯理趣。唯於第六第七心品。有能遍計（已上）文相可見。是故述記。結破他云。五八名識。入意識攝。未見文故。故非五八能遍計也（已上）此破安惠會通攝論意識能遍計文。問。雖演義鈔。言今從護法能遍計體。直舉正義。而此正義。對安惠解。破彼成此。若不知彼。此義難領。請兼示彼。彼云何立。答。論先等彼義。然後立正義。正義所立。對彼成此。論先舉安惠所立云。初能遍計自性云何（此總問也今因列引）有義八識及諸心所。有漏攝者。皆能遍計。虛妄分別。為自性故。皆似所取能取現故。說阿賴耶。以遍計所執自性妄執種。為所緣故（已上）言有義八識等者。此安惠等執。即通三性有漏之心。無非執者。五八之識。唯有法執。七唯有人。六通二種。言虛妄分別為自性故者。若有漏心。有漏心。有如無漏心。不起執者。即不應言虛妄分別。若不執心。名妄分別。即無漏心應名虛妄分別之心。即以此理。明有漏心。皆能遍計。楞伽中邊等文皆言。八識是妄分別。言皆似所取能取現故者。聖教中。說二取名執。有漏諸心。既似能取所取相現。故皆有執。非有取心。不名取故。非無執心。似二取。故一切經論。皆有此文。攝大乘論第四卷中。及辨中邊。皆作是言。言說阿賴耶以遍計所執等者。所執自性妄執習氣。即能執心等種子。瑜伽第五十一。及顯揚等。說阿賴耶識。以遍計所執。自性妄執種子。為所緣故。若有漏心。有不執者。有有漏種。第八不緣。何故論說第八緣妄種。瑜伽第六十六。及解深密經。說第八緣相名分別習氣。五十一說緣遍計種。故遍計種。通有漏一切心。即善心等中。許有法執。安惠等師義。此中牒文。是私之言。釋文皆是述記正文。此即安惠論師。依三類經論文。建立八識能遍計義。安惠等者。非唯一人。德惠即是安惠所承。等取此等。釋論之家。上正義處。述記指言。護法等師。亦非一人。勝子。勝友。是護法弟子。等取此等。演義鈔言。所計有多故。云彼彼者。此釋論文。論云。識品雖二。而有二三四五六七八九十等遍計不同。故言彼彼（已上）鈔攝此文略云有多。識品雖二者。第六七二識。遍計是分別異名。種類無量。言二三等。總唯一分別。即是遍計體。不可論異俱。言二等。所言二者。攝論第四。遍計有二。一自性計。二差別計等。三分別者。一自性。二隨念。三計度分別。如對法第二說。四者。攝論說。一自性計。二差別計。三有覺計。四無覺計。五者。攝論說。一依名計義。五依二計二等。六者。顯揚十六說。一自性計。二差別計。三覺悟計。四隨眠計。五加行計。六名遍計。七者。即七分別。謂有相。無相。任運。尋求。伺寮。染污。不染污。如瑜伽第一。對法第二說。八者即八分別。自性。差別。總執我。我所。愛。不愛。愛不愛俱相違。如顯揚十六等說。九者。以理為之。即緣九 品計。執九地亦然。九結俱品執亦是。十者。即攝論第四說。一根本分別。二緣相分別。三顯相分別。四緣相變異分別。五顯相變異分別。六他引分別。七不如理分別。八如理分別。九執著分別。十散動分別。論有等言。等取十一已上諸類。十一者。攝論說十一識。十二者。十卷楞伽第四說。十二分別。十三者。無也。十四者。十四不可記事分別。十五者。亦無。十六者。十六空所除。言所除者。是妄執故。十七者。對法十二說。謂相見等。十八者。十八空所除。二十空所除。二十五句。我我所見。對法十二。二十八見。六十二見等。瑜伽七十四等說。隨依他起爾所分量。遍計亦爾。故無量種。取疏中要。廣說如彼。論前文云。周遍計度。故名遍計。品類眾多。說為彼彼。謂能遍計。虛妄分別。即由彼彼虛妄分別。遍計種種所遍計物。謂所妄執。蘊處界等。若法若我自性差別。此所妄執。自性差別。總名遍計所執自性。如是自性。都無所有。理教推徵。不可得故（已上）此難陀等。釋遍計頌。慈恩唯識疏。名述記。三性之段。在疏九本。彼文云。唯第六識。能周遍計度。第七識等。是此類故。亦名遍計。俱可名計。而非遍故。今依正義。由此應作四句分別。有遍而非計。謂無漏諸識。有漏善識等。能遍廣緣。而不計執者。有執而非遍。謂第七有漏識。有亦遍亦計。謂有漏染污。我法執。第六識等。有非遍非計。謂有漏五識。及第八識等（已上）問。第七既是計。而非遍。何故名之能遍計體答。上所引疏。既言此類意云。第七有漏。第六執我之類同故。第七心品。亦名遍計。疏第七識等者。等言等取心所。古德傳也。上來粗明能遍計竟。問。遍計計者。其體是何。答。鈔云。其所遍計。正唯依他為親所緣。依展轉說。亦通圓成。為疏所緣故。此非凡境。故非親緣（已上）此釋頌第二句。遍計種種物五字。體相。鈔文是取本論中要。論具文云。次所遍計自性云何。攝大乘說是依他起。遍計心等。所緣緣故。圓成實性。寧非彼境。真非妄執所緣境故。依展轉說。亦所遍計。遍計所執。雖是彼境。而非所緣緣。故非所遍計（已上）論文分二。初二句問。攝大乘下答。於中為三。一定所遍計。二圓成實下。料簡圓成。三遍計所執下。所執非緣。今演義鈔。其所遍計。當初問言。正唯依他等二句。定所計體。依展轉下。料簡圓成。而不引所執非緣一段。論文攝大乘說是依他起者。此所遍計。三性之中。是依他起。為所計體。遍計已下。出其所以。何故爾耶。以依他起。遍計心等。所緣境故。等心所也。所緣緣者。必是有法。遍計心等。以此為緣。親所緣相。必依他故。攝論第四。唯說依他是所遍計。問。約依他起。有本有影。為俱取之。隨一取耶。答。義燈六云。攝論第四說。依他起。為所遍計。相質俱是。故此論云。遍計心等。所緣緣故（已上）此是並取。為所遍計。相謂相分。以親所緣影像相故。質謂本質。以見分心疏所緣故。依攝論意。相質俱取。次引今論所緣緣。故總言所緣緣義。通親疏。問。若爾。何故慈恩本疏。釋所緣緣。唯言親相分者。必依他故此唯影像。為所遍計如何。答。本疏且就影像為言燈師約通。故不相違。問。就依他有染分淨分。取何依他。為所遍計。答。古德私記。染分依他。為所遍計。不取淨分。問。何故不取無漏依他。答。有情必緣有漏蘊等。為實我法。故以染分。為所遍計。無漏依他。非凡所緣。故不以彼為所遍計。若細言之。亦以無漏。為所遍計。依展轉故。言圓成實性寧非彼境者。問也。真非妄下。答也。何故圓成。不為所計。圓成非是執心境故。以凡夫心不直緣如為其境界。是故圓成。非所遍計。故本疏云。依他是妄。可計少分為彼相分。此真不然。不相近故。遠亦不遮（已上）此少分者。唯染分故。不緣淨分故云是妄。上二句。直明真如非所計。依展轉下。明亦所緣。應作問云。若爾。圓成實性。一向非所緣耶。以論答云。依展轉說。亦所遍計。意云。雖以凡心。不能緣真。而依展轉說。亦是所緣。而非親所緣所遍計體。問。展轉說者。其意是何。答。古德陳之。有其二傳。一云。依他是圓成之相。圓成是依他之性。此之二性。不相捨離。今執依他。即是遠成圓成實上。起執之義。二云。有人聞說圓成之名。即遠於彼。起我法執。故總名曰依展轉說。就此二傳。訓點有異。依初傳。應訓依展轉而說。亦所遍計。依後傳。應訓依展轉之說。亦所遍計。言遍計所執雖是彼境等者。此明所執非緣。先應問曰。此所遍計。是所緣境。遍計所執。既是妄境。何故不以所執。為所遍計之體。即應以論文答。此文意云。所執雖是遍計心境。而非所緣緣。故非所遍計。所遍計者。據有體法。成所緣緣。然計所執。雖執心境。而是無體。雖有境義。非所緣緣。境義是寬寬。通有法無法故。所緣緣狹狹。唯局有體法故。是故所執。非所遍計。唯依他起。是所遍計。上來略明所遍計竟。問。遍計所執性者是何。答。前一頌中。後之二句。此遍計所執。自性無所有。是其相也。鈔次文云。其所執性。若安慧師。三界心。及心所。由無始來虛妄熏習。雖各體一。而似二生。謂見相分。即能所取。如是二分。情有理無。此相說為遍計所執。二所依體。實託緣生。此性非無。名依他起。若護法師。一切心及心所。由熏習力。所變二分從緣生故。亦依他起。遍計依斯妄執定實有無。一異。俱不俱等。此二方名遍計所執（已上）本論云。遍計所執。其相云何。與依他起。復有何別。有義。三界已下。全同論問。有二。一問所執體相。二問二性差別。答中舉二師義。初是安慧。後是護法。鈔引二師。出所執體。解釋論文。鈔文自顯。初安慧師中。三界心及心所由無始來等者。八識心心所法。雖各體一自證。由熏習力。識體生時。似相見分現。是所取能取。諸經論中說二取。是其自體分。是依他起相見二分。是計所執。雖似體有。理實是無。此二種相。中邊論等。為計所執。上出所執體。言二所依體實託緣生等者。簡擇所執依他差別。答第二問。此能所取。所依識等體事業用。實從緣生。此性是有。名依他起。從虛妄分別。種子緣。生故。此師所立。八識心心所。唯各自證分。是依他起。所取能取。見相二分。是計所執。如龜毛等。是無法故。鈔名依他起。次下論云。虛妄分別緣所生故（已上）鈔略此二句文。此是明依他實有所以。論次文云。云何知然。諸聖教說。虛妄分別。是依他起。二取名為遍計所執（已上）此是引證辨二差別。言諸聖教等者。舊中邊云。虛妄總類者。三界心心所。新翻論云。三界心心所。是虛妄分別。顯揚十六云。分別體性。謂三界心心所。瑜伽攝論等。皆有此言。謂三界心心所。故依他起。從因緣生。其二取名遍計所執。舊中邊頌云。無二有此無。長行云。無二者。謂無所取能取。有此無者。有此二取無。新翻無二有無故。攝論顯揚等。此文非一。上是引教具證虛妄分別。是依他起。能取所取是計所執。上是安慧等多師並說此義。後明護法等菩薩義。言一切心及心所由熏習力等者。見相二分。因緣生者。亦依他起。依他二分。妄執定實。為有。為無。亦有亦無。非有非無。為一。為異。亦一亦異。非一非異。此二見相。名計所執。有無一異。各是兩單偏句。俱不俱者。通上有無與一異也。俱是兩亦句。不俱是雙非。等言等取自餘一切。歷事託物。皆有四句。此意說言。相見二分。是依他法。此二分上。由妄情見。執一異等。由此執故。當情所現。實我實法之相。名為遍計所執。非因緣生。體性都無。執實有故。起惑造業。輪迴生死。源由茲焉。問。護法師意。何以得知相見二分。亦依他起。答。諸教之中。如是說故。論次文云。諸聖教說唯量唯二種種。皆名依他起故。又相等四法。十一識等。論皆說為依他起攝故（已上）斯即引證。成所立義。言唯量等者。出攝論第四。言唯量者。是無境故。即唯識也。言唯二者。是見相分。言種種者。心用行相。有三四分。又見相二分。各有種種差別行相。樸楊大師。演祕第七。引無性攝論第四云。於一識中。一分變異。似所取相。一分變異。似能取見。此之二分。各有種種差別行相。俱時而起。若有不許一識一時有種種相。應無一時覺種種境（已上）即此意也。言相等四法者。五法之中。除真如法。餘之四法。謂名相妄想聖智是也。五法出瑜伽七十二三。顯揚十二。十六。經即出楞伽也。言十一識者。出攝論第四。一身識。二身者識。三受者識。四彼所受識。五彼能受識。六世識。七數識。八處識。九言說識。十自他差別識。十一善惡趣生識是也。論言等。相識等。色處等也。如是三種四法。十一識等。總是相見二分之法。並依他起。非是所執。以此為證。成依他義。問。相見二分。為計所執。是有何過。護法不許。答。安慧所立有五過失。是故護法。破斥不許。論次文云。不爾無漏後得智品二分。應名遍計所執。許應聖智不緣彼生。緣彼智品。應非道諦。不許應知。有漏亦爾（已上）是第一難。此難意云。若諸相分。非依他者。佛等無漏後得智品。所變二分。應名所執。若許無漏見相二分。如二乘等。亦計所執。則應聖智。不緣自依他相分等生。若緣相生。便計所執。能緣依他。所有智品。應非道諦。有相分故。如有漏心。若不許者。聖智雖有二分。非計所執。應知。有漏心亦應爾。有二分故。如無漏心。論次文云。又若二分。是遍計所執。應如兔角等非所緣緣。遍計所執。體非有故（已上）是第二難。意云。若有漏二分。皆是計執者。應非所緣緣。彼言計所執。許二非有故。如兔角等。論次文云。又應二分不熏成種。後識等生。應無二分（已上）是第三難。意云。若相見分。計所執者。所執二分。應不熏種以無法故。如石女兒。即後識等。應無二分。然彼所計。所有二分種生之時。但自證現行。是依他起。種生二分。便計所執。故為此難。此文是逐他義。非謂極成。論次文云。又諸習氣。是相分攝。豈非有法。能作因緣（已上）是第四難。意云。有漏習氣（是種子也）是識相分。既非有。豈體非有之法。能作因緣。假法如無。非因緣故。汝執相分體非有故。彼執種子非真有體。自證分。緣仍非相分（雖自證緣種體。然非相分中攝）今說自宗。言相分攝。故為此難。論次文云。若緣所生。內相見分。非依他起。二所依體。例亦應然。無異因故（已上）是第五難意云。若緣所生。內相見分。是所執者。其所依體之自證分。應亦所執。皆俱因緣所生法故。心外二分。非因緣生。可非依。故云內等。然安慧師計。能生種。有其二類。所生現行。及計所執。是故護法。以自證分。為例難之。相見二分。為計所執。有此五過。非是正理。論結正云。由斯理趣。眾緣所生。心心所體。及相見分。有漏無漏。皆依他起（已上）此乃眾緣所生。心王心所體。用三分。異生二乘。有漏無漏。皆依他起。善順聖教。不違理故。上來解釋一頌遍計所執義竟。
    第二依他起性。鈔云。二句依他起性者。眾緣所生。心心所體。及相見分。有漏無漏。皆依他起。依他眾緣。而得起故。頌言分別緣所生者。應知。且說染分依他。淨分依他。亦圓成故。或諸染淨。心心所法。皆名分別。能緣慮故。是則一切染淨依他。皆是此中依他起攝（已上）此明依他性。引本論全文。然眾緣所生至而得起故。七句論文。義通兩門。望上即為護法結正。隨彼義故。前段具引。亦屬依他段。故鈔從此引。慈恩本疏。科三性段。有三分科。或二分科。言二分者。本論文段。初別解遍計性。次與依他合解。此之二門。合為一段。後獨解圓成。為第二分。若據此科。今文即是難陀論師之結文也。言三分者。三性別解。述記云。若分三性。各別明。以下解依他（已上）此科判上眾緣所生已下文也。清涼依此科判故。從此文而引。縱三分科。亦為護法結正無妨。是故本疏。從依他眾緣。而得起故。為依他段。今隨清涼所引解之。言由斯理趣者。因上難安慧故。言心心所體等者。正出依他法體也。言依他眾緣而得起故者。是明上體依他所以。兼解依他起性之名。此則釋頌中緣所生三字。論頌言分別下。釋通妨難。前出體云有漏無漏皆依他起。是通染淨因。此難云。若通染淨者。頌何言分別。分別之言。應非淨故。論通此難。有二解釋。初局染法。後通染淨。初通意說。雖依他體通漏無漏。頌文且約染分為言。何故不言淨分。若爾淨分何攝。故云。淨分依他亦圓成故。染分依他。唯局此性。淨分依他。亦通圓成。是故頌舉染分依他。顯義恒通。不言淨分依他。有淨事決定故述記云。今此頌中。應知。且說染分依他。謂分別法。因緣所生。雜染諸法。名為分別。依他因緣之所生故。或染依他。為分緣之所生故。唯雜染故。此中依他。唯說染分。淨分依他。亦圓成故。顯通二性。明淨依他。不名分別染依他起。唯依他故。顯此頌中。唯明染分（已上）依他圓成。各有二義。一漏無漏門。二常無常門。今就有漏。明依他性。此二門義。如十具明。言或諸染淨心心所法等者。此是後解。通染淨也。本疏解云。此中通說。非由淨故。便不緣慮。言能緣故。是則一切染淨依他。是此頌中。依他起攝。皆名分別故。若爾。染淨也。不相應。應非中此依他起攝。不能緣慮。非分別故。答曰。不然。說心等時。彼亦此攝。不離心故。唯識門故。問若爾。何故。致能緣言。答顯能緣心。遍諸淨分。皆名分別。並能慮故。非緣慮言簡除色等。色等雖不能緣。不離心等。故亦此攝（已上）此義是常無常門。依他性染淨二法。皆無常故。上來解釋依他性竟。
    第三圓成實性。鈔云。二句圓成者。二空所顯。圓滿成就。諸法實性。名圓成實。顯此遍常體。非虛謬。揀自共相虛空我等。遍釋圓滿。常釋成就。體非虛謬釋實性義。此一體言。貫通三處。遍揀自相。常揀共相。非虛謬言。揀於空我（已上）釋曰。二空所顯。至虛空我等是論全文。遍釋已下。鈔家解釋。言二空所顯者非二空即理故。二空為門。所顯性故。圓滿。成就。諸法實性。具此三義。名圓成實。言貫通三處者。體遍。體常。體非虛故。此中鈔釋。取述記言。彼本疏云。一者體遍。無處無故。即是圓滿義。二者體常。非生滅故。即是成就義。三體非虛謬。諸法真理。法實性故。即此體言。貫通三處。論影略故。通上常遍也（已上）言遍揀自相等者。本疏云。遍簡自相。諸法自相。局法體故。不通於餘。若通於餘。便非自相故。唯真如能遍諸法。常顯何義。常簡共相。諸法無常。空。無我等。雖遍諸法。體非實有。謂諸法上。無體無用。名空無我。非有實體貫通諸法。唯有觀心。無共相體。如前已說。既爾。不應說彼體性是常法。故言真如常。簡彼共相。又非虛謬言。意顯何等義。義非虛謬。簡虛空我等。小乘外道執虛空我亦體是常。能遍諸法。說彼虛謬。非法實性故。非虛言。簡異虛空。非謬之言。即簡我等。等妄執故。又言等者。等衛世師大有。和合。僧佉自性。雖彼計遍又體是常。今言。彼體是虛謬性。非定有體。故復言等。即唯真如。具此三義。圓成實言。如次配屬（已上）解釋委悉。我相微細。上明無為是圓成實。此對依他後釋義故。依他既通有漏無漏。是故圓成。唯約真如。次對依他初釋明之。彼唯陳述染分依他。其淨分法。屬圓成實性。即是有為無漏事。須顯明其義。然於有為。立無為名。故鈔以問為其發端。鈔云。若爾。淨分依他體。非常遍如何。亦是圓成實耶。故次論云。無漏有為。離倒究竟。勝用周遍。亦得此名。然今頌中。說初非後。釋曰。此中離倒名實。究竟為成。勝用周遍。以釋圓義。是則圓成有其二種。一約理說。二約果德。故論揀云。今此頌中。說初非彼。以約三性通一切故。上來論文。方釋圓成實言（已上）釋曰。文中為四。初發問。二故次下。舉論。三釋曰下。鈔釋。四上來下。總結。發問之言。全取述記。論文為二。初立名。無漏有為。立極名故。二然今下。簡辨頌中無為名成實故。鈔釋亦二。初釋立名。二是則下。釋簡辨。問。有為無漏。離倒名實等。其相如何。無漏必定具三義耶。為有闕耶。答。本疏云。淨分有為。亦具三義。一者離倒。體非染故。是實義也。二者究竟諸有漏法。加行善等。不能斷惑。非究竟故。諸無漏法。體是無漏。能斷諸染。是究竟故。是成義。三者勝用周遍。謂能普斷一切染法。普緣諸境。緣遍真如。故言第三勝用周遍。是圓義。由具三義。與真如同。故淨依他。亦得稱為圓成實性。舊中邊上亦說。無為變無無倒。成就入真實性。一切有為。皆道所攝。無顛倒。成就故。境界品類中。無顛倒故。得入真實性。無變者常義。無顛倒。非虛謬義。成就者。遍義。由上三義。真如名成實。淨分依他。但有體遍。俱無顛倒。但是此中第一第三。無究竟義。新翻中邊第三卷云。真如涅槃。無變異故。名圓成實。有為總攝一切聖道。於境無倒故。亦名圓成實。合此二種。俱有此中初二之義。攝論四說。何緣名圓成實。由無變易故。即此常義。清淨所緣。即此遍義。一切善法。最勝性故。即此體。非虛謬。諸法實性。今彼論中。但當真如圓成實性。非淨依他。亦圓成攝。義不具故。此中通攝義。皆同也（已上）無漏三義。行相可見。餘論之中。有為無漏。三義不具。此唯論識。雖是有為。三義具足。問。何故頌中。說初非後答。述記又云。雖有無為諸淨分法皆圓成實。然今頌中。說初真如。名圓成實。非後淨分。不能簡別自相等。三義勝故。淨分依他。一非所證。二非法性。故今頌中。說初非後（已上）問。據前依他後釋言之。圓成應是唯約真如。若據初釋必應是說無漏圓成。釋論既說無漏圓成。何故釋頌。唯言說初。答。三義具足。真如殊勝。是故後頌對望依他。明不即離。頌如終相。所說既爾。是故簡言說初非後本頌所說。不由釋論。依他初後解之相。釋家解頌。作彼二釋。而無漏法。具三義者。以義明之。非如圓成。剋體具三。樸楊入道章云。圓成實者。圓者圓滿。體周遍義。成即成就。非生滅義。實乃真實。非虛謬義。唯一真如。具斯三義。名圓成實。故瑜伽論云。謂諸真如。聖智所行。聖智境界。又釋無漏有為。亦名成實。故唯識云。無漏有為。離倒究竟。勝用周遍。亦得此名。此意說云。無漏有為。亦具三義。同於真如。亦名成實（乃至廣顯三義）由此真如。有為無漏。並圓成也（已上）故知。成實通二種也。問。何故瑜伽論。但以五法中如。為成實。答。辨圓成實。而有二門。一常無常門。但是常者。名圓成實。離生滅故。無常即非。瑜伽據此故。以如而為成實。正智體。是生滅法。故不取也。二漏無漏門。但是無漏。即名成實。離顛倒故。有漏即非所以中邊。攝論。唯識。通據二門。亦取正智。諸無漏法。亦圓成實。故不相違（已上）常無常門。漏無漏門。本就圓成立。此二門。非依他中。亦立此二。然圓成實。既有二門。是故依他。亦隨成二。以義立二。不可有過。鈔中。一約理說者。即常無常門。二約果德者。是漏無漏門。鈔以約三性通一切故者。此明頌中說常無常門。不說漏無漏門所以。然本疏中。明其所以。三義勝故。說初非後。今言三性通一切者。此出說常無常門。非後漏無漏門之所以也。謂何故說初非後義耶。答以約三性通一切故。問。其意云何。答。以對三法立三性故。一切法者。無為有為。及虛妄法以無為法為圓成實三義勝故。以有為法。為依他性。是緣生故。當情所現。虛妄之法。為計所執。體都無故。斯乃理事虛實。總通分和。立三性法。是故鈔云通一切也。非謂有為無為等法。各具三性。通一切也。問。若依後義者。不通一切耶。答。若依後義。無漏為圓成。有漏為依他。所執虛妄。如前所說。義雖實爾。而於依他義。不圓滿。以無漏法無依他故。無漏依他。屬成實故。無為實體。是圓成性。其義不顯。與有為法。總合取故。雖通一切。其無為不顯。故通一切。唯屬初義。問。有為無為。有漏無漏。假法實法。各具三性。有何過失。通一切言。豈非此義。答。三性法者。為無為等。合論為言。若唯一法。三性不具。有缺減故。若約隱顯表裏為言。各具三性。即如常論。謂且約有為。具三性者。有為當體。是依他性。有為之性。是圓成實。有為法上。虛妄所現。是計所執。一切如是。若約一法。義不具者。有為唯是依他起性。若無漏門。通圓成性。無為唯是圓成實性。非是依他。是故一法。三性不具。約顯露故。非謂隱顯。三性一異。約體義故。鈔上來論文等者。總結二句。明圓成實。此是本頌。二行偈中第七句。圓成實三字義也。

五教章通路記卷第十九（終）
五教章通路記卷第二十

　　    東大寺沙門凝然述
    　　  
　　　　　　
　　　　　　
　　　　　　

    問。三無性中。且相無性。以何等法。為其體性。答。相無性者。所執為體。計所執者。體相都無。虛妄所計。實我實法。當情現相。假名安立。為其相狀。實是體無。無有其相。取執體無。知體無故。名相無性。本來是無。為相無性。故深密經二云。云何諸法相。無自性性。謂諸法遍計所執相。何以故。此由假名安立為相。非由自相安立為相。是故說名相無自性性（已上）唯識論云。云何依此而立彼三。謂依此初遍計所執。立相無性。由此體相畢竟非有如空花故（已上）此則所執體無。為相無性。以遣所執。為此相故。諸文森羅。不能具引。諸說皆同。無有異論。問。依他起上。生無自性。圓成法上。勝義無性。此二無性。為依圓為體耶。為當所執為體耶。若以依圓。名無性者。依圓如次。即是有為無為之法。其體是有。何於此法。立無性名。是故深密瑜伽等。說以遮所執。名三無性。故知。後二無性之體。於依圓上所執建立。若以彼所執。名二無性者。立三無性。即依三性。其後二無性。應依圓為體。若唯所執為後二者。唯應立一相。無為足何用建立三無性。為建立一箇相無自性。盡遮一切妄所執故。對法鈔中。三無性體。如三性兩邊。有疑。請為一通。答後二無性之體。古來諍論非一。唐朝諸德。圓測。神泰。憬興。通倫等。皆空所執。以為二無。後代守千亦同此義。日域古德。行賀。興賀。道詮。明憲等。亦以所執為體之義。為其所用。然日本國。南北兩寺。俱學法相。元興名南寺（本弘三論宗。後兼弘法相）興福號北寺。昔南寺勝虞僧都。北寺仁秀法師等。並傳執空義。南寺護命僧正。是勝虞僧都之弟子。而改師宗義。更陳體空之義。並北寺諸德。多分承用體空之義。昔雖如是兩義。各立儻論諍競。而自古已來。多分用執空之傳。中古至廣岡。昌海大德之時。承用如是。厥後諸德。乃至當代。雖二傳隨意。而亦多分用執空義。所言執空義者。謹依先哲之鈔。略記塵露之分。所立義途。依文依理。文據有八證。道理存三由。此亦要略梗概而已。依此等文理。成立執空義。言八文者。一解深密經第二云。非由有情界中。諸有情類。別觀遍計所執自性。為自性故。亦非由彼別觀依他起自性。及圓成實自性為自性故。我立三種無自性性。然由有情於依他起自性及圓成實自性上。增益遍計所執自性故。我立三種無自性性（已上）瑜伽七十六載。全文同之。二唯識論云。謂後二性。雖體非無。而有愚夫。於彼增益。妄執實有我法自性。此即名為遍計所執。為除此執故。佛世尊。於有及無。總說無性（已上）三疏解此文。引七十六非由別觀寺文已云。非無後二性。但無計所執（已上）四法苑總料簡章。引深密第二。及瑜伽七十六云。依依他起上。無遍計所執自然生故。說生無自性性。乃至依圓成實上。無遍計所執故。又說一分勝義無自性性。說三種無性。皆依遍計所執性已。勝義生菩薩。深生領解（已上）玄贊亦爾。五唯識章云。顯三俱無遍計所執。亦名三無性（已上）六無垢稱疏六云。護法菩薩。以三性為真。三無性為俗（已上）七攝釋二云。經意不說依他圓成。一切諸法。總無其體。名無自體。但說遍計。所言自性。而體無有。名無自性。若爾但無遍計一種。云何經言一切諸法皆無自性。答能遍計心。執彼彼物。所以遍計。亦名一切（已上）此會一切諸法皆無自性之文。八入道章云。成實依他。而體非是三無性故。又一切法。若皆是無。如來往昔說彼為無。正當其理。佛今何說。稱為密意耶（乃至）此即說彼依他等上。無遍計故言無。一切非依他等。實總無矣（已上）此是八文。並明後二無性。必是執空。而非體空。言三理者。一順三時綱故。三時教者。別總次第。而顯三性有無之義。初時說有。竊詮依圓有。第二時者。說空密顯所執之空。第三時者。說非空非有。雙顯初二時有空之義。三無性門。即會般若。無性之言。以全墮在所執之無。若遣依圓體。恐失此大綱。二與清辨宗異故。法相中宗意者。專遮清辨空見。併存依圓法體。若言法體上有非有義者。便同邊主勝空之宗。是故今宗。依圓二性。言有簡。無性言。無性言。皆屬所執。三性圓滿。成中道義。問縱空法體。非是一向。何同清辨。排撥二諦。護法正以非無為本。傍立非有。許法體空。何恐濫同邊主所立。答若空法體。終隨彼宗。設立傍正。豈不混亂。護法清辨。同時出世。所立宗義。誠如水火。今中主宗。為遮空見。專談事理體性為有。會無性言。為所執無。此即應理中道大意。若空法體。豈護法意。三此與法空義門同故。無性門者。即是法空。法空相者。既空所執。非是空彼依圓法體。無性亦爾。唯遣所執。問何以得知。法空之相。唯無所執。非空法體。答唯識論七云。謂依識變。妄執實法。理不可得。說為法空。非無離言正智。所證唯識性故。說為法空（已上）以此得知。不空離言。相性體。唯遣所執。以此三理故。專成執空義。加之補亡飾宗。釋三無性已云然。此等三。言無性者。皆無遍計所執。故言無性。雖依他起。無有自然生性。此亦是無遍計所執。若執諸法。為自然生。亦遍計故。是故說言。說三無性。皆依遍計所執。（已上）亦分明空所執義。古來諸鈔。未引此文。飾宗義記。一部十卷。定賓律師。解四分律。法礪本疏。先作第二已後九卷。後還作第一卷。具明大小乘宗法數斷證等義。雖開五門。一纔至半。定賓律師。奄焉歸寂。唐朝諸德。慇請鑒真和尚弟子。靈祐律師。第令續彼第一卷。靈祐應眾雅請。第一終功。祐師是法相英哲。推德令續所釋明鏡。陳執空義。是故更引。以為誠證。問若後二無性。所執為體者。唯應立一相無性。性後二無用。此是最初一邊難勢如何。答會通此難。非今始言。遁倫瑜伽記第十九。作此問難。即會通云。據實理然。並約無其遍計所執。然今論家。或約二性。以辨三無。或約三性。辨三無者。總別分別故有其三。相無自性。即是其總。收其遍計所執皆盡。復言依他無生。無勝義等。別分別。欲明依他。因緣法體無自然生。無其勝故。於總中。開出此三。非謂遣於遍計相無性。外遣依他。及遣勝義。辨生無性。勝義無性。勝義無性故下。解深密經中說云。唯遣遍計所執。辨三無性。不遣三性。辨三無性（已上）明憲總料簡章私記。亦作此問。即會通云。初一名相無自性性。以總名為別名也。約後二性。以別別義名故也（已上）此會通意。似遁倫釋。行賀總料簡。問答云。問說相無性。諸所執。皆已遮之。何更說生無。勝義無。答顯了第二時諸法無性言故。三性上。說無性也（已上）此意。若唯說一相無性者。不能顯般若諸法皆空義。彼以密意。如是說故。興賀三無性私記。亦作此問答。會云。若唯立相無性之時。不得令知於誰無之。若但於後二性立二無性之時。不得令知由誰空故說之為空。故立三種無性（已上）近哲加一義云。三性之法。不即不離。以計所執。望依圓性。由不即故。別立相無。由不離故。係屬二性。為後二無性。問本頌云。即依此三性。立彼三無性等。釋論亦同。顯揚論云。如是三種自性。當知。由三無自性。說三無性（已上）此等又相。後二無性。依圓為體。此亦已前。一邊難勢。疑情未開。云何會釋。答先德會云。三種無性。隨三性立。非謂三種無性。如次三性為體。問若爾何故對法抄云。三無性體。如三自性。既云如三性。文言應極難會如何。答此亦先德會云。三皆依三性。故云如三性。彼即難云。此通不爾。三無性體。皆所執者。如何得言如三性耶。彼唯作難。無別會通（此廣空先德私記也）前近哲會此舊難云。雖三無性皆以所執。為其體性。於三性上。立三無性。故云如三性。若不隨所依三性者。唯應立一相無性故。不爾可云三無性體。即是三性。何云如三性乎。此意說言。既隨所依。立三無性。是故言如。而不言即。若三無性。全以三性。為其體者。可言三無性體。即是三性。何得言如。既言如三性。非三性為體。如言異物立故。譬例言故。問教說。三無譬喻各別。如次空華。幻事。太空。若三俱以所執為體。唯可用一空華譬喻如何。答雖一所執。所依異故。故體性無。故有空華喻。因緣合故。須幻事譬。二執元處。所顯理故。用太空譬。如次可知故。隨所依。三喻有異。非謂喻別三無體別（此會通者近哲良算案立取意抄之）問論說生無性云。無如妄執自然性故（已上）若指所執。名無性者。即直可言無自然性。何致如言。又云假說無性。若說妄執為無性者。實是無也。何云假說。又非性全無者。顯半無故。依圓二性。非有非無二義之中。非有一門。名為無性。言非全無。又頌云後由遠離前所執我法性。既置由言。應知。無義是屬法體。此四文難。云何決之。答無如妄執者。妄是能執心。依他起中。無如妄。謂之自然性。故致如言。假說無性者。還是執空。證法體非空。於法體生。約執言無。故致假言。非性全無者。竊遮清辨體全無義。故下又云。誡有智者。不應依之。總撥諸法都無自性（已上）即此意也。後由之由。何顯體空。理是有體。不可名無。由無執故。立無性名。問燈云。三性俱無。云何深密但說遍計及圓成實及無生無滅（云云）既云三性俱無。明知。空二性體。立三無性。非是執無。答此問中。言生無性。不說無生無滅者。有生滅故（已上）既云生滅。知非所執。答明憲僧都。會三性無文云。此問意。初遍計所執。及後二性上。所執俱無。何故約生無自性性。不說不生不滅耶（已上）答中以有生滅之句。顯依他體。非是空無。此之五重難答。近哲鈔中略抄。問前所舉列。唐朝圓測等。日域行賀等。皆是後二無性。空所執者。一一所說。正文云何。答西明寺圓測法師所立。出彼深密經疏。彼經第二中文。上八文中。第一已引。西明釋彼文云。觀謂觀待。或觀察義。此中意云。謂諸有情。非由別觀三種自性。如其次第。遣三性故立三無性。所以者何。非唯相無自性性遣遍計所執。餘二亦遣所執性故。不遣依他及圓成實。立後二種無自性性。依他圓成。不可遣故。又又解。此中立三意者。為除有情所執過患。立三無性。非彼有情。於三性中。一一別執。有三自性。為除彼故。立三無性。佛諸有情。不了依他及圓成實。於二性上。起增益執。由此建立三種無性。於二說中。後說為勝。順文相故（已上）近哲抄云。燈意同西明第二釋。燈釋意者。問答陳述深密依他不言不生不滅之處。如上已引。近哲抄中。以西明師。為執空義。深密經疏。所引之文。解釋實爾。然昌海三無性私記云。案。西明深密經疏第四云。三無性。如其次第。即用三性。以為體相（已上）又云。西明所說不正義。正義皆破之。然西明法師。既三性以為三無性體。若不正義者。何故義燈。不破之。既不破之。明知。三性為三無性體也（已上此難執空義之語也）得彼師意。有此相違。問如是所覽義既相違。難證一邊。云何會之。答先德所見。定有所以。彼此鉾楯。暗難消息。但西明深密疏四云。問此經意。即依三性。立三無性。體即三性。何故三無性論。於一真如。立三無性。故三無性論第一卷云。約此三性。說三無性。由無性。應知是一無性理（乃至）若是三性。並是安立。前兩性。是安立世諦。實是無安立。為有故具實性。即是安立真諦。對遣二有。安立二無。名為真諦。還此性。離有離無。故非安立。二無性。皆非安立也。解云。此有兩釋。一真諦三藏云。於一真如。遣三性故。說為三種無自性性。於中圓成實性。安立諦攝。三無性者。皆非安立。如三無性論。二大唐三藏云。如顯揚等。即依三性。立三無性。以此為正。所以者何。三十唯識。三無性論。世親所造。如何二論。有此差別（乃至）故知。同一無性者真諦謬耳。或可。今勘。真諦三無性論。即無著所造。顯揚論無自性品。然後真諦譯。為別義（已上）既云體即三性。是故昌海。以彼師解。為體空義。然對三無性論。一真如上。立三無性故。且判言體即三性。雖然非是後二無性。依圓為體。例如對法抄云。三無性體。如三自性。雖有彼釋。人設會通。不違執空。今西明解。會釋同彼。西明既是分明立其執空之義。是故諸哲。取為所執為體之證。彼此二意。不可相違。三無性論者。真諦三藏。於廣州制旨寺翻譯。即出無相論。靈雋對法論疏第十末云。佛性論。無相論。西方無別梵本（已上）慈恩大師。即指用此二論。述記九本。釋三性五事相攝處云。初是瑜伽七十四。顯揚第六。及第十六。說前四依他。後一圓成實。三無性論第一卷。佛性論第二卷。並同此說。然非此所引。不依彼故（已上）倫記第二十。引神泰師釋云。若於依他起上。觀無遍計。所增益性。即遍計無相性。亦是依他無生性。亦於圓成實性上。觀亦無遍計所執。無相性。亦是圓成實無性性。依此文。觀依他圓成實性上。無遍計所執性。故說三無性。遍計所執。無自體故。說無性。依他圓成。無他遍計所執體。故說無性（已上）此解釋意。正空依圓二性上執。即是執空義也。倫記同卷。引憬興云。道理三無性。是遍計所執。相無自性。但為辨遍計所度處故。約依他及圓成實。辨生無性勝義無性。若約所計處。辨生無性。勝義無性。亦攝無自性盡。若直言一遍計所執相無自性。亦攝無性盡。若約依他圓成實性。辨生無自性。勝義無自性。亦攝無自性盡。一二合釋。即有三無性。故此文云。非由別觀三性我。立三無性。然由有情於依他性及圓成實。實隨其執著我。立三無性（已上）此即除遣依他起上。遍計所執之義門也。倫記十九卷云。問曰。相無自性。無彼遍計所執相之自性。名相無性。依他無彼橫計自然之生。名自然無生。此亦遣無於遍計所執。即此依他。無彼勝義常住之性。名勝義無性。此亦無於遍計所執。是則三無。並無遍計。總是一無他。應說彼相無自性。其義則足。何須後辨依此他無生無勝義等耶（已上）此是問也。答文上已引也。即解云。據實理然等文是也。此即正明執空義也。此等並是唐朝諸師師。皆明後二無性執空之義。日本先德。行賀解釋。如前已引。布貴道詮。是三論宗先德。作群家諍論。陳述諸宗異義諍論。其中辨明法相宗義。即陳後二無性執空之義。興賀昌海。俱作三無性義私記。明憲作總料簡私記。文並廣博。恐繁不引。取其精要。並如前引。俱亦陳述執空之義。上來粗述後二無性。但遣依圓上執之義。釋難會遣。歷重重竟。問其體空義。所立相何。答此義所成。證文道理。即如已前一邊難勢。生無性者。以依他法虛假空義。即號無性。勝義無性。由所執空。所顯之性。以此即體。名為無性。由此義故。依圓即體空無之處。名二無性。問說生無性。云此如幻事託眾緣生無如妄執自然性故（已上）上二句文。顯生之言。下之二句。釋無性義。唯是顯示緣生法上。無自然性。名為無性。體虛假義。即名無性。此中不見如何。答此難不爾。上二句。即顯生無自性。託緣而生。其性如幻。名生無性。下二句重釋。如幻故。名無性之義。以虛假之法。無自然性故。問說勝義無性云。謂即勝義。由遠離前遍計所執我法性故（已上）此無性言。是屬我法。說譬喻云。如太虛空。雖遍眾色。而是眾色無性所顯（已上）眾色無者。是無性譬。非是圓成體空之義。答勝義之體。自空無性。離色之性。名之無性。太空無相。譬之無性。眾色之無。空顯之由。眾色無處。太空即顯。譬之勝義自體空無。問若爾。應言無生自性性。無勝義自性性。如何。答此難不爾。無自性言。總通相生勝義三種。即是般若。總相宗義。彼總相說。託於三性。為三無性。故無性上。安相等言。問此體空傳何文為證。答對法抄第八云。此三無性體。如三自性（已上）燈第七云。三性俱無。以此二文。為至極證。成立此義。具如貞慶大德。尋惠抄中。此之後二無性。以依圓為體義。是菩提院贈僧正。藏俊之所存也。自後學者。多以此義。為佳為勝。貞慶上人。亦傳此義。而上人及于暮年。改前空體之義。即存所執為體之傳即云。數數勘見處處解釋。更無法體之上。立無性稱之文仍存所執為體之傳（云云）良算大德。自立義云。後二無性。通於所執及法體上非有之義。先就生無性。依他之上。無彼所執。自然生故。故名無性。是一重。所執無處。所顯依他。其性如幻。非有非無。猶如濁逝而流水清。亦似影去而鏡面空。此豈不得空之名乎。是二重勝義無性。亦有二重。準生無性。其義可知。斯乃合前二義。以為一義。二義文理。成立此解。或又所執及二性上。無所執義。是為二重。而其法體。無空無義。已上二義。良算往日所案。而貞慶上人。不許此義。致寄責云。上古諸德。皆為別傳。曾不混亂。末學雖巧。不足依用（云云）算公即棄此義不存。經數年後。上人許云。汝於先年。兼合二義。倩案有謂可為一義。先德二傳。合為一義。非無其例。不可傷之（云云）已蒙許可。記入鈔中。其後慈蓮上人。於野田塔下。修唯識十講。于時良算。當第九卷講說之役。試立此義。于時無有敢致難之者。學藝大德。良印大德等。皆許可之。良算者。貞慶大德。親授之弟子。智慧深廣。窮盡宗旨。大作鈔記。傳之來葉。實等大僧都。緣圓大法師等。獨步義路。皆承良算大德。而建立此合二之義。遂蒙上人之許可焉。體空執空。二義之中。學者亦各立義非二。隨自存旨。恐繁不錄若慈恩淄州等釋一邊。分明者。不可及此異義。解釋不分明故。致此異解。廣岡三無性私記云。今慈恩及義燈意。以何為體耶。答分明無文。由此古德。二傳諍來（云云）即體空執空二傳也。自餘諸師。解釋一邊。義理左右。後學易取。然二義中。執空之義。經論章鈔。文證甚多。體空之義。文據非多。以義巧立。以意斟酌務會若干執空之文。成不違之意巧。勞事不易。執空之義。會通髣髴。似體空之少文成。不乖文義。義意和順。文理便易。三無性義。雖是傍來。是觀門之幽旨。亦義解之玄門。不獲事已。粗述梗概而已。

五教章通路記卷第二十（終）

五教章通路記卷第二十一

　　  東大寺沙門凝然述


    後法性宗三性相者。一遍計所執性。二依他起性。三圓成實性。演義鈔三上。陳終教三性云。若釋三性名。大意不殊前後。但融不融故。分性相之二宗耳（已上）雖被明終教義而如是等義門。終圓不異。一同陳之。終圓二教。俱是一味真理。遍融法性宗故。既言大意不殊前教。故三性名。准前應知。遍計所執。亦名分別性。有能遍計。有所遍計。有遍計所執。問。所言能遍計者。是何。答。此是於境起計之心。即以三界有漏八識心王心所。為能遍體。此是終教已上定義。問。何以得知三界八識。答。古德廣引經論證之。楞伽經云。三界八識。是虛妄分別。起信論云。一切心識之相。皆是無明。辨中邊論云。虛妄想類者。三界心心所。如是等也。三界心識。皆既虛妄。是故八識。是能遍計。不同護法難陀等師。六七二識。為能計體。彼即始教大乘所用。此是法性宗之所立。馬鳴菩薩。大乘起信。一論所說義理炳然。龍樹堅惠諸論意同。且馬鳴宗。生滅門中。根本無明迷本覺理。三細續起。六粗現前。皆是妄執。無非遍計。問。無明三細。六粗等法。配對八識。其相云何。答。終教第八。真妄和合。於中所迷本覺。是真。無明。三細並是妄想。故以本覺及本無明業轉現相。為阿梨耶。六粗並是前六轉識即名事識。意識為本。通取五識。問。何故不言第七末那。答。起信論中。不說末那蘊在三細賴耶之中。賴耶必依末那轉故。義理包含。而文不言。本末生起。事不便故。此據賢首大師所說。若依丘龍大師意者。本覺無明。及以三細。亦是賴耶。智相一種。判為末耶。相續已下。即是事識。同無明。三細。六粗之法。云何二執二障分別。答。執取計名。是人執。煩惱障相續已上。即法執所知障。於中於續智相二種。法執粗分。現相已上。法執細分。於中三細。細中之粗。根本無明。細中之細。是故八識。二執分別。意識即起人執及法執粗。事識所攝。執取計名。是人執相。智相相續。是法執相。其阿梨耶。唯起法執。無有人執。其第七識。若屬三細。應起法執。若約意識所依根者。亦應起其人法二執。無有末那。不起人執。護法宗義。通起二執。安惠師義。唯起人執。總緣第八。執我我故。其前五識。古來二說。有古德云。今馬鳴安惠等宗意。而五八識。唯起法執。不起人執。第七識。唯起人執。不記法執。第六識。通起人執法執也（已上）令馬鳴宗全同安惠。是故五識。唯起法執。有古德云。今馬鳴論師意。八識名能遍計。故起信論。三細六粗。五意六染。皆名為執（乃至）第八識。起法執。餘識皆通二執起。故別記云。三細中。是根本無明。是法執中細惑。六粗初二。是枝末無明。法執中粗惑。後四是人執惑（已上）六粗既是事識中惑。事識即是六轉識故。事識之中。智相相續。是法執故。故云初二。而言餘識皆通二執起者。總指七轉。第八餘故。六轉分明。通二執起。其第七識。雖論不說。既彼含在三細之中。又第六之根。是故末那。亦通二執。故云餘識皆通等也。問。古德二說。云何取捨。
    答。俱有理在。不可偏執。何者據緣自相之門。五識唯起法執。可同安惠之義。若依第六意識所引。亦起人執。例同五識是修惑。而意識所引亦起分別煩惱障也。總而言之。迷真如者。名為無明。於中有別相。有通相。根本無明。親迷真如。名之別相。迷漸粗。生住異滅。次第現起。由不覺了真如法故。此義總通三細六粗。名之通相。通相無明。迷真是疏。三細六粗。遠由不覺真性理故。通相中。細粗近遠相漸流。是故二障起于識中。隨應有異。業轉現相。迷真漸遠。所流當相。正起執。智相漸粗。法執性惑。相續轉粗。法執最粗。見道所斷。其五識中。遠近迷真。起所知障。事義無妨。何況人執能遍計心。通在八識。終教已上義理如是。問。若三界八識。皆能遍計者。何故攝論本末第四。云當知意識。是能遍計。有分別故。答。彼意識者。是始教意。故護法等。會為第六第七二識。此八識者。是終教意。故馬鳴等。具約諸識。又古德引慈恩述安惠意云。而彼論中。唯言意識。不言第七。豈七不能。七識既能。而不說者。明五八識亦能不說（已上）意云不言第七。而必有之。若爾不言五八而亦有之。是故八識。皆能遍計。然彼攝論。就其強勝粗顯之門。且舉第六。此安惠會攝論文。今宗準彼。依用無過。又古德會攝論云。第七名意。五八名識。第六名意識。彼論總合八識。名為意識。是故八識。皆能遍計。此亦准依慈恩述釋安惠師意。攝論所說。亦通終教。是故准彼。依用無過。成唯識九。護法論師。成立六七二識是能遍計之義。總立十證。初二是教。後八是理。初直舉攝論文。二即料簡彼文。上來所明。會彼二證。成立終教八識能計。問。計度分別。是能遍計。五八無之。何能遍計。答。此亦古德會云。三分別中。自性分別。七分別中。有相分別。任運分別。此等並是五八。皆有自分相應微細計故。是故五八。亦能遍計。其計度分別。唯在六七識。分別行相。隨識異故。此會護法第三理證。問。執我法者。必是慧數第八無惠。何能計法。答。有德會云。不達真如。漸成三細。雖無強勝計度之惠。而有不了微細橫計。是故迷真。起其法執。問。瑜伽等。說阿賴耶識。不與惑障而共。相應。何故今言彼有法執。答。第八不與二障。共相應者。是始教大乘之門。今起信論宗。終教已上意。無始無明。動如來藏。即成三細阿賴耶體。故第八中。即有無明。別相無明。親成此相。即是通相無明初相。是故第八與障相應。此是細相法執而已。元曉大師瑜伽所說。名顯了門。以是粗顯明了義故。起信等說。名隱密門。以是微隱深密義故。上會護法第四理證。問。若第八有法執。是能遍計體者。二執必與無明俱有。而不說無明有彼善性。如何善心。得有無明。而言起執。有癡無癡。俱起之過。應是有執引導空智。以加行智有法執故。即有有無俱起之過如何。答。已前諸難。是粗顯門。別相敵對。相反成立。今此教中。根本無明。迷本覺性。三細六粗。次第生起。其中所有一切事法。皆有無明。隱覆障弊。未斷根本無明地故。若其通相無明之法。諸位歷別。敵對相反。雖後位未斷。前位已斷故。今既根本無明。總通隱弊而轉。不礙於中別相對成。是故諸難。無不會通。此會護法第五六七及以八九五種理證。問。若第八有執。是能遍計者。即應第八是其能熏。所起法執。有勢用故。若爾。是顛倒。所還成能故。答。染淨熏習義。不一準。經論所說。理致有以。起信論主。具明真如受無明熏。隨流轉變。又說本覺性。熏彼無明。返本還源。彼論總說四種熏習。一淨法熏習真如三大。熏無明故。二無明熏習。根本無明。熏動真如。成業業故。三妄心熏習。業識心等。迷真無相。成境等故。四妄境熏習。六粗諸法。牽迷心故。後三並是染法熏習。真如。即是第八淨分。即熏無明。厭求返本。此以真如。為其能熏。無明妄心。第八染分。此並能熏。是故阿賴耶識之中。有能熏法。而其三法。並是所熏。故馬鳴宗。所說之義。阿賴耶識。通能所熏。此就無明動如之門。甚深微細。盡義相故。瑜伽唯識。就粗相說。是始教義。是故第八。唯是無覆無記性法。為所熏處。不通能熏。不兼真法。今依終教。非顛倒義。興福寺智憬大德。作起信唯識同異章。陳兩論義。研竅同異。彼第五章。熏習同異門云。問。楞伽經及此起信論說。業識等者。是阿賴耶。既有業識根本熏習。然深密等諸經。及唯識等論云。阿賴耶是無覆無記。是雖所熏。而非能熏。此論之中。阿賴耶識中。有不覺義。謂根本不覺。枝末不覺等。既與無明相應。亦可非所熏。若許爾者。違諸經論。阿賴耶識。具所熏四義故。為所熏處故。答。丘龍會云。然此識中。想數為首。取相分別。即不了達無相真如。故名法執。亦名無明。非推求性計度實有。故無慧等餘心數法。又此妄想最極微細。唯與大圓鏡智相違。是故不妨諸轉識智。由此義故。亦能受熏。是無記故。非極香臭之所記故如人衣等仙。即覺臭。而亦能受香臭所熏非極臭。故此識亦爾。如攝論言。無記者是不可記極香臭義故。今此論中。約巨細道理故賴耶亦有通法執。與一心相違。取相分別故。亦名能熏。彼唯識論等。約粗相道理故。賴耶是無覆無記。都無執障。亦唯為所熏耳。故瑜伽及深密等經。建立心意識祕密善巧等。既言祕密善巧。豈如言可取哉（已上彼文）此中答文。引丘龍釋。出彼師二障義。今此論中下。憬師私言也。彼文次下。亦有難答引文等事。恐繁不載。元曉大師。二障義中。舉或說意。依深密經及中邊論。具明第八識中。有其法執無明。其中即有第八能熏。是故憬師。引以成義。問。起信論意。四熏習中。定有第八能熏之義。故憬大德。依論載義。亦引丘龍。和會相違。賢首大師。亦有第八通能熏所熏之義耶。答。本論既說八能熏義。釋家設雖不釋義理。有何所疑。況起信疏。正有其意。故彼疏下云。汎論熏有二種。一習熏。謂熏心體。成染淨等。二資熏。謂現行心境。及諸惑相資等（乃至牒釋論文云）言依真如有無明者。是舉能熏之法。所熏之法體也（已上）意云。無明是能熏。即根本無明。真如是所熏。即無始本覺。無明本覺。並在梨耶。是故第八通能所熏。妄心熏中。能熏所熏義理亦爾。淨熏亦爾。隨應亦有習資二熏。如是等文。隨論極多。同論別記。陳意熏云。能熏深原。徹五意故（已上）言五意者業轉現三細。及智相相續。此五並是隨應熏法。三細是梨耶。亦成能熏法。同記又云。問。上云根本無明者。起在何識。答。梨耶識起。問。餘論中說。梨耶自體。自淨無覆無記。一向捨受相應故。堪受起。若起煩惱。即是雜染。豈堪受熏。答。餘論中。約初教。就粗相說。而實此識迷無相真如義邊故。有根本無明住地（乃至）又若一向無煩惱。則不得成無記法。何以故。若無煩惱。則一向清淨。不得名無記。是。故一向清淨者。即名為善。一向染者。則名不善。染淨無二故。則非染淨。名無記法。良以淨屬真分。染屬妄分。二分不二。名為和合賴耶無記識也。若此位中無染細者。以何簡淨。成於無覆無記。既無記非淨。故知。有染細也。剋實言之。唯真如是體。是故梨耶異熟。唯是位也。引迴心聲聞。故假說也（已上）此答中。成有惑障故。是無記義。以無記故。成受熏義。若爾一向非能熏乎。可成立言。雖是無記。成能熏事。根本無明。是極微細。即是雜染。有覆無記。迷動真如。習和合變成業識。業即是無覆無記。隱覆如如。如與妄合。所成業相。無覆無記。獨舉真如。即是極善。若□言妄。應是有覆。此有覆性。應是賴耶。然本無明。無不迷真。是故無明在賴耶中。成無覆性。而為能熏。此且隨順始教大乘異熟賴耶。成立義理。若就法性宗意言之根本無明。最極微細。是有覆性。隱覆真故。若爾應非賴耶所攝。與阿賴耶。性不同故。然是第八賴耶所攝。而非與異熟識相應。只是寄託依附而已。二障義。判根本無明所在云。雖非與異熟識相應。而為根本和合不離故。依此識方說其相。由是攝在賴耶識位。如彼論云。以依阿梨耶。說有無明不覺。而起故（已上）言彼論者。起信論也。丘龍大師。以深密瑜伽等所說。名顯了門。以起信論。為隱密門。彼顯了門。二障之中。無明約識。先舉二說。一法執無明。唯在第六第七二識。不通五八。但非執無明亦在五識中。二法執分別。遍通八識。以未達法空。取相分別故。後舉或說。會前二師。別門粗相。通門巨細。二種道理。如次和會。初義即當護法所說。次義當安惠所說。第三和會丘龍正義。初義賢首始教所說。第二第三。並當終教。此是丘龍顯了門說。其隱密門。終教正旨。賢首大師。真妄和合。成無記義。似順瑜伽異熟之義。由此義故。亦應說言。無明多異熟賴耶相應。是故別記言起惑者。即是與識相應義也。若依粗細淺深門者。應如丘龍大師所判。異熟是粗淺。無明是深細。只是依附。豈得相應。問。八識皆是能遍計者。遍謂周遍計謂計度。遍之與計。既是二義。若爾。八識俱遍計耶。答。是法相師。四句分別。今準彼義。可有四句。一遍而非計。謂無漏心。及有漏善心等。第六識是。全同法相。二計而非遍。謂香象意。約第七識。即有二說。一云。緣彼廣境。一云。唯緣第八見分。今以後義。為此句相。及五八識。亦為此句。三亦遍亦計。謂第七識香象初說。及我法執。第六識是。四非遍非計。謂善性五識是古德如是作四句也。問。五八非是遍。何故名遍計。答。此宗。八識用別體同。總名遍計。又如法相師。第七是計。第六類故。名之遍計。今亦六七類故。五八總名遍計。問。六七二識。是能所依。五八不然。何故例之。答。第六是五識明了根。第七即諸識染污根。第八是諸識根本依。是故以彼為準例也。雖此等非不共所依。既是所依。無此等依。識不起故。是故得例。此等亦依古德義也。上來總明能遍計體。問。所言所遍計體是何。答。終教已上。能遍計中。根本無明。不達真如。迷謬亂動。違失昏暗。是故真如。是所遍計。本覺隨妄和合成業。妄心熏習。成種種法。境界熏成。事識之中。種種諸相。並是依他。執實我法。迷心所緣。是所遍計。是故總以依他圓成二法。名為所遍計體。問。此所遍計。為要雙取依圓二性耶。頗有隨一取之為體耶。答。古德判之。所用不同。有古德云。唯以真如。為所遍計。根本無明。迷真流故。有古德云。雙取依圓。為所計體。迷真流轉故。緣起謂實故。此兩德義。俱就性宗。若總約就二宗言之。或唯依他為所遍計。此有二師。一安惠等云。唯自證分。是所遍計。見相所依。識等事實。從緣而生。此性非無。名依他起。是所遍計。相見二分。皆是所執。然若如來後智相分。無二相故。不名所執。菩薩後智。二乘無漏。以有法執。有二取相。故名所執。二護法等云。依他四分。皆所遍計。相見二分。實從緣生。故亦依他。非是所執。此依他起。是所緣緣。必是有體。遍計心等。以此為緣。親相分者。必依他故。若遍計心。緣無體法。唯名所緣。非所緣緣。以無體故。依他不爾。有體法故。故以依他。為所遍計。故攝論第四說。唯依他性。是所遍計。依他即是虛妄執心所緣緣故。真如不爾。故非所計。若據疏緣。圓成實性。亦所遍計。故唯識云。依展轉說。亦所遍計（已上）言展轉者。教之異名。從前後佛。展轉來故。從佛聞教。變顯像故。是故親言。以依他起。為所遍計。展轉約疏。亦通圓成。而非近緣。今就近計。故以依他。為所遍計。或唯圓成。為所遍計。或通依圓。為所遍計。此二如前。即終此雙取中。或有真如為根本所遍計。依他為枝末所遍計。正取兼取。如次亦爾。或有無有信正。並取為所遍計。並是終教已上義也。問。終教意。若有唯取依他耶。答。不可有之。終教建立無明熏真。動轉流變之義理故。問。頗有遍計所執及以真如不變。以為所遍計之義門耶。答。古德許之。謂染淨不二。名依他時所執亦成所遍計義。不二之中。有所執故。然分別性。名所執時。不成所計。若其真如舉體隨緣。則彼不變。名所遍計。舉體不變。非所遍計。展轉言之。亦為所計。聞說真如無相絕言。作相分緣。成所遍計。問。古德一義。唯取真如。為所遍計。是盡理耶。答。非是盡理。約本實爾。迷真必成依他起性。豈得獨取所迷真乎。上來總明所遍計竟。問。所言遍計所執者何。答。遍計謂前能遍計心。言所執者。前所計境。雙舉心境。以為此名。何雙舉。為取能。故意云。於所計境。虛妄構盡。種種分別。執我法故。賢首大師。密嚴疏二。立三性義。二門分別。釋名出體。其釋名云。一分別性。亦名遍計所執性也。言分別性者。謂虛妄心。構盡計度。不稱境故。名為分別。就能為名。又此妄心。於所執境。遍計著故。名遍計所執性。非遍計心所執存境。名遍計性。此約能所合為名也。有人宣說所遍計境名遍計所執。不取能執。為遍計性。若如是者。即違道理。良以。三性諸聖境界。遍計所執。畢竟無法。聖人不見。既不見故。宣說三性道理。三性道理。諸佛境界。非凡愚境。如何說言畢竟無法。為聖境也。佛性論師。過在矣（已上彼文）總舉二名。為此性稱。分別即是遍計異名。故云就能。次名即是能所合立。既言於所執境等。是故為取能執心。同若爾。此義唯以能遍計心。名為遍計所執。於所遍計。不可舉之。答。此義實爾。唯約能計。是故大師專破有人唯約所計。而舉所者為顯此能計心。於境計度故也。問。此中破他人之意何。答。遍計所執。情有理無。具二義故。成聖境界。有人唯約理無為言。不對情有。唯言理無。故成無法。即隨所破。既是理無。何成橫無。然說理無。成撥無故。若不爾者。不可破。問。若能遍計。以為遍計所執性者。何上來建立三種。言能遍計。及所遍計。遍計所執。答。建立三種。順法相師。以其大途令同法相。法相諸師。分三種者。分本頌文顯法虛實。雖分三種。唯取所執。為初性體。能遍計心。所遍計境。並是依他起性攝故。其所執性。唯取當情所現之相。即是畢竟都無法也。所計境上當能執心。所現實我實法相狀。其體其相。是實無故。如是研覈。定所執性。即當始教大乘之意。今終教圓教之意。以能執心。為初性體。所以然者。根本無明。於真如上。由不覺故。妄闇迷執。此本無明。即能遍計。真如與此和合成業。三細六粗。次第轉強。於中隨應計執實我實法之心。以此總為遍計所執。故據實義。不立三種。唯以執心。為所執性。問。其情現相。是何性攝。答。當能執心。所現之相。亦是此性。非是別物。既舉能執。況當情相。總通以為遍計所執。問。能遍計。是有體法。當情現相。體性都無。事義懸隔。何通為二。答。為一無過。能執之心。亦都無故。本覺理智。是性實法。闇惑不了。忽然而起。即是橫計。虛妄之心。名之以為根本無明。然無明熏習。妄心熏習。境界熏習。雖似是有。其諸體相。若望本性本智言之。餘皆虛妄。體性都無。與當情現。其相是同。雖是彼此一通取之。若且分相。即成二重。一無體遍計所執當情現相。二有體遍計所執。能執心故。熏成種子。因緣合生。始教大乘。唯取當情。今終教中。通取二門。古德如是。分別判斷。問。能遍計心。既是有體。若爾。與彼依他何別。此為所執性。以何為依他。答。能遍計心。是染分。依他虛妄義邊。以為所執故。雖是虛妄。因緣生起義邊。以為依他起性。一體二義。不可遮故。雖是有體。既是虛妄。終歸無體。本覺理智。實相之外。無餘法故。問。終教實義。不可建立能遍計等三種門耶。
    答。立三無過。順始教故。是故古德準密嚴疏能所之言。建立三種。然彼疏中。唯言能所。不立第二。準判立三。亦不立之。俱通無過。上明遍計所執性竟。
　　第二依他起性者。依託因緣。所生起法。謂諸事門。色心等相。名依他起。密嚴疏云。依他性者。亦名緣起性。亦名依他起性。皆得無傷。依分別他。始得有故。名依他性。良以。大乘一切諸法。以心所作所作諸法。不離於心。以心為體。若無妄心。生死之中依他起性。不能自起。故諸經中。說十二緣。為依他性。十二因緣。無明為初。故知。依他依遍計他。又經說言。夢等八喻。喻依他性。若無夢心。境不現。依夢有境。明知。依他分別有。又人說。言清淨依他。此淨依他。與其正智。為同為異。若言同者。即圓成故。非是依他。若言異者。即從無明。方有餘支。即知不清。若不從無明故言淨者。何處經云十二緣法。明為緣有。故知。清淨依他性者。浪言無（已上）文中分別他者。遍計所執。名為分別。當性指彼。是故名他。依託所執。生起事法。故今章云。若離所執。似無起故（已上）此明依他似有。同所執情之所以。問。何故依分別他。得生。答。語其根本。即是無明熏習真如。成三細等。無明即是分別性故。真如即以無明為他。真與妄合。即成梨耶。梨耶即生一切諸法。依他諸法。心為體者。即此所以。問。依他起性。總有幾種。答。此依他起。有其二種。一染分依他。一切有漏色心等法。二淨分依他。一切無漏清淨諸法。但是因緣和合生起。有為遷變。相續轉故。今章文中。真如隨緣。成於染淨。明鏡隨緣。現於染淨。探玄記等。諸文之中。染淨依他。解釋散在。問。何故密嚴疏。唯陳染依他。不立淨分。還破他人。答。依他自本染淨相分。經論昌開。祖文多載。然密嚴疏。不立淨分。似違文理。未詳何意。古德私記云。問。密嚴疏。無淨分依他。何立淨分依他起性。答。彼非香象疏。其義有多謬故。故不可必依。具如下明（已上）彼下文云。問。遍計所執。體是無者。何密嚴疏。破無人云。聖人不見。先不見故。不可宣說三性道理。答。東德云。彼疏非香象疏。略有三違故。一香象一切處立五教。而彼疏中。立漸頓二教。二章約所執性。說畢竟無。而破無者。三處處文。楞伽密嚴等經。寶性起信等論。是終教。思益無行等經。亦起信等論。頓教。而彼疏。密嚴經是頓教。故非彼疏。然無差別疏。說法身眾生無差別義。廣釋此義。成立多門。如密嚴疏中具說。智璟大德云（五教記）香象作華嚴疏二十卷。密嚴疏三卷。故知彼疏未勘三違諸文。後可勘合耳（已上）昔於密嚴疏。有其二說。一非香象疏。二如智璟大德。長載大德。並云香象所說。有古德言。非彼所製。而亦引彼成立義理。今詳彼疏。四言成句。章體規矩。無有參差。不教章探玄等例。然文言精美。祖章皆悉同。至相大師。所製章疏。文詞簡約。句逗不守宗數布置。唯在顯旨。香象大師。多有同之。如教章中十玄義等。大途風芳。皆倣彼躅式。亦有其四字成句。精妙絕。如旨歸等。然於宗義。彼此一同。是故前後不拘筆體。至如密嚴疏者。筆體恒定。如淨影章。於宗義者。無別乖違。時有異餘。會同無妨。古德全非穿鑿。是其所出過失。非是強難。初難不立五教者。香象文疏。隨所釋典。所立有在。如起信論。十二門論。無差別論。梵網經。般若心經等諸疏。不立五教。釋華嚴經。具立五教。廣攝諸教。備判華嚴。至密嚴疏。何必立五。次難破所執無者。今宗所執是取有體。而兼無體。為所執性。有人但就理無一邊。取無體法。故成非義。後難攝于頓教者。此判直進迴心二門。是故全非五中頓例。此即非難。不可依用。大師所判。隨宗立教。楞伽心玄。起信門等。諸疏之中。建立四宗。攝判諸教。梵網疏中。化制二教。以攝諸典。若如所難者。應不用此等。今密嚴疏頓漸門。收攝諸教。以判今經。諸文隨宗。所判皆爾。至密嚴疏義。不可言不用。故密嚴疏。香象所製。自古多用。于今無改。無差別疏既自指之。崔致祖傳。舉密嚴疏。義理無違。文言有例。若非此疏者。祖釋是何乎。問。若爾。何故彼疏。不許淨分依他。豈是非違祖文等耶。若用此者。請會此義。答。一往見之。言無淨分。似違餘文。而見始終。非是乖違。宗旨契合。何者。彼難言中。既舉正智。對淨依他。責同不同。其正智者。是本覺智。在出纏位。即是本智所成修智。始覺修生如理如量。是其體也。本智即是圓成所攝。圓成所攝正智之外。不可別立淨分依他。然有人意。彼正智外。別立淨分。是故祖師徵責不許。非謂總無淨分依他。所望義別。不可偏局。唯識本頌。依他文云。依他起自性。分別緣所生。釋論料簡分別之言。有二解釋。一云。紛就染分。言為分別。淨分依他。圓成攝故。二云。就心心所。名為分別。色法依他。心所變故。密嚴疏中。不許淨分。是當初釋。修生正智。圓成攝故。彼疏依他。以心為體。是當後釋。色等諸法。心所變故（因決前所引文）但成唯識當始教意。此密嚴疏。是終教宗。隨宗得意。彼此無違。如此和會。事義契合。不可拘滯一邊。猥強穿鑿祖宗。問。如佛地論等。依四緣之他。何故今言分別之他。答。若據無明迷真。為言。定是分別之他。名依他起性。若據染污熏習因緣。亦是四緣所生為稱。因緣是親因。親辨自果故。餘三是疏緣。疏助生果故。色法二緣。心法四緣。如是和合。生起現前。於中二重。若依根本。真如為因。真理隨緣。作諸法故。若依枝末。事種為因。熏習成立。作親因故。增上所緣之等。三種二門並同。並是總通染淨依他。是故當知。迷真之門。熏習之門。分別之他。四緣之他如應對當。緣起現前。密嚴疏意。且約染分。四緣之他。即通染淨。第三圓成實性者。真如理性。具三義故圓滿。成就。真實是。真如二義。謂不變隨緣也。不變隨緣。俱具三義。此古德義。不變三義。全同始教。如前段明。隨緣三義。以不異常之無常故。無常之處。具常二義。具此二重。為終教義。法性宗三性。精要粗如是。今章所明三性。是法性宗義理。當至文處。隨過隨解。密嚴疏中。出體門云。分別性者。但用分別妄心。盡度行解為體。又復人說。妄心所執妄境為體者。此言大謬。過如前述（已上）出所執體也。言過如前述者。前所執性。釋名之中。破有人妄境之義也。彼文亦云。依他起體義有兩重。一者從本建立諸法。謂從無明。乃至顯識。顯識心中。見相二分。一時分出。所見相分。依無明等遍計性故。名依他性。於此義中。見相二分。皆是依他。二者觀行。除障入理。建立三性。於此義中。但立所取相分為體。良以。能取見分心者。不知自共相分塵。故執為心外實有情法。然意識心所。迷所執本質塵者。是顯識作。非意識作。故觀行者。達無實時。似有相分猶有非無。據此行義。世間迷徒。說依他起是有不無（已上）此中依性體二釋。初以見相二分為體。後唯相分。以為其體。長歲大德。釋二義云。初釋意。諸能緣心。總為見分。諸行緣境。總為相分。為二分也。見照義等。名為見分。後三分。同照境故。不相應法。隨彼分位攝故。從依他起本。建立依諸法。即無明與三細類耶。為法起本。意無明。熏動心海成三細也。依三細展轉資熏。成彼六粗。故為諸法生本。故密嚴疏云從無明乃至顯識心中見相二分。皆是依他後義意。觀行者前。建立三性。彼所知依他法。為依他體。能觀心。亦成相分義。故總相分為體。此見相分依他。總以心法為體。故文云。良以。大乘一切諸法。以心所變。所變諸法。不離彼心。以心為體以上歲志盡也古德引此義已云。今云。後義意。染第六識。緣境界時。第八所變境為疏所緣。本質心中現相分。為親所緣。彼第六識。成觀智時。染見相分。皆並除滅。唯疏所緣。是第八顯識作。非意識作故。觀智達實無。彼本質猶有。故相分為依他起。問。若爾。能變賴耶猶有。故可為依他。答。今約緣相分時。疏所緣說故。非例也。問。緣第八識時。亦彼第八識。為疏所緣。何不取彼。答。不正此例。故為不正。今云。後得智。緣諸法時。染心染境。共所遣除。唯觀不染淨境故。緣觀心所緣相分。為依他性。問。初釋有何過。答。無明三細中初二及六粗名依他起義。隱不顯故。不理盡說（已上私記文也）密嚴疏中。第三性云。圓成實體。準即如常（已上）真如妙理。諸法體性。眾德滿足。湛然寂靜。故云如常。上來因彼標分三性。粗明法相法性三性義理。當章所明。是法性宗。終教已上。專在此門。為知二宗差別分齊。兼陳法相三性義理。雖事是繁重。為養神解耳。
    章真中二者下。第二正開。言真中者。真謂真如圓成實性。名真如性。當知。真如召體為稱。圓成實者。是就體上義理為名。亦名真實性。如梁攝謂等。是雙就體義立名。以真如是諸法體故。或真如之言。亦就體義。真是真實義故。言一不變義者。真如體相。寂靜湛然。不生不滅。本來常恒。自性不動。是不變義。言二隨緣義者。真如之法。不守自性。隨迷悟緣。舉體運動。成染淨法。是隨緣義。問。唯識論第九云。此諸法勝義。亦即是真如。真謂真實。顯非虛妄。如謂如常。表無變易。謂此真實。於一切位。常如其性。故曰真如。即是湛然。不虛妄義（已上）此釋真如當不變義。與今不變。為同異耶。答。彼是始終不變而已。即是不變不變不許隨緣義故。此是雖有不變之門。舉體隨緣。作一切法。即是隨緣不變。不動不變而隨緣故。若據此義。唯俱不變。始終義相。彼此不同。然其當體。不變易義。彼此是同。常恒性故。故指事云。此隨緣義。於三乘權教中。未所說也（已上）始教大乘。及法相宗。唯談不變。無隨緣義。故就隨緣。揀三乘教。不變義門。同彼宗故。言依他二義者。雖有似有無性二義。以依他門。而貫統之。所管是二義。能管乃依他。真如所執。能所亦爾。言一似有義二無性義者。四緣所生。色心等法。暫假顯現。建興成立。是似有義。由緣生故。託緣求體。都無所有。本性皆空。是無性義。問。似者如也。似何等有。答。有有二義。一當體有以是空有中之有故。二託他有。是如餘事中之有故。今似有略有三義。一由緣隨應。和合而生。色心等法。即是當體。假暫建立。故名似有。似是假義。非實事故。亦名假有。亦名幻有。亦號緣有。即此由也。二緣生之法。似心外有。既依分別之他故。名為依他。故名為依他。故依他似有。假似所執心外實有。此是託他之有者也。三真如隨緣。成諸事法。名之似有。此事即似真如理性。故名似有。有即如故。名之為似。此有若不似真如者。不得事法即是真如。既事似真。故得即真高辨大德光顯鈔中依此義門。成似有義。此似之言。意在真如。有是當體因緣生故。具此三義故。名似有。問。無性之義。隨似有義。亦有異耶。為不爾耶。答。不隨似有。唯是一義。似有當體。皆屬因緣。因緣無體。是故無性。是似情有。有體無性。有似真如。是故無性。似有三義。而無性是同指。問答簡相濫云。問。三乘教中。說生無自性性與此無性云何別耶。答。彼由依他起上。無遍計所執自然生性。說生無自性性。而未說依他體都無所有故。是故不同彼（已上）餘教所說。無自性性。是執空義。本經論等。並是爾故。今此無性當彼體空。問。始教大乘。亦明無性。與今無性。有何差別。答。彼是依他即體無性。以此無性。即名空理。非約真如性有談之。今終教等。即真理故。依他當體。即是無性。彼此無性。有此異也。言一情有義。理無義者。妄情緣境。心外謂有實我實法。所執妄境之上。當情有我法相。若據其本。無明迷真。即成三細。是細法執。智相相續。起粗法執。執取計名。總起我執。此等並是情有之相。非理橫計。所現之相。無非皆是情有。能計所現。皆取俱名計所執故。其理無者。情有既是橫計所現。是故其相。無有道理可是真有。故所執相。體性都無。道理既無。故名理無。清涼大師。演義鈔中。亦明三性六義之相。復古記云。清涼云。云何三性各二義耶。遍計二者。一情有。二理無。依他二者。一緣生。二無性。圓成二者。一性有。二相無。唯圓成二義小異。今云不變隨緣耳（已上）此所引中。唯圓成下。記主對章。明同異也。但隨緣一義。與彼不同。餘五皆同。緣生雙約因果。似有唯所生果。而其當體彼此一同。問。何故隨緣彼此有無。答。彼順始教及法相義。此唯法性不共義故。若清涼師。約法性宗。與今全同。理隨緣故。問。性有相無二義。法性宗中無耶。答。法性宗中。亦有此二。以是不變如二義故。諸法自性。本乘有故。不生不滅。寂無相故。問。此六義之中。以何為三性。答。既此三性。各有二義。各各二義。俱是各性。能管所管。俱性體。不可去取。若分本末。不變。無性。理無。是名本三性。隨緣。似有。情有。名末三性。本末雖異。無非三性。若就常途所執情有。依他似有。真如不變。以名三性。問。理無無性不變三種。與三無性。有何差異。答。理無。無性。是如次第。彼相無性。及生無性。隨緣非是勝義無性。此是隨緣成有。彼即泯成無故。若清涼師相無之義。即三無中。勝義無性。執空。體空。俱相無故。問。所列三性。真妄次第有定相耶。為不爾耶。答。三性法門。體是一時。真妄合論。無不並具。何先何後。不可定論。然約義門。非無前後。是故約此。可論次第。古德建立一段問答。委細料簡三性次第。長齊大德云。若依攝末歸本次第。遍計依圓。如諸經論。若就從本起末言之。真如。依他。遍計所執。真如隨緣。成依他起。二性上迷。名所執性。如起信論。唯就三性。論本末者。真如是本。餘二是末。或依圓是本。所執為末。依圓是所迷。所執迷二故。東德云。觀有二門。一相似觀。地前行故。二實證觀。地上行故。若相似觀。遍計依圓。四尋思觀。悟入遍計。依他。四如實智。悟入圓成實性。若實證觀。圓成。依他。遍計次第。初地入心。起無漏智。斷惑證理。悟入圓成。次起後智。悟入依他。即此二智。不見二取。名入所執。此二各依經論文故。攝論名事互為容。其性應尋思等二偈。此約相似觀。明悟入三性。唯識論。引厚嚴經文。非不見真如。而能了諸行皆如幻車本土等。雖有而非真。此約實證門。說三性次第。此且二門偏對。明其次第。或有遍計依他。約相似觀。圓成實性。就實證觀。

五教章通路記卷第二十一（終）
五教章通路記卷第二十二

　　    東大寺沙門凝然述
    　　  

（此卷闕）
五教章通路記卷第二十三

　　東大寺沙門凝然述
    　
　　　　
　　　　
　　　　

    章第二出執過者下。大文第二。出執過失。於中分三。初標門。二辨相。三總結。今初。問。前防護執。過相已彰。何故立此門。更出執之過。答。前門唯遮於三性法。執四句者。而未顯明執四句者。隨何等過。又因遮執情。似出過相。而未正指執情之過。故立此門。別出過相。若不爾者。遮情未盡。表德之門。不可開故。
    章若計真如下。二辨相。亦三。不科自別。三性異故。第一出真如四句過。有等四句。即為四段。初明有之過。亦二。初標分。二辨明。今初。言計真如一向有者有二過失者。問。前護執中。五重四句。今就何重。出其過失。答。護真如執。雖有五重。今總出過。即包五重。一切四句。皆有二過。非唯真如四句二過。亦依遍二。總通亦爾。
    章一常過下。二辨明。亦二。斷常別故。初出常過。中亦二。初標。二釋。今初。常謂恒爾不絕之謂。凝固不動。自守堅住。因明下斷。斷謂絕焉不續之謂。盡滅不住。自任空無問。何故斷常名為過失。答。情謂偏執。不稱道理。不捨斷之常。不捨常之斷。融即無塵是應道理。今即反此。是故為過。外道凡夫。多起二見。是故經論深破此二。瓔珞不增減。心地觀等經。具說八不。遣破邪情。顯彰法體。其中非斷非常二門。大遣妄見。妙通法理。問。約斷常過。應有四句。更加俱是俱非二故。若具開言之。雖有四句。舉要明體。唯是斷常攝盡無遺。故諸破迷不過此二。問。常是有義。斷是無義。真如執有。應是有過。真如謂無。應單是斷。執雙亦等。如次亦爾。何故各出斷常之過。答。當體相順。即有此義。而因此緣。互有餘過。且如執有。即是常過。因此即有其斷之過。是故破有。雙出斷常。諸句斷常。例此皆爾。依他遍計四句二過。兼正亦爾。準例可知。問違反八不。即成八迷。各有二門。應出為過。答。生滅一異等。各取無違妨。起信論明空真如中。舉有無一異四句已。更言乃至。唯識論明計所執中。亦舉有無一異。俱不俱等。中百十二等諸論。及釋家諸師。所陳非一。非唯八迷亦有百非。約此遣破。事實無量。然遣蕩之路。多用有無一異等句。以為規矩。
    章謂不隨緣下。二釋。亦三。初正明。二問答。三結顯。今初。言不隨緣故者。若計有者。即定性有。不可隨緣作染淨法。上護執中。真如非有。以隨緣故。若執有者。應非隨緣。言在染非隱故者。由上過故。即成此過。本覺真如。不守自性。隨染淨緣。成染淨法。若在染法。隱藏不現。在纏真理。法應爾故。今不隨緣。雖有染中。應非隱沒。守淨性故。言不待了因故者。此亦展轉。由前而來。因有二種。生因了因。六度萬行。名為生因。生得智果佛菩提故。無漏智種。本覺妙智。名為了因。所生大智。照了妙境。證真理故。本覺真理。為煩惱藏之所隱覆。必待始覺修生之智。理得顯現。今既對染。卓然獨立。不籍了因體會顯證。明常所以。有此三由。故真計有。墮常過失。
    章問諸聖教中下。二問答。亦二。初辨明依圓相通。二結成真俗雙融。初中亦二。初真如常無常。二依他常無常。初中亦二。初真如常住。二真如無常。初中亦二。初問。二答。今初。計真如有。既出常過。故說理常。應此過。諸聖教者。折薪釋問意云。佛地等經。唯識等論。皆說真如凝然。如是。應亦有過（已上）。佛地經說。五法功德。攝大覺地。為無為法。清淨法界。大圓境等。四智心品。名為五法。其淨法界。即真如理。以虛空譬。廣顯其相。親光論師解釋極廣。本經所說。非是一偏。釋家意致。不許隨緣。以親光菩薩。護法弟子故。成唯識論。如謂如常。表無變易。不許隨緣。故舉此經論。以為難端也。不簡性相二宗經論。但說凝然。總舉為問。
    章答聖說真如下。二答。亦二。初正明。二引證。初中亦二。初顯正遮過。二舉過顯正。今初。言聖說真如等者。舉上問言此是已下。正答上問。終日隨緣。竟夜不變。何故爾乎。法爾德故。舉體任物。染淨恒成。舉體凝然。自性湛然。論相則隨緣轉反。談性則隨自常淨。言是即不異無常等者。明其所由。既不動常。而成無常。是故常者。全指無常。問。常與無常。體相既異何故此常。不異無常。是故。答。言不思議故。欲言之無常。自性是常。不可以無常。而思議。是故言常是不思議常。上是顯正。非謂已下。簡去過非。既作諸法。而凝然常。故不可言不作諸法。唯凝然常。言如情所謂者。隨其妄情。計度思構。非唯情謂而已。然後彰之名言。
    章若謂不作諸法下。二舉過顯正。於中。初牒前所簡法。是情已下。正顯過失。執不隨緣。是妄情故。情中存物。言情所得。既是情謂。不得真常。故情所得。言失真常。言以彼真常下。顯其正理。問。何故情謂。失於真常。答。以彼真常異所謂故。成無常之常。名之真常。如是真常。非情所得。非情得故。名之真常。
    章是故經中下。二引證。言經中者。是勝鬘經。言不染而染等者。彼經此文。諸祖章疏。處處多引。不可不詳。彼經具云。世尊。如來藏者是法界藏。法身藏。出世間上上藏。自性清淨藏。此自性清淨如來藏。而客塵煩惱。上煩惱所染。不思議如來境界。何以故。剎那善心。非煩惱所染。剎那不善心。亦非煩惱所染。煩惱不觸心。心不觸煩惱。云何不觸。法而能得染心。世尊。然有煩惱。有煩惱染心。自性清淨心。而有染者。難可了知。唯佛世尊。實眼實智。為法根本。為通達法。為正法依。如實知見。勝鬘夫人。說是難解之法。問於佛時。佛即隨喜。如是如是。自性清淨心。而有染污。難可了知。有二法。難可了知。謂自性清淨心。難可了知。彼心為煩惱所染。亦難可了知。如此二法。汝及成就大法菩薩摩訶薩。乃能聽受。諸餘聲聞。唯信佛語（已上）此一段文。總分為二。初勝鬘自說。二勝鬘夫人下。如來述成。自說亦二。初直明染淨。二何以故下。徵釋顯相。初直明中。先舉五藏。是染而不染。後此自性下。是不染而染。不思議者。難可了知。徵釋中。初釋染而不染。世尊然有煩惱下。釋不染而染。兼明難可了知之義。唯佛所知。餘不能故。佛述成中。亦二。初說主問佛。後時佛下。如來正述。亦二。初述歎印成。後如此二法下。定信解者。初中先標述。自性清淨心而有染污難可了知者。標不染而染。有二法難可了知者。雙標染而不染。不染而染二門。後謂自性下。釋成。自性清淨心難可了知者。釋染而不染。彼心為煩惱所染亦難可了知者。釋不染而染。問。經顯文中。唯明不染而染難知。何言染而不染難知。答。雖俱難了。不染猶易。煩惱雖覆。自性淨故。然自體淨。而被覆染。此義極難。是故數處。重明此義。然此二門。難了無異。是故述中。雙明難知。言有二法難可了知。是其文也。由此意故。勝鬘自說。並通二門難可了知。以義取文。但是顯了。言有二門者。謂性淨染污。淨影疏云。如此二法。牒前性淨有染二法（已上）性淨即是染而不染。染污即是不染而染。賢首大師。深得經旨。雙舉染而不染。不染而染二門。諸處引之。準例應知。今章唯引染及不染。不引難可了知之言。然上文。言不思議常。即是難可了知之義。若真隨緣。作諸法者。即應無常。何故性淨。是義難了。唯佛境界。若緣性淨。應是常住。何故無常。此義難知。佛境界故。不染而染。是不思議無常。染而不染。是不思議常也。問。如此所立。諸教真如隨緣性淨。無不通暢。若爾。法相宗意。不許真如受熏。固守自性。此義如何。答。所依經論。何必守凝寂。宗祖人師。成有固執。義苑云。問。若云凝然常是情計者。且法相宗中。廣談真如凝然。堅如玉石。不受熏變。豈皆情計耶。答。若與之者。對小施權。得真如一分亦是常也。若奪言之者。執權為了。二諦不融。豈非情計歟。故智論云。智障極盲闇。謂真俗別執（已上）言智論者。可言梁攝論也。折薪云。清涼云。唯識等亦說真如是識實性。但後釋者。定言不反。失於隨緣。過歸後輩耳。演義釋云。引唯識文。結同法性。故論云。此諸法勝義。亦即是真如。常如其性故。即唯識實性。釋曰。既用真如。為識實性。明知。天親亦用如來藏。而成識體。但後釋論之人。唯立不反。故云過歸後輩。況世親造佛性論。廣用勝鬘（上皆祖文）今章出經論意。即是不異無常之常也。非正彼說（已上）天親論。云立隨緣義。而護法論師。唯成不變義。彼餘九大論師所立之義。皆爾。親光論師。亦唯不變。此並過歸後輩例也。如台宗荊谿大師。斷法相增壽變易（已上）諸論皆云。捨分段身。而入變易。天親論主意。未必然。但恐釋論義不正耳（已上）三十唯識頌云。前異熟既盡。復生餘異熟（已上）然護法論師。唯立增壽義。不許別盡別生變易。彼師判言義不正耳。即如是宗過歸後輩。
    章問教中既下。二真如無常。亦二。初問。二答。今初。前既斷言不異無常之常故。必可有不異常之無常。然諸教顯文。不言如無常。何故諸教。不說此義。故言不就。不言已說。約顯文。何說凝然故。
    章答教中亦說此義下。二答。亦二。初辨明宗意。二結成教理。今初。言教中亦說此義者。直定所立。常與無常。即體互融。是故即體還常無常也。今既真如不異無常。由此義故。成無常義。言經云者。是楞伽經。此是四卷楞伽第四文也。七卷楞伽第五云。如來藏受苦樂。與因俱有生滅（已上）此中意云。本覺真如。是如來藏。受無明熏。與彼和合。成有漏法。惡因感苦。善因感樂。是如來藏。流變所作。故如來藏。與煩惱隨順運轉。其七轉識。是生滅法。如來藏性。即在此中。是故藏性。一切有為。有漏法中。隨轉生滅。指事釋云。是四卷楞伽第四卷文。經云。如來藏常。故作依持。能令轉識知苦樂。與七識生死因俱。若生若滅。元曉云。猶海水之動。說名為波。波無自體。故無波之動。水有體故。有水之動。如來藏與七轉識。生滅隨轉。是故真如。成無常義。許隨緣故。問。何故十卷楞伽云。如來藏。不受苦樂。非生因。餘法者共生共滅（已上）三經同本。當同處文。與餘二本。相違懸隔如何。答。於此文下。雙有下染而染染而不染之義。兩本即說不染而染。十卷之本。是明染而不染之門。是故三本不相違也。言經云自性清淨心等者。此是起信論文也。而言經者。古來寫謬。指事所牒及宋本並言論云。即指事云。或本作經非也。下卷引此二文。云楞伽云。又起信論云。由此明知非也（已上）自性清淨是真如法。染心無常。真如本覺。既成染心。故是無常。
    章以此教理下。二結成教理。此結意云。以此教理。真如無常。由無常故真如隨緣。以隨緣故。舉體隱覆。由隱沒故。非有無常。逆次結成。翻上可見。
    章問真如是不生滅法下。二依他常無常。亦二。初問。二答。今初。真如常住。依他無常。法相常然。不可問答。真如無常。依他常住。是異恒式。可施問答。然真如法。既通二門。依他之法。應亦通二。故因真如。有此問來。
    章答亦得有也下。二答。亦二。初直立。真如既通二義。依他必亦同然。二何以故下。細辨。亦二。初明不異常無常。二明不異無常常（已上）今初。言何以故者。徵也。此是總句。且屬初科。諸緣起下。是釋。先立理。依他之法。依無性成。無性即常。故不異常。因緣合成。即是相有。無有自性。故是性無。具此一義。名依他法。今成無常。而不異常。雖是無常。而超恒式。言故經云下引證。經者。維摩經。彼經上卷弟子品云。諸法畢竟不生不滅。是無常義。指事云。遠法師云。離相窮極。名為畢竟。理寂無為。名不生滅。此不生滅。是其無常之實性。故名無常義。上宮說。三聚法。即體自空。無生滅。是無常義（已上）今章主意。不異常之無常。是故不生不滅。是無常義。常住即體。是無常故。
    章又以諸緣起下。二明不異無常常。言以諸緣起等者。先立理。此翻前門。若翻前文。應言無自性法。緣起成立。方無自性。今直成立緣即無性。此是表詮。非滅緣起等者。即是遮詮。緣滅之空。大乘不許。言故經云下。後引證。初所引經。即大品經。即空無相般若通理。後所引經。是維摩經菩薩品文。法身流轉。名為眾生。以攬法身。為眾生故。是故眾生。即是涅槃。眾生即體。即是法身。是故不用更證涅槃。是故二經。並證所立。
    章此中二義下。二結成真俗雙融。亦二。初真俗相配。二立義引證。今初。言此中二義者。依他二義。一不異常之無常。二不異無常之常。言真中二義者。一不異無常之常。二不異常之無常。依他中後義。與真中初義。主體一同。依他中初義。與真中後義。其體全同。故云相配可知。雖是相配。各有所同。真如是常。而兼無常。依他是無常。而兼常義。
    章此即真俗下。二立義引證。真如常住。依他無常。即法相門。非是鎔融。真如無常。依他常住。是雙融門。義一均故。言故論云者。是梁論文。宋本章云故智論云。彼寫謬矣。折薪云。智論下。攝論亦有此文。如前引（已上）不細檢文。謂在智論。指事云。是梁論第一卷初頌文也。疏云。初二句中。言智障者。無明住地。能礙真解。名為智障。言極盲闇者。障中窮細。名之為極。無其慧目。稱之為盲。迷覆真如。故名為闇。言真俗別執者。理絕情妄。名之為真。事為情知。目之為俗。真俗體同。事似波水。惑情之家。迷彼真如不二之理。計其真俗有異體。名為別執（已上）
    此引古師梁攝論疏。此中智障。指二障中所知障故。疏判為無明住地。智障法執。即執真俗二諦性相一異等故。今者不融。依他圓成。即應墮彼執異障故。是故融會離別執過。然攝大乘。天親釋論。首舉數偈。歸敬三寶。請加述意。其佛寶中。具舉斷德。其所斷者。惑智二障。先舉智障。後舉煩惱。今此引其所知障也。論具文云。智障極盲暗。謂真俗別執。由如理如量無分別智光。破成無等覺。滅心惑無餘。常住德。圓智恒隨。行大悲等。彼亦舉佛智恩二德。所謂圓智大悲是也。滅心惑無餘者。即斷煩惱障也。唐世親攝論。歸敬偈云。諸破所知障翳暗盡。其所有如。所有諸法。真俗理影中。妄執競興於異見。斯由永離諸分別。無垢清淨智光明。後得最勝三菩提。惑障並習斷常住。能無功用。於十方。隨諸有情意所樂等。廣文如彼。與舊譯論。對挍可見。為知由來。引彼論也。此偈世親釋時結之。而隋譯本。無此偈句。無性攝論。無歸敬偈。
    章是故若執下。三結顯。亦二。初約真諦結。二約俗諦結。今初。言即不隨緣等者。即舉已前三因。結成所出常過。既言真如若有。是故就真諦結。此之三因。隨一即具餘之二因。連屬相隨。不相離故。
    章又若不隨緣下。二約俗諦結。言若不隨緣等者。即因前因不隨緣生。俗諦諸法。依真生成。真不隨緣。而有俗諦。是無所依。而有諸法。是故俗諦。即成常過。然出常過。總有二門。初約真諦明。二又若不隨緣下。約俗諦明。前依圓。常無常問答。前科段中。決擇相狀。然今屬結科釋後段。因結真諦。結顯俗故。
    章二斷過者下。二明斷之過亦二。初約真當體。二約俗無體。今初。言如情之有等者。妄情所謂一切義理。皆成斷滅實義理故。是故約此。出斷過失。
    章又若有者下。二約俗無體。有俗諦者。由二義故。一有自體故。得有俗法。二真所隨故。得有俗諦。今無此二。故成斷過。
    第二明無之過。常中二義。初染法無依故。後淨法無因故。問。何故生死言依。無漏聖智言因。答。依如來藏。得有生死。染法乖真。故唯言依。依如來藏。得有涅槃。證真之智。親順真如。全以真理。成能證智。無有如外智能證於如故。是故淨法。持言無因。以本覺理成始覺故。言又無所依下。出斷過失。亦有二義。初斷俗諦故。後當體無故。
    第三明雙亦過。言亦具上諸失者。此過既是雙計有無。是故定具上有無中。各各斷常。二種過失。準上可知。理應爾故。言謂真如無二下。雖有諸失。且出一箇。雖是一箇。總含通攝。失正理故。是斷無理。強立是常。上二句諸失。此一箇斷常。彼此有無。映帶應得。
    第四明雙非過。此亦失理。常體為斷。強立為常。轉成之過。上明真如四句過竟。
    第二出依他四句過。於中分二。初標門。二若執有者下。辨相。亦四。有等四句。不科自別。第一明有之過。亦二。初標分。二一常過下。辨釋。亦二。初正明二過。二決擇常過。初中亦二。初常過。二斷過。今初。言謂已有體等者。此大乘宗。以定有義。令隨外道自然實有。薩婆多宗。雖言因緣。而實有故。誘引教故。大遂破故。
    章又由執有下。二斷過。以籍緣故。得有諸法。今即反此。故成斷過。不籍緣故。轉成此過。待前常過。是當體故。
    章問若說依他下。二決擇常過。亦二。初問。二答。今初。言攝論等中說依他性以為有者。無著菩薩。位居初地。造攝大乘論。明十殊勝相。初應知依止勝相。廣明八識。次應知相勝相中。具明三性相。其依他性。因緣和合。假名成立。為染淨有。八識相貌。唯依他性。八勝相等。諸位觀解。於中皆明依他性有。等言等取無著所造顯揚聖教等諸論。又世親菩薩等。釋無著攝論等。及自造諸論。多明三性。是故亦取彼諸論等。若語本源。彌勒菩薩。瑜伽。莊嚴。辨中邊等。然彼菩薩。因極上位。今且對下龍樹提婆。是故且舉無著世親。
    章答聖說依他下。二答。亦二。初辨明宗旨。二勘挍過起。初中亦二。初直顯。二徵釋。今初。言聖說依他等者。聖言即指無著世親。舊譯諸師。並云。龍樹天親。俱釋初地。曇鸞道綽等。如是判斷也。新譯諸師。並云。無著初地。世親菩薩四善根初。入暖法位。得明得定。慈恩淄州等。如是傳判。今言聖者。初地已上。是聖位故。依新家意。正舉無著。是初地故。相從即取天親菩薩。言依他有。即不異空之有故爾。非是異空定有之有。故雖言有。不墮情計。
    章何以故下。二徵釋。亦二。初徵。既有其體相。何言不異空。二以從眾緣下。釋。亦二。初明假有義。二顯論主意。今初。言以從眾緣等者。四緣和集。所生諸法。即體無性。無自立故。言一一緣中等者。能成緣中。各無作者。外道即計諸法生起。別有作者。即神我等。今求緣中。無有能造色心之者。緣既無作。豈有所生。無作無起。而得緣起。言是故已下。結成所立。無作而起故。名非有之有。
    章是即聖者下。二顯論主意。言不動真際建立諸法者。是出大品經中。大師處處。引此經文。明一切法非有之有。真際即是無性之理。無依玄絕之法。是全真際。成緣起法。雖是緣起。常恒真際。真際全體。即成緣起。是故有者。非有之有。
    章若謂依他下。二勘挍過起。亦二。初辨明過相。二結成過起。今初。此中有過。展轉三重。一緣起有性過。二不相由籍過。三壞依他法過。此三重過。皆由執有。展轉鉤鎖。相連而起。
    章是故汝意下。二結成過起。言汝意者。是指依他執有之者。言恐墮空斷者。檢執者之意趣。問。若言無者。應成斷無。故立為有。是有何過。答。故今勘云。若立為空。即應成有。由無自性緣起成故。不知此義。恐成空斷。依他為有。此人不達緣生無性。立為定有。為定有故。敗壞緣起。壞緣起故。即墮斷無。若知無性。無有此過。
    第二明無之過。亦二。初標分。二若謂依他下。辨釋。亦二。初斷過。二常過。初中亦三。初正明。二問答。三結成。今初。言若謂依他等者。牒執。言即緣無所起等者。勘過。此即當體過也。汎出過失。有其二門。一當體過。如執為有。即名常過。計度為無。即名斷過。二轉成過。如執為無。即出常過。計度為有。即出斷過。展轉成過。非當體過。三性四句。一一斷常。隨其所明。應如是知。此中過者。空依他故。不存緣起。無緣起故。無有諸法。此當體過。如此勘挍。或有直出過失。如上文云。執真是無。亦即是斷。如是等也。言即是斷也者。結過。
    章問若說緣生下。二問答。亦二。初前代師意。二後代師意。初中亦二。初問。二答。今初。言若說緣生等者。牒所出過。以為問端。言何故中論等內等者。引所遮論。正作問難。等言等十二門論。百論。智論及餘空論。中門智度。並龍樹菩薩所造。百論提婆菩薩所造。龍樹是初地論師。對前無著菩薩。提婆地位難知。對上天親菩薩。
    章答聖說緣生等者。二答亦二。初辨明宗旨。二勘挍過起。初中亦二。初直顯。二徵釋。今初。聖說緣生等者。牒所難法。為所立體。言此即不異有之空也者。正顯宗旨。因緣和合。假立似有。似有即空。空不異有。緣起似有。即無性故。
    章何以故下。二徵釋亦二。初何以故者徵。有空天別。何故不異。二法從緣生下。釋亦二。初明真空義。二顯論主意。初中亦二。初正顯。二結成。初中亦二。初順顯。二反顯。今初。此中意云。因緣生故。必無自性。是故明空。不捨似有。故終日說有。而不礙空。竟夜談空。而不妨有。不礙有空故。名之真空。中百等論主。所以說之。
    章若不爾者下。二反顯。言若不爾者。指前無性。若非無性。無緣起因。無緣起故。不得成空。今則反此。成無方空。
    章是故不異下。二結成。有即空故。名緣生空。是故雖空。必不異有。
    章此即聖者下。二顯論主意。言不動緣生等者。全取緣起。而談空故。或言。不壞假名。而說實相。對前不動真際建立諸法故也。龍樹等意。由此義故。說甚深空。名緣生空。深契佛意。揚無方道。
    章若謂緣生下。二勘挍過起。亦二。初辨明過相。二結成過起。今初。此中過相。展轉二重。一執斷空故。無有緣起。二無緣起故。無有空理。上明過相。無空理等。結歸空過。
    章是故汝意下。二結成過起。言是故汝意恐墮有見等者。檢彼過云。若立為有。即應成空。由籍諸緣。全無性故。不知此義。恐成有見。依他為空此人不達無性緣生。立為定無故。為定無故。已失性空。失性空故。墮惡取空。惡取空者。執斷空人。瑜伽論中。舉二類人。一善取空者。不執空之空。二惡取空者。定執空之空。今惡取空者。即當彼斷空。此空問答。與前有段。相對相反文句義理。遮詮表詮。意致炳焉。
    章問若由依他下。二後代師意。亦二。初問。二答今初。此問有二。初領前代無違。何故已下。舉後代相破。是今正問也。言前代諸論師者。即前所舉。三論龍樹提婆。法相無著世親。更通兩宗餘諸論師。問。今前代者。如來滅後。經幾許年。諸師出現。答。章主十二門論疏。陳龍樹出世時代云。有說。龍樹佛滅度後。八百年出。依摩訶摩耶經。佛滅後七百年出。近問三藏云。西國有傳。龍樹從佛滅後。三百年出南天竺二十一國王。以藥自持。擬待彌勒。至八百年。彼王諸子。並皆老死。無嗣位者。後一太子。恨無得位。母氏教云。汝父不死。是龍樹所持。汝乞彼首。父即隨喪。王便依言。往乞菩薩刎頭與之。於是而卒。既五百年在世。是故諸記皆會（已上）龍樹菩薩。承大乘法於馬鳴菩薩。馬鳴論師。依摩耶經。如來滅後。六百年出。僧祐律師。薩婆多記云。馬鳴菩薩。三百餘年出。是時出世。承文殊。龍樹或說云。五百三十年出。承于馬鳴。是七百時。次提婆菩薩。八百年出。羅睺羅菩薩。八百餘年出世。此是三論宗祖出世。次法相宗祖。如來滅後。九百年中。彌勒菩薩。受無著請。降阿踰闍國。說五部論。無著隨從承之。世親覺師子。並承無著。著即九百年之中承續。慈恩唯識疏一本云。惠愷法師。俱舍序云。佛滅已後。千一百年。天親菩薩出生造論。依今所傳。諸部說異。今依大乘。九百年間。天親菩薩出世。造此頌本。真諦法師。中邊疏亦云。九百年中。天親生也。同時唯有親勝火辨二大論師。造此頌釋。千一百年後。餘八論師。方造斯釋（已上）餘八論師者。釋世親唯識三十頌。有十大論師。謂護法。德惠。安惠。（德惠弟子。與護法同時也）難陀。淨月（安惠同時）勝友。勝子。智月（此三護法身子也）親勝。火辨。世親同世。今章言前代者。總指未至護法之前。護法已後。是後代故。問。此後代者。指幾許人。答。後代本祖。護法清辨。同時出世。相對而論。二人俱有等言。各指其人等之。謂護法弟子。有戒賢論師。清辨門人。有智光論師。此二大論師。各立三種教。互諍金玉。各競蘭菊。問。護法清辨。幾年出世。答。佛地論第四云。又聲聞藏。雖佛去世。百年已後。即分多部。而菩薩藏。千載已前。清淨一味。無有乖諍。千載已後。乃興空有二種異論（已上）此空有者。即是清辨護法二宗所立義也。唯識燈一云。護法菩薩千一百年後。方始出世。造此論釋及廣百論釋。清辨菩薩。亦同時出。造掌珍論。此時大乘方諍空有（已上）護法清辨二人出世。並云一千一百年後。然震旦諸師。考挍如來入滅年代。諸說不同。且依法上及長房錄。延保不同。護法戒賢。面受親承。玄奘三藏。承戒賢師。護法出世。如是事義。具如章上玄奘處。陳清辨亦爾。是同時故。戒賢智光。亦是同時。俱住中印那蘭陀寺。分廊而居。二宗別論。日照三藏。承智光師。學窮三論。亦隨戒賢兼通法相。賢首承三論宗旨於日照。即製十二門論疏。具陳三論宗旨。二大論師。所立教義。具載在于探玄記。起信疏。十二門疏等。今言後代。即取千一百年之後。兼取戒賢智光時代。彼彼時世。準例易知。言各執一義者。護法唯執有門一義。清辨唯取空無一義。
    章答此乃相成下。二答。亦二。初直明無違。二釋二師意。今初。二師各取有空一門。相貌極違。既是相違。似是相破。然探義意。互相成立。言有成空。言空成有。故相成。非是相破。
    章何者為末代有情下。二釋二師意。亦二。初別顯二師意。二合顯二師意。初中亦二初顯清辨意。二顯護法意。初中亦二。初出機情。二顯宗旨。今初。言根機漸鈍者。佛在世時。領佛語者。必定即是利根上機。佛滅度後。總是機鈍。於中正法。像法。末法。漸薄鈍根。有其階降。上言前代。是指正法。馬鳴龍樹。正法中運。提婆青目。漸向季候。無著世親。正法季運。今言後代。即是像法。而有初中後等不同。護法清辨。像法初運。或漸經時。依法上故。此等論師。四依菩薩應利鈍機。出世弘法。非指彼大士。言利根鈍根。利鈍之相。約事不同。且如空有。利根領悟空有相即。鈍根不爾。見有則空外別存不知不異空之故。見空則有外別立。不達不異有之故。今是清辨。為成護法之有。破眾生所應執妄有。至窮極之處。
    章是故清辨下。二顯宗旨。亦二。初正顯。二結成。初中亦二。初順顯。二反顯。今初。言破依他有者。此即破折末代眾生所應執著。此末代者。護法已後。前言末代。應此時故。畢竟無者。破無所遺。若有所遺。妄不盡故。妄若不盡。妙有不顯。護法所立。是極妙有。為顯妙有。破眾生執。是故清辨。成護法有。
    章若不至此下。二反顯。言徹底性空者。破妙有上執。無有所遺者。即至有之極處。極處即是空。妙空不異有。故還得有。嘉祥師云。一源不究。則戲論不滅。毫理不盡。則至道不彰。以無源不究。群異乃息。無理不盡。玄道始通。是以新文。遍排眾計（已上）彼明三論遍破諸計（外道。毘曇。成實。有相大乘）直顯無依無得玄道。此明破破依他上執。直得無礙妙有。可以為例。
    章是故成有故下。二結成。所成有者。是護法妙有。名表德有。所破有者。是眾生妄有。名遮情門。破有至空。還得此有。此至空者。若望護法。是表德空法之正理。不異有故。若望眾生。是遮情空。破情不遺。至極空故。遮情所至。表德所至。體是一味。約門有異。
    章又彼有情下。二顯護法意。此段義理。全同清辨。反彼門故。準例可見。於中為二。初出機情。末代眾生。容隨空故。二是故護法下。顯宗旨亦二。初正顯。亦二。初順顯。二以若有滅非真空故者。反顯。二是故本故下。結成並准上知。翻例易故。
    章以色即是空下。二合顯二師意亦二。初正顯。二結顯。初中亦二。初順顯。二反顯。今初。言色即是空者。明有即空。亦事即理。般若教中。明諸法空。始自五蘊。終至種智。八十餘科。一一歷陳。今且五蘊。先約色蘊。玄奘所譯。般若心中。明色蘊已。云受想行識等亦復如是。所空諸法。無不包攝。色法舉體。全是空無。非色滅盡方是空。無舉體空故。空不異有。不異有故。雖空非斷。以非斷故。即是真空。名真諦中道。清辨菩薩。所立如是。言空即是色者。空之舉體。全是色有。非空是物空外有色。舉體有故。有不異空。不異空故。雖有非常。以非常故。即是妙有。名俗諦中道。護法菩薩。所立如是。言二義鎔融舉體全攝者。空有相即。名為鎔融。清辨之空。以有為空。是故空中。攝護法有。以是不異有之空故。故空舉體。全攝有也。護法之有。以空為有。是故有中。攝清辨空。以是不異空之有故。故有舉體。全攝空也。
    章若無後代下。二反顯。言二理交徹者。色有徹空。空理徹有。言全體相奪者。以空奪有。有即全空。以有奪空。空即全有。交徹是雙照。有即是空。空即是有。相奪是雙遮。有即空故非有。空即有故非空。言甚深緣起者。空有無礙。不隔別故。此緣起法。總名中道。於中無性緣起。名俗諦中道。緣起無性。名真諦中道。雙照二門。名二諦中道。雙遮二門。名非真非俗中道。雙遮雙照不二。名遮照中道一緣起法。具此五重。名甚深緣起。依他性法。二師名立融攝和會。成緣起法。問。二師各一門。不應成法耶。答。和會二宗。故立此義。各舉一門。鎔融成故。若互立一。雖舉一門。而無不融。互相攝故。
    章是故相破下。二結顯。門論疏中。先舉有空各立之義。後會二宗。成立一味平等宗旨。此約無著龍樹。和通。然後問答和會。護法清辨二義。今同今章。彼疏委悉。披對可見。
    章是故如情下。三結成。上出斷過。因施問答。和會二宗。今至此文。還結斷過。
    章又若說無法下。二常過。此即轉成。非當體過。既執無法。即橫計有。非緣法。故成常過。
    第三明俱是過。亦二。初準判。雙執有無。是故即具前二句中。各斷常過。二問若據上來所說下。問答。文義易見。第四明俱非過。亦二。初直明。既是戲論。故成非理。二何者以其執者下。釋成可見。
    第三出遍計四句過。亦二。初標門。二若計所執下。辨相。四句自別。第一有之過。言聖智所照理應不空者。聖智所見。遍計所執。體性都無。猶如兔角。然若執有。聖智所見。應是定有。本自有故。故名常過。其斷過者。斷情有故。
    第二無之過。常過是約無迷同聖。斷過二重。初是斷凡。後即斷聖。不異聖者。是轉成過。二重斷過。是當體過。
    第三雙亦過。取上有無。取二性故。有無相違。不可並故。
    第四雙非過。有無俱非。是戲論相排。有無義不成故。
    章第二執成過竟者。出執過中。大文第三。是總結也。
    第三顯三性義。前之二門。防護執情。及出執過。遮情已竟。今明三性本來實義。即是直顯表德法門。於中分二。初標章。二真如下。辨相。三性不同。不科自分。第一顯真如義。即有四句。第一有義。明有所以。有其三種。然後指上。有真如故。即成染淨迷悟所依。真如實體。真有不空。有過恒沙功德法故。究竟堅固。不可壞故。言餘如上說者。指上護執四句。護真如中。五重四句。護無五重。為有實義。一不變故。二隨緣故。隨緣即不變故。三離所謂故。四不空真如故。五聖智行處故。不變即同今不可壞。不空真如。即今不空。迷悟所依。在上出執無過之中。是故取為有上妙德。
    第二真如無義。且出三義。對染故者。真如體性。無有妄染。而能現染。隨流變故。言餘亦如上者。上護有中。總有五重。一隨緣故。二不變故。不變即隨緣故。三離所謂故。四空真如故。五離妄念故。隨緣即是與今同也。
    第三真如亦有亦無義。亦出三義。真如即有空有德故。若爾。有違于空。空違于有。云何是德。答。違順自在。空有是德。空即是有。有即是空。是故自在鎔融是德。以上防護非有非無。為此門德。第四真如非有非無義。言餘翻說準上知之者。指前防護亦有亦無。為此門義。兼指亦有亦無之義。依他遍計四句表德如是。相翻義理易知。
    第二依他表德四句。有德義中。上防護無。總有八重。一無性緣起故。二無性故。此是轉成。三緣起故。四無性故。五能現無性故。六異遍計故。七圓成分故。八智境界故。今且舉二。餘並準上。無之表德。護有八重。一緣起無性故。二緣起故。此是轉成。三緣起故。四無性故。五約觀遣故。六異圓成故。七遍計分故。八離所謂故。雙亦雙非。五相反覆。以為依他後二句德。
    第三遍計四句。表德有中。一情有故。二無道理故。三執有故。四無相觀境故。五能𪾼真故。是護無也。無中。一理無故。二無道理故。三執有故。四由無相故。五無體故。是防有也。
    章上來別明三性竟者。別說三性。分為三段。初標分。二隨釋。今是第三總結門也。
    第二總說三性。前是三性差別陳說。相不參雜。故名別明。此約真妄離合之相。分別三性。故名總說。於中分二。初標章。二三性一際下。辨相。亦三。初標顯。二引成。三結釋。今初。三性一際者。三性各有本末二門。本三一際。末三一際。三性六義。總共一際。舉一全收。互不相離。如門初明。
    章如攝論婆羅門下。二引成。亦二。初婆羅門問經。二所引達摩經。初中亦二。初引本論。二引釋論。今初。此文出梁攝論第六卷。隋唐二譯。及無性論。並在第五。言婆羅門問經者。無著本論引之。後魏論云梵天問經。唐譯云梵問經。義同梁論。此所引經。未傳震旦。文中分二。初婆羅門問。二於依他中下。如來答也。於中初直答。後何以故下。徵釋。問。婆羅門。問佛意何。答。攝論十勝相中。第二應知勝相。廣明三性相。其中前明依他八喻義已。具釋諸經所說義。謂生死涅槃同不同義。諸法染淨。諸法常無常等義相。如是等也。今梵問意。佛先宣說如來所見。佛所見者。不見唯生死。不見唯涅槃。彼婆羅門。雖聞此說。未達深義。故特問佛。如來答意。由依他起性行相故。生死涅槃。染淨不二。名為依他。由不二故。生死涅槃。無有差別。無差別故。生死為涅槃。涅槃為生死。是無二義。且舉一邊。故云生死為涅槃。雖是不二開而言之。二分之中。遍計是生死。圓成是涅槃。故開即成三性之相。今約依他不二為言。是故不見唯生死唯涅槃。
    章釋曰依他性下。二引釋論。天親釋中。初正釋答文。二由此意故下。總結答意。正釋中。非生死言下。可有何以故三字。準下何以故言故。此中意云。依他之法。非唯一分。開成染淨。合是一相。故合成時。不見唯一。上是正釋。是故不可。結釋。亦三。初順義。二若見下。反成。三是故不見下。成雙不見。此舉婆羅門問言。結如來所說意。上是梁論本。釋文意。有婆羅門。問佛不見生死涅槃。是故結云佛答彼問如是。然唐本論云。世尊依何密意。於梵問經中。說如來不得生死不得涅槃（已上）此是論主。引梵問經。問彼經所說意趣。非婆羅門問之于佛。釋論釋答意已結云。依此意趣。於彼經中。說如來不得生死。不得涅槃（已上）此結。論主得彼經意。隋論論云。依何義故。梵問經中。說如來不見生死及涅槃（已上）釋論結文亦爾。魏論云。有何義故。如梵王經中。說我不見世間不證涅槃（已上）魏隋唐論。並是論主。引經作問。梁論一譯。獨為婆羅門之問語。此則譯人之意。章即依此。以為大準。今且會云。既言婆羅門問經。是故問言。判為婆羅門之問也。
    章又云阿毘達摩下。二所引達摩經。亦二。初引本論。二引釋論。今初先引經作問。二於依他下。論主答經義意。問中初舉經所說。達磨經者。即是彼論所依所釋阿毘達磨經。有十萬頌。無著菩薩。依彼攝大乘品造論。故以為名。言依何義下。論主正問答中。初解三分相。依此已下。正答所問。彼經之中。為陳三性。說此三分。
    章釋曰阿毘達摩下。二引釋論。初明三性別相。二依此下。結釋本論正答之言。總而言之。真妄和合。一體不二。從此而開三性之相。依此論故。遍計所執。通諸煩惱。非唯當情所現之相。都無之法。古德名有體遍計所是也。是故性宗。計所執性。總有兩重遍計相也。其圓成實。本是真如。而智冥真。理智不二。由冥理故。智亦常住。無智外如。智為如故。無理外智。理為智故。不同法相常無常。門圓成之外。立漏無門圓成。智雖無常。體無漏故。智名圓成。
    章此上論文下。總說三科之中。第三結釋。此文來意。依上論文。顯融攝義。真妄交徹。本末一際。此總說中。先標。顯交徹之義。次引教為證。後牒經論意。結顯融攝義。唯是二分不二依他。成此義理。真該妄末者。依他之中涅槃。該生死故。妄徹真源者。不二之中。生死徹涅槃故。真妄交徹故。三性一際。二分雙融故。六義無二。舉一全收。隨言深廣。問。汎言三性。遍計所執。是當情現。依他是假。有染有淨。雖有染淨。不通真如。圓成實性。是真如理。如是相狀。義理決定。何故性宗。依他之中。有計所執。亦通真如。設引梁論。為其證據。彼論只是舉密意說。會通意趣。成經宗致。既是密意。非顯了談。云何今宗。以彼密意不了之說。為其實義。故唐譯本論云。世尊依何密意。於梵問經中等。又引達磨經已。云依何密意。作如是說。如何。答。終教已上。法性宗意。一切法門。融會理性。至于三性。豈存隔別差別之相。是始教門。設有和通。是不離門。法相宗師。隨宗取法。張差別門。以為實義。以融會門。以為密意。唯識佛地等論。此例非一眾多。況譯人得意。隨宗安文。唯玄奘唐譯。以為密意說。魏梁隋世。三代所譯。本釋諸論。無密意言。大同梁論。是顯了故。後魏論云。有何義故。如梵王經中說。引阿毘曇經已。云有何義故。隋論云尊依何義故。於梵天問經中說。釋論亦爾。次引達磨經已云。依何義故。作如是說。釋論亦爾。並無密意之言。密意之言。是譯人意。又梁論所說。一切法義。甚深玄奧。融會歸理。唐譯文義。事未必然。而謂舊譯失旨。新翻得旨。荊谿師云。論主天親豈應徒爾。但恐譯者。由會私情。如攝論識分八九。及婆娑一十六字。並進退在人。何關聖旨(已上疏記第九)同師釋籤九云。又攝大乘前後二譯。乃至舊譯即立庵摩羅識。唐三藏譯。但立第八（已上）他宗祖師。新舊差異。與奪進退。事義如是。今章行用。豈不如是。又法相宗中謂。不正義取。為終教法性宗義。如安惠等義。及五法三身相攝初義等。又有未必爾。隨義不定。唯識正義。多是始教。而亦有通終教已上。由此等意。終教已上。依梁攝論。為顯了說。問。依唐譯攝大乘。云何為密意說。答。樸楊師。唯識演祕七云。按無性攝論本論。云世尊依何密意。於梵問經中。說如來不得生死不得涅槃。釋曰。牒經為問。佛離諸有。可無生死。現證圓寂。何無涅槃。論於依他起自性中。依遍計所執自性。及圓成實自性。生死涅槃。無差別密意。釋曰。由依他起。與計圓成等。為所依故。佛證彼依他起際生死涅槃。不二偏得。由依體一通二分故。實理而言。生死涅槃。有別無別。唯約無別故。云密意。論何以故。釋由徵也。
    昇沈既別。何言無差。論即此依他起自性。由遍計所執分。成生死。由圓成實分。成涅槃。故釋曰。依他既由遍計圓成。成圓寂等。能成不離所成之體。故無差別。問。遍計體無。云何由之成於生死。答。因計所執。依他相續。生死不絕。由悟圓成。斷諸煩惱。故證涅槃。又云阿毘達摩大乘經中。薄伽梵說法有三種。一離染分。二清淨分。三彼二分。依何密意。作如是說。釋曰。牒經為問。論於依他起自性中。遍計所執自性。是雜染分。圓成實自性。是清淨分。即依他起是彼二分。依此密意。作如是說。喻如世間金土藏中。三法可得。一地界。二土。三金。於地界中。土非實有。而現可得。金是實有。而不可得。火燒練時。土相不現。金相顯現。識亦如是。無分別智火。未燒時。於此識中。所有虛妄遍計所執自性顯現。所有真實圓成自性不顯現。此識若為無分別智火。所燒時。於此識中。所有真實圓成自性顯現。所有虛妄遍計所執自性不顯現。是故此虛妄分別識。依他起自性。有彼二分。如金土藏中所有地界。釋論云。地喻依他。土喻遍計金喻圓成。由唯識性。是依他起。遍計圓成。是此性分（已上）此中密意。本論釋論。及祕師釋。相狀可見。雖彼言密意。今章主意。依梁論等諸釋之本。顯了成立。以為終教法性宗義。

五教章通路記卷第二十三（終）
五教章通路記卷第二十四

　    東大寺沙門凝然述
  　    

    自下因門六義。示名種子義。上明三性唯是緣起果門之法。此所緣起。本末三性六義一際。同異融攝。義理已顯。然其緣起因門。種子義理相狀。事未辨明。故立此門。陳其義相。
    章緣起因門六義法者。指事云。緣起是所生。因門是能生。緣起之因門。則依主釋也。又緣起即因門。即持業釋也。是故經云。佛種從緣起。又六義更互相由起故。故云緣起因門六義（已上）述曰。此中二釋。初依主釋。所生法者。因中六義。和合聚集。生成一法。即是果法。若言緣起二字義者。緣是能起。即是目因。起是所起。當體是果。緣集所起果名緣起。緣之所起。是依主釋。言能生者。此六義體。全在因中。具足六義。能生果法。是故因門。即能生因。所起之因。故言緣起因門。成依主釋義也。後持業釋。若據此義緣本能生。起亦能起。在因種處。能起果故。是故緣起。皆即能生。緣起即因。成持業釋。言佛種從緣起者。此證緣起即因門義。佛種是成佛正因。隨緣成佛果正因故。所有緣。在佛種中。成持業證。言六義相由者。此亦成立持業釋義。六義是因。六義之法。互相由藉。能生果法。是故六義。能成因緣。能起果法。成持業釋。問此因門者。既是種子。為指事種子。為六義因為當指真如法。為六義因耶。答若據始教。唯指事法。本性習成種子為因。若依修教圓教宗義。根本無明。迷本覺理。四相生起。自細至粗。理性隨染。不能相違。四相轉中。本覺恒在。雖數熏習。成事種子。理性不失。恒在纏裏。是故事熏。以功屬理。法性隨緣。通成種子。為染淨因。流轉之源。依此本性。反流之因。亦因此理。故法性宗。即成真如為種子義。具因六義問若爾。真如是常住法。豈成剎那滅等義耶。答真如隨事。受熏成種。此事種上。建立六義。真如不染。而染義故。成六義緣。無有遮妨。
    章謂一切因皆有六義者。梁攝論第二。說阿梨耶識為一切法種子。更明於其種子。具足六義。即說偈云。外內不明了。於二但假名及真實。一切種子。有六種。念念滅。俱有。隨逐至治際。決定。觀因緣。如引顯自果（已上）此是無著本論偈也。自餘數偈。今略不引。天親釋論云。外內不明了於二者。種子有二種。一外。二內。外謂穀麥等。於善惡二性。不明了。是有記故。內謂阿梨耶識。於善惡二性。則明了。或以染污清淨為二。但假名及真實者。外種子。俱是假名。何以故。一切法。唯有識故。內種子。則是真實。何以故一切法以識為本故。一切種子有六種者。如此內外種子。不過六種（已上）此是釋論解釋初偈。今此章主。依攝論意。言一切因有六種也。梁論。唐論。無性攝論。皆釋此偈。古來先德。壽令及諸私記。皆引梁論。顯示偈意。故今亦引梁論本釋。而章下文。引新論中六義頌文。問本論頌。言外內不明了者。義意云何。答日域先德。訓此偈句。有二相傳。一云。外於內不明了。此訓意云。外種子者。是穀麥種。是無記故。言不明了。此句唯顯外種子義。何故不言內種子義。非是不言為種子義。既外待內。言不明了。故知。內種決定明了。不言自顯。故不別舉。二云。外是不明了。內即是明了。明了二字。兩遍連讀。約外言不明了。三字連讀約內連讀二字。言明了故。此意顯示內外種子。明了不明了義理也。言外種子者。謂穀麥等。非情物種。言於善惡二性不明了者。不明了言。無記異名。不能分明記別善惡苦樂當來果相狀故。於善不明。於惡不明。俱於彼二。無記性故。言是有記故者。此約善惡。善惡是有記法。於彼善惡。不明了故。總名無記。即是穀麥種子相貌。言內謂阿梨耶識者。此第八識。一切諸法親種子故。賴耶眾名。種子是一。為諸法因。生現行故。問第八識。名種子識者。為此第八體是種子耶。為賴耶之外有種子耶。答阿賴耶識。體是異熟酬善惡業。所熏種子。牽引之因。所感所得。總報果體。即是無覆無記性法。然此識體。自證分處任持一切諸法種子。由此種子。生起諸果。是故賴耶與種各別。而阿賴耶。名種子者。所持種子。與阿賴耶。是非異故。既異熟識。與所持種。有非異義。故異熟識。為諸法種。言於善惡二性則明了者。賴耶所持。諸法種子。或有善法種子。或有不善種子。其善種子生善現行。不善種子。生不善現行。二性種子。記其現果明記果故。名為明了。問第八所持種子。總通三性有之。何局善惡。唯言明了。答所持種子。實通三性。故所生現。通三性果。今善惡者。且待外種唯無記性。不明了法故。云於善惡則明了。非謂內種無無記法。新譯世親釋論意。通三性種子。問善惡種子。既是明了。若爾。異熟識體。亦應明了。所持種子。與識非異故。答不爾。異熟報識。唯無記性。無覆無記。等流因所生法故。因是善惡。果是無記故。問所持種子。體是何性。答種子體性。無覆無記。問若爾。何故內諸種子。名為明了。答種子當體。雖是無記。望當果故。名善惡性。既是賴耶所持之法。能持識體。即是無記。所持種子。當體無記。是故能所扶契攝持。問無漏種子。如何攝持。答無漏種子。雖是所持。體不扶契。有漏無漏。善及無記。體性別故。無漏種子。唯寄託耳。今就有漏。同性扶攝。言或以染污清淨為二者。染污是有漏。清淨是無漏。第八所持。具有有漏無漏種子。是故體義。作此解釋。言外種子但是假名者。穀麥等種。非是實種。是非情故。假名種子。言一切法以識為本故者。是釋假名之義。諸法既是以識為本。故第八識。頓變器界草木穀麥。此穀麥種皆是第八所變境界。內識為本。變外物故。據新論文。如是成立。言內種子則是真實者。阿賴耶識。諸法實種。所持種子。生諸法故。阿毘達磨經云。無始已來。界一切法等依。界者。因義。種子識故。是內種子。真實種故。言一切法以識為本故者。此第八識。正是種子。與所持種。非異法故。由此本識。生諸法故。言內外種子不過六種者。內種子。具六義。即是賴耶。名言種子。賴耶所持。名言種中。皆具六義。成種子故。其外種子。何具六義。今此中意。五識緣五塵時。兼熏相分及本質種。第六意識緣五塵時。亦兼熏成自相分種。及本質種。此六轉識。所熏種子。或各相分。或是第八所變相分。本質即是第八境故。此五塵境。即器界等。稻穀麥等。即在此中。此相分本質等種子。在阿賴耶自體分處。此種子上。亦具六義。如是展轉次第言之。穀麥等種。約其本源。有具六義。又草木等種。內種具足。六義所生所變之法故。推功歸本。言外種子亦具六義。若據此義。穀麥根本。唯是內種真實種子。所具六議。由此生現器界穀麥。皆是第八所變相分。約其影像。即五識等。所變法故。其假種子。既是外器內真種子所變之法。此所變上。有種生芽。即是穀麥。草木種子。假名種子。非實種子。不具六義。亦有少分具三四等。唯識唯明內實種子故。定具足六義成種。攝大乘論。具說假實種子六義。雖非實種。而假名種。雖非實六義。亦假名六義。述記釋等。具如下明。若就教宗。即有所約。集成記六云。謂一切因皆有六義者。海東記曰。儼師攝論疏云。六因。十因。乃至二十因。皆具六義。是故此中。名一切因。問唯識論云。本識名言種上。必具六義。餘識間斷。不具恒隨轉果。俱有義等。何故此中。言一切因皆具六耶。答唯識論義。約初教釋。若約緣起祕密義。離如來藏。一切諸法為因生果之義。永不可得故。一切因皆具六義。此約大乘實教義也（已上）述曰。儼師攝論疏者。至相大師。作無性攝論疏四卷。海東記中引之。海東記者。新羅先德。作教章記。於大宋國。名之海東。言六因十因二十因者。六因本在薩婆多宗。十因二十因。在始教等。今約終教因教之門。彼論因等。皆具六義。望自果故。無非親因言緣起祕密者。此明七轉識中。有真如為因義。法性梨耶中之真如。通轉識故。此真如中。即具六義。既具六義。是故亦有恒隨轉等。穀麥等種。雖是假名。從其根本理性。言具六義。無遮真如隨緣。成賴耶識。賴耶變作。成穀麥等。本因必定周遍流故。唐譯世親攝論第二云。外內不明了。於二。唯世俗勝義。諸種子。當知有六種（已上）釋論云。此中外者。謂稻穀等。內者即是阿賴耶識。不明了者。謂外種子。是無義記（梁譯云是有記故。約內種故）言於二者。阿賴耶識。於善不善二性明了。通有記故。復有別義。謂於雜染清淨明唯世俗者。謂外種子。唯就世俗。說為種子。所以者何。彼亦皆是阿賴耶識所變現故。勝義。即是阿賴耶識。所以者何。是一切法真種子故。應知。如是一切種子。復有六義（已上）言通有記故者。通言二義。一云。善惡二性。通是有記。一云。阿賴耶識內之種子。總通三性。非唯無記。亦通善惡故。云通有記故。無性攝論第二。舉本頌云。內外不明了等。釋論云。稻穀麥等。名外種子。阿賴耶識。名內種子。不明了者。是無記故。言二種者。謂外及內。或果與因。此俱唯識。由持因性。雜染清淨。二法轉故。有本頌云於二者。彼應於因於果。執麥等外種。說名世俗。阿賴耶識。所變現故。言勝義者。阿賴耶識。是實種子。是一切種子。實因緣性故。及為彼體故。此二種子。六種差別。法差別故（已上）外種子言阿賴耶識所變現故者。外穀麥等。皆是賴耶所變相分。器界等境。皆不了故。
    疏一空有力不待緣等者。此六義。有三空。三有。四有力。二無力。四待緣。二不待緣。問此因六義。所由根源。依何為據。以何建立。答此種子因六義本者。十地論中。諸法因緣。表裏有無。生不生義。雜集論中。論法緣起。自他與奪。作不作義此等諸句。亦後次第。以成六義所具相貌。以此六義。即配攝論成唯識論。種子六義。此即今章六義源由。問其地論等緣起者何。答十地論云。因不生緣生故。緣不生自因生故。不共生。無知者故。不無因生。隨緣有故。雜集論云。自種有故。不從他。待眾緣故。非自作。無作用故。非共生。有功能故。非無因。地論即明無生之生。雜集是說生之無生。無生為表裏即緣生。緣生為表。裏是無生。無生即生。生即無生。因緣表裏。相成建立。六義雙合。不過三句。一因有力不待緣。即是種子自體生果。有全力故。不待緣助。此即地論緣不生自因生故句。自因生者。因有力故。不待緣者。緣不生故。二因有力待緣。種子生果。有全力故。而亦待緣。因緣和合。果體生故。是地論中第四。不無因生隨緣有故句也。因種及緣二門和合。總言隨緣。既是因緣和集生起。總云不無因生。三因無力待緣。自因種子。不自生果。要待諸緣。果得生故。以因功能全與緣故。即十地論初句。因不生緣生故也。因無力故。言因不生。以待緣言。言緣生故。以十地論四句之中第二。第四。第一三句。如次成立因緣生法表德行相。問何故不取地論第三句。不共生無知者故句。答彼第三句。非是因緣共生。即是因無力不待緣。非是法生因緣之義。故不取此句。既非因緣。章即除之。若遮詮表詮。和合言之者。取此不遮。故本論中。說此四句。問種子因中。唯有三義。云何以此成立六義。答種子體者。因緣所生。真如隨緣。成事種子。事法之處。法爾決定。有空有義。自種無性。自性空故。種有空義。無性即空。而有緣有義。故種有有義。此因三義。各有空有義。是故即成三空三有。故此因中。即有六義。緣生無性。具有三義。無性緣生。亦有三義。無性是空。緣生即有。空中三義。有上三義。是故種子。具足六義。雜集論中。因三義者。一因有力不待緣。即雜集中第一。自種有故不從他句。二因有力待緣。即是雜集第四句。有功能故非無因也。既是因緣和合成立。是故因種有力待緣。三無力待緣。即雜集論第二之句。待眾緣故非自作門。第四無作用故非共生句。是無力不待緣。非因緣故。不取此句。攝大乘論。種子六義。如章自釋。唯識亦同。中論偈云。諸法不自生。亦不從他生。不共不無因。是故知。無生（已上）此約遮詮。顯法無生。遮詮之下。必有表詮。諸法不自生。從他生故。亦不從他生。從自生故。不共是無二性故。不無因。是和合生故。第三句非當體因緣。一二四句。緣生法相。若約表詮。同論頌云。因緣。次第緣。緣緣。增上緣。四緣生諸法。更無第五緣（已上）四緣所生。名緣生法。此是表詮。明緣生相。
    章初者是剎那滅義者。此舉攝論六義之名。即以地論空有力不待緣等義。彼此對會。釋成行相。已下五義。行相皆爾。剎那滅者。種子事法。念念生滅。剎那剎那。代謝遷變。無始已來。展轉傳來。前滅後生。速疾變易。猶如河水晝夜不住。前流後流推引流注。第八所持。諸法種子。念念生滅。相狀如是。問始教大乘。事法種子。行相可爾。若終教等。法性宗中。真如緣起生成諸法。故以真如。為種子體。真如常住。無有轉變。如何得有念念生滅。答今此所陳。唯是法性圓宗教中。能生諸法。因門種子。是故全以真理隨緣。為能生種子行相。然雖真如即為種子。此真理體。全不變門。即隨諸緣。隱常住體。隨生滅法。不生不滅。而成生滅。不動常住。即成無常。以無常相。為事種子。即理成事。全理是事。是故真理。隨熏成種。念念生滅。遷移不住。是名法性甚深。祕密緣起。因門種子義相。宗義邊際。雖隨緣來。所隨當相。全同始教。故以剎那滅等六義。而與地論。對會陳說。
    章何以故者。徵問行相。此問意云。真如隨緣所成種子。何故是空。縱雖是空。有何所以。生果有力。為種子。生果不待諸緣。剎那滅義。是不待緣耶。此問意也。
    章由剎那滅故即顯無自性是空也者。隨緣事法。必有空有門。緣成事法。無性故空。諸緣合故。建立假有。假有即全性空即有。今是空義。隨緣種子。既念念滅。剎那滅故。無有自性。無自性處。即是空義。此答初徵。言由此滅故果法得生是有力也者。若此種子。不剎那滅。常住不移。現行果法。不得生起。種子自體。因緣和集。現在忽生。生處即滅。謝成過去。已入過去。滅無謝往。是故現果。即忽現前。前念開避引導後故。由此謝滅。生果有力。生果功能。名之有力。此答第二徵問意也。言然是謝滅非由緣力等者。緣生事法。任運謝滅。事法生滅。法應爾故。既任運滅。非是假借別緣謝滅。故不待者。是約謝滅也。問待緣不待緣者。必約種子生果。何故剎那滅。立不待緣義。答由種生滅。成不待緣。以不待緣種生滅故。種即生果。此即生果種子待緣。答第三徵問也。問攝論種子六義相何。答梁攝論云念念滅者。此二種子。剎那剎那。滅先先生後滅。無有間故。此法得成種子。何以故。常住法。不成種子。一切時。無差別故。是故一名念念滅（已上）釋曰。言此二種子者。外內種子也。內外種子。各具六義。故念念滅。通二種子。言何以故常住法等者。上成剎那遷移成種。自下遮簡非種子者。常住之法。無念念滅。即外道自性冥諦涅槃等。無有生。不成種子。唐世親攝論云。剎那滅者。謂二種子。皆生無間。定滅壞故。所以者何。不應常法。為種子體。以一切時。其性如本。無差別故（已上）所說義意。與舊全同。無性攝論云。剎那滅者。生已。無間即滅壞故。無有常住。得成種子。於一切時。無差別故（已上）義意全與世親論同。唯識論第二云。然種子義。略有六種。一剎那滅。謂體纔生。無間必滅。有勝功力。方成種子。此遮常法。常無轉變。不可說有能生用故（已上）慈恩述記三本云。謂有為法。有生滅故。於轉變位。能取與果。有勝功能。方成種子（已上）此釋自初至方成種子也。言能取與果者。一切因法。必有二用。一取果用。因法成位。有招果用。二與果用。因成就位。必有授與其果之用。取與二用。即成因義。今此種子。剎那滅故。得有取果之用。述記釋此遮常下文云。無為不然。無轉變故。無取與用非能生也。亦顯大眾等四部。化地部十二緣起。非是無為。無取。無與無轉變故。即遮正量部長時四相。非剎剎滅故。若謂後時有勝功力。初位無者。初亦應有。體一故。如後時。後應無。體一故。如前位。故體纔生。無間即滅。名為種子。有勝功用。纔生即有。非要後時。又遮外道自性神我等。常法為因。無轉變故。瑜伽第五云。唯無常法為因。非常法也。舊人云。真如是諸法種子者非也（已上）言大眾等四部者。等取一說部。說出世部。雞胤部三宗。彼四部本宗同義。說有九無為。其中有緣起無為。十二緣起。自性即是無為故。彼化地部。亦立九無為。與大眾部等所說少異。其中亦有緣起真如。今言非是無為者。此中意說。此種子者。非緣起與無為。彼非種子。無取與果功能故。言正量部長時四相者。彼部即許此法不滅。轉至後世故也。言外道自性神我者。數論外道所立。二十五諦中。自性冥諦。是法根本。不生不滅。常住涅槃。一切外道。所立神我。皆是常法。無有生滅。如是等法皆非種子。以無取果與果二用故。言舊人真如諸法種子者。古來講勝鬘經諸師。弘地論宗之諸師。弘涅槃宗之諸師。如是等師。多立佛性緣起。真如受熏之義。問今華嚴宗。盛陳真如緣起義理。真理不守自性。隨緣轉變無窮。一切諸法。皆真所起。既立真如受熏。豈不隨此破乎。答真如隨緣。不違事法。不染而染。染而不染。大乘實義。祕密要門。本覺真如。隨無明熏。三細六粗。轉變粗強。真如於中。隨順恒有。由法熏習。轉成種子。事門諸識熏增生起。習氣不息。此熏起性。即有真如。總通即成流轉反法之因。正受熏者。事第門識。自體任持。無沒恒轉。若約其性。展轉即有真如受熏任持之義。不異無常之常。不異常之無常。不異無常故。當相受熏。有剎那滅。不異常故。自性不變。作諸法依。不違兩門。已括二邊。不同偏常。無剎那滅。無受熏義。無種子義。然此真如。諸法種者。還是祕密緣起妙義。即終教宗。真實義門。若始教宗。還謂所破。教宗是別義門各成。
    章二者是俱有義等者。此因即與所生現果。而俱時有。若因滅後。果孤生者。隔世間斷。非是已前因種之果。種子生現。此種即與所生現行。必是俱時現前運轉。因不滅時。同時果生故。此因種與果俱轉。與果俱有。故成種子。言何以故者。徵也。即有三徵。空與有力。及待緣故。準前可知。後門亦爾。言由俱故方有等者。此因與果。俱時現前。故云方有。此因與果。待對建立。由此義故。有即非有。以不有故。名之為空。與因俱故。正有此因。由有因故。堪應成果。故名有力。與果俱時有此因種。此因緣種。非孤生。要藉諸緣。故云待緣。文相似言因待緣故。俱故非孤。然俱之言。皆與果俱。梁論云。俱有者。俱有則成種子。非過去未來。及非相離。是時種子有。即此時果生。是故二名俱有（已上）唐論全同。恐繁不錄。無性論云雖剎那滅。然非已滅。何者俱有已滅生果。不應理故。故死雞鳴。是故應許種子與果俱時而住。以此果不相違故。如蓮花根（已上）唯識論云。二果俱有。謂與所生現行果法。俱現和合。方成種子。此遮前後及定相離。現種異類。互不相違。一身俱時有能生用。非如種子自類相生。前後相違。必不俱有。雖因與果有俱不俱。而現在時。可有因用。未生已滅。無自體故。依生現果。立種子名。不依引生自類名種。故但應說與果俱有（已上）述記云。謂此種子。要望所生現行果法。俱時現有。現者。顯現現在現有三義名現。由此無性人第七識。不名種子。果不顯現故。即顯現言。簡彼第七。現在簡前後。現有簡彼法。體是實有。成種子故。顯現唯有果。現有唯在因。現在通因果。和合簡相離。即簡前法為後法種（已上）言此遮前後及定相離者。此遮經部等因果異時。上坐部等。所說亦爾。上座部云。心有二時因在生相。果即在滅。同在現在。勝軍論師。似明上座陳述此義。非實用之。言現種異類互不相違等者。若作問答。問何故種望種子。因果異時。種望現行。因果同時。故論答云。現前與種。各異類故。互不相違。故於一身。俱時現在。有能生用。種子現行。體性異類。故不相違。得同時有。言非如種子自類相生等者。正明所簡種子望種。體性相似。名為同類。以相違故。不得俱時。今是異彼。種現異類。不相違故。因果同時。由此義故。種子自類相生。因果必是異時。種子生現行。現行熏種子。因果必是同時。不相違故。言雖因與果有俱不俱等者。此明種現因果行相。若作問答。問種子自類。種現因果。各於何時。成其因用。答文云雖因子果等。謂與果俱者。種子生現因果。與果不俱者。種子自類相生因果。雖俱不俱異。而成其因用。二門俱在現在。作之以有體故。若入過去。即無因用。體已滅故。未來亦爾。因用未生。體非有故。言依生現果立種子名等者。此明立種子名。即應問言。種子自類。種現相生為俱。立種名。有不立耶。答故有此文。謂依生現行果之種子。名為俱有。立種子名。不依引生自類名種。所以然者。能熏生故。望異類故。果現起故。相易知故。種望於種。非能熏生。非異類故。非現起故。非易知故。攝論第二云。不生現行。名為種類。生現行時。名為種子。故望生現。名為種子。
    章三者是待眾緣義等者。因之自體。是無自性。因緣事。法法應爾故。名為空義。因要假緣。推功緣故。是故因體生果無力。無助緣故。是故此因要藉助緣。是待緣義。梁論云。觀因緣者。由此種子。觀別因緣。方復生果。是故非一切時。非一切生。是時若有因。是時因得生。是故不恒生。若不觀因。而成因者。則一因為一切果因。以觀因緣成故。不得為因。是故五名觀因緣（已上）唐論云。待眾緣者。謂此種子。待自眾緣。方能生果。非一切時。能生一切。若於是處是時。遇自眾緣。即於此處此時。自果得生（已上）無性攝論云。雖爾何故不一切時。常能生果。為避此失。言待眾緣。非一切時會遇眾緣。故無過失（已上）唯識論云。五待眾緣。謂此要待自眾緣合。功能殊勝。方成種子。此遮外道執自然因。不待眾緣。恒頓生果。或遮餘部緣恒非無。顯所待緣。非恒有性。故種於果。非恒頓生（已上）述記云。謂自種子。要待眾緣和合。種子轉變。起取現行等諸果作用。功能殊勝。方成種子。故種自類。非因緣合。不名種子（已上）言此遮外道執自然因等者。述記云。謂外道。執別有一法。名曰自然。不待眾緣。恒頓生果。此方外道。為計亦然。大梵時方等計亦爾。同此所遣。此中且舉一自然義（已上）。言或遮餘部緣恒非無等者。述記云。三世有執。緣體一切時有。即恒非無。今言待緣種方生果。故遮彼執。若緣恒有。應恒生果。種既不許恒時生果。故緣恒無（已上）薩婆多宗。三世實有。法體恒有。既執諸法本來實有。成不待緣。諸法恒有。雖立六因四緣之義。其緣亦皆本自實有。是故此中舉以遮之。
    章四者決定義等者。為諸法種子之處。善惡無記三性決定。名等法因。是故所生現行諸果。三性歷然。名等流果。有為諸法。皆從名言種子生故。善法必從善種子生。不善之法。從不善名言種子生。無記果法。從無記名言等法因生。如是因果體性決定。三性不濫。若自類改變。即是無義。非定有義。三性決定。不改有之。名為有義。依他十有假有。決定自性不改。生果有力。此力能者。是因功用。因種之處。既具應生自果功能。故不假緣。即生自果。名不待緣。此即地論。緣不生自因生故句。亦是雜集。自種有故不從他句。性決定故。成立此義。即同三空第一句義。但有為異。似有法故。梁論云。決定者。由此決定。不從一切一切得生。因果並決定。若是此果種子。此果得生。是故四名決定（已上）唐論亦同。恐繁不引。無性論云。若恒隨轉。非許少分互為種子。何因緣故。不從一切一切俱生。為遮此難。故說決定。雖恒隨轉。以諸種子功能定故。不從一切一切俱生(已上)唯識論云。四性決定。謂隨因力。生善惡等。功能決定。方成種子。此遮餘部執異性因。生異性果。有因緣義（已上）言此遮餘部等者。述記云。遮薩婆多等。善法等。與惡無記等。為同類因。有因緣義（已上）演祕第三云。薩婆多等善法等與惡無記等為同類因等者。問按俱舍云。謂相似法。與相似法。為同類因。三性五蘊。自部自他。唯與自地自部為因。云何今云善望不善。為同類耶。答疏文言。總意談不善得與有覆無記為因。以同部故（已上）述記云。又異熟因。遍善惡性。生無記果。遍行因等。是異性果（已上）演祕云。遍行因等是異性果者。準有宗義。身邊二見。是遍行因。體是無記。遍與同地五部染法。而為其因。五部染中。既有不善。故得因果成異性也。若爾云何。得等流果。俱是染故。名為等流（已上）不善既與有覆為因。有覆無記身邊二見。是遍行因。與同地五部染中不善。亦得為因。總而言之。同是染法。剋別言之。成異性因果也。
    章第五引自果義等者。色法種子。必生色法。不生心法。心法種子。心生心法。不生色法。別別功能。因法歷焉。所生自果。不相雜亂。引自果者。名言種子。有取果能。以引自果。為今有義。即取自果。不生緣果。名為有力。因引自果。功能勝故。因是有力。而後待緣。親因疏緣。和合生故。此是地論第四句。法不無因生隨緣有故。亦是雜集。有功能故非無因句。梁論云。能引顯自果者。是自種子。能引生自果。若阿梨耶識。能引生阿梨耶識果。如穀等種子。能引生穀等果。是故六名能引顯自果（已上）唐論亦同。無性論云。今此種子。是誰種子。答此問言。唯能引自果。所言唯者。若於此時。能生自果。即於爾時。說名種子。種與有種。並無始。故由唯言。遮相續等為種子體（已上）唯識論云。六引自果。謂於別別色心等果。各各引生。方成種子。此遮外道執唯一因生一切果。或遮餘部。執色心等互為因緣（已上）述記云。謂於色引心等果。各自引生。方名種子。非善等色種。生善等心果。可名種子不相應故（已上）言此遮外道等者。述記云。即大自在為因。生一切果等。皆是此計。果應無別。以因一故。果既有異。因亦應別。故非一因生一切果（已上）言或遮餘部等者。述記云。薩婆多等。以善色。望四蘊為因。四望色蘊。亦得為因。此即不然。唯引自果。因果隨順。功能同故。名為因緣。若增上緣等義。則可爾。如何色等。與心為因。不相隨順。功能異故。問性決定義。各生因果。三性不亂。決定不改。亦引自果。與今何別。答引生自果義。似是同。然建立門。彼此各別。彼約三性。此就色心。於三性中。色心差別。色種生色。心種生心。互不相濫。是引自果。於其色中。善生善色果。不善色種。生不善色現行。心法因果。性定亦爾。有此別故。二門歷焉。
    章第六是恒隨轉義等者。此謂種子。隨他運轉。念念相續。至治道起。種子謝滅。於中或則生現。或自類生。治道已來。相續不息。是故言恒。種不自立。要有所依。是故言隨。種是有為。念念生滅。相續生起。是故言轉。轉謂生也。起也。運也。言由隨他故不可無者。此釋成有義。種子事法。不能自立。要有所依。依託他法。種子運轉。由此義故。即成有義。有義是約表詮。不可有是遮詮。不違助緣。因生現行。是無力故。推功緣法。因言無力。由託緣故。即是待緣。此即地論初句。因不生緣生故句。雜集第二句。待眾緣故非自作是也。問此隨他者。是隨何物。其體是何。既有能隨。所隨應定。答攝論唯識。唯言隨逐治際一類相續。至究竟位。未定其體是何等法。是故古來花嚴先德。宋朝日域。異解非一。壽靈法師。引西明師言。此種子隨第八識。依附安住。念念連轉。是名所隨。故言隨他。故指事云。有云。由隨增上等他緣故。不可無也。即不能違彼緣故。無力用。此解亦不爾。若隨增上等他緣故。名隨他者。彼緣非恒有。如何恒隨轉。至究竟位耶。是故成唯識云。或遮餘部緣恒非無。顯所待緣非恒有性。故種於果。非恒頓生。今解云。種子必恒隨果轉故。若不生果。種子者。恒隨所依本識轉故。是故攝論。廓法師疏云。言剎那傳傳。經於多時恒隨轉故者。種子必須恒隨果轉方成種子。言所以者何其根損益枝等同故者。證恒隨轉。如青蓮花根若損益。其枝等果。即同損益。故知。因隨果轉。又測法師云。若不生果。種子隨所依本識轉故（已上）神廓師意。指所生果。為所隨體。若如此義。果俱有果名所生果。圓測師意。指第八識。為所隨處。一切種子。依附本識自體分處。運轉住故。隆光律師。及增真大德。並云。後念種子。隨前念種而轉起故。言恒隨轉。宋朝道亭義苑疏云。因隨果轉。不可暫停。故云恒隨轉（已上）此意即隨種子所生之果。運轉。故云隨轉。指事所舉。隨增上等緣義。隆光師等。隨前念種子義。藥師寺長朗上綱。並義聖律師評之。即言違攝論測疏文也。古德私記。於恒隨轉。建立二種。一果俱有恒隨轉。如蓮花根根莖同時。此依攝論。二自類相生恒隨轉。種子生現行。現行熏種子。種子自類相生。三法展轉。因果同時。約此義中。立此隨轉。依唯識論。明此義也。汎而言之。轉隨轉法。雖無別依。因緣和合。法生言轉。從此已後。念念相續。名為隨轉。而依前念開避引導。後念法生。後依前念。名為隨轉。今此種子。隨逐本識。附在流傳安住隨轉。故第八識。要為別依。是名隨他。依附本識自體分處。展轉相續。至治道際。梁論云。隨逐至治際者。治謂金剛心道阿梨耶識。於此時。功能方盡。故名際。外種子。至果熟及根壞時。功能則盡。是故三名隨逐至治際（已上）唐論亦爾。無性論云。雖復俱有。然非一二三。剎那住。猶如電光。何者應知。此恒隨轉。剎那轉轉。經於多時。恒隨轉故。所以者何。其根損益。枝等同故（已上）唯識論云。三恒隨轉。謂要長時一類相續。至究竟位。方成種子。此遮轉識。轉易間斷。與種子法。不相應故。此顯種子自類相生（已上）述記云。謂要長時。其性一類相續無斷。至得對治道。名至究竟位。各各究竟故（已上）此中意說。所熏種子。必生現行。現行已盡。種子亦謝。初地見道。煩惱種子。見斷二障。所熏種子。無始已來。所有之種。皆悉滅盡。是名治際。十地斷障。彼彼種子。一一究竟。乃至金剛無間道心。治斷邊際。生界功能。極至此時。佛果初安念。解脫道時。皆悉已滅。言此遮轉識等者。述記云。遮七轉識及色等法。不得為種子。此但言心。實亦遮色。經部六色等。能持種子。亦此中破。以三受轉變。緣境易脫故（已上）言此既種子自類相生者。述記云。即顯前種生後之義。此非俱有。俱種攝故。攝論無此（已上）廣說如彼。恐繁不引。唯識論說種子六義云。唯本識中。功能差別。具斯六義。成種非餘。外穀麥等。識所變故。假立種名。非實種子。此種勢力。生近正果。名曰生因。引遠殘果。令不頓絕。即名引因。內種必由熏習生長。親能生果。是因緣性。外種熏習。或有或無。為增上緣。辨所生果。必以內種。為彼因緣。是共相種。所生果故（已上）此文段中。唯本識中下。總結斷簡。結上六義。斷簡外種似實義故。言此種勢力下。雙辨內外生引二因。言內種必由下。四緣分別。辨內外種。因非因緣。熏不熏別故。唯識論中。唯內種子。具有六義。世親攝論。亦通外種。成立六義。故唯識論。引來料簡。彼穀麥等外諸種子。唯是識心之所變法。非實種子。唯是現行所有法故。而假名種。假亦具足六義無過。種子六義。一一具遮不成種子之法。或遮無為。或遮心心所等。而不遮色法。述記云。不遮色者。色法外種。亦具此六義。故假名種子。若爾如何與果俱有。復如何言常恒隨轉。無性攝論。不簡差別。唯言內種有。世親即通。然彼一一皆自釋言。內法如此。外法如此。至果俱有。唯言內種。即不論外。勘彼一一次第準之。今釋。外種亦有果俱。如蓮花根生蓮花等。非因滅位。其果方生。根莖同時。世極成故。此解稍好。可細尋之（已上）此釋攝論六義意致。唯識六義。一一遮餘無為有為。外道小乘。如是等也。述記云。攝大乘云。作不作互得過。故成相違。外種內為緣。由依彼熏習。又引頌云。天。地。風。虛空。波。池。方。大海。真內所作分別。不在外。故由內種。外穀等熟。彼非實種。問種亦識所變。應非實種子。答曰。不然。內種識變已。復生麥等。麥等後識變。以熏變故。故非種子。如眼根等。故下文云。外麥等。剋體非因緣因緣生果故。因緣唯內種。非外種故（已上）問外稻穀麥等。亦有熏習耶。答內之熏習。要是因緣。是真熏習。生現行法。外穀麥等。假名種子。雖有熏習。而亦非實。假名熏習。有無不定。述記釋論內種必由熏習生長已下文云。內種是因緣。必由熏習。方能生果。法爾種子。必由熏長。方能生果。故新熏熏生。方能生果。有情法故。乃至無性攝大乘第二卷說。如從其炭牛糞毛等。如次生巨勝青蓮根及蒲。非巨勝等與炭等俱生俱滅。互相熏習。而從彼生。名無熏習。如巨勝等與花等俱生滅。由熏習故。生香氣等。名有熏習。外種不定。內則定熏。故外種子。既唯現行。為增上緣。辨新生果（已上）外種既非實。外種等境。唯是所生所變現行法故。外種必由內種因緣。述記釋論必以內種等文云。此顯外種非無因緣。從內共相種子生故（已上）器界國土。皆從內識共相種子。所變現故。
    章是故攝論為顯此六義而說偈言剎那滅俱等者。攝論六義所列次第。即如頌文。與今章別。唯識所列。亦同攝論。若章次第。列六義者。頌曰。剎那滅。俱有。待緣。性決定。唯能引自果。恒隨轉。應知。問何故今章所列次第。不同攝論。與本別耶。答攝大乘論。破外道等邪執妄因。顯示大乘真實理門親因緣義。次第遮非。陳演是義。由是為次。列示六義。今此章主。依地論等。顯示種子因緣。自體空有相由緣起實德。是故次第列明異彼。指事釋家。細明此義。上解第二釋相門竟。

延慶四年（辛亥）正月二十六日。於東大寺戒壇院酬實圓比丘雅請述之
華嚴宗沙門凝然春秋七十二
右以嵯峨大覺寺所藏然公手筆之本校之
文化八年辛未八月望
比丘典壽春秋五十四

五教章通路記卷第二十四（終）
五教章通路記卷第二十五

　　東大寺沙門凝然述
      

    章第二建立者問何故定說六義等者。建立門。顯示能生種子因門。決定唯六。非是餘數。於此門中。有六問答。第一問答。簡去增減。言一因有力不待緣等者。初是因中。具足自德。無有所闕。故不待緣。此句即成第一第四。次句因緣相資成故。即成第二第五兩義。後句因種所具眾德。全讓緣法。是故因力全成不作。此句即成第三第六。言又由上三義因中各有二義等者。依他事法。必具空有無性。似有緣生無體。二義歷然。不相離故。此等義理。如前頻陳。
    章何故不立第四句等者。第二除去非因。宋本有問答言。義苑所牒章云。問何故不立第四句無力不待義耶。答以彼非是因義。故不立思之可見（已上）此是地論第三句。不共生。無知者故。作時不住故之句。雜集無作用故。不共生句也。若作不作義。具足生法。四句因緣。一法上具。今約緣起當相。為言。是故因無力不待緣。非因。
    章問待緣者待何等緣等者。第三辨定緣體。上六義中。有四待緣。空有力待緣等此所待之緣。事須定指故。言因事之外增上等三緣者。事法生起。必由四緣。一者因緣即是種子。名親因緣。是法親因。辨生自體。因即緣故。名為因緣。因立緣名。非疏緣緣。不同餘三緣緣是疏助之緣。二等無間緣。心心所法。生起之時。前念心心所。開避引導。令生後念心心所法。若現在心法。不落謝入過去世者。後所應生心法。不能生起。前心壅住。不開避故。今此心法。因緣具足。依現在世引導力故。後心得生。前心後心。皆是一類。俱是心法。是故言等。前念次念。此心得生。於前後中。無有間隔。故云無間。等無間心為緣。後心得生。名等無間緣。此新譯語。舊云次第緣。前念次剎那中。無間隔。次第生故。三所緣緣。心心所法。生起之時。必託所緣境。即得生起。若無所緣。心不能生。以所緣境為緣。是故名所緣緣。舊云緣緣。心心所法生時。此心即變境界。此心轉變。作境界故。依所變境。能緣之心。即得生起。心能變境。託境心生。此二必是一念同時。無有前後。心法速疾。轉變自在。作成諸法。不可思議。此等無間。及所緣緣。唯心心所起時具之。色法無有此二緣故。四增上緣。色心法生時。疏助與力。令因感果。名增上緣。如彼五根令五識住。令識緣境。勢力增上。或順或違。助因必有勝勢用。故立增上名。此後三緣。疏助名緣。為因作緣。非辨體故。親辨果自體。名親因緣故。問此後三緣。緣助用者。為於因成緣。於果作緣耶。答疏助緣者。助因令生現行果法。本是助因即成助果。由助因生果有勝勢力故。等無間緣。由所念心開避引導。後念因種。即生現行。居現在故。其所緣緣。心法依託自所變境。心心所法。種子生現。增上緣者。由彼與力不障緣用。種子生現。是故三緣。皆助親因及現果也。此因緣者。教中因此唯言因緣。因即是緣。持業釋故。而顯幽抑。名因緣緣。問此因緣緣體。總有幾種。答因緣差別。有二種體。一者種子。二者現行。問種子親因。應是因體。何故現行。名因緣體。現行是種所生果故。答此現行法。亦熏種子。是名現行熏種子因緣。故以現行。為因緣體。總而言之。有其三相。一種子生種子因緣。二種子生現行因緣。三現行熏種子因緣。雖種子體有其二種。而開義門。成此三相。問種子現行。俱為因緣。此二種上。各具幾義。答種子之上。具足二義。一種子生種子。二種子生現行。此一種子。通二門故。現行法上。唯有一義。即熏種子因緣之義。問此三因果。生起之相。為是同時。是異時耶。答種子自類相生因果。必是異時。前念種子。生後念種。同一類故。不能同時。前後隔念。法爾相故。種子生現。現行熏種。必是同時。種子現行。是異體法。故是同時。不相違背。問種子生現。現行熏種自類他類。云何分別。答種子生現。必是自類。此類種子。決定不生餘類現故。若生異現。非是其法種子義故。現行熏種。即能熏成自類他類種子。於此所熏。皆因緣義。問自類現行。熏自類種。因緣是爾。如何此現熏他類種。成因緣義。其現熏成行相云何。答種生現行必是自類。現行熏種。非唯熏成自類種子。亦是熏得他類種子。且如眼識現行緣境熏得後念眼識見種。即是自類眼識現行。即熏自類眼識種子。若善惡中。熏得前六業感異熟無記種子。即是現行。熏他類種。成因緣義。無有遮妨。問種子自類相生因果。種子生現。現行熏種。此三因緣。為實因緣。有不爾耶。答種子生現。實是因緣。親辨成生自體果故。現行熏種。實是非因增上緣。增上緣中。談因緣義。唯是現行熏種而已。非是辨生自體果故。而名因緣者。不同餘法增上緣故。種生現時。彼增上緣。與力疏助。故唯得名增上緣力。永不能與其因緣名。今此現行。熏種子時。必有親辨其果之義故。親建立因緣名義。種子自類相生因緣。不同種子生現因緣。唯是種子。有為法故。念念生滅。自類自類。前滅後生。既是自類。非是他類。故是名為自類因緣。上三類中。實親因緣。唯是種子生現因緣一種而已。而復餘二。以別義故。名為因緣。有親辨故。問一切因緣皆親因緣耶。親因緣故。生現行耶。答此事不定。不可一例。或有是因緣法。不名因緣。或有此因緣法。亦名因緣。非因緣者。煩惱種子。加行智所伏。永無生起現行。用力。雖是種子。不生現故。言非因緣。而此種子。因緣法故。又將心種子。望色現行。不名因緣。如是等也。是因緣者。將心種子。望心現行。將色種子。望色現行。此因緣法。能生現行。即是本有新熏種子。皆親因緣種子故也。問等無間緣。過去現在心。取何世。為當種子現行俱取。亦不爾耶。答於過現中。正取現在心心所法。為等無間緣。過去已滅。是無體故。於種現中。唯取現行八識及其一一相應心所。為等無間緣體性。以彼種子無依用故。現在現行八識。一念心心所法。有能引起後念功能。為無間緣體。種子雖是前後相引。非緣慮故。是故緣慮及與開導。具二義者。是無間緣。問此現在世。心心所法。入過去故。後心心所。來在現在。故無間緣。應在過去。引導開避。何必居現言開導耶。答現法入過。已滅無體。以無體故。無可開導。故在現時。引導後念。後法生時。前法謝滅。其所生法。替處現世。如是展轉。引導傳來。無有窮盡。故引導已。即入過去。入過去故。後來居現。非入過去。方開導後。問今開導者。為唯引自類。復有開導異類心法耶。答唯是自類心心所法。無間開導。不開異類。是護法論師正義也。不同難陀安惠言異類識開導相引。彼二師云。入滅盡定雖歷多劫不起六識。若起定時。七八二識。引導六識。今現起故。此即異類相引上起。護法論師。雖經多劫。入定已前。欲滅心時。最後念識。遠能引導。出定起識。此即自類心識引生。問等無間等。有何等相。答解釋等言。西方三師。一著名沙門云。等義有二。一者體等。二者數等。前念後念。皆此心王。前念心王。引後念心王故。名為體等。前後心所相引亦爾。言數等者。前後心王。心所。各引一數故爾。二安惠難陀並云。等唯一義。謂類等也。如一眼識引得後念舌識。或一或多。隨時不定。雖是異類。等是識類。三護法論師云。等義有二。一者數等。如前著名沙門。二者用等。所謂前念。是一心王。能引後念一聚心王心所令生。以前念一心王力用。與後六法力用齊故。前念第八心王。引起後念一聚心王心所法故。一是心王。五是心所也。故云六法。問若立用等。何用數等。其數等者。前後一故。答雖有六法。唯一心王。一作意數。一觸受等。王數雖異。數唯各一。是數等義。問護法論師。立二種等。有何所以。答二一二種等。有所簡故。建立用等。簡異著名沙門體等。若立體等。前念一識。生後一識。前一心所。引後一所。若爾。有漏之位。七八二識。不與信等心所相應。無漏之位。七八二識。如何得與信等相應。既體等故。信等應闕。故立用等。破彼體等。建立數等。為破難陀安惠二師。前念少識。開避引導後念多識。彼數不等。引多識故。又簡上座部及末經部。少色引多色為無間緣。問等無間法。皆其緣耶。答未必然也。或有等無間法。不名無間緣者。無學最後念蘊是也。唯有等無間法。更不引生後念心法。故不名等無間緣也。或有是等無間之法。亦名是等無間緣者。除入無餘者。自餘一切心心所法。皆無間緣。問所緣緣中。有何差別。答所緣緣者。謂若有法。是帶己相。為彼心王及心所法。成其所慮所託境界。此體差別。總有二種。一親所緣緣二疏所緣緣。若與能緣。體不相離。是見分等。內所慮託。此行相。名親所緣緣。若與能緣。體雖相離。為其本質。能起自內所慮所託。此行相。名疏所緣緣。言有法者。實有體法。為能緣心。成所緣緣。言帶己相者。相謂相分。己謂見分。此相分者。即是見分家之相故。所言帶者。此有二種。一者挾帶。彼根本智。緣真如時。所證之境。名為挾帶。見分之處。挾帶如相。為所證理。是名所緣緣義。二者變帶。彼有漏智。緣境相時。名為變帶。自心轉變。作影像相。以為所緣。是名變帶。彼後得智。及以有漏心心所法。皆是變帶。不同本智親挾帶彼真如體相。似立之法。及無體法。不能生識。有實體法。能生識故。心上現影。是名所緣。此有體境。能牽生心。是名為緣。是故通名所緣緣也。所言見分等內所慮託者。若細言之。相分是見分內所慮託。自證分。是證自證分內所慮託。證自證分。是自證分內所慮託。真如不離識故。亦名所慮託也。內所慮託者。是親所緣緣。所言疏所緣緣者。本質之上。必變影像。此影像者。見親所緣本質。望見中隔相分。故為見分。成疏所緣。此本質境。能為影像。作其根本。變影像相。今見分緣。名疏所緣緣。問所緣之法。必是所緣緣耶。有不爾耶。答未必然也。有是所緣法不名所緣緣。如空花龜毛等。但是所緣非所緣緣。無體法故。有是所緣法。亦所緣緣者。一切有體實之相分。是其體也。問增上緣中。有幾體相。答此增上緣。總有四種。一順增上。二違增上。三有力增上。亦名親增上。四無力增上。亦名疏增上。如水土與芽莖等。作順增上緣。九緣與眼識。為順增上緣。如是等也。如霜電與青黃。為違增上。眼與闇冥。作違增上。如智與惑。是違增上。五根與五識。是有力增上。此人五根。與彼人五識。為無力增上。問諸增上法。亦增上緣耶。答未必然也。或有增上法而非增上緣。如五位無心時之五根。是增上法。而非其緣。或有亦增上法。亦增上緣。五根發識。是增上法。是增上緣。色界鼻舌二根。是增上法。非增上緣。欲界之鼻舌。即兼兩門。四緣義廣。略舉梗概。一切心法。四緣生起。一切色法。因緣增上二緣生起。四緣皆是持業釋也。此親因緣。藉諸緣者。即等無間等三緣是也。親因待緣。必是三緣。等無間緣。及所緣緣。亦是增上。而以別義。建立異名。增上體廣。故題總名。總即別名。其例是多。今實待因事之外增上等三緣者。如眼識生。即以眼識種子。為親因緣。以前念心。為等無間緣。以色塵境。為所緣緣。以有眼根。為增上緣。一因三緣。同時和合。眼識得生。一切心王心所生起。皆由四緣。闕一不生。色法生起。必由二緣。所謂因緣及增上緣。如第八識所變器界。共相種子。為親因緣。其變五根不共相種。為親因緣。五根器界。所變類時。與力不障。為增上緣。增上體廣。乃至無為。成增上緣。五識所緣五塵生時。影像相分種子。為親因緣。與力不障。親疏勢助。為增上緣。色心種子。在本識中。與此本識。非一非異。由非異故。以第八識。名種子識。此種子處。即其六義。名因六義。言不取自六義更互相待者。此待緣體。既是三緣。六義唯是因中所具。是故待緣。全除去之。
    章問因望緣得有六義者。第四緣無六義。此問意云。以因望緣。因具六義。若緣望因。緣中亦應有六義耶。若作六義。一空有力不待因。二空有力待因。三空無力待因。四有有力不待因。五有有力待因。六有無力待因。緣有力不待因。緣有力待因。緣無力待因。此三各有二門。故成六義。不可有此義。故問答除之。言增上緣望自增上果得有六義等者。因緣二法。各有其果。其緣之果。辨自體故。如外穀果穀麥為種。即生穀麥。即因之果。親辨自果。同內親因所生之果。水土時節人功四種。並增上緣。藉此諸緣。穀果得之。以水土等。望穀麥稻種。水等並是增上疏緣。然此水等。有自辨果。穀果美熟。由地味肥。色相殊勝。由水潤養。穀果始終。成辨圓熟。由待時節。除去卑草。修治田畝。由此穀麥生長成熟。此即人功所致之果。如此諸果。親是由緣。眼根精徹。所見分明。眼根若損。所見不明。若闕空明。內眼所見。不能明白。有空明故。眼所見色。明白了了如是等事。皆緣之果。並是親辨。故具六義。同因六義。如五果相。其等流果。即等流因。所辨生果。自餘諸果。皆疏緣之果。而一一果。對其因法。皆是親辨。增上果者。即增上緣之親生果。異熟果者。異熟因之果。如是等也。今此增上緣之果。正從增上緣。而所辨生。等無間緣。及所緣緣。總束言之。增上緣攝。同是待緣諸法故爾。既是辨生自體得之。是故六義自然具足。若立其名。應言有不待緣等。或言不待因。亦不可遮妨。言望他果成疏緣故不具六者。種子之果。名為他果。增上為自。種子為他。穀麥等果。即彼之果。以水土等。望穀麥界。即成疏緣。既是非因。故云疏緣。以疏緣故。緣中無六義。言親因望他亦爾者。以親因緣。望增上果即成他果。非親因緣所生故。既是他果。故親種處。不具六義於此門中。總有四句。一親因生自果正具六義。二疏緣成自果亦具六義。以增上緣之自果故。三疏緣望因之果。四親因望。疏緣之自果。此二因果。疏遠非親。不具六義。
    章問果中有六義不等者。第五果無六義。亦名果唯空有。親因成果。此因望果。因處具六義。望果具有有力無力待緣等故。若果望因。果處不可有有力等。唯有空有二義而已。一切諸法。若因若果於一切時及一切處。無有不具空有義故。是故果中。有空有義。言謂從他生無體故是空義者。法本不自有。從他而有。既從他有。故有非有。即成空義。言從他者。是從因故。言翻因故是有義者。此明有義。翻字寫誤。宋本云酬因故是有義。故酬字正。言酬因者。因處必有取果之用。與果用。由此二用。即有果故。既果現有。成有義。云若約互為因果說等者。以此為因。以彼為果。即以此果為因。即以此因為果。同時相因。同時成果。是名互為因果之相。猶如來蘆互相依持。作建立因。為建立果。又如燈火事熱器燋炷。發明破暗。互為因果。成燈火事。如是內法十二因緣。互為因緣。互為因果。轉識賴耶。互為因緣因果等法。一切為因。多具六義。及具空有。一切為果。唯有空有。無有六義。雖有空有。而無六義。有六義時。必有空有。以空及有成六義故。言為他因時者以因所生果。為他因之時。既是因門。故具六義。言與他作果時者。以此親因。為他果時。雖體是果。以因為門故。此因中具足六義。
    章問若爾現行為種子因等者。第六種有六義。此問因依前答而來。前所立義。雖所生果。而作因時。必具六義。是故徵難。言現行為種子因者。第八所持種子之中。必有七轉現行之因。是親因緣。此親因種。隨應生起七轉現行。此是種子生現因果。此七轉識現行之果。隨應熏成七轉識種。及相分種。亦熏第八種子。此即能熏七轉為因。現行作因。名果為因。所熏七轉識等種子。以為其果。種子作果。名因為果。此即現行熏種因果。既是現行熏種因果。此因門中。應具六義。言果還作其親因故。言隨勝不具者。本末種者。雖有為果。體是種故。於果有用。因具六義。具六勝故。故云隨勝。言論說者。唯識二云。然諸種子。略有六義。依此文故。言種子六義。種子勝故。必具六義。對瑜伽論種子七義。故唯識言略有六義。言此約初教者。約教明之。上是始教。雖有現行熏種子義。就殊勝。言種子六義。言若約緣起祕密義等者。此約終教圓教陳說。本覺真如。隨無明熏。漸粗漸強。三道輪轉。真妄和合。成梨耶識。染淨二分。不二而二。事法熏習。成事種子。此種子中。有所熏氣分。是事種子。其性是理。此真如法。與熏氣合。既流轉因。亦是反流歸還之因。染淨皆種。種子之性。是本覺理。此二總通。為親因緣。是終教等。深教所談。非唯第八有此六義。亦七轉識現行法中。亦皆真如淨法潛流。此現行識。其自體淨。本覺真理。總通熏成後念七轉識等種子。是故現行果作因時。必具六義。真理遍故。真有六義。攝事現行。與理非異。現行之法。具足六義。還成因故。是名緣起祕密之義。始教粗淺。不知深故。對彼故言祕密義。言以此教中六七識等亦藏是如來藏等者。即如次前陳述真如隨緣作故。是故本識所具六義。全體乘下。即在現行七轉識中。轉識是果。望所熏種。名之為因。所熏種子。名之為果。上言互為因果。果為因時。具六義者。即此終教圓教妙義。
    章第三句數料簡等者。分別諸法。不過四句。兩單雙亦。雙非為四。初二影略互顯為二。初單顯下。是單影顯。次單影之下。是單互顯。第三兩亦之下。俱非。第四俱非之下。俱是。亦名二互俱是俱非。是故四句同時具足。無有相離。言有前後。言初約體有無而有四句等者。約法自體。有空有義。法有無性空。緣生似義故。空有二門。無暫相離。故隨法法。有空有義。此約諸法自體性故。言一是有者三性因果。決定不定。是有有力不待緣故。於果有力。因種之中。自德滿足。不待緣故。言二是無謂剎那滅義者。種子有為。念念不住。生已即滅。無有暫留。是故決定成空無義。即是空有力不待緣義也。言三是亦有亦無等者。問何故引自果俱有。無二耶。答此二俱是有力待緣。故云無二。問何由無二。成雙亦句。答雖是無二。而引自果。是有下句。故成亦有。俱有一門。空下句義。即是亦無。故由無二義。成亦有亦無。言四非有非無等者。謂待眾緣。及恒隨轉。俱是無力待緣門故。故云無二。所以成雙非門句者。待眾緣。是非有。恒隨轉。是非無。空下法故。非有有下法故。非無故。成兩非。問初後二。互亦是無二。何有二句。成互單句。答俱是無力待緣句。雖然有二義故成單。一空門義。二剎那滅義。此二當體俱空成單。此空有力不待緣。成單空義。單有亦二。一有門義。二性決定義。此二當體俱有成單。此有有力不待緣。成單有義。此是法體空有相即四句。
    章就用四句等者。此因生果。名為功用。自他功用。有力無力。互相成立。有此句數。隨轉待緣。俱是無力待緣之法。故云無二。空有雖別。俱因無力故。云不自生。剎那決定。俱是有力不待緣義。既不待緣故。不他生。俱有自果。俱是有力待緣。問有力待緣。應言非無因。何言不共生。答雖是應言非無因生。而其親因。及增上緣。無知者故。作時不住故。無作用故。俱是遮詮。非表詮故。其非無因生者。次下成立六句和合。因義方顯。此時即遮無因之義。是故此句約無作用。言非共生。言由其三句各合其六義者。各字宋本無之。各字無用。寫者合字謬作各字。更亦安合字。無各字好。六義具足。方成因義。即遮無因。言是即由斯六義等者。此結用門。因不生緣生故。緣不生因生故。非因緣合。非無因生。四句遮詮。故言全奪。言故地論云等者。此引二論。證上用門因緣全奪。十地論第八。明十二有支次第相生因緣。作此四句。順觀逆觀。行相極繁。今約有支。言行相者。且如無明因緣生行。無明望行。是增上緣。行是發業。惑與行作緣。起行支故。而實行支從自種生。雖有自種。若無惑緣。行無現行。雖有行種。若無惑緣。行支不生。由此義故。即成四句。一行種不生。惑緣令生。以緣奪因故。二惑緣不生。行自種生行故。以因奪緣故。三不從共生。無知者故。初句因不生。次句緣不生。並取用故。四不從無因生。隨緣有故。初句緣生故。次句自種生。雙取用故。此緣有者。因緣並取。總言因緣。此四句意。要略如此。重重解釋。具如玄記第十三卷。并大疏演鈔細明。言又集論云自種有故不從他等者。此出雜集論第四卷中。彼即顯示緣起之法甚深微妙。七字四句。如次顯示緣起四門深奧道理。初句明自種子具德。雖有眾緣。若無種子。不能法生。故非他作。次句意說。雖有種子。若無眾緣。不能法起。故非自作。第三句者。雖有種子及增上緣。俱無作用。故非共作。初句非他作。與次句非自作。並取用之故。俱無有能生作用。第四句者。種子增上緣。俱有能生能起功能。故非無因。初句種子生。次句增上緣生。並取立之。故有功能。非無因生。
    章問此六義與八不分齊云何等者。此明法有遮表。遣情顯理。言八不者。出本業瓔珞經。亦在不增不減經。依此所說。龍樹菩薩中論初。舉此八不。直顯諸法本源旨歸。壽靈大德。引大般若經。第三百八十四云。不生亦不滅。不常亦不斷。不一亦不異。不來亦不去（已上）後代新譯心地觀經云。法身體。遍諸眾生。萬德凝然。性常住。不生不滅。無去來。不一不異。非斷常（已上）諸大乘經。說真如理。多分不過此八不法。法花中。說六無四非。合成十不。般若心經。總說六不。雖有增減。義是八不。言八不據遮等者。問此答中。有二釋。遮表反顯。有何差別。答遮表反顯。是語左右。義類是同。有何差別。若亦細明差別相者。初釋總明法體行相。不對情見。任運見故。任運見法。有遮有表。八不遮詮。六義表詮。俱顯法義。後釋破執。破邪謬故。對此顯理。法功顯故。邪執自泯。然直顯門。本無邪執故。任運自然。顯法體用。
    章第四開合者或約體唯一等者。此因法義。增數開數。一體卷促。六義合成。因體唯一。於此一法。無性緣起。是故成立空有二門。言或約用分三等者。有力無力等。約因感果勢力作用。體上業用。不離體故。言或分為六者。於此三句。各有空有。是故因門即成六義。言或分為九等者。有力不待等三句。各具三句。舉一全收。隨舉滿故。十二。十八。三十六義。增數開演。如文易見。
    章第五融攝等者。六義之上。具足六相。總同成三。成圓融門。別異壞三。是行布門。行布即圓融。圓融即行布。二門一揆。成種子法。言答六義據緣起自體等者。真如本覺。不異無常事法緣起。此緣起法。任運遍轉。因緣和合。顯法業用。是故六義。顯法功能緣起義門。六相融攝體上義門。成六種相。言順去非者。言因不生緣不生等故。遮情皆是三乘教相。遣情去非。不過三乘教文。安立施設分故。雜集論等。建立四句。多約遮情遣非義故。一乘教相。通顯緣起自得業用。是自在義。故說六相。示任運德。然以四句。去情遣非。更以六相。恣顯自德。由此善巧。即入普賢圓滿法界。成就文殊大智。最極自在法門。是故四句。六相法義。俱為歸入毘盧遮那大海本源。善巧方便。
    章第六約教辨等者。上來五門。雖六義相。道理狀貌具足周備。而未辨明約就五教。有其增微顯了隱密。故立此門。陳教分齊。言若小乘中法執因等者。此明愚法小乘教中。全無因種六義名義。愚法小乘。雖斷凡夫外道我執。而未泯亡彼法我見。故執五蘊十二處等。諸法體性。全是實有。以大乘宗見之判之。小乘所計。皆是法執。法執心中。計一切法。實有其體。如薩婆多。有二種實。一三世實有。二法體實有。過去藏中。有一切法。現在有法。謝入過去。故過去中。一切色心。非色非心。無量法體。積集落謝。含攝無盡。未來藏中。未生諸法。無量無邊。包含住在。彼可生法。即在未來生相分位。至現在時。住異滅三。居念中。即入過去。三世之時。及其諸法。俱有實體。毫釐不空。此實有法。有因有果。因能感果。果能酬因。因有六種。能作。俱有。同類。相應。遍行。異熟。六因隨應。感成五果。建立因緣。盡諸緣相。謂因緣。等無間緣。所緣緣。增上緣也。六因唯薩婆多用之。許有六因。經所說教。四緣有宗并餘諸部皆共用之。大乘宗中。亦立四緣。小乘六因四緣之中。無有因生緣不生。緣生因不生等義。不立種子故。無六義故。法執心所計義理。唯住有相一分。無有假立義門。故四緣等。全無有此六義名義。言若三乘賴耶識等者。此明三乘教所明因義。此總通言三乘教宗。於中一分賴耶識者。即是始教。如來藏者。即終教宗。始教即是異熟賴耶。賴耶所持種子之中。具有六義。唯是事種不通理性。終教第八異熟賴耶。通如來藏。本覺隨染。成三細等。其三細中。有本覺故。真妄和合。成梨耶識故。賴耶識言。亦通終教中。真妄和合。成梨耶故。言法無我因者。即指如來藏性。賴耶自性。不生不滅。是法無我。自性清淨。對小乘宗人無我理。就不共門菩薩所具。言法無我。實通二空無我真理。名如來藏。如來唯真。藏是覆隱。或能含藏。或所含藏。皆目事法。真如隨染種子因中。具此六義。而非事事無礙圓融。是故猶即名三乘教。若頓教宗。六義絕離。因即非因。所生諸果。即是不生。如是等也。言一乘普賢圓因中等者。此明別教一乘。法界緣起法門。妙因六義。所生之果。既是十玄重重無盡。故能生因六義。圓通具足主伴。無盡緣起。言又由空有義故有相即門也者。此下正明別教一乘。無盡圓融。因果行相。因既圓通。果亦融通。由因種中。空有義故。果中即有相即門義。由體空有。成相即故。言由有力無力義故有相入門也者。因門之處。力用交徹。於生果法。有力無力。故所生果。亦力用交徹。有有力無力。言由有待緣等者。因中既有待不待緣。故所生果。有同異體。因種具德。不用待緣。緣德本自在因中故。故所生果。有同體門。彼此同體。一中圓備。種因之法。讓功助緣。彼此各別。因即似緣。故所生果。彼此異體。同體異體。俱有即入。言由有此等義門故等者。結成。所生果法。即入融通。所以此因門段。明彼所由。故次後文。明十玄義。次第相由。鉤鎖列故。上要略解種子義竟。

延慶四年（辛亥）春二月三日。於生馬大聖竹寺阿藏院。為實圓禪明房述之
華嚴宗沙門凝然春秋七十二
右以嵯峨大覺寺所藏然公手筆之本校之
文化八年辛未九月十七日
比丘典壽春秋五十四

五教章通路記卷第二十五（終）
五教章通路記卷第二十六

　　    東大寺沙門凝然述
    　　  
　　　　　　
　　　　　　
　　　　　　

    章十玄緣起無礙法門義第三者。玄謂深奧。即深邃奧賾。幽濟微密。遙遠懸遐。涯底高卓。皆是玄之義類。橫豎上下。無不皆玄。此十玄門。即四法界中一。是事事無礙法界也。此事事鎔融無礙法界門。甚深廣大。故總言玄。雖四法界皆甚深法。除三異門。立其嘉號。法性緣起。成立事法。因緣和集。假合生起。名事法界。事法虛浮。緣生無性。和合假立。無自性故。名理法界。全理成事。全事即理。同時融通。名為事理無礙法界。事理及無礙。故三立別名。今由法性融通。緣起相由等故。事事相即。融通無礙。分限隔別。障礙之法。即入遍容。不可思議。諸義門中。深奧超絕。無如事事無礙法界。是故此門特名玄焉。清涼大師。貞元疏一。陳述圓教菩提心相。先明事理無礙菩提心義。謂一色一香。無非中道。陰入皆如。無共可捨。無明塵勞。即是菩提等。全如天台圓頓止觀。次明事事無礙菩提心相。發端即言。若入玄者。即是香象事事無礙。大疏鈔等。事事無礙。獨名玄門。如若約教道。三祇未入玄等。問別教一乘。明四法界。皆既別教。是故四界皆應名玄。別教不共。皆是玄故。何獨事事無礙名玄。答若通言之。別教所明四種法界。一切名玄。四種法界。舉一全收。以無單獨事理等故。以不異事事無礙。事法及理法等故。三乘教中。唯明事法。唯說理等。無有舉一全收之義。今別教門四法界中。唯舉事等。有同三乘所說義門。然其事事無礙法門。非三乘教所及所談。是故單獨事事無礙。名為玄門。顯超絕故。言緣起者。是依他法。因緣和集。所生起故。今此緣起。是所緣起。其因六義。是能緣起。親因緣種。能生現故。此所緣起諸法。方德具足十玄。即入無礙。故緣起法。更言無礙。此即緣起法上。具足十玄無礙圓融義理法門故。云無礙法門義也。問何故此門次前而來。答前種子義。明親因緣。由此所生現行諸法。是種之果。於此果上。陳述事事無礙相狀。有因六義處。具有相即相入等義。故所生法。亦有空有同體等義。此同體等。即入無礙。是十玄相。甚深微妙。是故此門次前而來。
    章夫法界緣起乃自在無窮者。標舉所宗法界法門。法界體性。本來自爾。有佛無佛。性相常然。古今常恒。安住廓焉。舊來緣起。遠離始終。眾生本源。諸佛體性。諸佛所依。眾善朝宗。萬德所歸。億度所蘊。啻此甚深法界而已。
    章一者明究竟果證義等者。因果二分。十佛自界。普賢境界。前一乘義初首已明。今恐重繁。不復更釋。問前已陳述因果二分。何故於此復更明之。答前明二分。為立別教一乘義門。先開因果。然後因中。建立教相。辨明三外別教一乘。彼為總明一乘義故。今明別教事事無礙。先開二分。就因分中。成立對緣。說圓融法義。是故此門明此二分。問義理分齊四門法義。皆是圓教所說義相。三性義初。可明二分。何故此中。方辨因果。若因果二分。唯在別教。三性種子。復通終教。是故前中。不明二分。今就別教。獨開二門。此門後門。俱明別教一乘宗義。無所濫故。
    章一即一切不可說其狀相耳者。此明果分自內證處。有圓融自在德。雖有即入。唯佛與佛自證境界。非機所見狀貌行相。是故不可如因分中。說其狀相。非謂果海中。無相即圓融。若果分中。無即入者。因分之中。不可得有即入重重。全取果分。立為因分。示機緣故。因分所有一切法義。緣有果分自證之中。但自境界。與示機根。以此為其因果之異。所有義門。無差異故。問果分即入。與因分中即入無盡。有何差別。答相即相入。無盡等義。因果二分所有相貌。無有差別。果分即入。唯佛與佛。示相見聞。名證境界。不可立名示說見聞。不對機故。離教說故。唯名自證。亦名所得。因分門中。即入自在。被根緣。對機為本。示教利喜。雖說自證究竟果位。皆對根機。示此法義。是故皆名普賢境界。
    章如華嚴經中究竟果分國土海等者。究竟果分。總舉體相。國土海者。別舉依法。十佛自體。別舉正法。果分體性。不過依正二報事故。雖果分法是不可說。如來自內果海法體。必有依正二報德故。果分所居。是不可說。以言強陳。佛果自體所居之處。名國土海。為因位人。所示依報。名世界海。果分寄言。國土海相。第二會初。名號品說。故彼文云。是時文殊師利菩薩。承佛神力。觀察大眾。歎曰。快哉。今菩薩會。為未曾有。諸佛子。當知。佛剎不可思議。佛住。佛國。佛法。佛剎。清淨。佛說法。佛出世。佛剎起。諸佛阿耨多羅三藐三菩提。皆不可思議（已上）此中十句（實有九句。減數十故）依正二報。多間陳說。十句皆言不可思議。即是果分依正二報。自證境界不可思議。佛剎。佛國。淨剎起等。是國土海。果分依報。不可思故。佛住佛法佛說法等。是佛身體。果分正法。不可思故。其佛剎起。佛出世等。似是對機示現應作。然以因緣。從本言之。是果性海不可思議。以體從緣。即體顯相。今既一切不可思議。諸法從體。當不可說。果佛自體。所住依報。因人不測。絕離見聞。是故總言不可思議。
    章不論因陀羅及微細等者。既是果體。唯佛所證。望其因人。遠離言語。玄絕思量。不可說故。是故不論重重帝網。亦不能言微細相容。等言等取餘玄門相。不論同時。不言相入。不說相即。乃至不論十世主伴等。不可如彼因分示人。以十玄門。歎揚陳說非謂果海無十玄門。唯佛與佛相即等故。
    章此當不可說義者。果分法體。因人不知。若為根緣。指其法體。唯強得言不可思議。以配果分直體之處。以此得名性海妙義。言不可說。即當其處。非謂有其不可說者。
    章何以故者。是徵上義。徵責意云。若有果分。應說其相。何有不得示說法耶。故今釋言。十佛自體。根緣不及。縱雖有說。不能與教相應可故。所以然者。為機根緣。示說名教。果分離機。為誰對何。教之說之。已離機根。故不應教。唯當不可說義而已。
    章地論云因分可說果分不可說者。因分與後所立為證。今所證者。即取果分不可說義。十地品初。金剛藏菩薩。得彼三家五請事已。直示其地。許說分齊。十地有二分。謂佛果所知所證分。及因人所知所了分。佛果所知十地法門。是果自體究竟圓極。玄絕機根。離教說故。今所應說。唯是因人所了分齊十地而已。故立我但說一分也。
    章何故經中乃說佛不思議品等果耶者。今經第六會。有十一品。十地品。十明品。十忍品。僧祇品。壽命品。菩薩住處品。佛不思議品。如來相海品。小相光明品。普賢行品。性起品也。此十一品。前之六品。是因位法。十明等五品。是十地勝進。並等覺位。名無垢地。不思議等三品。並明佛果。即妙覺位。普賢性起。平等因果。普賢因行。不捨果之因。性起果用。不捨因之果。故此二名平等因果。既是果上因行果用。故與不思議等三品。合和名果。此即五品。並是果位。然後二品。約果門義。別名平等因果而已。今所舉者。且指佛不思議等三品。此三品法。如次佛果體相用故。今難意云。上言佛果是不可說。若爾。何故經中三品。言皆是說佛果功德。此豈非說其果分法耶。
    章答此果義是約緣形對等者。此答意云。為普賢機。於因分中。說一乘人因果行相。令生大解大悟大益。今此所說佛果三品對機令了佛地法門。由此十地等覺妙因。感成證獲此妙覺果。此即對因。說此佛果。為得此果。修習十地等覺因行。此即對果。成立因行。是故此果。機根所了。因中果相。非究竟自在妙果。自體果分。不對機故。是故此果。於因分中。形對因位。所說佛果。非是就實十地門中。究竟圓極自在妙果。
    章與因位同會而說者。第六會中。有十一品。前六因位。不思議等。是說果位。與因同會。說佛果法。對因顯果。形行成證。故是因分因果。待對佛果而已。此中二重。一云。不思品等。雖是果位。因人所了。故是因分。二雖是果位。待對因位。所說之果。既所待之果。非究竟之果。
    章第二義者有二等者。此標今所陳法義分齊也。華嚴一部。所說法義。全攬果分所證法義。以示機根。令生解了。所攬法義。雖是果分。既對根緣。因人所了。是故以果全名因分。因人修行。入極果時。超根機志。證自體果。其時入果。玄絕根緣。如是展轉。從果垂因。修因入果。自絕機緣。為他機緣。攬果成因。展轉無窮。自證化他。攬果成因修因入果。盡未來際。無有休息。今此所談。既是對緣。即因分中。陳說法界圓融自在無礙法門。
    章所以說十者欲應圓數顯現無盡故者。十是數滿。一周圓數。十一已上。乃至百千。無量恒沙。皆是十數。聚集十十。成百千故。本數唯是十數而已。智慧於十。異門積集。成立無量。不離本十。於十有三。一增數十。十一已上名增數十。十數隨緣成增數故。而其根本。唯是十數故。二減數十。九八七等。名減數十。是亦隨緣成減數故。三圓滿十。一周圓數。十數圓滿。此圓滿十顯無盡故。非唯圓數名十。亦增減皆名十。古德云。問若爾者。增減已非圓數。如何名十。答圓滿十數。隨緣增減。故增減亦以圓滿義。得十名耳（已上。十玄廣上卷記）是故諸數無不皆十。增減既十。亦顯無盡。
    章一不相由義謂自具德故等者。一法生時。此法本具一切眾德。眾德圓具。無不備者。此故因種不藉餘緣。於此因中。不見餘故。如是所生。即不相由。所起諸法。是不待緣。所應待緣。自因門中。皆具足故。果中所有一法。皆具眾德滿故。以他為自。與他同體。以他為自。所生起法故。自中一切。一切即自。無不皆自。故名同體。能緣起因。是不待緣。所緣起法。是此一法。與餘同體。皆一法中。同所具故。無異門故。不見餘故。
    章二相由義如待緣等是也者。自因之外。既藉諸緣。如是所生現行諸果。一法之外。見有餘法。彼此諸法。相由假借。是故諸法。彼此別異。不動因中具德滿足。而亦藉諸緣。由藉相生。故所生果。彼此異體。而於其上。即入自在。此等義故。總云初即同體後即異體。
    章一空有義此望自體等者。所生果上。必有無性似有之義。亦有有力無力之義。法體之上。成空有義。業用之上成力無力。相即相入。如次空有力無力故。
    章由自若有時他必無故他即自者。自體既有。有外無他。他既無故。他即成自。他若不無。此他非自。自外有他。不同自有。應俱有故。今既無他。故即成自。
    章由他無性以自作故者。存此法似有時。他必是無自性。顯此法似有。隱他似有故。他似有門。即成自有。自無性門。即讓他故。
    章由自若空時他必是有故自即他等者。反上他即自門故爾。此法中。有似有無性。彼法無有似有無性。此自若空。隱其似有。顯他似有。他似有義。即隱不彰。自既無性。故自即他。自彰無性成他有故。自即是他。他非無故。自全成他。無有自故。
    章以二有二空各不俱故等者。自有他有。名為二有。此空彼空。名為二空。自他俱有。各礙並立。非相即故。彼此俱空。無可即故。此已似有。彼亦似有。二有既並。不相即故。彼此俱無。總無法故。
    章有無無有無二故等者。自有他無。名為有無。自無他有。名為無有。自有他無故。他即自。自無他有故。自即他。自有則他無故。無二並。是名無二。若二並立。非無二故。不可相即。自無即他有故。無二並。名之無二。若二並立。非無二故。不可相即。一有一無。成一即故。一無一有。成一則故。此即有無無有。各成無二。非謂有無與無有。名為無二。
    章若不爾者緣起不成等者。若非有無無有無二者。緣起不成。云何不成。有恒有不無故。無成無。無常無。不有故。無成有。無成無故。不同有。無成有故。不同無。是故即成自性之有。自性之無。排撥緣起有無故。成斷過。既不隨緣。自性有無。是故即成常過失也。故云自性等過也。
    章自有全力所以能攝他等者。前明諸法體狀空有。自他相即。今明體上勢能力用。有交徹事。成互相入。自有力者。攝他有力。自勢強勝。奪他勢故。他之勢力。為自所攝。是故此自即攝餘法。餘法無力。即入自中。言反上可知者。他有全力。所以能攝自。自全無力故。所以能入他也。
    章不據自體故非相即等者。此釋相即相入差別。令此二別。不有相濫。即應問言。相即相入。是一具法。諸法皆有。是有何異。答據體空有。是名相即。據力用有無。是故成相即。今此相入。唯據力用交徹有無。不據法體彼此有無。故是相入。不濫相即。
    章二有力二無力各不俱等者。自他俱有力。二力既並起。故無交徹。不能相入。自是有力。他即無力。他無力故。能入自中。自有力他無力。名有力無力。自是無力。他即有力。他有力故。能入他中。自無力他有力。名無力有力。彼此相望。二力不並。一有力時一無力。故名無二。有力無力。無力有力。各無二故。二互相入。
    章以用收體等者。此明體用即入有無。即應問言。用相入時。體在何處。體相即時。用在何處。今即答言。若用相入。以相攝體。力用顯現。體相不現。若體相即。以體攝用。體相顯現。力用不現。用外無別體。以用為表故。體外無別用。以體為表故。
    章此依因六義內準之者。今明力用有無交徹。成相入義。法體有無。成相即門。此即全如因六義中。第三句數門。彼據體空有。依力用有無。如次成立相即相入。是故此中指同彼門。又由三有三空。成相即義。由四有力二無力。成相入義。彼四待緣。二不待緣。唯成異體同體二門。同異體上。亦有相即相入二門。能起種子。有如是義。是故所起諸法之上。得有如是相即相入。
    章初向上數十門一者一是本數等者。從一向十。名為向上。言本數者。以一為本。二等為末。言緣成者。此中一者。成二之一。成三之一。成四之一。乃至成十之一。二之一。三之一。乃至十之一故。若本二三乃至十者。非是一故。成諸一故。名因緣一。若具言之。二者。一中二。若無一者。二不成故。一有全力。故攝於二。仍二非一。若見所攝二之時。唯有二數無一。一是能攝。非所攝故。既見一中二故。二非一也。三者。一中三。若無一者。三不成故。一有全力。故攝於三。仍三非一。四者。一中四。若無一者。四不成故等。準前作之。五者。一中五。準前。六者。一中六。準前。七者。一中七。準前。八者。一中八。準前。九者。一中九。準前。十者。一中十。何以故。緣成故。此一成十之一。故云緣成故。若無一者。即十不成故。既有此一。故成此十。即一有全力。攝於十。仍十非一矣。一中見十。顯所攝十。故所攝門。唯見有十。不見其一。一是能攝。成十之一故。問何故不言一中之一。答一是本數。此一成乃至十故。既是能攝。能生。能成根本之數故。不須言一中之一。若言爾者。不成能攝故。
    章餘九門亦如是一一皆有十者。此明二三乃至十數。一一攝十。一一行相。如一數中。故言亦如是。若具作之。一者二是本數。此是二之門。能攝一三四等諸數。故以二為本數。何以故。緣成故。成一三四等之一故。云緣成。二者二中一。何以故。緣成故。若無二者。即一不成故。即二有全力。攝於一也。仍一非二矣。三者二中三。準前。四者二中四。準前。五者二中五。準前。六者二中六。準前。七者二中七。準前。八者二中八。準前。九者二中九。準前。十者二中十。何以故。緣成故。若無二者。即十不成故。既有二故。十得成立。即二有全力。能攝於十。仍十非三矣。問何故不言二中之二。答二之門時。以二為本數。是本數故。單獨言二。不言二中二。若言爾者。非能攝故。準前應知。後之八門。準例皆爾。三者。三是本數。何以故。緣成故。二者三中一。三者三中二。四者三中四。五者三中五。乃至十者三中十。準前應知。四者。四是本數。何以故。緣成故。二者四中一。三者四中二。四者四中三。五者四中五。六者四中六等。五者。五是本數。何以故。緣成故。二者五中一。三者五中二。四者五中三。五者五中四。六者五中六等。乃至十者。十是本數。何以故。緣成故。二者十中一。三者十中二。乃至十者十中九。其十者。即單十。用第一本數故。或可。十者。十是本數。一者。十中一。二者。十中二。乃至九者。十中九。其第十者。用本數故。向上十門。各有本數。即十箇本數。以初能攝。為本數故。
    章向下數亦十門一者。十即攝一等者。從十至一。名向下數。以十為上。以一為下。從增上數。至減下故。此向下數。亦有十門。第一門者。十是本數。此中攝十。一者本數單十。二者十中九。何以故。十既緣成。一乃至九所成十故。是故此十。即成九及一。既緣成十。是故此十。即成九數。仍九非十。三者十中八。亦名十即攝八。自餘皆爾。四者十中七。五者十中六。六者十即攝五。七者十即攝四。八者十即攝三。九者十中二。十者十即攝一。何以故。緣成故。若無此十。一不成故。仍一非十。此是第一門中十數。然章文。言一者十即攝一者。言極要約。作始終故。言一者十者。舉初門之初。言即攝一者。舉第十門之終。若具言之。一者十即攝九。十即攝一。何以故下。釋第十門。指事記主。如是解釋。章主要約。實符意趣。
    章餘例亦然者。指餘九門。且第二門者。九是本數。亦攝餘九。是本數故。單獨呼之。以此本數。為第一數。二者九中十。三者九中八。四者九中七。五者九即攝六。六者九即攝五。七者九即攝四。八者九中三。九者九中二。十者九即攝一。並準前知。其第三門者。亦有十種。一者八是本數。二者八中十。三者八中九。四者八中七。五者八中六。六者八中五。七者八中四。八者八中三。九者八中二。十者八中一。亦準前門。乃至第十門者。亦有十種。一者一是本數。二者一中二。三者一中三。四者一中四。五者一中五。六者一中六。七者一中七。八者一中八。九者一中九。十者一中十。何以故。緣成一故。以一即十。名為一數。仍十非一。見所攝十。不見能攝故。問向上向下。各有所同。且如一數。向上初一。向下後一。有何差別。俱是一故。答為門不同。向上為門。向下為門。所管雖同。能為異故。餘數所同。為門皆異。
    章如是本末二門中各具足十門者。十門各有本數末數。即成十箇本末二數。如向上第一門。一為本數。二已後為末數。本末九門。其第二門。二為本數。一三等九。並名末數。一本九末。乃至第十十為本數。餘九為末。一本九末。向下本末。其相亦爾。十箇一本九末。向下應知。
    章大緣起陀羅尼法者。陀羅尼是梵語。此翻言總持。總相括持一切功德。包含一切眾象萬法。一攝一切。一切入一。一即一切。一切即一。一遍一切。一切在一。法法皆爾。塵塵如是。是名陀羅尼門相貌。別教一乘。圓滿宗法。一一如是。總持包攝。是故此法名陀羅尼。
    章所言一者非自性一緣成故一等者。一即一切者為一。此一即成一切。藉諸因緣。成就此一。是故此一。成一切法。如是名為緣起妙一。若自性一。非緣成一。本自是一。非一切一。非一切故。此一不成一切諸法。不成諸故。此一非一。今則此一緣成一故。一成一切。是故一中有十等也。此一問答。名一中有十義。
    章由此緣起是法界家實德故等者。圓融法門。一切並是法界家中。本自具足。相貌無盡。舊來成就。法性常然。已古來今。常恒自在。周遍無礙。本來所有。真實功德。非是新成。非是改轉。是故名法界家實德也。不同三乘教宗。暫時隨緣。示現化作。有不思議自在事業。此一乘中。本自德相。恒爾成故。德相之上。隨機變現。名為業用。即全德相。成業用故。即全業用。是德相故。普賢境界。因分法門。攬果為因。全因入果。圓教普周。如是深廣。
    章華嚴經云菩薩若善觀緣起法等者。此出彼經第六會十忍品中。彼文云。此菩薩深入諸法皆悉如幻。觀緣起法。於一法中。解眾多法。於眾多法中。解了一法（已上）相入證據。生此經文。緣起法者。因緣所生色心諸法。一是由藉多法之一。是故一法即成一切。一切是由一法之一切。是故一切入一法中。是名緣起一。名緣成一切。此段問答。名無性緣成義。
    章四句護過去非顯德等者。此中三門。一護過。二去非。三顯德。初護過者。準上三性義中護過。問一門中。攝十盡不。答不也。十中一故。問不盡耶。答不也。一中十故。問亦盡亦不盡耶。答不也。二門體無二故。不相違故。問非盡非不盡耶。答不也。離戲論故。又一多緣起故。言去非者。當三性義。出執過門。由出執過。遠非理故。問一門中。攝十盡者。有何等過。答有斷常過。若唯執攝十盡者。排撥十中一故。是斷過也。不由十中一。一而執有十者。是常過。問言不盡者。有何等過。答亦有斷常過。失一中十故。是有斷過。不由一中十。而執有十中一者。非緣成義。有其故。是成常過。問若故盡不盡者。有何過失。答執盡不盡。故相違故。亦有斷常。不離前兩單中過故。問執非盡非不盡。是有何過。答十及一數。非是戲論。戲論十一。非真十一。斷十一故。即是斷過。執有戲論十一。是常過也。後顯德者。前已護執。離執過竟。是故四句顯其妙德。一十是攝盡。一中十故。二是亦不盡。十中一故。三亦盡亦不盡。二門雙不現。互相融會。現在前故。又盡及不盡。並是德故。四非盡非不盡。定取不得。互泯亡故。四句皆德故。盡不盡。互融自在。圓通直妙。此段問答。名一門攝十盡不盡義。上明相入門竟。
    異體相即門中。
    章緣成故一即十者。上異體相入門。彼此各見。有兩門相。而於力用。互立有無。二有力。二無力。不並。有力無力。無力有力。互相有無。成相入義。今此相即。就體空有。明互融即。是故彼此。各不相見。彼有此無。彼無此有。得互相即。以一即十故名一。以十即一故名十。今此一者。即十名一。故云緣成。二三四五。乃至第十。緣成之義。相狀皆爾。
    章由一有體餘皆空故是故此一即是十者。此中文言。兼包始終。指事細出。明即十義。然壽靈師。於上一者一何以故緣成故等文。具作十句。一者一是本數。何以故。緣成故。二者一即二。何以故。若無一即無二故。由一有體。二為空故。此一即二。三者一即三。乃至。十者一即十。何以故。若無一即無十故。由一有體十為空故。是故此一即是十矣。言一即十者。此十言中。二已後九。總含言十。若無一即無十故之句。亦含九總言十。今是故此一即是十矣之句。亦含九總言十。
    章一者十何以故緣成故十即一等者。此亦舉其始終。具作應言。一者十是本數十。何以故。緣成故。二者十即九。何以故。緣成故。三者十即八。四者十即七。五者十即六。六者十即五。七者十即四。八者十即三。九者十即二。十者十即一。何以故。若無十即無一故。由一無體。是餘有故。是故此十即是一矣。以此得知。十即一者。簡舉始終。十初一終。前舉始終。一即十者。即舉第十。未必總言。
    章若一不即十者多一亦不成十者。不成十之一。縱聚多箇一。不能成十。是自性不成十之一故。若三乘等。多箇之一。聚集成十。今一乘教。義略不爾。一成十之一。聚集成十故。
    章若不相即緣起門中空有二義即不現前者。因中三義。謂有力不待緣。有力待緣。無力待緣。此三各有空有二義。三有三空。為因六義。空有互映。廢己同他。有空。空有。互相與奪。因中如是。所起諸法。是故果中。空有現前。一有一無。一無一有。相即融通。自在顯彰。若此果中。不相即者。即非緣成。自性一多。非是圓教鎔融之法。
    章即同即前後等者。諸法緣起。無盡法門。逆即隨順。順即遠逆。一時現前。無有所遺。故一多義。同時即前後。前後即同時。隨舉即得。無有局限。若配上門。向上是順數。向下即逆數。順逆來去。自在無礙。
    第二同體門中相入之義。
    章初一中多者有十門不同等者。此同體者。因中具足自德所起果相諸法。是故一多各具自德。不見他異。此法與彼同體具滿。於上相入一中具十。向上十門。所具諸法。與前異體相入所成。其相全同。但是同體異體差別。若具作者。一者本數之一。此中具十。謂二之一。三之一。四之一。五之一。乃至與十作一。名十之一。仍一非二。一非三。乃至一非十。此是向上去也。次向下來。名多中一。亦有十門。一是十即本數。二十中九。三十中八。四十中七。五十中六。乃至。十者十中一也。二者九是本數。即為第一。二者九之十。三者九之八。四者九之七。乃至。十九之一也。三者八是本數。為第一數。二者八之十。三者八之九。四者八之七。乃至。十八之一也。乃至。十者一是本數。二者一之十。三者一中九。乃至。十者一中之二也。此與前同。但是同體相入之異。
    二同體相即中。
    章一者一即十亦有十門等者。此向上去十門。一者一是本數。二一即二。三一即三。四一即四。乃至。十一即十也。二者二是本數。二者二即一。三二即三。四二即四等。第三門者。三是本數。二三即一。三三即二。四三即四。如是等也。乃至。第十門者。十是本數。二十即一。三十即二。乃至。十十即九也。此是向下來也。但是同體之異。自餘如前相即。上來以喻顯竟。
    第二約法廣辨中。
    章一者立義門二者解釋門者。此立義門。事事無礙所依體事。無礙所依。無此十事。不可得故。言解釋者。舉十玄門。正釋事事無礙行相。前體事上。作此十玄。具明於彼無礙相貌。別教一乘。總相法義。立四法界。一事法界。名所依體事門。即今立義十門是也。二理法界。三事理無礙法界。四事事無礙法界。即今十玄緣起是也。今此章中。明二法界。謂事法界。事事無礙法界也。理法界。及理事無礙法界。通終頓二教等。故不別明。今明不共無礙及其所依體事而已。
    章一教義即攝一乘三乘等者。教謂能詮聲名句文。義謂所詮一切義理。此中具攝五教教義。一乘是圓教。三乘是始終頓教。五乘之中。有愚法小乘教。亦通始終頓三。人天即愚法攝。自後理事解行等九。皆通五教等。此五教等十門體事。皆入別教圓教所目。十玄體事。無不即入。解謂悟解。行謂修行。言分齊境位者。於一切法。界分齊限。不相混濫。名分齊境。位謂三乘所住之處。本是以境對智明之。言師弟法智者此有二對。師弟與法智。法是所知。智是能知。師弟是人中之別也。主伴依正。亦是二對。言隨生根欲示現者。此唯一對。意云。隨順眾生機根樂欲。為彼示施顯現與之。生之根欲是感。聖隨示現是應。即是應感一對門也。言逆順體用自在者。此亦二對。逆順與體用也。自在即通二對之法。此等皆是十玄無礙所依體事。於此等法。鎔融自在。無壅障故。探玄。大略生體事云。教義。理事。境智。行位。因果。依正。體用。人法。逆順。應感。此即十對二十句法。一對一對各各融通。如言教即義。義即教等。一對各具餘對體事。二十句法。各互相攝。探玄體事。祖師積大欺十對次第。建立極成。清涼依此疏鈔陳述。今之立義。全寫至相十玄章文。即依古規。
    自下解釋陳述十玄緣起相狀。顯圓融義。
    章依華嚴經中立十數為首等者。大華嚴經一部始終。演說諸法。多有十句。此就所說文言為言。說法法相。十句為式。又說十種法。盡諸法義。如十住位自分十種。勝進十種等。又離世間品二千行法。皆以十句。為其體式。自餘諸會諸品之中。皆說十法。顯諸法相。此即十十無盡法門。圓數輪轉。無有窮盡。
    第一同時具足相應門。
    章此上十義同時相應等者。此門總相。一切諸法。於一法處。同時具足。上十義中。攝盡萬法。於一塵中。一時具足。舊來常恒。無有窮盡。海印三昧。同時具足印現諸法。今同時門。即此相貌。性起大用。十門出現。同時施作。相狀亦同。六相之中總相。亦此相貌而已。
    第二一多相容不同門。
    此是相入門也。由其業用。有力無力。彼此一多。互相容入。物來入此。令此容受。名之為容。物往入彼。名之為入。
    章此上諸義隨一門中等者。且如十對中。一教之處。攝餘九對十九句法。雖攝諸句。唯是教句。非九對等。能攝為表。非所攝故。
　　另起章多中一等準上思之者。教外自餘諸句之中。各攝諸法。雖有諸法。能攝為表。不見所說。其所司法。皆有由故。一多相容。即是義相。今明十九句中。具一教句。仍是多法。而一教。以能攝法。為表顯故。
    章依攝去為表顯故。
    章餘一一門中悉能如是重重無盡者。一明教句所具諸法。此明義等諸門所具諸法。一中多。多中一等。一十九句。各各所具。一中多。多中一。重重無盡也。
    章此經偈云以一佛土滿十方等者。上立義理。此下引證。然此一多下。結顯釋成此相入中。具有同體相入。異體相入。上喻顯中。委細明竟。今就法義。相貌易知。    
    第三諸法相即自在門。此是相即門也。
    章若約同體門中等者。因六義中。自因有力。具足自德。不藉待緣。而所生法。即與諸法。彼此同體。自處具德。無遺餘故。自處諸法。互相即。是名同體門。
    章明知因果俱時相容相即等者。既彼信地菩薩。與不思佛法。為一緣起故。不得佛果者。不能得初住位。信位滿心。成佛果者。與佛果位。成緣起故。因果同時。無有前後。相容是相入。主伴是主伴門。十玄具足。無不周滿。今此正就相即為本。六相圓通。具諸門故。章此如龍女及普莊嚴童子善財童子兜率天子等者。此之四人。名四勝身成佛。以解行勝身。於其終心。入果海故。何故解行名為勝身。見聞生時。信入一乘。以此為因。棄捨有漏業果依身。獲得界外無染清淨金剛身。名解行身。即是勝身。如上四人。皆解行身故。龍女即是法華所說。八歲龍女。彼前生中。見聞一乘。而答感業。受龍女身。雖受龍身。是解行生。普莊嚴童子。釋尊因位。愛見善慧王之子。兜率天子。蒙釋迦菩薩。足下光照。出大地獄。生兜率天。於天身中。即至第十地離垢定前。皆是解行界外身也。此中答意。已出位因。入究竟果。即是果海不可說身。
    章及與一切眾生皆悉同時等者。此明一斷一切斷。一成一切成。以一眾生成佛。一切眾生皆成佛故。新新斷惑。新新成佛。皆是自證。皆是利他。盡未來際。全是自證。全是化現。周遍十方。自在無礙。言不住學地者。不住因地。拘初心時。即成覺故。此即圓教成佛果相。第三諸法相即門竟。

延慶四年辛亥春二月二十二日。於南都菩提山寺大福院僧房。酬實圓禪明房雅請述之。
華嚴宗沙門凝然春秋七十二
文化八年辛未十月五日以嵯峨大覺寺所藏記主然公自筆本挍之
比丘典壽春秋五十四

五教章通路記卷第二十六（終）
五教章通路記卷第二十七

　　      東大寺沙門凝然述
    　　    
　　　　　　　
　　　　　　　
　　　　　　　

    第四因陀羅微細境界門。或言因陀羅網境界門。
    章此但從喻異前者。忉利天王。帝釋宮殿。張網覆上。懸網飾殿。彼網皆以寶珠作之。每目懸珠。光明赫赫。照觸明朗。珠珠交懸。皎皎廓爾。珠玉無量。出數算表。網珠玲玲。各現珠影。一珠之中。現諸珠影。珠珠皆爾。互相影現。無所隱影。了了分明。相貌朗然。此是一重各各影現。珠中所現一切珠影。亦現諸珠影像形體。此是二重各各影現。二重所現珠影之中。亦現一切所懸珠影。如是舉喻。釋殿珠網。互相影現。交皎形伏。忉利天王。名釋迦因陀羅。即是梵語。此云能天帝。或云能天王。略言帝釋。梵漢雙舉。須彌山頂。名忉利天。有三十三。四方各有八天宮殿。四八三十二天。中央是帝釋所居。有善見宮。四方三十二天。並是大臣。圍遶帝釋。昔摩訶陀國。有三十三人。同心修善。由彼善因。生忉利天。天帝所感宮殿網珠。如是交皎。重重影現。隱映互彰。重重無盡。
    章此上諸義體相自在隱映互現等者。此是網法。陳彰重重影現相狀。諸法融攝。上所依體舉。十門諸句法。一門之中。現餘諸句。所影法中。各現諸法。法法皆爾。塵塵無盡。
    章此三偈即三世間也者。初偈是正覺世間。言諸佛故。次偈是國土世間。言須彌等故。後偈是眾生世間。言天人阿修羅等故。
    章又云一切佛剎微塵等者。次簡經文。於微塵中。現三世間。今此經文。於毛孔中。現佛及菩薩。無量剎海。此即如次。示現智覺。眾生。國土三種世間。
    章此等並是實義非變化成者。此通妨難。謂有難言。上所引文。皆言示現。應是暫時變化所作。何異三乘暫變所作。故今釋云。此等所作。皆是法性實義作用。不同三乘暫時變化。而示現者。舊來實義。有此德故。舊來示現。非無而忽有義。本自德相。舊成德故。雖有示現。德相之上。業用故爾。全實德法。示根緣故。
    章此是如理智中如量境者。根本無分別智。名如理智。全如理智。即成後得如量智用。二智一心。非別體。如量智之境界。言如量境也。
    章其餘變化等者不入此例者。此遮餘教暫時隨機變化所作。如維摩經不思議解脫。七日攝一劫。芥子攝須彌。一十三舉。變化作用。並非法性實德業用。唯是為機暫時示故。一乘業用。必是實德所作業故。或可。縱圓教中業用所作。今所作用。是變化故。然前義好。德相業用。皆舊來故。是實義故。
    章非諸分別情謂境界等者。淺計分別。狹當執情。皆是凡夫妄情。識慮分別境界。皆不當法。乖違實義。情見若破。法法圓現。以此智業圓融心量。應得舊來成辨法性實德。故今直爾遮彼異計。此是釋妨。結成遮妄。
    章一切塵中亦如是者。彼微塵中。皆如是說。是故自然成重重事。設無此文。經中既說因陀羅網境界。重重影現之義。自然成立。今亦頻有如是經文。故別成立重重義理。
    章隨其智所舉一為首等者。緣起諸法。圓融無盡。重重微細。不可有始終。不可有邊際。橫遍無盡豎通無盡。然以妙智。所以為量。隨智度量。以智為涯。是故必有邊際。亦有分齊。以此即為巧妙量相。
    第五微細相容安立門。
    章此上諸義於一念中具足始終等者。此明微細安立行相。一念一毛一塵之處。取攝諸法。容納諸門。能攝之物。極是微細。所攝諸法。不改自己分量相狀。如一塵中攝極樂界。不改彼界究竟如虛空。廣大無邊際之量。而一塵中。炳明而現。如本而有。不動本位。布列建立。故云安立。曾不相濫。故云齊頭。所攝之桶。是極微細。而安住布列。此門相狀。形貌如此。
    章重重隱映互現因陀羅攝等者。因陀唯取重重示現。此微細門。唯一重現。所現諸法。不動本位。相容安立。分明顯現。雖微細處。不改本相了了布住。名微細門。故與微細。差別不同。
    第六祕密隱顯俱成門。
    章此上諸義隱覆顯了等者。此明隱顯俱成相貌。此法顯了現前之時。餘門諸法。隱密具足。相不闕。祕密即隱。成隱義故。隱顯義者。是表裏門。諸法於此顯了住時。餘法於此隱密而住。如直人。此人凡夫眾生為顯。而於其處。以隱密相。安住佛位。諸佛以覺為顯了相。而隱密相。具眾生相。即是生佛同時而有。而隱顯異。亦表裏別。無有所闕。如八日月。半月是顯。吐光明故。而其半月無有光明。被日光映奪故。月光即不顯現。日月顯了。黑日成隱。被日光映奪故。日月隱處。黑月有光。即成顯了。此是一重隱顯之相。又日月顯下。有黑月隱。日月隱下。有黑月顯。有光明故。此是第二重隱顯義相也。大疏鈔中。舉八日月。具明二重隱顯之相。
    章故此經云於此方入正受他方三昧起者。賢首品中。廣說其相。如有一人。東方入定。而於西方。即三昧起。言正受者。即是定也。如觀經言。教我思惟。教我正受。皆是三昧定之名也。能觀之心。領所緣法。專注一境。不令動亂。昏掉並離。等持止觀。能所相應。定境現前。證見境界。能所不二。是名正受。入定起定。東方入定為顯了時。西方入定。即成祕密。西方起定為顯了時。東方起定。即成隱密。東方入定。有其起隱。西方起定。有其入隱。並是同時。故云俱成。
    章眼根入正受色塵三昧起者。如有一人。緣觀眼根無性即空。入三昧時。即緣色塵似有境相。從三昧起。觀眼入定為顯了時。色定為隱。色起為顯。眼起為隱。眼入為顯。眼起成隱。色起為顯。色入成隱。如是男身及女身。一塵多塵。一毛多毛。一切境界。此隱彼顯。彼顯此顯。同時俱成。無有前後。行相皆爾。
    第七諸藏純雜具德門。章此上諸義或純或雜等者。純以專一為義。專純一相。不雜餘故。所攝諸法。於法法處。有純有雜。所攝多故。名為諸藏。於一一法。絕見一門。純專所見一門法中。有無量法。異類差別。互不相雜。此純雜中。具有諸義。此諸義門。皆是遮那一一功德。純雜自在。雜不離純。於純門中。方法異類。在純中故。純不離雜。雜門諸法。各成隨事種種純故。
    第八十世隔法異成門。
    章此上諸義遍十世中同時別異等者。十世相貌。非是前後。同時森列。而不改轉十世本相。過去已滅。未來未至。現在現起。暫時有用。故云隔法。以隔法故。別異成立。事不相濫。故云異成。
    章以時與法不相離故者。此明時劫鎔融所以。依種種法。其上有時若無法法。不可有時。以有法故。亦有時分。時是能依。法是所依。能所不離。必隨所。所依法體。既互融即。是故能依時分。隨所自在無礙。時是非色非心不相應行所攝。二十四不相應之一。非是實法。非種子生。依他種子。所生。色心諸法之上。於彼位。假立名時。
    章然此九世迭相即入等者。一念既是總相本時。此一念者。現起一念。待已謝故。現暫有用。待未生故。亦立現用。故此一念。即成總句。六相中總相事義。開總成別。總外無別。依總成別不離總故。是故九世唯是一念。一念別開。遍通九世。總別圓融。和合成十。
    章此十世具足別異同時顯現等者。十時各別。故云別異。而是俱時。無有前後。是故亦云同時顯現。此十世中。隨舉一世。即九世現。以是緣起一世。非自性等世故。以現即過。名為現在。現非過者。即非現故。以過即現。名為過去。過非現者。即非過故。以現即未。名為現在。現非未者。即非現故。以未即現。名為未來。未非現者。即非未故。過去未來。相望亦爾。此是大途三世相望。三世之中。各有三世。三種三世。各各相望。緣起相生。義途皆爾。別三世者。不離總三。同總三世。成別三故。於十世中。隨舉一世。緣起相由。鎔融如是。相即相入行相亦爾。同時具足。因陀羅等。行相皆爾。此即不異過去之現在故。現在即過去。不異現在之過去故。過去即現在。現在未來。相望亦爾。過去未來。相望亦爾。三世各三。各各相望。互是不異。是故九世互相即入。總別圓融。無量自在。又法性融通。事事無礙。攬理成世。三世九世。及一念等。無不攬理全理緣起也。理是一味。遍一切時。橫遍法界。無不周滿。在現不動現在。遍通過未過未之理。在現亦爾三世各三遍通亦爾。是故十世長短自在。圓融無礙。相即相入。
    章故此經云或以長劫入短劫短入長劫等者。梵云劫波羅。此翻云時。時通長短。乃至俱離阿僧祇劫。皆無不時。今長劫者。以八十增減。為一大劫。即是成住壞空四劫。四劫各有二十減增。一增一減。為一中劫。或是一增。或是一減。為一小劫。亦有晝夜月時年歲。為一小劫。今數大劫。以唯一增。為一小劫。亦有六十如轉大劫。積七火一水等事故。乃至阿僧祇等。十大數多劫量。此長劫者。取一大劫已上等量。言短劫者。取晝夜月時年已上。又小劫。大劫一切時分相望。以論長劫短劫。一念亦是短劫所攝。一剎那者。即短時故。剎那翻念。是時極短。
    第九唯心迴轉善成門。
    章此上諸義唯是一如來藏自性清淨心轉者。如來藏性。是本覺性。無始法性常恒湛寂。是自正性虛融無礙。此淨真心。隨緣轉變。成立一切事事諸法。既全理心。成此事法。心法鎔融。混焉無礙。理所成事。如理如心。融通無礙。無所變塞。言迴轉者。真性真爾。常住不變。而亦有其隨緣流變。不守自性。順轉之德。故隨物緣。轉變無方。名為迴轉。隨緣旋流。即是迴義。成種種法。是其轉義。真如之德。善成諸法。無不轉變。故云善成。一箇教處。具足境智行位等。一切諸法。融攝無礙。攬理為教。隨所流理。教等能依。一切諸相。無礙重重。混通即入。此以無礙所因之法。成立無礙其門之義。以有唯心隨轉義故。教義等法。圓融自在。
    章但性起具德故異三乘者。寶王如來性起德者。十身如來。性德法體。自證圓極。為體究竟。一體不二。理旨真法。常恒不想。生起業用。法性自德。任運故爾。是故十門示現。常恒施作。此即海印三昧妙德。自然大用。不藉別緣。此性起心。所起諸法隨心理故。無礙周通。重重無盡。不可思議。言如性起品說十心義等者即其事也者。彼品中。說性起意業。有如來十種識。一平等無依心。二性無增減心。三益生無念心。四用興體密心。五無切用等心。六起住無礙心。七種姓深廣心。八知法究盡心。九合功留惑心。十性通平等心。此是十門性起之中。第四性起意業相貌。性起妙心。迴轉自在。業用繁興。善成立故。問異熟賴耶。亦是唯心。若有隨此心識。迴轉善成義耶。答今迴轉者。真知隨緣。全成事法。事隨理故。事事即入。有此義故。事事無礙。異熟賴耶。唯是心識。事法為限。無有鎔融。非是今此無礙所因。問若爾。真妄和合第八。亦有迴轉成立無礙即入義耶。答真妄和合。成第八識。第八之處。實有本覺。而與生滅。和合轉變。無有迴轉無礙之義。今此迴轉。是性起心。是故不同真妄和合。
    第十託事顯法生解門。
    章此上諸義隨託別事以顯別法等者。世間所有一切事物。藥草卉木。種子萌芽。根莖枝條。葉華果實。山河土石。丘陵坑坎。雲雨風光。煙霞塵霧。此等事法。世間所有。浮沈縱橫。無量繁廣。依託此事。即體皆顯出。無漏清淨。有為無為。種種法門。此事即法。此事即入。舉一事物。義通一切。無不周盡。此一事物。通上教義體用師弟法智等。皆彰其形。俱現彼相。非託此物表示別法。物體即是玄法門故。問若爾。何故一乘教中。舉一事物。表一切法。諸法隨應有表示言。答一乘教中。雖一切物皆是法門。而亦有言表示顯現。此約即體。作表示言。並是不違託事顯法。不同三乘教宗等中。以別異事。或作奇瑞。或作嘉示。事物非是即體法門。寶王雲等。種種名言。皆是貴重自在潤益。或是無生法忍。或是智惠神通。若是解脫。若是功德。十十無礙。重重帝網。皆是事物所作而已。
    章此上十門等解釋及上本文十義者。此總結顯釋成十玄緣起行相。體義狀貌。十門解釋。即同時等。十玄門是。言本文十義者。立義十門。即教義等。所依體事。言皆悉同時者。所依體上。必有十玄。十依十玄。暫不相離。若無十依十玄以何鎔融即入。若無十玄。十依如何得相即入。體事玄門。具足相和。顯現圓教義理行相。十依體事各具十玄。即成百千緣起法門。十玄各具十依體事。亦即成立百依體事。百依之中一依。亦有十玄法門。即成千玄。千玄一一。亦具十依。千依體事。各具十玄。如是重重具足相和。無量無邊不可思議。並是唯一緣起法門。同時具周。窮盡法界。言普眼境界等者。此中文句。古有異解。指事云。言普眼境界諦觀察餘等者。約此普眼境界。諦觀察彼餘三乘小乘教等義等時。但在普賢解行見聞心中也（已上）即引終南問答為證。又云。普眼境界一句。可屬上句。謂成一法界緣起具德門。普賢境界。有人云。皆悉會融。成一法界緣起具德門。是普眼境界諦觀察也。言餘時等者。除普眼觀察時。自餘觀時。但在解行見聞心中準之。今此解不知其所以。今問彼云。普眼觀餘觀時者。若是三乘。一乘餘故。三乘觀時。名為餘時。若不爾者。既除普眼。亦非三乘。何色人觀時。名為餘時耶。若是三乘人觀時者。何三乘觀時。在解行心中。以解行位。為普賢位故也。如是徵尋。都無避走。是故不知其所以耳（已上）如是古德作此異解。二義皆有其所由藉。且依指事解釋文相。義苑疏云。言十門與本文十義。皆悉同時者謂每一門。既帶同時等十門。具此十門。皆各具教義等十義。一門既爾。門門皆然。重重取之。乃至無盡。故成緣起普眼境界。言諦觀察等者。約智修入。則無心體。極無間常行。一生不克。三生必圓。斯之謂矣（已上）此釋生起。以諦觀等。屬義句初。此釋義途。未必分明。
    章然此十門隨一門中即攝餘門無不皆盡者。此十玄門。一玄之中。攝餘九玄。門門皆爾。故唯玄門。自類各攝。即成百玄。然其所依體事十義。皆各具足十種玄門。必具此故。
    章應以六相方便而會通之者。同時是總相。餘九是別相。如是等也。六相方便。鎔融無礙。成立一宗事事無礙。章上來所明並是略顯別教一乘緣起義耳者。三乘始教緣起義者。依他諸法。隨色心相。二緣四緣。隨應生起。雖具四緣。唯約當分。各具其緣。果法成立。非是六相法界緣起。大乘終教。理事無礙。此亦依他四緣所生。而與理法。冥一不二。亦非法界緣起行相。今一乘宗。四緣隨應。生色心法。心法四緣。色法二緣。此一法起。必與法界所有法門。成一緣起。一法起時。動搖法界。在大法界。號大緣起。天超三乘五乘之表。
    章諸餘法相及問答除疑等者。杜順大師五教止觀。隨一一教。皆有問答除疑等事遮情破執等。多同三乘。表德顯法。全異三乘。經謂華嚴經等。論謂十地論等。疏謂至相大師所撰。華嚴搜玄記。鈔謂華嚴鈔。未見其文。至相大師。章疏鈔等。三十餘部。其中定有。日本所傳。搜玄。孔目。問答。十玄章。金剛經疏而已。自餘諸部。未傳日域。言孔目者。即有四卷。隨七處八會諸品之處。一一立義。釋盡經中所說。種種法門義理。言問答者。即有五十問答二卷。一部始終。問答決疑。此等諸文。至相所撰。且舉四部章典而已。
    章問此上道理與彼三乘義別不同等者。此問答意。三乘之外。有一乘教所說法門。與三乘宗。全別不同。此即華嚴別教一乘之法。玄超餘宗。高居極頂。如來內證。甚深之法。圓融相即。無盡教海。此中具引二文為證。陳述三外有一乘教。窮盡別教普周妙義。二文相貌。如上卷記。
    章又此經云於一世界中等者。此明本教末教分齊。一乘為本。餘乘為末。從一流末。攝末歸本。無有一乘不流末教。無有末教不歸一乘。本末同時。不礙前後。前後羅列。不礙同時。此乃由三乘外。有一乘宗故也。既消疑情。更誡驚怪。上來所明十玄門法。華嚴諸祖。相承建立。高祖杜順帝心尊者。法界觀中。周遍舍容。立十無礙。而未必是十玄門名。多分亦有十玄門相。正立十玄。在第二祖雲華尊者。即至相寺智儼大師是也。今此章中。所明十玄。全移至相所立十玄。賢首尊者。探玄記等。新立十玄。於至相師所立十玄。研覈精詳。陳十玄門。至相所立。名古十玄。賢首精覈。名新立十玄。問香象大師。於古十玄。云何精研新立十玄。答至相十玄。全如今章。賢首於中除諸藏純雜具德門。其處加補廣狹自在無礙門。又除古唯心迴轉善成門。加補主伴圓明具德門。新立十玄。名今十玄。清涼圭山兩祖師義一門即用新立十玄。然大疏序。舉諸藏純雜門。為是十數。重出此門。其主伴門。前說儀門。明其義故。新立十玄。次第相者。一同時具足相應門。二廣狹自在無礙門。三一多相容不同門。四諸法相即自在門。五祕密隱顯俱成門。六微細相容安立門。七因陀羅網境界門。八託事顯法生解門。九十世隔法異成門。十主伴圓明具德門是也。問何故香象除古純雜。新立廣狹自在無礙。答演義鈔一上云。疏萬行芬披比華開錦上者。第十諸藏純雜具德門。此門至相十玄中有。然有二意故。賢首改為廣狹自在無礙門。一者若以契理為純。萬行為雜。則是事理無礙。非事事無礙。設如菩薩。大悲為純。盡未來際。唯見行非。餘行如虛空。若約雜門。斯萬行俱縱者。此二門異。不成事事無礙。二者如一施門。一切萬法。皆悉名施。所以名純。而此施門。即具諸度行。故名為雜。如是純之與雜。不相障礙故。名具德者。則事事無礙義成。而復一中具諸度。諸度存相即相入門。若一即諸。度復似相即門。故不存之。既為廣狹。今以至相約行為小異。此段略無主伴故。復出之。以成十義耳。言比華開錦上者。意取五綵相宣。華色雖異。一一之線。皆悉通異通喻於純。異喻於雜。故常通常異。名為無礙。不同繡畫俱異不通（已上）一段全文。相因連引。有此意故。改為廣狹。其唯心迴轉門。唯是無礙所因。非無礙相。故不立之。此處建立主伴圓明具德門。主伴歷焉。無所濫故。十玄義竟。
    六相圓融義第四。
    章總相者一含多德故等者。六相法門。華嚴經中。別舉名相。天親取此。於諸所有十句法門。以此六相。融通亙括。成立諸法皆有六相。十地論云。一切所說十句中。皆有六種差別相門。此言說解釋應知除事。事者謂陰界入等（已上）玄記釋云。除事謂陰界入等者。此辨定其義。謂約通理說融通。非是陰等事相中辨。故除簡之（已上）此論意云。解釋一切十句法門融通無礙。必以六相。行布圓融自在成立。但釋陰界入等法數法門。無有如是六相融通。五陰。十二入。十八界。各別相貌。隨其自分。事相不濫。懸隔差殊。陰等法門。性相局限。不參差故。地論云。總者是根本入。別者餘九入。別依止本。滿彼本故（已上）玄記云。別依本者。明依總開別。滿彼本者。還能成總。謂要依本之別。方能滿中故也（已上）述曰。以別為總。故立本名。總即本故。總束為一。立別別相。即滿本總。猶如引滿二業。總別二報之名。論云。同相者。入故。異相者。增相故（已上）前之九入。無不皆入。俱同名入。無差殊故。九入更增。成此異相。是故此異。名為增相。論云。成相者。略說故。壞相者。廣說故。如世界成壞（已上）緣成和合。略言標顯。無廣散言。故云略說。緣散無作。廣辨因緣。有種種緣。故云廣說。如世界成壞者。即舉喻顯。百億四天下。合成一娑婆。略言標顯。故名成相。分別廣說。一娑婆內。百億差別。令一娑婆無所依住。和合略說。散壞廣說。是故壞相。名為廣說。問云。何事相陰界入等。隔礙別異。不具六相。答且如五陰。其中色法。面是色非受非想。亦非行識。如是是別。無有總相。無總相故。云不得將別對總以說。既無總別。故無同異。無同異故。亦無成壞。是故事相五陰。差別無融攝故。無有六相。十二入法。及十八界事相。紛紜。亦無六相。若就體性。言陰界入。一一體性。各具六相。且如一色。有苦。無常。空無我義。以此名色。即具總相。於總相中。別開苦等。名為別相。謂無常苦空色等。就無常等。皆有色義。故名同相。無常苦等。互望異類。故名異相。無常苦等。各成一色。名為成相。一色散壞。各住自位。互無成立。故云壞相。餘之受等。及界入等。就其體性。具足六相。故根本法。望體具六。今所顯別。唯就事相。故不具彼六種相貌。一切諸法。皆有如是六種相貌。圓融無礙。且如十佛。具六種相。初菩提身。即是總句。菩提是覺。佛果現前。一切皆覺。諸法皆覺。一切眾生皆成菩提。佛智之上。無不一切眾生。及以諸法皆大覺故。後之九佛。開一為九。菩提身外。無後九故。此後九佛。皆菩提故。願化加等。並是菩提差別相故。總即是別。別即是總。總別圓融。體無二故。十皆是佛。同是覺故。十上覺相。皆同無別。無不佛故。是名同相。雖同是佛。所開覺相。九佛各異。願是異法。願是異加。願異相好乃至智身。化異加持乃至法智。願身加持。即異相好莊嚴乃至化身。如是九佛。或是十佛。一身為願。互相殊異。名為異相。此即同相。即是異相。異相即同。同異無礙。九佛十佛。皆成佛果妙體相故。是名成相。九佛各住自所住處。互不見餘。互守自位。俱住自位。故云壞相。成壞相即。無有差別。總同成三。是圓融門。別異壞三。是行布門。行布即圓融。故別異壞即總同成。圓融即行布。故總同成即別異壞。諸法已上。具足六相。互融無礙。行相如是。
    章此教為顯一乘圓教法界緣起等者。法界緣起。無一一切不能成立。一法成辨。由有一切諸法體故。得成此一。萬法與一為緣起故。一法與萬。為緣起故。互融相即。相入無礙無壅塞故。言容持者。容謂容受。持謂住持。即是相入相在之義言乃至者。若約十玄。即攝同時隱顯等也。既有相即相入帝網。即亦應有餘七玄故。或未必列十玄門相唯約大途。言相即等。
    章一切惑障一斷一切斷等者。此明六相圓融功能。由六相門。成立十玄緣起法門。具圓融德。云何六相成立十玄。十玄之中。初門總相。餘九別相。總別圓融。九種玄門。同成圓融。九玄而異。同異無礙。九玄皆悉成圓融法。九玄差別。各住自位。此即成壞一對無礙。總同成三。圓融三門。別異壞三。行布三門。行布圓融。互相即八。由六相故。成十玄門。十玄一一。各各圓融。隨一圓即。成法界事。十玄一時。俱時成立。此義現前。即有如是一斷一切斷等無盡義門。所迷之法。自在圓融。故能迷惑。障圓融法。迷一即一切故。一迷一切迷義成。斷一迷時。斷一切迷。是故即有一斷一切斷義。言九世十世滅者。現在一念。斷惑障時。通斷過去無際劫惑。亦斷未來無終劫中。所有惑障。未來未至。而有緣合應起事義。其應起惑。一時斷滅。總之一念。即成十世。一念翻迷。一念斷惑。即得九世十世之滅。九世約別。十世包羅。總別諸時。唯是一念。滅惑成辨。由此無礙。言行德者。身中所有功德法門。
    章行德即一成一切成等者。煩惱已滅盡。故行德亦成。能證智慧。為首為源。自餘萬行功德法門。施戒忍等五波羅蜜。圓融無礙眾門行德。大用善巧周遍業德。無量三昧定乃。自在甚深廣大陀羅尼門。無盡智門方便業用。變通神力大自在門。橫通周通徹窮極盡。重重莊嚴。顯現神通速疾轉變。如是等事。總名行德。一德即一功德故。一成一切成。由六相無礙遍通自在故。言理性即一顯一切顯者。行德已成。能證智德。顯現在前。故所證理。一顯一切顯。一時圓滿。速疾窮盡。言普別具足者圓融名普。行布為別。行布行者。次第階級。淺深歷焉。不濫涉故。言圓融德者。一遍一切。一切入一。初心極終。終心同初。通攝無滯。極鎔融故。言始終皆齊者。不得終者。不得初門。無獲終故。即得初門。得中後故。即得初位。獲初後故。亦得中位。得橫門故。亦成豎門。成豎門故。亦得橫門。故云始終皆齊。言初發心時便成正覺者。既始終皆齊。故初發心一位成覺。即得究竟圓滿極位。信位滿心。即獲究竟妙覺極果。以不得終。不獲初故。
    章良由如此法界緣起等者。此明上來頓成究竟。圓融自在。始終皆齊。所以所由。五十二位。一緣起法。信位行德。與妙覺位。成一緣起。以成妙覺。為一信位。妙覺極位。與信位法。成一緣起。以得信位。為妙覺果。信位佛果。同時圓滿。由得中故。即獲初後。獲初後故。亦得中位。五十二位。一時現前。一念成就佛果圓滿。因果同時。即通十玄。一玄門中。因果同時。故成十種同時圓滿。總合圓通成一味法萬德眾門。滿足圓通。成辨一味佛果證故。言具足逆順者。逆緣起法。即如婆須密女。無厭足王等。順緣起門。即如觀音正趣。海雲等。逆即順緣。順即逆緣。不相違背。顯佛德故。言因即普賢解行及以證入者。此明因人因分中法。解行是三生中解行生。證入是解行生所得法門。如善財童子。於五十五。一百一十。三千世界。微塵數知識所。所得三昧解脫法門。皆是解行身中證入。非是第三生時證入。第三生果。是極圓滿。究竟自在。內證實體。遠離機根。自入果海或可。因人所了。第三生證。未入果分。故因分攝。言果即十佛境界所顯無窮者。此是第三生所證入。究竟自在。十佛實體。自內極果高出因分。深入極處。若言所被根機分位。唯是金剛心位。是為分齊之處。佛果初念。解脫道時。已出機分。初入極果。此時唯佛與佛證知。任運自在。極圓滿故。就實十地者。即此位而已。因人分域。言思不及。唯強配當不可說義。知有究竟自在果海。而已。
    章第三問答解釋者然緣起法等者。六相法義。於一切處。遍通具足。顯無礙義。今此門中。且就一舍。問答解釋明六相義。問以此一舍。明六相義。為是喻說。是法義耶。答未必是喻。唯明法義。緣成舍宅。實有六相。由具六相。成緣起故。其舍法體。是實義故。若約譬喻亦是通喻。前十錢義。唯是約譬。此中舍宅。不言是喻。直明六相。正約法體。六相既通一切諸門。普別二門。無不具足。且如佛體。明六相者。問何物是佛。答萬德覺者。是名為佛。問何物萬德。答萬德法中。且舉一德。三昧是佛。三昧成佛。事滿足故。此一三昧。攝眾德故。一德成佛。無不足故。眾德相望。通融皆爾。是名總相。總相一佛。開為萬德。力無所畏。解脫三昧。智慧總持。一百四十不共佛法。如是功德。無邊量故。是名別相。總外無別。開總為別。別外無總。合別為總萬德皆同。作佛功德。無不是佛。名為同相。所成眾德。諸緣相望。互不相同。是名異相。萬德各成佛果自體。無有相違。是名成相。所開眾德。各守自分。互住其位。互不相由。故名壞相。此即同異無礙。成壞自在。總同成相。圓融位成。別異壞相。行布位滿。行布即圓融。圓融即行布。二門融即究竟佛果。如是六相具足名佛。舍宅六相。問答顯義。相貌易見。不舉訓釋。
    章乃為頌曰一即具多名總相等者。此頌至相大師結之。章主移之。全安今章。至相尊者。作十玄章。前段全取。為一段章。今六相頌。亦取安之。文相顯了。義理可見。六相義竟。

延慶四年（辛亥）春二月二十六日於東大寺戒壇院述之
華嚴宗沙門凝然春秋七十二
通受法臘五十二夏。別受登壇五十
五迴。延歷寺不共菩薩戒登壇五十七迴而已
文化八年辛未十月七日。以嵯峨大覺寺所藏然師手筆之本校之
比丘典壽僧臘四夏

五教章通路記卷第二十七（終）
五教章通路記卷第二十八

    

（此卷闕）
_
五教章通路記卷第二十九

    

（此卷闕）
五教章通路記卷第三十

     

（此卷闕﹛五教章通路記卷第三十一

    

（此卷闕）
五教章通路記卷第三十二

    

（此卷闕）
五教章通路記卷第三十三

    

（此卷闕）
五教章通路記卷第三十四

        東大寺沙門凝然述
          
　　　　　　
　　　　　　
　　　　　　

    章第二明種性差別者若依小乘等。□□□□羅。皆依心識。所依義理。前已辨明。能依種性。事須陳述。是故此門。次前而來。種謂因義。族義。類義。性謂體義。若作姓字即是類義。今以類族。約體名性。理實即是姓類通目。或是本性。或是積集。或是因種。或是姓類。隨宜順緣。總名種姓。心識之上。有此姓類。是故以此為能依法。小乘教宗。文中為三。初標數列名。二別明不動。三餘義如小論說者。餘義指廣。今初。言種性有六謂退思護住等者。俱舍第二十五云。於契經中。說阿羅漢。由種姓異故。有六種。一者退法。二思法。三者護法。四者安住法。五堪達法。六不動法（已上）章勝進者□□□□□種姓二相何。答言退法者。謂護法已若□□□□□法等。故名退法。言思法者。謂懼□□□□□□□□勞授持故。言護法者。謂於所得□□□□□□□□□深孫心。不遺忘故。言安住法者。離□□□□□□不自防。亦能不退。離勝加行。亦不增進。住所□法。不退轉故。言堪達法者。彼性堪能。好修練根。速達不動。言不動法者。彼必不退。問由何礙事。立此六種。答由學位中二種加行有無具闕。有此六種。俱舍云。此六種姓。無學位中。初二闕恒時及尊重加行也。根有異故有差別。第三有恒時加行。第四唯有尊重加行。第五具二而是鈍。第六利根具二加行（已上）光師釋云。恒時謂長時修。尊重謂起時猛利。尊勝慇重。初二闕二。後二具二。由根異故。餘文可知（已上）由此事故。六姓差別。□□□種姓。為唯在羅漢。為亦通在有學。□□□□□俱舍云。有學異生種姓。亦六種應□□□□□□頌疏云。有學與異生種姓皆有六。以應果六種。因有學異生種姓有六故。無學中。有六種也（已上）問此六種姓。何利何鈍。答前□□□□□□□□□□鈍根。第六不動。即利根性。前五種姓。□□□□□□□。名隨信行。至修道時。轉名信解。至無學位。名□解脫。待六種時。方能入定及心解脫。名時解脫。言六種者。一得好衣。二得好食。三好臥具。四得好處。五得好說法。六得好問學是也。不動種姓。在見道時。名隨法行。至修道位。轉名見至。至無學位。名不時解脫。阿羅漢根性利故。不待彼時。便能入定。及心解脫。故名不時解脫羅漢。問此六種姓。為先有不改。為是後得耶。又為如名定爾。為不爾耶。答俱舍云。退法種姓。必是先有。思法礙五。亦有後得。謂有先來是思法姓。有先退法姓。後練根成思。乃至不動隨□當說（已上）此六種性。並先有之。或亦練根□□□□□論亦云。退法種姓。非必定退。乃至堪□□□□□□約容有。建立此名。故六羅漢。通三界皆□□□□□□必定應退。乃至堪達。必能達者。彼執欲界具足有六。色無色界中。唯安住不動。彼無退失自害自□及修練根故。唯有二（已上）此中意云。若定退等。色無色界。唯有安住不動二種。應闕餘四。六通三界。故非定爾。問其所退法。是退何法。答薩婆多宗。即許退果。但預流果。畢竟無退。以斷迷理見道惑故。後之三果。許有退果。以修道惑是迷事故。若大眾部。預流果有退。阿羅漢無退。若經部宗。預流羅漢。二無退失。聖通證故。中間二果。許有漏證。故容有退。若超越二三果。亦無有退。問若經部宗。羅漢無退。何故得言有六種姓阿羅漢耶。答圓暉師云。依經部宗。阿羅漢果。有六種者。約現法樂住。有退不退。非約退果。若得果性。皆名不動。無六種也。起法樂住者。有漏四靜慮也。退此靜慮。名為退法。思□□□□□□此靜慮。名為護法。安住靜慮。名安住法。堪達靜慮。名堪達法。不退靜慮。名不退法。約現法樂住。分六種姓（已上）略明六種姓。相如此。自外總□經性果退。果退種類。退果之相。練根不同。並如俱舍。恐繁不引。上明毘曇六種姓相。若成實宗。二十七賢聖中。有七羅漢。謂退相守相。死相。住相。可進相。不壞相。不退相。此即如次當毘曇宗退。護。思。住。昇進。不動種姓。然不動姓。開出二種不壞即當毘曇練根不退。即當彼本來者。以名亦相當故。若合此二。成六種姓。毘曇宗中。不動有二。一本來不動。元來即是不動性故。二練根不動。從五種姓。練根來故。然練根進。即有漸次。且如退法。有練至思。或有至護。或有至住。或有至昇。或有至不動。今約極至。名練根不動。又有本來退。本來思法。本來護等。各有所至。即成重重。前五鈍根。第六利根。本來不動。本居極姓。練根不動。從鈍而來。成實宗意。此利鈍性。從凡有之。故利根者。五方便位。名法行人。鈍根之人。五方便位。名為信行。而論且約念處之位。立信行名。約四善根立法行名。理實言之。通五方便。皆有信法。見前通有信法行故。成實論宗。鈍根退者。非是退失所得果位。唯退禪足功德等法。守相等事。其相亦爾。彼宗唯其無漏智。斷諸煩惱故。所得之果。永無退轉。不許有漏智斷惑故。
    章不動性中有三品下。別明不動。亦二。初通明三乘。二別明佛性。今初。言上者佛種性者。發菩提心。修六度行。要期樹下。所成佛果。如今釋迦歸昔本師釋迦文佛發心要期。今所成果。全同昔時釋迦牟尼。一切化儀。佛種姓人。不通已前五種種姓。前五皆鈍。菩薩種姓。極利根故。言中者獨覺性者。此是麟喻獨覺種姓。雖不及佛。此亦不通前五種姓。唯在不動種姓中故。言下者聲聞性者。由此義故。聲聞之人。通六種姓。有利鈍故。然舍利弗聲聞之中。上根利智。修聲聞行。經六十劫。文在薩婆多律毘婆沙第一。雖是利根。經其菩薩獨覺二人。名之下根。不動種姓。三類人中。聲聞即通本來練根獨覺菩薩唯是本來不動種姓。唯利根故。不從鈍來。故俱舍明九無學。九無學者。謂七聲聞。退法等五。不動分二。一者不退。先利根故。二名不動。後修得故。此七之上。加二佛故。言二佛者。獨覺。大覺。故成九種。由下下等九品根異。是故二乘。總成九聖。此中二佛。本來不動。不通前五。是故不動。有三乘聖。舍利弗等者。等取大迦葉等。迦葉斷惑。唯證一果。一座成覺。至無學故。無四果別。如麟喻覺。而是緣覺聲聞。亦名聲聞緣覺。然是先緣覺。後聲聞類也。
    章雖於此中說佛一人下。二別明佛姓。亦二。初正明。二結成。初中亦二。初簡非姓。二明所以。今初。言佛一人者。發心修行。要期成佛。如是一切通名一人。一類成佛種姓人故。非謂單一人名為一人。雖修行者極是多數。而成佛者。十方世界。唯有一佛。一佛化儀。遍十方界。事周足故。是故不許他三千界佛佛並出。不遮此界一佛變化。遊往他州他三千界。誘攝受生。是名化身。此南州中。成道之佛。名為報身。王宮所誕生報身故。此佛所得無漏五蘊。名為法身。是名小乘佛果三身。大乘見此皆法身攝。言有佛種姓者。此是修得大菩提性。言修得者。最初發心。立深固誓。修習一戒。一施。一忍。一利益行此即舉當果菩提。成就應至究竟覺地。直爾因種。是名修行所得種姓。此明所成因種行相。言然非是彼大菩提性者。此指性德佛性。雖有修得。而無性德。言性德者。本來常爾。理性恒住。自性清淨。如來藏性。小乘教中。發心菩薩。雖有修得無常佛種。而無理性常爾種子。身中成就佛得種子。名修德性。
    章以於佛功德不說盡未來際起大用等故者。二明所以。問何故小乘教。不說性德性。答具理性者。由真理故。發起無方無礙大用。盡未來際。於十方界。示現他用變化色身。成等正覺。利益眾生。無有盡期。真如體性。無窮無盡。是故彼用。亦無窮盡。此即由有性德性故。小宗不談此性德義。是故不說無盡業用。修德佛果。化緣已盡。灰身入寂。與二乘人入滅全同。
    章是故當知下。二結成。言皆不說有大菩提性者。此大菩提。指修德性。唯其一類。應成佛者。具足修得大菩提性。餘不修者。不具此性。上明小宗種姓義竟。
    章一約始教即就有為下。此明始教種姓。文中分二。初明法爾五姓。二明新熏五姓。初中亦二。初明無性有情。二明有種姓人。初中亦三。初立義。二引證。三釋成。今初。言有為無常法中者。依他事法。因緣和合。為作成立。故名有為。以為作故。生者必滅。成無常相。有為即無常。無常即有為。此即種子事法。為作熏習所成。雖是法爾。而事相故。念念生滅。四相所遷。以如此法。建立種子。是故無有普遍周滿。事法隔礙。有為局限。以非無方大自在故。既此種性有無差別。決定必有無姓有情。此即不以真如為種姓故。不遍一切。致有無性有情之族。問建立無性之宗。亦許理遍一切。何故今言不遍有情。答立無姓之宗。非謂理不遍。不以理為種姓。是故種姓門理。不能周遍。一切有情。雖理周遍。而非種姓。故事種姓。無遍有情。是故五種姓中一。今一類有情。無有出世無漏種子。
    章故顯揚論云下。二引證。顯揚論者。具言顯揚聖教論。有二十卷。本頌一卷。無著菩薩所造。彼論第二十云。問。云何種姓差別五種道理。答謂一切界差別。可得故。無根有情。不應理故。同類譬喻。不應理故。異類譬喻。不應理故。唯現在世。非般涅槃法。不應理故（已上）彼論中。明於所立義。名有通舉四種事。一種姓差別五種通理。二大乘佛說。有其十因。三多佛出世。有六種因。四佛說一乘。六種道理。今此明其種姓差別。故立五理。顯有不同。此即總約五姓別。成無姓道理。五種姓中。顯有無姓。以五道理。成此義理。彼論具解五種道理。第一因者。有情既有種種異類。是故五姓差別不同。故決定有無姓有性。第二因云。若眾生界差別故。有無姓人者。亦應得有無根有情。有情界類。是差別故。今答釋言。無根有之者。既是無根。非是有情。無六根故。何言有情。言有情界而名無根。此義決定不應道理。故不得有無根有情。不同有情界差別故。言應有其無姓有情。俱有情故。界差別故。第三因云。若爾。同類有情界差別故。剎利非剎利。地獄非地獄。並是可轉。姓差別故。涅槃非涅槃。種姓亦可轉。此義不爾。彼本具足眾多種故。此即不爾。本自定故。四異類地等。金銀鹽等。先無後有。先有後無。般非般姓。事亦應爾。故今釋言。此義不爾。彼不定故。此姓定故。五現世不般。後即可轉。此義不爾。此及餘生。姓本定故。不應改故。彼論具解五理已云。是故定有非般涅槃種姓有情（已上）遮所舉難。立無姓義。無根同類異類三難。皆不應理。是故決定。得有不般涅槃有情。全無三乘無漏種故。今章所引。略中間三。故云乃至。言乃至廣說者。彼論解釋五種理故。
    章是故當知下。三釋成。亦三。初建立五性。二建立無性。三無性所由。今初。言法爾者。四種道理中一。是法爾道理故。諸法本來。有此相者。是法爾故。有佛無佛。性相常然。不藉別緣。法如是故。此五種性。義理即爾。五種差別。法恒爾故。法爾道理通事及理。今此事法。有此通理。言一切有情有五種性者。此意說言。於一切中。總通即有五種姓故。非謂一人有五種姓故。或有無種姓。或有唯聲聞姓等故。若約下文新熏五姓。一人之上。具有無姓。不定。定性隨一。及佛種姓。若約轉根。即經五姓。三乘定姓為三。不定種姓為一。無性有情。為第五性。不定種姓。種類非一。或有聲聞緣覺二姓不定。或有聲聞菩薩二姓不定。或有獨覺菩薩二姓具足。或有三乘皆具。初一即隨定姓小乘。一向無有菩薩姓故。後三皆成佛。有佛種姓故。
    章第五種姓下。二建立無性。言五種姓者。五姓次第。諸教多同。一定性聲聞。二定姓緣覺。三定性菩薩。四三乘不定性。五無性有情。如是次第。故無種姓。言第五性。遮詮得名。言無種性。言無有出世功德因者。無漏種子。名出世功德。此無法爾無漏性性種。故云無有出世。既無法爾無漏種子。故亦不可有無漏新熏種。無性種者。無習種故。問無種性者。有何種子。答此人都無無漏種子。唯有有漏善惡種子。此有漏種。亦有本有新熏二種。從法爾有漏種起。有漏心。新舊合生。熏成種子。由此種子。生現行果。是故唯有有漏本有始起二種。本來無有無漏種子。問無性有情。唯有漏種。無無漏種。以何為極。答無性有情。雖無無漏。而有有漏功德善種。是故修善。感人天果。造惡即墮三惡道中。人天果者。四州人趣。六欲天上。色界四禪。無色四空。以此等報。為其極果。昇沈隨緣浮墜。由業善業。善趣以此為極。常恒唯在三界六趣。永無生起出世法故。問無種姓人。永不發生出世心耶。亦有三乘世心耶。答雖是無性有情之輩。遇善知識緣。得發出世心。雖發此心。而不能遂。終即退墮。唯感世間有漏樂果。以不具足無漏姓故。此義廣說瑜伽。大論。慈恩。憬興。遁倫記等。
　　章由是道理下。三無姓所由。問立無性者。有何所由。若不立此。有何過失。答立有無性有情類者。為不令斷盡諸佛利陀功德故。若許一切有情成佛者。有情雖多。皆悉成佛。既成佛竟。唯佛境界。無有眾生。所度境盡。是故建立無性有情。不斷盡佛利他功德。盡未來際。利益如是無性者故。佛地論第二云。諸佛功德。為性是常無盡究竟。為性無常相續不斷無盡究竟。不可定說。佛以法身清淨法界。理性功德性是常故。受用變化二身功德。雖性無常。無斷盡故。無盡究竟。一切如來。本發佛願。為有情故。求大菩提。若諸有情。盡得滅度。爾時諸佛有為功德。何不斷滅。諸有情界。無有一切盡滅度時。故佛功德無有斷滅。所以者何。由法爾故。無始時來。一切有情。有五種性。一聲聞種姓。二獨覺種姓。三如來種姓。四不定種姓。五無有出世功德種姓。如餘經論廣說其相。分別建立前四種姓。雖無時限。然有畢竟得滅度期。諸佛慈悲巧方便故。第五種姓。無有出世功德因故。畢竟無有得滅度期。諸佛但可為彼方便示現神通。說離惡趣。生善趣法。乃至如是展轉。窮未來際。不能令其畢竟滅度。雖諸經中。宣說一切有情之類。皆有佛性。皆當作佛。然散真如法身佛性。或說少分一切有情。方便而說。為令不定種姓有性。決定速證無上正等菩提果故。由此道理。諸佛利樂有情功德無有斷盡（已上）此所說文。即是次上三段文證。總明此義。問若眾生界。有五姓者。何故涅槃經中。說言一切眾生皆有佛性。有佛性故。皆當作佛。答此難云。約理佛性故。云皆有。真如理性。不簡五性。皆悉周遍。有此理故。是一義也。言少分一切者。亦一義。此約一切菩薩種姓。不定種姓。作此言故。此約成佛。作此會通。非約二乘無漏種姓。
    章其有種性者下。二明有種性人。亦二。初引文。二釋成。今初。此出瑜伽第三十五種姓品中。彼正文云。云何種姓。謂略有二種一本姓住種姓。二習所成種姓。本姓住種姓者。謂諸菩薩六處殊勝。有如是相。從無始世。展轉傳來。法爾所得。是名本姓住種姓習所成種姓者。謂先串習善根所得。是名習所成種姓。此中義意。二種皆取。又此種姓。亦名種子。亦名為界。亦名為姓。又此種姓。未習成果。說名為細。未有果故。已習成果。說名為粗。與果俱故（已上）述曰。本性住者。本來所具自體自性。非是始有。亦非習成。本來安住如是性故。言習所成者。值緣初起。發生習學。隨其分位。成就建立。熏習所得所有法門。前是本有。元來有故。後是始起。初習成故。言有如是相者。應成佛果。標幟嘉相。故云如是。言從無始世者。明本性義。是元有故。無有初始。言展轉傳來者。此種子者。是有為法。前滅後生。念念起沒。展謂展延轉謂轉易。從未來世。至現在世。從現在世。至過去世。剎那剎那。轉變來去。有為諸法。行相如是。故云展轉傳來。言法爾者。四種道理中之一法。或理或事。無別因緣。法如是故。軌則任持。無有改變。本來元然。無有初始。如是成就此本性法故。云法爾所得。此就事門。明法爾道理。以諸種子皆事法故。終教真如。亦名種子。約法性因。立此名故。若無始法性。真如實相。法爾法然。約理明法爾。言先串習善根所得者。本性住上。親近善友。聽聞正法。領納信解。發大道心。漸漸修行。狀斷二障。十信三賢。四善根中。以有漏聞熏。令增長肥壯。然後經見道第二念。方始熏成無漏新種。此時種子。新舊合成。生無漏現。自此已後。本有新熏和合。念念生無漏現。見道初念。無漏現行。唯從本有種子生起。彼時未有無漏現故。已前唯是有漏現故。若見道位。初無漏法。不許從唯本有生者。彼念無漏。不可起故。所言先串習善根者。指見道前有漏聞熏。新舊合成現行等法。先以彼彼有漏諸善長養宜緣。令至見道。彼見道心。第二念已後。新熏種子。及生現行。念念如是。故云所得。指無漏現。或可。此中所說。不簡有漏無漏之門。本性住人。總聞法界等流法門。發心修行。熏習所成。通名所得。亦名為先。對所成法。聞熏言初。此瑜伽文。唯就菩薩。明二種姓。以菩薩地所說義故。聲聞地等。各說自乘二種種姓。唯識第九。就菩薩乘。明二種姓。故彼文云。如是所成唯識相性。誰於幾位。如何悟入（問也雙問三事）謂具大乘二種姓者。略於五位。漸次悟入。（略答也。雙答三事）何謂大乘二種種性（此別問也。先問種也）一本性住種姓。謂無始來。依附本識。法爾所得。無漏法因。二習所成種姓。謂聞法界等流法已。聞所成等熏習所成。要具大乘此二種姓。方能漸次悟入唯識（已上先答能入之人種姓等相）唯識二姓。全同瑜伽。慈恩唯識疏云。未聞正法。但無漏種。無始自成。不曾熏習令其增長。名本種性。性者體也。姓者類也。謂本性來。住此菩薩種子性類差別。不由今有名本性住種姓（已上）又云。此聞正法以去。令無漏舊種增長。名習種姓。菩薩地說。聞十二分教。法界等流故。謂大定緣如。起俱時正智。後生後得。後得後生大悲。大悲起化身。化身方說此法。故名平等流也。又法界性。若能悟時。便能斷生死。趣大涅槃。此亦如是。又法界性。善順惡違。具諸功德。此亦如是。故名等流。等者相似義。流者出義。從彼所出。與彼相似。故名等流。聞所成等。即是三慧所成。非必新生方名為成。令種增長。亦名成故。若由三慧。無漏種增。何故乃言聞所成等。意顯能成非唯有慧。慧俱品法。亦能成故。能成既爾。所成亦然。故論說言聞所成等（已上）本性住姓。本來有之。依此方起習所成性。前後顯然。習成纔起。新舊和合。無漏已後。熏成新種。無漏現行。熏其種故。爾前有漏比觀位中。起有漏現。令本無漏增勢力故。彼無漏現。與有漏本。新舊和合。所生現行。增無漏本。世第一法。等無間心。見道初念。從彼勢。增本有種姓。見道初無漏智生起。
    章此中本性即內六處中下。二釋成。亦二。初正成。二引證。今初。言內六處中意處殊勝者。三科法中。有十二處。五蘊。十二處。十八界。名三科法。諸法數中。是根本故。六根六境名十二處。眼等六根。名內六處。色等六境。名外六處。內六處中。眼等五處。即五色根。無見有對。第六處中。總攝八識。第六意處。以為殊勝。超勝前五有對色故。此意處中。既攝八識。其中第八阿賴耶識自體分處。即有法爾無漏種子。即是佛果四智心品。四智所有。一切功德陀羅尼門。三摩地門。三十二相等。一百四十不共法。三明。六通。八解脫。八勝處等。一切諸德。無漏門去。如是諸法。皆於種子。具足成就。無有闕減。法爾無漏本性住種。與有漏門阿賴耶識。雖性不同。而第八識中。已寄託成就。具足圓滿。此即意處殊勝行相。言即攝賴耶識中本覺解性為種性故者。此指法爾無漏種子。為本覺解性。阿賴耶識自體分處。有此無漏四智心品功德種子。法爾本然。既是四智本後心品。本來具足故。名本覺智之種子。故云解性。性是因性種子義故。或可。證本覺理。能證之智。名之為解。此解之種。名為解性。本所附在。四智種子。名之即為本覺解性。雖是一論所說文據。今約宗義。為此始教性種性證。有何相違。若依終教。即以本覺理。為性種姓。真諦三藏。所得意趣。以本覺如。為性種姓。依彼義門。終教大乘。直取彼文。為性種證。今以別門。為始教證。有何相違。不可乖背或可言攝本覺解性。攝者隱藏。隱理從事。為性種姓。即是法爾無漏智種。如上心識章言攝理從事門如始教說。如來藏性是理。異熟賴耶是事。異熟為第八者。即是隱理從事為體。愚法小乘。攝義從名。以隱為攝。此等義例。
    章梁攝論云聞熏習下。二引證。前所成立。本覺解性。即依此意。明性種姓。故引彼論。為義證。據論唯言解性。得論意故。立本覺稱。以彼解性即本覺故。此本覺性。在梨耶中。故言識中。所言聞熏習者。是習種姓。隨善知識。聞大乘法。隨順信解。發菩提心。修菩薩行。如是受習所熏種子。與本有種。和合共成。作一味性。見道已前。發心已後。所熏習法。非是無漏。而與有漏性種姓體。和合共成。此即有漏新舊合成。由此力故。無漏本性。勢力增長。肥壯強盛。乃至見道。初無漏生二念已去。無漏新熏。與本合和。念念熏習。生起現行。今有漏位。多聞熏習。與本性住無漏。合和令本性住增長強勝。以此為相。一切聖人。成其因種。此即佛果妙因種性。言一切聖人者。一切菩薩。大乘聖故。今就菩薩。明種姓相。是故一切皆因菩薩。或可。若約三乘。汎爾言之。三乘聖人。各隨自乘。多聞熏習。與性種合。以此為因。生無漏現。故指三乘。名一切聖。三乘各多。名為一切。有何遮妨。法華玄贊攝釋一云。六處殊勝者。此出無漏種姓之體。言無始者。顯法爾義。六處殊勝。相傳三釋。一云。佛果根境。不過六故。但云六故。以實而言。佛十二處。今因中姓。與果殊勝。六處為因。從果稱云六殊勝。二云。此是有情內六根處。於六處中。有得佛果。最勝功德。故名殊勝。三云。是第六意處。無始以來。殊勝種姓。在其第六阿賴耶識意處之中。此第六處。名殊勝。六處評其是非。如唯識鈔（已上）今三釋中。此章主義。當第三釋。第六意處。攝後三識。後三識中。第八最勝。第八識中。有本性住無漏種子。總指此法。名為殊勝。今章所明。是菩薩乘性習二姓體性相狀。總而言之。三乘定姓。及不定姓各有本性及習種姓。且聲聞乘性種姓者。即定性聲聞。及不定姓中。聲聞乘義過。皆是一類本性住姓。瑜伽論第二十一曰。云何種姓。謂住種姓。補特伽羅。有種子法。由現有故。安住種姓。補特伽羅。若過勝緣。便有堪任。便有勢力。於其涅槃。能得能證（已上）慈恩大師。略纂云。種子法。即涅槃證之種子。由現有故。簡當有義。現簡於當。有簡於無。若爾勝軍常有。此如何通。解曰。由現煩惱等障可斷故。亦名現有（已上）璟興師云。由無如來。於所依中。念念現成聲聞種姓。無漏種子。過解即生見道無漏。漸入涅槃（已上）瑜伽亦云。問此種姓名。何差別。答或名種子。或名為界。或名為姓。是名差別（已上）此明種子異名。纂云。能生現行故。名種子。梵本云馱都。此云界。是因義也。梵本云濕縛婆縛。此云性。是體性也（已上）論亦云。問今此種姓。以何為體。答附在所依。有如是相六處所攝從無始世。展轉傳來。法爾所得。於此立有差別之名。所謂種姓。種子。界性。是名種姓（已上）此明本性住種姓相。璟云若依執性。聲聞教中。雖未辨賴耶。今依大乘道理。說彼聲聞種姓。無漏種子。必須附在第八識中。以第八識。即是第六處攝。展轉傳來。法爾所得（已上）此六處義。大同今章。遁倫師記云。泰云。附在異生所依五蘊。有聲聞姓殊勝無漏種子體相。不在山河外。六塵中故。六處所攝。難陀等。不許本有種子義。釋此文云。如產女有能生子用。說有人種。然其女身中。未曾有胎。此亦如之。堪能得證故。說有種。此堪任得義。非修所得故。法爾（已上）勝軍論師。唯本有義。上略纂釋彼所立義。難陀論師。唯新熏義故。今此中釋彼師意。此性種姓。非唯無漏。亦有法爾有漏種子。生方便行。助發無漏。璟興師云。性種姓有二。一是有漏。以此為因。能生見道前七方便行。二是無漏。能生見道已去無漏（已上）此性種姓。一切聲聞種姓之人。各於一身。無始已來。法爾所得。是為其體。不定姓人。聲聞種邊。法爾轉來。其相亦爾。所言聲聞習種姓者。遇諸勝緣。發心趣向。修習學行等事是也。璟師亦云。習種姓體。亦有二種。一是性種中。有漏種子。遇緣引發增長已去。即名習種。從此習種。生起見道已前七方便行。還即熏種。亦名習種。二是無漏。是性種遇緣引發增長已去。即名習種。此從習種。生起見道已去無漏。還即熏種。並名習種（已上）瑜伽聲聞地初立種姓地。明性種姓。次立趣入地。明習種姓。文義並廣。不能具引。此二如是。具名本性住種姓。習所成種姓。其性種性。要在未性未發心位。無始已來。法爾成就。具堪能性。乃至習前。並皆此性所攝持故。其習種姓。乃在發心已去。趣入修行。正是體故。獨覺種姓。亦有二種。一本性住種姓。二習所成種姓。本性住者。有情身中。無始已來。依附本識。有種子法。是可證得獨覺極果之堪能性。展轉傳來。法爾成就。法爾種子。通漏無漏。今取無漏。為性種姓。斷惑證理。妙智種故。此本性住。內六處中。意處殊勝。諸法所依心識法故。即意處中所攝。賴耶自體分處依附而住。賴耶有漏。性種無漏。體性雖不和。而附在寄住。其習種性。熏習所成。此有情願。值說獨覺乘法善友聞信受持。發獨覺心。即住自調自度之心。厭患世間。欣求涅槃。熏成種子。為道因緣。熏習熾盛。增長已去。隨漏無漏。如應即是習所成種。有漏善種。初心已後。熏發增長。由此無漏。性種肥增。世第一法次剎那心。見道初念。自法爾種。無漏智心。現前生起。二念已去。新舊合和。無漏新熏。念念成種。瑜伽獨覺地。五相之中。有種姓相。其種姓者。即有三類。一薄塵種姓。煩惱輕薄。不著世法。住無染故。二薄悲種姓。於諸利樂有情事業。不欣樂故。三慢行種姓。離朋友等。無師獨悟無所敵故。性種姓中。有此三種。麟喻。部行。皆具此三。由此種姓。發心趣向。或成麟喻獨覺。或作部行獨覺。故法爾具三種種姓。由此更成習所成姓。新舊合和。生彼彼現。定姓獨覺。不定性中獨覺姓邊。皆具二姓。和合作因。問此獨覺乘。本性住中。三種種姓。新熏之中。亦有之耶。若有之者。其三種相。新相云何。答以薄塵故。遠離憒[巿/人]。閑居寂靜。無有貪著。由此姓故。根勝聲聞。以薄悲故。自調自度。不能度人。亦不說法。以慢行故。起獨一計。麟喻獨覺。特由慢行。部行之中。先聲後緣。不出佛世。獨悟成故。中熏習有三。見無慢行。本性住中。有此三姓。故習成中。熏習有三。見道已前。唯有漏位。有漏新舊。和合成立。見道已後。無漏新舊。和合成立。生彼現行。隨三種姓。皆有現行。上明二乘各各姓竟。菩薩二姓。前已前明竟。其不定中。菩薩姓邊。性習二性。亦同前義。問定性二乘。所具種姓。與不定中二乘種姓。有差別耶。答定姓二乘。不定中二所具種姓。無有差別。俱是二乘種姓法故。由此種姓。感二乘果。定不定姓。其義同故。然定性者。得果之後。永不棄捨。即入無餘般涅槃界。如大虛空。盡未來際。滅盡斷無。不定姓中。二乘種姓。得果之後。必定棄捨。迴心向大。無有入寂。不定性身。有菩薩姓。是故迴心趣向大道。問不定二乘。迴心向大。已前所修。所得因果。為轉成大。為不爾耶。答迴心之時。彼菩提心。即從大乘種姓生起。二乘因果。必是棄捨。非小因果轉成大乘。然彼小法。有資助此大行功能。非是虛棄。若終教宗。迴心向大。轉成大行。始教不爾。諸乘別故。守其各各種子姓故。上明定性不定性者。無漏性種。及習種竟。因姓俱是具無漏種。然定不定二乘種姓。並是生空無漏之法。非以此種。成大覺果。菩薩種姓。及不定中。菩薩種姓。具足二空無漏種姓。由此姓故。必感佛果。法空智種。成佛因故。其無姓有情。既無無漏種故。非應論性習二姓。唯有有漏性習而已。

延慶四年（辛亥）四月十五日於東大寺戒壇院述之花嚴宗沙門凝然春秋七十二作之與實圓比丘矣

五教章通路記卷第三十四（終）
五教章通路記卷第三十五


    

    （此卷闕）
五教章通路記卷第三十六

    

（此卷闕）
五教章通路記卷第三十七

    

（此卷闕）
五教章通路記卷第三十八

　　　　東大寺沙門凝然述
　　　　　
　　　　　　
　　　　　　
　　　　　　

    章又亦為似迴心教故十三雜集五位。成唯識論。亦說五位。雜集論所說五位。如前迴心教中引。唯識論五位者。彼論第九云。如是所成唯識相性。誰於幾位。如何悟入。謂具大乘二種性者。略於五位。漸次悟入（乃至）何謂悟入唯識五位。一資糧位。謂修大乘順解脫分。二加行位。謂修大乘順決擇分。三通達位。謂諸菩薩所住見道。四修習位。謂諸菩薩所住修道。五究竟位。謂住無上正等菩提（已上）唯識如是建立五位。文中為二。初明地前。二明地上。初中亦二。初明資糧位。二明加行位。今初。資糧位中。指四十心。言為似迴心教故者。建立五位。及於地前。開為資糧加行位者。本迴心教施設所立。今直進中。亦立五位。設資加位。為引迴心。作如是說問迴心直進。俱是影似。非隨自意。隨他意故。此二影似。有何差別。答雖俱影似。二門意異。迴心教意。本為誘引愚法小乘。令入大乘。此外無別自體意致。立直進者。本非為引愚法小乘故。所說義意。異愚法。於三乘教。是頓悟者。直入大乘。不由小故。然漸悟者。聞迴心教意趣。大道無異愚法。令彼昇進。更得深義故。有直進引迴心者故。雖直進。亦引迴心。似彼立教。當知。直進意存二門。一自分所悟。二誘攝迴心。由此義故。此直進中。亦有影顯似同所說。言以信等四位為資糧位者。此直進教。立信為位。故資糧位。有四十心。謂十信。十住。十行。十向故。既言亦為似迴心教。立信為位。開四十心。分資加二。亦似迴心故。迴心教。立信為位。若不爾者。何致亦言。非唯自意。亦似彼故。故迴心中。大乘行人。立信為位。有四十心。今直進中。立信為位。本是自意亦引彼故。玄記四云。此十信法。於始教中。自是位（已上）玄記次下。引梁攝論願樂位中。四十心位。又引梁佛性論。地前四行。除四障。成四因等。又引仁王經。寄四輪報。演義鈔八下云。然賢首意。始教別開信位。如梁論云。如須陀洹道前四位等（云云）如是諸經論。地前四十心。立信為位。誠證非一。是直進教義。而亦通迴心。問唯識論中。既於十地前。建立資糧加行二位。其十信位。立不云何。答唯識唯云從發深固大菩提心。乃至未起順決擇識。求住唯識真勝義性。齊此皆是資糧位攝（已上）此唯總說順決擇前。未配信等。準餘經論。此資糧中。攝三賢等。論文即云從發深固大菩提心。此中必定有十信位。問鈔依唯識意說云。一資糧位。即是三賢。從初發心。積習福智。為道資糧。為眾生故。修解脫分善（已上）此唯舉三賢。不攝十信位如何。答此只就勝。總言三賢。實攝十信。事義必然。況又既云從初發心。意不得通十信位乎。故大疏五上云。從十信來。皆資糧故（已上）鈔十二上云。信至迴向。皆資糧故（已上）又勝解脫地。攝十信故。鈔十四下云。初一即勝解行人。始從十信。終至地前（已上十地品中配地位處。）鈔十三上云。雜集十一亦云。願樂行人。自有四種。謂十信。十住。十行。十迴向。為菩提聖道。有四方便（云云）鈔主亦依梁論立信。是梁攝論第十一文。傳寫書謬。言雜集也。願樂位者。亦名信樂。故舉信等四位為體。梁論唯識。一具一同。以信為位。不可差異。問若始教意。必立信者。何故鈔二十上。明三順分善云。十信為順福分善。三賢為順解脫分善。所修善根。順趣解脫故。四加行位。名順決擇分善。順趣真實。順決擇分故。決擇即見道（已上）既言順福順脫不攝。如何資糧。攝十信位。答雜集論說。三順分善。據彼說故。信言順福。今二分門。順解脫攝。若不爾者。豈可十信不得順趣涅槃解脫。又既立順福分善。明知。有十信位。此即福脫。俱資糧故。後位所修。十波羅蜜。二嚴門中。前五波羅蜜。是福德莊嚴。後五為智。皆是菩提涅槃妙因。況十信福分。亦順解脫故。而言之十信立不。諸師釋解。意致非一。天台。嘉祥。南山等師。總立五十二位。故有十信之位。西明圓測師等亦爾。淄州沼師立四十一。是故不別立十信位。故燈七云。有別說者。以初住難。離出十信。如四善根內門難故。第十迴向位中。別開善根。既迴向收十信定是十住所攝。仁王。華嚴。優婆塞戒經等。皆說四十二賢聖。未說五十（已上）樸楊亦爾。入道章云。問此位初首。而有十信。謂信進念定慧施戒護願迴向。計心四十。何故但言三十心耶。答即十住中。初住離出。以初發心而甚難故。云離出也。設有聖教言四十心。當知。即據總別說也。現實三十（已上。此明資糧所攝位也。）彼名住內十信。與初住位。同是勝妙。而亦有其仰學。輕毛十信。此非住內所攝。十信極是粗淺。非細妙相。餘宗十之外立信。非是住內初住外。有是輕毛分。而勝法相仰學等事。今此宗中。始教大乘。五十一位。定有十信。仁王經中。含說始終二教之意。隨應明義。地前寄四輪王。是通始教之義。又彼經云。十善菩薩。發大心。長別三界苦輪海者。即是十信位也。問十信已前。具縛地中。有發心修行等。是資糧位攝否。答信前行等。非是正位。位之方便。相從位攝。不攝無過。極粗淺故。以此為源。必成大行。若終教中。十住已上。是其正位。信是方便。名之為行。非不退故。今此始教十信是位。以爾前行。為其方便。頓教離相。不立階位。圓教立位。全同終教。
    章十迴向後別立四善根為加行位者。二明加行位。言十迴向後別立四善根者。此中意說。資糧之位。順解脫分。乃至十迴。修行滿足。然後欲入初地正位。而有別方便。即四善根。以是見道近方便故。是故此四善根。不可屬十迴向。出迴向位。然後為入初地見道。修此四法。故云十迴向後別立四善根。此即望後。是近方便故。不屬前十迴向分。無異古昔法常師等。配對地前諸位成立立四善根法。不同增訴玄奘等師。言於第十迴向後心。修四善根。問資糧見道遠方便行。此中既修十迴向行。既望見道。有方便義。遠方便門。既是迴向。其近方便。亦應迴向。何故暖等。安迴向外。答方便有遠近義不相開。涉。遠方便已竟。別修近方便。不可以近參雜遠中。故迴向外。別立四善。問有何所憑。成立此義。答雖章文中別不引文。義意漸次。理必然故。況有經論。為無所據。唯識九云。菩薩先於初無數劫。善備福。德。智慧資糧。順解脫分。既圓滿已。為入見道。住唯識性。後修加行。伏除二取（已上）既言順解脫分既圓滿已故。十迴向亦圓滿已。四加行位。尤應彼後。由此文故。別立暖等。問此外何師。明別立義。答清涼師意。全同今章。大疏雖舉諸師所說。至自義者。不同餘師。十迴向後。初地已前。別修暖等四種善根。為初地加行。鈔十四下。釋初地加行十心。十心未滿。唯在地前。十心已滿。即入初地。雖在地前。而非迴向。出迴向已。作初地門方便行故。厥十種心。未滿之中。有四善根。十迴向會。無四善根。十地會初。雖有暖等。而在入心未滿之時。清涼大師。成立此義。故與章主別立義同。新羅芬皇寺玄隆法師。定聲聞菩薩四善根位中。陳菩薩位云。若菩薩者。古來大德等。兩解不同。一解。十迴向以後。初地已下。別有四善根。第一阿僧祇已後。一小劫內。欲入初地。別修四善根。故攝論云。已過地前四位。別有暖行。又大智論云。柔順忍。無生忍中間。有頂法。如聲聞法中。暖忍中間。有頂法也。解云。十解等三位。名為柔順忍。初地菩薩。名為無生忍。此二忍中間。有頂法。為顯聲聞法中。與頂法相似故。疏說須法。不後暖等解法。問若爾何故華嚴經云。十迴向訖。即入初地。不說暖等四心。又地持論云。解行清淨句後。即入初地。解云。華嚴經中。在第十迴向。合說地前諸位。皆為初地方便故。地持論云。解行清淨者。初地已上。皆名解行地故。對法論云。勝解行菩薩者。始從初發大菩提願。乃至未入極歡喜地。如十迴向已後。別有四善根。初地二地中間。亦有別行故。十地論云。具足初地行已。欲入第二地者。當生十種直心。即二地入分。逕一劫滿。最後剎那。始入二地。解云。初地出分已後。逕一小劫滿。乃入二地。乃至法雲地亦爾。當知。第一劫已後。別小劫。入初地別方便。間若爾何故攝論等。唯說三十三劫。不說三十四法。解云。二地勝進道一劫者。初地出分。合說不開。故唯說三十三劫。所以者何。初地一切法。皆為二地方便故。就十地論亦說別方便故。開為一劫也。一解。四善根。唯在地前四位。無別位地。謂暖者十解。頂者十行。忍在十迴向。十迴向最後一剎那。名為世第一法。問若爾攝論及大智度論。云何會通。解云。攝論云已過四位者。通相為論。謂已過十信有暖。已過十解有頂。已過十行有忍。十迴向最後剎那。名為世第一法。故云已過四位。不說四善根皆過四位也□大智度論云柔順忍。無生忍中間。有頂法者。十住已上。初地已下。皆名柔順忍。此暖等四善根。在二中間。故云間也。不說皆過柔順忍末後也。今依唯識論。與初解同故。唯識論云。菩薩先於初無數劫。善具福慧資糧。順解脫分。善圓滿已。為入見道。住唯識性。復修加行。伏除二取。謂暖。頂。忍。世第一法。此四總名修決擇分。順超真實決擇分故。又對法論云。已過初阿僧祇劫。有暖等善根。問若已過地前四位。別有決擇分善者。當為初無數劫攝。為第二劫攝。若初無數劫攝者。何故論云先於初無數劫。具善福慧圓滿已。若屬初無數劫者。不應說先。又何故對法論云已過初阿僧祇劫有暖等善根。若屬第二無數劫者。瓔珞經云。已過三無數劫。一百劫中。修殊勝定。亦可屬佛地耶。解云。兩解不同。一解屬第二無數劫。如論說。然經云已過三無數劫修殊勝定者。雖過三劫。猶屬第三劫。所以者何。第三僧祇劫。猶在因地。決擇分善。亦屬第二劫。最後一百劫位中。在因地故。還屬第三劫。不屬他地。一解決擇分善屬初僧祇。然論云已過阿僧祇劫者。在彼末後。故云已過。未離初劫故。四善根位。猶入初僧祇。然欲顯初地別方便故。開為別劫（已上）此中二解。四善根位。地位分齊。引證會違。相狀可見。然其初解。同賢首義。得經論文。和會相違。意雖少異。義勢大途。彼此是同。又四善根位。初二僧祇。攝屬不屬。玄隆法師。作二解釋。分齊炳焉。玄隆法師。新羅國人。法門義解。多出數義。或有局新羅。或有通他國。四善根位。已出二解。若通唐朝。其初解者。當賢首解。若屬新羅。當義湖解。或是新羅。染相師解。既言古來大德等。不可局限。玄隆法師。自用初解。故以唯識。合初解釋。為玄隆法師自意正義。彼第二義。少當惠休法師解釋。然休法師。前九迴向。以為忍法。第十迴向。為世第一。隆章後義。忍在十迴向位。第十迴向最後剎那。為世第一法。雖然大途同惠休義。梁論第八。二智依止章。說四善根及四定體支。得光增通行無間。如次即當新譯明得顯增即順無間四定。此四定者。即四善根所依止定。四善根終。最後剎那。得無間定。是世第一所依三昧。此次剎那。即入初地。即入見道無漏位故。最後剎那。名世第一。隆第二解。即當此說。上來成立章主賢首別立四善根義理竟。汎而言之。此四善根。地位分齊說不同一。玄記第七。定十迴向位處。舉數說中云。有說。此猶屬資糧位。以於迴向後。別說四善根。為加行故（已上）此即當今章主自義。問若爾。何故彼云有說。答此義本是他人所立。今賢首師。取為自義。玄記所說。雖言有說。今章取用。故直舉之。不言有說。故知。此說章主自義。大疏所舉。初義亦同。二玄記亦云。有說。此通二位。以於第十迴向之中。攝加行故（已上）準此以明此加行位。即第十迴向之一分。准飾宗記。此是功訟功言法師。及玄奘三藏義也。入道章云。前二十九心。全第十少分。而屬資糧。三十少分。屬後加行（已上）法相諸祖。盛弘此義。大疏之中。不舉此義。三玄記亦云。有說。此總加行以住心已還。屬前三善根位。滿心已還。屬後二善根位故也（已上）準此而言。此四善根。皆屬十向但住與滿差異而已。言住心者。從初迴向。至第九迴向。此問即修前三善根。三善根者。應是暖頂及下忍法忍。通三品故。時亦久。言後二善根者。應是中上忍及世第一法。第十迴向。最後剎那。是世第一。爾前第十迴向多時。此間即修中忍上忍。大疏之中。不舉此義。四大疏定彼迴向中云。一云。四決擇分中。是後二攝。謂十解為暖。十行為頂。前九迴向為忍。第十迴向。為世第一法。成唯識云。此四善根。亦勝解行攝。此文為證。雖不分明。玄奘三藏意存此釋（已上）鈔十二上云。言此文為證雖不分明者。次但云四是勝解行攝。勝解行位。即通指地前。設四加行。在迴向後意。可亦是勝解行攝。以四善根未入地故（已上）準此而言。此四善根。即是住上。三賢位攝。準飾宗記。是休師義。問法相宗義。慈恩等師。稟之三藏。傳釋成立。四善根位。第十迴向後心而開。宗義必然。全同[（工*刀）/言]師。如飾宗明。然今清涼大師。舉惠休法師義。以此配為唐三藏意。非是常途法相師釋。彼此有無。相違如何。答法相宗中。慈恩師等。相傳解釋。無有此義。清涼解釋。意致難知。然竊推之。非無此義。玄奘三藏。恐存二義。法師未往天竺已前。學習攝論。遍數非一。前後總合。遇于七師。並研攝論。陶冶宗致。玄奘三藏。於中正用休法師義。其後度天。創傳法相。歸唐弘之。西天相傳。同[（工*刀）/言]師義。慈恩。淄州。撲揚等師。次第稟受。正存此義。是故飾宗。作此解釋。度天已前。方用彼義。故清涼師。即作此釋。有此舉故。飾宗大疏。各舉一邊。而實無違。度前後雖無明文。義推道理。意致是爾問若爾。何故引唯識論勝解行文。以為證據。唯識度天已後傳故。答玄奘三藏。傳法相後。顏舊學義。今唯識中。通有其證。故依此文。成立今義。如此准成。無有乖違。問清涼師意。可存玄奘三藏歸唐已後義耶（第十迴向後心。立四善根之義。）答其義炳然。弘通世間。舉人皆知。豈不存耶。問若爾。何故大疏不舉。答疏略不舉。玄已舉故。問玄記不指人名。豈可暗開之耶。答玄雖不指。唯識疏等。其旨顯著。以彼知此。豈髣髴乎。況舉世相傳。不言自顯焉。玄記諸說。皆言有說。何獨言不指玄奘三藏名乎。又清涼意謂玄奘准同惠休法師所釋而已。是故大疏不舉第十迴向後心立暖等義五大疏亦云。一云。四加行中。世第一攝。故真諦翻攝大乘云。如須陀洹道。前有四方便。菩薩亦爾。別有四方便。謂四十心。若依此釋。別無五位。地前四十心。皆加行（已上）鈔云。言一云四加行中世第一攝者。即真諦意。雜集十一亦云。願樂行人。自有四種（乃至前引）修得圓滿。亦於地前。無別加行。故疏結云則無五位（已上）準此以言。此四善根。即是地前四十心攝。信住行向。如次識修。準飾宗記。常法師義。故真諦三藏。及常法師。俱立此義。本是攝論宗祖。真諦三藏所立。是故後代。多傳此義。至相寺智儼大師。是華嚴宗第二高祖。承梁攝論於常法師。故搜玄記。釋華嚴經地前四會。十位已上。配頂忍世第二。會經是說十信。雖不言暖。義自炳焉。六真諦三藏。作二解釋。一釋配對四十心位。如次前明。一釋。一信十住及十行中。前之五行。皆修暖法。後之五行。修習頂法。初迴向已上。是修習忍法。第十迴向終心。修習世第一法。真諦後解。今為第六。問何故三藏。作此後解。答道基攝論章云。三藏復云。聲聞性地。位居頂忍。免惡趣故。暖法不免。非聲聞性。大乘性地。判在十行六心已去。過二乘位。成菩薩性。今準此解。三藏即云十行六心方名性地。當知。頂法在此而成。於十行中。五心已來。十解十信。為暖法位（已上）此意說云。第六行已上。出過二乘地。成菩薩性。如聲聞頂。成聲聞性。故六行已上。修習頂法也。道基舉諸義後。自出正解。全同惠休法師解釋。問清涼師義全同賢首。至相所釋全同法常。何故香象師資相違。答賢首約就始教為言。故成別立四善根義。約五位門。成義理故。至相約就終教作釋。終教不別立四現故。圓教次位。全同終教。故釋本經。於四十心。配對四忍。賢首大師。若約終教。應同至相。又至相大師。若約始教。應同賢首。又梁攝論意。唯立四位。不別立四善根。故配對彼地前四位。至相約此配對信等。賢首之意。若約攝論。唯立四位故。於地前。應配信等。上明五位門地前義理竟。
　　章見等同前者。二明地上。言同前者。指前又以十地。說為見修。謂初地入心。為見道位住心已後。乃至金剛。並名修道。見修二位。唯是十地。唯在因位。此一句言。亦通四位門地上。應等指同故。既言見等同前。等言等取修道及究竟位。若唯因位應言見修。何言見等。故等修道及究竟位。問究竟令同已前何文答迴心。五位。指言餘名同前。此同前者。指迴向心四位中。言但有見修等四位。此約展轉指同。若直言之。即指迴心四位門言。此迴心教。總有四類。四位。九地。五位。共行。直進教中。即有三類。十二住。四位。五位。此中四位五位。俱通迴心直進。三乘共行。唯在迴心。其十二住。唯在直進。三界九地等。是依身依地。雖通迴心。何亦不通直進教中。問迴心教中。有十二住。直進教中。有乾惠等十地耶。答十二住相。專似小乘。不可遮止通迴心教。三乘共地。專在迴心。難通直進。此中雖通。而有傍正。
    章問何故此教所立名數下。二問答料簡。亦二。初影似小乘。此問答意。料簡直進影小之意。既是直進。唯應陳說大乘實義。而於大乘。並四位五位十二住等門。名及數相。全同小乘。故應問決。答中有二。初約表詮答。直進似小。為引迴心。迴心似小。更引令勝。由此得入深奧義故。由似迴心。即有似小。若全下。二約遮詮答。謂粗淺者。由少同已起信。懸異己還不信。若全同小。居本小故。是故半同半異引小。大乘宗中。陳說法相。有其二門。一隨轉理門。所說法門。同小乘故。是共門故。二真實理門。所說法義。全異小乘。是不共門。今此隨轉理門所說。或此問答。料簡迴心。以迴心教似愚法故。然準次問。是約直進同迴心明。二問。若引二乘可須似彼下。直進似小。亦二。初問。此難前答迴心教意。本同小乘。今此直進。何用似小。答中有二。初正明。二引證。初中亦三。初標數。二一始教中下。隨釋。三是故說此為始教也者。結成。二中有二。初機粗淺故。直進自體是粗淺故。二凡以大乘似小說者下。諸引小故。雖舉二義。引小為本。機粗淺者。剩牒前門。折薪記三云。然第二義中。便云。凡以等者。但是結通二義。非是牒釋。然恐文脫。合云二亦以此引小故似小乘。方可云凡以大乘似小乘等也（已上）此釋可然。文義續故。
    章即如何義等者下。二引證。亦三。初標問。二如瑜伽說下。正引。三如是等文類別非一下。結成。二正引中。亦二。初所似三成就。二能似三成就。初中亦二。初聲聞三成。二獨覺三成。此三成就。出瑜伽論第三十也。初聲聞三成就中。言云何已成就補特伽羅等者。此先問答安定名義。總通三成。標成就義。補特加羅。此云數取趣。即是人也。造有漏業。數數往生諸趣之中。若有若干人。今生此世中。各有所成就行業功德等。即是先生修習法行。熏練成就。此世令然。若時安住下品成就下。別明三成。言欲樂者。行人心志。於法悕望欣求故爾言加行者。進勵修習。此二皆是由先身習熏練力故。今得成就。並是行人所成就法。此三成就。有何差別。若如此世有三種人。俱是見道已前行人。由先熏習所成就法。有下中上。今生勝進。各有分齊。此世所應獲得。果利賢聖。有學無學等法。有差別故。璟興疏十五云。聲聞人中。三品為三。此三俱在見道已前方便地中。望入聖道及以漏盡。有其遲速。一者巳修解脫分善乃至暖等。仍於惡趣。未得不生。即於現身。未能入聖得果盡漏。第二人者。住方便中。已免惡趣。現得入聖。得沙門果。更受生死。未能盡漏。第三人者。住方便中。現能入聖得果盡漏。是現般人（已上）下品成者。此世之中。得住七方便中暖頂。此人值緣。若造惡業。猶往惡趣。未得忍位不退位故。既不能得忍位不退。何況此世入聖得般。此二皆悉不能獲得。中品成者。同在暖頂。而於此世。得入見道證初果等。若具言之。應有三類。於此世中。現證初果。是經生者。或是現進一來。經生之者。或現勝進。證不還果。上□經生。上品成者。同在暖頂。於此世中。入見初果乃至證得阿羅漢果。集成三云。諸記（云云）而海束記。準對法論云。下成就者。謂暖法。中謂頂法。上謂忍法。當知。此中三品成就。是煖頂忍三善根也。世第一法。唯一剎那。不相續故。不入三品成就也。未敢禪定（已上）義苑三云。言下品者。是七方便人故。有猶往惡趣之說。未能證入等。中品者。初登見道。加行不退。即能證入。猶未究竟。故般涅槃。上品者修道已上。終至無學。非唯證果。亦槃涅槃身（已上）折薪三云。聲聞三品。下品義。當四善根位。言猶往惡趣者。即前二善根。忍世第一。方不退往惡趣。然未得初果。名非沙門果等也。中品義。當見道。雖有七反生死然不往惡趣。證初果故。名沙門果。尚有七反生死故。非現法得涅槃。瑜伽之。云何修果相。謂四沙門果。一預流果。二一來果。三不還果。四最上阿羅漢果。謂正道名沙門。煩惱斷名沙門果。上品義當修道。至無學道（已上）解瑜伽文。諸家非一。姓教聲聞。依佛性論。苦忍不退。瑜伽聲聞。忍位不退。同毘曇說。猶往惡趣。在暖頂位。忍位已後。即是不退。不墮惡趣。
    章如說聲聞獨覺亦爾下。二獨覺三成。獨覺乘中。有三成就。聲聞緣覺。同類小乘。三成就相。大同聲聞。麟喻獨覺。解脫分後。四善根相。先已純熟。於最後座。從一淨觀。一座成覺。其間即經一百六十心。斷惑得果。四生百劫。如次要得部行麟喻獨覺之果。麟喻獨覺。要經百劫。其間煖頂忍等。階位分齊。三成就相。準例聲聞。見道已前。有三成就。下品成就。未得不退。中品成就。於一身中。要得不退。上品成就。一座成覺。獨覺唯有一向一果。無有學經生等事。不同聲聞有學經生。上明所似二乘三成就相竟。
    章於菩薩位為似二乘下。二能似三成就。亦二。初標立。二故彼論云下。引文。亦二。初略配三成。此就菩薩七地門義。作此配對。言七地者。一種姓地。未發心位。二勝解行地。發心已後。地前十信三賢是也。三淨勝意樂地。是歡喜等十地中初地也。四行正行地。從十地中第二離垢。至第七遠行地。五決定地。第八不動地也。六決定行地。即第九善慧地。七到究竟地。第十法雲地。及佛果地。合為一地。以因圓果滿故。今就七地門。建立三成就。勝解行地。名下品成就者。是地前十信三賢位也。問其種姓住。下品成就。為取之不取耶。答璟興師云。住解行住。名下品者。四十心住是。習種姓與解行住。體一不殊。性種即在十信已前。非已成就。故此不論（已上）本性住性。發心已前。名種姓住。其習種性。解行所攝。發大心已。薰習成故。言淨勝意樂地名中品成就者。舉初包後。非獨初地為中成就。從初地。至七地。皆中成就。略不言其行正行地。二至七地。名正行故。言住墮決定到究竟地名上品者。此舉初後。攝其中間。故略不明九地決定行正行地。墮決定者。七地門中。是第五地。十地門中。第八不動地也。善慧地。名第六決定行地。到究竟地。即第十地。今除佛地。取第十地因圓一分。以三僧祇。配三成故。超過三祇。得佛果故。二若菩薩住下品成就下。具明行相。亦二。初明下品成就。言猶往惡趣者。璟云。猶往惡趣者。若定繫業惡趣。十信前受。方入十信。不定繫業。生惡趣者。四十心中。仍為他受（已上）發心已後。十信已前。有其時分。經此時已。入十信故。二餘二大劫下。指餘二成。本論文廣。不能具引。此中所說。菩薩三成。全影聲聞三成就相。菩薩亦立。此即直進機宜粗淺。及引迴心。此二義故。說三成就。上明三成就竟。
    章二不退位者下。文中分二。初標。二佛性論下。釋。亦二。初依佛性論 。二依瑜伽論。初中亦二。初引論。彼論第一。破小乘品云。分別眾生。凡有三種。一定無佛性。永不得涅槃。是一闡提。犯重禁者。二不定有無。若修時即得。不修不得。是賢善共位以上人故。三定有佛性。即三乘人。一聲聞。從苦忍以上。即得佛性。二獨覺。從世法以上。即得佛性。三者菩薩。十迴向以上。是不退住。得於佛性（已上）言聲聞苦忍以上得佛性者。真如空理。名為佛性。佛性有二。一生空所顯佛性。二法空所顯佛性。二乘唯證生空佛性。菩薩具證二空佛性。縱二乘人。修二空觀。唯是拆空。非無性空。見道已上。得真無漏。證會生空。四善根等。是有漏心。分觀佛性。得少分明。各隨所得獲不退位。不造惡業。得惡趣非擇滅。義苑三云。聲聞至苦忍者。謂見道位中。苦諦之下。忍智起時。即證生空。更不退轉（已上）當知。聲聞見道已前。七方便位。皆是退分。苦法智忍。初起之時。方得惡趣非擇滅也。問瑜伽二十一云。復有所餘。已得趣入補特伽羅。已趣入相。謂雖未得能往一切惡趣無暇。煩惱離繫。而能不生惡趣無暇。世尊依已得趣入補特伽羅。密意說言。若有世間上品正見。雖歷千生。不墮惡趣。彼若已入上品善根。漸向成就。爾時便能不生無暇及餘惡趣（已上）遁倫記第六解云。住種姓人。暫趣入發心。即得惡趣非擇滅者。於此位中。或時有得。或時不得。若至忍位。此時定得。即彼若已入忍上品位。漸向成就。不生無暇及餘惡趣（已上）璟十亦同。此文中意。既以忍位。判為不退。此則大小共許所說。大乘聲聞。此為定量。何故佛性論。與此相違。答瑜伽論中。文言髣髴。釋蒙斟酌。成立此義。然佛性論。分別定判。無異愚法小乘所談。縱瑜伽論。同愚法教。乃是隨轉理門所說故。佛性論。直明大乘聲聞真實理門義也。言緣覺至世第一法者。七方便中。世第一法。唯一剎那。時分極短。次剎那心。即入見道初無漏位。緣覺不退。疾於聲聞。是一剎那前後不久。言菩薩至十迴向方皆不退者。此入第一迴向心時。即得不退。非謂第十迴向初得。玄記四云。至十迴向以上。方得不退（已上）即依佛性論作此判。既言以上。是初迴向以上位故。問玄記七云。依佛性論。至此位滿。方名不退之位（已上）既言位滿。何云初得。答論文既言迴向以上。即指初迴向之始故。但言位滿者。解行滿故。總言位滿。非謂十迴向位已滿。或可。此文對彼第一迴向加行。次其入心。名為位滿。初入之心。加行滿故。二當知此中下。釋成非是愚法聲聞。是大乘宗迴心聲聞。
    章又亦可菩薩地前總說為退下。二依瑜伽論。亦二。初立義。此意地前十信三賢。猶往惡趣。由此義故。地前總通。皆為退位。二如瑜伽云若諸菩薩下。引論。此出彼論第四十七。言猶往惡趣者。勝解行地。發心已後。十信三賢。四十心間。經歷一大阿僧祇劫。修習萬行。精勤二利。然位粗淺行相參雜。或時。憶念。或時廢忘。或勉勵轉。或虛棄過。如闇中射。或中不中。由如是故。值緣造惡。墜墮惡趣。此說勝解行地全分。十信三賢諸位皆爾。然後之位。轉勵轉勝。漸成堅固。伏惑之力。稍強勝故。雖然不免造惡墮苦。故云地前總說為退。初地入心見道之時。成堅固不退。得惡趣不生。解此勝解行地猶往惡趣之文。諸師意異。義理多端。賢首所解。義途如此。璟興解釋。如上已引。於不定業。為他受故。元曉云。上說勝解行住菩薩或時有墮那落迦者。約此住前菩薩說也（已上）此說意云。勝解行地。攝四十心。依起信論初住不退。瑜伽勝解行地退者。且約住前十信之位。非謂初住已上亦退。慈恩釋猶往惡趣文云。此菩薩。其實已離惡趣業。不受惡趣生。然為利益有情時故。往彼生因即起染受。彼報趣。故初劫時。有生惡趣。如金翅鳥入海食龍。食龍既訖。上飛空裏。因取龍故。腳下有泥。其實元意。本在取龍。取龍之時。因逐泥污。菩薩亦然。因利有情。遂被染繫。故初劫時。亦生惡趣。若爾。如所引經。若有成世間增上品正見頌。云何通義。曰彼亦不以正見為緣生惡趣。何妨地前有起惡趣業。而生惡趣（已上）瑜伽引經頌。彼後二句云。雖經百千世。而不墮惡趣。地前有漏世間之位。而得正見。永不墮。若會釋之意。義理可見。如是等釋。意致多端。問鈔十上云。然位不退。復有二義。一約三乘。至第七住位。方不退。二約終教。入初住位。即名不退。異輕毛故（已上）言三乘者。即是始教。彼意始教七住不退。如何兩祖。有此差別。答本業瓔珞六住退義。若約終教。即是權退。若約始教。即應實退。賢首思。約權退為言。清涼思。約實退成立此義。又始教大乘。機有三品。上根七住。中根迴向。下根初地。方得不退。爾前隨應。並是退位。兩祖各談彼彼義邊。理實二祖互通令然。上釋始教不退義竟。
    章三明位中行相差別者下。文中為二。初標章。諸位之中。觀解修行。一一相貌。此中明故。二如瑜伽云勝解行住下。引釋。亦二。初引第二住。二結成指略。今初。此中具引解行地文。分二。初問。或時下答。亦二。初明行相。二如是等類名勝解行住者。結行相。初中有八。一堪能不堪。二或於下。憶念忘類。三於諸下。二利不巧。四為他下。說法艱難。五或時下。或中不中。六或於下。退菩提心。七由意下。自他二樂。八或於下。聞法驚疑。文相易見。不須別解。解行地菩薩。既是地前。或。或進或跓。或通或滯。良由位居退轉。行解未熟。進退隨緣。昇沈任宜而已。章解云此是十二住中下。二結成略指。勝解行住。在論四十七。論文極廣。章取精要。淨勝意住。亦在第四十七。位第四住。至第十二善。在第四十八卷中。文亙二卷。故此指略。七地門義。束十三住。即在瑜伽第四十九。善戒第九。地持第十。此即與彼十三住法。種類一同。廣略差別。且種姓住相者。論第四十七云。云何菩薩住種姓住。謂諸菩薩。住種姓住。性自仁賢。性自成就菩薩功德菩薩所應眾多善法。於彼現行。亦有顯現。由性仁賢。通達方便。令於善轉。非由思擇。有所制約。有所防護。若諸菩薩。住種姓住。任持一切佛法種子。於自體中。於所依中。已具足有一切佛法一切種子。又諸菩薩。住種姓住。性離粗垢。不能現起上煩惱纏。由此纏故。造無間業。或斷善根。如種姓品所說。種種住種姓相。於此菩薩種姓住中。亦應廣說。應如實知。是名菩薩種姓住（已上）菩薩種姓無始本性。具此種子。又本性住種姓中。具足六波羅蜜因性。如第三十五卷種姓品說。其第三住淨勝意樂住。即是初歡喜地。地上行相。次第勝妙。由漸微密。具如論說。故章指之。應廣見彼。非應卒抄。本來菩薩種姓成者。元來不造五逆重罪。不作謗法闡提斷善。清淨善寂妙因成就。慈悲願力。憐愍意樂。自性成就。遇緣速發本性善心。修行住持。無有艱難。此即本性二利。自性具足故也。上明始教行位相竟。

延慶四年（辛亥）四月二十六日於東大寺戒壇院為禪明房述之
華嚴宗沙門凝然春秋七十二

五教章通路記卷第三十八（終）
五教章通路記卷第三十九

　      東大寺沙門凝然述
  　      

    章若依終教亦說菩薩十地差別下。終教行位。文中為三。初明位相。二明不退。三明行相。初中亦二。初明十地。二明地前。今初。言亦說菩薩十地差別者。如前直進教說菩薩歡喜等十地差別。此終教中。亦說菩薩十地行相。故特言亦。同直進教。言亦不以見修等名說者。亦直進教。於十地中。分見修等。今此終教。不同直進。唯言十地。不分見修。分見修者。似愚法故。是迴心教。引大方便。直進十地。分見修者引迴心故。影似迴心。機粗淺故。影似小乘。今終教宗。無此二義。唯立十地。不分見修。文有亦言是有何意。前句亦說之。言待直進。故今此言不知所以。折薪云。亦字應是而字。恐傳者筆誤爾（已上）問何故終教不分見修。答義苑五云。此教熟教故。不影似小乘。但直明菩薩十地之差。故不分方便見修之異耳。言方便者。以地前中十信三賢。為十地方便。即於十地。要有方便。今此意云。於方便位。不分資糧加行二位。問何故機熟不分見修。答機不熟故。斷惑漸次。故小乘教。分見修位。始教引彼。故開見修。今此終教。機已熟故。斷惑異彼。是故不分見修之異。折薪云。由前始教。為引二乘故。於十地亦分見修。今終教所以不分者。下文云。初地已上。斷於所知一分粗故。於煩惱障。不復更留。是故不分見修。至初地時。正使俱盡。既不引小故。於煩惱障。不分分別俱生見修之惑。故此中不分見修也（已上）問若云此教不分見修。何故章下文。明末那煩惱。初地斷粗。後地斷習。引無性攝論云。轉染末那。得平等性智。初現觀時。先已證得。修道位中。轉復清淨。此豈非立見修位耶。答此終教中。唯云二障不分見修。七識相應識障。皆爾故。初地時二障皆斷。不約見修。唯約使習。然無性論現觀等者。斷末那惑使及習氣。當始教中見修二位。故借前教。顯此分齊。所斷之障。既不分見修。豈其階位。實分對之乎。起信疏中。智相。相續相。如次名為法執俱生分別。長水楞嚴疏中。執取計名。如次名為人執俱生分別。二惑二障。各立見修之名。此亦如是準例始教見修為言。
    章又於地前但有三賢下。二明地前。亦二。初正明。二引證。今初。此中意說。終教地前。但立三賢。不立十信。謂十住。十行。十迴向。名之三賢。此立義。通問。何故賢前。不立十信。故今答云。信唯是行。非是階位。故不與三賢同立為位。問何故終教。信不為位。故今答云。十信唯行。未得不退。故不為位。今應難云。始教以信立之為位。豈是不退。而不退者。迴向已上。或初地上。豈由不退以為位乎。今應答言。粗淺教宗。未得不退而立為位。深細教宗。以不退轉。立為階位。是故十信。二教位行。義旨有由。理趣無違。問何故終教住上名位。十信唯行。非是位耶。答義苑云。三賢名位。鄰極亞聖故。十信名行。不入位者。有四義故。一進退不定故。二雜修十心。無定階降故。三未隨法界修行廣大行故。四未得法身顯佛種姓故（已上）又云。問始教粗劣。十信尚得名位。此教漸勝。何故翻名行耶。答前教權影彼小。故得稱位。此教稱實。要分行位之殊故。但屬行也（已上）章文但有三賢。但言非但簡信。亦可有簡不分資糧加行之意。此教地前。但云三賢。不分資加。別不立彼四善根。故玄記七云。三賢總為趣聖方便。不分資糧加行近遠。此約終教（已上）問此終教中。緣有幾位。答總有四十一位。十住十行及十迴向十地妙覺。是為四十一也。其十信者。但是行故。問何故十信。唯名為行。答瓔珞本業。如是說故。彼經唯名四十重。本業瓔珞。不言十信。唯於初住已上取故。此四十二皆是位故。住是安住不動義故。領解諸佛因果諸法。安住法位。不可轉故。未上住前。修行十心謂信進念定慧不退等。言行十心不言階位。本業經中。如是說故。是故章主。信唯是行。非是階位。如是判斷。問瓔珞經中。說等覺位。賢首大師。義意云何。答等覺一位。開合之異。始終二教。義理皆爾。始教大乘。開則五十二位。合則五十一位。以彼十信。立為位故。今此終教。開則四十二位。合則四十一階。十信唯行。非是位故。於第十地法雲後心。開立等覺。合之唯是第十地故。法雲後心。名勝進分。第六會中。十地品後。有十明等五品。玄記判之。名第十地勝進分。即等覺位。刊定記主。十定已後六品。名等覺位。是第十地勝進分故。賢首清涼。俱存開合。然賢首意。常隨合門。清涼義意。常隨開門。至相大師。與賢首同。圭山禪師。全同清涼。大疏八上云。仁王等。合此勝進。入於十地。是以不立等覺。教化品中。約五忍分位。於寂滅忍。唯有上下。下忍中行。名為菩薩。即第十地。上忍中行。為薩婆若。此謂如來。若依瓔珞。開此勝進。為無垢地。即是等覺。然等覺照寂。妙覺寂照。又賢聖學觀品中。說六種姓及六堅六忍等（已上）鈔十八上。具明瓔珞經六種姓。六堅。六忍。六觀。六定。恐繁不引。此即為顯有等覺位。
    章本業經云未上住前下。二引證。亦二。初本業二文。二仁王一文。今初本業初文。出彼上卷賢聖名字品。經文具云。爾時佛告敬首菩薩。佛子。吾今略說名門中一賢名門。所謂初發心住。未上住前。有十心順名字菩薩。常行十心。所謂信心。念心。精進心。定心。慧心。戒心。迴向心。護法心。捨心。願心。佛子。修行是心。若經一劫二劫三劫。乃得入初住位中（已上）既言修行是心。入初住位中。故知。十心非位唯行。十住是位。文言分明。言又云始從凡夫地等者。此是後文。即出彼下卷釋義品。經云。佛子發心住者。是人從始具縛凡夫。未識三寶聖人。未識好惡因之以果。一切不識不解不知。佛子從不識始凡夫地（乃至如章）其人略行十心。所謂信心。念心。進心。定心。慧心。戒心。迴向心。護法心。捨心。願心。復有十心。所謂十善法。五戒。八戒。十戒。六波羅蜜戒。是人復行十善。若一劫二劫三劫。修十信。受六天果報。上善有三品。上品鐵輪王。化一天下。中品栗散王。下品人中王。具足一切煩惱。集無量善業。亦退亦出。若值善知識。學佛法。若一劫二劫。方入住位。若不爾者。常沒不出。住退分善根（已上）此亦言略行十心方入住位。明知。信心是行非位。以住為位。文義分明。章云乃至廣說。故廣引經。
    章又仁王經云習忍以前下。二仁王一文。言習忍者。即十住位。十住名習種性。故云習忍。而言忍者。五忍門時。四十一位。皆是忍位。伏忍三賢。其中十住。是下賢位。故立忍名。十信是輕毛。十住是不退。以輕毛故。唯行非位。以不退故。初住是位。
    章十住初即不退墮下。二乘地下。二明不退。亦二。初正明不退。二會通相違。今初。終教宗義。入初住時。得不退位。十信修心。經一萬劫。調練機宜。行業純熟。信行滿心。次剎那中。即入初住。入初住故。即成不退。不轉功德。不造諸惡。不墮惡趣。不趣異乘。勇進大乘。問大乘不退者。以何義為本。答大乘宗中。得不退者。不墮小乘異見之地。為不退相。兼不造作輕重諸惡。其德任運成就建立。小乘位中。得不退者。眾德成立。不墮惡道。為不退相。始終二教大乘宗義。不同小宗。唯不退墮二乘小路。正為不退。既不墮小。永不造惡。不墮凡地。故云況諸惡趣等。言凡地者。指十信已前薄地下凡等。兼取十信遇緣造惡。由造惡業。墮惡趣故。問初住已上。永不造惡。信前薄地。是造惡業。其十信位造不云何。答十信行位。或進或退。惡緣造惡。善緣造善。故退墮者。是同信位。問仁王經等。十善菩薩。是信行人。是故十信。名善趣位。何於此位。有造惡業。答信行之人。多修善業。十善福業。當于此位。故名善趣。不遮此位值緣造惡。十信位中。怖惡增減。故不造惡。不墮惡趣。信前底下。未必造惡。若值惡緣。多造惡業。若有善緣。必定進修十信之位。雖遇惡緣。亦起對治。由治道故。多不造惡。
    章設本業經說十住第六心下。二會通相違。若作問答。即應問言。若初住時。得不退者。何故本業經。有六住退。本業經上卷賢聖學觀品云。佛子若退若進者。十住以前。一切凡夫法中。發三菩提心。有恒河沙眾生。學行佛法。信想心中行者。是退分善根。諸善男子。若一劫二劫。乃至十劫。修行十信。得入十住。是人爾時。從初一住。至第六住中。若修第六般若波羅蜜。正觀現前。復值諸佛菩薩善知識所護故。出到第七住。常住不退。自此七住以前。名為退分。佛子若不退者。入第六般若。修行於空。無我人主者。畢竟無生。必入定位。佛子。若不值善知識者。若一劫二劫。乃至十劫。退菩提心。如我初會眾中有八萬人退。如淨目天子。法才王。舍利弗等。欲入第七住。其中值惡因緣故。退入凡夫不善趣中。不名習種性人。退入外道若一劫若十劫。乃至千劫。作大邪見及五逆。無惡不造。名為退相（已上）為知始終。雖繁載之。所引經文。是人爾時從初一住下。正明示現退事。六住已前。既是權退。七住以上。是權不退。上是牒相違。經文是難問者所據文故。起信論中下。正會通也。彼論廣說初住不退義已。會經云。如修多羅中或說有退墮惡趣者。非其實退。但為初學菩薩。未入正位。而懈怠者。恐怖勇猛故（已上）彼疏釋此文云。如瓔珞本業經中言。七住已前。名為退分。若不值善知識者。若一劫乃至十劫。退菩提心。如淨目天子。法才王子。舍利弗等。欲入第七住。其間值惡知識因緣故。退入凡夫不善趣中。乃至廣說。今釋此經意。是權語非實退。恐彼初入。令不慢怠故也（已上）問瓔珞經中。六住已前。明示現退。有何所以。答彼經意說。十信萬劫。退分之人。修菩薩行。萬劫滿足。即入初住。亦住解位。得不退轉。若諸菩薩。懈倦慢怠。久居信位。不欲昇住。是故菩薩。示六住退。權現邪見五逆罪等。若住下位。不進上位。值惡因緣。必定退轉。下位之人。見此聞此。勇猛進修。得昇上位。由此意樂。權示退轉。問初心之人。縱入初住。亦應退轉。無示現益。乃至六住。皆退位故。何必菩薩。示此退跡。答初住已上。乃至六住。示現退跡。實成巨益。由示退跡。初心之人。疾入初住。昇初住已。任運不退。豈非益乎。問縱信位人。雖務入住。此人實謂六住必退。豈得勇進疾入初住。須望七住已上諸位。答眾生機宜。情見皆區。若謂六住已前實退有。望七住已上諸位。縱有此類。若入初住。即得不退。知是權退。是故唯入初發心住。以此示現退跡巨益。問起信所會修多羅說。何以得知是本業經。何知。若是餘經所說。答彼論既成初住不退。會通住上退屈所說。常途經典。當本業經。是故諸師。論所會經。判是本業。縱餘經說。會住上退。皆與本業。所說一同。問本業瓔珞經中所說。為唯權退一途義門。亦有初住不退義耶。答本業六住。既為權退。既說權退。必有實退。實退即是十信之位。經既分明。言退分故。有實退故。有實不退。實不退者。即是初住。有權退故。有權不退。權不退者。即七住上。權實行相。經文炳然。問實不退等經是何文。答前所引經。佛子若退若進者下。至無惡不造。名為退相。十五行九字是也。以十七宇。為一行故。此文之中。具有實退及實不退。亦有權退及權不退。元曉本業經疏上卷云。若退以下。第二簡別。於中有二。先就真實義。以簡退不退。得入十住。實不退故。若利根者。一劫二劫。其鈍根者。乃至十千劫故。是人爾時以下。第二寄權教門。簡不退。七住以前。名退分者。雖非實退。權言為退。為怯弱者發勇猛心。起信論主。如是判故。如下釋義品說。初發心住。不退轉故。華嚴經說。亦如是故（已上）彼經釋義品中。說信位云。亦退亦出。若值善知識學佛法。若一劫二劫。方入住位。若不爾者。常沒不出。住退分善根如上說（已上）指學觀品故云如上。如前已引。經既以信為退分善。准知。初住已上。決定不退轉位。本業下卷。釋義品說初住相云。佛子。發心住者。是上進分善根人。若一劫二劫。一恒二恒三恒。佛所行十信心。信三寶常住。八萬四千般若波羅蜜。一切行。一切法門。皆習受行。常起信心。不作邪見。十重。五逆。八倒。不生難處。常值佛法。廣多聞惠。多求方便。始入空界。住空性位。故名為住。空理智心。習古佛法。一切功德。不自造心住一切功德故。不名為地。但得名住（已上）此說初發心住行相。甚深廣博。微妙殊特。具如是等一功德者。豈有實退菩薩位耶。何況二住乃至六住。甚深沖幽。實德不退。增勝奇特。問章主何故不陳本業。有說初住不退行相。答經文顯然。非應初陳。上依仁王經。明初住不退。指十信行。言不得不退故。次下引本業經云。未上住前。有此十心。又引住前信相菩薩。明知。章主依本業經。成立初住不退之義。即是真實不退義門。但下為明起信會釋。引權退文。此是實不退。上權退義門故也。
    章其行相者下。文中為二。初直明行相。二問答顯勝。初中亦三。初地前行相。二地上行相。三對前簡異。初中亦二。初起信所說。二梁論所說。初中亦五。一證見法身。二八相成佛。三受身自在。四見佛報身。五順理六度。今初。言三賢初位者。十住下賢。十行中賢。十迴向上賢。今舉下賢十住之初。即發心住。言少分得見法身者。於十信中。一萬劫修。本業經云。佛子是信想菩薩。於十千劫。行十戒法。當入十住（已上）此舉戒學。如上文說。十信位中。具修萬行六度二利。信位成滿。方入初住。先多劫中。修唯識觀。根本無明。翳覆本覺。本覺隨緣。流變纏縛。沈倫生死。輪迴六趣。今向本源。趣求修入。十信行中。深觀有漏妄想諸業。皆從無明虛夢生起。無明本空。漏業都無。真心之外。無有別法。人執漸蕩。我空稍通。法空觀解。亦漸玄妙。信行成滿。初入住位。此時人空觀解。深理速疾開明。殊妙幽玄。真如法性。法空真理。漸漸明白。惑種應滅。故留不斷。相似有漏。不異無漏。故入住時。真觀成就。少分得見人空法身。我空觀解。與法空解。冥契融會。深奧微妙。所見法身。雖是少分。體性周圓。無不通遍。所見用大。會歸真如。唯是如如。及如如智。契符體會。甚深寂寥。起信論發趣道相。信成就發心中。說隨順真如四種方便。謂無住離過離癡大願。皆如法性。相順真如。離相而相。即相無相。以此離相無念真心。觀察諸相無住寂靜。即如而用。即用而空。故論文云。菩薩發是心故。則得少分見於法身（已上）依此文故。言見法身。
    章能於十方世界下。二八相成佛。彼論次下文云。以見法身故。隨其願力。能現八種。利益眾生。所謂從兜率天退。入胎。住胎。出胎。出家。成道。轉法輪。入於涅槃（已上）此列八相名也。言見法身故者。出示現八相所以也。非唯見法身。亦由願力。示現八相。施八相業用。由此二緣故。一切菩薩。初住已上。分見法身。此為自證。施作業用。發願誓期。示現八相。由行化他。隨分成辨八相成道。初住已上。乃至佛果。位位皆作。隨位增勝。八相轉勝。次第漸增。乃至佛地。極位八相。清涼師作本跡四句。本謂因果自位本體。跡謂因果互示異身。一本高跡下。謂如來示現菩薩身。二本下跡高。菩薩八相。現佛身故。三本跡俱高。他受用身。現化身故。四本跡俱下。菩薩大人。現餘身故。今初住八相。是本下跡高。此十住位。所現八相。雖是法身化用願力所致。而既是地前比位行相。故起信云。然是菩薩。未名法身。以其過去無量世來。有漏之業。未能決斷。隨其所生。與微細苦相應（已上）疏云。言未名法身者。以未具真證。但依信力。見於少分。故異地上也（已上）既是地前三賢之位。執取計名。人執煩惱。漸漸伏斷。有漏諸業。相續未斷。分段苦報。連續未滅。問前言見法身。今言未名法身。前後二說。云何相違。答前言少分見法身者。比觀心中。真如悟解人空觀門。一分法身。故章主起信疏云。十解菩薩。依比觀門。見於法身故。云少分見也。亦可。依人空門。見法身故（已上）若對地上。非是證見。故非實證。唯相似分而已。由此義故。云未名法身。
    章又以願力下。三受身自在。論正文云。亦非繫業。以有大願自在力故（已上）疏云。今明菩薩。於報修短而得自在。不由惑業。故云。非業繫。以留惑益生悲願之力故。云以大願等力也（已上）今章所引。以意前卻。義路通融。終教菩薩。入初住時。生空無漏觀解智力。應斷煩惱障。證所顯真理。若斷盡者。應同二乘。地前比位。不能應生。故留不斷。潤生攝化。不斷種子。異二乘故。伏滅現行。異凡夫故。於煩惱障。已得自在。雖受果報。非是業繫。以智伏惑。以願受生。分段生死。有二種受。一繫業分段。薄地凡夫所受生死。二不繫業分段。今故留不斷。助願潤業也。
    章又依三昧下。四見佛報身。起信論中。明真如用大。示現色身。令眾生見。故名用大。菩薩隨位。即見如來。所現用大。有二種相。依分別事識。此是凡夫二乘心識所見。名為應身。即變化身。疏云。言依分別事識者。凡夫二乘。未知唯識。計有外塵。即是分別事識之義。今見佛身。亦謂心外。順彼事識分別計度識故。說依分別事識見也（云云）二依於義識。論云。謂諸菩薩。從初發意。乃至菩薩究竟地。心所見者。名為報身。身有無量色。色有無量相。相有無量好（已上）此見他受用身相好。疏云。依業識者。十解以去菩薩。能解唯識無外諸塵。順業識義。以見佛身故。云報身（已上）言業識者。是第八識。舉三細中初。實通轉現相。八地已上。斷三細惑。證見明白。住無功用道。今是三賢。斷執取計名所起煩惱。雖未至其。知轉識位。而比觀中。悟解唯識真如理性。了知一切唯是自心所變業識之外無有別物。比觀明了。其深妙故。隨分得見他受用身。問他受用身。是自受用平等性智所現影像是。為初地已上證理菩薩。現此妙身。地前菩薩。非其所見。今云何從初發意。見佛報身及諸相好。若爾。化身為誰示現。答如來化用。隨宜非一。所現色身。本為地前。現變化身。是自受用成事智影。為地上菩薩。現他受用身。根地度等。本次定故。然此終教三賢菩薩。比觀甚深。了解明白。故由深妙三昧定力。一分得見他受用身。雖由定力。義有限故。若初地已上菩薩所見。即是無漏現智證見。甚深境界。十地之間。次第增勝。如百葉臺上。千葉萬葉等。是故地前地上菩薩。雖俱得見他受用身。地前是劣。少分得見。言少分者。唯見粗相。不能見細同於地上。初地已上。所見報身。是見細相。隨地增勝。所見漸細。甚深微妙。不可思議。是故論中。初雖言得地前地上皆見報身。後細分別。簡擇粗細。故論文云。復次初發意菩薩所見者。以深樂信真如法。少分而見。知彼色相莊嚴等事。無來無去。離於分齊。唯依心現不離真如。然此菩薩。猶自分別。以未入法身位故。若得淨心。所見者微妙。其用轉勝。乃至菩薩地盡見之究竟。若離業識。則無見相。以諸佛法身。無有彼此色相迭相見故（已上）疏文繁廣。不能引載。雖同報身地前地上。所見不同。淺深分明。梵網臺上盧舍那佛。是他受用。葉上釋迦亦他受用。雖葉上佛亦他受用。唯是地前菩薩所見。是其粗相淺劣他用。當今起信初住已上三賢所見他受用佛。淄州師釋他受用身有二。一初地已上所見他受用身。二四善根所見他受用身。四善根所見。即當葉上他受用身。法詮師釋。彌陀初地菩薩能化。臺上教主二地能化。地前菩薩。見報身者。唯見初地能化如來。觀經等言地前根機生報土者。即此義也。地前菩薩。不能往生二地已上他受用土。唯局彌陀初地土故。然梵網經。地前菩薩。諸凡夫等。蒙彼加力。見臺上佛。聽彼說法。臺上即是二地教主。然彼暫時加力見聞。不同初地極樂往生長時。
    章其所修行皆順真性下。五順理六度。彼論解行發心中云。以是菩薩。從初正信已來。於第一阿僧祇劫。將欲滿故。於真如法中。深解現前。所修離相。以知法性體無慳貪故。隨順修行檀波羅蜜。以知法性無染。離五欲過故。隨順修行尸羅波羅蜜。以知法性無苦離嗔惱故。隨順修行羼提波羅蜜。以知法性無身心相。離慢怠故。隨順修行毘梨耶波羅蜜。以知法性常定體無亂故。隨順修行禪波羅蜜。以知法性體明。離無明故。隨順修行般若波羅蜜（已上）一切萬行。皆順法性。而隨事相所無。所有皆約法性。隨順修行。上六度行。約其所無。其所有者。約真如中。性功德法。施性。戒性。忍性。進性。如是等也。
    章又梁攝論中下。二梁論所說。言十信名凡夫菩薩者。未離凡夫性故。十信伏斷見修惑故。言十解名聖人菩薩者。菩薩十住初位。應必斷煩惱障。證生空所顯理。於中分別煩惱惑障。名異生性。斷見惑故。棄異生性。成聖人性。舊云凡夫性。斷異生性。故云名聖人菩薩。十信一萬劫。修諸波羅蜜。於十住中。每一一位。有自分行。有勝進行。如華嚴經十住會說。總而言之。六度四攝。三性無性。唯識無境。慈悲攝物。所修非一。若本業經。初住中修百法明門。謂十信心。各有十故。常發無量有無行願。經列二十四願。謂十波羅蜜等。又初住四弘。二住修習無量善行。謂四念處。皆空無相。五蘊六大。如虛空等。三住修習十一切入皆如實相。四住修習彼八勝處。五陰人等。廣略二相。一切法空。五住修習八大人覺。六住修習八解脫等。空如實相。七住六和畢竟空故。八住三空。九住修行四諦不二一合相故。十住六念入如幻定。如是等也。十行位中。如次修習十波羅蜜。如華嚴說。若本業經。初行修四正勤。二行四如意足。三行五根。四行五分法身。五行八正道。六行七覺分。七行五善根。謂止觀。暖觀。頂觀。忍觀。世第一觀。八行四無礙解。九行十二因緣。十行轉大法輪。如是等也。十迴向中。華嚴大經。所修極多。本業經中。初迴向一諦二諦正直道行。二迴向第一義智謂五通行。三迴向四不壞淨。四迴向三相。謂生住滅。五迴向五陰空。六迴向十二入空。七迴向十八界空。八迴向隨自然智因果二空。九迴向二諦空寂。十迴向二諦中道。如是等也。梵網。仁王。三賢所修萬行無量。一一觀門。恐繁不述。
    章其地上行相倍前準知者。二地上行相。終教初地已上行相。甚深廣大。無量無邊。初二三地相。同世間布施十善四禪定故。四地三十七助道法。五地四諦。六地十二因緣。七地一切菩提分法。八地三種世間無功用道。九地四無礙解。開為四十辨才。十地示現無量化身。大法智雲。雨大法雨。本業經中。初地十願。作五神通。入百法明門。二地十善。三地四禪八定。四地道品。五地十六諦俗智五明。六地緣起。七地三智十度萬行。一切功德行。八地無相大慧。無功用觀。三世間現。九地法師四十辨才。十地邊際無礙智觀。無量法雲雨大法雨。潤澍眾生。無明盡滅。受大職位。神變無量。不可思議。等覺菩薩。住頂寂定。以大願力。住壽百劫。修千三昧已。入金剛三昧。同一切法性。二諦。一諦。一合相智。住壽千劫。學佛威儀。象王視觀。師子遊步。不可思議神通化導。住壽萬劫。化現成佛。入大寂定。現同古佛。常行中道。大樂無為妙覺佛果。三身圓滿。四智圓明。盡未來際。業用無絕。
    章是故當知此中行位下。三對前簡異。始終二教。三乘漸教。於漸教中。是始與終。空門為始。不空門為終。一切法義。皆悉差別。隨二教文。一一易見。
    章問此教豈不通引二乘下。二問答顯勝。愚法小乘教。隨劣機說之。如來本意。遂引令入一乘大道。先引令入三乘大乘。次入同教一味平等。後入別教普賢法界。二乘根鈍。不能直入別教一乘。展轉漸次。誘引上進。始教專引愚法小乘。令入大乘。迴心教意。專在誘小。直進同迴心。本為引愚法。今終教宗。漸教之終。大乘極教。根機高勝。直進昇上。更復高妙。其所引小乘。既與直入終教。分齊全同。無有勝劣。此終教中。有二類機。一本來終教之者。二從前教來之者。所悟意致。一合同相。是故此教。無有引小。不引小故。無影似小。直來漸來。俱高勝故。上來解辨終教行位竟。
    章如楞伽云初地即八地等者。演義鈔三上云。彼經第四。先長行云。大慧於第一義。無次第相續。說無所有妄想寂滅法。頌中有七偈。後二偈明不立地位云。十地則為初。初則為八地。第九則為七。七亦復為八。第二為第三。第四為第五。第三為第六。無所有何次。解曰。初之七句。約義配同。最後一句。據理都泯。十地則為初者。同證如矣。初則為八地者。初地不為煩惱所動。同不動矣。第九則為七者。第九同第七無生忍矣。七亦復為八者。純無相觀與八同矣。第二為第三者。同信忍矣。第四為第五者。同順忍矣。第三為第六者。第三地中。獲三慧光。第六地中。得勝般若。同慧義矣。無所有何次者。顯上經文於第一義無次第相續等。今既上句。略舉約義同中一句之要。下句即據理都泯。義已略周。正意在於下句（已上）法性一如平等不二。初後皆無。泯淺深相。以言示之。名何無違一味同相無差別故。今且約就所當。同之彼此。似一有所以故。
    章一約寄位顯下。分二。初標章顯章顯位自體。故云寄位。二謂始從十信下。解釋。亦二。初行布位。二圓融位。今初。言從始十信乃至佛果六位不同者。玄記第一教興中云。六顯位故者。為顯菩薩修行佛因一道。至果具五位故。此亦二種。一次第行布門。謂十信。十解。十行。十迴向。十地滿後。方至佛地。從微至著。階位漸次（已上）行謂行列。布謂布置。階位由漸。行相次第。始自微少。終至顯著。安布列置。次第不濫。階梯無雜。故云次第行布門。如本經中。第二會說十信。第三會十住。第四會十行。第五會十迴向。第六會十地等覺妙覺。如是次第漸勝而說。名為差別因果者是。
    章隨得一位得一切位下。二圓融位三。初立義。二引證。三釋成。初中亦二。初圓融位相。二位相所以。今初。此即標顯圓融行相。言圓融者。圓謂圓遍。圓攝。融謂通融。通泯。且如得信滿心一位。即得十住。十行。十向乃至佛果。入初住位。即得二住已後乃至佛果及信滿法。得二住時。即得三住已後。乃至佛果及十信滿。初住二住。如是乃至得佛果時。即得等覺乃至信滿。是名圓融無礙行相。
    章何以故由以六相取故下。二位相所以。言何以故者。此問意云。位相差別行布為本。何故初位攝後。後位攝初。中位攝初後。初後攝中位。有何所以。有五所以。隨一圓融。總同成故。融攝諸位。所融攝者。別異壞故。一位為主。諸位為伴。圓教諸法。必具主伴不起而起。起即具足主伴。圓明自在。德量無窮。言相入故者。一位功能用映徹。故入諸位中。諸位用徹入一位中。是故一位入一切位。一切位入一位中。相入互攝。無不窮盡。言相即故者。有相入故。必有相即。體用不離。隨門立故。一位法體。是有諸位。是無諸位。即一位。諸位體有一位。是無一位即諸位。言圓融故者。一位即圓遍。通諸位。諸位即圓遍通一位。若具言之。十玄皆有。并有十由。一一隨一。無礙融通。
    章經云在於一地下。二引證。亦二。初地地相攝。出經第一。此歎同聞菩薩功德。似歎地上。而實遍通一切諸位。信位滿心。即攝諸位乃至佛果。二是故經中下。勝進得位。於諸位中。有自分位。有勝進位。位位皆爾。今舉信位滿心勝進。
   章又以諸位及佛地等下。三釋成。此中成立因果無二。始終無礙。四十一因。各與佛果無二唯一。一位佛果。與四十一因。皆俱各等。始終圓融。其相亦爾。由此義故。一一位中。與佛果一。此位即佛。佛果與因位一。此位即菩薩。全佛全菩薩。即由此義。玄記云。以果門收。即恒是佛。以因門取。常是菩薩。即此相也。四十二位。一一各通佛及菩薩。無不攝盡。即成四句。一全佛一位。即佛故。二全菩薩一位。即菩薩故。三亦因亦果。合前二故。四非佛非眾生。二互泯故。復古記釋於一一位上等文云。此別明五位互攝。如初住攝於初行。初迴向。初地。第二住。攝二行等。第十住滿。則十行滿等。十行智度圓。十地智度滿。如海幢比丘寄第十住。頂出諸佛。灌頂成佛者。即其事也（已上）如此釋者。十住即通佛及菩薩。九地是菩薩。第十住是佛。十住滿故。十行。十向。十地皆爾。是名一一位通佛及菩薩。此未必是圓融義門。十住。十行等。各為一位滿。上明階位自體門竟。

延慶四年（辛亥）四月二十九日於東大寺戒壇院為禪明房述之
花嚴宗沙門凝然春秋七十二
文化八年辛未初冬二十一日以嵯峨大覺寺所藏然師手筆之本校之
比丘典壽春秋五十四

五教章通路記卷第三十九（終）
五教章通路記卷第四十

　　  東大寺沙門凝然述
    　　
　　　　　
　　　　　
　　　　　

    章二約報明住但有三生下。分二。初標章舉數。二一成見聞位下。隨舉列釋。亦三。一見聞生。二解行生。三證果生。今初。言成見聞位者。見聞信受此大華嚴別教一乘甚深法界普賢法門。熏成無盡無礙種子。即作當來十身圓滿極果。種子熏成。必定應獲當果妙因種子。此所熏成微妙種子。專由見色聞聲而得。故云成見聞位。見謂觀見。觀見別教一乘。佛法僧寶。善友經卷境界。聞謂聽聞。聽聞如來所說教法。善友僧寶所訓教門。故云見聞。言見聞此無盡法門成金剛種者。釋此成見聞位義理。金剛即是金中之精。堅實牢固。火不梵燒。水不澍蕩。永無損壞。都不朽爛。強徹無窮。故云金剛。以喻顯故。問此中見聞所熏種者。體性狀貌。何等種子。答眾生本自具足十身如來藏性。因位萬行。果地眾德。諸法體相。眾門業用。皆悉滿足。無所闕減。是名別教一乘佛性。即成佛本性種性。本有性上。隨善知識。聽聞一乘法界等流真如所起。別教法門。熏成種子。為成佛因。是習種姓。所聞教法。無漏所成。體本清淨甚深妙義。以此為緣。菩薩意識意悉表義顯境二種名言種子。為成佛因。此是有漏名言熏習。由有漏熏所成力故。如來藏性本有習性。勢力增盛。功能成辨。有漏新熏種子。有漏本種。和合共立。受熏新種。由此事故。無漏本性。次第漸增。見道初念。生無漏現。次剎那心。新舊合和。熏成無漏清淨新種。故見聞生有漏聞熏。生有漏現。令無漏種勢力增勝。此依圓教行布為言。言如性起品說者。此出十門性起第十性起見聞之中故。晉經三十七。說此門相。有法喻合。其法說者。文云。此菩薩摩訶薩。知見於如來所。見聞恭敬供養。所種善根。皆悉不虛。功德無盡。離一切愛。究竟解脫果報不虛。滿足諸願。於一切有為法中。不可窮盡。而能隨順無為智慧。起諸佛智。究竟未來際。具足一切諸如來地（已上）述曰。此文分二。先總辨。後離一切下。別顯。玄記十六云。先總辨。所謂於佛若見佛及像。若聞名及稱念。若三業恭敬。若四事供養。於此四位。所種善根。廣多無限。不可稱說故。云功德無盡下。別顯。中略舉三種果。一斷滅惑障果。二於一切下。德窮來際果。三起諸佛下。成大菩提果。又初唯斷果。令得涅槃。後唯智果。令得菩提。中間通二。謂棄有為。隨順無為故也（已上）次經說喻及合。然喻有三。即喻上三種果。三喻各有法喻。且初喻合者。經云。佛子。喻如丈夫食少金剛。終竟不消。要從身過。至金剛輪際。然後乃住。所以者何。以彼金剛不可消故如是。佛子。於如來所。少殖善根。能壞一切有為煩惱。乃至究竟如來涅槃智慧。然後乃住。所以者何。於如來所。殖諸善根。不可盡故（已上）此是第一吞少金剛喻。喻前第二窮未來際果。合法可知。玄記云。微少善根性。不可盡（已上）次經說小火能燒喻。喻前第一斷滅惑障果。其合法者。謂少善根性。能滅惑（已上）又云。又釋。前滅所知障。後滅煩惱障（已上）此判二喻也。次經說藥王多益喻。喻前第三成大菩提果。及有法合。此後二喻。及以合法。經文甚廣。恐繁不引。問章指性起品。此三喻中何。答三喻取捨。記家非一。指事。義苑。折薪。復古。並引吞服金剛喻。集成記中。引三喻後見聞不信益文。汎而言之。性起見聞。舉三種喻。此三皆是見聞益故。三通用好。不可局一。
    章二成解行位下。即第二生。亦二。初都率天子。二善財童子。今初。由先見聞一乘境界。法力熏習。下十身種。於別教之由。故欲受此報。棄累縛身。感法門身。是名解行身。義苑云。由昔因種勝故。今生成解成行也（已上）於此位中。獲得一乘法界勝解。成就圓滿自行大行。此通解解。比證行貫賢聖。證解悟解並具。行希圓融頓成。大解圓滿。萬行備足。此一生內。窮多劫際。願行等事。亦隨無盡。而不礙一念。況於一生乎。解行之言。即此相狀。非是三賢解行位也。言兜率天子等者。經文甚廣。取要引之。晉經三十四。小相品云。菩薩摩訶薩。於兜率天。放大光明。名曰幢王。普照十世界微塵數剎。遍照彼處地獄眾生。滅除苦痛。令彼眾生。十種眼耳鼻舌身意。諸根行業。皆悉清淨。彼諸眾生。見光明已。皆大歡喜。命終皆生兜率天上。生天上已。聞天妙音。名不可樂。此音聲語諸天子言。以不放逸故。於諸佛所。種善根故。遇善知識故。盧舍那佛。威神力故。於地獄命終。生此天上（乃至廣說諸法無來無去及以報恩供養等事。）是故諸天子。應當速發阿耨多羅三藐三菩提心。令應清淨住威儀戒。悔過一切業障。煩惱障。報障。見障（乃至）時諸天子。聞是聲已。皆大歡喜。心意柔軟。問天聲曰。菩薩摩訶薩。云何悔過。爾時天聲。以菩薩摩訶薩三昧力故。天善根力故。答諸天子言。業障等罪。不從東方南西北方。四維上下來。積聚於心（乃至）若如是知。是名清淨真實悔過。說是法時。百千萬億即由陀佛剎。微塵數諸世界中。兜率天子。皆得無生法忍。無量無邊不可思議阿僧祇欲界諸天子。皆發阿耨多羅三藐三菩提心。六欲天中。一切天女。皆捨女身。悉為男子。得不退轉菩提之心。爾時諸天子。廣聞普賢迴向善根。悉得十地諸力莊嚴。具足三昧。皆悉成就眾生界等。善身口意業。滅一切障。皆得清淨。見百千萬億那由他佛剎。微塵數七寶蓮華。一一華上。皆見菩薩結跏趺坐。放大光明。彼諸菩薩。一一隨形好中。放眾生界等光明。彼光明中。見眾生界等諸佛。結跏趺坐。隨所應度。而為說法。猶未能見離垢三昧之少分也。爾時天子。於一一毛孔。化作眾生界等。妙香華雲。供養盧舍那佛。散香華已。一一華中。見諸如來。時彼香雲。普熏無量佛剎微塵數世界眾生（乃至）若有眾生。得聞此香。諸罪業障。皆悉除滅（乃至八萬四千煩惱）彼諸眾生。具足種種淨香自在光明善根。若有眾生。見此蓋雲者。彼諸眾生。種一恒沙。轉輪聖王。所殖善根。所謂白淨寶網轉輪王等。菩薩摩訶薩。安住如是轉輪王處。於百千億那由陀佛剎微塵數諸世界中。教化眾生（乃至）放曼陀羅自在光明。若有眾生。遇斯光者。皆得菩薩十地。當知此等眾生。悉是先世修善根力（乃至）如是菩薩摩訶薩。安住白淨寶網轉輪王處。放大光明。名周羅摩尼。若有眾生。遇斯光者。皆得菩薩十地。悉得無量智慧光明。得十種眼清淨行業。乃至十種意清淨業。具足成就淨力三昧。如是成就清淨肉眼（乃至）譬如千億佛剎微塵數世界。如上喻說。此一切剎。末為微塵。彼諸世界。一一微塵。悉與一切佛剎微塵等。菩薩摩訶薩。取此微塵。展轉更種。乃至八十。彼一一微塵生果。悉與一切世界微塵數等。菩薩摩訶薩。業報清淨肉眼悉分別見。亦於念念中。見百千萬億那由他佛剎微塵等如來。佛告寶手菩薩言。譬如錠光頗梨珠照十佛剎微塵等世界。此珠白淨寶網轉輪聖王善根所成（已上）玄十六云。此中有三重益。初明佛光普照諸天子。令得十地。二此天子毛孔所出。香華蓋等。復益眾生。令得輪王。亦是十地。三輪王放光。照餘眾生。亦令得十地。此三位之益。皆悉齊等。同時頓成（已上）述曰。三重文者。自初至離垢三昧之少分也者。是第一重。次爾時諸天子於一一毛孔下。是第二重。後放曼陀羅自在光明下。即第三重。其第一重得益人者。兜率天子。頓極圓滿。然獲益中。兼舉餘類。即總有四。玄云。一餘兜率天子得忍益。或當初地。或是八地。二六欲天子發心益。三天女益。此二地前益。四爾時下。益當機天子。以是普賢諸位。相攝大善巧法。是故創得出地獄已。聞此普法。即得十地。明與三乘漸次教不同也（已上）此四類中。前三餘類。非從地獄而生天者。第四即是今之當機。蒙光生天。得十地者。此之天子。生天之身。即解行生。從曾聞經。齊地獄身。皆見聞生。新羅見登。一乘成佛義云。此人過去。由聞經故。墮三惡道。而以彼善根。身承小相光明。從地獄出。生兜率天。此天身是解行身。此身即成佛故。一生成佛（已上）問何故此人墮地獄耶。答經云。譬如汝等。昔在地獄。不從十方來。但以顛倒愚癡纏故。得地獄身本無來處（已上）彼昔聞經。種成佛因。然於其後。造無間業。是故墮在阿鼻地獄。此乃由彼顛倒愚痴因緣故。造重惡業。受無間報。雖是墮獄。唯是聞經已後之事。是故總攝為見聞生。大疏八下云。此中略無墮獄之因。謂雖修乘戒行寬故（已上）此釋上經蒙光生天之處。下文顛倒愚痴等。是天鼓之說故。又前略業因五逆等故。後說助緣。是煩惱故。問足輪放光。何時放照。答釋迦如來。為菩薩時。住兜率天。盡彼壽限時。下人間。此時放光照益地獄故。晉經云菩薩摩訶薩。於兜率天。放大光明。然言髣髴。未顯誰人。唐經具云我菩薩時。於兜率天宮放大光明（已上）地獄天子。於兜率天。依鼓勸化。作一萬香華等雲。往詣盧舍那菩薩所。報恩供養。而不見菩薩。餘天子告云。此菩薩者。今已命終。生淨飯王家。乘旃檀樓閣。處摩耶夫人胎（已上此菩薩下經文）是故得知。菩薩放光。兜率天壽。將終時也。問此之天子。今及前生。總得幾益。答此天子益。總即為二。一地獄益。二天上益。此即前生及今生故。就地獄益。亦有二種。一除苦益。滅苦痛故。二根淨益。得於清淨十眼等故。問十眼耳等。是解行益故。下天子窮第十地。居白淨寶網轉輪王位。得十眼十耳等清淨。此地獄身。是見聞生。如何此中。得十眼等。答地獄之身。蒙其光照。除滅苦痛。非唯除苦。亦滅諸罪。是故隨分得清淨根。未及十地妙淨六根。是故今得不違道理。又地獄既是彼見聞生。苦業至重。恐障後生。故滅苦業。得清淨根。直趣解行。受第二生。是其便易。故獲淨根。至解行生。猶修懺悔。由此修故。得第十地。不同餘人。非獄身故。不必藉悔。入十地位。天上益中。亦有二種。一聞法得位益。兜率天子。自得益故。二展轉傳通益。由自益他成無盡故。初自益中。亦有五種。一得位益。此即廣聞普賢法界。廣大迴向周遍。善根。清淨。真實如空。三業悔過之法。圓滿十地。窮盡因位。證十真如。入即入海。一乘頓圓。直至此極。速疾備周。其事炳然。二行成益。十力嚴身。具諸定故。三勝報益。得出界等善三業故。四滅障益。滅一切障。皆清淨故。五見佛益。見光明中。無量佛故。兜率天子。一重自益。獲得如是法界功德（經文前列餘天等益。非今當益故不舉之）經猶未見離垢三昧之少分也。問離垢三昧。何位所得。何名離垢及未能耶。答玄十六云。離垢三昧。有二位。一約因終。如第十法雲地菩薩所得。離自二障微細垢故。二約果初。如此文。是將現成佛。在此天上。住此三昧。能利眾生。令離垢故。此釋本經上文。舍那菩薩。住此三昧也。玄又云。謂雖得十地圓滿。簡不同果故。云猶未能等也（已上）此意佛果所得三昧。對因一分。名為少分。定既通因及果故。集成二云。文超法師曰。由此三昧。有其兩重。一因滿所得。即天子獲者是也。二果滿所得。約果滿三昧邊。是故云未得少分也。
　　問因修得者。與果滿得者。有何差別耶。
    答因修得者。離微細礙微細著垢。故名離垢。得法正受故。名三昧也。果滿得者。離於因垢故。名離垢。所作究竟故。名三昧也。解云。章含二意。現前在前皆通（已上）此釋章云離垢三昧前也。此是一乘三重頓圓妙益之中。第一重益。二展轉傳通益。亦有三種。一是華益。兜率天子。得十地已。毛孔化作花香蓋雲。供養舍那佛。於中此是華中得益。一一華中。見諸佛故。二是香益。聞香眾生廣滅惑障。具足種種淨香。自在光明善故。三是蓋益。見此所供法界。圓融無礙。解蓋雲之者。頓得二地。滿諸功德。其人即得一恒河沙輪王福德。謂白淨寶網轉輪王等。所殖善根。此是三重頓圓之中。第二頓圓展轉益也。玄云。見此法界法門之蓋故。得一恒沙輪王善根。皆如白淨寶網等。此是世界性中。萬子已去輪王。如愛見王等。非是金輪千子王四州等謂一恒河沙箇白淨寶網輪王善根。暫見此蓋。頓得成就（已上）唐經四十八云。若有眾生。見其蓋者。種清淨金網轉輪王一恒河沙善根（已上）新經所說。一轉輪王無量善根。舊經所說。一恒河沙輪王善根。如是鉾楯。一多相違。大疏大鈔。會通分別。文義極廣。恐繁不引。此是分別第二重。頓圓所得。功德分量也。此第十地轉輪聖王。放種種光。或名曼陀羅自在。遇此光者。皆得十地。此轉輪王。亦放光明。名周羅摩尼。遇此光者。皆得十地。十種六根。皆悉清淨。清淨肉眼。見諸世界。所見世界。勝前所見。餘之九眼。所見世界。廣大增勝。不可思議。此上二光。並三重中。第三重頓圓妙益也。
    章又善財始從十信下。二善財童子。此約善財。明第二生。善財童子。求善知識。此世一生。速至極位。此即解行之生。界外之身。投賢首位為初。登普賢階為終。諸位圓融互攝。眾行通貫更遍。次第五級。隨行布之施設。漸歷百城。順遍成之安列。或入微塵。窮法界。或出毛端。盡虛空。妙理極旨沖源。得體一生證入。不可測量。玄十八云。問此善財。是何位菩薩。答經無正斷。位相難明。或有判為地上菩薩。設後發心。即是四種發心後二位也。又是論中三發心內。證發心也。或有說。是實報凡夫。但有信心。能求善友。今更準釋。應善趣位中行人。依圓教宗。有其三位。一見聞位。即是善財。次前生身。見聞如此普賢法故。成彼解脫分善根故。如歎德中辨者是。二是解行位。頓修如此五位行法。如善財此生所成至普賢位者是。三證入位。即因位窮終。替同果海。善財來生是也。若爾。善財定是何位。謂是何位。以在信是信位。在住是住位。一身歷五位隨在。即彼位遍一切故。如普賢位。餘義準宗思擇（已上）善財次前生身。如嘆德中辨者。晉經四十六云。此童子者。已曾供養過去諸佛。深種善根。常樂清淨近善知識。身口意淨。修菩薩道。求一切智。修諸佛法。心淨如虛具菩薩行（已上）此是善財前生。見聞位中行相。深勝殊妙。由彼宿習善根力故。今解行生一世。速滿因位廣行於五十五善知識所。各得一法。周滿五位。是其解行成就位也。
　  章三證果海位下。三證入生。亦二。初舉彌勒告。二分因果相。今初。此第三生。名證果海。發心已後。乃至因滿。要期唯為取此大果。信位終心。作佛得果。圓融相攝。位位成滿。所成果海。皆此性證圓滿極果。今總成滿法界妙果。體窮諸法而寥廓。相舍萬象而歷爾。業用則即生界於佛身。功能則融塵剎於正覺。三大即入。為法界之雄。十身通攝。為諸法之王。體性沖邃。天超言思。究竟果海。所以成滿。相狀幽玄。高過行階。因門妙覺。由此建立。德位深妙。絕離絕離。此乃究竟果海。證入窮極。圓滿自在。妙淨融通位也。言如彌勒告善財言等者。晉經六十云。爾時。彌勒菩薩。攝威神力。即時彈指。告善男子。汝從定起（已上）我於彼中。壽終下生。成正覺時。汝及文殊師利。俱得見我（已上）彌勒菩薩。是善財童子第五十三知識。入寶樓閣。得補處德。彌勒菩薩。所得法門。皆悉證入。善財童子。往詣一切善知識所。各皆獲得彼彼知識所得法門。其事皆爾。彌勒彼時。告善財童子。作此俱得見我之言。
    章當知此約因果前後下。二分因果相。此似會通經文相違。此中意說。第三生者。唯是第二解行生終。萬行圓滿。即入果海。無別果報感第三生。由此義故。應有難言。若解行終心。證入果海者。唯是二生。不成三生。若爾何故彌勒菩薩告善財言。汝當見我。此意證入應在當來。以自當成。告善財當成果故。故今會云。為分因果二位行相。且言當來。而實解行終心。即入果海。玄二十云。汝及文殊。俱見我者。釋有三義。一云。我當來成佛時。亦說此華嚴。彼時亦有文殊善財所說之法故云也。二云。我成佛時。汝與文殊。俱來助我。宣揚法化。三為表法。謂善財何故。上於佛會。俱求諸善知識。而不求佛者。以善財此生。是修因之身。未成佛果故。不至佛所。非謂不求。但成果隔因故。說當見佛。以是滿位故。無仰推等也（已上）大疏十下云。俱見我者。亦有三意。一俱助化故。二善財表行。文殊信智。成正覺時。俱證此故。三者文殊古佛。善財當佛。慈氏現佛。三世圓融。浩然平均。故云俱見（已上）大疏科判此段經文。名結會三聖。以總通會三聖。為過現當佛故。今章圓果。前後解釋。即當玄記第三表法。據其實義。善財童子。今生成佛。究竟果滿。然寄因果。且言當見。清涼大師。第二解釋。全同今章玄第三釋。總而言之。三生成佛。報法分齊。學者專所應知之法。義理非率爾。不可不辨定。此即約就彼之果報。及與法門。分別三生。問此之三生。為三皆約隔生果報。為不爾耶。答三生報法。學者異解。是故順彼舉二解釋。一云。言三生者。隔生果報。非託法門。初見聞生。未聞一乘。唯是餘業所感人身。於此報上。見聞一乘。修習觀解。成見聞種。於第二生。由前見聞。感解行報。於此身上。修習一乘從初信位。乃至第十地。或是等覺。未起佛果加行已前。或第十地。未至勝進分位已前。皆名第二解行生報。解行之終。捨彼生報。於第三生。得勝果報。是最後身。即以此身。入果性海。即是第三證入生也。證果海已。真實妙果。唯佛與佛。乃能究盡。有餘依身。因人所了。是故三生皆是隔生。二云。三生之中。解行證入二種分位。要是法門分位之生。問何故爾耶。答見聞生者。必是業繫苦縛之身。體是有漏。未出三有。纏在界內。名之實業。所受之報。解行生者。要是離縛界外。無漏堅固之身。已出三有。遠捨苦依。其身自在。其報無礙。以法門為體。以定惠為相。雖是分段。皆法門故。縱在惡趣。是留惑故。故解行生。要棄前報。是故初生即果報生。以是三界繫縛生故。第二即是法門之生。對彼界內苦纏生故。若直約就界外。當體亦是果報。但用無礙。其第三生。即解行生滿位終心。即入果海究竟妙位。即是解行一生之內也。解行身上。無有死生。是解行證入二生。唯是一身相續上成。孔目四云。二者依天子勝身。從三惡道出。生兜率天。現身成佛（已上）文超法師遺忘集云。未入地獄已前。名見聞生。自獄而出。生直天上。空音屬耳。隨悔宿愆。得離垢三昧。名解行生。不離天處。見佛法身。名證入生。何以故。天子不改故。分段身故。經云少作方便疾得菩提。斯之謂也（已上）既云不離天處等故。解行身成大覺位。孔目生兜率天等文。即就究竟果海為言。問答下云。又孔目云。華嚴經中。成佛有五中。普莊嚴童子等二人。現身成佛等。云何知其相。答普莊嚴童子。即現身中。值佛聞法。得信解自分勝進位諸三昧門等。即得成信滿佛等。又兜率天子等。既是現身。得離垢三昧少分。過諸功德等。故知。現身成佛。善財童子。既現身至普賢菩薩知識。而彌勒知識言。當來我成佛時。汝見我。故知。後生中成佛。此等且約文相。據見聞等三位。為三生故。作如是說耳。約實共皆同。但以一身中成佛。言一生者。法性身。無別分段等身。若隨緣現成佛。即同三乘教所說也。約一乘教實法。念念每成佛等。如前說也（已上）是故明知。以第三生為當報者。約就文相。寄分因果淺深之異。理實唯是解行身上。證果海法究竟覺位。問解行證入。既是一報。若爾見聞解行。亦可一報。答見聞之生。是煩惱身。要捨此報。受淨妙身。雖是分段。即是法門。非彼煩惑所感苦報。解行之生。必成此身。故改見聞生。受解行身。是故定是隔生之報。非一身中有初二生。問若爾何故。問答文云約實共皆同。但以一身中成佛耶。答此明解行證入之上生。唯是一身。非別隔生。是故文相為分因果。據實解行一身之上。即證果海。非謂見聞亦與解行。唯是一生。不隔異熟。故次文云。言一身者。法性身等。即是界外解行身故。明知。非彼見聞生也。三生成佛。義門廣博。開門盡旨。不可率周。具如愚草五教賢聖第五十七八九三卷。立十種門。狩文明義。
    章三約行明位下。文中為二。初顯示行位。二問答釋疑。初中長科為十。一直指體相。問自分勝進。其相云何。答玄記二明自分勝進。總有七重。故彼文云。然此二分。通說有七重。一約一行生熟分。二約二行。如施行已成。後修戒等。三約二利以分。四就行位。以得位為勝進。五約比證以分。六約二位。謂前位已成為自分。趣向後位為勝進。七就因果。因成自分。入果勝進。今此文中。正就末後。兼通可知（已上）彼嘆同聞菩薩行相故。正約就第七重義。問章今二分當彼何門。答成佛義云。今此第七當普賢圓因成趣性起妙果。故云疏文言該因及果（已上）義苑五云。自分則據其當位。勝進則趣後高深（已上）此則當彼第六重也。薪四云。自分即約當位。勝進有二。一約趣後位。二約趣佛果（已上）此釋即當第六七門。集成三云。自分初如各以功德。勝進如明法。故鎮國曰。前明當位所成之德。今解趣後勝進之行。又曰。自分已圓。將得趣十行。說於明門。以為勝進。又自分如十行。勝進如十藏。故鎮國曰。前明自分究竟。今辨勝進趣後。同上明法（已上）此亦當玄第六重義。問云何行中。具此二分。答復古中云。行行之中。皆有此二（已上）萬行之中。一一皆有此之自分勝進分也。言此門通前諸位等者。薪三云。此有二義。初唯上因圓。謂每得一位自分。即勝進徹於解行諸位也。及以下。二徹入果海。以此為分齊。爾如上云勝進分得一切位及佛地等（已上）言得法分齊處者。復古云。所得三昧也。如善財彌勒所得解脫門名入三世一切境界不忘念智莊嚴藏。未得三昧。是善財自分。得三昧已。則是勝進。二位不同（已上）此乃其具二分相也。
    章如普莊嚴童子等也者。二出其人體。言如普莊嚴童子等者。薪云。等取兜率天子。善財童子（已上）普莊嚴童子者。即唐經。名大威光太子者是也。過去有王。名愛見善慧。此普莊嚴。是彼第二王子。是釋迦因位時名也。問此普莊嚴二分相何。答昔勝妙音世界性。有十須彌山塵數佛。次第出世。其初佛名本勝須彌。其佛壽命五十億歲。緣盡入滅。次第二佛出。名一切度離癡清淨眼王。彼普莊嚴童子。見此二佛。并聞說法。初佛二益。一見彼佛已。即得三昧。經云。見佛無量自在功德善根。因緣故。即得十種三昧（云云）二彼佛說現三世一切諸佛集會經。童子聞已。得諸三昧。經云。宿世功德因緣故。得一切法具足三昧（云云）次佛二益。一見彼佛已。得諸三昧。謂念佛三昧等。二聞彼佛說一切法界自性離垢莊嚴經。亦得諸三昧。玄記三云。此中童子得法。是何位者。義準上下經意。有三種成佛。一約位。以六相方便。即十信終心。勝進分後。入十解初位即成佛。以此是三乘終教不退之位故。以一乘六相融攝。即具諸位。至佛果也。是故此中童子。見初佛為信位自分。聞初經為信位勝進。見後佛當解位初自分。聞後經為解初勝進。以攝諸位皆具足故。二約行。總不依位。但自分勝進究竟。即至佛果。三約理。則一切眾生。並已成竟。更不新成。以餘相皆盡故（已上）性德本滿。相皆盡故。述曰。章文所明。正當玄記約行成佛。兼通約位。此約行者。指十信行。此信行滿。方有自分。更有勝進。自分門中。乃至十地。通一切位。皆得自分自體法門。勝進分中。乃至十地。亦通諸位。得勝進法。不由階位故。泯位名單名自分勝進分。若約位言。一一位中。各有自分及勝進分。如言初住自分勝進分者。即約位故。若單約行。泯位名故。
    章其身在於世界性等以上處住者。三明所住處。此自分勝進分菩薩。所居處者。非是一大三千界量分齊處住。天過彼界量分域故。非染上器故。是淨土機故。而非世界海之處住。未及其界能住機故。是故唯居世界性處。解行生人。十地離垢定前菩薩。根宜當所住處故。問世界性者。分量云何。
    答世界性者。是舊譯言。新譯之經。言世界種。性即種義。種是因義。為海成因。積種為海。故成海因。性是積集。積性成海。積剎成性。望前為言。此世界性。即是淨土。三千大千世界外故。一乘教中。有三類界。其第二重。名十世界。十中第一。名世界性。萬子已上輪王境界。自餘九種。皆各萬子已上輪王所居之處。
    章當是白淨寶網轉輪王位者。四明其報位。白淨寶網者。其輪寶莊嚴也。是金輪王。於金體上。更作白淨寶等種種莊嚴。此指愛見善慧王。既有二萬五千子故。又居世界性。當是白淨寶網轉輪王位。是第十地菩薩華報。今普莊嚴。彼善慧王第二王子。其報勝妙。寔為道器。一乘因極報相如是。
    章得普見肉眼下。五所見分齊。亦二。初明一乘肉眼。雖是肉眼。見諸世界海。出過三乘教中天眼境界分齊。算數譬喻非所比及。二若三乘肉眼下。簡三乘肉眼。薪云。大品經云。菩薩行般若時。肉眼得見三千大千國土。智論問云。大千國土百億須彌山。諸鐵圍等。事障礙。云何遍見。若能見者。何用天眼。答不以障礙見。若無障礙。得見大千界。如觀掌中無異。復次有人言。菩薩天眼有二種。一者從禪定力得。二者先世行業果報得。天眼常在肉眼中。是故大千所有之物。不能為礙。因天眼開障。肉眼得見。問佛為世尊。力皆周遍。何以但見大千國土。答若肉眼能過。何用天眼。以肉眼不能及故。修學天眼。今但義引示。此明佛肉眼尚只見大千內事。今輪王能見十佛剎等。故不同三乘也（已上）苑云。三乘宗中。所論肉眼但見障內色故。故古德云。肉眼礙非通（已上）彼小乘教。及三乘教肉眼分齊。皆明唯見障內色。不見障外色。唯見粗色。不見細色。唯見欲界色。不見色界色。今一乘宗。普見肉眼。不可思議。
    章又彼能於一念中下。六攝生分齊。別教一乘。解行位中。攝生相者。一切化用。皆令眾生至第十地離垢定前。兜率天子。三重頓圓。後二重益。即兜率天子。攝生行相。自餘勝進分人攝生事義皆爾。不可差別。
    章其福分感一錠光頗璃鏡下。七福分行相。第十地菩薩。華報之中。感頗梨鏡。光明朗照。遍虛空界。鏡體全虛。雖有而無。無而似有。無礙鎔攝。影像遍通。無來無去。
　  障當知此是前三生中下。八所得生報。上所陳說。住處。報位。所見。攝生。福分等相。即三生中。解行生事。非是果海。果海即是不可說故。故云約因門示。
    章若約信滿得位已去下。九所得法門。亦二。初顯示分齊。信位滿心。既攝諸位。一時成佛。自證成滿。故化他行用。無方無盡。二如經能以一手下。引證。言能以一手等者。賢首品中。說信位德。先說自證圓滿。後說無方大用。業用總有十大三昧。今且引手出廣供三昧。下指餘用。言廣如等。餘所引文易見可知。
    章是故當知下。十簡異三乘。言信解阿含門者。是教門施設方便。令物生信解故也。上明二分所有行竟。
    章問前終教中下。二問答釋疑。亦七。一簡異終教。終圓二教。有十種異。一信滿得法故。二諸位皆得故。三常恒示現故。四實行成就故。五該攝六位故。六因時施用。七自在無礙。八窮源盡性。九事事無礙。十極果該因。終教十義。反此可知。
    章問義既不同下。二勝進起用。終教施設住位成佛。為令解了圓教信滿成佛。調練終教。圓教所說。易信解故。章問既一位中有一切位下。三說後諸位。此中意說。信位滿心。後後諸位。一時同得故。說後後諸位。即是初所得位。言如初後亦爾者。以初例後。如初位時得後諸位。說後諸位。說初中諸位。得後位時。得初諸位。說初諸位。說後中諸位。初後相例。義理不違。
    章問若初即具後下。四得初具後。圓教之宗。得初得後故。得後得初。若不得後。不可得初。若不得初。不可得後。緣起相由。一時現前。彼此相資。無單起。故。是故無有不得後位。亦不得初之者。問得後得初者。非是圓融德。得後法者。必具初故。答今此別教。非如所問。今言得後時。必得初位者。得後位時。初得前位。非用已前所得之法。
    章問若爾云何下。五諸位布融。此問答意。為顯行布圓融義門。此二門位。一乘相故。
    章問若是信等初門下。六信滿得法。一法圓滿諸義成立故。信滿時得此圓融。信位初心。行德未立故。信位初不說融攝。
    章問若爾應云住位成佛下。七信滿成佛。此問答意。為成今宗信滿約行自分勝進。約行成佛。為所宗故。上來七重問答釋疑。於約行成佛自分勝進門。成辨義理。顯示行佛。於中位佛交絡攝入。通融圓備。義門周足。上釋行位差別門竟。

延慶四年（辛亥）五月二十日於東大寺戒壇院為實圓禪明房述之
華嚴宗沙門凝然春秋七十二
文化（辛未）十月二十日以嵯峨大覺寺所藏然師手筆之本校之
比丘典壽春秋五十四

五教章通路記卷第四十（終）
五教章通路記卷第四十一

　　    東大寺沙門凝然述
    　　  
　　　　　　
　　　　　　
　　　　　　

    自下第四修行時分。
    章上已陳述五教行位。一一位中。修所行行。修行之間。必有時節。須於一一教。明其修行時。故次前門此章來也。
    章若依小乘自有三人下文中為二。初總明三根人修時。二別明修得二身時。初中亦二。初標分。愚法小乘。雖唯明二乘。而教中具說三乘修行果等相。故亦陳述菩薩修時。二下根者下。隨釋。亦三。即下中上三根異故。此三乘人。即名三根。今初。下根修時。言極疾三生得阿羅漢果等者。此出俱舍第二十三。故彼文云。順決擇分。今生起者。必亦前生起順解脫分。諸有創殖順解脫分。極速三生。方得解脫。謂初生起順解脫分。第二生起順決擇分。第三生入聖。乃至得解脫。譬如下種苗成結實三位不同。身入法性。成就解脫三位亦爾（已上）婆娑。雜心。順正理等。薩婆多宗。諸論藏等。聲聞藏心修行得果。所說皆爾。緣覺時分。所說亦爾。蓋夫下種前順解脫分。苗成是前順決擇分。結實是前得阿羅漢果。飾宗第二云。此言三生。據極速者說。據極遲者。即六十劫。非遲非速中間可知（已上）言中間者。或有四生五生。十生。百生等。入聖得果。或有五十劫。四十劫。五劫。二劫。一劫等。修行得果。五生十生等。唯是言疾。而非極疾。五十劫等。唯言遲者。而非極遲。自餘百生。千生。二千生等。三劫。二劫。一劫半等。並是非遲非速所攝。正理六十一。說三生相云。初生殖順解脫分。次生成就。第三起順決擇分。即入聖道（已上）俱舍。第二生起順決擇。而不別言順解脫分成就時分。二論所說。如是不同。飾宗會云。不同俱舍者。正理據依根本地。起順決擇分。必此生中。即能入聖藏。論據依未至以起聖道。此生未能入聖。以未至地劣故（已上）正理論師。破俱舍師三生行相。光師引行。即依俱舍師意救之。故光師疏第二十三云正理六十一破云。極疾三生。方得解脫。謂初生殖順解分。次生成就。第三生起順決擇分。即入聖道。若謂第二生起順決擇分。第三生入聖。至得解脫。彼言便與前說相違。謂依根本地。起暖等者。彼必於此生。得入見諦。或彼應許極速二生。謂第二生。依根本地。起暖等者。彼於現生。必入聖道。得解脫故。俱舍救云。若依根本。起暖等者。必於前生。已起暖等故。不與彼前文相違。亦復無有減三生失（已上）正理破中。與前說相違者。俱舍師前言極疾三生。與此相違。所以然者。若依根本地。起暖等者。即於此生。生入見諦故。若如是者。即成二生入聖得果。即違汝前言三生。語。應言極疾二生得果。難意如是。光師救意云。若俱舍師言。依根本地。起暖等者。實應有二生之失。汝既言依根本地起暖等者。必於此生。得入見諦。俱舍即言第三生入決擇分。即入聖道。明知。俱舍於第三生。依根本起暖等故。即入見諦。由此義故。俱舍第二生。起順決擇者。明知。依未至地。起暖等善。故第三生。入見諦道。而不言第二生。依根本地。起暖等善。決定爾故。言不與前文不違者。第三生。依根本地。起暖等者。必於前生。依未至地。起暖等善故。第二生。順決擇者。是依未至地。起暖等善。是故反知。第三生入見諦。即此生中。依根本地。入暖等故。先生即依未至地。起順決擇。是故無有二生之過。趣聲聞道者。極速三生。極遲六十劫。無有增於六十劫。減三生者故。問三生六十劫。何利何鈍根。答光師疏。明三乘利鈍中。具陳此義。故彼第二十三。釋俱舍三生義已云。此據聲聞。極疾三生修加行。極遲六十劫修加行。若據獨覺。極疾四生修加行。極遲百劫修加行。若據佛乘。極疾三無數劫。及餘九十一劫。修加行。若極遲者。三無數劫。修加行。此據修者。餘即不定。或有殖已經一劫。或無量劫。不能入聖。佛時長故。其根最利。聲聞三生。獨覺四生。非要利根。亦通鈍根。若極利者。要經六十。要經百劫。故婆娑三十一云。非如聲聞極利者。經六十劫。非如獨覺極利根者。唯經百劫（已上）此中意說。鈍者時節速疾。故三生及四生。利時即久。故經六十劫百劫。佛唯極利無利鈍別。二乘各通利鈍二根。故有三生六十等異。言非要利根亦通鈍根者。釋上聲聞三生。獨覺四生之所以也。所以三生及四生者。二乘不必鈍一利根。機性差殊。亦有鈍者。是故鈍者。如應即經三生四生。言極利者等者。即還舉前所言利二乘經劫分齊相也。故此段文。總成三生四生是鈍。六十百劫是利之義。若依南山律師解釋。利鈍時分。與前相反。故業疏四下云。故論說云。一生種解脫分善根。第二生修。第三生證。斯利根也。若有鈍者乃至六十劫（已上）所引論者。舊俱舍文。論唯舉三生相。不判利鈍。南山以義判利鈍也。道基法師。阿毘曇章第七云。問曰。三乘之人。幾劫得於菩提。答曰。且依小乘。聲聞一乘。有二種根。一是速成。二是遲緩。其速成者。於三生中。得聲聞菩提。故俱舍論云。第一生中。種解脫分善根。第二生中。以修達分善根。第三生中。修得聖道。證得解脫。此以疾證聖果為利。而實其間通利鈍也。若遲緩者。經六十劫。此說刀兵等小劫。此遲證聖果為鈍。而實其中通利鈍也（已上）此中所判。大同南山。然亦於中。各有利鈍。隨其所應。無所局限。總而言之。三乘相對。判斷利鈍。聲聞是鈍。緣覺為中。菩薩是利。聲聞是三生六十劫。緣覺即四生。百劫。菩薩是三大阿僧祇劫。此即隨利經時長遠。於二乘中。各以時久。如次為利。於生死中。練根修行。事堪任故。此是婆沙論意。光師等意。義相亦爾。然亦別義。相反成義。如南山等。理無不然。理實言之。各通利鈍。如道基師所釋中義。
    章中根者謂獨覺人下。二明中根。言中根者。三乘相對。判三根相。緣覺乘人。是中根故。言極疾四生得果等者。四生百劫。如次極疾極遲。五生。六生。十生。二十生等。單是速疾。而非極疾。九十九劫。八十。七十等。單是遲緩。而非極遲。其中間人。非疾非遲。問四生百劫。云何修行。答景猷百行鈔九云。言四生者。略有兩斷。一云。第一生修聲聞資糧。第二生修聲聞加行。第三生修緣覺加行。第四生入見道。得無學果。二云。第一生種解脫分善。第二生修令純熟。第三生修順決擇分。第四生入見道。乃至證無學果。言一百劫者。謂發心已。修彼行因。極遲不過百劫。便得彼果（已上）述曰。四生二義初約轉根。後就不轉。其百劫者。初劫初身。種順解脫分善。百劫之中。練根純熟。起順決擇分善。最後身中。一座成覺。最初值佛。聽聞教法。發心修習。後後多身多劫之中。生無佛世。連續修行。初時數生。不遮值佛。最後身上。必非佛世。出無佛世。獨一無二。觀飛華等。斷障得果。問四生百劫。云何部行麟喻二類約此分別。答百劫修練。必麟喻覺。九十九劫。八劫。七劫。八十已前。五生。六生。十生已上。皆部行攝。部行種類。相眾多故。
　  問言百劫者。大小中何。答此是古德一段問答。故法花弘贊十云。問所言一百劫修成麟角。未審約何劫而為百劫。答成住壞空。各二十劫。合八十劫。而為一劫。數此至百名為百劫。經爾許劫。修方成麟（已上）此是行賀大僧都。釋玄贊也理法師法花義苑三問答亦爾。同故不引。問道基法師。毘曇章云。若遲緩者。經六十劫。此說刀兵等小劫（已上）云何弘贊。專取大劫。聲聞緣覺。劫應一具。何況聲聞轉根之人。若成麟喻。六十劫後更經四千劫。練根修習。明知。聲聞同用大劫。若不爾者。不足百劫。豈成麟喻。事義相違如何。答雖聲聞人是六十劫。機根是劣故須小劫。緣覺利根。必用大劫。但轉根者。雖四十劫。猶是久經。滿百劫量。義應必然。有何遮妨。四生百劫。利鈍義理。前聲聞處。一合明之。
    章上根者謂佛下。三明上根。三乘相對。菩薩最上極利根故。亦三。初總定劫數。二別明劫相。三問答釋疑。今初。謂菩薩乘。發菩提心。要期大覺無上佛果。修習六度行。四無量施戒定慧慈悲受行。二利勇猛。四修勵策。必經三大阿僧祇劫。次經百劫。修相好業。二利圓滿。然後成佛。佛菩薩性。最極利根。上智深妙。無有鈍者。雖最利根。而有遲速。如前所引光師疏中。於百劫中。九十一劫。是速疾者。滿百大劫。是遲緩者。如釋迦菩薩。於弗沙佛所。由猛盛歎佛。即超過九劫。與彌勒同劫而在前成佛。此唯在釋迦。自餘未必然。
    章此中劫數取水火等一劫與一數下。二別明劫相。言水火等一劫者。敗壞世界。有三災劫。此就壞劫。明此三災。名大三災。待小三故。汎明時節。總有四劫。成劫。住劫。壞劫。空劫。眾生所居器界國土。通名三千大千世界。各於一大千界分量。同一成壞。事非常恒。成已即住。住劫事滿。世界皆壞。壞已空虛如是。成壞連續不息。此四劫中。至壞劫時。依火災壞。名火災劫。依水災壞。名水災劫。依風災壞。名風災劫。成住壞空。名為一迴。猶如春夏秋冬名為一年。其中壞劫。隨應即有火水。風災火災。七返連續來過。然後即有水災壞劫。名之七火一水。七水七水。七遍來起。八箇七火中間七水。總合七九六十三劫。其後即有一度風災。總合六十四轉劫也。此六十四。連環生起。去來現在。續起不絕。猶如世俗甲寅乙卯等十二支。六十一年一遍。四轉如是輪轉連環不絕。此六十四轉中一劫。名一大劫。此一大劫量中。總有八十中劫。一增一減。名一中劫。或是一增。或是一減。名一小劫。一火災劫。有八十中劫。所謂成住壞空。是四劫各有二十中劫。住劫正有二十增減。即是二十中劫。餘之三劫。各同住量。是故計成八十中劫。即以此量。為一大劫。單獨名一。此一至十。名一箇十。以十箇十。名百。十百名千。十千名萬。十萬名洛沙。新云洛叉。十洛沙。名阿底洛沙。新云度洛叉。小阿底洛沙。名俱胝。新譯云億。十俱胝名未特訶。新云未陀。十未特訶名阿由多。新云阿庾多。是漢字異。梵音一同。十阿由多名摩訶由陀。新云大阿庾多。十摩訶由多名那由多。十那由多名摩訶那由多。十摩訶那由多名波由多。十波由多名摩訶波由多。名波由多十波由多名摩訶波由多。十摩訶波由多名鬱僧伽。十鬱僧伽名摩剡僧伽。十摩剡僧伽。名波訶那。十波訶那名摩訶婆訶那。十摩訶婆訶那名知知婆。十知知婆名摩訶知知婆。十摩訶知知婆名醯兜。十醯兜名摩訶醯兜。十摩訶醯兜名柯羅婆。十柯羅婆名摩訶柯羅婆。十摩訶柯羅婆名因陀。名婆未多。十婆未多名摩訶婆未多。十摩訶婆未多名伽知。十伽知名摩訶伽知。十摩訶伽知名維婆。十維婆名摩訶維婆。十摩訶維婆名物陀。十物陀名摩訶物陀。十摩訶物陀名婆羅。十婆羅名摩訶婆羅。十摩訶婆羅。名社那。十社那名摩訶社那。十摩訶社那名毘休多。十毘休多名摩訶毘休多。十摩訶毘休多名婆洛沙。十婆落沙名摩訶婆洛沙。十摩訶婆洛沙名阿僧祇。中間有八處忘失。如此大劫。次第數至六十處。說名一阿僧祇。度一更如此數。名第二第三亦爾。故說三阿僧祇。非一切方便所不能數。故名阿僧祇（已上十百名。千已後舊俱舍第九全文）此依舊俱舍論出之。彼論如是列舉四十四重數法。既以阿僧祇。為第六十重。而其中間無十六重。然論自言中間八數忘失。此即第六十重已前。八重忘失自餘八重。略故不列。新譯俱舍。具列五十二重數法。第五十二。名阿僧祇。後八忘失。婆沙亦爾。今章僧祇。為第六十。同舊俱舍論。自餘八數。略故不列。今章必定依舊俱舍。故今依舊出僧祇數。新俱舍論第十二云。經說三劫阿僧祇耶。精進修行。方得成佛。於前所說四種劫中。積何劫成三劫無數。既稱無數。何後言三。非無數言顯不可數。解脫經說六十數中。阿僧祇耶。是其一數。云何六十。如彼經言。有一無餘數。始為一。十一為十。十十為百。十百為千。十千為萬。十萬為洛叉。十洛叉為度洛叉。十度洛叉為俱胝。十俱胝為未陀。十未陀為阿庾多。十阿庾多為大阿庾多。十大阿庾多為那庾多。十那庾多為大那庾多。十大那庾多為缽羅庾多。十缽羅庾多。為大缽羅庾多。十大缽羅庾多。為矜羯羅。十矜羯羅為大矜羯羅。十大矜羯羅為頻跋羅。十頻跋羅為大頻跋羅。十大頻跋羅為阿芻婆。十阿芻婆為大阿芻婆。十大阿芻婆為毘婆訶。十毘婆訶。為大毘婆訶。十大毘婆訶為嗢伽。十嗢蹭伽為大嗢蹭伽。十大嗢蹭伽為婆喝那。十婆喝那為大婆喝那。十大婆喝那為地致婆。十地致婆為大地致婆。十大地致婆為醯都。十醯都為大醯都。十大醯都為羯臘婆。十羯臘婆為大羯臘婆。十大羯臘婆為印達羅。十印達羅為大印達羅。十大印達羅為三摩缽耽。十三摩缽耽為大三摩缽耽。十大三摩缽耽為揭底。十揭底為大揭底。十大揭底為枯筏羅闍。十枯筏羅闍為大枯筏羅闍。十大枯筏羅闍為姥達羅。十姥達羅為大姥達羅。十大姥達羅為跋藍。十跋藍為大跋藍。十大跋藍為珊若。十珊若為大珊若。十大珊若為毘步多。十毘步多為大毘步多。十大步多毘為跋羅攙。十跋羅攙為大跋羅攙。十大跋羅攙為阿僧祇耶。於此數中。忘失餘八。若數大劫。至此數中阿僧祇耶。名劫無數。此劫無數。復積至三經中說為三劫無數。非諸算計不能數知。故得說為三劫無數（已上）此新俱舍具列五十二數。第五十二名阿僧祇。而言於此數中。似指前所列五十二重數。而言忘失餘八。餘言似指後數。若依此義。言此數中。總指前後所數之數上諸數言。六十數。而第五十二。舉阿僧祇耶。故知。忘失餘八者。決定指後八數也。婆沙論第一百七十七云。問此劫阿僧祇耶量。云何可知。有說。以大劫為一。積此一至百千名洛叉。至百百千名俱胝。百千俱胝名那庾多。百千那庾多名頻婆為達他。此後非算數智所及。至此不所及位。名一劫阿僧祇耶量。第二第三劫阿僧祇耶量亦爾。有說。以大劫為一。積此一至百千名洛叉。至百百千名俱胝。百千俱胝名俱胝俱胝。百千俱胝俱胝名阿哳哳俱胝。百千阿哳哳俱胝名阿吒吒俱胝。百千阿吒吒俱胝名阿庾多。百千阿庾多名阿庾多分。百千阿庾多分名那庾多。百千那庾多名那庾多分。百千那庾多分名俱𤘽陀。百千俱𤘽陀名俱𤘽陀分。百千俱𤘽陀分名缽特摩。百千缽特摩名缽特摩分。百千缽特摩分名迦未羅。百千迦未羅名迦未羅分。百千迦未羅分名捺稚那。百千捺稚那名捺稚那分。百千捺稚那分名睹胝。百千睹胝名睹胝分。百千睹胝分名阿波波。百千阿波波名阿波波分。百千阿波波分名吒吒。百千吒吒名吒吒分。百千吒吒分名鄔伽。百千鄔伽名鄔伽分。百千鄔伽分名跋羅。百千跋羅名跋羅分。百千跋羅分名婆揭羅。從此以後。非算數智所及。至此所不及位。名一劫阿僧祇耶量。第二第三劫阿僧祇耶量亦爾。有說。非算數智所不及故。名阿僧祇耶。然有契經說六十數。於中有一數。名阿僧祇耶。積大劫數。至此數時。名一劫阿僧祇耶。如彼經言。有一無餘數。始業一。十一為十。十十為百。十百為千。千千為缽羅薜陀。十缽羅薜陀為洛叉。十洛叉為頞底洛叉。十頞底洛叉為俱胝。十俱胝為未陀。十未陀為阿庾多。十阿庾多為大阿庾多。乃至十大跋羅攙為阿僧祇耶。此後更在八數。及前為六十數。積一大劫。至此第五十二阿僧祇耶數時。名一劫阿僧祇耶。第二第三劫阿僧祇耶。亦復如是（已上）婆沙論中。舉三類設。第一第二唯言有說。不標經名。第三有說。依解脫經。所引經文。與俱舍所引同。而時名異。其六十數。彼此是同。而忘失八。婆沙分明言此後更有八數。故新俱舍。全依婆沙阿僧祇後忘失八數。然舊俱舍。正言中間。今章依此作此判也。
    章問何故下根返經時少下。三問答釋疑。此問意云。下根鈍故。應經多時。而還少時。似是利疾。上根利智。應經少時。而還多時。似是鈍根。答意說云。此遲疾相。義門有由。利根上智。堪任久延練根修行。是故菩薩經三大劫。下根之人。不堪久修。故少時修。早昇果證。今是菩薩故。久練根。
    章又依婆沙等下。二別明修得二身時。亦二。初標列。二法身者下。隨釋。亦二。初修法身時。二修生身時。初中亦二。初標分。二隨釋。今初。言法身者謂戒等五分者。此出所標佛體。次修此下。是正標分。五分謂五分法身。小乘佛果。以此為體。問所言五分法身者何。答戒。定。惠。解脫。解脫知見。名之五分。新云無漏五蘊。三乘無學無漏心中。相應心所。及無漏律儀。道共無表色。想是五種法。名無漏五蘊身。諸律儀及以正命名為戒蘊。即八正道中。語業命三是也。無學身業名為正業。無學口業名為正語。無學乞求名為正命。以離四邪等故。此三即是道。與無表無漏淨惠。與同時思現行。即有防發功能。故名戒蘊。名戒法身。言定蘊者。即是三三摩地之中。第三無願三摩地也。此依八地無漏定發。即於定位。作無願行相。對治前境。體即是定。故名定蘊。為定法身。此亦無漏惠。與同時思現行。即有防發功能。此無漏惠。有防發能。似定共戒。亦通無漏。然薩婆多。道共無漏。不通有漏。定共有漏。不通無漏。有同時惠。唯屬道共。無漏心上。防發功故。言慧蘊者。觀達有無。名之為惠。正見正智。是其惠蘊。推求名見。決斷名智。見智雖異。是無漏惠。總名惠蘊。號惠法身。言解脫者。累盡清淨。不滯有無。名為解脫。盡無生智。相應勝解。名解脫蘊。即大地中。勝解心所。即能印持四諦境故。然因中境。強名為勝解。果中斷惑。名為解脫。因果少別。總體是也。號解脫法身。言解脫知見者。於自他解脫。並皆顯了。名解脫知見蘊。即盡無生智相應現前故。金剛心後。解脫道中惠。即作此解。我已知苦。不復更知。我已斷集。不經更斷。我已證滅。不復更證。我已修道。不須更修。此之二智。總名解脫知見蘊也。景霄律師。簡正記第一云。問解脫與解脫知見何別答勝劣有異。解脫起勝解。緣四諦。解脫知見。緣涅槃也（已上）此即解脫知見法身。上簡略五分法身。
    章一三僧祇劫下。二隨釋。亦四。一三僧祇劫。二百劫。三出家等。四成正覺時。今初。言三僧祇劫修有漏四波羅蜜者。布施。持戒。忍辱。精進。名有漏曰。小乘教中。修行菩薩。三祇百劫。最後身中。乃至世第一法。皆是有漏。見道已後。三十四心前三十三。是有學位。第三十四。無學初念。自此已後。並是無漏。三十四念。無有出觀。無有間隔。並無漏心。無學之後。即有出觀。未入見道已前諸位。皆是有漏。此間所修。名為有漏四波羅蜜。其靜慮。般若二波羅蜜。見道已後。同時相應。並是無漏。三祇百劫。亦有有漏禪定智慧。散心即是聞思二惠。定心即是四禪八定。修所成惠。又六波羅蜜。束為四門。布施精進。別別數之。戒忍定惠。兩兩合[*羽]。故成四位。此即六度四位圓滿。三祇。四種唯是有漏所修四度。非謂圓滿四位。有漏無漏。總通[*羽]故。與彼不同。飾宗一云。於三無數劫。修行有漏四波羅蜜。除禪定般若。為種智因。其定惠者。見道已後。俱是無漏。故簡之。然三祇中。非不修習有漏定惠。今對無漏故。簡卻也。
    章二於百劫修相好業時者。二百劫。小教菩薩。三祇劫間。唯修種智因。不修相好業。故於百劫。修習三十二相八十種好業因。問云何修習相好業因。此妙相業。是幾許量。答且如三十二大人相者。隨一一相。皆相似業。因與果同。以是同類因等疏果故。以飯供佛。得梵音聲。不妄語故。得廣長舌。如是等也。三十二相。無差別因。持戒所得。好果報故。言因量者。一一妙相。各以百福。莊嚴修飾。言百福者。百箇善思。謂十善業。各有五思。且如不殺。五思相者。一不殺思。自行不殺。二勸導思。三隨喜思。四讚歎思。五迴向思。以前四種向菩提故。餘九業道。如此具五十善。總合成五十思。先起五十思。淨治身器。次起一思。引彼妙相。起五十思。即以莊嚴。實有百一。總名百福。一一諸相。福量皆爾。釋迦菩薩。九十一劫。如是即修相好業因。其間總逢六佛出世。毘婆尸佛。即第三阿僧祇劫滿。亦是百劫所逢。初佛。乃至迦葉。為第六佛。九十一劫。修相好業已。迦葉佛時。受當成記。為彼補處。其後上生兜率陀天。自此已後。乃至總有八相。今此段明百劫修相。
    章三。出家苦行修禪定時者。三出家等。菩薩修行。三祇百劫。八相化儀。穢土出世。雖通諸佛。攝引皆同。且就釋迦菩薩。為言。諸佛修行。皆經百劫。釋迦精進。超過九劫。七日精懃。當九劫故。釋迦菩薩。迦葉佛時。受補處位。今時名曰善惠菩薩。生兜率天。名曰聖善菩薩。為諸天眾。說補處行。兜率一期。四千歲滿。眾生機感。堪可受說。故捨天壽。降下閻浮。即四月八日。明星出時。乘六牙白象。降神母胎。淨飯大王為父。摩耶夫人為母。晝夜六時。胎內說法。十月已滿。誕神時至。故右脅出。顯現金體。若依法上法師所記意云。釋尊當周第五主昭王瑕。第二十四年甲寅四月八日誕生。若對大日本國者。地神第五代。草葺不合尊御宇。治世八十三萬六千四百四十二年。從彼終年逆計。三百七十四年。即當彼年。如來誕生。若依費長房所說意者。當周第十七王莊王他。第十年甲午如來誕生。日本地神第五代御宇。從終逆計。二十七年。當于此年。如來誕生。雖有二說。今用法上所說為準。長房所說。隨時為準。菩薩誕生。即立嘉名。號薩婆悉達太子。此云一切義成就。間太子幾年。逾城出家。答南山律師。作略釋迦譜。引因果經云。我年十九。今二月七日。出家時至（已上）律師以此為大準。然悉達太子。出家年歲。諸教異說。或二十九出家。或十九出家等。今依十九。為始終準。即當周昭王四十三年壬申。此亦依法上師所說意。若依長房。當周第十九王惠王八年壬子。悉達太子。已出家竟。五年遊歷。其間仕二仙。如應修學二定。法礪師。名解同外道。此伏二仙邪解故爾。次六年苦行。艱辛勇勵。而無所獲得。空虛徒過。礪師名為行同外道。為伏苦行外道故爾。今文言出家苦行修禪定者。理實前修禪定。後六年苦行。言便次第。云苦行修禪定。又言修禪定者。釋迦菩薩。至阿蘭伽蘭所。學四禪定乃至無所有處定。次至鬱頭藍子所。習非想非非想定。此時總以有漏六行觀智。斷下八地見修諸惑。唯除非想。不能斷除。修有漏道。觀欲界粗初禪靜。或欲界苦初禪妙。或欲界障初禪離。厭下欣上。各有三行。皆隨一修厭欣相對。觀欲界粗。名無間道。觀初禪靜。名解脫道。厭下欣上。於多時中。觀行純熟。最後□時。斷欲界惑。是無間道。證其惑滅。是解脫道。此就一品。成厭欣觀。上上如是。斷上中惑證其解脫。上下。中上。中中。中下。下上。下中。下下。待觀皆爾皆有二道。斷欲界見修諸惑。即作九品。五部合斷。有九無間九解脫道。前九無間。八解脫。是未至定。第九解脫道即入初禪根本定。又若向二禪觀。初禪粗二禪靜。若向三禪觀。二禪粗三禪靜。四禪。空處。識處。無所有處。非想處定。如是厭下欣上。無間解脫。各九品惑。待對修觀。一一皆同。無所有處苦。非想非非想靜等也。如是斷下八地見修諸惑。即得非想地根本定。唯非想地。更無上地可欣。故於此地。無有厭患。故有漏道。不能斷非想。或釋迦菩薩。隨阿蘭伽藍。得無所有處定已。問勝上法。答曰不知。太子生下劣想。退去鬱頭所。問答如是。太子斥云。汝所得法。非所應貴。菩薩棄去此間。即經五年。故云遊歷五年。菩薩利根。故雖事觀有漏智力。而斷迷理分別諸惑。不同聲聞鈍根事觀。不能斷滅見諦諸惑。悉達太子。學八定已。次更六年。苦行精懃。日食麻子。艱辛勇勵。雖經六年苦行辛艱。而無所獲。此為制伏自餓外道。此即先學八定。後六年苦行有然道基攝福章一云。釋迦菩薩。兜率天降。於閻浮提。最後身上。六年苦行。謂自餓等。為禪方便。經於五年。親事鬱頭藍及阿羅邏二。解道仙。受學禪法（已上）此所說意。先作苦行。後學八定。如是前卻。且以略譜為定。先學定後苦行。問今章既言出家苦行修禪定。應同道基。答大同基公。雖然依據法礪南山師等多分所說。且言先學禪定。後修苦行無過。
    章四菩提樹下成正覺時者。四成正覺時。菩薩先以有漏觀智。斷下八地見修諸惑。今所殘惑。唯非想地。見修諸惑。此唯無漏觀智所斷。非有漏智所能斷除。是故今得妙無漏智。斷彼見修。成等正覺。于時菩薩菩提樹下。結跏趺座。從不淨觀。次第相續。無有出觀。於中乃至世第一法。即有漏心。其次剎那。方入見道。三十四心斷結成佛。三十四心者。見道十五心。第十六心之後。並是修道。斷修惑中。有九無間九解脫道。十八心念。並是修道。最後一念是解脫道。即無學果。是第九品解脫道故。於見道中。苦法智忍。無有斷惑。前以等智。已斷滅故。苦法智位。亦無證滅。苦類智忍。及苦類智。唯有非想苦諦。斷惑及以證滅。初禪已上。無所有已下。四禪下三無色諸惑。先已滅故。亦已證滅。次集法智忍。集法智。及滅法智忍。滅法智。道法智忍。道法智。並是隨應無有斷證。唯彼集類智忍。集類智。滅類智忍。滅類智。道類智忍。道類智。皆有非想集滅道下。斷惑證滅。中間七斷證無之。問欲界四法智忍。及智。無斷證者。何故起之。應超越起四類忍智。
    答四法忍智。雖無斷證。起心次第。法應爾故。第十六心。道類智心。即是修道所攝心也。次不起座。即起修惑斷道無漏。始自上上。至下下惑。起非想地斷無漏。下八地惑。先已斷故。唯非想地。九品修惑。有九無間。九解脫道。斷一品惑。必有無間解脫道故。斷惑證滅。法應爾故。非想第九無間道心。金剛喻定。現在前起。迨至此心。是有學位。次念是解脫道。已後皆佛果位。名無學果。無漏心中。三十四心。斷結成佛次第如是。問何故不起下八地中。修惑斷道。答下八地惑。先已斷故。況欲界道。現前界故。如見道中。起欲界道。彼唯二念。不障起故。此攝多心。故超起也。問如獨覺人。雖已斷處更起上界初禪已上。無所有下。中間七地斷惑之道。今此菩薩。何故不爾。答菩薩最勝。是故不起已斷治道。獨覺是劣。故起已斷地中治道。此無學位。五分法身。圓滿成辨。最極自在。問此五分法身。為事為理耶。答五分法身。唯是事身。無漏法中。色心二法。和聚成故。無漏五蘊。及作法故。有為無漏極清淨故。其無為法智之所證。擇滅勝法。生空所顯。為證真理。小乘教中。是名擇滅無為之法。薩婆多宗。四階成佛。次第。行相。要略如是。
    章生身者但百劫修相好業下。二修生身時。小乘教中。王宮所生。五蘊色身。和合聚集。是名報身。以此報身。一座成覺。實修實證。圓滿大果。五分所依。擇滅所證。問小教佛果。建立幾身。小教佛身。望大乘教所證三身。當是何身。答小教佛果。建立二身。所謂生身。法身是也。以義言之。建立三身。法礪師云。隨義以論。具有三佛。無漏五分法身。以為法佛。父母生身。及報生四陰。以為報佛。化依佛身。於餘方施化。以為應佛。若據大乘。此之三種。皆是化佛（已上）小乘三身。不別立擇滅。即是五分無漏智。所顯法故。智中有之。不別建立。
    章若依始教修行成佛下。文中有二。初總明三祇。後別就化身。初中亦三。初標定三祇。始教菩薩。決定必經三阿僧祇劫。修行成佛故。二但此劫數下。簡異小乘。三乘大乘。僧祇數量應異愚法小乘教故。三阿者。此取水火等大劫下。釋大乘義。言水火等大劫者。是一劫量也。八十中劫。為一大劫。此一劫量。即同小乘。其重數相。不同小乘。小乘唯有六十重數。成阿僧祇。此為極數。又彼唯累十。此以所數。等於能數。以為一重。如此而為其一僧祇。所言所數能數相者。晉譯華嚴第三十說。從拘梨。至不可說轉。總有一百二十一重。皆以所數。等于能數。問所數能數是何等相。答如百千百千為一拘梨。以百千百千。為能數。以是能積故。積前數量。成後數故。以一拘梨。名為所數。以是所積所成數故。謂百千百千。為一拘梨（第一重）拘梨拘梨。為一不變（第二重）不變不變。為一那由他（第三重也已下準此）鞞婆羅（四）作（五）來（六）勝（六）復次（八）阿婆邏（九）得勝（十）分界（十一）究滿（十二）量（十三）解（十四）此解（十五）離欲（十六）捨（十七）聚（十八）通（十九）頻申（二十）網（二十一）眾流（二十二）出（二十三）分（二十四）分別（二十五）稱（二十六）持（二十七）不顛倒（二十八）不番（二十九）正（三十）惠（三十一）第一（三十二）覺（三十三）毘遮姑（三十四）極高（三十五）妙（三十六）羅婆（三十七）訶梨跋（三十八）解脫（三十九）黃（四十）訶梨那（四十一）因（四十二）賢覺（四十三）明相（四十四）摩樓陀（四十五）忍（四十六）拔（四十七）樓摩（四十八）等（四十九）離疑（五十）種（五十一）不放逸（五十二）摩多羅（五十三）動（五十四）到（五十五）說（五十六）白（五十七）分別（五十八）究竟（五十九）清梁（六十）訶羅（六十一）潮（六十二）油（六十三）祇邏（六十四）[口*遠]（六十五）泥邏（六十六）戲（六十七）斯羅（六十八）敢沫（六十九）彌羅（七十）堅固（七十一）風（七十二）滿（七十三）不可稱量（七十四）根（七十五）微細（七十六）蓮華（七十七）摩伽婆（七十八）不可度（七十九）醯樓（八十）悟（八十一）切（八十二）婆婆（八十三）間（八十四）無間（八十五）離垢（八十六）實勝（八十七）彌羅（八十八）遮摩羅（八十九）法（九十）婆羅摩馳（九十一）決定（九十二）流轉（九十三）廣說（九十四）無盡（九十五）等莫實（九十六）無我（九十七）阿陀（九十八）青重說（九十九）數（一百）受（百二）阿僧祇（百三）阿僧祇轉（百四）無量（百五）無量轉（百六）無分齊（百七）無分齊轉（百八）無周遍（百九）無周遍轉（百十）無數轉（百十二）不可稱（百十三）不可稱轉（百十四）不可思議（百十五）不可思議轉（百十六）不可量（百十七）不可量轉（百十八）不可說（百十九）不可說轉（百二十）不可說轉轉（百二十一）此乃一百二十一數。於中第一百三之數。名阿僧祇。然唐譯經。第四十。總有一百二十三重。青蓮華次。有缽頭摩。不可說次。名不可說不可說。此當古經不可說轉轉。此後乃有不可說不可說轉。是為極數。其阿僧祇。當第一百四重之數。菩薩地前所經。一大阿僧祇劫量者是也。言十大數者。無數無量。無邊無等。不可數。不可稱。不可思。不可量。不可說。不可說。不可說也。阿僧祇者。此云無數。即十大數之初首也。然此無數。當一百三重之數（晉經之意）自此已後。乃有十數。然開轉言。即成十九。數名字異。唐經具有十數。開成二十。故自第一百。四百二十三也。問晉經阿僧祇。當第一百三。何故章云至第一百答章舉大數。故云一百。若細言之。一百三也。言依此數滿三阿僧祇者。菩薩發心。修習萬行。其間經歷五十一位。十信三賢。及四善根。名為初阿僧企耶劫。初地已上。乃至七地。名為第二阿僧祇劫。八地已上。乃至金剛。名為第三阿僧企劫。過三僧祇。證妙覺地。一大僧祇。亦名一大劫。三阿僧祇。名三大劫。非唯八十中劫。名一大劫。亦一僧祇劫。假名一大劫。八十中勢。八十中劫。問劫者何義。答玄惲律師。法苑珠林。明時劫義。彼第一云。依智度論。何名為劫。答曰。依西梵正音。名為劫簸颰陀。劫簸者（亦名劫波。秦言分別時節）颰陀者（秦言善。有二名為賢。以多賢人出世故。名賢劫。已上粗注並彼文）智論言劫簸颰陀者。明此仁賢劫。此俱留孫等。其佛出世之時。名仁賢劫故。單云劫波。此翻云時。新譯教中。亦名妄執。伏斷妄執。經時分故。約其所棄。名為妄執。言其體名。唯是時分。約法數門。即不相應行攝。二十四法之一數故。問十信修行。經一萬劫。入此初阿僧祇數否。答十信修行即初祇攝。資糧加行。是初僧祇。十住初心已上諸善。皆悉收攝為初祇故。雖行是淺。亦非應棄。皆悉收攝。為佛果因。
    章仍此教中就釋迦身以分此義下。二別就化身。亦二。初難行相。二釋疑情。初中亦二。初標定。二引證。今初。諸大小乘經律論中。明燃燈佛。寶髻佛等。出世之時。行萬行。相。皆是釋迦說自因位修行時相。小教皆以此修行相。為實修行。大乘諸教。以此皆為化身行因。故云就釋迦身以分此義。言分此義者。配分三大僧祇時分。
    章如優婆塞戒經云下。二引證。亦二。初明三祇。二明百劫。今初。此三僧祇行相。出彼經第二卷。此中唯舉三僧祇劫。各各初後所遇佛名。前劫滿佛。即後劫初。言寶頂佛者。梵云罽那尸棄佛。此云寶頂。新云寶髻。初僧祇劫。供養七萬五千佛。修菩薩行。過去釋迦文佛為始。寶頂為終。是初祇分。言燃燈佛者。亦言錠光佛。第二僧祇。供養七萬六千佛。修二利行。言迦葉佛者。此是賢劫千佛之中。最初如來。以值此佛。為第三祇劫滿。問常途所說。第三僧祇。燃燈為始。毘婆尸佛為滿。今何故以迦葉佛。為第三祇滿。答小乘教宗。三祇劫後。必經百劫。種相好業。是故毘婆尸佛為第三祇滿所值佛。第三祇中。值七萬七千佛。修菩薩行。然後修習百劫之行。即毘婆尸。為百劫初。修相好業。釋迦精進。超過九劫。所餘九十一劫修相。其間總值六佛出世。毘婆尸佛。尸棄佛。毘葉羅佛（亦云毘舍浮佛）俱留孫佛。𤘽那舍牟尼佛。迦葉佛是也。於迦葉佛所。得補處位也。諸經律中。多言九十一劫毘婆尸佛時者。即是舉實所經劫數。其九劫者。既是超故。小乘教義別立百劫。故所值佛以毘婆尸。為第三祇滿。自餘即屬百劫中佛。大乘宗義。不別立百劫。即以百劫。入第三祇。故以迦葉佛。為第三祇滿。此釋迦佛。過去無量億劫之初。有佛出世。名釋迦牟尼。此今釋迦。彼時即見。彼釋迦佛。供養恭敬。發菩提心。趣向佛果。一切化儀。佛號弟子名。時雙穢濁。皆誓全如彼佛化儀。由此願故。今佛出世。時分穢濁。弟子者眷屬。一切全同彼昔佛事。故云我於往昔釋迦佛所等。言阿耨等者。阿是無。耨多羅。是上。三是正。藐是等。三亦正。菩提是覺。此云無上正等正覺。亦云無上正遍知道。此是所成佛果之號心之一字。是能求願。佛果之因。名菩提心。大心之果。名無上覺。今此釋迦。過去佛所。發此大心大願大誓。
    章又依本業經亦有百劫下。二明百劫。亦二初百劫分齊。二超劫行相。今初。言亦有百劫修相好業者。指事云。下卷佛母品云。佛子劫數者何。所謂一里二里乃至十里石盡。名一里劫。二里劫。乃至萬里石盡。名為萬里劫。佛子一切賢聖。入是數量。修一切法。時節久近。得佛果。其數百劫。乃得等覺。案云。今依此其數百劫乃得等覺文意趣故。釋云百劫修相好業也（已上）此所引中。初取意。引萬里石盡已後二文。乃得等覺次下。續云。若一切眾生。入是數者。得佛不久。若不入者。不名菩薩。雖言百劫。不言相業。章主意云。既言百劫。明知。所修即相業。亦言待小教。必立百劫故。言但是變化等者。簡異小教。亦通妨難。謂有難言。若立百劫。與小何異。故今通云。小教百劫。是實報修。今大乘教。是變化修。問大乘不立百劫相業。何故本業。說百劫業。答為引小故。是迴心教。顯似彼說。故立百劫。縱直進教。亦引彼故。
    章又由以一偈歎弗沙佛等者。二超劫行相。釋迦菩薩要期百劫。修相好業。於弗沙佛所。初修此業。亦云底沙。即當毘婆尸佛。此云勝觀佛。而底沙毘婆尸等。一佛異佛說釋非一。如須彌昇天品說。弗沙如來。有二弟子。後一是釋迦。一是慈氏。慈氏理應在先成佛。先發大心。智增菩薩。修自利行。而所化未熟。釋迦在後發心修行。悲增菩薩。利他行滿。所化機熟。弗沙如來。善巧方便。今釋迦菩薩。精進勇猛。超過彌勒。故底沙佛。在寶龕中。入定放光釋迦翹足。七日之間。贊嘆如來。由此精進。超過九劫。與彌勒大士。同時而先成等正覺。其歎佛偈曰。天地此界多聞室。逝宮天處十方無。丈夫牛王大沙門。尋地山林遍無等。此名釋迦精進度滿。出婆沙百七十七焉。問此百劫者。大小中何。答律鈔簡正記一云。言百劫者。一解云。是轆轤劫也。一云。是水火劫也（已上）如次即是小劫大劫。異說非一。皆有所以。此超九劫。大小二教。俱說此事。而小乘教。專在百劫。大乘教中雖不立百劫。而此超劫。在大三祇終。若立百劫。全同小乘問釋迦菩薩。因位修行。而多超劫。何時所超。其相云何。答釋迦因行。超四十劫。簡正記云。若準大乘說。超四十劫也。布髮掩泥超八劫。緣起如四分律中。翹足贊佛。超越九劫。如俱舍論中。薩埵王子。捨身超十一劫緣。如金光明經。雪山求半偈。超十二劫。如涅槃經說。已上通大小乘。都計四十劫也（云云）彼記又云。問大乘說超四十劫。未審更用幾劫。修妙相因。答有解云。若但約俱舍。超九劫。須九十一劫修成。若通諸教文。既四十劫超。今但要六十劫修相也。今謂不然。縱所說超四十劫者。亦須臾經九十一劫。修妙相也。所以爾者。翹足讚。以九劫。大小二乘。同許是百劫內超。餘之苦行。三大一劫。大乘之中。無約僧祇劫中。超水火。不合將他三祇劫外。百劫內數。以共增添。此據慈恩基法師解思之（已上）九劫唯是百劫中超。餘皆三祇中超。掩泥緣起。在四分律。而九言超劫也。若大乘宗。不立百劫。其四十劫。皆是三祇中之超也。
    章問三無數劫下。二釋疑情。三祇百劫。修成之佛。唯是樹下成道化身。而小乘宗。是謂實報。今始教宗。是名化身。此差異也。問始教實報相狀云何。答始教實報。實證佛果。即是色頂成道之佛。問何故此中。不言彼佛。答今且約對小乘宗義。陳述三祇百劫所成如來真化差別而已。是故不言色頂佛果。

五教章通路記卷第四十一（終）
五教章通路記卷第四十二

　　東大寺沙門凝然述
    　
　　　　
　　　　
　　　　

    章若依終教說有二義下。文中有二。初標分。二一定三僧祇下。隨釋。亦二。即定不定二門別故。初定三僧祇中。亦三。初定劫所以。二實修實證。三無百劫相。今初。言定三僧祇者。菩薩修行。所逕劫數。決定經歷三阿僧祇。即同始教菩薩所歷。起信論云。以一切菩薩。皆經三阿僧祇劫（已上）是故決定。經此劫數。問此教一劫者。是幾所分齊。答章唯舉定不定劫數。不明其中一劫分量難知。然折薪四云。今此不辨阿僧祇之數量者。應同始教之數。但有二所以故。異前教。一約化儀。二約實報故也。若據瓔珞經中。亦有其數。如彼經云。一切菩薩。行道劫數久近者。譬如一里乃至十里石。方廣亦然。以天衣重三銖。人中日月歲數。三年一拂。此石乃盡。名一小劫。若一里乃至四十里。亦名小劫。又八十里石。方廣亦然。以梵天衣重三銖。梵天中百寶光明珠。為日月歲數。三年一拂。此石乃盡。名為中劫。又八百里石。方廣亦然。以淨居天衣重三銖。即淨居天子。寶光明鏡。為日月歲數。三年一拂。此石乃盡。故名一大阿僧祇劫。今此教中。應亦取此以數三僧祇。章中既不別明。具依前義（已上）此等意說。終教大乘。言教分齊。應用本業八百里石拂盡。以為一僧祇劫。雖然且應據八十中劫。為一劫義。要問上云。若據一三千界。定三僧祇成佛。此依華嚴一百二十數說僧祇義。若通餘世界。亦不定三僧祇。如勝天王經（已上）一三千界。定三僧祇。此段所明。全同始教。餘雜世界。不定僧祇。即是後段。全異始教。一劫之量。始終二教。是同俱是水火劫故。折薪初義。符要問意。後義約宗。存階降故。言約一方化儀說者。薪云。此娑婆界一切菩薩。皆經三無數。約他方。則不定故云一方（已上）玄記第三。釋瑜伽三祇云。彼約三乘。據一方化儀。唯就此須彌樓山世界說（已上）瑜伽三祇。本始教意。亦通終教定三僧祇。故作此判。大疏二下云。然瑜伽起信等。約三乘教一方化宜。一類世界。定說三祇（已上）此正是始教意。起信定三僧祇。本是終教之義。今此與始教同故。與瑜伽合辨。
    章又此教中修實行故下。二實修實證。亦二。初立義。二引證。今初。此終教宗。定三僧祇。所修萬行。皆是實行。引自證故。由實行故。萬行成滿。感自體果。是名真實自證大果。即自受用智法身體。所證是理。即法性身。能證是智。即自受用身。出纏真如。無有非智所證。無分別智。無有不證真理。本覺之智。與本覺理。一合而生始覺妙智。始覺智滿時。與本覺智合。本理亦與出纏理合。始本不二之智。證悟本出不二之理。始本無二。無始本名不知。以何為名。強號始本冥合。是名終教三祇修行所得所成。真實妙果。隨順眾生勝劣機根。方有他受變化之相。若約體相用三大者。法身是體。自用是相。他用變化並是用大。若約冥會。法身自用。合名法身。此即理智冥合。名為法身。若約此門。法身總是體相。二大。報化二身。俱是用大。此用大報唯他受用。其自受用。屬法身故。智法身者。是其相大。今實行者。受用身之因。三大阿僧祇劫。所修萬行是也。成實報身者。是自受用身。三大僧祇。萬行之果。此果真實。酬因業故。不同始教三祇修行。所感妙果。唯是化身。愚法小教。所成佛果。名雖號報。體唯化身。故此實報。不同小教。今是鄰次。簡異始教。故曰不約化說。
    章故法花經云下。二引證。亦二。初直爾正證。二會通相違。今初。即出法花第六壽量品焉。因第五中。涌出菩薩。彌勒菩薩。作父少子老疑。為答此疑。至壽量品。說佛自久遠成道之事。顯示成道之後。久經劫數。經曰。汝等諦聽。如來祕密。神通之力。一切世間。天人及阿修羅。皆謂今釋迦牟尼出釋氏宮。去伽耶城不遠。坐於道場。得阿耨多羅三藐三菩提。然善男子。我實成佛已來。無量無邊。百千萬億。那由陀劫。譬如五百千萬億那由他阿僧祇三千大千世界。假使有人。抹為微塵。過於東方五百千萬億。那由他阿僧祇國。乃下一塵。如是東行。盡是微盡。諸善男子。於意云何。是諸世界。可得思惟校計知其數不。彌勒菩薩等。俱白佛言。世尊是諸世界。無量無邊。非算數所知。亦非心力所及。一切聲聞。辟支佛。以無漏智。不能思惟知其限數。我等住阿惟越致地。於是事中。亦所不達。世尊如是諸世界。無量無邊。爾時佛告大菩薩眾。諸善男子。今當分明。宜語汝等。是諸世界。若著微塵及不著者。盡以為塵一塵一劫。我成佛已來。復過於此百千萬億那由他阿僧祇劫。自從是來。我常在此娑婆世界。說法教化。亦於餘處百千萬億那由他阿僧祇國。導利眾生（已上）又云。如是我成佛已來。甚大久遠。壽命無量。阿僧祇劫。常住不滅。諸善男子。我本行菩薩道。所成壽命。今猶未盡。復倍上數（已上）釋迦如來。實修實證。初成道已來。至未來世。無際劫數。壽命長遠。其相如是。此中總有三重長壽。第一初成道來。塵點已前。壽命分量。第二塵點。譬喻已後。至於今此壽命劫數。第三從今已後。未來所經。長遠壽命。問未來壽命。復倍上數者。以幾許劫數。名復倍上數乎。答此復倍者。未來壽命。倍上二重。經長遠劫。故云復倍上數。折薪云。既爾許劫前。已成佛道。則知。今約釋迦論成。非實報也（已上）鹿苑已後。法花已前。諸教之中。皆以此世樹下成道。謂實證果。由未曾說久遠成故。此久遠成。即是實修實證佛故。伽耶成道。唯是果後化用佛故。是故直顯久遠實果。即顯釋迦近成非實。
    章又云我說於燃燈佛所等下。二會通相違。已前所引經文次下。即有此文。此文來者。通妨難故。上顯五百塵點已前久成。是實證佛。時眾聞之。恐起疑云。佛從昔來。處處頻說。我昔最初。值釋迦佛。發心修行。經三大劫。第二阿僧祇劫滿時。值燃燈佛。彼佛記言。汝經一大阿僧祇劫。然後應得成等正覺。號釋迦牟尼佛。由此記故。今已成佛。此所成果。應是實證。然言久成是實證果。若爾。何言受燃燈記。今於樹下。成正覺耶。故今會云。我於燃燈佛所受記。去伽耶城不遠成佛。此是方便。誘引施設。我實久遠。成實證果。其後至今。皆示果後無方大用。現發大心。修行受記成佛等事。非是實修實證實果。實證即是久遠成故。薪云。燃燈記釋迦。今始成者。依化身方便說。爾反顯實成在久遠世也（已上）言前所引次下文者。上引過去實成正覺。其末文云。阿僧祇國。導利眾生。此文次有會通文也。非前所引未來壽命復倍上數次下文也。問終教佛果。始覺之智冥本覺理。始本無二。泯始本名。唯如如及如如智獨存。以此正為終教實果。久成諸佛。現成諸佛。當成諸佛。皆冥不二。即是實證究竟如來。若取久成。為終教佛者。新成佛果。不可終教佛如何。答實如來難。似取久遠。然終教宗。始本不二。以為實證究竟妙覺。章主引用法花之意。彼經具說本跡二門。所證所現。內體外用。跡門極果。伽耶成道。安樂行品。已前託此。其本門佛。涌出已後。漸明此事。五百千萬億等。塵點劫數已前。無量無邊那由他劫之昔。成實證覺。以此實果。為終教宗究竟佛果。為取如是實證妙果。引彼經中久成佛果。為終教宗佛果而已。不取五百塵點劫門。若取久成。即如前難。彼二百點已後新佛。應非究竟真佛故。現成新佛。當成新佛。亦應非是實極果故。彼色頂佛。成道之後。若經五百塵點已前。無量數劫。即應實證究竟佛故是故終教。若新若久。唯是始本不二唯一即名實證真實極果。問直見經文。釋迦昔名燃燈佛等。不言釋迦於燃燈所。受當果記。故餘諸師。解釋此文。或言平等意趣。或配楞伽四等。今章何故。作此解釋。答釋迦菩薩。於燃燈所。受記別者。諸經律論。大小乘教。常途所說。故隨常途。作此解釋。言釋迦佛即燃燈佛者。大小乘教。無所施設。諸師之中。有作此釋。如光宅師及玄贊等。今章主意。言略意周等。言義含故。隨常說。成受記義。問實證之時。他用變化二身業用。與實證後。化他方便發心行果。有何差別。答他用變化二身業用。由彼因位利他行業。實證之時。成化用德。此即化用。為自行果。由成此德。實趣化他。示現他用變化二身。自證之後。方便因果。皆為化他。所示現也。唯是自證化他功德。施作施設。業用所攝。為門雖異。其體是一。方便即在後時故。
    章亦云無百劫修相好業等下。三無百劫業。亦二。初直示終教修時。唯言三祇。不立百劫。雖有百劫。所值諸佛。唯是第三僧祇所攝。二何以故下。所由。問難意云。小教必定建立百劫。始教亦猶許有百劫。何故終教中。全不說百劫。文中有二。初明始教有。由福智別修故。二此終教中下。明終教無。十波羅蜜。福智同時。是故佛因相業。同時成立。不立別修相好妙業
    章二不定三僧祇下。文分為二。初標分。二一為通餘雜類世界故下。隨釋。亦二。初正明。二問答。初中亦二。初通雜類世界。二據佛德無限。今初。言雜類世界者。薪云。且如娑婆一劫。方知。安養得為一日。則安養世界。乃經三無數日耳。東方袈裟幢剎。未經歲月。況於後後。以劫為日之剎耶。是知。不可以此一方類。定於成佛時劫之數。故曰不定也（已上）十方世界。立時不同。或以長時為短。或以短時為長。猶如南州隨山野宜寒暑不同。春冬差別。唐朝國僧。夏竟自恣。即往睹貨羅國。彼國僧眾。初結安居。神州秋候。即當貨國夏安居候。大唐冬月。南國諸州。極熱暑氣。如是方俗氣候時節。差別不同。各隨其國。安居修行。歷國隨處。不漏不棄。經諸時候。時即無量。不可一準。今不定僧祇時。十方不同亦爾。問雜類世界。圓教所說。何故終教。作此所說。答圓教雜類。一處之上。樹形河形。倒住側住。重重無盡。互不相礙。安布建立。互相對望。名雜類界。今此終教。或是娑婆。或是他方。隨處隨時。互望不同。是名雜類。於此界中。一一經歷。巡行修習故其所經時節氣候。不同一方一類定相。由此門故。言通雜類。言如勝天王經說者。指事云。第二卷云。勝天王。白佛言。世尊。我聞。如來三阿僧祇劫。修行成佛。云何而說無量劫修。佛言不也。天王何以故。菩薩摩訶薩。修阿耨多羅三藐三菩提。無量劫力之所能辨。非爾許劫時。如得入法平等。稱為成佛（已上）此所引中。唯有無量僧祇劫文。而未見其雜類界義。折薪記主。引勝天王經云。彼經第一。發起序中。佛面門光。照十方無量世界。還入面門。東方過此十恒河沙佛土有國。名莊嚴。佛號普光。為純菩薩眾。說一乘正法。其土眾生。不因飲食。但資禪定。日光星光。皆悉不現。唯佛光明。照耀其國。無諸山陵。地平如掌。有菩薩。名離障。睹釋迦放光來。至娑婆耆闍崛山等。餘九方皆過十恒河沙世界。南方國名清淨華。西方名寶華。北方名清淨。東南方名大焰。西南方名功德清淨。西北方名悅意。東北方名惠莊嚴。上方名不動。下方名解光明清涼。指此等國。云即樹形等剎爾。世界既其不同。其中劫數。故皆不定也（已上）此中唯說十方國土。未必即是雜類世界。若以如此所說世界。非唯勝天王經所說。諸大乘經。皆說十方。豈應皆是雜類界耶。大般若經。緣起品中。說十方世界菩薩集會。本業瓔珞經序品亦爾。十方隨願往生經。亦說十方。此等所說。諸經極多。雖然隨託彼彼世界。隨彼時劫。一一修行。名雜類界。無有遮妨。
    章二據佛德無限量故下。二佛德無限。亦二。初標舉。問何故必由佛德無量。非唯三祇。經無量祇。答如來功德。甚深廣大。無量無邊。如是果德。不可以少時修行得。究盡感獲故。於無量阿僧祇劫。久修萬行。成就獲得無量功德。二如寶雲經云下。引證。亦二。初引文。二解云此中下。解釋。演義鈔七下。引寶雲經。即賢首師。解釋今文。成立不可計數。阿僧祇劫義理。問何以得知寶雲經意。據佛德無限。經諸阿僧祇。答所引經文。既言不能思議如來境界。是故明知。約就佛德無量。為得此德。經無量箇阿僧祇劫。實修實證。得成滿也。
    章問何故前教下。二問答。此中總明終教所立有定不定。由上二義。不定僧祇。無量僧祇。得成立也。定三僧祇。始終二教。通相劫數。何教無不皆以三祇。為根本劫。然局定三。即是始教。通定不定。即成終教。根機熟故。用不定劫。非唯定三僧祇劫故。言方便漸漸勸彼三乘等者。問何故必由立不定劫。言勸三乘。令向一乘。答一乘別教。時劫不定。一念即多劫。多劫即一念。終教不定。而順此義。聞此義者。而入一故。棄三乘教定三祇執。即入一乘念劫融故。問不定三祇。修行大果。與定劫果。為同異耶。
    答不定劫果。與前定三僧祇果同。雖有定不定。修行所成果。唯是一體。始本冥合。如如及如如智。獨存故。問起信論中。三祇為實。無量劫等。判為方便。故起信云。或示超地速成正覺。以為怯弱眾生故。或說我於無量阿僧祇劫。當成佛道。以為懈慢眾生故。能示如是無量方便。不可思議。而實菩薩。種性根等。發心則等。所證亦等。無有超過之法。以一切菩薩。皆經三阿僧祇劫故（已上）此乃無量僧祇是權。三祇為實。何故寶雲三祇為權。被淺近機。無量為實。而相違耶。答折薪云。前約一方定說故。論以無量。為方便。今約不定說故。經以三祇。為方便。各說一義。亦不相違（已上）今會經論意云。若通雜類世界修道。為證無量果德修道。為此二義。無量為實。三祇為權。若唯三祇。此三難滿。若聞無量。作懸涯想。聞程起疑。為如是者。長短為權。定三為實。若起信意。約就佛德無限等者。不可遮妨無量為實。
    章若依圓教一切時分皆悉不定等者。孔目四云。若一乘義。即無盡劫。何以故。為依一乘一切眾生。已成佛竟。復為眾生新新成佛。亦不住學地。而成正覺。據此不限時分故。無盡也。此義教興挍量十地德。生其信也。又此數法。是通十地德（已上）要問上云。依一乘義。成佛時節。並皆不定。為十方世界時節不同。因陀羅世界等。並據當分報位。說有為諸劫相。作及相入等。故無定時。仍不違時法也（已上）圓教修行時分難測。念劫圓融。長短即入。且如一類須彌世界。盡十方界。如空無邊。於中念劫即入修行。又於塵塵中。念劫即入。又於塵塵剎中。重重帝網。彼諸剎中。及前如空。盡十方界。一一重重。如帝釋網。念劫圓融。又種種異類雜類世界。如上處所重重帝網。念劫圓融。即入重重。主伴具足。無盡無盡。仍無盡彼一一時法。不礙行布。即是圓融。不礙圓融。即是行布。二門自在。舉一全收。由如此時。修行成佛。是故此教。所經時分。一念即多劫。多劫即一時。時不局定。事無偏滯。念劫圓融。不定行相。具如大疏四上。大鈔十下。玄記第三。大疏二下。鈔七下等明之。恐繁不引。解釋時分章竟。
    自下第五修行依身章。
    此章亦名二種生死義。修行所依果報身體。即是二種生死身故。前明修時。必有依身。依此身報。於若干時。修習道故。是故此章次前而來。
    章若依小乘但有分段至究竟位者。小乘教中。但說分段。不明變易。以分段身。修二乘行。發心修習。斷障得果。皆以分段。初起修。成二乘無學。有餘依身。皆是分段。言佛亦同然是實非化者。小教所談菩薩及佛發心修行。三祇百劫八相作佛有餘依身。皆是分段。王宮所生果報身故。菩薩發心即謂樹下報身是實。是故至果以分段身。成五分體。聲聞見此謂實報身。佛亦隨彼。成立實身。
    章若始教中為迴聲聞下。文中有二。初迴心教。二直進教。今初。始教中三乘人。發心修行。斷惑得果。皆以分段粗身。隨報成此事義。無有差別。然迴心教所成佛身。三身之中。唯是化身。是故所受分段報身。即是化現。二乘所謂自分報身。唯是實報。不知變易。菩薩因彼。而是化身。以此即為大小乘異。
    章若直進中有二說下。二直進教。亦二。初標分。二一為寄顯下。隨釋。亦二。初寄顯門。二實報門。今初。言寄顯者。寄謂假託。非實義故。雖非實義。託此寄此顯示義理淺深等故。言有功用者。是七地已前。言無功用者。是八地已上。初地已上七地已前。於煩惱障次第伏滅。所伏粗強所起隨粗。八地已上。永伏煩惱。於所知障。此為所依。受身修行。所知障體。微細續起。初地已上。次第斷其所知種子。八地已上。唯有智障。或時現行。有功用行。起念加行。心念粗淺。無功用行。人空無漏常恒相續。極微細念。不起加行。任運作用。即是甚深微細心念故。託此中粗細二門。以分二種生死差別。寄有功用粗澀之位。明受分段生死粗報。託無功用細滑之位。陳受變易生死細報。問二種生死名義體性行相狀貌。請為明之。答二種生死。此章義門。名體諸門。義須陳述。然今章中。不事義相。唯舉簡要。於五教中。陳述有無。受不受相。粗細位等。今略辨明名義等相。其名字者。有通有別。生死是通名。分段變易為別名。果報初起名生。果報終沒目死。言別名者。筆削記二云。分段者。謂三界四生。身有形段。命有分限。時極必終也（已上）丘龍勝鬘疏上云。言分段者。謂三界內六道。分岐九地位段。莫不歸死。無。名分段生（已上）總而言之。此異熟報。身命短長。一日一月一歲（乃至）八萬劫等。隨往因等。有爾所時。若身若命。有定齊限。故名分段。筆削亦云。變易者。謂二乘菩薩。斷煩惱障者。雖離分段粗苦。猶有梨耶變易行苦。以四相所遷轉變改易故。名變易。又因移果易故。名變易（已上）述曰。此中二釋。初同章主法界無差別論疏。彼疏云。細患所遷者。即今梨耶變易行苦。生住異滅。念念遷變。不寂靜故。名變易苦。後釋意者。無漏業報。因果相生。前滅為因。後生為果。前因為變。後果為易如是前後轉變改易。故名變易。丘龍師云。前變後易。微細難了。雖無分段。而有終盡。名不思議變易死也（已上）筆削後釋。同此所釋。總而言之。四相遷變。是故要有因果相生。前變後易。無差別疏。總合二義。此等解釋。即終教意。分段之名。始終二教。義意是同。皆分段故。大鈔十二下云。唯識因解變易生死名云。由悲願力。改轉身命。無定齊限。故名變易。無漏定願。正所資盛。妙用難測。名不思議（已上）此身即名不思議變易生死。非二乘境。名不思議。非謂菩薩亦不知。名不思議。此論意者。即始教義。增壽變易。非別生故。唯識論中。此變易身。亦名意生身。亦名變化身也。問二種生死。以何為體。答諸小乘宗。唯明分段。不說變易。以不知故。毘曇成實二宗並說。三界生死。即善惡業所感異熟四蘊五蘊為其體性。言四蘊者。無色界報。言五蘊者。欲色二界。問生者四種皆取之否。答四生皆取。為生死體。胎卵濕化。五趣隨應有具不具。無非皆是生死報體。問中生本死四有中何。答生有。本有。死有。皆分段體。中有唯是趣生方便。非是趣體。所趣之處。名五趣故。然是酬報前生業因。中有果生。似當本有故。中有生亦分段體上。並剋性出分段體。若并眷屬主伴相從。見修煩惱有漏諸業所感果報。皆是分段生死體性。始教大乘。迴心教中。不言變易。全同分段。直進教中。具談二死。若總言之。二種生死。並以異熟第八為體。兼通餘識異熟五蘊色心等法。為相從體。若別言之。分段死者。唯識八云。一分段生死。謂諸有漏善不善業。由煩惱障緣助勢力。所感三界粗異熟果（已上）名言熏習識名色等。五果種子。為親因緣。福非福等。有漏三業。為勝增上能招感緣。一切煩惱。為其發業潤生之緣。由此因緣。得生報果。其報果者。十二支中。識等五果。及生老死。此之七支為分段體。剋性體故。餘支但為生死因緣。此位但取異熟無記。通於色心總別果報。若單別報。即非體攝。非有支故。其變易死體者。唯識八云。二不思議變易生死。謂諸無漏有分別業。由所知障緣助勢力。所感殊勝細異熟果(已上)述曰。變易體者。無漏後得。有分別業智障為緣所感最妙殊勝。微細報生異熟。此亦以彼因緣所感色心。總別果報為體。不取無明及無漏等。此體唯是無覆無記。唯有漏故。若細言之。此變易生。識名色等。五果種子。以為親因。欲界福業及色不動（除無相天。及五淨居）為近勝緣。依四靜慮緣事。無漏後得悲智相應定願。為遠勝緣。感此殊勝變易細身。當知。此身雖彼識等名言種子而為親因。福不動業為增上緣。若無無漏有分別業。無勝功能感變易生。由所知障。方發悲願故。起無漏資身故業。即感如是細妙果報故。此所感微細異熟勝妙之果。為變易體。問四蘊五蘊。以何為體。答變易果報。唯以微細勝妙異熟五蘊為體。問分段報中。亦取無色四蘊為體。何故變易不通取之。答分段生死。定性二乘。及以凡夫生無色界故。通取彼四蘊為體。今變易身。以諸菩薩大悲故生。求菩提故。唯生成就二利之處。彼無色界。無此義理。是故菩薩。變易身中。無受彼生。故變易身。無四蘊報。唯以欲色五蘊為體。彼依身上。受變易故。上明始教二生死竟。
    次就終教明二死者。此終教中。總有二死。分段生死。大同始教。然此終教。根本無明。動本覺體。迷本覺故。本覺真如。隨順無明。混成業相。轉現漸成。此本覺理。無明三細。和合共一。以為梨耶。此梨耶識。以為眾生分段。六道異熟報法。此為體故。故分段體。通第一義如來藏性。成眾生故。由此義故。若依其本。真如本覺。為分段體。若約緣言。根本無明。為其體性。若依近增上緣言之。有漏善惡業因為體若依當體剋性言之。三界五趣。四生四有。粗異熟果。以為分段生死體性。若通取之。亦通惑業。大同始教。但本覺理。隨無明緣。與染和含。成阿梨耶。轉識能熏梨耶。受熏梨耶之處。有本覺性。是所熏處。是故成立真如受熏。此等義門。與始教異。自餘大同。變易生死。梨耶微細行苦所動異熟為體。此即無明住地為緣。因位無漏妙業為因。問終教變易。為唯局心。通色法耶。又心法之中。為唯取本誦。通其轉識耶。答起信論云。業識根本熏習。能受阿羅漢。辟支佛一切菩薩生滅苦法（已上）賢首疏釋此文云。以此業識能資熏住地無明。迷於無相。能起轉相現相等相續。令彼三乘人。雖出三界。離事識分段粗苦。猶受梨耶變易行苦（已上）筆削記四釋云。變易行苦者。三細生滅。念念遷流。故上論云。動則有苦。果不離因（已上）此解釋意。變易生死。唯是梨耶微細心法。是故其體非是粗識。亦非色法。故丘龍元曉勝鬘疏上云。如是三人。所受生死。唯有異熟阿賴耶識。無餘粗識及粗色根。是故名為意生身也（已上）同疏下云。謂意生身。非色四蘊（已上）此宗古德。即引此文。成立終教變易身體。唯是心法。不通粗心粗色之義。賢首大師。其意大同。故元曉大師。起信疏下。釋論業識熏云。業識根本熏習者。此業識。能熏無明。迷於無相。能起轉相現相相續。彼三乘人。出三界時。雖離事識分段粗苦。猶受變易梨耶行苦故。言受三乘生滅苦也（已上）賢首海東解釋全同。是故變易生死。梨耶心法為體。問變易梨耶行苦報體。為唯取心王。通取心所耶。答阿梨耶識。遍行五數。必俱相應。所謂作意觸受想思。故變易體。通取五數。是故元曉。判變易體。既言非色四蘊。即五蘊中。心心法四蘊五數之中。受是受蘊。想即想蘊。行是行蘊。識即第八梨耶心王。即是識蘊。觸亦行蘊。故變易體。第八王數。非色四蘊。行苦之性問依起信論。六染之中。業轉現三。並在梨耶。名不相應。與心所法。不相應故。若依此義。變易之體。唯局心王。何通心所。答起信論中。不相應者。是依別門。不遮彼與五數相應。即是賢首元曉兩師。一段問答。和會二論。恐繁不引。此乃第八雖言不相應。不妨第八與五數俱言。與別境惠不俱。故變易體。非色四蘊。問變易生死。既是梨耶。其第七識。具不云何。若云有者。兩大師釋。何唯云梨耶。若云無者。梨耶以何為所依釋。答變易死體。既言梨耶。是故要有末那為依。第八本識。必以此識。為所依故。無所依根識不住故。起信疏上云。既說。賴耶末那必執相應。故不別說。故瑜伽云。賴耶識起。必二識相應故（已上）別記云。說三細賴耶。即已有末那。執相應故（已上）密嚴疏云。藏識緣起。不離末那（已上）由此義故。變易梨耶。要有末那。為其根也。但兩大師釋。唯云梨耶者。正舉異熟報體故爾。其末那識。非是報果。是故此中。不舉彼也。問海東既言唯有異熟阿賴耶識。無餘粗識。此文難消。阿賴耶外。言無餘故。答言粗識者是六識也。無六識故。言無粗識。其第七識。要與第八。不相捨離。而建立故。末那即是其微細識內向。第八緣執我故。不同六識向外緣。故海東起信疏下。及別記並云。前中後一（六染之中。第三分別智相應染。粗細之中。粗中之細）是第七識（與賢首解釋異）行相不粗。非凡所了（已上）此釋論言粗中之細及既細中之粗菩薩境界之文。其中此取粗中之細。既言不粗故。第七識。不入粗識。然六染心粗細重重。相望非一。今對六識。一向是粗。故以第七。屬細識中。六染粗細。恐繁不陳。又雖言梨耶兼取心所。言四蘊故。雖言梨耶。義兼末那。本不離故。問變易生死。若唯梨耶。其三細中。果報可爾。彼之智相。及相續相。既是分別事識分齊。此之二相。即是法執體。即見修所知障法相續。即是法執見惑智相。俱生所知障故。智障為緣。受變易死。所受變易。豈無事識。若爾。變易唯在梨耶。無粗識義。云何成耶。答實如來雖非無其義。夫建立分段變易二死。此由生死粗細分位。二乘無學。已斷執取計名惑障。然以人空無漏為因。以彼智相相續相等法執為緣。感變易死。是即定性入寂時得。不定種性迴心時得。其所感報。十信三賢乃至七地。未亡事識。是故彼識所起法執。亦隨生起。然定性者。入寂之間。已滅粗心。細心未起。唯受微細梨耶行苦。彼之初歡喜地聖者。已離相續相中智障。而未得已智相法執。二地已上乃至七地。雖漸漸斷智相法執一一。餘殘法執所感皆有。分別事識粗法若已得。至八地已上。粗識皆除。唯有梨耶。是故七地已前。變易有六識。在此有何過。問若爾何故唯云梨耶變易行苦。豈通餘識。答正出變易總報之體。故云梨耶微細行苦。又且舉八地已上變易故。云梨耶。不舉自餘別報變易。及七地還。報體故爾。問若爾何故海東簡云非餘粗識。豈有通耶。答於事識中。有粗有細。相應惑障。粗細亦爾。何者六粗惑品皆事識。俱於中智相及相續相。即是事識法執之粗。執取計名人執之惑。人法二執。粗細既別故所託識。約相應障。言有粗細。有何過耶。是故言非餘粗識者。是簡執取計名識也。不可言遮智相相續。又若約八地已上變易。可言粗細事識皆離。問若云七地已還諸位。通事識者。何故起信疏下卷。云彼三乘人。雖出三界。離事識分段粗苦。猶受梨耶變易行苦。聲聞緣覺。定不定性。隨應感之。皆是十迴已還等位菩薩所感。七地已還。此中亦有指此等身。既唯判云梨耶變易。又言離事識。明知。一切變易果報。唯是梨耶。何云七地已還諸位通事識耶。答此之文義。同前會釋。且舉上位變易故爾。又出總報體故云爾也。問變易生死。既唯心法一切諸位通皆爾耶。若爾。七地已還諸位。既有事識。其事識者。即前六識。既有六識。各有其根。五識所依。即有色根。五根五識。能依所依。必有五塵。由此道理變易生死。可具五蘊。何故兩祖。或云梨耶。或亦判云非粗色報。非色四蘊。答此之一門。實如來難。一切變易。非唯非色。八地已上。既無事識。唯是心法梨耶行苦。七地還等。皆是事識門中變易。具有八識。第八即是總報異熟。其前六識。即異熟生。異熟果報。第八所變。五根器界。即是色法微細難知。上妙殊勝。是故七地己前變易。通於色心。具五蘊法。問若爾。非粗色報等文。云何會通。答彼亦且就總報為言。又且舉八地已上故爾。並準已前會釋可知。又唯簡粗色。不遮細色。雖有細色。言心無過。色身微細。無等通徹。問心法故。故道常師。三乘位數。判變易身相云。其身如光如影。色與心同。無形而展轉相續。前變後易。故名為變易（已上）是故言無粗色有理由。如此等諸道理故。當知變易生死之體。八地已上。唯有第七第八二識。七地已前。亦具事識。道基攝論章云。所言略者。變易五陰。謂色與心（已上）又云果報者。六識八識。四陰五陰。無流果報（已上）彼章第十一卷中。色心分別云。變易聚中惑亦是心。若業及報體通色心（已上）變易果報。通於色心。基師所立。可以為例。若依此義。八地已上。所受變易。亦通五陰。具足色心及八識等。今宗古德私記之中。定斷終教變易生死色心有無。唯心非色。唯是梨耶。無其轉識以此即為終教所談。此是大判。故舉梗概。若依盡理。一切變易。初地已上乃至金剛。漸悟地前所受變易。如是等報。皆五蘊色心等法。若八地上。變易梨耶。無粗色等。以此為體。若據此義。八地已上。色身等相。唯是示現。非實色身。三世間自在任運現前故。雖有無明所起報體。非是粗色。如無色身。是故示現為色身相。若依一切。通色心義。八地已上。實有色心。具五蘊故。若直執文。七地已前變易。應無七八二識。八地已上變易。粗無六識及色身等。然諸位人。皆具色身變易五蘊。通八地上。若頓教宗。一切絕言。不立生死。何有二死。非生非死。名為生死。非分非段。名分段死。非變非易。名變易生。若一乘教。約攝方便。諸教所明。是同教宗。今別教中。生死體者。別教一乘。但立分段。不別建立變易生死。生死總通有粗細別。三乘教中。以其細分。名變易生。粗名分段。今一乘宗。唯立一箇生死之法。不分粗細。其所立名。當分段生。見聞解行二生所受。皆分段身。見聞所受。唯漏粗劣。解行分勝妙甚深。超過三乘。天眼所見。今以普見肉眼。見十佛塵剎等。此分段身。五蘊為體。證果海生。既絕生死。無有粗細生死。十佛究竟。微妙身故。上約五教略指二死體竟。

延慶四年（辛亥四月二十八日應長改元）五月十日於東大寺戒壇院述之
華嚴宗沙門凝然春秋七十二
右以嵯峨大覺寺所義然公手筆之本挍之
文化（辛未）十月二十七日
比丘典壽春秋五十四

五教章通路記卷第四十二（終）
五教章通路記卷第四十三

　　    東大寺沙門凝然述
    　　  
　　　　　　
　　　　　　
　　　　　　

    問二種生死。有開合否。答生死種類開合多端。或是總通。立一生死。無開粗細淺深差別。此如一乘圓教宗明。或開為二種。即分段變易。或名有為生死。無為生死。無常壞世間。無常病世間。並是如次分段變易。如勝鬘經是也。或開為四。如孔目第二明。一繫業分段。二不繫業分段。三餘集變易。四不捨世間變易。此四如應分段變易各開二種。繫不繫名。出起信論。嘉祥大師。亦立此名。餘習不捨世間變易。如次嘉祥自報變易。為物變易。或開為七。如孔目第四明。分段三種。即欲界。色界無色界是也。變易有四。因緣生死。方便生死。有有生死。無有生死是也彼此總合。名七種生死。又有三種意生身。即三乘所受變易生為三。如勝鬘經說也。又有三種意生身。一三昧樂意生身。二覺法自性意生身。三種類俱生無行作意生身也。此於菩薩十地位中。立三種得處。即有此三名。問以何為因緣。感二種生死。答分段生死。有漏善惡諸業為因。分別俱生煩惱為緣。故感分段界內果報。變易生死。三乘無漏淨業為因。智障無明住地為緣。感受界外變易果報。此是大途簡要為言。此中發業潤生等相。五教隨應義門開異。二種生死。義理森羅。諸門非一恐繁略之具如予之所撰二種生死義三十卷中。立十箇門明之今止傍論。解釋本文。
    章二就實報即說分段至金剛以還下。文中分二。初正明。二問答。初中亦二。初立理。二引證。今初。言實報者。非是寄託。此菩薩人。真實所受果報。異熟分齊之相。名之實報。始教直進菩薩。真實所受果報。二死之中。唯是分段。此分段身。初地已上。感善處生。修菩薩道。以種助願。往惡趣中。拔濟眾生。七地已前。或時為物故起煩惱。八地已上。任運無功自在示現三種世間。如是等間。皆受分段。乃至金剛已前皆爾。上正立義。以十地中下。明受分段身所以。何以十地。皆受分段。是故釋云。若十地中。永斷惑種。必定應受變易生身。然此菩薩於十地中。既不斷種。始教菩薩。初地見道。斷盡分別二障種子。於其所餘俱生二障。故留俱生煩惱障種不斷。必至金剛心位。於十地中。唯斷所知障種子。今以留種為其所由。以此必受分段之身。既有惑障下。反顯極成。故留惑種。必為潤生攝化等事。若不受分段身。所留惑種。應無用故。故知。由種必受分段。
    問此分段身。至金剛已還者。正至何時。
    答章文唯言金剛已還。不正指處。時處難定。且出二義。一云。始教菩薩如實報分段身。至金剛喻定現在前時。此時即斷所留俱生煩惱障種。及彼俱生所知障最後極微細品種子。一切障種。此時斷盡。即是分段最後身念。此次剎那。即解脫道。佛果初念。佛果初念。現在前時。彼諸習氣。粗重性者。諸異熟法。非障有漏。劣無漏法。分段變易二種果報。皆悉棄捨。泯亡除盡。無有遺餘。極淨無漏。最上圓滿。萬德周備。究竟滿足。四智明朗。三身頓具。橫遍十方。豎通未際。問唯識論等所說宗義。佛果現前。頓捨變易。分段之身。八地棄捨。是故分段無至後地。云何今言至佛果時。方棄分段。有何所以。答唯識論等。就寄顯門故。佛地初方棄變易。今約實報故。金剛心猶是分段。佛果初念。即棄分段。其八地捨寄顯門故。問金剛喻定既分段身。次念即是至佛果地。何時方受變易之身。既無應受變易身處。始教菩薩。遂不應受變易報果。何故不受變易□言棄變易報。答雖不受變易。而言棄捨無過無所應受故。不受變易身。遂不受之。即入佛地。此同棄捨。是故相從言捨無妨。一云。以分段身。至金剛加行道之初。此時棄捨分段報果。即受變易。經加行道。以至無間道。斷惑障等。即以剎那。至佛果地。此時即棄所受變易。問有惑種故。是分段身。加行道時。未斷惑種。何以得捨其分段身。答金剛加行。永伏末那惑。惑障治道。方便極增。由此力故。棄分段身。受變易身。無有遮妨。二義之中。後義為勝。
    章十住經中下。二引證。指事下云。十住斷結經第九云。爾時世尊。即入無形觀三昧。普見五道中陰眾生。乃至亦復見彼中陰形質。從一住地。至于十住地。案云。蓋疑此經文耶。驗十住經。無此文故（已上）此中意說。菩薩入定見中陰所有諸凡聖眾生。有乃至十地菩薩受中有報。明知。十地皆分段身。故第十地。受中有身。中陰即舊語。新翻言中有。中陰身者。必分段故。變易身中。無中陰故十住斷結經十卷。前秦建元年。竺佛念。於長安譯。指事即引此經。文有十住經四卷。後秦弘始年。羅什共佛陀耶舍譯。此與華嚴十住品同本異譯。言驗十住經無此文故者。即指此經本也。又有十住經一卷。西晉竺法護譯。此與華嚴十住品。同本異譯此等經中不可有十地中陰事故。前十住斷結經。是別部經。非十地品同本異譯。
    章問八地以上一切菩薩下。二問答。亦二。初實報分段二。初問。二答。今初。言無漏智果恒相續者。八地已上。第六意識。生空無漏。恒相續故。何以生空無漏相續。八地已上。第六識中。人執有漏。永伏不起。何者俱生煩惱意識俱者。初地已上。能頓伏盡。俱生感者。有六俱生。貪瞋癡慢三界九地。各有九品。上上上中上下。名上三品。中三品。下三品亦爾。即成九九八十一品。身邊二見。是極微細。通在九地。各第九品。即下下品。是故下下品。各有六俱生。前八品中。各四俱生。初二三地。各每地位。頓伏三界。漸伏九品。而除身邊二見。於初二三地中。不能伏斷身邊二見。初二三地。雖是同伏。而淺深別。初地淺伏。二地細。三地極細。雖言伏斷九地九品。而各第九品攝貪瞋癡慢。不能伏斷與身邊見俱。極細故。自餘□爾。第九貪瞋癡慢四惑。三地皆斷。無所遺餘。入第四地。伏斷俱生身邊二見。四地出世。入無漏止。修習三十七道品法。伏俱生我。亦伏斷常邊執見故。入第五地。伏斷害伴隨眠煩惱。第四地所害。俱生身邊二見。伴煩惱故。無始已來。俱生身見。助伴惑故。與身見等。俱時相應。生起來故。入第六地。伏粗羸布隨眠俱生身見邊見之後。隔一二三。令正所起貪等四惑。入第七地。伏細羸布隨眠身見之後。隔五六念等。所起貪等。於此地中。伏盡煩惱。入八地時。俱生煩惱。永伏不起。七地已前。皆是頓伏。而非永伏。八地已上。永伏不起。入八地時。永伏煩惱。無有漏止。無我見心。是故生空無漏相續。盡未來際。第六意識。生空無漏常恒相續。無起有漏心。生空觀止。常現前故所言果者。即是生空滅盡三昧。生空為因。入滅盡定。為其果故。言如阿羅漢者。八地已上。俱生煩惱意識俱者。永伏不起。如阿羅漢已斷煩惱種子不起此以伏滅現行煩惱。永斷種子。斷種之者。永不起故。永伏現行不復生起。如阿羅漢永斷惑種。不復生故。問何故八地已上伏惑。令同斷種阿羅漢耶。答永不起惑。彼此是同故。伏斷別而令同。此中比例。猶是令同羅漢斷種不起煩惱。不為八地。永不起惑。問何故爾耶。答羅漢雖斷種。末除習氣。有習氣故。有起現行。而是餘習。不能潤生。八地已上。一切菩薩。永伏不起。亦除習氣。初地已上。無間道中。斷智障種。解脫道時。除其習氣。此時亦除煩惱習氣。無始已來。與智障習。俱障利益眾生事故。此時同念。斷二障習。此問意云。受分段生。有發業惑。以何潤業。既不潤業。云何得受分段生報。此即問難所指意也。
    章答若是凡夫下。二答。亦四。初明惑種受生。二引論成種潤。三成惑種無用。四簡無學迴心。初中亦二。初簡去凡夫現潤。二成聖人種潤。今初。一切凡夫。六道受生。要以現行隨應煩惱。沃潤所造善惡諸業。愛當生處。由愛取潤。受彼彼報。既是凡夫隨意現行。一毫無有伏滅之義。故業種子。蒙現行潤。結生相續。潤業受報。其有色界方便潤生。在死有時。非正死時。是將死時。其正潤生中有。未止有支門中。愛取二支。種現俱取愛取各種生愛取現愛支之時。唯是俱生貪愛□潤取支之時。諸惑潤結。惚而言之。有六支種。行是業種。識等五支。即是五果。名百種子愛。愛取二支。潤此六種。其所潤六支種。轉名有支。六支種子。趣生受報。是名生支。從中有初為生支。出胎已後。五根支體。成就滿足。皆生支攝。衰老已後。老死支攝。雖有示支種子。今且取業種子。此業種子。正感果報。率引強□。是業種力。問聖者感生。有現潤否。答初二果聖。現行潤生。欲界諸惑。不能伏故。今且舉凡。是為簡去。
    章聖人不爾下。二成聖人種潤。聖人伏惑。無有現起。是故唯以惑種。潤業。伏現行故。無現起惑。留種子故。種力潤生。如彼第三果聖。上生色界。唯以種子。潤業受生。生色界者。先得所趣天處禪定。以此定靜慮功力故。當生彼天。既是聖人。斷欲界惑。欣所生天。修四量。當生處惑。分所制伏。故於當生天處煩惱。今不現行。唯以後天。惑種潤生。今此十地。諸菩薩人。故留俱生煩惱種子。故留惑種。有潤業種。即是愛支二種煩惱種子。此種引生。潤三界業。受界內生。非唯七地已前菩薩。亦八地上三地菩薩。皆以種子。數數受生。成辨利攝。問已伏惑種。□得受生。答望凡可爾。現惑強故。若聖人者。既無現惑。無用之者。如何受生。故雖已伏種用。受生無過。此二段文。直答上問。此答意云。凡言潤生。有其二種。謂現行潤。種子潤也。凡夫受生。現惑潤業。聖人受生。種子潤業。今是十地。證理聖人。是故八地已上位中。受分段生。必定種子潤業受生。問一切聖者。不造新業。十地菩薩。所潤業者。是何時業。答既是十地。不造新業。故以前時多劫故業。此業即蒙所留惑種□潤。受生。雖聖人種潤。如凡夫現潤。非是強勝。而聖種潤。牽生強勝凡夫現強。種子是弱。聖人現弱。種潤是強。種子眠伏。雖羸微隱。而亦牽引力用不弱。如不定性頓發大心。雖趣大行。而有小種。牽令退大。菩薩本性住種姓者。本來精進。自性仁賢。有哀憐心。永不懈怠。二利自性。本來具足。此由種子牽引故爾。種子潤業受生亦爾。
    章故雜集論云下。二引論成種潤。亦二。初引二論。二顯論意。今初。雜集論文。出第五卷。彼論既言一切聖人隨眠結生。隨眠即是種子異名。隨逐第八識。眠伏住在故。受生處地。煩惱種子。牽引潤生。是種功能。梁論之說。在第十四。彼論文中。凡夫必是有現行惑。聖人不爾。無現行惑。二乘必斷煩惱種子故。於三界永無受生。菩薩不爾。故留種子。以種潤生。益物度生。是故初住已上。名聖人。菩薩應斷人執。證無我故。然故留惑不斷惑種。不證空理。助願受生。此是終教地前菩薩。所作行相。今始教中。七地已前。受生攝化。全同終教地前行相。八地已上。既有所留煩惱種子。由此種力。受分段生。數生數死。修習二利。勇猛熾盛。如是即至金剛加行。初捨分段。方受變易。以變易身。至金剛心。佛果初念。棄變易報。即成佛地。
    章解云聖非現潤下。二顯論意。此中意說。一切聖人。惑不現行。而八地上。既留惑種。而是必定無惑現行。應定以種受分段身。既留惑種。如何徒然無受分段。此奪前問言八地上。永伏不起。以何潤生。受分段身。
    章若言八地以上下。三責惑種無用。此因前段。有此徵責。文中亦二。初責不斷種。二以彼成此。今初。謂執前寄顯門義者。立此義。為遮彼執。有此微責。解深密經。瑜伽論等。說三隨眠。害伴羸劣二隨眠者。在七地前。即分段身緣助煩惱。第三微細隨眠。是所知障。八地已上。以此為緣。受變易身。由惑種有無故。有分段受不受。若八地上。受變易者。此時即應盡煩惱種。何受變易。猶留惑種。若留惑種何受變易。□唯是應受分段。此中所成立。即此意致也。法相宗義。不立十地分段之義。悲增菩薩。利生為先。久受分段。若入八地。必受變易。而留種子者。非為受生。故小島先德云。問爾留煩惱者。為受生緣歟。答不爾。煩惱障種子。不障十地故。不起對治道。故自然留。名故留也。故疏云。謂諸菩薩。由大悲力意趣。一切智故意趣。所知障對治道。不取煩惱對治道。擬於生死。助悲願受生。故名留煩惱也。不爾如來大悲。最極應留煩惱隨類化生。由此故知。意不趣斷。故名為留。將成佛時。方頓斷盡（已上）此明十地留惑障種。八地已上。留惑亦爾。今賢首師。其義不爾。既留惑種。故受分段。今章下文。故留不斷。舉四所由。潤攝化其隨一意。非唯一意。故留煩惱故。
    章彼既不爾此云何然者。二以彼成此。此意成云。彼菩薩入第八地時。不斷留煩惱障種。此始教菩薩。云何不受分段之身。忽得受變易身耶。彼者八地菩薩。此者始教所立十地分段身也。
    章若約迴向菩提聲聞下。四簡無學迴心。此縱上問言無現惑。何受分段。羅漢迴心。既無惑障。不受分段。迴心之後。即受變易。始自十信。受變易身。此非直進實報。寄顯二門。比例雖似縱上問。而此別門例。故今簡去漸悟之者。羅漢迴心。即入十信之初心分。其後捨此有餘依身。如入涅槃。然後即受變易細身。以變易身。萬劫修行。十信滿足。方入初住。居不退位。雖居不退。啻是安住其位而已。惡趣不生。聲聞之時。忍位已得。迴心聲聞。雖未至其初發心往。永不退墮二乘地中。以超二乘已迴心故。然不遮言住不退位。人無我理。羅漢已得。十信三賢。四善根間。唯修法無我。觀唯識三性三無性真知實相。好理事理相即無礙觀行。此等皆通始終教等。漸悟菩薩。入初地時。唯方證悟法無我理。無始已來。乃至羅漢。未作利眾生事故。迴心已後。一向修習法空。作利他事。如是入地。隨分成就二空二利。名歡喜地。初地已上。乃至七地。八地已上。乃至金剛。地上十位。經二僧祇十信三賢。經一僧祇。無學迴心。方入信位。三僧祇間。皆變易身。佛地初念。棄變易報。故云通諸位。受變易身。以所知障為緣。無漏有分別業為因。感變易身。智有菩提。實願得之。知有眾生。實思利益。於二利境。謂實事有。此由彼所知障迷無相勝義。故為此事。故受變易身。久住世間。變化自在。成二利事。修菩薩行。是名智障為緣。受變易身也。此始教宗。三乘五性。必定各別。定姓二乘。必入無餘依涅槃界。不定性二乘。必定迴心向大。無學迴心。棄分段身。受變易身。唯識論中名別盡別生變易是也。彼論建立增壽變易。非是別盡別生義。故今始教宗。多分雖依唯識論等。而受變易別盡別生。非捨分段。不受變易細妙身故。集成三云。顯揚論第十六卷曰。聲聞轉依。復有二種。一趣寂滅。二趣菩提。問聲聞無學。永盡後有。云何能證阿耨多羅三藐三菩提。答依變化身住。能證菩提。非業報身。釋曰。變化身即變易異名也（已上）此明不定性阿羅漢。迴心之後。於同梵行者前。示現般無餘依涅槃。實有根身南州一邊。寂靜安住。如壽法二萬劫住。蒙佛菩薩勸誘。策勵趣二利行。修菩薩道。彼身即是慖恒壽變易。無漏後得。有分別心。入無漏定。發大誓願。入第四定。資熏有漏。所造故業。延分段身。令極細妙。若一劫過。一劫勢力。已盡後。更資熏增長。如是展轉經歷三大阿僧祇劫。此即法相增壽變易。今宗別盡別生變易。始終二教所說皆爾。問前三果人。迴心之後。變易身行相云何。答初果迴心。修惑全有。二果迴心。欲界修惑前六品斷。後三品惑及上界惑。全未斷滅。此人三界修惑滅盡。證阿羅漢。最後報終。捨分段身。別受變易細妙色身。二果三果迴心之者。隨餘殘惑各斷盡已。得羅漢果。然後棄捨分段粗身。別受變易。此約現身盡惑證果。受變易報細身為言。或初二果迴心之後。隨餘殘惑。潤生受身。修菩薩行。後得羅漢。棄分段身。受變易報。獨覺之中。麟喻獨覺。是定種姓。必入涅槃。部行之中。不定性者。先聲後緣。在無佛世。證勝果。即是定姓。入無餘滅。如極七反。有聖者等。先緣後聲。值佛出世。聞教證果。後迴向大。如迦葉等。即是不定種姓人故。
    章問若爾何故有聖教說下。二寄顯變易。亦二。初問。二答。今初。此段釋通轉難。顯示寄顯義門。此轉難意。上既成立始教直進。留惑種故。受分段身。至第十地。是實報門。問答已竟。然經教中。正說八地變易之義。是故引此。轉難前義。此義正違經教文故。問前於直進。建立二類。初是寄顯。即明八地變易之義。何故今更作此轉難。答前唯立門出類而已。然實報門。正違彼經故。施問答和會相違。言有聖教者。即下諸說十門之中。第四教文。是仁王經所說義門。為顯此義。廣立十門。章答此等為欲寄對二乘下。二答。亦二。初略示寄對。二廣明寄對。今初。此中總意。一切寄對二乘。顯示同別勝劣。是故教說。皆有所以。
    章然此寄對依諸聖教下。二廣明寄對。亦三。初總標。寄顯非一。故立諸門。二一說羅漢即同於佛下。別明。三由有如是下。結成。初中十門森烈。次第解釋。第一佛同羅漢。亦三。初標判二引證。三約教。今初。愚法小乘教中所說。如來果德。與聲聞無學同。名羅漢。三乘俱斷三界見修諸隨眠故。三乘同證人空擇滅涅槃理故。言更不分位者。斷惑證理。見修無學三道次第。一切諸相。同聲聞故。問愚法二乘。唯斷正使。不斷習氣。如來必斷不染無知。不染無知。即是見修煩惱餘殘習氣法故。不染無知。有斷不斷。何同羅漢。答今唯約就斷盡正使。言同聲聞。不言餘門。若具言之。非無差別。如來是師。羅漢是弟子。如來斷智恩三德皆圓滿。十八不共。聲聞不及。習氣斷不斷。三明六通。一切三昧功德法門。如來最勝。二乘不及。如是等也。
    章如律中說佛度五人已下。二引證。四分律。出受戒犍度。言五人者。阿若憍陳如。摩訶拘梨。十力迦葉。婆提婆敷。阿鞞是也。此五人中。三人內族。謂阿鞞比丘（亦云阿涅槃）摩訶拘梨。此云二人。並斛飯王子。婆提婆敷（亦云跋提）此是甘露飯王太子。其二人者。並佛外族。謂憍陳如。十力迦葉。並是佛兩嫂阿舅也。如來二月八日成道。安居已前。入定思惟。夏日已後。往鹿野園。調五人根。八月八日。弗星出時。阿若憍陳如。初入見道。證預流果。其後四人。漸次入見。于後五人。皆得羅漢。即言世間有六羅漢。佛及憍陳如等五人。自餘諸律。皆說此事。事義極廣。不能具陳。言同座等者。愚法教中。三乘既同斷見修惑。證人空理。是故決定同坐同住。迦葉尊者。頭陀上行。佛召迦葉。令座等。所座是人空理。是智之所證。所依處故。能坐是無漏智。即是生空無漏妙智。
    章當知此約小教說者。三約教。愚法小教佛同聲聞。名阿羅漢。或時現老比丘像。四月一度剃髮。即令阿難剃。佛雖不入羯摩僧中。而入應供僧中受供。佛入僧中者。入應供僧也佛入應供僧者。大乘宗義亦爾。
　　章二亦於佛地下。二分出如來。或名分出羅漢。佛果羅漢。雖俱無學。分降羅漢安置下階。或分如來安置上階。斷盡二障。證得佛果。煩惱功能。於三界中。發業潤生。斷煩惱障。不生三界。絕後生有故。聲聞無學。保證念云。我生已盡。梵行已立。所作已辨。不受後有。是名二乘所得四智。殺賊不生應供三義。名阿羅漢。或唯言應。此具殺賊等三義故。此義即通三乘無學。今佛果位。名阿羅漢。由斷盡此煩惱障故。其所知障。非二乘分。唯是佛果不共所斷。故斷智障。立如來名。此於同等無學果中。如來安上。羅漢安下。如來是勝。羅漢是劣。為令小乘欣佛果故。如言多陀阿伽度阿羅訶三藐三佛陀。此云如來應正等覺。或云如來應供正遍知。既言如來應供。同對法論所說。
    章三第十地名阿羅漢下。第三十地羅漢。此門羅漢。一位分下。大小階降。涅槃經第六說有四依。
    章四七地以還下。第四七地羅漢。亦五。初標判。二障之中。煩惱障。名界內惑。由此煩惱。發業潤生。感三界內生報果故。所知障名外惑。由此智障緣。感變易報故。今此七地。盡界內惑。位分全同阿羅漢果故。第七地。寄同羅漢。二如仁王云下。引證。言遠達者。達謂至也。到也。行也。往也。即第七遠行地也。三此寄因中自在未自在位下。判斷。八地已上。是自在位。七地已前。未自在位。言分大小者。八地已上。寄為菩薩。是大乘故。七地已前。寄為小乘。是二乘故。四此約始教直進中說者。約教。以迴心教無約此地寄對故爾。寄第十地。是迴心教。前四依門。已陳述故。五此中既寄聲聞下。顯寄。此釋成意。即顯正答前所問義。七地粗淺故。寄分段。八地微細故。寄變易。故依仁王經所說意。正有七地分段。八地變易之義。唯識論等。即當此門。即以寄顯。還為實義。
    章五初二三地寄同世間下。第五五地羅漢。若約小乘。至第六地。六地緣生。寄獨覺故。其第七地。已過二乘故。寄菩薩。菩薩觀證生法二空故。第七地名無生法忍。於二空理。極忍印故。即當仁王經無生忍下位。
    章六世間二乘同前至六地下。第六五地羅漢。八地已上。寄同一乘。八地已上。一切菩薩。全同佛果。所行所證。任運自在。無方無礙。故得三種世間。自在示現解境行境十身。解境即融三世間十身。此十各各十身具足。即成百身。其成正覺身等十佛。即如來身所具十身。是名行境。自餘九身所具十身。皆是行境。第八地中。已說佛果所得融三世間十身故。後位中。不別說解境。而多陳說行境十佛。離世間品等所說。
    章七於初地八過之中下。第七地前羅漢。言八過者。十地經說初地勝德。超過地前。有八種勝。一段經文。論為八過。一入位過。經言過凡夫地。入菩薩位故。而過凡夫地一句。論判為總句。此過有八種。故始自住胎。至究竟成就。舉譬隨應明次第生長相。初喻初住胎。二者家過。言入菩薩故。喻生貴家。三種姓過。言種姓尊貴。無可譏嫌故。作貴家子。得其姓故。四者通過。言一切世間道。入出世間道故。已在貴姓。餘不攝故。五法體過。言住菩薩法中故。以作他事。為己事故。以大悲為體故。六者住處過。言住在菩薩正處故。不捨世間。不染世間。善巧住故。喻世巧住故。七者業過。言入三世真如法中故。喻生命住在故。顯空聖智。冥真如故。八畢定過。經言如來種中。畢竟阿耨菩提故。佛種不斷。究竟涅槃。道法成就。與此相似故。是名初地菩薩八過。言比證分齊者。地前三賢。名為比位。相似比知。未得真無漏故。初地已上。名為證位。得如理智契會真如。理智冥同故。
    章八地前三賢位已過二乘地下。第八十信羅漢。初住已上。超過羅漢。是故二乘極果。即同十信位也。言如上起信論說者。上行位中。引起信論。三賢初位中。少分見法身。十方世界。八相成道等。初住已上。超過二乘。一一行相。說相寬廣。言如仁王經云習種性中有十種心等者。十種心名。全是十信。非謂以舉信名。是十信位。取方便名。目十住故。初住已上。超二乘地。但所同者。十信而已。言此約終教退不退說者。以十信退位。寄同羅漢。以初住不退。獨為菩薩位。以不墮二乘。名菩薩不退故。
    章九信滿心後下。第九信中羅漢。大華嚴經賢首品中。具說信位滿心所得行果大用。自證設同究竟果海無方大用。說十三昧。圓明海印三昧為初。即是化他大用總相。同時顯現大善巧故。超過一切三乘法門。同教功能。亦非比及。
    章十初在凡地下。第十凡超羅漢。言沙彌發心者。演義抄十四下。亦指智論文。彼亦引涅槃經偈文。乃至初發已為天人師。勝出聲聞及緣覺等。此總約大乘教未發心已發心說也。
    章由有如是十門。寄對羅漢。明菩薩位。前所問難。即當第四功無功門顯二生死。上明始教所依身竟。
    章若依終教地前留惑下。文中為三。初立義。二問答。三又此教中地上變易下。三四種變易。今初。言地前留惑受分段身者。終教菩薩。十信萬劫修習萬行。十善增盛。生在善趣。相續修二利行大行。深伏煩惱。治道強勝。十信已滿。方入初住。此位應斷煩惱惑障。頓證人空無我妙理。然故留不斷。是故不取證。伏滅現行。不令生起。以所留種助願潤業。生六趣中。利益眾生。所助願者。利生大願。若唯願力。不能受生。地前淺位。誓願弱故。以惑助願。受生利物。所受分段。是不繫業。所起漏心。是似有漏。於煩惱障。得自在故。以自在。所受不繫業分段身。三賢始終一阿僧祇。修菩薩行。觀解唯識真如理性。第十迴向最後身上。頓斷所留惑種。證人無我理。即入初地。此時所斷。於煩惱障。一時頓斷。故云於初地中等。問為斷煩惱障。入初地耶。為先入初地。斷煩惱障耶。答第十迴向最後念次。即歡喜地最初念位。此時頓斷所留惑障。是無間道。此無間道。即亦兼斷所知障粗。次剎那心。即解脫道。二障頓斷。二空所顯妙理頓證。斷障即初地。初地即斷障。言初地斷。無有過失。斷惑之時。不分見修。是故無有見修二道。既斷二障。受變易身。是故菩薩。入初地初。必受變易。此中智障。初地漸斷。細分智障。地地漸斷。智障正使頓斷漸斷。古來異義。至下斷惑章。當廣相分別。
    章問若於地上不留煩惱下。二問答。亦二。初地上同事。二悲智平等。今初。已斷煩惱。無應受生。是故先問頓顯益物。答中地上七地已前。與終教地前行相等同。故先遮之。今此不爾下。顯示自在應化利生。
    章問如說八地以還下。二悲智平等。亦二。初門此於菩薩。略有悲增及智增。上言八地以還者。唯是是七地已前。八地初心。受變易故。言留惑受分段身者。十地之中。皆留俱生煩惱種子。其中七地已前。故起所留煩惱。潤生攝化。是言留惑受分段身。言伏惑受變易身者。初地已上。所留惑種。無有故起。智增菩薩。初地必受變易身故。問何故不言智悲平等。答智悲平等菩薩本懷。無應責故。今所責者。為成立彼平等義故。法相宗師。菩薩有三。智增。悲增。智悲平等。智增初地。悲增八地。各受變易。智悲平等。二地已上。七地已前。此間何地。受變易身。於中怖煩惱者。二三地中。不怖煩惱者。五六七地。各受變易身。
    章答如此所說下。二答亦五。初破斥不用。二顯示正理。三配為二教。四地前小習。五地上平等。初中亦二。初總非。二何者若非增上下。別破。亦二。初破悲增。二若智增上下。破智增。文顯可見。
    章以諸菩薩下。二顯示正理。菩薩本意。必是慈悲智慧平等。永離增減。是故相導。始終平等。若互增減。難相導故。
    章當知由此始終二教下。三配屬二教。始教粗淺。終教深細。以粗淺故。有七地分段。八地變易義。以深細故。有地前分段。初地變易義。是故不由智增悲增。
    章若言彼智增者下。四地前小習。此中既言有小乘習。是漸悟者。有學迴心。或初果人。延七生潤惑。地前一大僧祇。修菩薩行。或七方便位中。迴心大劫修行。此等皆有小乘餘習。怖畏煩惱。而不斷盡。唯是永伏。如是等人。唯在地前三賢位中。根未純熟。有此習故。
    章初地以上下。五地上平等。亦二。初立義。終教甚深。地上深廣。根緣一味。修行斷證皆同一相。無有差別終教地前縱有種種根宜差別。至初地上。根宜純熟。一味平等。無有差別。同證謂證十真如故。同行謂行十勝行故。十波羅蜜是也。同修謂十勝行外。一切所修。初二三地。是世間修。四地道品。五地諦等也。同斷謂斷十重障故。二故起信論云下引證文顯易見章若依圓教不說變易等者。別教一乘。立一生死。不分粗細。過患一際。無差別故。雖同分段。而見聞生。果縛依身。繫業分段。解行生人。是法門身。雖是分段。細妙微密。普眼肉眼。超三乘域。勝妙深奧。不可思議。善財童子今生解行。自在無礙。往來出沒。無有罣礙。永離塞滯。
    約就終教。明二死者。此終教中。總有二死。分段生死。大同始教。然此終教。根本無明。動本覺體迷本覺故。本覺真如。隨順無明。混成業相。轉現漸成。此本覺理。無明三細。和合共一。以為梨耶。此梨耶識。以為眾生分段。六道異熟報法。此為體故。故分段體。通第一義如來藏性。成眾生故。由此義故。若依其本。真如本覺。為分段體。若約緣言。根本無明。為其體性。若依近增上緣言之。有漏善惡業因為體。若依當體體性言之。三界五趣。四生四有。粗異熟果。以為分段生死體性。若通取之。亦通惑業。大同始教。變易生死。梨耶微細行苦所動異熟為體。此即無明住地為緣。因位無漏妙業為因。雖梨耶名不相應染。不遮彼與五數相應。然諸位人。皆具色身。變易五蘊。通諸位也。
    若頓教宗。一切絕言。不立生死。何有二死。非生非生。為生死。非分非段。名分段死。非變非易。名變易生。言廣如大般若經那伽室利分說者。或人云。第五百七十六。逝多林第八會。那伽室利分一卷。玄奘三藏譯。彼具文云。龍吉祥言。頗有能證菩提者不。妙吉祥曰。亦有能證。龍吉祥言。誰為證者。妙吉祥曰。若無名姓施設語言。彼為能證。龍吉祥言。彼既如是。云何能證。妙吉祥曰。彼心無生。不念菩提及菩提座。不愍念一切有情。以無表心無見心等。能證無上正等菩提。
    章若依圓教不說變易等者若一乘教。約攝方便。諸教所明。是同教宗。今別教中。生死體者。別教一乘。但立分段。不別建立變易生死。生死總通有粗細別。三乘教中。而其細分。名變易生。粗名分段。今一乘宗。唯立一箇生死之法。不分粗細。過患一際。無差別故。其所立名。當分段生。雖同分段。而見聞生。果縛依身。繫業分段。解行生人。是法門身。雖是分段。細妙微密。超過三乘天眼所見。今以普賢肉眼。見十佛塵剎等。此分段身。五蘊為體善財童子。今生解行。自在無礙。往來出沒。無有罣礙。永離塞滯。證果海生。既絕生死。無有粗細生死。十佛究竟微妙身故。言如善財等者。晉經五十九。入法界品云。彌勒告善財云。無量菩薩。於無數劫。修菩薩行。汝今一生。皆悉具德。

五教章通路記卷第四十三（終）
五教章通路記卷第四十四

　　  東大寺沙門凝然述
    　　
　　　　　
　　　　　
　　　　　

    從此已下。第六斷惑章。修行時分。要詫二種生死依身。隨應受此。修行佛因。以此依身。隨應伏惑斷障證理。成滿佛果。是故此門次前而來。斷謂斷滅也。絕也。盡也。惑謂迷惑。心迷理事境界等法。昏闇謬亂。失壞正路。絕此昏迷。令無帶礙。故名斷惑。五教淺深。各有涯限。故名分齊。亦名斷障。障謂障礙塞滯為義。礙正境故。惑有通別。別謂煩惱障。名為惑障。對所知障。名為智障。通謂通煩惱所知二障。皆立惑名。如天台師三惑之例。見思塵沙及以無明。皆名為惑。心神迷惑。迷境不知。是故智障亦名惑也。今言斷惑。即通二障。文中斷惑。通二障故。障必是通。通二障故。如慈恩義林斷障義之例。
    章若依小乘如餘別說者。聲聞緣覺。斷惑行相。具如愚法小乘教宗。諸論中說。毘曇宗中。發智論。六足論。大毘婆沙。法勝毘曇。雜心毘曇。俱舍。正理。顯宗論等。此是薩婆多宗諸論。成實論宗。即經部攝。或曇無德部等所攝論也。今章大意。大乘教宗。所說森羅。義容混雜參涉。不定。明此差異。令無混亂。故大乘中。分別四教。立其分域。令義無濫。是故大乘教宗（四階）之中。委細演說。分明顯示。小乘異大。差別顯然。故直指陳。事不委細。或有略陳。隨宜不定。
    章一約位滅惑等者。初是隨何等位。於一一位。有斷惑相。明此義故言約位滅惑。後是隨斷何惑。即顯其位。隨滅惑分齊。顯示位別。故言寄惑顯位。
    章若依始教具足三乘下。文中為二。初標定能斷所斷。二陳演斷惑相狀。初中亦二。初標立能斷。二標立所斷。今初。能斷是智。亦云斷惑。即是能所和合之相。言具足三乘等者。始教大乘。是三乘教之本。總通必被三乘根機。是故所說一切行相。亙通三乘。顯示義理。雖明三乘。本意唯為引小入大。其迴心教。專引小乘。入大為本。一切影似小乘施設。直進教意。亦顯迴心。遠引小乘。大乘粗淺。亦顯小乘。故始教宗。通明三乘發智斷障。證理行相。通被三乘。通明三乘。是故始教。名三乘教。
    章障有二種謂煩惱所知者。二標立所斷。本後二智所斷之法。不過二障。是故總通標立二障。唯識論第九云。煩惱障者。謂執遍計所執實我。薩迦耶見。而為上首。百二十八根本煩惱及彼等流諸隨煩惱。此皆擾惱有情身心。能障涅槃。名煩惱障（已上）此中謂執遍計等者。此出煩惱障體。此皆擾惱下。是釋名也。今是取釋此總名也。貪瞋等惑。適起現行。惱亂身心。令不安穩。能礙涅槃寂靜理故。論亦云。所知障者。謂執遍計所執實法。薩迦耶見。而為上首。見疑無明愛恚慢等。覆所知境。無顛倒性。能障菩提。名所知障（已上）此中初出障體。覆所知下。是釋總名。今是取此釋總名也。言所知境者。有為無為二種境故。其根本智。緣無為境。照真如故。後所得智。緣有為境。照事法故。後得無分別智。亦緣真如。緣非安立諦故。而變影像。非真證故。說是障智不令證境。是故名為障菩提也。
    章先辨二乘斷煩惱障下。二陳演斷惑相狀。亦二。初明二乘斷惑。二明菩薩斷惑。此即三乘斷惑行相。聲聞獨覺。束為一門故。三乘斷惑。總為二門。初明二乘斷惑中。有二門。初明斷煩惱障。後明斷所知障。初中亦二。初總標分列。言障名數者。是所斷惑。言斷得果者。是能斷智。亦是以智向惑治斷。然後證理。即名得果。證理之處。名為果故。斷謂能所對合成故。二初中煩惱有二下。次第解釋。亦二。初障名數。二斷得果。初中有五。一列障名數。二見修分別。三八識分別。四三界分別。五開惑頭數。煩惱行相。以此五門。顯示大途。簡要在茲。第一列障名數。言煩惱有二謂分別俱生者。唯識一云。然諸我執。略有二種。一者俱生。二者分別。俱生我執。無始時來。虛妄熏習。內因力故。恒與身俱。不待邪教及邪分別。任運而轉。故名俱生。此復二種。一常相續。在第七識。緣第八識。起自心相。執為實我。二有間斷。在第六識。緣識所變五取蘊相。或總或別。起自心相。執為實我。此二我執。細故難斷。後修道中。數數修習勝生空觀。方能除滅。分別我執。亦由現在外緣力故。非與身俱。要待邪教及邪分別。後後方起。故名分別。唯在第六意識中有。此亦二種。一緣邪教所說蘊相。起自心相。分別計度。執為實我。二緣邪教所說我相。起自心相。分別計度。執為實我。此二我執。粗故易斷。初見道時。觀一切法生空真如。即能除滅（已上）此上論文。具明俱生分別名義。生起所由。種類行相。治斷之處。文一具故。相因連引。今取分別俱生名義。要由邪師邪教邪思惟三緣方起。名分別惑。三緣隨一。作緣成立。不由三緣。與三界生俱起。此惑無始已來。熏習力故。此分別惑。見道所斷。是故亦名見所斷惑。修道之中。隨應斷滅。是故此名修所斷惑。生五趣已任運生起。亦名任運起惑。上唯識文。約就我見。明見修惑。解本頌中。由假說我法我法言故。今章所明。亙通諸惑。成立分別俱生之義。而唯約就煩惱障門。明二乘人斷煩惱故。總通汎談。於煩惱所知二障中。各有分別俱生二門。建立法義。勢變多端。或建立名。煩惱所知。此各亦有分別俱生。分別俱生。各有三種。謂種子。現行。餘殘習氣也。亦束為二。正使習氣。種子現行。俱名正使。或建立名。分別俱生。分別俱生。各各有煩惱所知二障。亦各有種子等如前。言總有十種者。此十煩惱。雖有分別俱生通局。不向通塞。總通有十。名十隨眠。名十煩惱。舊名十使。疊束五見。名不正見。或名惡見。名六煩惱。唯識本頌。言煩惱謂貪瞋癡慢疑惡見是也。今約開分。故有十種。言一貪二瞋等者。此舉十煩惱名。唯識第六。釋本頌煩惱謂貪瞋等二句。釋總名云。此貪等六性。是根本煩惱攝故。得煩惱名（已上）論明根本煩惱及隨煩惱相故。即名本惑及以隨惑。論釋別名。明行相云。云何為貪。於有有具。染著為性。能障無貪。生苦為業。謂由愛力。取蘊生故（已上）性謂體狀。業謂功能。此十煩惱。各有體用。煩惱大途。不過此二。論云。云何為瞋。於苦苦具。憎恚為性。能障無瞋。不安惡行所依為業謂瞋必令身心熱惱。起諸惡業。不善性故（已上）貪對順境。污染愛著。瞋對違境。憎忿乖背。貪瞋二惑。水火相違。論云。云何為癡。於諸理事。迷暗為性。能障無礙。一切雜染。所依為業。謂由無明。起疑。邪定。貪等煩惱。隨煩惱業能招後生雜染法故（已上）無明即是癡之異名。闇冥之心。無明解故。無貪。無瞋。無癡。名三善根。是俱起法。三不善根。別起不俱。論云。云何為慢。恃己於他高舉為性。能障不慢。生苦為業。謂若有慢。於德有德。心不謙下。由此生死輪轉無窮。受諸苦故（已上）對他高自。獨一不起。此有七慢九慢差別。論云。云何為疑。於諸諦理。猶豫為性。能障不疑善品為業。謂猶豫者。善不生故（已上）六煩惱門。總名惡見。論云。云何惡見。於諸諦理。顛倒推度染慧為性。能障善見。招苦為業。謂惡見者。多受苦故（已上）此釋總名。論云。此見行相差別有五。一薩迦耶見。謂於五取蘊。執我我所。一切見趣所依為業（已上）薩迦耶見。此云有身見。即是我見。人見。人我見也。於五蘊法。計實有我。執有我故。亦執我所。故我及我所見。總通名身見。此見差別。有二十句。六十五等。皆是分別我見所攝。恐繁不明。論云。二邊執見。謂即於彼隨執斷常。障處中行出離為業（已上）或斷或常。起此偏執。此見差別。種類極多。六十二見等是也。論云。三邪見。謂謗因果作用實事。及非四見諸餘邪執。如增上緣。名義遍故（已上）此見差別種類極多。或計自在等。是一切物因。或有橫計諸邪解脫。或計梵王帝釋常恒。或有妄執非道為道諸如是等。皆邪見攝。論云。四見取。謂於諸見及所依蘊。執為最勝。能得清淨。一切鬥諍所依為業（已上）執所依蘊最勝。能得三種之事。總名見取。論云。五戒禁取。謂於隨順諸見。戒禁及所依蘊。執為最勝。能得清淨。無利勤若所依為業（已上）建立諸計。說不正因。制禁為戒。執為最勝。及以能淨。非因計因。非道計道。無利勤苦。執所依蘊。此上五見。是開第六不正見惑。并貪等五。為十煩惱。十惑名義。取要如是。
    章於中四種下。二見修分別。言於中四種唯分別起等者。唯識論云。如是總別十煩惱中。六通俱生及分別起。任運思察。俱得生故。疑後三見唯分別起。要由惡友。或邪教思力。自審思察。方得生故（已上）言任運思察俱得生故者。明通分別俱生之相。任運通俱生故。思察通分別故。故安俱言。分別起門。十惑皆起。任運起門。唯貪等六。除疑後三見故。問邊見中。有斷常二見。邊見通於俱生起者。為通斷常。有所局耶。答。唯識論中。舉二師義。論云。邊執見中。通俱生者。有義唯斷。常見相粗。惡友等力。方引生故。瑜伽等說。何邊執見。是俱生耶。謂斷見攝。學現觀人。起如是怖。今者我我何所在耶。故禽獸等。若遇違緣。皆恐我斷。而起驚怖。有義。彼論依粗細說。理實俱生亦通常見。謂禽獸等。執我常存。熾然造集長時資具。故顯揚等諸論皆說。於五取蘊。執斷計常。或是俱生。或分別起（已上）此中二義。初義俱生。唯起斷見。依瑜伽論。斷見攝故。後義斷常二見俱起。依顯揚論執斷計常文故。上見修分別竟。
    章五識得起下。三八識分別。亦四。一五識惑。二意識惑。三末那惑。四賴耶無惑。今初。言五識得起初三者。五轉識中。唯起貪瞋癡三惑故。且如眼識。見可愛境。起貪著者。是眼識相應貪故。見相違境。起瞋恚者。是眼識相應瞋故。見非違非順境。闇冥順癡。是眼識相應癡故。問。何故五識。無慢身邊。答。五識總是無分別故。慢是自他稱量生起。是有分別。五識無之。身見計我。雖是任運。由執計故。五識無有此執計情。邊見斷常。身見為依。是故五識。無身邊見。是故五識。無三俱生。其疑後三見。唯分別起。五識無之。無分別故。言亦通分別及俱生者。五識相應。貪瞋無明。本是俱生。而亦有通分別起門。對上見修門故。致亦通言。五識雖是無分別法。而亦有起分別起惑。言由用意識中等者。此通妨難。謂有難言。五識並是無分別識。任運現量。緣境而已。分別起惑。由邪師等。由何五識得有見惑。故今會云。非是五識獨起見惑。第六識中所起見惑。即邪師等三因所起。為此三因。所牽引故。於五識中。得起分別貪瞋無明。問意識分別起。引五識相何。答獨頭意識。起分別貪瞋。後續起五識貪瞋。所起貪瞋。必定應是分別起惑。如是等也。此就同類煩惱為言。或異類惑。引五識惑令分別起。應有此事。
    章意識具十種四分別六通二者。第六識中。無有不起之諸煩惱。一切皆起。無所遺故。言四分別者疑後三見。唯局分別起故。自餘六惑。俱通分別俱生二種。
    章末那唯四下。三末那惑。亦二初正明。二是故唯四一句。結成。初中亦二。初明所有。謂末那唯四但俱生七字是也。末那簡餘識。唯四簡餘惑。但俱生簡分別起。此第七識。唯俱生中。貪癡慢身見。四種相應末那行相。但緣第八見分謂我。以此為相。故四煩惱。皆帶我言。謂我癡。我見。我慢。我愛也。此即執我為行相。故入道章云。第七相續。恒內執我。愛所執我故。得有貪。實非其我。迷無我理故。有無明。恃所執我。令心高舉。故得有慢。於非我法。妄計為我。故有我見（已上）此乃末那所有惑也。
    章六中除瞋下。二明所無。亦二。初修中明無。二明無見惑。初中亦二。初總標二無。二以瞋唯不善下。別釋二無。亦二。初明無瞋恚。二明無邊見。今初。識中煩惱相應俱起。必由同性。若是異性。不能俱起。六識通三性。其所相應惑。必是同性。煩惱唯是不善有覆。隨其性識。煩惱相應。瞋唯不善。與意識中不善門俱。而意性改轉。口瞋無有改轉。今第七識。唯有覆性。瞋唯不善。既是異性。故不相應。
    章又以一類相續下。二明無邊見。此第七識。無始已來。一類展轉相續無息。唯緣第八。執為我我。念念如是。無復計餘。無有一念不執我時。是故邊見。無應起時。身邊二見。不並起故。我見人執。無間斷故。問我見既無間斷。何故貪等三起。答我見常恒。既無間斷。然我見上兼有義分。愛我人故。有高舉故。迷闇性故。若爾貪癡無有俱起。何故第七。此二相應。非是常途俱起門義。迷無我理。貪著我故。此義分故。得有貪愛。入道章云。何故無餘答由愛我故。不得起瞋。我見以定。不得起疑。有我見故。故無餘邊見。以此五見體皆是慧。不可一心多慧並起。所以第七但四惑俱（已上）此中瞋邊見。就俱生除之。疑後三見。就見修簡之。唯見煩惱通二。中見皆是此中所除體相。此唯分別。次下除之。今此利用。俱生所除。
    章又以後三見及疑下。二明無見惑。亦二。初直明無。二通伏難。今初。向外之識相應煩惱。亦由外識謂邪師故。及邪教故。亦由自審思察。邪思惟故。故第六識相應諸惑。亦由邪師邪教等起。今第七識。向內緣慮。永無邪師邪教等緣。唯是任運。一類相續。計我。是故無有分別起惑。即如前引入道章明。
    章又由相續故下。二通伏難。謂有難言。若第七識。但俱生者。彼前五識。本是俱生。意識分別起門所引。亦起見惑。今第七識。亦應意識分別所引。起其見惑。何故不爾。故今答云。五識雖是本任運起。有間斷故。俱生起門。數數間斷。意識分別。所牽引故。亦起分別門貪瞋癡。今第七識。唯俱生門。常恒相續。無有間斷起餘門惑。是故不同五識意識所引起分別門惑也。
    章其第八識總不起下。四賴耶無惑。問何故第八諸惑不起。答識惑體生。一同生者。有相應義。今第八識。無覆無記。然諸煩惱。隨應即通不善有覆。無有無覆無記煩惱。故第八識。無有煩惱。問若爾何故第八識中。得有不善不覆惑種。答一切煩惱。種子習氣。皆無覆性。有漏法種性皆無記。故第八識自體分處。得持種子。唯識論云。此十煩惱。何識相應。藏識全無。末那有四。意識具十。五識唯三。謂貪瞋癡。無分別故。由稱量等。起慢等故（已上）此總引證上四段義。入道章云。第八唯是無記性攝。煩惱染污。性既不同。故不俱也（已上）此明第八惑不相應。言染污性者。不善并有覆無記。俱名染污性也。彼章亦云。第六意識。遍通三性。緣內外境。有勝功力故。得具十眼等。五識不能秤量。故無有慢。無分別故。不得有疑。不起執故。故無五見（已上）此明意識所有。五識所無之相。
    章此分別俱生下。四三界分別。雖言三界。兼三性門。言此分別俱生皆通三界者。欲界之中。有其分別俱生煩惱。事義易知。色界分別邪師。邪教。自審思察。三種皆具。無色界中。雖無邪師邪教二緣。而有自審思惟之緣。色無色界。俱生煩惱。自然有之。與三界生。俱起成故。不待諸緣。任運起故。然欲界中。畜生等。起俱生惑。不能生起分別煩惱。言瞋唯欲界等者。不善唯是欲界繫法。心識粗強。起惡心故。上二界中。四無量心。所制伏故。心即調柔。故其煩惱有覆無記。是故瞋恚。唯不善法。上二界中。不能生起。圓弘章二云。問煩惱障所攝煩惱六。通三界不。答五通三界。瞋唯欲界。何以故。瞋緣違境而起。上二界中。無違境故（已上）又云。問此諸煩惱。通三性不。答貪等五。通二性除善者。在上二界。一向有覆無記。若在欲界多分不善。或有覆無記。謂任運起。不能起惡行者。是謂末那等。瞋唯是不善（已上）問中諸煩惱者。問本惑隨惑。三性門也。今且舉本惑邊。
    章其分別起者下。五開惑頭數。亦二。初示相。二問答。初中亦二。初別明。二通前分別總有一百二十八也者。總結。初別明中。亦二。初分別起頭數。二俱生起頭數。今初。於三界中。各有四諦。若諦是果。欲色二界。五蘊果報。無色四蘊。除色蘊故。集諦是煩惱障。及有漏業。是苦之因。滅諦是果。出世法故。擇滅無為。生空所顯妙理。道諦是因。七科道品。滅諦之因。由此因道。得滅諦故。知苦斷。集證。滅修。道是斷證。法上無漏。故諸凡夫等。迷四諦理。不能知苦。不能斷集。不能證滅。不能修道。輪迴生死。不能出離。今明迷謬三界四諦。各起煩惱。有其分齊。欲界十使。皆迷四諦。上界無瞋。是故各起九種煩惱。色界三十六。無色三十六。都合即有七十二使。
    章其俱生者下。二俱生起頭數。欲界有六俱生。小乘欲界唯四俱生。無身邊故。大乘身邊二見。亦通俱生故爾。色無色界。各五俱生。是故三界通成十六。
    章問何故前愚法小乘中下。二問答。小乘毘曇。於欲界中。迷苦有十。迷集滅諦。各有七使。除身見邊見戒取見故。道下有八。餘身邊。故四諦下。有十。七。七。八。欲界四諦。有三十二。色無色界。各除瞋恚。各有二十八。合成五十六。并欲界三十二。三界都合八十八使。修惑四俱生。欲界具四。上二各三。總合十種。并前見惑。都合成九十八隨眠。今大乘宗。迷諦盡理。是故通修總有一百二十八根本煩惱。問迷四諦理。起諸煩惱。迷謬起惑行相云何。答迷四諦理。有總有別。有親有疏。行相多端。唯識論中。委細分別。彼論六云。然迷諦相。有總有別。總謂十種。皆迷四諦。苦集是彼因依處故。滅道是彼怖畏處故。別謂別迷四諦相起。二唯迷苦。八通迷四。身邊二見。唯果處起。別空非我。屬苦諦故。謂疑三見。親迷苦理。二取執彼三見戒禁及所依蘊。為勝能淨。於自他見及彼眷屬。如次隨應起貪恚慢。相應無智。與九同迷。不共無明。親迷苦理。疑及邪見。親迷集等。二取貪等。准苦應知。然瞋亦能親迷滅道。由怖畏彼生增疾故。迷諦親疏粗相。如是委細說者。貪瞋慢三見。疑俱生隨應如彼俱生。二見及彼相應愛。慢。無明。雖迷苦諦。細難斷故。修道方斷。瞋餘愛等。迷別事生。不違諦觀。故修所斷（已上）飾宗記七。辨迷諦相。先明小宗。後陳大乘。大乘迷諦。全依唯識。引本論文。次第述釋。今全引彼。辨論文相。故彼文云。次辨大乘十種隨眠。通約三界見修所斷。自有二門。一者總迷門。通計三界見修所斷。合有一百二十八。二者別迷門。通計三界見修所斷。合有一百四。且總迷者。先辨欲界十種隨眠。皆是四諦。唯識論第六釋云。苦集是彼因依處故。滅道是彼怖畏處故。述曰。唯識論主。依集論第四。作如是釋。雜集第七。釋集論云。苦集二諦。皆是十種煩惱因緣。又為依處。諸家章疏。釋集論不堪記錄。今且釋曰。苦是十惑因緣依處者。第八藏識是真苦諦。識中惑種是彼現惑之親因緣。即此識體。是彼種現之所依處。集是十惑因依處者。十惑種現。是集諦體。現行十惑。熏生種子。種子生種。種生現行。此等皆是十惑因緣。即前前念現行十惑引後後念現行十惑。名為依處。謂若不迷苦集二諦。十惑無由從苦集生。是故十惑。各迷苦集也。滅道是彼怖畏處者。雜集第七釋云。由煩惱力。樂著生死。於涅槃界。起懸崖想。生大怖畏。述曰。由十隨眠在身中故。怖於滅道。迷於四諦。既各具十。故成四十。上之二界。各除四瞋。如是通計。三界合有百一十二。其修所斷。多迷事起。欲界有六。謂身邊見。雖迷苦理。於中有二。謂分別起。見道中斷。其俱生者。修道方斷。並貪瞋慢及以無明。故總有六。上界除瞋。故各具五。三界合計總有十六。通前百一十二。合成百二十八。次別迷者。前總迷門。通迷一切自所起處。及非起處。故四諦境。各具十迷。今別迷門。唯辨十惑自所起處。以為所迷。其義則異。故唯識論第六云。二唯迷苦。八迷通四。述曰。身邊二見。唯於苦果不達是空及非我。故執我我所及以斷常。故唯迷苦。餘之八惑。四諦境中。皆容得起故。通迷四。且如邪見撥無四諦。疑及無明。隨應準知。見取貪等。疏迷易曉。而論戒取。不同小宗親迷苦道。謂此大宗。亦是疏迷。故通迷四。且大乘中。見戒二取。若苦諦下。即執身邊及以邪見。以為最勝及能得淨。餘三諦下。唯報邪見。以為最勝及能得淨。問若爾。二取有何差別。答見取但執最勝得淨。論其戒取。不但執勝及能得淨。亦欲隨順此邪見等。受持戒禁。見取既隨邪見等生。故是疏迷。四諦之境。故通迷四（小宗見取。唯執最勝。戒取唯執得淨）由斯理趣。苦下具十。餘三各八。欲界合計有三十四。上界除瞋。是故三界別迷諦境。合九十四。修所斷十。同薩婆多。以身邊見。決定不緣修所斷中所緣事起故。次除之也。事理體同。而由解異故也。如是總計見修所斷。三界合成一百四惑。此別迷門。具如瑜伽第五十八。西明法師。唯識疏第六中。不曉差別。而合別迷。亦有一有二十八者。深為課謬矣。次辨迷諦親疏者。有粗細門。且粗門者。戒取迴入疏迷之中。瞋通親迷。滅道二諦。憎此二故。餘義並同薩婆多說。細相門者。貪瞋慢三。通親迷四。不能繁敘（已上）此大乘宗。迷諦相狀。大乘義中。數有指同。小宗之者。事須引之。應知其相。飾宗記中。於小乘中。明有宗義。故彼文云。且依薩婆多約十隨眠。迷四諦異。及三界別。成八十八。先辨欲界迷四諦異。成三十二。謂迷苦諦。具十隨眠。一有身見。二邊執見。三邪見。四見取。五戒禁取。六疑。七貪。八瞋。九慢。十無明。次辨迷集及滅諦。各唯七種。謂於十中。除身邊見。及除戒取。次辨迷道。唯除身邊。具餘八種。如是通計。總三十二。上二界中。無可憎境。故迷四諦。各除一瞋。通計但有二十八惑。色界既然。無色亦爾。如是總計。成八十八。於中若辨親疏。迷諦十隨眠中。二種一向親迷四諦。一邪見。二疑。四種一向疏迷四諦。一見取。二貪。三瞋。四慢。一通親疏。迷於四諦。謂是無明。二種唯局親迷苦諦。謂身邊見。一通親迷苦道兩諦。謂戒禁取。於中且辨二親迷四者。謂由邪見。發無四諦。復由疑故。疑於苦等。為是苦等。為非苦等。次辨四種疏迷四者。謂由見取。執前邪見。以為最勝。復由貪著自見。憎嫉他見。復由慢故。持己惡見。陵蔑於他。次辨無明通親疏者。不苦無明。親愚四諦。不能了知也。相應無明。若與邪見疑相應者。亦是親迷。與貪瞋慢見取相應。即是疏迷。次辨身邊唯親迷苦者。婆娑五十二意云。且有身見。迷五取蘊。苦果處故。執我我所。復起邊見。執我斷常。理無迷餘。集等三諦。而執我等。故此二見。唯親迷苦。次辨戒取親迷苦道者。即五十二意云。執能得淨。名為戒取。然諸外道。亦能知其惑業之集。招於穢果。故不於集。執能得淨。然此戒取。總有二種。一者非因計因。二者非道計道。且非因計因者。由不了知苦果是苦。執梵王等。苦體為因。能生有情。故親迷苦。非道計道者。由諸外道。亦能知滅是清淨處。為求此淨。發起種種無利苦行。謂之為道。此由親迷真實道故。故親迷道。非因計因。不名迷集。以識集故。非道計道。名為迷道。不聞道故。上來廣辨見所斷惑。因此乘明修所斷惑。緣事而起。欲界有四。貪瞋慢無明。上界除瞋。三界總計。合有十種。故薩婆多。見修所斷。總九十八（已上）言因此乘明修所斷惑者。迷諦惑者。要是分別起門煩惱。上廣明竟。乘便剩明任運起惑。非正意故。言因乘明。唯識論第六。隨本頌文。列釋根本十煩惱已。託種種義。諸門分別。建立十二大門明之。一分別俱生門。二自類相應門。明十煩惱俱起不俱起故。三諸識相應門。四諸受相應門。五別境相應門。六不善有覆門。七三界分別門。八學等分別門。九三斷分別門。十緣有事無事門。十一有漏緣無漏緣分別門。十二緣自他地事境名境門。此是大門。子段三門。巨細總通有十五門。謂第一分別俱生門中。子段有邊見斷常異解門。第七三界門中。有上下相起門。第九三斷門中。有迷諦總別親疏門。故成巨細十五門也。今此章中。略有三門。謂第一見修分別門。第三諸識相應門。第七三界分別門。兼有第六不善有覆門。正兼通有四門分別。此即極略簡要陳述。雖因乘。此應明餘門。章主事簡。恐繁不陳。唯識陳說十五門已云。餘門分別。如理應思（已上）此指自論不盡。餘門彼疏釋云。謂有無異熟。有漏無漏。七隨眠攝。八纏諸蓋攝。乃至九品等分別皆如理思（已上）樂廣之者乘便盡義。存要之者。刪繁取簡。廣略豐約。隨學士意。結集三藏阿羅漢等。安布文義。既有廣略。翻譯經論三藏師等。安文列句。繁略非一。佛陀耶舍譯。四分律。樂廣好豐。而舊譯三藏。多好文精要。大唐玄奘三藏已後。所傳教藏。皆名新譯。舊譯經論。後更重譯。卷軸是多。文句具周。舊譯維摩經二卷。或三卷。玄奘新譯六卷成部。真諦起信論。唯有一卷。喜學新譯部成二卷。如華嚴經入法略品。三代所譯。次第漸廣。又有舊譯多軸。新譯少卷。求那所譯。楞伽經十卷成部。喜學所譯。七卷成部。又於舊譯中。西晉正法華。十軸成部。姚秦羅什所翻七卷。如是廣略。事義不定。天竺諸大論師。解經釋論。文義廣略。事極多端。震旦諸師。製疏釋經。立章明義。廣略豐儉。事亦多途。如是等相。事義非一。問上明本惑十隨眠相。其隨煩惱行相云何。答章中唯陳本惑相貌。至隨惑者。略不言之。雖略不言。乘便明之。唯識論云。已說根本六煩惱相。諸隨煩惱。其相云何。頌曰。隨煩惱謂忿恨覆惱嫉慳誑諂與害憍。無慚及無愧。掉舉與惛沈。不信并懈怠。放逸及失念。散亂不正知。論曰。唯是煩惱分位差別。等流性故。名隨煩惱。此二十種。類別有三。謂忿等十。各別起故。名小隨煩惱。無慚等二。遍不善故。名中隨煩惱。掉舉八。遍染心故。名大隨煩惱（已上）二十隨惑。一一名義。論細解釋。恐繁不引。論釋二十隨惑相已。總相料簡。有十二門。通計子段。成十六門（述記為十三。而第十不見）第一假實門。論云如是二十隨煩惱中。小十大三。定是假有。無慚無愧。不信懈怠。定是實有。教理成故。掉舉惛沈。散亂三種。有義是假。有義是實。所列理教。如前應知（已上）第二俱生分別門。論云。二十皆通俱生分別。隨二煩惱勢力起故（已上）第三自相應門。論云。此二十中。小十展轉。定不俱起。互相違故。行相粗猛。各為主故。中二。一切不善心俱。隨應皆得小大俱起。論說大八遍諸染心。展轉小中。皆容俱起。有處說六遍染心者。惛掉增時。不俱起故。有處但說五遍染者。以惛掉等。違唯善故（已上）第四諸識俱起門。論云。此唯染故。非第八俱。第七識中。唯有大八取捨差別。如上應如。第六識俱。容有一切。小十粗猛。五識中無。中大相通。五識容有（已上）第五受俱門。文繁略之。第六別境相應門。論云。如是二十。與別境五。皆容俱起。不相違故。染念染慧。雖非念慧俱。而癡分者。亦得相應故。念亦緣現曾習類境。忿亦得緣剎那過去故。忿與念亦得相應。染定起時。心亦[跳-兆+參]擾。故亂與定相應無失（已上）第七根本相應門。論云。中二大八。十煩惱俱。小十定非見疑俱起。此相粗動。彼審細故。忿等五法。容慢痴俱。非貪恚並。是瞋分故。慳痴慢俱。非貪瞋並。是貪分故。憍唯痴俱。與慢解別。是貪分故。覆諂與誑。貪痴慢俱。行相無違。貪痴分故。第八三性門。論云。小七中二。唯不善攝。小三大八。亦通無記（已上）第九三界門。子門有三。一三界通塞門。論云。小七中二。唯欲界攝。誑諂欲色。餘通三界（已上）二生下起上。生上起下門。三上下相緣門。並略不引。第十學等門。論又略之。第十一三斷分別門。此中二段。初後十為一段。二前十為一段。初中有三子門。一見修斷門。二迷諦總別門。三迷行觀疏門。前十為一段。亦有迷諦等。一一論文。恐繁不引。第十二有事等門。論文略之。義忠師云。即忿等十。放逸失念。及不正知。此十三數。依他根本煩惱而起。名之為隨。無慚無愧。掉舉惛沈。不信懈怠。及散亂七種。雖非依彼根本而起。緣彼得有。亦名為隨（已上）言忿等十三依根本者。忿是瞋恚一分為體。恨亦瞋分。覆即貪痴一分為體。惱嫉俱瞋一分為體。慳亦貪分。誑諂俱是貪癡一分。害瞋慳貪放逸。依怠三毒假立。失念癡分。不正知者。慧癡一分。此之十三。多是本惑三毒分位而建立也。自餘乃是。別有自性。是其等流。故並名隨。唯識論中。舉二十種。為隨煩惱。百法論中。所列亦爾。瑜伽本地分中。說二十二隨惑。此二十外。加其邪欲及邪勝解。義忠師云。且瑜伽論隨惑位中。開二數者。障義是重。故開二數（已上）海東丘龍大師。依此二十二隨惑門。分別義定。故二障義云。放逸等十。及誑諂憍。唯通不善。有覆無記。忿恨覆惱慳嫉。與害無慚無愧。如是九種。唯不善性。此中無慚無愧。論其自性。遍行一切不善心中。若說增用。愧通一切。慚未必通（已上）又引瑜伽云。放逸。掉舉。惛沈。不信。懈怠。邪欲邪勝解。邪念。散亂。不正知。此十通一切染污心起。通一切處三界所繫。忿。恨。覆。惱。嫉。惱。諂。誑。憍。害。此十各別。不善心起。若一生時。必無第二。如是十種。皆欲界繫。除諂誑憍。由誑及諂至初靜慮。憍通三界。此并前二。若在上地。唯無記性（已上）又尋。伺。惡作。睡眠四種。不定心所。亦入隨攝。雖非隨性。三性一故。二障義云。隨煩惱中。尋。伺。惡作。睡眠。此四通於三性。而在善中。未必皆是隨煩惱性。如於夢中修無漏道。此中眠數。非惑性故。其餘三種。準此可知（已上）又引瑜伽云。尋。伺。惡作。睡眠。此四通三性心。非一切處。非一切時。若有極久尋求伺察。便令身疲念失。心亦勞損。是故尋伺。名隨煩惱。此二乃至初靜慮地。惡作睡眠。唯在欲界（已上）入道章中。具釋二十。約識判云。隨煩惱者。此唯染故。非第八俱。第七識中。唯有八大。謂掉舉。惛沈。不信。懈怠。放逸。失念。散亂。不正知。第六意識。容一切俱。五識得與無慚無愧并掉舉八。十種相應。問。何所以耶。答。第八第六。義同前釋。以掉舉八遍諸染心。第七是染。故得八俱。五識有染。亦得有八。無慚無愧。遍不善心。眼等五識。得有不善。故得相應（已上）然此隨惑。約就四諦修道五門。明其數相。依唯識論。約二十隨。瑜伽論。約二十二隨。玄隆法師。依瑜伽論。若依元曉二障義說。二十二上。更加尋伺悔眠四法。為隨惑攝。總成二十六法。應約此論數相。今約二十二隨為言。所言二十二隨惑者。唯識二十隨煩惱上。既加邪欲邪勝解二此隨煩惱。見修通論。總有二百三十種相。其分別隨。欲界四諦。各二十二。謂忿恨等皆具足故。總通計有八十八種。色界四諦。各除九法。謂忿恨覆惱慳嫉害無慚無愧也。自餘十三。四諦各有。都合成五十二法也。無色界四諦下。各除十一。九法如色界除。更除諂誑二法。自餘十一。四諦各有。合成四十四法。三界四諦。總有一百八十四隨煩惱法。欲界修惑。二十二法。色界修惑。除忿等九。餘有十三。無色修惑。更除諂誑。餘有十一。三界修道下惑。總有四十六法。加前見道百八十四。都合總成二百三十隨煩惱法。亦加根本百二十八。總相通有三百五十八煩惱障法。若依唯識。除邪欲邪勝解。唯就二十。明數相者。隨應數滅。其相易知。本隨二惑。擾惱有情。是故總通名煩惱障。

于時應長元年（辛亥）五月十八日於東大寺戒壇院述之
華嚴宗沙門凝然春秋七十二
文化（辛未）十月二十六日以嵯峨大覺寺所藏然師手筆之本校之
比丘典壽春秋五十四

五教章通路記卷第四十四（終）
五教章通路記卷第四十五

　　  東大寺沙門凝然述
    　　
　　　　　
　　　　　
　　　　　

    章第二斷得果者下。文中為二。初明斷二障。二明種子斷。初中亦二。初斷煩惱障。二斷所知障。初斷煩惱障中。亦二。初斷分別惑。二斷俱生惑。初中亦二。初總標。二一若從具縛下。別釋。亦二。初明相。二引證。初中亦三。初具縛人。二倍離欲。三已離欲。今初。言從具縛入真見道者。此門行人。名次第證。凡夫位中。未能伏斷一毫煩惱。從具縛地。入見道人。即住初果。聲聞乘人。住其種姓。值善友緣。發心修行。種植順解脫分善根。修五停心。次入別相念處之位。次入總相念住之位。順解脫分善根成就。次入順決擇分善位。此即內凡四善根位。亦名加行。聲聞階位。雖有多類。今且依彼五位之門。陳述行位斷證始終。唯識論中。總立五位。雖約菩薩修行。唯識兼陳三乘五位行相。此即一箇資糧加行等。五位相也。順解脫分。五停念處。是資糧位。解脫位故。其四善根。順決擇分。是加行位。即內凡位。問小宗俱舍。順解脫位。入修要門。唯立二門。一不淨觀。二持息念。即數息觀。今大乘宗。立聲聞修。為亦修二門。具立五停耶。答東塔律師。釋四分律。陳聲聞行。專依俱舍。入修要門。唯立二門。謂不淨觀。及持息念。定賓律師。飾宗記中。引彼已云。今詳貪尋。理須此二。儻緣性等。豈得同然。此出小宗俱舍中。偏僻之教。豈能遍達有情機緣（已上）今大乘宗。遍投機緣。具立五停。治五妄想。一不淨觀。對治貪惑。二慈悲觀。對治瞋恚。三緣性緣起觀。言緣性者。依四種道理。緣無有人我。唯有其法。作此觀行。即觀十二緣起支法。破遣人我。癡增上者。於此所緣。作意思惟。惑得微薄。四界差別觀謂是六界。地水火風空識為六。觀此六界。唯有事法。無有人我。見人空理。瑜伽毘曇。六界為境。若涅槃經。觀十八界。名觀分別觀。著我增者。作此治法。五持息念。對治散亂。五妄想增者。隨應觀此五。隨一觀成。堪入後位。第二別相念住。前治行成。即入此位。今此位者。以自共相。觀身等境。別別對修。乃以此四。破外四倒。觀解明白。所得增盛。第三總相念住。觀行純熟。總相緣修。所謂總緣身等四境。總緣自相及以共相。此即今位觀行相貌。此上二位。通名念處。總別雖異。所觀同故。上來三位。總名解脫。以行解微薄。心未鄰理故。即是資糧順解脫分位也。然世出世。伏斷修入。有七作意。以攝始終。一了相作意。二勝解作意。三遠離作意。四觀察作意。五攝樂作意。六加行究竟作意。七加行究竟果作意。世間八定。伏道離欲。如瑜伽論第二十三。出世伏斷。離染之相。即如彼論第二十四。今就出道伏斷之中。約聲聞位。次第配之。璟興法師。瑜伽抄十二云。前三方便。修了相作意。為了四諦十六行等。種種相狀。四善根中。修勝解作意。勝解心中。修作意者。見道近於勝解淨行故。於見道中。修遠離作意。能盡見惑。於修位中。修攝樂作意。進斷修惑。取中二果。及斷色無色惑。乃至非想八無間來。是攝樂作意。所作之位。觀察作意。於修位中。已斷未斷之處。能觀察知。斷非想惑。第九無間。金剛喻定。是加行究竟作意。盡無生智。是加行究竟果作意（已上）瑜伽論中。寄相如是。分別據實。處處有七作意。今此五停四念三位。乃至具修了相作意。故此作意之中。修四諦十六行。備了彼彼各各相狀。然舉五停四念住者。就其增勝。以為位綱。非不修習自餘行業。廣如瑜伽論中具說。資糧位竟。次入加行順決擇分。內凡之位。有暖頂忍世第一法。四加行法。暖頂二位。具修四諦十六行相。忍位三品。下忍具修四諦十六行相。而以一心。修諦行相。中忍漸略。減緣減行。乃至二行二剎那修。上忍一行一剎那也。世第一法。一行一念。謂觀行者。從前已來數數修習。多時運積。故至此位。永斷能障粗品。我慢及於涅槃。攝受增上。意樂適悅。便能捨離後後觀心所有加行。住無加行。無分別心。生空觀智。純熟無相。瑜伽論云。彼於爾時。其心似減。而非實減。似無所緣。而非無緣。又於爾時。其靜。雖似遠離。而非遠離（已上）璟十二云。暖等善根。隨分寂靜。似真無漏。遠離之心。體是有漏。而非遠離（已上）此釋論其靜等文也。此有漏心。最後邊畔。既得如是趣現。觀心不久。當入正性離生。瑜伽論云。即於如是寂靜心位。最後一念。無分別心。從此無間。於亦所觀諸聖諦理。起內作意。此即名為世第一法（已上）遁倫記云。於四善根寂靜心位。最後一念。於諸諦理。起內作意。名世第一法。此有兩解。一云。以此文證世第一法。通緣四諦。作無我觀。論既云諸聖諦理。故知。非一諦也。此文即順涅槃經說。世第一法。亦緣四諦。不同小論唯緣苦諦。二云。世第一法。唯緣一諦。同小論說。今此文相。舉總取別。謂於前暖等。前觀諸聖諦理中之一。起內作意也。然涅槃經。說緣四諦者。遠云。釋云。觀諦有其二種。一者行修現在所起。二者得修未來所成。世第一法。現在所修。雖觀一諦一行。未來緣於四諦增明。今修得修。名緣四諦。今解彼經。亦舉總取別。雖總舉四諦。而意所苦諦故也（已上）雖有二解。後解是好。若如初釋。上忍如何。又不可有減緣減行。然四加行。漸近見道。時節稍逼。觀行隨減。故中忍後。有減行等。如是運心。世第一法。等無間心。即入見道。事義便易。次第必然。是故當知。世第一法。一行一念。全同小論。已上四位。順決擇竟。上來五停及四念處。暖等四心。總名見道前七方便。仁王經中。名為七賢。若四位門。此七方便。合為一位。名方便道。然就義門。約遠近等故。分資糧加行二位。故成夷齊分列。成五位門也。第三明入見道位者。此聲聞人。從具縛地。發足修行。資糧加行。七方便竟。無漏智發。斷惑理理。聖位方至。故世第一法。等無間位。無漏現前。聖智方顯。此時惑障種子頓斷。次剎那心。能證妙智。即證空理。然所斷障。有其二種。一煩惱障。二所知障。聲聞唯斷煩惱障全。後有斷所知障之一分。煩惱障中。亦有分別俱生二惑。今此見道。斷分別惑。聲聞斷惑。要先斷滅分別煩惱。後修道中。漸斷修惑。玄記十。引唯識九云。二乘見道。現在前時。唯斷一種。名得聖性（已上）此一種者。指分別煩惱也。問聲聞入見。總有幾種。答聲聞入見總有二種。一真見道。生空無漏正體智起。頓斷三界分別惑故。此即緣非安立諦也。二相見道。真見頓斷頓證之後。起後得智。安摸倣像前所斷證。上下諦等。次第緣觀。此即觀其安立諦也。問何故名為真相見道。答見道初念。根本智起。實斷見惑。實證生空所顯真理。此根本智。先斷惑種。是名無間道。次此正智。證顯真理。如理正智。體會真如。不變影像。真契當故。真正體智。實斷實證。故此見道。立以真名。相見道者。安立倣學後得無分別智。雖觀真如證生空理。而變影像。緣觀安摸。不能體會自性真理。緣觀所變影像真理。為其所證。斷惑非實。先實斷故。於前實斷。安摸倣像。更作斷惑行相而已。問唯識論意。大小相待。菩薩具觀安立諦及非安立諦。二乘唯觀安立諦門。此即本論唯識所說。今何故言具觀安立非安立諦。答此觀行法。何位中修。唯識雖且言安立諦。而疏家得意。判言亦觀非安立諦。二乘之人。七方便中。觀安非安二種法。論及解釋。所說有由。唯識九云。此位菩薩（四善根位）於安立諦。非安立諦。俱學觀察。為引當來二種見故。及伏分別二種障故。非安立諦。是正所觀。非如二乘唯觀安立（已上）此意二乘。唯安立觀。言非如二乘唯觀安立。述記九云。然二乘者。自乘唯說作四諦安立觀。菩薩不爾。今說。於彼亦作人空非安立觀。然不同菩薩。菩薩二空俱作。為顯。彼劣故不說之。又二乘者。亦唯作安立。不同菩薩。行智深廣。彼不爾故（已上）此中二釋。一即如論。一觀非安。仍會論文。此乃二乘。唯作安立。無非安立。以是愚法二乘人故。如論所說。又不愚法者。通作二觀。雖作非安。不及菩薩。此安非安。唯生空觀。非法空觀。菩薩具觀二空。安立非安立諦。俱是深勝。此中。愚法。不愚法者。就定性二乘立此二類也。不同賢首所立二類。賢首所立。以小乘教中所說二乘。為愚法人。以大乘教所說二乘。名不愚法。問如小乘教薩婆多等。世第一法。等無間心。苦法智忍無漏初生。頓斷欲界苦諦下十隨眠。是無間道。此時惑得。猶有未懺。次苦法智現前之位。惑得已滅。即證煩惱。滅下無為。是名擇滅無為。如是次第。苦類智忍。苦類智。斷上二界各九隨眠。無間解脫。乃至第十五心。斷上二界道諦下八隨眠。無間道名道類智忍。此十五剎那。為見道時分。第十六心。道類智位。總得三界見惑滅。理已見四真諦。生空真理。蘇息圓滿。即名修道。今大乘宗。立二種見。真見道位。實斷實證。何故小教不立二見。又小乘教中。立真相見耶。答愚法小乘教中。如問中言。唯言苦法智忍。苦法智等。立十五心見道。不分真相二種見道。然以大乘。望愚法教。擬對見之。理實愚法教中小乘。入真見道。實斷三界分別惑種。實證惑滅。所顯空理。然彼教中。不說此義。是故小教不立真見。問何故小教。不立真見。答依正體智斷惑證理。甚深微密。非彼所知。是故不說彼真見道。問已斷證處。何故不知。答小乘機淺。斷證微細。雖得實義。不知其處。瑜伽論中。彌勒大士。以補處智。直見小乘斷證之處。說顯而已。問若爾小教說相見耶。答言相見者。真見之上。法彼斷證。作倣學觀。安摸建立。既彼不知真見實義。由何得有倣學義門。是故不說相見道義。問若小乘教。不說真相二種見者。彼教所說見道義者。何等見道。真相二外。有見道耶。彼見一向無所當耶。答彼教既不得說真見。故亦無有相見道義。待對之法。無獨立故。非二見外有別見道。小乘見道。對大見之小教見道。即當大乘相見道義。問三心十六心。當何見道義。答小乘見道。當大乘宗十六心相。問大乘見道。有所取能取。十六心。有上下八諦十六心。小教見道。當何十六。答小教所說見道義門總名。即當上下八諦行相。少分似大乘宗所取能取。大乘所取能取。即言苦法智忍。苦法智等故。而非全同。第二十六。既言下上十六心見。故名是同。而其行相。名現觀忍及現觀智。欲界四諦。各有此二。上界四諦。亦有此二。此二行相。如次無間解脫二道法。前真見。無間解脫。見分觀諦。是故行相亦少相似。問小教見道。自當大乘相見道者。小教見道。如大相見。唯倣學觀應。非全是實斷證耶。答不然。小乘見道。雖當大相。而小乘人。以此即謂實斷實證。實由此觀。斷滅三界分別或故。問小教所說。入見之人。前十五心。皆實斷耶。其中有實斷證之處。真見二念。無間解脫二道處耶。又十五心外。有真見處耶。答雖無分明教文別釋。以義推之。十五心中。初二之心。應是真見道斷證分齊處。所以然者。世第一法等無間心。是見道初無漏。此處即是真見道斷障。無間道此當苦法智忍。次剎那心。是解脫道。即證真理。當苦法智。此真見道。分別起惑。皆悉頓斷。無有所遺。然小乘宗謂。初二心。唯斷欲界苦諦十或。證其滅理。然後十三剎那心念。當相見道。小乘亦謂。實斷實證。以不知其真見處故。問若十三心。當相見者。無初二念相見道耶。初二見道。屬真見故。答今唯擬對。後十三心。當相見道分齊而已。小乘不說真相。大乘有別所立。大乘聲聞。先入真見。後入相見。故真見外別立相見。問今章唯明真見斷證。不言相見。何輒立之。若有相見。章何不言。答聲聞菩薩。皆入相見所有種種見道行相。三乘同入。無所闕故。章且約就實斷實證。故唯陳述真見斷證。問菩薩見道。有真相二。相見道中。有三心相。十六心相。十六心中。亦有所取能取十六。上下八諦十六。菩薩皆入此諸見道。今聲聞人。如菩薩人。皆入此耶。若爾。三心相見。云何得入。答此見道相。三乘通履。所有見道。聲聞皆歷然。聲聞宗。大乘宗意。三心相見。入不入義。率爾難定。法相宗師。精研多端。燈第七云。問大乘真見。為二障據彼總別立三心。二乘真見。斷一障。應亦別總立二心。答說六現觀既通三乘。現觀智諦。現觀之中。辨此三心。故許小有。亦復無妨。又解不許。二乘唯觀安立諦故。此非安立。二乘不作。若許作者。何故諸部小乘之中。皆不說有二心見道。若爾。初十六心。諸部亦無。豈可不作。若亦不作。違雜集第九。彼云。安立者。謂聲聞等。隨自所證。已得究竟。為欲令他亦了知故。乃至安立道諦。謂於諸諦中。有如是如是忍。如是如是智。如是等。既爾。何故諸部。不說總十六心。但有上下十六心耶。答約不愚法。依大乘教中聲聞乘法。作安立觀諸部小乘。多約愚法依彼小教。故不能作。問若爾。三心亦應如是。答雜集論中。但說安立。不說聲聞作非安立。勝鬘經亦云。聲聞知有作。二解任情（已上）此二解者。一云。聲聞亦作非安立觀。非唯安立。二云。聲聞唯作安立諦觀。是故真見後。唯作十六心。問聲聞非安立。唯作生空觀。云何得有三心相見。二空別總。成三心故。謂煩惱障。有上下二。所知亦二。成三心者。一生空上品。二法空上。以為中品。一二空各下。合為下品。如是二空。得成三心。云何二乘。得成三心。答誰言二乘修三心相。聲聞非安。是二心故。云何二心作安觀。於煩惱障。分為上下。初之心名上品。內遣有情假緣智。後之心名下品。內遣有情假緣智。初是下品生空觀智。斷上品煩惱。後是上品生空觀智。斷下品見惑。是其二心相見。非安立諦觀門。下智對上惑。上智對下惑。若約智者。或亦名下。約智下惑亦名上品。言若爾初十六心諸部亦無者。此文意云。所取能取十六心見。小乘諸部。都無說之。由不說之。大乘不說觀此門者。何故大乘。盛明此觀。二心非安立諦相見義。亦可爾。小乘諸部。雖不說之。大乘修之。有何遮妨。言總十六心者。即所取能取十六心也。雖言二解。任情後解是好。雜集。唯識及勝鬘經。不說聲聞作非安立故。故淄州補闕章云。何故不作三心相耶。諸論說為非安立觀。二乘相見。唯安立故（已上）此釋二乘唯安立觀問十六心相。亦有二種。一所取能取。二上下八諦。此二並是緣安立諦。此法彼真見道故。聲聞緣覺。所有相見。為二種俱入。有不入者耶。答今聲聞乘。二種十六。入及不入。義非一準。故燈七云。問未知二乘具作二種。為隨作一。答不愚法者。作二十六。愚法之者。作後十六。或廣慧者。作二十六。非廣慧者。但作上下。所以瑜伽五十五。但說上下一十六心。據三乘通及非廣慧。雜集論中。說總十六。今此論中。具說二種（已上）補闕章云。其相見道。二十六心。或隨作一。無處說作。不同有部唯上下品觀。故雜集說總十六（謂所取能取也）已云。一切道諦。由四種相應。謂安立故等。言安立者。謂聲聞等。隨自所證。已得究竟。為觀令他亦了知故。故知。亦作此總諦觀。有義但作上下十六。以力劣故。不能合緣。言安立者。因明總十六故。分別一切。不爾。應言此道諦等。不言一切。然準對法。無說上下十六心文（已上）雖有數解。且以燈釋。為其大途。餘即準決。然雜心俱舍等。愚法小乘教中所明。漸歷見道之相。其名即當上下八諦。其義即當所取能取。此乃小乘多分所說。然愚法教。成實論宗。天異毘曇所說見道。以一時對觀。多念運修故。瑜伽三十四說見道相云。從此無間。於前所觀諸聖諦理。起內作意。作意無間。隨前次第所觀諸諦。若是現見。若非現見諸聖諦中。如其次第。有無分別決定智。現見智生。由此生故。三異所繫。見道所安。附屬所依。諸煩惱品。一切粗重。皆悉永斷（已上）略纂云。從前世第一法無間。從世第一法所觀諸聖諦理。今於真見道門。起內作意。此真見道作意。無間於相見道中。隨前第一法時。所觀諸諦。若此亦現見他方。不同分界等。不現見。諸聖諦中。如苦等之次第。有無漏無分別決定。不由他引自。生疑智現前。以現量證智生。非如見道前。即有分別疑。可比度而生。是此中意。又證世第一法無間。名從無間。今意欲解真見道。雖知越說相見道。卻解所從無間處。即世第一法。今卻成前。謂前所觀諸聖諦理。起內作意。即乃世第一法時。此作意無門。從前次第所觀諸諦。相見道中。若現見不現見。決定智現見智生。亦是此中意（已上）憬興遁倫。各釋此文。委細顯了。恐繁不引。二障義云。立此見道。有二種道理。一者安立聖教道理。二者內證勝義道理。初門之中。先明二乘。後說菩薩。就二乘人。入見道時。說十六心次第而轉漸斷上下八諦下惑。如聲聞地決擇中言。苦法智品見道。對治欲界見所斷法。苦類智品見道。對治色無色界見所斷法故。所以安立十六心者。由此見道能生出觀十六行相差別世智。是故因中說其果相（已上）又云。次明內證勝義道理者。三乘聖人。入見道時。唯有一心內證真如。無有十六及三差別。言一心者。入觀之內。唯有一品。前後相似。無差別故。說名一心。非約剎那。名為一心。如夫人經言。聲聞獨覺。初觀聖諦。以一智。斷諸住地。一智四斷除蜜。強言一切聲聞獨覺菩薩皆共。此一妙清淨道。皆同此一究竟清淨故。又顯揚論云。除眾生執。現起源故。覺法實性。永斷法執。法執斷時。當知前斷眾生執隨眠。瑜伽論中。亦同此說（已上）此中內證。當真見道。安立即當相見道也。真見道中。實斷實證。所應作事。頓成滿足。相見道中。倣摸前真。漸歷對觀。非實斷證。問其相見道。十六心何。答雖有二種十六心見。就必定作。明上下諦。苦法智忍。乃至道類智名。與愚法小乘教同。且苦法智忍者。苦謂苦諦。法謂教法。智謂於前方便道中。緣教法智。所言忍者。謂先觀增上力故。於各別苦諦中。起現證無漏慧。正觀三界苦諦真如。是為其相。由此慧故。永捨一切見苦所斷三界所繫二十八隨眠。欲界苦下。有十隨眠。上界苦除瞋各九。故總合有二十八惑。苦法智者。謂忍無間觀前真如。證前所斷煩惱解脫。苦類智忍者。謂此無間無漏慧生。於法忍智。各別內證。言後聖法。皆是此類。苦類智者。謂此無間無漏智生。審定印可苦類智忍。此是苦下所起四心。餘之三諦。各有四心。隨應斷惑證理。內證印定準知。十六心義。與愚法異。問此見道中。經幾時分。答真見道中。有一無間一解脫道。若立勝進道。即成三剎那。相見道中。經十六心。此即上下八諦相見決定。入此八諦道故。若立二心。非安立諦。即加二念所經時分。若加所取能取時分。即增加也。如是見道時分。俱舍婆沙。諸毘曇論。見道時分。唯十五心。今此大乘。即異彼宗。問此之見道。真相二種。與彼向果。云何相攝。答此真見道。及相見中。前十五心。是預流向之一分也。一座順決擇分之者。兼取暖等為初向故。第十六心。初果一分。安非安立。圓滿時分。建立初果。是初念故。從此已後。未起二果。勝進道前。皆是初果。初果時分。是久延故。此順毘曇。故十五心。為見道時。若順成實。見道時分。經多剎那。一時見諦。以無量心。斷諸見惑。此間皆是預流向位。名一無間。最後圓滿。名解脫道。即是初果。屬修道分。問其十六心相見道者。唯是倣學真見道事。其相見道第十六心。建立初果。相見道中。斷惑證理。既非實事。摸前事故。所得初果。亦非實事。倣學真見。所得果故。若爾。真見道中。解脫道時。應建立其預流果耶。答據其實義。即真見道證理之時。立預流果。斷或證理。事圓滿故。證無為果。已滿足故。第十六心。獲有為果。安摸倣像。義圓滿故。若爾大乘見道。一念是一剎那。有何違妨。然順小宗。真相滿足上下八諦。第十五心。此間名為見道時分。第十六心已後。並是修道分位。道類智位。初果初念。章文言若從具縛入真見道。剎那頓斷三界四諦分別煩惱。得預流果者。必定即是真見道時。解脫道位。立預流果。以是頓斷頓證。實斷實證處故。
　　章二若倍離欲人下。二倍離欲。此人昔日。在凡夫時。以有漏智。厭下欣上。伏斷欲界前六品修惑。此即或在外道法時。後入佛法。發心修行。乃至忍位。世第一法次剎那心。苦法智忍。見道初。無漏法現在前。今大乘宗。此初無漏。即真見道。斷三界見惑。次剎那心。即解脫道。是證空理。真見初念。正斷三界分別起惑。此一念時。兼永斷前所伏欲界前六品。俱生煩惱種子。其相見道。前十五心。即見道位。第十六心。修道初念。即成第二一來果體。六品修惑。已永斷竟。即居一來果。不言初果。是名超越一來果人。薩婆多宗。許有漏斷故。超越證入見道時。唯斷見惑。不斷修惑。修惑六品。以有漏智。前已斷故。成實論宗。不許有漏智斷。而許伏斷。雖許伏滅。非超越證。彼宗不立超越證故。今大乘宗。唯許以有漏智。伏滅煩惱。入見道時。兼斷已前所伏惑種。故此見道。即成第二果之向。名一來向。問見修二道。治道各別。各以當道。斷彼彼惑。今何以此見惑治道。得斷修道所斷惑種。豈非治道相雜亂耶。答治道各對。常途行相。今此兼斷。不同常途。已伏惑種勢力微劣。見道既為一來之向。故雖修惑。見下永斷。今章即明見道智下。兼斷已伏修惑種子。慈恩大師。所立亦爾。元曉大師。不許此義。治道別故。無雜亂治。二障義云。斷見惑者。有其三人（乃至）倍離欲人。入見道者。兼斷倍欲。證一來果。已離欲人。入見道者。兼斷九品。證不還果。乃至後二種人。所以能斷修惑種子者。見道之品。實不能對修惑之品。是故不能永斷種子。但此種子。先已被伏。今更重加見道利鋤。故於彼種。伏斷作證。由此得修彼品治道。於欲界生。不復還受。是故賞功。加不還位。倍離欲人。准釋可解。超越道理。應如是知（已上）彼約已離欲者。作此解釋。今倍離欲處。引此文明義故。元曉師不許以見道智。斷修所斷惑也。問若不許此義者。倍離欲者。何時斷已伏修惑種子。答推思彼意。斷見惑已。然後別起修惑治道。斷彼惑種。若內證道。實斷證後。斷所伏惑。若聖教道。第十六心時斷滅。已伏修惑種子。是無間道。次念解脫。即一來果。
    章三若已離欲人下。三已離欲。亦名全離欲。以凡夫時。以有漏智。伏斷欲界修惑九品故。兼斷行相。如倍離欲。問欲界修惑。伏四品者。伏八品者。色界修惑。伏初禪乃至四禪者。無色界修惑。伏乃至無所有處者。如是等人。立何等名。答若薩婆多。許有漏斷。雖有所斷。非超越人。唯名行超。不名果超。向中有超。不至果處。四品斷者一來。次第證人。少有行超。八品斷者超越一來。而行超人。第三果。是次第證。初禪乃至無所有處斷者。超越不還行超。即不還果。次第證人。若大乘宗。如是伏者。一向皆是次第證人。非是行超。未斷種故。
    章如瑜伽說入見道果者下。二引證。言隨其所應者。具縛倍離欲。全離欲。隨此所應。成初果二果三果故。
    章斷俱生者第六識俱生下。二斷俱生惑。亦二。初斷第六識俱生。二斷末那識俱生。初中亦二。初總明品數。二別陳斷障。今初。言九地者。欲界。四禪。四無色故。言各有九品者。九地之中。每地各有九品修惑。謂上中下品。上上。上中。上下。名上三品。中上。中中。中下。名中三品。下上。下中。下下。名下三品。九地各九。故成九九八十一品。此六俱生。皆任運起。謂貪瞋癡慢身見邊見也。貪瞋癡慢。各有九品。身邊二見。俱是極微細。唯在第九品。九地各在第九品。故上二界。除瞋有餘五俱生。其五識中。各有貪瞋癡。欲界皆有。初禪三識有貪癡二。二禪已上。無眼耳身識。而有借起識。以借起識。有起貪癡。無色界中。無五識惑。唯有第六意識故爾。
    章又進修道人有其二種下。二別陳斷障。亦二。初標分。二一漸出離者下。隨釋。亦二。初漸出離。二頓出離。今初。言漸出離者。前從具縛。入見道。得預流果人。三界修惑。全未斷滅。今進起對治道。斷欲界俱生惑。從上上品。至中之下斷之。即得第二一來果。從初乃至第六無間道。是一來向。第六解脫道。方得一來果。此後未起第三向治道已來。並第二果。此二果人。進斷下三品惑。乃至第九無間道。是第三向。其解脫道。名不還果。未起第四對治道已來。皆第三果。此人進斷上二界惑。從初禪一品。乃至斷非想地第九品惑。無間道心。皆名羅漢向。第九解脫道。名阿羅漢果。若依五位。配此階位。從預流果初念。至非想第九無間道。金剛喻定現在前時。總有三果三向。謂預流果。一來向。一來果。不還向。不還果。阿羅漢向也。此三果三向。並是名第四修道位。第九解脫道已後。名第五無學道。亦名究竟位羅漢初念。即得盡智及無生智。此之二智。同體義分。三界因盡。名為盡智。果盡名為無生智。故我生已盡。梵行已立。所作已辨。不受後有。四智滿足。斷德周備。如是漸歷次第斷惑。證理得果。名漸出離。若於此世。從具縛地。四善根中。次第進修。得羅漢果。名現般涅槃人。若於初果。欲界人天經生之者。或是一反。或二反三反。極七反有。如是之人。不生上界。於最後身。厭心猛利得特勝果。證阿羅漢。是名部行獨覺。若一身中。從凡夫地。乃至一來果。猶住果身。一往來欲界人天。其後身中。證後一果。此亦部行獨覺所攝。若從凡身。一生至第三果。於第三果。身生上二界天。此有種種類。即有五種般。所謂中般。生般。有行般。無行般。上流般是也。上流般中。有樂惠上流。有樂定上流。此二上流。各有全超半超遍決。此五種般。於一一生。隨應即得阿羅漢果。隨應即得有餘無餘二種涅槃。故立般名。此四果人。各有種類。預流果人。有其三類。一現般預流。二現進預流。三受生預流。現進有二。一現進一來。一現進不還。一來果人。亦有三類。一現般一來。二現進一來。三受生一來。不還果人。唯有二類。一現般不還。二受生不還。第三果人。無現進者。若言現進得阿羅漢。即現般攝。阿羅漢人。亦有二類。一時解脫。是鈍根人。二不時解脫。是利根人。亦有二類。慧解脫。俱解脫。又有六種姓羅漢。即時解脫。開五種故。謂退法思法等也。
    章二頓出離者下。即第二類。文中有二。初正明。二引證。初中亦二。初略示。二廣釋。今初。前次第證人。從具縛地。乃至初果。此人進修。至羅漢果。即有此類。言頓斷者。於一一品。九地頓故。言漸除者。於九地中。九品漸故。
    章何者以彼欲界下。二廣釋。亦二。初釋頓漸相。二釋通妨難。初中有二。初釋頓斷。言三種九品者。即三界九品。具言即是九地九品。二豎論九品下。釋漸除。從上上品。至下下品。九品修惑。一一別斷。
    章若爾何以故有漸斷者下。二釋通妨難。此問難意。既有頓斷。亦於九品。應有頓除。界品皆頓。修惑頓斷一念。即成俱生斷事。此答意云。於三界法。煩惱為本。有漏為相。所言法者。是煩惱法。此隨眠法。無始已來。成就現現。同時異時粗細間起。無暫伏止。如是積集。無知涯際。此即三界有漏惑法。品類各別。一時難緣故。雖同時。頓於三界九地。一聚合緣頓斷。而於三界煩惱品法。不能頓緣。是故品品別別斷滅。
    章對法論云頓出離者下。二引證。此出雜集論第十三。彼文云。頓出離者。謂入諦現觀已。依止未至定。發出世間道。頓斷三界一切煩惱。品品別斷。唯立二果。謂預流果。阿羅漢果。品品別斷者。謂先頓斷欲色及無色界。修道所斷。上上品隨眠。如是乃至暖品。頓斷三界者。如見道所斷。非世間道界地。漸次品品別斷。此義以何為證。如指端經說。諸所有色乃至識。若過去若未來若現在。廣說。乃至若遠若近。總此一切。略為一分一團一積一聚。如是略已。應觀一切皆是無常。一切皆苦。乃至廣說。依如是觀。但可建立初後二果。由此二果。如其次第。永斷三界一切見修所斷煩惱。無餘所顯。故不立第二第三兩果。由此二果。已見諦者。唯斷欲界修道所斷有餘。無餘所顯故。又依如是頓出離者。如來於分別經中。預流果無間。即建立阿羅漢果。如是補特伽羅。多於現法中或臨終時。善辨聖旨。設不能辨。由願力故。即以願力。還生欲界。出無佛世。成獨覺勝果。設辨者。彼能速般涅槃故（已上）集成三云。未至定者。易簡云。欲界定。以未至四禪八定故。百法鈔三。引真諦三藏云。初彈未至定。是根本定之方便。是初禪攝。不是欲界。此同折玄。百法鈔第九曰。問依何定中。而能超果。答若依對法說。但依初禪未至定。能超果斷惑。故彼論云。謂入諦現觀已。依未至定。發出世道。頓斷三界一切煩惱。品品別斷。若依慈恩。許四靜慮及下三無色皆超果。為有一類得初果已。捨斷結道。而超勝進道。伏下地修惑。不超而得上界七地根本定。皆能超果。對法論約一分說。慈恩總說。二義皆正（已上）問此頓出離。與前入見三人後二。有何差別。答前入見時。後二人者。名凡位超。以凡夫時。斷六品九品故。今頓出離。名聖位超。從具縛地。證初果。後有此超中二果事故。前超越第二果。超越第三果。名見前伏惑超。此頓出離。名見後束惑超。前後超果。有此差異。問此頓出離超中二果。為一座之內。頓斷漸除。異時九遍。頓斷漸除耶。答此是順兩門。答必有此二。故百法鈔九云。第二見後束惑超者。此即大乘說小乘義。論云。一類二乘。三界九地。合為一聚。九品別斷。釋曰。謂有一類初果將三界九地。俱生煩惱。八十一品。都束為九品。九地上上為一品。上中為一品。乃至九地下下為一品。即斷此九品時。而有二類。一者容預斷。九遍入觀斷。斷至第九品時。便超中二。而得第四。二者匆劇斷。即一入觀門。起九無間九解脫斷證。至第九品時。不名中二。而名第四阿羅漢果（已上）釋曰。頓出離人。有此二類。然頓出離。是上利根。多一坐斷。而不可遮時有容預。容預斷中。或有一座斷三四品惑。至五品。或至八九。起大加行。斷煩惱者。非唯一品。斷多品故。若小加行。亦斷一品。此如九遍容預斷者。問於此容預匆劇斷中。縱雖通九地。於欲界。分斷六品時。何非一來果。至九品時。豈非不還果耶。答雖斷六品及九品惑。而進斷盡乃至非想六品及九品惑。故過一乘不還果處。是故不名一來及不還果。問前三果中。行超之者。雖斷後品及上界惑。唯得下果。不由所斷之處。此頓出離。二三果處。何不同彼。答彼行超者。僅至五品八品。無所有處。未得至彼六品九品等。向中有超。故名行超。向唯是因。非是果位。今此頓斷九地各六品。九地各九品。進斷極有頂故。非中二果。九品盡時。名阿羅漢。
    章其末那煩惱下。二斷末那識俱生。亦二。初明行相。二釋妨難。初中亦二。初正明。二引證。今初。言其末那煩惱行相微細等者。末那識中。我癡。我見。我慢。我愛。四惑相應識體微細。故相應惑。亦是微細。義苑四云。七識恒行故。煩惱微細。縱其頓出離人。智行殊勝。亦不能頓緣。故於第九地中。與其修惑。一處齊斷（已上）二障義云。若其末那相應四惑行相與品。最為微細。於三界中。等無差別。是故唯離非想欲時。一時頓斷。如瑜伽說。末那相應任運煩惱。唯離非想處欲。故一時頓斷。非如餘惑漸次而斷。無相論云。第二執識。及相應法。至羅漢位。究竟滅盡。若見諦害煩惱識及心法。得出世道十六心時。畢竟斷滅。餘殘未盡。但屬思惟。是名第二執識。此中簡別二種斷義。若意識中。害煩惱者。十六心時。皆悉斷盡。故屬見諦。此第二識彼斷。所餘唯羅漢位。方究竟滅。是故此識。但屬思惟也。依此等文故。知末那非見道所斷（已上）第七識惑。四皆微細。其相全等。非想地惑。雖有九品。皆是一等。極微細故。或九地各九品。或九地中。總成九品。或同非想地中九品。或與非想第九品惑。一等無別。是故斷非想第九品惑時。末那諸惑。與彼同時合斷。問五識相應貪瞋無明。何位何時伏滅斷盡。答斷意識惑時。五識惑隨斷。意識所引分別門惑。斷見惑時。與彼同斷。俱生門惑。向後三果斷意惑時。隨應同時隨斷隨滅。彼伏滅時。隨意隨伏。非是別起。五識治道。別伏其惑。別斷彼種。
    章故瑜伽云末那相應下。二引證。此出彼論第六十三。如前所引二障義載。言非想處欲者。雖有四惑。且舉我愛。九地皆爾。雖有餘惑。舉其貪愛。違出離故。故斷惑門。舉此欲惑。言一時頓斷者。斷非想地第九品時。此末那惑。同一念時。頓爾合斷。非想第九品者。無色四地。皆有貪等五俱生惑。即第六識相應煩惱。故非想地。亦有意識相應五惑。此五感中。除身邊見。餘三俱生。各有九品。身邊二見。在第九品。前八品中。無此二見。是微細故。其第九品。具有五惑。斷無意識五俱生時。兼斷末那四俱生惑。與意五惑。金剛心時。同念合斷。言非如餘惑漸次而斷者。意識等惑。於九地中。九品漸次。對治斷滅。今末那惑。雖有品數。細同一類。無有粗細。唯障無學阿羅漢果。故金剛心。與意識惑。一時頓斷。不同餘惑九品漸斷。
    章問何故前愚法二乘下。二釋妨難。愚法小教。不言頓出。彼淺劣故。唯陳漸出。今大乘宗。談頓出離。顯教深勝。欲令小乘迴入大乘。故說頓出。令小迴向大乘深教。次第漸增。愚法教中。唯立六識。所斷煩惱。唯六識惑。不知七識。不斷彼惑。今大乘宗。談二乘人斷末那惑。非唯六識相應煩惱。令小入大。如是施設。此即迴心教宗所談。問愚法小教。二乘聖者。既不知有第七末那。故亦不知斷末那惑。若爾。彼教所被二乘。實不斷滅末那惑耶。又雖不知識。冥有斷彼耶。答愚法小教。實斷末那相應煩惱。非不知故。不斷彼惑。如真見道。愚法不知。冥入真見。頓斷頓證。說斷末那惑。令小入大。此亦迴心教宗意致。上釋二乘斷煩惱障。證生空理。斷障得果行相門竟。

于時應長元年（辛亥）五月二十一日於東大寺戒壇院為實圓禪明房述之
華嚴宗沙門凝然春秋七十二
右以嵯峨大覺寺所藏然師手筆之本校之
文化（辛未）十月望前比丘典壽春秋五十四

五教章通路記卷第四十五（終）
五教章通路記卷第四十六

　　  東大寺沙門凝然述
    　　
　　　　　
　　　　　
　　　　　

    章其所知障諸趣寂者下。二斷所知障。亦二。初緣闕義斷二通斷不斷。今初。言所知障者。礙所知故。名所知障。此障釋名體相等義。具如菩薩斷障中明。言趣寂者。指定性人。名為趣寂。此世必定趣入無餘灰斷處故。定性二乘。入無餘涅槃時。身智都滅。色心灰斷。如太虛空。唯有真如。故所成就。現起之法。皆悉斷滅。不復生起。不能成就故。所知障緣闕不生。得非擇滅。如諸煩惱。由智慧法簡擇力故。滅諸煩惱。所得無為。名為擇滅無為。以煩惱滅無。此處無為故。簡異擇力所得無為故。名非擇滅無為也。有為諸法。應生勝緣闕不生處。即得非擇滅無為故。此即三無為之一也。虛空擇滅及非擇滅。名三無為。成實亦爾。立三無為。餘小乘部。有立九無為。大乘宗中。立六無為。非擇滅無為。其之一也。薩婆多宗三無為。有實體。成實三無為。假立非實有。大乘六無為。真如無為。諸法實性。自餘五種。為顯真如。假名無為。非實無為。二乘無餘。所知障法。永不生起。是非擇滅。而非得此非擇滅。無應得者故。惑不生處。強假名非擇滅。非是實斷。以義名斷。惑斷不生。義相似故。
    章其餘一切有斷不斷下。二有斷不斷。亦三。初正陳。二引證。三歎勝。今初。初二句總標。慧解脫下。別釋。羅漢有二。謂慧解脫。及俱解脫。障有二種。謂煩惱障。及以定障。亦名事障。煩惱障者。十使煩惱。及纏垢等。諸隨煩惱。能障聖慧。不得應果。斷此惑障。即得應果。名慧解脫。彼煩惱障。障應果慧。斷煩惱障。名慧解脫。脫惠障故。解謂解散。脫謂免脫。通融無礙。離繫縛故。名為解脫。是即二障中。唯離煩惱障。不斷定障。名惠解脫。其定障者。就勝言之。唯異熟生。喜樂捨受。有下劣性。於上等至。不肯進求。其體即是所知障攝。慧解脫人。已斷煩惱。得阿羅漢。未斷定障。有此劣性。不得滅定。若斷此障。得八解脫。名俱解脫。惑障事障。俱皆斷故。名俱解脫。斷煩惱障。是慧解脫。其上更斷禪定事障。故立俱名。問喜樂捨受。障禪定者。為自地受障自地定。下地受障自地定耶。答自地及下地受。俱障自地定也。且如初禪定。即初禪所攝受。障初禪定。又欲界所攝受。障初禪定故。是故自地下地諸受。障自地定。故神廓法師。攝論章云。且望初定。即欲界受。及初禪受。此二總障初定。此下劣受。能障自地。亦障上地（已上）障自地者。初禪受故。障上地者。欲界受故。若二禪受。及初禪受。俱障二地。如是二受。乃至非想。成障皆爾。如非想定。即自地下劣受。及無所有處受。俱障非想定。問何故俱障。非隨一耶。答若唯下地者。生非想地。應無其障。若唯自地者。即欲界之受。應不障初定。此中俱不然故。並為障也。問初二靜慮。有喜樂受。第四靜慮。及四無色。皆有捨受。何以自地受。及以下地受。為當地障。自地下地。皆有受故。答既言下劣受為其地障法。明知。上勝喜樂。自地所有受數。下受望上。亦下劣故。問此之定障。為唯局劣受。亦通餘法耶。答慈恩唯識疏云。據實通取染污心心所。然就殊勝。云下劣受（已上）問何以得知受為定障。答對法論云。由受盡故。得二無漏（已上）故知。以受為禪定障。二無為者。不動無為。想受滅無為。是六無為中。二種也。此就殊勝。言下劣受。又通九次第定故言受。若約滅盡定。亦取想數為障。受想二法。強健難滅。滅盡此二。名滅盡定。即名此定。為想受滅解脫。以滅想受二數法故。問此禪定障者。煩惱所知二障中何。答此定障者。是所知障。章一段文。明聲聞人分斷所知障。即出此定障。是故定障。是智障攝。
    問佛性論中。立三種障。一煩惱障。二禪定障。三一切智障。障於佛果。斷此障故。即得佛果。此中一切智障者。是所知障。障佛地中一切智故。既所知障外。別舉禪定障。今何故言是智障攝。答元曉大師會云。若依二障門。此禪定障。所知障攝。如瑜伽說。八解脫者。由離所知障所顯。由此聲聞於所知障。心得解脫故(已上)以開則三障。合則唯二故。雖智障攝。而非是執。故是非執所知障攝。瑜伽論既言離所知障心得解脫。此即定障。名所知障。問此禪定障。既智障攝。迷事迷理。二種中何。答此禪定障。定事智障。既名事障。所以炳然。是故二乘。分得斷也。二乘不斷所知障者。是約迷理智障為言。迷理無明。觀真如性。唯識妙理。得斷盡故。問若云定障是智障者。何故唯識云欲界惑種。二性繁雜。障定強故（已上）此惑種者。欲修惑故。答此非正障。即彼煩惱。與定障俱。故作此說。故彼疏云。此俱定障。得定強故（已上）是故定障。唯所知障。問俱解脫人。斷所知障。所攝定障。為斷種子。為當伏耶。答法相學德。就彼宗家。異義相分。或伏粗重。或斷種子。互成一義。各會違文。然多成立伏粗重義。今賢首大師等釋中。理致髣髴。無分明釋。然且准推大師意致。可斷種子。慧俱相對。顯斷及德。慧脫既斷種。俱脫豈不爾。又章明二乘斷惑相已。對愚法教。簡斷義云。然上所斷。不同愚法（乃至）此即不爾。斷種子故（已上）慧俱二脫。並斷種子。意致顯然。以此可知。不同入寂得非擇滅。問二乘觀智。唯生空觀。豈以此智。斷智障種。答雖是生空觀。即深解洞達。空因緣法。見實理性。是故一分。斷智障種。言謂八解脫障不染無知等者。此出定障體也。不染無知。是所斷障。八勝解者。是能斷道。問八解脫。與八勝解。同耶異耶。答不染無知。障八解脫。為斷此障。修八勝解。修八勝故。斷八解障。得八解脫。故八勝解。即八解脫。非是別體。八解脫者。於八種境。皆作勝解。即是勝解作意觀行。八勝解者。為得八解。修八勝解。約其觀行。立勝解名。八解脫者。由勝解觀。已斷諸障。約已斷法。立解脫名。故云修八勝解。治斷八解脫障不染無知。問此八勝解。豈非八勝處耶。答不爾。八勝處者。得八解脫。然後於初之三。開為八種。解脫是劣。勝處是勝。解脫是棄背。勝處即制伏。解脫是初。勝處是後。未得解脫。云何前得勝處法耶。是故勝解。定非勝處。問八解脫者。一一相何。智八解脫者。一內有色相觀外色解脫。自身為內。他身名外。於內外色未滅未壞。以不淨想。觀內外色。悉皆不淨。此觀即是勝解作意。後諸解脫勝解亦爾。已離欲者。雖於欲境。無有貪愛。而亦見其青黃赤等可意之相。於斯可意色境之中。未能觀為青瘀等相。由此遂說內別色想。未滅未壞。今為滅壞內色想故。故修勝解。觀外諸色。作青瘀等。二內無色想觀外色解脫。內外二色。如前解釋。前存內色。此內無色。預取己身未來死相。虫食火燒。滅壞等相。以方現在。作滅壞想。故云內無。又於現在世。分離破壞。乃至微塵。亦無所有。亦名內無。而觀外色者。非為遣內色。唯是欲令觀用轉勝。更觀外色。作青瘀等。此二解脫。一一通依初二靜慮。作青瘀等不淨行相。能治欲界初靜慮中顯色貪。故謂。初解脫依初二禪。次之解脫。亦依初二。三淨解脫身作證具足住。前二解脫。是不淨觀。此第三門。專觀淨相除去皮肉。唯觀白骨。又觀彼骨光。作其青黃赤白等想。名淨解脫。其觀法者。先取金銀諸寶等光。用方骨相。得成淨相。問何故觀淨。答彼觀行者。為試善根。若觀不淨。不起煩惱。未知觀淨起煩惱不。又觀不淨。令心沈慼。今令暫悅故。復觀淨。問內外色想。有無云何。答此第三脫。亦是內無色想觀外色也。略故不標。全同第二。而第二脫緣不淨境。此第三觀。緣淨色境。身作證者。於此住中。一切賢聖。多所住故。由於智斷。得作證故。諸根得境。身根親故。第三解脫。依第四禪。離八災患。心證淨故。上三解脫。無貪為性。四空無邊處解脫。五識無邊處解脫。六無所有處解脫。七非想非非想處解脫。此四解脫。即四無色。四空定善為體。八想受滅身作證具足住解脫者。即以滅盡定為此解脫體。入滅定者。由厭想受作止息想。先起欲界善心。次入初禪。乃至入非想心。此非想定。上中下心。從上入中。從中入下。下品心斷。入滅盡定。謂此定前。有三種心。一者想心。二微細心。三微微心。微微心後。方入滅定。問何故特言想受滅耶。答諸心所中。想受強勝。厭患勞慮。暫求止息。止息此時要斷障故。身作證等。如第三脫。第三第八。安此言者。第四靜慮。根本圓滿。第八亦爾。九次第定。得圓滿故。及於二界中。各在邊故。第三唯依第四禪故。第八唯依非想地故。問此八有漏無漏中何。答毘曇宗中。初三後二。一向有漏。滅定繫屬非想法故。亦是有漏。中間三種。通漏無漏。成實宗中。一切無漏。以八解脫是空性故。大乘一相。前之七種。始學有漏。終成無漏。第八一種。一向無漏。以滅盡定是聖住故。此八解脫。皆是假想勝解作意。名八勝解。約就觀行相貌立名。勝解之果。解脫貪想。約果立名。號八解脫。其所斷障。不染無知劣慧為體。見修正使。煩惱障之餘殘習氣是所知障一分所攝。今此定障。即異熟生喜樂捨受。從第八真異熟識。所生之法。即第六識。名異熟生異熟。此異熟法。受心所法。名為八解脫之障法。若望滅定。更取想數。為彼定障。不滅想受。不得滅定。是故名為想受滅定。異熟生受。既智障攝。俱解脫人。斷此定障。是故智障分有所斷。問何故特言分有所斷。答所知障體。無量無邊。界內界外。一切諸法。皆所知法。今障所知。不令智知。雖隨煩惱。障數陳之。而其量相品類。體性不定。行相不明。結數此即無量。無分齊故。今纔唯斷定障事。礙異熟生受。其餘諸境。非彼分量。故云分斷。問八解脫定。一向唯是俱解脫人。皆悉得之。其慧解脫。於八解脫中。不得一否。若不得者。云何由定。發無漏智。斷惑證理。得羅漢果。答俱解脫人。斷禪定障。獲得定者。定體所指。唯在滅定。慧解脫人。不得八解。俱解脫人。得八解者。得滅定者。必具前七。是故相從。言八解脫。惠解脫人。雖得前七。不得滅定。唯名慧脫。不名俱脫。未斷定障。其定障者。滅定障故。真空法師。瑜伽疏云。雖得八根本定。而未得滅盡定。但名惠解脫（已上）八根本定者。四禪四無色定。八解脫中。前七解脫。即初二禪及第四禪。并四空定。前七之中。無第三禪。多分已得。雖非解脫門。定而獲第三靜慮。無有遮妨。故云八定。問若慧解脫人。不得滅定者。云何定性惠解脫人。得入涅槃。瑜伽決擇分說。阿羅漢。欲入無餘依涅槃界時。先入滅定。滅轉識等。然後入無餘涅槃。以此文。證一切羅漢可得滅定。豈可慧脫而不得耶。答瑜伽疏家。遁倫法師。具作二釋。日本法相先德。依彼解釋。並存二義。故西大寺。常騰僧都。作二解釋。一云。欲入無餘之時。無有不入滅定之人。今約未入無餘。長時中。不入滅定故云。惠解脫欲入無餘。以此法爾力。必得滅定。二云。決擇分文。且約俱解脫者說。非謂一切阿羅漢。皆入滅定。方入無餘（已上）以此二義。會瑜伽文。依初釋意。惠俱二脫。皆通定性及不定性。定性俱解脫。本得滅盡定。故入滅時。依定入滅。定性惠解脫。平生不得定。垂入寂時。方得滅定。依是歸寂。不定性慧脫。始終不得定。不定性俱脫。本得滅盡定。雖有得不得。皆迴心向大。不人涅槃。故非所論。若依後釋。慧解脫人。皆不定性。不入涅槃。不得滅定。無所依故。俱解脫人。有定不定。定性入滅。必依滅定。不定性人。雖得滅定。不入涅槃。迴入大故。若後釋意。言瑜伽論且就但解脫羅漢者。若約慧脫。欲入寂時。應得滅定。還歸初釋。問阿羅漢人。有其二種。一時解脫。是鈍根人。亦五種姓。二不時解脫。是利根人。第六不動種姓是也。此二應果。何人得滅定。答時不時。羅漢皆通。慧解脫及俱解脫。不簡利鈍。皆得滅定。亦有不得。問斷禪定障。分滅所知。為唯局羅漢。亦通有學耶。答得滅定者。皆斷定障。有學聖中。第三果人。若信解者。若見至者。此二種人。至不還果。身中證得彼滅盡定。是名身證。不還聖者。此但轉名。而不轉體。得滅定者。必具前七。故瑜伽說。得八解脫。前七解脫。共異生得。唯得前七。不名身證。滅定無心。唯身證得。似涅槃法故。立此稱。身謂積聚。或復依止。非唯欲色二界身得。亦無色界身中證得。四蘊積聚。心為依止。不同小乘局有色界。
    章如瑜伽說又諸解脫下。二引證。言諸解脫者。指八解脫。異熟生受。所知障攝。由斷此障。得八解脫。故云所顯。所顯得故。言聲聞獨覺等者。此二乘聖。得滅盡定。名俱解脫。亦名心解脫。定障覆心。滅除此障。得滅定故。名心解脫。諸經同聞眾羅漢歎德。言惠解脫。心解脫者。即此慧俱二解脫也。聲聞身證。不還及無學位。得滅盡定。獨覺唯是無學位得。
    章當知此始教下。三歎勝。始教大乘迴心教意。唯欲引小令入大乘。故諸所設。皆似大乘。令彼樂欲。是故許斷智障少分。上明通斷不斷門竟。
    章然上所斷不同愚法下。二明種子斷。彼之愚法小乘教中。聲聞等人。斷結使者。毘曇成實二宗。同言斷煩惱者。即斷無始已來相續。所成就之煩惱諸得。名為斷惑。然毘曇宗。得是實法。惑得在心。得過未惑。繫屬行人。相續連持。加行道起。遮伏現起。無間道時。正斷惑得。此言斷者。與得同時。使不生後。故名為斷。解脫道時。證彼無為。勝進道起。畢竟不起。成實論宗。得是假法。但是假人。成就過未煩惱因果。無間道起即斷彼得。今大乘宗。聲聞等人。斷煩惱者。並斷種子。天異小教所說斷義。其事即同菩薩斷惑。問迷理迷事之惑。本後二智。何斷。答修所斷惑。迷理之邊。唯本智斷。迷事隨眠。通二智斷。不同一切見惑。唯本智斷非餘。慈恩大師。法苑章云。一切見惑。及修道斷迷理隨眠。唯根本智斷。親證理故。餘修所斷。迷事隨眠。通二智斷。此在二乘。非菩薩位。菩薩因中。不斷迷事惑故。金剛心中。與所知障。一時斷故（已上）言二乘本智者。唯是生空根本智故。言後智者。即是生空後得智故。二乘無漏後所得智。不久現前。出觀之後。多起有漏假解智。故金剛心中。必定即起根本正智。迷事一切諸煩惱法。與所知障。同時合斷。上釋二乘斷得果竟。此斷得果者。謂斷惑得果也。所斷能斷。科段雖別。總明第一二乘斷惑相竟。
　  章直進菩薩斷惑者下。明菩薩斷惑。亦三。初斷惑分齊。二智起惑滅。三無性即空。初中亦二。初正明斷障。二問答料簡。初中亦二。初總陳。二別明。今初。標言直進者。此始教中。具明三乘斷惑行相。前是小乘斷惑證理。有聲聞緣覺二人斷證。今是菩薩。故具三乘。若具言之。迴心教中。有三乘人。如乾惠等十地。具明三乘故。直進教中。亦有三乘。五位修行。具說三乘故。前明二乘。直進教中二乘。而兼迴心。今唯明直進教中菩薩。亦傍應兼迴心教中菩薩。言二障俱斷者。待對已前二乘斷惑。然前所明。二乘斷惑。全斷煩惱。分斷智障。雖斷智障。唯是一分滅定障故。直進菩薩。二障皆斷。故所知障。全分斷盡。因此要略明所知障相。問何故名為所知障耶。答唯識論云。所知障者。謂執遍計所執實法。薩迦耶見而為上首。見疑無明愛恚慢等。覆所知境無顛倒性。能障菩提。名所知障（已上）覆所知境下。正釋障名。覆謂覆蔽。覆隱所應知之諸境。不令能緣心覺知彼。名所知障。舊名智障。覆能緣智。不令了知所緣諸境。故名智障。演義鈔十三。引論此文已云。釋曰。見疑已下。辨出顯數。與煩惱障同。煩惱障粗。有多品類。二乘所斷。唯是不善有覆性故。以數粗顯。今所知障。細無多品。唯菩薩斷。亦是異熟無記所攝。故不顯數。又顯法執無明唯一住地煩惱。即是四住地攝。故不顯數。言慢等者。亦等隨惑。言所知境者。有為無為。言無顛倒性者。謂真如理。由覆此境令智不生。前則煩惱。即障今所知之障（已上）二障義云。所知障者。法執為首。妄想分別及與法愛慢無明等。以為其體。論助伴者。彼相應法。并所取相。亦入其中（已上）唯識論云。此所知障。決定不與異熟識俱。彼微劣故。不與無明慧相應故。法空智品。與俱起故。七轉識內。隨其所應。或少或多。如煩惱說。眼等五識。無分別故。法見疑等。定不相應。餘由意力。皆容引起（已上）此段論文。八識分別。因破外執。第八是是異熟識。微細劣弱。法執望彼。是粗而強。亦是能熏。故此不與第八相應（上一所以）此第八識。唯五數俱。法執必慧及無明俱。慧能計度。無明迷故。此二心所。第八既無。故法執惑。不第八俱（是二所以）第七有法執故。法空智起。彼即不現行。若第八識。有法執者。法空智起。此亦應滅。既八現行。與彼俱起。定知第八無法執俱（是三所以）安惠師等。執三性心皆有法執。故第八識。亦有法執。護法論師。廣破不許。今對破彼。故成此義。言七轉識等者。此明障之數量。問何故必與煩惱障同。答無離煩惱別起執故。故數與彼煩惱等同。問與彼煩惱同。相云何。答第七識中。根本有四隨惑。有八及別境惠。合有十三。第六識中。總有一切。前五識中。本惑。有三隨惑。即十合有十三。言法見疑等者。此明五識無餘惑也。問何故五識無見疑等。答五識本無計度分別故。法見等。定不相應。等者等取慢及隨中諸惑。與此五識。不俱起故。即忿等十全。餘十少分。計度分別之所生者。五識皆無。非無見道所斷諸惡。名無分別。以五識中亦有見道所斷惑故。問此所知障。三性何攝。答唯識論云。此障但與不善無記二心相應。論說無明唯通不善無記性故。癡無癡等相應故（已上）此兼遮外執也。言論說者。瑜伽五十九云。欲界煩惱一分。是不善。及餘上二界。是無記。即是無明（云云）又對法四云。欲界煩惱。能發惡行。是不善。餘是有覆（已上）外人計云。法執無明。與善心俱。依此二論。彼義不成。二論所說。並不許法執通善故。言癡無癡等者。遮外人救。彼設救言生死有漏。皆不善攝。故必有無明者。善心既有無癡法執。有癡。癡與無癡。本不相應。如何可說善與不善。相違之法。而並起哉。問此所知障。通無記者。二無記中。是何無記。答此是無覆無記所攝。然約所望。有通有覆。問既通無覆。異熟威儀。工巧通果四種無覆無記中何。答唯識論云。此於無覆無記性中。是異熟生。非餘三種。彼威儀等。勢用薄弱。非覆所知。障菩提故（已上）意云餘三無記。勢力薄弱。不覆所知。不障菩提。若異熟生。勢厚通作。意生計度所起。能覆所知障菩提。故義燈七云。問所知障中。有法恚愛。恚愛即瞋。云何無記。答有二解。一云。望煩惱說。瞋唯不善。望所知障。即是無記。二云。法恚亦是不善。若爾應縛能感異熟。答雖是不善。望義有別。不名為縛。亦不感果。二解前正。論說無記不通不善（已上）問此所知障。通二無記。望何等人。說此二相。答唯識論云。此名無覆。望二乘說。若望菩薩。亦是有覆（已上）釋曰。此所知障。雖通不善及以有覆。不障二乘轉依果證。是故二乘無學現行。故是無覆。若望菩薩覆。所知障障菩提果。故是有覆。亦彼二乘。通無覆攝。故於菩薩。乃有亦言。問若有煩惱障。必有智障耶。反此亦爾。答論云。煩惱障中。此障必有。彼定用此。為所依故（已上）彼疏釋云。惱惱障中。此障必有。法執體寬故。煩惱障狹。彼定用此。為所依故。何故用此為所依也。答此通粗細。煩惱所緣。必是法故。彼唯是粗。有法執時。非必有故（已上）由此義故。有煩惱時。必有智障。有智障時。未必有煩惱障。問若有煩惱。必有智障。二障體用。為一為二。答論云體雖無異。而用有別（已上）述云。體不相違。可唯一體。用義分故。可說有別。同一種生。用分成二。以如一識體取境用多故。演祕七云。用別有二。一現行用別。二種子用別。有障菩提涅槃用故。前解為本。後理亦通（已上）此釋論中用別之言。問何以得知體一用別。又斷二障時。前後等何。答論云。故二隨眠。隨聖道用。有勝有劣。斷惑前後（已上）彼疏云。此中二障。隨三乘聖道。有勝有劣。斷惑前後。若望二障得相相對。即煩惱障粗。所知障細。若望聖道斷。即不定。或有究斷煩惱障。不斷所知障。如二乘等。求涅槃故。或有先斷所知障。不斷煩惱障。如住出初地等。十地菩薩。此依種說。不依粗重。趣一切智故。或有亦斷煩惱所知二障。謂入初地。金剛心菩薩。此依種說。若依粗重。十地皆得。得二果故。故須雙斷。俱非謂諸異生。不斷二障粗重種子故。以上皆由不定前後故。復言或種隨現行。體一體異。又煩惱障中。自類九地。可有粗細。先斷粗後斷細。其所智障。不可依地而立品數。但依所障辨。能障粗細。有初地修道。斷有頂所知障。而欲未盡。第二地等。亦復如是。不可依地而立品類。但由聖道。致復言或（已上）演祕七云。論故。二隨眠斷。有前後者。間斷既前後。何名體一。二乘斷惑。所知應斷。以體一故。又十地中。斷所知障。煩惱應斷。一即體同。二契經言。如地壞時種隨壞故。答有義種體隨一。而有粗細。共和合故。如金鐵等。一物之中。精粗異故。生空聖道力。不及彼菩薩方便。故留不斷。經依見道究竟道說。故不相違。詳曰。既以粗細和合成之。種體應假。如瓶衣等。假非因緣。何得生現。故今解云。用既有差。斷彼一分用所依體。聖道功力。有分限故。故佛地論云。煩惱障中。有所知障。是所依故。必執有法。而計我故。體雖無異。能用有別。如一識體。取境多用。此熏種子。體亦多用。起時雖俱。而漸次斷。聖道勢力。有分限故。餘義同前（已上）問若所知障。有見疑等。如何此種勝鬘經名無明住地。答論云。無明增故。總名無明。非無見等。如煩惱種。立見一處欲色有愛四住地名。豈彼更無慢無明等（已上）彼疏云。何以名增。一者體增。雖餘煩惱有俱不俱。無明皆有為。此障故。如二乘無學等。非必有餘煩惱俱故。二者用增。迷一切境。障一切智。不令得佛果。非如煩惱故。三難斷增。要上上道。方能斷故。故名為增（已上）此所知障。亦有二種。所謂分別俱生是也。二障各有此二種。故唯識論云。如是二障。分別起者。見所斷攝。任運起者。修所斷攝（已上）是故智障亦有二種。此所知障。亦有隨惑。即前二十障。智境故。本惑既有分別俱生。隨惑智障。一一隨其分位。等流亦有二種。三性界等。諸門亦爾。準前煩惱。其相可知。上來略明所知障竟。前明煩惱障。總陳二障竟。
    章又煩惱中不同二乘下。二別明。亦二。初簡異二乘。二表顯菩薩。今初。言不同二乘約界分品者。聲聞乘人。入見道時。斷盡三界見所斷惑。八忍七智。隨應斷滅。八忍無間道。七智解脫道。苦法智忍。斷欲界苦諦下。十隨眠。是無間道。苦法智。證彼滅。是解脫道。苦類智忍。斷上二界苦諦九使。是無間道。苦類智是證彼滅。即解脫道。如是等也。此就四諦。約就三界。斷見惑也。其俱生惑。三界九地。各有九品。即是九箇九品。即成九九八十一品。斷欲界前六品修惑。得第二果。斷後三品。得第三果。如是等也。此上見修斷惑行相。並是愚法小乘教義。若始教宗所說。聲聞真見道時。一時頓斷分別煩惱。見道初念。是無間道。次剎那心。是解脫道。次第三心。是勝進道。然後二心。生空非安立諦真見道。次更十六心相見道心。此十六心。全同愚法小乘所說。其俱生惑。三界九地。各有九品。欲入後三界。隨應次第漸斷得果。此全同彼愚法教說。章文所簡。且約俱生。斷所修惑。必定約界。分品數故。是故愚法迴心二類聲聞斷修同是約界分品。故俱今所簡也。問愚法迴心。獨覺斷惑。見修二門行相云何。答愚法教中。麟喻獨覺。先以有漏智。斷下八地惑。後四善根住。世第一法。次剎那心。苦法忍生。此見道中。斷非想地見所斷惑。前十五心。是見道位。第十六心。修道初念。見道八忍七智之中。四法忍四法智。無斷惑證滅。先以有漏智。已斷此見惑故。四類忍三類智。方有斷證。而無四禪。三無色斷證。先已斷故。唯有非想地。斷障證理。次入修道斷惑之心。先入初禪。上上斷道。有無間解脫。次發上中斷證二心。次起上下斷證二心。乃至下下二心亦爾。合十八心。二禪三禪乃至無處有處。九品十八心念亦爾此等諸心。皆無斷證。先以有漏智。已斷此等修道惑故。唯是起此斷道而已。次起斷道。斷非想地九品修惑。有十八心。此前所未能斷滅者。今初發起妙無漏智。斷此九品。任運起惑。各證其滅。非想見修惑。必以無漏智。能斷滅故。故有漏智。先不能斷。以六行智。唯厭下欣上耳。以非想地無應厭欣斷證者故。獨覺斷證。一座成覺。總有一百六十心。最後之心。無學初念已前。一百五十九心。皆有學心。總名為向。後一名果。即是一向一果而已。問何故不起欲界斷道一十八心。答是現前界故。不起之。問見修二惑。已斷之心。何用起為。前已斷竟。無所斷故。答斷道起心法應爾。故為取非想實斷證。心相續起。彼無所有。已下諸斷道心。見道心中。法忍法智。起心如是。法應爾故。中間二念。難抽棄故。是故相續。起十五心。俱舍論師。建立此義。獨覺成覺。唯是一百六十心耳。婆沙論中。所說一義。行相亦爾。婆沙亦舉一義。亦起欲界斷道證道一十八心。并上二界諸無漏心。總合即有一百七十八心。為其獨覺一座成覺起心行相。婆沙亦有一義。即同如來大覺。一座成覺。三十四心斷結成覺。成無學果。婆沙總舉如是三類。定賓律師。取一百百七十八心義。震旦人師。舉婆沙此三義。明獨覺類。此是愚法小乘教中獨覺。一座成覺相狀。大乘宗中獨覺。一座成覺行相。五十四心斷惑證理。真見道有二心。相見道中。非安二心。安立諦中。所取能取十六心。上下八諦十六心。非想九品十八心念。都合即有五十四心。一座成覺。最後一念。無學初念。爾前五十三心。是有學心。總是一向一果而已。如是獨覺斷惑證理。愚法迴心。俱斷修惑。約界分品。前段陳述小乘斷證。唯明聲聞。不陳獨覺。今因此文。明獨覺相。
    章但於二障分別起者下。二表顯菩薩。亦二。初斷分別二障。二伏斷俱生。初中亦二。初地前伏現。二初地斷種。今初。始教大乘。於二障中。分為二種。謂分別二障。俱生二障也。先於分別。伏滅及斷。後於俱生。伏滅及斷。故於地前。明伏滅相。五位門中。於地前位。有資糧位。有加行位。資糧位中。漸伏分別二障現行。加行位中。頓伏分別二障現行。言伏現者。制伏種子應生現行。功能勢力。不令種子生起現行。名伏現行。菩薩發心。修二利行。十信位中。一劫二劫。五劫十劫。乃至百劫。修行二利十信滿足。入初住位。問薄地凡夫。發大菩提心。為發心已。即入信位。發行之後。經時入耶。答隨根利鈍。有其異類。或有即入十信初心。或有經時入初信者。多是經時。入信初位。如漸悟者。迴心向大。即入信位。不定性人。或是有學。或是無學。僅迴心竟。即入信初。未迴心時。於聲聞位。多時練根。長養機性。故迴心已。即入信位。直往機中。前生結緣。有宿習者。纔發心已。即入信位。今生初發心者。多分經時入信。問十信位中。餘何等障。答總而言之。十信三賢。皆資糧位。是故十信資糧位攝。演義鈔等解釋爾。故唯識第九。資糧頌云。乃至未起識求住唯識性。於二取隨眠。猶未能伏滅（已上）釋論云。此位菩薩。依因善友作意資糧。四勝力故。於唯識義。雖深信解。而未能了能所取空。多住外門。修菩薩行故於二取所引隨眠。猶未有能伏滅功力。令彼不起二取現行（已上）資糧位中。多住散心外門轉故。唯是漸伏。無頓伏功。是故言猶未能伏滅。三賢諸位。皆是漸伏。況十信位粗淺非深。然隨力。分非無所伏。故玄記第四云。始教如前。除闡提不信障（已上）十信八門。前第四門。引佛性論。明地前除四障中云。初除闡提不信障。故云如前。十信既除闡提不信障。故十信位。成就信心。得前五信。五根成立。六心已後。佛心堅固。永無謗法闡提等事。於分別起。三障現起。雖未趣向深勝伏道。而亦一分有所伏滅。不造十惡。名善趣位。初住已上。修勝治道。漸伏分別二障種子。生現功能。不令現行。惑智二障。名伏現行。二住已上。次第伏惑。治道強勝。十行。十迴。漸次強勝。對治二障。伏滅分別。而是漸伏。非頓爾伏。此資糧位。皆是有漏。未得無漏。於見道位。得無漏故。資糧諸位。全是有漏。對治道故。問資糧諸位。修習何法。伏滅二障。不起現行。答住行迴向。一一行相。皆能治道。有伏惑力。若助道門。十住修四念住。十行修四正斷。十迴修四神足。梵網經。瓔珞經。仁王經。三賢位中。所修行法。皆有異門。此等諸業。皆是治道。言其總該。三性唯識二諦中道。三無性等。及諸利他攝生等行。即是地前地上通行。入道章云。然斷煩惱。總有二種。一斷種子。令永無餘。二但拆伏。令種力衰。不生現惑。若斷其種。唯無漏智。若令力衰。有漏無漏二智皆得。且資糧位頓悟菩薩。無漏之智。未起現行。一向不能斷其二障。雖有四力。信解唯識。然亦未能伏於二障。故唯識云。此位未證唯識真如。明知。未得無漏之智。又云。此位菩薩。依因善友。作意資糧。四勝力故。於唯識義。雖深信解。而未能了能所取空故。於二取所引隨眠。猶未有能伏滅功力。令彼不起二取現行。言二取者。即是煩惱所知二障。即二障種。名為隨眠。以此種子。隨逐有情三界流轉。名之為隨。恒常處在第八識內。故名為眠。問若言此位不伏二障。略而言之。且違三教。一者唯識自成。何須彼論復云菩薩住此資糧位中。二粗現行。雖有伏者。二違華嚴。解十住位菩薩頌云。能滅諸煩惱。永盡無有餘。十住即是資糧位攝。三違中邊。彼論亦云。今為遠離所治障法。及為修集能對治道。於四正斷。精勤修習。別修四斷。在資糧位。準此三文。皆伏斷惑。何故第九乃云未伏。答障有俱生分別不同。其俱生者。此位之中。全未能伏。分別起者。有伏不伏。若白思惟。而所起者。此位能伏。若因邪師邪教起者。即未能伏。或復翻此。初言未伏。約彼俱生及邪教等所起者說。後說伏者。約自力等分別起者。中邊論義準亦同之。會華嚴經。而有二義。一依自等分別起者。此位全伏。名為永盡。二據佛法功力。可能永滅煩惱。非言此位即已盡訖。若一切惑。此位實除。何不此時即成正覺。後過十地。方得佛耶。故對望別。諸教無違（已上）此等並是資糧位中。伏惑行相分齊而已。其加行位。修四尋思。四如實智。頓伏分別二障現行。頓爾伏滅彼二障種。不令生起二障現行。故名頓伏二障現行。演義鈔云。次論云。此加行位。未遣相縛。於粗重縛。亦未能斷。唯能伏除。分別二取。違見道故。於俱生者。及二隨眠。有漏觀心。有所得故。有分別故。未全伏除。全未能滅（已上）釋曰。此四加行。亦是伏位。未能斷種。是有漏故。鈔十四下。判此位云。案唯識論。但是伏忍位（已上）即次下。引論前此加行位等文也。於伏忍中。唯是一分伏滅分齊。自餘不能。論文分三。初二縛未除。二伏除二取。三明餘未除。今初。此位菩薩。觀解雖明。未除二縛。非真解故。問二縛者何。答一者相縛。二粗重縛。唯識五云。言相縛者。謂於境相。不能了達。如幻事等。由此見分。相分所拘。不得自在。故名相縛（已上）言粗重縛者。即是一切有漏之法。瑜伽五十八說。粗重有二。一是漏粗重。二有漏粗重。漏粗重者。阿羅漢修道。煩惱斷時。皆悉遠離。此謂有隨眠者。有識身中。不安穩性。無堪能性。有漏粗重者。隨眠斷時。從漏所生。漏所薰發。本所得性。不安穩性。若依附性。與彼相似。無堪能性皆得微薄。二縛行相。要略如此。二唯能下。伏除二取。問此位菩薩。伏何等惑。答此位菩薩。能伏分別二障現行。即論所謂分別二取。問何故必伏分別二障。答即如論云。違見道故。入見之時。必斷此種。故加行中。伏此二現。前資糧位。以勝解力。已漸伏彼粗強現行故。今此位以四尋思。四如實智。即能頓伏微細現行。問三緣之中。頓伏何障。答此中頓伏。由自分別所發現行。前資糧位。已伏邪師邪教所起粗現行故。以邪師邪教為粗。自審思察為細。章下文云。以邪師邪教所起。寄資糧位伏。以行相粗故。邪思惟所起。寄加行位伏。以行相細故。此約迴心二乘說（已上）此同唯識論所說意。下文亦云。於分別惑。所籍三緣。寄顯地前三賢位。別謂十解等。除邪師等。如次應知。此約直進說（已上）十住伏邪師所起惑。十行邪教。十迴向伏邪思惟惑。直進教中。有其二說。一具立五位。故有加行。似迴心故。二唯立四位。地前唯有三賢。不立加行。章約直進。即此後說。故於三賢。伏三緣盡。唯識十云。煩惱障中。見所斷種。於極喜地見道初斷。彼障現起。地前已伏（已上）又云。所智障中。見所斷種。於極喜地見道初斷。彼障現起。地前已伏（已上）釋曰。二障各言地前已伏。此通資加二位。但漸頓異而已。問瑜伽五十八等。說世間道。唯伏俱生。若愛若恚。鄰近憍慢。不言能伏分別煩惱。云何此論。地前等伏。答述記十云。此據異生二乘性等說。若直行菩薩。彼障現起。地前已伏（已上此會瑜伽）問菩薩以世間道伏者。為用六行。用自餘耶。答述記亦云。非以六行有所近厭。菩薩不為。非此菩薩。無此能也（已上）是故菩薩。伏除煩惱。或正願勝解世間道力。或四尋思觀。四如實智。以此等智。隨應伏除。不同外道二乘等也。此煩惱障。粗強既爾。況所知障。不待言論。問此加行位。伏二現者。為平等正伏。有其兼正耶。答慈恩師云。菩薩加行。唯欣於智。見道已前。唯伏法執。其煩惱障。隨此而伏。然由所知加行伏故。說煩惱伏。非前加行。故伏煩惱。十地之中。與煩惱俱。所知障品。多分亦爾。非此俱者。地地可起（已上）故知。此位正伏。智障準此。資糧位中。可並正伏二障。煩惱障起。智障必起。斷煩惱障。未必斷所知障。今資糧位。觀智力微。若不並伏。豈得除二現乎。問此加行位所伏二現。七識之中。何識俱惑。答此位所伏。分別二現。是第六識相應障也。前五識俱現亦隨伏。非第七識。第七識中。無見惑故。唯俱生故。問分別二障。現行已伏。其之俱生二現如何。答此位菩薩。俱生二現。以彼智力。亦能制伏。唯識十云。煩惱障中。修所斷種。金剛喻定。現在前時。一切頓斷。彼障現起。地前漸伏。初地已上。能頓伏盡（已上）又云。所知障中（乃至）修所斷種。於十地中。漸次斷滅（乃至）彼障現起。地前漸伏。乃至十地。方永伏盡（已上）是故俱生二障現行。地前能伏。論文二障。俱言地前。以資加二位。俱能伏除故。然並漸伏。非是頓伏。今此且取加行位邊。問伏何識俱現行煩惱。答此加行位。漸次俱生煩惱障中。前六俱者。以其頓伏初地上故。其末那惑。此位未伏。初地已上。方治漸伏。其之俱生。所知障中。前六識俱者。此位亦漸伏。以其永伏八地上故。其末那俱者。此位中未伏。初地已上。或伏或起。問此位既伏俱生二現。何故論云俱生未伏。答此未伏盡。故云未。全非謂此位一向未伏。資糧之位。尚伏此障。況此位乎。三於俱生下。明餘未除。問二縛未斷。而伏二取。此外何者。亦未斷者。答此位俱生二障現行。少分雖伏。多分未伏。二障分別俱生種子。一向未斷。未得無漏。亦有分別故。未全伏者。約俱生現。二現此位少分伏。故全未滅者。約二障種。以此位有漏。及有分別。於彼種子。一向未斷故。既無種子斷。況有習除乎。上明加行位伏惑行相竟。上來總通陳述地前資糧加行伏惑相竟。

應長元年（辛亥）五月二十八日於菩提山寺常光院西房為實圓比丘述之
華嚴宗沙門凝然春秋七十二
右以嵯峨大覺寺所藏凝然大德手筆之本
挍之文化（辛未）十月既望
比丘典壽春秋五十四

五教章通路記卷第四十六（終）
五教章通路記卷第四十七

　　  東大寺沙門凝然述
    　　
　　　　　
　　　　　
　　　　　

    章初地真見道時一剎那中頓斷彼種者。二初地斷種。此明見道斷障證理。此章一段名斷惑雖言義。雖言斷惑。亦有證理。斷惑障已。必證真理。無間道時。斷滅惑障。解脫道時。證真理故。是故斷障。兼明證理。此見道位。總有二種。真相異故。今言真見。約實斷證。故舉真見。兼有相見。真見道後。必倣學故。今須明二種見道。初地已上。十地諸位。各有三心。入住出故。初地入心。名為見道。住心已後。至金剛心。名修習位。即是修道。今此見道。名通達位。是五位門。第三位也。若四位門。是第二位。地前四十心。名願樂位故。言初地真見道者。初地入心。是見道故。三見道中。真見初故。唯識論第九云。然此見道。略說有二。一真見道。謂即所說無分別智實。證二空所顯真理。實斷二障分別隨眠。雖多剎那事方究竟。而相等故。總說一心。乃至二相見道。此復有二。一觀非安立諦。有三品心。乃至二緣安立諦。有十六心。此復有二。一者依觀所取能取。別立法類十六種心。乃至二者依觀下上諦境。別立法類十六種心（云云）問何故此位。名通達位。亦名見道。答唯識論云。加行無間。此智生時。體會真如。名通達位。初照理故。亦名見道（已上）釋曰。四善根中。世第一法。唯一剎那。此是加行。最後剎那。此次剎那。真見道起。即是見道初無漏心。名此智生。體謂悟達。會謂契合。證悟真如。契應實理。體會即是同能證智。十地諸位。皆證真如。皆應見道。初見真如故。初地初名為見道。言一剎那中頓斷彼種者。真見道時。是初無漏。此剎那心。斷分別惑。是無間道。惑智相反。智斷二障。障忽泯亡。言頓斷者。煩惱所知。同時斷故。又二障種相。非一眾多。一念同時。合聚斷故。問見道所斷數相有幾。答真見道中。一念頓斷。分別起中。百二十八根本煩惱。二百三十隨煩惱。此是分別煩惱。及隨煩惱。其所知障分別起障。全如煩惱種類分齊。煩惱障理。所知障智。唯此差異。分量是同。智障亦有本惑隨惑。全如煩惱。準可例可知。煩惱障門。本隨二惑。總通合有三百五十八種。所知障品隨。亦有此種數。即是亦有三百五十八。二障本隨二惑。合有七百十六。皆是一時頓斷滅盡。是名真見無間道心頓斷二障。次剎那心。是解脫道。即見道心。第二剎那。此剎那心。即證分別二障二執識無之處所顯真如。是即二空所顯妙理此隨煩惱數相分量。且約二十二隨為言。二障義中。依瑜伽論二十二隨。明其數相。若唯識論。約二十隨。除邪欲邪勝解二。故約諦約界。數隨滅卻。問真見斷證。羅幾種念。答真見道中。無間斷惑。是一剎那。解脫證理。亦一剎那。若立勝進。即次一念。為勝進道。總羅三念。名真見道。此真見間。實斷實證。名為一心真見道位。問真見道間。斷障證理。及勝進道。羅三剎那。既有三念。何名一心。
    答上所引論。既言雖多剎那事方究竟。而相等故。想說一心。此意說云。雖有三心。皆各一心。無間一心。解脫一心等。一心相等。故名一心真見道。論自如是會道解釋。唯識十云。煩惱障中。見所斷種。於極喜地見道初斷。又云。所知障中。見所斷種。於極喜地見道初斷（已上）如是二障。分別起者。同時頓斷爾所種子。問分別二障。餘殘習氣。何時斷盡。答二障種子。無間道斷。其其習氣。解脫道除。修道位中。斷種斷習。斷處皆爾。問真見道中。斷分別障。於二障中。有傍正耶。答見道斷障。無有傍正。本智起時。二障俱斷。是故特云頓斷彼種。問加行之位。伏二障時。智障煩惱兼伏。加行既爾。今時不同。答彼有漏智。觀行猶淺。為起見道。伏其智障。是能障故。治有傍正。障見智故。入見離故。無漏智。力用強利。此智已起。頓滅諸障二障頓斷。無有傍正。問此見道位。所斷二障。諸識之中。何識俱惑。答此中所斷。亦六識惑。起第六惑。斷治道時。五識俱惑。即隨斷滅。大乘宗義。七識染污。雖染唯在第六識故。第七識中。無見惑故。五識見惑。第六引故。是故見道所斷二障。唯第六俱二障而已。五識見惑。功在第六。不能五識自起見惑。修所斷惑。五識起三。於修道中。隨第六識治道即滅。十地之中。漸漸隨滅。乃至金剛隨滅究竟。問此真見道。分別二障之外。亦有伏斷餘惑障耶。答唯識論云。煩惱障中（乃至）修所斷種（乃至）修障現起。地前漸伏。初地以上。能頓伏盡。令永不行。如阿羅漢（已上）俱生煩惱。四善根位。方能漸伏初地已上。能頓伏盡。此即必定。從見道初。頓伏修惑。論又云。所知障中（乃至）修所斷證（乃至）修障現起。地前漸伏。乃至十地方永伏盡（已上）此亦見道。有所伏滅。是故當知。俱生二障。言初地已上伏滅之中。何得無見位中所伏。問此真見道所知二障。彼十重障。及二十二愚中是何。答十重障等。是修所斷。今見道中。非所應論然十障名。一一地中。從初立之。故第一障。約就初地入心所斷。建立其名號。異生性障。此即見道所斷。分別二障種子。全以此所斷。名異生性障。初地住心已後。是修習位。即修道位乃至等覺最後剎那。金剛喻定現在前時。皆是修道。修道時間。羅歷三大阿僧祇耶劫。故初地住心已後。地地三心。皆有斷障證理之事。並是修道。任運起惑。二十二愚門中。初之二愚。及彼粗重。即是見道所斷二障。此亦地地入心所斷。開十重障及佛地障。以為二十二愚故爾。問相見道中。斷證相何。答相見道中。亦有二種。一三心相見道。二十六心相見道。三心見者。論云。一內遣有情假緣智。能除軟品分別隨眠。二內遣諸法假緣智。能除中品分別隨眠。三遍遣一切有情諸法假緣智。能除一切分別隨眠。前二名法智。各別緣故。第三名類智。總合緣故。法真見道二空見分。自所斷障。無間解脫。別想建立。名相見道（已上）此三心者。煩惱所智。各分上下。別總成三。初斷上品煩惱我執。次斷上品所知法執。第三三心雙斷。二障二執。各下品障。初之二心。是別緣觀。第三雙觀。即是總緣。以軟品智。斷上品障。以上品智。斷下品障。上品智障。待對上品煩惱。名中煩惱。是兼智障納故。二障各下。雖有粗細。對上中故。雙觀為下。軟品隨眠者。以惑從智。名為軟品。軟品軟謂軟弱。下品名□即上品上惑。以下品智斷故。下惑反顯。言法智者。就人法體。各別緣觀。遣各障故。言類智者。比類已前。各別觀門。總緣觀故。此中二障。上下品者。一百二十八根本隨眠。及諸隨惑。各分上下。智障本隨。上下亦爾。以此作三品。成三心觀門。問三心初念。是我空觀。若爾。云何初念平等性智現起。應是第二念時。現前平等性智。由法空觀。現在前故。若初念心。平等智起。二乘空觀。應平等智。答真見道時。頓類二執。平等妙觀。二智現前。今三心見。法真見道。倣學觀門。非實斷證雖人空觀。非無平等智。若依元曉大師。人空觀門。平等智起。是故二乘人空無漏。有平等智。現前生起。十六心相見道。此復有二。一所取能取。二上下八諦。初所取能取者。論云。一者依觀所取能取。別立法類十六種心。謂於苦諦。有四種心。一苦法智忍。謂觀三界苦諦真如。正類三界見苦所斷。二十八種。分別隨眠。二苦法智。謂忍無間。觀前真如。證前所斷煩惱解脫。三苦類智忍。謂智無間。無漏慧生。於法忍智。各別為證。言後聖法。皆是此類。四苦類智。謂此無間。無漏智生。審定印可苦類智忍。如於苦諦。有四種心。集滅道諦。應知亦爾。此十六心。八觀真如。八觀正智。法真如見道。無間解脫。自證分。差別建立。名相見道（已上）言所取能取者。謂所證能證。所觀能觀也。法忍智。緣理為境。是觀所取。緣諦理。故。斷忍其隨眠。是無間道。觀真如故。證前所斷隨眠。解脫是解脫道。苦法智忍。所斷三界分別惑者。欲界有十。色無色界。各除瞋恚。各有九惑。二九十八。并欲界十。即成二十八種隨眠。今約三界。皆名法忍。三界通是苦自體故。不同小乘欲界名法。色無色界名類忍智。彼謂。欲界是現前界。上二界者不現前界。是故比類欲界觀之。苦類智忍者。於前苦法忍。苦法智。次剎那念。前法忍法智上。此一念間。各別內證言前二心。已後所有。一切聖法。皆從二心。而得生故。自後聖法。皆是此類。安立此事。故名苦類智忍。此釋類義。法忍智後。所生無漏。法忍法智。二法之類。故立類名。苦類智者。類忍之次。無漏智起。審定印可前苦類忍。名之類智。此類忍智。俱觀能取。緣觀苦諦。有此四心。集滅道諦。四心皆爾。是故四諦。有十六心。是名所取能取十六心相。言上下八諦十六心者。論云。謂觀現前不現前界。苦等四諦。各有二心。一現觀忍。二現觀智。如其所應。法真見道。無間解脫見分觀諦。斷見所斷百一十二分別隨眠。名相見道（已上）釋曰。欲界名下。色無色界名上。依此下上八部。別以立法類十六種心。現前界者。謂即欲界身現居故。不現前界者。色無色界。不現居故。謂觀欲界四諦。別立法忍法智。且如觀欲界苦諦。是現前界。名現觀忍。是無間道。觀此諦故。即斷欲苦十隨眠法。此次剎那。現觀智生。證十隨眠解脫真如。名解脫道。觀上二界苦諦。即斷彼彼九種隨眠。上二界除瞋故。即現觀忍。是無間道。現觀智者。即解脫道斷欲苦惑。是苦法忍。證其解脫。是苦法智。斷上苦惑。是苦類忍。證其如是苦類智。是名苦諦下之四心。斷欲集諦十隨眠。法忍法智。無間解脫。斷上集類智。集有四心。滅道二諦。各有四心。準前可知。上下八諦。法忍法智。類忍類智。無間解脫。皆同小乘十六心相。而法品類品。俱各現觀忍。現觀智。此名即異小乘所說。前所取能取中。苦法智忍。苦法智忍苦智等。名同小乘。而各通三界。即異小乘說。先修所取能取十六心。後入下上八諦十六心相見行相。要略如是。若不立一心真見道之師。以三觀。為真見道。以二種十六心。名相見。若以一心真見道。為實斷實證。即次三心。為相見道。唯識論中。有二師義。以一心真見道。為其正義。三心相見已後。皆是相見道門也。總而言之。入見道人。有二師義。謂漸斷師。頓斷師也。漸斷師者。三心真見道。十六心相見道。頓斷師者。一心真見道。三心相見道等。漸頓二師。總有二十五相傳釋。如義燈明。恐繁不引。今此章中。舉頓斷義故。云初地真見道時。一剎那中。頓斷彼種也。
    章其俱生中煩惱障下。二伏斷俱生。亦二。初斷意識惑。二斷末那惑。初中亦二。初正明。二引證。初斷煩惱障。二斷所知障。初中亦二。初故留不斷。二引教為證。初中亦二。初直明故留。二徵釋所以。今初。雖言意識惑。兼攝五識惑。斷意識惑時。五識惑隨滅。非別起五識惑治道。斷五識惑。今明故留。亦隨兼攝。言初地以去自在能斷者。此第六識。俱生煩惱。加行位中。漸伏滅除。見道心時。頓伏不起。是故初地已去。易斷易盡。惑種被伏。不能現起。種子勢力。微劣薄弱。初地頓斷。有何艱難。縱亦初地已去何位。自在易斷。任運應盡。雖自在應斷。即此中意也。言留故不斷者。即是故留不斷。雖可斷盡。而以故意。留置不斷。為以此惑成別用故。種種故留。現行已伏。此即地上菩薩。俱生煩惱相狀。意識俱惑。
    章何以故者。徵也。此徵意云。何故菩薩。初地不斷俱生煩惱。而故留種子。有何意致。此其意也。言潤生攝化故等。釋成故留不斷之意。此有四意。初潤生者。由留種子。受分段身。雖寄顯門。八地已上。受變易報。而其實報門。乃至十地。皆受分段。濟物導生。問所留煩惱。何惑潤生。答如十二支愛取二支。愛取種子。潤當來生。即受彼報。問已伏種子。有何勢力。潤業受生。答已伏種子。望生現行。應論勢力有無強弱。今此菩薩。故留不斷。煩惱種子。以誓為本。以種為緣。潤業受生。唯有種子。不簡強弱。成潤生功。以扶誓故。言攝化者。攝受眾生。化益群類故。言不墮二乘地故者。見道位中。先斷見惑。先斷所殘修取斷惑。即盡煩惱。即同二乘。不盡智障。先斷煩惱。故與二乘。其相是同。同二乘故。恐墮小地。有此恐故。不斷煩惱。問若斷煩惱。實墮小耶。答不然。設斷種子。不墮二乘。已斷分別所知障故。唯是假設之言。又是怖畏之語。菩薩必恐二乘地故。若斷種子。同二乘事。恐同二乘故。不斷種。言為斷所知障故者。智障者。礙利眾生事。及障菩提。彼所知障。種類無量。故先斷之。煩惱頓伏。勢易斷。先斷難斷所知障故。言為得大菩提故者。最初發心。期大菩提故。為獲得所期菩提。修菩提行。進趣佛果。問與上斷所知障何別。答前障利眾生事為正。為斷此障。今為菩提。是為差別。由此因緣。故留不斷四義。隨一成故留義。
    章是故攝論云下。二引教為證。亦二。初直引梁論。二釋所引文。今初。言由惑至惑盡等。者。此出梁攝論第十四卷。此所引文。彼論牒無著本論文也。有天親釋論文。如次下引。
    章解云惑盡者下。二釋所引文。亦二。初以惑盡成義。二以留種成義。今初。言所知障盡者。菩薩伏斷惑智二障。地前必伏二障現行。初地已上。頓伏俱生煩惱現行。而留種子其俱生起所知障種。地地漸斷。乃至金剛。斷盡最後品所知障種。此所知障。障佛地故。此即十重障後。當第十一金剛心時。斷佛果障。此金剛心。與所知障。同一時斷所留俱生煩惱種。次解脫道入佛果地。今舉最後所知障盡。顯留煩惱。留煩惱者。為十地間。成勝行故。其勝行者。利他勝行。菩提勝行。如前四義。故留煩惱。起諸勝行。即至金剛所知盡處。此時與所知障。同時頓斷所留煩惱障種。即證佛果。
    章又梁攝論既云留種下。二以留種成義。此中梁論。世親釋本論由或至或盡等二句文。彼文云。諸菩薩。留隨眠惑。為助道分。不同二乘速般涅槃。由此事故。修道究竟。得習氣滅盡。及證圓智（已上）此中助道分者。四地三十七品菩提分法。及第七地萬行菩提分法。即修自利利他萬行。言修道圓滿萬行究竟故。言得習氣滅盡者。金剛心位。未盡習氣。十地斷障。解脫道時。各斷二障餘殘習氣。至佛果時。即除金剛所斷二障正使之習。是名習氣滅盡。言證圓智。即解脫道。佛果初念。此時習氣。得滅盡故。今言既云留種者。即上所引諸菩薩留隨眠惑等文也。此釋本論由惑二字。由所留惑至金剛故。釋論既言留隨眠惑。修道究竟。習氣滅盡。及證圓智故。作既云言。成立留惑至金剛義。上明斷煩惱障種竟。
    章其所知障行相細故下。二斷所知障。亦二。初明地地斷。二結成總盡。今初。言行相細故者。二障相對。煩惱是粗。所知是細。煩惱攝心。正障涅槃。所知障體。非惱心識。唯障二智。不令了知所知理事二境。行相大途。同煩惱障。而境量微細。相貌周遍。障礙菩提及利眾生生。遮礙根本後得二智。言正障菩薩道者。此所知障。正障自利利他萬行。菩提分法故。言地地別斷者。第六相應。俱生所障。十地之間。地地別斷。各斷一分。名十重障。行即十勝行。十度是也。位即十地。皆分清淨。次第增進。漸勝因圓。或則十障。自粗至細。智則地智。能斷妙惠。斷障各成。各有證理。名十真如。隨十地故。有能證智。證十如故。是根本智。對真如故。方便後得智。對二利境故。雖是一智。向二境故。向惑名能斷。向理名能證。問地地別斷行相云何。答俱生智障。有十重障。斷十障故。證十真如。斷障證理。待對法故。三十頌修道偈云。無得不思議。是出世間智。捨二粗重故。便證得轉依（已上）釋論云。菩薩從前見道起已。為斷餘障。證得轉依。復數修習無分別智。此智遠離所取能取。故說無得及不思議。或離戲論。說為無得。妙用難識測。名不思議。是出世間無分別智。斷世間故。名出世間。二取隨眠。是世間本。唯此能斷。獨得出名。或出世名。依二義立。謂體無漏及證真如。此智具斯二種義。故獨得出世□智不然。即十地中。無分別智。數修此故。捨二粗重。二障種子。立粗重名。性無堪任。建細輕故。令彼永滅。故說為捨。此能捨彼二粗重故。便能證得廣大轉依（廣說如彼）所言十地所斷。一一障者。智障無量。約地為十。是名十地所斷十障。論第九云。十重障者。一異生性障。謂二障中。分別起者。依彼種。立異生性故。二乘見道。現在前時。唯斷一種。名得聖性。菩薩見道。現在前時。彼二障種。必不成就。猶明與闇。定不俱生。如秤兩頭低昂時等。諸相違法理。必應然。是故二性。無俱成失（已上）異生障相。義理多論。率爾難陳。恐繁略之。總指其體。唯是分別二障種子。為第一障。問修道所斷。是十重障。是故十障。應唯修惑。何故第一是分別起。若爾。既是見道所斷。豈言修道十重障數。答論云。雖初地所斷。實通二障。而異生性障意。取所知。說十無明非染污故。無明即是十障品愚。二乘亦能斷煩惱障。彼是共故。非此所說。又十無明。不染污者。唯依十地修所斷說。雖此位中。亦伏煩惱斷粗重。而非正意。不斷隨眠故。此不說。理實初地修道位中。亦斷俱生所知一分。然今且說最初斷者。後九地斷。準此應知。住滿地中。時既淺久。理應進斷斷所應斷障。不爾三時道。應無別。故說菩薩得現觀已。復猶十地修道位位中。唯修永滅所知障道。留煩惱障。助願受生。非如二乘速趣圓寂。故修道位。不斷煩惱□成佛時。方便斷故（已上）此中意說。十重障者。是修所知斷。以十無明不染污故。此十重障。皆舉十地入心所斷。故初地障。亦舉入心。初地初是見道位。故此所斷。是分別起二障種子。住心已後。是修所斷。初地任出。非無所斷。此所斷者。唯修所斷。所知障品。後九地障。舉入心故。多分所引。初地舉初。故分別起。為十障數。此分別起。雖有二障。意取所知。雖非修斷。九地所引。舉初障故。理實初地任心出心。所斷障種。實是修斷。修道位故。初入所斷。唯見道位。九地所引。取初入故。初地所斷。開為二愚。一執著我法愚。是異生性障體。分別起惑。二惡起雜染愚。即是惡趣諸業果等愚。諸品類亦為愚故。有彼粗重。謂二種子。二之起所。無堪任性。皆是初地入心所斷。後九地中。二愚粗重亦爾。開十重障。為二十故。粗重亦爾。屬二愚故。金剛所斷。是佛地障。亦開為二。總通開為二十二愚。第二地初。斷邪行障。是所知中。俱生一分。及彼所起誤□三業。彼障二地。入二地時。即能永斷。其二愚者。一微細誤犯愚。二種種業起愚。第三地初。斷闇鈍障。其二愚者。一欲貪愚。二圓滿聞持陀羅尼愚。第四地斷微細煩惱現行障。其二愚者。一等至愛愚。二法愛愚。第五地斷下乘般涅槃障。其二愚者一純作意皆生死愚。二純作意向涅槃愚。第六地斷粗相現行障。其二愚者。一現觀密行依轉愚。二相多現行愚。第七地斷細相現行障。其二愚者。一細相現行愚。二純作意求無永愚。第八地斷無相中作加行障。其二愚者。一於無永作功用愚。二於相自在愚。第九地斷利他中不欲行障。其二愚者。一於無量所說法。無量名句字。後後慧辨。陀羅尼自在愚。二辨才自在愚。第十地初。斷於諸法中未得自在障。其二愚者。一大神通愚。二悟入微細祕密愚。此是十地入心所斷。第六識中。俱生所知障。如是地地斷。所知障成辨自利利他大行故。云地地別斷。問十地住出。二心所斷。有別名耶。亦不爾耶。答十地任出二心障者。隨一一地。繫屬其名。二地任出所斷。亦邪行障。三地任出心。亦名闇鈍障。如是等也。言要至佛地方得總盡者。十重障中。第十重障。即第十地入心斷盡。亦唯意識俱生智障。第十地出。最後念時。名金剛心。此時頓斷佛地障。或方入佛地。三身圓滿。唯識論說第十地云。此地於法雖得自在。而有餘障。未名最極。謂有俱生微所知障。及有任運煩惱障種。金剛喻定。現在前時。彼皆頓斷。入如來地。由斯佛地。說斷二愚及彼粗重。一於一切所知境。極微細著愚。即是此中微所知障。二極微細礙愚。即是此中一切任運煩惱障種。故集論說得菩提時。頓斷煩惱及所知障。成阿羅漢。及成如來證大涅槃大菩提故（已上）佛地障者。前十障外。要有微細。第六識中。所障及第七識相應智障。奇前所留。第六識中。俱生煩惱障。此即極微細品惑障。又第七相應。俱生煩惱。此非所留。非潤生故。是極微細。九地隨應。雖有品類。皆是有頂。第九品攝。及五識中。極微細障。如是等障。於同一時。合集頓斷。是無間道。同位最極終窮之時。斷此障已。即入佛地。是解脫道佛果初念。從此已後。盡未來際。無方大用。自在無礙。
    章故對法論云又諸菩薩下。二引證。言對法者。即出彼論第十四卷。此即雜集論也。言唯修所知障對治道者。初地住心已後。乃至第十重障。皆是所知障也。地漸漸。斷此障故。言頓斷煩惱及所知障者。前十障外。微所知障。第七二障。及前所留俱生煩惱。即第十一重障。並是金剛心任所斷。佛地諸障。金剛斷故。
    章其末那俱生下。二斷末那惑。第七相應俱生二障。是極微細。唯障佛果故。金剛心而非想地第九品惑。一時合斷。然聲聞人。九品別斷故。而非想第九品惑。同時合斷。今菩薩人。不約九品。一切俱生煩惱障品。同時一念。頓斷滅懸末那惑障。安惠所立。但有人執。無有法執所知障故。護法所說。末那識中。二障俱有。至相所立。同安惠義。賢首所立。亦同安惠。此章文中。無有別釋。文言髣髴。隨言即得。依護法義。言有二障。有何所妨。義理成故。俱生煩惱。第七俱者。亦有現行種子習氣。其現起者。初地已上。上斷伏。八地已上。永伏不起。其種子。金剛無間道中頓斷。論云。第七識俱煩惱障種。三乘將得無學果時。一剎那中。三界頓斷。乃至任運內起。無粗細故（已上）述記十云。所障有異。斷亦有殊。此中障種。無粗細者。八十一品。亦與非想第九。一類品攝。如斷善邪見。非無九品故。成能熏（無性有情。第七成其能薰故也）又解。所障既同。斷無前後。名無粗細。非九地所攝總是一品（乃至）又唯緣內境自地之境。境無粗細。無品類故。名一品。非三界中總無粗細（已上）此疏文中。通約二障。第七相應。俱生習氣。金剛心後。解脫道除。金剛所斷。一切習氣入佛地時。皆悉除故。若今章意。於第七識。明智障者。亦有現行。種子。習氣。其現起者。初地已上。或伏或起。金剛加行道時永伏。論第十云。乃至十地方永伏盡（此是總說）八地以上（乃至）第七俱者。猶可現行。法空智果。起時方伏（已上）述記十云。第七識者。八地猶行。以法空智及果方違法執。第七生空智。及果行相。並粗有相違故（已上）其之種子。金剛無間道時頓斷。論云。第七識俱（乃至）所知障種。將成佛時。一剎那中。一切頓斷。任運內起。無粗細故（已上）其之習氣解脫道斷。即是佛果初念斷除。
    章問其二障修惑諸識相應下。二問答料簡。亦二。初直問釋成。二轉難釋通。初中亦二。初問。二答。今初。此中問答。總就任運俱生二障及以諸識。通明地上現行同異等之諸相。是故致此問答釋疑。此問答意云。二障修惑。既通十地。六七二識。各有二障。若爾。十地一一地中。所起現行惑智二障。第六第七。為同異耶。此問意也。言二障修惑諸識相應者。諸識語。通似亙七轉。然準答中。唯在六七故義苑主釋諸識言。為六七識。而其五識。附明何遮。
    章其煩惱障內下。二答。亦三。初約意識惑。二約末那惑。三約所知障。今初。言現種皆以智御用成勝行者。伏滅種子應生現行之力。令不生現。是故種子。極微劣弱。既不生現。此故雖起。是似有漏。非實有漏。既無漏染。故不作過。其智御者。是對治道地前有漏觀解治道。已是漸伏俱生煩惱。初地見道。無漏智強。兼伏煩惱。此即頓伏。所有煩惱。皆悉伏盡。言成勝行者。以已伏惑。故起現行。作利益等。而非過患。已伏自在任智力故。言猶如毒蛇等者。毒地作害。取此制伏。或以咒術。或施藥為不令作害。不施吐毒。亦不令死。以作餘用。自在任運。蛇喻煩惱。咒喻智力。害喻過患。成餘諸用。喻利益事。言故攝論云如毒咒所害等者。出梁論第十四卷。牒本論云。論惑已滅伏。如毒咒所害。釋論云。諸惑謂見修煩惱。於菩薩地中。先已滅盡。餘心煩惱。雖復未滅。由智念所伏。療其功用。譬如眾毒咒力所害無復本能。心惑亦爾。智念所守。不能復生二惑染污（已上）章先立義。同釋論意。然後引本論文證之。
    章其第七煩惱下。二約末那惑。言性非潤生者。末那四惑。與心王俱。緣第八識。相續計我。此外無別所作功力。故非潤生。不能緣著當生等故。潤生諸惑。緣外粗強。末那貪等。緣內微細。是故彼惑。不能潤生。言七地已還有時暫現等者。問何故此惑。七地已還。有時暫現。答以觀智有間故。此中意說。初地已上。妙觀平等。二智現行。第六識入二空觀。其第七識。二執被伏。即得無漏。成平等智。第六識慧。成觀察智。二識既成無漏故。末那惑不起。若第六識。起有漏心。第七二執。必定現行。以第六識出二空觀。皆成有漏。其第七中。必起二執。若第六識。入生空觀。同識法執。被制不起。第七人執。被制不起。雖是他識。同類人執。必被制故。此時第七法執續起。不相關故。非連類故。云觀智有間故也。百法鈔。明末那惑現行相云。伏者。從初地已後。至七地已來。生空無漏。現在前時。暫伏不起。出觀還生。若八地已去。永伏不起（已上）今七地已前。入觀入觀出觀。隨時間雜故。出觀時。末那惑起。
　　章其所知障皆後地起下。三約所知障。言皆後地起等者。此總通時。於十地中前後諸地。諸障相起。未必自地前後生起。言或現或種者。若屬上句。後地前地。或生現行。或種生現。若屬下句。現種以地地別斷故。此明前後生起所以。且如三地人者。欲入四地。彼地煩惱。三地後心。起治伏滅。然後入四地初心。此初心時。伏中心惑。然後入中心。此中心時。伏後心惑。即入後心。地地三心。如是伏斷。後地所斷。前地伏現。然後斷種伏種前後。相望如是。此皆後地起句。宋本章。言皆後地惑。於前地起。與日本地異也。義苑疏云。二識所知。最障菩提。欲證後地入心。須於前地出心。而斷故。云皆後地惑於地前起等（已上）言二識所知者。是指第六第七二識末那亦有法執知障。此依護法論師為言。
    章問若爾何故而有處說下。二轉難釋通。亦二。初轉難。言若爾何故等者。牒上地地別斷作難。故云若爾。既於地地。一一斷種。十地之間。皆應無漏。何故有處。七地已前。起有漏心。等言等取故起煩惱。言有處者。唯識論等。二答若約第六識中下。會通。亦三。初約第六識。二約所知障。三約第七識。今初。第六識中。俱生煩惱。自在所斷。故留不斷。得自在故。斷留任意。若故隨緣起有漏心。相似有漏。非實有漏。雖起漏心。非惑隨增非繫縛故。相似有漏。非體是漏。
    章若約所知障下。二約所知障。第六相應俱生智障。十地漸斷。未斷之處。皆實有漏。已斷之處。非是有漏。言此二通十地者。故留門。似有漏。所知障。實有漏。並是初地已上有之。乃至金剛加行道位。並皆有故。
    章若末那煩惱即實有漏下。三約第七識。末那煩惱金剛心斷。是實有漏。非故留故。言至於七地有無不定等者。此末那惑生起現行。名之為有。有有漏故。此末那惑。生法二空無漏所伏。不能現起。無漏現前。名之為無。無有漏故。或無有漏故名無。有無漏故名有第六識。入法空無漏。即第七識。無漏現前。二執伏故。二空現前問第七識中。唯有生空無漏起耶。答不爾。第六識。入生空無漏第七識惑。雖唯被伏不起人執。而彼不能無漏現前。問第七識中。唯有法空無漏現耶。答不爾。第六識。若入法空無漏。第七即成二空無漏。無有第七法空獨起。初地已上。七地已前。第六若入法空無漏。第七即成二空無漏。若第六識。出二空無漏。起有漏心。第七煩惱。生起現行。此當七地言第七識煩惱現行。若第七識。生空無漏。生起現行。而第七識法執恒起。不違第六人空故。爾其第七識人執所伏。不能生起。而是有漏。不能無漏。八地已上。第六生空無漏恒續。七地已前。生空不續。有漏心時。末那惑起。問此轉難答三門。簡辨有漏間起。何義為本。答初似有漏。次所知障實有漏門。此二既通十地諸位。故非答七地已前有漏問。今此末那煩惱。七地已前有漏。此義正答轉難。為立此義。簡去似有漏所知有漏。正成立今第七識惑。有時現義。唯識論第十云。前之五地。有相觀多。無相觀少。於第六地。有相觀少。無相觀多。第七地中。純無相觀。雖恒相續。而有加行。由無相中有加行故。未能任運現相及立如是加行。障八地中。無功用道故。若得入第八地時。便能永斷。彼永斷故。得二自在（乃至）八地以上。純無漏道。任運起故。三界煩惱。永不現行。第七識中。細所知障。猶可現起。生空智果。不違彼故（已上）諸地有相無相等相。次第漸細。漸深如是。言餘義可知者。十地之間。諸義極多。十地如次。斷十重障。證十真如。十重障名。如前已列。十真如者。一遍行真如。初地證之。二最勝真如。二地所知證。三勝流真如。四無攝受真如。五類無別真如。六無染淨真如。七法無別真如。八不增減真如。九智自在所知依真如。十業自在等所依真如。三地已後。如次證之。有三隨眠。十地伏斷。第五地伏害伴隨眠。第六七地。斷羸劣隨眠。粗細如次。二地斷滅。八地已上。伏微細隨眠。如是等義。準例應知。上明斷惑分齊相竟。
    章又此教中惑滅智起下。二智起惑滅。言惑種在滅相時智即生相者。一身之中。有二障種有無漏智。一念之中有此二物。無漏智起。斷二障種。智初起時。惑種在滅。智起惑滅。同時一念。無漏妙智。與二障種。不得並生。諸相違法。不並生故。智起惑滅。同時相反。斷障義相。法應爾時。指事云。言又此教中至押即築等者。此依論文。準釋論意。謂惑種在滅相時如築。聖道在生相時如押。又惑種在滅相時如押。聖道在生相時。如築是故法也（已上）言廣如對法論說者。出彼第七。云問從何而得斷耶。答不從過去。已滅故。不從未來。未生故。不從現在。道不俱故。然從諸煩惱粗重。而得斷如是如是品粗重。生如是如是品對治。若此品對治生。即此品粗重滅。平等平等。猶如世間明生暗滅。由此品離繫故。令未來煩惱。任不生法中。是名為斷（已上）如是聖道初念。無間道心。一剎那中。智起惑滅。同一時中。生滅成立。此其斷惑行相狀貌。如秤低仰同時成立。
    章又此障法以依識無性故下。三無性即空。指事云。言又此障法至是其障義者。此有二義。若約種障依。所依本識無性故。能依種障。亦無自性。是故即空。若約現障依。所依心王無性故。能依心所。亦無自性。是故即空。又此障法。以依識故。即無自性。是故即空。由此二釋。消文可知（已上）此二釋意。初惑種與本識。能依所依相對。能所俱無性故。後惑現與本識。能依所依相對。能所俱無性故。言又此障法下。亦是一釋。此直爾隨章文消之。真依章文。此二障種子。在第八識自體分處。藏識所持。而安任故。是故種子即空無性。以無性故。此種即空以即空故。即無分別。今約所斷惑種。明無性空。不欲陳述本識及現惑無性即空。是故直明無性。是好。若汎言之。一切無性。言如維摩經等者。彼上卷云。迦旃延。諸法畢竟不生不滅。是無常義。五受陰洞達。空無所起。是苦義。諸法畢竟無所有。是空義（云云）如彼明無常苦空無我義。今取空義。成立二障自性空義。彼經明苦。故約五陰。五陰即是苦諦果報。苦報當體因之所生。無自立故。今二障現行。是心所法。心所即是五陰之行。受想二外。餘諸心所行陰攝故。當體苦報。空無所起。上明始教斷惑義竟。

五教章通路記卷第四十七（終）
五教章通路記卷第四十八

　　    東大寺沙門凝然述
    　　  
　　　　　　
　　　　　　
　　　　　　

    從此已下終教斷惑。
    章若依終教諸聲聞於煩惱障下。文中有二。初明二乘斷惑。二明菩薩斷惑。初中亦二。初正明。二問答。初中亦二。初立理。二引證。今初。此終教意。於聲聞乘。不許全斷彼煩惱障。斷者唯是伏斷而已煩惱未斷。豈斷智障。設雖一分。不能斷除問何故終教不許斷煩惱障。答始教引小故。過分許斷惑分齊。今此終教。前所引機既是純熟。斷障等事。無所應許。欲令所引機。入一乘大法故。許五性皆成佛道。進修增進。令入同教。法華已前。所說終教。雖許入寂。二乘迴心。機宜未熟。至法華時。機根純熟。不定聲聞。迴心向大。受成佛記。更許定性無餘還生。同教一乘。深破二乘。思言無二亦無三等。順此義故。終教大乘。不許二乘斷障等義。問始教大乘。依瑜伽論。補處智力。見二乘人斷證等事。其所說相。皆是實義。故玄記名稱實聲聞藏。終教亦見二乘斷證。此亦見其實義實理。何故始教。許小過分。終教還奪。不許實斷。答始教大乘。見實所斷。終教即奪愚法教分。為破二乘。令入一故。
    章故彌勒所問經論云下。二引證。言如實修四無量者慈悲喜捨。名四無量心。亦名四等。被諸眾生。名無量心。亦名為等。唯言四無量。是上界定。以此四心。修彼定故。又有菩薩人。四無量心。大慈大悲。大喜大捨。即是利他廣大行相。深發諸佛眾生同體大四無量。如實斷惑證理成立。二乘不能如是廣修故。云不能如實。不如實故斷惑等事。亦不如實。問何故二乘觀行非實。答菩薩直觀真如法界。此法界者。總是二空合一真理。約二執故。離執之下。名為二空所顯妙理。總通言之。不分二空。一味一相。平等真理。生佛不二。同體法界。作此觀解。修四無量。是名菩薩如實修行。故其所斷。不簡見修。障利眾生。一切惑障。見道中。斷無所遺餘。是實斷惑。如實修行。今見愚法教中二乘。唯見人執。不知法執。人執必依法執生起。即是二執生起次第。雖斷人執。而有法執。不治其源故。唯伏斷。非是實斷。不同始教人執之中。約就種現相生門故。許實斷惑。元曉師云。若就人法二執本末相依生門。一切二乘。於煩惱障。唯是拆伏。而非永斷。所以然者。無廣大心。不證法空。由是不拔煩惱本。故如其直當人執之內。纏及隨眠相生門者。皆是永斷。而非伏斷。由證人空所顯真如。永害人執等種子故。如彌勒所問論云。一切聲聞。辟支佛人。不能如實修四無量。不能究竟斷諸煩惱。但能拆伏一切煩惱。此依初門。作是說也。又瑜伽說。若聖弟子。由出世道。離欲界欲。乃至具得離三界欲。爾時。一切染法種子。皆悉永害如穀麥等諸木種子。安置空迥。或於乾器。雖不生芽。非不種子。若火所損。爾時。畢竟不成種子。損伏永害道理亦爾。此依後門。而作是說。由是二門。伏斷永斷。皆不相違（已上）此就二門斷障。和會彌勒問論及瑜伽論二論所說。伏斷永斷異說不同。此約立門不同。不約教門淺深。今強對當。初門伏斷。當終教意。後門永斷。當始教意。言楞伽文亦如上說者。指事釋云。此文訛也。自此以上。約斷惑義。無有引楞伽文處故。此有二疑。一疑上文墮故。無有此文也。二疑上字可訛下字。是故下二乘迴心義云。楞伽云。樂著三昧樂。安住無漏界。無有究竟趣。亦復不退轉。得諸三昧身。乃至劫不覺。譬如昏醉人。酒消然後覺。彼覺法亦爾。得佛無上身。案云。定性二乘。斷分段死煩惱業果。證得滅定。自謂究竟涅槃。是故小乘及始教中。說得究竟無餘涅槃。今終教中。就實而說。既未斷根本無明動業果故。彼所謂滅。非究竟滅。是故更迴大乘。若依此釋。正文可言楞伽文亦如下說。然可待好本也（已上）指事二釋。俱有其理。然後解釋。義尤可爾。彼無有究竟趣之文義。正符合。又一解云。言楞伽文亦如上說者。以楞伽所說。指同次上彌勒論意。故云如上。非謂上引楞伽指彼。若爾應言如上引焉。既言亦如上說。明知。指同問論。
    章問此說何故下。二問答。亦二。初問。以前始教。許煩惱全滅。智障分斷。今此終教。不許斷故。二答中亦二。初引攝就實對。言以上就下者。上是佛地。下是二乘。將成佛時。金剛心位。斷俱生起煩惱障故。言以下同上者。二乘如佛。分斷智障。皆是引攝二乘故說。今此終教。就實不許。二又亦可前約三乘中聲聞下。迴心愚法對。此釋意云。始教許實斷。約大乘教聲聞所斷。若依此釋。終教亦許始教聲聞斷惑證理。終教不許二乘斷惑。約愚法教二乘斷惑。若依此釋。始教亦不應許愚法小乘教中二乘斷惑之事。上明二乘斷惑相竟。
    章其菩薩人於二障中下。二明菩薩斷惑。亦三。初斷惑證理。二斷惑相狀。三惑障體性。初中亦二。初略說伏斷。二廣陳伏斷。初中亦二。初明所斷障。二明斷障位。今初。問終教大乘。立幾障惑。答終教大乘。建立二障。謂煩惱障。所知障是。問何故名為煩惱所知。答二障義云。煩惱障者。貪瞋等惑。煩勞為性。適起現行。惱亂身心。故名煩惱。此從當體功能為名。又復能感界內煩惱之報。逼惱有情。令離寂靜故。名煩惱。是為因中說果名也（已上）此中二釋。初當體釋。同唯識論等說。後約果釋。海東別義。如佛地論等。取因緣果。通為煩惱障體。緣謂見修煩惱。因謂有漏業果。謂異熟報果。既以三種。為煩惱障體故。以煩惱。屬果為名。成因中說果義。丘龍又云。所知障者。盡所有性。如所有性。二智所照故。名所知。法執等惑。遮止智性。不成現觀。覆蔽境性。不現觀心。由是義故。名所知障。此從所蔽及用得名（已上）此唯一釋。同唯識等說。上始教段引。今亦重引之。問此二障用。煩惱遮涅槃。智障遮理事。若有煩惱障二境。所知障涅槃義耶。答二障義云。然人執等惑。亦有障於少分境智。而未遮於無上菩提。亦不蔽於一切種境。雖已斷此。不得彼故。是故不立所知障名。法執等惑。亦有少分感生死義。而不蔽於二乘涅槃。亦不止於分段生死。雖不斷此。而證離故。是故不受煩惱障名。與奪之意。義在此乎（已上）唯識論中。具說二障互障之義。隨勝立名。始教大乘。於二障中。各分見修。見者分別起障。修者任運起障。亦名俱生。今此終教。其義不爾。唯立煩惱所知二障。不開分別及以俱生。言俱有正使及習氣者。二障各有正使習氣。復古記中卷云。言使者。如世公使隨逐其人。得便繫縛故云使也。此通二障。其習氣者。熏習氣分。孔目云。大分有二。一種子熏習。二上心熏習。上心即是習氣異名。亦名粗重。違細輕故無堪任故。二障正使。各有二種。一現行正使。二種子正使。并彼習氣。總成三種。故演義鈔一上云。二障有三。一現行。二種子。三習氣（已上）此三即各通二障也。然習氣亦有二。一種子習氣。二餘殘習氣。問何故種子名為習氣。答心心所法。通起現行。必有氣分。勢能習熏。此所熏成種子。與後現行諸法。作親因緣。故此氣分。名為習氣。今現種習中習氣者。即餘殘習氣也。問何故餘殘。名為習氣。答久近時分。諸所熏識。一切種子。雖起治道。皆悉斷滅。而其熏練串習餘氣。微細猶在。不能除盡。久來現行。連綿貫積。熏種生現之殘氣故。長時聚集餘熏難除故。小教中二乘聖者。殘習不除。唯佛斷盡。不染無知。大乘教中。聲聞無學。不除習氣緣覺少分。侵除習氣。唯佛如來。永斷習氣。問何故始教。於二障中。各分見修。今此終教。唯言二障。不分見修。答見修開合。由斷分齊。前始教中。見修別斷。故開二種。以為分別及以俱生。今此終教。於初地初。不分見修。一具皆斷。故唯建立二障。不別分見修異。縱有地上斷智障細。初地已斷二障見修。謂煩惱障全分。及所知障一分粗惑。初地即斷。其之二地已去斷者。即前所斷習氣。及所知障一分細惑。并其習氣。此細分者。即當智障修惑初分。既見修合斷故。不分見修。是故初地所斷分齊。煩惱障全。及所知障分別起全。并任運粗。即初地時合斷之惑。問若爾。見修體別。何故不開二種。答分別俱生。雖可體別。唯是一類煩惱所知。總相義一。故總合斷。不分行相。不同始教微細別開。問何故終教二障。見修一具合斷。唯立二障。答終教機熟。是故合斷。故不立彼分別俱生。不同始教機生別開。問機生熟者。望何建立。答三乘漸教之初故。名生機。三乘漸教之終故。名熟機三乘漸頓。望於一乘。皆是方便。今終教機。近順別教。別教一乘。唯就過患。生一生死。不分二死。於所斷法。唯總名障。不分煩惱所知差別。況分分別俱生差異。順此義故。終教機熟。不分分別俱生差別。而來入一乘。故分二障。不能就過患。為一際也。問終教二障相狀是何。答二障相狀。與始教同。謂煩惱障者。根本十惑。貪瞋癡慢疑及五見合。即六惑。總束五見。為惡見故。及隨煩惱。大同始教。其所知障。與煩惱障數量等同。而礙二智。令迷暗故。體是一故。數量全同。用是別故。惑智分異。長水金剛記云。然此二障。非謂抗行。皆由一心所為。但微著有異。所知則細。煩惱則粗。粗細雖殊。都無別體。猶如一水起動成波。微著有異於中亦有二義。纔動則不能現像。同彼所知。猛成則覆舟溺人。況於煩惱。法喻相對。昭然可見（已上）圭峰定慧禪師。作金剛般若經疏。長水釋彼疏。作此解釋。然此二障。與前始教。粗同細異。生熟淺深。有差別故前粗此細寬狹異故。問此教二障。云何對識。答煩惱障者。大同始教。其所知障。通於八識。與起信論所說全同。問始教大乘。第八識中。二障不相應。云何終教智障。與第八相應。答始教粗淺。不許智障第八相應。終教深細。見所知障第八相應故。丘龍師二障義中。以所知障。約識分別。有三師說。初云。或有說者。法執無明。唯在第六第七二識。不通餘識。推求性故。法愛恚等。非見所攝。不推求者。亦通五識。次第二云。或有說者。法執分別。遍通八識。未達法空故。取相分別故（乃至）阿賴耶識。尚有妄想。何況五識而無法執。如涅槃經言。如是五識。雖非一念。然是有漏。復是顛倒。增諸漏故。名為有漏。體非真實。著相故倒。廣說如彼。其第三說。和會前二。皆有道理。俱取不棄。此三說中。初師所說。當始教義。次義終教。後師所說。丘龍自義。和會用之。三師所說。文言極廣。第二師義。第八識中。法執相應微細分別。第三師義。和會前二。通門之中。必有別相。通別無礙。當終教雙照兩門義。亦在其一乘同教。問此教亦立餘門惑耶。答諸教所說。諸門惑障。或寄顯門。或實義門。並皆建立。但有兼正。而無不說。五十要問下云。問諸教辨障義云何。答若依小乘。諸使纏垢等是障名數。此障通三乘始教。兼即通餘教。何以故。謂惑名同。義有深淺故。惑智二障。及煩惱所知障。八妄想。二十二無明等。正在三乘始教兼即通三乘終教。五任地惑皮肉心三障。闡提四障凡夫性無明十一障等。此在直進三乘位。兼在終教等也。上諸惑。一惑一切惑。一障一切障。一斷一切斷。此屬一乘教（已上）今終教門。摘取可知。孔目第三。煩惱稠林章中。舉諸惑類。約終教義。有十六門。謂二無明。三障。四障及六蔽等。恐繁不引。彼結文云。上十六門煩惱義。當熟教。分亦得通初教中直進教說（已上）今章寄惑顯位。十八門中。初之九門。多分約就終教意說。若依起信論。不覺有九相。謂依本覺。有其不覺。根本無明。為迷暗本。從此次第生起三細。謂業相。轉相。現相也。從現相。次第生六粗。謂智相。相續相。執取相。計名字相。造業相。受報相是也。三細六粗。名為九相。束為四相生住異滅。生相有一。謂業相也。住相有四。轉現智相及以相續。異相有二。執取計名。滅相有一。造業是也。無明三細並是第八識相。本覺是性。無明三細是相。本覺是真。無明三細是妄。真妄和合。為第八識。無明三細。智相相續相並是法執所知障體。於中智相相續相法執粗分。現相已前。法執細分。於中三細是細中粗。根本無明是細中細。執取計名。是煩惱障。起業相者。是煩惱所起有漏善惡業也。業繫苦相。是業所感果報。此從真起妄。流轉門相貌。
    章地前伏使現下。二明斷障位。此中伏斷。通為四位。地前。初地二地已上。佛果是也。言地前伏使現者。菩薩地前。有四十心。然終教宗。十信非位。唯是行業。由此行成。入初住故。是故地前有三十位。此三十位。總名比位。比知類似。觀真如故。住行迴向。隨應皆有所修妙行修習。隨順真如。六度止觀雙修。理事兼行。空有無礙。性相融會。唯識真如。甚深觀解。此等皆是伏斷煩惱勝對治道。由此治道。深伏煩惱所知二障種所生現。而伏種子應生現行。功能勢力。令彼種子不生現行。是名伏滅二障現起。行解雖淺。十信亦有伏煩惱等。是善趣位。不墮惡趣。不作惡業。能發業惑。亦隨漸弱。十信萬行。隨分增上。故至初住。可斷見修煩惱惑障。而是故留彼煩惱障。助願潤生。利物度生。問何故地前助願受生。答地前三賢。非是聖位。深立誓願。惡趣受生。利益眾生。而住地前。以唯誓願受生。是弱故。以種力助願潤生。受惡趣報。問聖人受生。以種潤業。凡夫現行。潤業受生。今地前位。既是凡夫。應以現惑潤業受生。何以種子。潤業受生。答初住已上。故留不斷。論其實行。必應斷種。即是聖人。而故留種。深伏現行。以異二乘。異凡夫故。所留煩惱。是似有漏。非實有漏。故以種子。潤業受生。問地前三賢。伏二障現。於遮理智。有所司耶。答伏煩惱障。為得初地。妙智并伏。障利眾生事。諸所知障。利潤眾生。成立大事。言初地斷使種者。地前既伏二障現行。故入初地。頓斷已前所伏。二障種子盡之。此即初地初入心時。頓斷此種。言地上除習氣者。初歡喜地。住心已後。地地之中。唯除二障種之習氣。非唯種之習。亦有現行之餘殘習。並斷此習。至金剛心。言佛地究竟淨者。金剛心次剎那佛。果初念之時已前所斷。極微細習。頓斷除盡。究竟清淨。窮源罄際。最極圓滿。
　　章然彼地前三賢位中下。二廣陳伏斷。亦二。初地前留惑。二地上斷惑。初中亦三。初正明。二引證。三釋成。今初。言三賢位中初即不墮二乘地故者。終教菩薩。初住不退。故云初即等。大乘不退。不墮二乘地。名不退位。其不墮惡趣。十信位中。已成立故。是故十信名善趣位。其後初發心住之時。永不退轉。不墮二乘地故。言於煩惱障自在能斷等者。初住智力。堪斷煩惱。初住人空觀圓備故。應斷惑障。然故留不斷。為除智障等者。出故留不斷所以也。等言等取潤生攝化故。不墮二乘地故。為得大菩提故。全同始教地上。故留俱生煩惱障種子故。以彼由。皆為此由。終教地前。似始教地上。七地已前行相故。
    章是故梁攝論云下。二引證。亦三。初梁攝論。此引二文。初言十解以去得出世淨心者。出彼論第三卷。彼文云。菩薩有二種。一在凡位。二在聖位。從初發心。訖十信以還。並是凡位。從十解以上。悉屬聖位（已上）今得意明故。云得出世淨心。言又云十解以上等者。此出彼論第四卷。彼文云。菩薩有二種。謂凡夫。聖人。十信以還。是凡夫。十解以上。是聖人（已上）指事云。言不墮二乘地者。此非論文。此作二釋。一得意引加。是故續上論文。為一句可讀也。二此釋成上論文。釋曰。既稱聖人。由是明知。不墮二乘地（已上）此以聖人不墮二乘地。問此聖人者。由斷煩惱。斷煩惱障。順小乘果。何以斷煩惱障。言不墮二乘地。答雖可斷煩惱。而故留不斷。可斷煩惱。名為聖人。而故留故。不墮二乘。是故總通。言聖人。故不墮二乘地。
    章仁王經云地前得人空而不取證等者。二仁王經。彼經下卷云入生空位。聖人性故（已上）指事解云。今得意引文故。故云地前得人空。言而不取證等者。此非經文。此作二釋。一雖不經文。而得意引文故。即是經文。二此釋成上經文。釋曰。雖得人空。唯是比證。非實證也（已上）此二釋中。釋成上經文。即是勝也。
    章又起信論得少分見法身下。三起信論。初住已上。八相作佛。此則伏道強勝。觀解明白故也。
    章以此菩薩唯怖智障下。三釋成。言以此菩薩唯怖智障等者。彼煩惱障。又得自在。亦既故留種。不可修治道。十聖地智。根本後得。覆障未現。是故專修治道。伏滅現行。隨順地智。速至初地。令斷障種。故三賢位。深恐智障。修其治道唯識妙觀。真如理觀。等言等取自餘諸觀。五蘊。十二因緣。三性。三無性。二諦。三諦。如是觀行。隨應修習。言助成勝行者。以所留惑。助願受生。救拔惡趣。攝濟群類。
    章初地以上斷於智障下。二地上斷惑。亦二。初正明。二釋妨。初中亦二。初明斷六識惑。二明斷末那惑。初中亦二。初正辨。二引證。今初。言初地以上斷於智障一分粗故者。所知障現行。地前已伏滅。今至初地。正斷智障種子。然所知障開為二分。謂粗分。細分也。粗分種子。初地斷之。細分種子。二地已上。地地別斷。此粗細者。非分見修。不分見修。總合一味。而分粗細。若配義分。智障見惑修惑。粗分煩惱全分。初地入心。總一合斷。而初地以上者。初地總有入住出三心。今指初地入心住心。言初地以上。其二地已上。斷智障細故。而據實言之。初地入心。斷煩惱全。智障粗分。住心已後。漸斷智障細。而言故者。生起下斷煩惱障全。故云不復更留。不同始教見道。斷分別煩惱。初地已上。故留俱生。金剛頓盡。故云不更留。問此終教宗。豈無地上助願受生。及七地前故起濟物等耶。答終教已上。深勝高妙。應化利生。無故留事及助願等言。是故二障。不分見修等者。此意說云。煩惱不分見修。初地入心盡之。其所知障。亦不分見修。初地初斷其粗分種。其細一分。地地漸斷。今言總意別。意盡煩惱故。非謂智障亦盡粗細。問此終教宗。於煩惱障。初地斷盡。諸釋皆爾。其所知障。或言全盡。或言斷其一分粗品。頓斷漸斷。處處解釋。前後鉾楯。如何和會。答終教智障 。頓斷漸斷。祖師解釋。相違非一。諸文頻陳。意致有由。古來先德。及諸學者。或存頓義。或立漸義。互會違文。各成一義。今先略述二門釋意。一云。初地斷盡二障種子。二地已上。唯斷習氣。其習氣者。二障習氣。文云。初地斷使種。地上除習氣（已上）次上標二障如是俱斷盡。今段文云。是故二障。不分見修。至初地時。正使俱盡（已上）次下即引彌勒問論（乃至）云。是故菩薩。見修道中。一切煩惱。能障利益眾生行故。即見道中。一切俱盡。此文為證。教章此文一段始終。即成此義。又下引寶性論云（乃至）有點者。以諸菩薩摩訶薩等。依彼二種習氣（二障習氣）障故。解云。論釋地上。名摩訶薩。故知。但有習氣障也（已上）復古記中。釋章初地已上乃至正使俱盡之文云。二障正使。初地俱盡。習氣地地漸次微薄。至金剛際。究竟方盡（已上）依此等文。初地盡種。二地已上。但除二習。此並智障頓斷文證。二云。於初地中。斷煩惱障全。及所知障一分粗。二地已上。斷智障一分細。及諸習氣。故章所依身章云。初地中。永斷一切煩惱使種。亦不分彼分別俱生。於所知障中。亦斷一分粗品正使。是故地上。受變易身。至金剛位（已上）章今文云。初地以上。斷於智章一分粗故。於煩惱障。不復更留（已上）玄記十云。若依終教。初地亦捨三界分段及惑業苦。地上唯斷彼所知障及變易報。其煩惱障。地前漸伏。初地斷盡。所知障。地前亦學伏。初地斷一分。餘在諸地。各斷一分。佛地盡此。如梁論及寶性論等說（已上）同記十一云。若依終教。如梁論等。其煩惱種。初地永盡。唯有彼習。其所知障一分粗者。亦初地盡。餘分及習。於諸地中。各別正斷（已上）玄記所指。梁攝論者。彼第九云。先於地前。漸除惑障。後登初地。漸除智障。此兩處名分分清淨。即是因位。若至佛果。六度圓滿。名具分清淨。即是果位（已上此釋論文）同論十云。菩薩初入真如觀。障見道無明即滅。所餘無明。猶在未滅故。十無明覆十功德。障十正行（已上）此之三文。並明地上斷初知障。故為所憑。寶性論文。恐繁不述。依此等文。初地之中。未盡智障。二地已上。漸除初分所知障也。問此之二義。何正不正。答二俱明文。各是正義。古來諸德。且取一義。會餘違文。問云何互成一義。互會其違文耶。答先立初義者。於初地中。二障種子。皆俱斷盡。二地已上。唯除習氣。障利他事。一切諸障。初地皆斷故。智障即障利眾生故末那惑種。既初地斷。六識諸惑。不可留故。但粗初者。以種為粗。以習為細。章云其末那煩惱。亦初地斷粗。後除殘習（已上）此以種子為粗。故習名細。有何妨乎。又雖言初地已上。斷於智障等。即次下結云。是故二障。不分見修等。明知。粗細唯約種子及習氣也。今章亦云。此教地上。但除習氣。此文通其二障。故引寶性論。云二種習氣。章釋中云。但有習氣。下問答中云。智障正使。亦已除故。依此等文義。明知初地粗細俱斷。二地已上。唯除習氣。故粗細言。不相違也。問若爾。何故玄記文。云餘分及習。答言餘分者。是智障習。言及習者。是煩惱習。為分二障習。立此異名也。問煩惱障習。亦地上除。何不名細。唯開智障。答煩惱障習名細何妨。然為分其二障習氣。是故且立別別稱也。次立後義者。智障一分。初地中斷。其細分者。地上漸斷。智障數量。粗細無邊。故於二處。頓漸斷之。但初地斷使種等者。惑障之全。及智障粗。不分見修。一時頓斷。故云爾也。縱未斷細分。不妨云雙斷。二障見修。既俱斷故。玄記既云餘分及習。文義炳然。難會通故雖有細分。利眾生事。無障疑故。細分智障。地地斷故。地上除習氣者。望初地中但斷種故。其末那惑結文。云正使俱盡者。初地之中。所應斷者。皆滅盡故。非唯惑障。亦斷智障。非但見惑智障。修惑粗分亦斷。故致盡言。彌勒問論。一切俱斷者。障利他惑。見修俱斷故。末邦惑種。名為粗者。建立名字。隨義不同。縱彼雖爾。今此事中。不可開故。此教地上。但除習者。此約末那相應惑。故末那種已斷。六識智障種。不可留者。此亦無妨。雖有六識相應惑種。盡末那惑。無所遮故。唯斷我執。非法執故。如彼始教。俱生煩惱。雖末那種。於地地中。斷其習故。依彼二種習氣。障者此言總相。言二種故。故知。但有等者。亦約末那惑。故下問答中。智障正使。亦已除者。此約粗分。不約細分。是故初地。但斷惑障之全及智障粗。二地已上。漸斷細分及諸習氣上各成其二義之意。問智障頓漸二斷。雖有二義。各立一義。互會違文。若有不棄二門。雙存二門義耶。答此教章中。雖有二意。文相始終。成立初地斷盡之義。探玄記中。一向成立初地唯斷粗分之義。是故依二文。各可存一義。此教斷惑分齊。可有二門故。不可唯取一義之門。會通一邊。失其一門。終教既有始終二門。此之二義。即成立此二門之意。豈可失其一門義乎。問云何始終二門意耶。答初地斷智障粗之義。是終教之初。順同始教智障地地漸斷義故。初地智障斷盡之義。即終教之終。順趣圓教一斷一切斷之義故。是故此教有二門也。約此二門。成前二義。各符文理。無有違矣。
    章故彌勒問經論云問曰若聲門人下。二引證。言先斷見道所斷煩惱等者。愚法教中。以八十一品隨眠。為修道所斷隨眠。九地各有九品惑。故聲聞三節斷修道惑。一欲界前六品盡。得二果故。二欲界下三品盡。得三果故。三上二界惑盡。證阿羅漢果故。言真如甘露法界者。二空真如。初地入心初。證見故。言見修道中一切煩惱等者。終教之中。無分見修。而今言見修者。雖不離分。言其體性。即當見修。始終二教惑。體同故。如起信中。智相相續。配當見修。執取計名。亦配見修。即此例也。復古中云。問終教自言正使習氣。何以引見修等惑為證耶。答但二教惑障。名字雖異。而惑體是同。故得為證。孔目使行稠林云。如是等文。並屬初教攝。今釋終教。何以引此。下文云義當熟教。分亦得通初教中直進教說（已上）第九地中。有十一稠林。其中使行稠林者。一切見修二障。諸惑等故。孔目第三。明使稠林。有六十一門煩惱。謂九結。五結。五下分結。五上分結。四結。四縛。三縛。七使。十使。九十八使。一百九十六使。六垢。十纏。是名十四類煩惱。又有二十九門煩惱類別。三漏。四倒。四流。四取。五蓋。五見。五慳。五心截。六愛。七流。四扼。八縵。六十二見。八種覺。百八煩惱。三不善根。三杭。三垢。三燒害。三箭。三所有。三惡行。三匱。三熱。三煩惱。三諍。三熾燃。三稠林。三拘礙。十無明。二十二無明。已上二十九門。煩惱類別此多分在小乘所說。亦通始教直進用之。又有局始教直進所說。如十無明。二十二無明等是也。又有終教十六門煩惱。謂煩惱所知二無明。惑智二無明。三障。四障。六蔽。八妄想。九煩惱五住地。十三煩惱（謂七見六著使）八倒。四謗。五散亂。二煩惱。三倒。十三妄想。八萬四千煩惱。此十六門。是終教義。上來十四類煩惱。若加大惑小惑。成十六類。二十九類煩惱。十六門煩惱。都合六十一門惑障。名為使行稠林體相。復古記主。指此等惑。舉使稠林。初教分齊。如孔目明。問此中斷惑。為唯局意識。總通六識耶。答正說意識。而兼五識。第六意識。發智斷惑。即前五識。相應諸惑。亦隨滅故。非別起斷。五識惑種無漏道。此同始教斷惑之相。上來明斷六識惑訖。
    章其末那煩惱下。二明斷末那惑。亦二。初直示。二引證。今初。問末那惑者。體性是何。答我癡我見我慢我愛。此四末那相應惑體。然我見為本。餘三俱起。問末那我見。人法中何。答末那我見。定是人執。非是法執法我見也。孔目一云。人言。在修道中。滅俱生我。末那俱生。並無明心煩惱。修道斷者。此義不然。末那一起相續。緣我不廢。因何得改境起其法執。若起法執。何名緣一類我塵（已上）釋曰。末那俱生。是煩惱障。言并無明心煩惱者。是法執所知障。是故末那具有俱生二障二執。彼明末那煩惱斷位。孔目師意。入見道時。斷盡末那四惑種子。其餘殘習。地上諸位。漸漸斷除。無始已來。習氣粗重。舉有人義。為破有人修道位中。斷末那惑種義。因此更破末那言有法執所知障。孔目師意。末那一起。一類相續。唯緣第八。執人我體。人執既恒相續轉起。無有法執應起之時。有人義意。末那既有人法二執。惑智二障。並是修惑故。修道中斷此等種。今破彼義。不許末那相應惑種。修道位斷。孔目師。判末那諸惑唯是俱生。非分別惑。故孔目一云。問末那何故唯是俱生。答末那不緣於外。緣義不緣名故。不得起分別我見。問論云。俱生我。修道斷。因何末那是俱生我。非修道斷。答俱生修道斷者。是寄位說。如初僧祇斷皮。第二僧祇斷肉。第三僧祇斷心。此可知也。今將分別俱生粗細之相。寄顯見修。非謂實斷（已上）此會修道所斷之說。末那惑中。智障有無。唯識論中。安慧護法。所立異義。破立委細彼第五云。此中有義。末那唯有煩惱障俱。聖教皆言三位無故。又說四惑恒相應故。又說為識雜染依故（已上）彼舉二師所說。此初師所說義。此即安惠論師等義。彼師意云。此識既是三位體無。此識俱時。唯有人執。無有法執。對法等說三位無故。若此俱有法執。應言三位有。言三位者。入滅定位。聖道現前位。無學果位也。此三位者。入人空觀。無有人執。故無末那。言說四惑相應者。顯揚第一說。四惑俱故。四惑即是煩惱障故。故無法執。不言淨位。有此識故。言說為識雜染依故者。攝論第一論本。不言為淨依故。無淨第七。法執第七。唯識次下。陳末那有法執非唯有人執故。此護法論師等義也。唯識論中。以護法為正義。廣破前師。建立自義。前始教宗。應依護法。今此終教。末那俱惑。初地入心。頓斷末那相應煩惱。此即斷滅末那惑種。言斷粗者。待對習氣。以此種子。名為粗分。餘殘習氣。即當細分。言後斷殘習者。初地入心。正斷種子。是無間道。次剎那心。是解脫道。解脫已後。住心出心。二地已上。漸漸斷習。乃至金剛。不同始教末那四惑。二障種子。金剛心位頓斷頓滅。又不同始教一切習氣。解脫道除。唯一剎那。
    章故無性攝論云下。二引證。亦二。初正證。二轉證。初中亦二。初引文。二釋成。今初。即出無性攝論第十。言轉染末那等者。第七末那。有覆無記。是有漏法。無始已來。恒時執我。今入初歡喜地之時。與六識惑。同時斷盡末那惑種。此時意識。轉成無漏。故第七識。亦轉成無漏。相應慧數。轉成妙智。此智即名平等性智。此時已斷第六相應二障種子故。其慧數即成妙觀察智體用。是故初地同一念時。轉有漏第六第七二識。成無漏識。轉二識相應慧數。成妙觀平等二智。問初地既轉二識二慧。即成妙觀平等二智。若爾。與彼佛果頓成圓鏡成事二智。有何差別。答圓鏡成事。佛果頓滿。初地所得。妙觀平等。隨分轉得。地地漸勝。佛果圓滿。問何故二智漸漸增勝。答入初地時。頓斷煩惱。及斷智障一分粗相。及末那種。是故初得妙觀平等。而未斷除煩惱習氣。智障細分。及諸習氣。末那習氣。故得一分。非是滿淨。由斷所應斷種子習等。地地漸增。習等盡時。斷德成滿。智德周備。言初現觀時者。是見道位。言先已證得者。入見道時。斷末那惑種。得平等性智。見其滅下所顯實理。故云證得。言修道位中轉復清淨者。初地住心已後。名修道故。是正除習位故。而見道中。解脫道時。其種之習。何無微薄。
    章解云轉淨者除習氣也下。二釋成。亦四。初釋成。言正使先斷者。釋成上文先已證得。二若言此是下。遮異。謂始教宗。真見道時。第六意識。入法空智。此時第七。亦成無漏。即平等性智。慧數成無漏故。此第六識法空智力。伏滅第七法執智障。不令生起。即得無漏。若第六識。出法空觀。第七法執。復更生起。故云暫伏。若許爾者。應言方斷。不應言轉淨故。三若依始教容如彼說者。約教。若始教大乘。至金剛心位。與餘諸障。同時頓斷。故初地已上。得平等智者。暫伏法執。後若出空觀。還成有漏。四是故當知此教地上下。結成。言此教地上但除習氣者。此唯約就末那煩惱習氣為定。不可濫涉第六相應智障習氣。彼習前段已成立故。
    章故寶性論云下。二轉證。亦二。初引論。二解云論釋地上下。解釋。摩訶薩言。皆目地上。如般若等。雖有言初發心菩薩。摩訶薩。此對小乘。雖是初心。言大有情。而正唯以初地已上。名摩訶薩。言無間生習氣者。二種習氣之隨一故。言二種習氣者。一無間生習氣。斷惑種已。次無間心。餘習生故。二前生習氣。未斷種前。無始已來。與種現俱。相從生起。現行氣分。必相從故。
    章問云何地上下。二釋妨。此問意云。二乘所期。必斷煩惱。自調自度。至此處故。終教地前。始教地上。為不墮二乘地。故留煩惱不斷。今此地上。已盡煩惱。恐同二乘。墮寂滅地。答中意云。地前位淺。始教地上。所說亦粗。終教地前。於所知障。不容應斷。故有此恐。故留不斷。此教地上。已斷智障。雖盡惑障。不墮二乘地。又智力勝故。設雖盡煩惱。而智業深勝故。不墮二乘。增益菩薩行。況斷智障。或多或少。高超小乘。成立大行。以頓出離聖者為喻。斷欲六品。喻煩惱盡。斷上界六品。喻斷智障。言若地前及始教等者。二教相對。陳淺深故。
    章又此教中下。二斷惑相狀。言智起惑滅者。智謂無漏正體智故。惑謂二障所斷結故。能斷智起。滅所斷惑。此間時分。念念生滅。有初中後。惑智前後。斷相須定。故此門來。地論二云。此智盡漏。為初智斷。為中為後。非初智斷。亦非中後。偈言非初非中後故。云何斷。如燈焰。非唯初中後。前中後取故。如是解脫（已上）非初中後者。相翻門故。前中後取故者。相續門故。非初中後者。經所說故。前中後取故者。論主所釋。二門融會。成斷障義。具如玄記等中所說。
    章又此教中煩惱等法下。三惑障體性。煩惱即菩提。生死即涅槃。惑性如故。無應斷者。智性如故。無斷惑者。如是等法。名能所斷。具如玄記並大疏。大鈔等明。上明約位滅惑門竟。

應長元年（辛亥）六月七日於東大寺戒壇院述之
華嚴宗沙門凝然春秋七十二
文化八年（辛未）初冬二十二日以嵯峨大覺寺藏本校之。
所憾非記主親書故未免有可疑耳
比丘典壽春秋五十四

五教章通路記卷第四十八（終）
五教章通路記卷第四十九

　　　　東大寺沙門凝然述
    　　　
　　　　　　
　　　　　　
　　　　　　

    從此已下。寄惑顯位。有十八門。寄顯斷故。諸教所說。以惑示位。種種異門。皆悉攝盡。然此諸門。亦有始終二教。所謂實斷實證之法。若望圓教。彼始終教。無非寄顯故通。然明始教所謂實斷證義。若望終教。亦是寄顯。未必實義。如是義門。諸教相望。寄顯約實。隨宜非一。
    章分惑智二障顯比證二位者。惑障是煩惱障。智障是所知障。比位是三賢位。證位是十地聖。煩惱障者。地前所應斷者。所知障者。地上所應斷故。
    章故梁攝論云地前漸除煩惱障等者。問終教大乘。地前斷煩惱障者。為是漸斷。為頓斷耶。答此斷惑相。出梁攝論第九。故彼文云。清淨位者。先於地前。漸除惑障。後登初地。漸除智障（已上）既言漸除惑障。似三賢間應漸斷除。然章主意。初住入心。頓斷惑障。而故留不斷。潤生攝化故。此即頓斷。非漸次斷。上文云。三賢位中。初即不墮二乘地。故於煩惱障。自在能斷（已上）既言初即。此即初住之初。即得不退。斷煩惱故。既言自在能斷。終教宗義。於煩惱等。不分見修。一具頓斷。何有漸斷少分之義。是故必定不分見修。初住之初。頓斷惑障。上文亦云。十解以上。名聖人。斷異生性障故。名聖人。是即斷分別煩惱故。得聖人名。不分見修故。修所斷煩惱。合斷。初住頓斷。終教宗義。而故留不斷。不取證故。問若爾。何故所引梁論。正言漸除。答此二障中。漸除惑障。非謂惑障漸漸斷除。先除惑障。故致漸言。然地前位。斷煩惱障。異說非一。漸頓不同。若依福成道基師者。初發心住。入心上時。斷煩惱障見惑種子。其修斷惑。故留不斷。二住已上。以修惑。為潤生受報。攝物利生。如是逕歷一大阿僧祇耶大劫。至第十迴向之最後身。九地修惑。各有九品。九九八十一品修惑。斷此各有無間解脫。修惑煩惱。總已斷盡然後即入初歡喜地。此時即與煩惱修惑一見。同斷十無明中第一無明。此即彼師攝論宗意。若釋論意。地前三賢。漸漸斷滅執取計名心中煩惱。異道基師等。所立義意也。問所引梁論。言地上漸除智障。若爾。此文智障漸斷。應非頓斷。論說明故。答此文不違頓斷之義。於二障中。先於地前。各斷惑障。後於初地。斷所知障。待先斷惑障。智障亦漸。言非謂智障地地漸地地漸斷。又一義云。既言地上漸除智障。此即證成智障漸斷。問若爾。惑障應漸漸除。言漸除故。答惑障地前先應除滅。智障地上。地地漸除。有何妨乎。
    章又云地前雖得人無我下。出彼第十三。文云。法無我是本。人無我是末。若得法無我。必先得人無我雖復先得。猶未清淨。以根本未除故。證法無我。後方得清淨。法無我境。能顯四德。故觀四境。得離八倒（已上）我執必依法執而起。法執是本。我執是末。有我執者。必具法執。有法執者。未必我執。二乘空人。而有法執。得法空者。必具人空。得人空者。未必法空。二乘人空。未獲法空故。雖得人空。而未得法空。人空未淨。不斷本故□彌勒問論。二乘拆伏煩惱者。即此意也。梁論第十云。先於十解。已通達人無我。今於初地。又通達法無我（已上）此文初住頓斷惑障故。通達人無我。初地通達法無我。二空圓備。人空極淨。
    章又云其人我執前十解中已除等者。梁論第七云。此人我執。前十解中。已滅除故。唯法我。未除故。顯入唯識方便（已上）前所引。第十一前於十解等文。亦此以意。
    章又仁王經云習種以上等者。彼經下卷云。善男子。其法師者。是習種性菩薩。乃至是定人者。入生空位。聖人性故（已上）習種性。初位不退故。名為定人。
    章本業經起信論亦同此說者。指事云。本業經未檢之（已上）然今檢云。彼經上卷。賢聖者字品中。入初住信發二十四願。說此願已云。佛子。住是住中。發大願已。過外一切凡夫。行十信者。令復修行無量功德。所謂十波羅蜜三空。無相。無願。無作空觀成就。即除我人主者眾生。漸捨諸見常樂我淨。三界繫縛無明漸破。伏斷一切業習故。厚集一切善法。八萬四千般若波羅蜜。一切諸法門。攝我心中。念念不去心（已上）既云除我人主者眾生漸捨諸見等。此即初發心住德行。此即初住。斷捨人執。即同梁論地前漸除煩惱障。初地已上。斷所知障。二障已滅。受變易身。不待勘經別文。彼經始終所設在茲（已上）有云。本業經下云。時諸大眾中。有百千天子。聞是法門。發初住心。捨凡夫法。修行伏忍。得入初住明觀法門（已上）發初住心。捨凡夫法。可為證也。言起信論者。彼論說三細六粗。其中執取計名。是煩障障。入初住時。即斷捨之。而故留不斷。潤生攝化。相續相者。初地所斷。即是法執所知障故。二地已上。斷相續等。此第一門。終教大乘。常途所談。斷障行相。
    章故梁攝論云初僧祇斷煩惱等者。出彼論第十一。彼文云。約除皮肉心三煩惱故。立三阿僧祇劫。第一劫阿僧祇。菩薩心未明利。方便未成。正懃猶劣。是故實經一大劫阿僧祇時。方便願行地。此位功行樂時符。第二大劫阿僧祇。若以功約時。應經九劫阿僧祇。由菩薩心用明利。方便已成。正勤又勝。經時雖少。得功行多。功超八大劫阿僧祇。正經第二一大劫阿僧祇。第三大劫阿僧祇。若以初行約時。應經二十一大劫阿僧祇。由菩薩智慧方便正勤最勝。經時轉少。功行彌多。功起二十大劫阿僧祇。正經第三一大劫阿僧祇（已上）初標由三煩惱。立三阿僧祇劫。次下次第解釋經三阿僧祇劫。初阿僧祇。無有超劫。後二大劫。次第說有增加超劫。隨位增昇。勤行勝故。問皮肉心者。其體是何。答指事引攝論云。若以此名分別內法。或增或減。壞正理立非理。名肉煩惱。若以此名分別外塵。起欲瞋等。名皮煩惱。若以此名分別一切世出世法差別。離前二分別。名心煩惱。是故一切煩惱。皆以分別為體。廣如彼說。恐繁不集（已上）釋曰。自心計度。起諸分別。攝盡邪執。立法成義。名肉煩惱。如肉在皮與骨中間。緣外五塵。起貪瞋等。名皮煩惱。即是一切現行煩惱。如皮在肉外故。分別世間出世差別。名心煩惱。此即髓腦。在肉之下。此三煩惱。從喻為名。總而言之。皮肉心言。不可定體。隨所斷處。無定相故。於十地中。地地三心。立皮等名。三祇如應皮肉心。初祇所伏。名皮煩惱。第二僧祇所斷名肉。第三僧祇所斷名心。十地三心。所斷諸惑。皆以種子。名三煩惱。初地入心。異生性障。住心出心。第六識中。俱生智障。二地三心。皆任運起智障種子。如是等也。
    章如梁攝論三十三僧祇中說等者。梁論十一云。有五種人。於三阿僧祇劫。修圓滿。或七阿僧祇劫。或三十三阿僧祇劫。何者為五人。行願行地人。滿一阿僧祇劫行。清淨意行人。行有相行人。行無相行人。於二地乃至七地。滿第二阿僧祇劫。從此後。無功用行人。乃至十地。滿第三阿僧祇劫（已上）此是釋論所牒。本論文也五種人者。一願禁行人。是地前四十心。二清淨意行人。是初地也。三行有相行人。是六地已前。四行無相行人。是第七地。五行無相行人。八地已上。本論文云。復次。云何三十三阿僧祇。方便地中。有三阿僧祇。一信行阿僧祇。二精進行阿僧祇。三趣向阿僧祇。於十地中。地地各三阿僧祇。謂入住出（已上）天親釋云。為除皮煩惱障。入初地。為除肉煩惱障。住初地。為除心煩惱障。出初地。何以故。地地菩薩。煩惱有三品。上品名皮。中品名肉。下品名心。上品者。下品道所破。中品者。中品道所破。下品者。上品道所破。乃至第十地。其義亦爾。約此三品故。各立三阿僧祇。是故異部。執有三十三阿僧祇（已上）此即十住已上。乃至第十地。總通數之。有三十三阿僧祇劫。問大乘常途所說劫數。多分三大阿僧祇劫。總為菩薩修行劫數。何故梁論。設三十三阿僧祇劫。答三乘大乘。所說劫數。始教必定三阿僧祇。終教二門。不定僧祇。是通異界。常途三祇。不異始教。梁論所設。大有三阿僧祇。七阿僧祇。三十三阿僧祇劫。然梁論宗。三祇為本。自餘七祇。三十三祇。唯三祇中。異門引立。與三僧祇。相當不違故。梁釋論云。第三十三阿僧祇。與前三阿僧祇亦等。無有短長。義如前釋（已上）言如前者。前七祇處。會同三祇。故上文云。論曰。復次云何七阿僧祇劫。釋曰。欲顯餘部別執故。言復次七阿僧祇劫時。與前三阿僧祇劫時為等。為有短長。此執等三阿僧祇劫。以有別義。開為七數（已上。廣設如彼釋論）今指彼文。與三祇劫。不相違故。三十三祇。亦是大乘異部論師。立此數量。故釋論云。有諸大乘師。欲顯行有下中上。欲顯為得未得方便。欲顯已得不失方便。欲顯已得不失增上方便。欲顯入住出三自在。故分阿僧祇。為三十三（已上）問三僧祇劫。七阿僧祇劫。三十三祇。其一劫量。分齊云何。答三祇劫量。是本劫量。七祇等量。皆以小劫。計僧祇量。梁釋論云。阿僧祇有二種。一謂阿僧祇劫。何以故。由此劫日夜半月月時行年雙等時不可數故。名阿僧祇劫。二謂劫阿僧祇。何以故。於此劫中。菩薩修行。若以劫為量此劫又不可數故。名劫阿僧祇。由前阿僧劫中時不可數。由復阿僧祇劫又不可數。經若干大劫阿僧祇。得無上菩提。今定三劫大阿僧祇。得無上菩提。不過不減（已上）三十三祇。以二種中。初劫為量。即當瑜伽法華論等所說。盡夜日時年少劫劫量數。此至阿僧祇。計三十三。其七劫量。準例可知。問梁論本釋。說三十三阿僧祇劫。然隋唐二論。同本異譯。而直無說三十三僧祇。故法相師。彈言。此方古德。以意加之。不許此義。今何引用彼論三十三阿僧祇。答大乘劫數。三大僧祇。根本所宗。菩薩所逕。然彼異部大乘論師。更以異門。立七阿僧祇。三十三祇。雖異部設。而攝論師。舉此濫用。以小劫等。數為僧祇。然彼不違常途三阿僧祇劫量。但隋唐譯。無此文者。梵本具闕。亦有異本。真諦三藏譯。有此文。本如見道前四方便。影似聲聞。列十信等。雖隋唐本無彼文言。梁釋是具。三十三祇。具是亦爾。隋唐二本。譯闕略本故。無此言。真諦三藏。豈私加之。何況經中。三十三祇所說有之。論正契之。本業經上。設十住等。三十心已云。佛子是三十心。入一乘信一乘因。法非近行。可得廣行大心。三阿僧祇劫。行伏道忍。方始滿足（已上）此以三賢時。分為三阿僧祇劫。最勝王經第五。依空滿願品。如意寂光耀天女菩薩。為大梵王等。設甚深法。會中有五十億菩薩苾芻。欲退大心。聞此深法。堅固滿願。更發大心。勝進迴向。善根不退。如說修行。九十大劫。當得解悟出離生死。佛為授記。汝諸苾芻。過三十阿僧祇劫。當得作佛。同時作佛。皆同一號。名願莊嚴門飾王。十尊具足。三十三祇。即十地間。約入住出。為三僧祇。爾時彼苾芻。居十迴向。迴向之終。既得此記。十地三心。各三祇故。即成三十阿僧祇劫。本業三賢名三僧祇。彼此合成三十三祇。
    章如地持云二障三處過謂地前地上及佛地者。彼論九云。如是十二住菩薩。三阿僧祇大劫。煩惱障分染污。彼三住。煩惱障分染污斷。歡喜住。惡趣煩惱分斷。增上中煩惱分。一切不行。無開發無相住。無生法忍。清淨相續。煩惱染污分。一切不行。最上菩薩住。一切煩惱習使障斷。入如來住。智障染污分。有三種。一者皮。二者膚。三者骨。歡喜住斷皮障。無開發無相住。斷膚障。如來住斷骨障。一切障清淨。於此三住。智障斷。餘住隨其次第。真實莊嚴（已上）此一段文。初示三度過煩惱障。後明三處過所知障。言三處者。初地。八地。佛地是也。於此三處。各過二障。地持論者。即瑜伽菩薩地舊譯本也。瑜伽地持所說意云。入初地時斷惑。惡趣之分別惑。及伏上中二品修惑。多分見惑。發起惡業。從多為論。故云惡趣。理實見惑。亦發善業。大乘宗意。一切發業。正是分別煩惱能故。初地入心。見惑斷種。修惑唯伏上心非斷。瑜伽三十八云。於極歡喜住中。一切惡趣。諸煩惱品。所有粗重。皆悉永斷。一切上中諸煩惱品。皆不現行（已上）此是初地斷伏煩惱障之相也。此煩惱者。俱生煩惱。第六識相應煩惱。初地已上。能頓伏盡故。第八地中。斷前所伏。任運起惑。上中二品。其中品惑。總不現行。瑜伽論云。於無加行。無功用。無相住中。一切能障。一向清淨。無生法忍。諸煩惱品。所有粗重。皆悉永斷。一切煩惱。皆不現行（已上）皆永斷者。斷上中故。皆不行者。伏下品故。慈恩法師。作此解也。舊本言略。唯云煩惱染污分一切不行。新本文言。義意分明。十地滿心。金剛定時。頓斷一切修惑種子。一往據文。八地斷惑。然據實義。但斷惑種體上。有其不調柔性。名斷粗重。非斷種體。玄奘三藏作如是解故諸修惑。十地唯伏。不斷種子。至金剛心。頓斷其種。上是煩惱三處過也。言所知障三處過者。即是初地。八地。佛果。如次除斷皮膚骨障。亦名皮肉心。新名皮膚實。三粗重此三處過。俱斷種子。次第微細故。皮等前煩惱中。言最上菩薩住。據金剛心。舉無間道。今智障中。如來住者。約解脫道。習永除故。地持論意。所說如是。如是成義。即法相宗。常途所談。不違彼意。論煩惱障。成立八地斷種義者。唯是寄顯。非是實義。八地初心。永伏煩惱習氣。地地與智障習。解脫道時。一時除盡。是故還成本宗實義。
    章如金光明經說依諸伏道起事心盡等者。彼經三身品中。有七復次。說三所由。此據七卷金光明經。于後義淨三藏來。同本譯成十卷。名金光明最勝王經。言伏道是地前者。地前賢位。未得無漏。故唯伏滅煩惱種子。應生現行。力用功能。不令生現惑。名伏煩惱。地前有漏對治道力。皆有如是伏滅功能。言起事心是第六識者。第六意識。向外緣境。事類森羅。隨境分別。一切煩惱。隨煩惱等。心所相應道行。別境相應染污。分別計度。相續不息。如是粗強種種染心。地前諸位。修對治道。伏滅制斷。此隨事等。了別染污。專障此身隨類作事。伏滅此故。至佛果位。感得化身。言法斷道是地上依根本心是末那等者。初地已上。得無漏智。正斷種子。即是真實斷道法體故。云法斷道。根本心者。是第八識。諸識本故。故此第八。名為本識。其第七識。本識為所依根住在。言依緣者。此末那識。依賴耶住。還緣賴耶。計我我故。末那相應四種煩惱。初地見道。以無漏智。斷其種子。二地已上。地地漸次。斷其習氣。故至佛果。得成應身。問其第六識相應二障。何位何時。斷種子等。
    答此寄顯門。似於地前斷此。感成如來化身。而彼伏道。非是種斷。而實地上隨應。地地漸斷智障。俱生煩惱。金剛心斷。若順法相。初地已上。由第六法空智觀。伏末那二執。成法空無漏。非是斷盡末那惑種。今轉約就此宗終教。初地見道斷末那惑種。言勝拔是金剛位者。金剛心位。是因位最上勝。拔出二障根種。究竟處故。此時一切二障種子。一時頓滅。異熟賴耶。有漏雜染。極至此時。次剎那時。是解脫道。佛果初念。諸惑習氣。諸有漏法。異熟執等。乘捨除盡。若轉約就終教意者。根本無明。極細智障。賴耶相應。因位最極。無漏勝拔道。斷盡此障。證得法身。攝大乘說。轉去藏識。證得法身。轉識得智。轉第八識。得圓鏡智故。此是唯識佛地五法。三身相攝之中。一師所立。此三道三身義。慈恩義林三身章中。引用金光七復次說。此三道義解釋。異此有人之義。此有人義。順始教宗。轉約終教義。亦如上可知。
    章能解者是所執性但應知解故等者。遍計所執。體性都無。本來無有。既無體性。何是可斷。知解無體。即悟所執。不同染分依他可斷。言染分依他性應斷滅故者。有漏雜染。名染分依他。諸根本煩惱。隨煩惱等。是染依他。伏斷正斷此諸惑種。即得轉依極妙果故。言在纏真如修令淨故者。伏斷除滅煩惱障習。顯證本有真淨理故。圓成實性。在惑纏中名性淨法身。開顯纏裹。名修成法身。
    章八寄四障以顯四位等者。此四障。四位。四行等相。一經之中。未必皆說。數部經論。合成為言。無上依經。說闡提等四障。信樂等四行等。佛性論中。亦說常樂我淨。四德波羅蜜因果。仁王經說金銀等四轉王報。彼此經論。和合織成地前四位。佛性論中。說佛子四義。文義不難。不具科釋。
    章第二以四障習寄顯地上四位等者。此合無上依經。佛性論。梁攝論文。織成為四。問大乘光明等。四種三昧。為實局地上四位耶。為當不爾耶。答此既寄顯。未必定然。定賓律師飾宗記云。次新地上復修四定。亦如唯識第八卷說。一大乘光明定。謂此能發照了大乘理教行果智光明故。二集福王定。謂此自在。集無邊福。如王勢力。無雙故。三賢守定。謂此能守世出世間賢善法故。四健行定。謂佛菩薩。大健有情之所行故。西明法師云。此之四定。若辨位地。未見誠文。舊諸師說。初之四地。名大乘光明。五六七地。名集福王。八九十地。名為賢守。金剛菩薩。及諸如來。名健行定。今詳不然。如唯識論。於十地中。漸修十度。復修三學。以攝十度。此之四定。即是定學。定學即是靜慮度攝。靜慮既在第五地修。明知。四定在第五地。然彼論中。四門。三攝。一自性攝。謂以戒學。唯攝戒度。定攝靜慮。慧攝後五（謂般若方便願力智也）二助伴攝。三與十度。皆具相攝。三隨用攝。戒攝前三。定攝靜慮。慧攝後五。三皆攝進。四隨顯攝。戒攝前四。定攝靜慮。慧攝後五。準彼自性及隨顯門。此之四定。局定局在五地。若隨用門。通前五地。若助伴門。即通十地。論甚分明。何因不見。良由五地名極難勝。真俗二諦。行相相違。一智雙證。極難勝故。故此四定。為此智依（已上）此中引舊師。與今章主。一地退進。分四定。是同。此即飾宗記主所判。若依章主。唯是寄顯。非是實義。論其實義。應如飾宗。問因緣等。四種變易。其相云何。此四理實成四種耶。答四種變易。依名明義。初二因緣。後二報果。所以然者。因謂無漏業。因即緣故。立因緣名。方便謂無明住地。不了無相故。菩提眾生謂為實有。緣彼發願。然論其體。四種生死。皆是果報。故名生死。而初約因立果報名。第二約緣以目果報。第三有有。正就果報當體為目。有是有為。無常。都名念念無常。故名有有。言無有者。目最後念。此後無有復生死故。初二為因。後二果體。如初地菩薩。初二為因緣。受變易身。經二大阿僧祇劫。具歷十地。今此如是具經十地。是變易報。今章主意。始終皆報。初二約因及以緣故。既是寄顯。非實義故。法相燈師。不許四種變易配對十地。今既寄顯故。無所違實義。十地皆果報故。
    章又此四中初二通二障等者。闡提。我報通二章故。畏苦緣覺捨悲。名為後二。不通煩惱。言正使地前除等者。此證智障頓斷之義。地前除是。故留不斷。約應斷盡。言地前除。十地之間。唯除習氣。
    章解云及因者煩惱障種子等者。種子名因者。種子即是親因緣故。無明習氣。名智障種子者。習氣名言。通種子及餘習。恒續緣慮。練習氣分。熏起成種。是故種子。名為習氣。問何故三地終心。鄰近四地。斷盡二障修惑。答已前三地。相同世間。四地已上。寄在出世故。三地終心。將入四地。斷盡二障正使種子。出世已後。唯除習氣。言上來多約終教說者。上來諸說。少分通始教故。云多分終教。且如此第九門。三地終心。斷盡二障種子。進非始教。始教金剛斷煩惱故。退非終教。終教初地盡煩惱故。而三地盡二障。故越始教。即是終教大乘意致。
    章解云以三地終心位得上界定等者。第三地中。得四禪八定。得定軌則。亦斷下地惑。得次上地定。斷欲界惑。得初禪定。離初禪染。得二禪定。乃至離無所有處欲。得非想定。欲色二界。名有色界。約處立名。斷有色界煩惱。名斷色煩惱。離無色界染。名離心煩惱。無色界報。唯有心識。無五根等。故約處立名。號斷心煩惱。四地已去。捨離三界色心煩惱。色習配對地位。次第漸細。相狀易知。
    章故本業經云七地以還等者。出彼經上卷。七地已前。未自在位。三界色心。二界煩惱已滅及二惑習並果報滅。八地已上。色習無明。心習無明。二習無明。漸次滅盡。顯示自在未自在位。
    章十二依三無性論寄滅二性等者。見道位中。滅分別性。分別性者。遍計所執。當情現相。體性都無。人見道時。以無漏智。知體本無。名棄所執。故云不得。依他滅者。是染分依他。煩惱染污性故。
    章十三依雜集等論以分別俱生二種煩惱等者。文中為二。初標顯。二何以得知下。解釋。亦二。初寄顯義。二如實義。初中亦二。初問。二如分別我見下。答。亦二。初明見惑。二明修惑。初中亦二。初立理。二是故當知下。結成。初中亦二。初舉我見。言妄計即蘊離蘊我者。計五蘊與我是一非異。名即蘊我。謂色即是我。乃至識即是我。若我大。色亦大。色小我亦小。乃至識蘊大小皆爾。計五蘊與我是異非一。名離蘊我。我大色小。色大我小等。等言等取非即非離。我體與蘊非即非離。異前即離兩邊。唯識第一。舉所執我。出此三種。彼論亦出三種我見。一者執。我體常。周遍。量同虛空。隨緣造業。受苦樂故。二者執。我其體雖常。而量不定。隨身大小。有卷舒故。三者執。我體常。一至細如一極微。潛轉身中。作事業故（一者已下唯識全文）二如佛弟子雖居凡位下。難破。亦二。初約入見道。二若言雖無現行下。約資加位。佛法行人。雖未至聖位。信無我理。不起我見。雖未至得資糧加行。必住無我人空信解。
    章又以任運所起煩惱下。二修惑。已前雖無定相見惑。為顯見道無我真理。寄見道位。斷此顯理。今此中意。雖無定相任運煩惱。寄修道位。斷此證果。見惑障理。一具斷已。理性顯了。是故喻之以彼石焉。修惑迷事。斷一品已。餘殘森起。品類眾多。如絕藕絲。此即粗細品數多故。是故寄修漸漸斷滅。證後三果。待對見道一具迷理。是故修惑微細難斷。
    章如實義者下。二如實義。亦二。初顯示義理。言如實義者。□亦住正理。建立義者。今指終教所設宗義。立此義理者。名如實義者。此義意致。非是別有見修二惑。唯是一箇煩惱所知。而有粗細理事差別。是故先斷粗。後斷細惑。由此有立見修道名。非是惑體定相令然。二如末那煩惱通二位斷下。引證成義。末那煩惱。始教宗義。唯是俱生四惑而已。今此終教如實義者。唯以粗細。寄見修斷。入見之時。斷末那種。修道之位。斷餘殘習。無相論中。建立八識。梨耶為第一。末那為第二。言執識者。是自末那。此識專執我故。相應法者。無明我人貪慢四惑。心王緣第八相應慧數。正起我見。至羅漢位者。金剛心時。斷最後習。極細微習。解脫道盡。見道十六心時。與意識惑。合斷末那相應惑種。其餘殘習。修道斷盡。言無性攝論者。入見道時。轉染末那。得平等性智等。如前已明。不同始教三乘聖者。金剛心時。方斷末那諸惑種子。
    章謂十解等除邪師等者。十住除邪師所起煩惱。十行除邪教所起。十迴向除邪思惟自審思察分別煩惱。此即漸次深細計度。是故伏除。如是次第。
    章又以邪師邪教所起寄資糧位伏等者。資糧位中。有四十心。四位通伏邪師邪教。漸次深勝。伏道進修。或十信。十解。伏邪師所起惑。十行。迴向。伏邪教所起惑。隨義思準。十迴向後。別修四善根。為見道近加行。此時即伏邪思惟惑。此是頓伏。前資糧位。唯是漸次。
    章十五說於俱生內六七識惑等者。七地已前。第六生空及法空觀。常有出入。第六地中。多分無相。少分有相。第七地中。是純無相。而入無相。有加行心。七地已前。出生空時。六七二識。皆有漏心。故末那四惑及意識惑。即有現行。八地已上。俱生煩惱。永伏不起。第六生空。恒相續故。今無漏者。第六生空故。第七惑人執不起。不遮法執。第七法執。不違第六生空觀故。此寄有功無功為言。故有寄言。顯非實斷。
    章十六又以六識煩惱寄至四地等者。此意說云。第六識俱生煩惱障。至第四地。伏滅除盡。此即初二三地。頓伏三界。漸伏九品。至第四地。伏俱生身見。此即九地各有九品。於第七地。伏末那煩惱。八地已上。唯有所知障。指事釋此。具引瑜伽第七十八。解深密經□□□。等。三隨眠配此而明。然彼羸劣隨眠。六七二地所伏所除。即第六識第九品惑。貪瞋等及我見。後四五念已後所起。微細煩惱。非是第七識中煩惱。
    章以十一無明者即十地及金剛心所斷。十一重所知障等。異生性障。邪行障等也。
    章以二十二無明寄以顯之者。即前十地及金剛心所斷。十一重障。各開二愚及其粗重。通成二十二愚。愚即無明。多是所知障故。然初異生性障中。有分別二障。煩惱障在中故。金剛所斷。具有六七識中。二障等。自餘純是所知障故。二十二愚者。初地二愚。一執著我法愚。二惡趣雜染愚。第二地二愚者。一微細誤犯愚。二種種業趣愚。第三地二愚者。一欲貪愚。二圓滿聞持陀羅尼愚。第四地二愚者。一等至愛愚。二法愛愚。第五地二愚者。一純作意皆生死愚。二純作意向涅槃愚。第六地二愚者。一現觀察行流轉愚。二相多現行愚。第七地二愚者。一細相現行愚。二純作意求無相愚。第八地二愚者。一於無相作功用愚。二於相自在愚。第九地二愚者。一於無量所說法無量名句字後後慧辨陀羅尼自在愚。二辨才自在愚。第十地二愚者。一大神通愚。二悟入微細祕密愚。佛地二愚者。一於一切所知境極微細者愚。二極微細礙愚。此十地二愚。各有一粗重。即十種粗重也。
    章為護十地故為令眾生於十地中等者。十地證位。甚深廣大。邊量難測分齊難說。是故如來託種種門。設十地地法。或寄三學。或託五乘。或施戒修等。或十波羅蜜。明其分量。定彼涯限。為令人不起證悟慢執故。令人易悟了知分位。若不爾者。於十地法。以淺為深。以深為淺。故立此門。定位淺深。上來十八門。寄顯斷惑竟。
    章若依圓教一切煩惱不可設其體性等者。圓教之法。一切法門。不分別相。不事小徑。唯是一聚一段一具。而是無盡周遍無際。且如煩惱。小眾教中。唯談煩惱障分。不明所知障相。始教大乘。於二障中。各開分別俱生二門。二門各分現行種子習氣三種。現行種子。合名正使。總名正使習氣二種。終教大乘。不分分別俱生二門。唯安正使習氣二門。或立現行種子習氣。頓教離言絕想法門。不可言論一異等故。今別教宗。不分二障差別不同。不開正使習氣等別。既不分異類。故不論體相。唯約功能。顯惑障相。以障法義為惑能故。所障法義。圓融無礙。故能障惑。亦一即多。是故斷時。一斷多斷。證亦一成多成。亦一多皆是染淨一具一聚。普賢行品一障一切障。小相品一斷一切斷。恐繁厭。自下文相易見恐繁。

五教章通路記卷第四十九（終）
五教章通路記卷第五十

　　　　東大寺沙門凝然述
      　　
　　　　　　
　　　　　　
　　　　　　

    自下第七二乘迴心義。
    已前修行斷惑等相。各隨自乘。至其果實。菩薩行果。皆就頓悟。然二乘人。窮終所歸。唯在佛果無上菩提。故終棄捨二乘心果。迴入一乘。趣向佛果。此義未陳。故今明之。
    章一或一切二乘皆無迴心以更無餘求故者。愚法小乘教中二乘。斷惑證果。乃至無學灰身滅智。住無餘依涅槃界中。如太虛空。生無餘求故。遂歸寂滅。不還生。豈有迴乎。所言餘求者。聲聞門獨覺。於自乘果。以為至極。無心志求大菩提果。是故二乘。一向不迴。楞伽心玄。述小乘云。一切二乘。總不成佛（已上）最初發心。趣求要期。唯在無餘依般涅槃界中。其期已至。住寂滅處。是故此外無復餘求。問如薩婆多。聲聞暖頂。容轉成佛。若得忍位。無成佛理。菩薩利物。往惡趣故。彼已入忍。得不退故。故聲聞入暖頂忍。容轉成。彼部行獨覺。若麟角喻。與佛世尊。於暖等位。性心無轉。此之二人。始終暖位。一座成覺。故無容轉。若轉聲聞順解脫分。即起獨覺及佛順脫。若轉獨覺解脫分。即起聲聞及佛脫分。若起大覺順脫分已。定不可轉。極猛利故。此乃愚法宗中。即有二乘成佛之事。豈非即是許迴心耶。答二乘迴心向大義者。是二乘道。權方便故。捨小向大。今薩婆多。唯是三乘。轉根之事。非是迴心向大義門。問曇無德宗。四分律中。沓婆羅漢。厭無覺果。為非牢法即為惡僧知事之人。此即迴心向大。興法利生之義。南山律師。如此已判。何云小教無迴心耶。答彼即南山判四分律。以為分通大乘之宗。故約大乘。成迴心義。非是小宗當教分量。況餘諸師。不許四分通大之義。唯是小乘半教分。由此義故。沓婆知事□□□昔願力故。佛差之非是迴心向大之義。故無相違。
    問愚法小乘。分別部中。建立一切皆成佛義。豈無二乘迴心事耶。答彼是猥取大乘之義。非是小乘當教之義。小乘當教實義相者。唯毘曇等所談而已。
    章二或一切皆迴心下。文中分二。初直示。二問答。初中亦二。初標顯所以。二是故一切無不迴心下。釋成約教。今初。言一切皆迴心者。二乘有二。一者定姓。唯具二乘種姓。無菩薩種姓故。菩薩姓者。即佛種姓。因果為異。於中或有唯聲聞姓無解緣覺姓。或有唯緣覺姓。無聲聞姓。或有雙具二乘姓者。此亦名不定姓。而隨定性。不成佛故。二不定姓。非唯一姓。亦具餘故。於中有三。或有具聲聞菩薩二性。或有具緣覺菩薩二性。或有具足聲聞緣覺菩薩。三乘種性。此三類不定。後皆成佛果。三類皆具佛種性故。始教大乘。唯許不定種姓成佛。不許定姓二乘迴心。今言一切迴心者。定姓不定姓。一切皆迴心。非唯不定姓。迴心成佛故。此是總標迴心分齊。言悉有佛姓力下。具顯所以。若作問答。問何故一切二乘迴心。不定姓者。既性不定。具菩薩姓。有佛種故。後心迴心。修行成佛。定姓二乘。無菩薩姓。由何迴心。修行成佛。答總而言之。一切二乘。皆悉迴心。無有所遺。不定種姓。是故教隨淺故。謂無佛種。不許迴心。今是機熟。教深奧故。有四所以故。皆迴心。一言悉有佛性力為內證熏因故者。一切眾生。皆有本覺真如常住佛性。定性二乘。亦有本覺。此本覺性。在自心中。為內熏因。待外眾緣。應和合故。真如佛性。周遍微通。自休明淨。熏起發動。令人發生大道意故。二如來大悲力外緣不捨故者。定性二乘。小執深入。此世不迴。必入涅槃。如來觀見彼根已熟。大悲加被。為增上緣。為彼說法。令迴入大。三根本無明猶未盡故者。總而言之。二乘未斷彼所知障。唯斷煩惱。離分段死。以此為極。別而言之。根本無明。由此無明。蔽覆本覺。由此無明。生起三細六粗妄執。二乘唯斷六粗之中。執取計名。三界煩惱。相續已上。不能斷滅。法華經云。但離虛妄。名為解脫。其實未得一切解脫。離虛妄者。斷煩惱障。離分段故。一切解脫者。斷所知障。離變易故。今根本無明者。即指三細已前根本無明住地。三細六粗。從此無明住地。變起故。既未斷彼根本無明。雖謂起入無餘涅槃。而微細品變易生死。及無明等。起現前。是故生心。迴向大乘。四小乘涅槃不究竟故者。若此涅槃。究竟滅者。不可有其生心受身。但離分段。名寂滅故。變易生死。不可受故。小涅槃。非是究竟。是故無餘劫限。醉醒還生心識。迴小入大。斷除。二空所顯真如法界。為實涅槃。二乘未至法空理處。故其涅槃。是不究竟。是名四因。故必迴心向大成佛義。唯約定性二乘。
    章問如瑜伽顯揚論說下。二問答。亦二。初無餘還生所因。二無餘還生時分。初中亦二。初問。後答。今初。言諸識成就不成就四句者。瑜伽出第五十一。顯揚出第十七。且顯揚論云。問若成就阿賴耶識。亦成就轉識耶。說成就轉識。亦成就阿賴耶識耶。答此應為四句。謂或成就阿賴耶識非轉識。謂無心睡眠者。無心悶絕者。入無想定者。入滅盡定者。生無想天者。或有成就轉識。非阿賴耶識。謂住有心位。阿羅漢。獨覺。不退轉菩薩。及與如來。或有俱成就。謂所餘住有心位者。或有俱不成就。謂阿羅漢。獨覺。不退轉菩薩。及與如來入滅盡定。若處無餘依涅槃界（已上）述曰。此四句者。阿賴耶識。與六轉識。相對作句。非第七識。第七未配。雖名轉識。非異熟法。常恒無間。為第八根。置而不論。第一句者。五位無心。無六識故。第二句者。此有心位四聖。第八賴耶。名不第八我愛所執識。故不名阿賴耶。唯名異熟識。名種持識。佛果更棄異熟識名。異熟有漏法。至金剛心位。佛果初念。捨異熟故。不退菩薩者。八地已上菩薩。第三句者。謂除前四聖。聲聞。獨覺有覺之位。七地已前菩薩。有心之位。有阿賴耶我變執前故。六識皆有。名俱成就。第四句者。四聖滅定。滅六轉識。第八即捨賴耶名故。言若處無餘依涅槃界者。是二乘入無餘涅槃時。今此問難。即取第四句中。此事定性二乘。歸此處故。本轉四句。瑜伽所說。文言少異。義意全同。
    章答彼諸論依始教門下。二答。亦二。初始教引小。二終教就實。今初。先明賴耶斷滅所由。引小乘教故者。小乘唯知六識分齊。不知具有七八二識。縱得阿賴耶名。不能知其實體。唯謂為貪煩惱執著處。是名阿賴耶變樂。但謂三世總別所執著處。是名賴耶。若言賴耶從真性起。真如為體者。小乘難信。是故建立異熟賴耶。為第八識。以此即為諸法總體。從賴耶種。諸法生起。既是事法。念念生滅。行相雖細。而是事相。非真性生起。故云粗顯。事相識故。終有滅盡。又為順小乘故下。後明涅槃究竟所以。小乘教中。三乘涅槃。皆許究竟。始教引彼。隨許實滅。
    章今終教中就實而說下。二終教就實。初明梨耶不實所由。翻始教初意。根本無明。發蔽覆本覺。本覺與無明和合。成梨耶。彼二乘人。未斷無明。未證本覺。唯居執取計名滅處。故二乘人。謂入涅槃。而梨耶心識。恒在不滅。次又由於彼無斷證故下。明涅槃非實所以。翻上後所由故。斷盡無明。證窮本覺。為實涅槃。二乘名爾。故為非實。言化城同前者。是法華經。化城喻品意。彼品中說。譬如商主將道眾人。為取珍寶。□遇嶮難往到寶所。途路遠有五百由旬。所將商眾。疲□□便不得進前。□主方便。三百由旬。化作一城。中令止息。然後勸勵。令到二百由旬寶所。如來方便。施設三乘。說二乘涅槃。令二乘蘇息。然後令至佛果寶所。化城非實。二乘涅槃。非實滅故。佛地涅槃。是真究竟。無上佛果。萬德寶所。所歸極故。今此意云。若二乘涅槃。是究竟滅者。喻之化城。無道理故。故云應便有失。三指上四因。為還生所以。問此答釋中。既有四因中所由。何故更言由上四因。答此中答釋。唯有四因中二。是自相當故爾。今是一具指上四因。雖指四因。而意在最初之二因。謂佛性內熏。與佛悲外緣也。
    章問如生心迴向時下。二無餘還生時分。亦二。初問。二答。亦二。初標示。定姓趣寂。根有利鈍。而而定不定性。望大乘法。明利鈍者。不定性者是利。此世必迴利故。定姓是鈍。不能此世迴心向大。必入無餘涅槃界中。劫限滿足。生心向大。而於此中。亦有利鈍。故有八萬六萬等劫。二遲者逕劫乃起下。隨釋。亦二。初極遲。二極疾。初中亦二。初正明。二上來明遲者一句。總結。初中亦二。初總判。二別說。今初。言遲者逕劫乃起者。總通言劫。於此劫中。具有一劫二劫三劫乃至百劫千劫萬劫二萬四萬六萬八萬劫等。總通都合。以言逕劫。言故楞伽云樂著三昧耶樂者。此明定姓二乘。入無餘依涅槃。此無餘成名三昧樂。三昧是定。入此深定。湛然凝寂。無身勞種意憂惱。故名為樂。指事云。問此三昧樂。九次第定中。為是何定。答寶云。此定於前三時教。八萬四千法門之中。名二乘涅槃。非諸定攝。後時教意。此是內身修行法中。別有一種三昧。滅分段身。非八解脫。滅盡總定攝。所以得知。前教說滅異熟識入此三昧。故瑜伽八十云。問住何等心。於無餘依般涅槃界。當般涅槃。答於一切相。不復思惟。真無相界。漸入滅定。滅轉識等。次異熟識捨所依止。由異熟識無有取故。依轉識等。不復得生。唯餘清淨無為。離垢真法界在。當楞伽經。滅諸根。不取未來境界。實是三昧樂。二乘謂為涅槃。即是四十年前說為涅槃。後時說為三昧。而有變易生死。故知。非滅定也。又滅定唯滅轉識。不滅依身。此滅有身及心故。不用也（已上）此指事主。壽靈法師。具引法最法師所造。一乘佛性論文也。彼寶法師。立五時教。通攝一代大小諸教。一小教乘。二般若教。三深密教。四法華教。五涅槃教。此即小乘。大乘。三乘。一乘。佛性教也。言前教者。深密已前三教也。言後教者。法華涅槃。教也。分段身滅。不受後有。別有界外變易報起。小乘望聖者。不知變易。唯謂分段滅無上處。執為涅槃。第三時教。亦許此義。故說定姓二乘實有滅無之處。許定姓人趣寂之義。後教一乘。佛姓等宗。分段滅無。非是涅槃。唯滅身心惱擾之處。有三昧定樂。彼師所說義相如是。今此章主賢首大師。二乘無餘判為滅定。起信疏上云。當知定是二乘自位無餘依中。大乘說彼。有三種故。然彼二乘。既不能知此三餘故。是故化燒分段身。入無餘依。法爾皆有變易報殘。而彼不知。謂為涅槃。而實但是未燒身前。期以滅智所得滅定。法華論云。方便令入涅槃城故。涅槃城者。諸禪三昧城。過彼城已。今入大般涅槃城故。解云。以此當知。二乘無餘。體唯滅定。亦通方便。故云諸禪也。由彼二乘根有利鈍。滅定防心種。有強弱。是故在定。極逕八萬乃至一念（已上）述曰。有煩惱所知二障。有有漏無漏（因位無漏）諸業。有分段變易二種生死。斷捨此三。感成佛果。二乘趣道。先斷煩惱。先滅有漏業。先捨分段身。未斷所知障無明住地。未棄因位有分別無漏業。未捨變易報。是名三餘。以煩惱有業分段餘殘故。不定二乘。此世迴心。為棄此三餘故。定姓二乘。入無餘滅。其無餘中。有此三餘。既捨分段故。變易報任運生起。是報餘故。有所知障。是煩惱餘故。有無漏有分別業。是業餘故。二乘無學。不知有三餘。僅滅分段粗身。其滅無之處。謂為涅槃。而就實義。定其體性。是滅盡定。所以然者。欲入滅時。深作要期。身智都滅。令無遺餘。由此要期。化火焚身。滅心泯智。此即暫滅粗身粗智。不全生起。前要期時。熏滅身心。誓期種子。其滅心種。即二十二。遍行五數。別境五種。善十一種。同時心王。即意識故。即如滅盡定滅心種子體。滅心種子。極鈍根者。八萬劫間。彼種防心。不令生起。次利根者。六萬防四萬二萬十千劫間。如是防心。隨利鈍故。隨其利鈍。滅心種子。強弱差別。防心不生。期滿已。心識還生。要誓期限。滿故盡故。問常途滅定要期滿足。滅心種子防心無力。是故出定。此無餘滅。無出定期。永無身智。如大空故。云何防心期限滿足。如出滅定。得還生心。答無餘還生。非作出期。期滿生心。雖永都絕。有本覺故。有梨耶故。隨根利鈍。樂心醒然後生心。即是任執晴心王。不同滅定期限盡。問滅定生心。無餘還生。有差別。答常途滅定。期滿心生。定是分段中。心識生起。無餘還生。變易身中。心識生起。出滅盡定。唯是分段身中心出問無餘還生。八識中何。答無餘涅槃。劫滿心生。六識心生。其第八識。分段身上。異熟業□果報心識。心識永已滅盡。不得生起。分段心智。都滅之時。本有微細。變易梨耶。顯現生起。是名變易生死報體。以此報體。□八萬劫等。此即本覺無明。細和合梨耶。微細生滅。變隨□劫滿心生。即前六識。此亦變易身中變現。問無餘還生。為唯生心。亦生無□色身相耶。答分段報身。永滅不生。無餘還生。唯心生起。而亦變生變易色蘊。此即變易細色身上。變現粗色。非實變易意生身故。問二乘無餘。賢首尊者。判為滅定。與常途說。滅受想定。有何差別。答常途九次第定。及八解脫中。滅盡定。唯滅六識。不滅七八二識。此二恒轉。還生心故。隨前要期誓約分限滿。已出故。今二乘無餘滅。身心都滅。永無出期。小乘六識。永滅無所遺。始教大乘。八識都滅。本轉二識。俱不成就。此句轉識更加末那。八識都盡。無有遺故。雖無生心。要期執醒心生。此即任運已滅心生。問滅定。無餘。既有此別。何故判言體唯滅定。答委細論之。雖有差別。滅心大途。彼此無別。釋類是一。故判之言體唯滅定。又入涅槃時。必入滅定。是為所依。是進緣故。入滅定時。必入八定。四禪八定。通遍入故。法華論言。諸禪三昧城。過彼城已。合入大般涅槃城。故釋家判言。亦通方便故。云諸禪（已上）滅盡定方便者。六反調練。然後入定。即於八定。有順逆故。順入。逆入。順逆入。順超。逆超。順逆超。是名六反。或入八定。於非想地。漸次微心。次微微心。次入滅定。都滅心識。是滅定體。此時未滅六七二識。滅定為依。即滅及身滅智。無餘涅槃。問寶師所判。與香象所判。滅定無餘。有何差別。答寶師所判。後時教中。說為三昧。而有變易故。非滅定。滅定唯滅轉識。不滅依身。無餘具滅有身及心。故彼此異。賢首既言體唯滅定。大途同故。理實細尋。亦是不同。不同之義。還同寶師。言安住無漏界者。二乘入滅之處。是煩惱有漏滅無之處。清淨寂靜。無有妄染。名無漏界。無有別處。唯清虛故。此就小乘及以始教所談為言。若約終教。二乘入滅。無餘之處。別有淨土。如智論說。有妙淨土。出過三界。諸阿羅漢。當生其中。此是二乘入寂之處。大乘見之。居化淨土。諸漏已盡。諸有法不受後有。入滅之處。名無漏界。雖化淨土。而非三界。是故智論言出三界入寂二乘。皆居此土。言無有究竟趣者。二乘涅槃。方便施設。非實涅槃。但種離三界。名為解脫。非一切脫。是故言無有究竟趣。不能趣向無上菩提。故云無究竟趣。言亦復不退還者。不趣佛果。亦不還三界。居二界中間。光宅法師等。名中間生死者。無究竟趣故。非真界外。斷煩惱正使故。為出三界。名不退還。有習氣故。名中間生死也。中間生死。即分段攝。言得諸三昧身者。無餘界中。所受微細變身故。於分段苦。得滅定故。三昧身者。微細變易身故。約心即名三昧樂故。梨耶變易。非是樂受。得分段苦上。名為樂。言乃至劫不覺者。此總兼攝多劫等量。一劫已前。少時分濟。亦乃至攝。言譬如昏醉人者。譬無漏界寂滅之人。入滅之間。微細梨耶。生滅遷流。無有六識。如酒醉故。言酒消然後覺者。無餘滅中。劫數滿足。方生心故。如醒悟人。言彼覺法界亦然者。此合法體。寂界劫滿。多生心識。爾時諸佛及菩薩等。於彼人所。說一乘法。教化勸誘。捨小乘心。令發無上大菩提心。其後即作漸悟菩薩。趣向菩提。三賢十聖。次第進修。證得佛果。故云得佛無上身也。言解云此文但總相說者。上言乃至劫。此言總包。此中貫攝多劫等故。
    章若差別說者下。二別說。亦二。初略說。二初略說。二廣說。今初。言到阿耨菩提心位者。指十信初心。名菩提心位。一切二乘。迴小入大。發菩提心。必住十信位中初心。此約心者。若豎取者。第一信心。若橫取者。十位。名取初心之位。修習十信。十位同時隨應習學。謂信進念定慧等也。
    章如涅槃經云下。二廣說。亦二。初引經文。二釋經意。今初。涅槃經中。說八六萬等。五果迴心行相。文廣非一。五果經劫。有五處文。謂第十一。第二十一。二十。二十三也。今章所引。彼經第二十。十二所說文也。彼所說意。高貴德王菩薩。問佛。四重。五逆。謗法。闡提。此等云何得有佛性（已上佛說彼輩皆有佛性之義）若有佛性者。何故墮地獄。又云何言無常樂我淨。若斷善者。云何是時佛性不斷。又云何言是常樂我淨。若佛性不斷者。何故名一闡提。彼一闡提等。佛性不斷者。此即斷善闡提等輩。應非決定即是不定。若此等輩。皆不定者。四果支佛。所得之果。應亦不定。皆悉成佛。若彼五果。是決定者。應不成佛。若爾。斷善謗法等輩。亦是決定。應無佛性。應不成佛。佛一一答此等所問。其答總意。乃至謗法斷善闡提。皆是不定。以不定故。皆必成佛。四果支佛。亦皆不定。以不定故。皆悉得到菩提心處。經說四果支佛不定義云。善男子。須陀洹果。亦復不定。不決定故。經八萬劫。得阿耨多羅三藐三菩提心。斯陀含果。亦復不定。不決定故。經六萬劫。得阿耨多羅三藐三菩提心。阿那含果。亦復不定。不決定故。經四萬劫得阿耨多羅三藐三菩提心。阿羅漢果。亦復不定。不決定故。經二萬劫得阿耨多羅三藐三菩提心。辟支佛道。或復不定。不決定故。經十千劫。得阿耨多羅三藐三菩提心（已上）此即定性二乘。宗性決微。此世不能迴心向大。決定入寂。既彼本來具足佛性故。雖得果趣寂灰斷。而是不定。無有斷滅。本覺佛性。熏練動發。劫限滿時。小執醒。心想還生。迴心向大。迴心之時。即至十信初心。故言得阿耨菩提心。是故即成定性二乘。入寂之間。隨應經劫。劫滿生心。至信位初。五重誠證。二乘無有畢竟定性。皆是不定。故皆成佛。問彼涅槃經。餘三處文。云何說之。請養神解。答涅槃第二十三云。復次善男子。隨有小王之所住處。名曰小城。轉輪聖王。所住之處。乃名大城。聲聞緣覺。八萬六萬四萬二萬一萬住處。名四涅槃。無上法主。聖王住處。乃得名為大般涅槃。以是故。名大般涅槃（已上）此中意說。世王大小。自城大小。二乘如來。目大小。涅槃經。於二乘。唯言涅槃。此即對佛大般涅槃。是故二乘所得。必定名小涅槃。言所住處者。二乘即指無餘之間。如來即指佛果無上菩提。涅槃此中。唯明二乘住處。不說還生迴心之事。然亦既言八萬六萬四萬劫等。劫滿之後。必定應是迴心向大。此義極成。理不得言。又彼經第二十一。高貴德王菩薩。向佛問到不到法門。總有四句。佛皆答之。言四句者。一未到不到。二不到到。三到不到。四到到。此四句法。皆有因緣。是故成立必關義途。一未到不到者。不到是大涅槃。未到是諸凡夫。此有煩惱惡業闡提五逆等故。是故未得到大涅槃故。第一句者。未到之不到。又未到涅槃之處故爾。第二句不到。是大般涅槃。到是永斷煩惱。不作四重五逆闡提。是故即到大般涅槃。此則不到之到。不到大般涅槃之處。而能到故。於此句中。具說小乘五果到處。即是發心。初信之處。斷煩惱故。即到此處故。經文云。須陀洹者。八萬劫到。斯陀含者。六萬劫到。阿那含者。四萬劫到。阿羅漢者。二萬劫到。辟支佛者。十千劫到。以是義故。名不到到（已上）八萬劫等。明入寂時。所言到者。起劫限已。初發心故。指所到處。第三句。不到到者。到是二十五有。眾生輪迴。此中三乘聖者。名為不到。而諸聖者。示同凡夫。在三有中故名為到。此即不到之到。非速妄事。第四句。到之到者。到是二十五有凡夫。妄想惑業。并前三果聖者。各以餘殘惑力。感人天生。故名為到。上是四句到不到義。涅槃經第十一云。迦葉。有五種人。於是大乘大涅槃典。有有病行處非如來也。何等為五。一斷三結。得須陀洹果。不墮地獄畜生餓鬼。人天七返。永斷諸苦。入於涅槃。迦葉是名第一人。有病行處。是人未來過八萬劫。當得成阿耨多羅三藐三菩提。迦葉。第二人者。斷三結縛。貪恚癡。得斯陀含果。名一往來。永斷諸苦。入於涅槃。迦葉。是名第二有病行處。是人未過六萬劫。便當得成阿耨多羅三藐三菩提。迦葉第三者。斷五下結。得阿那含果。更不來此。永斷諸苦。入於涅槃。是名第三人有病處。是人未來過四萬劫。便當得成阿耨多羅三藐三菩提。迦葉。第四人者。永斷貪欲瞋恚愚癡。得阿羅漢果。煩惱無餘。入於涅槃果。非麒麟獨一之行。是名第四人有病行處。是人未來過二萬劫。便當得成阿耨多羅三藐三菩提。迦葉。第五人者。永斷貪欲瞋恚愚癡。得辟支佛道。煩惱無餘。入於涅槃。真是麒麟獨一之行。是名第五人有病行處。是人未來過十千劫。便當得成阿耨多羅三藐三菩提。迦葉。是名第五人有病行處。非如來也（已上）涅槃經中。說有五行。其中病行。在現病品。言五行者。謂病行。嬰兒行。聖行。梵行。天行也。聖行之中。有三學行。戒定慧故。言病行者。有病之者。所有行故。十惡五逆。謗法。闡提。見修諸惑。二乘聖者。深執入寂。所知障等。皆名病行。此中言病。總有三種。一不問醫師藥等有無。決定必死。即如三種極重罪人。謂謗法五逆及以闡提也。以此惡業。名為病體者。有此病故。名為病人。記前為名。此重罪者。遇佛菩薩善友教化。若不值遇。不能教心修行成佛。二有醫人。得良藥不死。不得此事即死。此是聲聞緣覺小道。三不問醫藥有無。決定差瑜不死。即是直往聞經菩薩。二乘聖者。不斷無明。故名為病。菩薩因人。不斷煩惱。故亦名病。如來一向。無如是等。二障等事。故名無病。何況有彼□四大不調。□□□□頭病皆痛□痛等病乎。但示現應問。涅槃疏第七云。如此之人。可得有病。佛不如此□得有病（已上）又云。迦葉。有五種人。下還成上。第二病人。既言遇緣可差。不遇緣死。即是四果緣覺。此等帶病修行故言有病行處。菩薩在因亦應例此。如此之人。可言有病。佛斷惑盡。即無復病（已上）此正明三種病人中。第二五種病行之相。即二乘五果。兼決菩薩病行。間四果緣覺。帶病何者。行相云何。又菩薩應例者。云何準例耶。答行滿記判云。此等帶病修行者。四果等人。無明未除。名之為病也。菩薩在因亦應例此者。謂初心圓人。似位之中。亦名病也（已上）述曰。既言未斷無明為病。二乘雖斷見修二惑。未斷智障。故名病人。言圓人似位者。六即之中。第四相似即者。是十信位。於中初信斷見惑。二信至第七信。斷滅思惑。後三信中。斷塵沙惑。兼伏無明。然未斷無明。未顯理故。相似位名為病人。若約別教。地前諸位。並是病人。全未斷無明故。問此八六四二萬等者。為必經此數。有不爾者耶。答於有學位。其經時七生等者。無餘時分。隨應應爾。若初果上。六生五生四生等者。無餘時分。次第應滅。而不可有增。不遇七等故。問六八二萬。各劫滿後。便當得成阿耨菩提。為指佛果。為因位耶。答天台疏云。此文八萬劫成菩提。下文八萬劫發菩提心。須會釋之（已上）行滿記。釋此文云。須會釋之者。八萬等。皆初權教。如三恒間法信等故（已上）道暹記四云。須會釋之者。法花疏第一云。然大經有三文。第十經云。成菩提。第十九經云。至涅槃。第二十經云。得阿耨菩提心。若得菩提心。至菩提及涅槃。得菩提心。謂至因。菩提涅槃。謂至果。果中有智斷。菩提是智。涅槃是斷。具說始終。具說智斷。故說三文。記家釋云。第三是因。前二是果。果中既是智斷二德故。後發心菩提。可指初狗住分得智斷。然經三文。皆云八六四二。豈中因果同經爾許時耶。此且一往故菩提涅槃。並通因果。若微仍權。但至初住。縱至極果。其教亦權。可必八六等。方至極果耶。則與生入地生身。得忍為妨（已上）今華嚴宗。終教意者。到菩提心處。正指十信初心。五果聖者。羅漢入寂之間。經八六等劫。心想還生。遇佛佛菩薩。迴心向大。即入十信初心。若之到阿耨菩提心處。涅槃經中。既有三文。第三段云阿耨菩提心。即是良證。以地驗知。上二處文。皆指初信。不可佛果。略云阿耨菩提。不言心處。或可初心。唯言菩提。亦云涅槃。涅槃三文。暹記第十經者。現流布本。當第十一。彼言第二十者。今第二十二也。是調卷異。無別所以。經八萬等劫。是有何所由。答暹記四云。經過八萬劫等者。澤洲解云。一約厭心種子強故。名鈍根。經多劫等。方發菩提心等。厭心種子弱故。經劫少名為利根。速能發菩提心。言厭心者。謂初欣樂無漏心重故。令根純。如是利純根別故。始自八萬。至十千也。天台大師意。則不然。由界內經生多少不同。致令界外。其根利純不等。不約厭而釋（已上）賢首師意。大同天台。機根純故。經劫是久。機根利故。經劫是少。然根純故。前世經生。故入寂時。厭心種子。寂中極久。不經生者。寂中稍少。是故賢首大師義意。非唯利鈍。經劫小分。亦兼由其厭心種子強弱。無餘經劫。多小不同。
    章解云此明最鈍須陀洹人下。二釋經意。亦二。初舉章主義。二舉有人義。初中亦二。初還生時分。二定所至位。初中亦五。初八萬劫生。二六萬劫生。三四萬劫生。四二萬劫生五十千劫生。今初。言最鈍須陀洹人受七生已方入涅槃者。預流界人總有三種。一現取須陀。於此世中。從內凡位。至羅漢果。今住須陀。應現取故。名現般須陀洹果人。二勝進須陀。此世證初果。即進證一來果。或證不還果。不至羅漢。此世應勝進者。住預流果。名勝進須陀洹。三受生須陀洹。此從凡證預流果。不進後果。初果身上。欲界人天。往來經生。三類相望。受生是下。然於此中。亦有利鈍。一遍受生。二遍乃至五返。七返。根性利鈍。有重重故。極七返有。是最鈍根。故章云。此人至其第七有時。於一身中。必證乃至阿羅漢果。此人無有上界經生。於初果身。乃至一返。欲界受生。不生上界。況七返耶。問何故欲界經生之者。不生上界。必至應果。答欲界受生。厭離猛□。故起斷通。證獨勝果。言滅心法如入滅定者。心謂心王。法謂心所有法。既滅六識心王心所故。如滅定。更燒根身。色心都盡。唯有梨耶最極微細。無始變易生死之身。及所依根。法執末那。相續運轉。常緣第八。記法我見。二乘無學。斷我執故。於第八無起人執。棄賴耶名。名異熟等。而不可名分段異熟。分段果報。已棄捨故。問入滅二乘。有相續相智相惑耶。答智相相續。是六識中。所起法執。入無餘滅。六識已滅。無所依故。此二不起。緣闕不生。得非擇滅。入滅之間。唯有不生生滅和合阿梨耶識。其體即是真妄共相微細變易生死。言復經八萬劫乃得生心者。問經八萬劫者。為一切初果經生之者。經此劫。亦有滅數者耶。若必八萬劫者。經生之者。種種不同。一返乃至六返。如何一具同經八萬。答釋中。既言最鈍須陀洹人經七生者。經八萬劫。明知。六生五生等者。不可經八萬劫。由此義故。以章思準。一返經生者。經六萬餘劫。二返之者。六萬三四千劫。三返之者。六萬六七千等。四返生者。七萬劫滿。五返受生。七萬劫餘。乃至四五千劫。六返受生。七萬六千已上。七返受者。滿八萬劫。雖胸臆分別。而義應爾故。經劫多少。事義不定。須更隨宜任緣料簡。問經劫生心者。是何等心。若梨耶心者。入寂之間。本有梨耶。何更言生。答此生心者。是六識門。其梨耶識。本自有故。問二種生死。何門六識。答是變易門。前六事識。非是分段。分段六識。已識盡故。若始教宗。入無餘時。滅異熟識。此滅分段業感異熟果報識故。分段異熟已滅故。變易梨耶起。分段變易中。各有八識故。問入寂之中。唯有梨耶。以何因緣。轉識得生。答以所知障。為其緣助。以無漏有分別業為因。感此變易五蘊。入寂之間。但有梨耶。無有餘識。今劫限滿。其心生者。意識初生。次後五識生起緣境。如分段身。生有一念。第八識生。次念意識生。隨五根生。五識生起。第八識名真異熟識。第六意識。異熟生。異熟□第八真異熟識而生起故。今變易身。生起次第。與彼相似。入無餘間唯有梨耶。與無餘滅。分生六識。此約入寂之人為言。若不定性。此世迴心。棄方段身。即變易身。八識□生。若頓悟人。捨分段身。受變易報。變易八識。頓爾生起。言受佛教化即能發菩提心者。問佛教化者。是何處佛。答法華經。化城喻品說。釋迦昔。智勝佛第十六王子。覆講法華。結緣眾生。今生釋迦。生出世之時。佛在世人。皆迴向大。佛滅度後。彼法結緣眾。執小乘道。終入涅槃。佛言。我於餘國。作佛。更有異名。彼佛教化。還生之人。令發大菩提心。故知。釋迦弟子。入滅二乘。釋迦自往教化。令發大菩提心。以此準餘。迦葉佛時。所有佛子。滅後聲聞。彼佛即化。餘國作佛。說法授記。佛佛皆爾。過去七佛。成三世千佛。皆誘自己諸聲聞眾。說法華經。捨小入大。問二乘入滅。所居依報淨穢土中。是住何土。答如智度論。有妙淨土。出過三界。此是化身淨土。居在此土。遇佛得聞一乘法華。迴心向大。修二利行。經五十餘階。佛果圓滿。萬德周備。三論先德。西大寺玄叡律師。大義抄第四云。問定姓二乘。入無餘時。灰身滅識。如瑜伽言。無餘依中。異熟識滅。因何得受變易身耶。答會釋瑜伽。凡有二釋。一云。密意大乘隨轉理門密意說。言二乘實滅無變易身。瑜伽論。釋此密意教。若據顯了究竟真實理門。說有第八。滅粗身智。而相續起微細身智。一云。約賴耶識。有粗有細。若粗識者。無餘時滅。若微細識。猶在不滅。如瑜伽論。據粗為言。有細識故。受變易身（已上）玄叡二釋。初同今宗始教門意。後釋全同今終教意。粗賴耶者。分段總報。細賴耶者。變易第八。粗分賴耶滅盡。細分賴耶現前。故云細識不滅。大義抄亦云。問何以得知於無餘時。雖滅粗身。而微細相身續生耶。答佛性論云。二乘之人。有三種餘。一煩惱餘。謂無明住地。二業餘。即無漏業。三果報餘。謂意生身已上。既云有果報。明知。分報粗身滅。而變易細身猶在。又正法華經。說定性聲聞□順殊異行。生異佛國。智度論釋此經云。有妙淨土。超過三界。當生彼中。具足佛道。依是經論。明知微細身智。相續生起。不同新宗。與太虛空（已上）小乘及始教。不言粗細。謂如太空。一乘宗義。建立粗細。無餘滅中。細心顯現。生心之後。有六識心。大義亦云。問□於無餘。受變易身。於無餘界。有何所作。答趣寂二乘。是愚法故。未入無餘涅槃。之前。不解有三種之餘。於自所得。生究竟想。師子吼言。我生已盡。梵行已立所作已辨。不受後有。灰身滅智。而入寂滅。當於彼滅身智之時。即受細身。墮變易生。雖然彼亦不知此事。住無餘界。惛然無作。猶如醉人。故楞伽經說。入無餘涅槃。又云。醉於寂滅酒。無量劫不覺。譬如惛醉入（已上）入寂界中。微細第八。變現微細變易器界。及細五根。有何遮妨。一切賴耶。皆變器根。無有賴耶不變此。故。
    章若於一身得第二果下。二六萬劫生。斯陀含果。亦有三類。謂現般。勝進及以受生也。此中勝進昇第三果。言受生者。第二果人。一返往來人天之中。名一往來。是大生故。單人單天。各名半生。亦名小生。章就小生。言受二生。一大生者。經六萬劫生心發心。半生之者。五萬劫醒。自餘義門。準前可知。章若於一身得第三果下。三四萬劫生。不還果人。總有二類。一現般不還。二受生不還。此中不立勝進不還。何故不言勝進者。進得羅漢。阿羅漢果即現般故。受生人者。即生上界。此中多經中般。生般。有行。無行。及上流般。此上流中。亦有樂定及樂慧者。定慧各三。全超。半超及遍沒。故且如樂慧遍沒人者。於色界中。經十六天。天各一生。總十六生。如此經最後生中。得羅漢果。入涅槃者。於涅槃中。於經四萬劫。還生迴心。其餘全超乃至中般。入無餘間。劫數漸短。四萬已還。二萬已後。準例可知。
    章若得羅漢即現入滅下。四二萬劫生。從內凡位。現身即至阿羅漢果。不嘗經生。入無餘滅。於無餘界。經二萬劫。還生迴心。若生來。即前八六四萬所攝。此二萬劫。是現般中。鈍根之人。以對一劫一念等故。阿羅漢果。無有種類。既是無學故。無勝進。不受後有故。無受生。唯是現般。阿羅漢人。不同初果有三類等。若從經生勝進向來。成羅漢者。即經生等所攝人故。
    章若獨覺根利逆一萬劫下。五一萬劫生。獨覺聖者。無有聖位經生之事。唯是一向一果而已。既是利根故。入寂間。經一萬劫。還生迴心。此約麟角喻獨覺為言。若部行覺。即在已前初二果中。經經之者。如初果者。極七返有。出無佛世。證獨勝果。如此等人。唯是已前八六萬攝。問何故部行。非四萬攝。答四萬劫者。第三果人。上界經生。獨覺不生上二界故。若聲聞中。忍位轉根。證獨覺果。即可經其二萬已後。一萬已還。自餘如是準例應知。
    章此五人發心之時下。二定迴心位。此定性人。從涅槃界。起出生心。值佛問法。迴心向大。發大心時。初入菩薩。大乘何位。今明此義。即有此段。迴心之時。即入十信菩薩初心。謂是信心。或是十信。各各初心。由此義故。涅槃經言到阿耨菩提心處也。問羅漢三界煩惱已盡。自行已等菩薩初地斷證一分。何故迴心入信位初。答二乘自行。斷證雖然。彼於利他。都無所行。菩薩必以利他為本。自行斷證。亦非廣大。自度執見。是堅牢故。是故迴心向大之時。唯入菩薩十信之初。上明章主所立義竟。
    章又有義前五人從凡得小果下。二舉有人義。此當淨影寺慧遠大師所說。出大乘義章等。嘉祥大寺。吉藏大師。所說亦爾。出法華玄論等。彼兩祖意。無餘時分。經無量劫。然後還生。迴心向大。方入十信之初。修信之間。初住已前。隨根利鈍經若干劫。即入初住。是故涅槃八六等劫。即是迴心已後時分。非是無餘涅槃時分。無餘時分。一切皆是無數劫故。不可改故。且大乘義章十二下云。問曰。二乘發心向大。既在善趣。於善趣中。為初為中為在畢竟。釋言。此人不同極凡初發心者。亦不得名善趣中上。云何得知。如涅槃說。須陀恒人。八萬劫到。斯陀含人。六萬劫到。阿那含四人四萬劫到。阿羅漢人。二萬劫到。辟支佛人。十千劫到。經言到者。到於阿耨三菩提心。尚應名彼□性地以為所到菩提心矣。去種性地。爾許劫數。明知。非是善趣中上。問曰。一切須陀恒人。至辟支佛。向經性地。悉八萬劫。至十千劫。有不爾者。釋言。現在不愚法者。即發大心。修學大乘。爾許劫數。容至種性。若愚法人。趣小滅者。不可稱計。微塵劫數。在涅槃中。度是已。後心想還生。心想生已。發心向大。向大之後。阿羅漢人。更二萬劫。修學大乘。方至種性。辟支佛人。更十千劫。修學大乘。方至種性。以是義故。非一切人悉八萬劫至十千劫。問曰。須陀。天上人中。七返受生。至羅漢果。七返受生。不過一劫。何緣向大。爾許差降。餘果亦爾。是義難解。或客聖者。且作階降。又更解釋。若須陀等。進斷殘結。至羅漢果。然後向大。所挍不多。更不斷結。即向大者。有此差降。所有殘結。能障法界。一切行德。一切諸行。悉難成故（已上）此解釋中。言愚法者。當是定性二乘。不愚法者。當是不定性二乘。八六四二萬十千劫數。迴心之後。自十信初。未至初住已前。隨根利鈍。所經劫數。經此劫已。即入初住。言未必一向在涅槃中經爾許劫者。問未必之言。彼有人義。八六萬等。所經劫數。為亦無餘時分。局迴心已後耶。若言局連迴心後者。何言未必一向等耶。答此未必等言。言章主判彼義。非是有人亦言通在無餘時分。章主意云。先以自義。定八六等。皆無餘間所經時分。次引有人迴心後義。許此義時。此有人義。未必如我所立義。通無餘時分。亦迴心後。經八六等。是即有人所立義意。此有人義。章主取意。非彼全文。故許詳言。於中間。陳未必之言。自義為本。兼示通他迴心後義。如直往人既逕一萬劫下。別明獨覺。迴心之後。修信時量。同頓悟人。所以明當。二乘中利。全似頓悟修信時故。問部行麟喻。二種獨覺。皆經十千。修行信耶。
    答不然。此一萬劫。唯為麟喻。其部行覺。即前八萬六萬劫人。若見道前。部行及別種姓部行。亦八六萬經劫之類。問如頓悟人。有一劫二劫乃至一萬劫別。麟喻獨覺。有多類耶。答不然。麟喻獨覺。必一萬劫。不同菩薩有經劫別。

五教章通路記卷第五十（終）
五教章通路記卷第五十一

　　  東大寺沙門凝然述
    　　
　　　　　
　　　　　
　　　　　

    章若極疾者如法華經云下。二極疾。法華化城喻品。是第三周。為下根人。說宿世因緣。名因緣說。其因緣者。昔大通智勝佛。第十六王子。覆講法華。其時今會三周聲聞。聞法發心。修菩薩行。而值緣退大。趣小乘道。如來隨彼。無量劫中。教化誘引。今值釋迦出世。數誘證小乘果。此諸聲聞。皆有昔日一乘宿習。上根之者。如舍利弗。初周法說聽法。還發大菩提心。得當果記。中根之者。四大聲聞。譬說發大。下根聲聞。聽聞過去王子。結緣熏習之事。還發大心。經中結會今昔事云。諸比丘。我等為沙彌時。各各教化無量百千萬億。恒河沙等眾生。從我聞法。為阿耨多羅三藐三菩提。此諸眾生。于今有住聲聞地者。我常教化。阿耨多羅三藐三菩提。是諸人等。應以是法。漸入佛道。所以者何。如來智慧。難信難解。爾時所化無量恒河沙等眾住者。汝等諸比丘。及我滅度後。未來世中。聲聞弟子是也（已上）次下方有此我滅度後。復有弟子等文。問王子結緣聲聞。多是不定性人。是故此世迴小入大。而未來聲聞。有入滅者。若爾。彼眾中亦有定性耶。答如此所引者。當是定性。何遮彼眾亦有定性。其不定性。開發過去一乘習因。迴心向大。於此世中。無有所遺。其定性者。趣向寂滅。此世不迴。身智都滅。故知。昔眾亦有定性。言復有弟子者。問此復有言。待對何者。答待對次上我滅度後。未來世中。聲聞弟子。故致復言。問與前文言未來世中。聲聞弟子。有何差別。答差別難知。今推準云。前聲聞者。雖佛滅度。而不定性。迴心向大。今此定性。此世不迴。故入涅槃。界外迴心。問佛滅度人。過誰迴心。答值四依上位菩薩等。迴心向大。或佛化身來教迴心。隨此迴心。有何遮妨。言自於所得功德生滅度想者。滅度即涅槃。通有餘無餘二涅槃。謂是真實二涅槃體。以為究竟。言我於餘國作佛更有異名者。此釋迦佛。往他方國。不名釋迦。名順方土。於此佛所。聽法迴心。問五果無餘時分之中。現般羅漢。是最利根。曾不可有過於此人。何故王子結緣。佛滅度後。聲聞。最極速疾。勝於前人。答前之五人。無有一乘宿習結緣。本聲聞人。是現般聖。今此未來定性聲聞。曾聞一乘。王子結緣。深有宿習故。入涅槃一念迴心。問一切定性。有一乘緣。皆涅槃後。即迴心耶。答此亦不定。宿習有異。或有初習。或有久習。若久習者。入涅槃已。速疾發心。王子結緣。始終聽者。經八萬劫。覆講法花。八萬劫故。其中異類結緣。早晚入寂。還生遲疾多別。問楞伽經言（乃至）劫不覺。判此為總相。總中通包含多劫故。其中一劫。當起信疏七位無餘。第六之位。此類迴心。有大習耶。答有無難知。教無文故。然無一乘結緣習者。必二萬劫。還生迴心。是為偏小定性最利。若有一乘初習緣者。當是一劫。二三劫等未滿。一萬已前。諸劫及半劫等。義理爾故。有何遮妨。言此上並約終教說者。因即總結。結上二箇問答義也。問何故名為定性不定性。答始教大乘。約種子故。名定不定姓。無始時來。具足聲聞乘法。本性住種姓。無餘乘。本性住種姓者。名定性聲聞種姓補特伽羅。唯具獨覺本性住姓。無餘乘姓。名定性獨覺乘。唯具成佛本性住姓。不具餘乘種姓之者。名定性菩薩乘。此三乘果。本性住上。如其所應。各各成就習所成種姓。性習具足。圓滿其果。非唯一姓。通具三乘種子之者。名不定性。由其最初善友因緣。成就各各自乘果法。值大乘緣。發菩提心。修菩薩行。中間退轉。小種引故。大懸遠故。發小乘心。證小乘果。然後迴心。還發大心。小種盡故。大種引故。問若不定性。頓入大乘。必退大耶。有不爾耶。答不定種姓。頓悟之人。何必得有中間退耶。若必退者。何說一乘。成立住持所餘義意。為令不定菩薩不退。佛說一乘。若必退者。何用建立此義意。為既立此因故。有不退。若不定性。初發小心。證小乘果。後棄小果。向大乘者。直名先小後大聲聞。若中間退後還入者。名退已還發聲聞。如法華會聲聞是也。終教大乘。本覺佛性。一切皆具。是名種姓。一切眾生。皆悉無有不具成佛種姓之者。具真如者。雖隨染緣流動轉變。無不皆歸本覺性故。有理性者。必有行性故。具開覺理性之者。必定發心。修行成佛。雖有如是一味本覺。而值勝緣。有種種別。若值聲聞善友勝緣。聞說聲聞乘法。發彼乘心。熏習慣練。成聲聞性。決定固執。不可改轉。或三生修習。或六十劫。趣向進行。名定性聲聞。若值緣覺善友教化。發緣覺乘自度之心。修習熏練。成緣覺定性。若值大乘菩薩知識。聞大乘法。發心修行。熏練串習。成菩薩性。是名三乘決定種姓。若於三乘。雙行並修。不偏習者。成不定性。而由偏多修起成者。得自乘果。證聲聞果。然後棄小。必向大乘。證獨覺果。然後迴心。向大菩提。發起無上大菩提者。即直爾證三身佛果。是名不定性中菩薩。此與已前定性菩薩。全是一同。不定性中。二乘因果。證果之後。此世必定迴心向大。已前定性二乘之人。證果之後。灰身滅智。入無餘涅槃。劫限等滿。然後六轉識心還生。發心修行。成等正覺。定入無餘。此世不迴。是故暫時。名決定性。各偏成就三乘性故。三乘並習。非偏熏成。此世迴心。不入涅槃。名不定性。翻定無餘。名不定性。如翻擇滅名非擇滅。終教之宗。定不定名。是故建立。一味理上。由熏習力。暫時立名。不同始教法爾三乘定。不定。本性住姓。彼由法爾種姓立故。此新熏上。暫時建立三乘定不定性。無性有情。建立亦爾。始教大乘。法爾五性。終教大乘。新熏五性。由法爾故。有出世。不出世。由暫時故。一切成佛。本性開覺真如遍故。一切皆悉歸真理故。玄叡大義抄中。明不定性二乘入滅。決定性者。此世不迴。必入涅槃。故名定性。不定性者。於此世中。值大乘緣。迴心向大。不入涅槃。若不值緣。此世不迴心入涅槃。界外迴心。如定性者。故名不定性。若昔王子。結緣之者。皆不定性。化城喻品。生滅度想。入滅之者。即不定性。有入涅槃。若彼入滅。必定性者。即如王子結緣之者。亦有定性。今終教意。王子結緣。亦有定性。故化城品。生滅度想。是決定性。彼不定性。必定此世入無餘滅。不迴心故。問章主賢首尊者之意。頗有迴心向大之後。經八六四二萬等劫之義門耶。若言無者。何以得知無此義門。今章所舉。唯言有人。無有取捨。既言未必。明知。可有亦用迴心已後經劫。答賢首大師所立之意。八六等劫。唯是無餘涅槃時分。非迴心後。宗家諸文。處處解釋。皆明無餘劫數之義。未有一處迴向已後。經劫解釋。今章雙舉。初是自義。後非自意。故言有人。顯非自義。無強破斥。故言未必。心玄記云。前經約就此生定入涅槃。必不迴心。故作是說。後經縱入涅槃。後必當起趣大菩提。由有利鈍。去有遲疾。如經八萬六萬乃至十千等。此經三昧酒所醉等（已上）宗象別造楞伽經心玄記一卷。陳其宗趣義理。具引前後諸經。明二乘人入寂迴心有無。言前經者。般若深密等。言後經者。楞伽法華涅槃等。隨機宜故。教說不同。是故八萬六萬等劫。皆說無餘滅間所經。加之法界無差別論疏及十二門論疏。皆舉今章初所說義。八六萬等劫。明無餘時分。嘗無有彼如有人義。明知。初義章主正意。起信論疏。廣明二乘迴心之義。無餘滅中。所經時分。七位差別。謂八萬劫。六萬劫。四萬劫。二萬劫。十千劫。一劫。一念也。初五出涅槃經。第六一劫。出楞伽經。一念時分。今化城品。是故七位。皆無餘間。並是章主所立正義。起信疏上。別陳二乘迴心義相。文極廣博。義理備足。恐繁不引。而有最要不可不引。同今章者。不可引之。彼疏云。二乘迴心者。若不定種姓。未入無餘前。即有迴心。此不待言。若決定種姓。未入無餘前。定不迴心。要入無餘。方有迴心。以二乘人。本來不得無餘依涅槃界故。佛性論第三云。二乘人。有三種餘。一煩惱餘。謂無明性地。二業餘。謂無漏業。三果報餘。謂意生身。變易身也。又無上依經。勝鬘經。寶性論等。廣明無漏界中。有三種不思議變易生死。謂聲聞緣覺大力菩薩。若言此中二乘。是不定種姓。理必不然。以未迴心有分段故。迴心已去。是悟菩薩。非二乘故。論說二乘有三種餘。非菩薩故。當知。定是二乘自位。無。餘依中。大乘說彼有三種故。然彼二乘。既不能知此三餘故。是故化火燒分段身。入無餘依。法爾皆有變易報殘。而彼不知。謂為涅槃。而實但是未燒身前。期以滅智。所得滅定（乃至引法華論。并加解釋）由彼二乘根有利鈍。滅定防心種有強弱。是故在定。極逕八萬乃至一念。由佛根欲性智為增上緣力。又由有佛性之力。令心還生。於淨土中。逢佛菩薩善友力故。修大乘道。然此利鈍遲疾。諸聖教。略有七位。謂八萬。六萬。四萬。二萬。一萬等劫。如次以配四果及獨覺人。此五如彼涅槃經說。第六位中。如楞伽經云（乃至三昧酒所醉）此亦利於前。不逕萬劫。第七位。如法華第三云（乃至生滅度想）此上七位。並是定性三乘。要入寂已。方迴心。不同不定性人未入寂前。有迴心故（已上）問不定性者。不入涅槃。此義唯在始終教耶。通餘教耶。答大乘諸教。立不定者。皆此世迴。無入滅者。即始教中。深密經等。終教經論。同教一乘。假立三乘。其不定性。皆是此世身中迴心。然般若教。始教空門。不空種姓。見道已前。迴心向大。若入見道。不能迴心。全同定性二乘種姓。聖位定故。般若已後。諸大乘教。一切終教已上經論。諸不定性。皆是此世迴心向大。無有趣入無餘之者。問龍猛菩提心論云。二乘之人。灰身滅智。趣其涅槃。如太虛空。湛然常寂。有定性者。要待劫限等滿。方乃發生。若不定性者。無論劫限（已上）此意先標入涅槃已。分定不定。定性劫滿。心想還生。不定性者。不待劫滿。中間心生。明知。不定亦入無餘。如何。答此義不然。彼論文相。先明定性二乘入寂。經八六四二萬等劫。還生迴心。後明不定不入涅槃。不定性人。不入滅故。無論劫限。故不相違。然古德私記中。判云。三乘教中。不定性者。不入無餘。一乘教中。定不定性。俱入涅槃。即引菩提心論為證。雖有此義。大違宗旨。不定種姓。定不入滅。此世根熟。必入大乘。如何入無餘滅。不待劫限生心。此即一乘三乘教宗共許定義。不可違故。問八六萬等劫。大小劫中何。答此是震旦古德問答。故道寂師。法華疏云。問經言八萬乃至一萬劫。為大劫。為小劫。答是大劫。若小劫則無量。故經云。得諸三昧身。無量劫不覺。然留支解無量劫云。以悲想八萬劫。為一日夜。以此日夜三十日。為一月。十二月為一歲。積此穢。為大劫。彼壽無量大劫。過此劫後。即發大心。案。此解復過八十小劫。為大劫之劫（已上）今章主意。所經諸劫。應是大劫。準例獨覺十千劫量。即同頓悟菩薩大劫。未必積小劫量。與大劫量配當。問聲聞乘人。總有幾種。終教宗意。一切定性二乘聖者。皆入滅度。後迴心耶。答如法華論。有四聲聞。終教宗意。一切定性。皆悉入寂。然後迴心。不同始教定性二乘。一向趣寂。永不迴心。起信疏云。問為一切定性二乘入寂。悉皆迴心。為有不迴者。答一切皆迴。何以得知。法華論云。授聲聞記。有其二種。一者如來。二者不輕菩薩。所授聲聞。有四種。一決定聲聞。二增上慢聲聞。三退菩提心聲聞。四應化聲聞。後二聲聞。以根熟故。佛為授記。謂應化聲聞。退已還發菩提心也。決定聲聞。增上慢人。以根未熟。菩薩與記。方便令發菩提心也。解云。決定聲聞。既在所記之中。故知。定有發菩提心。又既但云根未熟。不言總不熟故。知定有性。又彼論云。我不殊汝。汝等皆當作佛者。示諸眾生。皆有佛性也。解云。此是菩薩與記。明知。定性聲聞。有佛性也。問何故。新翻經論。說有入寂定性二乘不迴心耶。答新經論中。據未入寂定。不迴心入寂已云。彼不說故。不相違。又教有了非了別。如佛性論辨。故不可怪（已上）法華論。明所授記聲聞。總舉四種。雖有四聲聞。總束言之。不過二種。決定是定性。上慢。退大。應化。並不定性。言增上慢者。得少分法。增上謂極。理實後時發心成佛。即不定性。初心人也。退已還發聲聞者。於王子覆講法華之所。發心修行。中間退墮。趣向小徑。今證小果。還發大心。即是不定性人故爾。問一切不定性。皆退大人耶。答不爾。不定有二。一先小後大。從初值小。發小乘心。修小乘行。證小乘果。然後迴心修大乘行。故名先小後大。二退已還發。初值大乘。發大心。修大行。中間退屈。墮小乘地。證果之後。亦向大乘。故名退已還發聲聞。非一切不定性。皆退已還發。有先小後大故。一切退已還發時。不定性人。問定性二乘人。有發大心耶。答定性之人。忽值大乘善知識緣。發菩提心。雖初暫有此事。不久必即退墮。決定種姓。不堪大故。如瑜伽論并倫記等言。應化聲聞者。既是菩薩應化所作。不可言論定不定性。然其所示依聲聞身。即預佛記。富樓那。阿難。羅睺羅等。此即示現不定性相。或是退已還發。或是先小後大。是故且入不定性攝。言新經論中據未入寂定不迴心等者。問如此解者。若新經論。明其寂已後事者。亦可有其還生義耶。答若依此義。可有還生。然略不說入寂後事。推章主意。若說寂後事者。決定不還生心無有。如此應言後事。是故應言若明後事。應還生心。意趣雖然。就論現文。不許還生。解深密經。所說亦爾。元曉大師。依瑜伽論。考立無餘還生之義。故彼師寶性論料簡云。彼瑜伽意說。彼三乘入無餘者。皆生十方諸佛國土。修菩薩行。故瑜伽論第八十卷云。彼及所餘。於無餘依涅槃界中。般涅槃者。於十方界。當知。究竟不可思議。數數現作一切有情諸利益事。如首楞伽摩三摩地中說。幻師喻。若商主喻。若船師喻。是中道理。當知示爾。是名最極如來祕密（已上）喻伽論中。所說實義。無餘還生。事相如是。然其顯相。專守不定種姓意故。依解深密所說意故。是故唯成不定性迴向義。不顯定性二乘。入寂還生。迴心向大之義。元曉大師。和諍論。楞伽宗要。具舉定性迴不迴義。互致破立。及和二義。恐繁不引。無差別論疏。定性二乘。無餘還生。迴心向大。文義森羅。恐繁不載。
    章三一切二乘亦迴亦不迴等者。始教大乘。具立三乘五性差別。三乘決定。法爾差別。是三乘門。定姓三乘為三。三乘不定為一。無性有情。以為第五。是五性門。三乘五性差別不同。是佛本意。如實舉機。隨機說法。無所遺故。定性二乘。灰身入寂。永不還生。不定種姓。始終迴心。發起菩提。言如瑜伽聲聞決擇中說者。非是聲聞地決擇分中。彼地決擇。從六十六。至七十一。總有六卷。其中無說定不定性。迴不迴義。此是瑜伽菩薩地決擇分中。當第八十決擇聲聞。迴不迴事。指此名為聲聞決擇。彼文說有四種聲聞。一變化聲聞。二增上慢聲聞。三迴向菩提聲聞。四一向趣寂聲聞。法華論說。四種聲聞。全依瑜伽決擇分文。變化聲聞者。佛及菩薩。所應化故。增上慢者。人空智等。計為清淨。迴向菩提者。不定性聲聞。迴心向大。一向趣寂者。定性聲聞。無餘灰斷。定性入寂。不定種姓。迴心向大。彼論廣說。故總指之。恐繁不引。言此約始教引二乘說者。說不定姓迴心成佛。為引愚法二乘。令入大乘法故。說定種姓不成佛者。同愚法宗。令信大乘。若全異彼。不信受故。半同半異。為引小故。
    章如經中如聾如盲者是者。圓融普法。一切皆是毘盧遮那。本無二乘。皆是佛故。普賢眼中。無二乘故。如來十眼。不見二乘。佛果十耳。不聞二乘。不見不聞。如聾盲人不見聞色聲。二乘既空。無可迴者。別教普法。不見二乘。既是別教。不共二乘。由不共故。無可令迴。不見聞者。雖在會座。如聾如盲。不見聞佛境界中事故。此約實類義門為言。若約寄顯。十類眾中。即顯法最。菩薩示現。顯法深勝。如以黑色顯白色勝故。章一切二乘等並已迴竟等者。普賢之機。以普眼見一切眾生。皆是佛體。佛境界中人。無非悉是一乘果人。二乘果人。既在大菩提果位中。是故二乘皆入大竟。有何所未圓滿之處。更有進求迴入之事。一切眾德。已究竟故。問若依此義。何故後會五百聲聞。而列會座。答若依此門。即是寄顯。助揚佛化。顯法深勝。如不思議解脫界經。說五百聲聞。他方菩薩。變化來詣。在會列座章答若三乘中迴心等者。始終二教。迴心之者。始教不定。終教定性及不定姓。纔迴心已。即入十信初心。次第修行。經一萬劫。入初發心住。三賢十地乃至佛果。一乘同教迴心之者。得一乘竟。即入別教。故迴心竟。即得十眼十耳等益。其位即當三生之中。解行之身。既當解行。是故一身經歷五位。舍利弗等。第八會時。示迴心事。即成十十無盡法門。此約圓融相即為言。亦就化現應作門故。若約漸歷勝進門者。法華會中。三周聲聞。從同教門。入一乘法。至別教一乘。為其所入極。問漸入迴心。既當解行。其見聞生。當是何處。答以自乘因果及漸入三乘。調練根機。以配見聞。由此根熟。迴心向大。即當解行。於一身上。遍歷五位。行布圓融二門成就。解行終心。證果海位。十身圓滿。眾德窮究。即是漸入一乘之人。終功窮滿處所而已。上釋二乘迴心義竟。
    自下第八佛果義相。
    前明漸悟迴入之相。頓漸二悟。皆期佛果。所成佛果。眾德圓滿。有常無常義。有大相小好義門非一。故次前明。
    章小乘無性得佛性等者。無始本有真如佛性。是名性得。此佛性上。發修得性。性習和合。為成佛因。以性為修。所成佛果。盡未來際。大用無方。今小乘教。所說佛果。縱誰何人。修習佛因。修行成就。感得佛果。是即修得所成佛果。是故緣盡。無餘灰斷。同二乘人灰身滅智。
    章若三乘始教法身是常等者。法身是理。有為諸法。自體性故。言亦無常者。不離常法。有無常法。不離無常。有常法故。有為無為。不相離故。名為不離。有為無為各別。故名離。不離無為。有無常故。名為無常。言修生功德者。六度萬行。異熟功德。從無漏種子生。名從因生。既從因生。有為作故。名為有為。離縛所得故。名無漏。四智心品。為其上首。其所相從。無量三昧。智慧諸力。神通道品。過恒沙德。皆修生法。言無間斷故者。雖念念滅。而念念生。無間斷故。名無間常。言相續起者。如變化身。雖此土滅。他方即生。如是十方三世相續。常恒出現。名相續常。
    章莊嚴論云自性無間相續三佛俱常等者。法身是自性常。自受用身是無間常。變化身是相續常。他受用身相續常攝。前佛入滅。後佛成覺。不同應化經劫現故。經劫現者。如釋迦彌勒等現分齊。故雖有即成經劫不同。俱是相續常住分齊。三種常中。自性是實。餘二義分。名為常住。
    章修生功德是無常等者。終教大乘。全攬本覺本有理智。即為修生。是故修生亦從本生。言一得已後同真如故者。修德既從真如流出。是故修德還冥本如。是故一得已後常住。本有修生。冥合不二。
    章梁攝論云無不從此法身流等者。彼明化身從法身流。化身緣盡。還歸法身。今引轉用義途不遠。用大從體起。還歸體大故。修生功德。既冥法身故。自受用智。與本冥常住。
    章是故佛果即常即無常具足四句等者。一常。是本有故。二無常。是修生故。清涼師云。本覺本有。眾許是常。始覺修生。義同無常（已上）即上二句。三本有修生。四修生本有。同下圓教。或三亦本有亦修生。四非本有非修生。第三並現故。第四雙亡故。言或非四句者。絕上四句。無寄託故。或雖存四句。各不滯句故。雖是本有。而不見本有。雖是修生。而不見修生等。不住一一句故。
    章是故具有常等四句者。指事作云。一常恒順法界無間斷故。二無常隨世間現故。三俱二義。俱現前故。四非俱。隨取一不得故。又緣起無性故（已上）第三句者。取常下無常。無常下常。雙現前故。第四句者。常即無常故非常。無常即常故非無常。故成非常非無常句。
    章謂一修生二本有等者。一攬本有。成修生故。二修生德。冥本有故。三非獨修生。本有之修生故。四非獨本有。修生之本有故。
　　章亦通常等四句者。一無常。是修生故。二常。是本有故。三俱是。二義雙現前故。四俱非。修生故非常。本有故非無常。
    章隨緣起際故俱非者。緣起無性。緣起限際。非是常。非無常。為俱非句。
    章若體即俱體等者。體德用三。即是真如三大法門。德即相大。言體則德亦體用亦體。言德則體亦德用亦德。言用則體亦用德亦用。俱體。俱德。俱用。無礙。是名十身佛果功德。上明佛果常無常義竟。
    自下第二明佛相好。相謂形貌身上。總相可觀嚴麗。好謂善能相中。美妙微細別相。亦名小相。待對三十二大相故。亦名隨形好。亦單名隨好。亦名種好。此即八十種之好故。章若依小乘有三十二相八十種好者。源信僧都。要法文上云。明佛三十二相者。有世間流布頌。其下私加業因。烏瑟膩沙無見相。頂禮賢聖師長故。髮毛右轉紺青相。樂受善友師教故。面輪端正滿月相。見有來求歡喜故。眉間毫相右旋相。不隱他德讚歎故。眼睫紺青不亂相。見諸怨憎慈善故。眼精紺色分明相。慈悲常視眾生故。四十齒齊逾雪相。遠離兩舌和諍故。四牙鮮白鋒利相。修集慈悲教人故。舌相廣長覆面相。受持十善教化故。常得上味適悅相。惠施醫藥美食故。梵音和雅等聞相。不謗正法軟語故。常光面各一尋相。香華燈明施人故。體相縱廣量等相。療治四大不動故。身相縱廣端嚴相。迎送侍遶尊長故。容儀洪滿端直相。卑屈瞻病給藥故。七處充滿受樂相。常施所須充足故。肩項圓滿殊妙相。離慢隨順眾生故。膊腋悉皆充實相。如法斷事不執故。頷臆身半師子相。如法所作為首故。身色光曜金臺相。施與瓔珞嚴具故。身皮細滑離塵相。親近智者問答故。毛孔一生右旋相。掃治道路荊棘故。陰相藏密象王相。覆藏他過施衣故。兩臂修直摩膝相。見他造善佐助故。雙腨漸次纖圓相。為法疾走給使故。足跟廣長稱趺相。離不與取不欺故。足趺修高稱跟相。修福展轉增長故。指間鞔網金色相。四攝攝取眾生故。諸指圓滿纖長相。合掌起禮尊長故。手足柔軟勝餘相。摩洗病者垢穢故。手輻輪文圓滿相。供養父母往來故。足下平滿等觸相。安住淨戒不動故（已上）飾宗記第七云。三十二大人之相者。瑜伽四十九。釋三十二相及八十隨好。地持第十。亦同瑜伽。大品二十六。亦釋相及好。涅槃二十八。但釋三十二相。今且依婆沙。百七十七云。問相是何義。答標識義是相義。殊勝義是相義。祥瑞義是相義。三十二相者。一者足善住相。謂足下平滿。不凹。不凸。於踐躡時。等案觸地。其跡分明。惡心欲者。終不能識。諸在家者。若有此相。必為人王。賓伏率土。諸出家者。若有此相。必為法王。化導一切。二者千輻輪相。謂佛雙足下。有文如輪。千輪具足。轂輞圓滿。分明巧妙。妙業天子。雖極作意。不能擬之而別化作。所以者何。妙業天子。所化作事。是無覆無記智所引。此相是純淨業所引故（生得智所引。加行智所引。一生所習智所引。無量生所習智所引。更成復次）三者指纖長相。謂指纖長傭。而漸銳。節不粗現。並時無隙。安布得中。光澤圓滿乃至三十二者。得梵音聲相。謂佛於喉藏中。有妙大種。能發悅音和雅梵音。如羯羅頻伽鳥。及發深遠雷震之聲。如帝釋鼓。如是音聲。具八功德。一深遠。二和雅。三分明。四悅耳。五入心。六發喜。七易了。八無厭（已上）飾宗所引。文言極廣。言八十種好者。大般若經三百八十一說。一指爪狹長。薄潤光潔。如華赤銅。二指圓纖長。傭真柔軟。節骨不現。三手足各尋。於諸指間。悉皆充密。如是等也。不能具引。大般若經。廣說相好。相是粗顯大形奇麗。好是微細別別可觀。雖有粗細。皆是端嚴。可愛。可敬。可樂形相。如來所感。三十二相。各以殊勝極猛思業。百福功德。為因成辨。以百福德。得一相故。如是相相皆由百福。其一一好。亦由眾福。小乘教中。薩婆多宗。既立諸法實有體義。是故相好皆有實體。若成實宗。談一切法假有義理。是故相好亦是假立。
    章如金剛般若經等者。彼文云。須菩提於意云何。可以三十二相見如來。不不也。世尊不可以三十二相。得見如來。何以故。如來說三十二相即是非相。是名三十二相（已上）諸般若教。是第二時。空教法輪。為破初時教。小乘實有執。說一切法畢竟皆空。以攝二乘令入大乘。由此二乘信大。入大安住大乘。此即始教空門。引攝小乘教意。章或約報身說八萬四千。
    章如金剛般若經者。彼文云。如來說三十二相即是非相是名三十二相（已上）此即始教空門宗旨。
    章此約始教引小說也者。愚法小乘。計為諸法實有。如來三十二相亦爾。第二時教。般若宗中。諸法皆空宗。破小乘有執。令入大乘法。即是引小成大乘人。
    章或約報身說八萬四千相者。觀無量壽經云。無量壽佛。有八萬四千相。一一相。復有八萬四千隨形好。一一好。復有八萬四千光明（已上）此說彼佛地受身門。彼經所說。通報化佛。九品往生。眾生機根業因得道。皆化土門。由此門故。章主密嚴疏中。名雜淨土。探玄記三。為不退門淨土。是化淨土。三賢菩薩。四果聲聞等。所居土故。今依報土門義故。往生論名蓮華藏世界。佛地論中。說為他受用土。新譯心地觀經第二云。二者如來他受用身。具足八萬四千相好。居真淨土。說一乘法。令諸菩薩受用大乘微妙法樂。一切如來。為化十地諸菩薩眾。現於十種他受用身（已上）。此所說意。通十種身。皆具八萬四千相好。
    章辨金鏘馬麥等往業所到者。
    辨金鏘馬麥等往業所到者。大論第九云。如佛神力無量。威德巍巍。不可稱說。何以故受九罪報。一者梵志女孫陀利謗。五百阿羅漢。亦被謗。二者旃遮婆羅門女。繫木盂。作腹謗佛。三者提婆達推山壓佛。傷佛大指。四者迸木刺腳。五者毘樓璃王。興兵殺諸釋子。佛時頭痛。六者受阿耆達多婆羅門請。而食馬麥。七者冷風動故脊痛。八者六年苦行。九者入婆羅門聚落。乞食不得。空缽而來。私云興起行經全部二卷。後漢外國三藏康孟詳譯。彼經之中。九種罪報宿世因緣。各立經別題。一一廣說。恐繁不引。金鏘者興起行經。名佛說木槍刺腳因緣經。云剛強木槍刺腳。字彙曰。鏘千羊切。音槍。又曰槍千羊切音鏘槊也。又剡木傷盜曰槍（已上）經曰世尊晨旦著衣持缽。與五百比丘僧及阿難圍繞。共入羅閱祇城乞食。家家編至。見此里中。有破剛木者。有一片木長尺二。迸在一邊。於佛前立。佛便心念。此是宿緣。我自作此因。自當受之。眾人聞見。皆共聚觀。大眾見之驚愕（已上）言馬麥者。興起行經。名佛說食馬麥宿緣經。經云食著皮麥。是即馬麥也（已上冠注所引）。

右以嵯峨大覺寺所藏之本校之訖
文化八年（辛未）八月十日
比丘典壽春秋五十四

五教章通路記卷第五十一（終）
五教章通路記卷第五十二

　　    東大寺沙門凝然述
    　　  
　　　　　　
　　　　　　
　　　　　　

    自下第九攝化分齊。
    佛果正報常無常義相及隨好義。前已陳述。依報世界義。須陳演是故此章。次前而來。章若依小乘中唯此娑婆等者。愚法小教。一切世界。皆須彌山建立之處。無別淨土。此三千界。他三千界。森連八方。無有涯際。皆是穢土。百億須彌。百億日月等。建立安布。傍列無窮。佛有二身。生身。法身。開為三身。無漏五蘊。名為法身。即五分法身也。王宮所生。報果五蘊。名為報身。隨類應現。種種變作。或佛形化身。或非佛形化身。或在此土。或往他界。說法化導。皆是化身。如來報身。出出于南州。以為所都。所化境界。自餘百億須彌世界乃至他三千界是也。
    章三乘中法性土及自受用土者。始教大乘。唯識論第十。總說三身。自性身者。即是法身。真如為體。此真如法。能依義邊。是自性身。所依義邊。是法性土。此土亦以真如為體。自受用土。即以自受用佛。無漏第八大圓鏡智所變。智影周圓無際普遍法界盡虛空界。無漏純淨七寶莊嚴廣大國土。為自受用淨土體性。其圓鏡智所變諸根相好。無漏純淨色身。為自受用身體。法身自受用所依國土。名自住處。非是他人所見境界。唯佛與佛所見境界。等覺菩薩。唯知有之。非所見境。今此門中。說攝化處故。自住處非此所明。
    章如梵網經及對法論等說者。梵網經。說三重教主。臺上舍那。千三千界。為一佛土。一三千界。以為一葉。為千葉臺上佛土。此是第二地。能化他受用土分齊。一葉即是一三千界教主。名大釋迦。即大化身。世界是化淨。然葉上佛。亦名他受用。土亦他受用土所攝。四善根菩薩能化。名他受用。故葉上淨土。亦通資糧菩薩所居。修淨土業。所往生故。其第三重葉中穢土。一須彌界。為一化境。一須彌界教主。各謂一三千界教主。互謂自分三千界境。摩醯首羅天實報成佛。是一葉土。化身充滿百億閻浮。是葉中土。對法論所說。當此一葉世界分量。色頂受用。百億化身。是名始教實報成道。百億所化。即化身土。
    章或有說釋迦佛報土在三界外者。涅槃所說。釋迦報土。全同極樂。準知極樂是他用土。故舉無勝。令同彼土。憬興法師。即作此釋。今安樂土。是受用土。道綽禪師。立安樂報土。引釋迦報。令彼此同。言是故當知色頂之身亦非實報者。愚法小乘。以樹下佛。為實報身。始教大乘。以樹下佛。為變化身。以色頂佛。為實報身。遣小乘執。令信大乘。終教大乘。即以界外高勝淨土。成正覺佛。為實報身。還以色頂成道之佛。為變化身。雖有色頂。唯是邊際。非實界外。即界內攝。故化身攝。為引小乘。色頂為實。今就實理故。界外土。無勝國土。為受用土。
    章如大智論中以三千大千世界為一數等者。智論第五十云。三千大千世界。名一世界。一時起。一時滅（第一重）如是等十方如恒河沙等世界。是一佛世界（第二重）如是一佛世界數。如恒河沙等世界。是一佛世界海（第三重）如是佛世界海數。如十方恒河沙世界。是一佛世界種（第四重）如是世界種。十方無量。是名一佛世界（第五重）於一切世界中。取如是分。是名一佛所度之分（總名）上是彼論正文。總有五重。合為一世界量。今章文中。取要而引。次第不違。即有五重。而所引文。似成四重。初三千界。唯為所數。非別一數。然本論文。別為一數。故今亦立為一數界。第二重界。論唯名之。為一佛世界。無有性言。今章所引。第二名性。次世界海。次世界種。後一佛世界。彼此是同。問智論所說。第二重土。啻名一佛世界。無有性言。何故今章。名世界性。答玄記三云。何故名性者。有二義。一望前諸界。攝諸流類。積結成性。如久習成性等。二望後海等。有為因義。故亦得名性（已上）華嚴經中。積聚諸剎。名世界性。積諸界性。名世界海。釋此次第。作此解釋。論第三重。既立海名。是故章主。第二重界。名世界性。所以海後安界種者。種是種類。亦是因義。積諸界海。共安一處。攝諸流類故。名為種。與第五重。作其因種。故界海次建界種名。若華嚴經。性種是一。晉經名性。唐經名種。唯是一體。無有別相。故六十經。先世界性。後世界海。積集諸剎。名世界性。剎者。一三千界分齊。積世界性。名花藏世界海。八十經中。積剎成種。積種成蓮華藏世界海也。智度論意。世界海後。安世界種。別義次第。有此門故。玄記第三。引此五重。與今章同。梵網戒疏。亦引智論。而文簡略。故彼疏上云。智論云。數此三千大千世界。如恒沙。為一世界種。數此世界種。恒沙復至。為一世界海。數此海。復至十方恒沙。為一佛世界。是釋迦佛所化境界（已上）所引文言。總有三重。一三千界。以為所數。海前立種。祖師引文。以義轉用。
    章以攝化漸廣於前故者。此待對前一三千界為所化境。此是終發法身釋迦。所化世界。封疆分齊。所化國界。廣博寬大。恢廓周遍。不可思議。義寂法師。無量壽經疏。引智度論五重世界。配對受用變化等土及淨土穢土。今此章意。化身穢土所化境量。
    章又唯約須彌山世界說者。此五重界。皆是須彌建立世界。唯是積集三千大千世界而已。須彌建立者。須彌為本。有四王。忉利天。九山。八海。四州。八中州。三輪。五輪。建立安布。須彌在中。眾嚴圍繞。空居四天。待對地居。色等界。天等次第。安立待對布列。一大千界。百億數量。十方世界。一類須彌建立而已。
    章如法花經云我常在靈鷲山等者。法花壽量品長行云。一切世間。天人及阿修羅。皆皆。今釋迦牟尼佛。出釋氏宮。去伽耶城不遠。坐於道場。得阿耨多羅三藐三菩提。然善男子。我實成佛已來。無量無邊。百千萬億那由他劫（乃至）自從是來。我常在此娑婆世界。說法教化。亦於餘處百千萬億那由他阿僧祇國。導利眾生（已上）重頌偈云。自我得佛來。所經諸劫數。無量百千萬億載阿僧祇。常說法。教化無數億眾生。令入於佛道。爾來無量劫（乃至）於阿僧祇劫。常在靈鷲山及餘諸住處。眾生見劫盡大小所燒時。我此土安穩。天人常充滿。園林諸堂閣。種種寶莊嚴。寶樹多華果。眾生所遊樂。諸天擊天鼓。常作眾妓樂。雨曼陀羅華。散佛及大眾。我淨土不毀。而眾見燒盡（已上）法花論十無上中云。八者示現成大菩提無上者。示現三種佛菩提（乃至）二者報佛菩提十地行滿足。得常涅槃證故。如經善男子我實成佛已來無量無邊百千萬億那由他劫故（乃至）我淨土不毀而眾見燒盡者。報佛如來。真實淨土。第一義諦攝故（已上）釋曰。王百塵點已前成道。是釋迦佛實修實證。本地久成佛果。彼時實智。證法身理。所證真理。即是法身。能證妙智。是自受用。所變五根。自受用身。所變器界。自受用土。言得常涅槃證者。是自性身。其能證智等。是自受用身。必有其化用。即是他受用。應十地菩薩。現十重身故。真實淨土者。明自受用土。言第一義諦攝故者。然自受用根本理智。證真如。其後得智。變作自用五根相好及自用土。既是自證內智所行。其後得智。亦是自利後智。雖是後智。即自利故。約根本智。名為第一義諦所攝。本智所證。是真如性。約理本智。為第一義諦。真實第一義諦。法身理故。如是法身。自他受用。挾帶兼存。明佛身土。偈文所顯。天人常充滿。眾生所遊樂等。是他受用身土相貌。兼約自用。明正覺果。此即教事深細一乘之意。即是同教一乘相伏。
    章二十一種實報功德者。
    自下第十佛身開合。
    前第八門所感佛果義相。並陳眾德圓備。第九門中。依報國土。攝化利物行相。已陳自證化他。正報佛身。諸教之中。開合異說。是故此門次前陳述。
    章如佛地論五種法攝大覺地等者。佛地經中。說佛果德。總有五法。所謂清淨法界。四智心品。淨法界者。謂四涅槃。本來自性清淨涅槃。有餘涅槃。無餘涅槃。無住處涅槃。名之四涅槃。此四總名清淨法界。大圓鏡等四智。即為四法。并淨法界。合為五法。佛地經中。說此五法。顯佛果德。以為宗旨。佛地論師。廣釋此義。七軸釋論。深盡淵旨。以此五法。收攝三身。佛地論第七云。又前五法。攝三身者。有義前二攝自性身。中間二種。攝受用身。成所作智。攝變化身。經說真如是法身故。論說轉去阿賴耶識。得自性身。大圓鏡智。轉第八得。故知。前二攝自性身。此經中。說成所作智起諸化業。莊嚴論說。成所作智。於一切界。發起種種無量。難思諸變化事。故知。後一攝變化身。平等性智。如餘論說。能於淨土。隨諸菩薩所樂。示現種種佛身。妙觀察智。亦如論說。於大集會。能現一切自在作用。說法斷疑。又說。轉去諸轉識故得識故。得受用身。故知。中二攝受用身。又佛三身。皆十義中。智殊勝攝。故知。三身皆得有智（已上）此中總意。清淨法界大智鏡智。得自性身。理是所證。智是能證。所證是理法身。能證是智法身。理智冥合。總名法身。平等性智。攝他受用。妙觀察智。說法斷疑。他受用身。說法之時。即用此智。是故二身名受用身。成所作智。轉前五識。此是初義。準五法三身。後義者。論云。有義初一攝自性身。四智自性相應共有及為地上菩薩所現。一分細相。攝受用身。若為地前諸菩薩等所現。一分粗相化用。攝變化身。諸經皆說清淨真如為法身故。讚佛論說如來法身無生滅故。莊嚴論說佛自性身本性常故。能斷金剛般若論。說受持演說彼經功德。於佛法身。為證得因。於餘二身。為生因故。諸經論。說究竟轉依。以為法身。轉依即是清淨真如。非對治道。故知。法身唯淨法界真如為性。莊嚴論說。大圓鏡智。是受用佛。攝大乘說。轉諸轉識。得受用身。然說轉去阿賴耶識。得法身者。此說轉去第八識中二障種子。顯得清淨轉依法身。非說鏡智以說鏡智是受用故。又受用身。略有二種。一自受用。三大無數劫。修所成故。二他受用。為諸菩薩。受法樂故。是故四智相應共有及一分化。為受用身。經論皆說化身為他地前眾生。現種種相。既是地前眾生境界。故知。非是真實功德。但是化用。經論唯說成所作智能起化業。非即化身。雖三種身智殊勝攝。法身是智所依證故。化身是智所起用故。似智現故。似說為智。亦無有過（已上）此第二義。法身是理故。淨法界攝自性身。無漏八識。四智圓滿。是自用智。能證心故。四智品中。大圓鏡智所現。五根器界國土。名自受用。身及淨土。諸根相好。遍十方界。純淨佛土。周圓無際。是名自受用身及國土。非智即土及其依身。自用身土。智品影像。是故名為自用身土。以自受用第七識俱。平等性智所現智影。名他受用身土。以自受用第六識俱。妙觀察智。觀察所化根機差別。為說諸法。斷除疑網。及其依報。名他受用身土。自受用身前五識俱。成所作智所現色身。名變化身。智上作用。名身土故。此第二義。四智品上。所現智影。名為身土。非謂四智即自受用。他用化身。不同初義謂智即身。今章言清淨法界攝法身者。是第二義故。以唯真境。名為法身。言四智攝餘身者。即就後義。收攝自用他用化身。如上所引佛地論說。此正約就始教為言。祖師三寶章云。或約五法。攝大覺地。謂以清淨法界。為法身。鏡智及平等智。為受用身。作事智為化身。妙觀智通二身。此如佛地論說。此等約始教之終說。義當為直進人說（已上）此當佛地論第二師義。故以清淨法界。為法身體。
    章或唯妙智為法身等者。此唯妙智者。以智攝理。為妙唯智。非謂理外唯取妙智。以智為理。無智外理。以理為智。無理外智。言本覺智者。無始本有覺照之性。真理之有明朗德。名本覺智。言修智者。是修得智。亦修生智。從本覺智。流出業用施作。斷惑得果功能。是名本智所流修智。從本流出。攬本成修。故此修智。必冥本智。始覺始智。契本覺體。始本不二。泯始本故。
    章金光明經中四智攝三身等者。彼經不見轉識得智。故無四智攝三身義。然說由滅轉識煩惱。證得三身無上菩提。此即轉彼有漏八識。如其所應。得佛三身。即如已前寄顯斷明。依諸伏道。起事心盡。得顯化身。起事心是第六識。由地前等意識伏惑。入佛果時。妙觀察智轉得圓滿。意識惑滅。五識俱惑。亦隨除滅。故得成所作智現前。依法斷道。依根本心盡。得顯應身。法斷地上。依根本心。是第七識。地上無漏。斷障證理。滅末那惑。平等性智。方得現起。佛果圓滿。依勝拔道。根本心盡。得顯法身。勝拔是金剛心。根本心是第八識。金剛心時。斷佛果障。此時斷盡第八所持二障種子。轉有漏第八。初得大圓鏡智。故唯如如。如如智。獨存。理智冥合。名為法身。然智顯了故。以鏡智名為法身。故為唯智法身之證。
    章惑境智合為法身等。攝論既言如如及如如智。如如即是真理。如如智者。即是真智。智不異如。以如為體。名如如智。問佛地論五法三身相攝中。初義何攝。答彼即今此境智合。為法身所攝。彼以清淨法界與大圓鏡智。為法身故。唯識論第十。亦有二義。次第全與佛地論同。彼初有義。即今所攝。第二有義。唯理法身。即始教義。問終教之中。有唯理法身之義耶。答若以智成理。名理法身者。此門化身。終教有之。不同始教單理法身。
    章此二句如性起品說者。具前四句。謂唯理。唯智。理智雙合。非理非智。此是解境。具眾德故。心智照故。絕前五者。是行境故。言亡慮絕。唯證境界。不可思議。
    章或是化非法報如始教說者。如來垂跡。同淨飯王。剎帝利姓。是化身相。應此種姓出世間故□□□□□。
    章但深淺為異者。終教以釋迦為報者。即如佛地經教主。顯示十八圓滿。二十一種功德故。小乘報者。王宮所生丈六報。五蘊報生。相好身故。
    章三自性法身應化法身等者。所以應化名法身者。應化二身。非別物體。全攬法身。為應化身。是故一切無非法身。

五教章通路記卷第五十二（終）
