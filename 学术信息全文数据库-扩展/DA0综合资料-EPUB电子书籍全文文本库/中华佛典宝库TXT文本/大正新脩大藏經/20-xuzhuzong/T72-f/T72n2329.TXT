No.2329
華嚴論草

　　    
　　　　　
　　　　　
　　　　　

    問。第五修行所依身章心。小乘佛身皆分段實身非化可云耶。答。章云。若依小乘。但有分段身。至究竟位。佛亦同然。是實非化（云云）問。依小乘薩婆多心者。唯此洲釋迦實非化佛。餘四天下佛皆可化佛也。何如此釋乎。答。
    問。始教大乘意。有迴心·直進二義。且迴心教意。以分段身至究竟可云乎。答。章云。若始。教中。為迴聲聞。亦說分段至究竟。佛身亦爾。然是化非實也（云云）故此迴心教意。以分段至究竟可云也。問。凡大乘心。有二種生死。但何云分段至究竟乎。況聲聞人依延促壽邊除定力受變化果報耶。又於佛身論三身功德。寧但付化身不論變易乎。答。二乘人以分段身永入無餘圓寂故云爾也。次於佛身者。先小乘中。以王宮誕生身云實。今始教中云化故。付化身引小乘。是其意也。問。
    問。始教大乘實報門意。以分段身至金剛已還可云耶。答。章云。二就實報。即說分段至金剛以還。以十地中煩惱障種未永斷故留至金剛故。更有惑障。何得不受分段之身。十住經中。十地已還有中陰者。是此義也（云云）故此實報門意。以分段身至十地可云也。問。八地以上於煩惱障永伏不行。更無現惑。何更受分段身耶。次引十住斷結經何說證之耶。答。凡此章之意。菩薩留煩惱種子至金剛心故。已有惑障。何不受分段身。若八地以上決定受變易身者。何於第八地初不斷一切煩惱種耶。次十住經中說。佛入無形觀三昧。見五道中陰眾生。乃至後見彼中陰形質。從一住地至于十住地（云云）大師引此說判十地分段也。問。瑜伽·唯識中。專判七地以前分段。八地以上變易。所謂八地已上智障為緣受變易化也。皆瑜伽·唯識性相判地上皆分段耶。次十住斷結經說。菩薩為利生所化現也。更非實分段歟。答。凡始教大乘意。有寄顯實報二門。唯識·瑜伽八地以上變易文。當寄顯一義。若依實報門意者。十地皆分段也已。故留惑至金剛心。何不受分段身哉。依之雜集論云。已離欲聖者對治力強故。唯未永斷。然此處不說現行。彼由隨眠勢力。合生相續中。有初相續剎那。唯無覆無記。以是異就故（云云）又梁攝論之中說。諸菩薩永除上心欲。但留隨眠欲故。諸菩薩得出離成佛。何以故。若不留此隨眠欲。則同二乘涅槃。若不除上心欲。則令凡夫不異（云云）准此等文。理實報意分段皆可亙十地也。但至七地以前八地以上分段變易者。寄有功用無功用二位。定此等差別也。故依寄顯心引諸聖教出十門不同。即此意也。問。且此寄顯意者。假說准實義歟。如何。答。此寄顯意。更又准假說也。深可存其心耳。
    問。就寄顯十門。且第四門心。七地以是寄羅漢。八地已上寄菩薩位（云云）爾者引何經說證之乎。答。引仁王經證之也。故章云。仁王經云。遠達菩薩伏三界習因業果滅。住後身中。住第七地阿羅漢位。此寄因中自在未自在位。以分大少等（云云）問。勘彼仁王經說。住第十地阿羅漢梵天位（云云）何皆經說現文。引住第七地乎。答。勘彼仁王般若說受持品中。說十三法師行訖。復次玄達菩薩等說第七地功德也。故云第十地者。加三賢位至第七地云住第十地也。所以四五六七地寄四果故也。經文明鏡也。疑難不可來歟。問。
    私事云。言十地者。加前三賢故。名十地之中。是第七地故。案云。章家七地准之可知等（云云）上下引彼經疏等文可見之。
    問。始教大乘中述。八地以還菩薩略有二種類。一悲增上。留惑受分段身。二智增上。伏惑受變易身（云云）爾者此義大師許之乎。答。大師破此義也。問。此說會變易初地已上八地已上二說。尤叶道理。大師何不許此義乎。答。破此義云。如此所說良恐未然。何者。若悲增上其惠必劣。劣惠導悲。悲應滯見。滯見之悲。豈名增上。縱悲智齊均。尚不名悲增上。況以劣智導悲。而言增上。若智增上悲劣。劣悲導智。智應滯寂。滯寂之智。何名增上。以諸菩薩從初以來異凡小故。悲智相導。念念雙修。如車二輪鳥之兩翼。何得說彼有增減耶。當知由此始終二教粗細異故有二生死。非由悲智互增上也（云云）問。爾者此悲智雙導義。大師依何論藏說如此釋耶。答。大師依起信論為如此釋也。故章引起信論云。地上菩薩。種姓發心修行皆等。無差別也（云云）問。
    問。圓教意可立分段。變易二種生死乎。答。圓教心不說分段變易也。故章云。若依圓教。不說變易。但分段身至於十地離垢定前。以至彼位得普見肉眼故知是分段也。又如善財等。以分段身究於因位故也（云云）問。何故此圓教心不說變易乎。答。如世界性等已上身分。甚極微細。出過諸天。應同變易。但以此教不分生死粗細之相。總就過患以為一際。至信滿後頓翻彼際故不說也（云云）文意者。以三乘教所說變易。望圓教世界性等分段。猶以粗淺有異。況又此教心。不分生死粗細之相。總就真如不守自性過患。以為業識一際。信滿不退際上開圓覺時。頓翻生死際。至妙覺朗然位也。花嚴初心究竟佛專顯此釋耳。問。
    問。第六斷惑義章中。付明諸相應惑。爾者始教大乘心。五識相應貪嗔癡三惑。可通分別俱生耶。答。章云。五識得起初三。亦通分別及俱生（云云）問。五識無分別與彼相應惑。通分別俱生耶。答。章云。由用意識中邪師等三因引故。得有分別起也（云云）問。若依意識邪師等三因引者。餘七種惑皆可起五識也。何不爾乎。答。唯識論中。五識唯三。謂貪嗔癡。無分別故。由稱量等起慢等故（云云）但至意識三因引難者。自本無分別故。餘七種惑不起也。意識中有隨念計度分別故。慢等相應耳。
    問。末那相應四惑。但俱生不通分別。有何故乎。答。分別之惑必依三緣生。第七識無彼故。唯俱生不通分別也。問。末那無邪師等三緣故但俱生云事不明。設自識雖無三緣。傍意識力被引。何不起分別惑。例如五識無分別。依六識三緣有分別起。例難更齊等如何。況唯識論中。意識起時則二俱轉。所謂意識及與末那（云云）轉識得智時。又依意識轉染分為無漏。是以非六七並起。又斷之為無漏。尤可被引第六識三緣也。何強用自識無分別之故乎。加之無相論中。第二執識通被內煩惱。見修所斷（云云）何云會彼論文乎。答。凡付八識之斷煩惱。以唯第六斷之義為正。所以轉識相應之惑。偏意識斷之。轉染分自為無漏。尤有其理。故轉識得智起惑多少。相應不相應更別也。不可例同。次唯意識起時則二俱轉之文。顯不述二識相應。忽難一定意識末那同時起。正第七與第八可相應也。仍此文非誠證歟。次至無相論第二執識乃至見修所斷文者。斷障章中。彼文錯不可依用（云云）又准章下文。今此無相論文。終教意第七相應煩惱分粗細故。粗云分別。細云俱生也。是則寄顯意也。非始教心云有通見修乎。問。
    問。始教大乘心。嗔煩惱可通三界乎。答。嗔唯欲界（云云）問。若上二界無嗔煩惱者。仁王經中說滅三有嗔等煩惱。成實論亦應有嗔。可會此經論所說乎。答。章次下文。上二界煩惱。皆是有覆無記性故（云云）然嗔煩惱是唯不善故。唯限欲界也。但至經論說者。仁王般若言總意別也。是注經心也。成實存種子故。可云有三界故。如此可會申也。問。
    問。先斷分別有其三人。所謂未離欲·倍離欲·已離欲也。爾者後二人入見道時。前十五心為初果向。為當中二果向歟。答。倍離欲·已離欲者。見道第十六心。如次證一來·不還二果故。定如次可云中二果向也。故瑜伽論中。未知當知根當其三果向（云云）以知可云中二果向也。問。唯次第證者思之。超越者。見道前十五心可云初果向道也。依之大乘義章中。以超越前十五心判初果向。如何。答。已倍離欲·已離欲人。至見道第十六心。如次證第二·第三果。無設可云中二果向也。況瑜伽未知當知根定三果向乎。但至大乘義章釋者。違瑜伽釋者。難依用歟。但彼釋意者。勘淨影餘處釋。於見道者三果共向故。定初果向也（云云）故可存此心也。
    私云。淨影涅槃義記釋云。見道三果共向故。雖超越者。判初果向也（云云）可勘之。
    問。頓出離聖者。得初果已。頓斷三界。漸除九品（云云）爾者以何地為依地乎。答。章云。依止未至定等（云云）問。廣可依四根本定。何限未至乎。依之述記中。通依四根本定（云云）如何。答。此聖者源出對法論說。彼論已云依止未至定。故任本論文如此釋也。但廣通四根本定。何強遮之乎。問。
    問。超前三果得第四果可有乎。答。不可有。問。聖者意樂不定。何應得第四果者無之乎。況廣賢聖章中。瑜伽·對法更一種超前三果。如彼廣說（云云）加之涅槃經。時須拔陀羅。此稱善來比丘。鬚髮忽墮證羅漢果。是豈非直證第四果者乎。又處胎經中。或有眾生。從凡夫地。不向信地·須陀洹·斯陀含·阿那含。取阿羅漢（云云）更不向前前三果取羅漢。豈非超前三果類耶。答。超前三果得第四果者。不可有也。凡云非想一地等智不知。又述世道無容離有頂故。六行智力纔伏八地修惑。非無漏智無斷有頂惑。此大小常途道理。自他共許性相也。但至賢聖章文者。先德述此事。超前三界人。對法論中無此說故。一種超前三果者。恐廣章文誤也。況彼章文。上前之三果可有超義。必非第四。以有頂惑非世間道能伏滅故（云云）明知廣章意。不許超前三果得第四果者也。次至涅槃時須拔陀羅者。勘彼後分文。得法眼清淨（云云）是則小乘初果益歟又增壹阿含中。即於座上得法眼淨（云云）此等所說無顯判無超前三果者也。次至處胎經之說者。於凡位斷三空以還或入聖位當羅漢向故。且云取阿羅漢歟。判不向須陀洹等。又准此意可和會也。或古人云。此經說權人行也。全非性相也（云云）問。
    私云。舊來為集量論云義。以有漏智斷非想地惑（云云）。
    興福寺永超僧都云。幼少時於壑山戲書付此論義（云云）仍不可依用歟。
    問。始教大乘意。俱生煩惱障。初地已去自在可斷。留故不斷。有何故耶。答。章釋此故云。潤生攝化故。不墮二乘地故。為斷所知障故。為得大菩提故（云云）問。此四故俱不明。先就潤生攝化故。道理不明。地上菩薩深位薩埵。設不依惑種。何利生有憚哉。況瑜伽論中。業力結生。謂諸異生。智力結生。謂諸菩薩（文）依煩惱業力受生者。何不云業力結生謂菩薩耶。依之法相意。依大悲力。趣一切智故。名留煩惱也。既依大悲受生。何用故留故耶。次就不墮二乘地故。地前淺位。猶判七住以還不退位。況登地已上。豈有退墮二乘之悲耶。加之下乘般涅槃障。第五地斷之。不墮二乘地故。何通六地已上耶。次就為斷所知障故。又非無疑難。說斷所知障。并可斷煩惱障。例如彼初地見道位。二障分別頓斷。十地滿心速盡二障也。次就為得大菩提故。凡至佛果菩提。依斷二障種習也。何為證菩薩故耶。此等釋難思。如何。答。凡潤生攝化故者。實地上菩薩高行位。大悲攝生行。過地前粗淺之位。雖然未至任運果位之時。非惑力者不得受生自在。所以非願之上留煩惱。為助願受生之緣也。是非章主私釋。源出對法·唯識性相。但至瑜伽論文。業力智力之差別。望寄顯說可說也。次不隨二乘地故者。菩薩從深因大心偏進一切種智位。全不趣二乘四果道。但所謂若直往菩薩斷煩惱障種子者。恐不同二乘速趣圓寂之行耶。所以行願自同云許也。終斷彼惑非退大心云證小果。是以唯識論云。非如二乘速趣圓寂。梁攝論。不同二乘速般涅槃。此故全者過。次為斷所知障故者。若趣煩惱治道偏斷彼者。何間修所知障對治道。故暫止煩惱對治。唯起地地障智障對治道也。唯至初地見道位。二障分別頓斷。十地滿心究竟斷盡之者。以生法二空觀速為盡二障故也。故以頓斷義不可難漸次斷之義。次為得大菩提故者。凡至轉依菩薩者。依僧祇大劫二利行而留自在可斷惑者不留生死普修二利行也。故勝行方成證大菩提依者留惑種也。此等四故專有其理。更疑難不可來矣。
    問。章文云。其所知障皆後地起惑於前地起。或現或種以地地別斷故（云云）爾者望六·七二識。所知障何可攝此前後釋耶。答。章前後文相交。六·七二識所知障現起雖難分別。且任先德意一往分別之者。其所知障總句攝六·七二識。所知障皆後地起者。七識相應所知障也。惑於前地起者。明第六識所知障也。或現或種以地地別斷故者。還結二識相應也。
    問。終教大乘意。二乘聖者於煩惱障尚不能斷。但能折伏。況斷所知障（云云）爾者引何經論證判此義耶。答。大師引彌勒問經論也。問。所述之義道理難思。一切二乘斷三界惑障證盡無生菩提。大小經論性相也。何云但能折伏耶。若云伏斷種子。何位盡言耶。次彌勒問經論誰人造耶。依之如何。又次下楞伽文亦如上說（云云）引此經說指何處云如上說耶。答。終教大乘意。於愚法二乘者。觀智劣故。究竟不能斷煩惱云也。故彌勒問經論中云。不能如實修四無量等也。但於作者。彼論不注之。雖然開元·貞元錄等具載之。況任管見。了義燈中又引之。法相宗非不依用乎。次亦如上說文。先德料簡之云。如上彌勒問經論說也。非指別說處也。問。私云。興福寺永緣僧正於維摩大會精義時。每座尋彌勒問經論作者。詳其用否。仍以東大寺法相宗定嚴大法師。尋興福寺學窗之處。有修學者云。述記末文義云。彌勒問經論南地吳人非真聖教（云云）爾者僧正以此文精義歟。又五教指事煩如上說。文頗難依用耳。
    問。終教大乘心。付菩薩斷惑。於煩惱所知二障。可分分別·俱生耶。答。不分也。故章云。不分俱生及分別等（云云）問。瑜伽·唯識中。咸論分別俱生。何雖終教心。不分分別·俱生二障乎。況所引證之彌勒問經論。是南地吳人所造也。非真聖教乎。答。凡終教心。述不異真如是煩惱義。存解惑同體義。何彌分分別俱生論見修二斷乎。所知一切煩惱障利眾生行故。初觀喜地時。不論見修一時頓斷云也。故探玄記云。菩薩之人。無量世來。為諸眾生。作利益事。後見真如甘露法界。觀彼一切諸眾生身而實不異（云云）
    問。終教大乘意。所知障細分亙十地斷之可云耶。答。先德有二義。煩惱所知二障。初歡喜地斷盡。地上但除習氣（云云）或於所知障細分者。亙十地斷之云。二先德義可有也。問。二義中何義勝乎。答。勝劣難分。但見章正文。判地前伏使現。初地斷使種。地上除習氣。佛地究竟斷（云云）故且盡初地之義。專叶大師所釋可存申也。問。見章上下文。所知障細分地上位地地可斷也。更初地已上斷於知障一分粗故（文）況探玄記中十一卷云。若依終教。如梁論等。其煩惱種初地永盡唯有彼習。其所知障一分粗者。亦初地盡。餘分及習於諸地中各別正斷（云云）更云餘分及習。餘分之詞無諍非云所知障細分地地斷耶。答。所知障種子盡初地之義。依章家上下之文勢。任始終二教淺深之義道也。正判終教斷惑之時。云初地斷使種。判地上除習氣。況置但除之言乎。加之更云。修道位中轉復清淨等。更不可異求。但至章一分粗者文。探玄記餘分及習之釋者。所知障者微細障也。故細分習氣上之稱之。一分粗者正種子也。探玄記及習之言。指上煩惱障習氣也。更不可相違耶。問。
    又樣。若有後義者。難答反上。可知之。
    問。終教大乘意。從初發心住不退墮二乘地可云耶。答。爾也。故章云。初即不墮二乘地故（云云）問。六住以還名退位者。聖教定道理也。又至第七位立不退稱。何此教意從初住不退云耶。次引何經論證初即不墮之義耶。答。六住已前名為退分者。始教大乘意也。今此終教中。依梁攝論·仁王經·起信論等說。從初住判不退位也。問。瓔珞經中說六住以還退分。所以以淨居天子法□王子舍利弗等為其證據。餘經論中。又以第七住判不退位乎。況所引攝論中。述得出世淨心。未云不墮二乘地。仁王經入生空位聖人性故文。又十解已上得出世淨心等文等。全未云不墮二乘地等。何以非明證之文。大師如此釋乎。答。凡終教大乘心者。三賢位皆不退也。經論廣八相作佛等事。皆從初發心住所定也。況仁王經等中。十信定輕毛位。以十解已上定不退位也。但至瓔珞經六住退者。起信論中。判為未入聖位怯弱眾生示現其退而非實退也。大師得此釋自述。馬鳴菩薩心。心為慢緩者榮勵其心等（云云）但至第七住立不退稱者。探玄記中釋此事云。止觀雙運緣不能壞故云不退（云云）所以依止觀雙運一義。更立不退稱也。以實論之。非云六住以還退位也。問。
    私云。瓔珞經文。依大乘始教心者。起信論中強不可云示現退也。如何。答。一經含多教。一教依多經心歟。
    問。終教大乘心。轉染末那得平等性智。為初歡喜地位。為當如何。答。此教意。初歡喜地轉染末那得平等性智云也。故章云。無性攝論云。轉染末那得平等性智。初現觀時先已證得。修道位中轉復清淨（云云）問。無性攝論此文者。釋轉識得智佛果位也。何引此文為初地斷七識相應之證。況孔目中引無性攝論此文。如是等並屬初教（云云）師資所釋豈相違耶。答。凡無性攝論文含二教意也。但望此教消文者。初現觀時先已證得者。正使初地斷之。修道位中轉復清淨者。除習氣也。是則二地已上位也。於至相所釋者。且寄始教心消此文也。如大師若依始教容如彼說釋也。問。
    問。寄惑顯位門意。以四障習顯地上四位四定四德四報根。如何。答。今寄四障習氣顯地上四位四定等者。相同世間。初二三地得大乘光明三昧。滅闡提不信障習氣及因緣生死變易報。證淨德波羅蜜。相同二乘。四五六地得集福德王三昧。滅外道我執障習氣并方便生死。顯我德波羅蜜。相同大乘。七八九地得賢護三昧。除聲聞畏苦障習氣及有有生死。證樂德波羅蜜。因圓果滿。十地佛地。依首楞嚴三昧。斷獨覺捨大悲障習及無有生死。得常德波羅蜜也。問。隋唐攝論並無配十地之。又無上依經及寶性論亦不配地位。何如此配當乎。依之淄洲了義燈中破之。次初二三地滅因緣生死。四五六地除方便生死。不可爾。勘彼經論文。皆以方便生死為先。以因緣生死為後。故攝大乘論中。初二三四地滅方便生死。五六七地滅因緣生死（云云）何況因緣生死是我德之障也。何進斷初二三地。方便生死是淨德障也。豈至四五六地耶。梁攝論云。能破一闡提習氣。即方便生死障。於大淨由破此障故得大淨果。能破外道我見習氣。即是因緣生死障。於大乘由破此障故得大乘果等（文）何違所依經論文。判四種生死之前後乎。答。凡四種生死之廢立。經論盛談。是故相續解脫經乃至攝大乘論等。皆說四種三昧力通闡提不信等之習氣。盡四種生死。證淨我樂常。所以花嚴大師寄初二三地名方便生死等事。依經說論傳人師所釋。況香象大師探一代聖教。有隨文就義二釋。淄洲所似不顧此二釋歟。次因緣方便二生死前後。大師所釋非無其理。依佛性論心。無明住地生無漏業。有因緣方便二義。所謂無明住地生福行名因緣生死。是同類果故。生智慧行名方便。不同類果故等（云云）爰知因緣方便互具其義。依之相同世間。初二三地望無明住親因也。四五六地四諦緣生觀解望無明粗方便也。依此義前寄因緣後寄方便也。是則第二就義釋也。若依隨文釋者。如經論說歟。依之真諦三藏。又同因緣前方便後釋給也。問。
    私云。依無明生業識之次第。尤可有此義歟。興福寺永超僧都。東大寺永延得業維摩豎義。嘆香象隨文就義釋云。諸宗人師多雖存此旨。未云隨文就義釋。花嚴一宗始有此義釋（云云）
    問。頓教斷惑引何經文證之耶。答。引法界體性經文。故章云。我見際即是菩提故。問。頓教意。從來無妄也。何引此文耶。
    私云。東大寺覺嚴已講。初勤御前御論義之時。天台論匠問覺嚴云。三世覺母大聖文殊令教眾生菩薩行（云云）何說之乎。進云。有處說此事令發眾生我見心（云云）何如此說乎。覺嚴答云。所出申者。法界體性經說也。是則煩惱即菩提義也。故我宗大師引此經說為頓教證（云云）南北皆稱美之。又達磨和尚有三人弟子。一人云。斷煩惱謂菩提。一人云迷即煩惱。悟即菩提（云云）一人云。本無煩惱。元是菩提（云云）和尚判云。第三義尤叶宗（云云）是則頓教證之。
    問。圓教斷惑如何。答。章云。若依圓教。一切煩惱不可說其體性。但約其用即甚深廣大。以所障法一即一切具足主伴等故。彼能障惑亦如是也。是故不分使習現種。但如法界一得一切德故。是煩惱亦一斷一切斷也。故普賢品明一障一切障。小相品明一斷一切斷者。是此義也。又此斷惑分齊。准上下經文有四種。一約證。謂十地中斷。二約位。謂十住以去斷。三約行。謂十信終心斷。四約實。謂無可斷。以本來清淨故。廣如經說（云云）今此文心者。不說煩惱體性。但付其深真如之用大。斷一煩惱斷一切煩惱。是則不異真如是煩惱義心也。心者。望。識生染義。敢不可論各別斷也。所障惑一障一切障。亦以如此。所以論其證據。即普賢品明一障一切障。小相品明一斷一切斷是也。問。今此圓教心者。論相入相即旨故。於煩惱障等。又一障一切障一斷一切斷云事不明。相即圓融義。依一味法界。是即覺前境界妄見細中。專但在事相局別。法界所治各別故。是以設雖圓教心。何失煩惱各別旨。所以理性是一故。能斷智雖照一切。別別可斷云也。行布一門非無圓教。若夫依一味法界道理。云一斷一切斷者。一眾生斷惑成佛時。一切眾生同可成佛也。若爾者眾生悉盡但可有佛界歟。所以生死無始。何今無妄情境界乎。次引小相品文證一斷一切斷之義不明。彼品云。若有眾生得聞此香。諸罪業障皆悉除滅。於色聲香味觸等。內有五百煩惱。其外亦有五百煩惱。二萬一千欲行煩惱等演。舉八萬四千塵勞。此諸煩惱皆悉除滅等（云云）是即依聞香功德說除滅。未云一斷一切斷也。普賢品中明嗔煩惱過患。說則受百千障礙法門也。未云一障一切障。何依此等文證此等義耶。答。凡花嚴圓宗心者。說三種圓融顯法性圓通旨。一者事理圓融。理事互融相入相即。二理理圓融。法界一味唯理無妄。三事事圓融。當相圓融不待緣起。今此三種圓融。專出花嚴止觀釋。如次配終頓圓三教。既事事圓通自在無礙也。以六相成之。以十玄證之。依之佛界眾生界相入相即。故經云。以菩提身等眾生故。是故眾生悉於中現。以彼所現同能現故。是故眾生無不成佛（云云）是以一佛成道時。一切眾生悉同成佛也。性起品中以喻顯說之云。帝網有十方重重無盡。至一方王佛形像。十方無盡至一時顯此形像。一佛成道時。十方無盡眾生心性寶殊悉現八相成道影像。明知全眾生令佛義時不增不減經說不也。（取意書之）此喻猶不叶。本法眾生各在舊來如此之佛故也。大師釋此等義云。當相即空之理。人天乘妄情猶不悟之。豈以妄見難法性圓融乎。故經云。以普賢眼見一切眾生皆已究竟（云云）故小相品此諸煩惱皆悉除遣之文。望圓經之大旨。是一斷一切斷之明證也。普賢品即受百千障礙法門之說。任花嚴之大宗。又一障一切障之云文也。次寄證位行實之四義。判一經斷惑之中。第四約實心者。付證剋體。從本一味法界也。其心懸本覺。其旨仰果分也。如第二會寄緣說十之說也。以三乘心餘宗釋。強不今難圓經深義耳。問。
    私云。東大寺花嚴宗俊源大法師。於維摩堂云。此義興福寺永緣權僧正。為探題精義云。難此義云。一成一切成。彌可同外道量同虛空體常周遍之我（云云）大眾賢哲皆怖罪報重者也。
    問。第七二乘迴心章中。有六種說中。何判小乘義耶。答。章云。一切二乘皆無迴心。以更無餘求故。如小乘中說（云云）問。俱舍等中述。轉聲聞種性二成佛三餘等（云云）何云無餘求耶。答。證果以後無迴心云也。
    問。瑜伽·顯揚等論。明諸識成就不成就之中。入無餘滅者。本轉二識俱不成就（云云）以何為因。無餘後心相還生耶。答。章云。彼諸論依始教門。引小乘故。所立賴耶行相粗顯。不從真起。故說有滅。又為順小乘故。亦許彼般涅槃非不究竟。故說入已不復起也今終教中。就實而說。既以根本無明動如來藏成阿賴耶識。彼二乘人於此二法既俱未斷證。何因得滅阿梨耶識。又由於彼無斷證故。所得涅槃豈為究竟。化城同喻應便失。又由上四因故得生心也。問。瑜伽·唯識等論。輔處菩薩所說也。何強下引小乘順小乘耶。次就四故。第三根本無明猶未盡故釋不明。若無明未盡者。何受變易生。然龍樹菩薩。有妙淨士出過三界。是何漢當生其中（云云）如何。答。定性無性悉有佛性。三乘一乘差異。隨緣真如凝然常住。權實二宗不同也。所以根本無明動如來藏阿賴耶識從真起故。二乘人不斷證之。何證真涅槃忽至變易。但此義是定判始終二教淺深許也。論其實者。可無差別。是以分別愚法不愚法時。所存其差異也。所以彼第七識相應惑。愚法二乘不知斷證。斷非想地惑時。同盡之故。強不可疑難來耳。問。
    問。就五果迴心。且其無餘劫限有八六四二十千不同。依何故可云。答。章云。由根不等故去有遲疾等（云云）問。依聲聞緣覺者。其根有利鈍故可然。於聲聞四果者。雖有經生多少。入涅槃時。皆證羅漢果。依何義辨四果利鈍耶。況初果經生者。所通利鈍也。所謂俱舍光法師釋中云。根最鈍者具經七生。非諸利根生定滿七（云云）如何。答。涅槃經中說。無餘劫限隨五果迴心。有八六四二十千不同。大師釋經文云。此明最鈍須陀洹人受七生已方入涅槃等（云云）明知隨經生多少有利鈍不同云事。或分根利鈍。又但依生多少劫長短判之義可有也。彼如業惑根有殊故。成三九別釋也。又紀國惠淨師釋五果劫限。依此義見。問。
    問。就明入無餘聲聞時劫限。心想還生。且楞伽經乃至劫不覺文。大師何引釋之乎。答。章引此楞伽文了。此文但總想說（云云）問。今此楞伽經文。云乃至劫不覺乎。故指無餘間時定一劫也。何云但總想說。初總舉之乎。依之起信論義記中。癡□劫限長短三七位之中第六位也。若爾大師兩處所釋。已以相違。何可和會乎。答。古人義二途也。有人云。今此楞伽文。正不指時分故。先釋但總想說也。但至起信義釋者。云乃至劫不覺故。任文相大旨。獨覺十千劫次立此也。此義無指難歟。或人云。同本異譯經文云無量劫不覺。依之可云但總想說。但至義記中立第六位者。總兼判故分取一位耳（云云）
    私云。楞伽文不指時分故。云但總相說也。非遮。義記第六位者。勝進良覺等傳也。總者兼別故。義記取第六位之義。覺嚴嚴意等義也。
    問。付入無餘者。且速疾迴心者。引何文證之耶。答。章引法花文云。我滅度後復有弟子。不聞是經。不知不覺菩薩所行。自於所得功德。生滅度想。當入涅槃。我於餘國作佛。更有異名。是人雖生滅度之想入於涅槃。而於彼土求佛智惠。得聞是經。唯以佛乘而得滅度。更無餘乘等（云云）問。引今此法花。此文證速疾者不明。於復有弟子。不指何聲聞之。而於彼土無定淨穢。求佛智慧之生四乘中何乎。得聞是經時遲疾難知乎。若爾大師以何故如此釋乎。答。實法花此說遲疾雖難。勘經家前後。速疾迴心顯然也。三周章段授記。皆是智證結緣之輩也。三千塵點雖經爾許劫數。一乘得脫釋尊之在世備了。適其類殘。于滅後何出離是遠乎。況判入於涅槃盡分段之生乎。依之求佛智惠之生。不可隔順次也。就中云我於餘國作佛。宣而於彼土。任文相起信何非速疾者耶。
    問。不定性二乘可入無餘乎。答。此世根不定者。雖遇諸佛說教。遂有進後教心故。不留淺教也。故不可入無餘歟。問。不定性者不入無餘之文。未見誠說。如何。答。如先答申。此世根不定者。必有進後教心故。小乘若始教等教時。不入無餘也。依之唯識論中云。或說二乘無涅槃者。依不定性二乘而說。彼纔證得有餘涅槃。決定迴心求無上覺等（云云）
    私云。迴心章私記。不定性二乘入無餘（云云）用否難定。又不知作者也。
    問。就大師釋三乘一乘迴心。且一乘迴心。何釋之耶。答。章云。若一乘中如下文。舍利弗因陀惠比丘等六千人。於文殊師利邊迴心。即得十大法門及十眼十耳等境界。義當即是解行身。遍於五位法也（云云）問。今此一乘迴心證據難思。尋彼第八會聲聞者。本會身子等五百聲聞。如聾如盲。隔悟於舍衛三億。何云得十大法門等乎。來會又因陀惠等六千比丘。適雖得十眼十耳等。非是聲聞故。大師釋云。後六千比丘非是聲聞。如海幢比丘等（云云）故更非迴心向大證歟。何以此等經成迴小入大義耶。答。實身子等五百聲聞在會座。雖如聾如盲。於南方末會中所得十大法門也。海覺等六千比丘。雖釋非是聲聞。皆是舍利弗共行弟子也。故經從自房出文者。釋出小乘分別心之家。皆新出家說者。釋捨小異也。故依經文相。起信等如此釋也。問。

文治五年潤四月三十日。於東大寺書了。作者仁和寺大納言法橋景雅也。

華嚴論草
