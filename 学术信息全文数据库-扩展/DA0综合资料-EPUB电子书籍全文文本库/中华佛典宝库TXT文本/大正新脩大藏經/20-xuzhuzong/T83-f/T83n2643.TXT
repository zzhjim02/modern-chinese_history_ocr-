　　《大正藏》第83卷No.2643
講院學堂通規
　　

    一。十五歳以上五十以下。不擇根之利鈍。不論器之下否。聽講研學兩時赴集勿令懈怠。半百以後既是耆老。非可加制。來不宜任意樂歟。
　　一。晝儀已一點撃法鼓集衆。及午刻罷講（齋前若有餘事業。午後可開講場歟）。不得講者昇座之後初來會中。及法事未訖早令起去。夜儀昏鼓未鳴之前。咸入學堂默坐。聞初夜鐘誦文讃詠。然後去留隨意。晩來早出。其誡同前一。晝則法主和尚若知道上座一人談義。或衆中探鬮互爲講問。夜則各携書籍群集學室。無言靜坐對文卷舒。讀經·誦呪·稱號·修觀。雖是善事乖此室儀妨漿學縁。努努謹愼莫作異端耳。
　　一。天台·眞言·圓戒·淨土。以此四宗爲所學法。然則晝時講論或依人請。或隨時宜。四宗敷揚不可參雜。夜時研精既是默思文義。傍人隣座可無妨礙。或顯或密。若聖道若淨土。各隨所樂宜以群學。但權小之法是雖爲助道縁。且於此室内勿許嗅餘香矣。
　　一。晝是聽法。若懈怠不至。是舍那自制非始可立式。夜是自修。新所定法度也。然長時習學豈無暇日。十五以上二十以前。一旬免一夜暇（毎月得三夜。但其旬分不可互用。以下準知）三十以上聽兩夜。四十以上開三夜。若有此限外令違犯者。宜隨過之多少斷科之重輕。所謂或送紙筆於書窓。或給燈食於學侶。若一句之内三夜以上無事不來。不足爲同學。一衆相議治以梵法。依衆命行公役。或依見病急縁等。以冥證請暇非是制限而已。
　　一。講罷點茶以資論説之疲。初夜行湯以謝懃學之勞。其茶藥等或寺家以常住法物設之。或勸有縁道俗令供給之。於其看知者。衆中上座遂番可令年預。以前條條爲令法久住所立憲制也。夫正像已過。法壽至喉。纔見教文。誰不拘惜。況寺置三院。行分三學。禪者偏修定。律人專傳戒。今我一門既稱講徒。若不説聽更作何務。一人不學餘人亦効。是行滅法之籌。豈非破僧之犯乎。今憶先師之遺誡。勵護法之微誠。且示二時之學儀。將勸造次之精勤。請依式遵行。敢勿令違失。云爾。
貞治六年八月十一日
西山住持老比丘（仁）記

