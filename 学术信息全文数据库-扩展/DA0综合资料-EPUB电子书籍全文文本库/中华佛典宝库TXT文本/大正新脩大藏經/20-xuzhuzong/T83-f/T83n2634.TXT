　　《大正藏》第83卷No.2634

　　觀經四品知識義

                  釋顯意述

　　問曰。九品文中至下四品方說臨終善知識者。有何由耶。答曰。案經釋意上五品人大小雖殊。平生遇法希求出離。故至臨終不必須於善友開導。下四品人善惡雖異。未曾聞法未求淨土。故臨終焉要須知識開導緣也。故玄義釋中下品云。但是不遇佛法之人。雖行孝養亦未有心希求出離。直是臨終遇善勸令往生云云。又釋下三品云。此三品人無有佛法世俗二種善根。唯知作惡乃至以惡業故。臨終藉善乘佛願力乃得往生云云。問曰。爾者四品知識說何等法開導彼等。答曰。皆說念佛一法勸令歸淨土也。但其說相非無差異。欲示念佛三昧種種功德利益。令知善友開導各隨機宜。行者用心應有通局進止故也。然其義門多端不遑毛擧。今且就要述其一轍者。此四品中如次。顯示安心起行聞名作業四位往生。以開彌陀智願玄門。當宗學者不可不知。其義何者先中下品文云。遇善知識爲其。廣說阿彌陀佛國土樂事。此明先說釋迦所開淨土要門。令彼生於欣慕心也。玄義云。娑婆化主廣開淨土之要門云云。散善義云釋迦佛說此觀經定散二善。證讃彌陀依正二報。使人欣慕。經文又云。亦說法藏比丘四十八願。此明正說彌陀所顯別意弘願。令彼證於得生益也。玄義云。安樂能人顯彰別意弘願云云。散善義云。阿彌陀佛四十八願攝受衆生。無疑無慮乘彼願力定得往生。總而言之此品行者。臨終遇善聞二尊教。領解發心卽便往生。故經文又云。聞此事已尋卽命終乃至卽生西方極樂世界。上上品初總標九品正因文云。若有衆生願生彼國者。發三種心卽便往生其義在斯矣。故知。此品知識傳二尊教。勸令念佛而以安心往生爲其要也。言安心者願生心具三種信心（如註論釋）建立自心不退動也。故上三心釋云。決定眞實心中迴向願作得生想。此心深信由若金剛。不爲一切異學異見別解別行人等。動亂破壞等（可見具文）次下上品文云。遇善知識爲讃大乘十二部經首題名字。以聞如是諸經名故。除却千劫極重惡業。智者復教合掌叉手。稱南無阿彌陀佛。稱佛名故除五十億劫生死之罪。化佛讃言。汝稱佛名故諸罪消滅。我來迎汝云云。此明先讃釋迦教中大乘經名。勸令受持由心散故除罪稍少。故復轉教彌陀願力念佛三昧。由心重故障盡卽生。是故釋云。造罪之人障重加以死苦來逼。善人雖說多經飡受之心浮散。由心散故除罪稍輕。又佛名是一卽能攝散以住心。復教令正念稱名。由心重故卽能除罪多劫也。又云。所聞化讃但述稱佛之功不論聞經之事。然望佛願意者唯勸正念稱名。往生義疾不同雜散之業云云。故知此品知識先讃諸經名者。爲顯正雜二行得失勸令念佛。卽以起行往生爲其要也。言起行者如先安心已。口稱心念身禮不問多少。總名起行故。故此一稱卽起行也。次下中品文云。遇善知識以大慈悲。爲說阿彌陀佛十力威德。廣說佛光明神力。亦讃戒定惠解脫解脫知見。此人聞已除八十億劫生死之罪云云。
　　釋云。善人爲說彌陀功德。罪人旣聞彌陀名號。卽除罪多劫（文）故知。此品知識直讃彌陀本願名號如實功德。勸令念佛。而以聞名往生爲其要也。言聞名者。不取聞如不聞之聞。聞卽歡喜願生其國。如是聞者莫不皆往。
　　問曰。如經文者廣讃功德。釋言聞名。有何意耶。答曰。豈前不言。讃佛名義如實功德。凡說彼佛所有功德。若因若果。若正若依。一切莫非名號具德。若不爾者違本願故。如願文云。設我得佛十方世界無量諸佛不悉咨嗟稱我名者不取正覺。故註論云。釋迦牟尼佛在王舍城及舍衞國。於大衆中說無量壽佛莊嚴功德。卽以佛名號爲經體云云。故知。經言此人聞已等者。正明聞名住生益也。次下下品文云。遇善知識種種安慰。爲說妙法教令念佛。此人苦逼不遑念佛（欲念不遑非全不受）善友吿言。汝若不能念者應稱無量壽佛（若諸師意先教觀念。今勸口稱助成觀念。今意直勸專念佛名。知苦失念轉教口稱）如是至心（信順師教故言如是。故此一句摽其安心）令聲不絕。具足十念。稱南無阿彌陀佛。於念念中除八十億劫生死之罪云云。釋云。善人安慰教令念佛（爲說妙法卽念佛故無別釋也）罪人死苦來逼無由得念佛名。善友知苦失念（聞名願生安心不失。行心間斷名失念也）轉教口稱彌陀名號（轉有改轉展轉二義）念數多少聲聲無間（多少之言示不必十）除罪多劫云云。此品知識亦說名義如實功德。種種誘進勸令念佛。而知其機障重根鈍爲苦間隔心多錯失。轉教口稱聲聲連注。念念除罪令得正念。卽以作業往生爲其要也。言作業者。策勵心行。無餘無間念念相續。畢命爲期。故此令聲不絕等文正明作業往生相也。問曰。若爾但可作業往生。一切願行積念相續。長時不退。方可成辨故。答曰。若依自力難行門者。容有此疑。今旣他力易行道故不受此難。故玄義云。若欲往生者。要須願行具足。方可得生。乃至言南無者卽是歸命。亦是發願迴向之義。言阿彌陀佛者卽是其行（名義功德爲所乘故）以斯義故必得往生。此釋只言願行具足不必待其長時積功。故至一念卽得生也。問曰。起行有願。縱有生理。安心唯願。何由卽生。答曰。誰言。三心唯願無行。經云。發三種心卽便往生。具三心者必生彼國。釋云。三心旣具無行不成。願行旣成。若不生者。無有是處（文）解云。今此三心信佛心也。信佛願生。因緣和合所歸佛名卽爲其行。攝成萬善。無行不成。故安心位卽有六字他力願行。起行作業其功歸斯。又此三心眞實深信彌陀名願不思議力。於此心中聚集自他法界凡聖所有善根。迴向發願作得生想。故言三心旣具無行不成也（可見迴向發願心釋）如是二義終歸一致。自他凡聖所有善體莫非佛名所攝成故。不爾隨喜迴向義不成故。應知。問曰。旣言安心一念卽具願行。亦可許有作業義耶。答曰。亦有其義。願行旣成卽業成故。故今安心起行作業有橫竪義。橫則頓具。竪則漸修。聞名具三其義准知。問曰。聞名位具願行。安心位具願行。有何差別。答曰。聞名欲生所具願行。亦是六字名義。其體無別。但此聞中。唯論佛名不思議力。不問三心具不具故。與安心門有少差別。故大經云。其佛本願力。聞名欲往生。皆悉到彼國。自致不退轉。又觀經云。但聞佛名二菩薩名。除無量劫生死罪。何況憶念云云。釋云。但聞三身之號。尚滅多劫罪僣。何況正念歸依。而不獲證也（文）但聞巨益此文明矣。然此經中非無三心。雖有其心歸功聞名。如是安心名眞實信。如是念持名眞實行。如是相續名眞實業。若不如是謂我能信信力故生。謂我能行行力故生。謂我能相續相續力故生者。未免虛假雜毒之失。散善義云。若作如此安心起行者。縱使苦勵身心。日夜十二時急走急作。如救頭燃者。衆名雜毒之善云云。故能如先不計自力。專歸所聞名願力者。三因五念畢命爲期。正助四修刹那無間。乃至三福萬行備修。自利利他不惜身命。當是聞名往生人也。故此四品文中。先明安心起行往生。後明作業。中明聞名意者。表此聞名非啻在於安心前。亦通爲於起行作業之體故也。問曰。若爾何故本願文中直言至心信樂乃至十念。不云聞名乎。答曰。經文巧略理在不言。謂次前願旣言十方諸佛咨嗟稱名。今此願中十方衆生聞其名號。至心信樂。此義必然不須諍故。故下文云。十方諸佛皆共讃歎無量壽佛威神功德。諸有衆生聞其名號信心歡喜。乃至一念。卽得往生往不退轉。又寶積經無量壽會云。若我證得無上覺時。餘佛利中諸有情類聞我名已。所有善根心心迴向。願生我國。乃至十念。若不生者不取菩提（文）故知。今本譯人巧略。無文有義。智人察之。凡此一願總攝三輩九品生因。豈唯下下品人十念往生。而無餘品人聞名往生等。問曰。若爾此四品往生爲約一機。爲對四機。答曰。二義俱有。先約一機解者。聞名欲生願行業成。一念卽生。是名頓具。依此而開心行業位。次第增進。是名漸修。故其三位亦具聞名。三亦互具。思之可知。次對四機釋者。或有一聞名欲生卽生不待安心。或有三心一發便生不待起行。或有一稱方得卽生不待作業。或有多時積念相續方卽得生。此中初二頓機。後二漸機。或可。前三頓機。後一漸機。故本願中爲攝衆機十念爲限。擬其漸機。願成就文顯有頓生。故云聞名信心一念。此約四機解願文也。若依一機准前可知。故十念言只明聞名信樂生者起行作業極少。滿數不必十念。方可得生也。禮讃序云。諸佛所證平等是一。若以願行來收非無因緣。然彌陀世尊本發深重誓願。以光明名號攝化十方。但使信心求念上盡一形。下至十聲一聲等。以佛願力易得往生。是故釋迦及以諸佛勸向西方爲別異耳（文）一聲等者。取一念一聞也。又法事讃云。如來出現於五濁。隨宜方便化群萠。乃至種種法門皆解脫。無過念佛往西方。上盡一形下至十念三念五念佛來迎。直爲彌陀弘誓重。致使凡夫念卽生。五會讃云。十惡五逆至愚人。永劫沈淪在久塵。一念稱得彌陀號。至彼還同法性身（文）雖有此義。不願乃至一念若不生者不取正覺者。如先爲攝衆機故也。是故說教多附下根耳。
　　觀經四品知識義（終）

