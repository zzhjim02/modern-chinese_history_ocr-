　　《大正藏》第83卷No.2621
修業要決
        西山善峯寺沙門證空記

題目事
轉經行道往生淨土法事讃卷上
　　
    釋曰。轉經行道者。轉讃阿彌陀經。即行出離道也。願往生淨土者。淨土無二。唯究極樂一土。往生限西方偏在彌陀本願。法事讃者。有佛事。法事。僧事。今講經故云法事（矣）。讃者稱揚也。以伽陀讃嘆佛法僧。法事讃一夜行法。禮讃長日行法。般舟讃一夏九十日行法也。卷上者。分悲智爲二卷。
　　
    奉請四天王  直入道場中事
　　
    是念佛三昧也。南無阿彌陀佛言四天王也。四天王者。有名不見體故念佛。四者序。正。得益。流通也。天者慈悲也。王者智惠。王念佛三昧也。窮彌陀名號爲智惠窮。故念佛爲智惠王。依之爲譬念佛守護佛法。所護念經成四天王。爲佛法守護大將也。故四天王者爲佛法。隨逐行者。冥加念而不離也。直入道場中者。念佛者親我等。不離行者故。云直入道場中。
　　奉請師子王  師子亦難逢事
　　
    是來迎也。來迎譬師子也。師子具足悲智。爲獸方者惡體。無怖畏方者善體也。云花坐智也來迎者悲也。其體在天竺者。譬西方彌陀。我國聞名譬念佛師子。亦難逢者。來迎佛今生不可見故云難逢。
　　
    奮迅身毛衣  衆魔退散去事
　　
    踊左右云奮迅。身毛衣者飾降伏之形也。諸邪業繫無能礙者之意也。故云衆魔退散去。王者慈悲。王者來迎也。超世之上。無佛法慈悲者云王。
　　
    迴頭請法師  直取涅槃城事
　　
    是定散機方也。頭者唯智惠也。迴者智惠迴慈悲也。請法師者請定散機也。唯智惠定散。形者以剃頭爲體故。請念佛。來迎。定散。行一座大法會耳。中高請表三尊也。直取涅槃城者。三世諸佛。皆道同成此法會。故極樂不云一佛一土。言十方諸佛大悲之淨土之意也。直者。娑婆爲彌陀本國。故以無天上人間之中。比量云直取涅槃城。
　
序曰
召請
　　
    般舟三昧樂。初二者智惠。慈悲。終三者定散。念佛。來迎。智惠。慈悲者就佛。定散。念佛。來迎者就機。以此二法式。修一座行法也。就住立來迎佛。修此行法故。先曰般舟三昧樂。願往生厭離穢土。無量樂欣求淨土。句句下皆有此意。難思議下往生述懷也。上召請佛菩薩而今述其本意也。問曰聖道行法有召請三寶。然來不來可仰信。今行法召請。來不來又同可仰信耶。答曰。聖道淨土行法。召請義是異聖道者因致精誠勇猛之功必來。若心不淨者。不可來也。淨土者。行法皆是造往生衆譬。能譬體者。皆三寶有目前。故上念佛成四天王請之。來迎成師子王請之。定散成法師請之。慈悲。智惠。唯慈悲。唯智惠之中。攝萬法而皆召入道場。依之彌陀法身爲定散機。遍觀一切色身。是因果。凡聖。森羅萬像也。次彌陀報身爲念佛。名而體不見故。天神。地祇。冥衆。護法。皆攝此中。是則念佛爲報身智窮。名故無其體也。其名不離體。故教後生衆譬。而皆屬體今生有利益。以彌陀應身。爲來迎。師子王者除苦惱法智惠也。住立來迎方譬無怖畏。又除苦惱法者。三世諸佛。修多羅藏。即定散法也。如是彌陀三身攝一切。請入道場。法界皆彌陀本國者爲道場。萬法皆依在眼前。不可來從外。故云請者。成其正體恭敬言也。難思議者定散機也。往生極樂者來迎也。無量樂者定散也。散華樂者念佛也。難思議者機智惠。難及他力往生故也。雙樹林下者念佛也。觀音授記經。就彌陀作入不入之義。其入方。今釋尊示之。性空即涅槃是也。念佛具足慈悲智惠故。入不入永不可離。枕樹四本。花開菓成。是慈悲也。是爲不入。跡樹四本枯萎。是爲智惠。示入義也。以此跡枕樹云雙樹也。林下者。就樹菓。上者來迎林。下者念佛也。林者木林掌于人。故指十方衆生念佛也。故入方。顯之性空即涅槃也。是爲生滅。而作經道滅盡。不入義。彌陀呈而爲無生無滅之義。無誑相涅槃是也。是作止住百歲也。就言雙樹林下。於念佛。明慈悲智惠具足而云有入不入之義。故此義永不可離也。三乘淺智不知之者。此衆譬入不入法門也。八本者能譬八重也。皆是諸佛境界而已。難思者來迎也。他力行體從機方難思也。
　　
三禮
　　
    裏相者。裏者意業。相身口也。至心三心也。常住者諸佛如來是法界身也。
　　
敬白道場衆等已下事
　　
    斂心者捨心之意也。嫌智惠也。以心于今流轉故也。彈指者。合大指頭指而彈之也。頭指爲流通。大指爲耆闍會。共是流通也。共流通故合之。在世滅後爲分別悲智。放之言彈指。放之故者。合方諸經之意。放方淨土家之意也。諸經流通者。在世滅後皆一位而簡機也。此經流通者。在世滅後。皆爲滅後慈悲。而分別之者。在世滅後。依佛願力皆往生。在世滅後不依佛願力皆不往生。故不依悲智勝劣。依佛力故。悲智合于一位云合掌。叩頭者智惠窮也。於我身頭爲上上。故留此智惠。以心爲本。于今不離生死也。然今逢諸佛如來是法界身衆譬。見道場者。此道場於天上人間無此量。故唯以佛慈悲。建立之而一分非機心所見。故日來留智惠而悲于今流轉。故叩頭者捨心智惠也。
　
引賢愚經事
　　
    經說於五濁惡世。得阿耨多羅三藐三菩提。故明諸佛因行也。觀經即賢愚經也。立兩宗說智惠慈悲故。以智惠爲愚。留能譬娑婆。不知所譬淨土故也。以慈悲爲賢。捨此穢身證識。作厭欣故也。高座地讃一段者。釋佛字。明唯慈悲故也。
　　
願往生事
　　
    上願往生者即便往生。下願往生者當得往生也。此二往生。一機始終故。就機就佛擧之也。
　　
重白道場大衆等已下事
　　
    此段者釋經題說字。題云說阿彌陀。今擧八萬四千修多羅藏等者。說有二。一者故名爲說。二又如來對機說法。今擧八萬四千教序題門。釋迦一代說教也。是則又如來對機說法也。但擧菩薩歎德者釋本意。又如來對機說法者。除苦惱法定散說也。今段釋說字是也。此下者一代法僧故。皆攝此中。以觀音讃結之者。一代法僧者。極觀音也。觀音又不離體。而名者勢至攝觀音也。故除苦惱法。攝于觀音勢至。爲禮拜。十六觀之觀者觀音之觀故。一代皆攝于觀音之意也。法納于僧故者。分別慈悲智惠之時。以僧爲智惠究。故法者納于智惠。佛者納于慈悲也。
　　
請觀音讃曰
　　
    初一行二句者題目。次從二行至六行。從日觀至寶樓總觀。次一行二句者破題。次一行二句者本文。次一行二句者述懷也。觀者來迎。世者念佛。音者定散也。除苦惱法一代結觀音也。在陽唐韻（矣）智惠顯聲故在韻。去姓也。散花樂者念佛也。散散善。花因也。念佛也。樂往生也。
　　
重白道場衆等已下事
　　
    此段者釋阿彌陀也。爲諸佛如來是法界身。故彌陀成萬像。而請之。謂十方法界。人天。凡聖。水陸虛空。一切香花。光寶雲也。萬法皆攝此中。無有漏物。此段阿彌陀成住立空中阿彌陀。爲慈悲禮之也。初佛字無禮拜者。果慈悲皆三身門成彌陀。今來阿彌陀納此彌陀果慈悲禮之也。先萬法智惠成觀音勢至禮之。今萬法慈悲成彌陀果慈悲禮之。慈悲智惠唯極彌陀三尊。爲一夜行法。此三寶皆在眼前。故非可來從外」
　　
行道讃梵偈云已下事
　　
    行道者。往生西方行法也。梵偈者平等慈悲也。智惠皆納觀音禮之。法觀音。讃慈悲。皆納彌陀禮諸佛。教除苦惱法。智惠者納觀音。住立空中慈悲者納彌陀。禮諸佛云梵偈。
　　
道場莊嚴極清淨已下事
　　
    此七文者。從第七觀至雜想觀讃之也。先讃先六觀智惠窮。今讃正報者慈悲極。上卷盡十三觀之智惠。至下卷讃散善九品也。
　　
道場衆等爾許多人歷劫已下事
　　
    先讃後結觀音。一代智惠。以觀音結之。今梵偈後作地讃者。從慈悲顯智惠也」
　　
敬白道場衆等已下事
　　
    是釋經字也。作二段。初懺悔。後發願。定善經爲懺悔。散善經爲發願。但二段共明地獄無異故。今見道場莊嚴。天上人間無比量。偏是娑婆之外淨土莊嚴也。依之行法偏以厭離穢土欣求淨土爲其體。然間經下釋二段。雖分定善經散善經。教面皆作智惠。爲作厭離。共擧苦體而教外爲下卷。作淨土欲爲欣求淨土也。是故經字釋二段者。定善經散善經之意。共擧地獄者。上卷爲娑婆作厭離。下卷爲娑婆造欣求淨土之意也。是對上下卷。作定善經散善經也。
　　
願在彌陀佛前立已下事
　　
    佛前立者慈悲。會中座者智惠。作慈悲智惠。不放能譬所譬而修一夜行法也。
　　
西方淨土法事讃卷上事
　　
    從極樂之外無淨土故。念佛限極樂淨土。故擧此題也。應知。
　　
安樂行道轉經願生淨土法事讃卷下事」
　　
    法事讃有三題。上卷初題定散機。終題念佛。下卷題來迎也。故云安樂是極樂也。依佛得往生故不云往。唯云生也。今生利益者法僧。後生出離者佛也。今云法事者。依講經有現生利益。故云法事。
　　
高座入文事
　　
    高者住立空中。座者還住佛頂也。入往生。文安心也。
　　
下接高讃云等事
　　
    下接高讃者。智惠接於慈悲。高接下讃者。慈悲接於智惠。是地讃有可誦一遍二遍三遍之意也。誦一遍者來迎之意。誦二遍者念佛之意。誦三遍者定散之意也。段段皆有此三意。故初云下接高讃。是誦一遍之意也。中云高接下讃。是誦二遍之意也。終云下接高讃等是可誦三遍之意也。是則上下卷。段段以定散念佛來迎之三意。可致讃嘆故。作此法則也。
　　
高座待下座聲盡即爲大衆總懺悔云事」
　　
    問云。上卷就懺悔發願致懺悔而亦今致十罪懺悔。其義有何意耶。答曰。是試心差別也。從心方以智惠致懺悔者。洗衣垢令清淨。是心身清淨而人位定須往生。是爲上懺悔。今就試方。從慈悲致懺悔者。如洗色顯文。從佛慈悲。衆罪消滅而必可往生。曰稱名得生依佛本願。故稱名必得生爲上懺悔。依佛本願者今懺悔也。無佛本願者。不可雖稱名而生也。問曰佛乘戒曰不婬今何云邪婬乎。答曰此十罪懺悔。攝諸戒。皆致懺悔曰十罪懺悔十戒也。是具足戒也。攝諸戒無漏戒也。有八段者八戒也。曰邪婬者五戒也。具諸戒故云邪婬。非偏攝十戒也。
　　
高座唱讃已下事
　　
    此讃智惠。納上觀音讃。奉請冥衆。皆奉送之。後讃慈悲。上梵偈所奉請佛陀奉送之。以智惠送之者。別相三寶還歸。面面彼彼土以慈悲送之者。諸佛如來是法界身故。森羅萬像之體。還十方無盡之法界也。
　　
歎佛呪願事
　　
    以慈悲智惠。雖奉送三寶冥衆。十方法界。皆本國道場者。常住三寶。皆此住在。故述歎佛呪願之述懷。致歸命渴仰諸宗密行。祕法者。皆就彌陀本地垂迹。修之。勤之。其故者。一切三寶冥衆者。唯極彌陀三尊而無有從此外。內外典祕佛祕法。祕僧。祕天。祕神。故以法事讃行法爲佛法祕密行。妄不淨不法而勿作此行法。以不善心勤修之行者。必可有現罰也。慈悲亦極彌陀三尊故。即曰。從今已去天神影衞。萬善扶持。福命休強。離諸憂惱。六方諸佛護念信心。淨土彌陀。慈心以攝受。又觀音聖衆。駱驛往來。念念無遺遙加普備。春秋冬夏。四大常安。罪滅福成。現生雖修何祕法。利生不可過此利益。又曰迴生淨土。又願臨終無病。正念堅強聖衆來迎。花臺普集。彌陀光照。菩薩扶身。化佛齊心。同聲等讃乘臺一念即至西方。見佛尊顏。悟無生忍。又祈天長地久寶祚延長。又祈天曹地府法味飡受。又迴畜生修羅滅除罪障。又迴地獄餓鬼俱時得解凡竪通三界。橫括九居。等出娑婆。同歸淨土甚深廣大祕法。最有此行利益無邊。專應歸信而已。
　　
下座七禮敬事
　　
    已上歸命勸請。結七禮入眼也。七禮從日觀至第七觀。一座行法唯極此意。爲自利利他行法也。
　　
隨意事
　　
    送經云隨意故者。此經者。爲十方衆生成日日轉讀。依之雖送三處。送十方衆生許。作日日夜夜讀誦也。故不嫌有緣無緣。迴一切衆生。令日日讀誦之。曰隨意。今云摩尼寶殿者。爲定散機。諸佛定散說教皆被付彌勒菩薩。故爲定散之機也。龍宮大藏者爲念佛。雷者有聲無體故爲念佛名。西方石窟寶函者來迎也。指頻婆羅窟爲西方淨土。依爲寶國。常住而如金石。大法會也。世間出世但呈自此三而成就一會法事。應知。

觀念阿彌陀佛相海三昧功德法門一卷事
　　
    法事讃者讀誦正行。此觀念法門者觀察正行也。菩提心論云妙觀察智是也。觀與念分別兩部而依觀經與般舟經故者。分題目觀念也。是分二義。一者觀念一位義。題目在觀念彌陀佛。是就來迎之體。名體共在本願。釋上來雖說定散兩文之益。望佛本願。意在衆生。一向專稱彌陀佛名是也。題選擇本願念佛集是也。二者觀念分別義。釋依觀經明觀佛三昧一。依般舟經明念佛三昧法二。是觀佛者來迎。就佛念者稱名就機也。此時者。本願者在觀佛。無念佛。往生要集對治懈怠下。來迎就本願。不就念佛。又云彌陀如來以本願故。與諸菩薩百千比丘衆。放大光明。皓然在目前。以來迎爲本願其義也（矣）。入道場念佛三昧法者。修行相貌也。道場內懺發願法者。滅罪用期也。相海三昧者。相海者就佛相。其衆相皆圓滿故云海。三昧者。行者常觀念之勿懈也。功德法門者。明五增上緣是云功德。往生出離要門也。是云法門一卷者極于慈悲故云一卷。
　　
立一念信此法隨所聞念其分已下事
　　
    是爲顯念相。捨心。了識。故如失意聾盲癡人之形也。爲作之教一百餘制禁。是造他力念相。
　　
依教明五種增上緣義事
　　
    增上者他力也。定散上念佛。念佛之上來迎故云增上也。緣者是皆往生安心也。故顯來迎之行體即緣也。六部者智窮六故云六部。是指釋迦一代說教也。一代者皆云智惠之意也。
　　
滅罪增上緣事
　　
    以觀經一卷。作滅罪。故依衆譬法門。證得往生也。世間出世一切萬法。皆一位譬顯往生。故出離信心成一行。不散餘方。故往生信心無二意。期西方往生。曰滅罪。說衆譬偏有觀經故也。
　　
護念增上緣事
　　
    現生護念者。一期我身。依衣食二事。扶身心云護念。深信三寶畏冥見故。佛神加護而拂橫難不祥也。
　　
三歸五戒受持齋戒等護念事
　　
    戒法門者彌陀功德也。定慧二法者智惠。諸佛三身門功德也。戒者慈悲。彌陀獨有此德。具在祕決集也。故延壽轉年長命安樂無病橫死。一期除其患。一生得其樂。偏在彌陀念稱行者。應知。
　　
見佛增上緣事
　　
    上滅罪護念者。今生利益也。彌陀釋迦護念。觀音勢至護念。諸佛諸天擁護。爲令成就臨終正念。一期守護。依此護念。惡次第去。罪次第滅也。次見佛增上緣者。通現當今生見彌陀。依滅罪護念。臨終見彌陀。攝生護念故也。

夫人見佛求哀懺悔唯願如來教我觀於清淨業處已下事
　　
    爲顯利益。請通去行也。非直夫人心至見佛者。從識顯見佛義也。
　　
三念願力事
　　
    一者大誓願力。是本願獨爲超世。故見佛也。二者三昧定力。是十六觀衆譬法門也。三者本功德力念佛也。以來迎。定散。念佛力見佛也。
　　
又此義者甚深廣大事
　　
    今就見佛增上緣。問甚深廣大。就之有四不思議。第一韋提希夫人逢生身釋迦佛。飽見佛聞法爲大國王身。供養佛三寶亦無量無邊也。梵行作善其功若干。然漏化前教。被閉宮內。因緣斷絕。無見佛聞法之義。偏患死路而無一分利益。此義最不思議也。第二於欣淨緣。報身頂上令雙九方西方十方佛土依正。住之而令見韋提而爲序分。故又不得一分利益。雖呈智上慈悲。猶無利益。是又不思議也。第三於花座觀。住立來迎佛。住立虛空者。不及報身智。不及衆生三業心力而佛力也。然如經文者。韋提不明見此佛得忍。即此佛納花座。雖請未來見佛。韋提無一分利益。是大不思議也。問曰雖得忍。不明經文。既釋更益心開悟忍。以釋見之有其利益乎。答曰云從釋而經有利益者。以下得益決之。若有者。何以經不說得忍耶。明知依爲花座觀。正宗不說得益也。釋決有得益者。是第七觀見佛下于得益分。就利益也。全於花座觀。不可有此得忍也。第九眞身觀。問備修衆行但能迴向。皆得往生。是指九品上六品來迎往生。此往生者。雖見來迎佛得往生。就佛來迎守修行功。有無數千五之不同。佛來又述本所修之業。令得於往生。是全非他力往生。偏爲自力三業往生也。然攝取不捨者。偏在念佛。故云普照唯攝念佛者。就之來迎者。有攝取。明爲增上緣。而者先六品來迎見佛非所憑。往生亦難決定。是亦不思議也。是佛皆無其功歟。以此四義。皆難思。故問甚深廣大也。是則欲顯見佛有重重故也。
　　
又如文殊般若經云已下事
　　
    觀念法門者。就引合經文。欲言義之法門也。故見經文上下可料簡也。今見佛增上緣結文。引此經之意者。見佛者不同于定善唯依稱名號見佛故。定善爲方便。爲知我身有障。修定善。若不見者。知有障。須稱名號。若又見所觀境者。知無障彌可稱名號。見佛偏在稱名。故定善者。爲稱名成方便也。是故。上來見佛增上緣在稱名。故今結以此文也。文殊者以三世諸佛之智。爲文殊。其知唯在稱名。故引此文結之也。問曰因定善見佛者。佛法通談也。而今依稱名見佛而定善爲方便。其義有證據乎。答曰依稱名而見義。上來見其文證。立七證據。一滅在增上緣引觀經。是見佛經也。以下輩稱名爲滅罪手本。因有罪不見佛。無罪見佛滅罪親佛故見佛也。二眞身觀捨定善觀成以先六品。問備修衆行但能迴向皆得往生何以普照唯攝念佛者。稱名念佛爲體故也。依之廢定善云全非比挍。三流通廢定善見佛。云一向專念彌陀佛名。四於厭苦緣。韋提見釋尊非定善功。爲亂想凡夫。自來成見佛義。五三身門佛。因定善能觀心。顯所觀之境而見佛。然而因智慧位。不知出離益。此故化前序。韋提漏利益（矣）六雖遇超世本願。不衆生稱念者。無來迎見佛之義。依稱念滅多劫罪故。彌陀來迎令見行者也。七禮讃云。急勸專稱彼佛名。化佛菩薩尋聲到。佛來迎而讃稱佛名。故我來迎汝。故見佛增上緣者。唯明來迎見佛。教出離也。依有此七義廢定善而立稱名見佛義。應知。
　　
攝生增上緣事
　　
    是就佛明攝取不捨利益也。故先引十八願也。故以三部經。明攝取義。

又如下願云設我得佛十方世界其女人已下事
　　
    彌陀別願超諸佛故者以此願爲體也。故云不因彌陀名願力者。千劫萬劫恒河沙等劫。終不可得轉女身。問曰。諸佛別願。有轉女身願。何以彌陀獨云超世別願乎。答曰。出離生死一代說教。宗宗已證明之。爭之。雖然皆諸經取極樂往生利益。爲面面已證。從彌陀之外。無出離生死之路。就之亦有十證據。一法華修行發願。明彌陀安樂國往生而行必依願成之。今既願極樂往生。示出離路。法華者出世本懷也。出離既以彌陀爲導師乎。二阿彌陀經。十方恒河沙諸佛。擧皆勸西方往生。同心證誠者。出離唯極樂往生故也。三觀經定散攝一代故。以闍王逆害時。說一代而廢此定散。云一向專稱彌陀佛名。亦云又此經定散文中。唯標專念名號得生。故一代出離。唯有極樂往生。四報身智頂上。呈諸佛彌陀慈悲。還住佛頂。然韋提捨諸佛慈悲。選取彌陀慈悲。請生極樂之時。釋尊微笑。是獨彌陀極出離故也。五韋提漏釋尊教被籠宮內。因緣斷絕。彼此情乖。時世尊。入其宮。開衆譬法門。韋提依之得忍。三身門佛。不覺衆譬法門。故難虛妄也。六地前地上。引一切經論。難往生而言虛妄。明知。一代不明出離之路。若經論有說出離路者。豈引一代教。出離破文乎。七玄義序題門。取一代教者娑婆教而無出離生死故。攝序題也。說人門取一代。攝觀經自說者。一代說教。以極樂往生。獨教出離故也。八彌陀超世別願。以來迎引接爲體。然生死之大海者。以衆生三業行功。是非可超越之路。必依他力可出離生死。是故彌陀獨。發臨終來迎願。十方衆生離生死。偏寄此願。諸佛無此願。故云超世大願也。九聖道一代教。八宗諸師利生以娑婆得道。證四乘果。曾諸宗無出離生死之路。適談出離路者爲方便。非眞實。然勸難易二道。立發遣來迎。唯彌陀一佛也。是無諸佛利生也。十聲聞菩薩。開導凡夫者。如生盲爲導師（云云）又執菩薩論。以不可爲指南。若依此執者。即是自失誤他也。然四依弘經菩薩。一代經大將也。是向出離生死路。嫌生盲。依有自失誤他之過也。故諸經明娑婆得果之路。不明出離生死之道。是則娑婆之外立極樂。獨稱淨土。唯淨土一家廢立也。是以誓諸佛別願爲女人者。依彌陀利之。何以知之者。藥師既明有八菩薩乘神通來示其道。依之諸經出離者。皆以勸入彌陀。爲祕要而已。
　　
證生增上緣事
　　
    是就機明證得往生也。攝生者往生。證生者衆生也。
　　
善性人惡性人事
　　
    善性人者慈悲。發三心念佛行者。善性人也。惡性人者智慧。不發三心。皆留智慧也。故曰惡性。不劫盡花不開故。

又如彌陀經曰六方各有恒河沙等諸佛已下事
　　
    是引三部經也。以阿彌陀經結之意者。取自然壞爛。立證得義也。問曰。云衆生不往生者。諸佛舌相皆可壞爛。然從諸佛方。三聲一聲。皆可往生。但若不稱佛願。衆生可有漏。其不及佛力故。不可往生。何以於其機。佛舌相可壞爛乎。答曰。是非從機方云可壞爛。以佛願方造此釋也。誓十方衆生念者。不生者不取正覺。此佛成正覺。故依聞名梵行之願。造此釋也。譬如夏一切草木生長地上。依彌陀正覺夏氣。極樂大地一切衆生草木皆須往生。以此義。爲令知彌陀本願強緣堅。曰諸佛舌相壞。從諸佛方言有事者。舒此舌相。一切不可我舌有子細也。然則以女人轉成。立攝取不捨義。以諸佛舌相。同證得往生義也。

又問若佛滅後一切善惡凡夫發菩提心願生彌陀佛國者已下事
　　
    問曰。就此問答。無曰字。有何意乎。答曰。人師釋在曰字。造體之時書之也。今後生慈悲。教往生故。造體云曰。現生智慧名故。依無體不在曰字也。此問答者。爲今生作目前利益。不在曰字也。今生利益。皆智慧法門故無體。一切性空也。如夢幻也。
　　
快問斯義
　　
    是明善哉韋提希快問此事也。不識宿因者。韋提希思今生苦惱。故問我宿我罪。此問即可爲今生大樂。故佛宣快問此事事者。廣說衆譬。是今成義也。
　　
即是閉絕六道生死之因行
　　
    是厭離穢土也。橫超斷四流故。六道因行皆絕之。
　　
開常樂淨土之要門
　　
    是欣求淨土也。要門者來迎。他力出離門者極樂也。
　　
非直彌陀稱願
　　
    是來迎也。今生思定他力來迎之往生。期臨終即爲快樂。今生快樂無過之。是今生不見故爲智慧。今生厭欣。就萬法緣而發故。是無體。來迎無體。是皆證得云今生樂。
　　
亦乃諸佛普皆同慶
　　
    是念佛也。六方諸佛證誠在此念佛。諸佛功德。偏爲念佛故云皆同慶。我身無障。今生心開念佛。是大樂也。娑婆樂成厭離穢土。欣求淨土之緣。思定臨終來迎。靜向本尊彌陀念佛。是第一娑婆樂也。
　　
四事供養
　　
    三世諸佛。皆依念佛三昧成佛。我等亦依此念佛三昧。當成佛。以此義。今引合現生利益也。往生極樂成佛。是未來世利益也。說現世安穩後生善處是也。

佛言若人百里千里四千里欲聞是念佛三昧必往求之已下事
　　
    百里得益。指臨終來迎。千里念佛。流通也。稱彌陀名號必往生聞之生信也。四千里序。正。得益。流通。聞教生信也。說教皆爲未來者。云四千里也。里者行也。何況近而不求學者來迎也。教外此來迎者。面像與影者不相捨離也。
　　
木槵經因緣事
　　
    懺悔滅罪因緣。唯在念佛。故引合一心專念彌陀名號。行住坐臥。不問時節久近。念念不捨者。是名正定之業之義也。三日不食者。定散。念佛。來迎。以慈悲食。捨智慧食之意也。

觀念阿彌陀佛相海三昧功德法門經一卷事
　　
    此題分二也。觀阿彌陀佛。相海三昧者。上擧四篇明之。念功德法門經一卷者。五種增上緣已下也。故釋二法門。故題目分別二而影略互顯也。終在經字者。五種增上皆引經文。私釋也。上觀佛者智慧。下念佛三昧者慈悲。故皆引經文無釋義。聖道教者觀佛爲智慧（矣）故觀佛念佛有二重。觀佛爲智慧。念佛爲慈悲。觀顯六十萬億恒河沙身量。見之者智慧窮也。攝取十方世界。念佛衆生慈悲也。故明以無緣慈攝諸衆生。亦觀佛念佛。以念佛爲智慧。以觀佛爲慈悲極。念佛名故。依無體爲智慧。觀佛者顯見。就體故見來迎體。名觀佛故。爲慈悲極也。
　　
題目事
　　
往生禮讃偈一卷

勸一切衆生願生西方極樂世界阿彌陀佛國六時禮讃偈
　　
    此禮讃。設二題目。是智慧慈悲也。以智慧爲總。是曰往生禮讃。是同九方西方。令無差別也。以慈悲之題爲別。是曰六時禮讃。是別於西方作廢立也。禮讃立二題者。韋提於花座觀。見無量壽佛。接足作禮。就此禮拜。名花座方者爲智慧。是則除苦惱法也。是三身門佛也。三惡火坑臨臨欲入方者。救衆生苦彌陀也。是爲超世別願之佛。是能譬所譬也。此故。韋提見聞此除苦惱法與住立三尊。接足作禮故。禮作二也。此禮讃者。釋禮拜正行。一切經中。集諸經禮讃。入此禮讃。故無私釋義。念佛行者。長日修此六時禮讃而須勿懈怠也。此禮讃聲名者。爲皇嘉門女院之御追善。先師上人。被修如法念佛之時。始以住蓮安樂等六人衆。作甲乙修之。是則欲令具足慈悲。智慧。定散。念佛。來迎。作甲乙者。慈悲智慧也。初立居禮拜者念佛慈悲智慧。所居作坐者。智慧定散。終稱念佛行道者來迎也。爲調此義。作此聲名也。此行既興一天四海。可知十方衆生。依此行法。皆可往生矣。
　　
安心起行作業事
　　
    安心者觀經三心。是定散機方。起行者天親淨土論五念門。是念佛方。五念者五念佛門也。是一經五義。皆爲念佛。一禮拜。序爲佛作禮也。二讃嘆。正宗。言釋迦佛。說此觀經三福九品。定散二善。證讃彼佛是也。三觀察。得益。見來迎佛是也。四作願。流通。稱念佛作往生願也。五迴向。耆闍會。皆爲在世未來。迴于往生也。四修者來迎。不明在所者。來迎在教外立之意也。修者出離行云四修。四者序分。正宗。得益。流通也。是一經者。定散機方也。有三修者來迎方。恭敬修者觀音爲慈悲。故一切恭敬。又在定散機。恭敬之意也。無餘修者。彌陀超世願獨立也。又有來迎意。無間修者勢至。不交餘故。曰一向專稱。又是念佛也。結釋二度者。念佛慈悲智慧之意也。通長時修者念佛也。是四修者。欲令納上定散念佛而來迎之位成四修故。今曰四修者。定散。是上觀經三心也。有三種者來迎。今四修也。通長時修者念佛。天親五念也。但念佛者就佛慈悲。長時修以三修結之。就機方智慧。無間二結釋也。應知。問曰。就定散。念佛。來迎。皆攝于來迎重。其義如何。答曰。一定散納于來迎之位者。佛說發三種心即便往生。故非三心可發平生。即往生故。臨終之時可發此心也。而於平生。臨終來迎證得。無疑無慮。是曰即便往生。聖道修行者。其行成就者。於目前顯其驗德。淨土往生者。用來迎於臨終。平生必定其來迎往生。曰證得往生。是定散納于來迎。二念佛納來迎者。釋曰無量壽者。此地漢音。南無阿彌陀佛者西國正音也。是無量壽者法也。法者定散二法也。一者定二者散。然今無量壽。即釋南無阿彌陀佛故。成衆生名也。一切萬物者具足名體二故。衆生者體曰無量壽。名曰南無阿彌陀佛。此名欲言佛名。下三品釋惡位。曰五逆重罪凡夫人。故衆生名也。又無量壽者佛名也。以衆生體爲佛名。曰無量壽佛。阿彌陀如來者上品上生臨終來故佛體也。以佛體納南無爲衆生名。曰南無阿彌陀佛。是則以衆生體。爲佛名。曰無量壽佛。以佛體爲衆生名。曰南無阿彌陀佛。具足南無者成名也。此意者。念佛不離佛體。來迎不離於衆生。衆生不離於佛體而臨終往生。爲呈此義。明此密義。聖道教即身成佛者。就此義談能譬方。而不覺所譬也。三來迎位攝于來迎者。選擇釋四修之時。禮讃四修。西方要決四修之外。亦私釋四修。言有其深意。是則私四修爲定散。西方要決四修爲念佛。禮讃四修爲來迎。是爲亙來迎於定散念佛來迎也。其故者。定散攝於來迎者。即便往生。念佛攝於來迎當得往生。來迎攝於來迎即得往生也。今來迎位之來迎者。上品上生。以生極樂而悟無生之利益。爲序分三福。何以知之者。說序分三福於一位。令無淺深差別而明欲生彼國。當修三福。世間出世令一位者爲果也。此故正宗上品等。先六品佛來迎。往生果也。慈悲也。作無數千五之不同。述本所修善根等者因也。智慧也。又序分三福。等一者孝養父母而曰一者孝養父母即有其四者。不希求出離。世善齋戒行者。三福不往生之意也。是因也。智慧皆不可成往生行。亦是三福曰即有其四。不出離。今又曰欲生彼國。皆三世諸佛。以此正因而往生者果也。慈悲也。以此義。上品上生華開。等序分三福也。此因備此果。故三世諸佛。十方衆生皆往生。故曰三世諸佛往生成佛正因。譬如年中書明年曆設之。三光行度。四季盛衰。不違今年所書之曆。明年世間法界。皆納今年曆也。今年所書序分三福因也。智慧也。明年不違此曆者果也。慈悲也。依之釋但能依此經深心行者。必不誤衆生。是上品上生來迎果。攝于三福因。等序分。曰來迎攝於來迎耳。
　　
又如文殊般若曰已下事
　　
    一行三昧者來迎也。指慈悲極。今文殊智窮故。佛教慈悲也。故明不觀相貌專稱名號。一代說智慧故。偏開定善也。今極慈悲故。教一行三昧焉。

問曰何故不令作觀直遣專稱名字已下事
　　
    此問者。一宗肝心。一代意密也。八宗九宗。一代聖教者。以觀法爲眞宗以散善爲方便。然今導和尚。就此禮讃。始廢定善觀法而以散心稱名。爲佛法出離體是則廢除苦惱法。立住立來迎佛故。明捨本願捨大悲。
　　
衆生障重已下事
　　
    境心。識神者。一經序。正。得益。流通也。序善惡諸境。皆教厭欣二。然其諸境悉留善惡。偏依皆今生憂喜。無爲厭欣。正宗明世間出世。皆是往生衆譬。然此心留月留花。不知出離之道。得益教離娑婆苦界。往生極樂淨土。然此識不了知娑婆與淨土。不了別凡夫與佛。不了別願與行。不了別心與識而一期解不二。解一如。流轉生死。沈淪苦海。流通廢諸善雜行。專稱彌陀佛。一向期臨終來迎。此神不稱。求通力。想飛行自在神通方便。但縡此稱名者。一切神通皆悉得之。無有從出離生死。往生極樂之外而通力。專稱佛名往生安樂淨土。爲飛行自在通力。應知。
　　
一要二略三廣事
　　
    要者來迎也。世間出世要極者。出離生死也。教來迎云要。略者念佛也。略來迎體而稱名故也。又廣者定散機也。十方一切衆生。攝此中。懺悔罪障也。
　　
千中無一事
　　
    以我私所造之曆。永不可稱三光行度故。不發三心而願往生。亦復如是。故曰千中無一。然上許一二三五。其義如何。是許智慧利益也。上諸佛女人轉成願者。如納利益於彌陀。今慈悲利益許智慧也。
　　
日沒
　　
    日沒光爲本。故依十二光。以日沒表西方淨土。初定散。次念佛。後來迎。先以日沒初三禮。顯定散。念佛。來迎。
　　
哀愍覆護我已下事
　　
    此偈勝鬘夫人。拜釋尊而請加護文也。以其文。今亙六時請彌陀護念。有五義。引此文。第一例證。第二同體。第三教益。第四見佛。第五大悲也。第一例證者。勝鬘夫人。雖生佛在世。無見佛聞法之義。是故立使者。請見佛聞法。釋尊發遣而入宮說法。今亦韋提夫人。於化前序。恣雖見佛聞法。皆是三身門利生故。無其利益。勝鬘夫人。同無見佛聞法之義。佛入宮而現之時。勝鬘夫人始見佛。日來不起利益者。位述如來妙色身。是非施三身門利益。慈悲極故。夫人述此讃嘆。又爲韋提希夫人。不起入宮見佛。述我宿何罪。生此惡子。世尊復有何等因緣。與提婆達多。共爲眷屬。是同如來妙色身讃嘆然則入此宮。既說彌陀超世本願。於彼宮定可明此密法。故同其義故。引此加護第二同體者。勝鬘韋提共夫人也。共女人也。共有五障。共有三從。其說無異。其證益是一也。勝鬘經者釋尊再說之。觀經者阿難再說之。彼得一乘益。是得一乘益。彼入王宮對夫人一人。是入王宮爲韋提而說之。此故說法利生。對機因緣。彼此等同。故引此護念第三教益者。韋提聞法教益者。臨終得忍。出離生死。往生極樂也。教益無從此之外此故勝鬘夫人。所得一乘之益。是韋提得忍故。引此加護。第四見佛者。見佛是觀法成就而身器清淨故。必可加而加。有見佛義。不成觀法而見佛。所不許佛法也而今韋提於厭苦緣。不加致請。無左右見佛。自絕瓔珞擧身投地。是不請。又無機功。忽見佛。爲亂想凡夫。佛願親衆生而見佛。勝鬘夫人同此見佛故。以呈彌陀。引此加備護念。第五大悲者。諸佛大悲無二。但以彌陀超世之大悲。三世諸佛爲大悲。其慈悲者。度女人。成佛果爲體。女人慈悲體也。彌陀大悲獨度之。故今釋尊獨入不請之宮。利益五障穢身。是慈悲極故。故表臨終來迎之義。獨入宮者。呈彌陀慈悲。故同觀經。慈悲極。依之。今爲長日六時之行法。引對生身佛而加備護念。應知。
　　
初夜
　　
彌陀智願海事
　　
    其佛本願力。聞名欲往生。皆悉到彼國。自致不退轉。如來智慧海。深廣無涯底。二乘非所測。唯佛獨明了。以此二文意造初禮也。此意者。本願不取機功故。爲呈他力往生曰聞名欲往生者。五乘皆一位往生成佛故也。
　　
於此世界中已下事
　　
    是讃下卷初三輩也。從第二禮。至第四禮讃上輩中輩。是十四佛國。菩薩往生者。上輩中輩也。下從其有得聞彼。至萬年三寶滅三禮者。念佛讃下輩也。
　　
中夜
　　
    龍樹菩薩。以眞言爲宗致。然專讃極樂。歸彌陀。可知。眞言者教淨土要門也。故以菩提心論。爲淨土法門。發阿耨多羅三藐三菩提心。論者是三心論也。故曰無量壽觀經。是念佛三昧也。行願者是定散。勝義者念佛。三摩地者來迎也。又獨彌陀一佛表三智。妙觀察智來迎。蓮花智念佛。轉法輪智定散也。論大綱皆是淨土彌陀法門也。故淨土以所譬實曰眞言。能譬爲眞言。依之法身即眞身也。今生利益無從眞言之外。應知。
　　
後夜
　　
    論世尊我一心。歸命盡十方。無礙光如來。願生安樂國之中。造即便。當得。即得往生。爲安心故。今生證得往生者。以極于是。次行曰我依修多羅。眞實功德相。說願偈總持。與佛教相應。和尚者於十四行偈。造觀經安心故。至偈終。曰我依菩薩藏。然今與佛教相應下。讃觀彼世界相者。爲彼土莊嚴。讃彌陀也。是則無礙光如來之中。盡觀經安心之意也。十四行偈世尊我一心之下。釋三身者。觀經安心極之故也。
　　
晨朝
　　
    於晨朝之時有三意。晨朝平旦。旦起也。以日沒爲臨終。以晨朝爲來迎。以日出譬中有來迎。聖道教者不逢此日而遂性空。不知出離也。晨朝偈。不言無常者。是往生者。樂榮常住故也。以晨朝爲念佛。慈悲。智慧。明。不明也。以平旦爲來迎。日已出。以旦起爲定散。未明而暗。是性空智慧也。家有鷄狗。鳥來迎。說彌陀變作。狗勢至念佛也。鳥曉鳴者。告明者。以日出告來迎也。初鳥爲定散。暗。以中鳥爲念佛。明不明。以數鳥爲來迎。既日出也。晨朝時賦。序分并十六觀。慈悲。智慧也。初一禮序分。從第二禮至十七禮。從日觀賦十六觀。以觀音賦慈悲。以勢至賦智慧也。在韻去性之意者。作智慧窮讃慈悲也。朝者慈悲極也。
　　
日中
　　
    言午時者。定六時攝一時。長日勤之也。智慧法門者。以六重爲窮。以晝六十拜夜六十拜。晝夜禮西方彌陀。禮初皆南無阿彌陀佛也。慈悲六十拜。智慧六十拜。以百二十遍念佛。爲一日一夜行法。此中納十萬遍百萬遍也。至心歸命禮西方者。三心也。釋南無之中也。

依觀經等明般舟三昧行道往生讃一卷事
　　
    私曰。以一宗旨趣。是之造題目。異餘法門。今料簡曰依觀經等者。依十六觀定散所說。納世間出世萬法。造衆譬不留一。一切皆教往生之意也。明般舟三昧行道往生者。法界體。皆三角而有教來迎之意。故曰般舟三昧。讃者是讃嘆供養正行也。一卷者。極唯慈悲。得廣說衆譬三昧也。
　　
遇木永無緣事
　　
    經曰。我等無數百千劫。修四無量三解脫。今見大聖牟尼尊。猶如盲龜値浮木（云云）但曰遇木永無緣者。是有二義。一者。木者具足花葉菓。有此三飾曰木。依之今爲執三飾曰遇木也。葉爲衆譬定散。花爲念佛。菓爲來迎。從曠劫已來不遇此木飾。而流轉于生死也。二者木者五濁凡夫也。木必生火。無木而無火體。彌陀超世慈悲之火。遇濁世凡夫顯無生體也。火必生土。地上生長萬物。善惡凡夫皆生極樂土。土必生金。凡夫生淨土得金剛身。金必生水。於淨土開悟。得慈悲。智慧二水。水必生木。還娑婆於息所智識濟度之有二義。曰遇木矣。

亦須知入淨土之緣起出離娑婆之本末事
　　
    緣起者六緣也。法花經。說五從成佛已來。種種因緣。無從六緣之外而出離生死因緣也。本者智慧。指娑婆。末慈悲。指極樂淨土。以此觀經因緣本末。爲出離生死之要門。
　　
般舟三昧願往生已下事
　　
    句句上皆有般舟三昧。故不在定般舟三昧樂也。願往生厭離穢土。無量樂者欣求淨土。句句之下皆有此意。依之萬法皆得往生衆譬三昧。臨終願見住立來迎佛。造次顛沛思憂喜。見善惡。偏可致厭離欣求之念也。
　　
後序
　　
    空性者智慧。是爲衆生。心識者慈悲即人身也。我等備智慧。慈悲二也。今言性空者。爲共因業也。故同木石。水火雖殺人。無墮水火之地獄。慈悲者共因業。智慧者留因業也。今爲造他力唯慈悲。皆失因業。以佛力。離生死。爲淨土家法門。聖道宗。依爲智慧立宗義。皆依因業。謂以小乘者取智慧留言。法相宗者。取慈悲廢智慧。三論宗者。執智慧廢慈悲。花嚴宗者。留即便往生。不知當得往生。法華宗者。留法不知佛。故談草木成佛。是不造佛體。故也眞言宗者。留因不知果故。談此身即佛。因業穢身。全不可爲佛。禪宗者廢心而不知識。故無造體。無體而不可出離。今淨土宗者。娑婆之外立淨土。造生死出離道故。留心留教取慈悲。取智慧。取即便往生。取當得往生。取法。取佛。取因。取果。取心。取識。一物無捨事。此上學捨心。捨教。捨迷。捨因。捨娑婆。捨穢身。依佛願。離生死也。若佛在世。若佛滅後。一切造罪凡夫者。齊木石故。失罪業因果生死。流轉生皆成無生故也。以日出爲彌陀。以月爲念佛。以星爲諸佛。智慧有于因。而無慈悲之果故。不造體。留名故也。依之夜爲智慧。當闇夜無物體故也。以日出。有物體。以彌陀造體也。佛應韋提請。初說日觀者。明彌陀也。爲造出離生死之道也。聖道教不談此日觀故。不知彌陀慈悲者。不造出離生死之路體。留機三業。守智慧因業也。今木石無因業。是爲慈悲。悟識者。永同木石故。離因業而五逆重罪。謗法。無信障出離。業障永不招苦果。是則悟識者。悅流轉因業。故曰人中上上人。人中最勝人。人中妙好人。人中希有人。離流轉者。因因果故也。是云同木石。木慈悲。石智慧。木石者。有利生無流轉。齊佛果體曰木石。應知。

于時文化六己巳歲六月十三日洛西廣見寺而寫之
西山末學沙門尾州照空顯義
于時文化九（壬申）春彌生三日洛西沓掛金輪寺寫之
西山流廣谷末學尾張然空教粲
于時文政六（癸未）杪月十四日洛西東梅津志趣庵寫之
西山流廣谷末學沙門尾張智空海誠
洛西長岡三尊寺
西山流廣谷末學沙門尾張正空覺道求之
于時嘉永六丑晚秋晦日於皇坤友岡邨頓中山北窓下欽寫得之
廣溪寓黌張陽沙門音空觀純
　　
修業要決（終）

