　　《大正藏》第83卷No.2632

　　難易二道血脈圖論
                    釋顯意記
<PIC>T83048801.GIF</PIC>
　　
　　問曰。性海何法獨在最頂。答曰。性是本義諸法本性。法本一如如海一味。如是法性諸所有義。與彼大海諸義相似。法喩並稱故言性海。諸佛本故爲諸佛性。故在最頂標諸佛本。諸佛所得所說所益。皆從此起盡歸此故。問曰。旣言此法爲諸佛本何以此下唯置二尊。答曰。欲示二尊並從性起俱攝群迷。咸歸此海諸佛大悲化門同故。復次性海法身。二尊報化。欲示報化並依法身。以權實法攝衆生故。問曰。釋迦彌陀因果緣異。果德三身理應各圓。何以二佛偏對二身而言並依法身等也。答曰。二尊果德雖各具三。彌陀居淨顯報隱化。釋迦出穢顯化顯報。然其法身佛佛同體故言並依無爽。復次本具三德總名性海。酬因三佛總稱彌陀。化用三身總爲釋迦故。此中義非偏說也。問曰。依性有報。依報起化。何言報化並依性也。答曰。一佛三身雖亦如說。今明二尊故言並依。復次緣起門中有縱有橫。所說依縱今圖依橫。各得一義不須偏諍。問曰。難行易行何等法也。答曰。依心起行說爲難行。依自力心修行佛道難可成故。乘願爲緣說爲易行。乘佛願力往生佛家易得入故。問曰。何意此二今對二尊。答曰。其難行道多隨機情以依心故。故對釋迦化身所說。其易行道正順佛智以乘願故。故對彌陀報身所說。問曰。若爾何故易行觀佛還通釋迦。難行頓教亦通彌陀。答曰。化身雖正說難行道。亦開易行能入門故。報佛雖正說易行道。或通難行所入極故。是故此中應知四句。一者化說非報說漸教是也。二者報說非化說念佛是也。三者化說通報說頓教是也。四者報說通化說觀佛是也。然彌陀說頓說觀在義幽隱。釋迦說觀說頓在文顯著。故亦可言釋迦通說難行漸頓及易行觀。彌陀局說易行念佛。是故學者欲求易行入佛智者。唯可專心念彌陀佛。問曰。若爾漸頓觀念差別其相云何。答曰。歷劫修行名爲漸教。此中總攝大小五乘。一念超悟說爲頓教。是卽一實佛乘教也。想佛依正說爲觀佛。此中總攝定散諸行。持佛名號名爲念佛。是卽無上佛智行也。漸頓雖殊宗歸自心。故攝依心起行一門。觀念雖別功歸他力。故攝乘願爲緣一道。問曰。旣言頓教是難行者。何還得言亦通易行。又言觀佛是易行者。何亦得言還通難行。答曰。佛所護念大悲加持。如實知心潜通易故。息慮凝心廢惡修善。自成淨業義同難故故。此義中亦作四句。一者自力非他力漸教是也。二者他力非自力念佛是也。三者自力通他力頓教是也。四者他力通自力觀佛是也。然頓通他力在義幽隱。觀通自力在文顯著。是故學者欲求易行中易行者。唯可專心念彌陀佛。
    問曰。頓通報說與通易行有何差別。觀通化說與通難行亦有何異。答曰。頓通報說未必欲謂通易行故。其通易行未必欲謂通報說故。觀通化說難行准之。問曰。自力佛力願力差別其相云何。答曰。一切衆生所修解行功。由自心名爲自力。功歸釋迦化佛果上方便勝用說爲佛力。功歸彌陀報佛正因本地弘誓。稱爲願力。三力差別略說如是。問曰。何故漸教偏爲自力。頓教通其佛力願力。又何念佛偏爲願力。觀佛通其佛力自力。答曰。漸教一向隨機情說故。唯自力不通二力。念佛一向順眞智說故唯願力。觀佛雖亦順眞智說。亦隨化智機情說故通三力也。故於此中亦有四句。一者自力非佛力願力漸教是也。二者願力非佛力自力念佛是也。三者自力通佛力願力頓教是也。四者願力通佛力自力觀佛是也。然頓通佛力願力義隱。自力文顯。觀通佛力自力文顯。願力義隱。故諸學者欲求隨順報佛智願。直入佛家頓歸性海。唯可專心念彌陀佛。問曰。漸教自力頓觀自力同耶異耶。念佛願力觀頓願力同耶異耶。頓教佛力觀佛佛力同耶異耶。答曰。緣修萬行功在自心是漸自力。一念不生功在自心是自力頓見佛淨土功在自心是自力觀。生佛淨土功歸報因是念願力。見佛淨土功歸報因是願力觀。一念不生功歸報因是願力頓。見佛淨土功歸化用是佛力觀。一念不生功歸化用是佛力頓。問曰。旣言頓教及觀佛功。歸報因故名願力者。亦得同生彼佛國否。答曰。亦得同生思之可知云云。問曰。雜業助正名義差別云何。答曰。令心雜散名爲雜業。資助正念說爲助業。令心正定稱爲正業。三業差別略示如是。問曰。何故自力通對雜業及以助業。何故願力通對正定及以助業。何故佛力唯對助業不通雜正。答曰。自力行門有通有別。通唯在雜別通助故。願力行門有體有用。體唯正業用通助故。佛力觀門迴雜歸正。故唯在助不通雜正。然此且就觀佛念佛。解其力業相對義意。若於漸頓通明其義。非無少差思之可知云云。
　　問曰。發遣來迎其義云何。答曰發遣卽是釋迦教意。勸此娑婆常沒衆生。若定若散隨緣行者。迴願往生彼安樂故。來迎亦卽彌陀願意。從彼法性常樂本家。招喚攝受常沒衆生。若善若惡歸念者故。問曰。若爾何故助業通對發遣來迎。雜唯發遣正唯來迎。答曰。助業旣通三力行故。亦通二尊二教義意。雜業旣唯自力行故。但攝釋迦教義一分。正業旣專願力行故。正對彌陀教義自體。問曰。難行易行二門旣別。何得漸頓亦入發遣。答曰。豈前不言頓極通易。然其漸教亦終歸頓。故得漸頓總攝發遣。復次學者於此義中應知通局。如局一門造此圖者。應以觀佛二力相對雜業助業。用爲釋迦發遣教門。念佛願力直對正業。以爲彌陀來迎教法。今通二門造此圖故總將難行漸頓教行。絞絡涉入觀念義中。以明漸頓及以觀佛。盡攝釋迦發遣教門。唯留念佛願力正業。直爲彌陀來迎教法。欲令學者依此修行。頓入佛家歸性海故應知。
　　難易二道血脈圖論（終）

