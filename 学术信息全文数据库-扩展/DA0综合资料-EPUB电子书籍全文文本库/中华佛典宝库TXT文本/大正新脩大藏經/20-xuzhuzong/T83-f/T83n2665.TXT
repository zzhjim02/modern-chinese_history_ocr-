《大正藏》第83卷No.2665

報恩講式
　　
先總禮
　　
    稽首天人所恭敬  阿彌陀仙兩足尊
　  在彼微妙安樂國  無量佛子衆圍繞

次三禮
　　
    次如來唄
　　次表白

    敬白大恩教主釋迦如來•極樂能化彌陀善逝•稱讃淨土三部妙典•八萬十二顯密聖教•觀音勢至九品聖衆•念佛傳來諸大師等•總佛眼所照微塵刹土現不現前一切三寶而言。弟子四禪線端適貫南浮人身之針。曠海浪上希遇西土佛教之査。爰依祖師聖人之化導聽法藏因位之本誓。歡喜滿胸渇仰銘肝。然則報而可報大悲之佛恩。謝而可謝師長之遺徳。故觀音大士頂上安本師彌陀。大聖慈尊寶冠戴釋迦舍利。縱經萬劫叵報一端。不如念名願順彼本懷。今揚三徳將勸四輩。一讃眞宗興行徳。二歎本願相應徳。三述滅後利益徳。伏乞三寶哀愍納受。
　　第一讃眞宗興行徳者。俗姓後長岡丞相（内麿公）末孫。前皇太后宮大進有範息男也幼稚之古壯年之昔。出爺孃家入台嶺窓已來。以慈鎭和尚爲師範。習學顯密兩宗教法。蘿洞霞中窺三諦一諦之妙理。草菴月前凝瑜伽瑜祇之觀念。鎭逢明師傳大小奧藏。廣試諸宗究甚深義理。然而色塵聲塵猿猴之情尚忙。愛論見論黐膠之憶彌堅。斷惑證理愚鈍身難成。速成覺位末代機叵覃。仍誂出離於佛陀。祈知識於神道。而際宿因多幸。奉謁本朝念佛元祖黒谷聖人。問答出離之要道。授以淨土一宗。示以念佛一行。自爾以降。閣聖道難行之門。歸淨土易行之道忽改自力之心。偏乘他力之願。自行化他守道綽遺誡。專修專念任善導古風。見聞之道俗致隨喜。遠近之緇素皆發心。爰祖師爲弘西土之教文。遙跂東關之斗藪。暫逗留常州筑波山北邊。對貴賤上下示末世相應要法。初成疑謗之輩如瓦礫荊棘。遂令改悔之族同稻麻竹葦。皆翻邪見悉受正信。共止偏執還爲弟子。凡受訓之徒衆餘當國。結縁之親疎滿諸邦。雖謗法闡提之輩。聞彼教化者覺悟華鮮。雖愚癡放逸之類。得其諷諫者惑障雲霽。喩如木石待縁生火。瓦礫磨𨥉爲珠甚深行願不可思議者歟。方今念佛修行之要義雖區。他力眞宗興行即起從今師知識。專修正行繁昌亦成自遺弟念力。酌流尋本源。偏是祖師徳也須稱佛號報師恩。頌曰
　　
    若非釋迦勸念佛  彌陀淨土何由見
　　心念香華偏供養  長時長劫報慈恩

念佛
　　
    何期今日至寶國  實是娑婆本師力
　　若非本師知識勸  彌陀淨土云何入

南無歸命頂禮尊重讃歎祖師聖靈
　　  
    第二歎本願相應徳者。念佛修行之人雖多。專修專念之輩甚稀。或沈自性唯心徒貶淨土眞證。或迷定散自心宛暗金剛眞信。而祖師聖人。至心信樂忘己速歸無行不成之願海。憶念稱名有精鎭關不斷無邊之光益。身彰厥證理。人看彼奇特不可勝計。加之對來問之貴賤專示他力易往之要路。誘面謁之道俗偏明善惡凡夫之生因。所以善導大師曰。今時有縁相勸誓生淨土。則是稱諸佛本願意也。又曰。大悲傳普化。眞成報佛恩。然者祖師聖人發起金剛信心定得自身生因。流行本願名號助成衆機往益。豈非本願相應之徳乎。寧非佛恩報盡之勤哉。又恆語門徒曰。信謗共爲因。同成往生淨土縁。誠哉斯言。疑者必執信。謗者遂翻情。實是佛意相應之化導。抑又勝利廣大之知識也。惡時惡世界之今。常沒常流轉之族。若不受聖人勸化。爭悟無上大利。既揮一聲稱念之利劍。忽截無明果業之苦因。忝乘三佛菩提之願船。將到涅槃常樂之彼岸。彌陀難思之本誓。釋迦慇懃之付屬。不可不仰。諸佛誠實之證明。祖師矜哀之引入。不可不憑。因茲各持本願唱名號。彌協二尊之悲懷。戴佛恩荷師徳。特呈一心之懇念。頌曰
　　
    世尊説法時將了  慇懃付屬彌陀名
　　五濁増時多疑謗  道俗相嫌不用聞

念佛
    
     萬行之中爲急要  迅速無過淨土門
　　 不但本師金口説  十方諸佛共傳證
　　
南無歸命頂禮尊重讃歎祖師聖靈
　　第三述滅後利益徳者。釋尊覆教網於三界。猶濟末世苦海之群類。今師灑法雨於四輩。遠濕常沒濁亂之遺弟。謂彼在世則九十歳。顯宗密教莫不鑚仰。訪其行化亦六十年。自利利他莫不滿足。在家出家之四部群集不異盛巿。大乘小乘之三輩歸伏如靡風草。終則還華洛占草菴。然間去弘長第二壬戌黄鐘二十八日。彰前念命終之業成。遂後念即生之素懷。嗟呼禪容隱何在。先賢述作此式文之古。當永仁之曆。已隔給仕於數十箇迴之月。遺訓絶幾程。末愚相續其儀則之今。迄貞治之天屡慕舊跡於一百餘年之霜。
　　重彼遺恩門葉。輕其身命後昆不論毎年不遠遼絶凌境關千里雲。自奧州運歩。送隴道萬程之日。從諸國群詣。跪廟堂拭涙。拜遺骨斷腸。入滅年雖遙。往詣擧未絶。哀哉。恩顏雖化寂滅之烟。留眞影於眼前。悲哉。徳音雖隔無常之風。貽實語於耳底。所撰置書籍。萬人披之多入西方之眞門。所弘通教行。遺弟勸之廣利片域之群萠。凡厥一流繁昌。殆超過于在世。倩案平生之化導。閑憶當時之得益。祖師聖人匪直也人。則是權化之再誕也。已稱彌陀如來應現。亦號曇鸞和尚後身。皆是夢中得告。幻前視瑞故也。況自名曰親鸞。測知曇鸞化現。然則聖人修習念佛故。往生極樂故。以宿命通鑒知恩報徳之志。以方便力導有縁無縁之機。願依師弟芳契之宿因。必垂最初引接之利益。仍各歸他力唱佛號。頌曰
　　
    身心毛孔皆得悟  菩薩聖衆皆充滿
　　自作神通入彼會  憶本娑婆知識恩
　　
念佛
　　
    直入彌陀大會中  見佛莊嚴無數億
　　三明六通皆具足  憶我閻浮同行人


    南無歸命頂禮尊重讃歎祖師聖靈。
    南無歸命頂禮大慈大悲釋迦善逝。
    南無歸命頂禮極樂化主彌陀如來。
    南無歸命頂禮六方證誠恒沙世尊。
    南無歸命頂禮三國傳燈諸大師等。
    南無自他法界平等利益
　　
次六種迴向等
