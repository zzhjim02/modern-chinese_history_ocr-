《大正藏》第83卷No.2666
歎徳文
　　

    夫親鸞聖人者。淨教西方之先達。眞宗末代之明師也。博覽渉内外。修練兼顯密。初習俗典兮切磋。此是在伯父業吏部之學窓所抽聚螢映雪之苦節也。後携圓宗兮研精。此是陪貫首鎭和尚之禪房所聞大才諸徳之講敷也。依之十乘三諦之月觀念送秋。百界千如之華薫修累歳。爰倩窺出要作此思惟。雖凝定水識浪頻動。雖觀心月妄雲猶覆而一息不追千載長往。何貪浮生之交衆徒疲假名之修學。須抛勢利直悕出離。然而機教相應凡慮難明。迺近對根本中堂之本尊。遠詣枝末諸方之靈窟。祈解脱之徑路。求眞實之知識。特運歩於六角之精舍底百日之懇念之處。親得告於五更之孤枕咽數行之感涙之間。幸臻黒谷聖人吉水之禪室。始入彌陀覺王淨土之祕局爾降。三經之冲微•五祖之奧賾。一流之宗旨相傳無誤。二門之教相禀承有由。是以。所仰者即得往生住不退轉之誠説。宛住平生業成之安心。所憑者歡喜踊躍乃至一念之流通此乃無上大利之勝徳。仍以自修之去行兼爲化他之要術。于時尊卑多傾禮敬之頭。緇素擧齊崇重之志。就中披一代藏兮擢經律論釋之肝要。記六卷鈔兮號教行信證之文類。彼書所攄義理甚深。所謂決凡夫有漏之諸善不入願力成就之報土。呈如來利他之眞心令生安養勝妙之樂邦。殊明佛智信疑之得失。盛判淨土報化之往生。兼復就擇瑛法師之釋義。雖摸横竪二出之名。探宗家大師之祖意。巧立横竪二超之差。彼此助成標權實之教旨。漸頓分別辨長短之修行。他人未談之。我師獨存之。又有題愚禿鈔之選。同爲述自解義之記。彼文云。聞賢者信顯愚禿心。賢者信内賢外愚也。愚禿心内愚外賢也。云云。此釋假卑謙之言辭。其理存翻對之意趣。内雖備宏智之徳。痛衒名於碩才道人之聞。外只現至愚之相。欲侔身於田夫野叟之類。是則竊示末世凡夫之行状。專表下根往生之實機者哉。加之或二教相望明四十二對之異。或二機比挍顯一十八對之別。大底兩典巨細不可具述。抑空聖人由當教中興之篇坐辜之刻。鸞聖人爲法匠上足之内同科之故。忽出上都之幽棲。遙配北陸之遠境。然間。居諸頻轉。涼燠屡悛。爾時。憍慢貢高之儔。翻邪見以赴正見。儜弱下劣之彙。悔怯退以託弘誓。貴賤之歸投遐邇合掌。都鄙之化導首尾滿足。遂則蓬闕勅免之恩新加之時。華洛歸歟之運再開之後。迎九十有回生涯之終證十萬億西涅槃之果以來。星霜積兮幾許歳。年忌月忌本所報恩之勤無懈。山川隔兮數百里。遠國近國後弟參詣之儀猶煽。是併聖人之弘通叶冥意之所致也。寧非衆生之開悟依根熟之令然乎。凡三段之式文稱揚雖足。二世之益物讃歎未倦。是故加一千言之褒譽。重擬百萬端之報謝。然則於蓮華藏界之中照見今講肆。自檀林寶座之上影向斯梵筵。内證外用定添果地之莊嚴。上求下化宜究菩提之智斷。重乞佛閣基固遙及梅怛梨耶之三會。法水流遠普潤六趣四生之群萠。敬白。
    延文四己亥年十一月十六日草之訖。蓋是始自二十八日當月之御忌。可有盡未來際毎度闡揚由。依爲本所願望。憗記短才卑言。且專感興隆發意大志。且兼擬至愚報恩一端者也。
　　
存覺滿七十
　　俊玄律師自去比雖誂之。自然懈怠處。御忌近近間。期日以前爲可致清書。此兩三日忘他事草之。今日十六日加中書畢。
　　先年依俊玄僧都（于時律師）發起草送已來。當臺講演次同用之。而件本全分草案。頗以左道間。今所染老筆
也。

貞治五丙午歳五月十三日

常樂臺主釋存覺（七十七）
