　　《大正藏》第83卷No.2631
菩薩藏頓教一乘海義要決
　
南無阿彌陀佛      釋顯意述

　　問曰。今立二藏依何經論。答曰。地持等論有其名故云云 問曰。云何聲聞藏。云何菩薩藏。答曰。諸部小乘經律論藏名聲聞藏。諸部大乘十二部經名菩薩藏 問曰。小乘亦明菩薩行果。大乘非無聲聞斷證。何用二名偏對兩部 答曰。從正從勝互得一名。又小乘教中雖有菩薩。同是愚法故攝聲聞藏。亦多權行故不名耳。大乘教雖有聲聞等人。皆不愚法故攝菩薩乘。亦多向大故不名耳云云 問曰。人乘天乘辟支佛乘何藏攝耶 答曰。此三正於聲聞藏收。離惡昇善捨凡入聖其次第故。不求大道保報小眞分齊同故 問曰。既分二藏宗體云何 答曰。若別論者。經經各立。若總判者。其聲聞藏小乘爲宗。謂少修三學唯求自度故趣寂爲體。謂因前道證彼有餘無餘滅故。其菩薩藏大乘爲宗。謂廣行六度弘益自他故成佛爲體。謂因前道得彼法報化身果故云云 問曰。今立二教依何經論 答曰。楞伽等經有其名故云云 云何漸教云何頓教 歷劫修習次第行門方得不退大菩薩果 名爲漸教。一念發心横超迷界即證無生大涅槃理名爲頓教云云 二藏二教云何分對 二教正於菩薩藏中細分爲二。然以二教攝諸藏者其聲聞藏即漸教收。淺深有次各漸進故。此乃二藏攝教初狹後寬。二教收藏初廣後略。各據一義分別彌顯。別立藏教意在斯矣 既分二教宗體云何 亦總言者其漸教門五乘爲宗。謂隨性欲或教五戒十善八定。或教四諦十二因緣。或教六度八萬四千諸度門故。各趣自果以爲其體應知。其頓教門一乘爲宗。謂解諸佛唯有一道實無餘乘若二若三乃至五等。依此平等不二妙解。廣修萬行普利法界。悲智圓運進大道故。宜至道場以爲其體應知  問曰。今立兩乘依何經論。答云。華嚴法華楞伽勝鬘涅槃等經廣分別故云云 二教兩乘有何差別  如向已辨教乘宗異耳 又其漸頓竪論教行證之遲速其五。一者横辨因果差別平等。當知横差別故。使竪漸次竪頓超者由横平等門門不同名漸教等蓋此意焉。頗有漸頓非五一耶。一往容有再往不爾此義云何 如前所說菩薩藏中分別漸頓此漸雖似漸而非五。然尋如來說此漸意正爲衆生未堪聞一故寄此中宜分五乘。又有經中雖明頓悟未彰灼言一切迴心。此頓雖似頓而非一。亦尋如來說此頓意。實爲衆生不執差別故於此中可論一乘。宗旨門中只辨教藏不論五一亦此意也。問曰。今判觀經菩薩藏攝頓教收者有何文理。又言攝者爲以異攝爲以同攝。爲以劣攝爲以勝攝。爲以淺攝爲以深攝。答曰。先言收者六句皆得。何者以異攝者依心乘願教行異故。以同攝者。横超直入理果同故。以劣收者彼被利智此爲愚鈍故。以勝收者彼依凡心此乘極智故。以淺攝者。彼宗無相離念。此存指方立相故以深收者。彼生猶混雜類。此往實會聖聚故。一一細辨思之可見 次文理者且擧二三。何者。聲聞藏經無菩薩衆今經列之故菩薩藏（是一）聲聞藏經不明淨土今經說之故菩薩藏（是二）聲聞藏經無大乘益今經得之故菩薩藏（是三）漸教長劫乃得不退此經發心即證無生故是頓教（是一）漸教門有八萬四千此經觀念一道無餘故是頓教（是二）漸教隨緣各趣自果此經順法直至道場故是頓教（是三）其餘文理不遑毛擧得一知萬自可見之。問曰。攝菩薩藏文理宜然。判屬頓教非無疑難。何者若言歷劫名漸教者此經即是。下生華內經多劫故淨土劫量倍此方故。何見上上等即悟益不顧下下等長迷失（是一）若言門別名漸教者此經亦是。一部廣開定散門故。門門行相各差別故。何執觀佛念佛略言不解三福二善廣說（是二）若言果異名漸教者此經彌是。中輩華開證小果故。部內都無向大文故。何取流通坐道場證不讀正宗成四果文（是三）既有此等是漸非頓之難。如何得彼唯一無餘之稱。既如上說二藏二教兩乘分別其名本出他部。此經未得明文。若借彼判。此經還是成誣自宗。既其似出臆說。豈非盜醍醐乎。答曰。子但誦文全昧宗途自生疑惑非關大理。凡欲判教漸頓權實宜尋序正流通經要。序分標故。正說辨故。流通結故。然此觀經序分文云。以佛力故見彼國土極妙樂事即得無生。流通文云。此經名觀無量壽佛淨除業障生諸佛前。汝是不見故謂下輩多劫長迷謂之漸也祖師解此故言見佛坐時得忍到彼無殊同不退等（是一）又序分文曰。爲未來世一切凡夫煩惱賊害說清淨業。流通文云。佛告阿難汝好持是語持是語者即是持佛名。汝不見之故謂定散爲經正意謂之漸也。祖師解之故言依觀專心念佛雖說定散意在稱名（是二）又序分云。世戒行福五乘善法三世諸佛淨業正因。流通文云。聞名滅罪何況念佛。是上上人。當坐道場汝不見之故謂中輩證小不轉謂之漸也。祖師解此故言雖證小即轉向大三乘賢聖學大悲等（是三）見此序分流通二文尚知教部是頓非漸。況善解其正說旨者詎迷一經宗趣深哉。然失序標流通結意還由封執正說浮文。當知此經稍異常例正宗有其兩宗兩體。何以然者以有二尊二教別故。何者爲二。一以觀佛三昧爲宗。心照彌陀正依等事以爲行相故。亦名曰定心三昧。定散等迴求願往生以爲其體。以此義故亦名觀門。此依化身釋迦所開淨土要門發遣教立其文即此十六觀是。二以念佛三昧爲宗。口稱彌陀酬因果名以爲行相故亦名曰口稱三昧。不問罪福即得往生以爲其體。以此義故亦名正業。此依報身彌陀所顯別意弘願來迎教立。其意亦在定散文中。然此二教兩宗安立互相開通非永隔別。謂從念佛開要門故。又從觀佛通弘願故。所以者何化身教本從報起故。眞佛教宜從應入故。故亦可言彌陀教中元有要門文義。釋迦教中亦狹弘願之意云云。但此觀經化儀說相正在從觀歸念佛義。隨機顯益法宜然。故言化儀者釋迦爲物注想西方。彌陀應聲證得往生即其事也。言說相者觀佛八萬四千光明念佛衆生攝取不捨即其義也。然其所歸報佛密意及以所詮念佛眞宗。唯我祖師降靈感瑞深入經藏光闡其門。諸師至此曾未措心。教限化身宗局觀佛。教宗未圓其體豈圓。子先所疑正當此見。若得今意衆情自通。此義云何。若知定散善惡凡夫依此觀門專心念佛。親緣近緣增上緣故生佛三業不相捨離。或於現身即見悟忍。或於他世必生不退速成菩提頓證涅槃。從因至果更無異路。同一念佛無別道者。自覺先迷所失多也。何以故先昧根源滯支流故。今得旨歸不執文故。復次既知生佛三業不離。此世後世得忍不退心開悟者。自覺先妄謂長迷故。但下生者雖由殘殃含華未出。內受法樂無微苦故。此乃欲顯願力方便難思悲智雙行抑攝常存横截五惡由在下流。然宿淨華故非漸也。即得無殊意在斯矣（是一）又知定散善惡凡夫同入觀門念佛出塵無別道者。自覺先妄謂門別故。但兩門者從所攝善及能入機非門體別一觀佛故。此乃爲攝通門所修諸善并引諸教難悟衆機廣開要門。令通眞宗攝漸歸頓故非漸也。專念專稱意在斯矣（是二）又知念佛修因無別得忍證滅必無異趣盡歸佛者。自覺先妄謂果異故。但中輩者雖亦迴心見佛得忍示遂宿習。非執小故此乃欲表清淨智海一味不失五乘江河源流。體用無礙各現徳本。永離譏嫌故非漸也。向大學佛意在此矣（是三）此中雖有數多義利以要言之略如斯也。次言藏教乘等分別出他部者。咄哉此難從局見來。汝今善聽。今家釋經每用二門。或通一代廣述出世利物元意。或就一經直示安心起行所歸。即如序題門中所標。如是二釋還依經文。初釋則依化前發起通請別請顯行示觀序正觀念二尊教意及以大經小經等文探玄述之。後釋則依十三十六迴願之教兩門九品證生之說流通付屬顯文示之。然初義者於經文略。是故釋中亦不廣解。良以此教正意急救常沒若定若散善惡凡夫五苦所逼重障鈍根。未必要判教起本末。直須開顯二尊遣迎教行因緣使人迴生。到彼悟入如來智惠海自了諸佛密意。明解群典玄旨。是以教相略示而已。若如法華涅槃等經略教觀心廣辨教起。決了三一開顯近遠。乃由亦悟根性利者曾聞觀理見性綱目。今只結撮大綱而已。但以此經文簡義意自富。依此直判於理便足。然附他部立其目者必有深意。今推之曰。爲引曾學諸教人故。爲顯佛智元無二故。爲破偏執自法見故。由有如是種種益歟。然子所難拙從局情非得通旨競增人我全非佛宗。又都未聞祖祖判教立宗之例。且如惠思禪師釋妙法名專依華嚴三無差別。無畏三藏叙祕密宗還借法華開示悟入。是諸賢者所述豈非深入一藏諸門咸通。誰謂自教麁淺藉他諂附。矧乎吾祖大悲覆本誠求呈證本禪所著美言寧越宗乎。必有博覽請更詳之。況復大經的言。大悲興世惠以眞利佛智佛壽無量無數。聞名生者皆悉住正定聚無諸邪聚不定聚故。究竟一乘至于彼岸。菩薩聲聞人天無殊。因順餘方故有異名。無上大利難中難等。又小經云。彼國人民壽命無量故號彼佛名阿彌陀。雖有無數聲聞菩薩衆生生者皆是阿毘。執持名號爲大善根。十方諸佛證護道同。聞名願生亦即不退。行此難事出世成佛說此一切難信法等。將此合前諸文而判頓教一乘何所諍也。是以天親論主總持三經專勸五念。註家所解佛名爲體同一念佛。又論讃曰。正覺華化生清淨智海生。大乘善根界平等離譏嫌。出過三界道直入華藏界。正覺善住持無非正覺事。乃至疾成佛專以五念門。四依盡理之解寧乖佛法相乎。故註家又云。蓋是上衍之極致不退之風航。本有三三之品今無一二之殊等者。與今家妙解宛同函蓋矣。加以龍樹智度論云。樂集諸佛功徳菩薩當生一乘清淨無量壽世界云云。誠知佛祖妙判其來尚矣。但是末學膚受末銘心腑者也。此乃非隨臆說無誣自宗。廣通教門親得宗要。其有耳目徒誰不觀聽之者乎。問曰。廣示文理少得義意。然有未決請更開解。何者既言此經實是一乘全非漸者。何令頻婆成阿那含。大經得益亦擧小果。此等豈亦示遂宿習。又寧得言學佛大悲。此若然者一切咸然。更有何經名漸教耶。答曰。前出文證其義已立。然頓教中有小益者於諸經中其例非一。但隨部宗無所妨耳。今檢其意乃有多義。或機欲異雖聞一道方便門別。還欲隨緣先得五果後漸進學至大道。故是人自漸非教漸也。大經得益多在此歟。例如大涅槃入無餘也。又此經中既廣稱歎淨土菩薩聲聞天人。皆爲智願清淨海衆神智洞達功徳難思。何妨衆會知聞此法如彼亦得此妙益也。又此經中雖說智願一乘妙法。未如觀經正起化說。未同韋提一實機故。故於化前豫對彼衆開示苦因悟入樂果。佛意雖爲觀經宗本因緣未發傍成聖益。此亦一音隨類異解故。亦人漸非法漸也。或佛密意欲示五用從一體起一味法雨所潤弘多將說大法。先授小故是序攝漸非正漸也。頻婆得益多在此歟。例如無量義得四果證也。又如下文因韋提請開顯諸佛無礙智力。煩惱害者五苦逼者盡來此經得免苦害。乃至隨緣八萬教益莫不潜霑此法潤故。欲表此義大王見佛雖非本期蒙光益也。又此經意偏常沒勸歸淨土至彼成聖。此授聖果與此作由對彼顯此。爲凡夫故既非大悲臨化正意故。在序中表示此義。然與化前二衆意異。此正發起大悲化故此亦序事非正漸也。上來所解皆是祖意。不勞引之見者自知。又如華嚴昇兜率天品云。一切寶莊嚴殿寶網懸衆金鈴而間錯之。自然微動出妙音聲。悟三乘者令得解脫（抄）又法華經妙莊品云。佛說是品時。八萬四千人遠塵離垢於諸法中得法眼淨（抄）如是一乘頓教部中似有小益其例非一。然隨其宗通釋各多。要而言之唯可得其部中正意所宗要文而會其餘支葉者也。莫捨綱維爭其網目失大旨昧元由矣。若能如是往判諸經是漸見頓無所濫也。然有一般大徳賢者。或判屬方便時教。或下爲三乘部宗。人異見別非唯此事各謂通旨。不須苦論互闘是非增恚愛者。當知諸佛境界不可思議。法界法門亦不可思議。衆生得道亦復不可思議。是故若欲思議理趣亦乃無盡。誰能窮宣。今略解畢。依此安心亦無所乏。若有餘疑更訪明師。隨聞諦受開正解也。問云。既知法門義理玄遠。然學教者不可不決。而今雖聞一念發心即得法忍。未見經文可爲誠證。未知名義證相分齊。雖言上生即得無生彼在生後非發心時。又其忍位分齊未判。雖言韋提現身得忍彼亦未言發心即得。又其位階亦未分明。又如今時道俗各謂發心念佛誰有證法忍者。若言得者與彼漸教歷劫所得同那異那。若言同者聖道淨土應無差別。若言異者深那淺那。若言深者彌加前疑勝彼聖故。若言淺者立漸頓名似無所詮。凡此一義多有未決。請更開曉廣述義意。答曰。今所問者實爲至要。非直口言成頓乘益。要須專誠當心領受。今宜准教粗述祖宗。莫卒驚疑善須思察先文證者此中當具出三經文。一大經云。至心信樂欲生我國若不生者不取正覺。他方聞名不得菩薩無生忍等不取正覺。國中人天不住定聚必至滅度者不取正覺。來生我國必至補處若不爾者不取正覺。二觀經云。若有衆生願生彼國發三種心即便往生。韋提希等聞佛正說見佛菩薩應時得忍。捨身他世必生彼國。生諸佛前得無生忍。歷事諸佛蒙佛授記。當座道場受佛職位。三小經云。聞說彼佛執持名號一心不亂即得往生。聞佛名號及經名者諸佛證護即得不退。已今當願。已今當生。生者皆是阿鞞跋致。其中多有一生補處。諸上善人俱會一處。此乃三經一轍佛語無異。豈有明文更過之乎。若解此文所詮義理所有疑問自應決了。謂此宗中往生無生正定不退名義且殊義意是一。謂生彼國生死永絕故名無生。生死既絕涅槃常住。亦名無生。既住涅槃即住正道故名正定。既住正定不還邪聚亦名不退。故此三名皆依往生一義而立。乃至補處道場亦爾。應知既許無生往生理一。經言發心即便往生得非發心即便無生。又言聞即得忍不退豈非聞即得往生也。雖知往生無生意同別爲二願亦依義異。又生正在捨身他世無生總通現當益故。又法忍且擇有智根往生總攝利鈍信故云云。然據實論互得其理。證無生即當得生故單信自成法忍義故應知。又此三輩九品文首辨定三心爲正因者。正是開顯韋提聞法見佛得忍之相貌。是故釋云。隨機顯益意密難知。彼佛自問自徵等者謂至此中。顯第七觀二尊發遣來迎密意韋提聞見得益之義。普勸未來諸衆生類同。發此心齊霑九品。凡生彼者必須此心。凡發此心莫不皆往。是故經言即便往生。釋言總擧有生類也。當知韋提聞佛勅聽除苦惱法安心諦受注想西方。見佛應聲證生起緣正念歸依即悟無生。爾時心自有三種義至此方說其三名耳。何者聞佛勅故至心無二。見佛應故信心決定。二心既發迴願直進。又聞發遣故至心迴願見來迎故信樂欲生。又因釋迦教意亦有三心義。順彌陀願意亦正具三心云云。略述處處釋意如是應知。然此心既具安心決定堪任樂法名爲法忍。忍者堪信不捨義故云云。法者即其無生道理。無生理者即往生果。生名無生已如前解。又此法忍亦名喜忍。聞見心生歡喜住故亦名悟忍。聞見心得明了住故亦名信忍。聞見心斷疑網住故亦名横超四流。不斷煩惱得涅槃分故亦名即得不退。蒙光觸者心不退沒故亦名頓教一乘。不捨凡法直階諸佛境故又有親緣近緣增上緣等義。如其道理思之可見。諸有衆生聞其名號信心歡喜乃至一念莫不皆獲如是大利。此世後世隨心解脫。然有懈慢自性惡者聞如不聞見如不見動生疑謗。方便破壞自失自誤。非佛咎也。是故今時道俗若自知有信者。無論有智無智多聞少解。皆非無此利益分也。然疑者云。現未捨命何言即生。現未離生何名無生。此皆自背本家特負慈恩者也。今爲釋言。此言即生及無生者直示教行不失利益。又顯佛力無障礙義。謂依此教發此心者此心正念歸依佛故。彼此三業常不捨離。既乘攝取不捨慈光終不退沒生死昏夜。順次定生常樂佛家。信樂此法領納在心。心安法故名爲法忍。心有生能名即便生。凡諸善惡決定業成因下印果如印印泥。若有善解因果道理於此一門何有疑怪。何況深信佛智願者決了如來異方便者誰於此法有所滯也。故知善解此一理者自利利人不墮二失。謂知發心即蒙佛加三心既具無行不成。正因即果無障礙故。於此一念即成大利。不問罪福時節多少。隨順佛願即得往生故不墮彼疑怪失也。又知發心蒙光照者三垢消滅身心柔軟。信心日增行業自進恒憶佛恩。常懷懈謝如渴得泉心無厭足非直口言三業專精。故不墮彼懈慢失也。若其聞名發心。不即生者中下下中乃成虛說。若其得信忍已不策行者一日七日亦成妄談。諸有直心正念之人善須思擇勿自失也。又成此益有其聞見冥顯定散生終現當初後分滿事理等別。若得此意先疑自決。亦知階位分齊等也。一言見者如彼韋提聞佛正說見佛靈儀信解開發得此益也。二言聞者未來雖不親得見聞但依遺教聞名發心。佛力觀門教爲體故。正宗本爲未來說故。智願攝生元以名故。常照慈光攝念者故。亦同韋提得此益也。三言冥者幼童無智單信稱名。雖未必解是即生是無生是不退等亦以大悲偏爲是故。韋提素爲此輩請故但能專稱得此益也。四言顯者明了佛意善學教門。安心住行即得此益。然善學者無別殊事。只知單信無解了者但能正念稱名歸依。以佛悲願皆盡益耳。若對彼輩貢高自擧雖通教藏非眞智者。是故可謂善知者如不識者也。五言定者依教安心。專想專觀。以佛力故得見彌陀正依等事心生歡喜正受相應即得此益。就此定中有能入義有助業義十三觀中正明此義應知。六言散者佛力觀門願力三昧本自不簡心定散故凡有依教聞名發心如前所說即得此益。此中正用能通觀門及所詮法。三輩生觀正明此義應知。又此觀義若欲對位三輩觀觀多在生得及加行善心中聞慧三昧分也。十三觀多在加行善心中思修二慧三昧分也云云。又雖心心有如此差別所得無生義無別也應知。七言生者若於平生聞法發心即於爾時得此益也。上來六句多此攝耳。八言終者若至臨終方發心者亦即爾時得此益也。又此二句各有廣解略開。智者觀機隨宜勸導故也應知。九言現者上來八句皆是現身得益差別。乃至坐時得無生者亦可攝前臨終一句。亦可通攝現生二句。皆有迎接乘臺義故應知。十言當者畢命乘華及生佛前乃至道場所得無生皆此句攝。自下諸句皆從此開。是名此世後世隨心解脫應知。十一言初者到彼華開始入佛家見佛聞法得此益也。又前諸句皆攝此中盡是此宗初門益故。若欲分位如下簡之。十二言後者須臾飛通歷事諸佛本國他方行普賢道。法界緣熟昇道場果畢竟圓滿海得此益。又若欲以上來諸句對次位者。平生臨終及坐時忍多在十信中外分位。例如華嚴占察說也云云。華開以後所得法忍多在解行已上分位亦如瓔珞仁王說也云云。然有同異淺深等意至下辨之。又心雖有此初後相法體常是一實益耳。讃曰地前地上元無二隨根利鈍超增位等亦此意焉十三言分者初從華開乃至補處皆分益也。又現益等皆此攝耳。十四言滿者道場果也。又約心辨雖有此異就法常是一無生耳。讃曰淨土無生亦無別究竟解脫金剛身等亦此謂也。十五言事者報佛淨土名諸佛家。樹下華藏名爲道場。一死永絕名無生等即事益也。此約因果色身說耳。十六言理者性眞如海。名諸佛家。無塵法界名爲道場。常住涅槃名無生等即理益也。此約因果法身說耳。然此事理從來相冥。莊嚴變化佛心流出報化色心不乖法本十地三賢天人咸爾。是故論曰。二十九句入一法句從一法句出二清淨云云。讃曰無生寶國永爲常人天雜類等無爲等。釋云經能持法理事相應條條順理以應玄門等皆此意也。但以諸佛大悲偏爲常沒指方立相爲教正意。十六觀門盡勸厭欣想心緣境無生自通故言捨此穢身證彼常樂。此乃直爲彌陀願重佛智無礙致使凡心不背聖境。若住理性不存取捨千劫萬劫法忍未期。諸師捨此未能的當。解法界身作離念釋判爲錯者意在斯矣。然誰不知眞如體量不出蠢蠢自心。恒沙功徳元來不離己身。但以知非知妄知非眞知故不知非不知託緣如實知故。若其宿殖深厚之者言下發明。誰復爭乎。然此非彼教機彼非此法機。處別時別對機別利益別者是也。上來曲示今教所得法忍相貌階位分齊其義如斯。欲以漸教所得不退對此而辨。或異或同互有淺深。言或異者漸頓依心乘願異故。彼至住地方論不退今從初信許法忍故。華開後忍雖亦得言或住或地。從如來生住普賢徳平等一實非同漸中隨一大故。例如華嚴雖明行布永異三乘次第行也。又彼漸中或說六住七地亦退或轉五道或沈無餘。今從初心尚無此理。何況賢聖佛力持故云云。言或同者二門雖別所入同故彼入住地此生佛家。理實還同頓教證故。雖說六住七地有退。多以方便勵初學故。十住起信雖開二道。同入阿惟亦此意也。般舟讃中分別漸頓亦似二教法忍同矣。又此初心雖居信外永無退義同彼聖故。但是佛光攝護力也云云。言互有淺深者頓從信心不退而凡。漸至解行得忍而聖。頓教功深漸教功淺故。聖忍位深凡忍位淺故。又彼經萬劫習諸度門亦入僧祇雙修福智。此唯一念唯修一行或七日等助以五門。加以根性利鈍天殊。故亦得言彼深此淺。然此於一念成無上利七日倍爾。復於一行攝彼萬徳五念亦然。彼諸度門只是隨緣福智亦非報佛果徳。萬劫僧祇不如剎那佛力凡力亦是地逈。故亦得言此深彼淺。此乃地中好堅與脩松。卵中頻伽將衆鳥。摩尼一顆之七珍。輪王太子與群臣。久近多少初心後心互有優劣例而可知。但以佛不戲論法非口舌。所念應法所言有信。眞爲佛子實成大利。會理從情歎教心憍還墮魔界。動向闡提是故學教者當自正見也。又雖心不眞實纔聞佛名。亦非是無佛種薫心。是故佛智法海衆生得道亦復不可思議應知。問曰。若爾華嚴占察初心法忍應是頓益與今云何辨其同異及淺深等。答曰。二頓差別不可卒判。然指大途已如初標。今更辨者彼對利根約理談一法界一相更無二三。理既等故心行亦等境智等故。一念不生即爲超入諸佛行處。從此塵劫供佛利生具普賢道。圓行布海淨佛國土成就衆生。二利頓極大覺朗然。發心究竟二心無別。雖云初後純一實相。是彼頓教大綱而已。此爲鈍根就事說頓智願一道更無異路。安心住行因茲無二。心行純故得生非難。五乘齊入永離衆譏。一念即成無上大利到彼長劫利潤法界。四修任運三明自然。託佛願力窮法性海。報佛慈恩盡賢聖海。雖云賢聖等同無爲。大悲薫心遍遊法界。從如來生解法如如。正覺華生入華藏海。無二無二平等一實。華嚴三昧與佛齊圓究竟彼岸人天無別。如是如是不可思議。即是此宗大旨而已。是故當知利鈍事理去住雖殊。悲智方便彼此道同。皆信佛乘同歸一實。況彼皆明願生彼國如普賢願藥王事等云云。但以利根所禀不兼愚鈍。故於彼中難悟之機要來此經遂成大利。鈍者所受何開利智。故勿於此不得益者還往彼門得悟之理。若依彼悟元是利故必依此生正是鈍故。如序題門般舟讃等廣辨化前起化教益云云。然有賢聖亦願生者自是別義非教正意。故此觀經偏爲常沒。大經傍明兼干聖者。此顯諸佛大悲極故。彼示佛智海深廣故。大經歎法觀經當機。善須審察勿使參濫。但此分別且就初門。若論後果如前。同歸十方淨土無二乘故。三世諸佛一道來故。正遍智海常一味故。佛家道場元無二故云云。故學彼教莫輕此宗。若善入者亦歸西故。不爾即非普賢行故。又學此教勿毀彼宗。若實生者還證彼故。不爾亦非佛智乘故。是故以行攝果行果雖別以理攝教理教元一。若能通達互無偏諍。隨緣受行俱順佛意。經曰。泥洹眞法寶衆生種種門入。釋云。門門見佛得生淨土。是則佛語分明祖意亦然。吾家學人請思之矣。問曰。已蒙開曉衆情盡解。更有一關請通之也。既言此宗實一乘者乘體云何能乘所乘復云何辨。於因果乘又是何耶。助道法門復有幾乎。答曰。善哉此問將益自他汝當諦聽。言乘體者此教乘體即其觀佛念佛三昧。二尊二教各有宗故。所宗法行爲乘體故。例如般若空慧爲宗智論釋言智度正爲大乘體云云。亦可得言佛力願力爲此乘體。觀即釋迦智慧力故。念即彌陀誓願力故此義云何。謂釋迦放光照彼依正韋提被加了了得見。是名異方便說爲十三觀。此觀被定機名爲定善門。此觀爲散機說爲散善門。兩門雖有異唯一觀佛法。未來聞是語得知正依事。此知若如實即是以信手持佛智光用在心爲觀照故名佛力觀。是名佛力爲乘體也。又彌陀應聲證得往生。韋提接足法忍豁然。是名無緣慈說爲六字法。此法爲定機爲定門所標。此法被散機爲散門所通。二機行雖別專受念佛業。未來持是語發心即得生。此生非凡力唯是歸命心託佛酬因名安心爲憶念故。名願力念亦名願力爲乘體也。就此分別能所乘者常沒衆生正爲能乘。諸佛大悲所偏愍故。爲煩惱害說此法故。二尊佛力觀念三昧即其所乘。駕此神通至道場故。乘此風航到彼岸故。此法能運三界衆生出火宅故。此法能御十方衆生入佛家故。復次觀心念心皆屬能乘能依心故。佛事佛名正爲所乘所託境故。三昧通二心境相應名等持故。或屬所乘是所作故。佛力願力成三昧故。復次觀佛三昧總爲能乘之解生信門故。念佛三昧總爲所乘之行正定業故。然此諸義無容取捨盡是觀經宗體相故。但其後義最爲宗極。兩門之益在稱名故。若與而言觀佛教宗亦以迴願往生爲體。迴定散願必果遂故。若通而說念佛教宗亦以迴願往生爲體。善惡迴心願即生故。若奪而言觀佛唯以迴願爲體。必迴定散二善求生要入弘願方得生故。若別而說念佛正以往生爲體不必迴善。但使信樂欲生即得正爲要故。復次若與而言觀佛自有教宗體三。若通而說念佛亦自有此三義。若奪而言觀佛教宗總判爲教。又其宗體總判爲宗亦總爲教。皆能標故皆屬因故皆生解故。若別而說念佛宗體總取爲體。又其教宗總取爲宗亦總爲體。皆所詮故皆屬果故皆成行故云云。如是分別皆述釋義。如其次第細尋可了。就此又簡因果乘者亦通二義。初心凡夫乘是先入諸佛家故正是因乘。往生爲體即其義也。然生佛家必至滅度故亦果乘。當坐道場即其義也。又此二義總名因乘從因至果故。即同法華乘此寶乘直至道場。及起信論十二門論一切菩薩大人所乘名大乘等云云。若如大經世尊亦乘此王三昧。故經說云。今日世尊住奇特法。住佛所住。住導師行。往最勝道。行如來徳。去來現佛佛佛相念。得無今佛念諸佛耶。此明如來自住此乘欲以此法亦度衆生。此名果乘從果起應故。般舟經中亦有此文云云。此同法華佛自住大乘以此度衆生。及起信等一切諸佛大人所乘名大乘等云云。是故當知今時道俗修念佛者。亦是安心諸佛行處行如來行入如來家。從初之終皆行佛行。從彼還來亦行佛行總而言之名佛乘也。頓教一乘此爲極談。但是皆由彌陀法皇大乘廣智究竟願力。嗚呼遇聞希有法何勝喜躍乎。又此妙乘助道眷屬略唯二種。廣乃無量。同類異類各差別故。同類即有四種助業五念門等云云。異類即有三福六度無量門等云云。雖有如是無量助道安心正業皆順一乘。若不爾者悉名雜行皆名雜修。非一乘淨土正因也。專雜二修能行心異。正雜二行所修法別。然禮讃初辨二修者。正爲誡勸修淨業者有得有失。謂文意云。若有行人隨修念佛五門行。三心相應四修策勵。不雜毒心及諸惡業。不雜疑心及餘善業。設有三毒諸煩惱業及疑見等來間雜者。奉正法故憶佛語故。知而不隨深生慚愧。常令淨信純至深固。若有隨緣善三業起及自他上三際諸善。眞實深心中迴願生。常使隨順正因正行。不隨彼緣使心亂動。如是如是畢命爲期。隨順二尊諸佛意故。百即百生無空過者。是名專修正行得大利也。若復有人雖修此法。自謂已能安心起行未與三心四修相應。反前即名雜修雜行。然此容有二類行者。一心行業純至純善。然於正業心未深信愛樂歡喜。或時疑怯乍進乍止。或時樂習隨緣雜善。此心行業俱無定准。然信罪福苦樂因因深生厭欣。非全捨離迴彼雜行至心願生。雖未信樂亦迴正行。如是三心四修之中。少分相應一分不異。亦專亦雜或正或雜。故其得失未可定判。直言希得一二等也云云。二心三業雖似求生及起行業。心不純淨以雜毒故。亦非眞實常懷虛假故。亦無深心以無至心故。雖有至心而雜疑者無無眞心有深心者。深心必是眞實信故。又懈慢者雖言不疑而亦無信。只是口言意無忠信。未能自看謂是信耳。如此人者或時生疑臨病臨死始驚忙故。元無信根妄謂信故。此皆無初至心故爾。若有至心自知心過。無信有信如實自知。知故或有斷疑生信。或知難斷自生悲恨。種種方便求生信也。此人不爾生懈慢故。心既如是行業隨然。或時三業恣造衆罪。然或覆藏無慚愧故。或現發露而順名利。或說大悲不捨罪人。雖先明信自欺誑故。或說善惡本來性空。欲避外人見生譏故。或此二言自謂眞證。邪見薫心起上慢故。或詭心愚未深信解。現色示恨諂他見故。或時三業日夜勤苦急走急作如救頭燃。然就此行多雜諸非。或謂自能如是專精。輕蔑世人起憍慢故。或得與名利相應故。或不念報佛力恩故。或生嫉妬離善友故。或見有色親雜緣故。若修正行若修雜善皆無誠信徒自勞耳。此人心業一向是雜。雖亦念佛不如法故。是故總名雜修雜行。亦判千中無一等也云云。是故應知一家釋中。言正雜者必是專雜。言專雜者非唯正雜。如就行立信文云。言正行者專依往生經行行者等。此以專心所修行法名爲正也。又云。若行後雜行則心常間斷衆名疎雜行者。以其行法令心不專亦名雜也。總云專心所修名爲正行。令心專修亦名正行。雜行反此。故知正雜必專雜也。若禮讃中明專雜者。總簡三心四修具闕。然其雜毒及雜疑等未必唯是諸行之失。故知專修所簡且寬通簡雜惡及雜善故。正行所簡且雜善耳。既有寬狹故言專雜非唯正雜善順文也云云。然此一義異釋紛紜直述一解粗若斯矣。抑先所言異類助業。即此雜行隨義一名。謂除念佛及同類業。自餘諸善若深若淺。於此教門隨義立名乃有多種。或名雜行或名正因正行或名異類助業。且名雜行者略如先示。今細辨者案就行立信之文云。往生行有二。一專依觀經等往生極樂經。而專修正念阿彌陀佛三昧。及彼相應同類助道法行。其助正行總名正行。以專依專修所行行故。唯有此行能成專修心故。何以故專依此教專修此行。此行即是正念法故。還令修心常專一故。謂專依教行此行者。生佛三業不相捨離。感應相冥有起鏡像。衆生億念故佛亦憶念衆生。願見佛佛即入心想中。內因外緣得相應故。心不間斷永無退失名爲正行使心專故。若如是者專修正行。雖有能所寬狹分齊還是全同也應知。二不專依不專修名雜行。即三福等八萬四千餘隨緣諸業。此行非是此經正宗故。亦非唯此經所說。本是諸教若漸若頓若十方淨土教中所詮故。於此教中名爲雜行。何以故此行非專依此經。發心專爲往生西方淨土而修。亦可依諸教發心。或爲五乘一乘十方淨土因而修。所依所求既不專一。所起心行非雜何乎。是故欲求安樂果者。若行此法常與彼佛疎遠憶念間斷。或可退失以及彼正行功故。此乃非唯體自是雜。亦令心不專失正念故。乃至亦障正行故總名雜行也。然此諸善若於眞實深心中迴向願生之時。非唯得正因正行之稱。亦有還能助念佛之義。但欲分別雜疎等相。仍本立名衆名疎雜行。亦名異類助業。何以故如上已說。若能安心正法正念已立。非但自得正因正行之稱。亦令三世隨緣諸善及他凡聖世出世善。如法隨喜如己所行入此正因順此正行。不隨彼緣心亂動故。彼諸雜善非但乘此專修正念得正行名。亦有莊嚴此三昧王資益三業生彼勝品故亦名助。然此皆是安心所致正業之力。如爲惱害說淨業者還得法財豈非法力。今此亦爾緣正名正從正名助故。欲推功分別法相仍本名雜亦名異類。如四助業從正名正簡正名助。法有與奪之稱非適今也。三經偏標念佛得生即推功意也。三經俱迴諸善得生即隨順意也。又簡正雜意。欲誡勸安心未深正業未熟初心行者。離失成得故也。謂恐此人聞說諸善迴皆得生。隨緣受行亦無所妨。但取其言未安自心樂習彼故。動失正念還墮雜修廢大利故。縱無此過不如專正。故言隨緣雜善恐難生等也。若得如是與奪通塞竟即往見諸文無所迷矣。又彼諸善名正因正行容有二意。一隨他說故望隨自正行還名雜行。二隨自說故且從本立名辨殿最耳。又言隨自說名正者有其二意。一約自心。謂三世善盡依心轉。隨心專雜善正雜故。昔心未專故行名雜。今入正念故轉名正。方得如彼三世諸佛淨業正因。今亦即往成佛道故。二約佛名。謂佛名號集彼增上勝因勝行勝果勝報成。衆生善體元是學彼淨業正因。然無安心正念緣故。隨緣雜散不成正因。今以正念歸依佛名。彼隨此心歸入佛行。佛以三力加令清淨。轉爲一乘淨土正因正行故也應知。然此諸善及四種行正雜助正有與奪名。是故不如專修正業。助道本爲扶正念故。嚴正業故。正業自徳無不圓故。莫不強故。故祖師云。一心專念彌陀名號行住坐臥不問時節久近念念不捨者是名正定之業順彼佛願故。又云。南無者即是歸命亦是發願迴向之義阿彌陀佛者即是其行以斯義故必得往生。今此二文正是行者之宅祖師匠物之要。義趣在文不俟更述。然爲童蒙略而解者。今以念佛爲宗本者良由二義。順本願故具願行故。若雜若助非是本願意所標故。餘願餘行未必一念功圓備。故如次即此二文意也。然爲本願欲令一念具願行故。頓具願行直以託願爲強緣故。故此宗中所有義利亦以此義總攝盡耳。既聞此要何須遲慮。唯可懃心奉持畢命爲期者也。又初文意云。一心專故順願三心。念不捨故亦順十念。乃至十念即其不問久近意也。既能專念而順佛願故。此時得正定業稱。餘皆不爾非專念故。助專念故。非本願意之所宗故。雖知十九二十願中應攝雜行及助業等。彼亦皆標專念宗故。下文三輩即彼所攝。而皆一向專念佛故。皆以十八願爲體故。故下輩更擧十念也。然分三願別可解之云云。故言正定業者簡彼雜散及助定也。一心專念念念不捨正是正念阿彌陀佛三昧王故。如下上品佛名是一攝散住心。以此正念對雜散業爲本願者。即顯正念三昧名正定業也。又如流通文中總對定散二善而顯念佛勝。及付屬者亦有簡助定業名正定意也。且置彼文直於此中其義顯然。初對雜名正次對助名正。然雜善正當三福等行故是雜散。助業皆以專心爲稱故當助定。但雜善中非無定行。如通去行及諸教中世出世禪大小定等。亦應分對三福業故。彼皆可得迴願生故。不爾即有淨業不攝一切過故。又助業中非無散善。讀誦讃嘆供養禮拜自論行體亦是散故。當是別定所對散也。不爾即有不解通別二善過故。然以雜定對此助業若定若散。亦得皆名爲雜散業。非專依此往生經行亂正念故。又以助散對彼雜行若定若散。亦得總名爲助定行。盡專依此往生經行扶正念故。此義在文在理分明。亦有多例恐繁不出。故知念佛三昧可謂正中之正定中之定。若雜若助不得比類。所以特立正定稱也。何以故順彼佛願意故。此乃非以口稱故名散而類三福之業。亦不以散心故爲助而從十三之定。直以佛智願正宗。故親緣近緣增上緣故。非隨緣故。一乘體故。易故勝故。若能安心正念。從初發心乃至究竟。莫非彼此三業相冥。佛入我心我乘佛光。中無間斷終無退失。爲正覺印之所印定。爲正定聚正因正行。三昧定力之所攝成。見佛得忍金剛正門。依此諸義利皆圓備故。總歎直稱爲正定也。然有學人或以心在散位欲屬三福之散。不許定散之外立此一行。或聞三昧釋定恐類十三之定。唯以決定之義解此名者。何都不見十一門義。不聞念佛三昧名也。然誰不知六念之中亦明專念阿彌陀佛。及二善外別立此宗。不名定善不名定善。或以定散攝諸行盡。但是教門廢立隨義立名。顯示法門別意者也。諸經論章此例非一。請諸有智者准文理評之云云。又次文意云。凡生淨土必須願行。若隨少一恐無生理。然此六字一聲十聲莫不皆具大願大行。一日七日乃至百年即有無量願行具足。所以不問時節久近。凡有專持莫不皆往。抑是如來大願業力。故彼下文還以乘願。成立淨土易行義也。然此口稱六字總言正在行位。經中所言如是至心即當安心發願位也。而今六字分願行者非無深意。謂如知識唯勸應稱無量壽佛。此明行體在佛名也。然聞此教如是至心自稱南無阿彌陀佛者。此明聞名發心所剋歸命之心唱南無也。是故南無總屬迴願。別取佛名正爲行焉。所以者何此正業佛力爲本非己功故。然其佛力名號即體。大願業力所感成故。三念願力所攝持故。總攬報佛萬徳故。本以此名攝衆生故。是以若聞若信。若念若稱禮者。六情三業四儀之中。莫不各具妙願妙行。願不自妙緣行故大。行不孤成因願故攝。是名具足無上功徳。亦名人中芬陀利華。亦名諸佛所護念也。嗚呼通論家者未了此智。輒判別時之行。此宗學者亦有未信。動生輕咲之科。不忍之痛因茲而深。舒舌之歎於斯失味。予若有同志蓋共悲傷乎。復次願行相望乃有多重。若依發心修行而論。安三種心總屬願位。口稱六字總爲行位。心念身敬亦屬此位。此是常途解行次第也。若依內因外緣而辨。安心起行各具願行。何者衆生所起。若解若業其力微故皆屬內因。既許因者在願可知。然其所託報佛果名。在因在行常爲勝緣。既許緣者成行莫疑。此是宗別異義。所以一聞生信一念歸依。乃至十聲一形之者不願而已。願即具行。若爾何只十聲稱佛。十願十行具故得生。下中中下聞而尋生皆亦願行圓備生也。故此文中所分願行且就行中願行說耳。正破論家所引判故。若不爾者如何得通聞名即生。彼如應判爲別時故。善得祖意者請無所昧矣。故知佛語誠實都無虛說。聞者如教無空過者。但以雖聞唯願而止。未可即生而爲遠緣。論主傷此故示令解。非謂三部教是權也。是故天親作論申經名願生偈。亦開五門助專念也應知。上來二文大概如此。安心行處依此可足。速證無生之因。當坐道場之行。幸得値遇誰惜身命。上在一形似如少苦前念命終後念即生。一入不退長時報慈恩。十地超然不覺冥眞寂昇道無窮極。何不棄世事。然世人薄俗共諍不急之事。古徳云。緩其可急急其可緩。豈非一形之謬乎。願諸同業互相勸發。自信教人漸報佛恩。是學問之要也。夫解必引行爲軌。不行則同說他寶。行必因解歸正。無解則有墮邪網。然今解則以信願不疑爲正。所以莫論多聞少智。今行則以持名不捨爲業。所以無門一念長時。是故願云。至心信樂欲生我國乃至十念若不生者不取正覺。祖師諭曰。彼佛今現在世成佛。當知本誓重願不虛。衆生稱念必得往生。法照讃云。彼佛因中立弘誓。聞名念我總來迎。不簡下智與高才。不簡多聞持淨戒。但使迴心多念佛能令瓦礫變成金（抄）禪師者和尚再誕勸化一准者也。云有一類學者自尚智術多惑世人。或說無廣解者雖有仰信專稱未可即生。或說不自勵者雖有正解直心亦不得生。如是人者雖各自謂能解能行能勸能誡。恐是互執一見而已。現見還是自障障他往生正行。多彼雜修之流者歟。但以佛法難思機益叵測。欲謂之邪則鴦崛證無生於善來也。欲謂之是則四禪成闡提於上慢也。何況智願無礙門乎。況復羊目狗眼見乎。唯願二尊諸佛慈光冥照。神力遙加引吾正路拔人稠林。既能哀愍特留此教遐潤百歳。豈棄萬年。當知頓教一乘海清淨解脫味。人人皆有分□□宜飡受。畢竟皆得入法界盡無餘。遇哉聞法者何人誰不喜。設有讃毀者願共生佛前。于時本朝今上文永五年戊辰三月中旬也。
　　六字一乘體義一卷（終）

