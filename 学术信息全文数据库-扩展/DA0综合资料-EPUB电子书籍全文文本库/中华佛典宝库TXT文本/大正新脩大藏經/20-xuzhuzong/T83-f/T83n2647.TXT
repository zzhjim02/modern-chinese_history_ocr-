　　《大正藏》第83卷No.2647
 
　　淨土文類聚鈔
　　愚禿釋親鸞作
　　夫無礙難思光耀滅苦證樂。萬行圓備嘉號消障除疑。末代敎行專應修此。濁世目足必可勤斯。爾者受行最勝弘誓而捨穢忻淨。奉持如來敎勅而報恩謝德。爰片州愚禿。歸印度西番論説。仰華漢日域師釋。敬信眞宗敎行證。特知佛恩叵窮盡。明用淨土文類聚（矣）
　　然言敎者則大無量壽經也。斯經大意者。彌陀超發於誓。廣開法藏。致哀凡小選施功德之寶釋迦出興於世光闡道敎。欲拯群萠惠以眞實之利。誠是如來興世之眞説。奇特最勝之妙典。一乘究竟之極説。十方稱讃之正敎也。説如來本願爲經宗致。卽以佛名號爲經體也。
　　言行者則利他圓滿大行也。卽是出於諸佛咨嗟之願。復名諸佛稱名之願。亦可名往相正業之願。然本願力迴向有二種相。一者往相。二者還相。就往相有大行亦有淨信。大行者則稱無礙光如來名。斯行遍攝一切行。極速圓滿故名大行。是故稱名能破衆生一切無明。能滿衆生一切志願。稱名卽憶念。憶念卽念佛。念佛則是南無阿彌陀佛。願成就文經言。十方恒沙諸佛如來。皆共讃嘆無量壽佛威神功德不可思議。諸有衆生聞其名號。信心歡喜乃至一念。至心迴向。願生彼國卽得往生往不退轉。又言。佛語彌勒。其有得聞彼佛名號。歡喜踊躍乃至一念。當知此人爲得大利。則是具足無上功德（已上）龍樹菩薩十住毘婆裟論云。若人欲疾得不退轉地者。應以恭敬心執持稱名號。若人種善根疑則華不開。信心清淨者華開卽見佛。天親菩薩淨土論云。世尊我一心歸命盡十方無礙光如來。願生安樂國。我依修多羅眞實功德相。説願偈總持。與佛敎相應。觀佛本願力。遇無空過者。能令速滿足功德大寶海（已上）聖言論説特用知非凡夫迴向行。是大悲迴向行故名不迴向。誠是選擇攝取之本願。無上超世之弘誓。一乘眞妙之正法。萬善圓修之勝行也。經言乃至者。兼上下略中之言。言一念者。卽是專念。專念卽是一聲。一聲卽是稱名。稱名卽是憶念。憶念卽是正念。正念卽是正業也。復乃至一念者。是更非言觀想功德遍數等之一念。就獲得往生心行。時節延促言乃至一念也。應知。
　　言淨信者。則利他深廣信心也。卽是出於念佛往生之願。亦名至心信樂之願。復可名往相信心之願。然薄地凡夫底下群生。淨信叵獲極果叵證也。何以故。不由往相迴向故。由所纒縛疑網故。乃由如來加威力故。博因大悲廣慧力故。獲清淨眞實信心。是心不顛倒。是心不虛僞。信知無上妙果不難成。眞實淨信實難得。獲眞實淨信得大慶喜心。得大慶喜心。經言。其有至心願生安樂國者。可得智慧明達功德殊勝（取要）又經言。是人卽是大威德者。亦説廣大勝解者（巳上）誠是除疑獲德之神方。極速圓融之眞詮。長生不死之妙術。威德廣大之淨信也。爾者若行若信。無有一事非阿彌陀如來清淨願心之所迴向成就。非無因他因有也。應知。  　　言證者。則利他圓滿妙果也。卽是出於必至滅度之願。亦名證大涅槃之願。亦可名往相證果之願。卽是清淨眞實至極畢竟無生無上涅槃。願成就文經言。其有衆生生彼國者。皆悉住於正定之聚。所以者何。彼佛國中無諸邪聚及不定聚。又言。但因順餘方故有人天之名。顏貌端正超世希有。容色微妙非天非人。皆受自然虛無之身無極之體。又言。必得超絕去。往生安養國。橫截五惡趣惡趣自然閉。昇道無窮極。易往而無人。其國不逆違。自然之所牽（巳上）聖言明知。煩惱成就凡夫。生死罪濁群萠。獲往相心行卽住大乘正定之聚。住正定聚必至滅度。必至滅度卽是常樂。常樂卽是大涅槃。卽是利他敎化地果。是身卽是無爲法身。無爲法身卽是畢竟平等身。畢竟平等身卽是寂滅。寂滅卽是實相。實相卽是法性。法性卽是眞如。眞如卽是一如也。爾者若因若果。無有一事非阿彌陀如來清淨願心之所迴向成就。因淨故果亦淨也。應知。
　　二言還相迴向者。則利他敎化地益也。卽是出於必至補處之願。亦名一生補處之願。亦可名還相迴向之願。願成就文經言。彼國菩薩皆當究竟一生補處。除其本願爲衆生故。以弘誓功德而自莊嚴。普欲度脫一切衆生（巳上）聖言明知。大慈大悲弘誓。廣大難思利益。乃入煩惱稠林開導諸有。則遵普賢之德悲引群生。爾者若往若還。無有一事非如來清淨願心之所迴向成就也。應知。是以淨土緣熟調達闍王興逆害。濁世機憫釋迦韋提選安養。倩思彼靜念此。達多闍世博施仁慈。彌陀釋迦深顯素懷。依之論主宣布廣大無礙淨信。普遍開化雜染堪忍群生。主師顯示往還大悲迴向。慇懃弘宣他利利他深義。聖權化益偏爲利一切凡愚。廣大心行唯欲引逆惡闡提。今庶道俗等。大悲願船清淨信心而爲順風。無明闇夜功德寶珠而爲大炬。心昏識寡敬勉斯道。惡重障多深崇斯信。噫弘誓強緣多生難値。眞實淨信億劫叵獲。遇獲信心遠慶宿緣。若也此迴覆蔽疑網。更必𨒬歷曠劫多生。攝取不捨之眞理。超捷易往之敎勅。聞思莫遲慮。慶哉愚禿仰惟。樹心弘誓佛地。流情難思法海。嘆所聞慶所獲。採集眞言鈔出師釋。專念無上尊特報廣大恩。因玆披閲曇鸞菩薩註論言。夫菩薩歸佛。如孝子之歸父母。忠臣之歸君后。動靜非己出沒必由。知恩報德。理宜先啓（取要）信知佛恩深重作念佛正信偈曰。

　　西方不可思議尊  法藏菩薩因位中
　　超發殊勝本弘誓  建立無上大悲願
　　思惟攝取經五劫  菩提妙果酬上願
　　滿足本誓歷十劫  壽命延長莫能量
　　慈悲深遠如虛空  智慧圓滿如巨海
　　清淨微妙無邊刹  廣大莊嚴等具足
　　種種功德悉成滿  超逾十方諸佛國
　　普放難思無礙光  能破無明大夜闇
　　智光明朗開慧眼  名聲靡不聞十方
　　如來功德唯佛知  集佛法藏施凡愚
　　彌陀佛日普照耀  已能雖破無明闇
　　貪愛瞋嫌之雲霧  常覆清淨信心天
　　譬猶如日月星宿  雖覆煙霞雲霧等
　　其雲霧下明無闇  信知超日月光益
　　必至無上淨信曉  三有生死之雲晴
　　清淨無礙光耀朗  一如法界眞身顯
　　發信稱名光攝護  亦獲現生無量德
　　無邊難思光不斷  更無隔時處諸緣
　　諸佛護念眞莫疑  十方同稱讃悅可
　　惑染逆惡齊皆生  謗法闡提迴皆往
　　當來之世經道滅  特留此經住百歲
　　如何疑惑斯大願  唯信釋迦如實言
　　印度西天之論家  中夏日域之高僧
　　開大聖世雄正意  如來本誓明應機
　　釋迦如來楞伽山  爲衆告命南天竺
　　龍樹菩薩興出世  悉能摧破有無見
　　宣説大乘無上法  證歡喜地生安樂
　　造十住毘婆娑論  難行嶮路特悲憐
　　易往大道廣開示  應以恭敬心執持
　　稱名號疾得不退  信心清淨卽見佛
　　天親菩薩作論説  依修多羅顯眞實
　　光闡橫超本弘誓  演暢不可思議願
　　由本願力迴向故  爲度具縛彰一心
　　歸入功德大寶海  必獲入大會衆數
　　得至蓮華藏世界  卽證寂滅平等身
　　遊煩惱林現神通  入生死薗示應化
　　曇鸞大師梁蕭王  常向巒方菩薩禮
　　三藏流支授淨敎  焚燒仙經歸樂邦
　　天親菩薩論註解  如來本願顯稱名
　　往還迴向由本誓  煩惱成就凡夫人
　　信心開發卽獲忍  證知生死卽涅槃
　　必到無量光明土  諸有衆生皆普化
　　道綽決聖道難證  唯明淨土可通入
　　萬善自力貶勤修  圓滿德號勸專稱
　　三不三信誨慇懃  像末法滅同悲引
　　一生造惡遇弘誓  至安養界證妙果
　　善導獨明佛正意  深籍本願興眞宗
　　矜哀定散與逆惡  光明名號示因緣
　　入涅槃門値眞心  必獲於信喜悟忍
　　得難思議往生人  卽證法性之常樂
　　源信廣開一代敎  偏歸安養勸一切
　　依諸經論撰敎行  誠是爲濁世目足
　　決判得失於專雜  迴入念佛眞實門
　　唯定淺深於執心  報化二土正辨立
　　源空曉了諸聖典  憐愍善惡凡夫人
　　眞宗敎證興片州  選擇本願施濁世
　　還來生死流轉家  決以疑情爲所止
　　速入寂靜無爲樂  必以信心爲能入
　　論説師釋共同心  拯濟無邊極濁惡
　　道俗時衆皆悉共  唯可信斯高僧説

　　六十行一百二十句偈頌已畢。

　　問。念佛往生願已發三心。論主何以故言一心。答。愚鈍衆生覺知爲令易故。論主合三爲一歟。言三心者。一者至心。二者信樂。三者欲生。私以字訓闚論意。合三應一。其意何者。一者至心。至者眞·誠。心者種·實。二者信樂。信者眞·實·誠·滿·極·成·用·重·審·驗。樂者欲·願·慶·喜·樂。三者欲生。欲者願·樂·覺·知。生者成·興也。爾者至心卽是誠種眞實之心。故無有疑心。信樂卽是眞實誠滿之心。極成用重之心。欲願審驗之心。慶喜樂之心。故無有疑心。欲生卽是願樂之心。覺知成興之心。故三心皆共眞實而無疑心。無疑心故三心卽一心。字訓如斯。可思擇之。復言三心者。一者至心。斯心卽是如來至德圓修滿足眞實之心。阿彌陀如來以眞實功德迴施一切。卽以名號爲至心體。然十方衆生穢惡汚染無清淨心。虛假雜毒無眞實心。是以如來因中行菩薩行時。三業所修乃至一念一刹那無有非清淨眞實心。如來以清淨眞心迴向諸有衆生。經言。不生欲覺瞋覺害覺。不起欲想瞋想害想。不著色聲香味之法。忍力成就不計衆苦。少欲知足無染恚癡。三昧常寂智慧無礙。無有虛僞諂曲之心和顏愛語先意承問。勇猛精進志願無倦。專求清白之法以惠利群生。恭敬三寶奉事師長。以大莊嚴具足衆行。令諸衆生功德成就（抄出）聖言明知。今斯心是如來清淨廣大至心。是名眞實心。至心卽是大悲心。故無有疑心。二者信樂。卽是以眞實心爲信樂體。然具縛群萠穢濁凡愚。無清淨信心。無眞實信心。是故眞實功德難値。清淨信樂難叵獲得。依之闚釋意。愛心常起能汚善心。瞋嫌之心能燒法財。苦勵身心日夜十二時急走急作。如灸頭燃。衆名雜毒之善。亦名虛假之行。不名眞實業也。以此雜毒之善迴向彼淨土。此必不可也。何以故。正由彼如來行菩薩行時。乃至一念一刹那。三業所修皆是眞實心中作故。疑蓋無雜。如來以清淨眞實信樂迴向諸有衆生。本願成就文經言。諸有衆生聞其名號信心歡喜（抄出）聖言明知。今斯心卽是本願圓滿清淨眞實信樂。是名信心。信心卽是大悲心。故無有疑蓋。三者欲生。卽以清淨眞實信心爲欲生體。然流轉輪迴凡夫。曠劫多生群生。無清淨迴向心。亦無眞實迴向心。是以如來因中行菩薩行時。三業所修乃至一念一刹那。無有非迴向爲首得成就大悲心。故如來以清淨眞實欲生心迴向諸有衆生。本願成就文經言。至心迴向。願生彼國。卽得往生住不退轉（取要）聖言明知。今斯心是如來大悲招喚諸有衆生之敎勅。卽以大悲之欲生心是名迴向三心皆是大悲迴向心故。清淨眞實疑蓋無雜。故一心也。依之披師釋云。西岸上有人喚言。汝一心正念直來。我能護汝。衆不畏墮於水火之難。又言。中間白道者。卽喩貪瞋煩惱中能生清淨願往生心也。仰蒙釋迦發遣。又籍彌陀招喚。不顧水火二河。乘彼願力之道（略出）是知能生清淨願心是非凡夫自力心。大悲迴向心。故言清淨願心爾者一心正念者。正念卽是稱名。稱名卽是念佛。一心卽是深心。深心卽是堅固深信。堅固深信卽是眞心。眞心卽是金剛心。金剛心卽是無上心。無上心卽是淳一相續心。淳一相續心卽是大慶喜心獲大慶喜心。是心違三不。是心順三信。是心卽是大菩提心。大菩提心卽是眞實信心。眞實信心卽是願作佛心。願作佛心卽是度衆生心。度衆生心卽是攝取衆生生安樂淨土心。是心卽是畢竟平等心。是心卽是大悲心。是心作佛。是心是佛。是名如實修行相應也。應知。三心卽一心之義答竟。
　　又問。大經三心與觀經三心一異云何。答。兩經三心卽是一也。何以得知。宗師釋云。至誠心中云。至者眞。誠者實。就人就行立信中云。一心專念彌陀名號。是名正定之業。又云。深心卽是眞實信心。迴向發願心中云。此心深信由若金剛。明知一心是信心。專念卽正業。一心之中攝在至誠迴向之二心。向問中答竟。
　　又問。已前二經三心與小經執持一異云何。答。經言執持名號。執者心堅牢而不移。持者名不散不失。故曰不亂。執持卽一心。一心卽信心。然則執持名號之眞説。一心不亂之誠言。必可歸之。特可仰之。論家宗師開淨土眞宗導濁世邪僞。三經大綱雖有隱顯。一心爲能入。故經始稱如是。論主建言一心。卽是彰如是之義。今披宗師解云。言如意者有二種。一者如衆生意。隨彼心念皆應度之。二者如彌陀之意。五眼圓照。六通自在。觀機可度者。一念之中無前無後。身心等起。三輪開悟。各益不同也。又言。敬白一切往生知識等。大須慚愧。釋迦如來實是慈悲父母。種種方便發起我等無上信心（巳上）明知緣二尊大悲獲一心佛因。當知斯人希有人最勝人也。然流轉愚夫輪迴群生。信心無起。是以經言。若聞斯經信樂受持。難中之難。無過此難。亦説一切世間極難信法。誠知大聖世尊出興於世大事因緣。顯悲願眞利爲如來直説。示凡夫卽生爲大悲宗致。因玆闚諸佛敎意。三世諸如來出世正本意。唯説阿彌陀不可思議願。常沒凡夫人。緣願力迴向。聞眞實功德。獲無上信心。則得大慶喜。獲不退轉地。不令斷煩惱速證大涅槃（矣）。

　　淨土文類聚鈔

　　永享六（甲寅）歲五月十二日書寫畢
　　釋蓮如

