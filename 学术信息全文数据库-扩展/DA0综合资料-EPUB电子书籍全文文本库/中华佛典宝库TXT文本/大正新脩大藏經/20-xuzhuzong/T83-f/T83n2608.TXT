《大正藏》第83卷No.2608
　　
No.2608
選擇本願念佛集序

　　      藏人頭從三位行左大辨
          兼兵部卿平朝臣  基親

　　夫以專稱南謨之敎門者直至西剎之要路也。不但釋迦金口之宣亦爲彌陀素意之願。二日三日執持名號之證諸佛舒舌。十聲一聲必得往生之義衆生銘肝。爰吾大師空和尚有一軸文集之書號選擇本願念佛集。誠是渡苦海之通津。亦爲照長夜之靈光。人無三學橫截四流。弘願密意斯彰。佛以一行普濟萬機。大悲本懷方暢。隨犯隨懺之行誰非我分。易修易往之法須仰他力。不入此門安到彼岸。我等何幸遇斯靈典。萬劫一聞寧惜身命。雖然。祕密壇行人可閣之定慧優備凝即身之觀也。大小乘學者難操之戒聞精進愛隨心之法也。惟於願生念佛之衆生者道俗貴賤誰不歸者。喜哉。天祐神護濁世之法潤否命早通。時哉。君感臣悅淨土之宗敎嘉運大啓。因茲。雖知埋壁之誡還貽彫版之印。於戲。玄元聖祖五千言。令尹早著上下之典。選擇本願十六章門徒將得摺寫之益。思德之志古今惟同者歟。于時辛未之歲建子之月。聊勒意樹遙傳來葉。云爾

選擇本願念佛集

南無阿彌陀佛（徃生之業/念佛爲先）

　　道綽禪師立聖道淨土二門而捨聖道正歸淨土之文
　　安樂集上云。問曰。一切衆生皆有佛性。遠劫以來應値多佛。何因至今仍自輪迴生死不出火宅。答曰。依大乘聖敎。良由不得二種勝法以排生死。是以不出火宅。何者爲二。一謂聖道。二謂往生淨土。其聖道一種今時難證。一由去大聖遙遠。一由理深解微。是故大集月藏經云。我末法時中億億衆生起行修道未有一人得者。當今末法現是五濁惡世。唯有淨土一門可通入路。是故大經云。若有衆生縱令一生造惡臨命終時十念相續稱我名字。若不生者不取正覺。又復一切衆生都不自量。若據大乘眞如實相第一義空曾未措心。若論小乘修入見諦修道。乃至那含羅漢斷五下除五上。無問道俗未有其分。縱有人天果報皆爲五戒十善能招此報。然持得者甚希。若論起惡造罪何異暴風駃雨。是以諸佛大慈勸歸淨土。縱使一形造惡但能繫意專精常能念佛。一切諸障自然消除定得往生。何不思量都無去心也
　　私云。竊計夫立敎多少隨宗不同。且如有相宗立三時敎而判一代聖敎。所謂有空中是也。如無相宗立二藏敎以判一代聖敎。所謂菩薩藏聲聞藏是也。如華嚴宗立五敎而攝一切佛敎。所謂小乘敎·始敎·終敎·頓敎·圓敎是也。如法華宗立四敎五味以攝一切佛敎。四敎者所謂藏·通·別·圓是也。五味者所謂乳·酪·生·熟·醍醐是也。如眞言宗立二敎而攝一切。所謂顯敎·密敎是也。今此淨土宗者若依道綽禪師意立二門而攝一切。所謂聖道門·淨土門是也。問曰。夫立宗名本在華嚴天台等八宗九宗。未聞於淨土之家立其宗名。然今號淨土宗有何證據也。答曰。淨土宗名其證非一。元曉遊心安樂道云。淨土宗意本爲凡夫兼爲聖人。又慈恩西方要決云。依此一宗。又迦才淨土論云。此之一宗竊爲要路。其證如此不足疑端。但諸宗立敎非今正意。且就淨土宗略明二門者。一者聖道門。二者淨土門。初聖道門者就此有二。一者大乘。二者小乘。就大乘中雖有顯密權實等不同。今此集意唯存顯大及以權大。故當歷劫迂迴之行準是思之應存密大及以實大。然則今眞言·佛心·天台·華嚴·三論·法相·地論·攝論。此等八家之意正在此也。應知。次小乘者總是小乘經律論之中所明聲聞緣覺斷惑證理入聖得果之道也。準上思之亦可攝俱舍成實諸部律宗而已。凡此聖道門大意者。不論大乘及以小乘於此娑婆世界之中修四乘道得四乘果也。四乘者三乘之外加佛乘也。次往生淨土門者。就此有二。一者正明往生淨土之敎。二者傍明往生淨土之敎。初正明往生淨土之敎者。謂三經一論是也。三經者一無量壽經。二觀無量壽經。三阿彌陀經也。一論者天親往生論是也。或指此三經號淨土三部經也。問曰。三部經名亦有其例乎。答曰。三部經名其例非一。一者法華三部。謂無量義經·法華經·普賢觀經是也。二者大日三部。謂大日經·金剛頂經·蘇悉地經是也。三者鎭護國家三部。謂法華經·仁王經·金光明經是也。四者彌勒三部。謂上生經·下生經·成佛經是也。今者唯是彌陀三部。故名淨土三部經也。彌陀三部者是淨土正依經也。次傍明往生淨土之敎者。華嚴·法華·隨求·尊勝等明諸往生淨土之行之諸經是也。又起信論·寶性論·十住毘婆沙論·攝大乘論等明諸往生淨土*之行之諸論是也。凡此集中立聖道淨土二門意者爲令捨聖道入淨土門也。就此有二由。一由去大聖遙遠。二由理深解微。此宗之中立二門者非獨道綽。曇鸞·天台·迦才·慈恩等諸師皆有此意。且曇鸞法師往生論註云。謹案龍樹菩薩十住毘婆沙云。菩薩求阿毘跋致有二種道。一者難行道。二者易行道。難行道者謂於五濁之世於無佛時求阿毘跋致爲難。此難乃有多途。粗言五三以示義意。一者外道相善亂菩薩法。二者聲聞自利障大慈悲。三者無顧惡人破他勝德。四者顛倒善果能壞梵行。五者唯是自力無他力持。如斯等事觸目皆是。譬如陸路步行則苦。易行道者謂但以信佛因緣願生淨土。乘佛願力便得往生彼清淨土。佛力住持即入大乘正定之聚。正定即是阿毘跋致。譬如水路乘船則樂（已上）此中難行道者即是聖道門也。易行道者即是淨土門也。難行易行·聖道淨土其言雖異其意是同。天台·迦才同之。應知。又西方要決云。仰惟釋迦啓運弘益有緣。敎闡隨方竝霑法潤。親逢聖化道悟三乘。福薄因疎勸歸淨土。作此業者專念彌陀。一切善根迴生彼國。彌陀本願誓度娑婆。上盡現生一形下至臨終十念。俱能決定皆得往生（已上）又同後序云。夫以生居像季去聖斯遙。道預三乘無方契悟。人天兩位躁動不安。智博情弘能堪久處。若也識癡行淺恐溺幽塗。必須遠跡娑婆栖心淨域（已上）此中三乘者即是聖道門意也。淨土者即是淨土門意也。三乘淨土聖道淨土其名雖異其意亦同。淨土宗學者先須知此旨。設雖先學聖道門人。若於淨土門有其志者。須棄聖道歸於淨土。例如彼曇鸞法師捨四論講說一向歸淨土。道綽禪師閣涅槃廣業偏弘西方行。上古賢哲猶以如此。末代愚魯寧不遵之哉。問曰。聖道家諸宗各有師資相承。謂如天台宗者慧文·南岳·天台·章安·智威·慧威·玄朗·湛然次第相承。如眞言宗者大日如來·金剛薩埵·龍樹·龍智·金智·不空次第相承。自餘諸宗又各有相承血脈。而今所言淨土宗有師資相承血脈譜乎。答曰。如聖道家血脈淨土宗亦有血脈。但於淨土一宗諸家不同。所謂廬山慧遠法師·慈愍三藏·道綽·善導等是也。今且依道綽善導之一家論師資相承血脈者。此亦有兩說。一者菩提流支三藏·慧寵法師·道場法師·曇鸞法師·大海禪師·法上法師（已上出安樂集）二者菩提流支三藏·曇鸞法師·道綽禪師·善導禪師·懷感法師·少康法師（已上出唐·/宗兩傳）
　　善導和尚立正雜二行而捨雜行歸正行之文
　　觀經疏第四云。就行立信者。然行有二種。一者正行。二者雜行。言正行者專依往生經行行者是名正行。何者是也。一心專讀誦此觀經·彌陀經·無量壽經等。一心專注思想觀察憶念彼國二報莊嚴。若禮即一心專禮彼佛。若口稱即一心專稱彼佛。若讃歎供養即一心專讃歎供養。是名爲正。又就此正中復有二種。一者一心專念彌陀名號行住坐臥不問時節久近。念念不捨者是名正定之業。順彼佛願故。若依禮誦等即名爲助業。除此正助二行已外自餘諸善悉名雜行。若修前正助二行心常親近憶念不斷名爲無間也。若行後雜行即心常間斷。雖可迴向得生衆名疎雜之行也
　　私云。就此文有二意一明往生行相。二判二行得失。初明往生行相者。依善導和尚意往生之行雖多大分爲二。一正行。二雜行。初正行者就此有開合二義。初開爲五種。後合爲二種。初開爲五種者。一讀誦正行。二觀察正行。三禮拜正行。四稱名正行。五讃歎供養正行也。第一讀誦正行者。專讀誦觀經等也。即文云一心專讀誦此觀經彌陀經無量壽經等是也。第二觀察正行者。專觀察彼國依正二報也。即文云一心專注思想觀察憶念彼國二報莊嚴是也。第三禮拜正行者。專禮彌陀也。即文云若禮即一心專禮彼佛是也。第四稱名正行者。專稱彌陀名號也。即文云若口稱即一心專稱彼佛是也。第五讃歎供養正行者。專讃歎供養彌陀也。即文云若讃歎供養即一心專讃歎供養是名爲正是也。若開讃歎與供養而爲二者可名六種正行也。今依合義故云五種。次合爲二種者。一者正業。二者助業。初正業者以上五種之中第四稱名爲正定之業。即文云一心專念彌陀名號行住坐臥不問時節久近念念不捨者是名正定之業順彼佛願故是也。次助業者除第四口稱之外以讀誦等四種而爲助業。即文云若依禮誦等即名爲助業是也。問曰。何故五種之中獨以稱名念佛爲正定業乎。答曰。順彼佛願故。意云。稱名念佛是彼佛本願行也。故修之者乘彼佛願必得往生也。其本願義至下可知。次雜行者即文云除此正助二行已外自餘諸善悉名雜行是也。意云。雜行無量。不遑具述也。但今且翻對五種正行以明五種雜行也。一讀誦雜行。二觀察雜行。三禮拜雜行。四稱名雜行。五讃歎供養雜行也。第一讀誦雜行者。除上觀經等往生淨土經已外於大小乘顯密諸經受持讀誦悉名讀誦雜行。第二觀察雜行者。除上極樂依正已外大小顯密事理觀行皆悉名觀察雜行。第三禮拜雜行者。除上禮拜彌陀已外於一切諸餘佛菩薩等及諸世天等禮拜恭敬悉名禮拜雜行。第四稱名雜行者。除上稱彌陀名號已外稱自餘一切佛菩薩等及諸世天等名號悉名稱名雜行。第五讃歎供養雜行者。除上彌陀佛已外於一切諸餘佛菩薩等及諸世天等讃歎供養悉名讃歎供養雜行。此外亦有布施·持戒等無量之行。皆可攝盡雜行之言。次判二行得失者。若修前正助二行心常親近憶念不斷名爲無間也。若行後雜行即心常間斷。雖可回向得生衆名疎雜之行。即其文也。案此文意就正雜二行有五番相對。一親疎對。二近遠對。三有間無間對。四不回向回向對 五純雜對也。第一親疎對者。先親者修正助二行者於阿彌陀佛甚爲親眤。故疏上文云。衆生起行口常稱佛佛即聞之。身常禮敬佛佛即見之。心常念佛佛即知之衆生憶念佛者佛亦憶念衆生。彼此三業不相捨離故名親緣也。次疎者雜行也。衆生口不稱佛佛即不聞之。身不禮佛佛即不見之。心不念佛佛即不知之。衆生不憶念佛者佛不憶念衆生。彼此三業常相捨離故名疎行也。第二近遠對者。先近者修正助二行者於阿彌陀佛*甚爲隣近故疏上文云。衆生願見佛佛即應念現在目前故名近緣也。次遠者雜行也。衆生不願見佛佛即不應念。不現目前故名遠也。但親近義雖似是一善導之意分而爲二。其旨見於疏文。故今所引釋也。第三無間有間對者。先無間者修正助二行者於彌陀佛憶念不間斷。故云名爲無間是也。次有間者修雜行者於阿彌陀佛憶念常間斷。故云心常間斷是也。第四不回向回向對者。修正助二行者縱令不別用回向自然成往生業。故疏上文云。今此觀經中十聲稱佛即有十願十行具足。云何具足。言南無者即是歸命亦是發願回向之義。言阿彌陀佛者即是其行。以斯義故必得往生（已上）次回向者修雜行者必用回向之時成往生之因。若不用回向之時不成往生之因。故云雖可回向得生是也。第五純雜對者。先純者修正助二行者是純極樂之行也。次雜者是非純極樂之行。通於人天及以三乘。亦通於十方淨土故云雜也。然者西方行者須捨雜行修正行也。問曰。此純雜義於經論中有其證據乎。答曰。於大小乘經律論之中立純雜二門其例非一。大乘即於八藏之中而立雜藏。當知七藏是純。一藏是雜。小乘即於四含之中而立雜含。當知三含是純。一含是雜。律即立二十犍度以明戒行。其中前十九是純。後一是雜犍度也。論則立八犍度明諸法性相前七犍度是純。後一是雜犍度也。賢聖集中唐·宋兩傳立十科法明高僧行德。其中前九是純。後一是雜科也。乃至大乘義章有五聚法門。前四聚是純。後一是雜聚也。亦非啻顯敎。密敎之中有純雜法。謂山家佛法血脈譜云。一胎藏界曼陀羅血脈譜一首。二金剛界曼陀羅血脈譜一首。三雜曼陀羅血脈譜一首。前二首是純。後一首是雜。純雜之例雖多今略擧小分而已。當知純雜之義隨法不定。因茲今善導和尚意且於淨土行論純雜也。亦此純雜名不局内典。外典之中其例甚多。恐繁不出矣。但於往生行而分二行不限善導一師。若依道綽禪師意者。往生之行雖多束而爲二。一謂念佛往生。二謂萬行往生。若依懷感禪師意。往生之行雖多束而爲二。一謂念佛往生。二謂諸行往生（慧心/同之）如是三師各立二行攝往生行甚得其旨。自餘諸師不然。行者應思之
　　往生禮讃云。若能如上念念相續畢命爲期者。十即十生。百即百生。何以故。無外雜緣得正念故。與佛本願得相應故。不違敎故。隨順佛語故。若欲捨專修雜業者。百時希得一二。千時希得五三。何以故。乃由雜緣亂動失正念故。與佛本願不相應故。與敎相違故。不順佛語故。係念不相續故。憶想間斷故。迴願不慇重眞實故。貪瞋諸見煩惱來間斷故。無有慚愧懺悔心故。又不相續念報彼佛恩故。心生輕慢雖作業行常與名利相應故。人我自覆不親近同行善知識故。樂近雜緣自障障他往生正行故。何以故。余比日自見聞諸方道俗解行不同專雜有異。但使專意作者十即十生。修雜不至心者千中無一。此二行得失如前已辨。仰願一切往生人等善自思量。已能今身願生彼國者。行住坐臥必須勵心剋己晝夜莫廢畢命爲期。上在一形似如*少苦。前念命終後念即生彼國。長時永劫常受無爲法樂。乃至成佛不經生死。豈非快哉。應知
　　私云。見此文彌須捨雜修專。豈捨百即百生專修正行*而堅執千中無一雜修雜行乎。行者能思量之
　　彌陀如來不以餘行爲往生本願唯以念佛爲往生本願之文
　　無量壽經上云。設我得佛十方衆生至心信樂欲生我國乃至十念。若不生者不取正覺
　　觀念法門引上文云。若我成佛十方衆生願生我國稱我名字下至十聲乘我願力若不生者不取正覺
　　往生禮讃同引上文云。若我成佛十方衆生稱我名號下至十聲若不生者不取正覺。彼佛今現在世成佛。當知本誓重願不虛。衆生稱念必得往生
　　私云。一切諸佛各有總別二種之願。總者四弘誓願是也。別者如釋迦五百大願藥師十二上願等是也。今此四十八願者是彌陀別願也。問曰。彌陀如來於何時何佛所而發此願乎。答曰。壽經云。佛告阿難。乃往過去久遠無量不可思議無央數劫。錠光如來興出於世。敎化度脫無量衆生皆令得道乃取滅度。次有如來名曰光遠（乃至）次名處世。如此諸佛（五十三/佛也）皆悉已過。爾時次有佛名世自在王如來。時有國王。聞佛說法心懷悅豫。尋發無上正眞道意。棄國捐王行作沙門。號曰法藏。高才勇哲與世超異。詣世自在王如來所（乃至）於是世自在王佛即爲廣說二百一十億諸佛剎土天人之善惡國土之麁妙。應其心願悉現與之。時彼比丘聞佛所說嚴淨國土。皆悉覩見超發無上殊勝之願。其心寂靜志無所著。一切世間無能及者。具足五劫思惟攝取莊嚴佛國清淨之行。阿難白佛。彼佛國土壽量幾何。佛言。其佛壽命四十二劫。時法藏比丘攝取二百一十億諸佛妙土清淨之行（已上）又大阿彌陀經云。其佛即選擇二百一十億佛國土中諸天人民之善惡國土之好醜。爲選擇心中所欲願。樓夷亙羅佛（此云/世自/在王/佛）說經畢曇摩迦（此云/法藏）便一其心即得天眼徹視。悉自見二百一十億諸佛國土中諸天人民之善惡國土之好醜。即選擇心中所願便結得是二十四願經（平等覺經/亦復同/之）此中選擇者即是取捨義也。謂於二百一十億諸佛淨土*之中捨人天之惡而取人天之善。捨國土之醜*而取國土之好也。大阿彌陀經選擇義如是。雙卷經意亦有選擇義。謂云攝取二百一十億諸佛妙土清淨之行是也。選擇與攝取其言雖異其意是同。然則捨不清淨行*而取清淨之行也。上天人之善惡國土之麁妙其義亦然。準是應知。夫約四十八願一往各論選擇攝取之義者。第一無三惡趣願即於所覩見之二百一十億土中。或有有三惡趣之國土。或有無三惡趣之國土。即選捨其有三惡趣麁惡國土選取其無三惡趣善妙國土。故云選擇也。第二不更惡趣願者。於彼諸佛土中或有雖國中無三惡道其國人天壽終之後從其國去復更三惡趣之土。或有不更惡道之土。即選捨其更惡*道麁惡國土選取其不更惡*道善妙國土。故云選擇也。第三悉皆金色願者。於彼諸佛土中或有一土之中有黃白二類人天之國土。或有純黃金色之國土。即選捨黃白二類麁惡國土選取黃金一色善妙國土。故云選擇也。第四無有好醜願者。於彼諸佛土中或有人天形色好醜不同之國土。或有形色一類無有好醜之國土。即選捨好醜不同麁惡國土選取無有好醜善妙國土。故云選擇也。乃至第十八念佛往生願者。於彼諸佛土中或有以布施爲往生行之土。或有以持戒爲往生行之土。或有以忍辱爲往生行之土。或有以精進爲往生行之土。或有以禪定爲往生行之土。或有以般若（信第一義等是也）爲往生行之土。或有以菩提心爲往生行之土。或有以六念爲往生行之土。或有以持經爲往生行之土。或有以持呪爲往生行之土。或有以起立塔像飯食沙門及以孝養父母奉事師長等種種之行各爲往生行之國土等。或有專稱其國佛名爲往生行之土。如此以一行配一佛土者且是一往之義也。再往論之其義不定。或有一佛土中以多行爲往生行之土。或有多佛土中以一行通爲往生行之土。如是往生*之行種種不同。不可具述也。即今選捨前布施持戒乃至孝養父母等諸行*而選取專稱佛號故云選擇也。且約五願略論選擇其義如是。自餘諸願準*是應知。問曰。普約諸願選捨麁惡*而選取善妙其理可然。何故第十八願選捨一切諸行唯偏選取念佛一行爲往生本願乎。答曰。聖意難測不能輒解。雖然今試以二義解之。一者勝劣義。二者難易義。初勝劣者念佛是勝餘行是劣。所以者何。名號者是萬德之所歸也。然則彌陀一佛所有四智·三身·十力·四無畏等一切内證功德。相好·光明·說法·利生等一切外用功德皆悉攝在阿彌陀佛名號之中。故名號功德最爲勝也。餘行不然。各守一隅。是以爲劣也。譬如世間屋舍名字之中攝棟梁椽柱等一切家具*而棟梁等一一名字中不能攝一切。以*是應知。然則佛名號功德勝餘一切功德。故捨劣取勝以爲本願歟。次難易義者。念佛易修。諸行難修。是故往生禮讃云。問曰。何故不令作觀。直遣專稱名字者有何意也。答曰。乃由衆生障重境細心麁識颺神飛觀難成就也。是以大聖悲憐直勸專稱名字。正由稱名易故相續即生（已上）又往生要集問曰。一切善業各有利益各得往生。何故唯勸念佛一門。答曰。今勸念佛非是遮餘種種妙行。只是男女貴賤不簡行住坐臥不論時處諸緣修之不難。乃至臨終願求往生得其便宜不如念佛（已上）
　　故知念佛易故通於一切。諸行難故不通諸機。然則爲令一切衆生平等往生捨難取易以爲本願歟。若夫以造像起塔而爲本願。*則貧窮困乏*之類定絕往生望。然富貴者少。貧賤者甚多。若以智慧高才而爲本願。*則愚鈍下智者定絕往生望。然智慧者少。愚癡者甚多。若以多聞多見而爲本願。*則少聞少見輩定絕往生望。然多聞者少。少聞者甚多。若以持戒持律而爲本願。*則破戒無戒人定絕往生望。然持戒者少。破戒者甚多。自餘諸行準*是應知。當知以上諸行等而爲本願。則得往生者少。不往生者甚多。然則彌陀如來法藏比丘之昔被催平等慈悲。爲普攝於一切不以造像起塔等諸行爲往生本願。唯以稱名念佛一行爲其本願也。故法照禪師五會法事讃云。彼佛因中立弘誓。聞名念我總迎來。不簡貧窮將富貴。不簡下智與高才。不簡多聞·持淨戒。不簡破戒·罪根深。但使迴心多念佛能令瓦礫變成金（已上）問曰。一切菩薩雖立其願或有已成就。亦有未成就。未審法藏菩薩四十八願。爲已成就。將爲未成就也。答曰。法藏誓願一一成就。何者。極樂界中既無三惡趣。當知是則成就無三惡趣之願也。何以得知。即願成就文云亦無地獄餓鬼畜生諸難之趣是也。又彼國人天壽終之後無更三惡趣。當知是則成就不更惡趣之願也。何以得知。即願成就文云又彼菩薩乃至成佛不更惡趣是也。又極樂人天無有一人不具三十二相。當知是則成就具三十二相願也。*何以得知即願成就文云生彼國者皆悉具足三十二相是也。如是初自無三惡趣願終至得三法忍願一一誓願皆悉成就。第十八念佛往生願豈獨不成就乎。然則念佛之人皆當往生。何以得知。即念佛往生願成就文云諸有衆生聞其名號信心歡喜乃至一念至心迴向願生彼國即得往生住不退轉是也。凡四十八願莊嚴淨土。華池寶閣無非願力。何於其中獨可疑惑念佛往生願乎。加之一一願終云若不爾者不取正覺。而阿彌陀佛成佛已來於今十劫。成佛之誓既以成就。當知一一之願不可虛設。故善導云。彼佛今現在世成佛。當知本誓重願不虛。衆生稱念必得往生（已上）問曰。經云十念。釋云十聲。念聲之義如何。答曰。念聲是一。*何以得知。觀經下品下生云。令聲不絕具足十念稱南無阿彌陀佛。稱佛名故於念念中除八十億劫生死之罪。今依此文聲即是念念即是聲其意明矣。加之大集月藏經云。大念見大佛。小念見小佛。感師釋云。大念者大聲念佛。小念者小聲念佛。故知念即是唱也。問曰。經云乃至。釋云下至。其意如何。答曰。乃至與下至其意是一。經云乃至者從多向少之言也。多者上盡一形也。少者下至十聲一聲等也。釋云下至者下者對上之言也。下者下至十聲一聲等也。上者上盡一形也。上下相對之文其例惟多。宿命通願云。設我得佛國中人天不識宿命。下至不知百千億那由他諸劫事者不取正覺。如是五神通及以光明壽命等願中一一置下至之言。是則從多至少。以下對上之義也。例上八種之願。今此願乃至者即是下至也。是故今善導所引釋下至之言其意不相違。但善導·與諸師其意不同。諸師之釋別云十念往生願。善導獨總云念佛往*生願。諸師別云十念往生·願者其意即不周也。所以然者。上捨一形下捨一念故也。善導總言念佛往生願者其意即周也。所以然者。上取一形下取一*念故也

三輩念佛往生之文

　　無量壽經下云。佛告阿難。十方世界諸天人民其有至心願生彼國凡有三輩。其上輩者捨家棄欲而作沙門。發菩提心一向專念無量壽佛。修諸功德願生彼國。此等衆生臨壽終時。無量壽佛與諸大衆現其人前。即隨彼佛往生其國。便於七寶華中自然化生住不退轉。智慧勇猛神通自在。是故阿難其有衆生欲於今世見無量壽佛。應發無上菩提之心修行功德願生彼國
　　佛語阿難。其中輩者十方世界諸天人民其有至心願生彼國。雖不能行作沙門大修功德。當發無上菩提之心一向專念無量壽佛。多少修善奉持齋戒起立塔像飯食沙門。懸繒然燈散華燒香。以此迴向願生彼國。其人臨終無量壽佛化現其身。光明相好具如眞佛。與諸大衆現其人前。即隨化佛往生其國住不退轉。功德智慧次如上輩者也
　　佛告阿難。其下輩者十方世界諸天人民其有至心欲生彼國。假使不能作諸功德當發無上菩提之心。一向專意乃至十念念無量壽佛願生其國。若聞深法歡喜信樂不生疑惑。乃至一念念於彼佛。以至誠心願生其國。此人臨終夢見彼佛亦得往生。功德智慧次如中輩者也
　　私問曰。上輩文中念佛之外亦有捨家棄欲等餘行。中輩文中亦有起立塔像等餘行。下輩文中亦有菩提心等餘行。何故唯云念佛往生乎。答曰。善導和尚觀念法門云。又此經下卷初云。佛說一切衆生根性不同有上中下。隨其根性佛皆勸專念無量壽佛名。其人命欲終時佛與聖衆自來迎接盡得往生。依此釋意三輩俱云念佛往生也。問曰。此釋未遮前難。何棄餘行唯云念佛乎。答曰。此有三意。一爲廢諸行歸於念佛而說諸行也。二爲助成念佛而說諸行也。三約念佛諸行二門各爲立三品而說諸行也。一爲廢諸行歸於念佛而說諸行者。準云善導觀經疏中上來雖說定散兩門之益望佛本願意在衆生一向專稱彌陀佛名之釋意且解之者。上輩之中雖說菩提心等餘行。望上本願意唯在衆生專稱彌陀名。而本願中更無餘行。三輩俱依上本願。故云一向專念無量壽佛也。一向者對二向·三向等之言也。例如彼五竺有三種寺。一者一向大乘寺。此寺之中無學小乘。二者一向小乘寺。此寺之中無學大乘。三者大小兼行寺。此寺之中大小兼學。故云兼行寺。當知大小兩寺有一向*之言。兼行之寺無一向*之言。今此經中一向亦然。若念佛外亦加餘行即非一向。若準寺者可云兼行。既云一向。不兼餘明矣。雖先說餘行後云一向專念。明知廢諸行唯用念佛故云一向。若不然者一向之言最以叵消歟。二爲助成念佛說此諸行者。此亦有二意。一以同類善根助成念佛。二以異類善根助成念佛。初同類助成者。善導和尚觀經疏中擧五種助行助成念佛一行是也。具如上正雜二行之中說。次異類助成者。先就上輩而論正助者。一向專念無量壽佛者是正行也。亦是所助也。捨家棄欲而作沙門發菩提心等者是助行也。亦是能助也。謂往生之業念佛爲本故爲一向修念佛捨家棄欲而作沙門。又發菩提心等也。就中出家發心等者且指初出及以初發。念佛是長時不退之行。寧容妨礙念佛也。中輩之中亦有起立塔像懸繒然燈散華燒香等諸行。是則助成念佛也。其旨見*於往生要集。謂助念方法中方處供具等是也。下輩之中亦有發心。亦有念佛。助正之義準前可知。三約念佛諸行各爲立三品而說諸行者。先約念佛立三品者。謂此三輩中通皆云一向專念無量壽佛。是則約念佛門立其三品也。故往生要集念佛證據門云。雙觀經三輩之業雖有淺深。然通皆云一向專念無量壽佛（感師/同之）次約諸行門立三品者。謂此三輩中通皆有菩提心等諸行。是則約諸行立其三品也。故往生要集諸行往生門云。雙*觀經三輩亦不出此（已上）凡如此三義雖有不同*俱是所以爲一向念佛也。初義即是爲廢立而說。謂諸行爲廢而說。念佛爲立而說。次義即是爲助正。而說。謂爲助念佛之正業而說諸行之助業。後義即是爲傍正而說。謂雖說念佛諸行二門以念佛而爲正。以諸行而爲傍。故云三輩通皆念佛也。但此等三義殿最難知。請諸學者取捨在心。今若依善導以初爲正耳。問曰。三輩之業皆云念佛。其義可然。但觀經九品與壽經三輩本是開合異也。若爾者何壽經三輩之中皆云念佛。至觀經九品上中二品不說念佛*而至下品始說念佛也。答曰此有二義。一如問端云。雙卷三輩觀經九品開合異者以此應知。九品之中皆可有念佛。云何得知。三輩之中皆有念佛。九品之中何無念佛乎。故往生要集云。問。念佛之行於九品中是何品攝。答。若如說行理當上上。如是隨其勝劣應分九品。然經所說九品行業是示一端。理實無量（已上）故知念佛亦可通九品。二觀經之意初廣說定散之行普逗衆機。後廢定散二善歸念佛一行。所謂汝好持是語等之文是也。其義如下具述。故知九品之行唯在念佛矣

念佛利益之文

　　無量壽經下云。佛語彌勒。其有得聞彼佛名號歡喜踊躍乃至一念。當知此人爲得大利。則是具足無上功德
　　善導禮讃云。其有得聞彼彌陀佛名號。歡喜至一念皆當得生彼
　　私問曰。準上三輩文念佛之外擧菩提心等功德。何不歎彼等功德唯獨讃念佛功德乎。答曰。聖意難測定有深意。且依善導一意而謂之者。原夫佛意雖唯欲正直說念佛之行。*而一往隨機說菩提心等諸行分別三輩淺深不同。然今於諸行者既捨而不歎。置而不可論者也。唯就念佛一行既選而讃歎。思而容分別者也。若約念佛分別三輩。此有二意。一隨觀念淺深而分別之。二以念佛多少而分別之。淺深者如上所引。若如說行理當上上是也。次多少者下輩文中既有十念乃至一念*之數。上·中兩輩準此隨增。觀念法門云。日別念一萬遍佛。亦須依時禮讃淨土莊嚴事。大須精進或得三萬六萬十萬者皆是上品上生人。當知三萬已上是上品上生業。三萬已去是上品已下業。既隨念數多少分別品位是明矣。今此言一念者是指上念佛願成就之中所言一念與下輩之中所明一念也。願成就文中雖云一念未說功德大利。又下輩文中雖云一念亦不說功德大利。至此一念說爲大利。歎爲無上。當知是指上一念也。此大利者是對小利之言也。然則以菩提心等諸行而爲小利。以乃至一念而爲大利也。又無上功德者是對有上之言也。以餘行而爲有上。以念佛而爲無上也。既以一念爲一無上。當知以十念爲十無上。又以百念爲百無上。又以千念爲千無上。如是展轉從少至多念佛恒沙無上功德復應恒沙。如是應知。然*則諸願求往生之人。何廢無上大利念佛強修有上小利餘行乎
　　末法萬年後餘行悉滅特留念佛之文無量壽經下卷云。當來之世經道滅盡。我以慈悲哀愍特留此經。止住百歲。其有衆生値斯經者。隨意所願皆可得度
　　私問曰。經唯云特留此經止住百歲。全不云特留念佛止住百歲。然今何云特留念佛哉。答曰。此經所詮全在念佛。其旨見前。不能再出。善導·懷感·惠心等意亦復如是。然則此經止住者即念佛止住也。所以然者。此經雖有菩提心之言未說菩提心之行相。又雖有持戒之言未說持戒之行相。而說菩提心行相者廣在菩提心經等。彼經先滅菩提心之行何因修之。又說持戒行相者廣在大小戒律。彼戒律先滅持戒之行何因修之。自餘諸行準是應知。故善導和尚往生禮讃釋此文云。萬年三寶滅。此經住百年。爾時聞一念皆當得生彼。又釋此文略有四意。一者聖道·淨土二敎住滅前後。二者十方·西方二敎住滅前後。三者兜率·西方二敎住滅前後。四者念佛·諸行二行住滅前後也。一聖道淨土二敎住滅前後者。謂聖道門諸經先滅。故云經道滅盡。淨土門此經特留。故云止住百歲也。當知聖道機緣淺薄淨土機緣深厚也。二十方西方二敎住滅前後者。謂十方淨土往生諸敎先滅。故云經道滅盡西方淨土往生此經特留。故云止住百歲也。當知十方淨土機緣淺薄西方淨土機緣深厚也。三兜率西方二敎住滅前後者。謂上生心地等上生兜率諸敎先滅。故云經道滅盡。往生西方此經特留。故云止住百歲也。當知兜率雖近緣淺。極樂雖遠緣深也。四念佛諸行二行住滅前後者。謂諸行往生諸敎先滅。故云經道滅盡。念佛往生此經特留。故云止住百歲也。當知諸行往生機緣最淺。念佛往生機緣甚深也。加之諸行往生緣少念佛往生緣多。又諸行往生近局末法萬年之時。念佛往生遠霑法滅百歲之代也。問云。既云我以慈悲哀愍特留此經止住百歲。若爾者釋尊以慈悲而留經敎。何經何敎而不留也。而何不留餘經唯留此經乎。答曰。縱令留何經別指一經則亦不避此難。但特留此經有其深意歟。若依善導和尚意者。此經之中已說彌陀如來念佛往生本願。釋迦慈悲爲留念佛殊留此經。餘經之中未說彌陀如來念佛往生本願。故釋尊慈悲而不留之也。凡四十八願皆雖本願。殊以念佛爲往生規。故善導釋云。弘誓多門四十八。偏標念佛最爲親。人能念佛佛還念。專心想佛佛知人（已上）故知四十八願中既以念佛往生願而爲本願中王也。是以釋迦慈悲特以此經止住百歲也。例如彼觀無量壽經中不付屬定散之行唯獨付屬念佛之行。是即順彼佛願故付屬念佛一行也。問曰。百歲之間可留念佛其理可然。此念佛行唯爲被彼時機。將爲通於正像末法之機也。答曰。可廣通於正像末法。擧後勸今。其義應知
　　彌陀光明不照餘行者唯攝取念佛行者之文
　　觀無量壽經云。無量壽佛有八萬四千相。一一相各有八萬四千隨形好。一一好復有八萬四千光明。一一光明遍照十方世界。念佛衆生攝取不捨
　　同經疏云。從無量壽佛下至攝取不捨已來。正明觀身別相光益有緣。即有其五。一明相多少。二明好多少。三明光多少。四明光照遠近。五明光所及處偏蒙攝益。問曰。備修衆行但能迴向皆得往生。何以佛光普照唯攝念佛者有何意也。答曰。此有三義。一明親緣。衆生起行口常稱佛佛即聞之。身常禮敬佛佛即見之。心常念佛佛即知之。衆生憶念佛者佛亦憶念衆生。彼此三業不相捨離故名親緣也。二明近緣。衆生願見佛佛即應念現在目前故名近緣也。三明增上緣。衆生稱念即除多劫罪。命欲終時佛與聖衆自來迎接。諸邪業繋無能礙者故名增上緣也。自餘衆行雖名是善。若比念佛者全非比校也。是故諸經中處處廣讃念佛功能。如無量壽經四十八願中。唯明專念彌陀名號得生。又如彌陀經中。一日七日專念彌陀名號得生。又十方恒沙諸佛證誠不虛也。又此經定散文中唯標專念名號得生。此例非一也。廣顯念佛三昧竟
　　觀念法門云。又如前身相等光一一遍照十方世界。但有專念阿彌陀佛衆生。彼佛心光常照是人攝護不捨。總不論照攝餘雜業行者
　　私問曰。佛光明唯照念佛者不照餘行者有何意乎。答曰解有二義。一者親緣等三義如文。二者本願義。謂餘行非本願故不照攝之。念佛是本願。故照攝之故善導和尚六時禮讃云彌陀身色如金山相好光明照十方。唯有念佛蒙光攝。當知本願最爲強（已上）又所引文中言自餘衆善雖名是善若比念佛者全非比校也者意云是約淨土門諸行而所比論也。念佛是既二百一十億中所選取妙行也。諸行是既二百一十億中所選捨麁行也。故云全非比校也。又念佛是本願行。諸行非本願。故云全非比校也

念佛行者必可具足三心之文

　　觀無量壽經云。若有衆生願生彼國者。發三種心即便往生。何等爲三。一者至誠心。二者深心。三者迴向發願心。具三心者必生彼國
　　同經疏云。經云。一者至誠心。至者眞。誠者實。欲明一切衆生身口意業所修解行必須眞實心中作。不得外現賢善精進之相内懷虛假。貪嗔邪僞奸詐百端惡性難侵事同蛇蝎雖起三業名爲雜毒之善。亦名虛假之行。不名眞實業也。若作如此安心起行者。縱使苦勵身心日夜十二時急走急作如灸頭然者衆名雜毒之善。欲迴此雜毒之行求生彼佛淨土者此必不可也。何以故。正由彼阿彌陀佛因中行菩薩行時。乃至一念一剎那三業所修皆是眞實心中作。凡所施爲趣求亦皆眞實。又眞實有二種。一者自利眞實。二者利他眞實。言自利眞實者復有二種。一者眞實心中制捨自他諸惡及穢國等。行住坐臥想同一切菩薩制捨諸惡我亦如是也。二者眞實心中勤修自他凡聖等善。眞實心中口業讃歎彼阿彌陀佛及依正二報。又眞實心中口業毀厭三界六道等自他依正二報苦惡之事。亦讃歎一切衆生三業所爲善。若非善業者敬而遠之亦不隨喜也。又眞實心中身業合掌禮敬四事等供養彼阿彌陀佛及依正二報。又眞實心中身業輕慢厭捨此生死三界等自他依正二報。又眞實心中意業思想觀察憶念彼阿彌陀佛及依正二報如現目前。又眞實心中意業輕賤厭捨此生死三界等自他依正二報。不善三業必須眞實心中捨。又若起善三業者必須眞實心中作。不簡内外明闇皆須眞實故名至誠心。二者深心。言深心者即是深信之心也。亦有二種。一者決定深信。自身現是罪惡生死凡夫曠劫已來常沒常流轉無有出離之緣二者決定深信。彼阿彌陀佛四十八願攝受衆生無疑無慮乘彼願力定得往生。又決定深信釋迦佛說此觀經三福九品定散二善證讃彼佛依正二報使人欣慕。又決定深信。彌陀經中十方恒沙諸佛證勸一切凡夫決定得生。又深信者仰願一切行者等一心唯信佛語不顧身命決定依行。佛遣捨者即捨。佛遣行者即行。佛遣去處即去。是名隨順佛敎隨順佛意。是名隨順佛願。是名眞佛弟子。又一切行者但能依此經深信行者必不誤衆生也。何以故。佛是滿足大悲人故。實語故。除佛已還智行未滿。在其學地由有正習二障未除果願未圓。此等凡聖縱使測量諸佛敎意未能決了。雖有平章要須請佛證爲定也。若稱佛意即印可言如是如是。若不可佛意者即言汝等所說是義不如是。不印者即同無記無利無益之語。佛印可者即隨順佛之正敎。若佛所有言說即是正敎正義正行正解正業正智。若多若少衆不問菩薩人天等定其是非也。若佛所說即是了敎。菩薩等說盡名不了敎也。應知。是故今時仰勸一切有緣往生人等。唯可深信佛語專注奉行。不可信用菩薩等不相應敎以爲疑礙。抱惑自迷廢失往生之大益也。·又深心深信者決定建立自心順敎修行。永除疑錯不爲一切別解別行異學異見異執之所退失傾動也。問曰。凡夫智淺惑障處深。若逢解行不同人多引經論來相妨難證云一切罪障凡夫不得往生者。云何對治彼難成就信心。決定直進不生怯退也。答曰。若有人多引經論證云不生者。行者即報云。仁者雖將經論來證噵不生。如我意者決定不受汝破。何以故。然我亦不是不信彼諸經論。盡皆仰信。然佛說彼經時處別時別對機別利益別。又說彼經時即非說觀經彌陀經等時。然佛說敎備機時亦不同。彼即通說人天菩薩之解行。今說觀經定散二善。唯爲韋提及佛滅後五濁五苦等一切凡夫證言得生。爲此因緣我今一心依此佛敎決定奉行。縱使汝等百千萬億噵不生者。唯增長成就我往生信心也。又行者更向說言。仁者善聽我今爲汝更說決定信相。縱使地前菩薩羅漢辟支等若一若多乃至遍滿十方。皆引經論證言不生者。我亦未起一念疑心。唯增長成就我清淨信心。何以故。由佛語決定成就了義不爲一切所破壞故。又行者善聽縱使初他已上十地已來若一若多乃至遍滿十方異口同音皆云釋迦佛指讃彌陀毀呰三界六道勸勵衆生專心念佛及修餘善畢此一身後必定生彼國者此必虛妄。不可依信也。我雖聞此等所說亦不生一念疑心。唯增長成就我決定上上信心。何以故。乃由佛語眞實決了義故。佛是實知實解實見實證非是疑惑心中語故。又不爲一切菩薩異見異解之所破壞。若實是菩薩者衆不違佛敎也。又置此事。行者當知縱使化佛報佛若一若多乃至遍滿十方各各輝光吐舌遍覆十方一一說。言釋迦所說相讃勸發一切凡夫專心念佛及修餘善迴願得生彼淨土者此是虛妄定無此事也。我雖聞此等諸佛所說。畢竟不起一念疑退之心畏不得生彼佛國也。何以故。一佛一切佛。所有知見解行證悟果位大悲等同無少差別。是故一佛所制即一切佛同制。如似前佛制斷殺生十惡等罪畢竟不犯不行者即名十善十行隨順六度之義若有後佛出世豈可改前十善令行十惡也。以此道理推驗明知。諸佛言行不相違失。縱令釋迦指勸一切凡夫盡此一身專念專修捨命已後定生彼國者。即十方諸佛悉皆同讃同勸同證。何以故。同體大悲故。一佛所化即是一切佛化。一切佛化即是一佛所化。即彌陀經中說。釋迦讃歎極樂種種莊嚴。又勸一切凡夫一日七日一心專念彌陀名號定得往生。次下文云。十方各有恒河沙等諸佛。同讃釋迦能於五濁惡時惡世界惡衆生惡見惡煩惱惡邪無信盛時。指讃彌陀名號勸勵衆生稱念必得往生即其證也。又十方佛等恐畏衆生不信釋迦一佛所說。即共同心同時各出舌相遍覆三千世界說誠實言。汝等衆生皆應信是釋迦所說所讃所證。一切凡夫不問罪福多少時節久近。但能上盡百年下至一日七日。一心專念彌陀名號定得往生必無疑也。是故一佛所說即一切佛同證誠其事也。此名就人立信也。次就行立信者。然行有二種。一者正行。二者雜行（云云）（如前二行之中所引恐繁不載。見人得意。）三者迴向發願心。言迴向發願心者過去及以今生身口意業所修世出世善根及隨喜他一切凡聖身口意業所修世出世善根。以此自他所修善根悉皆眞實深信心中迴向願生彼國。故名迴向發願心也。又迴向發願願生者必須決定眞實心中迴向願作得生想。此心深信由若金剛。不爲一切異見異學別解別行人等之所動亂破壞。唯是決定一心投正直進不得聞彼人語即有進退心生怯弱迴顧落道即失往生之大益也。問曰。若有解行不同邪雜人等來相惑亂。或說種種疑難噵不得往生。或云汝等衆生曠劫已來及以今生身口意業於一切凡聖身上。具造十惡五逆四重謗法闡提破戒破見等罪未能除盡。然此等之罪繋屬三界惡道。云何一生修福念佛即入彼無漏無生之國。永得證悟不退位也。答曰。諸佛敎行數越塵沙。禀識機緣隨情非一。譬如世間人眼可見可信者。如明能破闇空能含有地能載養水能生潤火能成壞。如此等事悉名待對之法。即目可見。千差萬別。何況佛法不思議之力豈無種種益也。隨出一門者即出一煩惱門也。隨入一門者即入一解脫智慧門也。爲此隨緣起行各求解脫。汝何以乃將非有緣之要行障惑於我。然我之所愛即是我有緣之行。即非汝所求。汝之所愛即是汝有緣之行亦非我所求。是故各隨所樂而修其行者必疾得解脫也。行者當知。若欲學解從凡至聖乃至佛果一切無礙皆得學也。若欲學行者必藉有緣之法。少用功勞多得益也。又白一切往生人等。今更爲行者說一譬喩守護信心以防外邪異見之難。何者是也。譬如有人欲向西行百千之里。忽然中路見有二河。一是火河在南。二是水河在北。二河*各闊百步。各深無低。南北無邊正水火中間有一白道。可闊四五寸許。此道從東岸至西岸亦長百步。其水波浪交過濕道。其火焰亦來燒道。水火相交常無休息。此人既至空曠[走@向]處更無人物。多有群賊惡獸。見此人單獨競來欲殺。此人怖死直走向西。忽然見此大河。即自念言。此河南北不見邊畔。中間見一白道極是狹小。二岸相去雖近何由可行。今日定死不疑。正欲到迴群賊惡獸漸漸來逼。正欲南北避走惡獸毒蟲競來向我。正欲向西尋道而去復恐墮此水火二河。當時惶怖不復可言。即自思念。我今迴亦死。住亦死。去亦死。一種不免死者。我寧尋此道向前而去。既有此道。必應可度。作此念時東岸忽聞人勸聲。仁者但決定尋此道行。必無死難。若住即死。又西岸上有人喚言。汝一心正念直來。我能護汝。衆不畏墮於水火之難。此人既聞此遣彼喚。即自正當身心決定尋道直進不生疑怯退心。或行一分二分東岸群賊等喚言。仁者迴來。此道嶮惡不得過。必死不疑。我等衆無惡心相向。此人雖聞喚聲亦不迴顧。一心直進念道而行。須臾即到西岸永離諸難。善友相見慶樂無已。此是喩也。次合喩者言東岸者即喩此娑婆之火宅也。言西岸者即喩極樂寶國也。言群賊惡獸詐親者即喩衆生六根六識六塵五陰四大也。言無人空[走@向]澤者即喩常隨惡友不値眞善知識也。言水火二河者即喩衆生貪愛如水瞋憎如火也。言中間白道四五寸者即喩衆生貪瞋煩惱中能生清淨願往生心也。乃由貪瞋強故即喩如水火。善心微故喩如白道。又水波常濕道者即喩愛心常起能染汚善心也。又火焰常燒道者即喩瞋嫌之心能燒功德之法財也。言人行道上直向西者即喩迴諸行業直向西方也。言東岸聞人聲勸遣尋道直西進者即喩釋迦已滅後人不見由有敎法可尋即喩之如聲也。言或行一分二分群賊等喚迴者即喩別解別行惡見人等妄說見解迭相惑亂及自造罪退失也。言西岸上有人喚者即喩彌陀願意也。言須臾到西岸善友相見喜者即喩衆生久沈生死曠劫輪迴迷倒自纒無由解脫。仰蒙釋迦發遣指向西方。又藉彌陀悲心招喚。今信順二尊之意不顧水火二河念念無遺。乘彼願力之道捨命已後得生彼國與佛相見慶喜何極也。又一切行者行住坐臥三業所修無問晝夜時節。常作此解常作此想。故名迴向發願心。又言迴向者生彼國已還起大悲迴入生死敎化衆生亦名迴向也。三心既具無行不成。願行既成若不生者無有是處也。又此三心亦通攝定善之義。應知
　　往生禮讃云。問曰。今欲勸人往生者未知若爲安心起行作業定得往生彼國土也。答曰。必欲生彼國土者如觀經說者具三心必得往生。何等爲三。一者至誠心。所謂身業禮拜彼佛口業讃歎稱揚彼佛意業專念觀察彼佛。凡起三業必須眞實故名至誠心。二者深心即是眞實信心。信知自身是具足煩惱凡夫。善根薄少流轉三界不出火宅。今信知彌陀本弘誓願及稱名號下至十聲一聲等定得往生。乃至一念無有疑心故名深心。三者迴向發願心。所作一切善根悉皆迴願往生故名迴向發願心。具此三心必得生也。若少一心即不得生。如觀經具說。應知
　　私云。所引三心者是行者至要也。所以者何。經則云具三心者必生彼國。明知具三必應得生。釋則云若少一心即不得生。明知一少是更不可。因茲欲生極樂之人可全具足三心也。其中至誠心者是眞實心也。其相如彼文。但外現賢善精進相内懷虛假者外者對内之辭也。謂外相與内心不調之意。即是外智内愚也。賢者對愚之辭也。謂外是賢内即愚也。善者對惡之辭也。謂外是善内即惡也。精進者對懈怠之*辭也謂外示精進相内即懷懈怠心也。若夫翻外蓄内者祇應備出要。内懷虛假等者内者對外之辭也。謂内心與外相不調之意。即是内虛外實也。虛者對實之*辭也。謂内虛外實者也。假者對眞之辭也。謂内假外眞也。若夫翻内播外者亦可足出要。次深心者謂深信之心。當知生死之家以疑爲所止。涅槃之城以信爲能入。故今建立二種信心決定九品往生者也。又此中言一切別解別行異學異見等者是指聖道門解行學見也。其餘即是淨土門意。在文可見。明知善導之意亦不出此二門也。迴向發願心之義不可俟別釋。行者應知。此三心者總而言之通諸行法。別而言之在往生行。今擧通攝別。意即周矣。行者能用心敢勿忽緒

念佛行者可行用四修法之文

　　善導往生禮讃云。又勸行四修法。何者爲四。一者恭敬修。所謂恭敬禮拜彼佛及彼一切聖衆等故名恭敬修。畢命爲期誓不中止即是長時修。二者無餘修。所謂專稱彼佛名專念專想專禮專讃彼佛及一切聖衆等不雜餘業故名無餘修。畢命爲期誓不中止即是長時修。三者無間修所謂相續恭敬禮拜稱名讃歎憶念觀察迴向發願心心相續不以餘業來間故名無間修。又不以貪瞋煩惱來間隨犯隨懺不令隔念隔時隔日常使清淨亦名無間修。畢命爲期誓不中止即是長時修
　　西方要決云。但修四修以爲正業。一者長時修。從初發心乃至菩提恒作淨因終無退轉。二者恭敬修。此復有五一敬有緣聖人。謂行住坐臥不背西方。涕唾便痢不向西方也。二敬有緣像敎。謂造西方彌陀像變。不能廣作但作一佛二菩薩亦得。敎者彌陀經等五色袋盛自讀敎他此之經像安置室中六時禮懺香華供養特生尊重。三敬有緣善知識。謂宣淨土敎者若千由旬十由旬已來竝須敬重親近供養。別學之者總起敬心。與己不同但知深敬也。若生輕慢得罪無窮。故須總敬。即除行障。四敬同緣伴。謂同修業者自雖障重獨業不成要藉良朋方能作行。扶危救厄助力相資。同伴善緣深相保重。五敬三寶同體別相竝合深敬。不能具錄爲淺行者不果依修。住持三寶者與今淺識作大因緣。今粗料簡言佛寶者謂雕檀繡綺素質金容鏤玉圖繒磨石削土此之靈像特可尊承。暫爾觀形罪消增福。若生少慢長惡善亡。但想尊容當見眞佛。言法寶者三乘敎旨法界所流名句所詮。能生解緣故須珍仰以發慧基鈔寫尊經恒安淨室箱篋盛貯竝合嚴敬。讀誦之時身手清潔言僧寶者聖僧菩薩破戒之流等心起敬勿生慢想。三者無間修謂常念佛作往生心。於一切時心恒想巧。譬若有人被他抄掠身爲下賤備受艱辛。忽思父母欲走歸國行裝未辨由在他鄉日夜思惟苦不堪忍。無時暫捨不念耶孃。爲計既成便歸得達親近父母縱任歡娛。行者亦然。往因煩惱壞亂善心。福智珍財竝皆散失。久流生死制不自由。恒與魔王而作僕使驅馳六道苦切身心。今遇善緣忽聞彌陀慈父不違弘願濟拔群生日夜驚忙發心願往。所以精勤不倦當念佛恩報盡爲期心恒計念。四者無餘修。謂專求極樂禮念彌陀。但諸餘業行不令雜起所作之業日別須修念佛誦經不留餘課耳
　　私云。四修之文可見。恐繁而不解。但前文中既云四修唯有三修。若脫其文。若有其意也。更非脫文。有其深意也。何以得知。四修者一長時修二慇重修三無餘修四無間修也。而以初長時只是通用後三修也。謂慇重若退慇重之行即不可成。無餘若退無餘之行即不可成。無間若退無間之行即不可成。爲使成就此三修行皆以長時。屬於三修所令通修也。故三修之下皆結云畢命爲期誓不中止即是長時修是也。例如彼精進通於餘五度而已
　　彌陀化佛來迎不讃歎聞經之善唯讃歎念佛之行之文
　　觀無量壽經云。或有衆生作衆惡業。雖不誹謗方等經典如此愚人多造衆惡無有慚愧。命欲終時遇善知識爲讃大乘十二部經首題名字。以聞如是諸經名故除却千劫極重惡業。智者復敎合掌叉手稱南無阿彌陀佛。稱佛名故除五十億劫生死之罪。爾時彼佛即遣化佛化觀世音化大勢至至行者前讃言善男子。汝稱佛名故諸罪消滅。我來迎汝
　　同經疏云。所聞化讃但述稱佛之功我來迎汝不論聞經之事。然望佛願意者唯勸正念稱名。往生義疾不同雜散之業。如此經及諸部中處處廣歎勸令稱名將爲要益也。應知
　　私云。聞經之善非是本願雜業故化佛不讃。念佛之行是本願正業故化佛讃歎。加之聞經與念佛滅罪多少不同也。觀經疏云問曰何故聞經十二部但除罪千劫。稱佛一聲即除罪五百萬劫者何意也。答曰造罪之人障重加以死苦來逼。善人雖說多經飡受之心浮散。由心散故除罪稍輕。又佛名是一即能攝散以住心。復敎令正念稱名由心重故即能除罪多劫也

約對雜善讃歎念佛之文

　　觀無量壽經云。若念佛者當知此人是人中分陀利華。觀世音菩薩大勢至菩薩爲其勝友。當坐道場生諸佛家
　　同經疏云。從若念佛者下至生諸佛家已來正顯念佛三昧功能超絕實非雜善得爲比類即有其五一明專念彌陀佛名。二明指讃能念之人。三明若能相續念佛者此人甚爲希有。更無物可以方之故引分陀利爲喩。言分陀利者名人中好華亦名希有華亦名人中上上華亦名人中妙好華。此華相傳名蔡華是。若念佛者即是人中好人。人中妙好人。人中上上人。人中希有人。人中最勝人也。四明專念彌陀名者即觀音勢至常隨影護亦如親友知識也。五明今生既蒙此益捨命即入諸佛之家。即淨土是也。到彼長時聞法歷事供養。因圓果滿道場之座豈賒
　　私問曰。經云若念佛者當知此人等唯約念佛者而讃歎之。釋家有何意云實非雜善得爲比類相對雜善獨歎念佛乎。答曰。文中雖隱義意是明。所以知者此經既說定散諸善并念佛行。而於其中獨標念佛喩分陀利。非待雜善云何能顯念佛功超餘善諸行。然則念佛者即是人中好人者是待惡而所美也。言人中妙好人者是待麁惡而所稱也。言人中上上人者是待下下而所讃也。言人中希有人者是待常有。而所歎也。言人中最勝人者是待最劣而所褒也。問曰既以念佛名上上者何故不說於上上品中至下下品而說念佛乎。答曰豈前不云念佛之行廣亙九品。即前所引往生要集云隨其勝劣應分九品是也。加之下品下生是五逆重罪之人也。而能除滅逆罪餘行所不堪。唯有念佛之力堪能滅於重罪。故爲極惡最下之人而說極善最上之法。例如彼無明淵源之病非中道府藏之藥即不能治。今此五逆重病淵源。亦此念佛靈藥府藏非此藥者何治此病。故弘法大師二敎論引六波羅蜜經云第三法寶者所謂過去無量諸佛所說正法及我今所說。所謂八萬四千諸妙法蘊。乃至調伏純熟有緣衆生。而令阿難陀等諸大弟子一聞於耳皆悉憶持。攝爲五分。一素咀纜二毘奈耶三阿毘達磨四般若波羅蜜多五陀羅尼門。此五種藏敎化有情隨所應度而爲說之。若彼有情樂處山林常居間寂修靜慮者而爲彼說素呾纜藏。若彼有情樂習威儀護持正法一味和合令得久住而爲彼說毘奈耶藏。若彼有情樂說正法分別性相循環研覈究竟甚深而爲彼說阿毘達磨藏。若彼有情樂習大乘眞實智慧離於我法執著分別而爲彼說般若波羅蜜多藏。若彼有情不能受持契經調伏對法般若。或復有情造諸惡業四重八重五無間罪謗方等經一闡提等種種重罪使得銷滅速疾解脫頓悟涅槃而爲彼說諸陀羅尼藏。此五法藏。譬如乳酪生酥熟酥及妙醍醐。契經如乳。調伏如酪。對法敎者如彼生酥。大乘般若猶如熟酥。總持門者譬如醍醐。醍醐之味乳酪酥中微妙第一。能除諸病令諸有情身心安樂。總持門者契經等中最爲第一。能除重罪令諸衆生解脫生死速證涅槃安樂法身（已上）此中五無間罪者是五逆罪也。即非醍醐妙藥者五無間病甚爲難療念佛亦然。往生敎中念佛三昧是如總持。亦如醍醐。若非念佛三昧醍醐之藥者五逆深重病甚爲難治。應知。問曰若爾者下品上生是十惡輕罪之人。何故說念佛乎。答曰念佛三昧重罪尚滅何況輕罪哉。餘行不然。或有滅輕而不滅重或有消一而不消二。念佛不然。輕重兼滅一切遍治。譬如阿伽陀藥遍治一切病。故以念佛爲王三昧。凡九品配當是一往義。五逆迴心通於上上。讀誦妙行亦通下下。十惡輕罪破戒次罪各通上下。解第一義發菩提心亦通上下。一法各有九品。若約品即九九八十一品也。加之迦才云衆生起行既有千殊。往生見土亦有萬別也。莫見一往文而起封執。其中念佛是即勝行。故引分陀利以爲其喩。譬·意應知。加之念佛行者觀音勢至如影與形暫不捨離。餘行不爾又念佛者捨命已後決定往生極樂世界。餘行不定。凡流五種嘉譽。蒙二尊影護。此是現益也。亦往生淨土乃至成佛。此是當益也。又道綽禪師於念佛一行立始終兩益。安樂集云念佛衆生攝取不捨。壽盡必生此名始益。言終益者依觀音授記經云。阿彌陀佛住世長久兆載永劫亦有滅度。般涅槃時唯有觀音勢至住持安樂接引十方。其佛滅度亦與住世時節等同。然彼國衆生一切無有覩見佛者。唯有一向專念阿彌陀佛往生者常見彌陀現在不滅此即是其終益也（已上）當知念佛有如此等現當二世始終兩益。應知

釋尊不付屬定散諸行唯以念佛付屬阿難之文

　　觀無量壽經云。佛告阿難汝好持是語。持是語者即是持無量壽佛名
　　同經疏云。從佛告阿難汝好持是語已下正明付屬彌陀名號流通於遐代。上來雖說定散兩門之益望佛本願意在衆生一向專稱彌陀佛名
　　私云。案疏文有二行。一定散二念佛。初言定散者又分爲二。一定善二散善。初就定善有其十三一者日想觀。二者水想觀。三者地想觀。四者寶樹觀。五者寶池觀。六者寶樓閣觀。七者華座觀。八者像想觀。九者阿彌陀佛觀。十者觀音觀。十一者勢至觀。十二者普往生觀。十三者雜想觀。具如經說。縱令無餘行或一或多隨其所堪修十三觀可得往生。其旨見經。敢莫疑慮。次*就散善有二一者三福。二者九品。初三福者經曰一者孝養父母奉事師長慈心不殺修十善業。二者受持三歸具足衆戒不犯威儀。三者發菩提心深信因果讀誦大乘勸進行者（已上經文）孝養父母者*就此有二一世間孝養。二出世孝養也。世間孝養者如孝經等說。出世孝養者如律中生緣奉仕法。奉事師長者*就*此又有二一世間師長。二出世師長也。世間師者敎仁義禮智信等師也。出世師者敎聖道淨土二門等師也。縱*令無餘行以孝養奉事爲往生業也。慈心不殺修十善業者就此有二義一者初慈心不殺者是四無量心中初慈無量也即擧初一攝後三也。縱令無餘行以四無量心爲往生業也。次修十善業者一不殺生。二不偸盜。三不邪婬。四不妄語。五不綺語。六不惡口。七不兩舌。八不貪。九不瞋。十不邪見也。二者合慈心不殺修十善業二句而爲一句。謂初慈心不殺者此非四無量之中慈無量是指十善之初不殺。故知正是十善一句也。縱令無餘行以十善業爲往生業也。受持三歸者歸依佛法僧也。就此有二一者大乘三歸。二者小乘三歸也。具足衆戒者此亦有二一者大乘戒二者小乘戒也。不犯威儀者此亦有二一者大乘。謂有八萬。二者小乘。謂有三千。發菩提心者諸師意不同也。天台即有四敎菩提心。謂藏通別圓是也。具如止觀說。眞言即有三種菩提心。謂行願勝義三摩地是也。具如菩提心論說。華嚴亦有菩提心。如彼菩提心義及遊心安樂道等說。三論法相各有菩提心。具如彼宗章疏等說。又有善導所釋菩提心具如疏述。發菩提心其言雖一各隨其宗其義不同。然則菩提心之一句廣亙諸經。遍該顯密。意氣博遠詮測沖邈。願諸行者莫執一遮萬。諸求往生之人各須發自宗菩提心。縱*令無餘行以菩提心爲往生業也。深信因果者*就*此有二一者世間因果。二者出世因果。世間因果者即六道因果也。如正法念經說。出世因果者即四聖因果也。如諸大小乘經說。若以此因果二法遍攝諸經者諸家不同。且依天台謂華嚴者說佛菩薩二種因果。阿含者說聲聞緣覺二乘因果。方等諸經者說四乘因果也。般若諸經者說通別圓因果。法華者說佛因佛果。涅槃者復說四乘因果也。然則深信因果之言遍普該羅於一代矣。諸求往生之人縱*令無餘行以深信因果爲往生業也。讀誦大乘者分而爲二一者讀誦。二者大乘。讀誦者即是五種法師之中擧轉讀諷誦二師顯受持等三師。若約十種法行者即是擧披讀諷誦二種法行顯書寫供養等八種法行也。大乘者簡小乘之言也。非別指一經。通於一切諸大乘經。謂一切者佛意廣指一代所說諸大乘經。而於一代所說有已結集經。有未結集經。又於已結集經或有隱龍宮不流布人間之經。或有留天竺未來到漢地之經。而今就翻譯將來之經而論之者貞元入藏錄中始自大般若經六百卷終于法常住經顯密大乘經總六百三十七部二千八百八十三卷也。皆須攝讀誦大乘之一句。願西方行者各隨其意樂或讀誦法華以爲往生業。或讀誦華嚴以爲往生業。或受持讀誦遮那敎王及以諸尊法等以爲往生業。或解說書寫般若方等及以涅槃經等以爲往生業。是則淨土宗觀無量壽經意也。問曰。顯密旨異。何顯中攝密乎。答曰。此非云攝顯密之旨。貞元入藏錄中同編之盡入大乘經限。故攝讀誦大乘一句也。問曰。爾前經中何攝法華乎。答曰。今所言攝者非論權實偏圓等義。讀誦大乘之言普通前後大乘諸經。前者觀經已前諸大乘經是也。後者王宮已後諸大乘經是也。唯云大乘而無選權實。然則正當華嚴方等般若法華涅槃等諸大乘經也。勸進行者者謂勸進定散諸善及念佛三昧等也。次九品者開前三福爲九品業。謂上品上生中言慈心不殺者即當上世福中第三句。次具諸戒行者即當上戒福中第二句具足衆戒。次讀誦大乘者即當上行福中第三句讀誦大乘。次修行六念者即上第三福中第三句之意也。上品中生中言善解義趣等者即是上第三福中第二第三意也。上品下生中言深信因果發道心等者即是上第三福第一第二意也。中品上生中言受持五戒等者即上第二福中第二句意也。中品中生中言或一日一夜受持八戒齋等又同上第二福之意也。中品下生中言孝養父母行世仁慈等者即上初福第一第二句意也。下品上生者是十惡罪人也。臨終一念罪滅得生。下品中生者是破戒罪人也。臨終聞佛依正功德罪滅得生。下品下生者是五逆罪人也。臨終十念罪滅得生。此之三品尋常之時唯造惡業雖不求往生臨終之時始遇善知識即得往生。若準上三福者第三福大乘意也。定善散善大概如此文即云上來雖說定散兩門之益是也。次念佛者專稱彌陀佛名是也。念佛義如常。而今言正明付屬彌陀名號流通於遐代者凡此經中既雖廣說定散諸行即不令以定散付屬阿難流通後世。唯以念佛三昧一行即使付屬阿難流通遐代也。問曰。何故以定散諸行而不付屬流通乎。若夫依業淺深嫌不付屬三福業中有淺有深。其淺業者孝養父母奉事師長也。其深業者具足衆戒發菩提心深信因果讀誦大乘也。須捨淺業付屬深業。若依觀淺深嫌不付屬十三觀中有淺有深。其淺觀者日想水想是也。其深觀者始自地觀終于雜想觀總十一觀是也。須捨淺觀付屬深觀。就中第九觀是阿彌陀佛觀也。即是觀佛三昧也。須捨十二觀付屬觀佛三昧也。就中同疏玄義分中云此經觀佛三昧爲宗。亦念佛三昧爲宗。既以二行爲一經宗。何廢觀佛三昧而付屬念佛三昧哉。答曰。既云望佛本願意在衆生一向專稱彌陀佛名定散諸行非本願。故不付屬。亦於其中觀佛三昧雖殊勝行非佛本願。故不付屬。念佛三昧是佛本願。故以付*屬。言望佛本願者指雙卷經四十八願中第十八願也。言一向專稱者指同經三輩之中一向專念也。本願之義具如前辨。問曰若爾者何故不直說本願念佛行煩說非本願定散諸善乎。答曰本願念佛行雙卷經中委既說之。故不重說耳。又說定散爲顯念佛超過餘善。若無定散何顯念佛特秀。例如法華秀三說上。若無三說何顯法華第一。故今定散爲廢而說。念佛三昧爲立而說。但定散諸善皆以難測。凡定善者夫依正之觀懸鏡而照臨。往生之願指掌而速疾。或一觀之力能袪多劫之罪愆。或具憶之功終得三昧之勝利。然則求往生之人宜修行定觀。就中第九眞身觀是觀佛三昧之法也。行若成就者即見彌陀身。見彌陀故得見諸佛。見諸佛故現前授記。此觀利益最甚深也。然今至觀經流通分釋迦如來告命阿難使付屬流通往生要法嫌觀佛法而不付屬阿難。*而選念佛法即以付屬阿難。觀佛三昧之法尚以不付屬。何況於日想水想等觀乎。然則十三定觀皆是所不付屬之行也。然世人若樂觀佛等不修念佛此非唯遠乖彌陀本願亦是近違釋尊付屬行者宜商量。次散善中有大小持戒行。世皆以爲持戒行者是入眞要也。破戒之者不可往生。又有菩提心行。人皆以爲菩提心是淨土綱要。若無菩提心者即不可往生。又有解第一義行。此是理觀也。人亦以爲理是佛源。不可離理求佛土。若無理觀者不可往生。又有讀誦大乘行。人皆以爲讀誦大乘經即可往生。若無讀誦行者不可往生。就此有二一者持經。二者持呪。持經者持般若法華等諸大乘經也。持呪者持隨求尊勝光明阿彌陀等諸神呪也。凡散善十一人者雖是貴而於其中此四箇行當世之人殊所欲之行也以此等行殆抑念佛。倩尋經意者不以此諸行付屬流通。唯以念佛一行即使付屬流通後世應知。釋尊所以不付屬諸行者即是非彌陀本願故也。亦所以付屬念佛者即是彌陀本願*故也。今又善導和尚所以廢諸行歸念佛者非啻爲彌陀本願之行亦是釋尊付屬之行也。故知諸行非機失時。念佛往生當機得時。感應豈唐捐哉。當知隨他之前雖暫開定散門隨自之後還閉定散門。一開以後永不閉者唯是念佛一門。彌陀本願釋尊付屬意在此矣。行者應知。亦此中遐代者依雙卷經意遠指末法萬年後之百歲之時也。是則擧遐攝邇也。然則法滅之後猶以然也。何況末法哉。末法已然。何況正法像法哉。故知念佛往生道通正像末之三時及法滅百歲之時焉

以念佛爲多善根以雜善爲小善根之文

　　阿彌陀經云。不可以少善根福德因緣得生彼國。舍利弗。若有善男子善女人聞說阿彌陀佛執持名號若一日若二日若三日若四日若五日若六日若七日一心不亂其人臨命終時阿彌陀佛與諸聖衆現在其前。是人終時心不顛倒即得往生阿彌陀佛極樂國土
　　善導釋此文云。極樂無爲涅槃界隨緣雜善恐難生。故使如來選要法敎念彌陀專復專。七日七夜心無間長時起行倍皆然。臨終聖衆持華現。身心踊躍坐金蓮。坐時即得無生忍一念迎將至佛前。法侶將衣競來著。證得不退入三賢
　　私云。不可以少善根福德因緣得生彼國者諸餘雜行者難生彼國故云隨緣雜善恐難生。少善根者對多善根之言也。然則雜善是少善根也。念佛是多善根也。故龍舒淨土文云襄陽石刻阿彌陀經乃隋陳仁稜所書。字畫清婉人多慕玩。自一心不亂而下云專持名號以稱名故諸罪消滅。即是多善根福德因緣。今世傳本脫此二十一字（已上）非啻有多少義亦有大小義。謂雜善是小善根也。念佛是大善根也。亦有勝劣義。謂雜善是劣善根也。念佛是勝善根也。其義應知

六方恒沙諸佛不證誠餘行唯證誠念佛之文

　　善導觀念法門云。又如彌陀經云六方各有恒河沙等諸佛皆舒舌遍覆三千世界說誠實言。若佛在世若佛滅後一切造罪凡夫但迴心念阿彌陀佛願生淨土上盡百年下至七日一日十聲三聲一聲等命欲終時佛與聖衆自來迎接即得往生。如上六方等佛舒舌定爲凡夫作證罪滅得生。若不依此證得生者六方諸佛舒舌一出口已後終不還入口自然壞爛
　　同往生禮讃引阿彌陀經云。東方如恒河沙等諸佛南西北方及上下一一方如恒河沙等諸佛各於本國出其舌相遍覆三千大千世界說誠實言汝等衆生皆應信是一切諸佛所護念經。云何名護念。若有衆生稱念阿彌陀佛若七日及一日下至十聲乃至一聲一念等必得往生。證誠此事故名護念經
　　又云。六方如來舒舌證。專稱名號至西方。到彼華開聞妙法十地願行自然彰
　　同觀經疏引阿彌陀經云。又十方佛等恐畏衆生不信釋迦一佛所說。即共同心同時各出舌相遍覆三千世界說誠實言汝等衆生皆應信是釋迦所說所讃所證。一切凡夫不問罪福多少時節久近。但能上盡百年下至一日七日一心專念彌陀名號定得往生必無疑也
　　同法事讃云。心心念佛莫生疑。六方如來證不虛。三業專心無雜亂百寶蓮華應時見
　　法照禪師淨土五會法事讃云。萬行之中爲急要。迅速無過淨土門。不但本師金口說十方諸佛共傳證
　　私問曰。何故六方諸佛證誠唯局念佛一行乎。答曰。若依善導意念佛是彌陀本願。故證誠之。餘行不爾。故無之也。問曰。若依本願證誠念佛者雙卷觀經等說念佛時何不證誠乎。答曰。解有二義一解云雙卷觀經等中雖說本願念佛而兼明餘行。故不證誠此經一向純說念佛。故證誠之。二解云彼雙卷等中雖無證誠之言此經已有證誠。例此思彼於彼等經中所說念佛亦應有證誠之義。文在於此經義通於彼經。故天台十疑論云又阿彌陀經大無量壽經鼓音聲陀羅尼經等云釋迦佛說此經時有十方世界各恒河沙諸佛舒其舌相遍覆三千世界證誠一切衆生念阿彌陀佛乘佛本願大悲願力故決定得生極樂世界

六方諸佛護念念佛行者之文

　　觀念法門云。又如彌陀經說若有男子女人七日七夜及盡一生一心專念阿彌陀佛願往生者此人常得六方恒河沙等佛共來護念故名護念經。護念經意者亦不令諸惡鬼神得便。亦無橫病橫死橫有厄難一切災障自然消散除不至心
　　往生禮讃云。若稱佛往生者常爲六方恒河沙等諸佛之所護念故名護念經。今既有此增上誓願可憑諸佛子等何不勵意去也
　　私問曰。唯有六方如來護念行者如何。答曰。不限六方如來彌陀觀音等亦來護念。故往生禮讃云十往生經云若有衆生念阿彌陀佛願往生者彼佛即遣二十五菩薩擁護行者。若行若坐若住若臥若晝若夜一切時一切處不令惡鬼惡神得其便也。又如觀經云若稱禮念阿彌陀佛願往生彼國者彼佛即遣無數化佛無數化觀音勢至菩薩護念行者。復與前二十五菩薩等百重千重圍繞行者不問行住坐臥一切時處若晝若夜常不離行者。今既有斯勝益可憑。願諸行者各須至心求往。又觀念法門云又如觀經下文若有人至心常念阿彌陀佛及二菩薩觀音勢至常與行人作勝友知識隨逐影護。又云又如般舟三昧經行品中說云佛言若人專行此念彌陀佛三昧者常得一切諸天及四天大王龍神八部隨逐影護愛樂相見永無諸惡鬼神災障厄難橫加惱亂。具如護持品中說。又云除入三昧道場日別念彌陀佛一萬畢命相續者即蒙彌陀加念得除罪障。又蒙佛與聖衆常來護念既蒙護念即得。延年轉壽

釋迦如來以彌陀名號慇懃付屬舍利弗等*之文

　　阿彌陀經云。佛說此經已舍利弗及諸比丘一切世間天人阿脩羅等聞佛所說歡喜信受作禮而去
　　善導法事讃釋此文云。世尊說法時將了慇懃付屬彌陀名。五濁增時多疑謗道俗相嫌不用聞。見有修行起瞋毒。方便破壞競生怨。如此生盲闡提輩毀滅頓敎永沈淪。超過大地微塵劫未可得離三途身。大衆同心皆懺悔所有破法罪因緣
　　私云。凡案三經意諸行之中選擇念佛以爲旨歸。先雙卷經中有三選擇一選擇本願。二選擇讃歎。三選擇留敎。一選擇本願者念佛是法藏比丘於二百一十億土中所選擇往生之行也。細旨見上。故云選擇本願也。二選擇讃歎者上三輩中雖擧菩提心等餘行釋迦即不讃歎餘行唯於念佛而讃歎云當知一念無上功德。故云選擇讃歎也。三選擇留敎者又上雖擧餘行諸善釋迦選擇唯留念佛一法。故云選擇留敎也。次觀經中又有三選擇一選擇攝取。二選擇化讃。三選擇付屬。一選擇攝取者觀經之中雖明定散諸行彌陀光明唯照念佛衆生攝取不捨。故云選擇攝取也。二選擇化讃者下品上生人雖有聞經稱佛二行。彌陀化佛選擇念佛云汝稱佛名故諸罪消滅我來迎汝。故云選擇化讃也。三選擇付屬者又雖明定散諸行唯獨付屬念佛一行。故云選擇付屬也。次阿彌陀經中有一選擇所謂選擇證誠也。已於諸經中雖多說往生之諸行六方諸佛於彼諸行而不證誠。至此經中說念佛往生六方恒沙諸佛各舒舌覆大千說誠實語而證誠之。故云選擇證誠也。加之般舟三昧經中又有一選擇。所謂選擇我名也。彌陀自說言欲來生我國者常念我名莫有休息。故云選擇我名也。本願攝取我名化讃此之四者是彌陀選擇也。讃歎留敎付屬此之三者是釋迦選擇也。證誠者六方恒沙諸佛之選擇也。然則釋迦彌陀及十方各恒沙等諸佛同心選擇念佛一行。餘行不爾。故知三經俱選念佛以爲宗致耳。計也。夫欲速離生死二種勝法中且閣聖道門選入淨土門。欲入淨土門正雜二行中且抛諸雜行選應歸正行。欲修於正行正助二業中猶傍於助業選應專正定。正定之業者即是稱佛名。稱名必得生。依佛本願故。問曰華嚴天台眞言禪門三論法相諸師各造淨土法門章疏何不依彼等師唯用善導一師乎。答曰彼等諸師各皆雖造淨土章疏而不以淨土爲宗唯以聖道而爲其宗。故不依彼等諸師也。善導和尚偏以淨土而爲宗而不以聖道爲宗。故偏依善導一師也。問曰。淨土祖師其數又多謂弘法寺迦才慈愍三藏等是也。何不依彼等諸師唯用善導一師哉。答曰。此等諸師雖宗淨土未發三昧。善導和尚是三昧發得之人也。於道既有其證故且用之。問曰若依三昧發得者懷感禪師亦是三昧發得之人也。何不用之。答曰善導是師也。懷感是弟子也。故依師而不依弟子也。況師資之釋其相違甚多故不用之。問曰若依師*而不依弟子者道綽禪師者是善導和尚之師也。抑又淨土祖師也何不用之。答曰道綽禪師者雖是師未發三昧故自不知往生得否。問善導曰道綽念佛得往生否。導令辨一莖蓮華置之佛前行道七日不萎悴即得往生。依之七日果然華不萎黃。綽歎其深詣。因請入定觀當得生否。導即入定須臾報曰師當懺三罪方可往生。一者師嘗安佛尊像在檐牖下自處深房。二者驅使策役出家人。三者營造屋宇損傷蟲命。師宜於十方佛前懺第一罪。於四方僧前懺第二罪。於一切衆生前懺第三罪。綽公靜思往咎皆曰不虛。於是洗心悔謝訖而見導。即曰師罪滅矣。後當有白光照燭是師往生之相也（已上新修/往生傳）爰知善導和尚者行發三昧力堪師位。解行非凡將是曉矣。況又時人諺曰佛法東行已來未有禪師盛德矣。絕倫之譽不可得而稱者歟。加之條錄觀經文義之刻頗感靈瑞屢預聖化。既蒙聖冥加然造經科文。擧世而稱證定疏。人貴之如佛經法。即彼疏第四卷奧云敬白一切有緣知識等余既是生死凡夫智慧淺短。然佛敎幽微不敢輒生異解。遂即標心結願請求靈驗方可造心。南無歸命盡虛空遍法界一切三寶釋迦牟尼佛阿彌陀佛觀音勢至彼土諸菩薩大海衆及一切莊嚴相等。某今欲出此觀經要義楷定古今。若稱三世諸佛釋迦佛阿彌陀佛等大悲願意者願於夢中得見如上所願一切境界諸相。於佛像前結願已日別誦阿彌陀經三遍。念阿彌陀佛三萬遍。至心發願。即於當夜見西方空中如上諸相境界悉皆顯現。雜色寶山百重千重。種種光明下照於地地如金色。中有諸佛菩薩或坐或立或語或默或動身手或住不動者。既見此相合掌立觀。量久乃覺。覺已不勝欣喜於即條錄義門。自此已後毎夜夢中常有一僧而來指授玄義科文。既了更不復見。後時脫本竟已。復更至心要期七日日別誦阿彌陀經十遍。念阿彌陀佛三萬遍。初夜後夜觀想彼佛國土莊嚴等相誠心歸命一如上法當夜即見三具磑輪道邊獨轉。忽有一人乘白駱駝來前見勸師當努力決定往生莫作退轉。此界穢惡多苦不勞貪樂。答言大蒙賢者好心視誨。某畢命爲期不敢生於懈慢之心（云云）第二夜見阿彌陀佛身眞金色在七寶樹下金蓮華上坐十僧圍繞亦各坐一寶樹下。佛樹上乃有天衣挂繞。正面向西合掌坐觀。第三夜見兩幢杆極大高顯旛懸五色。道路縱橫人觀無礙。既得此相已即便休止不至七日。上來所有靈相者本心爲物不爲己身。既蒙此相不敢隱藏。謹以申呈義後被聞於末代。願使含靈聞之生信有識覩者西歸。以此功德迴施衆生悉發菩提心慈心相向佛眼相看菩提眷屬作眞善知識同歸淨國共成佛道。此義已請證定竟。一句一字不可加減。欲寫者一如經法應知（已上）
  　靜以善導觀經疏者是西方指南行者目足也。然則西方行人必須珍敬矣。就中毎夜夢中有僧指授玄義。僧者恐是彌陀應現。爾者可謂此疏是彌陀傳說。何況大唐相傳云善導是彌陀化身也。爾者可謂又此文是彌陀直說。既云欲寫者一如經法。此言誠乎。仰討本地者四十八願之法王也。十劫正覺之唱有憑于念佛。俯訪垂迹者專修念佛之導師也。三昧正受之語無疑于往生。本迹雖異化導是一也。於是貧道昔披閱茲典粗識素意。立舍餘行云歸念佛。自其已來至于今日自行化他唯縡念佛。然則希問津者示以西方通津。適尋行者誨以念佛別行。信之者多。不信者尠。當知淨土之敎叩時機而當行運也。念佛之行感水月而得昇降也。而今不圖蒙仰辭謝無地仍今憖集念佛要文。剩述念佛要義。唯顧命旨不顧不敏。是即無慚無愧之甚也。庶幾一經高覽之後埋于壁底莫遺窓前。恐令破法之人墮於惡道也

選擇本願念佛集

　　選擇本願念佛集者。吾祖空和尚因月輪殿下請述也。有四本焉。第一稿本。始章論三經說時者是也。第二刪本。初呈殿下及授光師者是也。第三正本。末後修飾刊行平氏作序者是也。第四廣本。門人增證其文者是也。初後二本不行于世。所傳刻者第二第三耳。按吾祖以建曆辛未十一月自攝回洛。而平氏序乃是月下旬作也。誠知第三本者修飾刊行皆出於祖意是爲正本矣。延應元年有重刻第二本者。跋稱據元本以正錯謬。其意豈非建曆本疑出於門人手而然歟。祖嘗誡廣行其書。烏有當祖在日而門人妄改而恣刻之理耶。且記主特貴禀承釋第二本。而論字句可否則皆以建曆爲證。豈非重修飾耶。然建長以降刊者咸從延應何哉。今欲以建曆本鋟梓行世。本山知恩白譽大和尚。偶聞此擧擊節嘉歎。損貲督刻。刻成藏于本山。又愼重之也。姑識來由於後云 隨喜捐貲助刻名件 洛陽清淨華院超譽和尚 長德山知恩寺玄譽和尚 紫雲山光明寺熏譽和尚 雒陽誓願寺純格和尚

元祿九年丙子正月二十五日
沙門義山募刻
