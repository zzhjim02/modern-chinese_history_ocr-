　　《大正藏》第83卷No.2610

 
　　選擇傳弘決疑鈔
　　凡例
　　一。選擇集決疑鈔舊本別行。今始會之。往古和漢諸師毎著箋釋必各別行。而後世之人割會之。蓋以時移人劣苦於對閱故也。今亦傚之。雖然但於本文熟讀則庶幾能見一編大旨。苟偏喜割會者。恐失文之脈絡。學者知之。
　　一。集文頂格書之。鈔低一字。表尊重祖訓不敢混濫也。
　　一。記主所傳選擇集本無他序及撰號爲正。冏師直牒依之也。但鈔裏書中釋他序者。蓋將建曆印本所載且加註解也耳。非所承之本亦有此序。會本將彼平氏序安於凡例之前。亦以此故也。良榮師不察。混釋他序及撰號者。今所不取也。
　　一。平氏序文諸本不同。文有增減。而於義無違。今則依見行印本所載。
　　一。此鈔記主亟歷刪補。故文有具略。分卷不同。今依再治本卽爲五卷。雖亦割會本集。而不敢增卷册也。
　　一。此鈔有翻刻數本。有古書數本。今以見行刻本對校於古書。乃知非唯多傳寫之誤。更有後人妄所添削。今竝尋討古本。依義刪定。且補所闕。
　　一。對校此鈔及傳通記俱釋一種疏文之處。字句有所全同。有所不同。其不同者蓋有二由。一或鈔之與記具略相讓故然。此處可全仍舊文。不可裁長補短強令混同也。二或傳寫訛謬故然。今以異本鈔記相照依義正之。其同者亦有二由。一或俱釋要義。不可不同。二或鈔記數本互有寫誤。然先輩刻鈔記者。蓋依記之文卒改鈔中字。又依鈔之文卒易記中字。此只強欲令鈔記文字悉同。而不能分曉義之邪正。故輒削其正文却使同寫誤之文也。今竝尋討古本。依義正之。
　　一。鈔中所引藏中經論皆依宋本及高麗本也。今以紫柏册本較之。非無所違。蓋册本頗有寫誤。不可執彼爲正妄改所引。今依義定文或存或改。請見古藏本人爲正之。
　　一。鈔中多引藏外諸書。今以見行鈔本對校於諸書印本。其文或有同者。或有稍異者。更詳其同者。亦鈔有異本而未必悉同。或有異本文正而諸印不正者。因疑。先輩刻此鈔者。一以諸印爲正。妄改鈔所引。而不察諸印非無寫誤。而鈔文還有正也。今竝尋討古本依義正之。又其異者。若有所誤依諸印正之。或諸印不正而鈔文正者存而不改焉。蓋以記主所覽是古而正。今世諸印頗有寫誤故也。請見古本諸書者爲正之。
　　一。此鈔對校諸本。或其義全同而文字頗有增減者。今竝依記主文體正之。
    一。鈔中文字有倒置者俗語難通者一二矣。亦是傳寫錯誤。今依古本依義正之。
　　一。鈔中毎引文竟例云已上。今若前後有所濫仍存之。其不可濫者粗除之以爲會本一體。
　　一。或古本鈔有引證文處印本脫之。而刻本直牒亦引其文也。更校書本直牒。或無其文者也。又或有直牒所牒鈔文只合印鈔而違古本者。更校直牒異本。還有違印鈔而合古本也。因疑。昔刻直牒者校之不悉而妄爲改易也。嘗對閱直牒諸本弗翅文字矛盾亦有其義隨轉者。皆是後人所妄加。且傳寫訛謬耳。非具擇法眼依義定文之人。恐有誣罔冏師也。唯俟達者參校得精覈者。方決其所疑耳。是知不可依印行直牒妄改鈔文也。
　　一。上來雖謂對校異本依義定文。而私心不敢自專。故擧其刪補文人尚可論者。各附之卷後。更俟後賢決其邪正也。其餘正誤雖不少。而於義無違。人不可疑者不遑悉擧。後賢臨文對閱知之。若有所誤賜以教正。余深望焉。


　　選擇傳弘決疑鈔卷第一（并序）
　　沙門良忠述
　　夫宗圓通者稱佛之行廢。遺方域者往生之義乖。雄猛世尊乘時利見。馬鳴大士契道宣聞。尚設西方寄諸群品。況時屬澆季人稀知機。領會之賓千無一二。至如未諧捫象各陳乳色。言無心有。何關眞空。古先梵皇憐斯倒惑。導以淨土之一門。濟以念佛之一行。方今正雜俱生兮選勸正行。助正兼行兮適尚稱名。蓋是法藏比丘於一子地。五劫盡思。十念萌因故也。加之三輩雖異專念彌陀。一念雖微普得大利。法滅霧晴而得度旣實。佛光雲卷而照益不空。三心旣備無行不獲。專修相續畢命爲期。依之潮音偏讃。蹉跎暮華色特秀。濃艷時佛使慶喜弘名號。人持大善信覺辭。十方如來貽金言於六字。孤獨教主付玉章於三明。眞宗之幽遠不可得而稱者歟。昔善導大師降生震旦。高耀皓月。誕敷玄風。咨覆簣於道綽。決絕維於聖僧。袪愆蘊義。織經緯而綴文。改古作今。糺器朴而斵堊。寔知覺王勸化之緗帙迷徒誘引之遺範也。然智證入唐之時。聖教將來之際。超彼遼海渺漫之浪。傳此淨機純熟之州以降。時運未臻經三百歲。爰源空上人誕應和國。志學攀登叡峯。二九隱居黑谷。自爾永離名利便赴菩提。於戲五千三百之恢弘也。卷舒積年。南三北七之著聞也。鑚仰累日。智行稍闌數感靈相。清風朗月何比天機。雖誦三藏以和尚爲師宗。雖諳一代以西方爲歸趣。終以自製念佛集授之於辨阿上人。上人敬承如水傳器。深相器異誓以傳燈。始則遊玉泉而修三觀之舟楫。後則詣吉水而作九品之棟梁。弟子忝稟先師面會之芳談。雖守上人口決之素意。乘戒不急。心行難調最後斷種之歎。造次顛沛未休。談話之次賓客勸云。若不染翰叵納心府。且示一隅。早叩三端。此公特授精靈歸心正法。家雖繼脂兵車之跡。身猶訪艤法船之路。因而有請焉。予羊心易迷。鳩眼難變。庸才之身深慚此請。非文非義。是拙是愚。然而聿順來命憖以書之。號曰選擇傳弘決疑鈔。傳者傳於先師也。弘者弘於遺弟也。決疑者假立賓主粗解疑關。鈔者抽乎衆文題之筆點。是故總言傳弘決疑鈔也。庶幾百世萬代克赴易行。別火界矣屈西剎焉。時也建長六年仲秋上旬。始添露點漸作草篇云爾。

　　選擇本願念佛集。問。此之題額其意如何。答。傳云。於斯題中且有三義。終成一意。一者念佛。二者本願念佛。三者選擇本願念佛也。初言念佛者。萬行隨一念佛也。是當諸師所立念佛之義。未分別正雜助正故。次言本願念佛者。於萬行中分別正雜。於正行中細判助正。其正業者稱名念佛。順彌陀本願故。故止雜行專行念佛。是當今家所立念佛之義後言選擇本願念佛者。於本願義之上更加選擇一義。此是祖師上人依大阿彌陀經而始立此義也。所謂其本願者。自二百一十億諸佛願行之中所選擇之本願也。終成一意者。然今此集中非備存三義。三義相成唯爲一義。謂念佛非直念佛。則是本願念佛也。本願念佛亦非直本願念佛。則是選擇本願念佛也。凡念佛者或觀或稱或總或別。俱是念佛。今恐此濫故言本願念佛也耳。私謂。大師本願祖師選擇。辭異義同（云云）
　　問。本願念佛出在經文。諸師豈不知本願之義耶。答。本願之文雖出經說。而見別故解義非一。謂諸師於念佛諸行中不分明判願非願差。故所立念佛萬行隨一也。綽感二師念佛勝故別立一行。餘行劣故總判萬行。今家獨驗本願誠文。選以念佛立正定業。如是諸師種種異解。豈非見別有立不立。如二教論云。諸經論中往往有斯義。雖然文隨執見隱。義逐機根現而已。譬如天·鬼見別。人鳥明闇。問。文中備有八種選擇。題下選擇可通八義然今何存本願一義耶。答。作者所傳。何強致疑。旣云選擇本願。豈可通餘義耶。但至難者餘七種義本願爲源。擧本攝末耳。
　　南無阿彌陀佛（往生之業念佛爲先）問。始置此字有何要耶。答。傳云。是顯題下念佛及以文中所勸念佛俱是口稱。此乃簡異觀念表知口稱。令易見也。問。題後文前置此等字。有其例耶。答。鸞師讃阿彌陀佛偈如今亦云南無阿彌陀佛。薩遮尼乾子經文首亦云歸命大智海大毘盧遮那佛。正法念經亦云歸命一切諸佛菩薩。其例非一。問。念佛爲先對何後耶。答。言爲先者非云前後。往生行中念佛最要。故云爲先。如彼往生要集中云念佛爲本。故廣本云念佛爲本。

第一聖道淨土二門篇

　　道綽禪師立聖道淨土二門而捨聖道正歸淨土之文。問。此集一部有十六篇。各有生起乎。答。可有生起。且第一門是此宗教相也。而諸宗各先知能詮教相門戶。然後修行所詮出離要路。是故判教半滿淺深。源起自大聖金言也。謂三照五味之喩。兩字八藏之說是也。逮至滅後分別彌盛。印度小乘二十部大乘性相且千也。震旦南三北七義成百家。日本八宗九宗振古傳來。皆判教旨爲先。今集亦復如是。初第一篇是判教之大綱。後十五篇卽起行之綱目。十五篇中初之一篇是觀經疏文。次四篇者無量壽經文。次六篇中。除四修外自餘五段是觀經文。後四篇彌陀經文也。此等次第雖是大任經文前後。而一一篇目非無生起。謂置第二篇者。若知教相可知行相。故次二門明二行也。若知正業可知其由。故明本願。若知本願可知衆機通行。故明三輩。若知其機可知其利。故明利益。若知行利可知行時。故明止住百歲。若知遐代益可知攝取益。故明光明不捨。若知佛三緣可知行者安心。故明三心。若知安心可知作業。故明四修。若知修行可知感果。故明化讃。若知化讃可知釋迦所讃。故明其讃嘆。若知佛讃可知付屬流通。故明其付屬。定散兩門中特付屬佛名。佛名則是多善根故。故次彼付屬明此多善。若知多善可知證誠不虛。故明其證。若知諸佛證誠可知諸佛護念。故明其護念義。若知護念可知慇懃付屬。故明其付屬也。問。篇目次第宜任經文前後。此外何恣存其生起。答。雖依文次而有其由。故第二篇立二行。第九篇立四修。生起分明。自餘諸篇豈無生起。或復大依引文前後。非必一一可有生起。問。禮讃中具明三心五念四修。以爲專修之安心起行作業。又法事讃云。三心五念畢命爲期。正助四修則剎那無間（已上）而今何除五念唯引三心四修。答。第二篇明五種正行。此與五念開合雖異而行相同。故讓彼文不重引歟。問。後十五篇皆導師釋。何唯第一段獨依道綽義。答。聖道淨土名目分明在安樂集。故就明文而引之耳。導師釋中雖有義分而無名目。故不引之。問。此集終云道綽不發三昧故不依之。然今何引用之。答。道綽是善導之師。何言一向不用之。若有少分師資相違且用導師。何全非之。問。二門得名其義如何。答。傳云。從凡至聖名爲聖道。從穢至淨稱曰淨土。俱名門者出入義也。謂出火宅入涅槃故。問。聖淨二門人師義立。難易二道是正論文。故鸞大師就此二道以判教相。況如斯立教約化道始終而所決判也。是故集云。大聖三車招慰且羊鹿之運。權息未達佛訶邪執障無上菩提。縱後回向仍名迂迴。若徑攀大車亦是一途（私云。此擧一代所說難行道也）只恐現居退位。嶮徑遙長。自德未立難可昇進（私云。此明易行道教興之由也）次借難易二道之喩。在五濁世而求不退。是譬難行道。以信佛因緣往生淨土入大乘正定聚。是譬易行道也。旣是一代始終佛教大道。故以此文可爲篇目。況復今所引二門者。彼集立於十二大門。第三大門有四番中第三亦有五番中。其第五文段也。難易二道彼第三門一番所判之法文也。若爾聖道淨土二門重重末科。何捨本取末爲一宗教相。何況鸞師亦存此旨。師資一同。何不以此爲一宗教相乎。答。傳云。難易二道亦爲一宗教相。是以下釋亦引彼文。但所以二門爲篇目者。聖道淨土名言親體。義相猶顯故。私謂。聖道淨土之名諸宗共許不可拒諍。難易之言漸教雖許頓教難定。故以自他共許名言爲今篇目。難易二道本論文幽。謂彼易行但言不退不云往生。是故諸師或屬往生。或屬別益。其義至下當辨。問。二門同顯佛性。何捨一門取一門乎。答。取捨者用否意也。謂用此之時取此捨彼。用彼之時取彼捨此。今任集意對末法機。捨聖道門取淨土門也。故集下云。願生淨土。隨壽長短一形卽至位階不退與此修道一萬劫齊功。諸佛子等何不思量不捨難求易也。
　　文中有二。一明二門出離。二其聖道下望末法機。斥聖道勸淨土。
　　初中有二。
　　先問。次答。
　　安樂集上云問曰一切衆生皆有佛性遠劫以來應値多佛何因至今仍自輪迴生死不出火宅。問。此問何意。答。一切衆生內有佛性外遇諸佛。內外因緣彼此和合。應當作佛。何至于今久在生死。故致此問也。皆有佛性者涅槃經云。一切衆生悉有佛性。如來常住無有變易。又云。凡有心者皆當作佛。應値多佛者。一切衆生雖具佛性。若不値佛者不可顯此理。而衆生無始流轉三道。諸佛無始示現八相。雖人身佛教希有。何不値佛聞法也。若値佛聞法者。云何不顯佛性久久流轉三界六道。大悲滿足之如來·難化能化之諸佛。番番出世。繼踵唱覺。吾等障重未預開化。難問之意深慚愧耳。輪迴生死者。此別指分段生死也。文云輪迴亦云火宅故。言火宅者如法華云。三界無安。猶如火宅。衆苦充滿甚可怖畏。
　　答曰依大乘聖教良由不得二種勝法以排生死是以不出火宅。答曰依大乘聖教等者。問。此答意者爲許一切衆生中有不値佛者。若云許者。生死無始。輪迴已久。而於其中誰無見佛聞法之緣。若不許者。衆生無數種類非一。何妨亦有不値佛者。文云。不得二種勝法。旣云不得。測知應許不値佛者。答。案此答意。旣許應値多佛之問。不反詰故。理極成故。謂生死無始故。衆生雖多一一皆有厭苦之心。佛性內熏。佛出外多。故知衆生皆應値佛。但於値佛有結緣衆。有當機衆。今約無當機現益者以爲不得。總而論之。一切衆生皆應値佛。故妙樂云。衆生無始恒居三道。於中誰無一毫種類。又大師云。卽自思念。我身無際已來共他同時發願。斷惡行菩薩道。他盡不惜身命。行道進位。因圓果熟。證聖者踰於大地微塵。然我等凡夫乃至今日虛然流浪。煩惱惡障轉轉增多福慧微微。若對重昏之臨明鏡也。忽思忖斯事。不勝心驚悲歎者哉（已上）我等昔日發心修行。雖其恒沙宿善妙因。愚惜身命虛受辛苦。得脫無期職而斯由。問。何置能別言云依大乘乎。答。傳云。立二門者偏大乘意。小乘不明淨土。故今爲立二門別云大乘也。有云。小乘不論佛性。今顯佛性之二門故別云大乘也。問。良由已下十二字。文點如何。答。傳云。自死字如次至排不由也。排拂也。有云。自法字如次至得不由也。排開也。訓異意一也。
　　二正望末法斥聖道勸淨土中有三。一斥。二勸。三寄無聖道現證以勸淨土。初中二。一道理。二文證。
　　何者爲二一謂聖道二謂往生淨土其聖道一種今時難證一由去大聖遙遠二由理深解微道理中有二由。一斥時。去聖遙遠是也。謂釋迦去世已經一千五百餘歲。大小聖人皆從滅沒。誰人示津。是故難證。二斥機。理深解微是也。謂人法二空其理甚深。見濁增機其解微劣。何輒得悟。是故難證。如十地經論云。難證有四種。一微難證。非聞慧境界故。二難見難證。非思慧境界故。三離念難證。非世聞修慧境界故。此乃示現三界心心數法分別世間修道智非境界故。四非心地難證。非報生善得修道智境界故。此示現心境界者是心地。是誰境界。實智境界。何非餘境。以出世間無漏法非世間有漏智境界故（略鈔）其聖道門今時難證者。據此等義也。凡佛法修行必量時機。若違時機卽失法利。故安樂集引正法念經云。行者一心求道時。常當觀察時·方便。若不得時無方便。是名爲失。不名利。何者如攢濕木以求火火不可得。非時故。若折乾薪以覓水水不可得。無智故。一由去大聖遙遠者。問。去聖遙遠二門是同。如何偏爲聖道難證之所以乎。答。聖道難行故末法彌難證。淨土易行故末法猶易往。是故滅後遙遠之旨二門雖同。而依時分難證之義其失專在聖道一門也。問。上世未必賢。末代未必愚。至如夫獲白玉於青山得玄珠於赤水。成王豈可不勝於文武乎。遂使隋朝智者破梁光宅。唐代遍學斥陳眞諦。乃至其例不可外求。攝論渡於漢土已來百有餘年。世人皆依別時意文廢西方行。其後善導懷感出世撰疏製論。破之會之。念佛興行于今強盛也。何依時分強論堪不。答。於如來滅後有正像末三時。謂有教行證名正法。有教行無證名像法。有教無行證名末法。末法之中無證明矣。但約三時大分明義。若約大機其證非無而今就多分機宜簡末世時也。但世之理亂人之賢愚。雖暫興行終是陵遲。況出世之理無漏之道。日日衰減觸目皆是也。二由理深解微者。問。聖道理深者。卽以淨土爲屬淺近。若爾念佛卽是終窮之極談他力之妙術也。是佛法中最勝功德。何爲淺近。答。證理之道二空爲先。若依此義聖道甚深。若據濟凡淨土爲深。謂佛願難思濟凡異他。何言淺近。傳云。此有一往再往二義。言一往者。念佛淺行而普攝萬機。故勸念佛。言再往者。念佛深行故普化一切。五逆謗法乘佛願故皆得往生。化其極惡唯佛境界。故玄義云。佛密意弘深教門難曉。三賢十聖弗測所闚。故知此法果分極理。例如般若二空之理以爲第四藏。總持之滅重罪以爲第五藏也。
　　是故大集月藏經云我末法時中億億衆生起行修道未有一人得者。二文證中。我末法時中億億衆生等者。問。起行修道未有一人得者之義。何不亙淨土耶。又彼經無此文。如何。答。此取意文。謂月藏分第九云。於我滅度後五百年中。諸比丘衆猶於我法解脫堅固。後五百年我之正法禪定三昧得住堅固。後五百年於我法中。讀誦多聞得住堅固。後五百年於我法中。多造塔寺得住堅固。後五百年於我法中。鬪諍言議白法隱沒損減堅固（已上）五五百中戒定慧學在於前三。然證聖道不出三學。末法無證其義明焉。淨土出離旣通法滅百歲之時。何云未有一人得者。故次引淨土經證當今利益也。又日藏分第六（護持品）云何者名爲末法世時。謂讀誦人無不依於波羅提木叉道中行。若不坐禪則不能得於三摩提。乃至不得第四之果。乃至不得寂滅三昧。是則名爲末法世時。
　　當今末法現是五濁惡世。當今末法等者。指經云我末法卽釋當今末法。若約此意可屬上文。又爲顯淨土門能化末法機。卽標當今末法。若約此意可屬下文。斯乃釋尊遙鑒未來而記聖道之難證。道綽曲考時代而勸淨土之易往也。若正判文釋上經文。問。法華云。於末法中欲說是經等。唯識義引善見論云。末法之中有懷子法師。國王聞此法師言證聖果。又引律云。末法之中有佛弟子。爾時國王遇一比丘發心受戒證果。比丘亦證聖果。準此等說。末法中有聖道利益。豈非與今文相違乎。答。今約多分。更不遮於末法之中少分亦有聖道利益也。當今末法者。於佛滅後明正像末卽有多說。一云。正法五百年。像法一千年。依月藏分等。二云。正法千年。像法五百年。依悲華經。三云。正像各千年。末法一萬年。如大悲經（群疑論三引之）四云。正像各五百年。如大乘三聚懺悔經等。具如玄記。今以此三時配此土時代卽有七說。且出兩說一法上師等依周異記云。佛當周第五主穆王滿五十一年壬申入滅。若依此說。從彼壬申至道綽入滅唐太宗貞觀十九年乙巳。凡歷一千五百九十四年。然綽公時年八十四遷化計入末法十一年綽公誕生。二費長房依魯春秋云。佛當周第二十主匡王班四年壬子入滅。若依此說。從彼壬子至貞觀十九年。凡歷一千一百九十三年。若依此說。道綽在世猶在像法也。而今天竺聖教中。依月藏經等云正法五百年。震旦書籍中依周異記云壬申入滅說。道綽在世正當末法也。
　　唯有淨土一門可通入路是故大經云若有衆生縱令一生造惡臨命終時十念相續稱我名字若不生者不取正覺二勸淨土中初唯有等者。標淨土易入。次是故下直引文證。所以略道理者。所引文證之中兼有其道理。本願化惡人故。謂今時衆生三學無分無聖道證。淨土不爾。雖無三學乘佛力故猶得出離。如迦才云。若自知有定慧分者。卽於此方修道求無上菩提。若自知無定慧分者。則須修淨土行就淨土中求無上菩提。大經云者。正雖引第十八本願。而兼觀經下品生意。兩經十念同本願故。斯乃約造惡機顯念佛力用也。
　　三又復下寄無現證勸淨土中二。初明聖道出離當時無人。次是以下正明對造惡機苦勵往生。
　　又復一切衆生都不自量若據大乘眞如實相第一義空曾未措心若論小乘修入見諦修道乃至那含羅漢斷五下除五上無問道俗未有其分縱有人天果報皆爲五戒十善能招此報然持得者甚希若論起惡造罪何異暴風駃雨。初文中若據大乘等者。聖道門中有大小乘。其中大乘以證眞如實相妙理而爲所期。然其理甚深措心猶難。況證悟易。眞如實相第一義空者。衆生淨心也。卽上所言佛性異名也。大乘止觀云。此心卽是自性清淨心。又名眞如。亦名佛性。復名法身。又稱如來藏。亦號法界。復名法性。若論小乘修入見諦等者。謂小乘出離經三道四果出三界六道也。言三道者。見道（前三向）修道（前三果後三向）無學道（第四果）言四果者須陀洹果（斷見惑離惡趣）斯陀含果（斷欲六品思來生欲界）阿那含果（盡欲下三品思不還生欲界）阿羅漢果（斷上界七十二品思。生證有餘死入無餘）而今文三道中略無學道。四果中略前二果。故云乃至也。言那含斷五下者。阿那含果斷益欲界之惑。故名斷五下。五下分結者。一身見。二戒禁取見。三疑。四欲貪。五嗔恚也。俱舍二十一云。何緣此五名順下分（問也）此五順益下分界故。謂唯欲界得下分名。此五於彼能爲順益。由後二種不能超欲界。設有能超由前三還下。如守獄率防邏人故（答也）言羅漢除五上者。阿羅漢果斷上界惑。此名除五上。五上分結者。一色貪。二無色貪。三掉擧。四慢。五無明也又論云。如是五種若未斷時。能令有情不超上界。順益上界故名順上分結。無問道俗未有其分者。大小乘證親見今時。若道若俗無其人也。縱有人天等者。問。人天果報非是出要。今何擧之置大小聖道之後釋其難得之相乎。答。人天果報雖非出離。而擧有漏善果猶難。況顯無漏勝道不易也。五戒十善浮囊易破。六欲四州果報難受。當來之報非惡者何。何故毀戒。五濁極增。起惡恒盛。譬如雨脚。造罪猛利。譬如暴風。以是因緣故毀破戒品也。又曾未措心者。解不堪大乘。未有其分者。解不堪小乘。持得者甚希者。解不堪人天。若論已下解今機當體。
　　是以諸佛大慈勸歸淨土縱使一形造惡但能繫意專精常能念佛一切諸障自然消除定得往生何不思量都無去心也。次是以下正勸往生中。縱使一形造惡等者。問。旣是一形造罪凡夫。如何專精但能繫意常能念佛乎。答。凡夫之人由貪嗔以造罪由淨心而念佛。念佛·造罪雖互間雜。而由意樂隨犯隨懺。佛願力故罪障自滅終感佛迎也。問。穢土人天猶以善生。淨土妙處造惡何生。依之韋提夫人已恐有餘愆障不得往。善導大師勸制捨諸惡我亦如是。設雖念佛數起罪惡何得往生。答。上品下生猶許其人善心數退惡法數起。況於中下六品人乎。但至止惡道理者。二門同存此旨矣。然聖道門自除惑障顯實理故。其障難晴。隨教教談。或送三生六十之時劫。若積四生百劫之行業。然今教意本自起惡造罪凡夫。雖知諸惡莫作之理。而數忘數退。深可慚愧。就如是機。彌憑他力本願。就如是機。彌信自身罪惡。常能念佛期臨終暮。現其人前誓願不虛。必坐華臺速生淨土也。問。今文同上所引縱令一生造惡之文。然彼文旣云臨命終時十念相續。則約臨終。今文卽云常能念佛。常言所顯定是平生。前後相違其義何會。答。彼文卽引第十八願。若爾彼文不可必局臨終十念。乃至言中上盡一形無闕平生念佛同收。釋家探願意。約平生行者釋常能念佛也。問。誰知今釋唯明平生。恐迴心已後宣常能念佛。又迴心已前云一形造惡。答。凡夫之習善惡二心交雜不定。前念作惡後念念佛。前念念佛後念作惡。而就道理恐惡勵善。熏習熟利成往業時。惡業漸漸微薄。念佛漸漸增長。一虛一實之道理。終滅惡業生淨土也。但起於罪無過之思。縱令念佛不可往生。是邪見故。故祖師云。信十惡五逆尚得往生。而不犯小罪。惡人猶生。況善人哉（云云）
　　私料簡中大分爲二。一初至疑端分別諸教立宗不同。二諸宗立教下正釋淨土宗二門教相。初中有二。一引餘宗教相。二今此下標今宗教相。
　　私云竊計夫立教多少隨宗不同。且如有相宗立三時教而判一代聖教。所謂有空中是也。如無相宗立二藏教以判一代聖教。所謂菩薩藏聲聞藏是也。如華嚴宗立五教而攝一切佛教。所謂小乘教始教終教頓教圓教是也。如法華宗立四教五味以攝一切佛教。四教者所謂藏通別圓是也。五味者所謂乳酪生熟醍醐是也。如眞言宗立二教而攝一切。所謂顯教密教是也。一引餘宗教相中。有相宗立三時教者以法相宗名有相宗。談空識非無故。三時教者。解深密經中勝義生菩薩領解釋迦說法明於三時。一有教（亦名人空法有教。此攝諸部小乘教）。二空教（亦名人法皆空教。此攝諸部般若教）。三中道教（亦名非有非空教。此攝深密·華嚴·法華等經也）。無相宗立二藏教者。以三論宗名無相宗。談勝義皆空故。二藏在文。卽大小二乘異名也。又嘉祥立三法輪。一根本法輪（華嚴）二枝末法輪（阿含等）三攝末歸本法輪（法華）華嚴宗立五教者。一小乘教。謂諸部小乘經論。二大乘始教。謂深密等經·瑜伽等論。三大乘終教。謂般若經等·起信·寶性論等。四大乘頓教。謂大乘經中頓悟法門。五大乘圓教。此中有二。一別教。二同教。山王院諸家教相集云。東大寺律師云。別教攝華嚴本會。同教攝華嚴末會並法華也。先師明王院云。華嚴·法華各明二教。但華嚴多明別教少明同教。法華多說同教少說別教（云云）法華宗立四教五味者。四教化法。五味化儀也。所謂藏·通等是所說法之深深差別也。乳味等是說四教之五時儀式也。言五味者。一華嚴如乳味（兼別圓二）二阿含如酪味（但三藏）三方等如生蘇味（對藏·通別·圓）四般若如熟蘇味（帶通·別·圓）五法華如醍醐味（純圓）又涅槃如醍醐味（具說四教）眞言宗立二教者。諸家教相集云。慈覺大師依龍猛釋論立二種教。一顯示教。總攝一切顯教法門。二祕密教。總攝一切祕密教法。又演義鈔立顯密二教。彼書者大興善寺源清阿闍梨面授善無畏三藏造。彼阿闍梨者慈覺大師師也（已上）
　　二標今宗教相中。初標二門。次問答宗名今此淨土宗者若依道緯禪師意立二門而攝一切所謂聖道門淨土門是也問曰夫立宗名本在華嚴天台等八宗九宗未聞於淨土之家立其宗名然今號淨土宗有何證據也答曰淨土宗名其證非一元曉遊心安樂道云淨土宗意本爲凡夫兼爲聖人又慈恩西方要決云依此一宗又迦才淨土論云此之一宗竊爲要路其證如此不足疑端。問中八宗等者。本朝所弘限八九宗。是故今弘淨土宗時愚人致此難。故擧而會之。震旦諸宗不限八九。南三北七判教非一。所謂虎丘山笈法師立三教。一頓教（華嚴）二漸教（此亦有三。一有相教。十二年前明三藏見有得道。二無相教。十二年後至法華明見空得道。三雙林常住教。明衆生佛性闡提作佛）三不定教（勝鬘·金光明楞伽·鴦崛經）宗愛法師立三教。一頓教（華嚴）二漸教（四時）三不定教（如前）漸教四時者。一有相教（阿含。十二年前明見有得道也）二無相教（十二年後方等般若）三同歸教（法華）四常住教（涅槃）定林柔次二師及道場觀法師立三教。一頓教（華嚴）二漸教（五時）三不定教（勝鬘經等）漸教五時者。一有相教（如前）二無相教（如前）三褒貶抑揚教（淨名·思益等諸方等）四同歸教（如前）五常住教（如前）已前三師是南三義也。又南北通用三教。一頓教（華嚴）二漸教（此亦有二。一有相教。十二年半字教。二無相教。般若乃至常住）三不定教（勝鬘·金光明等）北地師立五時。一人天教（提謂經等）二無相教（淨名·般若合立）三·四·五（同南方）菩提流支三藏立二教。一半字教（十二年前。是小乘教）二滿字教（十二年後是大乘教）又約衆生根性有異而立一時教也。佛馱三藏學士光統立四宗。一因緣宗（毘曇六因四緣）二假名宗（成實三假）三誑相宗（大品大論不眞宗通教）四常住宗（涅槃·華嚴等常佛佛性本有湛然眞實宗通宗）護身法師開五宗。前四宗如上。五法界宗（華嚴）耆闍法師開六宗。前四宗如上。五眞宗（法華萬善同歸）六圓宗（大集經染淨俱融性海圓普）北地師明二種大乘教。一有相大乘（華嚴·瓔珞·大品等）二無相大乘（楞伽·思益等）北地師非四宗·五宗·六宗二教半滿等教而立一音教也（天台玄第十意）又諸家教相同異集中標二十五家之教相。二正明二門教相中二。一初至諸論是也辨二門相（此釋本文一謂聖道二謂往生淨土文也）二凡此集下偏勸淨土（此釋本文其聖道已下也）初中亦二。一明聖道。二明淨土。聖道中二。一辨大小乘。二凡此下辨大意。
　　但諸宗立教非今正意且就淨土宗略明二門者一者聖道門二者淨土門初聖道門者就此有二一者大乘二者小乘就大乘中雖有顯密權實等不同今此集意唯存顯大及以權大故當歷劫迂迴之行準是思之應存密大及以實大然則今眞言佛心天台華嚴三論法相地論攝論此等八家之意正在此也應知次小乘者總是小乘經律論之中所明聲聞緣覺斷惑證理入聖得果之道也準上思之亦可攝俱舍成實諸部律宗而已。初文中一者大乘二者小乘者。問。問則言皆有佛性。答則申依大乘聖教。故知二門唯局大乘。何擧小乘乎。答。今按集意。此土入聖總名聖道。他力往生則名淨土。何聖道中不攝小乘。況聖道名豈隔小乘。故下文云若論小乘。但皆有佛性者。佛教之中雖有小乘終歸大乘。是故無違。依大乘者。爲立二門偏言大乘。非嫌小乘。謂大乘勝故明淨土。小乘劣故不明淨土。今此集意唯存顯大及以權大者。彼集中非判顯密權實之旨。且據眞言天台意辨彼集說。謂眞言談顯教三劫成佛密教卽身成佛。故菩提心論云。唯眞言法中卽身成佛。故是說三摩地法。於諸教中闕而不書。卽身成佛義云。諸教同云三劫成佛。唯眞言法中卽身成佛（已上）又天台判三權歷劫修行一實速疾頓證。故彼宗云歷劫之說在別通藏。卽成之談元出圓教。眞言以顯屬長。天台以權屬長其義明矣。此乃祖師本兩宗學者故。以本宗教相釋彼集所說耳。問何以得知。彼聖道門唯存顯大權大不存密大實大。凡立二門攝一代時。何除密實不屬聖道乎。又彼若除之。何故下言準之應存而追攝入哉。答。唯存顯大權大等者非謂彼集不攝實密。且以不拒難證之語歷劫之教。爲難證本先擧之耳。準知顯權。彼集意亦應存實密今時難證。故以拒難證語實密。而更言準之應存也。斯乃難證之義顯權偏強。故先擧之。實密雖是非歷劫教。同聖道門故次擧之。只是教之長短異故各別擧之。全非私攝。但唯存者難證之義顯權強故。相從強邊且置唯言也。問。實大密大俱談頓極同明頓證。實是卽身成佛之教。寧屬今時難證之門。答。教談速疾機有堪不。當機速證。結緣經劫。而今時機三學絕心十惡盛身。輒證理者無有是處。至如裹珠送塵劫。忘父迷貧里者。葢是機失非關教難。今難證義亦復如是。言迂迴者卽有二義。一者從小入大名爲迂迴。如常所明。二者歷劫之義不必從小入大之義。望於直道以送劫義皆名迂迴。如無量義經說。不知菩提大直道故。行於險逕多留難故（乃至）於諸衆生大利益故。行大直道無留難故。問。眞言教法隋時未來。道綽所立聖道門中。何攝唐代翻傳眞言乎。答。弘教人師驗法淺深分別教相。設雖未譯何不攝旨。如隋天台立於四教而收衆典。故以後代所譯大日教王。維蠲·廣修決方等部攝。慈覺·智證判一大圓教。今亦如是。二門名目該括大恢。何緣不籠密教之旨。祖師得理以屬聖道。於義何失。準上思之者。準上以眞言等八家攝大乘聖道。今亦擧小乘三宗攝小乘聖道也。故廣本云準大思之。問。凡律宗者廣通大小戒律。智首南山立之。彼等師皆大乘學者。故立圓教盛談大乘。故諸家教相云。律宗恐以大小二乘戒本并諸律法門而爲所依耳（已上）何屬小乘。答。四分十誦爲律宗本。故從其本且屬小乘。不遮梵網等大戒亦通於律宗也。
　　凡此聖道門大意者不論大乘及以小乘於此娑婆世界之中修四乘道得四乘果也四乘者三乘之外加佛乘也。二辨大意中。修四乘道得四乘果者。若依三論及法相者立三乘教。佛與菩薩合爲菩薩。因果別故。三車宗故。若依眞言天台華嚴立四乘故。佛及菩薩各有因果。謂權因果名爲菩薩。若實因果俱名爲佛。如天台云三教佛果屬菩薩界。圓教菩薩卽屬佛界。是祖師本宗天台故。處處釋義多順彼宗也（已上釋本文一謂聖道訖）次往生淨土門者就此有二一者正明往生淨土之教二者傍明往生淨土之教初正明往生淨土之教者謂三經一論是也三經者一無量壽經二觀無量壽經三阿彌陀經也一論者天親往生論是也或指此三經號淨土三部經也問曰三部經名亦有其例乎答曰三部經名其例非一一者法華三部謂無量義經法華經普賢觀經是也二者大日三部謂大日經金剛頂經蘇悉地經是也三者鎭護國家三部謂法華經仁王經金光明經是也四者彌勒三部謂上生經下生經成佛經是也今者唯是彌陀三部故名淨土三部經也彌陀三部者是淨土正依經也次傍明往生淨土之教者華嚴法華隨求尊勝等明諸往生淨土之行之諸經是也又起信論寶性論十住毘婆沙論攝大乘論等明諸往生淨土之行諸論是也。二次往生下明淨土中二。一明正依經。二明傍法經。直辨往生故名爲正依。因明往生故名爲傍依。傍依經論中明往生者。華嚴經云。又放光明名見佛。彼光覺悟命終者。念佛三昧必見佛。命終之後生佛前。（云云）又云。願我臨欲命終時。盡除一切諸障礙。面見彼佛阿彌陀。卽得往生安樂剎。法華云。若有女人聞是經典如說修行。於此命終卽往安樂世界阿彌陀佛所。生蓮華中寶座之上。隨求陀羅尼經云。淨土因行不退轉。決定往生上上品。生生値遇盧遮那佛。世世授受不忘念。尊勝陀羅尼經云。毎日二十一遍誦之。往生阿彌陀佛國。起信論云。若人專念西方極樂世界阿彌陀佛。所修善根迴向願求生彼世界卽得往生。寶性論云。依此諸功德。願於命終時得見彌陀佛無邊功德身。我及餘信者旣見彼佛已。願得離垢眼證無上菩提。十住毘婆沙論文如下所引。攝論云。衆寶界如覺德業我說句義。所生善因此願悉見彌陀。由得淨眼成正覺（已上釋本文二謂往生淨土訖）
　　二凡此集下偏勸淨土中四。一標本文意。二此宗下引例。三淨土宗下正勸歸淨土門。四問曰下因明宗相承。
　　凡此集中立聖道淨土二門意者爲令捨聖道入淨土門也就此有二由二由去大聖遙遠二由理深解微此宗之中立二門者非獨道綽曇鸞天台迦才慈恩等諸師皆有此意且曇鸞法師往生論注云謹案龍樹菩薩十住毘婆沙云菩薩求阿毘跋致有二種道一者難行道二者易行道。二引例中難易二道者。論第四阿惟越致相品云。菩薩有二種。一惟越致。二阿惟越致。阿惟越致相者。等心於衆生不嫉他利養。乃至失身命不說法師過。信樂深妙法。不貪於恭敬。具足此五法是阿惟越致（乃至廣說）具足此五法者如上所說。於阿耨菩提不退轉不懈廢。是名阿惟越致。與此相違名惟越致。此有二種。或敗壞者。或漸漸轉進。敗壞者。若無有志幹好樂下劣法。深著名利養。其心不端直。悋護於他家。不信樂空法。但貴諸言說。是名敗壞相。志幹者。若有人能修集善法除滅惡法。於此事中有力名爲志幹。雖復身若天王光如日月。若不能修集善法除滅惡法者名爲無志幹也。雖復身色醜陋形如餓鬼。能修善除惡乃名有志幹耳。下劣法者。除佛乘已下餘乘比於佛乘小劣不如。故名爲下。其餘惡事亦名爲下。二乘所得於佛爲下耳。但出世間入無餘涅槃。故不名爲惡。是故若人遠離佛乘信樂二乘。是爲樂下法。復次下名惡事。所謂五欲。又斷常等六十二見外道論議。一切世間增長生死。是爲下法。深著名利者。於布施財利供養稱讃事中。深心繫念。善爲方便。不得清淨法味故貪樂此事。心不端直者。其性諂曲喜行欺誑。悋護於他家者。是人隨所入家。見有餘人得利養恭敬讃歎卽生嫉妬。憂愁不悅。心不清淨。計我深故貪著利養。生嫉妬心。嫌恨檀越。不信樂空法者。諸佛三種說空法門。所謂三解脫門。於此空法不信不樂。不以爲貴。心不通達故。但貴諸言說者。但樂言辭不能如說修行。但有口說不能信解諸法得其趣味。是名敗壞相。漸漸轉進者。漸漸精進後得阿惟越致。今可解說。菩薩不得我。亦不得衆生。不分別說法。亦不得菩提。不以相見佛。以此五功德得名大菩薩。成阿惟越致。乃至廣說（已上略鈔）上來諸文十信惟越致菩薩有退者名敗壞。具足不得我等五法。則入初住不退轉位。下易行品名難行道。故易行品初問起曰。是阿惟越致菩薩初事如先說。至阿惟越致地者行諸難行。久乃可得。或墮聲聞辟支佛地。若爾者是大衰患。如助道法中說。若墮聲聞地及辟支佛地。是名菩薩死。則失一切利。若墮於地獄不生如是畏。若墮二乘地則爲大怖畏。墮於地獄中畢竟得至佛。若墮二乘地畢竟遮佛道。是故若諸佛所說有易行疾得至阿惟越致地方便者。願爲說之。答曰。如汝所說是儜弱怯劣無有大心。非是大人志幹之言也。何以故。若人發願欲求阿耨菩提未得阿惟越致。於此中間不惜身命。晝夜精進如救頭燃。如助道中說。菩薩未得至阿惟越致地應常勤精進。猶如救頭燃荷負於重擔爲求菩提故常應勤精進不生懈怠心。行大乘者佛如是說。發願求佛道重於擧三千大千世界。汝言阿惟越致地是法甚難久乃可得。若有易行道疾得至阿惟越致地者。是乃怯弱下劣之言。非是大人志幹之說。汝若必欲聞此方便。今當說之。佛法有無量門。如世間之道有難有易。陸道步行則苦。水道乘船則樂。菩薩道亦如是。或有勤行精進。或有以信方便易行疾至阿惟越致者（已上略鈔）此下偏釋易行相中。先擧善德等十方十佛云。如是諸世尊今現在十方。若人疾欲至不退轉地者。應以恭敬心執持稱名號若菩薩欲於此身得至阿惟越致地成阿耨菩提者。應當念是十方諸佛稱其名號。次下問曰。但聞是十佛名號執持在心。便得不退阿耨菩提。爲更有餘佛餘菩薩名得至阿惟越致耶。答曰。阿彌陀等佛及諸大菩薩稱名一心念亦得不退轉。更有阿彌陀等諸佛。亦應恭敬禮拜稱其名號。今當具說（已上）此下擧無量壽佛世自在王佛等一百餘諸佛云。是諸佛世尊現在十方清淨世界。皆稱名憶念。阿彌陀佛本願如是。若人念我稱名自歸。卽入必定得阿耨菩提。次以三十二行偈廣讃彌陀德。次列毘婆尸等七佛。次擧德勝等十一佛。次總擧三世諸佛。次擧善意等一百四十餘菩薩名號爲易行道。問。彼論中擧善德等一百三十三佛及善意等一百四十餘菩薩名號。以稱其名皆屬易行道。人師何限彌陀以爲易行耶。答。彼彌陀章委於餘章。是故鸞師捨總從別偏就彌陀判易行也。諸教所讃多在彌陀故。深重誓願攝衆生故。故天台·道綽等同約彌陀明易行相。問。彼論易行唯云不退不云往生。云何。答。解易行品相總有三義。一云。準要集意。彼論易行皆是此土得於不退。故諸行勝劣下問往生業中念佛爲最勝。於餘業中亦爲最勝耶。而答初言餘行法中此亦最勝。下引觀佛經六譬及十住論二道。云阿彌陀等佛及諸大菩薩稱名一心念亦得不退轉。明易行者悉於此土直證不退。問。彌陀章云。若人種善根疑卽華不開等。又云。若人命終時得生彼國者卽具無量德。是故我歸命（已上）此約往生。又云。阿彌陀佛本願如是。若人念我稱名自歸卽入必定得阿耨菩提（已上）此指第十八願則應往生。依之鸞師·天台·迦才等師引彌陀章以證往生。若爾何屬此土不退。答。於彌陀章正明此土不退。兼明彼土不退。有兩意故。諸人師等或約此土。或約往生。各據一義互不相違。問。以信方便唯稱佛名。云何直得至不退位。答。諸佛願行利益難思。何稱念力不得必定。例如凡夫以佛願故入於報土。故十住論第三釋願品云。一切去來今佛威神力功德智慧無量深法等無差別。但隨諸佛本願因緣。或有壽命無量。或有見者卽得必定。聞名者亦得必定。女人見者卽成男子身。若聞名者亦轉女身。或有聞名者卽得往生。或有無量光明衆生遇者離諸障蓋。或以光明卽入必定。或以光明滅一切苦惱（已上）準此故知。以本願故稱名之人直得不退。二云。餘佛章是此土不退。彌陀章卽淨土不退。所以知者鸞·綽等師只引一章判往生義故。若存此義。阿彌陀佛本願如是者指第十八願。論言念我稱名者全似稱名往生願故。三云。彌陀餘佛皆悉往生。垢障凡夫以信方便僅稱佛名。云何於此土得阿鞞跋致。故上擧十佛章竟。問更有餘佛菩薩名得至不退。而以偈答阿彌陀等佛及諸大菩薩稱名一心念亦得不退轉。旣以餘佛同於彌陀。彌陀若往生者餘佛豈不爾哉。不可言一種易行分有聖道淨十二門故。問。十佛章偈云。若人疾欲至不退轉地者。應以恭敬心執持稱名號。次長行云。若菩薩欲於此身得至阿惟越致地成阿耨菩提者。應當念是十方諸佛稱其名號（已上）旣言此身。可非往生也。答。言此身者指稱名身。言不退者指淨土果。於其中間何無見佛往生之義。只是文略。此則對前難行彰以此身修淨土行速得往生終成菩提也。如上輩云欲於今世見無量壽佛。問。若言往生得不退者。要集之文云何會耶。答（云云）問。如彌陀易行依本願力。餘佛易行亦依本願。答。十佛章偈云。過去無數劫有佛。號海德。是諸現在佛皆從彼發願。壽命無有量光明照無極。國土甚清淨。聞名定作佛（已上）故知十佛願同彌陀。次上長行云。其佛本願力故。若有他方衆生。於先佛所種諸善根。是佛但以光明觸身卽得無生法忍。若善男子善女人。聞是佛名能信受者卽得不退阿耨菩提。餘九佛事皆亦如是（已上）十佛依願。餘佛難知。問。若皆依願者。論總擧三世諸佛。諸佛因願種種差別。何同有稱名不退願。又若無願者怯弱凡夫不依本願何得不退。答。雖擧三世捨異從同咸屬易行。
　　難行道者謂於五濁之世於無佛時求阿毘跋致爲難。此難乃有多途。粗言五三以示義意。一者外道相善亂菩薩法二者聲聞自利障大慈悲三者無顧惡人破他勝德四者顛倒善果能壞梵行五者唯是自力無他力持如斯等事觸目皆是譬如陸路步行則苦易行道者謂但以信佛因緣願生淨土乘佛願力便得往生彼清淨土佛力住持卽入大乘正定之聚正定卽是阿毘跋致譬如水路乘船則樂（已上）此中難行道者卽是聖道門也易行道者卽是淨土門也難行易行聖道淨土其言雖異其意是同天台迦才同之應知。五濁之世於無佛時者。問。論文不云滅後。釋家何言無佛。答。難行之義滅後強故。探於論意約無佛時出五種難也。故註十疑論云。五義是智者大師探彼論意。略述難行之事（已上）粗言五三者。只是少分也。弘決云。略三五字。慧心決云。少少也。今亦可爾。五種難相者。註十疑意云。前四種難非凡斥小。第五一難卽斥自力大乘行。先師云。五種難中。前四是別。後一是總。謂唯自力無他力故。外道相善亂菩薩法。乃至唯自力故。顛倒善果能壞梵行也。外道相善者。註云。其相似善而實非善。以邪亂正。先師云。佛法雖有四門皆以無相爲所期。外道雖有四見同以有相爲所執。故云相善也。聲聞自利者。二乘專趣自調自度之行。全無大慈大悲之願。此人令衆赴孤調道也。無顧等者。註云。濁世惡人見修道者不能成人之美。反宣破毀之言。顛倒善果者。註云。人天之果非無漏善。暫樂還苦。名爲顛倒。梵行淨行也（已上）自力他力者。自三學力名爲自力。佛本願力名爲他力也。問。聖道修行亦請佛加。淨土欣求行自三業。而偏名意如何。答。聖道行人先行三學。爲成此行而請加力。故屬自力。淨土行人先信佛力。爲順佛願而行念佛。故屬他力也。自強他弱。他強自弱。思之可知。水陸二道譬意自顯也。乘佛願力者。卽指第十八念佛往生願。謂若依難行以至住位名爲不退。若依淨土以處不退名爲正定。二種所至淺深雖異不退義同。故論俱稱阿鞞跋致。是故懷感·迦才·義寂·憬興等師。始入淨土名正定聚。若依此義。下言佛力住持者。還述乘佛願力文耳。或復乘佛願力者指第十八願。佛力住持者指必至定聚願。難行道卽是聖道門者。聖道與難行雖有少參差而其意大同。謂聖道門泛通大小終至聖位。難行道者偏局大乘只至不退。是爲少異。言大同者同是自力。俱此土行皆期涅槃。今約大同。故云意同也。天台迦才同之者。天台十疑全同註文。迦才者淨土論下云。若自知有定慧分者。則於斯方修道求無上菩提。若自知無定慧分者。則須修淨土行就淨土中求無上菩提。故智度論云。行者求阿鞞跋致有二種道。一者難行道。二者易行道。如水陸兩路。此方修道則難。猶如陸路。生淨土修道則易。猶如水路也（已上）
　　又西方要決云仰惟釋迦啓運弘益有緣教闡隨方竝霑法潤親逢聖化道悟三乘福薄因疎勸歸淨土作此業者專念彌陀一切善根迴生彼國彌陀本願誓度娑婆上盡現生一形下至臨終十念俱能決定皆得往生（已上）又同後序云夫以生居像季去聖斯遙道預三乘無方契悟人天兩位躁動不安智博情弘能堪久處若也識癡行淺恐溺幽塗必須遠跡娑婆棲心淨域（已上）此中三乘者卽是聖道門意也淨土者卽是淨土門意也三乘淨土聖道淨土其名雖異其意亦同。釋迦啓運者。感應時運今方開發。故云啓運。福薄因疎者。定慧宿善不深厚者不堪聖道。皆漏聖化。若不乘他力出離期何時。故世尊慈悲勸歸淨土耳。
　　淨土宗學者先須知此旨設雖先學聖道門人若於淨土門有其志者須棄聖道歸於淨土例如彼曇鸞法師捨四論講說一向歸淨土道綽禪師閣涅槃廣業偏弘西方行上古賢哲猶以如此末代愚魯寧不遵之哉。三淨土宗下勸歸淨土中。曇鸞法師者續高僧傳七（義解編）云。釋曇鸞未詳其氏。雁門人。家近五臺山。神跡靈怪逸于民聽。時未志學。便往尋焉。備覿遺蹤心神歡悅便卽出家。內外經籍具陶文理。而於四論佛性彌所窮研。讀大集經因而注解。文言過半便感氣疾。權停筆功周行醫療。行至汾州秦陵故墟。入城東門。上望青霄忽見天門開。六欲階位上下重複歷然齊覩。由斯疾愈欲繼前作。顧而言曰。命惟危脆不定其常。本草諸經具明正治。長年神仙往往間出。心願所指修習斯法。果剋旣已方崇佛教。爲承江南陶隱居。大通中達梁朝。帝請講佛性義。帝極歎。明旦引入大極殿。降階禮接（乃至）鸞尋致書通問。陶答曰。去月耳聞音聲。茲辰眼受文字。將由頂禮。歲積故使眞應來儀。及屆山所接對欣然。便以仙方十卷用酬遠意（乃至）卽辭還魏境。逢中國三藏菩提留支啓曰。佛法中頗有長生不死法勝此土仙經者乎。留支唾地曰。是何言歟。非相比也。此方何處有長生不死法。縱得長年少時不死終更輪迴三有耳。卽以觀經授之曰。此大仙方也。依之修行當得解脫生死也。鸞尋頂受所齎仙方竝火燒之。自行化他流靡弘廣。魏主重之號爲神鸞焉。下勅令住并州大巖寺。晚移住汾州北山石壁玄中寺。時往介山之陰。聚徒蒸業。今號鸞公巖是也。以魏興和四年因疾卒于平遙山寺。春秋六十有七。終日旛華幢蓋高映院宇。香氣蓬勃音聲繁鬧。預登寺者竝同矚之。以事上聞。勅乃葬于汾西秦陵文谷。建塔立碑。對病識緣。名滿魏都。又撰禮淨土十二偈續龍樹偈後。又撰安樂集兩卷等（已上略鈔）安樂集云。曇鸞法師常修淨土。世俗君子呵曰。十方佛國皆爲淨土。獨意注西。豈非偏見生也。法師對曰。吾旣凡夫智慧淺短。未入地位念力須均。如似置草引牛恒須繫心槽櫪。豈得縱放全無所歸。雖復難者紛紛而法師獨決。是以一切道俗但與法師一面相遇者。若未生正信勸令生信。若已生信心者皆勸歸淨土。是故法師臨命終時。寺傍左右道俗皆見旛華映院。盡聞異香。音樂迎接遂往生（已上略鈔）淨土論云。鸞師并州汶水人。魏末高齊之初猶在。神智高遠三國知聞。洞曉衆經獨步人外。梁國天子蕭王恒向北禮曇鸞菩薩。注解天親往生論。裁成兩卷。撰集無量壽經奉讃七言偈百九十五行竝問答一卷。流行於世（已上）言四論者。謂百論·中論·十二門論·智度論。是名四論也。法師是三論宗。故云爾也。道綽禪師者。師并州晋陽人也。前高德大鸞法師三世已下懸孫弟子也。十四出家。宗師經誥。大涅槃部偏所弘傳。講二十四遍。晚事瓚禪師修涉空理。稟服神味彌積歲時。承昔鸞師淨土諸業。則甄簡權實。搜酌經論。會之通衢。布以成化。石壁玄中寺卽齊時曇鸞法師之所立也。中有鸞碑。具陳嘉瑞。毎常嘆詠曇鸞法師智德高遠。自云。相去千里。懸殊尚捨講說修淨土業已見往生。況小子所知所解足爲多將此爲德從大業五年已來。卽捨講說修淨土行。一向專念阿彌陀佛。貞觀已來爲開悟有緣。恒講無量壽觀將二百遍。晋陽大原汶水三縣道俗七歲已上普解念彌陀佛。上精進者用小豆爲數。念彌陀佛得八十石或九十石。中精進者五十石。下精進者三十石二十五石。教諸有緣不向西方涕唾便利。不背西方坐臥。撰安樂集兩卷見行於世。語善導曰。道綽恐不往生。願師入定爲佛得否。善導入定見佛百餘尺（云云）貞觀三年四月八日。鸞於空中告。汝淨土業成。餘報未盡耳。貞觀十九年歲次乙巳四月二十四日。悉與道俗取別。至二十七日。於玄忠寺壽終。時有白雲從西方來。變爲三道白光。於自坊中徹照通過。時年八十有四（自續高僧傳·淨土論·瑞應傳中取意略鈔）問。大師豈不立捨聖道修淨土之義乎。答。爾也。所勸是多。如玄義云隨緣者卽皆蒙解脫。然衆生障重取悟之者難明等。般舟讃云。若待娑婆證法忍。六道恒沙劫未期（乃至）驗此貪嗔火燒苦。不如走入彌陀界等。又瑞應傳云。善導云。修餘行業迂僻難成。唯此觀門定超生死。戒珠傳云。釋道譓問善導云。吾禪定力卽身離三界否。導曰。聖去世時淹久。禪定易濁無漏難顯。雖安心於禪門輒可出牢獄。復問。何行易成。答曰。西方極樂行致像末時甚可易成。釋迦教云。無量壽國易行易修。而人不能修行往生。
　　問曰聖道家諸宗各有師資相承謂如天台宗者慧文南岳天台章安智威慧威玄朗湛然次第相承如眞言宗者大日如來金剛薩埵龍猛龍智金智不空次第相承自餘諸宗亦各有相承血脈而今所言淨土宗有師資相承血脈譜乎答曰如聖道家血脈淨土宗亦有血脈但於淨土一宗諸家不同所謂廬山慧遠法師慈愍三藏道綽善導等是也今且依道綽善導之一家論師資相承血脈者此亦有兩說一者菩提流支三藏慧寵法師道場法師曇鸞法師大海禪師法上法師（已上出安樂集）二者菩提流支三藏曇鸞法師道綽禪師善導禪師懷感法師少康法師（已上出唐宋兩傳）四問曰下明相承中。自餘諸宗者。三論相承者。文殊·馬鳴·龍樹·提婆·清辨·羅什·知淨·吉藏等也。法相相承者。彌勒·阿僧伽（此言無著）世親·護法·戒賢·玄奘·基師·慧沼等也。今依道綽等者。問。何說爲正。答。邪正難定。但先師云。唐宋兩傳似宜。問。道綽所傳不可不會。答。私謂。慧寵·道場·曇鸞三師皆師三藏。然而法門相傳之時前後相付歟。今引二例以爲其證。一云。準佛性論。如彼天竺迦葉·阿難·末田地迦三人。同見釋尊而付法藏三代相承。二云。日本叡山修禪·寂光·慈覺三師。皆稟傳教而座主補任三師前後。今復如此也。
　　選擇傳弘決疑鈔卷第一（終）


　　選擇傳弘決疑鈔卷第二
　　沙門良忠述
　　第二捨雜行歸正行篇
　　善導和尚立正雜二行而捨雜行歸正行之文。
　　問。捨雜行者。爲其雜行不生淨土乎。答。傳云。正雜二行同得往生。雖得同生而雜行弱正行強也。今望下機恐難生故且捨不行。對堪能機非不生也。故所引文同擧正雜。雜若不生何擧二行。
　　文分爲二。一標列。二正釋。初中先標。次列。
　　觀經疏第四云就行立信者然行有二種一者正行二者雜行。標中就行立信者。此有三義。一云。總通正雜二行以立往生信心。故初文云然行有二種。此就二行而立信也。今此集云往生行有二種。一正行二雜行。旣云往生行有二種。得生之信何局正行。但至分別正雜助正及得失者。立信之上探經本意。約隨自機判其得失。不必廣勸隨他之機。今此集云捨雜行歸正行之文亦此意也。此乃觀經所說上六品行卽是雜行。十三定善及下三品卽是正行。今順經文立二行信也。二云。今文意者通釋五種正行立信。不釋雜行立信之相。五正行下皆云一心故。亦不判失故。三云。就行立信者。唯就口稱正定一行以立決定往生信心。所謂文首標正雜者。爲捨雜行取正行也。是故更判得失以令取捨。次正行五種一一皆就親近等義。雖云一心唯助正業以爲其要。更分別助正二業者。爲傍於助業選正業也。是故今文意者餘四正行非本願行。故判屬助業。唯口稱一行獨順佛願。故萬行中唯以念佛爲正業也。當文之意不出此義。故引此文以爲捨雜行之證也。況正雜二行卽專雜二修。而雜修文擧十三失不言立信。今之雜行亦以可然。總雖二行同立信心得往生益。而今唯就念佛勸信。餘行信相置而不論也。今云。凡信有三重。一者正雜二行。同得生故廣信往益。二者五種正行。有其得故信親近益。三者正定念佛。唯信本願決定業益。信心通三前後無爽。次然行下列二行。
　　二正釋中三。一釋正行。二除此下略釋雜行。三若修下判二行得失。初中亦三。一總釋名正行由。二一心下別釋五種正行。三又就下分別助正二業。
　　言正行者專依往生經行行者是名正行何者是也。初釋由中。專依往生經等者。上六品行雖亦是依往生經說。有疎遠等五種失故。非經正意不名專依。五種正行有親近等五種德故專經正意。故名專依。又云。上六品行唯擧行名未明行相。故非專依往生經也。
　　一心專讀誦此觀經彌陀經無量壽經等一心專注思想觀察憶念彼國二報莊嚴若禮卽一心專禮彼佛若口稱卽一心專稱彼佛若讃歎供養卽一心專讃歎供養是名爲正。次別釋五種正行中。文中雖無一二之言。一心之下五義分明。一心專讀誦者示讀誦行。一心之言廣通理事定散起行安心。理一心者心性平等無有差別。指此一理名爲一心。華嚴經云。三界唯一心。心外無別法。事一心中有定散異。定一心者三昧相應都息餘緣名爲一心。玄義分云。想心都息。緣慮竝亡。散一心者雖行散善隨分攝心。以等持分名爲一心。論註云。心心相續無他想間雜。定散一心竝屬起行。安心一心發三心已。心中思定出離要道不假餘法名爲一心。故論註下釋三信已云。是故論主建言我一心。又下文云汝一心正念直來。所云一心卽三心也。又玄義云。一心信樂求願往生。此指誠心名爲一心。故知安心亦名一心。五種正行皆云一心。應是安心。專讀誦等是起行故。況譬說一心旣是安心也。法說一心亦可安心。言讀誦者對文爲讀。諳持爲誦。讀誦行者大經下云。聞是經法歡喜信樂。受持讀誦。如說修行。問。讀誦正行與上上品讀誦大乘同異如何。答。有寬狹異。謂上上行廣通諸經。讀誦正行唯局三經。問。若爾上上備有正雜二行。云何上六品行偏屬雜行。答。從多分故。一心專注等者示觀察行。觀察之行依十三觀。不能具出。問。觀念法門唯明觀佛不論餘觀。答。十三觀中觀佛爲宗。故約本意專明觀佛。然雖明觀佛還觀十三觀。故彼文云。但依觀經十三觀安心必得不疑。一心專禮者示禮拜行。禮拜之行依往生論。一心專稱者示稱名行。稱名之行廣出三經及以諸部。一心專讃歎等者示讃歎行。讃歎行者大經上云。若有衆生聞其光明威神功德。日夜稱說至心不斷。隨意所願得生其國。又淨土論及龍樹論以偈廣讃。言供養者大經下云。懸繒燃燈。散華燒香。以此迴向願生彼國。又般舟經中明四事供。
　　又就此正中復有二種一者一心專念彌陀名號行住坐臥不問時節久近念念不捨者是名正定之業順彼佛願故若依禮誦等卽名爲助業。又就下分別助正中。一者一心等者。總明常念之相。行住坐臥等者。別釋常念之相。謂人威儀雖多不出行住坐臥。各於其中皆有久近。行久近者咫尺往來以之爲近。千里遠行名之曰久。餘住坐臥例行可知。若久若近不忘名號。是名念念不捨者也。問。一食之間尚有間斷。如何一期念念相續。答。此釋行者用心意樂。我等未出三界火宅。今値本願大善名號。實是多生之大慶也。豈不棄衆事常念名號哉。居諸如矢迫我短壽。今生空過出離何時。著脫之思旦暮何忘。凡夫行者雖住此思。而野馬難繫。貪瞋雜起。隨犯隨懺之故實。豈非凡夫之修行。謂其止惡則許念時日。謂其修善亦勸一十萬。誰言初心實無間隔。只是行者用意也已。是名正定等者。廣本云。稱名念佛是彼佛本願行也。故修之者乘彼佛願必得往生。由願不虛故。以念佛爲正定之業。本願之義至下應辨。但正定者法藏菩薩於二百一十億諸佛誓願海中。選定念佛往生之願故云定也。選擇之義亦應候下。依斯等意故以念佛名爲正定之業者也。讀誦等行卽非本願選擇之行。故名爲助。念佛亦是正中之正。禮誦等是正中之助。助正雖異同在彌陀。故爲正也。然而非無勝劣之義（已上）信知。彼佛願中唯明念佛。大願業力引接衆生。百卽百生無一失故。抑昔祖師上人時年四十三。承安五年始歸此文唯修念佛。此文意云。往生業雖多大分爲二種。一者正行。二者雜行。疎阿彌陀佛以爲雜行。親阿彌陀佛以爲正行。其義易解。然後五正行中唯以稱名一行名正定業。其由難辨。其理易迷。是故疏主正憐迷徒以示津云。順彼佛願故。其彼佛願者。卽大經說四十八願。唯以念佛一行誓爲往生行因。爰上人得此文如闇得燈。如渡得船。卽捨本業一向念佛。所謂念佛卽是生因本願之行。餘行非本願行故也。是時求於往生之人如雲而來如巿而集。上人訓以念佛一行。門人併信此勸年尚。所謂大原座主·安居院·白川·先師·長樂寺·西山·竹谷等也。又後禪林寺·毘沙門堂（上人滅後同歸此義）蓮華谷云。諸行非本願。妙香院云。諸行非本願。十九來迎。二十果遂。此等之人同祖師意。許雖諸行非本願行而得往生也。問。今見當文卽有三重。一者雜行。二者助業。三者正業也。然讀誦等四種正行猶成助業爲功。故知。若離念佛不成往業。何況雜行。今何通許正雜往生。答。夫機緣非一業因是多。性習不同執法各異。是故經文隨他之前廣說定散。隨自之日唯明念佛。其一一行皆生淨土經釋分明。何勞苦諍。但其雜行有機猶生。況四正行。四種一一各別行時不得助名。各各得生。卽上文中皆云一心同得正名。卽其義也。而今文中分助正者。專約隨自機立正定業故。不遮雜行亦得往生。故下文云雖可迴向得生。又私釋詞云往生行雖多大分爲二一正行二雜行。本末盡詞。餘流何疑。卽名爲助業者。問。四種助業云何能助念佛正業。答。若念佛者心念口稱常能勇猛唯修念佛。不必兼助。若有行人其性懶惰數怠念佛。則於其時修助勵正。所謂讀誦三經之時。經文專讃念佛功能。是故讀誦勸心令行念佛。又觀察時心緣相好。其相光明遍照十方念佛衆生攝取不捨。乘此觀力除懈怠心進行念佛。又禮拜時若禮彌陀瞻仰尊顏。始自烏瑟終至金臺。莫非彌陀願力所成。倩思願趣唯攝念佛。莊嚴佛身偏爲衆生。速生淨土奉事彼佛。得生祕術專在名號。須救頭燃一心稱念。我宿何罪今懈稱名。如此思時。助發其心能行念佛。讃歎供養助成之義。準上可知。又助正之義隨機不定。或有正業難成辨者更修助業大事方成（云云）
　　二略釋雜行。
　　除此正助二行已外自餘諸善悉名雜行。
    三判二行得失。
　　若修前正助二行心常親近憶念不斷名爲無間也若行後雜行卽心常間斷雖可迴向得生衆名疎雜之行也。私料簡下分明釋之。
　　私料簡中爲四。一明行相。二判得失。三引同餘師。四引禮讃曲示得失。判行相中。先釋正行。次釋雜行。
　　私云就此文有二意一明往生行相二判二行得失初明往生行相者依善導和尚意往生之行。雖多大分爲二。一正行二雜行。初正行者就此有開合二義。初開爲五種後合爲二種。初開爲五種者。一讀誦正行。二觀察正行。三禮拜正行。四稱名正行。五讃歎供養正行也。第一讀誦正行者專讀誦觀經等也。卽文云。一心專讀誦此觀經彌陀經無量壽經等是也。第二觀察正行者專觀察彼國依正二報也。卽文云。一心專注思想觀察憶念彼國二報莊嚴是也。第三禮拜正行者。專禮彌陀也。卽文云若禮卽一心專禮彼佛是也。第四稱名正行者專稱彌陀名號也。卽文云若口稱卽一心專稱彼佛是也第五讃歎供養正行者專讃歎供養彌陀也。卽文云若讃歎供養卽一心專讃歎供養。是名爲正是也若開讃歎與供養而爲二者可名六種正行也。今依合義故云五種次合爲二種者。一者正業二者助業。初正業者以上五種之中第四稱名爲正定之業。卽文云一心專念彌陀名號行住坐臥不問時節久近念念不捨者是名正定之業順彼佛願故是也。次助業者除第四口稱之外以讀誦等四種而爲助業。卽文云若依禮誦等卽名爲助業是也。問曰何故五種之中獨以稱名念佛爲正定業乎。答曰順彼佛願故意云稱名念佛是彼佛本願行也。故修之者乘彼佛願必得往生也。其本願義至下可知次雜行者卽文云除此正助二行已外自餘諸善悉名雜行是也。意云雜行無量不遑具述也但今且翻對五種正行以明五種雜行也。一讀誦雜行。二觀察雜行。三禮拜雜行。四稱名雜行。五讃歎供養雜行也。第一讀誦雜行者。除上觀經等往生淨土經已外。於大小乘顯密諸經受持讀誦。悉名讀誦雜行。第二觀察雜行者。除上極樂依正已外。大小顯密事理觀行皆悉名觀察雜行第三禮拜雜行者。除上禮拜彌陀已外。於一切諸餘佛菩薩等及諸世天等禮拜恭敬。悉名禮拜雜行。第四稱名雜行者。除上稱彌陀名號已外稱自餘一切佛菩薩等及諸世天等名號悉名稱名雜行。第五讃歎供養雜行者。除上彌陀佛已外於一切諸餘佛菩薩等及諸世天等讃歎供養悉名讃歎供養雜行。此外亦有布施持戒等無量之行皆可攝盡雜行之言。初正行中先開爲五行。次合爲二業。開中亦有開合。謂合爲五種。開爲六種。所以開者。讃歎局口業。供養通三業。通局廣略其體別故。所以合者。供時必讃。讃時必供。行法之常。是故合之。
　　次判二行得失者若修前正助二行心常親近憶念不斷名爲無間也。若行後雜行卽心常間斷雖可回向得生衆名疎雜之行卽其文也。案此文意就正雜二行有五番相對。一親疎對。二近遠對。三有間無間對。四不回向回向對。五純雜對也。第一親疎對者先親者修正助二行者於阿彌陀佛甚爲親眤故。疏上文云衆生起行口常稱佛佛卽聞之身常禮敬佛佛卽見之心常念佛佛卽知之衆生憶念佛者佛亦憶念衆生。彼此三業不相捨離故名親緣也。次疎者雜行也。衆生口不稱佛佛卽不聞之身不禮佛佛卽不見之心不念佛佛卽不知之衆生不憶念佛者佛不憶念衆生。彼此三業常相捨離故名疎行也。第二近遠對者先近者修正助二行者於阿彌陀佛甚爲隣近故疏上文云衆生願見佛佛卽應念現在目前故名近緣也次遠者雜行也。衆生不願見佛佛卽不應念不現目前故名遠也。但親近義雖似是一善導之意分而爲二其旨見於疏文故。今所引釋也第三無間有間對者先無間者修正助二行者於彌陀佛憶念不間斷故云名爲無間是也。次有間者修雜行者於阿彌陀佛憶念常間斷故。云心常間斷是也第四不回向回向對者修正助二行者縱令不用別回向自然成往生業故疏上文云今此觀經中十聲稱佛卽有十願十行具足云何具足言南無者卽是歸命亦是發願回向之義言阿彌陀佛者卽是其行以斯義故必得往生（已上）次回向者修雜行者必用回向之時成往生之因若不用回向之時不成往生之因故云雖可回向得生是也第五純雜對者先純者修正助二行者是純極樂之行也次雜者是非純極樂之行通於人天及以三乘亦通於十方淨土故云雜也然者西方行者須捨雜行專修正行也。二判得失中有五番相對。如文。問。得中旣闕不回向純之二義也。失中亦無遠之一義。何成五番。答。天必對地。陽必對陰。陰豈無陽。地豈無天。物皆如此。今之五番例此可知。失中旣出回向。翻此寧無不回向。失中旣出雜行。翻此何無純行乎。又得中旣出近彌陀之行。翻此何無遠彌陀之行乎。故疏上文云。衆生起行等者。問。所言親者對雜行故通正助行。而彼親緣約本願故唯局稱名。寬狹旣異。何引而同。答。寬狹雖異親義齊故且引釋成。況以四行爲助業時。助業皆帶本願親近。故彼此文無相違過也。親近似一等者。如言親近知識等者。親之與近其義相似。又親有近訓。故言似一也。若委論義別。又非無別訓。故分爲二也。謂親者親眤志同。近者隣近門同。故知。娑婆極樂徑路雖遙。衆生及佛彼此三業不相離故。故名爲親。衆生願見佛佛應念卽現如影隨形。是名爲近。故觀經云。無量壽佛化身無數。與觀世音大勢至常來。至此行人之所（大師此文屬稱名益）又有文云。極樂教主彌陀尊。隨順念佛諸衆生。毎日千返來住處。踴躍歡喜無譬喩。淨土所有諸菩薩。大慈大悲哀愍我。日日來至勸往生。是故頂禮諸菩薩（已上）親近二緣至下委釋。雜行有間者。問。設雖雜行若相續者應云無間。設雖正行若懈怠者應云有間。如何。答。今言有間者非機之勤怠。只是行體在彌陀者繫心無間。在餘法者緣佛有間也。正行不用回向者。問。設雖正行不用回向何得往生。答。誰言正行全無回向。若修正行極樂事故。就其行體卽有回向。若修雜行是餘業故。若無別回向得果不一也。故今文云。修雜行者必用回向時成往生因。若不用時不成往業卽其義也。問。準所引文唯稱名具不回向德。何無助業不回向義。答。稱名正行是正業故。願行之義亦分明故。且約念佛而判之耳。四種正行非無此義。行因皆在彌陀淨土而不雜故也。問。心無歸命口唱南無。此亦爲有願而得往生乎。答。不然。意若闕者身口焉成。問。執師子國第一往生。豈非無心而得生乎。答。思業感果佛教所定。本願旣云至心信樂欲生我國。此名南無也。故知。心中歸命彌陀口唱南無則順本願。若無歸命何言至心。彼彌陀魚與其老翁。俱是彌陀引愚衆生耳。第二已下皆知善巧信夢見蓮。是實凡夫心行具足。何言無願。大權化現非凡所測。無謀汲引唯聖能應耳。純雜對者。正助二行偏極樂行不通餘事。故名爲純。雜行不爾非純極樂之行廣感人天等果。故名言雜。總而言之修雜行者其去行違所求所歸。故成一一失。修正行者其去行順所求所歸。故成一一德。謂西方行人以極樂爲所求。以彌陀爲所歸。行彌陀事相順所歸及所求故成親近等德也。又西方行人雖以極樂爲所求。以彌陀爲所歸。若其去行依餘業者相違所歸及所求。故成疎遠等失也。
　　問曰。此純雜義於經論中有其證據乎答曰於大小乘經律論之中立純雜二門其例非一大乘卽於八藏之中而立雜藏當知七藏是純一藏是雜小乘卽於四含之中而立雜含當知三含是純一含是雜律卽立二十犍度以明戒行其中前十九是純後一是雜犍度也論則立八犍度明諸法性相前七犍度是純後一是雜犍度也賢聖集中唐宋兩傳立十科法明高僧行德其中前九是純後一是雜科也乃至大乘義章有五聚法門前四聚是純後一是雜聚也亦非啻顯教密教之中有純雜法謂山家佛法血脈譜云一胎藏界曼陀羅血脈譜一首二金剛界曼陀羅血脈譜一首三雜曼陀羅血脈譜一首前二首是純後一首是雜純雜之例雖多今略擧小分而已當知純雜之義隨法不定因茲今善導和尚意且於淨土行論純雜也亦此純雜名不局內典外典之中其例甚多恐繁不出矣。大乘八藏者。廣本云。安然和尚教時義中引菩薩處胎經云一胎化藏。二中陰藏。三摩訶衍方等藏。四戒律藏。五十住藏。六雜藏。七金剛藏。八佛藏也。四阿含者。一增一阿含。二長阿含。三中阿含。四雜阿含也。律二十犍度者。一受戒犍度。二說戒犍度。三安居犍度。四自恣犍度。五皮革犍度。六衣犍度。七藥犍度。八迦絺那衣犍度。九鳩睒彌犍度。十瞻婆犍度。十一訶責犍度。十二人犍度。十三覆藏犍度。十四遮犍度。十五破僧犍度。十六滅諍犍度。十七尼犍度。十八法犍度。十九房舍犍度。二十雜犍度。八犍度者。一業。二使。三智。四定。五根。六大。七見。八雜。又法寶標目云。阿毘曇八犍度論三十卷。阿毘曇者此云無比法。犍度者此云聚。卽法聚也。此論三十卷分爲八犍度。八部法類不同故。一雜。二結使。三智。四行。五四大。六二十二根。七定。八見。小乘經量部五藏者。廣本云。一修多羅藏。二毘尼藏。三阿毘曇藏。四雜藏。五呪藏也。唐宋兩傳十科者。一譯經。二義解。三習禪。四明律。五護法。六感通。七遺身。八讀誦。九興福。十雜科也。大乘義章五聚者。一教聚。二義聚。三染聚。四淨聚。五雜聚也。外典之中其例甚多者（云云）問。今純雜者全各別法。所引純雜或是位別非必別法。若爾何成其例證乎。答。是且擧純雜詞。非必正例也。
　　但於往生行而分二行不限善導一師若依道綽禪師意者往生之行雖多束而爲二一謂念佛往生二謂萬行往生若依懷感禪師意往生之行雖多束而爲二一謂念佛往生二謂諸行往生（慧心同之）如是三師各立二行攝往生行甚得其旨自餘諸師不然行者應思之。三引餘師中。如是三師各立二行者。安樂集下云。依觀經及餘諸部。所修萬行但能回願莫不皆生。然念佛一門將爲要路。群疑論五云。又修諸行往生西方。雖有聖言經文說少。念佛得往生其教極多。慧心全同感師所立。合爲一義。而加大師言三師也。又廣本先出綽義已釋云。念佛是正萬行是雜。次引感師已釋云。念佛如前諸行是雜。如是三師言異意一。各立二行攝往生行。甚得其旨。最可歸依。餘師不然。行者思擇（已上）言異者大師正行雜行·綽公念佛萬行·感師念佛諸行也。
　　往生禮讃云若能如上念念相續畢命爲期者十卽十生百卽百生。
　　四引禮讃中。專雜二修者。專修卽正行。雜修卽雜行也。問。若言專雜二修卽是正雜二行者。疏中旣立正雜二行分別得失已竟。今至行儀卷。偏就正行中委判專雜也。謂正行中無三心等。具十三失嫌名雜修。有三心等具十三德讃名專修。更不可言雜行卽雜修正行卽專修。故往生要集下云。問。若凡下輩亦得往生。云何近代於彼國土求者千萬得無一二。答。綽和尚云。信心不深若存若亡故。信心不一不決定故。信心不相續餘念間故。此三不相應者不能往生。若具三心不往生者無有是處。導和尚云。若能如上念念相續畢命爲期者。十卽十生。百卽百生。若欲捨專修雜業者。百時希得一二。千時希得三五（已上）廣本中引此文竟云。又綽禪師三信三不亦是專雜二修之義。答中二文爲成一意。師資雷同無差而已（已上）旣以彼師三信三不同二修義。而彼文者唯就正行論信不信。明知。專雜亦正行中所建立也。答。看禮讃文正行卽專修。雜行卽雜修也。卽文云若欲捨專修雜業者。所言欲者行者樂欲。所謂樂欲捨專修雜也。若如所解。有何行者樂欲捨心行具足專修行心行不具雜修。故知。若欲捨專修雜業者。是別解行者欲捨正行修雜行也。上文云不雜餘禮。又云不雜餘業。又云不以餘業來間。指此等行云雜業也。加之觀念門云餘雜業行者。疏四云不同雜散之業。全與今同。又今文云百時希得一二等。若以心行不具足者名雜修者。設雖少分何許往生。故祖師觀經釋云。修雜行往生者。百中一二。千中三五（已上）今文云解行不同專雜有異。是則依所解別論專雜異。更所不言於一行中依心行具不具差別有專雜異。又云二行得失如前已辨。計知。專雜只是行之得失而不關機之善惡也。準斯等解釋。二修卽二行。是以擇瑛小經疏云。善導和尚立有專雜二修。雜修者。謂散漫修諸善業回向莊嚴也。專修者。謂身須專禮阿彌陀佛不禮餘佛。口須專稱阿彌陀佛不彌餘號不誦餘經呪。意須專想阿彌陀佛不修餘觀。若專修者。十卽十生。百卽百生。若雜修者。百中或得一兩人生。千中或得三五人生（已上）此師依今家判專雜二修卽正雜二行也。何致謬解枝本相違。加之今集亦引二修同於二行。何居愚誚賢乎。但至廣本引要集者。彼要集意併擧師資各別解釋。會通得生淨土者少。謂據道綽三不信故往生者少。若據善導修雜行故往生者少。三信正行得往生義亦可準知。非兩師說同故引合也。而廣本中令雷同者。三信與專修心行雖異定生惟同。三不與雜修心行雖異不生是等。故令雷同耳。非言其體一。所以知者。要集問意只問近代欣求行者生不生故。答亦順問而答生不生之義耳。非辨專雜二修與三信三不之同異也。留心思之。問。猶以不明。若言二修卽二行者。上足感師引今二修合胎經執心牢固與執心不牢固也。明此師意偏屬機失。答。不然。正行易行而無失故至心易成卽合執心牢固。雜行難行而多失故至心難成合執心不牢固。是則爲嫌雜勸正強判得失也。總而言之。雜行之中有其二種。一至心行。謂生報土。希得一二之類是也。二不至心亦有二類。一生懈慢。二留生死。此二類俱不屆極樂。以依此義故判萬不一生。是述本文千中無一之意。略不至心言者讓本文也。若消希得一二之文。雜修亦可言生極樂。故一論始終盛申諸行往生之義。具如下引。若能如上等者。慧心云。言如上者指上三心五念四修。祖師云。念念相續畢命爲期者。別指無間長時二修也。問。如上言內備有四修。何故重擧二修。答。再言者志之鄭重也。謂六時救頭燃。十念待畢命。是要中之要。故別標而已。如彼敬禮如是如理師文如是之言雖廣指佛三德。益物勝故別標恩德言如理師。此例非一。
　　何以故無外雜緣得正念故與佛本願得相應故不違教故隨順佛語故。無外雜緣等者。翻下失則得亦十三。而擧其四且出勝耳。第一無外雜緣等者。正行之外是名爲外。雜謂雜行。外卽雜故名爲外雜。所言緣者。謂行教人處之四緣。言行緣者雜行名緣。失正念緣故。言教緣者勸雜行教。言人緣者修雜行人。言處緣者修雜行處。前一雜行卽緣。後三雜行之緣。今正行中無有失正念之四緣。故云無外雜緣得正念故也。或雜緣者造像起塔供佛檀施等諸事善奔波之緣也。故樂天云。作福畏奔波。卽其義也。問。若有行人正雜竝修。爲得。爲失。答。斯猶屬失。闕於無間無餘兩修。猶有亂動之失故也。有人爲求往生。正唱彌陀如來名號。兼誦決定往生眞言。是人雨夜獨行。自高橋落。中巖絕入。良久蘇生云。我正落時思之最後欲修往生行。卽心中思念。可誦眞言。可唱佛名。心有猶預。二行未決。中石而絕。平生之時若專一行豈不行之。今度若死徒歸黃泉（云云）寔有現證哉。第二與佛本願相應者。無量壽經四十八願中。唯明專念名號得生。故行念佛卽是相應彼佛本願也。第三不違教故者。釋迦一代多讃念佛。故行念佛亦復不違釋迦佛教也。第四隨順佛語者。彌陀經中六方諸佛各出舌相證誠念佛往生不虛。故行念佛卽是隨順諸佛實語也。
　　若欲捨專修雜業者百時希得一二千時希得五三何以故乃由雜緣亂動失正念故與佛本願不相應故與教相違故不順佛語故係念不相續故憶想間斷故回願不慇重眞實故貪瞋諸見煩惱來間斷故無有慚愧懺悔心故又不相續念報彼佛恩故心生輕慢雖作業行常與名利相應故人我自覆不親近同行善知識故樂近雜緣自障障他往生正行故。若欲捨專修雜業者等者。雜修之失卽有十三。前之四失翻得可知。第五係念不相續者。若修正行行彌陀故。係念淨境念念相續。今修雜行行餘法故。其念不係極樂境界故云係念不相續也。第六憶想間斷者。若修正行行彌陀故。留想淨境憶想不斷。今修雜行行餘法故。其想間斷不想極樂故云憶想間斷也。問。五六何異。答。言係念者專制餘緣住心淨境。言憶想者一住境已。念念起行相續不忘。取淨境相。此乃於一行中初名係念。後名憶想。如經說言。汝當係念諦觀彼國。又云。係念一處想於西方。又係念者欣求之心。言憶想者起行之心。第七回願不慇重者。若修正行行體自親彌陀事故。心行專一回向發願亦慇重也。今修雜行行體自疎非極樂故。業果參差。回向發願亦不眞實。例如隨願往生經云十方淨土實無差別。令諸衆生專心有在。第八煩惱來間者。若修正行貪瞋諸見不來間斷。今修雜行煩惱來間。問。貪瞋等起不起不必依行正雜。若有善心者設雖行餘業煩惱可微薄。若無道心者亦雖行念佛。惑豈不來間。答。會有二義。一云。依觀佛經六譬之意。念佛不爲煩惱所染。是故二人雖同起惑。染與不染豈無得失。二云。今言貪瞋者卽煩惱濁也。言諸見者是見濁也。俱舍云。煩惱濁損在家善。見濁損出家善（已上）在家善者。造像寫經供佛檀施等也。而末世俗人貪著財寶不行斯等事善。出家善者。四諦十六行相觀法等也。而惡世比丘邪見盛起觀心不當正理。今乃驗諸雜行不出事理二善。將住理觀諸見競起。欲修事善貪瞋由生。至念佛者不須財寶貪瞋不故起。不用觀法諸見無故發。故樂天云。予年七十二不復事吟哦。看經費眼力。作福畏奔波。何以度心眼。一聲阿彌陀。行也阿彌陀。坐也阿彌陀。縱饒忙似鑚不廢阿彌陀。日暮而途遠。吾生已蹉跎。普勸法界衆。同念阿彌陀。達人可冷笑。多却阿彌陀。達人作恁麼。不達又如何。旦暮清淨心但念阿彌陀。第九無有慚愧者。修雜行時煩惱雖起。行中起惑微細難辨。不知其過無懺悔心。此乃鉤鎖上失有此失也。又若修正行常修慚愧。故安樂集云。一念旣爾。況修常念卽恒懺悔人。般舟讃云。念念稱名常懺悔。今修雜行卽不如是。又惡取空者無懺悔心。此過起自緣理心故且屬行失也。先師云。十三失者容有說也。非謂一一雜行必具十三失也（云云）第十不相續念報佛恩者。若修正行時機相應利益遍故。正順佛意名眞報恩。故經說云。自信教人信。難中轉更難。大悲傳普化。眞成報佛恩（已上）教益異他。報恩有在。譬如文王代好文之子令喜父心也。今修雜行非教益普。故不名眞報佛恩也。第十一心生輕慢名利相應者。若修正行信知自身罪惡凡夫。偏憑佛故不生輕慢。遠離名利。今修雜行。或念身有戒定慧學。或起貴己等佛見故。若生慢擧。若起名利。問。正行者何都無名利。答。正行行人起名利者卽是機失不關行失。第十二人我自覆等者。若修正行知自機故不生貢高親近知識。今修雜行念有三學。心懷高慢不求知識也。第十三樂近雜緣等者。若修正行離雜緣故不障正行。今修雜行近雜緣故妨礙正行。若正行者離俗務故不障往生行。若雜行者樂近世緣。故障往生行也。
　　何以故余比日自見聞諸方道俗解行不同專雜有異但使專意作者十卽十生修雜不至心者千中無一此二行得失如前已辨仰願一切往生人等善自思量已能今身願生彼國者行住坐臥必須勵心剋己晝夜莫廢畢命爲期上在一形似如少苦前念命終後念卽生彼國長時永劫常受無爲法樂乃至成佛不經生死豈非快哉應知私云見此文彌須捨雜修專豈捨百卽百生專修正行而堅執千中無一雜修雜行乎行者能思量之。何以故余比日等者。上已釋專雜得失訖爲出現證更作此問。謂今師在世求淨土者中。見近聞遠解行非一。若讀華嚴者卽行法界。若解涅槃者卽行佛性。諸餘解行亦復如是。若解淨教者卽專修正行。依此異故二修有殊。而於其中專修皆生雜修難生。依此現證判其得失也。雜修不至心者千中無一者。問。上文旣於雜修許於一二三五之往生也。今云無一。非相違乎。答。如此與奪釋義法也。所謂上文廣擧堪不堪機。故與云三五。此文卽約於多分機。故奪云無一。此乃餘行不堪者多故。爲使人不行餘法而作奪釋也。旣云不至心。如何成相違。問。不至心之者正行亦不生。何以此義偏屬難失。答。餘行難成故信心亦難起。是故不至心卽成行失也。念佛易行故信心亦易起。故行念佛時多分至心也。不遮亦有念佛者中少分不具至心。只是約多分機耳。問。上六品明諸行往生。此文何故強嫌雜行。答。上六品約隨他之機。今此文約隨自之機。故不相違。問。有云。群疑論云。雜修之者爲執心不牢固之人。故生懈慢國也（已上）爰知。雜行之者唯生懈慢不生報土。然諸經說生極樂者。以生懈慢名極樂也。同一處故。此義如何。答。雜行之機自有二類。一謂至心卽生報土。如觀經上六品是也。說具三心故。三輩皆有至心文故。異譯經中說中輩云至誠忠信故（此經三輩不說念佛）二不至心。謂生懈慢群疑論六云。又菩薩處胎經說。衆生作西方業多分不得生於西方生於懈慢國中者。此非是專修西方之業至心發願之人。以行業不專發願不至不當本願。故不來迎。佛若來迎卽是西方淨土業成。豈容佛迎而生懈慢國也（已上）今案此文。極樂懈慢不同非一。一至心不至心（如上）二來迎不來迎。謂經上六品皆有來迎。懈慢無來迎。如上所引。三二土遠近。謂小經云過十萬億。胎經云西方去此閻浮提十二億那由他有懈慢界。故十因云。亦於道中且有化城。謂懈慢國。四二土名別。謂極樂懈慢得名旣別。何言一處。凡案道理。若爲懈慢名化土攝極樂內。若爾唯報之義便可破壞。若爲懈慢名報土攝極樂內。若爾還成雜行卽生報土。進退有難。義何得成。上在一形似如少苦等者。初心未練修行是苦。後心熏習不憚苦勞。故云似如。一劫之中所飮母乳多於四大海水。一劫之中所積身骨如似毘富羅山。如是遠劫已來徒受生死大苦。至於今日猶作凡夫之身。一生空暮再會何日。豈不抛萬事而救頭燃乎。故慧心云。我等未曾修道故。徒經無邊劫。今若不勤修未來亦可然。如是無量生死之中得人身甚難。縱得人身具諸根亦難。縱具諸根遇佛教亦難。縱遇佛教生信心亦難。而今適具此等緣。當知應離苦海往生淨土只在今生。而我等頭戴霜雪。心染俗塵。一生雖盡希望不盡。遂辭白日下獨入黃泉底之時。墮多百踰繕那烔然猛火中。雖呼天扣地更有何益乎。願諸行者疾生厭離心。速隨出要路。莫入寶山空手而歸。又云。行人不能恒時勇進。或心蒙昧。或心退屈。爾時應寄種種勝事勸勵自心。或以三途苦果比淨土功德應作是念。我已惡道經多劫。無利勤苦尚能超。修行少行得菩提大利不應生退屈。或緣往生淨土衆生應作是念。十方世界諸有情念念往生安樂國。彼旣丈夫。我亦爾。不應自輕生退屈（已上）無量壽經云。雖一世勤苦須臾之間。後生無量壽佛國快樂無極。長與道德合明。永拔生死根本無復貪恚愚癡苦惱之患。欲壽一劫百劫千萬憶劫。自在隨意皆可得之。無爲自然次於泥洹之道。
　　第三念佛往生本願篇
　　彌陀如來不以餘行爲往生本願唯以念佛爲往生本願之文。此篇意者明彌陀佛四十八願不以餘定散行爲生因本願。唯以稱名念佛爲生因本願也。問。若言餘行非本願者違理背文。言違理者。菩薩發願皆自平等慈悲而起。然諸衆生樂欲不同。執行各異。何故法藏不以諸行亦爲往生本願。但以念佛爲生因願。若願一行則忘衆機。以此義故生因之願廣通定散念佛諸行。言背文者。第十九願云修諸功德。第二十願云植諸德本。雜想觀經云然彼如來宿願力故有憶想者必得成就。疏云直是彌陀願重致使想者皆成。般舟讃云。或想或觀除罪障。皆是彌陀本願力。玄義云。逢遇小緣授其小戒回願往生。以佛願力卽得生也。又云。正由託佛願致使五乘齊入。此等經釋豈非餘行亦爲本願乎。加之觀念法門釋攝生緣。引第十八·十九·二十之三箇願。明知。三願皆生因願。答。諸佛果德雖是平等。而因行時各依意樂局分發願千差萬別。故名別願。謂如藥師·彌陀等願。各願一途。若言唯願念佛一行不願諸行卽不平等者藥師無往生願。彌陀無除病願。豈言是不平等願乎。況今集言法藏比丘被催平等慈悲。普爲攝於一切唯以稱名念佛一行爲其本願。是則各別發願之上立平等理也。加之念佛·諸行相對具有勝劣難易二義。捨劣取勝。捨難取易。願意最巧。攝萬機義何不成立。問。此義似巧猶未極成。所以然者。誰言但立諸行往生願而不立念佛往生本願。攝機遍故。先願念佛。又對機意樂更可願餘行。若如此者卽能相應平等慈悲。攝機彌遍。此義如何。答。不願餘行卽有二由。一云。佛若竝願念佛·諸行。人見願文難取一行。例如彼隨願經云娑婆世界人多貪濁信正者少習邪者多。不信正法。不能專一。心亂無志十方淨土實無差別。令諸衆生專心有在。是故讃歎彼國土耳。諸往生者悉隨彼願無不獲果（已上）彼約所求。今約去行。其義雖異嫌於心亂勸於專一其意惟同。是故法藏但願念佛不願餘行有何妨耶。二云。四十八願皆是選擇。其中發第十八願時。唯選取念佛選捨餘行畢。何亦一類願中取已捨行還立本願。故疏四云。一心專念彌陀名號。行住坐臥不問時節久近。念念不捨者是名正定之業。順彼佛願故。又云。然望佛願意者唯勸正念稱名。往生義疾不同雜散之業。又云。望佛本願意在衆生一向專稱彌陀佛名。法事讃云。弘誓多門四十八。偏標念佛最爲親（已上）此等解釋明示四十八願之中生因之願唯局念佛也。但至十九·二十願者全非生因。第十九者是來迎願。第二十者是果遂願。故彼文中或言現前或言果遂不云若不生者。不可儡同第十八願正誓生因。修諸功德者來迎所由。擧修善相。植諸德本者果遂所由。擧其宿善。十九願意者來迎引接以爲願體。而擧諸善爲顯所迎修善之人。故修善言爲來迎由出來而已。二十願意者宿善果遂以爲願體。而擧衆善爲顯所果遂者善本。故德本言。爲果遂由出來而已。故植諸德本者語其本善。不果遂者者明遂往生。卽以過現·現未二門可述願意。過現門者。過去世中植衆德本。現在世中至心回向。第三生時方得往生。現未門者。現在世中植衆德本。未來世中至心回向。第三生時方得往生。三生往生就勝爲言。亦可有通四生已後。德本有淺深。至心有遲速故也。又一義云。本願利益可限三生。例如普賢行者極大遲者不出三生。又如華嚴三生成道。況二箇願若皆諸行生因本願。豈不招繁重之失耶。先師云。諸佛大悲當機頓化。結緣遠護。結緣之後如影隨形。生生世世大悲覆護。由護念力故。促無窮生死。不久出生死卽入淨土也。譬如呑鉤之魚在水不久。第二十願卽此意也。御廟·大谷·蓮華谷·前後安居院·毘沙門堂·妙香院。皆同立非順次往生願（云云）次宿願力故及或想或觀等者。此有二義。一云。由總願力故令成行。看觀念法門。由三念願力成見佛三昧。彼文云。言三力者卽如般舟經云。一者以大誓願力加念。故得見佛。二者以三昧定力加念。故得見佛。三者以本功德力加念。故得見佛。已下見佛緣中例同此義。故名見佛三昧增上緣。又云。瑠璃地下一切寶幢地上衆寶室內莊嚴等。專心注意亦同上夫人得見（乃至）何以故。乃由彌陀佛三昧力外加故得見佛。故名見佛淨土三昧增上緣。又云。如觀音勢至普雜等觀（乃至）亦是彌陀三力外加。故得見佛（已上）明知。見佛見土必由三力。三力之中大誓願力唯是諸佛通總之願也。所以知者。本經云。欲見何方佛卽得見。何以故。持佛力·三昧力·本功德力。用是三事故得見。又觀念門引月燈經云。念佛相好及德行（乃至）能見千億諸如來。亦遇無量恒沙佛。又引文殊般若云。諸佛同體大悲。念力加備令見（已上）旣通諸佛。豈非總願。問。觀成見佛遂生淨土。生淨土者必託別願。若言得生託別願者。見佛亦可由別願力。答。見佛由總願。見佛緣中廣引諸佛通總三力不引別願故。得生由別願。至攝生緣正引彌陀四十八願述得生義故。例如群疑論云。說佛地經時佛在他受用淨土。諸聲聞等見彼淨土聞佛地經。此由如來不思議力。彼是一時化緣令暫得見。今此是不可思議本願力令亦得生。此有何過也（已上）爰知。得生難故必託別願強緣。見佛易故。或由神力。或由總願。有何妨哉。二云。由攝凡夫本願力故亦令成行。非是親託生因本願。此乃凡心狹小。聖境寬廣。假使注想凝觀恐行難成。而彌陀尊本發攝凡夫深重誓願能加被故。致使想者皆成就也。定觀旣爾。餘散亦然。故群疑論明地前五乘由本願力生報土竟云。如觀經第九觀云。阿彌陀佛眞色身高六十萬億那由他恒沙由旬八萬四千相好。唯是他受用身佛。非是地前所能觀見。下文言然彼如來宿願力故有憶想者必得成就。故知。乘宿願力觀見受用之身。亦乘宿願之力生受用土（已上）經雖似限定善觀成。釋廣證成五乘往生。明知。經言宿願力者指攝機願。非是生因。若彼宿願卽生因願。六八願中何是聲聞生因願乎。何是菩薩生因願乎。若言指第二十願者。觀念法門定判攝取凡夫本願。何況四十八願願願其意不同。攝五乘之本願各不混亂。何獨第二十願雜攝凡聖。又玄義二文·般舟讃等皆述由乘攝凡夫願凡夫生相。是非言如念佛行體卽生因願。祖師傳云。若人問諸行皆本願行乎。應答而言。不爾。若人問諸行往生之時皆乘本願乎。應答而言。唯然。故處處釋述乘願邊非明行體也。觀念法門引二十願者是約過現門。同上二願順次攝生故。故所引文中闕植諸德本之文也。問。若言不說若不生者故非生因願者。何故莊嚴經願諸行下置無不得生之言。且寶積經有若不生者之言。明知。果遂卽得生義也。又言諸行皆由本願力故成淨土業亦生淨土者。萬行皆應生因本願。何唯以念佛獨名本願行。答。莊嚴·寶積二經不分直生·果遂。只約得生邊言無不得生。亦言若不生者。翻譯不正。不足爲難。凡彌陀本願異譯雖多。諸師悉皆用康僧鎧以爲指南。非啻本願數滿與觀經·智論合。亦指灼直生·果遂更差別念佛諸行。何以餘譯難此譯乎。例如法華記云正妙二本同一梵文乍可信羅什而侵法護。次諸行亦由本願力生淨土者。只是所牽於攝機本願耳。非乘選行生因之願。是故業行難成往生不易。不如念佛行體卽本願故十卽十生百卽百生。和尚判以爲正定之業。感師讃以立生勝之名。是生因願唯限念佛不通餘行故也。莫謂願力隨分相加令成淨業故餘行亦是生因本願。凡生淨土總有三類。一斷證機。自淨其心。能生淨土。二諸行機。乘攝機願成業往生。三念佛機。乘生因願業成往生。斯三品如次是機上中下。初機自證二空妙理以感眞智所變淨土。故不假他佛本願勝緣。次機進未斷人法二執。退未乘生因本願。彼佛卽有攝凡夫願垂加念故。被攝彼願卽得往生。後機最劣。若不乘於生因本願。行業往生俱難成就。必由念佛方得往生也。故知。諸餘之行雖乘本願非本願行。何處解釋明諸行亦是本願行。但至所難文者。只明乘攝機願。不關行體。問。縱令有攝凡願。佛若不願生因。凡夫劣善何生報土。答。所難意趣暗以難測。若欲難所修善根者。一切功德眞善妙有尚達佛果。況生淨土有何所妨。故經說云。三世諸佛淨業正因。群疑論云。有所得心通於三性。善·不善業咸能感報。今三福等悉是善業。經言。是三世諸佛善業正因。旣是善業。寧容不感淨土之報（已上）若欲難能修凡夫者。彼佛旣有攝凡夫願五乘俱攝。故玄義難垢障凡夫云何得入。而答正由託佛願五乘齊入。群疑論難地前凡夫云何得入。而答由託如來本願勝力。此等皆明由攝凡夫願凡夫生相也。
　　無量壽經上云設我得佛十方衆生至心信樂欲生我國乃至十念若不生者不取正覺。設我得佛十方衆生等者。此願生因。謂三心具足稱名念佛若不成生因者。誓願不成佛也。祖師觀經釋云。至心者至誠心也。信樂者深心也。欲生我國者回向發願心也（已上）乃至十念者正願行體。卽稱南無阿彌陀佛也。仰看願文淚浮雙眼。萬劫希聞。今始奉値。詣彼寶剎今幾曉夕。
　　觀念法門引上文云若我成佛十方衆生願生我國稱我名字下至十聲乘我願力若不生者不取正覺往生禮讃同引上文云若我成佛十方衆生稱我名號下至十聲若不生者不取正覺彼佛今現存世成佛當知本誓重願不虛衆生稱念必得往生。問。何故觀念門略至心信樂。禮讃引文三心都無。答。讓經略之。無別由歟。又願生我國言自含三心義。彼佛已下文總有三心義。又稱我名號等二句有願行具足之義三心自籠。故讓下文省略之也。又乃至十念文有觀稱異義。故簡異觀念別云十聲也。至心信樂文不可有異義。故略不引之。問誓·願意何。答。憬興云。汎言願者卽悕求義。設我得佛等。又言誓者卽邀制義。不取正覺是也。諸願若不滿終不成佛故。假使願不滿而得成者。誓終不取故。諸餘諸願皆有此二。應如理思。大賢古迹下云（述不生自要戒）雖發大願若不要心。串習之惡難可棄之。傾貝酌海。潤羽灑林。獲珠感帝之至。莫不由於誓願。是故制立要契之戒。
　　私云一切諸佛各有總別二種之願總者四弘誓願是也別者如釋迦五百大願藥師十二上願等是也今此四十八願者是彌陀別願也問曰彌陀如來於何時何佛所而發此願乎答曰壽經云佛告阿難乃往過去久遠無量不可思議無央數劫錠光如來興出於世教化度脫無量衆生皆令得道乃取滅度次有如來名曰光遠（乃至）次名處世如此諸佛（五十三佛也）皆悉已過爾時次有佛名世自在王如來時有國王聞佛說法心懷悅豫尋發無上正眞道意棄國捐王行作沙門號曰法藏高才勇哲與世超異詣世自在王如來所（乃至）於是世自在王佛卽爲廣說二百一十億諸佛剎土天人之善惡國土之麁妙應其心願悉現與之時彼比丘聞佛所說嚴淨國土皆悉覩見超發無上殊勝之願其心寂靜志無所著一切世間無能及者具足五劫思惟攝取莊嚴佛國清淨之行阿難白佛彼佛國土壽量幾何佛言其佛壽命四十二劫時法藏比丘攝取二百一十億諸佛妙土清淨之行（已上）又大阿彌陀經云其佛卽選擇二百一十億佛國土中諸天人民之善惡國土之好醜爲選擇心中所欲願樓夷亙羅佛（此云世自在王佛）說經畢曇摩迦（此云法藏）便一其心卽得天眼徹視悉自見二百一十億諸佛國土中諸天人民之善惡國土之好醜卽選擇心中所願便結得是二十四願經（平等覺經亦復同之）天人善惡國土麁妙者。淨影云。天人善惡汎說一切諸土之因。國土粗妙汎宣一切諸土之果。粗猶麁也。說惡說麁令其捨遠。說善說妙使其修習。憬興同之。義寂云。卽爲廣說二百一十億諸佛剎土者。應其器量廣說諸剎。此卽通說受用·變化·及淨·穢土。以穢土中有天人別。淨土之中有麁妙異。麁卽變化。妙卽受用（已上）具足五劫等者。問。爲發願時。爲修行時。答。發願時節。所以知者。經云具足五劫思惟攝取莊嚴佛國清淨之行。又次下云我已攝取莊嚴佛土清淨之行。案此等意。指願名行。謂彼菩薩五劫之間攝取諸佛淨土行已。詣彼佛前述已攝取淨土之行。而佛聽許令說所行。時彼比丘重白佛言。唯願聽察。如我所願當具說之。卽說四十八大誓願。故知。清淨之行者卽是發願。此乃因位。若願若行。一切所作說名爲行。非行願別論意而已。例如十度行中有願波羅蜜也。又淨影云。言所行者彰彼如來本昔所修無量行願（已上）此師分一經文以爲三門。一是所行。二是所成。三是所攝。所謂所行者指因位願行。其例非一。不可述盡。義寂法師述今義意大合經說。故彼記云。經具足五劫思惟攝取至其佛壽命四十二劫。述曰。此卽思惟成就其願。又云。經時法藏比丘至我已攝取莊嚴淨土清淨之行。述曰。此下第四如所思惟對佛宣願。又云。經比丘白佛至當具說之。述曰。此下第三對佛正宣。於中先請聽察。後正宣願。此卽請也（已上）加之悲華經說念王見寶藏佛所現諸佛國土已云。聖王白佛言。我今還城。於間靜處專心思惟當作誓願。如我所見國土相貌離五濁惡。願求清淨莊嚴世界。大莊嚴經云。卽時會中頭面禮足辭佛而退。往一靜處。獨坐思惟。修習功德。莊嚴佛剎。發大誓願。經於五劫（已上）但淨影·法位·憬興等師判修行時。恐不順經。
　　此中選擇者卽是取捨義也謂於二百一十億諸佛淨土之中捨人天之惡而取人天之善捨國土之醜而取國土之好也大阿彌陀經選擇義如是雙卷經意亦有選擇義謂云攝取二百一十億諸佛妙土清淨之行是也選擇與攝取其言雖異其意是同然則捨不清淨行而取清淨之行也上天人之善惡國土之麁妙其義亦然準是應知。謂於二百一十億諸佛淨土中等者。有師雖立唯淨土義。義寂·憬興及今集意判通淨穢。是故應言諸佛剎土。而今文唯言淨土中。取淨爲要故。若不爾者執筆者謬耳。問。所現淨土爲通報化。答。準義寂釋卽通報化。如上已引。問。夫人所見光臺諸土旣無穢土。法藏菩薩何見淨穢。答。興云。機欲旣異聖應非一（已上）機欲異者。彼先厭穢願生淨土。是故釋迦唯現淨土。此請他願欲爲自誓。是故饒王廣現淨穢也。捨不清淨行取清淨行者。以穢土行名不清淨。以淨土行名爲清淨。問。今所引之五箇願中。前四種願捨穢取淨其義揭焉。第十八願捨於萬行偏取念佛可非捨不清淨行。何。答。準大品等淨土行。多捨穢取淨。約此大旨言捨不清淨。取清淨行。不遮亦於淨土行中意樂不同故。或捨難取易。捨劣取勝。是故法藏比丘選捨諸行選取念佛。一一諸願隨應例知。問。四十八願名選擇願證據如何。答。此有二證。一大阿彌陀經（如集所引）二智度論云。觀十方清淨世界而自莊嚴其國如阿彌陀佛。先世時作法藏比丘。佛將導遍至十方示清淨國。令選擇淨妙之國。以自莊嚴其國（已上）前是祖師勘文。後卽先師所勘也。先師云。然師入滅之後。弟子自勘得此文。上人料簡符合龍樹聖意。彌信所解之深。以致渴仰之誠耳。又選擇念佛行不局彌陀一佛。亦諸佛同選擇。菩薩念佛三昧經云。斯念佛三昧過去諸佛之選擇也（乃至）一切諸佛之財寶也（乃至）一切諸佛之舍利也。一切諸佛之體性也（已上）是先師勘文也。
　　夫約四十八願一往各論選擇攝取之義者第一無三惡趣願者於所覩見之二百一十億土中或有有三惡趣之國土或有無三惡趣之國土卽選捨其有三惡趣麁惡國土選取其無三惡趣善妙國土故云選擇也第二不更惡趣願者。於彼諸佛土中或有雖國中無三惡道其國人天壽終之後從其國去復更三惡趣之土或有不更惡道之土卽選捨其更惡道麁惡國土選取其不更惡道善妙國土故云選擇也。第一無三惡趣願者。一切穢土必有惡趣。今願卽願我淨土無地獄餓鬼畜生衆生趣約所趣。除善染·外器·中有。故云無三惡趣。淨影云自國無苦願。亦與今同。第二不更惡趣願者。釋意可見。淨影名不向他國受苦願。與今大同。但今集云國中無三惡道。是約壞劫惡趣壞時彼師意趣暗以難測。若約雖自國有惡趣而依別業生他惡趣。發願由致容與今異。若存自國雖無惡趣生他惡趣義。則應與今同。其約壞劫時菩薩發此願者。俱舍論云。諸有地獄定受業者。業力引置他方獄中。由此準知傍生·鬼趣（已上）若壞劫時一切有情法爾得定生上界天。最可哀者定受業者。獨更惡趣也。依之法藏比丘普捨穢惡境時。見壞劫時定受業者墮他方惡道。發起大悲心卽立此願也。問。此義不然。所以者何。經云。廣說二百一十億諸佛剎土天人之善惡國土之麁妙。應其心願悉現與之（已上）旣云諸佛剎土。然四劫中唯有住劫諸佛出現。餘三劫中全無佛出。法藏比丘何緣不見壞劫行相。而發不更惡趣之願。答。聖應隨機現土亦廣。但言佛土者此約多分。或約住劫雖言佛土意通成壞。住劫猶有無佛之時。更有何意唯現佛時不通無佛。法藏大悲普厭苦境。何見彼類不發此願。故悲華第二說念王願緣云。寶藏佛卽入三昧。其三昧名見種種莊嚴。入三昧已作神足變化。放大光明。以三昧力故現十方世界。一一方面各千佛剎微塵數等諸佛世界種種莊嚴。或有世界。佛已涅槃。或有世界。佛始涅槃。或有世界。其中菩薩始坐道場。菩提樹下降伏魔怨。或有世界。佛始成道。便轉法輪。或有世界。佛久成道方轉法輪。或有世界。純諸菩薩遍滿其國。無有聲聞緣覺之名。或有世界。佛說聲聞辟支佛乘。或有世界。無佛菩薩聲聞緣覺。或有世界。五濁弊惡。或有世界。清淨微妙無諸濁惡。或有世界。卑陋不淨。或有世界。嚴淨妙好。或有世界。壽命無量。或有世界。壽命短促。或有世界。有大火災。或有世界。有大水災。或有世界。有大風災。或有世界。劫始欲成。或有世界。成就已竟。有如是等無量世界。微妙光明悉皆遍照令得顯現。爾時大衆悉見如是等無量清淨諸佛世界（乃至）時轉輪王白佛言。以何業故取清淨世界。以何業故取不清淨世界。佛告聖王。諸菩薩等以願力故取清淨土。以願力故求五濁惡。聖王白佛言。我今還城。於間靜處專心思惟。當作誓願。如我所見國土相貌離五濁惡。願求清淨莊嚴世界（已上）寶藏旣通現成住壞。饒王何局現有佛國。故問非也。
　　第三悉皆金色願者於彼諸佛土中或有一土之中有黃白二類人天之國土或有純黃金色之國土卽選捨黃白二類麁惡國土選取黃金一色善妙國土故云選擇也第四無有好醜願者於彼諸佛土中或有人天形色好醜不同之國土或有形色一類無有好醜之國土卽選捨好醜不同麁惡國土選取無有好醜善妙國土故云選擇也乃至第十八念佛往生願者於彼諸佛土中或有以布施爲往生行之土或有以持戒爲往生行之土或有以忍辱爲往生行之土或有以精進爲往生行之土或有以禪定爲往生行之土或有以般若（信第一義等是）爲往生行之土或有以菩提心爲往生行之土或有以六念爲往生行之土或有以持經爲往生行之土或有以持呪爲往生行之土或有以起立塔像飯食沙門及以孝養父母奉事師長等種種之行各爲往生行之國土等或有專稱其國佛名爲往生行之土如此以一行配一佛土者且是一往之義也再往論之其義不定或有一佛土中以多行爲往生行之土或有多佛土中以一行通爲往生行之土如是往生之行種種不同不可具述也卽今選捨前布施持戒乃至孝養父母等諸行而選取專稱佛號故云選擇也且約五願略論選擇其義如是自餘諸願準是應知問曰普約諸願選捨麁惡而選取善妙其理可然何故第十八願選捨一切諸行唯偏選取念佛一行爲往生本願乎答曰聖意難測不能輒解雖然今試以二義解之一者勝劣義二者難易義初勝劣者念佛是勝餘行是劣所以者何名號者是萬德之所歸也然則彌陀一佛所有四智三身十力四無畏等一切內證功德相好光明說法利生等一切外用功德皆悉攝在阿彌陀佛名號之中故名號功德最爲勝也餘行不然各守一隅是以爲劣也譬如世間屋舍名字之中攝棟梁椽柱等一切家具而棟梁等一一名字中不能攝一切以是應知然則佛名號功德勝餘一切功德故捨劣取勝以爲本願歟次難易義者念佛易修諸行難修是故往生禮讃云問曰何故不令作觀直遣專稱名字者有何意也答曰乃由衆生障重境細心麁識颺神飛觀難成就也是以大聖悲憐直勸專稱名字正由稱名易故相續卽生（已上）又往生要集問曰一切善業各有利益各得往生何故唯勸念佛一門答曰今勸念佛非是遮餘種種妙行只是男女貴賤不簡行住坐臥不論時處諸緣修之不難乃至臨終願求往生得其便宜不如念佛（已上）故知念佛易故通於一切諸行難故不通諸機然則爲令一切衆生平等往生捨難取易以爲本願歟若夫以造像起塔而爲本願則貧窮困乏之類定絕往生望然富貴者少貧賤者甚多若以智慧高才而爲本願則愚鈍下智者定絕往生望然智慧者少愚癡者甚多若以多聞多見而爲本願則少聞少見輩定絕往生望然多聞者少少聞者甚多若以持戒持律而爲本願則破戒無戒人定絕往生望然持戒者少破戒者甚多自餘諸行準是應知當知以上諸行等而爲本願則得往生者少不往生者甚多然則彌陀如來法藏比丘之昔被催平等慈悲爲普攝於一切不以造像起塔等諸行爲往生本願唯以稱名念佛一行爲其本願也故法照禪師五會法事讃云彼佛因中立弘誓聞名念我總迎來不簡貧窮將富貴不簡下智與高才不簡多聞持淨戒不簡破戒罪根深但使迴心多念佛能令瓦礫變成金（已上）問曰一切菩薩雖立其願或有已成就亦有未成就未審法藏菩薩四十八願爲已成就將爲未成就也答曰法藏誓願一一成就何者極樂界中旣無三惡趣當知是則成就無三惡趣之願也何以得知卽願成就文云亦無地獄餓鬼畜生諸難之趣是也又彼國人天壽終之後無更三惡趣當知是則成就不更惡趣之願也何以得知卽願成就文云又彼菩薩乃至成佛不更惡趣是也又極樂人天無有一人不具三十二相當知是則成就具三十二相願也何以得知卽願成就文云生彼國者皆悉具足三十二相是也如是初自無三惡趣願終至得三法忍願一一誓願皆悉成就第十八念佛往生願豈獨不成就乎然則念佛之人皆當往生何以得知卽念佛往生願成就文云諸有衆生聞其名號信心歡喜乃至一念至心迴向願生彼國卽得往生住不退轉是也凡四十八願莊嚴淨土華池寶閣無非願力何於其中獨可疑惑念佛往生願乎加之一一願終云若不爾者不取正覺而阿彌陀佛成佛已來於今十劫成佛之誓旣以成就當知一一之願不可虛設故善導云彼佛今現在世成佛當知本誓重願不虛衆生稱念必得往生（已上）問曰一切菩薩雖立其願等者。此問意者一切菩薩皆發別願。而於其中或有已唱正覺願成就者。或有猶居因位願未成者。今法藏願爲成就否也。又經中問言法藏菩薩爲已成佛等。此經則直問正覺而顯果位利益。今釋則直問願成而顯本願利益。問辭趣異義意互通。先師常語云。上人毎對爲已成佛等文數有感淚之氣。道心顯色隨喜至深（云云）故今探經意致此問歟。次答意者金口誠言以爲證誠。立四十八願皆成就義。令信念佛往生之不虛也。有云。感興二師依華嚴等。俱判一切菩薩一一雖發無量別願。由緣熟不熟有願成不成之義。今準此義以問四十八願成就未成就義也。次答如上（云云）今云。不爾。何必依彼二師疑成不乎。
　　問曰經云十念釋云十聲念聲之義如何答曰念聲是一何以得知觀經下品下生云令聲不絕具足十念稱南無阿彌陀佛稱佛名故於念念中除八十億劫生死之罪今依此文聲卽是念念卽是聲其意明矣加之大集日藏經云大念見大佛小念見小佛感師釋云大念者大聲念佛小念者小聲念佛故知念卽是唱也。念聲是一者。問。念之與聲色心各別。何云同耶。答。念卽是聲集文分明。如彼誦經方云念經。及云散心誦法華念法華文字等。又六祖壇經下云。世人終日口念本體不識自性。由如誦食。口但說空萬劫不得見性（乃至）口念心不行如幻如電。口念心行卽心口相應等。通賛云。念佛有三。一心念。心中繫念。二輕聲念。自耳聞故。三高聲念。有十種功德（乃至）應作四句分別。一心念口不念。二口念心不念。三心口俱念。四心口俱不念。此豈非念有唱訓也。一云。念通觀稱。本願十念是稱念也。爲顯此義簡略觀念云念聲一同。再往論之。念是等起意。念聲則所發語聲。色心體異能所義別。不可言念直爾聲也。問。若爾何故廣本云唱訓耶。答。爲強遮觀以義言訓也。大念見大佛等者。日藏經云。於寂靜處莊嚴道場。正念結跏。或行或坐。念佛身相。無使亂心。更莫他緣念其餘事。或一日夜或七日夜不作餘業。至心念佛乃至見佛。小念見小。大念見大。乃至無量念者見佛色身無量無邊。彼佛身形三十二相。於一一相亦念亦觀皆令明了（乃至）若復有人如是樂者。能如上習念佛三昧一日一夜。口能誦持一切佛法（已上）群疑論釋曰。大念者大聲稱佛也。小念者小聲稱佛也。斯卽聖教。有何惑哉。現見卽今諸修學者。唯須勵聲念佛三昧易成。小聲稱佛遂多馳散。此乃學者所知。非外人之曉矣。子若不信。請試學爲。無得不修但生疑惑矣。
　　問曰經云乃至釋云下至其意如何答曰乃至與下至其意是一經云乃至者從多向少之言也多者上盡一形也少者下至十聲一聲等也釋云下至者下者對上之言也下者下至十聲一聲等也上者上盡一形也上下相對之文其例惟多宿命通願云設我得佛國中人天不識宿命下至不知百千億那由他諸劫事者不取正覺如是五神通及以光明壽命等願中一一置下至之言是則從多至少以下對上之義也例上八種之願今此願乃至者卽是下至也是故今善導所引釋下至之言其意不相違。問。宿命等願中所言下至者。是自少之多。餘願亦復爾。何同十八從多至少之義。答。不爾。彼亦從多至少。所謂那由他者卽是無數。謂擧數量顯非數量。此願意云。無數劫事若能悉知爲上名多。若不悉知爲下名少。斯乃從多向少之義。餘七種願準之可知。故知。七願下至亦同第十八願乃至而已。問。第十三願至那由他不取正覺。此那由他正是所超。何云無數。若是無數則爲文言不順餘願。答。此亦無數。言無量之劫數中間。若佛壽命有所至者不成正覺。謂那由他無數更不可有所至。以之卽亦爲上名多。若有所至卽可有限爲下名少。若爾何云文言不順。故九種願下至·乃至。從多向少其意一同耳。
　　但善導與諸師其意不同諸師之釋別云十念往生願善導獨總云念佛往生願諸師別云十念往生願者其意卽不周也所以然者上捨一形下捨一念故也善導總言念佛往生願者其意卽周也所以然者上取一形下取一念故也。諸師別云十念往生願等者。懷感等意。又智光·慈慧等諸師同言十念。是故云別。和尚處處判云一形十念一念皆是本願。是故云總（云云）
　　選擇傳弘決疑鈔卷第二（終）


　　選擇傳弘決疑鈔卷第三
　　沙門良忠述

　　第四三輩念佛往生篇
    
    三輩念佛往生之文。問。見所引文三輩一一皆有餘行。故要集中念佛諸行兩門之證同引此文。如何偏云念佛往生。答。是就觀念法門云佛皆勸專念佛名之文。唯云念佛。至下問答委述三義。要集意當傍正義耳。問。猶以不明。皆勸專念之釋文者非廢餘行而偏念佛云皆勸也。念佛行亙上中下輩應云皆勸。何云依此釋文廢菩提心等餘行乎。答。經文旣云一向專念。一向之言不兼餘故。釋之皆勸亦通不兼餘行之義。故引爲證。問。雖不廢餘此等行中念佛最要。爲標要行可說一向。何必廢餘行之義乎。答。名號付屬文云一向專稱。是對定散言一向故。廢餘行義文相分明。何經與釋一向之言有相違義。
　　佛告阿難十方世界諸天人民其有至心願生彼國凡有三輩其上輩者捨家棄欲而作沙門發菩提心一向專念無量壽佛修諸功德願生彼國此等衆生臨壽終時無量壽佛與諸大衆現其人前卽隨彼佛往生其國便於七寶華中自然化生住不退轉智慧勇猛神通自在是故阿難其有衆生欲於今世見無量壽佛應發無上菩提之心修行功德願生彼國佛語阿難其中輩者十方世界諸天人民其有至心願生彼國雖不能行作沙門大修功德當發無上菩提之心一向專念無量壽佛多少修善奉持齋戒起立塔像飯食沙門懸繒然燈散華燒香以此迴向願生彼國其人臨終無量壽佛化現其身光明相好具如眞佛與諸大衆現其人前卽隨化佛往生其國住不退轉功德智慧次如上輩者也佛告阿難其下輩者十方世界諸天人民其有至心欲生彼國假使不能作諸功德當發無上菩提之心一向專意乃至十念念無量壽佛願生其國若聞深法歡喜信樂不生疑惑乃至一念念於彼佛以至誠心願生其國此人臨終夢見彼佛亦得往生功德智慧次如中輩者也。佛告等者。若準餘篇應云無量壽經下云。無者略也。故建曆二年開版摺本有此言也。欲於今世見無量壽佛者。問。淨土行者期於往生。何云欲今世見佛應發菩提心耶。答。上文旣云臨壽終時無量壽佛現其人前。下文結云欲於今世等。知今世見佛者持臨終見佛。故淨影云。是故已下結歎修習（已上）無量壽佛化現其身者。問。觀經中輩不云化佛。二經何違。答。觀經中輩亦應化佛。以比丘僧爲眷屬故。故般舟讃讃中品云終時化佛。又法位大經疏云。依觀經其上中六品皆言彌陀佛自現不言眞化。然下品中不言佛迎。此中明化身來迎。非是眞身。觀經旣不言眞化。以此文爲正（已上）此人臨終夢見彼佛者。問。佛有來迎願本誓不虛矣。設雖下輩現見佛彼。答。夢覺雖異俱見佛迎何違本願。謂雖彼佛應願來迎。機根劣故不能現見。夢中見佛覺已卽生。清淨覺經云。其人壽命病欲終時。無量清淨佛則令其人於臥睡夢中見無量壽佛國土。大阿彌陀經同之。淨影云。就往生中明於夢中。夢見彼佛亦得往生（已上）問。觀經下輩雖是惡機不言夢見。今經下輩發菩提心。何不現見。答。實如問端。夢見之後重可見佛。但今經爲明三輩差別分別眞·化·夢佛之異。攝機不盡。先意可知（云云）
　　私問曰上輩文中念佛之外亦有捨家棄欲等餘行中輩文中亦有起立塔像等餘行下輩文中亦有菩提心等餘行何故唯云念佛往生乎答曰善導和尚觀念法門云又此經下卷初云佛說一切衆生根性不同有上中下隨其根性佛皆勸專念無量壽佛名其人命欲終時佛與聖衆自來迎接盡得往生依此釋意三輩俱云念佛往生也。亦有菩提心等餘行者。問。下輩唯有菩提心行更無餘善。何云等耶。答。爲顯下輩容有餘善。或可相從上二輩也。
　　問曰此釋未遮前難何棄餘行唯云念佛乎答曰此有三意一爲廢諸行歸於念佛而說諸行也二爲助成念佛而說諸行也三約念佛諸行二門各爲立三品而說諸行也一爲廢諸行歸於念佛而說諸行者準云善導觀經疏中上來雖說定散兩門之益望佛本願意在衆生一向專稱彌陀佛名之釋意且解之者上輩之中雖說菩提心等餘行望上本願意唯在衆生專稱彌陀名而本願中更無餘行三輩俱依上本願故云一向專念無量壽佛也一向者對二向三向等之言也例如彼五竺有三種寺一者一向大乘寺此寺之中無學小乘二者一向小乘寺此寺之中無學大乘三者大小兼行寺此寺之中大小兼學故云兼行寺當知大小兩寺有一向之言兼行之寺無一向之言今此經中一向亦然若念佛外亦加餘行卽非一向若準寺者可云兼行旣云一向不兼餘明矣雖先說餘行後云一向專念明知廢諸行唯用念佛故云一向若不然者一向之言尤以叵消歟一爲廢諸行等者。就廢立義三輩中有三重廢立。先上輩文一向專念者。廢上捨家發心之行。是一重也。次中輩文一向專念者。廢當輩之發心齋戒塔像等行。是二重也。後下輩文一向專意者。廢當輩之菩提心行。是三重也。若聞深法指上十念。信樂不疑是第二心。以至誠心卽第一心。願生其國是第三心。乃至一念方顯本願至極利益也。或若聞深法者是擧別機也。上云乃至十念願生其國。下云若聞深法乃至一念願生其國。卽說二機文相分明。故元曉師亦爲二機。義相雖異分文同今。問。今看集文廢立等外不立別機。深法之機攝何機耶。答。此機不聞一向之言。故不可關廢立等機。今集且就一向之言立三義故。問。言廢立者可對不堪機云一向專念。何必餘行劣於念佛。答。此宗元意對極惡最下之機說極善最上之法。故知。餘行不化下輩者餘行之力劣於念佛故。念佛一法化上中下者。念佛之力勝於餘行故。難勢之趣未知宗意也。準云善導觀經疏中者。云字應在中字之下。凡此集中有如是等文章者。恐是執筆者誤耳。傳聞。上人依月輪殿命被撰此集之時。以眞觀房爲執筆任。依不堪筆故頻固辭。而上人云。所請偏爲驗其要道。不欲試華筆。只記我所言（云云）綴文不正卽此由耳。一向大乘寺等者。普通廣釋中云（安然）慧苑云。天竺國法一向大乘寺文殊爲上座。一向小乘寺賓頭盧爲上座。大小兼行寺文殊與賓頭盧共以爲上座（已上）雖先說餘行等者。問。上輩一向下云修諸功德。中輩一向下卽廣擧多少修善等諸行。何云先說餘行後云一向乎。答。上輩出家·三輩發心竝皆在於一向之上。今約此文且云先說也。設又在下一向之言唯局念佛。寧不廢之。問。廢餘行者不生淨土故歟。答。不爾。廢立義者捨於劣行取於勝行。謂餘行不順佛願故廢。念佛能順佛願故立。是非餘行不生故廢也。然或人以爲。諸行不往生故廢之。此義大背上人所判。若言餘行不往生者。後之二義便爲虛妄。執者會云。後之二義練磨之義全非實說。今云。此末學強言。三義俱不出於大師所判。云何是一而非二乎。如信空聖覺等師。皆面授口決門人。又智行兼備達士也。同稟承上人存餘行生義。善導寺所傳全以符合矣。誰謂新義耶。況復所引文其義分明哉。
　　二爲助成念佛說此諸行者此亦有二意一以同類善根助成念佛二以異類善根助成念佛初同類助成者善導和尚觀經疏中擧五種助行則成念佛一行是也具如上正雜二行之中說先就上輩而論正助者一向專念無量壽佛者是正行也亦是所助也捨家棄欲而作沙門發菩提心等者是助行也亦是能助也謂往生之業念佛爲本故爲一向修念佛捨家棄欲而作沙門又發菩提心等也就中出家發心等者且指初出及以初發念佛是長時不退之行寧容妨礙念佛也中輩之中亦有起立塔像懸繒然燈散華燒香等諸行是則助成念佛也其旨見於往生要集謂助念方法中方處供具等是也下輩之中亦有發心亦有念佛助正之義準前可知。二爲助成念佛等者。念佛一行以爲正業。爲助此正業更修餘行也。爲使知念佛是正業。世尊別置一向之言。爲顯餘行是助業故不云一向而已。出家云何助念佛。謂在家多緣務不遑念佛也。卜居於山林。暗跡於烟霞。無障念佛。是出家之助念佛也。塔像云何助念佛。謂俗家交囂塵多闕數遍也。數詣道場拜瞻本尊有便念佛。是塔像之助念佛也。若不發心者不觀自他受苦。是故倦於念佛。若發兼濟心悲念自他之苦。所以念佛熾盛。是菩提心之助念佛也。但大師立同類助業。卽觀察彌陀等。慧心立異類助業。卽方處供具等。今三輩餘行當異類助業也。五種助行者。謂讃歎供養開爲二行意也。先就上輩等者。應云次異類助業者先就上輩等。故或本有此牒文也。
    三約念佛諸行各爲立三品而說諸行者先約念佛立三品者謂此三輩中通皆云一向專念無量壽佛是則約念佛門立其三品也故往生要集念佛證據門云雙觀經三輩之業雖有淺深然通皆云一向專念無量壽佛（感師同之）次約諸行門立三品者謂此三輩中通皆有菩提心等諸行是則約諸行立其三品也故往生要集諸行往生門云雙觀經三輩亦不出此（已上）凡如此三義雖有不同俱是所以爲一向念佛也初義卽是爲廢立而說謂諸行爲廢而說念佛爲立而說次義卽是爲助正而說謂爲助念佛之正業而說諸行之助業後義卽是爲傍正而說謂雖說念佛諸行二門以念佛而爲正以諸行而爲傍故云三輩通皆念佛也但此等三義殿最難知請諸學者取捨在念今若依善導以初爲正耳。三約念佛諸行等者。明傍正義。所化衆生性習不同。執法各異。是故如來隨其性欲廣說諸行及以念佛。其中念佛爲經正意。故云一向。自餘諸行非經正意。是故不置一向之言也。祖師大經釋云。修往生業有三意。一但念佛。二助念佛。三但諸行也（已上）口傳云。復有一義。佛備一音異解之德故。一向之聽隨機不同。維摩云。佛以一音演說法。衆生隨類各得解（已上）若餘行機各隨己業聞一向音。然結集者約佛本意。專念之上置一向言。實通諸行。故無機教相違之過。上來四義之中。前之二義各約一機。謂第一約唯正定業機。第二約助正兼行機。第三·第四通約二機。謂念佛·諸行其機別故。殿最者漢書音義云。上功曰最。下功曰殿。若依善導以初爲正者。大師廣判三福各生。是傍正義。又就念佛行者勸菩提心及齋戒等。是助正義。雖然彌陀本願·釋尊教意·諸佛證誠。正勸念佛。故和尚深探經元意。且廢餘行偏勸念佛。令末法機決定信知一行出離更無不足。是故廢立爲正而已。
　　問曰三輩之業皆云念佛其義可然但觀經九品與壽經三輩本是開合異也若爾者何壽經三輩之中皆云念佛至觀經九品上中二品不說念佛而至下品始說念佛也答曰此有二義一如問端云雙卷三輩觀經九品開合異者以此應知九品之中皆可有念佛云何得知三輩之中皆有念佛九品之中何無念佛乎故往生要集云問念佛之行於九品中是何品攝答若如說行理當上上如是隨其勝劣應分九品然經所說九品行業是示一端理實無量（已上）故知念佛亦可通九品二觀經之意初廣說定散之行普逗衆機後廢定散二善歸念佛一行所謂汝好持是語等文是也其義如下具述故知九品之行唯在念佛矣。觀經九品與壽經三輩開合異者。問。寂公大經述義記云。此中上·下輩攝彼上下各三品人義且可爾。以此中輩攝彼中三理定不然。此經說中輩。發菩提心生彼國時便住不退轉。彼經中輩三不云發菩提心。生彼國時唯證小果。靈芝觀經義疏云。大本三品皆標發菩提心。可對今經上三品耳。中下二品則非所對。況彼因行與今全別。以壽經校方知不爾。今明。上三品卽彼菩薩衆也。中三品卽彼聲聞衆也。下三品卽彼人民衆也。三輩九品攝盡彼方聖凡之衆。又復三輩各分高下。如後具明（已上）此二師義大順經文。如何會通。答。興師會云。中輩之內自有多類。二經各談其一無違（已上）是故鸞師遠師等皆同判三·九開合異也。因論生論。三輩之與邊地胎生同異如何。答。略論中解三輩已云。又有一種往生安樂。不入三輩中。謂以疑惑心修諸功德。願生安樂。不了佛智（乃至）然猶信罪福。修習善本願生安樂國。七寶宮殿或百由旬或五百由旬等。元曉同之。寂公云。彼受胎生者在何品中。依舊兩本皆說在於中下品中（乃至）問。觀經說下輩三生。爲是胎生否。答。非也。彼皆迎生佛前華中。非生邊地宮殿中故（已上）興師云。今卽疑佛五智。中下·下上二生所攝。由此帛謙後之二輩皆言在城於五百年不得見佛聞法見聖。故若三輩若九品。皆無寬狹攝往生盡。又云。百由旬者卽下輩疑佛所生之宮。五百由旬者卽中輩疑智所止之宮（已上）問。二義中以何爲正。答。傳云。要集引二師義不判邪正。難敢定判也。答曰此有二義等者。問。或云。上六品行生淨土者皆念佛力。若離念佛不得往生。是故今集以二義釋念佛行通九品之由。此義如何。答。此義不然。先開合義中言故知念佛亦可通九品者。是約橫義。非約竪文。凡論行因有竪有橫。竪則觀經九品。品品各說別行是也。橫則壽經三輩。一行互通三輩是也。其實二經各有橫竪。若橫若竪皆逗機緣。卽所引要集文云然經所說九品行業且示一端理實無量。又下文云凡九品配當是一往義五逆迴心通於上上等。此等釋文皆約橫意。念佛諸行令通九品。若言約竪義念佛通上六品者。發心亦可通下六品。若云然者。遇大·遇小·遇惡定判。豈不相亂。莫以橫釋破竪說相。次廢立義中言九品之行唯在念佛者。是約隨自機。若約隨他機。一一諸善各通九品各得往生也。
　　第五念佛利益篇
　　念佛利益之文。言利益者。通現·後生得其利益。與彌陀經多善根同。觀念門云。現生及捨報決定有大功德利益。禮讃云皆當得生彼者。約終約要耳。
　　無量壽經下云佛語彌勒其有得聞彼佛名號歡喜踴躍乃至一念當知此人爲得大利則是具足無上功德善導禮讃云其有得聞彼彌陀佛名號歡喜至一念皆當得生彼私問曰準上三輩文念佛之外擧菩提心等功德何不歎彼等功德唯獨讃念佛功德乎答曰聖意難測定有深意且依善導一意而謂之者原夫佛意正直雖欲唯說念佛之行而一往隨機說菩提心等諸行分別三輩淺深不同然今於諸行者旣捨而不歎置而不可論者也唯就念佛一行旣選而讃歎思而容分別者也若約念佛分別三輩此有二意一隨觀念淺深而分別之二以念佛多少而分別之淺深者如上所引若如說行理當上上是也次多少者下輩文中旣有十念乃至一念之數上中兩輩準此隨增觀念法門云日別念一萬遍佛亦須依時禮讃淨土莊嚴事大須精進或得三萬六萬十萬者皆是上品上生人當知三萬已上是上品上生業三萬已去是上品已下業旣隨念數多少分別品位是明矣今此言一念者是指上念佛願成就之中所言一念與下輩之中所明一念也願成就文中雖云一念未說功德大利又下輩文中雖云一念亦未說功德大利至此一念說爲大利歎爲無上當知是指上一念也此大利者是對小利之言也然則以菩提心等諸行而爲小利以乃至一念而爲大利也又無上功德者是對有上之言也以餘行而爲有上以念佛而爲無上也旣以一念爲一無上當知以十念爲十無上又以百念爲百無上又以千念爲千無上如是展轉從少至多念佛恒沙無上功德復應恒沙如是應知然則諸願求往生之人何廢無上大利念佛強修有上小利餘行乎。觀念淺深者。問。三輩念佛爲通觀稱。若言通者。壽經之意皆明本願稱名之行往往歎之。何限今文通勸觀稱。是故此集上引觀經付屬佛名。以同今經三輩念佛。若言不通者。今釋云隨觀念淺深分別九品。故知。三輩念佛亦通觀念。答。三輩念佛雖唯稱名。而要集所言念佛者。廣通觀稱故且云觀念也。要集下云。尋常念相大分爲四。一定業。謂坐禪入定觀佛。二散業。謂行住坐臥散心念佛。三有相業。謂或觀相好。或念名號。四無相業。謂雖稱念佛欣求淨土。而觀身土卽畢竟空如幻如夢。次下文云。問。念佛之行於九品中是何品攝。答。若如說行理當上上。隨其勝劣應分九品（已上）所言念佛者。是指上所擧四種念佛也。而取口稱邊以爲今要也。言觀念淺深者。言似局觀具包觀稱。謂觀指或觀相好。念指或念名號也。然念淺深者。安心及起行各有強弱故。如寒冷流汗是上品念。名之爲深。其餘淺深隨應可知。有云。今言觀念者。稱名之意業。非是相好觀。慧心以稱名之念亦有屬觀之意故（云云）念佛多少者。問。夫感果優劣可由心淺深。縱使累念數志淺者可下。縱使少念佛志深者可上。如何。答。形傾則影傾理數之常也。心重念亦多。何足爲疑也。但由衆生根性各異。非無心淺行多心深行少。重淨心造及恒所作是定業故。而今由念多少而判其品位且約大旨耳。
　　第六末法萬年特留念佛篇
　　末法萬年後餘行悉滅特留念佛之文。問。止住百歲其時難測。何定末法萬年後耶。答。綽·導·基師俱約末法萬年之後。興師偏依法住記約增劫人壽七萬歲時。感師具引二義不判是非。群疑論第三云。有釋。經道滅盡依大悲經。正法千年·像法千年·末法萬年·萬年之後經道滅盡。特留此教更住百年。此刀兵劫時人多造惡。所執草木悉成刀劍互相殺害。瞋毒熾盛。人壽十歲。身長二肘。於此時中更不能修諸餘甚深戒定慧學。唯能念佛厭此娑婆三災五濁極苦惱亂處。願生西方安樂世界。故佛知此時衆生苦重能生厭離。故以慈悲特留此經。於諸經後止住百歲。在刀兵劫利益有情。又有釋言。如尊者慶友說法住記言。此佛法刀兵劫後人心厭惡咸起慈心不相殺害。共相憐愍如父如子。命漸增長至滿百年。十六大阿羅漢三明六通具八解脫。善閑三藏十二部經。受佛付屬。住持正法。利益衆生不般涅槃。并餘眷屬大阿羅漢萬餘徒衆。還以如來三藏教法流行於世。化導群生。造寺度僧。修戒定慧佛法熾盛。至增劫人壽六萬歲末七萬歲初。諸阿羅漢總集如來所有舍利。共造寶塔。十六阿羅漢與諸眷屬遶塔供養。散諸香華。瞻仰禮已。俱昇虛空作如是言。敬禮世尊釋迦如來應正等覺。我受教勅護持正法。及與天人作諸饒益。法藏已沒。有緣已周。今辭滅度。說是語已。一時俱入無餘涅槃。其舍利塔便陷入地。至金輪際方乃停住。其三藏教在舍利前先已滅沒。經一百年唯此淨法與舍利塔及諸阿羅漢一時滅沒。爾時世尊釋迦牟尼無上正法。於此三千大千世界永滅不現。從此無間此佛土中有七萬俱胝獨覺。一時出現。其人壽量八萬歲時。獨覺聖衆復皆滅度。次後彌勒出現世間。還爲衆生說淨土教。令無量衆得生淨土。如是展轉賢劫千佛及後諸佛。出興於世皆說淨土法勸生西方。乃至十方亦復如是。其阿彌陀佛壽命無量阿僧祇劫。未滅度來十方世界諸佛出現。對彼阿彌陀佛有緣衆生。皆說淨法勸生淨土。故此經道滅盡特留此經百年。當此時也。問。無量壽經說。於未來世經道滅盡。我以慈悲哀愍。特留此經。止住百歲。然一切經教皆化物利益衆生。讀誦受持咸滅重罪。乘聞正法皆得離苦。何爲餘大乘經悉皆隱沒。唯留此教止住百年。釋曰。大聖世尊出興於世一音說法。各隨類解。聞法悟道衆若塵沙。或得四道果。或獲無生法忍。或離三惡道趣。或生人天淨土。或益及一時。或遐沾遠代。衆生宿有聞法善根。逢佛眞教受持讀誦咸得利益。衆生薄福感化緣絕。所有聖教皆隱龍宮。所有法衣不受染色。布薩·羯磨·說戒·受戒悉皆不成。甚深大乘眞如實相平等妙理非彼所知故。先隱沒不行於世。唯有念佛。易修易學。淺識凡愚猶修習拔濟苦難。利益弘深。尚有此機堪行斯法。大聖悲愍特留百年。以此經文準知。佛法漸滅。衆生福薄。唯茲淨教特益此時。故以法驗時。誠是當根佛法。故觀經數處皆言爲未來世一切衆生說是教法。請諸道俗尋此聖教驗彼當根。無得信於人語不依佛語也（已上）
　　無量壽經下卷云當來之世經道滅盡我以慈悲哀愍特留此經止住百歲其有衆生値斯經者隨意所願皆可得度私問曰經唯云特留此經止住百歲全不云特留念佛止住百歲然今何云特留念佛哉答曰此經所詮全在念佛其旨見前不能再出善導懷感慧心等意亦復如是然則此經止住者卽念佛止住也所以然者此經雖有菩提心之言未說菩提心之行相又雖有持戒之言未說持戒之行相而說菩提心行相者廣在菩提心經等彼經先滅菩提心之行何因修之又說持戒行相者廣在大小戒律彼戒律先滅持戒之行何因修之自餘諸行準之應知故善導和尚往生禮讃釋此文云萬年三寶滅此經住百年爾時聞一念皆當得生彼又釋此文略有四意一者聖道淨土二教住滅前後二者十方西方二教住滅前後三者兜率西方二教住滅前後四者念佛諸行二行住滅前後也一聖道淨土二教住滅前後者謂聖道門諸經先滅故云經道滅盡淨土門此經特留故云止住百歲也當知聖道機緣淺薄淨土機緣深厚也二十方西方二教住滅前後者謂十方淨土往生諸教先滅故云經道滅盡西方淨土往生此經特留故云止住百歲也當知十方淨土機緣淺薄西方淨土機緣深厚也三兜率西方二教住滅前後者謂上生心地等上生兜率諸教先滅故云經道滅盡往生西方此經特留故云止住百歲也當知兜率雖近緣淺極樂雖遠緣深也四念佛諸行二行住滅前後者謂諸行往生諸教先滅故云經道滅盡念佛往生此經特留故云止住百歲也當知諸行往生機緣最淺念佛往生機緣甚深也加之諸行往生緣少念佛往生緣多又諸行往生近局末法萬年之時念佛往生遠霑法滅百歲之代也問曰旣云我以慈悲哀愍特留此經止住百歲若爾者釋尊以慈悲而留經教何經何教而不留也而何不留餘經唯留此經乎答曰縱令留何經別指一經則亦不避此難但特留此經有其深意歟若依善導和尚意者此經之中已說彌陀如來念佛往生本願釋迦慈悲爲留念佛殊留此經餘經之中未說彌陀如來念佛往生本願故釋尊慈悲而不留之也凡四十八願皆雖本願殊以念佛爲往生規故善導釋云弘誓多門四十八偏標念佛最爲親人能念佛佛還念專心想佛佛知人（已上）故知四十八願中旣以念佛往生願而爲本願中王也是以釋迦慈悲特以此經止住百歲也例如彼觀無量壽經中不付屬定散之行唯獨付屬念佛之行是卽順彼佛願故付屬念佛一行也問曰百歲之間可留念佛其理可然此念佛行唯爲被彼時機將爲通於正像末法之機也答曰可廣通於正像末法擧後勸今其義應知。又釋此文略有四意等者。問。四重法滅有何證據。答。其證不可外求。特留此經之文卽是其證也。行者思擇。問。思益經云。劫燒時江河先滅大海後竭。法滅時小教先滅大乘後滅（已上）故知。教淺先滅。理深後滅。若爾於大乘中。此經者卽有相大乘。不可勝於無相大乘。何最後留。答。感師解釋如前已引。又興師云。大涅槃經廣顯佛性。聖教中深。遂聖人而先沒。此經唯開淨土令人求生。濟凡中之要。故獨留百年。機宜旣異。沒滅前後不可致怪。所願皆得者。卽留之利益也。法滅盡後聞尚獲利往生淨土。況亦今聞者矣（已上）又正就今宗而論。濟凡教中此經第一。何爲劣教。一代教中種類法門無過此教念佛往生。若有相教偏屬非眞。眞言祕教豈可劣經（云云）小教先滅。大乘次滅。淨土後滅。當知。此經終窮極說。諸佛大悲於重苦者。大悲本懷豈非此教。故靈芝云。準知一代陀彌教觀皆是圓頓一佛乘法更無餘途。慈雲法師云。一歷耳根卽下大乘成佛種子。不聞不信豈非大失耶（已上）問。仁王經云。吾滅度後八十年·八百年·八千年中。無佛無法無僧。無信男信女時。此經三寶付屬諸國王（已上）八千年者。恐應末法一萬年過後八千年也。豈非最末特留此經。答。八千年者末法中末後八千年。非指萬年外也。故眞諦疏云。八十年者正法末後八十年。八百年者像法後八百年。八千年者末法萬年後八千年（已上）旣云末後八十年也。八百八千亦可末後。爰知。八十年是正法始衰。八百年像法亦衰。八千年末法將盡。故知。正·像·末中三寶衰微名爲無也。
　　第七光明唯攝念佛行者篇
　　彌陀光明不照餘行者唯攝取念佛行者之文。問。攝取何義。答。攝謂攝護。取謂不捨。故觀念法門云。攝護不捨。又大經說斯益云。其有衆生遇此光者。三垢消滅身意柔軟。歡喜踊躍善心生焉（已上）禮讃云。蒙光觸者心不退（已上）又德大寺唯蓮房參籠于雲居寺。七日祈請攝取之義。滿夜夢中本尊申手握行者腕。動唇出聲云。攝取是也。然後詣蓮華谷問夢虛實。僧都面有感淚氣報云。定是實夢也（云云）傳法院覺淵阿闍梨說法辭云。攝取之義出祕法中。所謂掌內握而不捨。是名攝取（云云）蓮華谷感淚其意在此歟。
    觀無量壽經云無量壽佛有八萬四千相一一相各有八萬四千隨形好一一好復有八萬四千光明一一光明遍照十方世界念佛衆生攝取不捨。一一相各有八萬四千隨形好等者。要集云。一一相中各具七百五俱胝六百萬光明。熾然赫奕。神德巍巍（已上）問。所謂八萬四千光明。爲是常光。爲神通光。答。是常光也。本願所成光明故也。第十二願云。設我得佛。光明有能限量。下至不照百千億那由他諸佛國者。不取正覺。旣是本願。何云神通。又同願成就文云。無量壽佛威神光明。最尊第一。諸佛光明所不能及。若云神通。何佛不爾。故知。常光。略記云。常光一尋雖常非遍。別緣遍照雖遍非常。此佛光明卽不如是。經無量劫遍照十方（已上）若有別緣感應亦可有神通光。如授記光等也。
　　問。所言念佛爲觀爲稱。若言稱者。所觀照益可被觀機。何觀稱益。若言觀者。答中三義及所引文唯約稱名。答。行者如實觀光明時。彼佛光明唯攝稱名不益觀行。故觀照攝稱名行者。不觀照攝觀念行者。
　　問。佛光遍照。何隔觀行。況佛觀者親想相好。觀最近佛。何云不攝。答。光之與名卽是名義。名義具足有不捨益。是故唯益稱名一行。所以知者。佛光卽義。稱卽是名。彼佛本發此兩願故。名義不離。攝取不捨。彼佛不願光益觀行。更有何義亦攝觀機。但觀近佛非是本願。不攝有在故禮讃云。唯有念佛蒙光攝。當知本願最爲強。觀念法門及般舟讃亦復同之。亦念佛有三緣。如下。
　　問。若言不攝觀者。何故禮讃云如觀經云一一光明遍照十方世界。念佛衆生攝取不捨。今旣觀經有如此不思議增上勝緣攝護行者。何不相續稱觀禮念願往生也。答。文理如前。但彼文者此釋助正兼行之旨。非獨觀獨禮能蒙光益也。問。上六品中已有臨終光明照觸。豈非攝益。散善旣爾。況定機耶。答。彼說臨終佛光來照。非是現生護念攝取。此乃不捨光益局在念佛。別願益故不通餘行。來迎光明是總化儀。唯局迎時不通平生。
　　同經疏云從無量壽佛下至攝取不捨已來正明觀身別相光益有緣卽有其五一明相多少二明好多少三明光多少四明光照遠近五明光所及處偏蒙攝益問曰備修衆行但能迴向皆得往生何以佛光普照唯攝念佛者有何意也答曰此有三義一明親緣衆生起行口常稱佛佛卽聞之身常禮敬佛佛卽見之心常念佛佛卽知之衆生憶念佛者佛亦憶念衆生彼此三業不相捨離故名親緣也二明近緣衆生願見佛佛卽應念現在目前故名近緣也三明增上緣衆生稱念卽除多劫罪命欲終時佛與聖衆自來迎接諸邪業繫無能礙者故名增上緣也。問曰備修衆行等者。意云。諸行之人皆得往生。然佛光明周遍十方。何不照餘行窓。偏攝取念佛者。若云照者何惜攝益。平等慈悲似有偏頗。答曰等者。意云。念佛行者由佛願故得蒙光益。信心不退。往業易成。如來親近。身意柔軟。滅多劫罪。魔不得便。臨終正念決定往生。有如此等種種利益。皆因佛光攝取。光攝亦因本願。是故今文明三緣義。禮讃直云本願最強。本願利益只是任運。非佛存偏頗隔餘行人也。故祖師云。成佛之光明還照本時之誓願也。初親緣中口常稱佛等者。明口稱行具足三業。口稱佛名號卽念佛行體。故先擧之。稱名行者向西合掌卽是身敬。亦心念佛卽是心念。是故禮·念非別行也。群疑論云。今時念佛至心卽意業善行也。稱佛名號卽語業善行也。合掌禮拜卽身業善行也。由此三業善行能滅八十億劫生死重罪（已上）此釋下品十聲稱佛。身羸劣故不能禮敬。心失念故不能觀察。故知。依勸纔唱名字三業相應。今三業行亦復如是。唯就口稱擧三業故言憶念者。上三業行時時憶持常恒不失故云憶念。非是觀念。若屬觀念總違光益唯局稱名。別違下文增上緣釋及引三經唯約稱名。復違下結廣顯念佛三昧竟。彼此三業不相捨離者。彼謂彌陀。此謂行者。行者三業俱有。彌陀唯有意業。而言三業者相從衆生也。非言彌陀具有三業。謂佛知見衆生三業。由此知見佛親行者。述記云。瞿波論師云。三業禮者欲顯大師有天眼故以身業禮。有天耳故以語業禮。有他心故以意業禮（已上）但彼約禮。此約念佛。又彼知見已現三輪作利益事。此遙加念施不捨益。又近緣時非無見佛（云云）而今文意衆生憶念彌陀不絕如犢子思母。彌陀還念衆生不捨如魚母念子。彼此親故是名不離。法事讃亦釋親義云。人能念佛佛還念。與今意同。問。諸佛慈念衆生善心。譬如父母顧盻衆子無有惡愛。故涅槃十八云。諸佛世尊於諸衆生不觀種姓老少中年貧富時節日月星宿工巧下賤童僕婢使。唯觀衆生有善心者。若有善心則便慈念（已上）今何偏約念佛明還念相論親眤義。答。修諸行者非無感應。而不名親三業皆非彌陀事故。彼人心行則疎彌陀。行人疎佛佛亦不親。若唱名號卽就佛體三業皆在彌陀佛故。念念熏習最親彌陀。行者親佛佛亦還念。何以諸行將同念佛。況論本願更非比校。何等善根競其德乎。法事讃云。弘誓多門四十八。偏標念佛最爲親。蓋此謂也。次近緣者。上親緣是彼此心同。今近緣則一處來現。信知。十萬億剎徑路雖遠。彼此心同名之親緣。千返影向攝護無倦不離行者名之近緣。問。言近緣者佛在目前。念佛行者未必見佛。何具近緣。答。佛來機前以爲本意。但隨機宜見·不見異。今擧見機以釋近緣。設雖不見而佛必來。若約冥邊不見猶近。後增上緣者。念佛滅罪故。臨命終見聖時。佛爲增上緣。不爲邪業之所障礙。必遂往生名增上緣。問。增上緣中聖衆來迎與上近緣見佛何別。答。近緣見佛則是平生。此中來迎乃是臨終。故不混亂。若約五緣。近緣者卽護念·見佛二緣。增上緣者滅罪·攝生二緣。三緣皆約凡夫卽是證生緣也。問。稱佛名時除多劫罪。何至迎候亦有邪業。答。罪障蓋多。不可頓滅。故稱念時雖滅罪障。而見聖衆能除殘殃。故稱讃經云。若一日夜或二或三或四或五或六或七。繫念不亂。是善男子或善女人。臨命終時。無量壽佛與其無量聲聞弟子菩薩衆俱。前後圍繞來住其前。慈悲加祐令心不亂。旣捨命已隨佛衆會。生無量壽極樂世界清淨佛土（已上）旣云慈悲加祐令心不亂。明知。聖現除其罪障。令心不亂。若言無障。其心何亂。故珍海決定往生集云。問。滅業障已方有佛來迎歟。答。不必爾。大悲芬陀利經云。彼欲終時。我與無數大衆圍繞而現其前。彼見我已令於我所得大歡喜除諸障礙。命終已後得生我國。意云。往生業障未盡之前佛先進來。豈不恃哉（已上）悲華經云。所有衆生（乃至）臨終之時。我當與大衆圍繞現其人前。其人見我卽於我所得心歡喜。以見我故離諸障礙。卽便捨身來生我界（大悲芬陀利經同之）又今但云邪業不云外魔等者。文言略耳。又靈芝觀經疏云。四解魔說。或謂。修西方淨業臨終感相皆是魔者。斯由未披教典不樂修持。喜以邪言障他正信。爲害不淺。故須辨之。且魔有四種。一五陰魔。二煩惱魔。三死魔。四天魔。上之三魔是汝身心。唯有天魔是外來耳。安得不畏己魔但疑外魔乎。況魔居欲天。乃是大權。退惡進善。有大功行方可動之。凡夫修道內心不正必遭魔擾。若心眞實魔無能爲。是知。魔自汝心。非他所致。如世妖冶媚惑於人。端心正色必不能近。縱情顧盻定遭所惑。今引衆說以絕群疑。一云。大光明中決無魔事。猶如白晝奸盜難成。一云。此土觀心反觀本陰多發魔事。今觀彌陀果德眞實境界。故無魔事。一云。念佛之人皆爲一切諸佛之所護念。旣爲佛護。安得有魔。一云。修淨業人必發魔者。佛須指破。如般若楞嚴等。佛若不指則誤衆生墮於魔網。今淨土諸經竝不言魔。卽知。此法無魔明矣。山陰慶文法師正信法門辨之甚詳。今爲具引彼。問曰。或人云。臨終見佛菩薩放光持臺。天樂異香來迎往生竝是魔事。此說如何。答曰。有依首楞嚴經修習三昧或發動陰魔。有依摩訶衍論修習三昧或發動外境（謂天魔也）有依止觀論修習三昧或發動時魅。此等竝是修禪定人約其自力。先有魔種被定擊發。故現此事。儻能明識各用對治卽能除遣。若作聖解皆被魔障（上明此方入道則發魔事）今約所修念佛三昧乃憑佛力。如近帝王無敢干犯。蓋由阿彌陀佛有大慈悲力·大誓願力·大智慧力·大三昧力·大威神力·大摧邪力·大降魔力·天眼遠見力·天耳遙聞力·他心徹鑒力·光明遍照攝取衆生力。有如是等不可思議功德之力。豈不能護持念佛之人至臨終時令無障礙耶。若不爲護持者。則慈悲力何在。若不能除魔障者。智慧力·三昧力·威神力·摧邪力·降魔力復何在耶。若不能鑒察被魔爲障者。天眼遠見力·天耳遙聞力·他心徹鑒力復何在耶。經云。阿彌陀佛相好光明遍照十方世界。念佛衆生攝取不捨。若謂念佛臨終被魔障者。光明遍照攝取衆生力復何在耶。況念佛人臨終感相出自衆經皆是佛言。何得貶爲魔境乎。今爲決破邪疑。當生正信（已上彼文）又楞嚴云。禪定心中見盧舍那踞天光臺千佛圍繞等。此名心魂靈悟所染心光研明照諸世界。暫得如是非爲聖證。資中疏云。若修念佛三昧斯境現前與修多羅合。名爲正相。若修餘觀設見佛形亦不爲正。以心境不相應故。況觀眞如不取諸相。而有所著豈非魔耶。資中揀判極爲精當。仍具引前諸說永除疑障（已上靈芝）問。此三緣義爲局念佛。答。豈不前言。三緣唯約念佛一行。謂約稱名釋不捨故。本願念佛是稱名故。諸佛證誠亦稱名故。此經亦專標名號故。知此三經元意唯在稱念佛名。今之三緣何通餘行。
　　問。三緣之義云何不通觀察等行。謂心想佛親義最強。禮誦等行豈是疎耶。觀殊近佛。故經云但當憶想令心眼見。又云。常來至此行人之所。豈非近緣。餘禮誦等豈是遠耶。第四卷中通五正行明親近義故。今此集引今二緣以證五種正行親近故。答。今三緣者依本願故唯局念佛不通觀等。謂由本願故有親緣義。有親緣義故攝取不捨。亦由本願故有近緣義。有近緣義故攝取不捨。亦由本願故有增上緣義。有增上緣義故攝取不捨。故三緣義不通觀等。若以觀等望雜行時。亦有隨分親近之義。所望不同各得其名。疏親近義卽望雜行判其得失。今此集意親近名通一往引釋耳。
　　自餘衆行雖名是善若比念佛者全非比校也是故諸經中處處廣讃念佛功能如無量壽經四十八願中唯明專念彌陀名號得生又如彌陀經中一日七日專念彌陀名號得生又十方恒沙諸佛證誠不虛也又此經定散文中唯標專念名號得生此例非一也廣顯念佛三昧竟。自餘衆行等者。此明念佛與諸善卽有光攝·不攝異故。校量二行勝劣懸隔也。問。十三定善·上六品行。定勝散劣。理深事淺讀誦六念大菩提心及戒行等諸佛所歎。何以此等妙行而云全非比校。答。定雖凝心理雖深微。大心大行心行雖勝。律儀孝道妙業雖貴。望佛本願念佛獨秀。故云非比。是故諸經等者。自下引證。言諸經者廣指淨土所依諸經。先引正依例知餘經。故云非一。引大經中四十八願等者。本願·果成不相離故。總指於一經名四十八願。本願生因唯稱名故。此經所詮專在名號。所謂第十八願云。至心信樂欲生我國乃至十念。願成就文云。聞其名號信心歡喜乃至一念。三輩文云。一向專念無量壽佛。流通文云。其有得聞彼佛名號。歡喜踴躍乃至一念。當知此人爲得大利。則是具足無上功德（已上）引小經中專念彌陀等者。此經念佛之外更無餘行可簡。是故雖言專念名號不別云唯。引觀經中唯標專念等者。定善文云念佛衆生攝取不捨。散善文中下品三生品品皆有專念名號。勸持文云若念佛者是人中芬陀利華。付屬文云汝好持是語持是語者卽是持無量壽佛名。如此釋尊處處歎勸念佛一行慇懃鄭重。餘行不爾。爲隨他機雖說往生無懇切勸。佛意唯在稱佛名號。以此義故簡去餘行乃云唯也。斯乃約隨自機述廢立意也耳。復有義。四十八願中唯明等者。六八願文雖有諸行來迎之言而非生因。本願生因唯在念佛。以此義故簡去餘行。持取念佛方云唯也。觀經亦爾。所謂雖說定散往生。而本願生因唯在念佛。故簡持云唯標名號。故下釋云上來雖說定散兩門之益。望佛本願意在衆生一向專稱彌陀佛名（已上）廣顯念佛三昧者。此簡異觀佛分別兩三昧。具如宗旨門及觀念法門。
　　觀念法門云又如前身相等光一一遍照十方世界但有專念阿彌陀佛衆生彼佛心光常照是人攝護不捨總不論照攝餘雜業行者。彼佛心光者。佛心所起光明故名心光。論註稱智慧光。與今同也。總不論照攝餘雜業行者者。問。四種正行爲蒙攝益。若言蒙攝。旣非本願。何有攝益。若言不攝。今文唯擧雜業不論四種。故禮讃引攝取不捨文已。云何不相續稱觀禮念也。答。四種正行非本願故更無攝益。故處處釋唯限念佛。但今文者且擧疎遠。不遮再論四種不攝。禮讃文擧觀念等行約爲助業。非各別行時有攝益也。
　　私問曰佛光明唯照念佛者不照餘行者有何意乎答曰解有二義一者親緣等三義如文二者本願義謂餘行非本願故不照攝之念佛是本願故照攝之故善導和尚六時禮讃云彌陀身色如金山相好光明照十方唯有念佛蒙光攝當知本願最爲強（已上）又所引文中言自餘衆善雖名是善若比念佛者全非比校也者意云是約淨土門諸行而所比論也念佛是旣二百一十億中所選取妙行也諸行是旣二百一十億中所選捨麁行也故云全非比校也又念佛是本願行諸行非本願故云全非比校也。
　　不照餘行者者。以無攝益而屬不照。非遮色光遍照十方。故般舟讃云。相好彌多八萬四。一一光明照十方。不爲餘緣光普照。唯覓念佛往生人。解有二義者。雖云二義非水火異。謂念佛卽是本願行故具三緣義也。
　　第八三心篇

　　念佛行者必可具足三心之文。將解三心卽有其二。一先解大意。二次釋本文。初解大意亦二。一總明三心。二別明三心。初總明者。以不僞心信佛本願方欲往生。是名三心。若無欣求心雖知而不具。若有欣求心不學而自備。若有衆生本無三病不治自安。聞說厭欣頓具三心。此人卽是橫具三心也。若有衆生有虛假障卽障往生。聞說一者至誠心除虛假障。有孤疑障亦障往生。聞說二者深心除狐疑障。有不回向障亦障往生。聞說三者回向發願心除不回向障。未具三心者俟一二三說始具三心。此人卽是竪具三心也。又有聞至誠心具後二心等種種差。不能廣盡。學者思擇。若橫若竪具足三心行念佛者。百千皆生。萬無一失也。問。經云。若有衆生願生彼國者。發三種心卽便往生。此文意明願往生人可具三心。然世人薄俗諍五欲事。不暇欣求。爭具三心。出離無期職而斯由。唯願慈哀示其徑路。答。先師教云。大乘修行法中雖明六念·八念·十隨念等。而如予所存者唯在念死·念佛二念（云云）依之欲具厭欣心者。常當於此二念係心不忘。漸漸熏習厭欣蓋發。是重病者阿伽陀藥也。納于心腑以勿聊爾矣。先言念死者。智論二十二云。念死者有二種死。一者自死。二者他因緣死。是二種死行者常念。是身若他不殺必當自死。如是有爲法中不應彈指頃生信不死心。是身一切時中皆有死不待老。不應恃是種種憂惱凶衰身生心望安穩不死。是心癡人所生。身中四大各各相害如人持毒蛇篋。云何智人以爲安穩。若出氣保當還入入息保出睡眠復得還覺。是皆難必。何以故。是身內外多怨故如說。或有胎中死。或有生時死。或年壯時死。或老至時死。亦如菓熟時種種因緣墮。當求免離此死惡之怨賊是賊難可信。捨時則安穩。假使大智人威德力無上。無前亦無後於今無脫者。亦無巧辭謝。無諸求得脫。亦無捍格處可以得免者。亦非持淨戒精進可以脫。死賊無憐愍。來時無避處。是故行者不應於無常危脆命中而信望活。如佛爲比丘說死想義。有一比丘偏袒白佛。我能修是死想。佛言。汝云何修。比丘言。我不望過七歲活。佛言。汝爲放逸修死想。有比丘言。我不望過七月活。有比丘言。七日。有言。六五四三二一日活。佛言。汝等皆是放逸修死想。有言。從旦至食時。有言。一食頃。佛言。汝等亦是放逸修死想。一比丘偏袒白佛。我於出氣不望入。於入氣不望出。佛言。眞是修死想。爲不放逸。比丘一切有爲法念念生滅住時甚少。其猶如幻。欺誑無智。行者如是等種種因緣念死想（已上）大莊嚴論云。若人臨終喘氣麁出。喉舌乾燋不能下水言語不了。視瞻不端。筋脈斷絕。刀風解形。支節舒緩。機關止廢不能動轉。擧體酸痛如被鍼刺。命盡終時見大黑暗。如墜深岸。獨逝曠野無有伴侶（已上）當知一切事皆可免。死一事不可遁。若常念必死之終者。寧不起厭怖之心哉。次言念佛者。華嚴云。又放光明名見佛。彼光覺悟命終者。念佛三昧必見佛命終之後生佛前（已上）當知念佛壽終之者不見大黑闇。又不至黃泉。聖衆誘引直詣淨土。故安樂集云。此界衆生壽盡命終。莫不皆乘善惡二業恒爲司命獄率妄愛煩惱相與受生。乃從無數劫來未能免離。若能生信歸向淨土。策意專精。命欲終時阿彌陀佛與觀音聖衆光臺迎接。行者歡喜隨從。合掌乘臺。須臾卽到無不快樂。乃至成佛。又復一切衆生造業不同。有其三種。謂上中下。莫不皆詣閻羅取判。若能信佛因緣願生淨土。所修行業普皆回向。命欲終時佛自來迎不干死王也（已上）當念過去久遠已來流轉三界。輪迴六道具受一切身心大苦。莫不皆詣閻羅王所取其裁判。然今惡業如山積。亦罪障如海深。居諸早遷逼無常壽。生遠日日。死近念念。今生若不厭一期空過者。再聞琰王之呵責今幾迴日月哉。重受惡趣之苦果。不知爲旦爲暮。早厭火界速趣淨土。若能發起欲生之願。當知是人具足三心。順次往生機熟時至也。問。依此念力設令具足前後二心。若有疑心寧具深心。答。爾也。今就自然具三心機且述大意耳。更不遮有重障之機具闕不同。若疑心增者常當念二種信相之文也。其文散在。當集一處而置座右也。
　　次別明三心中。先至誠心者。卽質直心也。此治虛假心。虛假心者卽是諂曲誑他之心也。若具此心者萬行徒施得脫無期。此乃忘出離之志住名利之思。所修行業併爲名聞利養而作。不爲往生極樂而行也。若心能解生死有失淨土有得。一一所行悉爲出離而行。不爲名利而作。是時三業四儀之上成就往生淨土之因。終焉之時必預佛迎也。大象閡窓之失。瘦雁昇天之得。進退之間將寄何哉。若不厭而云厭。琰王之責何爲。若不欣而云欣。聖衆之悲定增。但以衆生根性不同。始終·多少虛實是異。若欲分別之得二種四句。一始終虛實四句二多少虛實四句。初言始終四句者。一始實終虛。謂初發心時有往生志。後退善心住誑他心。此只殖宿善。非順次往生也。二始虛終實。謂初住名利。後生善心。此是迴心住生人也。三始終俱實。謂一發心已後無有退轉人也。此是決定往生之人。亦人中芬陀利華也。四始終俱虛。謂初後虛假無佛法潤。旣無現益亦無當益。可哀後生重歸三途矣。次言多少四句者。一多虛少實。謂多誑心少直心也。譬如少湯入水。何足期往益乎。二多實少虛。謂雖發心而少分虛假也。若知失悔過自有出離歟。三多少俱實。謂四威儀不論內外。有往生心。是最上機也。四多少俱虛。謂假名佛法偏求名利。可謂佛法中旃陀羅也。
　　次深心者。卽深信心也。此治狐疑心。狐疑心者。於佛本願卽發有耶無耶疑慮之心不取決定信也。凡就信有忍許·澄淨之二義也。言澄淨者。所謂能令心澄淨故。如水精珠能清濁水。言忍許者。謂於四諦三寶善惡業果等法忍許不疑也。若疑心者法水不留功德難成。一切修道莫先於信。故止觀云。佛法如海。唯信能入。信爲道源功德母。一切善法由之生。弘決云。孔丘之言尚信爲首。況佛法深理無信寧入。故云兵食尚可去。信不可去。華嚴云。信爲道元功德母等（已上）智度論云。呑鉤之魚雖在池中在水不久。行者亦爾。信深般若當知不久在生死中（已上）餘法信心難具載之。今就淨土分別信心有二種信。一信我身。謂無始來罪惡有力沒溺已久。善根無力不足出要。深信是理專歸他力。二信佛願。謂佛本願偏化此人。寧泥自力徒在火宅。此日月輪可令墮落。彌陀本誓不可改也。幸値此法。蓋往彼土也。此有二種四句。一始終信疑四句。二多少信疑四句。初言始終四句者。一始信終疑。謂初發心時信佛本願。後退信心住疑惑心。此只殖宿善。非順次往生也。二始疑終信。謂初懷狐疑後生信心。此是迴心往生人也。三始終俱信。謂一發心已後無有退轉人。此是決定往生人。亦人中芬陀利華也。四始終俱疑。謂一期無信無佛法潤。旣無現益亦無當益。可憐後生重歸三途矣。次言多少四句者。一多疑少信。謂多狐疑少信心也。少湯入水之喩。何足期往益乎。二多信少疑。謂多信心少狐疑也。若知失悔過亦有出離歟。三多少俱信。謂四威儀不論久近。有信佛心。是最上機也。四多少俱疑。謂未決了佛之本願。常懷猶預無一分信。可謂寶山中無手人也。
　　後迴向發願心者。迴一切善根願生淨土心也。問。論開爲二門。經合爲一心。有何意耶。答。法門開合隨宜不定。趣求同故。經合爲一。直挾異故論開爲二。是故要集釋二門云。誓期所求。名之爲願。迴所作業趣向於彼。謂之迴向（已上）又迴向發願心治不迴願心。不迴願心者。或所牽於妄愛迷心染著生死。或被教於別解異學期現身證。或願餘淨土不欣樂西方。故名不迴向發願心也。此亦有二種四句。一始終迴不迴四句。二多少迴不迴四句也。初言始終四句者。一始迴終不迴。二始不迴終迴。三始終俱迴。四始終俱不迴也。次言多少四句者。一多迴少不迴。二多不迴少迴。三多少俱迴。四多少俱不迴也。例前二心應知。
　　二釋本文亦三。一解經文。二解疏三心。三釋禮讃三心。
　　觀無量壽經云若有衆生願生彼國者發三種心卽便往生何等爲三一者至誠心二者深心三者迴向發願心具三心者必生彼國。初解經文中。言卽便往生者。若具三心必得往生。故云卽便。所言卽者不離之義。此語往生當果決定。非是卽時。何等下卽是如來自問自答。然此三心往生要術獨秀諸文。所以者何。癡直之心速出生死。他力之信不問善惡。一世迴願入無漏境。濟凡絕倫。豈非要益。唯佛自知。非凡所測。故疏云。非佛自問自徵。無由得解。
　　二解疏三心中二。先釋。次結。釋中有三。所謂三心也。
　　第一至誠心文中有六。一經云一者至誠心者。先牒經文。二言至者眞誠者實者。卽釋字訓。三欲明下至心中作。約勸門釋眞實心。四不得下至亦皆眞實。約誡門釋虛假心。五又眞實下至皆須眞實。廣約十重厭欣解至誠心。六故名至誠心者。結也。
　　同經疏云經云一者至誠心至者眞誠者實。二辨字訓中。至者眞等者。問。眞實心分齊如何。答。先師云。住往生思起行不飾名眞實心也。有人云。至誠者強盛也。卽發一念眞實之心名至誠心也（蓮華谷等趣）有人云。先知其機可驗其心。然淨土機不堪聖道怯弱下機。只局涯分窮其心故名眞實心。彼強盛義有嫌機咎。不甘心也（勝願院義）私云。後義協先師傳。彼強盛義若被上機。如龍得水。故有巨益。若對下機。似踏虎尾。還生怯退。問。或云。唯以正直名至誠心此義不足。當同夫人身心徹到厭穢欣淨名至誠心。所以者何。無爲之境不可輕爾卽階故。此義如何。答。唯局己分極不諂心卽具誠心。機分定散心有強弱。勝劣淺深千差萬別何必一同夫人心乎。總而言之。聖道機勝。淨土機劣。別而言之。定機是強。散機是弱。於散機中猶有九品。九品差異亦是一往。其實無量。其一一機所具誠心何無差別。若淺若深若勤若怠。皆有遠慮何有近憂不令他疑悔旣是如來誡乎。
　　欲明一切衆生身口意業所修解行必須眞實心中作。三約勸門釋眞實心中。欲明者。釋迦說至誠心者。於三業起行之中必可用眞實安心也。言解行者。解教曰解。正行曰行。行通三業。解局意業。謂先由經教解三業行。然後修行三業善也。
　　不得外現賢善精進之相內懷虛假四約誡門釋虛假相中四。一不得下至內懷虛假。正誡虛假。謂誡外相現賢善精進內心懷愚惡懈怠也。
　　貪嗔邪僞奸詐百端惡性難侵事同蛇蝎雖起三業名爲雜毒之善亦名虛假之行不名眞實業也。二貪嗔下至不名眞實業也。釋虛假之由。何故起虛假心。由貪嗔邪僞心悕求名利故現虛假相也。大象出窓爲一尾所礙。行人出家爲名利所縛。當知往生大怨無先於名利也。言難侵者。侵玉云。傷也。卽斷義也。言蛇蝎者。心曲譬蛇。害物譬蝎。雖起三業等者。問。上旣云外現內懷者。身口似善。意業實惡。今云起三業。豈不相違耶。答。先師云。所言三業非實善業。心貪名利奸飾外相。令他表知有三業善。安心闕故名雜毒善。其實非善（云云）或雖起三業者。身口業行及能等起思且名三業。雖起三業闕善心故不成往業。意樂惡故名爲雜毒。例如古迹引瑜伽論利益殺生文云。菩薩若見欲作重罪發心思惟。我若斷彼惡衆生命當墮地獄。如其不斷彼罪業成當受大苦。我寧殺彼墮那落迦。終不令其受無間苦。如是於彼或以善心。或以無記心。知此事已。爲當來故深生慚愧。以憐愍心而斷彼命。由此因緣。於菩薩戒無所違犯生多功德。此闕煩惱故無所違犯意樂善故生多功德。同宗要云。問。旣生功德何名性罪。答。意樂雖善方便惡故（已上）今之三業翻之可知。外儀雖善意樂惡故名爲雜毒。非眞實善。此例相協先師所傳。又三業者。謂起行三業。以上文云身口意業所修解行。下文亦云眞實心中意業行等故。又禮讃云。凡起三業必須眞實全與今同。就此起行以釋安心虛假相（有云。先師亦宣此義）又蓮華谷云。因等起心是虛假故非往生因。剎那善心與業隨轉名三業善（云云）意云。安心虛假之人行身口業時。暫時發善心意業雖具。安心僻越故卽歸本心不成往業也。問。唯以虛假不實之心屬雜毒善此義不明。文擧貪嗔嫌急作行。故知。卽以自力雜行名雜毒善。以歸他力名眞實心。何況正引彌陀因行而屬眞實。何約凡夫心論眞·不眞相乎。答。名利是出離之障。虛假是入道之怨。佛爲除之教至誠心。安樂集云。一切衆生皆由多虛少實無一正念。以是因緣地獄者多。解脫者少。譬如有人於自父母及以師僧外現孝順內懷不孝。外現精進內懷不實。如是惡人報雖未至三途不遠。無有正念不得解脫（已上）今文全同集意。末學豈存異義。上文旣以內外不調卽名虛假。下釋何約自他二力以解眞實。但擧貪嗔者。依具貪嗔起虛假心故。雖然非謂一切貪嗔煩惱皆起虛假心也。如彼調達由貪嗔故造作五逆。非謂一切凡夫具貪嗔故皆造五逆。故知。凡夫雖具貪嗔。若實欲生皆具誠心。歷緣對境之貪嗔誰具惑之人不起。水火二河之譬喩何修趣之者不進。又言急作者是縱許詞。更非實義。又諸凡夫名利如江海。厭欣似涓露。若欣現世人必勇猛若欣後世人必懈怠。如何偏謂虛假之者不作苦勵身心之行。次引因行者爲勵行者也。謂佛因眞實果不紆曲。故願生者必須眞實相應所求。若心不實無由得生。但菩薩眞實強。聖心堅固故。行者眞實弱。凡心羸劣故。強弱雖異眞實相順。謂佛願強故攝行者弱心以令生淨土也。譬如天上日火性是強地下珠火性是弱。雖有強弱同火性故以珠對日火卽出生。佛與衆生強弱雖異眞實可類。問。智度論中以六度菩薩煩惱所具之善名爲雜毒。雜毒名同。其體豈別。答。虛假雜毒其義含容。集中旣言多虛少實。不可外求證。今文亦言外現內懷。何勞諍同異。亦如彼釋論鈔解眞如門。以微細想念皆屬虛假也。故知。虛假之言各隨義門其體有別。九品義云。依維摩經名之直心（已上）維摩經云。直心是菩薩淨土。菩薩成佛時不諂衆生來生其國。又云。直心是道場。無虛假故。首楞嚴經云。我教比丘直心道場。於四威儀一切行中尚無虛假。因地不直果招紆曲。若諸比丘心如直絃。一切眞實入三摩提永無魔事。又云。十方如來同一道故出離生死皆以直心。心言直故如是。乃至終始地位中間永無諸委曲相。弘決四云。能修四安樂行一生得入六根。極太遲者不出三生。若爲名聞利養卽累劫不得。寶鑰云。上下讀文不愼其行。貴賤口是心行悉非。諺曰。擎孝經打母頭。蓋斯之謂也（已上）此是皆誡虛假之文也。如是等例廣多無量。難具引之。
　　若作如此安心起行者縱使苦勵身心日夜十二時急走急作如灸頭然者衆名雜毒之善欲迴此雜毒之行求生彼佛淨土者此必不可也三若作下至必不可也。明虛假人雖勵行業而往生不可。何故不可。卽由不相應彼佛願故也。
　　何以故正由彼阿彌陀佛因中行菩薩行時乃至一念一剎那三業所修皆是眞實心中作凡所施爲趣求亦皆眞實。四何以故下正明往生不可所由。謂阿彌陀佛因中一時一剎那頃無不眞實。以眞實心所成淨土以不眞實生其國者無有是處。施爲趣求者。下化衆生名爲施爲。上求菩提名爲趣求。泛論本願。以第十二·十三·十七·三十一·三十二五願名爲趣求。以自餘四十三箇願名爲施爲（云云）
　　又眞實有二種一者自利眞實二者利他眞實五廣約十重厭欣解至誠心中。眞實有二種者。文中雖標二種眞實。唯釋自利令知利他。
　　言自利眞實者復有二種一者眞實心中制捨自他諸惡及穢國等行住坐臥想同一切菩薩制捨諸惡我亦如是也二者眞實心中勤修自他凡聖等善。釋自利中有其十重。初之二重總明就止惡修善須眞實心。言想同者。具縛行人制惡雖不及菩薩制。而起意樂想同彼類。旣云想同。豈是全同。見賢思齊雖愚是賢。如弘決云。若恣結使失於今世後世善財妨於佛道。設使心起不令口起。設使口起不令身起。設使身起不令作大罪如凡夫人。此是得攝菩薩大人數中（已上）聖道旣爾。何況淨土。又十疑云。縱使妻房不能頓斷。漸漸生厭（云云）
　　眞實心中口業讃歎彼阿彌陀佛及依正二報又眞實心中口業毀厭三界六道等自他依正二報苦惡之事亦讃歎一切衆生三業所爲善若非善業者敬而遠之亦不隨喜也。三四二重別約口業厭欣以明眞實。
　　又眞實心中身業合掌禮敬四事等供養彼阿彌陀佛及依正二報又眞實心中身業輕慢厭捨此生死三界等自他依正二報。五六二重別約身業厭欣以明眞實。謂樹葉遮雨。何求堊室。糞掃防風。何飾綺紈。節量支命。何嗜滋味。如彼空也·增賀等類。
　　又眞實心中意業思想觀察憶念彼阿彌陀佛及依正二報如現目前又眞實心中意業輕賤厭捨此生死三界等自他依正二報。七八二重別約意業厭欣以明眞實。或有三業共厭捨者。或有唯意業生厭離心。如彼淨名居士等類。又大隱隱朝巿。蓋此謂也。
　　不善三業必須眞實心中捨又若起善三業者必須眞實心中作。九十二重總就三業止惡修善以明眞實也。
　　不簡內外明闇皆須眞實。不簡已下總結上意也。內外明闇者。內謂內心。外謂外相。若用日月燈燭光照名之爲明翻之爲闇。若虛假人明·外是賢。闇內是愚。奸飾外見由內心曲也。若眞實人內外·明闇無有差別。唯欣菩提不欣名利。故云不簡也。
　　故名至誠心。
　　六故名至誠心者結也。
　　選擇傳弘決疑鈔卷第三（終）


　　選擇傳弘決疑鈔卷第四
　　沙門良忠述

　　第二深心文中有三。一二者深心者。先牒經文。二言深心者下釋深心體。三亦有二種下正解信相。解信相中自二。初信機。次信法。起盡可見。信法中二。從初至決定得生略依三經方信三佛。二又深信下廣明就人就行立信。初就人立信中四。從初至眞佛弟子重擧三經意卽勸立信相。二又一切行者下別就觀經明信佛語。三又深心下問答釋疑。四此名就人下結也。
　　二者深心言深心者卽是深信之心也。二解體中。言深心者卽是深信者。問。深心屬信心有何文理乎。答。佛法大海信爲能入。一切出離行行無不由信成。今欣淨土。應具信心。是其理也文者。本願云至心信樂欲生我國。言至心者。是至誠心。欲生我國。是迴向心。文義大同。中間信樂豈非深心。信謂忍許。樂謂愛樂。愛是信功。故云信樂。但有寬狹。信緣四諦。愛緣滅道。今信淨土亦是愛樂。如論文云愛樂佛法味。所言愛樂非染汚愛。問。前後二心不置深名。何局第二名深心耶。答。疑心易起信心難成。謂別行人多破往生。爲之失信疑怯心起便從輪迴。是大失故別置深言誡其狐疑。凡深心者不爲四重破所動亂破壞。以此分齊名爲深心。前後二心不爲破人所動亂者依信心功。故不云深。
　　亦有二種一者決定深信自身現是罪惡生死凡夫曠劫已來常沒常流轉無有出離之緣。信機中。自身現是等者。問。信身罪惡有何要耶。答。諸教之中未有此信。唯在瑩心性珠以顯本有理耳。今則不爾。先信顧我機分無出離緣。次信佛願難思以攝此機。是時往生之信指掌。聖僧之教證定之言深仰此說耳若無第一知機信者。第二信心猶難決定。所以者何。若人聞說纔唱六字往生淨土。將謂斯類匪直也人。或是相似三賢菩薩。或是宿習深厚衆生。於罪惡者爭乘本願直生淨土。心生怯弱容疑本願。爲除此疑怯思建立二種信心。謂本願中十方衆生卽是今時善惡衆生。顧其機則罪惡凡夫。仰其誓亦十念名號。機法相應宛如函蓋。信知。決定往生指掌。不信不行卽我等咎。猶在生死非佛咎也。抑衆生無始恒居三道。於中誰無一毫種類。但以衆生無始以來唯流妄我故。局己分於人天中隨生納福。今聞佛願正化罪惡乃信往生。貧窮·富貴·下智·高才·持戒·破戒。皆乘彌陀大願業力順次得生高妙報士。難行·易行二道。聖道·淨土二門。出離·生死將期何法。唯恨衆生猶懷狐疑重受苦果。莫論彼佛攝與不攝。全由專心信與不信也。常沒常流轉者。言常沒者局於三途。言流轉者通於六道。若沒若流。久在生死。故名爲常。
　　無有等者衆生善根未託本願報在三界不至淨土。是故且云無有出離之緣。其實非無本善。故禮讃云善根薄少。蓋其意也。勝願院云。觀念法門云佛三種願力以爲外緣。至誠等三心以爲內因。彼約解義門。謂感果法必由因緣故。今約勸化門。謂若思自有內因者信佛心弱。故爲偏歸他力佛願。信於自身全無因緣。唯憑他力欣求往生。住此念時信力強盛正託佛願方得往生。卽是此宗出離故實。是勸化門也。又彼觀念門一往解義。今文再往眞實解義所以然者一切淨土不論報化皆屬依他。況彼極樂判報土故。凡夫修善何得往生。凡夫所修不出遍計。遍計之心何成生因。故今云無緣眞實解義門也。今云。無有等者釋信心相。此信心爲內因。佛三力爲外緣。故兩處釋不相違也。
　　二者決定深信彼阿彌陀佛四十八願攝受衆生無疑無慮乘彼願力定得往生又決定深信釋迦佛說此觀經三福九品定散二善證讃彼佛依正二報使人欣慕又決定深信彌陀經中十方恒沙諸佛證勸一切凡夫決定得生。依三經信三佛中。決定深信等者。卽依壽觀彌陀三經如次方信彌陀·釋迦·六方三佛。此三佛同勸凡夫往生故。謂五劫思惟偏於苦者。十六觀門亦化常沒。六方證誠專在名號。設雖十惡何隔引接。設雖一念何生疑心。
　　又深心者仰願一切行者等一心唯信佛語不顧身命決定依行佛遣捨者卽捨佛遣行者卽行佛遣去處卽去是名隨順佛教隨順佛意是名隨順佛願是名眞佛弟子。重擧三經中。不顧身命者。輕於身命名爲不顧。此有二類。若其上機頓捨身命。如傳中云。或投身高嶺。或委命深泉。或自墮高枝。焚身供養者。略聞四遠向百餘人（已上）若其劣機不能頓捨。纔生意樂。臨命終時一向不顧身命財也。太賢云。後學菩薩於身命財全捨與之。初心菩薩不能當時施與而應發願（已上）聖道尚爾。況淨土乎。捨行去者三經所說大同小異。如大經中捨三毒五惡令行三善五戒。又捨諸行令行念佛。卽三輩之中一向專念是也。如觀經中捨九方淨土偏令樂西方。又捨亂想及以小心破戒不孝竝惡逆心。令行定善及以大乘持戒孝順迴心念佛。又捨定散令行念佛。卽付屬文云持無量壽佛名是也。彌陀經中捨少善根令行念佛。此乃隨所化機宜致使有同異也。凡言去者令去火宅。三經全同。教意願者。如次釋迦說教·證誠佛意·彌陀佛願。卽是結前三經意也。卽以此三隨順名眞佛弟子也。
　　又一切行者但能依此經深信行者必不誤衆生也何以故佛是滿足大悲人故實語故除佛已還智行未滿在其學地由有正習二障未除果願未圓此等凡聖縱使測量諸佛教意未能決了雖有平章要須請佛證爲定也若稱佛意卽印可言如是如是若不可佛意者卽言汝等所說是義不如是不印者卽同無記無利無益之語佛印可者卽隨順佛之正教若佛所有言說卽是正教正義正行正解正業正智若多若少衆不問菩薩人天等定其是非也若佛所說卽是了教菩薩等說盡名不了教也應知是故今時仰勸一切有緣往生人等唯可深信佛語專注奉行不可信用菩薩等不相應教以爲疑礙抱惑自迷廢失往生之大益也。別就觀經信佛語中。正習二障者。正使障理感生死果。作侵害事如賊害人。佛慧明照大夢云覺矣。習氣障事迷一切境。致覆障事如睡昧心。聖智一起朗然大悟焉。
　　問答釋疑中有二。一先明決信不動。
　　又深心深信者決定建立自心順教修行永除疑錯不爲一切別解別行異學異見異執之所退失傾動也。決信中。別解等者。學故生解。解故生見。見故生執。由此不許往生淨土。但解等次非是生起。故下文云異見異學別解別行。別異二字言異意同。
　　二正施問答釋去疑情中有二。一問。此當聖道之學見。多是攝論家義耳。
　　問曰凡夫智淺惑障處深若逢解行不同人多引經論來相妨難證云一切罪障凡夫不得往生者云何對治彼難成就信心決定直進不生怯退也。多引經論者。維摩·瓔珞·仁王等經。地持·瑜伽·唯識等論。皆明初地三地菩薩始見報佛。不許凡夫亦生報土。
　　二答。正是淨土之信相卽準觀經本意也。具擧四重破人而說決定信相。所以爲四重者。別解別行流轉凡夫。故爲一重。三賢二乘人空自在。故爲一重初地十地俱證法空。故爲一重。化佛報佛悲智果圓。故爲一重也。問。後三重破人說不生者。三賢人等實執此義耶。答。是假令釋也。爲遮他破更設假難以顯信相。何依佛化成賢聖。人還謗佛語云虛妄乎。故文云。若實是菩薩者。衆不違佛教也。
　　答曰若有人多引經論證云不生者行者卽報云仁者雖將經論來證噵不生如我意者決定不受汝破何以故然我亦不是不信彼諸經論盡皆仰信然佛說彼經時處別時別對機別利益別又說彼經時卽非說觀經彌陀經等時然佛說教備機時亦不同彼卽通說人天菩薩之解行今說觀經定散二善唯爲韋提及佛滅後五濁五苦等一切凡夫證言得生爲此因緣我今一心依此佛教決定奉行縱使汝等百千萬億噵不生者唯增長成就我往生信心也決初重破中。時處機別者。如來教旨必待時處。機緣亦異設半滿教。豈可得言華嚴專大而於佛法中都無小乘。又不可判阿含專小而於佛教中總無大乘也。今亦如是。彼則對斷證之機。爲令昇進上位。且約自力門說凡夫不入報土。今則對常沒之機。爲令往生西方。正約他力門明凡夫能入報土。佛意如是。行者何諍。
　　又行者更向說言仁者善聽我今爲汝更說決定信相縱使地前菩薩羅漢辟支等若一若多乃至遍滿十方皆引經論證言不生者我亦未起一念疑心唯增長成就我清淨信心何以故由佛語決定成就了義不爲一切所破壞故。
　　二重中。地前菩薩等者。起信論云。如二乘觀智初發意菩薩等。覺於念異念無異相。以捨麁分別執著相故名相似覺。
　　又行者善聽縱使初地已上十地已來若一若多乃至遍滿十方異口同音皆云釋迦佛指讃彌陀毀呰三界六道勸勵衆生專心念佛及修餘善畢此一身後必定生彼國者此必虛妄不可依信也我雖聞此等所說亦不生一念疑心唯增長成就我決定上上信心何以故乃由佛語眞實決了義故佛是實知實解實見實證非是疑惑心中語故又不爲一切菩薩異見異解之所破壞若實是菩薩者衆不違佛教也三重中。專心念佛及修餘善者。卽下文中稱名正行此云念佛。自餘諸行此云餘善也。
　　又置此事行者當知縱使化佛報佛若一若多乃至遍滿十方各各輝光吐舌遍覆十方一一說言釋迦所說相讃勸發一切凡夫專心念佛及修餘善回願得生彼淨土者此是虛妄定無此事也我雖聞此等諸佛所說畢竟不起一念疑退之心畏不得生彼佛國也何以故一佛一切佛所有知見解行證悟果位大悲等同無少差別是故一佛所制卽一切佛同制如似前佛制斷殺生十惡等罪畢竟不犯不行者卽名十善十行隨順六度之義若有後佛出世豈可改前十善令行十惡也以此道理推驗明知諸佛言行不相違失縱令釋迦指勸一切凡夫盡此一身專念專修捨命已後定生彼國者卽十方諸佛悉皆同讃同勸同證何以故同體大悲故一佛所化卽是一切佛化一切佛化卽是一佛所化卽彌陀經中說釋迦讃歎極樂種種莊嚴又勸一切凡夫一日七日一心專念彌陀名號定得往生次下文云十方各有恒河沙等諸佛同讃釋迦能於五濁惡時惡世界惡衆生惡見惡煩惱惡邪無信盛時指讃彌陀名號勸勵衆生稱念必得往生卽其證也又十方佛等恐畏衆生不信釋迦一佛所說卽共同心同時各出舌相遍覆三千世界說誠實言汝等衆生皆應信是釋迦所說所讃所證一切凡夫不問罪福多少時節久近但能上盡百年下至一日七日一心專念彌陀名號定得往生必無疑也是故一佛所說卽一切佛同證誠其事也。四重中有二。一道理。二文證。言道理者。謂一佛一切佛道同之理也。釋迦旣說凡夫往生。諸佛何謗淨土一門。卽我雖聞下至一佛所化之文是也。凡三世諸佛大悲同體故。皆爲怯弱之機偏勸易行之法。言文證者。謂卽彌陀經之證誠也。卽引二文。初能說教法之文。次所說念佛之文也。初道理中。前佛制斷等者。此文旣引止惡修善諸佛道同用況凡夫修念定生。當知諸佛法同釋迦。皆說定散及以念佛定生淨土。凡以惡業爲出離因。亦以善根爲地獄因無有是處。今亦如是。諸佛大悲勸歸淨土。若其虛妄無有是處。十惡破戒五逆謗法。臨終回心剎那卽生。最上頓教不敢狐疑。逆謗猶生。況其餘乎。一念猶攝。況常念乎。十善順六度者。恐以七支爲第二度。以不慳貪爲第一度。以不瞋恚爲第三度。以不邪見爲後三度歟。次文證中。惡時等者。此擧五濁。但加惡世界而闕命濁。短命之因在見惱二濁。故攝見惱更不別擧歟。惡世界者。總擧娑婆穢惡國土也。罪福多少等者。雖引彌陀經而念佛同故。用觀經意同於此經耳。上盡百年者。準釋迦在世人壽百歲。卽指一期言百年也。
　　此名就人立信也。就人立信者。此有三義。如傳通記（已上就人立信）
    次就行立信者然行有二種一者正行二者雜行（云云如前二行之中所引恐繁不載見人得意）次就行立信之文者。此集抽出爲第二篇。若欲見者續此續之。
　　第三迴向發願心文中有四。一三者迴向發願心者。先牒經文。二言迴向下總釋第三心相。三又迴向下廣以深信守護得生心。四又言迴向下略釋還相迴向心。
　　三者迴向發願心。初牒經文中。迴向發願者。迴一切善願生淨土卽名迴向發願心矣。夫引當果以願爲最。故用發願迴向心也。
　　言迴向發願心者過去及以今生身口意業所修世出世善根及隨喜他一切凡聖身口意業所修世出世善根以此自他所修善根悉皆眞實深信心中迴向願生彼國故名回向發願心也。二總釋第三心相中。過去今生等者。問。準華嚴經。聚集三世一切善根回向菩提。今文何除未來善根。答。過現善根造業決定。其相麁著感果力強故。淨土三經一論皆回已造善根故。由此文理故回過現善根也。彼經中說三世一念圓融道理故。爲令未來善根生長故。集三世善回三菩提也。各據一義竝不相違。世出世善根者。問。世間小善應住果報。云何言回生淨土業耶。答。群疑論問云。若本期心生天受戒。垂至終日願生西方。卽將先所受戒無作功德招淨土報。如何復能感阿僧祇之命根也。釋。行者本雖受戒願生天中。後遇勝緣願生淨土。行雖劣弱以後願強。資前戒品轉增殊勝。與佛願合壽命遐長。又文句四云。問。人天少善應住果報。云何言皆已成佛道。答。此應明三佛性義。大經言。復有佛性。善根人有闡提人無者。卽是人天少善低頭擧手（乃至）昔方便未開。謂住果報。今開方便行。卽是緣因佛性能趣菩提成顯實之義也。記云。三佛性者。過去微善願智所制咸趣菩提。火焰向空。理數咸滅。水流趣海。法爾無停。但由願智未資便封果報。故待今開方是緣因。若據化意何待此開。苟順凡情立以近稱。今開近執法界本如。豈由凡情局彼流焰。關中雖立善不受報。而不明善體本融。但衆生無始唯流妄我。凡所修習未嘗不俱。不受報言爲從誰立。若約已發心者。乃由願行所引。何關善不受耶。未發心來隨生納福。此善豈制令不受耶。故知。不受之言善體無力。應知曾酬者其因已謝。未酬者毫善不亡。若曾發心如水寄海。酬局因者如菓酬華。故今於彼未酬之因開其局情。及曾趣向權乘道者。以一實觀一大弘願體之導之（乃至）問。若爾何故本論云童子戲沙等謂發菩提心行菩薩行者。所作善根能證菩提。非諸凡夫及決定聲聞未發心者之所能得。答。此乃從開說之。非語本善。故知。定性及現未發。縱有宿善如恒河沙。終無自成菩提之理。故云非其能得。若未開頃則往已成非。今若被開則宿作成已。故知。善體本妙隨執者心。是故開心宿善咸遂。又云。若心麁境妙但開其心。如以相心持法華經。若聞法華一句一偈等。若境麁心妙境已隨轉。不須論開。若俱麁者須心境俱開（已上）故知善體本妙。由回向爲生因。況復託佛願致使世善爲往業也隨喜他善者。問。隨喜他善於自無功。何成往業。答。因果經云。若有貧窮人無財可布施。見他修施時而生隨喜心。隨喜之福報與施等無異（已上）有云。此等文自愛尤深。願求往生之行者。雖不可有發願已後空憑昔所修。或隨喜他善偏以之備己行。而若其身不堪勤行。其心欣求往生之時。解釋不假令。文理有實者。唯願心切要。行業無不足者歟。以此自他所修善根等者。釋前二心具足之上具回向心也。心若不眞。心若有疑。回向必弱。發願焉具。
　　三廣以深信守護得生心中。大分爲五。一從初至大益也。先標以信資願可治退心。二問曰下至多得益也。廣施問答釋去疑情。以防外邪異見之難。以立決定得生之想。三又白下至慶喜何極也。借二河白道之譬。勸凡夫往生之法。四又一切下至常作此想。更勸行者令作此想。五故名回向發願心者。結也。
　　又回向發願願生者必須決定眞實心中回向願作得生想此心深信由若金剛不爲一切異見異學別解別行人等之所動亂破壞唯是決定一心投正直進不得聞彼人語卽有進退心生怯弱回顧落道卽失往生之大益也。一以信資願中。此心深信由若金剛者。言此心者指第三心。言深信者是第二心。問。上文旣解深信已竟。何重解之徙費言論。答。三心互資成往生益事是大要。重擧有在。況對異學爲堅其心更出信功耳。有云。上則聞機法信相雖起決定之信心。而將入第三心實作得生想時。今復一度起疑謂。爲生爲不生。故爲除此疑重云此心深信等也。此乃上淺今深也耳。回顧落道者。聞群賊喚欲歸東岸云回顧也。自從白道而落二河故云落道。
　　問曰若有解行不同邪雜人等來相惑亂或說種種疑難噵不得往生或云汝等衆生曠劫已來及以今生身口意業於一切凡聖身上具造十惡五逆四重謗法闡提破戒破見等罪未能除盡然此等之罪繫屬三界惡道云何一生修福念佛卽入彼無漏無生之國永得證悟不退位也。二問答中。問曰等者。問。今之問答與上深心問答有何差別。答。先辨文段大旨可知問答差別。謂深心者正信罪惡凡夫卽往生機。回向心者以諸善根回向往生。故上問答卽難凡夫難生而答衆生易往。故文云一切罪障凡夫不得往生者云何對治等。今此問答卽責一生修福叵入。而決有緣要行速生。故文云云何一生修福念佛卽入無漏無生之國等。前約人機。後約行因。此乃彌陀別願攝受凡夫（上問答意）頓教一乘一世成就（下問答意）其義可知。問。雖聞別願頓教道理而業道如秤。重者先牽。未知若有重罪障不往生。此義如何。答。聖教盡理。猶致疑礙是汝往生時未熟也。旣十念滅逆。汝疑何罪耶。十因云。若疑宿業者何受難受之人身。又値難値之佛法。若有重罪人身尚難。何況佛法。若疑現業者。造五逆者具足十念滅罪得往。何況餘罪。
　　答曰諸佛教行數越塵沙稟識機緣隨情非一譬如世間人眼可見可信者如明能破闇空能含有地能載養水能生潤火能成壞如此等事悉名待對之法卽目可見千差萬別。明闇等者。待對譬中具有五對。各合法者。且下輩中一聲對十惡。一念對破戒。十聲對五逆。皆滅罪生善命終一念頓生淨土。爲顯此義以擧比類。其明闇一對顯念佛法有滅罪力。空地水三對顯念佛法有生善用。火成壞一對顯念佛法竝有滅罪生善兩益也。餘行待對例而可知。
　　何況佛法不思議之力豈無種種益也隨出一門者卽出一煩惱門也隨入一門者卽入一解脫智慧門也爲此隨緣起行各求解脫汝何以乃將非有緣之要行障惑於我然我之所愛卽是我有緣之行卽非汝所求汝之所愛卽是汝有緣之行亦非我所求是故各隨所樂而修其行者必疾得解脫也。隨出一門等者。八萬四千法門門門不借餘門。各出生死。皆得解脫。然邪人等偏信己行不信淨教。故有此破也。
　　行者當知若欲學解從凡至聖乃至佛果一切無礙皆得學也若欲學行者必藉有緣之法少用功勞多得益也。若欲學解等者。解義之時學一切教。修行之時必藉一行也。般舟讃云。佛教多門八萬四。正爲衆生機不同。欲覓安身常住處。先求要行入眞門。從凡至聖等者。佛教所說不出凡聖佛果。故云凡聖等也。若欲學行等者。問。滅後無智衆生爭知有緣要行。答。文云。我所愛卽是我有緣行。汝所愛卽是汝有緣行。
　　又白一切往生人等今更爲行者說一譬喩守護信心以防外邪異見之難何者是也譬如有人欲向西行百千之里忽然中路見有二河一是火河在南二是水河在北二河各闊百步各深無底南北無邊正水火中間有一白道可闊四五寸許此道從東岸至西岸亦長百步其水波浪交過濕道其火焰亦來燒道水火相交常無休息此人旣至空曠逈處更無人物多有群賊惡獸見此人單獨競來欲殺此人怖死直走向西忽然見此大河卽自念言此河南北不見邊畔中間見一白道極是狹小二岸相去雖近何由可行今日定死不疑正欲到迴群賊惡獸漸漸來逼正欲南北避走惡獸毒蟲競來向我正欲向西尋道而去復恐墮此水火二河當時惶怖不復可言卽自思念我今迴亦死住亦死去亦死一種不勉死者我寧尋此道向前而去旣有此道必應可度作此念時東岸忽聞人勸聲仁者但決定尋此道行必無死難若住卽死又西岸上有人喚言汝一心正念直來我能護汝衆不畏墮於水火之難此人旣聞此遣彼喚卽自正當身心決定尋道直進不生疑怯退心或行一分二分東岸群賊等喚言仁者迴來此道嶮惡不得過必死不疑我等衆無惡心相向此人雖聞喚聲亦不迴顧一心直進念道而行須臾卽到西岸永離諸難善友相見慶樂無已此是喩也。三借譬勸往生中。譬如有人等者。此譬喩者出涅槃經第二十三竝大論等（云云）
　　次合喩者。合譬喩中。有未合法。若合法者。欲向西行者譬願生心。百千里者譬十萬億剎。忽然見二河者。若人不求出離時不知煩惱在身。若人求解脫時始覺惑障妨道。今求往生方知惑障。故云忽然。水火置南北者準五行方也。又貪起順境故在右方。嗔起違境故在左方。右順左違故也。各深無底者顯貪嗔有九品。南北無邊者譬貪嗔遍五部。東西百步者一期百年也。白道四五寸者正譬少願心也。其波浪交過濕道等者。以成就貪卽譬水體。以現起貪妨願心譬波浪濕道。火焰燒道準之可知。二岸雖近者譬去此不遠。到迴等者聖道難行名爲到迴。餘方淨土號曰避走。向西可知。迴住去者。迴·去如前。所言住者合欣都率內院歟。汝一心正念等者擧第十八願意。所謂汝者十方衆生。言一心者至心信樂欲生我國。言正念者乃至十念。言直來等者若不生者也。
　　言東岸者卽喩此娑婆之火宅也言西岸者卽喩極樂寶國也言群賊惡獸詐親者卽喩衆生六根六識六塵五陰四大也言無人空逈澤者卽喩常隨惡友不値眞善知識也言水火二河者卽喩衆生貪愛如水瞋憎如火也言中間白道四五寸者卽喩衆生貪瞋煩惱中能生清淨願往生心也乃由貪瞋強故卽喩如水火善心微故喩如白道貪瞋強故等者。問。流轉還滅依善惡強弱。故釋論云。諸染法有力。諸淨法無力。背本下下轉名爲下轉門。諸淨法有力。諸染法無力。向源上上轉名爲上轉門（已上）文理極成。云何許貪瞋強善心弱者猶得往生。答。聖道·淨土二門雖同止惡修善。聖道門機能治力強。滅惑障故方得出離。淨土門機雖善心劣。而住止惡修善正見。而用隨犯隨懺之時。佛願加力令微少善以成出離大善。故乘佛願卽生淨土。若不爾者本願何要。師資決判其義灼然。但釋論者偏述自力聖道門意。何以異門難異門乎。問。上文旣嫌具貪瞋行而言不可。今許貪瞋強猶往生。一師所釋何忽相違。答。上斥虛假意樂貪瞋。旣闕安心故云不可。今擧歷緣對境貪瞋。安心不闕故有生利。所望不同故不相違。凡具決定往生心機其志雖可非如昔日。然檢其實。淨心一兩餘悉濁亂。猶如龍得小水以降大雨。因佛願力速成大善而得往生。相傳如此。然世人云。他力出離貪瞋無礙。此義令他卽住邪見。或云。願心微劣不得往生。此義令他卽生怯退。此二義俱是不得上人相傳之所致耳。
　　又水波常濕道者卽喩愛心常起能染汚善心也又火焰常燒道者卽喩瞋嫌之心能燒功德之法財也言人行道上直向西者卽喩迴諸行業直向西方也言東岸聞人聲勸遣尋道直西進者卽喩釋迦已滅後人不見由有教法可尋卽喩之如聲也言或行一分二分群賊等喚迴者卽喩別解別行惡見人等妄說見解迭相惑亂及自造罪退失也瞋嫌燒功德者。只抑功德勢力。非滅善體也。一分二分者譬一二年行。群賊喚迴者卽喩別解等者。問。群賊或合十八界等。或合別解惡見人等。相違如何。答。群賊有多類。故不成相違。自造罪退失者。若造大罪不懺悔者罪業所惑退往生心。願諸行者重罪莫作。縱使有造速可諫悔。問。旣許貪瞋。何罪退失。答。隨懺貪瞋卽喩水火。造罪不悔是爲退失。
　　言西岸上有人喚者卽喩彌陀願意也言須臾到西岸善友相見喜者卽喩衆生久沈生死曠劫淪迴迷倒自纒無由解脫仰蒙釋迦發遣指向西方又藉彌陀悲心招喚今信順二尊之意不顧水火二河念念無遺乘彼願力之道捨命已後得生彼國與佛相見慶喜何極也。願力之道者。傳云。言白道者是行者願。喩中白道旣是行者之願心也。故知。今文亦行者願也。有云。和尚常釋言願力者是佛願力。今亦可爾（云云）問。水火波浪常浸白道。何踏白道至西岸耶。答。衆生心法旣通三性。縱令起願心亦數起貪瞋。貪瞋起時願心成就。願心起時貪瞋成就。貪瞋雖強由意樂故。隨犯隨懺常起願心。由佛本願住持力故臨命終時。貪瞋雖具貪瞋不起。卽離繫縛方得往生也。問。白道之譬爲三心總譬。爲第三心別譬。答。傳云。別譬第三心。標釋結文無所諍故。問。旣云信順二尊。又信東岸勸及西岸招喚。豈非深心。又云一心直進。亦可誠心。如何。答。三心俱起不相離故。釋第三心前之二心自出來耳。
　　又一切行者行住坐臥三業所修無問晝夜時節常作此解常作此想故名迴向發願心四勸行者中。常作此解等者。解謂勝解。印可爲體。想謂思想。取像爲義。所謂此者卽指二河白道喩也。
　　又言迴向者生彼國已起大悲迴入生死教化衆生亦名迴向也。四還相迴向中。還起大悲等者。問。唯有往相迴向無還相迴向者亦可生淨土耶。答。爾也。下三品文未說有利他之心。故禮讃但釋往相迴向不釋還相故也。問。若爾何故今釋還相。答。釋二迴向約教本意也。例如第一心標利他眞實（云云）
　　三心旣具無行不成願行旣成若不生者無有是處也又此三心亦通攝定善之義應知。次總結三心通萬行中。三心旣具等者。上來雖釋上品上生三心之文。而理應通下八品善。是故結云無行不成。義亦通被十三定善。故云通攝定善之義。文在中間令通上下定散行也。然三心中前後二心。及深心中就人立信。諸行全同。但於就行立信衆生宿習不同。執法異故。各就受法可立其信。
　　問。就行立信者信正定之業。若爾此人何捨正業。信餘行耶。答。今釋就經本意立正定業。不遮有隨他機亦信餘法。例如於爾前教雖有兼但對帶之失而非無得益。是故本文釋三心中。往往擧諸行以爲往生業。所謂至誠心云一切衆生身口意業所修解行。深心云決定深信釋迦佛說此觀經三福九品定散二善。證讃彼佛依正二報使人欣慕。就人立信云專心念佛及修餘善。就行立信云行有二種一者正行二者雜行。旣分明釋餘業往生。何看此文不立其信。又云迴向得生。明文在茲。誰人懷疑。然或執者猶存三心局念佛義。迴文就義。所立何要。驗其義勢爲成餘行不往生義。非但違上人所立。亦甚背和尚解釋。恐是爲謗法之因緣。推撲地獄誡其違過。阿鼻泥梨責其謗罪。故般舟讃云。種種方便教門非一。但爲我等倒見凡夫。若能依教修行者。則門門見佛得生淨土（乃至）不得輕毀他有緣之教行讃自有緣之要法。卽是自相破壞諸佛法眼。法眼旣滅。菩提正道履足無由。淨土之門何能得入。傷歎云。生盲信業走。隨業墮深阬。縱此貪瞋火。自損損他人。長沒無明海。遇木永無緣（已上）問。若言三心通餘行者。何故禮讃釋至誠心。三業起行偏約正行。又解深心。唯云稱名。答。禮讃中局釋正行所具三心。故唯約彌陀而已。
　　三釋禮讃三心中亦二。一略解三心相。二如觀經下讓疏廣說。
　　往生禮讃云問曰今欲勸人往生者未知若爲安心起行作業定得往生彼國土也答曰必欲生彼國土者如觀經說者具三心必得往生何等爲三一者至誠心所謂身業禮拜彼佛口業讃歎稱揚彼佛意業專念觀察彼佛凡起三業必須眞實故名至誠心二者深心卽是眞實信心信知自身是具足煩惱凡夫善根薄少流轉三界不出火宅今信知彌陀本弘誓願及稱名號下至十聲一聲等定得往生乃至一念無有疑心故名深心三者回向發願心所作一切善根悉皆回願往生故名回向發願心具此三心必得生也若少一心卽不得生如觀經具說應知。初中今信知彌陀本弘誓願及稱名號者。言本弘者約第十八願。言稱名者是約衆生行。此乃竝信本願外緣·念佛內因也。問。疏云四十八願攝受衆生。今何唯云第十八願。答。疏文談教相。故通明諸行三心。廣論四十八願。禮讃解行儀。故局釋念佛三心。略述第十八願也。有云。言本弘者通四十八願。言稱名者限第十八願也。乃至一念無有疑心者。所謂一念卽疑心念。謂無有一念疑心也。問。後序文旣云十聲一聲一念等。今亦上擧十聲一聲下云一念。知稱名念。答。文相不順。謂隔定得往生之言而言乃至一念故也。若少一心等者。所言三心同時相應更不可有具闕不同。然前加行位隨行者根機有具一具二。謂虛假增者闕至誠心。疑心增者亦闕信心。不回向增者亦闕迴向心。約此義門而釋具三少一等也。
　　私云所引三心者是行者至要也所以者何經則云具三心者必生彼國明知具三必應得生釋則云若少一心卽不得生明知一少是更不可因茲欲生極樂之人可全具足三心也其中至誠心者是眞實心也其相如彼文但外現賢善精進相內懷虛假者外者對內之辭也謂外相與內心不調之意卽是外智內愚也賢者對愚之辭也謂外是賢內卽愚也善者對惡之辭也謂外是善內卽惡也精進者對懈怠之辭也謂外示精進相內卽懷懈怠心也若夫翻外蓄內者祇應備出要也內懷虛假等者內者對外之辭也謂內心與外相不調之意卽是內虛外實也虛者對實之辭也謂內虛外實者也假者對眞之辭也謂內假外眞者也若夫翻內播外者亦可足出要也。外現等者。心住名利捨出離念。姦飾外見僞示賢相。令他表知有三業善。故云外現賢善。其實此人愚惡懈怠無有眞實。故云內懷虛假。是故玄忠寺嫌外現孝順內懷不孝。終南山誡未有戒定現戒定相。卽此例也。今此集中曲述內外不調之相。其義可見。翻外蓄內者祇應備出要者。問。所言賢善是不實行。何蓄內乎。答。只是借賢善言也耳。翻內播外者亦可足出要者。問。內心虛假何播外乎。答。隱德是出要。何不播外也如止觀七云。且當安忍深修三昧。行成力著爲化不晚。若被名譽羅羂利養毛繩。眷屬集樹。妨蠧內侵。枝葉外盡者。當早推之。莫受莫著。惟若不去翻被黏繫者。當縮德露玼揚狂隱實。密覆金貝莫令盜見。若遁迹不脫。當一擧萬里絕域他方。無相諳練快得學道。若名利眷屬從外來破。憶此三術嚙齒忍耐。雖千萬請確乎難拔。讓哉。隱哉。去哉（已上）或翻內播外等者。凡今釋意教安心故。令外賢善蓄內以爲出離之要。於外相者左之右之非所論也。故云播外。此未必被萬機策勵隱德相也（云云）
　　次深心者謂深信之心當知生死之家以疑爲所止涅槃之城以信爲能入故今建立二種信心決定九品往生者也又此中言一切別解別行異學異見等者是指聖道門解行學見也其餘卽是淨土門意在文可見明知善導之意亦不出此二門也迴向發願心之義不可俟別釋行者應知此三心者總而言之通諸行法別而言之在往生行今擧通攝別意卽周矣行者能用心勿敢忽緒。總而言之通諸行法者。義推正直·信心·迴向可通二門。其理必然。然則三心通聖道文往往是多。維摩·起信所明三心與今三心同異思之。又一義云。通諸行法者指定散行。在往生行者指念佛行。往生之言雖通諸行。題云念佛集次下云往生之業念佛爲先。從本意故。是要行故。且指念佛云往生行也。問。定散九品所具三心有淺深乎。答。爾也。有理。有文故也。先理者。機有上下。心何一品。故受戒時就受者心立三品別。羅漢得下品戒。凡夫得上品戒等。凡善惡心各有九品。今此三心何無淺深。淺深雖異心體不別。故置一處令通九品。次文者。十因引占察經云。至心復有下中上三種差別。何等爲三。一者一心。所謂係想不亂。心住了了。二者勇猛心。所謂專求不懈。不顧身命。三者深心。所謂與法相應。究竟不退。若人修習此懺悔法。乃至不得下至心者。終不能獲清淨善相（已上）以此文合本願至心。又觀念法門云。根性不同有上中下。群疑論云。念佛名號雖復不殊。由念佛心至誠差別故。令滅罪多少不同。下品上生罪業輕薄死無惡相。怖心不極雖至心念佛但能滅彼五十億劫生死之罪。下品中生地獄猛火一時俱至。罪人忙怖念佛至誠。由心徹到滅除八十億劫重罪（已上）文意可見。祖師云。隨三心淺深有九品階位（外記大夫入道五十日逆修說法詞）又往生大要鈔見三心可有淺深。問。三心具足人可有退義乎。答。多分不退。少分有退。言不退者。若有勝機發三心時。佛願強索佛光常照。聖衆鎭護專拂退緣。一世之行時節亦短無遇退緣。是故不退。言有退者。此人軟根雖發三心。若遇違緣自有退失。旣是凡夫。何必不退。故今文云自造罪退。禮讃前序云勸行四修法用策三心五念之行卽得往生。然四修中有長時修。畢命爲期。誓不中止。明知三心可退失。故以長時修而護三心五念之行。又臨終要訣其義分明。又大經及異譯中明中悔者。彼雖暫退義通永退。又本願藥師經中悔類淨業先成。豈無三心。故群疑論退義炳然。問。禮讃云蒙光觸者心不退。云何會通。答。就不退機論多分德。若有劣機値緣退者非所遮也。祖師在世有其諍論。或人云三心不退。餘人云退。上人之意亦存退義矣。問。三心有傍正乎。答。三心至要。何有傍正。但對機時應有傍正。謂約虛假增者誠心爲正。餘二爲傍。若約疑心增者深心爲正。若約不迴向增者第三爲正。又取要言之。深心爲正以是信心決了凡夫爲往生機。若具此心二心自具故。二心不爾。故論註及安樂集中唯立三信不釋二心。信知。亦三心中深心爲正。
　　問。三心何等心所爲體。答。後之二心其體分明。謂深心者大善地法中信心所。迴向心者大地法中善欲心所。論註云。願是欲樂義。又云。願名欲樂往生（已上）若依婆沙入阿毘達磨正理等應云欣爲體。第一心體古來未決。今私案云。大善地法中捨心所也。光法師釋諂心所翻云。諂謂諂曲翻曲卽爲正直。正直是捨。故品類足論第三云。捨者身正直心正直也（已上）身正直者。五識相應捨也。心正直者。意識相應捨也。又引集異門足論十五云。問。此捨何所謂耶。答。心平等性心正直性心無警覺任運住性。又引入阿毘達磨論云。心平等性說名爲捨。捨背非理及向理。故由此勢力。令心於理及於非理無向無背。平等而住如持秤縷。又引正理論云。心平等性說名爲捨（已上）又準唯識論。當不誑·不諂二種心所。彼無貪癡一分故。論云。云何爲誑。爲獲利養。矯現有德。詭詐爲性（已上）具如傳通記。
　　第九四修法篇
　　念佛行者可行用四修法之文。言四修者。俱舍論二十七云。一無餘修。福德·智慧二種資糧修無遺故。二長時修。經三大劫阿僧企耶修無倦故。三無間修。精勤·勇猛·剎那剎那修無廢故。四尊重修。恭敬所學無所顧惜。修無慢故（已上）又攝大乘釋論八云。論曰。由無量無數百千俱低大劫中依數數修習。釋曰。此文顯三慧具四種修。不可以譬類得知爲無量。不可數知爲無數。百億爲一俱低。非一俱低故言千。亦非一千故言百。非歲數故言劫。非小劫故言大。此卽明長時修。數數修習卽顯無間·恭敬·無餘三修（已上）此等論藏所明四修。雖爲聖道修行相貌。而淨教中其業亦要。故今師等隨義轉用。如禮讃云。菩薩已免生死。所作善法迴求佛果卽是自利。教化衆生盡未來際卽是利他。然今時衆生悉爲煩惱繫縛。未免惡道生死等苦。隨緣起行。一切善根具速迴願往生阿彌陀佛國。到彼國已更無所畏。如上四修自然任運。自利利他無不具足。
　　善導往生禮讃云又勸行四修法何者爲四一者恭敬修所謂恭敬禮拜彼佛及彼一切聖衆等故名恭敬修畢命爲期誓不中止卽是長時修二者無餘修所謂專稱彼佛名專念專想專禮專讃彼佛及一切聖衆等不雜餘業故名無餘修畢命爲期誓不中止卽是長時修三者無間修所謂相續恭敬禮拜稱名讃歎憶念觀察迴向發願心心相續不以餘業來間故名無間修又不以貪瞋煩惱來間隨犯隨懺不令隔念隔時隔日常使清淨亦名無間修畢命爲期誓不中止卽是長時修畢命爲期誓不中止者。論期佛果。故言無數。今期往生。故言畢命。但要決約遠果。故言乃至菩提終無退轉也。問。淨土頓教。或七日或一十念皆得往生。何云畢命。答。群疑論五云。念佛衆生聞淨土教有早有晚。發心之時有遲有速。或命有長短。故經說不同。若臨終之日方逢善友教。發心念佛亦得往生（乃至）如其壽命遐長多日不夭。還教盡其壽命令稱佛名。不可命促斯須令其長時念佛。不可壽終百歲只令一日稱名。故三本經文俱勸念佛。各隨一義教念有殊。彼此不妨。義無乖反。故觀經對臨終之者極少一念十念亦得往生。阿彌陀經對經日死人能念佛亦生淨土。無量壽經對長壽不死之者長修功德最多或長時長日修念。又此三別卽三品修。上者說形。中者說日。下者說時。於九品中各有多種故。雖竝往生咸無苦惱。華開悟道早晚不同。經說有殊由此意也（已上）要集云。問。若必畢命爲期者。如何感和尚云長時短時多修少修皆得往生耶。答。業類非一故。二師俱無過。然畢命爲期。勤修無怠令業決定。是爲張本（已上）疏四云。上盡一形。下至一日一時等。或從一念十念至一時一日一形。大意者一發心已後誓畢此生無有退轉。唯以淨土爲期（已上）安樂集云。問曰。無量壽大經云。十方衆生至心信樂。欲生我國乃至十念。若不生者不取正覺。今有世人。聞此聖教。現在一形全不作意。擬臨終時方欲修念。是事云何。答曰。此事不類。何者經云十念相續似若不難。然諸凡夫心如野馬識劇猿猴。馳騁六塵何曾停息。各須宜發信心預自剋念使積習成性善根堅固也。如佛告大王。人積善行死無惡念。如樹先傾倒必隨曲也。若刀風一至百苦湊身。若習先不在懷念何可辨（已上）群疑論五云。問曰。若念阿彌陀佛得生西方。要假多日多年生淨土。亦須懃誠勉勵長時稱念佛名。如其臨死至誠念佛亦生淨土者。且人生百歲樂少憂多。別易會難。歡娛時促。但須馳騁五欲放縱六情。秉燭夜遊。連宵聚興。臨終之日念佛一聲卽得往生永超衆苦。何須長時苦行懃懇。四修不倦。三業靡空。同是得越娑婆。何勞長時苦行也。釋曰。此有數意不可預聞淨教棄而不修。待至終時方當念佛。一卽汝欲願生淨佛國土。推欲避此苦惱生彼西方。不求無上菩提。不行菩薩之行。但欲縱情寶樹恣意珍臺。不願早悟無生。就此垂終一念。若爲志求佛果證三菩提。愍諸有情速證正覺。於此穢土恐退菩提。就彼淨土方增修妙行。登不退位救苦衆生。方欲無間長時具修萬行。何爲今聞淨法不肯修行。更事憍奢廣行放逸。垂臨終日念佛生耶。若欲至求無上大果發菩提心。願生淨土。所恨流浪生死。無始沈淪。聞說西方淨土教法。卽須身毛皆堅猶如拔出。悲泣雨淚恨聞此法晚至今生。卽須晝夜精勤一心匪懈。寧得聞佛淨教更縱六情。繫日連宵造十惡罪推至終日方念佛名。無慚愧言豈成道理。又若垂終念佛·長時稱名。功德不殊悟道無別。可須任汝此言推至在後。如其念增念念增道功不唐捐。罪業轉微福德漸勝。成其上輩速悟無生。利益不同。豈得唯修一念。且麁衣妙服好飡惡食。一種蓋形竝除飢渴。爾卽去斯弊服著彼羅紈。不食穢飡欲求美膳。況念佛多少功德不同。便卽棄彼長修就斯促念。貪好衣食曾無此言。聞修淨行捨長就短。是汝煩惱無慚愧言。魔語鬼語壞亂佛法。實無一念願生之心。見他長時專誠苦行。故爲斯語壞他淨意。自損損他。深須覺察。又汝今時聞說淨法。內無苦惱外具善緣。不肯修行。待終念佛。臨終念佛雖亦得生。然此輩人萬不一往。或善友邂逅。未必相逢。或衆苦纒身不遑念佛。或偏風不語不得稱名。或狂亂失心豈能注想。或忽逢水火不暇至誠。或輒遇犲狼以此夭命。或逢値惡友壞爾信心。或飮酒過差惛眠致殞。或軍陣鬪戰奄爾命終。或逈墜高巖難修正行。衆多障難卒述難周。無得一向不修耽茲五欲。但言終日一念卽生。宜應發精進心除懈怠想。勵茲三業策彼六時。晝夜精勤學與時競。一生淨土永離蓋纒。乃至菩提常無退轉。利益弘廣。宜須用心（已上）不雜餘業者。無餘修名唯修正行不雜雜行。故云不雜餘業。故要決云。專求極樂禮念彌陀。但諸餘業行不令雜起（已上）旣對念佛行云諸餘業行。故知。餘業卽是雜行。問。要集引兩師無餘修已云。寶積經說。樂於世業營於衆務（云云）世業衆務名諸餘業。何言雜行。答。餘業之言正在雜行。世業亦障專修行故顯其意耳。況寶積經亦見造塔等事善云衆務耶（云云）無間修者卽有二義。一不間雜行。二不間煩惱。故名無間修。問。無餘修中已嫌餘業。何重嫌之。答。彼此餘業雖同雜行。所望別故不成繁重。謂無餘修爲嫌雜起心令專修正行誡諸餘業。如彼廬山嫌謝靈運有雜起心也。無間修下爲嫌懈怠心令精懃修習誡諸餘業。若雜餘業正行間斷成懈怠故也。隨犯隨懺者。心地觀經云。或有一類凡夫僧。戒品不全生正見讃詠一乘微妙法。隨犯隨懺障銷除。爲諸衆生成佛因。如是凡夫亦僧寶。如欝金華雖萎悴猶勝一切諸妙華。正見比丘亦如是。四種輪王所不及（已上）不隔念等者。前念犯後念懺。於中間無餘念。是名不隔念也。若一時中犯罪。時懺不迄二時。是名不隔時也。不隔日義準時應知。
　　問。何故念約二念成不隔義。時日不爾耶。答。念是短促。善惡異故。犯懺前後定應二念。時日延長。一時日中應有犯懺。故雖同名不隔念等其義異耳。或如念於兩時兩日應名無間。問。夫懺悔者悔已不作。而今世人自於罪體雖有悔心。悔心弱故數犯罪業。寧是懺悔。答。如下根行者雖造罪難止。而信因果。深恐惡業一心念佛亦是懺悔。但於罪業若起惡無礙之心者。雖悔不滅。若所逼於貪瞋而犯惡業之者。用懺悔時罪業可滅也。有聖教誠證。莫起邪見矣。瑜伽論云。若欲斷彼生起意樂發勤精進。煩惱熾盛蔽抑其心。起瞋蓋等無所違犯。
　　西方要決云但修四修以爲正業一者長時修從初發心乃至菩提恒作淨因終無退轉二者恭敬修此復有五一敬有緣聖人謂行住坐臥不背西方涕唾便利不向西方也二敬有緣像教謂造西方彌陀像變不能廣作但作一佛二菩薩亦得教者彌陀經等五色袋盛自讀教他此之經像安置室中六時禮懺香華供養特生尊重三敬有緣善知識謂宣淨士教者若千由旬十由旬已來竝須敬重親近供養別學之者總起敬心與己不同但知深敬也若生輕慢得罪無窮故須總敬卽除行障四敬同緣伴謂同修業者自雖障重獨業不成要藉良朋方能作行扶危救厄助力相資同伴善緣深相保重五敬三寶同體別相竝合深敬不能具錄爲淺行者不果依修住持三寶者與今淺識作大因緣今粗料簡言佛寶者謂雕檀繡綺素質金容鏤玉圖繒磨石削土此之靈像特可尊承暫爾觀形罪消增福若生少慢長惡善亡但想尊容當見眞佛言法寶者三乘教旨法界所流名句所詮能生解緣故須珍仰以發慧基鈔寫尊經恒安淨室箱篋盛貯竝合嚴敬讀誦之時身手清潔言僧寶者聖僧菩薩破戒之流等心起敬勿生慢想三者無間修謂常念佛作往生心於一切時心恒想巧譬若有人被他抄掠身爲下賤備受艱辛忽思父母欲走歸國行裝未辨由在他鄕日夜思惟苦不堪忍無時暫捨不念爺孃爲計旣成便歸得達親近父母縱任歡娛行者亦然往因煩惱壞亂善心福智珍財竝皆散失久流生死制不自由恒與魔王而作僕使驅馳六道苦切身心今遇善緣忽聞彌陀慈父不違弘願濟拔群生日夜驚忙發心願往所以精勤不倦當念佛恩報盡爲期心恒計念四者無餘修謂專求極樂禮念彌陀但諸餘業行不令雜起所作之業日別須修念佛誦經不留餘課耳。法界所流者。言法界者卽是眞如。梁攝論十釋十眞如中第三地所流眞如云。於三地由勝流義。釋曰。眞如於一切法中最勝。由緣眞如起無分別智。無分別智是眞如所流。此智於諸智中最勝。因斯智流出無分別後得智所生大悲。此大悲於一切定中最勝。因此大悲如來欲安立正法救濟衆生說大乘十二部經。此法是大悲所流。
　　私云四修之文可見恐繁而不解但前文中旣云四修唯有三修若脫其文若有其意也更非脫文有其深意也何以得知四修者一長時修二慇重修三無餘修四無間修也而以初長時只是通用後三修也謂慇重若退慇重之行卽不可成無餘若退無餘之行卽不可成無間若退無間之行卽不可成爲使成就此三修行皆以長時屬於三修所令通修也故三修之下皆結云畢命爲期誓不中止卽是長時修是也例如彼精進通於餘五度而已。
　　第十化佛讃歎篇

　　彌陀化佛來迎不讃歎聞經之善唯讃歎念佛之行之文。問。一切往生必感化讃耶。若皆感者如下下品但見金蓮何有讃歎。亦下中品雖說化佛不明讃歎。中品下生佛讃俱無。若不感者大悲迎接平等無偏。無佛讃者豈稱悲願。答。來迎必有。由本願故。佛讃不定。由機別故。又旣有來迎必應聞讃。文無者略也。問。上中·上下·中中餘行亦有化讃。何云唯讃歎念佛耶。答。非言化讃不通餘行。今下上品聞經·稱佛二行相竝。而於其中依願非願之差。論讃不讃之異而已。
　　觀無量壽經云或有衆生作衆惡業雖不誹謗方等經典如此愚人多造衆惡無有慚愧命欲終時遇善知識爲讃大乘十二部經首題名字以聞如是諸經名故除却千劫極重惡業智者復教合掌叉手稱南無阿彌陀佛稱佛名故除五十億劫生死之罪爾時彼佛卽遣化佛化觀世音化大勢至至行者前讃言善男子汝稱佛名故諸罪消滅我來迎汝。同經疏云所聞化讃但述稱佛之功我來迎汝不論聞經之事然望佛願意者唯勸正念稱名往生義疾不同雜散之業如此經及諸部中處處廣歎勸令稱名將爲要益也應知。多造衆惡無有慚愧者。十惡輕罪名爲衆惡。言慚愧者恥自名慚。恥他名愧。又天見隱罪。恥天爲慚。人見顯罪。恥人爲愧。又依自法力崇重賢善。羞恥過罪。對治無慚恥諸惡行。是爲慚也。依世間力輕拒暴惡。羞恥過罪。對治無愧息諸惡業。是爲愧也。與此相違名無慚愧。十二部經首題名字者。一者修多羅。或云修妬路。或云蘇怛纜。此則梵音隨方不同。翻名亦多。且擧一二。仁王經中翻云法本。如來言教諸法本故。如大般若翻云契經。契當深理貫諸法故。此有二種。一者總相。涅槃經云。始從如是終至奉行。皆修多羅（大小乘教悉爲此部）二者別相。雜集論云。謂以長行綴緝略說所應說義（餘十一部所不攝故）二者祇夜。此云重誦。新云應頌。或云。一由長行說義未盡故。二爲後來應更頌故也。此有四五六七言等偈頌不同也。三者和伽羅那。或云婆伽那。或云毘伽羅那。此云授記。新云記莂。斯有多種。五道三乘授記異故。然授記法佛現微咲從其面門放五色光。遇斯光者。惡趣安樂。根闕具足。欲天厭樂。色天厭禪。光照十方遍作佛事。還繞七匝。從佛足下入記地獄相。膊入記畜生。髀入記鬼。臍入記人。胸入記天。口入記聲聞。眉間入緣覺。頂入是授菩薩無上菩提記相。先現此相。然後阿難等諸弟子發問。如來爾時授記。或云。一記弟子死生因果故。二記菩薩當成佛事故。四者伽陀。此云不誦偈經。新云諷誦。謂孤起偈。一爲易誦持故。二爲樂偈者故。五者優陀那。此云無問自說。新直云自說。一爲令知而請法故。二爲令所化生慇重故。念佛慈悲爲不請友。譬如嬰兒不言飮乳母悲心重自銜乳汁。六者尼陀那。法華等經翻爲因緣。謂諸佛語本因緣故。仁王等經翻爲戒經。依犯因緣一一制故。亦云緣起。一因請方說。爲重法故。二因事方說。知本末故。七者阿波陀那。此云譬喩。一爲深智說似令解眞故。二爲淺識就彼取類誘令信故。八者伊帝目多伽。或云一目多伽。法華經等翻爲本事。智度論中爲如是語。此經則說弟子本事。如佛說偈。不寐夜長。疲極道長。愚生死長。莫知正道。如是等也。然準涅槃第十四卷。此部四佛其號改易。鳩留秦佛名甘露鼓。拘那含佛號曰法鏡。迦葉如來稱分別空。釋迦如來稱本事經。或云。一說佛往昔事。二說弟子往事。九者闍陀伽。此翻本生。說佛本生種種事故。如昔爲師子受獼猴寄。以爪攫脇肉報鷲飢。又於疾病世變作蘇摩蟲。以肉遍布施療諸有疾者。如是等類其事非一。或云本生經。謂說昔受身。一說如來。二說餘者也。
　　問。本事·本生有何差別。答。說昔作事名爲本事。語昔受生以爲本生。然九品義本事限弟子。本生在如來。圓覺疏通如來餘者而成其義。十者毘佛略。此云方廣。爲諸菩薩速證菩提故。如來所說大乘教通名。其理無二。故名爲方。一切包富。故名爲廣。涅槃經云。所謂大乘方等經典其義廣大猶如虛空。是名毘佛略。或云。一廣大利樂。二廣陳正法。十一者阿浮陀達磨。此翻希法或未曾有。如佛示現希奇事時。衆皆起未曾有想。因此爲名。涅槃經云。如彼菩薩初出生時無人扶持則行七步。放大光明遍照十方。亦如獼猴手捧蜜器以獻如來。如白項狗佛邊聽法。如魔波旬變爲青牛行瓦鉢間。令諸瓦鉢互相振觸無所傷損。如佛初生入天廟時令彼天像起下禮敬。如是等經名未曾有。或云。一德業殊異故。二法體希奇故。十二者優婆提舍。此云論議。涅槃經云。如佛世尊所說諸經若作議論分別廣說辨其相貌。是名優婆提舍。或云。一以理深廣故論。二以義不了故論（已上翻名釋義多依九品義意。毎十二部各具二義出圓覺疏）大師所判約此十二。一聲·十二相對問答滅罪多少故也。白蓮記云。十二部者通名大乘經典。或法華或光明或華嚴及今經首題等竝得言經題。九品義云。首題名字者則修多羅乃至論議。又釋。首題名字者諸大乘經首題名也。如言華嚴妙法華等（乃至）此等經中具十二部。所詮之理極最勝故。一聞首題滅罪生善。能盡輪迴業速生極樂界。
　　私云聞經之善是非本願雜業故化佛不讃念佛之行是本願正業故化佛讃歎加之聞經與念佛滅罪多少不同也觀經疏云問曰何故聞經十二部但除罪千劫稱佛一聲卽除罪五百萬劫者何意也答曰造罪之人障重加以死苦來逼善人雖說多經飡受之心浮散由心散故除罪稍輕又佛名是一卽能攝散以住心復教令正念稱名由心重故卽能除罪多劫也。答曰造罪人等者。唯讃佛名卽有三義。一心散攝。二聞稱異。三願有無。此經疏中於當文下釋前二義。至化讃文解第三義。細尋可了。又九品義云。問曰。經是佛師。德豈劣乎。何故聞經唯滅千劫罪。稱佛名除五十億劫。答曰。前只聞名而不口稱。故唯除千劫罪。今非唯聞名兼亦口稱。故除多劫罪。非是佛與經功德有勝劣。又釋。阿彌陀佛由昔因位大願力故。令稱名者滅多劫罪。十二部經三世常住非如彼佛有因果位。故不同也。又釋。十二部經名散動心時聞。餘心間雜故唯除千劫罪。阿彌陀佛名以最後心稱。餘心不隔故滅五十億劫。是因心而致不同也。非境有勝劣矣（已上）私謂。此釋妙符大師釋義。但次第異。今之第一釋卽疏第二義。今之第二釋卽疏第三義。今之第三釋卽疏第一義也。此中願力義留心而思之。
　　問。若云佛名文言約故攝散住心者。諸佛名號及神呪中卽有少於六字之者。彼等念力恐勝今念。答。總而言之。言多心散。言少心攝理數必然。但稱佛功優旣有三義。設具一義餘義若闕不足爲優。故就簡易行亦論願有無。則無願爲劣。有願爲勝也。臨終之時百苦湊身。大悲本願仰而可信耳。

　　第十一約對雜善讃歎念佛篇

　　約對雜善讃歎念佛之文觀無量壽經云若念佛者當知此人是人中分陀利華觀世音菩薩大勢至菩薩爲其勝友當坐道場生諸佛家。分陀利華者。法聰記云。此云白蓮華。華中最勝妙色。顯衆色之本爲世崇重若念佛衆生爲世所貴。故擧此爲喩（龍興·知禮等師同云白蓮）大日經疏十五云。分荼利迦華可有百葉許。葉葉相承。圓整可愛。最外葉極白。內色漸微黃。乃至最在內者與蘂色相近也。此華極香也。昔瑠璃王害釋女時。大迦葉於阿耨達池取此華。裹八功德水灑之諸女。身心得安樂。命終生天。因是投華於池。遂成種。至今猶有之。華太可愛。徑一尺餘。尤可愛也。此法華所引申者。是漫荼羅八葉者也（已上）
　　問。若言白蓮者。正觀記云。涅槃云。水中華分陀利華第一（已上）而三十六經云水中華青蓮華第一。智度論云陸地生華須摩那提第一。水中生華青蓮華第一（已上）今依經論推解記文。分陀利華應是青蓮。答。諸教相違不須和會。法華玄七云。叡師序云。未敷名屈摩羅。將落名迦摩羅。處中盛時名分陀利。遠師云。分陀利迦是蓮華開發時。然體逐時遷。名隨色變。故有三名也。大經亦云人中蓮華分陀利華。二名竝題者應有通別之異。今取蓮華是通分陀利是別稱。道朗云。鮮白色。或翻爲赤色。或翻爲最香。如此皆是開盛之義。擧分陀利則兼之矣。同八云。分陀利此翻蓮華（已上）當坐道場生諸佛家者。道場有二。一應化道場。謂中印度摩訶陀國菩提樹下金剛座上。是名道場。一切菩薩將登正覺。皆坐斯座上起金剛喩定也。二眞實道場。謂機根熟不簡時處。內證佛果。天上天下山林河海莫非道場。是以八歲龍女悟卽身於海底之風。四果鷲子顯得忍於耆崛之月。卽其類也。又淨影云。隨化以論。菩提樹下得道之處名爲道場。處此得佛故名爲坐。據實以論。義有通局。通則菩薩一切行德能生佛果。斯名道場。如維摩說。局則末後金剛三昧親生佛德名爲道場。依之得果義說爲坐（已上）問。往生已後方成佛果。若爾應云生諸佛家當坐道場。答。大乘本意在期佛果。是故先明當坐道場。知所期已應求徑路。是故次說生諸佛家。謂怯弱機不生淨土。設經沙劫佛果難證。若生淨土修行任運。無上佛果豈爲賒耶。
　　同經疏云從若念佛者下至生諸佛家已來正顯念佛三昧功能超絕實非雜善得爲比類卽有其五一明專念彌陀佛名二明指讃能念之人三明若能相續念佛者此人甚爲希有更無物可以方之故引分陀利爲喩言分陀利者名人中好華亦名希有華亦名人中上上華亦名人中妙好華此華相傳名蔡華是若念佛者卽是人中好人人中妙好人人中上上人人中希有人人中最勝人也四明專念彌陀名者卽觀音勢至常隨影護亦如親友知識也五明今生旣蒙此益捨命卽入諸佛之家卽淨土是也到彼長時聞法歷事供養因圓果滿道場之座豈賒。實非雜善等者。雜善者是雜行也。
　　問。下文云上來雖說定散兩門之益。望佛本願意在衆生一向專稱彌陀佛名。今亦應云超絕定散。答。往生業有三重。一者念佛。二者四種正行。三者雜行。其中念佛最勝。雜行最劣。四種正行從容不定。且對最劣歎其勝行。再往論之。應云念佛超絕定散。復次經文初勸觀佛。後歎念佛。是故今準上下文勢且除定善。復次經流通中卽有其三。一流通定善。二流通念佛。三付屬念佛。前二勸持。後一付屬。於勸持中卽有其二。一則流通十三定善。二則應勸九品諸行。雖然從勝唯勸念佛。雜行劣故不別流通。其實隨機可勸九品。爲顯此意不論定善。唯對雜業歎念佛也。此華相傳名蔡華者。言蔡華者卽是蓮華。但蔡華名振古未決。近有儒者勘得此義。謂論語公冶長篇註云。蔡國君之守。龜出蔡地。因以爲名焉（云云）此文蔡者靈龜之號。史記龜策傳云。龜千歲乃遊蓮華之上（云云）此文蓮華者蔡所遊之華。千歲龜卽是靈龜故也。以史記文思今解釋。言蔡華者卽當蓮華也。
　　私問曰經云若念佛者當知此人等唯約念佛者而讃歎之釋家有何意云實非雜善得爲比類相對雜善獨歎念佛乎答曰文中雖隱義意是明所以知者此經旣說定散諸善并念佛行而於其中獨標念佛喩分陀利非待雜善云何能顯念佛功超餘善諸行然則念佛者卽是人中好人者是待惡而所美也言人中妙好人者是待麁惡而所稱也言人中上上人者是待下下而所讃也言人中希有人者是待常有而所歎也言人中最勝人者是待最劣而所褒也。
　　好人者是待惡者。問。設對念佛雜善非惡。何言惡人。答。今好惡者卽勝劣義。謂修雜行利益劣故是名爲惡。非謂惡業。餘準知之。
　　問曰旣以念佛名上上者何故不說於上上品中至下下品而說念佛乎答曰豈前不云念佛之行廣亙九品卽前所引往生要集云隨其勝劣應分九品是也加之下品下生是五逆重罪之人也而能除滅逆罪餘行所不堪唯有念佛之力堪能滅於重罪故爲極惡最下之人而說極善最上之法例如彼無明淵源之病非中道府藏之藥卽不能治今此五逆重病淵源亦此念佛靈藥府藏非此藥者何治此病。能除滅逆罪餘行所不堪者。問。餘行滅逆文證是多。答。非謂餘行都無滅逆。今所論者五逆罪人臨命終時起與果用。依十念功滅罪得生。以此爲規。餘行不爾。是則任經現文判此義也。故慧心云。極重惡人無他方便。唯稱念佛得生極樂。全與今同。無明淵源等者。無明迷本亦是沈隱爲二惑本。譬如派流出自淵源。中道心體亦是深理爲空假本。譬如皮肉起自腑藏。問。例證意何。答。空假二觀但斷二惑（見思塵沙）如定散二善但化善機。中道正觀斷無明惑。如念佛行獨化惡人。
　　故弘法大師二教論引六波羅蜜經云第三法寶者所謂過去無量諸佛所說正法及我今所說所謂八萬四千諸妙法蘊乃至調伏純熟有緣衆生而令阿難陀等諸大弟子一聞於耳皆悉憶持攝爲五分一素呾纜二毘奈耶三阿毘達磨四般若波羅蜜多五陀羅尼門此五種藏教化有情隨所應度而爲說之若彼有情樂處山林常居間寂修靜慮者而爲彼說素呾纜藏若彼有情樂習威儀護持正法一味和合令得久住而爲彼說毘奈耶藏若彼有情樂說正法分別性相循環研覈究竟甚深而爲彼說阿毘達磨藏若彼有情樂習大乘眞實智慧離於我法執著分別而爲彼說般若波羅蜜多藏若彼有情不能受持契經調伏對法般若或復有情造諸惡業四重八重五無間罪謗方等經一闡提等種種重罪使得銷滅速疾解脫頓悟涅槃而爲彼說諸陀羅尼藏此五法藏譬如乳酪生酥熟酥及妙醍醐契經如乳調伏如酪對法教者如彼生酥大乘般若猶如熟酥總持門者譬如醍醐醍醐之味乳酪酥中微妙第一能除諸病令諸有情身心安樂總持門者契經等中最爲第一能除重罪令諸衆生解脫生死速證涅槃安樂法身（已上）此中五無間罪者是五逆罪也卽非醍醐妙藥者五無間病甚爲難療念佛亦然往生教中念佛三昧是如總持亦如醍醐若非念佛三昧醍醐之藥者五逆深重病甚爲難治應知。六波羅蜜經五藏者。前三小乘。後二大乘。前四顯教。後一密教。若彼有情不能受持等者。擧無解機。或復有情造諸惡業等者。擧無行機。故超悟疏云無解無行。四重八重等者。男立四重女立八重。四重者婬盜殺妄。八重者四重如前。五摩觸。六八事（私云。律名句云。一捉手。二捉衣。三入屏處。四共立。五共語。六共行。七身相倚。八共期）七覆尼。八隨擧苾芻（超悟疏文）言五逆者。或單五逆或複五逆。具出聖教。闡提等者。超悟疏云。不信因果名一闡提。不信大乘名謗方等（已上）念佛三昧如總持如醍醐者。眞言·念佛雖同滅逆。若約機根非無差別。所謂眞言化上根者。以菩提心論云若有上根上智之人不樂外道二乘法。有大度量勇銳無惑者宜趣佛乘故。念佛攝下機。以十住毘婆娑云爲大人志幹者說難行道法。爲怯弱下劣人說易行道法故。二論同是龍樹所造。仰訪深意。難易分明。傳聞。後禪林寺云。念佛出離易於眞言（云云）意在於斯。抑此人者五相棟梁·三密金玉。南天之遺教·東寺之祕法。何法不傳。何教不受。然而歸選擇集入淨土門。且閣本業偏行念佛。彼所宣說不可不信。
　　問曰若爾者下品上生是十惡輕罪之人何故說念佛乎答曰念佛三昧重罪尚滅何況輕罪哉餘行不然或有滅輕而不滅重或有消一而不消二念佛不然輕重兼滅一切遍治譬如阿伽陀藥遍治一切病故以念佛爲王三昧凡九品配當是一往義五逆迴心通於上上讀誦妙行亦通下下十惡輕罪破戒次罪各通上下解第一義發菩提心亦通上下一法各有九品若約品卽九九八十一品也加之迦才云衆生起行旣有千殊往生見土亦有萬別也莫見一往文而起封執其中念佛是卽勝行故引分陀利以爲其喩譬意應知。念佛三昧重罪尚滅等者。智論云。問曰。如菩薩三昧種種無量。何以故讃是菩薩念佛三昧常現在前。答曰。是菩薩念佛故得入佛道中。以是故念佛三昧常現在前。復次念佛三昧能除種種煩惱及先世罪。餘諸三昧有能除婬不能除瞋。有能除瞋不能除婬。有能除癡不能除婬恚。有能除三毒不能除先世罪。是念佛三昧能除種種煩惱種種罪（已上）五逆迴心通於上上等者。若命延日積運心年闌者。設雖逆者可生上上。念數多故。今言通者非取十數。經置下品臨終迴心時短促故。又五逆十念直可生上上。心有強弱故。夫善之與惡苦樂在心。昇之與沈淨穢由佛。佛願叵測。佛力絕思。是故五逆猶坐金剛臺也。明破闇時。何闇留室。十念亦昇上品蓮也。風拂雲時何雲殘天。則知。上上信心若起。上上佛剎何隔。故飛錫寶王論中云。問。一念十念往生淨土。何者爲正。對曰。但一念往生住不退地。此爲正也（乃至）又大無量壽經明一念念佛皆得往生。觀經十念良有以也。蓋爲遭疾尪羸力微心劣故。須十稱彌陀以助其念。若心盛不昧一念生焉（已上）凡一一行各明九品者。無量壽經三輩之中各明念佛及菩提心。是其證也。此之二行旣通三輩。餘讀誦等亦通九品。讀誦妙行機有九品。經顯上上隱餘八品。解第一義機有九品。經顯上中隱餘八品。發菩提心機有九品。經顯上下隱餘八品。盡形持戒機有九品。經顯中上隱餘八品。一日持戒機有九品。經顯中中隱餘八品。世善往生機有九品。經顯中下隱餘八品。一聲稱佛機有九品。經顯下上隱餘八品。一念佛名機有九品。經顯下中隱餘八品。十聲念佛機有九品。經顯下下隱餘八品。如斯毎一品具有九品行。九品合論八十一品也。問。若餘諸行通下品者。讀誦等行化輕次重罪耶。答。今經意者唯明念佛濟重罪者。故爲極惡最下之機方說極善最上之法。以顯念佛之功能也。若據此意上六品行生下品者。只是善人中其機最劣故生下三品也。非如念佛化重罪者。問。下三品行俱是念佛。非念多少何分九品。答。念佛淺深有二種義。一依心淺深。二依念多少。故今一聲十念各通九品。依心淺深故也。問。中上·中中若以盡形一日爲異。何故疏云然修戒時終身一年一月一日一時等耶。中上一品有一日戒。與中中品有何差別。答。經文且約盡形一日爲兩品異。釋家亦準上上品時云一形一時也。若約同時而判品位。更依受戒用心緩急有兩品別也。
　　加之念佛行者觀音勢至如影與形暫不捨離餘行不爾又念佛者捨命已後決定往生極樂世界餘行不定凡流五種嘉譽蒙二尊影護此是現益也亦往生淨土乃至成佛此是當益也又道綽禪師於念佛一行立始終兩益安樂集云念佛衆生攝取不捨壽盡必生此名始益言終益者依觀音授記經云阿彌陀佛住世長久兆載永劫亦有滅度般涅槃時唯有觀音勢至住持安樂接引十方其佛滅度亦與住世時節等同然彼國衆生一切無有覩見佛者唯有一向專念阿彌陀佛往生者常見阿彌陀現在不滅此卽是其終益也（已上）當知念佛有如此等現當二世始終兩益應知。一切無有覩見佛者。問。念佛餘行俱得生者。得生已後念念增進證入上位。設雖餘行何見入滅。答。經有誠言。唯可仰信。又念佛餘行就初生者而論之也。謂佛滅後二大菩薩接引十方。二行機俱雖得往生。念佛衆生尚見不滅。餘行行者見入滅也。若餘行機在世時生。增進上位故不見滅。故今文云。般涅槃時觀音勢至接引十方。唯有一向專念阿彌陀佛往生者。常見彌陀現在不滅（云云）斯乃就滅度後生機論之而已。恐是如來念佛勸化之巧言也。又恐綽公稱名勸進之辭而已。又有一義。集上云。問曰。如來報身常住。云何觀音授記經云阿彌陀佛入涅槃後觀世音菩薩次補佛處也。答曰。此是報身示現隱沒相。非實滅度也。彼經云阿彌陀佛入涅槃後復有深厚善根衆生還見如故卽其證也。又寶性論云。報身有五種相。說法·及可見。諸業不休息及休息。隱沒示現。不實體。卽其證也（已上）所言休息隱沒者。機進上位能化教主隱前劣身現後勝身。恐當前佛入滅後佛成之文。若爾縱至地上見隱沒相有何妨哉。爰知。隱前劣身云彌陀入滅現後勝身云觀音成道歟。問。若爾不見前劣身感見後勝身。還成餘行得。何屬其失哉。答。不然。爲念佛人彌陀一佛數現勝身。地地施化。盍勝於見入滅之機。常見彌陀不見彌陀豈非得失。問。休息隱沒者。一佛示現。亦非長劫。故心地觀經云。爲化地上諸菩薩一佛現於十種身（乃至）前佛入滅後佛成。不同化佛經劫現（已上）然授記經別佛相繼三佛中間各經多劫。豈不相違。答。此事實難。但試會之。凡論此義有其四種。一者常住報身爲一機緣雖現入滅。或不經時（心經）二者或經多劫（記經）三者一佛多身現滅成道（心經）四者別佛相繼（記經）機宜不同聖應非一。聖應雖異皆約報身。但不同化佛經劫現者。若論化身過百三十劫。今乃得一見。一百八十劫空過無有佛。設賢劫中第九·第十·十五·二十等劫之中千佛雖現。自餘劫中都無佛出。第九劫中四佛出世猶經六四二萬一百等時。第十五劫九百餘佛雖數出世。八相間隔必定多時。報身不然。或不經時。或經多時。經劫不定。故云不同。又雖爲一機現滅經劫。猶爲一類不息化者皆報身相。非如化身機緣薪盡永歸滅度。又二佛中間更無法滅。不同化佛滅度之後必有法滅。又化身必具生天等相。報身不然。不同非一。次一佛現於十種身者。是常途說。別佛相繼亦是一途。是以心經云。能化所化隨地增。各隨本緣爲所屬。或一菩薩多佛化。或多菩薩一佛化（已上）又集上云。今此無量壽國卽是從眞垂報國也。何以得知。依觀音授記經云未來觀音成佛替阿彌陀佛處。故知。是報也（已上）問。此文不明。觀音補處旣是化身儀式而非報身。何還引之爲報身證。答。教時義云。見道以前大悲熏煮爲因。爲十地菩薩現他受用身。初地見佛坐百葉華。卽可百大千界。且彌陀佛初地所見。二地所見佛坐千葉華。乃至十地所見轉大。此他受用雖有父母。不先處天方下成佛。鼓音王經彌陀父名月上母名殊勝妙顏等。觀音授記經說彌陀滅後觀音七寶菩提樹下成等正覺。勝彌陀國百千萬億。此佛滅後大勢至成佛。十地機先熟故。化彼卽身成佛。不說先住何處後來補處。卽以此身就座成佛。是他受用身生因所生成佛之相（已上）以此解知。有生天相是化成道。卽身成覺是報身相。一得此義卽散朦昧。又慈恩佛土章中引觀音補處文屬他受用成道。又大阿彌陀經說三佛成道之儀。凡三經所說淨土皆是本願所成淨土。異譯大經何非報耶。問。若以記經入滅合前佛入滅後佛成之文者。彌以有疑。彌陀住世兆載永劫。設雖餘行人而可進上地。若云進者速可感見觀音成道。何二佛中間送多劫耶。答。集文旣以記經入滅合隱沒相。隱沒者總判報佛化儀。故合心經泛說他受用之文而料簡之。三佛相繼之化儀者。妙符心經或一菩薩多佛化之文。但至時節長久難者。此義難通。恐是教門之權說歟。是故大阿彌陀經中雖說三佛相繼之義。不說時節長遠之旨。須依此文而會記經長遠之說。例如法華雖說生滅度想之羅漢於彼土迴心。而不說經劫。又涅槃經明五果迴心經八六等。然天台會經劫說。云經存教道。被鈍根者逼令現發。而判屬於敦逼之言。今亦如是。長遠之說且存教道。爲捨餘行令修念佛設一途說。若論實義。三佛感見機緣頓熟。佛佛各各不待時。而成等正覺可應地地機緣而已。問。二佛中間何者說法。答。經云。彼佛滅後一切寶物浴池蓮華衆寶行樹常演法音。與佛無異。問。二佛中間生彼土機預誰來迎。答。集云。唯有觀音勢至住持安樂接引十方。
　　選擇傳弘決疑鈔卷第四（終）


　　選擇傳弘決疑鈔卷第五
　　沙門良忠述

　　第十二付屬佛名篇

　　釋尊不付屬定散諸行唯以念佛付屬阿難之文。問。準法華等付屬儀式。三摩付屬是顯懃慇志示未來流通。今化極惡。大悲窮極。尤可三摩。如何無耶。答。化儀隨時。不可一準。設無三摩何必疎相。大品前後囑累。寶積會會付屬。未言必有三摩儀式。亦此例也。又可三摩文無者略也。
　　觀無量壽經云佛告阿難汝好持是語持是語者卽是持無量壽佛名。同經疏云從佛告阿難汝好持是語已下正明付屬彌陀名號流通於遐代上來雖說定散兩門之益望佛本願意在衆生一向專稱彌陀佛名。正明付屬者。諸師多云流通不言付屬。但天台云結名付屬與今同也。問。序分文云。阿難受持宣說佛語。地想觀云。汝持佛語說是觀地法。華座觀云。汝等憶持廣爲大衆分別解說。流通分云行此三昧者。又云若念佛者。又云持無量壽佛名。流通已通觀稱。何云唯以念佛付屬阿難。答。流通有二。一勸持流通。除付屬外自餘流通是也。二付屬流通。持名文是也。勸持付屬之名目者出自天台。先勸持者從迹門中至于本門神力品末。總相對機而暫雖勸受持流通非慇懃儀。然迹門者說未竟故無付屬也。故釋云。但有勸持無屬累也（已上）次付屬者本跡說竟三摩側塞三變淨土之菩薩頂。而說今以付屬汝等。是示鄭重之儀者也。今釋同之。序正中有流通之文。而疏唯云勸持勸說不名付屬。今至此文始名付屬。宛如彼宗名目而已。
　　私云案疏文有二行一定散二念佛。一定散二念佛者。問。下品念佛卽是散善。何故定散外開立念佛耶。答。旣云案疏文有二行。卽指上來雖說等文也。今消此文故且爲二行也。意云。先言上來雖說定散兩門之益者。第一總明定散二善也。次言望佛本願專稱佛名者。第二別明念佛一行也。總中有別開其別行立爲念佛。順佛願故。超絕行故。
　　初言定散者又分爲二一定善二散善初就定善有其十三一者日想觀二者水想觀三者地想觀四者寶樹觀五者寶池觀六者寶樓閣觀七者華座觀八者像想觀九者阿彌陀佛觀十者觀音觀十一者勢至觀十二者普往生觀十三者雜想觀具如經說縱令無餘行或一或多隨其所堪修十三觀可得往生其旨見經莫敢疑慮。修十三觀等者。經云。唯願佛日教我觀於清淨業處。又云。唯願世尊教我思惟。教我正受。定善若不生夫人何致請。故佛答言。汝今知不。阿彌陀佛去此不遠。汝常繫念諦觀彼國淨業成者。我今爲汝廣說衆譬。定善若不生世尊何許說。又云。如來今者教韋提希及未來世一切衆生觀於西方極樂世界。以佛力故。當得見彼清淨國土應時卽得無生法忍。此明如來欲爲夫人及未來等顯觀方便。入觀住心凝神不捨。心境相應見境得忍也。未來凡夫不得定者。如來觀發便成徒語。又地觀文云。若觀是地者除八十億劫生死之罪。捨身他世必生淨國。心得無疑。又樓觀文云。若見此者除無量億劫極重惡業。命終之後必生彼國。又座觀文云。此想成者滅除五萬劫生死之罪。必定當生極樂世界。又勢至觀云。觀此菩薩者不處胞胎。常遊諸佛淨妙國土。指灼得生出此四觀。又自餘觀中非無其義。謂樹觀已成具見寶林。寶樹連暉。網簾空殿。華分千色菓現他方。又心水漸靜池觀成時。正覩池岸七寶映水。水色色色。兼聞華間樹上揚波。波聲聲聲。寶樹瑤池宛在眼前。三昧定力盍資身後。何況像觀眞身及觀音觀。觀觀之中皆有觀成。亦有滅罪。依報觀尚生。況正報觀乎。勢至觀旣生。況彌陀觀音。又雜想隨機想池水丈六。易境轉心。豈無觀成。問。現見當世無得定者。故知經說唯是方便。答。未來有正像末法。此界有中國邊境。何局當時更難通說（云云）
　　次就散善有二一者三福二者九品。散善有二等者。問。三福九品是開合異而非別行。何爲二行。答。序分正宗二處別說。故分爲二。非謂體別。竝擧二者爲以三福合九品行。疏開爲二亦此意也。
　　初三福者經曰一者孝養父母奉事師長慈心不殺修十善業二者受持三歸具足衆戒不犯威儀三者發菩提心深信因果讀誦大乘勸進行者（已上經文）孝養父母者就此有二一世間孝養二出世孝養也世間孝養者如孝經等說出世孝養者如律中生緣奉仕法奉事師長者就此又有二一世間師長二出世師長也世間師者教仁義禮智信等師也出世師者教聖道淨土二門等師也縱令無餘行以孝養奉事爲往生業也。世間孝養者。孝經云（開宗明義章）身體髮膚受于父母。弗敢毀傷孝之始也。立身行道。揚名於後世。以顯父母孝之終也。又云（士章）資於事父以事母。其愛同。資於事父以事君。其敬同。故母取其愛。而君取其敬。兼之者父也。故以孝事君則忠。同註云。孝者子婦之高行也。忠者臣下之高行也（已上）言事君盡命曰忠。事親盡力曰孝也。事親盡命則曰之不孝。所以毀父母之遺體也。又同註云。君子之道謙約自持。居上不驕。處下不亂。推敵能讓。在衆不爭。故遠於咎悔無凶禍之災焉也。又云。父母生則事之以愛敬。死則事之以哀戚（已上）史記云。家貧親老不擇官而仕。負重涉遠不擇處而息（已上）論語云。父在觀其志。父沒觀其行。三年無改於父之道可謂孝矣。出世孝養者。行事鈔云（記云。二辨生緣奉敬二。初標章）二明生緣奉訊法（二隨釋七。初恩重難報）五分畢陵伽父母貧窮。以衣食供養。佛言。若人百年之中右肩擔父左肩擔母。於上大小便利。極世珍奇衣服供養。猶不能報須臾之恩。從今聽比丘盡心供養父母。不者得重罪（二節量信毀）僧祇父母不信三寶者應少經理。若有信者得自恣與無乏。若父母貧賤將至寺中。若洗母者不得觸。得自手與食。父者如沙彌法無異。一切皆得（三以法開悟）涅槃以佛法僧三事常住啓悟父母乃至七世。皆令奉持。乃至自學教人卽名護法者。得長壽等。毘尼母云。若父母貧苦先受三歸五戒十善。然後施與。若不貧雖受戒不合與。四分阿難請授愛道戒中云。乳養長大有恩故。佛言。若聞三寶名字已是報恩。何況得淨信等（四供養感報）雜寶藏慈童女長者家貧獨養老母現世得報緣。鸚鵡孝養盲父母得成佛緣。增一云。孝順供養父母功德與一生補處功德一等。文云。教二人作善不可得報恩。謂父母也（云云）是故比丘常當孝順供養父母不失時節。當如是學（五供給老病）五百問云。父母盲病無人供給得乞食與半。自能紡績與衣食犯罪。況爲埋藏棺木等（六呼召異俗）僧祇比丘不得喚阿爺阿郎阿孃阿婆阿兄阿姊乃至姨姑等。不得喚本俗名。準應優婆塞優婆夷等。增一云。四姓入佛法同名爲釋迦種子。不得依俗姓。比丘當學。善見云。喚婢爲大姊不得云婢。阿摩母也。尼者女也（七沒後扶舁）若父母死自得輿屍。增一云。愛道無常佛自共羅云各扶床一角等。淨飯王泥洹佛亦自輿之。山林岥峨踊沒。比丘不須變服。依常爲要（已上）資持記云。第二辨生緣中初引緣。佛下立制。親擔父母者。卽執勞奉事。珍奇衣服者。卽供給所須。右父左母者。順陰陽也。或可彼方偏尊母故（有云。西土以東爲尊。左北右南。北是陰故。然人行所向不定。未必如此）須臾恩者。懷抱長養至於長大經涉多時。百年勤苦不報須臾。況多時乎。以道供俗本是汚家唯許二親。故云聽也。得重罪者。違制吉羅業道重故（有云。逆蘭詳之）二中不信少經理者。逼令歸正故。經理謂供給營幹也。有信恣與者。必無虛費故。開將至寺者。無親可歸故。洗母不觸者。不開親故。父如沙彌者。養同小衆故。唐僧傳云。敬脫常擔母一頭經書一頭。食時留母樹下入村乞食。用以充繼。又齊道紀亦以經書佛像老母掃箒擔荷而行。毎謂人曰。經不云乎。掃僧地如閻浮不如佛地一掌許。親供母者與登地菩薩齊。人或助擔者紀曰。吾母也。非他之母。形骸之累竝吾身也。有身必苦。何得以苦勞人。所以身爲苦先。幸勿相助。此乃大度。豈比常途。雖教有小違而理歸大順。酬恩竭力今古無之。三中涅槃三寶一體。體無生滅。故皆常住。啓開也。七世者北遠疏云。無始皆開。何止七世。但隨世俗且言七耳。卽梵網云。六道衆生皆是我父母。我生生無不從之受生是也。母論貧者先法後食。不貧但法。無所乏故。四分愛道求出家。如來不許阿難代請之詞。愛道是佛姨母。佛生七日摩耶命終。姨母乳養長大。愛道在俗已證初果。故云況得淨信。是知生育恩大。雖百年肩荷不報須臾。三寶一聞卽酬重德。故唯佛法可報劬勢。自外供須終名直養。四中彼經第一云。佛言。我於過去世時波羅奈國有長者子。名慈童女。父喪賣薪。日得兩錢奉養老母。次得四錢八錢十六錢。後欲入海採寶。母卽抱捉。子掣手絕母數根髮。遂入海取寶還。發時有水陸二道。卽從陸道去。乃見有城。紺瑠璃色。有四玉女。擎四如意珠。作樂來迎。四萬歲中受大快樂（酬上二錢）次復前行見頗梨城。有八玉女。擎珠來迎。八萬歲受樂（酬上四錢）復捨遠去至白銀城。十六玉女擎珠來迎。十六萬歲受樂（酬上八錢）又復捨去至黃金城。有三十二玉女。擎珠來迎。三十二萬歲受樂（酬十六錢）又復捨去遙見鐵城。心生疑怪。遂入鐵城有一人。頭戴火輪。捨著童女頭上（酬損母髮）童女問獄卒言。我戴此輪何時可脫。答言。世間有人罪福如汝然後可代。又問。今獄中頗有受罪如我者否。答言。不可稱計。聞已思惟。願一切受苦者盡集我身。作是念已鐵輪墮地。獄卒以鐵叉打頭命終生兜率天。時慈童女者卽我身是。當知父母少作不善獲大苦報。少作供養得無量福（童女是長者名。非女人也）鸚鵡彼云。過去雪山有一鸚鵡。父母都盲。時有田主。初種穀時願言。與衆生共食。鸚鵡子卽常於田採取以供父母。田主按行苗稼。見諸蟲鳥剪穀穗處。瞋恚便設網捕。鸚鵡子言。田主先有好心。何見網捕。且田者如母（常生長故）種子如父（相繼續故）實語如子（可寶惜故）田主如王。擁護由己（得自在故）作是語已。田主歡喜問言。汝取此穀何爲。答言。有盲父母。願以奉之。佛言。鸚鵡者我身是。田主者舍利弗是。盲父母者淨飯·摩耶是。增一兩節。初校量功德。一生補處卽等覺菩薩。準知孝養德惟降佛。菩薩戒云孝順至道之法。儒書亦謂至德要道。則萬善之總·百行之源。儒釋皆然。釋門尤切。常當思報。勿得背恩。文下次明恩大。文合作又。竝增一故。謂雖以善導罔極難酬。故云不可報。或可教導餘人可使報恩。父母有恩故不望報。是下結勸。五中論擧盲病。餘病例然。又但闕所須不必在病。自能紡績者。特擧微賤類餘充足。不須施與。犯罪卽吉。同汚家故。準此斟量。六中僧祇令改俗。阿字入呼。準應卽義準。文不出故。增一明易姓。彼云。四姓出家同稱釋氏。卽謂比丘。非關俗士。此明離俗已後不得依本族姓也。善見召婢旣已出家則非所屬。故加美飾。不復本名。阿摩尼卽佛召姨母之號。然此二號乃是通召女流。僧祇所制卽局本時親屬。故不同也。七中初聽輿屍。引經顯據。彼文云。愛道涅槃。佛與阿難·難陀·羅云擧屍殮。時梵釋四王欲代爲之。佛皆不許。爲報恩故。淨飯亦然。岥音頗。峨音我。謂傾動也。次制變服。今時多著綵帛袈裟。乃以布衣爲孝服。又云僧無服制但布少麁是。不聞智論云。如來著麁布伽梨。傳謬至今愚迷不改。又有白帽·素絛·蒲鞋·哭杖。倣同鄙俗。一任愚情覩此明文早須悛革（已上）仁義禮智信者。總而言之號之孝行。開而言之名之五常亦名五德。五行大義云。五常者仁義禮智信也。行之終久恒不可闕。故名爲常。以此常行能成其德。故云五德弘決引提謂經云。所持五戒者令成當來五體順世五常五德之法。殺乖仁。盜乖義。婬乖禮。酒乖智。妄乖信。愍傷不殺曰仁。清察不盜曰義。防害不婬曰禮。持心禁酒曰智。非法不言曰信。此五不可造次而虧。不可須臾而廢。孝養奉事等者。問。疏二云。世善輕微感報不具。旣判感報不具。今何立世善往生之義乎。答。凡驗經意爲化定散機更說定散法。定散若不成何稱定散機。若許其行成寧不成生因。且三福中世善最劣。爲讃戒福且毀世福。雖同往生而有勝劣。是故彼文更無相違。故疏四云。或有一人。單行世福迴亦得生。或有一人。單行戒福迴亦得生。或有一人。單行行福迴亦得生等。復九品中上六品行皆以餘行各爲生因。來迎佛讃唯局受法。若云餘行不生者。恐乖二尊聖意。加之大師定判祖師口決皆許定散往生之義。莫謂宗意不明諸行往生之義（下去準知）
　　慈心不殺修十善業者就此有二義一者初慈心不殺者是四無量心中初慈無量也卽擧初一攝後三也縱令無餘行以四無量心爲往生業也次修十善業者一不殺生二不偸盜三不邪婬四不妄語五不綺語六不惡口七不兩舌八不貪九不瞋十不邪見也二者合慈心不殺修十善業二句而爲一句謂初慈心不殺者此非四無量之中慈無量是指十善之初不殺故知正是十善一句也縱令無餘行以十善業爲往生業也。慈心不殺修十善業此有二義者。九品往生義云。不害物命名不殺。卽是十善中第一戒善也（乃至）又釋。慈心者是四無量心。擧初顯後。故悲喜捨具足。維摩經又說。四無量心是菩薩淨土。菩薩成佛時成就慈悲喜捨衆生來生其國（已上解上上品慈心不殺具諸戒行之文）今釋寫之。又誾師觀經疏云。慈心不殺者緣一切衆生欲與其樂。故名爲慈。四無量中慈無量也。此心廣大得無量福能生淨土也（已上）四無量者。一慈。二悲。三喜。四捨。言無量者無量有情爲所緣故。引無量福故。感無量果故。慈是與樂。謂云何當令諸有情類得如是樂。如是思惟入慈等至。悲是拔苦。謂云何當令諸有情類離如是苦。如是思惟入悲等至。喜是喜慰。謂諸有情類得樂離苦。豈不快哉。如是思惟入喜等至。捨是平等。謂諸有情平等平等無有怨親。如是思惟入捨等至。此四無量不能令他實得樂等。善阿世耶其勝解想相應起願。欲令彼得樂乃至捨。故雖實未得更非顛倒。故由此力能治貪等。謂慈治瞋。悲治害。喜治不欣慰。捨治欲貪瞋恚。此緣欲界一切有情不緣上界。能治緣彼瞋等障故。謂於欲界有怨親中三聚有情能生瞋等。於中有捨怨親等相便能伏除瞋等煩惱。是故此境唯欲有情。具如俱舍。不能廣釋。
　　問。慈心不殺以屬四無量心。其義不明。今說散善。彼定善故。答。準俱舍論四無量心依地異說不同故。論二十九云。第三但依初二靜慮。喜受攝故。餘定地無。所餘三種通依六地。謂四靜慮·未至·中間。或有欲令唯依五地。謂除未至。是容豫德。已離欲者方能起故。或有欲令此四無量隨其所應通依十地。謂欲·四根本·近分·中間。此意欲令定·不定地根本·加行皆無量攝（已上）第三義許通欲界故。九品義意依憑而已。
　　受持三歸者歸依佛法僧也就此有二一者大乘三歸二者小乘三歸也具足衆戒者此亦有二一者大乘戒二者小乘戒也不犯威儀者此亦有二一者大乘謂有八萬二者小乘謂有三千。大乘三歸者。爲受三聚十重等戒。通歸三種四種三寶。小乘三歸者。新學名句中云。五種三歸。一翻邪三歸。二五戒三歸。三八戒三歸。四十戒三歸。五具戒三歸。大小乘戒者。五戒八戒。沙彌十戒。比丘二百五十戒。比丘尼五百戒。是名小乘戒。三聚淨戒。十無盡戒。四十八輕戒等。是名大乘戒。八萬及三千威儀者（云云）
　　發菩提心者諸師意不同也天台卽有四教菩提心謂藏通別圓是也具如止觀說眞言卽有三種菩提心謂行願勝義三摩地是也具如菩提心論說華嚴亦有菩提心如彼菩提心義及遊心安樂道等說三論法相各有菩提心具如彼宗章疏等說又有善導所釋菩提心具如疏述發菩提心其言雖一各隨其宗其義不同然則菩提心之一句廣亙諸經遍該顯密意氣博遠詮測沖邈願諸行者莫執一遮萬諸求往生之人各須發自宗菩提心縱令無餘行以菩提心爲往生業也。四教菩提心者。止觀一云。推理發心者。法性自天而然。集不能染。苦不能惱。道不能通滅不能淨。如雲籠月不能妨害。却煩惱已乃見法性。經言。滅非眞諦。因滅會眞滅尚非眞。三諦焉是。煩惱中無菩提。菩提中無煩惱。是名推生滅四諦上求佛道下化衆生發菩提心。推無生四諦發心者。法性不異苦集。但迷苦集失法性。如水結爲氷無別氷也。達苦集無苦集。卽會法性。苦集尚是。何況道滅。經言。煩惱卽是菩提。菩提卽是煩惱。是名推無生四諦上求下化發菩提心。推無量者。夫法性者名爲實相。尚非二乘境界。況復凡夫。出二邊表別有淨法。如佛藏經十喩（云云）是名推無量四諦上求下化發菩提心。推無作者。夫法性與一切法無二無別。凡法尚是。況二乘乎。離凡法更求實相。如避此空彼處求空。卽凡法是實相。不須捨凡向聖。經言。生死卽涅槃。一色一香皆是中道。是名推無作四諦上求下化發菩提心（已上）私謂。生滅者三藏。無生者通教。無量者別教。無作者圓教。四教之中各有四諦。四諦無常。故名生滅。四諦本空。故名無生。四諦通界內界外若干無量。故名無量。陰入皆如名苦諦。塵勞本道名集諦。邊邪中正名道諦。生死卽如名滅諦。四諦皆是實相不思議第一義。故名無作。各推生滅等四諦方發無上菩提心。是名推理發心。觀相好神通法滅等。發菩提心亦有四教。文廣不述。眞言菩提心者。非談義法。本法有制。何載其義。華嚴菩提心者。遊心安樂道云。今依此文略辨其相。於中有二。先明正因。後明助緣。所言正因謂發無上菩提心也。卽不願世間富樂及與二乘菩提涅槃。一向志願三身菩提名無上菩提之心。總標雖然於中有二。一者隨事發心。二者順理發心。言隨事者煩惱無數。欲悉斷之。善法無量。願悉修之。衆生無邊。願悉度之。於此三事決定期願。初是如來斷德正因。次是如來智德正因。第三心者恩德正因。三德合爲無上菩提。卽是三心總爲無上菩提之因。因果雖異廣長量齊等無所遺無不苞。故如經說言。發心·畢竟二不別。如是二心先心難。自未得度先度他。是故我禮初發心。此心果報雖是菩提而其華報在於淨土。所以然者。菩提心量廣大無邊長遠無限。故能感得廣大無際依報淨土·長遠無量正報壽命。除菩提心無能當彼。故說此心爲彼正因。是明隨事發心相也。所言順理發心者。理信解諸法皆如幻夢。非有非無離言絕慮。依此信解發廣大心。雖不見有煩惱·善法。而不撥無可斷可修。是故雖願悉斷悉修。而不違於無願三昧。雖願皆度無量有情。而不存有能度所度。故能隨順於空·無相。如經云。如來滅度無量衆生實無衆生得滅度者。乃至廣說。故如是發心不可思議。是明順理發心相也。隨事發心有可退義。不定性人亦能得發。順理發心卽無退轉。菩薩性人乃能得發。如是發心功德無邊。設使諸佛窮劫演說彼諸功德猶不能盡。正因之相略說如是（已上）三論法相菩提心相不遑廣述。
　　深信因果者就此有二一者世間因果二者出世因果世間因果者卽六道因果也如正法念經說出世因果者卽四聖因果也如諸大小乘經說若以此因果二法遍攝諸經者諸家不同且依天台謂華嚴者說佛菩薩二種因果阿含者說聲聞緣覺二乘因果方等諸經者說四乘因果也般若諸經者說通別圓因果法華者說佛因佛果涅槃者復說四乘因果也然則深信因果之言遍普該羅於一代矣諸求往生之人縱令無餘行以深信因果爲往生業也。世間因果者。有漏因果名爲世間。破壞義故。流轉義故。如正法念經說者。諸經論中雖亦宣說十二因緣流轉行相。而彼經說五彩分布之譬。而廣明五道流轉之相。故別指耳。出世因果者。無漏因果名爲出世。謂諸出離行名出世因。遂到所期名出世果。且依天台者。彼宗意聲聞是三藏。支佛是通。菩薩是別。佛是圓也。是依涅槃四乘觀智而立四教之意也。言四乘觀智者。下智觀·中智觀·上智觀·上上智觀。如次藏通別圓本名也。華嚴說別圓。故云說佛菩薩因果。方等·般若·法華·涅槃。例之可知。問。阿含唯說藏教。何言說聲聞緣覺因果耶。緣覺乘卽通教。通教中智觀故。如何。答。此四乘觀具竪橫二義。橫則教教皆有四乘。竪則四教配屬四乘。若約竪者實如所責。今約橫義。故阿含中具說二乘也。問。若約橫義者可云四乘。何言二乘耶。答。阿含經意正化二乘。傍爲菩薩。今從正意。故云二乘也。
　　讀誦大乘者分而爲二一者讀誦二者大乘讀誦者卽是五種法師之中擧轉讀諷誦二師顯受持等三師若約十種法行者卽是擧披讀諷誦二種法行顯書寫供養等八種法行也大乘者簡小乘之言也非別指一經通於一切諸大乘經謂一切者佛意廣指一代所說諸大乘經而於一代所說有已結集經有未結集經又於已結集經或有隱龍宮不流布人間之經或有留天竺未來到漢地之經而今就翻譯將來之經而論之者貞元入藏錄中始自大般若經六百卷終于法常住經顯密大乘經總六百三十七部二千八百八十三卷也皆須攝讀誦大乘之一句願西方行者各隨其意樂或讀誦法華以爲往生業或讀誦華嚴以爲往生業或受持讀誦遮那教王及以諸尊法等以爲往生業或解說書寫般若方等及以涅槃經等以爲往生業是則淨土宗觀無量壽經意也問曰顯密旨異何顯中攝密乎答曰此非云攝顯密之旨貞元入藏錄中同編之盡入大乘經限故攝讀誦大乘一句也問曰爾前經中何攝法華乎答曰今所言攝者非論權實偏圓等義讀誦大乘之言普通前後大乘諸經前者觀經已前諸大乘經是也後者王宮已後諸大乘經是也唯云大乘而無選權實然則正當華嚴方等般若法華涅槃等諸大乘經也勸進行者謂勸進定散諸善及念佛三昧等也。讀誦大乘者。九品義云。對文名讀。離文稱誦。大者普遍廣博之義。乘者卽是運載之義。謂運一切蠢蠢群生證大覺果。故名大乘（已上）五種法師者。一受持。二讀。三誦。四解說。五書寫也（出法華法師功德品）十種法行者。天王般若云。有十種法。一書寫。二供養。三流通。四諦聽。五自讀。六憶持。七廣說。八口誦。九思惟。十修行（已上）中邊論云。釋十種法行但限大乘（已上）已結集未結集等者。探玄記云。華嚴經有六本。一恒本（於一一毛端處念念中。以微塵數身盡未來際。常說無有休息。此非可結集。亦非下位所受持）二大本（以須彌山聚筆。四大海水墨下書一品不可窮盡。如是品過塵數。諸大菩薩以陀羅尼力所受持也。已上二本非結集本）三上本（結集中之上本也。有十三千大千世界微塵數頌四天下微塵數品）四中本（有四十九萬八千八百偈一千二百品。已上二本并秘在龍宮。非閻浮人之所受持。故此不傳）五下本（有十萬頌四十八品。天竺所傳也）六略本（六十卷本是也。十萬頌中前三萬六千頌要略所出也。此土所傳也）私謂。華嚴旣爾。餘經例知。又傳聞。法華經西天梵本布一由旬城（云云）
　　次九品者開前三福爲九品業謂上品上生中言慈心不殺者卽當上世福中第三句次具諸戒行者卽當上戒福中第二句具足衆戒次讀誦大乘者卽當上行福中第三句讀誦大乘次修行六念者卽上第三福中第三句之意也上品中生中言善解義趣等者卽是上第三福中第二第三意也上品下生中言深信因果發道心等者卽是上第三福第一第二意也中品上生中言受持五戒等者卽上第二福中第二句意也中品中生中言或一日一夜受持八戒齋等者又同上第二福之意也中品下生中言孝養父母行世仁慈等者卽上初福第一第二句意也下品上生者是十惡罪人也臨終一念罪滅得生下品中生者是破戒罪人也臨終聞佛依正功德罪滅得生下品下生者是五逆罪人也臨終十念罪滅得生此之三品尋常之時唯造惡業雖不求往生臨終之時始遇善知識卽得往生若準上三福者第三福大乘意也定善散善大概如此文卽云上來雖說定散兩門之益是也。卽上初福第一第二句意者。問。孝養·仁慈如次可合彼第一·第三句。何云第二句耶。答。敬上·慈下二義別故。合四句爲二句。以上二句爲第一句。以下二句爲第二句也。或可言第三句。言第二者恐缺一點歟。若準上三福者第三福大乘意者。問。且下品三生之念佛。疏中不合三福。今何合行福耶。答。疏中旣以六念合行福大乘之意義。故知。念佛應合行福大乘意義也。但至疏中不合者但是文略。問。何故略之。答。準上六念可例知故。然今學者云。下三品念佛非三福攝亦非受法（云云）私謂。此義旣違此集。何足云也。但彼執者云。疏文旣以下三品三生念佛不合三福。亦不屬第六門。此乃念佛通九品故。不可別爲一品受法也。今謂。疏中不以念佛屬第六門者。十一門次第雜亂故也。謂下三品至第九門遇善知識時。逆具前八門故不云第六門。縱以罪惡屬第五第六門。終至最後而行念佛。可偏屬第九門。故亦不云第六門也。然執者但看略文忽起異解。違此集文嘲上人義。得失之間何是何非。疏旣不云下品念佛非是受法。何況文前或云善惡二行。或云受苦樂二法。是豈非云三品念佛屬第六門。明文在此。迷者可憐。又學者多附此集。而言念佛非定散攝。卽此集中釋定散已結云。定散二善大概如此。文卽云上來雖說定散兩門之益是也。次念佛者。專稱彌陀佛名是也（已上）故知。念佛非定散攝（云云）此亦不爾。散善之文極至下輩。若存彼義有正宗中不說本願念佛之咎。若以三心而屬念佛。亦有心行雜亂之咎。但至今釋者且消上來雖說等文意也。彼文亦釋經名號付屬文。謂正宗中雖廣說定散念佛。而至付屬文唯局念佛者順佛本願故也。自總中而抽別也耳。非謂念佛離定散行。故群疑論云。或深或淺。通定通散。
　　次念佛者專稱彌陀佛名是也念佛義如常而今言正明付屬彌陀名號流通於遐代者凡此經中旣雖廣說定散諸行卽不令以定散付屬阿難流通後世唯以念佛三昧一行卽使付屬阿難流通遐代也問曰何故以定散諸行而不付屬流通乎若夫依業淺深嫌不付屬三福業中有淺有深其淺業者孝養父母奉事師長也其深業者具足衆戒發菩提心深信因果讀誦大乘也須捨淺業付屬深業若依觀淺深嫌不付屬十三觀中有淺有深其淺觀者日想水想是也其深觀者始自地觀終于雜想觀總十一觀是也須捨淺觀付屬深觀就中第九觀是阿彌陀佛觀也卽是觀佛三昧也須捨十二觀付屬觀佛三昧也就中同疏玄義分中云此經觀佛三昧爲宗亦念佛三昧爲宗旣以二行爲一經宗何廢觀佛三昧而付屬念佛三昧哉答曰旣云望佛本願意在衆生一向專稱彌陀佛名定散諸行非本願故不付屬亦於其中觀佛三昧雖殊勝行非佛本願故不付屬念佛三昧是佛本願故付屬言望佛本願者指雙卷經四十八願中第十八願也言一向專稱者指同經三輩之中一向專念也本願之義具如前辨問曰若爾者何故不直說本願念佛行煩說非本願定散諸善乎答曰本願念佛行雙卷經中委旣說之故不重說耳又說定散爲顯念佛超過餘善若無定散何顯念佛特秀例如法華秀三說上若無三說何顯法華第一故今定散爲廢而說念佛三昧爲立而說。答曰本願念佛等者。答不直說本願念佛。謂純說本願文在大經故。讓彼不純說也。又說定散等者。答觀經說定散。謂定散衆機樂欲異故。佛對其機且說定散。而今言爲廢而說者。對隨自機顯佛願時。佛意亦自有廢餘意。故言爲廢。非謂如來直爲廢設定散說也。傳聞。蓮華谷始見此等文。心中思念。此集之趣頗似偏執。其夜上人入夢。所謂天王寺西門有許多病者疲臥道路。時有一僧。手執一鉢。鉢入漉湯灌病者口。問曰。此誰人乎。傍人答曰。法然上人。夢覺已後深生隨喜。自解夢云。譬如病重不能食飯。唯好玄甫梨淮南橘。病彌剋時亦嫌菓子僅飮漉湯暫支性命。今至末劫法命迫喉。眞言止觀之梨難含。三論法相之橘苦口。唯有念佛是爲良藥。當知上人知時鑒機偏勸念佛（云云）
　　但定散諸善皆以難測凡定善者夫依正之觀懸鏡而照臨往生之願指掌而速疾或一觀之力能袪多劫之罪愆或具憶之功終得三昧之勝利然則求往生之人宜修行定觀就中第九眞身觀是觀佛三昧之法也行若成就者卽見彌陀身見彌陀故得見諸佛見諸佛故現前授記此觀利益最甚深也然今至觀經流通分釋迦如來告命阿難使付屬流通往生要法嫌觀佛法而不付屬阿難而選念佛法卽以付屬阿難觀佛三昧之法尚以不付屬何況於日想水想等觀乎然則十三定觀皆是所不付屬之行也然世人若樂觀佛等不修念佛此非唯遠乖彌陀本願亦是近違釋尊付屬行者宜商量次散善中有大小持戒行世皆以爲持戒行者是入眞要也破戒之者不可往生又有菩提心行人皆以爲菩提心是淨土綱要若無菩提心者卽不可往生又有解第一義行此是理觀也人亦以爲理是佛源不可離理求佛土若無理觀者不可往生又有讀誦大乘行人皆以爲讀誦大乘經卽可往生若無讀誦行者不可往生就此有二一者持經二者持呪持經者持般若法華等諸大乘經也持呪者持隨求尊勝光明阿彌陀等諸神呪也凡散善十一人皆雖是貴而於其中此四箇行當世之人殊所欲之行也以此等行殆抑念佛倩尋經意者不以此諸行付屬流通唯以念佛一行卽使付屬流通後世應知釋尊所以不付屬諸行者卽是非彌陀本願故也亦所以付屬念佛者卽是彌陀本願故也今又善導和尚所以廢諸行歸念佛者非啻爲彌陀本願之行亦是釋尊付屬之行也故知諸行非機失時念佛往生當機得時感應豈唐捐哉當知隨他之前雖暫開定散門隨自之後還閉定散門一開以後永不閉者唯是念佛一門彌陀本願釋尊付屬意在此矣行者應知亦此中遐代者依雙卷經意遠指末法萬年後之百歲之時也是則擧遐攝邇也然則法滅之後猶以然也何況末法哉末法已然何況正法像法哉故知念佛往生道通正像末之三時及法滅百歲之時焉散善十一等者。指三福之十一句也。隨他之前等者。述上來雖說定散兩門之益等文意也。言開閉者。是說默義。謂始自序至勸持流通。逗隨他機雖開說定散兩門益。至付屬時默而不說。故言還閉也。念佛一門者非啻上來說。亦付屬時唯局此法。此則本願行故。佛意在令一向稱名。故言一開後永不閉也。隨自隨他言出於涅槃經。謂三乘法名隨他意語。一乘法名隨自意語。天台依彼經亦用其名目。今釋隨義轉用而已。

　　第十三念佛多善根篇

　　以念佛爲多善根以雜善爲少善根之文。多善根者。一念乃至十念等能得無上大利不可思議功德。故名爲多。故群疑論七云。此念阿彌陀佛一聲已上卽是無量無邊殊勝功德。故名多（已上）又靈芝云。問。四字名號凡下常聞。有何勝能超過衆善。答。佛身非相。果德深高。不立嘉名莫彰妙體。十方三世皆有異名。況我彌陀以名攝物。是以耳聞口誦。無邊聖德攬入識心永爲佛種。頓除億劫重罪獲證無上菩提。信知非少善根。是多功德也。華嚴云。寧受地獄苦得聞諸佛名。不受無量樂而不聞佛名。乃至廣說（已上）少善根者。餘諸雜行功德少故名爲少善。故釋云。隨緣雜善恐難生。靈芝云。如來欲明持名功勝。先貶餘善爲少善根。所謂布施持戒立寺造像禮誦坐禪懺念苦行一切福業。若無正信迴向願求。皆爲少善非往生因。若依此經執持名號決定往生。卽知。稱名是多善根多福德也（已上）意云。餘善正信難立。迴願亦不慇重。故多分不生云非往生因。非謂全不生。念佛正信易立。願行亦能相續。故決定往生云多善根等。問。少善是雜行者雜行亦生彼土。何云不生耶。答。修雜人中有堪能機。至心生彼。故餘經中盛說往生。今經爲令不堪之機不行餘善嫌云不生。是則大聖善巧暫逗物機設毀讃言。故釋家得旨改不生文述恐難生。希有一二三五得生故也。恐者恐慮不生之文。難生者對易生之言。非謂全不生。難易相對其義可見。問。釋之與經非可鉾楯。恐字恐慮餘經生文。彼說生者。教門方便更非實義。獨局念佛盛有證誠卽其義也。旣無證誠。知方便說。如云壽命延長難可量。實雖無量亦云難量。若言有量佛壽常住。何有盡期。又如云凡夫亂想恐難生。亂想之時雖全不生亦云難生。故今釋雜善恐難生。以全不生應言難生。答。若存諸行不生義者。諸經明文皆悉破壞。今家定判僉成虛說。況上六品來迎佛讃專在餘善。若屬虛說釋迦彌陀成設妄言。若云妄言恐招謗法之過者歟。不可不愼。但證誠有無諸經不同。何無證誠之諸經典皆屬妄語。獨局證誠經得名實說哉。至所難文者壽命延長難可量等者。實無量故雖云難量。隨緣雜善恐難生者對其易生之難生故。希生言難有何妨耶。問。難生之義雖是兩兼。今恐難生全可同經。何會得云希生爲難。但任汝情忝會經文。答。難字若許有兩兼義。則汝新義豈遁此難。唯約多分可會今文。經云難信之法。豈全不信念佛哉。今家亦云佛道人身難得。今已得。淨土難聞。今已聞等。此皆希有名云難也。此例非一。凡三經所說·今家定判盛明諸行往生之義。五番相對不立生不生對。十三失中不判有不生失。但至千中無一文者。旣置不至心言。不足爲難也。未見一處述不生義。何局今釋定判雜行不生之義。況看今文勢。改不生文釋成難生。字有深意。校餘處釋驗今文意。爲許希得一二之義。故法事讃云。一切福業皆迴向終時化佛自來迎。是讃彌陀經釋明許諸行往生。何堅執不生耶。或凡夫亂想恐難生者。凡夫衆生心多散亂。是名亂想。諸經盛說凡夫往生十方淨土。恐慮此說。故置恐言。難生者對易生之言。謂爲勸西方極樂易往。顯示餘方淨土難生。勸向西方爲別異耳。故云如來別指西方國。大經云易往而無人。禮讃云以佛願力易得往生。今云一切佛土難生。難易相對其義分明。故群疑論云。且如觀經等中勸生西方。一顯凡夫。二明未來。三彰造罪。四有十方諸佛舒舌證誠。五有多本經文同證。依之修學無有疑滯。故此西方淨土業易可依行。諸經旣無前件等文。唯有一句兩句勸生之處難可依行。何故捨廣多文句而就少經文耶（已上）餘方淨土翻之可知。故同上文云。一有說無勸。二有勸機少。三勸文不具。
　　阿彌陀經云不可以少善根福德因緣得生彼國舍利弗若有善男子善女人聞說阿彌陀佛執持名號若一日若二日若三日若四日若五日若六日若七日一心不亂其人臨命終時阿彌陀佛與諸聖衆現在其前是人終時心不顛倒卽得往生阿彌陀佛極樂國土。善導釋此文云極樂無爲涅槃界隨緣雜善恐難生故使如來選要法教念彌陀專復專七日七夜心無間長時起行倍皆然臨終聖衆持華現身心踊躍坐金蓮坐時卽得無生忍一念迎將至佛前法侶將衣競來著證得不退入三賢。一日七日執持名號者。問。爲臨終念佛。爲尋常別行。答。尋常別行。法事讃云。七日七夜心無間長時起行倍皆然。旣對長時云七日也。知是別行。問。觀念門云上盡百年。下至七日一日十聲三聲一聲等。旣對一形言下至等。是似判臨終七日行。答。不爾。彼文所言七日等者亦是尋常別行。但言百年一聲等者。因釋別行廣解長時短時念佛也。或彌陀經七日衆佛雖是尋常別行意亦通於臨終。故觀念門釋其義耳。又戒珠傳云。道綽曰。須依小阿彌陀經七日相續無間念名號。若滿一百萬遍必得往生。道生深信此言。七日念佛果得一百萬遍。晝夜不暫睡臥。第七夜五更聞空中聲言淨業已立必得往生。却後九年我來迎汝。至期歲六十有五。身有微疾。而無惱氣絕。臨終向西方說一偈曰。西方聖衆現來迎神。散心念佛功妙難測（已上）天台彌陀經義記云。心不顛倒卽得往生。何以故。臨終一念用心懇切卽當得去。慧心略記云。問。一七日等爲是尋常爲是臨終。答。由尋常所行得臨終正念也。然義記云。臨終一念用心懇切卽當得去。此釋臨終正念之用。非言七日必近臨終。禪林彌陀經要記云。七日行後設雖造罪。而此行法決定業故。是人終時心不顛倒。懺悔滅罪必得往生。或七日後不遇惡緣。是以大善威德力故。一切諸佛所護念故。此等諸師判尋常行也。又群疑論五云。阿彌陀經對經日死人能念佛亦生淨土（已上）此釋臨終。一心不亂者。起行之時專注不散名爲一心。故禮讃云。乃至七日一心稱佛不亂。法事讃云。七日七夜心無間。通賛云。一心不亂者。專注無散也。靈芝疏云。後一句（指一心不亂也）教繫想。此一句經正明成業。先須斂念面向西方。合掌正身。遙想彼佛現坐道場依正莊嚴光明相好。自慨此身久沈苦海漂流生死孤露無依。譬如嬰兒墮在坑穽叫呼父母急救危忙。一志依投懇求脫免。聲聲相續念念不移（已上）祖師小經釋云。一心不亂者。念佛之時心不散亂。至誠至信專念佛名也（已上）此等之文約起行而釋一心義。又通安心一心。上人云。本願至心信樂欲生我國觀經三心小經一心皆三心也。或人問云。阿彌陀經所說一心當我等分云何得意。上人答曰。一代所說彌陀行相不出四十八願之意。願文旣云至心信樂等。知一心者指三心也。已上二義俱祖師義。故知。一心通二義也。教念彌陀專復專者。先師云。初之專者對正行於雜行而言專。後之專者對正業於助業而言專也。私謂。或可再言者表志之鄭重。謂專念之勸佛意慇懃。故釋家探教旨可再置專字矣。長時起行倍皆然者。是因七日行勸長時起行。謂盡形行念念倍增更莫退屈也。如觀念法門云七日七夜及盡一生等。坐時卽得無生忍等者。得處不退名無生忍。進入初住位不退云證得不退始入三賢故云入三賢也。
　　私云不可以少善根福德因緣得生彼國者諸餘雜行者難生彼國故云隨緣雜善恐難生少善根者對多善根之言也然則雜善是少善根也念佛是多善根也故龍舒淨土文云襄陽石刻阿彌陀經乃隋陳仁稜所書字畫清婉人多慕玩自一心不亂而下云專持名號以稱名故諸罪消滅卽是多善根福德因緣今世傳本脫此二十一字（已上）非啻有多少義亦有大小義謂雜善是小善根也念佛是大善根也亦有勝劣義謂雜善是劣善根也念佛是勝善根也其義應知。襄陽石刻等者。龍舒居士大智律師俱引彼本以爲規模。龍舒者王日休先生也。形在家心出家。志求出離作淨土文（云云）隋陳仁稜者。靈芝云梁陳仁稜。梁隋相竝。故非相違。今世傳本脫此二十一字等者。問。何由知今世本脫之。答。靈芝疏云。若依此經執持名號決定往生。卽知稱名是多善根多福德也。昔作此解人尚遲疑。近得襄陽石碑經本。文理冥符始懷深信。彼云。善男子善女人。聞說阿彌陀佛。一心不亂專持名號。以稱名故諸罪消滅。卽是多善根福德因緣。彼石碑經本梁陳仁稜書。至今旣經六百餘載。竊疑。今本相傳訛脫。戒度聞持記云。彼云下正引文據。彼石下較經得失。梁陳乃南朝兩國之名。朝散郎陳仁稜書碑在襄州龍興寺。本朝殿撰季公諱支聞字季益。嘗守官於彼。持此經歸錢唐。疏主得之喜不自勝。遂復刊石立于靈芝大殿之後。續因兵火焚毀。悲夫。逆推梁陳去晋未遠。可驗得眞。今本旣經六百餘載。中間傳寫訛脫可知（已上）非啻有多少義等者。梵言摩訶。是大多勝義也。今雖對竹牒之本。玄探符貝葉之文耳。又大一字具有大多勝三義。謂勝人稱大人。是大有勝義也。形大稱大人。直是大義也。多人稱大衆。是大有多義也（是注釋意）

　　第十四六方諸佛唯證誠念佛篇

　　六方恒沙諸佛不證誠餘行唯證誠念佛之文。言證誠者。誠實也。證驗也。所謂諸佛證明釋迦所說念佛是誠實語也。問。何故此經獨明舌相證誠。答。群疑論二云。今說阿彌陀經言。五逆十惡罪根衆生唯能念佛皆生淨土。雖佛弟子信向之者。亦生疑惑不信此言。現見今時四部衆咸有正信尚疑念佛不卽得生。故知。此經甚難生信。一切種智預知未來有此衆生懷疑者衆。故同舒舌相表法至眞。勸物修學。又往生淨土解行已上三賢菩薩。或龍樹等得生西方。極惡凡夫亦生正信。彼諸勝人福多罪少得生淨土。有何可怪。五逆十惡凡夫一念十念至誠徹到。乘佛本願得生西方。十地三賢諸菩薩衆亦信此事不起疑心。唯說下品下生五逆十惡如此愚人無惡不造。逢善知識教稱佛名。具足十念卽生淨土。還是此輩十惡衆生不信念佛得生淨域。我等旣是罪惡凡夫。無始已來是愆皆犯。念佛十聲有何功德。令我重罪則得除滅往生西方極樂世界。此但是佛接引之言。或是遠聲作近聲說。是第二階法。或言別時之意。種種異解不信卽生。斯謗極多信順甚少。故此言教爲信者希。諸佛同舒舌相。遍覆三千世界證法不謬決定得生。護念行人令生淨土（已上）通賛云。證小事卽覆面門以至髮際。今證大事。故至三千。今說因微果勝。恐衆生疑。此乃抛苦惱之要門。證常樂之疾路。事旣廣大現瑞非輕。舒舌相而遍覆大千。證西方而受眞快樂（已上）問。夫證誠者爲令此衆聞他佛證發起信心。而於本國說誠實言不足證誠。答。群疑論二云。現不虛誑之舌相發誠諦之眞言。令諸衆生覩相聽言除疑生信（已上）此會衆旣許見舌相聞言說。故成證誠義也。又通賛云。問。靈山開塔要假召集分身。舍衞啓筵何故不邀諸佛。答。召佛開其寶塔赴彼佛之願心。證土啓其信誠顯此尊之悲意。但各居自國不至此方也（已上）又法事讃云。爲其本國凡聖衆讃歎釋迦變現身。又云。十方諸佛如恒沙還舒舌相爲娑婆。通賛云。問。汝等者爲是六方諸佛告語自國聽徒。爲當釋迦勸誡祇園之衆。答。觀此經勢而有二意。一他方諸佛告自國聽衆。二釋迦轉引彼佛意言證彼西方。令一會衆生信敬也（已上）準此等釋。舒舌相化通自他土。故不偏來耳。
　　善導觀念法門云又如彌陀經云六方各有恒河沙等諸佛皆舒舌遍覆三千世界說誠實言若佛在世若佛滅後一切造罪凡夫但迴心念阿彌陀佛願生淨土上盡百年下至七日一日十聲三聲一聲等命欲終時佛與聖衆自來迎接卽得往生如上六方等佛舒舌定爲凡夫作證罪滅得生若不依此證得生者六方諸佛舒舌一出口已後終不還入口自然壞爛。一切造罪凡夫者。此經雖說善男善女。依觀經意言造罪也。
　　同往生禮讃引阿彌陀經云東方如恒河沙等諸佛南西北方及上下一一方如恒河沙等諸佛各於本國出其舌相遍覆三千大千世界說誠實言汝等衆生皆應信是一切諸佛所護念經云何名護念若有衆生稱念阿彌陀佛若七日及一日下至十聲乃至一聲一念等必得往生證誠此事故名護念經一聲一念者。念稱相備名爲一聲。唯念無聲名爲一念。如次應配下上·下中兩品受法。
　　又云六方如來舒舌證專稱名號至西方到彼華開聞妙法十地願行自然彰同觀經疏引阿彌陀經云又十方佛等恐畏衆生不信釋迦一佛所說卽共同心同時各出舌相遍覆三千世界說誠實言汝等衆生皆應信是釋迦所說所讃所證一切凡夫不問罪福多少時節久近但能上盡百年下至一日七日一心專念彌陀名號定得往生必無疑也同法事讃云心心念佛莫生疑六方如來證不虛三業專心無雜亂百寶蓮華應時見法照禪師淨土五會法事讃云萬行之中爲急要迅速無過淨土門不但本師金口說十方諸佛共傳證私問曰何故六方諸佛證誠唯局念佛一行乎答曰若依善導意念佛是彌陀本願故證誠之餘行不爾故無之也問曰若依本願證誠念佛者雙卷觀經等說念佛時何不證誠乎答曰解有二義一解云雙卷觀經等中雖說本願念佛而兼明餘行故不證誠此經一向純說念佛故證誠之二解云彼雙卷等中雖無證誠之言此經已有證誠例此思彼於彼等經中所說念佛亦應有證誠之義文在於此經義通於彼經故天台十疑論云又阿彌陀經大無量壽經鼓音聲陀羅尼經等云釋迦佛說此經時有十方世界各恒河沙諸佛舒其舌相遍覆三千世界證誠一切衆生念阿彌陀佛乘佛大悲本願力故決定得生極樂世界。天台十疑等者。上釋云。文雖在此經義通於彼經。爲成此義引十疑文。故知。大經·鼓音聲經雖無證誠之文。彼二經意含證誠義也。問。誰知天台意於彼二經無證誠文。故大經下云。無量壽佛威神無極。十方世界無量無邊不可思議諸佛如來莫不稱歎。鼓音聲經云。十方恒沙諸佛皆具讃彼安樂等旣有讃歎。豈非證誠。答。讃歎與證誠有寬狹異。讃歎是廣。證誠是狹。何必須云讃卽證誠。一義云。天台之意引證誠文也。但盛與不盛豈無與奪。

　　第十五六方諸佛護念篇

　　六方諸佛護念念佛行者之文。言護念者。通賛云。諸佛護持明記憶念也。卽衆行雖廣難方念佛之功。諸福雖多爭竝持經之力。故使六方諸佛以神力而護持。沙界聖人乃一心而憶念。故云一切諸佛所護念經。靈芝云。護謂覆護。不使魔嬈。念謂記念。不令退失。勢至章云。十方如來憐念衆生如母憶子。大論云。譬如魚母若不念子卽壞爛等。
　　觀念法門云又如彌陀經說若有男子女人七日七夜及盡一生一心專念阿彌陀佛願往生者此人常得六方恒河沙等佛共來護念故名護念經護念經意者亦不令諸惡鬼神得便亦無橫病橫死橫有厄難一切災障自然消散除不至心往生禮讃云若稱佛往生者常爲六方恒河沙等諸佛之所護念故名護念經今旣有此增上誓願可憑諸佛子等何不勵意去也。恒沙等佛共來護念者。問。經不說諸佛來。答。旣能護念。何不來現。如云阿彌陀佛觀音勢至常來至此行人之所也。橫病橫死者。藥師經云。阿難問言。九橫云何。救脫菩薩言。若諸有情得病雖輕。然無醫藥及看病者。設復遇醫授以非藥。實不應死而便橫死。又信世間邪魔外道妖孽之師妄說禍福便生恐動。心不自正。卜問覓禍殺種種衆生。解奏神明。呼諸魍魎請乞福祐。欲冀延年終不能得。愚癡迷惑信邪倒見遂令橫死。入於地獄無有出期。是名初橫。二者橫被王法之所誅戮。三者畋獵嬉戲。耽婬嗜酒。放逸無度。橫爲非人奪其精氣。四者橫爲火焚。五者橫爲水溺。六者橫爲種種惡獸所噉。七者橫墮山崖。八者橫爲毒藥厭禱呪咀起屍鬼等之所中害。九者飢渴所困不得飮食。而便橫死。是爲如來略說橫死。有此九種。其餘復有無量諸橫。難可具說。
　　私問曰唯有六方如來護念行者如何答曰不限六方如來彌陀觀音等亦來護念故往生禮讃云十往生經云若有衆生念阿彌陀佛願往生者彼佛卽遣二十五菩薩擁護行者若行若坐若住若臥若晝若夜一切時一切處不令惡鬼惡神得其便也又如觀經云若稱禮念阿彌陀佛願往生彼國者彼國卽遣無數化佛無數化觀音勢至菩薩護念行者復與前二十五菩薩等百重千重圍繞行者不問行住坐臥一切時處若晝若夜常不離行者今旣有斯勝益可憑願諸行者各須至心求往又觀念法門云又如觀經下文若有人至心常念阿彌陀佛及二菩薩觀音勢至常與行人作勝友知識隨逐影護又云又如般舟三昧經行品中說云佛言若人專行此念彌陀佛三昧者常得一切諸天及四天大王龍神八部隨逐影護愛樂相見永無諸惡鬼神災障厄難橫加惱亂具如護持品中說又云除入三昧道場日別念彌陀佛一萬畢命相續者卽蒙彌陀加念得除罪障又蒙佛與聖衆常來護念旣蒙護念卽得延年轉壽。
　　彼佛卽遣者。問。彼經云。我從今日常使前二十五菩薩護持是人。觀念法門云。又如十往生經說。佛告山海慧菩薩及以阿難。若有人專念西方阿彌陀佛願往生者。我從今已去常使二十五菩薩影護行者（已上）此以釋迦而爲能遣。禮讃引文何以彌陀爲能遣乎。答。二尊大悲更無殊異。釋迦旣遣。彌陀盍爾。故禮讃文顯斯義耳。二十五菩薩者。觀世音菩薩·大勢至菩薩·藥王菩薩·藥上菩薩·普賢菩薩·法自在王菩薩·師子吼菩薩·陀羅尼菩薩·虛空藏菩薩·德藏菩薩·寶藏菩薩·金藏菩薩·金剛藏菩薩·光明王菩薩·山海慧菩薩·華嚴王菩薩·珠寶王菩薩·月光王菩薩·日照王菩薩·三昧王菩薩·定自在王菩薩·大自在王菩薩·白象王菩薩·大威德王菩薩·無邊身菩薩也（出十往生經）卽得延年轉壽者。問。臨終要訣云。常自思念。我現在之身多有衆苦。不淨惡業種種交纒。放下身心莫生貪著。纔有病患莫論輕重。便念無常一心待死（已上）今此延年轉壽之義。盍妨一心待死之想。答。轉壽是護念利益也。待死是行者用心也。莫言西方行者祈願現世長壽。問。若有行者志求淨土。兼祈延年亦得往生。答。若自念延壽者。卽爲不厭穢土。若無厭穢之心。何有欣淨之思。厭欣若無何生淨土。但機類萬品可有平生之時兼祈二世。臨終之時偏期往生遂其本意之人。問。全不期往生之類念佛可得延年轉壽。答。猶有其益。安樂集云。又譬喩經中有一長者。不信罪福。年已五十忽夢見殺鬼賚符來欲取之不過十日。其人眠覺惶怖非常。至明求覓相師占夢。師作卦兆云。有殺鬼。必欲相害。不過十日。其人惶怖倍常。詣佛求請。佛時報云。若欲攘此。從今已去專意念佛。持戒燒香然燈。懸繒旛蓋信向三寶可免此死。卽依此法專心信向。殺鬼到門見修功德遂不能害。鬼卽走去。其人緣此功德壽滿百年。死得生天（已上）

　　第十六以彌陀名號付屬舍利弗篇

　　釋迦如來以彌陀名號慇懃付屬舍利弗等之文。問。今所引文結集者言而非佛語。況付屬耶。答。法事讃受此文云慇懃付屬。故引之也。問。釋尚不去難。有違經失故。況彼讃旣擧末後一段有三重讃。誰定付屬言。唯讃經家詞。答。委以讃文校經現文。初讃釋諸佛讃釋迦文。卽初至說是一切世間難信之法。次讃釋釋迦自讃文。卽舍利弗當知下至是爲甚難。後讃釋付屬文。卽佛說此經等文。三段讃文配文分明。上來諸段依經起盡。今文亦爾不可致疑。故上人彌陀經釋云。善導和尚釋聞佛所說歡喜信受文云。世尊說法時將了。慇懃付屬彌陀名（已上）全與今同。但至經無付屬言者是文略也。故釋家寄經家流通釋出付屬流通也。問。諸經流通付屬隨時有無不定。何必此經有付屬耶。答。鷲峯之一會佛以名號而付屬慈氏。王宮之一會亦以佛名而付屬慶喜。祇園之一會盍以名號而付屬鷲子耶。大師深意在茲。末代淺識何疑。
　　阿彌陀經云佛說此經已舍利弗及諸比丘一切世間天人阿修羅等聞佛所說歡喜信受作禮而去善導法事讃釋此文云世尊說法時將了慇懃付屬彌陀名五濁增時多疑謗道俗相嫌不用聞見有修行起瞋毒方便破壞競生怨如此生盲闡提輩毀滅頓教永沈淪超過大地微塵劫未可得離三途身大衆同心皆懺悔所有破法罪因緣。世尊說法時將了者。正說已了大衆將去。佛定慇懃付屬佛名。故云將了。生盲闡提輩者。謗念佛者愚癡故譬生盲。不信故類闡提。如疏四云三福俱不行者卽名十惡邪見闡提人也。
　　私云凡案三經意諸行之中選擇念佛以爲旨歸先雙卷經中有三選擇一選擇本願二選擇讃歎三選擇留教一選擇本願者念佛是法藏比丘於二百一十億土中所選擇往生之行也細旨見上故云選擇本願也二選擇讃歎者上三輩中雖擧菩提心等餘行釋迦卽不讃歎餘行唯於念佛而讃歎云當知一念無上功德故云選擇讃歎也三選擇留教者又上雖擧餘行諸善釋迦選擇唯留念佛一法故云選擇留教也次觀經中又有三選擇一選擇攝取二選擇化讃三選擇付屬一選擇攝取者觀經之中雖明定散諸行彌陀光明唯照念佛衆生攝取不捨故云選擇攝取也二選擇化讃者下品上生人雖有聞經稱佛二行彌陀化佛選擇念佛云汝稱佛名故諸罪消滅我來迎汝故云選擇化讃也三選擇付屬者又雖明定散諸行唯獨付屬念佛一行故云選擇付屬也次阿彌陀經中有一選擇所謂選擇證誠也已於諸經中雖多說往生之諸行六方諸佛於彼諸行而不證誠至此經中說念佛往生六方恒沙諸佛各舒舌覆大千說誠實語而證誠之故云選擇證誠也加之般舟三昧經中又有一選擇所謂選擇我名也彌陀自說言欲來生我國者常念我名莫有休息故云選擇我名也本願攝取我名化讃此之四者是彌陀選擇也讃歎留教付屬此之三者是釋迦選擇也證誠者六方恒沙諸佛之選擇也然則釋迦彌陀及十方各恒沙等諸佛同心選擇念佛一行餘行不爾故知三經俱選念佛以爲宗致耳。問。前十五篇皆引文後卽釋其文。何局此篇不解當文。總釋八種選擇之義乎。答。文無別義。故不釋之耳。又此集中雖引諸文。而但在顯選擇一義。故至文終委釋其相也。雙卷經中有三選擇等者。略擧八種。若具存者散在諸文。故今又加二十二種選擇之義。一就雙卷經亦有一選擇。謂三輩中偏局念佛而言一向。此乃選擇一向也。二就觀經文亦有一選擇。謂下品三生對輕次重罪而說一十念。此乃選擇遇惡待對也。三就彌陀經亦有一選擇。謂選捨少善選取大善。此乃選擇大善也。四就文殊般若經亦有一選擇。謂捨相貌選取名號。此乃選擇一行也。五就普賢菩薩有一選擇。謂華嚴云。願我臨欲命終時等。旣約臨終時選捨餘淨土選取極樂界。此乃普賢選擇西方也。六就文殊菩薩有一選擇。謂文殊發願經云。願我命終時滅除諸障礙。面見阿彌陀往生安樂剎。此乃文殊選擇西方也。七就觀世音菩薩有一選擇。謂千手經云。念我本師阿彌陀佛。此乃觀音選擇本師也。八就勢至菩薩有一選擇。謂首楞嚴經云。我本因地以念佛心入無生忍。今於此界攝念佛人歸於淨土。此乃勢至選擇念佛也。九就龍樹菩薩有一選擇。謂十住論中立難易二道。此乃龍樹選擇易行也。又就龍樹所造智論有一選擇。謂彼論云。如阿彌陀佛先世時作法藏比丘。佛將導遍至十方。示清淨國令選擇淨妙之國以自莊嚴其國（已上）此乃智論選擇本願也。先師云。然師入滅之後弟子自勘得此文。上人之料簡龍樹之所釋彼此符合。深以隨喜。然則選擇本願之義更非上人之義。卽是龍樹之義。亦非龍樹之義。卽是釋迦之義。亦非釋迦之義。卽是法藏之義。亦非法藏之義。卽是前佛之義也。前佛義故卽是法藏菩薩之義。亦釋迦如來義。亦龍樹菩薩義。亦法然上人義也。震旦人師未立此義。上人始立選擇之名。尤以甘心而已。十就天親菩薩有一選擇。謂往生論云。云何讃歎。口業讃歎稱彼如來名等。此乃天親選擇名義也。十一就慧遠大師有一選擇。謂大師雖習學三藏之教法。而選擇念佛爲得度要。此乃廬山選擇得度也。十二就曇鸞大師有一選擇。謂遇流支卽燒仙經而得觀經。此乃鸞師選擇觀經也。加之此師自立三選擇義。謂在心·在緣·在決定是也。十三就天台大師有一選擇。謂傳云火車相現能改悔者等。餘行非火車現時改悔之法。故知。念佛獨化極惡。此乃天台選擇念佛也。十四就道綽禪師有一選擇。謂化并州令行念佛。十五就善導大師更有一選擇。謂正雜助正分別是也。十六就懷感法師有一選擇。謂見大師口出光明專行念佛。十七就少康法師有一選擇。謂於烏龍山築三級之壇。集四部之衆令行道念佛。十八就法照禪師有一選擇。謂詣竹林寺依二聖之教化得末世之要法。十九就慧日三藏有一選擇。謂三藏從天竺而歸後語云。印度諸衆偏興念佛（云云）二十就大智律師有一選擇。謂師始崇戒律。中宗上乘終歸淨土。便染患之時專歸淨土但行念佛（云云）二十一就慧心先德有一選擇。謂要集序意云。顯密事理之教行者爲利智精進之者也。稱念彌陀之一行者爲如予頑嚕之者也（云云）二十二就法然上人更有一選擇。謂自計機分亦驗佛誓。便捨十一宗之出要方期十八願之往益（云云）上來種種選擇之義卽是先師之遺範也。又被示云。吾使知大概記之汝隨有所見聞而集於選擇之文可續於此義之後（云云）
　　計也夫欲速離生死二種勝法中且閣聖道門選入淨土門欲入淨土門正雜二行中且抛諸雜行選應歸正行欲修於正行正助二業中猶傍於助業選應專正定正定之業者卽是稱佛名稱名必得生依佛本願故。夫欲速離生死等者。此十六句集大意也。謂初題選擇終出八種。皆是念佛超諸行故稱名行獨得選擇名。今爲顯此意有斯總結也。於中初四句者顯第一篇。次十二句顯第二篇。擧此二意攝盡一部。後十四段莫非選擇念佛故也。
　　問曰華嚴天台眞言禪門三論法相諸師各造淨土法門章疏何不依彼等師唯用善導一師乎。問曰華嚴天台等者。上來偏依善導一師而勸念佛之故。爲顯足爲依憑。施此問答顯其德行也。諸師各造淨土章疏者。華嚴海東元曉師遊心安樂道·大經宗要·同私記·小經記·般舟經略記等。天台智者五方便念佛門·觀經疏·小經義記·十疑論·法聰觀經記等。眞言（云云）禪門飛錫念佛寶王論·西方讃文智覺神棲安養賦并萬善同歸集等。三論嘉祥大經疏·觀經義疏等。法相慈恩西方要決·小經通賛·同經疏·智周小經鈔·義寂大經述義記等。略擧五三。不遑具載。
　　答曰彼等諸師各皆雖造淨土章疏而不以淨土爲宗唯以聖道而爲其宗故不依彼等諸師也善導和尚偏以淨土而爲宗而不以聖道爲宗故偏依善導一師也問曰淨土祖師其數又多謂弘法寺迦才慈愍三藏等是也何不依彼等諸師唯用善導一師哉答曰此等諸師雖宗淨土未發三昧善導和尚是三昧發得之人也於道旣有其證故且用之問曰若依三昧發得者懷感禪師亦是三昧發得之人也何不用之答曰善導是師也懷感是弟子也故依師而不依弟子也況師資之釋其相違甚多故不用之問曰若依師而不依弟子者道綽禪師者是善導和尚之師也抑又淨土祖師也何不用之答曰道綽禪師者雖是師未發三昧故自不知往生得否問善導曰道綽念佛得往生否導令辨一莖蓮華置之佛前行道七日不萎悴卽得往生依之七日果然華不萎黃綽歎其深詣因請入定觀當得生否導卽入定須臾報曰師當懺三罪方可往生一者師嘗安佛尊像在檐牖下自處深房二者驅使策役出家人三者營造屋宇損傷蟲命師宜於十方佛前懺第一罪於四方僧前懺第二罪於一切衆生前懺第三罪綽公靜思往咎皆曰不虛於是洗心悔謝訖而見導卽曰師罪滅矣後當有白光照燭是師往生之相也（已上新修往生傳）爰知善導和尚者行發三昧力堪師位解行非凡將是曉矣況又時人諺曰佛法東行已來未有禪師盛德矣絕倫之譽不可得而稱者歟。道綽禪師問善導等者。問。蓮華不萎傳有異說。謂瑞應傳中善導問道綽答也。新修傳中或問善導答也。然今何言綽問導答乎。答。誠雖爲或人問而綽歎其深詣。因請令入定決往生得否。義當道綽亦問此事。歎德爲要。文不委細也。復次言或者非或人。是或時也。見傳前後綽公或時問善導也。彼瑞應傳是傳不同耳。絕倫之譽不可得而稱者。垂迹姓氏。本生鄕里。少年發願。從師訪道。精進苦節。入滅行儀。帝者歸德。今略不載。具如諸傳。
　　加之條錄觀經文義之刻頗感靈瑞屢預聖化旣蒙聖冥加然造經科文擧世而稱證定疏人貴之如佛經法卽彼疏第四卷奧云敬白一切有緣知識等余旣是生死凡夫智慧淺短然佛教幽微不敢輒生異解遂卽標心結願請求靈驗方可造心南無歸命盡虛空遍法界一切三寶釋迦牟尼佛阿彌陀佛觀音勢至彼土諸菩薩大海衆及一切莊嚴相等某今欲出此觀經要義楷定古今若稱三世諸佛釋迦佛阿彌陀佛等大悲願意者願於夢中得見如上所願一切境界諸相於佛像前結願已日別誦阿彌陀經三遍念阿彌陀佛三萬遍至心發願卽於當夜見西方空中如上諸相境界悉皆顯現雜色寶山百重千重種種光明下照於地地如金色中有諸佛菩薩或坐或立或語或默或動身手或住不動者旣見此相合掌立觀量久乃覺覺已不勝欣喜於卽條錄義門自此已後毎夜夢中常有一僧而來指授玄義科文旣了更不復見後時脫本竟已復更至心要期七日日別誦阿彌陀經十遍念阿彌陀佛三萬遍初夜後夜觀想彼佛國土莊嚴等相誠心歸命一如上法當夜卽見三具磑輪道邊獨轉忽有一人乘白駱駝來前見勸師當努力決定往生莫作退轉此界穢惡多苦不勞貪樂答言大蒙賢者好心視誨某畢命爲期不敢生於懈慢之心（云云）第二夜見阿彌陀佛身眞金色在七寶樹下金蓮華上坐十僧圍饒亦各坐一寶樹下佛樹上乃有天衣挂繞正面向西合掌坐觀第三夜見兩幢杆極大高顯旛懸五色道路縱橫人觀無礙旣得此相已卽便休止不至七日上來所有靈相者本心爲物不爲己身旣蒙此相不敢隱藏謹以申呈義後被聞於末代願使含靈聞之生信有識覩者西歸以此功德迴施衆生悉發菩提心慈心相向佛眼相看菩提眷屬作眞善知識同歸淨國共成佛道此義已請證定竟一句一字不可加減欲寫者一如經法應知（已上）靜以善導觀經疏者是西方指南行者目足也然則西方行人必須珍敬矣就中毎夜夢中有僧指授玄義僧者恐是彌陀應現爾者可謂此疏是彌陀傳說何況大唐相傳云善導是彌陀化身也爾者可謂又此文是彌陀直說旣云欲寫者一如經法此言誠乎仰討本地者四十八願之法王也十劫正覺之唱有憑于念佛俯訪垂迹者專修念佛之導師也三昧正受之語無疑于往生本迹雖異化導是一也於是貧道昔披閱茲典粗識素意立捨餘行云歸念佛自其已來至于今日自行化他唯縡念佛然則希問津者示以西方通津適尋行者誨以念佛別行信之者多不信者尠當知淨土之教叩時機而當行運也念佛之行感水月而得昇降也而今不圖蒙仰辭謝無地仍今憖集念佛要文剩述念佛要義唯顧命旨不顧不敏是卽無慚無愧之甚也庶幾一經高覽之後埋于壁底莫遺窓前恐令破法之人墮於惡道也。於是貧道等者。自下作者述懷也。上人昔崇德院御宇。長承二年（癸丑）誕生。久安三年志學攀登叡峰（同年登澶）六年二九隱居黑谷。承安五年（乙未）歸善導疏入專修門（四十三歲）謂爲出離生死雖學一切教。當於我機失得度門。後入報恩藏周覽積年。披閱一切經已及五遍。和尚八軸之書亦覽五遍。文幽義邈未得其旨。然後別開八卷亦看三遍。前後補接竊窺八遍。纔至一心專念彌陀名號之文。正解素意偏行念佛。凡定業散業雖區。萬行萬善雖多。唯選稱名一行以爲正定之業也。爰知。瞻專念之文而止餘行。仰佛願之語而除疑心。唯修稱名可遂往生。自爾以來自行化他華夷尊鄙。但唱佛名皆生淨剎。然後建久八年（丁巳）五月比。先師始謁上人（上人六十五。先師三十六。自爾至元久元年七月。受學八箇年）爰月輪殿下被催宿緣深以信仰。歸以西方之行。請以念佛之文。上人遵命而作此集。時也建久九年（戊午）作已竊示先師云。此集依仰不令流布。然而汝是可傳此法之仁也。寫取一本可令弘通末代（云云）先師自寫魚網。敬受提撕。宛如得函杖。亦似水寫器。經十五年建曆二年（壬申）正月二十五午時上人入滅（八十歲）經四十二年嘉禎四年閏二月二十九日未時。先師入滅（七十七歲）弟子嘉禎二年九月八日詣天福寺始謁先師（先師七十五弟子三十八）二箇年間觀經疏·法事讃·觀念法門·禮讃·般舟讃·論註·安樂集·選擇集（剩被作加徹選擇集）往生要集·并十二門戒儀。一一讀傳畢。但至般舟讃者。先師云。上人在世未流布。故不聞口決。今準八軸義勢所授也（云云）又選擇集本有廣略。略則高覽本。有遺弟云。廣本者執筆人爲初心者後加名目。自有少異。不如高覽本（云云）此本先師所傳。抑弟子有宿因値開曉。但恨緣淺纔聞一遍。先師對衆示曰。我年闌齡頽在世不久。思將來癡闇肝腑不安。雖然我法授然阿畢。法燈何銷。然阿是予還盛年也。遺弟對此人可決不審也（云云）雖爲弄言實是長思出也。亦過分遺誡也。今以三代相承輒記五卷決疑而已。
　　選擇傳弘決疑鈔卷第五（終）

　　會本選擇傳弘決疑鈔後序

　　圓光大師嘗著選擇集發揮乎淨土專念之宗義。而授之鎭西辨師。辨師授之然師。然師述作傳弘決疑鈔五卷解選擇集。詳示吉水祖訓。而教義明判。心行有歸。間斥背宗非濫。而金沙立辯。涇渭殊流。蓋三師者本台宗之龍象也。但以志急於圖無上菩提故。自觀時機因緣。遂出聖道門乃入淨土門。故其所解所行能順聖教。相應佛願利益無窮。實是萬代淨業者之師標者也。昔者選擇集一出也他師或喙之。復爲贋徒狂簡紊亂大義。斯集正旨否塞於時也。及此鈔初出也吉水正宗復明乎世猶如日月麗天。喙者亂者瓦解氷消。於戲儻微此鈔。願行相續之宗致殆墮於地矣。此乃淨業學人所當師徒講習不可一日廢忘者也。然而數經傳寫烏焉成馬。昔在冏師榮師之時。早已指疏記及斯鈔之異本。及今旣歷四百餘年倍見寫誤之多也。又閱世傳有名正本者。只是古人筆蹟也耳。非眞正本矣。況乎相踵翻刻於世者。雜亂訛脫不可勝計。是以學者講習爲難也。余深慨之殆三十年。訪索諸方而未得善本。其間毎見蠹魚古本未嘗不孜孜質其所疑。積之歲月漸成善本。竊以爲。無復可疑者。客歲將欲鏤梓公世。因割會本集以翼學者對閱之勞。但爲久患臂痛。未能就藏對校其所引經論也。社友澄隱上人爲之發心。代余不敢辭勞。搜索藏本讐校正訛。且手自繕寫一本也。余喜不自勝。卽付諸剞劂氏。又詮貞·信冏·宗矩等數正彫刻之誤。已而告成。嗚呼如我昔所願。今者已滿足。但以比年抱痾意識嗒然。恐不免有妄改金根之粃謬也。庶幾通鑒之士詳而正焉。
    願以此功德平等施一切同發菩提心往生安樂國。
　　元祿庚辰三月初八日獅谷忍澂謹識

