　　《大正藏》第83卷No.2609


　　徹選擇本願念佛集上    沙門辨阿撰
　　徹選擇集者。任弟子之昔聞。具以述其義。尋聖教之誠説。輒以符其文
    選擇本願念佛集
　　南無阿彌陀佛（往生之業念佛爲先）釋曰。先就本選擇集之題。此有三義。所謂第一本選擇集之題中。言念佛者。是諸師所立之口稱念佛也。故題次行言南無阿彌陀佛也。第二本選擇集之題中。言本願者。是善導所立之本願念佛也。故題次行言南無阿彌陀佛也。第三本選擇集之題中。言選擇者。是然師所立之選擇念佛也。故題次行言南無阿彌陀佛也。是故本選擇集之題中。雖有三重念佛之義。俱非觀念之念佛。但是口稱念佛也。故題次文初置南無阿彌陀佛者。即是結前生後也。結前者。所謂結前題中三義俱是稱名也。生後者。所謂爲顯此集所列之一一章段亦皆稱名之義也。又爲往生極樂者。以此南無阿彌陀佛口稱念佛爲第一之行。爲顯此義故。註云往生之業念佛爲先也。又第一念佛義者。是依和漢兩朝往生傳記之。第二念佛義者。是依善導和尚觀經疏記之。第三念佛義者。是依三部之阿彌陀經記之。此三義亦是行者之口中所唱之稱名念佛也。次就本選擇其所載之文義有其十六篇。一一之篇今當釋之
　　第一篇道綽禪師立聖道淨土二門。而捨聖道正歸淨土者。先就聖道門有其二。一者大乘聖道。二者小乘聖道。所謂教主釋尊出於五濁惡世唱無上正覺。爲此穢土衆生説大小乘法門令出離得道。依之大乘根機學大乘法門成大乘聖人。小乘根機學小乘法門成小乘聖人。故大小雖異同名聖道門也。次就淨土門亦有二。一者十方淨土門。二者西方極樂淨土門。十方淨土門者。所謂十方隨願往生經是也。又十住毘婆沙論易行品是也。西方極樂淨土門者。所謂無量壽經·觀經·阿彌陀經是也。又天親往生論是也。馬鳴菩薩大乘起信論云。復次衆生初學是法欲求正信。其心怯弱。以住於此娑婆世界。自畏不能常値諸佛親承供養。懼謂信心難可成就意欲退者。當知如來有勝方便攝護信心。謂以專意念佛因緣。隨願得生他方佛土。常見於佛。永離惡道。如修多羅説。若人專念西方極樂世界阿彌陀佛。所修善根迴向願求生彼世界。即得往生常見佛故。終無有退。若觀彼佛眞如法身常勤修習。畢竟得生住正定故（已上）又十住毘婆沙論易行品云。行大乘者佛如是説。發願求佛道重於擧三千大千世界。汝言阿惟越致地是法甚難久乃可得。若有易行道疾得至阿惟越致地者。是乃怯弱下劣之言。非是大人志幹之説。汝若必欲聞此方便。今當説之。佛法有無量門。如世間道有難有易。陸道步行則苦。水道乘船則樂。菩薩道亦如是。或有勤行精進。或有以信方便易行疾至阿惟越致地者。又云。是諸佛世尊現在十方清淨世界。皆稱名憶念。阿彌陀佛本願如是。若人念我稱名自歸。即入必定。得阿耨多羅三藐三菩提（已上）又優婆提舍云。願受無量諸佛世界者。諸菩薩見諸佛世界無量嚴淨發種種願。有佛世界。都無衆苦。乃至無三惡之名者。菩薩見已。自發願言。我作佛時。世界無衆苦。乃至無三惡之名亦當如是。有佛世界。七寶莊嚴。晝夜常有清淨光明。無有日月。便發願言。我作佛時。世界常有嚴淨光明亦當如是。有佛世界。一切衆生皆行十善。有大智慧。衣服飮食應念而至。便發願言。我作佛時。世界中衆生衣服飮食亦當如是。有佛世界。純諸菩薩如佛色身。三十二相光明徹照。乃至無有聲聞辟支佛名。亦無女人。一切皆行深妙佛道。遊至十方教化一切。便發願言。我作佛時。世界中衆生亦當如是。如是等無量佛世界種種嚴淨。願皆得之。以是故。名願受無量諸佛世界。又云。問曰。何等是淨佛土。答曰。佛土者百億日月·百億須彌山·百億四天王等諸天。
　　是名三千大千世界如是等無量無邊三千大千世界。名爲一佛土。佛於此中施作佛事（乃至）如是等佛士莊嚴名爲淨佛土。如阿彌陀等諸經中説（已上）又天台大師云。
　　假令得生人中聖道難得（乃至）此名難行道也（乃至）十住毘婆沙論名易行道也。本選擇集云。凡此集中立聖道淨土二門意者。爲令捨聖道入淨土門也。就此有二由。一由去大聖遙遠。二由理深解微（已上）計夫時屬滅後。代當末法。戒定智慧漸廢。得道果甚希。如來滅後已二千餘年。去大聖甚遙遠也。理深解微故。億億衆生中未有一人得者。因茲曇鸞道綽二師出于像法之終末法之始。忝爲釋尊之使者。特弘彌陀之教法。鈍根無智之我等。設雖漏聖道之根機不能即身斷惑。已降念佛之法雨。誰人不潤甘露之妙味。然則雖先學聖道人。若有知此旨者。蓋棄聖道歸淨土乎
　　第二篇善導和尚立正雜二行。捨雜行歸正行者。選擇集意。且閣聖道門。早入淨土門。可修淨土行。就淨土行有二。一者諸行往生。二者念佛往生。且止諸行偏行念佛。必離生死定得往生。但於念佛亦有二種。一者觀行念佛。二者稱名念佛。今善導意。全非觀行之念佛。但是稱名之念佛。釋尊付屬流通故。彌陀本願成就故。決定往生無疑。弟子某甲先師在世之時如此習傳之。仍爲末代行者具以所教置也。勿疑（云云）
　　第三篇彌陀如來不以餘行爲往生本願。唯以念佛爲往生本願者。雙卷經意。阿彌陀如來因位之昔。其名號法藏比丘。値遇世自在王佛之出世。發起四十八大願。然其中於往生行別立一大願。所謂第十八念佛往生願是也（云云）問。上人選擇者是何義乎答。善導和尚意。念佛者本願往生念佛也。彌陀四十八願之之中第十八願是也。此本願義之上。又法然上人檢淨土三部之諸本。校同本異譯之諸文。而今勘出法藏菩薩選擇義也。委如選擇集。此則末代往生之珍寶也。下根出離之明鏡也。誰不翫之哉  問。聖教之中以彌陀本願名選擇。有其證據耶答。龍樹菩薩言。共觀十方清淨世界。而自莊嚴其國。如阿彌陀佛先世時。作法藏比丘佛將導遍至十方。
　　示清淨國令選擇淨妙之國以自莊嚴其國（已上）弟子某甲然師入滅之後。自檢得此文。上人之料簡符合菩薩之聖教。彌以流隨喜之淚。倍以致渴仰之誠。龍樹大士既云阿彌陀佛先世之時。作法藏比丘。令選擇淨妙之國以自莊嚴其國。以知。四十八願皆是選擇本願也。就中第十八願是選擇本願念佛往生之願也。然則選擇本願念佛義。更以非法然上人之義。即是龍樹菩薩之義也。亦非龍樹菩薩之義。即是法藏菩薩之義也。亦復非法藏菩薩之義。即是先佛之義也。先佛之義故。即是法藏菩薩之義也。法藏菩薩之義故。即是龍樹菩薩之義也。龍樹菩薩之義故。即是法然上人之義也。此義尤可甘心。尤可甘心。上人手自料簡三部經。我朝始立此義。唐土人師所立義之中。此選擇之義全以無之（云云）此書之起專在此事。學者留心  又問曰。上問答之意。法藏菩薩以四十八願莊嚴佛土之旨其義分明也。但以念佛別名選擇。有何證文耶答曰。菩薩念佛三昧經云。此念佛三昧過去諸佛之所讃嘆也（乃至）一切如來之所印可也（乃至）一切諸佛之選擇也（乃至）一切諸佛之財寶也（乃至）一切諸佛之舍利也（乃至）一切諸佛之體性也（已上經文）此即以念佛別名選擇其證文也  問。此念佛三昧。過去諸佛之所讃嘆者。其義不可然也。所以者何。稱名念佛是佛方便法。爲淺智愚鈍所設之淺行也。諸佛何故捨深取淺而讃嘆之耶
　　答。念佛三昧。即是一切菩薩淨佛國土本願之中其一願也。然則過去諸佛因位之昔立菩薩行。莊嚴佛國土之時所發悲願故。諸佛讃嘆之歟問。此念佛三昧。一切如來之所印可者。其義不可然也。所以者何。稱名念佛法爲淺機所教之淺行也。諸佛何故捨深行取淺行而印可之耶答。所詮以衆生出離之要法可云深行也。然依佛本願力故。衆生皆稱名念佛而得往生。豈有過此深行哉。依之諸佛印可之歟問。此念佛三昧。一切諸佛之所選擇者。其義不可然。所以者何。稱名念佛是淺行也。諸佛何故不選擇深行選擇淺行耶答。稱名念佛即是易行易往之法門。下根下機之行業也。又佛本願故。決定往生無疑故。諸佛選擇之歟問。此念佛三昧。一切諸佛之財寶者。其義不可然。所以者何。諸佛是以實相之寶珠爲財。何以名字似名之法可爲財寶耶  答。諸佛以萬法爲財。故似名之名字尤是財寶之一分也問。此念佛三昧。一切諸佛之舍利者。其義不可然。所以者何。舍利是世尊之身骨。念佛如來之教法。然何念佛之法門言諸佛之舍利耶  答。舍利有二。一者遺身舍利。二者法身舍利。遺身舍利者。即是身骨也。法身舍利者。即是遺法也。俱是如來滅後利益衆生之能化故。云遺身遺法也。況又佛與法即是一體不二之義也。佛者即是覺法也。覺法者即是佛故。即佛而法也。即法而佛也  問。此念佛三昧。一切諸佛之體性者。其義不可然。所以者何。體者對名而云體也。性者對相而云性也。是故以稱名念佛可云諸佛名相也。何云體性耶  答。至極甚深之大乘者。名即是體也。相即是性也。是故名體不二相性一如。然則此念佛三昧。一切諸佛之體性者。此是大乘至極之法門也  問。言選擇者亦有其例耶  答。有其例也。非但以念佛之一法名選擇。亦有菩薩中名選擇之菩薩。所謂釋迦菩薩是選擇菩薩  問。何故以釋迦菩薩名選擇菩薩耶  答。此娑婆衆生者罪障深重無善無福心濁諂曲心不實故。十方諸大菩薩捨此世界更不化度。然釋迦菩薩慈悲廣大而出此界。爲罪業衆生。發大誓願作能化佛。故云選擇菩薩也（已上出經）問。法藏菩薩選擇願者。眞位似位之中。於何位發此願耶  答。難知（云云）兩方尋之。若於似位中發此願者。法藏菩薩選擇二百一十億諸佛國土之莊嚴。而五劫之間思惟照察。定知可地上眞位之發願也。若於眞位中發此願者。法藏菩薩棄國捐王。始發無上道心而立此願。以知可地前凡位之發願也。若爾兩條俱難思如何  答。上人云。此事眞實難知。但經文云高才勇哲與世超異。若依此文意者。可眞位之發願歟（云云）抑弟子某甲造此徹選擇集。而添上人選擇集之意者深以爲述徹其選擇義也。依之爲顯彼義底。今致此問答。夫欲知念佛往生者。先須知一切菩薩淨佛國土成就衆生之義也。又可習一切菩薩之本願也。予昔奉値先賢高才之人。習之傳之。然菩薩位有二。一者住三界内生身菩薩。二者出三界外法性身菩薩。生身菩薩者未能淨佛國土成就衆生之行。法性身菩薩者已能淨佛國土成就衆生之行。因茲龍樹天親同宣此旨。曇鸞天台並存此義（云云）沙門某甲昔學聖道門之時。聊習傳彼淨佛國土成就衆生之義。今入淨土門之後。又相承此選擇本願念佛往生之義。以二師之相傳見聖教之諸文。其義更以不違教文。單聖道門人。單淨土門人不可知之。聖道淨土兼學之人可知之。自得此意。披一切大乘經見一切大乘論。隨喜之淚難禁。此則聖教之源底也。法門之奧藏也。佛菩薩之祕術也。此書之上不可載盡。委可聞口傳也。
　　第四篇三輩念佛往生者。雙卷經意。上卷明彌陀因位之本願。所謂四十八願是也。下卷明衆生往生之行業。所謂三輩修行是也。其三輩者上中下輩也。於此上中下輩之中。明專雜二行。而於雜行者不置一向之言於念佛行皆置一向之言。此則彌陀本願故也。師云 觀經九品與壽經三輩。此是開合異也。然壽經三輩之下明念佛。故知。觀經九品之中皆可有念佛。但是經存略也（云云）。
　　第五篇念佛利益者。自餘修行皆有得益。例此思之。於念佛行亦可有利益。故明其利益也。
　　第六篇末法萬年後。餘經悉滅。特留念佛者。教主釋尊爲末法之衆生遺留慈悲之時。念佛即是時機相應之法故。爲往生之機特留念佛也  問。正像末之時節如何  答。正法五百年。像法一千年。末法一萬年（云云）。
　　問 大集經中云正法千年。何今云五百年耶答。毎人師云正法五百年也。所以者何。佛爲女人許出家。是故今促五百年也。其旨入涅槃之遺教分明也。又如釋迦譜等文。
　　第七篇彌陀光明不照餘行者。唯攝取念佛行者者  問。佛者平等之慈悲也。何不照餘行者。唯攝取念佛行者耶  答。善導釋云。當知本願最爲強（已上）所以餘行非本願。故不照之。念佛是本願故照之也。
　　第八篇念佛行者必可具足三心者  問。如善導疏。三心者至誠心·深心·迴向發願心等委以釋之。若爾有智之人可知之。無智之倫不知之。若不知不可具三心。不具三心者不可得往生。如何    答。師云。善導和尚意發決定往生之信心。行一向專修之念佛。偏期臨終正念無退轉懈怠者。自然具三心也。經文釋文意不出此趣。然則善導所立之一向專修者。構廣大慈悲之支度。設正義正理之方便。與末代愚鈍之衆生決定往生之要法也。依之懷感禪師群疑論。釋云。善導禪師勸諸衆生。專修西方淨土業者。四修靡墜。三業無雜。廢餘一切諸願諸行。唯願唯行西方一行。雜修之者萬不一生。專修之人千無一失（已上）感師相傳既以如此。末代念佛者勿敢令忽緒。
　　第九篇念佛行者可行用四修法者。師云。念佛行者發往生願。或修三萬返。或修五萬六萬等。令至于臨終無退轉者。此則四修之念佛也。以此意能能可思合也。
　　第十篇彌陀化佛來迎不讃嘆聞經之善。唯讃嘆念佛行者。所謂念佛行者機熟時至。其行成就之時。彌陀化佛來而讃嘆念佛。此則我本願故也。不讃十二部經者。此則非其本願故也。
　　第十一篇約對雜善讃嘆念佛者。我等從無始輪迴生死。今度遇念佛可得往生。此是上上人也。最勝人也。好人也。妙好人也。又觀音勢至之二尊爲朋友知識而垂影護。爲增上勝緣不離行者。思此現益。念佛行者尤殊勝也。
　　第十二篇釋尊不付屬定散行。唯以念佛付屬阿難者。師云。此是至極最要之文也。念佛行者尤可染肝耳。觀經意。汝好持是語等者。阿難是於釋尊弟子中有憶持不忘之德。佛言。汝是憶持不忘之人也。好聞持此觀經。於我滅度後可弘通也。然此觀經約佛隨自意者。但是南無阿彌陀佛也。是故以佛名付屬阿難也。依之善導云。望佛本願意在衆生一向專稱彌陀佛名（已上）知。智人知智人。是故有釋迦之智人。知彌陀之智人以其名號爲往生之本願故。而對阿難流通此經之時。付屬彌陀之名號也。近代有人云。夫菩提心者大乘之慈父。菩薩之悲母也。佛海之源底。法門之奧藏也。不發菩提心者。菩薩之功德不可成就。不發菩提心者。如來正覺不可滿足。然今選擇集意。但以念佛之一行爲其往生之淨業。不令具足菩提之祕術。既違大乘之教理。又背菩薩之巧度。若爾雖大乘之教。去菩薩之行。何遂往生極樂耶（云云）此難尤愚也。所以者何。菩提心者有二。一者凡位菩提心。二者聖位菩提心。就凡位菩提心亦有二。一者薄地凡夫菩提心。二者六度菩薩菩提心。薄地凡夫菩提心者。以一華一香一稱一禮之功德。願成佛道也。六度菩薩菩提心者。修萬行諸波羅蜜一切之善根。願成佛道也。又菩提心有二。一者菩提心願。二者菩提心行。菩提心願者。所謂四弘誓願是也。菩提心行者。所謂六度萬行是也。今此宗意者。薄地之凡夫底下之我等。不能斷惑修理之觀行。不堪入聖得果之根機。是故修念佛之一行。先近願生淨土。次遠願歸佛果。此是菩提心願也。又四弘誓願之中。法門無盡誓願知者法門萬差無智下根之輩不能知之。是故願行念佛之一門。往生淨土之後修習無盡法門而成佛道。亦是菩提心願也。又善導意。南無者作願迴向也。約此迴向者亦有近遠。近迴向者。往生極樂也。遠迴向者。阿耨菩提也。此是菩提心願也。又不惜身命之行非凡夫所堪。易行易往之法尤當我等分。要須念佛往生之後證三解脫。得六神通還來此穢國。救攝苦衆生。亦是菩提心願也。然則今時具縛凡夫。煩惱境強。忍力根弱。設雖發菩提心願。更不能菩提心行。故廢之也。全以非難歟。依之大智度論云。新發意菩薩譬如鳥子雙翼未成。不可逼令高翔。羽翮成就則能遠飛。又論云。譬如鳥無翔不能高翔。菩薩無神通不能隨意教化衆生（已上）天台大師云。又如鳥子翅羽未成。祇得依樹傳枝不能遠去。翅翮成就方能飛空自在無礙。凡夫無力唯須專念阿彌陀佛（已上）大智律師云。又如弱羽祇可傳枝。自是盡棄平生所學。專尋淨土教門（已上）天竺菩薩并唐土人師同存此旨。尤可信順。勿敢疑謗。
　　第十三篇以念佛爲多善根。以雜善爲少善根者。所謂以往生功德善根名福也。於此福有二種。一者多善根福德因緣。二者小善根福德因緣。多善根福德因緣者念佛也。小善根福德因緣者雜行也。唐土中古學者王日休先生存此義。依之自修稱名行。乍立遂往生畢。又元照律師同存此義（云云）。
　　第十四篇六方恒沙諸佛不證誠餘行。唯證誠念佛者  問。如大乘莊嚴功德經明諸佛證誠。念佛餘善俱證誠之。如何  答。有其二義。一者念佛餘行俱證誠之歟。但至選擇集者。觀經·壽經二部之中説諸行之時不見證誠。至阿彌陀經説念佛之時始有證誠。故約世間流布之經言於餘行無證誠歟。二者但約念佛證誠之歟。但至大乘莊嚴經者。彼經中念佛餘行雖俱明之。實約念佛證誠之歟。
　　第十五篇六方諸佛護念念佛行者者。如阿彌陀經。祇園精舍之衆會現座聽聞之時。六方諸佛出舌相爲證誠。又如來滅後之時爲念佛行者諸佛加護念。此則一佛一切佛故。釋迦一佛爲在世滅後一切衆生説念佛法門。六方諸佛同隨喜護念之。此勝益尤可憑。何不勵意乎。
　　第十六篇釋迦如來以彌陀名號。慇懃付屬舍利弗等者。所謂五濁增時衆生之心甚以荒亂不調也。造罪業事尤是多。然於此五濁增之中有念佛往生之機。釋尊以佛眼照之。而以念佛付屬舍利弗等。於我滅後可弘通之與付屬也。已上本選擇集所載之十六篇一一釋之畢  問。上人選擇集中有幾選擇義耶  答。上人所造之選擇集有八種選擇。其八種選擇者。雙卷經中有三選擇。一選擇本願。二選擇讃嘆。三選擇留教也。觀經中又有三選擇。一選擇攝取。二選擇化讃。三選擇付屬也。次阿彌陀經中有一選擇。所謂選擇證誠也。般舟三昧經中又有一選擇。所謂選擇我名也（已上）總八種選擇也（委如選擇集）今此外又加二十二種選擇之義。一就雙卷經又有一種選擇。所謂三輩往生之下。選捨諸行不置一向之言。選取念佛而置一向之言。此則選擇一向之義也。二就觀經又有一種選擇。所謂下品三生者。十惡罪人·破戒罪人·五逆罪人也。此等罪人以罪障重故。於諸佛之淨土更所選捨也。以佛本願故。於彌陀之淨土而選取之也。以此案之。餘善是非能治法。念佛是爲能治之法。當知下品三生者選擇惡業待對之義也。三就阿彌陀經又有一種選擇。所謂選捨小善根福德因緣。選取大善根福德因緣此則選擇大善之義也。四就文殊般若經中又有一種選擇。所謂選捨相貌選取名號。此則選擇一行之義也。五就普賢菩薩有一種選擇。所謂華嚴經云。普賢菩薩臨終之時。選捨十方淨土選取極樂淨土。此則普賢菩薩選擇臨終之義也。六就文殊菩薩有一選擇所謂文殊發願經云。文殊菩薩臨終之時。選捨十方淨土選取極樂淨土。此則文殊菩薩選擇臨終之義也。七就觀音菩薩有一選擇。所謂千手經云。念我本師阿彌陀佛。當知選捨餘佛選取本師。此則觀音菩薩選擇本師之義也。八就勢至菩薩有一選擇。所謂大佛頂經云。勢至菩薩之本願選捨諸行選取念佛。得無生忍往生極樂。此則勢至菩薩選擇因行之義也。九就龍樹菩薩十住毘婆沙論有一選擇。所謂選捨難行道選取易行道。此則選擇易行道義也。又就龍樹菩薩所造論又有一選擇。所謂阿彌陀佛先世之時。作法藏比丘而選捨麁惡選取善妙。以爲本願。此則龍樹菩薩選擇本願之義也。十就天親菩薩往生論有一選擇。所謂於五念門中第二讃嘆門是彌陀之名義也。於非本願之諸行者選捨而不讃嘆之。於爲本願之名義者。選取而讃嘆之。此則選擇名義讃嘆之義也。十一就匡廬山慧遠大師有一選擇。所謂慧遠大師雖習學若干三藏之教法。於其中選捨諸行選取念佛。而爲我得度之要法。此則選擇得度念佛之義也。十二就曇鸞法師有一選擇。所謂菩提流支三藏對曇鸞法師之時。號長生不死之法而與觀經畢。法師學得此經。選捨諸行選取念佛。遂往生之望。此則選擇長生念佛之義也。加之就曇鸞法師之義有三選擇義。所謂一者於諸行無在心之義。故選捨之。於念佛有在心之義。故選取之。此則選擇在心之義也。二者於諸行無在緣之義。故選捨之。於念佛有在緣之義。故選取之。此則選擇在緣之義也。三者於諸行無在決定之義。故選捨之。於念佛有在決定之義。故選取之。此則選擇在決定之義也。十三就天台大師有一選擇。所謂天台別傳云。念佛是火車相現能改悔之法也。餘行是非火車相現能改悔之法。是以選捨不能改悔之法。選取能改悔之法。而造十疑論專弘念佛也。此則天台大師選擇改悔念佛之義也。十四就道綽禪師有一選擇。所謂於并州聚男女之羣類弘得道之要法之時。選捨萬法。選取念佛而弘通之。此則道綽禪師選擇念佛之義也。十五就善導和尚有一選擇。所謂爲末法之衆生弘往生要法之時。選捨非本願之雜行。選取爲本願之念佛。此則善導和尚選擇本願念佛之義也。十六就懷感禪師有一選擇。所謂此感師者善導同時之人也。未對面之間雖帶法相之法門而破善導之念佛。已對面之時見從善導口出光明。拜現化佛。忽歸善導而選捨諸行。正選取念佛。此則懷感禪師選擇見佛念佛之義也。十七就少康法師有一選擇。所謂於烏龍山築三級之壇。集四部之衆令念佛行道。選捨諸行選取念佛而興隆之。此則少康法師選擇興隆念佛之義也。十八就法照禪師有一選擇。所謂大聖竹林寺記云。法照禪師參詣五臺山大聖竹林寺。奉値普賢·文珠之二菩薩。爲末法衆生問得度之要法。普賢·文殊並答法照禪師之問。選捨諸行選取念佛。而教末法得度之要法。此則法照禪師選擇末法念佛之義也。十九就慧日三藏有一選擇。所謂慧日三藏入天竺之時。印度之諸衆偏興念佛。依之歸朝之後選捨諸行選取念佛。此則慧日三藏選擇念佛之義也。二十就大智律師有一選擇。所謂此律師是本則四分律之學匠也。然置四分戒律。入天台上乘之法而學之間。身受重病。病中發願。
　　若今度病差存命入淨土門可修念佛（云云）如願病差之後。選捨上乘·戒之二法。修念佛之一行。此則大智律師選擇病中念佛之義也。二十一就慧心先德有一選擇。所謂慧心要集云。於諸行者爲利智精進之人也。如予頑魯者依念佛之一門。集經論之要文。而選捨諸行。正選取念佛。此則慧心先德選擇念佛往生之義也。二十二就法然上人有一選擇。所謂以善導和尚本願念佛之義爲其根本。而見經論其本願之義上復加選擇之義。此則法然上人選擇本願念佛之義也。已上二十二種選擇之義畢  問曰。本選擇集中明稱名念佛往生其義已足。今又重造徹選擇集有何要用耶  答曰。造此書有二意。所謂一者爲顯先師上人之廣學博覽之智德也。二者爲救濁世末代之小智愚鈍迷惑也。一爲顯上人之廣學博覽者。小僧某甲自上人御手未傳此選擇以前。上人向予具以告言世人皆有因緣發道心也。所謂別父母兄弟。離妻子朋友等也。然源空無指因緣。法爾法然發道心故師匠授名而號法然。出離之志至深之間。信諸教法修諸行業。凡佛教雖多。所詮不過戒定慧之三學。所謂小乘之戒定慧。大乘之戒定慧。顯教之戒定慧。密教之戒定慧也。然我此身於戒行不持一戒。於禪定一不得之。於智慧不得斷惑證果之正智。然戒行之人師釋云。尸羅不清淨三昧不現前（云云）又凡夫心隨物易移譬如猿猴實以散亂易動。一心難靜。無漏之正智何因得發。若夫無無漏之智劍者。如何方斷惡業煩惱繩乎。不斷惡業煩惱繩者。何得解脫生死繫縛之身乎。悲哉悲哉。爲何爲何。爰如予者已非戒定慧三學之器。此三學外有相應我心之法門耶。有堪能此身之修行耶。求萬人之智者。訪一切之學者。無教之人。無示之倫。然間歎歎入經藏。悲悲向聖教。手自披之見之。善導和尚觀經疏。云一心專念彌陀名號。行住坐臥。不問時節久近。念念不捨者。是名正定之業。順彼佛願故文見得之後。如我等無智之身。偏仰此文。專憑此理。修念念不捨之稱名。備決定往生之業因。非啻信善導之遺教。亦厚順彌陀之弘願。順彼佛願故之文染神留心耳。其後又披慧心先德往生要集文。云往生之業念佛爲本。又見慧心妙行業記之文。云往生之業念佛爲先  覺超僧都問慧心僧都云。汝所行之念佛是爲行事是爲行理如何。慧心僧都答云。心遮萬境。是以我但行稱名也。往生之業稱名尤足。依之一生念佛勘其員數。二十俱胝返也（云云）然則源空隨大唐善導和尚之教。任本朝慧心先德之勸。稱名念佛之勤長日六萬返也。依死期漸近又加一萬返。長日七萬返之行者也。如此慥以蒙嚴訓畢。上人解行賢德蓋以若斯。弟子某甲忝奉遇法然上人之在世。親習傳稱名念佛之義理。專修稱名偏期往生之間。上人又告言。有我所造之書。所謂選擇本願念佛集是也。欲以此書祕傳汝也。此書之造意者。九條殿下向源空而示高命云。毎對面之次念佛往生之義雖度度聞之。即施即廢也。請註其文賜予（云云）源空蒙此仰。不能辭申。因茲善導之釋義謹以記其文勢。兼又陳其義勢。然則選擇後序云。而今不圖蒙仰。辭謝無地。仍今憖集念佛要文。剩述念佛要義。唯顧命旨不顧不敏。是即無慚無愧之甚也。庶幾一經高覽之後。埋于壁底莫遺窓前。恐令破法之人墮於惡道也（已上）已造此集畢。以進殿下。殿下告上人言。今此書者淨土宗之奧義也。上人在世之時。從禪室草菴勿令披露。大師入滅之後。從博陸槐門可弘通之。源空雖蒙此炳誡。露命難定。今日不知死。明日不知死。故以此書密付屬汝。勿及外聞（云云）爰弟子某甲低頭擧手。合掌恭敬。跪以賜之畢。歡喜餘身。隨喜留心。伏以難報。仰以難謝。非啻傳義理於口決。復被授造書於眼前。解行有本。文義已足。自其以降往生之願彌深。念佛之行倍高。然窮老微質不圖存命。當念佛之暇。瞻行法之隙。披一切經藏覽優婆提舍。選擇之正文相應經教之説念佛之妙義無違論家之釋。計知。上人博覽之智不可得而稱者也。二爲救濁世末代之小智愚鈍者。末法之習。昨日今日僅雖有戒定慧三學之名。無戒定慧之行人。無乘急之智者。但是有名無實也。設翫至極上乘之法門。更非斷惑證理之智慧。此是問答料簡之智慧也。以此智慧生死難出乎。然則任釋尊出世之本意。仰彌陀超世之悲願。捨聖道之難行。取淨土之易行。專稱名號可願往生也。依之善導釋云。從一萬至十萬。又云。三萬六萬十萬者。皆是上品上生人。就此等文如上人在世之時。可勸若干之稱名也。然近代念佛義者之中。乍號先師之一門。抛此選擇集。立今案私義之間異義蘭菊而邪徒紛紛。有人云。若不解其義而行稱名者。譬如牛吼。亦似犬鳴。只是畜生之念佛也。是故念佛者當學文而解義也（云云）依之彼號得學文之人。而亂入諸國。止數返失稱名事。淺猿淺猿。無慚無慚。此則第六天之魔民也。彌陀佛之怨敵也。故法然上人言。我是無智之身也。我是破戒身也。雖然依彌陀本願口稱念佛之力。可遂決定往生也（云云）聞傳之人。各各成勇。面面致悅。百人乍百人勤口稱。千人乍千人行數返。設雖有螢火一分之智。須思成癡闇無才之身。何以下愚之卑身而誇上智慢心。拙哉拙哉。末代愚人暗淨土之法門。迷念佛之義道。捨祖師之珠玉。握己身之瓦礫。痛哉痛哉。當世之學者抛選擇之眞文正義。挾自己迴文曲義。誑惑世間。迷亂行者。罪業之至何事如之。可恐可恐。可悲可悲。早趣佛道之正路。改迷惑之邪執。懺悔謗師謗法之罪業。可免椎撲地獄之苦患。南無阿彌陀佛南無阿彌陀佛。返返以先師上人選擇集而爲指南。又仰依憑。無間精進。無懈怠。無疎略。行口稱念佛。慥以可往生極樂也。此則哀末法之迷者也。
   于時嘉禎三年幾次丁酉六月十九日。安居念佛中。爲先師報恩。爲末法哀愍。記之。
　　徹選擇本願念佛集上（終）

　　徹選擇本願念佛集下
　　沙門辨阿撰
　　問曰。念佛三昧者何義乎  答曰。念佛三昧者。是不離佛之義也  問曰。不離佛者何義乎  答曰。不離佛者。値遇佛之義也  問曰。値遇佛者何義乎  答曰。値遇佛者。因地下位之菩薩必値遇果地上位之如來。刹那片時不遠離佛。譬如嬰兒不離母也  問曰。菩薩不離佛有何要乎  答曰。下位之菩薩必被上聖之加護故也  問曰。菩薩必値遇佛者。眞位似位之中何位菩薩乎  答曰。眞位似位俱是因地下位故必値遇佛也
　　問曰。似位菩薩者未斷無明。未顯法性。是故爲斷無明顯法性。必値遇佛也。尤有其理。但於眞位菩薩者。已斷無明證法性也。何必値遇佛乎  答曰。眞位菩薩必値遇佛者。是爲從一佛國至一佛國。淨佛國土成就衆生也  問曰。就似位菩薩應有從一佛國至一佛國。淨佛國土成就衆生之行乎  答曰。似位菩薩者。雖有淨佛國土成就衆生之願。未有淨佛國土成就衆生之行也  問曰。似位菩薩何故有願而無行乎  答曰。似位菩薩未斷無明。未顯法性。故有願而無行也  問曰。此似位菩薩淨穢二土中在何處乎  答曰。通在淨穢二土也  問曰。淨土菩薩者雖是似位具眞位德。是則彼土令然也。若爾淨土地前之菩薩。何無淨佛國土成就衆生之行乎  答曰。淨土地前之菩薩爲彼土法儀具足五通。於十方之佛土雖明緣之。但於當分而緣之也。不如彼眞位菩薩不動不散無方自在之所緣於十方如恒沙之土。從一佛國至一佛國成就衆生也  問曰。穢土似位菩薩具足五通。何不來佛世請轉法輪乎  答曰。穢土似位菩薩具足五通。故可來佛所。但未至他方佛土。故不具足從一佛國至一佛國之德也  問曰。地前似位菩薩於穢土中在何處乎  答曰。或居色界長壽天。或居忉利天頂浮摩樹林（云云）問曰。地前似位菩薩何生長壽天乎  答曰。地前似位菩薩雖修六度之行因。未顯無漏之眞理。是故不至淨土而留穢土。穢土之中爲勝處故生彼等天也  問曰。地前似位菩薩依何力故。自在如意生彼等天乎  答曰。此菩薩具行六度。積功累德故。以方便願力而居彼等之天。待後佛之出世也  問曰。居穢土諸天之菩薩可具五通乎  答曰。居天上之菩薩必具五通也。所謂修行諸波羅蜜以方便力假暫居諸天。具果報所得之五通也  問曰。地前似位菩薩何只具五通。不具六通乎  答曰。論云菩薩有二種。一者生身菩薩。二者法身菩薩。一者斷結使。二者不斷結使。法身菩薩斷結使得六神通。生身菩薩不斷結使。或離欲得五神通。得六神通者不生三界。遊諸佛世界供養十方諸佛。遊戲神通者到十方世界度衆生（已上）文意應知  問曰。小乘聖人猶具六通。大乘菩薩設雖地前何不具六通乎  答曰。小乘聖人得六神通者。斷見思惑具漏盡通也。大乘地前菩薩者有其二種。一者斷見思菩薩。二者未斷見思菩薩。今約未斷見思菩薩而言之也。設又雖已斷見思菩薩同二乘人而有一分漏盡之名。
　　非是眞位定散自在任運之漏盡通也  問曰。如今答者。於漏盡通而有二種。若爾其二種之差別如何  答曰。地前菩薩有一分漏盡通者。斷見思惑雖有一分無漏。只是作意漏盡通也。眞位菩薩漏盡通者。任運自在漏盡通也。所謂斷無明惑。顯法性理。自然流入薩波若海。任運無窮遊戲神通也
　　問曰。地前似位菩薩以五通力。淨佛國土成就衆生乎  答曰。少分雖有之不如眞位無方自在具足之  問曰。地前似位菩薩一分具之者。其行相如何   答曰。如先所言。於天上間以願受生。不離三界故。於三界外不得自在。豈得從一佛國至一佛國之德乎。此菩薩雖聞得先佛所説修菩薩行願。未斷煩惱故不生淨土。不造惡業故不生惡趣。人間亦有生等八苦故不能菩薩之住處。但以菩薩之意樂方便願力。迴諸波羅蜜之行業。生天上之間具淨佛國土一分之行也  問曰。六欲天中除都率外餘五天。是樂著五欲故非入聖得果之器。又色天是著禪味故不能佛法修行也。若爾諸波羅蜜菩薩不可生欲色二天之中乎  答曰。地前似位菩薩雖未斷煩惱。其行業尤深厚也其智慧至甚深也。依之十善之修因。戒行之業。修禪定之善根。波羅蜜之功德不可勝計。故雖居欲天深厭五欲。譬如厭荊蕀雖居色天更厭禪味。是故至壽盡期而迴方便後生天也  問曰。菩薩以方便智慧。雖處欲天不著欲樂。雖處色天不著禪味。若爾後佛未出之間。可有假暫處人間之菩薩乎  答曰。菩薩意樂不同故可有爾菩薩也  問曰。若爾人間之中生何處乎  答曰。生菩薩家也  問曰。菩薩家者何處乎  答曰。菩薩家者刹利家婆羅門家·居士家也
　　問曰。何故以此三家名菩薩家乎  答曰。王家是有勢力。於菩薩身而無難也。婆羅門家是智慧清貴。故於菩薩身而無難也。居士家是有福德力。免貧窮故。於菩薩身而無難也。故以此三家名菩薩家也  問曰。菩薩無三寶之時可生此三家乎  答曰。菩薩有意樂方便故。外示世人威儀。内證菩薩之行。爲待後佛之出世故。雖無三寶之時。作願而生此三家中爲菩薩檀越也  問曰。此等菩薩來生釋迦之出世乎  答曰。經云。或從他方佛國來生此間。或從都率天上來生此間。或從人道中來生此間（以上經文）文意者。或從他方佛國來生此間者。是眞位菩薩也。所謂從一佛國至一佛國。淨佛國土成就衆生之菩薩也。或從都率天上來生此間者。迦葉佛滅後之菩薩住都率天上。修菩薩行來生釋迦出世也。或從天上而來下。聞佛所説而得度。如彼阿含經時八萬諸天得無生忍類也。或從人道中來生此間者。地前似位菩薩以福智之諸功德生人間之菩薩家也  問曰。地上眞位菩薩備分身散影布遍十方之德。何必値遇諸佛學淨土之行乎  答曰。菩薩所作一切之事無皆不依如來加被。下位之智慧即是上地之迷故。例如彼小乘之智慧即是大乘顛倒無明。依之如恒河沙文殊師利菩薩不知彌勒菩薩最末後身擧足下足。況於果位如來乎。然衆生界中。極難化之者無量無邊也。所謂五逆謗法一闡提人。此等重罪極惡之輩。被牽癡闇黑業。將入阿鼻之火坑。尤難預化也。復樂著之諸天及無想長壽天亦不蒙化也。菩薩苦以雖迴大慈大悲之方便。衆生輒以難預拔苦與樂之利生。是故爲化強剛難化之群萠。値遇難化必能化之。如來蒙其加被施此利生歟。依之論云。當知是菩薩住法王子地。滿足諸願。常不離諸佛。不離諸善根。從一佛國至一佛國（已上）文意應知   問曰。淨佛國土成就衆生者。是爲一義。將當二義可云乎  答曰。雖此事難知。且有傍正義。所謂約淨佛國土之邊而明。淨土即是依報也。約成就衆生之邊而明。往生即是正報也。雖言淨佛國土。不離成就衆生。離正報無依報故。雖言成就衆生不離淨佛國土。離衣報無正報故。以知。淨佛國土之日依報爲正。正報爲傍。所以知者。見經現文。明淨佛國土之處。皆云從一佛國至一佛國。明淨佛國土成就衆生之處。亦云從一佛國至一佛國淨佛國土成就衆生故也  問曰。淨佛國土菩薩遊戲神通者。何等乎  答曰。菩薩遊戲神通者。是甚深法門也。十地等覺之大菩薩値遇極佛之境界。爲習盡此法久留因位也。顯密聖教。四依論藏。盛明此義。尤可學之。沙門某甲昔交先賢之學林。薰法風之餘香。彼此之明匠各各之精談。白地聞之。其後上人對面之時。浴淨土之清泉。潤穢躬之濁心。幸傳聖道淨土之二師。倩案一切經論之諸文。一代所説之法門皆悉收遊戲神通之四字也。或説言。菩薩爲成佛果證首楞嚴定。是爲自行。得此定已分身散影布遍十方。遊戲神通利益衆生。是爲化他。成就自行化他之功德已竟。等覺一轉入于妙覺之剋。登金剛座之上垂成正覺之時。名曰灌頂大法王子也。然灌頂有二。一者在家灌頂。二者出家灌頂。在家灌頂者。王法祕藏也。出家灌頂者。佛法奧藏也。非口傳者不可知之（云云）或説言。號轉輪聖王之王子曰灌頂大王子。於五欲之園娛樂之林。遊戲自在無恐無憚。號無上覺王之佛子曰灌頂大法王子。於生死之園煩惱之林。遊戲神通自在也（云云）依之天親往生論云。復有五種門。一者近門。二者大會衆門。三者宅門。四者屋門。五者園林遊戲地門。入前四門爲自行門。出第五門爲化他門（乃至）是名入第四門。出第五門者。以大慈悲觀察一切苦惱衆生。示應化身迴入生死園煩惱林中。遊戲神通至教化地（已上論文）曇鸞註云。示應化身者如法華經普門示現之類也（已上註文）其義應知  問曰。此文初問言念佛者何等義乎。答言不離佛之義也値遇之義也。以此二義答念佛義畢。然今如此等問答者。偏是菩薩淨佛國土成就衆生之義也。未顯念佛義。如何  答曰。今此造書之意趣問答淨佛國土成就衆生之義者。爲顯念佛三昧至極甚深之義也。所以者何。菩薩不遇佛者。不知淨佛國土之行。菩薩常値佛故能知淨佛國土之行。不離佛故不忘佛也。値遇佛故常念佛也。是故以菩薩淨佛國土之行。名甚深念佛三昧也。依之論云。念無量佛土諸佛三昧常現在前者。無量佛土名十方諸佛土。念佛三昧名十方三世諸佛常以心眼見如現在前  問曰。何爲念佛三昧  答曰。念佛三昧有二種。一者聲聞法中於一佛身心眼見滿十方。二者菩薩道於無量佛土中念三世十方諸佛。以是故言念無量佛土諸佛三昧常現在前
　　問曰。如菩薩三昧種種無量。何以故讃是菩薩念佛三昧常現在前  答曰。是菩薩念佛故得入佛道中。以是故云念佛三昧常現在前。復次念佛三昧能除種種煩惱及先世罪。餘諸三昧有能除婬不能除瞋。有能除瞋不能除婬。有能除癡不能除婬恚。有能除三毒不能除先世罪。是念佛三昧能除種種煩惱種種罪。復次念佛三昧有大福德能度衆生。是諸菩薩欲度衆生。諸餘三昧無如此念佛三昧福德能速滅諸罪者。如説昔有五百商客。入海採寶値摩伽羅魚王開口海水入中船去駛疾。船師問樓上人。汝見何等。答言。見三日出白山羅列水流奔趣如入大坑。船師言。是摩伽羅魚王開口。一是實日。兩日是魚眼也。白山是魚齒。水流奔趣是入其口。我曹了矣。各各求諸天神以自救濟。是時諸人各各求其所事都無所益。中有五戒優婆塞。語衆人言。吾等當共稱南無佛。佛爲無上。能救苦厄。衆人一心同聲稱南無佛。是魚先世是佛破戒弟子。得宿命智聞稱佛聲心自悔悟。即便合口。船人得脫。以念佛故能除重罪濟諸苦厄。何況念佛三昧。復次佛爲法王。菩薩爲法將。所尊所重唯佛世尊。是故應常念佛。復次常念佛得種種功德利。譬如大臣特蒙恩寵常念其主。菩薩亦如是。知種種功德無量智慧皆從佛得。知恩重故常念佛。汝言云何常念佛不行餘三昧者。今言常念亦不言不行餘三昧。行念佛三昧。多故言常念（已上論文）念佛三昧其義深廣也。智者察之  問曰。菩薩値諸佛以學淨佛土名念佛三昧。其義已顯。但於稱名念佛甚深之義。其意未顯。如何  答曰。今問答淨佛國土者。所詮爲顯稱名念佛甚深之義也。然始自上代之先賢至于當世之後學。觀佛體者以爲深。稱佛名者以爲淺。此義同以一致（云云）爰小僧某甲且閣聖道之學業。偏入淨土之要門。深信本願之稱名。專期決定之往生。因茲披修多羅藏並優。婆提舍。勘口稱名號之文證道理。法藏菩薩四十八願者。是於眞位中修淨佛國土成就衆生行之時所發之本願也。然彼四十八中第十八願者。稱名念佛往生之願也。設雖似位之發願。願已成就者誰不信之。況於眞位之發願。尤可信之。何況。倩案其願意者。忝法藏菩薩始自眞位之初心至于等覺之後心。經颰陀劫送如恒河沙劫。從一佛國至一佛國。値遇妙覺究竟之諸佛。習淨佛國土成就衆生行之時。於彼諸佛前而説此稱名念佛往生之本願度度。已被諸佛印可而所造出巧度之方便也。深重之本願也。若爾稱名之行尤甚深也。誰爲淺之乎。此是大菩薩之祕術也。此是佛世尊之極智也。於信外之凡夫者仰而可取信者歟
　　問曰。眞位菩薩爲淨佛國土不離佛値遇佛。是名念佛其義可然。但於地前似位菩薩無淨佛國土之行。若爾非不離佛亦非値遇佛。況又如我等之凡夫唯稱佛名計也。此土能化釋迦如來已入滅。彼土教主阿彌陀佛未來迎。是則離佛也。亦不値佛也。何名念佛乎  答曰。論曰。常欲不離諸佛者。菩薩世世所生常値諸佛。問曰。菩薩當化衆生。何故常欲値佛。答曰。有菩薩。未入菩薩位。未得阿鞞跋致受記莂故。若遠離諸佛便壞諸善根故沒在煩惱自不能度。安能度人。如人乘船中流壞敗。欲度他人反自沒水。又如少湯投水雖消少處反更成水。菩薩未入法位。若遠離諸佛。以少功德無方便力。欲化衆生。雖少利益反更墮落。以是故新發意菩薩不應遠離諸佛（乃至）如是等値佛無量利益。豈不一心求欲見佛。譬如嬰兒不應離母。又如行道不離糧食。如大熱時不離涼風冷水。如大寒時不欲離火。如度深水不應離船。譬如病人不離良醫。菩薩不離諸佛過於上事。何以故。父母親屬知識人天王等皆不能如佛利益。佛利益諸菩薩離諸苦處住世尊之地。以是因緣故菩薩常不離佛（乃至）復次菩薩常愛樂念佛故。捨身受身恒得値佛。譬如衆生習欲心重受婬鳥身。所謂孔雀鴛鴦等。習瞋恚偏多生毒虫中。所謂惡龍羅刹蜈蚣毒蛇等。是菩薩心不貴轉輪聖王人天福樂。但念諸佛。是故隨心所重而受身形。復次菩薩常善修念佛三昧因緣故。所生常値諸佛。如般舟三昧中説。菩薩入是三昧即見生阿彌陀佛國便問其佛。何業因緣故得生彼佛國。佛即答言。善男子。以常修念佛三昧憶念不廢故得生我國。問曰。何者是念佛三昧得生彼國。答曰。念佛者念佛三十二相八十隨形好金色身身出光明遍滿十方。如融閻浮檀金。其色明淨（乃至）菩薩得是三昧智慧力故。或今身隨意供養諸佛。命終亦復値遇諸佛。以是故。説菩薩常不離諸佛（已上論文）又天台十疑論云。大智度論云。譬如二人各有親屬爲水所溺。一人情急直入水救接。爲無方便力故彼此俱沒。一人有方便。往趣船筏。乘之救接。悉皆得脫溺水之難。新發意菩薩亦復如是。未得忍力。不能救衆生。爲此常須近佛得無生忍已。方得救衆生。如得船者。又論云。譬如嬰兒不得離母。若也離母者或墮坑井渴乳而死（已上）謹案文意。地前未證之菩薩及薄地底下之凡夫尤不可離佛也。所以者何。如來喩悲母。我等如赤子。若不蒙佛母之加護者。稱名之赤子何離生死之火宅。速遂念佛往生乎。依之善導和尚就稱名行者明種種增上緣。所謂滅罪增上緣。護念增上緣。見佛增上緣。攝生增上緣。證生增上緣也。又以親緣等之三義釋攝取不捨之文（云云）又法事讃云。弘誓多門四十八。偏標念佛最爲親。人能念佛佛還念。專心想佛佛知人（已上）然則約稱名之行者。尤有不離佛之義。何不名念佛乎   問曰。有人云。稱名是淺。能能學法門。以慧解信入者。設雖不唱佛名依此信心得往生也（云云）此義如何  答曰。此義難得意。所以者何。稱名念佛是末代相應之要法。下根得度易行也。隨彌陀本願。順善導專修。勵一向稱名之行爲日夜朝暮之勤。三心無缺。四修無漏。是則決定往生之業因也。然當世義者云。依學問生慧解。依慧解生信心。具此信心者雖不稱名決定往生（云云）此條尤不審也。末代凡夫設雖學。正智正解甚以難有。但仰彌陀之本願偏任善導之勸化。行稱名之人。皆是自然正智正解相應佛心矣。先修稱名之行之上。次正可論其義之淺深。捨稱名之後。但取信心許證得往生。而以此義言深義者其謬幾乎。發邪智致高慢。自損損他也。魔説也。佛敵也。可恐可悲  問曰。有人云。他力往生者是往生正行也。自力往生者全非其正行也。是義如何  答曰。當世之人人盛談此義。其本文何處乎。善導和尚不立自力他力之名目。又非曇鸞道綽所立之自力他力之義。彼十住毘婆沙論意。約菩薩求阿鞞跋致立自力他力。曇鸞道綽依此意也。我身無行不唱稱名。偏取信心以之爲他力。全無其本文。小智之輩立此邪義。自迷迷他尤罪業之至也。早早起改悔之心。急急翻邪而歸正  問曰。如前義者於稱名行者尤有不離佛値遇佛之義。爾者其義委欲聞之。如何  答曰。念佛三昧者本願本以見佛爲所期故。口稱名號必見於佛起大誓願。是則不離佛値遇佛之義也。彼眞位菩薩淨佛國土之時不離佛値遇佛者。此是菩薩深位之念佛也。凡夫行人稱念佛名。或期見佛。或期護念。或期來迎。或期往生。依之人能念佛佛還念故。既有冥得護持。即見眞金功德身故亦現身見佛。一念乘華到佛會故。復有當來勝利。加之如阿彌陀經中。有六方諸佛之護念。是則不離佛値遇佛之義也。此是凡夫淺位之念佛也  問曰。如前問答修行六度菩薩値遇諸佛。淨佛國土名念佛也。若爾其六度法皆可名念佛乎  答曰。爾也。念佛教故修施波羅蜜。念佛教故修戒波羅蜜。念佛教故修忍辱波羅蜜。念佛教故修精進波羅蜜。念佛教故修禪定波羅蜜。念佛教故修般若波羅蜜。若約此意者。六波羅蜜皆是念佛也  問曰。若爾此義有證據乎  答曰。優婆提舍云。問曰。佛以何因緣故説摩訶般若波羅蜜經。答曰。有菩薩。修念佛三昧。佛爲彼等欲令於此三昧得增益故説般若波羅蜜經（已上）問曰。受持讀誦等行亦可名念佛乎  答曰。爾也。念佛教故修受持讀誦等行。是則不離佛値遇佛之義也。凡一切功德善根離於佛者其法更不成就也。夫持戒之人信先佛所説之戒持之故。蒙佛護念其戒可成就也。又修禪之人依先佛之教而修禪定。預佛護念其禪法可成就也。又學般若陀羅尼之人。依先佛之教如法如説以正智正解學法門者。預佛護念開發無漏之聖智也。此等皆是不離佛値遇佛之義也。就中口稱念佛者。唱佛名號。相應佛教。隨順佛願。不違佛語。是故見佛三昧忽以成就。預彌陀之來迎遂往生素懷。此是不離佛値遇佛之義。此等義皆是四依菩薩蒙佛授記所弘之義也。仰而可取信耳。若知此旨者。彼此之學者不可致諍論。各我所行皆是念佛故也。不知此旨者。言念佛是不可往生甚以不審也   問曰。善導宗意於萬法中取名號之一法。而名念佛。其外之法不名念佛。何今以一切法皆名念佛乎  答曰。今於念佛有總別二種之義也。所謂總而言之。萬行皆是念佛也。別而言之。以口稱名號爲念佛也。但善導意捨總取別也。凡聖教之習皆有廣略開合之義。廣之時萬法也。略之時一法也。開之時萬法各別也。合之時一法二法也。其一法二法者。或約事。或約理。約理之時。萬法即是眞如一理也。約事之時。萬法即是般若一法也。其般若者即是佛智也。其佛智者即是事也。如上所言總別之義。例之應知  問曰。觀經云三福者是三世諸佛淨業正因。爾者其正因者何得意乎  答。弟子某甲年來之不審在此事也。經文不委説。人師不委釋。末學膚受不能輒解歟。雖然拜見修多羅之現文。既云三福者是三世諸佛淨業正因。釋尊金口之誠説不可不信。依之披四依之論藏驗三福之經文。經論相順文義具有。所謂六波羅蜜分爲二。前五名福。第六名智。此福智二嚴具足圓滿名爲佛也。亦六波羅蜜俱名福俱名智。福即智智即福故也。自得此意而解觀經之時。以菩薩六波羅蜜説三福之淨業也。爰知眞位菩薩從一佛國至一佛國。値遇諸佛經颰陀劫。送如恒河沙劫。習淨佛國土成就衆生者。即是習觀經三福也。依之菩薩因位之時。皆以三福爲淨土之正業。諸佛果位之時。亦以三福爲淨土之正因。
　　然教主釋尊別依西方極樂淨土門説往生經之時。有總説。有別説。約總之時明三福。爲三世諸佛淨業正因。約別之時明稱名。爲法藏菩薩別意弘願。是故四依菩薩造論釋淨土品之時。明諸菩薩莊嚴佛土云。如是等佛土莊嚴名爲淨佛土。如阿彌陀等諸經中説（已上）當知總明諸菩薩淨佛土之時。言如是佛土名爲淨佛土也。別明一菩薩淨佛土之時。言阿彌陀等諸經中説也。而今三部阿彌陀經中。釋尊別説法藏菩薩淨佛國土。於其中又有通説有別説。通説者是三福淨業也。別説者是稱名念佛也  問曰。觀經中明三福爲三世諸佛淨業正因。般若等經中明六度爲三世諸佛成佛行因。若爾三福六度其修行各別也。何云同乎  答曰。般若等經意明菩薩修行以六度爲本。就此六度修行菩薩有其二。一者有修六度於穢土成正覺之菩薩。二者有修六度於淨土成正覺之菩薩。穢土正覺菩薩淨土正覺菩薩共以六度爲行本也。依之菩薩於淨土成正覺之時。以六度之行業爲淨土之正因。於此六度之内攝三福。故云三世諸佛淨業正因也。般若等經意通説淨穢二土之六波羅蜜爲成佛行因。觀經意別説淨土之三福爲淨業正因。然則總與別其義雖異。六度三福其法是同者也  問曰。菩薩淨佛國土者。何淨之乎   答曰。優婆提舍云。佛答菩薩從初發意以來自淨麁身口意業。亦教他人淨麁身口意業  問曰。若菩薩淨佛國土。是菩薩得無生法忍。住神通波羅蜜。然後能淨佛土。今何以言從初發意以來淨麁身口意業  答曰。三業清淨非但爲淨佛土。一切菩薩道皆淨此三業。初淨身口意業後爲淨佛土。自身淨亦教淨他人。何以故。非但一人。生國土中者皆共作因緣。内法與外法作因緣。若善若不善多惡口業故。地生荊蕀。諂誑曲心故。地則高下不平。慳貪多故。則水旱不調地生砂礫。不作上諸惡故。地則平正多出珍寶。如彌勒佛出時人皆行十善故地多珍寶   問曰。若布施等諸善法得淨佛國土果報。何以但説淨三業  答曰。雖知善惡諸法是苦樂因緣。如一切心心數法中。得道時智慧爲大。攝心中定爲大。作業時思爲大。得是思業已起身口業。布施禪定等以思爲首。譬如縫衣以針爲導。受後世果報時。業力爲大。是故説三業則攝一切業法。意業中盡攝一切心心數法。身口則攝一切色法入。身行三業福德具足則國土清淨。内法淨故外法亦淨。譬如面淨故鏡中像亦淨。如毘摩羅詰經中説。不殺生故人皆長壽。如是等（已上）謹案文意云。菩薩淨佛土者。先淨自他之三業畢。次成就淨佛國土之行願。滿足自行化他之功德。而等覺一轉入于妙覺之後。任因位之本願化十方之衆生也。夫法藏菩薩若未滿足淨佛土之行願者。猶以可留因位也。然其行願皆悉滿足。唱正覺之後已經於十劫。當知不取正覺之誓不虛也。今則阿彌陀如來尋淨佛國土因位之本願。施成等正覺果位之利生。當于此時。總以三福正業十方衆生淨於三業。別以六字名號一切有情淨於三業。此是甚深也。勿敢疑謗  問曰。稱名念佛是爲三福之内。爲當三福之外可云乎  答曰。攝三福之内也。所謂觀經中或説受持三歸。其中歸依佛者即是念佛也。或説讀誦方等經典。口稱名號即是讀誦大乘方等經典也。依之漢朝之人唱阿彌陀佛名四字經（云云）或説修行六念。六念中之念佛此是稱名念佛也。故知稱名念佛者可攝三福之内。其三福者即是三世諸佛淨業正因也。何言淺行乎。然則十惡·破戒·五逆·謗法之人。依一念十念之稱名往生極樂者。此是三世諸佛淨業正因故也。一切諸佛皆以如此。若爾此等罪人念佛往生何難之乎。將今廣勘經論。一切衆生念佛往生有種種故。一者菩薩願故。二者菩薩巧方便故。三者菩薩淨佛國土成就衆生故。四者佛智故。五者法不思議故。六者摩訶衍法故。七者譬喩故也。一菩薩願故者。於一切菩薩有通別二願。通願者四弘誓願是也。一切菩薩同發此願。別願者。所謂如文殊師利以菩提心爲別願。如普賢菩薩以恒順衆生爲別願。如地藏菩薩以無佛世界度衆生爲別願。如釋迦如來以五百大願爲別願。如藥師如來本行菩薩道時。以十二上願爲別願。如多寶如來以證明法華爲別願。如法藏菩薩以四十八願爲別願。於其中以稱名往生殊爲別意弘願。異餘佛菩薩（云云）二巧方便故者。菩薩成就自行化他二種功德。譬如鳥二羽。以自行邊爲大智門。以化他邊爲大悲門。出於大悲門趣化導之時。衆生界無盡故法門亦無盡也。爲令衆生易度故。巧出方便利益衆生。是名菩薩巧方便之智也。是則法藏菩薩別五劫之間思惟之。總如恒河沙劫之間選擇之。巧方便之稱名念佛也。依之天親菩薩往生論云。於生死園煩惱林中。遊戲神通出入自在。往生如意名菩薩巧之便（已上取意）三淨佛國土成就衆生故者。此是法藏菩薩淨佛國土之昔。本發菩提心之時。所巧出之本願往生之念佛也。若非淨佛國土成就衆生時之本願者。聊可有一端之疑滯。既是得無生忍之後。遊戲自在神通之時。所發之本願名號故。敢以非凡下之境界乎。依之十住毘婆沙論云。聞大菩薩名往生淨土（云云）四佛智故者無量壽經云。
　　不了佛智不思議智不可稱智大乘廣智無等無倫最上勝智（已上）然則以凡夫最劣之下智。不可疑極聖最上勝智所成就之念佛往生者也。五法不思議故者。五不思議中佛法尤不思議也。依之善導和尚以世間待對之不思議。顯佛法之不思議。常途之人於天見天。於地見地。於火見火。於水見水。此是不可思議也。若神通人於天見地。於地見天。於火見火。於水見火。此是不可思議也。依之彌陀名號者。約世常人之見是尤淺也。約大菩薩之見是極深也。是則佛以不思議之法術。爲淺機者令見淺成事。爲深機者令見深成事歟。例如彼淨名經中一音異解。是法不思議也。六摩訶衍法故者。夫摩訶衍者是至極大乘也。小乘者定法相於一途。其法小教故也。大乘者尤是廣博故。諸法之性相不定一邊。彼小乘中聲聞緣覺深沈灰斷之小執。雖歸無爲之圓寂。於大乘中明三乘成佛。彼小乘中佛定歸生滅證無餘涅槃。於大乘中明三世常住佛。彼小乘中不明滅五逆謗法等重罪。於大乘中明能滅五逆謗法等重罪。依之大乘論云。菩薩摩訶薩行般若波羅蜜時。得漏盡神通智證。如是舍利弗。菩薩摩訶薩行般若波羅蜜時。具足神通波羅蜜。具足神通波羅蜜已。增益阿耨多羅三藐三菩提。論釋曰。如大海中有種種寶珠。有能殺毒。有能遮鬼。有能破病。有能除寒熱飢渴。有能隨人所願皆能與者。如是等無量無數寶珠大乘海中亦如是有種種菩薩寶。有菩薩能破三惡道。有能開三善門。有能生五眼。有能修行神通波羅蜜。是故諸菩薩能爲奇特希有之事。所謂取水想地想水則能隨意動地。一身能多。多身能一。虛空中常有微塵滿中。是人離欲福德因緣故。集諸微塵以爲諸身令皆相似（已上）然則大乘意即一而多也。即淺而深也。爲小機者是淺。爲大機者是深。是故曇鸞大師云。具足十念便得往生安樂淨土。即入大乘正定之聚（云云）七譬喩故者。以念佛三昧喩如意寶珠。其寶珠能隨衆生願而雨萬寶也。此念佛者法藏菩薩以我成佛時之名號所造之本願也。稱其本願名號故。有智無智·持戒破戒·善人惡人·男女貴賤。皆悉得往生。然則南無阿彌陀佛者。是如意寶珠也。令一切衆生滅罪往生。豈非珠之用力乎。依之往生論云。如彼摩尼如意珠相似相對法（云云）抑予入淨土門春秋送年。修念佛行。寒暑重日既以四十餘迴也。然間時時披至極大乘之經論。度度窺念佛往生之文義。法藏菩薩之行因彌深。彌陀善逝之悲願倍廣。若夫我獨見此文。我獨知此義。必違背佛菩薩之意。定墮在大法慳之愆哉。是以爲隨喜作善。爲廣度衆生。念佛奧義留贈後賢。文理有據。努力勿嘲。
　　于時嘉禎三年歲次丁酉六月二十五日。安居念佛中。八旬窮老謹記之畢。
　　徹選擇本願念佛集下（終）
