　　《大正藏》第82卷No.2607

　　黃檗清規序
　　古無叢林。學道之士。唯巢居穴處。至百丈大智禪師始剏叢林立規矩。爲天下師表。而法門以之大備。自時厥後。凡有招提之處莫不遵依。老僧自甲午歲。於古黃檗受請東來。首駐錫於東明聖壽。次遷普門。皆遵其法以牧衆。但不能盡行焉。辛丑蒙上賜地。重開黃檗。迨今十有餘祀。次第輪奐。佛有殿而僧有堂。凡叢林之所當立者。無不盡備。老僧雖老朽無似。忝爲一代開山。不得不重立規制以曉後昆。蓋隨時隨地。其立法有所不同。即隨方毘尼意也。如普應國師幻住清規。亦一家之訓。非與天下叢林共之。凡我後昆。宜遵我法。庶叢林不混。而祖道可振。祝國祐民盡在是。爾豈間事邪。其或有過量衲僧。任性逍遙不存軌則。視此編爲贅疣則法門幸矣。尚何言哉。不然愼勿以吾之不可。學柳下惠之可
　　時
　　龍飛壬子年良月穀旦。山城州黄檗山萬福禪寺開山老人隱元琦書于松隱丈室
　　黃檗清規目次
　　編首序
　　祝釐章第一
　　報本章第二
　　尊祖章第三
　　住持章第四
　　梵行章第五
　　諷誦章第六
　　節序章第七
　　禮法章第八
　　普請章第九
　　遷化章第十

　　附録
      佛事梵唄讃  開山預囑語
　　  塔院規約    古德語輯要
　　  法具圖

　　隱元和尚黃檗清規

　　第二代住持嗣法門人性瑫木菴閱
　　住法苑禪院嗣法孫性潡高泉編修
　　祝釐章第一（釐福也）
　　靈山佛法付囑國王大臣。蓋王臣多從果位中來。威德自在能扶佛法。爲屏爲翰爲金爲湯。我等出世之士。得安身行道而無外侮者。實王臣之恩力也。故凡遇歲時節臘祝釐之典。不可不盡其心焉
　　元旦
　　歲旦聞報鐘衆起盥頮（盥音管。洗手也。頮音誨。洗面也）各具威儀俟法鼓大擂。集法堂内。雁行側立屏息絕慮。堂頭陞座祝聖下座。同大衆登大雄殿。衆擧讃。堂頭上香大展九拜（堂頭出時侍者二人。一人捧香合。行者二人持燈。每月朔望皆然）退詣韋馱·伽藍·祖師·監齋諸祠拈香。衆唱聖無量壽決定光明王陀羅尼。唱訖。維那出班互跪合掌白云。大圓滿覺。應跡西乾心包太虛量周沙界仰叩洪慈俯垂明證。大日本國（某）道（某）州（某）禪寺住持沙門（某等）於今（某）年（某）月（朔望）旦之辰雲集僧衆。登臨寶殿諷演祕章。稱揚嘉號。所集洪因。端爲祝延今上皇帝聖壽萬歲萬歲萬萬歲（此處大衆同聲。應和鳴鼓一通。衆一齊。曲躬問訊）皇后齊年太子千秋文武官僚高增祿位。伏願。金輪永鎭玉燭常調。八紘安有道之長。四海樂無爲之化。現前大衆。回念金剛無量壽護國仁王菩薩摩訶薩（大衆同聲誦楞嚴呪心經）次詣韋馱天·伽藍·祖師·監齋諸祠如法讃誦（諸祠二悅衆輪祝白）讃訖歸大殿回向。起立分班各展具雲集三拜（維那白云不勞起具）衆俱俯首聽維那唱禮畢。乃起身立定。監寺領堂外大執事參堂。後同詣方丈禮堂頭（時首座或維那。進爐前挿香一炷。退與衆同拜）維那引堂衆巡寮（巡已歸堂）堂外大衆。亦各巡寮賀歲。卯齋後依輪流日單。登殿禪懺祝國。其懺期或七日或五日。或三日。或三千佛或現劫千佛。隨力而行。期滿設瑜伽斛食。若無瑜伽師。若菴居不能辨者。但晚課時。堂前設齋筵便是。不必強也。又每月朔望祝讃諷誦同前（如非期内不用參堂巡寮。普應國師云。切惟皇恩如天之覆。林泉懦弱之士。仰承帝澤。而獲終身之安。其賛祝之誠。豈可擇日而爲之。蓋二六時中俯仰折旋。皆是謝恩祈禱之時也。觀此而祝釐之擧。豈非禪林之第一典章哉）
　　報本章第二
　　父母生形大本。如來出世大本。恩踰覆載。正法念經云。如來三界最勝。度脫生死。此恩難報。若於佛法深心得不壞信。是名報恩。又華嚴偈云。如來無數劫勤苦爲衆生。云何諸世間不報大師恩。故古者云。假使頂戴塵沙劫身爲床座遍三千。若不傳法度衆生。決定無能報恩者。至哉言乎。是故凡稱佛子續佛慧命。念念追慕洪恩。隨時修供。豈世禮哉
　　佛降誕
　　預結花亭一座。以示生佛相。安立香湯盆内。用小杓二柄。佛前陳花菓燈燭齋供。至日大衆登殿擧讃。堂頭上香大展三拜。維那擧浴佛偈（我今灌沐諸如來。淨智莊嚴功德聚。五濁衆生令離垢。同證如來淨法身）大衆隨擧而和。堂頭執杓三沐退身再拜而出。首座乃與兩序揖班。每班二位。同跪佛前焚香三沐（沐畢）即擧楞嚴呪回向（是日堂頭陞座說法）午間鳴鼓集衆上供。堂頭大展三拜。不收坐具。進爐前拈香。復位三拜。再進上茶上食。侍者遞上退身三拜收具（上供時維那宣疏。如佛成道涅槃等日俱倣此）
　　佛成道
　　預設香花燈燭茶菓珍羞。至日五更大衆登殿祝讃。堂頭拈香（是日陞座說法）及午如法上供。堂頭如前上香。右二日當設浴
　　大鑑清規云。佛誕生佛成道。此日設浴。臂喩經云。佛以臘月八日現神變降伏六師。六師負墮。遂投水而死。徒黨有存者。佛爲說法開悟。同日白佛。世尊以法水洗我心垢。今我請佛僧洗浴身垢
　　佛涅槃
　　先一日知殿僧。汛埽佛殿掛涅槃像。營備香花燈燭荼果珍羞。以申供養。至日五更大衆祝讃。堂頭拈香早粥後。衆誦遺教經。堂頭陞座說法。午供時。如前拈香及上食
　　觀音降誕
　　預設香花燈燭茶果珍羞。至日鳴鼓。集衆誦普門品。堂頭上香午供如前
　　彌勒降誕
　　供具諷誦拈香同前。若堂頭有他緣。都寺代爲上香
　　尊祖章第三
　　達磨西來不立文字直指人心見性成佛。蓋當時義學沙門。唯依經解義。溺於名相。不能頓悟。故達磨起而捄之。疑者不信。屢加毒害。至傃壁九霜得可大師親傳衣盋。乃隻履西歸。嗣是宗門之士。祀之爲祖。後百丈大智禪師。立規矩以訓吾徒。而叢林由是而興。至於臨濟。乃本宗之祖。我等既承其後。可弗尊歟
　　達磨忌
　　先一日就法堂上掛像。嚴設香花燈燭茶果珍羞（古有椸架法衣拂子等。今略之）是晚鳴鼓集衆。念大悲呪。堂頭拈香至日鳴鐘。大衆整威儀雁行側立。候堂頭至（擧法語）大展三拜。不收坐具。進座前拈香。復位三拜。再進上茶上食（侍者遞上）復退身三拜起具（諸忌禮準此）大衆誦楞嚴呪畢。維那回向云。上來諷誦殊勛。奉爲初祖菩提達磨圓覺大師上酬慈蔭。十方三世一切佛。諸尊菩薩摩訶薩。摩訶般若波羅蜜。鳴磬一下。衆作禮而退
    百丈忌
　　先一日。就法堂上掛像供養。諷誦拈香禮同前。回向云。上來諷誦殊勛。奉爲百丈大智弘宗妙行禪師大和尚上酬慈蔭。十方三世一切佛（云云）
　　臨濟忌
　　供養諷誦等禮同前。回向云。上來諷誦殊勛奉爲臨濟慧照禪師大和尚上酬慈蔭。十方三世一切佛（云云）
　　徑山老和尚忌
　　供養諷誦等禮同前。回向云。上來諷誦殊勛奉爲前住徑山上貴下隱先老和尚上酬慈蔭。十方三世一切佛（云云）
　　開山和尚忌
　　每年逢開山忌。預設香花燈燭茶果珍羞以申供養（或就開山堂。或就法堂。隨時施行）前一夜集衆諷誦。至日撞大鐘。普集合山大集。各整威儀。依次雁列。住持上香三拜歸位（悅衆鳴引磬）大衆作禮排班擧讃誦楞嚴呪心經罷。住持上茶上食退身三拜（聽宣疏文）畢再拜收具。大衆結讃。維那回向云。上來諷誦功德奉爲本寺開山先老和尚上酬慈蔭十方三世一切佛（云云）
　　埽開山塔
　　每年遇清明重陽二日。營備時羞。詣塔頭祭埽。七月半塔頭然燈。或三夜五夜隨意
　　開山愍忌
　　就本堂設香花燈燭茶果珍羞。以申供養。大衆諷誦訖。維那回向
　　住持章第四
　　夫住持者何。謂藉其人持其法。使之永住而不泯也。古無住持。唯傳法旨。大智之後佛法鼎盛。乃有住持之事。居丈室列兩序。闡佛祖之綱宗。開人天之眼目。德雖人推。位實天定。豈偶然哉。近代謬妄者。往往以力謀。不知其所係之重。昔虎巖禪師主雙徑時。嘗言道家者流上章謁帝。其還甚遲。因叩之答云。爲選徑山四十八代住持故。天閽久不開。爾後四十八代。乃元叟端和尚住持。噫住持之位前定若此。以力謀之不亦唐勞乎
　　住持日用
　　每日侵早登殿。禮佛二時聽雲版。赴堂。上下午定香一炷香後。或見客或調理公務。晚課時據座（侍者左右侍立）受衆參禮。若有急務無暇應接。或大熱大寒不欲勞衆者。則掛牌免禮。入夜復定香鐘鼓後乃寢息
　　或有齋主請上堂。先一日庫司爲備禮儀拌袱。知客引齋主。到兩序寮次第拜見表重法也。小靜後兩序具威儀。同齋主詣方丈啓請。齋主上香設拜（悅衆鳴引磬）兩序一齊作禮（維那白云）明朝某處齋主（某甲）。專爲（某）事。恭請和尚上堂。伏祈慈悲。俯垂允可。復一觸禮而退。翌日早間行者掛上堂牌。小靜後兩序復領齋主。上方丈催請禮如前（但不用作白）催請訖聽梆赴小席。候禪堂開大靜接鐘。兩序與大衆。各整威儀集法堂内（或有法昆仲或諸山住持名德。座右設位。或王者官客對座設位。知禮尊法。則不坐也）衣盋侍者。捧法爐出。法鼓大擂。兩序偕堂衆。入方丈作禮。迎住持陞座（住持出方丈時。行者知隨六人提幢旛提燈提爐。至法堂侍立兩傍）鐘皷止大衆同擧香讃。住持立座上。三爇旃檀。齋主座下行香。讃畢住持歛衣據座。大衆觸禮一拜悅衆二人連鳴引磬三通。維那接大磬三下。白椎云。法筵龍象衆當觀第一義。復鳴磬一下（有問話者出衆問畢）住持提唱。當下座維那復白椎云。諦觀法王法法王法如是。遂鳴磬一下。衆觸禮一拜送歸方丈。復一觸禮而出。書記錄法語揭示堂前
　　或有齋主請小參不用三請。唯先一日兩序。同齋主詣方丈啓請。維那白云。明日齋主（某）。專爲（某）事。恭請和尚小參。伏祈慈悲允可。翌日行者掛小參牌設平座。齋後鳴皷集衆。兩序同齋主請堂頭入堂。衆擧讃。齋主行香（讃已）衆觸禮一拜。堂頭據座。悅衆鳴引磬三通（有問話者出班問已）堂頭提唱罷。衆復一觸禮。兩序送歸方丈
　　或遇節臘。或因事無齋主。堂頭欲陞座擧揚佛事。則不用三請但都寺行香一請一迎。小參亦然。書記錄提唱語揭堂前。若書記有他緣。書狀侍者代之
　　住持進退
　　凡請新命。必前任住持。預先告衆。次白公府。俟公命下。然後修書疏珍重聘請。新命領已。前住者當於方丈設齋。兩序光伴（齋後點對從上所存物簿）次日前住上堂辭衆下座。撾鼓三下而退
　　若新命在遠方。當預發專使（專使須從兩序中推之）齎書疏聘請。新命受已。當就彼寺設齋。擇日進山。舊住持當預先辭衆退東堂。或移居別院
<PIC>T82076801.GIF</PIC>
    新命將進院長鳴鐘鼓。合山大衆具威儀。持香燈旛蓋。遠出迎接。至山門佛殿伽藍祖師堂方丈（各炷香擧法語）大衆拜賀。是日開堂祝聖（方丈中須設香花燈果諸供養具）午間佛殿上供新命拈香。俟雲版赴齋。下午巡寮當晚小參。常住設普茶。新命入院後。會兩序茶詳詢從上砧基什物。點對交割
　　凡住持有所教誡囑付。兩序執事。當依教施行。毋得恃權以逆師法。若所命有所防礙。似不能行者。不妨從容稟白
　　又住持人。亦不得恃尊自用。致上下不穆而壞化風。凡有公務。當與合山有名位人并兩序執事互相議論。可則行之否則止之。足見至公無私而住持之道正矣
　　又常住物重如山。住持人不得私用。亦不得互用。罪歸身後。豈不見禪林寶訓云。常住金穀。除供衆之外幾如鴆毒。住持人與司其出入者纔沾著。則通身潰爛。律部載之詳矣。古人將錢。就庫下同生薑煎藥。蓋可見。又人天寶鑑云。東山淵禪師。自東山遷至五峰。見火著與東山所用者無異。遂詰其奴曰。莫是東山方丈物乎。奴曰然。彼此常住無利害。故將至之。淵誡之曰。汝輩無知。安識因果有互用之罪。急令送還。以上二事乃千秋模範。老僧自愧德涼。但住持數剎。未嘗私用常住。蓋因果昭然不可犯也
　　梵行章第五
　　梵行者。沙門釋子所當行之本行也。梵者淨也。爲僧不行淨行。以至醉濃飽鮮靡所不作。則是禿居士袈裟賊非所以爲僧矣。似此之徒。生遭王法死墮泥犁。可悲可痛可羞可恥。好心出家者。既預叢林賢聖之會。當生難遭想。洗心向上矢志進修。就使道眼未明。亦成一淨行高德之僧。爲人師範爲世福田。不至虛蠹信施。若不爾者。非吾眷屬。勿入吾門可也
　　學道人先須堅持禁戒。如沙彌十戒。比丘二百五十戒。菩薩十重四十八輕戒。識相堅持。毋得違犯。設有違犯。即當生大慚愧。痛自責心發露懺悔。次行種種利益之事。以助戒德。大抵諸惡莫作衆善奉行。則梵行二字。已包括無遺矣
　　若不持戒無由得定。若不得定無由發慧。戒定慧不具。則貪嗔癡日長。貪嗔癡日長。則梵行全虧。梵行既虧。縱有妙解誦得三藏玄言。讀得四庫文章。臘月三十夜到來半字也用不著。當此之時噬臍無及矣
　　凡是黃檗兒孫。須依黃檗規約持戒禮誦增激參禪。禪暇不妨。博覽藏典尊宿語錄。智力有餘者。博及群書。庶幾可矣。常見少年僧衆。不明罪福不識輕重。佛祖經教置之不聞。競從俗士習書。狎近惡友流浪忘返。以至敗名喪德者。皆由習書始也
　　又有一等無恥之徒。怕叢林拘束藉口習書。寓居俗舍。竟歲不歸。縱情放逸甚。至戀酒色毀梵行。退人善信。上玷法門。下辱師傅。此等名爲焦敗種草惡毒根苗。入地獄如箭射者也。知事察出。焚衣單從偏門擯出
　　弘戒儀式
　　凡欲開壇弘戒。頭首知事預白堂頭。議請羯磨教授尊證引請諸闍黎并侍者直壇。然後知客引沙彌頭。以柈袱送禮儀。特就方丈設齋。請諸闍黎。都寺書記副寺光伴（書記出榜揭堂前云）開戒在邇。内外諸師欲受戒者。當先就庫司納戒資。次到書記寮報名以便填牒。勿得臨時周章。謹白
　　又以大紅紙寫戒壇執事單。并弘戒日單。
    揭戒壇前
　　戒壇執事
　　（某）寺上（某）下（某）爲羯磨阿闍黎
　　（某）寺上（某）下（某）爲教授阿闍黎
　　（某）寺上（某）下（某）爲尊證阿闍黎
　　（某）寺上（某）下（某）爲尊證阿闍黎
　　（某）寺上（某）下（某）爲尊證阿闍黎
　　（某）寺上（某）下（某）爲尊證阿闍黎
　　（某）寺上（某）下（某）爲尊證阿闍黎
　　（某）寺上（某）下（某）爲尊證阿闍黎
　　（某）寺上（某）下（某）爲尊證阿闍黎
　　引請（某某）闍黎
　　侍者（某）
　　直壇（某）（引請二位。或四位。侍者二位。直壇四位）
　　引票（三師七證共十條）
　　第一引票上（某）下（某某）宗師爲得戒大和尚
　　第二引票上（某）下（某某）宗師爲羯磨阿闍黎
　　第三引票上（某）下（某某）宗師爲教授阿闍黎
　　第四引票上（某）下（某某）宗師爲尊證阿闍黎
　　（至第十引票俱倣此）○票用紅紙。長二尺餘闊五寸
　　弘戒日單
　　初一日上午進壇演淨
　　下午羯磨阿闍黎。審在家出家求授五戒八戒十戒等遮難法
　　初二日上午。堂頭授在家出家三歸五戒法下午禀堂頭法。差羯磨阿闍黎授沙彌十戒法
　　初三日上午堂頭付衣盋
　　下午差教授阿闍黎教持衣盋法
　　初四日上午。差教授阿闍黎說沙彌十戒律
　　下午羯磨阿闍黎策發沙彌法
　　初五日上午。教授阿闍黎說四依法
　　下午差羯磨阿闍黎預問難法
　　初六日上午登壇授大比丘具足戒法
　　下午差教授阿闍黎說隨相法
　　初七日上午。將進菩薩大戒。羯磨阿闍黎預前審戒法
　　下午將授菩薩大戒。差教授阿闍黎問難七遮法
　　初八日上午正授菩薩大戒法
　　下午教授阿闍黎。誦梵網經。方丈示（差票六條憑日單中抄出）

　　初六日授比丘戒設位
<PIC>T82077001.GIF</PIC>
    初八日授菩薩大戒設位
<PIC>T82077002.GIF</PIC>
    戒牒
　　謹遵梵網經云
　　釋迦牟尼佛。初坐菩提樹下。成無上覺已。初結菩薩波羅提木叉。孝順父母師僧三寶。孝順至道之法孝名爲戒亦名制止若受
　　佛戒者  國王王子宰臣百官。比丘比丘尼優婆塞優婆夷。及一切人非人等。但解法師語。盡受得戒應知
　　千佛流傳惟此一法。況戒爲入道之基六度之首。教中之正體也。茲據  大明會典一欵洪武十年三月十三日禮部尚書張呂等。奉聖旨天下各寺院僧人們知道。如有僧人行童。願要行脚習學經律聽教參禪。的聽他出外參學。或善知識在寺院山林。供相講明宗教。傳誦戒律。所遇官司毋得禁他。欽此欽遵。又於萬曆四十一年十月九日。御馬監太監張然。傳奉聖旨欽賜紫衣盋盂錫杖。恭就五臺山。勅建永明禪寺。傳授
　　千佛大戒。上祝。聖壽無疆。福國裕民。欽此欽遵。依例傳戒。廣行善法周擴聖恩。今於省府山禪寺。建壇說戒。初壇于本年本月初三日。授沙彌戒。次壇于本月初六日授比丘戒。三壇于本月初八日授菩薩戒。内有僧年十歲係府縣人。原出家于寺禮爲落髮師。發菩提心。就本壇次第受菩薩大戒。合牒給與隨身執照。遊方參學。凡遇關津把隘處。憑此驗實。須至牒者
　　臨濟正傳第三十世授戒和尚
　　羯磨阿闍黎
　　教授阿闍黎
　　尊證阿闍黎
　　引請  闍黎
　　右牒給付  戒弟子  收執
　　太歲  年  月  日給
　　戒牒（此二字大字）（太歲年月中用大三寶印識之）
　　三衣盋具
　　戒子發心受戒。要須自己置辨三衣盋具。若借若無竝名非法。準律明判。竝不得戒。一生虛受信施。將來墜墮三途
　　新戒參堂
　　沙彌比丘菩薩新得戒已。引請引新戒。參堂巡寮事畢歸位
　　應齋持盋
　　齋時各著七條衣。就位捧盋。念供養已。放盋出生。羯磨侍者出衆（白云）佛制比丘。食存五觀。散心雜話。信施難消。大衆聞磬聲。各正念（鳴磬一下。衆受食時。同教授侍者。鳴引磬念潙山警策。念畢結齋。先念準提呪。後偈云）所謂布施者。必獲其義利。若爲樂故施後。必得安樂。飯食已訖。當願衆生。所作皆辨。具諸佛法
　　日用偈呪
　　五衣善哉解脫服。無相福田衣。我今頂戴受。世世不捨離  唵悉陀耶莎訶（七遍）
　　七衣善哉解脫服。無相福田衣。我今頂戴受。世世常得披。唵度波度波莎訶（七遍）。
    大衣著僧伽黎。當願衆生。入第一位。得不動法
　　善哉解脫服。無相福田衣。我今頂戴受。廣度諸群迷唵摩訶迦波波吒悉帝莎訶（七遍）
　　佛前若得見佛。當願衆生。得無礙眼。見一切佛  唵阿蜜栗帝吽癹吒（七遍）
　　展具臥具尼師壇。長養心苗性。展開登聖地。奉行如來命  唵檀波檀波莎訶（七遍）
　　展盋如來應量器。我今得敷展。願供一切衆。等三輪空寂  唵斯麻摩尼莎訶（七遍）
　　出生法力不思議。大悲無障礙。七粒遍十方普施周沙界  唵度利益莎訶（七遍此早齋用）
    大鵬金翅鳥。曠野鬼神衆。羅剎鬼子母。甘露悉充滿  唵穆帝莎訶（七遍。此午齋用）
　　侍者送食  汝供鬼神衆。我今施汝供。此食遍十方。一切鬼神共  唵穆力陵莎訶（七遍。如無侍者自送亦爾）
　　洗盋以此洗盋水。如天甘露味。施與諸鬼神。悉令獲飽滿  唵摩休囉悉莎訶（七遍）
　　嚼楊枝。嚼楊枝時。當願衆生。其心調淨。噬諸煩惱唵□唵□（二十一遍）莎訶。
    淨手  以水盥掌。當願衆生。得清淨手。受持佛法  唵主迦囉耶莎訶（七遍乃至二十一遍更妙）
　　洗面  以水洗面。當願衆生。得淨法門。永無垢染唵囕（二十一遍）莎訶。
    聞鐘願此鐘聲超法界。鐵圍幽闇悉皆聞。聞塵清淨證圓通。一切有情成正覺。聞鐘聲。煩惱輕。智慧長。菩提生。離地獄。出火坑。願成佛。度衆生  唵伽羅帝耶莎婆訶（七遍）
    登厠密念  唵狼魯陀耶娑婆訶（七遍。念此呪先彈指三下）大小便時。當願衆生。棄貪嗔癡。蠲除罪法。唵室利曳娑醯莎訶（七遍）
　　洗淨  事訖就水。當願衆生。出世法中。速疾而往（又云）洗滌形穢當願衆生。清淨調柔。畢竟無垢  唵賀曩密栗帝莎訶（七遍）
　　登厠洗淨。比丘常法經云。不洗淨者。不得入大僧類。不得坐禪床。不得登寶殿等。若違者得惡作罪
　　已上偈呪乃廣中取略以便受持。若欲備覽當檢毘尼日用錄
　　諷誦章第六
　　早晚諷誦。叢林定課。大衆和合。共演摩訶。簸海潮於紅蓮舌上。流梵韻於金碧堂中。上窮有頂下徹風輪。俾見者聞者頓除煩惱。幽者顯者悉獲良因。功無唐喪。福有攸歸。況此方眞教體清淨。在音聞則諷誦之儀其可闕歟
　　早晚堂
　　早堂誦楞嚴呪心經。繞佛繞畢。跪念怡山願文。或華嚴願文。此文俱要滴水魚。和聲緩念。貴在悲切懇到。善念者最能生人善心（念畢）鳴引磬維那唱云。四生九有。同登華藏玄門。八難三途共入毘盧性海。（鳴鼓一通）起身念三自歸
　　晚堂誦彌陀經蒙山施食文心經往生呪。次唱普回向眞言。繞佛繞畢。跪念願文。維那唱警策云。是日已過。命亦隨減。如少水魚。斯有何樂。大衆（鳴大磬一聲）當勤精進。如救頭然。但念無常。愼勿放逸（三歸同前）
　　每月遇十四三十羯磨夜。誦彌陀經已。跪念八十八佛懺悔文。至南無大行普賢菩薩。三稱已（鳴鼓一通）起身念出食文。如常課誦畢羯磨（大衆展具三拜互跪合掌。維那鳴大磬。三聲白云）本山萬福禪寺。住持沙門（某）領衆等具白羯磨。（鳴磬一下）仰冀十方常住三寶。伽藍聖衆。同作證明。如有犯根本大戒。剋剝常住者。即時譴責。犯小過者。對衆懺悔（某）年（某）月（某）夜羯磨（復鳴磬一下）衆伏身一拜。收坐具分班。維那云。羯磨已竟。大衆師對首三拜（當羯磨時。堂頭拈香三拜。立佛前領衆事畢。歸方丈受拜听鼓赴普茶）
　　上供諷誦
　　聞鼓聲具威儀登殿。維那擧香讃。齋主行香事。具禪林課誦本（不錄）
　　小菴早晚諷誦
　　菴居衆少課誦不能如法。早間念大悲呪心經。至摩訶般若波羅蜜多（三稱已念）上來現前清淨衆諷誦如來祕密呪（云云）稱佛號若干聲。跪念願文三自歸
    晚間彌陀經（或大悲呪）出食文（餘同前）又每日上下午坐香一炷。然後或辨事或看讀。夜間坐香一炷。此定課也。若能精進長坐。則勿拘定課
　　小施食
　　凡住小菴院欲施食。就佛堂前。設淨几香燭齋筵（饅頭一盤飯一盤豆腐一盤生菜一盤淨水一盆時菓數品）及夜鳴鼓三通。衆具威儀（擧讃云）吉祥會啓。甘露門開。孤魂甶子降臨來。聞法飽香齋。永脫輪回。幽暗一時開  雲來集菩薩（云云）次念大悲呪三十五佛施食文（宣疏）末唱十六觀門（或蓮池海會）主者回向云。上來設放甘露法食。功德圓滿。普沽沙界。和南聖衆。（遂回身禮佛。撤齋筵。施丐）二時念供養
　　每二時臨齋。必須念供養儀出生（事具課誦本）齋後結齋（或受嚫當念受嚫偈云）財法二施。等無差別。圓滿具足。檀波羅蜜。維那云。謝齋遂問訊歸堂
　　放生儀式
　　生到即集衆。備淨水一盂楊柳一枝。稱南無大悲觀世音菩薩（三聲）誦大悲呪（洒淨次念）南無多寶如來。南無寶勝如來。南無妙色身如來。南無廣博身如來。南無離怖畏如來。南無甘露王如來。南無阿彌陀如來（三遍）
　　歸依佛。歸依法。歸依僧。歸依佛兩足尊。歸依法離欲尊。歸依僧衆中尊。歸依佛竟。歸依法竟。歸依僧竟（三遍）
　　佛子所造諸惡業。皆由無始貪嗔癡。從身語意之所生。一切我今皆懺悔（三遍）
　　衆生無邊誓願度。煩惱無盡誓願斷。法門無量誓願學。佛道無上誓願成（三遍）
　　自性衆生誓願度。自性煩惱誓願斷。自性法門誓願學。自性佛道誓願成（三遍）
　　願以此功德。普及於一切。我等與衆生。皆共成佛道（便放）
　　經懺
　　凡有施主求願或預修或保安或荐拔等。請僧轉經禮懺。或一日或三日或七日。都寺知客引施主禀堂頭。次就庫司納淨財。定日建道場。預請書記辨疏揭日單。庫子營備種種菓品。殿司直壇嚴設壇場。至期鳴鼓集衆如法禮誦。午必上供。夜放焰口或蒙山隨施主願心
　　靈前諷誦
　　凡施主設齋求薦靈。殿司爲設靈几立位牌。陳香花燈燭茶菓等。至期鳴鼓三下。維那領衆登殿上供。次詣靈前擧三寶讃彌陀經（或大悲呪）心經往生呪變食眞言結讃回向（若堂頭有荐偈揭靈座上。衆擧讃時。施主詣靈前挿香退身三拜。左右各一拜）
　　放水燈
　　將放水燈備齋筵几案法器於舟中。及夜懺主率衆登舟念蒙山施食科。念畢放燈不得喧譁戲笑。蓋欲賑潜水府冥靈沈淪之苦。非游戲也。凡作佛事或禮懺念經等。必須清淨三業嚴肅威儀。次第隨衆如法禮念。志存利益毋得放逸
　　節序章第七
　　日月代謝節序推遷。念世界之無常。痛生死之大故。勤行法事振頓禪林。斷今時衲子之墮習。傚從上聖師之妙行。自利利他德莫大焉
　　正月
　　歲旦祝聖建三千佛道場（事具祝釐章）
　　上元解制（上堂）十七日百丈忌（事具尊祖章）
　　二月
　　十五日佛涅槃（事具報本章）
　　十九日觀音降誕（事具報本章）
　　三月
　　清明日埽開山塔
　　二十九日徑山容老和尚忌（事具尊祖章）
　　四月
　　初三日開山和尚忌
　　初八日佛降誕（事具報本章）
　　初十日臨濟祖師忌（事具尊祖章）
　　十五日結夏上堂
　　五月
　　端午日上堂  小參  示衆
　　初八日彌勒佛降誕（事具報本章）
　　六月
　　七月
　　十五日解夏上堂
　　啓建盂蘭盆報本大會
　　先十日前庫司知客。白方丈發普度簿。合寺僧衆及諸檀信。欲薦先靈者。各出淨資登簿。後到書記寮報先靈鄉貫名字。以便入疏題牓。至期庫司營備種種菓品。供養佛菩薩·韋駄·伽藍·監齋·寒林所（揭牓文）及所薦先靈。
    逐日午間。各具齋供。大衆各依日單隨衆禮懺。至自恣日當午設和羅飯（華言自恣食。以五果煮香飯是也）以盋盂盛之安佛前。大衆上供跪誦盂蘭盆經。住持拈香。夜放瑜伽法食（或住小菴院不能建會。唯誦經一日可也）
　　八月
　　中秋上堂  小參  示衆
　　九月
　　重九日掃開山塔  上堂  小參  示衆
　　十月
　　初五日達磨祖師忌（事具尊祖章）
　　十五日結制
　　凡遇結制時有信心長者。欲充期主。先白堂頭及都寺。次知客引至庫司納淨貲。營備一期中所需之物。每逢五逢十開浴時。早間掛開浴牌陳香几菓品糖湯。午後湯熱知浴。具威儀請堂頭及兩序。次第入浴（餘事具浴堂規）
　　十一月
　　初四日開山和尚愍忌（事具尊祖章）
　　冬至日祝  聖上堂  小參
　　十二月
　　初一日開戒期（事具梵行章）
　　初八日佛成道（事具報本章）
    除夜每年二十九日開浴結算（如無三十則先一日）夜放蒙山。歲除日。佛殿·韋駄·伽藍·祖師·緊那羅王·彌勒·觀音·祖堂·檀越祠等處。各設香花燈燭菓品齋供。將午鳴鼓。集衆擧香讃（堂頭拈香）念八十八佛懺悔文上供儀。次詣韋駄天伽藍神等處。諷誦歸念願文三自歸畢。詣方丈禮堂頭。歸位聽版赴齋。下午小參。藥石後常住普茶。次堂中執事等。就齋堂備茶筵。請堂頭及大衆。初一夜堂外執事備茶筵。初二夜堂頭設普茶
　　節序佛事疏語
　　歲首啓建祝聖道場疏（二）
　　伏以。三陽開泰。頒玉曆於四方。千佛迎祥。現金容於萬福。大哉乾元資始。妙矣洪運維新。恭焚五分之眞香。敢竭一誠於蓮鑒。切念（某）等。揣德全疎。撫膺惟歉。主盟禪席。常叨覆載之恩。開道凡情。尤藉照臨之德。握機輪于掌上。承至化于寰中。匪憑我佛之慈。曷祝堯仁之壽。由是歲當啓祚之辰。敬集合山海衆。登臨寶殿。極唱圓音。頂禮三千之聖號。大開一七之期場。淨三業于一心。融一念于三際伊蒲陳供。上獻十方聖賢甘露均濡。下資一切品類。集此勝因。端申祝慶。伏願。佛日與舜日齊明。皇風同慈風永扇。載謌載德。萬方均樂葛天民。種福種因。一會咸歸檀度衆。堅初心而成妙果。聞正法而袪妄緣。百福駢臻。仰冀邦基永固。三門鎭靜。長期祖道東興。一衆安康。四時迪吉
　　又元日禮懺通用疏（凡小菴院俱可用）
　　伏以。泰運方亨。萬物咸沾化育。慈風乍啓。大千悉獲鴻休。是以山河鎭靜。黎庶安康。在在謌聲載道。時時瑞氣臨垣沙門（某）感此山居無難。行道多祥。皆由上天覆護之德。諸佛加被之功。由是涓履端之旦。至於（某）日嚴設華壇。廣陳清供。仰勞六和淨衆。頂禮諸佛洪名。鏧竭一心。肅清三業。所願。梵音唱處。諸天合爪以同聆。法樂鳴時。九地圓通而共證。多生父母。悉使超昇。現在宗親。恒沾利樂。人人獲三多之慶。各各保四大之和。次期本山檀越。合國士民。菩提弗退。固佛法之金湯。祿位高昇。壯皇家之柱石。更期山門鼎盛。僧海波恬。各悟直指之心。均闡單傳之化。使金輪與法輪共轉。帝道等佛道遐昌。凡所祈求。咸承感應
　　佛涅槃疏
　　伏以。節値仲春。跋提河悲聲驟起。時當中夜。娑羅樹遺教親宣。示有變之幻軀。入無聲之三昧。雖謂千百億身。遍剎塵而不滅。奈緣七十九載。果夙願而難延。經今久遠。法化猶存。敬想金容曷勝孺慕。用是今月十五日。就于本寺。率衆苾芻。同翻貝葉。恭焚艾衲之薌。學展純陀之供。伏願。一眞界内。垂金臂以提携。大寂光中。縱紺眸而洞鑒。令人人入毘盧性海。俾各各契涅槃妙心。謹疏
　　觀音大士降誕疏
　　伏以。至化令行。青帝扇春風之律。圓通門啓。大悲現水月之容。既無生而不度。信有感以斯彰爰瀝丹誠。仰垂洞照。今據（某）州（某）寺住持沙門（某）等。雲集苾蒭。恭投蓮座仰惟大士降生之日。正當百花呈瑞之時。端秉一心焚戒香於寶鼎。肅清三業。宣梵韻於海門。在會檀那。樂聞正法。視生慈眼。不捨威光。洒甘露於楊柳枝頭。三根普潤。布慈雲於塵沙界内。萬象皆春。六合昇平。兆民向化
　　開山和尚涅槃疏
　　伏以。宗燈發焰。列剎均分祖苑之光。道樹變榮。群生俄動鵠林之慼。既識心而能達本豈飮水而不知源。凡我宗枝。合舒葵悃。恭惟本寺開山先老和尚。徑山首出。臨濟正傳。一棒西來。起扶桑三百年之法運。廿春東寓。開黄檗五千指之禪場。行百丈禮儀。巖巖師表。提三玄正印。凛凛霜容。麗日月於天中。擒象龍於喝下。德臘高超乎一世。足稱闔國之瞻依。道名上徹乎九重。屢受聖皇之眷注。既而能事周隆。化功告備。闃然入無聲三昧。正爾當首夏初旬。淚眼墜珠。感人天之悲戀。風柯掠地。動林鳥之哀號。雖云生滅同原。其實音容異世。追念開天之偉績。莫酬刻骨之深恩。茲値（幾）週諱辰。敬集四方海衆。諷誦楞嚴神呪。上陳香積伊蒲。藉此勝因。特申供養伏願。大寂光中。等毘盧而受用。眞如界内。垂慈眼以普觀。涼樹秀發孫枝。同仰千秋之慈蔭。祖山高增翠色。永期萬福之來臨。謹疏
　　釋迦文佛降誕疏
　　伏以。降跡毘藍。現四八端嚴之妙相。分身剎土。開億千廣大之化門稽首鴻慈。俯舒葵悃。今據（某）州（某）寺。住持沙門（某）等竊惟。赤帝司權。乃當首夏。迦文瑞世。正値良辰。人人願氷金軀。喜九龍之吐水。處處弘揚正法。仰三界之獨尊。七步周行。躡青蓮於足下。萬方普照。放白玉於眉間破長夜之昏衢開群生之覺性。謹疏
　　建盂蘭會疏（二）
　　伏以。純孝格天。目連尊者啓盂蘭之會。眞慈應世。調御丈夫興報本之懷。闡一代化儀爲萬年聖訓。普天仰式。率土遵依。稽首金蓮。俯舒誠悃切念衆等生逢聖世。幸厠僧倫。戒品霑身。向荷佛光之覆蔭。蓼莪成詠。重嗟親德之未酬。是以淚眼風枝。想音容之如在。山舟夜壑。驚歲月之迭更。及其發足離鄉。遙。自瞻風撥草。或乃忘緣遺世。專爲訪道尋師。道既罔聞。將何慰親以道恩無能報。敢言割愛忘恩。全虧甘旨之勤勞。竟抱終天之哀慟。茲者。秋臨大地。節屆中元。幸逢諸佛歡喜之辰。乃是衆僧自恣之日。恭就當山。崇建道場。頂禮諸佛懺法用酬罔極洪恩。伏願。聖眼遙觀。玉毫垂照。衆等父母師長。普及法界有情。歷劫親緣。多生眷屬。在堂者。各享頤期之壽。過去者直登清泰之鄉。聞妙偈以袪妄情。悟無生而證法忍。克成子道。化育群機
　　伏以。桂花初秀。蓂莢均開。正當諸佛歡喜之辰。適値衆僧自恣之日。切念衆等。凡心未盡。聖智未圓。思父母之劬勞。何以報德。念幽冥之痛苦。奚以超昇。由是就于本山。率諸清衆。諷利生之妙典。誦報本之眞詮。午陳淨供。夜設斛食。以斯善利。回施群生。所薦靈魂。幸垂加被。伏願。親恩普報。子願無違。在堂者。福海增深。已往者。罪花凋謝。生生咸承般若。世世不退菩提。次期檀門清吉。僧海安寧。天下昇平。萬民樂業。凡在未禱之中。悉賴大慈之蔭
　　施食疏
　　伏以。慈心普運。弘開利濟之門。甘露均施。廣及幽冥之衆。俯申葵悃。仰叩蓮臺。今據（某）州（某）郡。奉佛植福弟子（某甲）窃念（某）夙植善根。幸藉佛天之覆庇。生逢明世。長居人道之全安。痛幻身之靡實嗟道業之無成。欲固壽元。宜修勝福。由是虔發一誠。就于當寺。敷陳香饌。供佛及僧。晚設甘露法食。廣資冥途品類。仰憑清衆。同運眞慈。唱梵海之潮音。破昏衢之大夢。伏願。玉毫垂照。法澤均沾。俾（某）等色身勇健。進道無虞。先靈眷屬。悉證果於蓮胎現世宗親。同歸心於佛乘。隨有緣而得度。信無願而不從。謹疏
　　佛成道疏
　　伏以。雪覆千山。示六年之苦行。星明午夜。契歷劫之眞機。不有正因曷成極果。是以大千經卷。匪智人而莫剖。無上妙法。微覺者而難知（某）等。生逢末運。忝紹宗猷。洽髓淪肌。咸承聖澤。摩頂放踵。悉沐鴻恩。想當時一麻一麥之飡。添今日無涘無涯之愧。由是恭登紺宇。敬獻香麋。廣集僧伽。稱揚寶號。伏願。香煙起處結成遍界之雲臺。葵萼傾時。上達大慈之覺苑。頓除衆等。妄想執著。親證如來。智慧德相。謹疏
    寒林榜
　　法身本具。佛性不無。奈緣片念之差池。遂致無邊之困苦。黄泉路畔。白骨加新。熱鐵山間。飢煙競起。撞頭磕額。欲出無門。籲地號天。擬投何所。徒流離于累劫。枉出沒乎千生。凄凄草野。恒聞哭泣之聲。瑟瑟寒林。每見風霜之慘。匪仗我佛慈力。曷超汝等幽魂。以今節屆中元。法行普度。開金繩之覺路。設願海之慈筏。各宜直下知歸。切莫依前蹉過。醍醐乳酪。隨意所需。華藏蓮臺。擧頭斯至。猶春風之微動枯木回穌。等秋水之澂清。氷輪應現。如斯勝會。願證菩提
　　右榜曉諭鬼趣通知
　　太歲某年七月  日給
　　禮法章第八
　　禮者天理之節文。人事之儀則。在儒固常行之。方外人所不廢也。方外人禮法。非是外修邊幅。蓋爲内簡其心。必先外束其身。未有外既放逸而内能靜一者也。佛制比丘威儀必肅。百丈製作禮法必嚴。大覺璉動靜尊嚴。黄龍南進止有度。有自來矣。宋伊川先生。見僧入堂嘆曰。三代禮樂盡在此矣。以是觀之。方外人禮法可不謹與
　　堂衆出入
　　堂中大衆。或早晚課誦。或二時赴齋。一出一入。衆目所觀不可不謹。出則頭首先行。末位後接。兩人竝肩徐步叉手。不得左右顧聆不得涕唾言笑。合掌不得虛中。 繞佛不得拖履。禮拜不得參差。伏則同伏。起則同起。經聲不得緊緩。緊則俱緊。緩則俱緩。想金容于神鑒。融諦理于心源。或赴齋時坐不得交足。食不得出聲。端身正意。下氣和容。運三匙于願前。作五觀于厥後。入則末位先行。頭首殿後。威儀必肅。體貌必恭。及接版散班。各嚼齒木漱口。隨衆經行（餘事具堂規）凡住持有公務遠出。晚參時白衆云。山僧明日有（某）事。當行。知事大衆凡山門庶務。善加理治毋得弛廢（大衆領命各一觸禮）翌日臨發聲鐘鼓。大衆送至山門外。歸時亦鳴鐘鼓。具威儀迎接。若暫出入。則不用鐘鼓。若諸山有應世大尊宿到山。亦當鳴鐘鼓大衆具威儀迎接。住持人山門前竚候。問訊起居。敷設床座。竭誠供養勿得茍簡。若有王者及尊客。欲參謁住持隨喜法會。知事頭首。亦當以禮延接。相對道話令生歡喜。令起信心。切忌間談世務。彼此無益。相傳昔有官人。入寺値一沙彌在天王殿埽地。官人問曰。金剛如何努目。菩薩如何低眉。沙彌對曰。金剛努目可以降伏衆魔。菩薩低眉。所以慈悲六道。官人不覺致敬。此所謂善說道話。生人正信者也。若寺中早晚上下相遇。互相致敬。若是尊長。須側立道左俟尊長過後乃去。不得唐突。豈不見受禪師云。廊下逢僧須問訊。門前遇客要相呼。出家體態宜謙讓。莫學愚人禮數無。又寺中僧衆往來須著褊衫直裰（除登厠作務時）若父母師長。有致命當應者。須白知事給暇。事訖即回。若不給假擅自出入。以致妄爲非法者擯治
　　堂規
　　五鼓報鐘鳴連一版。直日揭帳齊盥沐禮佛。二版上單。三版止靜香。一寸開靜課誦。誦畢候雲版鳴。齊過堂粥。粥後接一版定香。魚二鳴經行香半炷二版茶。復經行香將完。魚一鳴齊抽解歸位。三版止靜坐香完開小靜茶香二寸。隨意經行。魚一鳴抽解三鳴復靜。香完隨意坐。候梆鳴開靜歸位。聽版過堂飯飯後接版定香。止靜如前。候開靜過堂粥。粥後聽報鐘鳴課誦。誦畢歸堂鳴。引磬問訊接一版。定香止靜如前。香完開靜放參」
　　一。堂頭上堂時。各具衣次第而立。有話問則出。勿得參差。違者罰
　　一。堂中出入時。出則執事在前。入則執事在後。違者罰
　　一。止靜坐香并課誦。不隨衆者罰
　　一。巡香故縱昏散者罰
　　一。隣對單攛互坐位。雜談者罰
　　一。食時不待結齋。無事預起者罰
　　一。直日接版定香。鳴魚洗茶鍾。每須炤管。違者罰
　　一。抽解沐浴洗浣時。不得入客堂諸寮空處與人雜話。違者罰
　　一。經行時不得亂行。放參後不得亂走作聲妨衆。違者罰
　　一。爲己事他出。當出衆問訊告假。過限者不得旋便進堂。在外消遣候單。除公務不論
　　一。尊客入堂。聞客版鳴齊歸位。參差者罰       一。鬪構是非。屢不隨衆者出堂
　　一。有小恙不許告假。重者給假。至重者出堂調養  方丈立
　　朔望雲集唱禮
　　維那云。大衆師展具（展畢云）某年某月（朔望）旦之辰雲集三拜（拜畢云）不勞起具（又云）西天東土歷代祖師三拜天下大善知識（三拜）徑山先老和尚（三拜）本寺開山老和尚（三拜）堂頭和尚（三拜）首座師（三拜）西堂師（三拜）後堂師（三拜）堂主師（三拜）都監寺師（三拜）監寺師（三拜。都寺云）維那師（三拜）書記師（三拜）知藏師（三拜）副寺師（三拜）典座師（三拜）知客師（三拜）直歲師（一拜）知浴師（三拜）方丈侍者師（三拜）悅衆師（三拜）客堂主師（三拜）監收師（三拜）耆舊師（三拜）化主庄主師（三拜）飯頭茶頭師（三拜）貼庫貼案師（三拜）印房作房師（三拜）殿主直座師（三拜）香燈侍者師（三拜）米頭磨頭師（三拜）田頭圊頭師（三拜）園頭菜頭師（三拜）柴頭火頭師（三拜）行堂碗頭師（三拜）知具雜務師（三拜）直牲直作師（三拜）巡照巡山師（三拜）司鐘門頭師（三拜）知隨行者佛子問訊。内外擧到不周者。普禮三拜。堂頭和尚完禮三拜。請起具
　　浴堂規
　　凡浴期以逢五逢十爲限。如明日朔望。則先一日設浴。遇期日先掛開浴牌。午後湯熱。具威儀請堂頭浴。浴畢請版首執事浴。次通知客請尊客浴。後行梆三下。堂衆挨單。每單八位入浴。堂衆浴畢。梆六下客堂衆浴。復普梆三通堂外行衆浴。如生疥癬者。隨後浴。不得紊亂。違者罰
　　入浴軌式
　　凡入浴室。當將淨衣掛於淨竿。觸衣掛於觸竿。浴前先洗淨洗足須細行。不得觸水入浴釜（洗時持偈呪云）若洗足時。當願衆生。具神足力。所行無礙。洗浴身體。當願衆生。身心無垢。内外光潔  唵跋折囉惱迦吒莎訶（七遍）不得浴堂小遺。不得共人語笑。人天寶鑑云。有一沙彌。入浴戲笑。遂感沸湯地獄之報。痛哉幾微小失。而招大過。可不戒歟
　　沙彌祝髮
　　凡爲沙彌剃染。知客先禀堂頭求法名（堂頭手書云。某日爲某甲沙彌祝髮。秉刀師某甲）揭堂前。隔宿先爲剃頭。留頂心髮。名曰周羅（梵語周羅此云小結）至日清旦。方丈中設香花燈燭。堂頭據座。秉刀師具威儀。引沙彌詣方丈。秉刀師先作禮已。令沙彌炷香三禮互跪合掌秉刀師持淨水灌頂。遂爲剃落。沙彌起身作禮九拜。次禮秉刀師九拜。遂登殿禮佛參堂巡寮。即日設齋供衆。若淡薄者。隨分剃落之後。依業師教誡習經律。至戒期時乞受沙彌戒。若住小菴院。本師爲祝髮畢。即依弘戒法儀。授以三歸五戒及沙彌十戒。付衣隨衆。歷三五夏聽登壇受具。若慧根鈍未諳律儀者。須勤學可也
　　叢林中不許私受少年弟子。夫爲衲子。爲生死大事腰包頂笠參叩宗師。緣合則住。不合則去。即己身尚恐繋累。況受徒耶若一人私受。則衆人倣效。非叢林法也。違者出寺前。有沙彌祝髮者。略存其禮。或有發心人。誓欲叢林出家依止堂頭。不可阻障。或有久住老成輩。乏人奉事者。堂頭給與。非私受也。若別住菴院者不論
　　齋堂兩序位次

<PIC>T82077701.GIF</PIC>
    執事單
方丈侍者  典座  化主  作房  田頭  碗頭
　　都寺  知客  庄主  殿主  圊頭  知具
　　監寺  直歲  飯頭  直座  園頭  雜務
　　維那  知浴  茶頭  香燈  菜頭  直牲
　　書記  悅衆  貼庫  侍者  柴頭  直作
　　知藏  （客堂）主  貼案  米頭  火頭  巡照
　　副寺  監收  印房  磨頭  行堂  巡山
 <PIC>T82077702.GIF</PIC> 
　　第一。爲佛弟子。務先遵佛遺制。晨夕必以禪誦。依時習業。若不爾者。非佛弟子。自當出院
　　第二。爲佛弟子。務先遵佛教戒。必欲清淨身口意三業。防微杜漸。常自簡察。若不爾者。非佛弟子出院
　　第三。爲佛弟子。務先遵承師命。一一教誡。十二時中毋得忤逆背。誨況有抵觸。若不爾者。非佛弟子。出院
　　第四。不許私蓄長物。販賣貿易營利者出院
　　第五。不許坐食無功。專學己業。不隨衆公務者出院
　　第六。不許攻鬪是非互相謗毀。以至交拳相打出院
　　第七。不許潜自出入習近男女色。犯者出院
　　第八。不許竊取常住物。結托豪貴施主。犯者出院
　　第九。不許假托常住名色化人布施。背衆隱匿。浪費不公用者出院
　　第十。不許假托貨買剋落常住錢財。背衆偏用者出院
　　繼有十事。當戒須知。但有老疾重病者。規矩飮食不能隨衆。稍異調養。是一
　　病愈不得瞞心假病躱嬾。專圖私費背衆食用。是二
　　不許假托公務擅用常住財物。毀廢無功負缺不償。是三
　　無故毀棄常住貨物等件。不許隱匿恃強不倍賠償。是四
　　前犯擯出未經悔過。毋得恃強不禀情允。擅目如舊安居。是五
　　因果罪福無慚無愧。凌蔑規矩不得與衆同居。是六
　　不務守僧規戒律。在外遊食。妄爲毋得冒稱本寺名色。是七
　　不許假出家衣帽。但專世俗非爲致招獄訟。玷汚法門。是八
　　不得結交非法黨衆。往來混擾作踐枉用常住。是九
　　在内外執事。毋得擅權剋落常住財物。隱匿以爲己有。背衆私費受用。不與衆同飮食。專圖私蓄。坐觀常住各項廢弛。不理者許大衆白方丈擯罰。是十
　　叢林法衆多寡。必以規禁爲先。不比婆羅門聚會無所避忌。在上條目。如有犯者。量輕重罰責。如極重。從偏門擯出。無容再入特曉
　　方丈立
　　省行堂
　　省行堂者。有病比丘攝養之所也。使其省察行苦而興悲智。云夫彼此有身。誰無老病。既有叢林。僧衆所集不可不設。茲老僧最初開剏無暇及此。厥後住持有力者當設之。此堂貴在高燥寂靜之處。窓牖明亮凡案淨潔。湯火器用藥石等物種種置辨。擇一二有道心善視病者居之。又病者勢不能隨衆飮食。當別打辨以俟所需
　　立僧秉拂
　　堂頭欲立僧秉拂。先令侍者委曲陳情。如有允意。堂頭就方丈特爲設茶。兩序光伴立僧侍者預席。次日堂頭立僧上堂下座立僧詣方丈禮謝。午後兩序具威儀啓請。維那上香。明早掛秉拂牌。半齋時兩序覆請。候開靜接鐘。方丈侍者。以盤袱送法罏拂子。至立僧寮。同一觸禮而退。立僧侍者。遂捧罏拂上法堂。法鼓大擂。兩序偕堂衆出迎。立僧入堂。與兩序問訊登座。維那擧讃行香。讃畢大衆一齊作禮。立僧就座。悅衆鳴引磬三通。維那白椎。立僧秉拂提唱下座。齎罏拂上方丈禮謝退身。遍巡兩序及衆寮問訊。下午立僧侍者。錄法語呈堂頭已。揭法堂前
　　普請章第九
　　普請之法叢林常事。末代澆薄。唯好安逸。十指不沾水。百事不干懷。横草不拈竪草不拾。自謂我參禪辨道不屑乎此。獨不思。老盧踏碓終成大器。百丈荷鉏永作人師。老僧在故土時重興黄檗。雖有數千指。普請之風日日不墜。蓋古德之規不得不力行焉。今在此方叨受國恩。事事如意故無田園耕種之勞。唯有小務。如采茶埽地搬柴運土等。一聞鯨音各宜前進。若有老病者免
　　凡欲普請。直歲先掛普請牌（牌上書上午某處作某事。下午某處作某事）令直作備什物器用。勿臨時缺闕。飯後擊梆三通。内外大衆俱出。不得躱嬾偸安。事訖方回。古不云乎。冒雨衝風去。披星帶月歸。不知身有苦。唯恐行門虧。吉德作務忘勞至此。吾等可不思齊耶
　　遷化章第十
　　人生幻寄四大匪堅。百年漏盡終歸烏有。況不滿百而中夭者。滔滔皆是。維摩芭蕉浮雲之喩。豈欺我哉。縱曰古佛應世。亦不免泥洹。送死之儀實大事也。竊觀參訪之士。孤身隻影。托跡叢林。彼此有病。寧免無常。要在同流互相愍念。無論眷屬親疎衣盂厚薄。悉宜盡禮津送。庶幾歿者。無憾而存者弗愧。知事之人更須留念
　　進龕
　　凡住持初示寂（侍者下僧堂。鳴椎一下白云。堂頭和尚傳語大衆風火相逼不及面違。又鳴椎一下）就沐浴淨髮。易新淨衣。搭僧伽梨。加趺就座（有遺偈貼座左）座前陳香花燈燭茶菓珍羞。鳴大鐘。大衆具威儀入方丈弔慰。是日法嗣小師侍僧。治龕室掛素幙。議發訃音。請主喪尊宿。若無尊宿。即本山首座。或有名德人。隨時而行。夜燃長明燈。伴夜坐禪（或誦金剛經）次日或第三日將進龕。又鳴鐘集衆作祭。嗣法上首炷香三拜。不收坐具。進前上茶上食。歸位三拜。衆誦楞嚴呪心經結讃。嗣法等復作禮三拜。維那回向云。上來諷誦功德。奉爲本寺堂頭和尚。無生報地。妙極莊嚴。十方三世一切佛。諸尊菩薩摩訶薩。摩訶般若波羅蜜。大衆一齊作禮收具。分班主喪尊宿。擧進龕佛事（當進龕時）大衆同念南無清淨法身毘盧遮那佛。至封龕則止。後作掛眞擧哀佛事。法嗣小師侍者。著素服青袈裟。不必披蔴帶白違佛制。每日二時上粥飯。三時諷誦。七七日中。法嗣小師等。伴龕坐禪。終七日設祭撒靈。即日入祖堂（或至百日。或待新住持。隨時而行）
　　祭日儀軌
　　凡設祭時。鳴報鐘集衆。法嗣先上香三拜歸幙下。次大衆作禮排班。諷楞嚴呪心經已。祭主出（上香）三拜不收坐具進座前上茶上食退身三拜。俯首伏地。維那跪靈座頭讀祭文（讀畢）祭主再拜歸位。大衆結讃回向云。上來諷誦功德奉爲堂頭和尚增崇品位十方三世一切佛云云
　　出喪  茶毘
　　將欲出喪。預設喪儀香亭眞亭幢旛天蓋鐃鈸拄杖拂子衣盋挑燈手爐雪柳等物。至日鳴鐘集衆。維那唱云。金棺自擧。遶拘尸之大城。幢旆搖空。赴茶毘之盛禮（若全身入塔則云。赴難提之盛禮）仰憑大衆。稱念洪名。用表攀違。上資覺路。念清淨法身毘盧遮那佛圓滿報身云云。至波羅蜜。喪司維那。引小師拜請起龕佛事訖。鳴法器。大衆各持雪柳。同念清淨法身毘盧遮那佛。送至化壇。都寺押喪（化壇前。當設靈几備香花燈燭茶果珍羞）至化壇安龕畢。大衆所持雪柳安於壇内。都寺上香上茶。喪司維那進前燒香。引小師拜請秉苣佛事。山門維那。擧無常偈云（諸行無常。是生滅法。生滅滅已。寂滅爲樂。大衆同和凡三遍）次擧楞嚴呪回向云。上來諷誦功德奉爲堂頭和尚茶毘之次。增崇品位。十方三世云云（是日當設一大齋。嚫施重於尋常）次日小師法眷等。以陶器收靈骨。迎回安奉。請安骨佛事。挂眞供養。
<PIC>T82077901.GIF</PIC>
  進塔
　　預先備眞亭幢旛天蓋辭世偈盋盂拄杖拂子手爐燈籠等。一一擇人棒執。次就塔前設几案。陳香花果品齋供。時至鳴報鐘集衆。主喪尊宿。擧起龕佛事畢鳴大鐘鼓。大衆各執線香一枝。同聲稱念南無清淨法身毘盧遮那佛。送至塔頭。歇鐘鼓作祭諷誦。誦畢主喪擧進塔佛事。大衆一齊作禮迎眞。歸寢堂供養
　　遺物
　　住持人所有遺物。當一一登簿散。衆設齋俵嚫。餘者分及耆宿檀越故舊等。以表遺意。若有可鎭山門者存焉
　　入祖堂
　　至日預就祖堂。嚴設祭筵。歷代諸祖逐一同備。闕則非禮。是日法堂上當挂眞。香花燈燭如法供養。齋前鳴鐘集衆。住持上香上茶上食展拜如儀。維那擧楞嚴呪回向云（上來諷誦殊勳。奉爲某和尚大禪師。增崇品位。十方三世云云）次鳴鐘大衆至祖堂。兩序立班住持向供臺立。行者以盤袱盛牌度住持。住持接牌擧法語。安牌訖上香上茶上食大展九拜。次兩序出班燒香拜已。擧大悲呪回向同上
　　訃音式
    （某）等山門不幸  本師堂頭和尚今月（某）日遽爾歸眞。謹以訃  聞謹狀
　　（某）年（某）月（某）日（某）寺喪司比丘（某）稽顙百拜
　　亡僧
　　凡僧衆將圓寂。看病人同知事。代査收衣單道具。對病人前。一一登簿。以便估唱。既寂之後。即爲沐浴淨髮著淨衣（只用短衫一件。中衣一件。褊衫一件。尋常數珠一串。挂絡一頂）結跏入龕前。設靈几香燈茶菓剪紙旛四首。書無常偈云。諸行無常是生滅法生滅滅已寂滅爲樂。請堂頭起龕下火。直歲令行人備乾柴火把。掛送亡牌。事訖鳴鼓集衆。衆各披七條至龕前。堂頭擧起龕佛事已。維那擧念佛緣起。鳴鼓鈸。衆隨聲稱念。送至涅槃臺。誦彌陀經往生呪回向云。上來諷誦功德奉爲新圓寂（某甲）上座茶毘之次莊嚴嚴地十方三世一切云云（當日公界爲亡僧設供一堂）下午就佛殿側。設靈几香臺茶菓立位牌。牌上書云。新圓寂（某）禪人之靈（或是頭首。則書某上座覺靈。餘隨職稱呼書之）即日晚課繞佛時。詣靈前念大悲呪。心經往生呪無常偈回向。無論親疎。至一七而止
　　唱衣
　　估唱之法出自佛制。增輝記云。佛制分衣意。令存者見其亡物分與衆僧。作是思惟。彼既如斯。我還若此。因其對治息貪求故
　　凡欲估唱。知事直歲喪主等。預將亡僧衣物帳日。置齋堂上書記位前備筆硯。然後鳴鼓集衆。堂頭據位。兩序大衆次第坐定。維那白云。浮雲散而影不留。殘燭盡而光自滅。今茲估唱用。表無常。仰憑大衆念
    清淨法身毘盧遮那佛（衆合掌念）圓滿報身盧舍那佛  千百億化身釋迦牟尼佛  當來下生彌勒尊佛  十方三世一切諸佛  大智文殊師利菩薩  大行普賢菩薩  大悲觀世音菩薩  諸尊菩薩摩訶薩  摩訶般若波羅蜜（念畢鳴磬一下）
　　維那云。白大衆。唱衣之法。用表常規。新舊短長。自宜照顧。磬聲斷後。不得翻悔。謹白（復鳴磬一下拈衣云）
    一號袈裟一頂估銀若干  二號褊衫一領估銀若干  三號盋盂一口估銀若干  書記一一登帳。如是唱訖。再鳴磬一下（回向云）上來念誦唱衣功德。奉爲新圓寂（某甲）上座覺靈。莊嚴報地十方三世一切佛云云
　　凡亡僧所有之物。無論多寡。悉應估唱。若不估唱。違制得罪（若有佛像經律。不應估賣）
　　若亡僧衣盋稍豐。估唱已當爲修佛事飯僧以資冥福。若有餘者備作塔資。亡僧物因果甚大。一錢不可錯。知事者宜愼之
　　入塔
　　將入塔法眷故舊等。預先請堂頭起骨入塔佛事（或堂頭事煩。命請首座西堂等爲之）先一日知事令人治香亭安骨石（雇行人舁香亭）塔前設香燈茶菓齋供。至期鳴鼓集衆。堂頭起骨已衆擧聖號。鳴鼓鈸送至塔所。堂頭擧入塔佛事。衆念大悲呪心經往生呪。維那回向云。上來諷誦功德奉爲（某甲）上座進塔之次莊嚴報地十方三世一切佛云云。事訖法眷故舊等。詣方丈禮謝堂頭首座大衆

　　佛事梵唄讃
　　佛降生（浴佛日用）
　　三祇因滿。萬德果圓。下生覩史誕藍園。九水浴金盆。指顧稱尊。法界沐慈恩。南無天人師（云云）
　　佛成道
　　棲身雪嶺。六載修行明星現處豁雙睛。無上道初成普視衆生。佛慧本均平。南無大覺尊（云云）
　　佛涅槃
　　娑羅樹下。跋提河邊。泥洹時至會人天。遺教語親宣。中夜寂然。一代化儀全。南無涅槃會上（云云）
　　彌勒佛降生
　　迦文已逝。彌勒當來。度生補處坐蓮臺。說法會三開。德本深栽。果報永無涯。南無龍華會上（云云）
　　初祖忌
　　少林燈耀。普照大千。無明臂斷得眞傳。隻履返西乾。五葉芳聯。祖道永綿綿  南無度人師（云云）
　　百丈忌
　　叢林師表。無出雄峯。禪儀法範立成功。三代禮雍雍。不墜先宗。湖海永尊崇  南無度人師（云云）
　　先覺忌香讃（祖堂聯燈堂通用）
　　眞香無礙。流出心胸。非煙非火氣和融。靉靆遍虛空。大圓鏡中。願即降神聰  香雲蓋菩薩（云云）
　　先覺回向讃
　　那伽既入。何往非親。森羅萬象悉歸眞。全不離纖塵大願無垠。再轉法中輪  圓覺地菩薩（云云）
　　衆僧讃
　　閻浮果熟。佛國華新。浮漚四大本非眞。證取未生身。不離初心。在處覲能仁  圓覺地（云云）
　　地藏堂薦靈讃（僧俗通用）
　　衆生度盡。方證菩提。多生誓願不思議。六道仗提携。此日靈輀。速往妙蓮池  薦往生（云云）
　　老人預囑語
　　老僧自甲午秋應請東渡。三主法席。新開黄檗。迄今十八星霜。禪林規制。頗成大觀。天下雲衲。咸所共知。靜而思之。雖則于此土宿有法緣。亦乃十方護法宰官居士。及在會耆德現前衆等毘賛之力。老僧每揣道德荒疎。際斯法會。莫不感念至意焉。茲餘喘已登八旬。猶如本末殘陽。恐在世無多。但一伏開山典儀。猶關千古法系。故不得不預立規訓以曉將來。汝等遵而行之。則爲肖子順孫。使宗燈炳耀法脈長流。與此山同其悠久。永爲祝國福民之場也。不則非吾眷屬。勿入此門以混清衆。爰立規約數條。永爲本山龜鑑。衆宜知悉
　　一。冬夏二期。内外衆等。俱遵聖制禁足安禪。晝三夜三。究明己躬下事爲務。勿擅出入違佛教誡
　　一。衆等專爲好心學道。當以慈忍爲本。戒根淨潔因果分明。受十方信施。須要知慚識愧。勿得飽食遊談。恣逞人我攪亂禪林作諸魔業
　　一朝暮二時念誦。各宜嚴整威儀隨衆。不得偸嬾。除老病者不論
　　一。本山及諸山。凡稱黄檗法屬者。概不許葷酒入山門破佛重戒
　　一。本山第三代住持。仍依吾法嗣中照位次。輪流推補後及法孫。亦須有德望者。方合輿情克振道風。此事在衆等平心公擧。勿得恃於權勢互有偏私
　　一。歷觀古來東渡諸祖嗣法者。三四代後即便斷絕。遂使祖席寥寥。前承酒井空印老居士護法之念。嘗言本山他日主法。茍無其人。當去唐山請補。使法脈繩繩不斷。此議甚當。惟在後代賢子孫擧而行之。則是法門重光之象也
　　一。本山常住齋糧。合供十方大衆守護禪林。祝國福民。永遠香燈之需。各菴院概不許私分
　　一。留鎭常住及松堂法具什物等。當另記一簿。以便遞代住持交傳。勿致失脫
　　一。本山住持與各院靜主。既同宗派。當以協力一心尊法重道。賛翼祖庭。使遞代化風不墜也。至於諸山法屬入山。亦當以禮相待。勿得失儀
　　一。松堂老僧壽塔在此。即爲開山塔院。後當本山各菴院子孫輪流看守
　　更餘規約。俱載禪林師訓中及兩序須知。文繁不錄。可參看力行之。囑囑
　　開山塔院規約
　　本堂合本山各菴院子孫遞年輪流看守。以遵開山老和尚遺囑。所有當行規約開列於左。衆宜專守。勿得擅自改易互有參差。違者罰
　　一。老和尚像前香燈常時不斷。晨午粥飯。如法上獻勿得失候
　　一。每日獻粥飯時。誦大悲呪般若心經變食眞言畢白云。上來諷誦功德奉爲。開山老和尚上酬慈蔭十方三世一切佛諸尊菩薩摩訶薩摩訶般若波羅蜜
　　一。每月初三忌日。午前聞大鐘鳴七下。合山僧衆併各院僧衆。俱到本堂依法念誦。不得怠惰
　　一。每月朔望早粥後。合山大衆到本堂禮拜
　　一。每年正月初一至初三日。午前合山大衆併各院衆。俱集本堂念誦獻供。除夕同前
    一。每年開山忌日。常住設齋獻供。諸方法眷。隨人厚薄各進香儀。塔主收納以備公用。即日午間大衆隨堂。各菴院主人併諸方有名位者。方丈留齋
　　一。每年交代守院主。以七月望後爲期。須會本山堂頭曁各院主。同査物簿以便進退
　　一本堂什物。每年須照簿逐一査過交代。如有損壞。當白衆修補。若失脫者。亦當白衆公斷
　　一。本堂寮舍等。不許專己改易。如欲修補鼎建。當與堂頭及各院主會議然後施行
　　一。本堂所有巨細什物。俱存公用。勿得私取私移。以致臨時乏用
　　一。各菴院主。値當年時。名德不合衆望者。須會衆公議不必輪及。當挨過以隣次代之
　　一。本堂僧衆。須依開山規訓。不得私自出入。如有當行之事。須白院主給假而行
　　一。舍利殿係開山老和尚爲太上法皇鼎建。應屬本堂撥人守護
　　一。列祖堂立位牌。第一開山老和尚。次凡當山住持說法之師。無論久近皆可入。若未經住持者。決不得違例
　　一。聯燈堂凡是黄檗派下有嗣法者。皆可入。若未嗣法。雖有德望亦不可混
　　一。本堂僧糧若干。當及時登簿以便遞年交代。後有檀信喜捨者。須添入簿内
　　右塔院規約一十六條。係癸丑七月望日住持嗣法徒木菴瑫等。曁諸法孫議定同立。已勒版帳不得違犯
　　門聯通用
　　開正建千佛會
　　三陽開泰三業純和頂禮三千三世佛
　　萬物呈祥萬方慶喜。均增萬福萬年春
　　臘盡春回大地均開泰運
　　時和歲稔萬民悉獲鴻庥
　　百福駢臻億兆群氓謌至德
    一心清淨三千諸佛現全身
　　    中元建蘭盆會
　　垂正眼廓慈心。遍解視生同一子
　　念洪恩修孝行。竭誠禮佛答雙親
　　承諸佛慈憫之恩寃親普度
　　仗衆僧威神之力存歿均資
　　誦蓼莪之章難罄情於罔極
　　遵盂蘭之旨敢竭念於熏修
　　   戒壇
　　一念不生六根清淨。便成自性盧舍那萬德圓滿
　　諸緣頓息衆戒全彰。何異即身芬陀利纖塵弗沾
　　    山門
　　不二門開。擴充格外人天眼
　　單傳道振。直指西來佛祖心
　　    天王殿
　　福地鍾靈。特感四王護國
　　慈門現瑞。大歡三會度人
　　    佛殿
　　宗門肇啓廓天心。祇樹林中十聖三賢皆景仰
　　紺殿莊嚴光佛日。寶華座上千枝萬葉永流芳
　　    禪堂
　　懵懂主人公。喚醒眼睛明日月
　　顢頇皮袋子。打翻鼻孔吼風雷
　　選佛門開。直接風顛漢子
　　辨魔眼正。頓超無位眞人
　　    齋堂
　　法眼圓明。日費斗金非分外
　　偸心不死。時甞滴水也難消
　　古德語輯要
　　圓悟曰。先師言。做長老有道德感人者。有勢力服人者。猶如鸞鳳之飛百禽愛之。虎狼之行百獸畏之。其感服則一。其品類固霄壤矣
　　湛堂曰。有道德者樂於衆。無道德者樂於身。樂於衆者長。樂於身者亡。今稱住持者。多以好惡臨衆。故衆人怫之。求其好而知其惡。惡而知其好者鮮矣。故曰與衆同憂樂同好惡者義也。義之所在。天下孰不歸焉
　　古德浴室示衆偈曰。從本腥臊假合成。皮毛津膩逐時生。直饒傾海終朝洗。洗到驢年不解清○身惹塵埃沾尚淺。心隨欲境染尤深。堪憐擧世忘源者。只洗皮膚不洗心○滿斛盛湯大杓澆檀那更望利相饒。後生若不知來處。福似須彌立見銷
　　大隋眞禪師示衆曰。諸禪德老僧行脚時到諸方。多是一千。少是三百衆。在其中經冬過夏。未省時中空過。向潙山會裏做飯七年。洞山會中做柴頭三年。重處即便先去。只是了得自己時中干他人甚麼事。如諸佛菩薩。皆是積劫勤苦。方得成就。似諸闍梨還曾捨得甚麼身命。作得甚麼勤苦。便道我會出世間法。世間法尚不會。遇些子境界。便自張眉努目。消容不得。說什麼解脫法
　　智者大師示衆擧。古德住山每令執爨者煮粥。一日爨者觀火燒薪。念念就盡。無常遷逝。復速於是。即於炷前寂然入定。數日方起。往上座所。具陳所證。敍法轉深。上座曰。汝前所言皆我境界。今所說者非我所知。勿復言也。遂問。汝得宿命否。答曰。薄知。又問。何罪爲賤。何福致悟。答曰。往世曾住此山。因有客至。侵衆少菜。由此譴責。今爲衆奴。前習未忘。故易悟爾
　　自得輝和尚曰。大凡衲子。誠而向正。雖愚亦可。用佞而懷邪。雖智終爲害。大率林下人。操心不正。雖有才能而終不可立矣。
　　死心謂草堂曰。凡住持之職。發言行事要在誠信。言誠而信。所感必深。言不誠信。所感必淺。不誠之言。不信之事。雖平居庶俗猶不忍行。恐見欺于鄉黨。況爲叢林主。代佛祖宣化。發言行事。茍無誠信。則湖海衲子孰相從焉
　　白楊順禪師示衆云。道念若同情念。成佛多時。爲衆如爲己身。彼此事辨
　　密菴曰。應菴先師嘗言。賢不肖相反。不得不擇。賢者持道德仁義以立身。不肖者專勢利詐佞以用事。賢者得志必行其所學。不肖者處位多擅私心。妒賢嫉能。嗜慾茍財。靡所不至。是故得賢則叢林興。用不肖則廢有一於斯。必不能安靜
　　法具圖
<PIC>T82078301.GIF</PIC>
<PIC>T82078302.GIF</PIC>
<PIC>T82078303.GIF</PIC>
<PIC>T82078401.GIF</PIC>
<PIC>T82078402.GIF</PIC>
<PIC>T82078403.GIF</PIC>
<PIC>T82078501.GIF</PIC>
<PIC>T82078502.GIF</PIC>
    跋
　　古禮不無太繁。今禮未免太簡。繁則勞費而難周。簡則疎略而弗謹。茲所述者。亦不敢戾古拂今。別立新法。唯稽校折衷而已。庶厥後派下兒孫。便於遵守。而杜其繁簡之議。其中猶有一二。未及行事。不能預定。姑闕諸以俟後之有名位者續焉。愼勿妄自改易。妄加瑣碎。失老僧之本意也。謹識
<PIC>T82078501.gif</PIC>
