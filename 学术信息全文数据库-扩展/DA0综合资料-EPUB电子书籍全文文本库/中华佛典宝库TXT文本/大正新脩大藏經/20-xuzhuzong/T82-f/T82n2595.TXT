No.2595
月坡禪師住常陸州岱宗山天德禪寺語錄

 
　
請啟

伏以。二百餘年新豐曲。獨有無紋印土民子操出。偉哉鸞膠。續絃七十五番。古錐禪大被不識字瞎長老是非。宛似狐兒臨鏡。此不勘破南北宗一。全山烈岸崩之機。奚堪嘆息古今道變。補地老天荒之弊。恭惟大知識月坡禪師。大陽遠孫。永平正嫡。千里等閑見師。不改眼橫鼻直之舊面。諸方自然稱祖。豈容宗墜統亂之新論。鈍鈯斧柄長昧住山跡。無孔笛韻古和脫空歌。佛法素了無多子。龍蛇陳中辨龍蛇。意氣直壓古臨濟。兒孫不管出幾個。獅子巖上弄獅子。家風驀倒老雲巖。大露衲僧規則。誰瞞古佛再來。弟子等不毛地窮子。無井家渴人。恭迎道風。方如盲龜値木孔。謹抽悃精。何慣狂狗追土塊。衆嶽雖高岱宗爲甲。諸刹雖靈天德爲雄。人境針芥叶。風土符節合。仰願大知識。早迴既倒之禪瀾。令洞水千派漲。速振已墜之宗風。使法門萬古高。拜捧卑啟。冀垂笑納
　　
復啟

　　伏以。衆嶽雖高岱宗爲甲。諸刹雖靈天德爲雄。江湖萬里片心納。洞濟千派平目空。要策八方受敵運籌。決勝之大業。無若七事隨身展陳開旗之老將。恭惟大檀越水戶侯參議源君。位鎭山河仁布日國。言論祖宗的言百發中矣。道傳孔門正道一以貫之。疏異流漲泗水。迴倒瀾沂曹溪。習政周家。嚴令振古木鐸。受囑靈山。隻手提破沙盆。不肖見識偏小。不敢自當列祖之數。行履輕忽。還恐人作化佛之員。獅子巖上弄獅子。哮吼未嘗振全威。龍蛇陳中辨龍蛇。捧喝須還具正眼。辱因得補席之撰。尚愧乏應世之才。幸借力於宰官身。使魔外歸降。願分化於菩薩子。令祖派流通。恭復半幅麁語。耑謝一會悃精。

月坡禪師住常陸州岱宗山天德禪寺語錄目次
　　
卷之一

　　入門
　　上堂
　　小參
卷之二

　　普説
　　茶話
　　機緣
　　拈古
　　頌古
　　法語
　　開光
　　拈香
　　佛事
　　題讃
　　詩偈五言律

卷之三
　　
    詩偈七言律
　　詩偈七言絕
　　歌
　　書
卷之四
　　傳
　　序
　　銘
　　記
　　志

月坡禪師住常陸州岱宗山天德禪寺語錄卷之一
　　
　　              侍者元湛元曠元遼等編錄





入門
　　延寶四年歲次丙辰九月初十日

　　大檀越水戶侯參議源君。曁護法諸宰官。合寺耆德聖衆等。請師住岱宗山天德禪寺。於本月十五日至。
　　山門云。至念窮邊。個個無關入道。來機全處。人人有路通玄。卓拄杖一下。便進至。
　　佛殿云。百福莊嚴三界都堪作父。萬機圓轉。十方盡足稱師。遂展具三拜。至。
　　伽藍云。神照無私。示現如臨玉鏡。靈明不昧。報應似打金鐘。乃爇香至。
　　祖師云。法出四枝蔭覆河沙國土。禪開五葉華翻劫外春風。乃爇香作禮。至。
　　方丈云。的的超三乘。別有老僧新活計。方方非一丈。豈須大士舊家風。便靠杖據座。

上堂

　　即日合寺耆德聖衆。曁内外護法宰官等。請師開堂。師至法座前。拈起請啟示衆云。人語風傳千里難藏待望。魚書斗磨。一番不昧宣明。遂附維那。維那宣疏畢。又指法座云。纔竪指邊。忽湧三千刹界。未揚脚處。頓超百億須彌。便踏地一下而陞。拈香云。此一片香爇向寶爐。端爲今上皇帝聖躬萬歲。恭願。黃閣簾垂高積無邊日月。紫羅帳合。厚籠不盡春秋。又拈香云。此一片香爇向爐中。奉爲幕下台君賢體千秋。伏願。遠絕煙塵。四海平平似鏡。永安國土。大家鞏鞏如金。又拈香云。此一片香爇向爐中。奉爲大檀越水戶侯參議源君。曁内外護法宰官等。伏願。爵祿日長。等芥城三大劫。壽齡年久。同椿曆八千春。又拈香云。此一片香。爇向爐中。供養本寺開山和尚。曁以下番番開法禪師等。伏願。太白眞宗傳正風振法界。新豐古曲調高韻遍河沙。又拈香云。此一片香爇向爐中。供養諸山專使同門昆仲。曁合寺耆德聖衆等。伏願。禪苑華開枝葉回春億萬。祖宗燈挑光明蓋界三千。又拈香云。此一片香。昔日隨他失脚。陷溺北溟流入東海。千浪萬瀾頭出頭沒。猶未放捨。今日對衆。再番拈出爇向爐中。供養傳洞山正宗第三十六代。現在加陽金龍山中而住。個無面目老和尚。用酬法乳之恩。遂歛衣就座。上首白槌云。法筵龍象衆。當觀第一義。師云。若論第一義諦。縱向白槌前薦取。方是遲了八刻。未審興化門頭。莫有兼帶穩密底漢麼。試來相見。僧出衆問。天德門前祥雨洗。岱宗山下瑞雲連。新豐曲罷一千歲。再見鸞膠續斷絃。恁麼彈得妙處。未審誰是賞和者。師云。個中別有知音在。一陳秋風吹老杉。進云。西來祖道正東傳。我國興盛還有分也否。師云。青山綠水元依舊。明月清風共一家。進云。記得。僧問曹山。佛未出世時如何。山云。曹山不似。僧云。出世後如何。山云。不似曹山。作麼生理會。師云。芭蕉葉上無愁雨。只是時人聽斷腸。進云。古佛出世。與和尚住山相去多少。師云。華簇簇錦簇簇。進云。人天眼目。僧家至寶。作禮而去師乃拈拄杖。卓一卓云。昨日橫拈元是一條拄杖子。今日倒用又是一條拄杖子。或時途中受用。南詢北問。借力於千里水雲。或時世諦流布東語西話。扶老於諸方門戶。直得縱橫無礙與奪自在。正當此際化龍呑海且置。如扶過伴歸。未審甚人分上事也。擧嚴陽尊者。路逢一僧。拈起拄杖云。是什麼。僧云。不識。嚴云。一條拄杖也不識。嚴復以拄杖。地上箚一下云。還識麼。僧云。不識。嚴云。土窟子也不識。嚴復以拄杖擔云。會麼。僧云。不會。嚴云。[木*卽]標橫擔不顧人。直入千峯萬峯去。嚴陽尊者用得太好。雖然與麼。山僧拄杖子。還合喫耶不合喫耶。若道合喫。嚴陽尊者過在甚處。若道不合喫。山僧拄杖眼在甚處。有人下得一轉語。許汝嚴陽曁汝兩人。扶同一條拄杖子。若復不恁麼。更須問取同行木上座始得。又拈拄杖卓一卓。上首結槌云。諦觀法王法。法王法如是。下座
　　立頭首知事上堂。師驀竪起拂子云。接物機全方足用超師器。辨魔眼正。始堪開選佛門。個中莫有超師器麼。試來相見。僧出衆問。雲收山骨露。霧霽日頭高。恁麼時節請師擧揚。師云。一曲兩曲無人會。雨過夜塘秋水深。進云。今日應機施役。未審聖僧什麼作務。師卓拄杖一下。僧便喝。師云。此喝未有主。僧又喝。師云。兩釆一賽。僧禮拜。師云。蒼天蒼天。師乃云。長短之草。共榮於田園。而爲之叢。大小之樹。齊茂於山野而爲之林。草木一樂。太小長短各終大年。是謂叢林。蓋我禪門下。緇素雲集。同居於長連床上。而爲之和。則眞俗各有分而安。凡聖盡隨性而樂。當與麼時。説甚麼大叢林小叢林。所以古人云。所裒學者。無多少無高下。盡入僧堂。依夏次安排。山僧今日不擇新舊。不論緇素。渾一寺務。使人人分手當職。未審如安分樂性。作麼生行履去也。擧芙蓉楷禪師。一日與衆議云。道楷行業無取。忝主山門。豈可坐費常住頓忘先聖付囑。今者輒學古人爲住持體例。與諸人議定。更不下山。不赴齋不發化主。唯將本院莊課一年所得。均作三百六十分。日取一分用之。更不隨人添減。可以備飯則作飯。不足則作粥。作粥不足則作米湯。新到相見茶湯而已。更不煎點。唯置一茶堂。自去取用。務要省緣專一辨道。是雖體例尤好。奈何高尚太過。如山僧議定。要各安職分如眼見焉。如鼻嗅焉。如耳聞焉。如口味焉。如手執焉。如脚運焉。若復衆中有人。如眉無事去。許汝汝與楷禪師曁山僧。同一床安居。實恁麼作得住。他日不惜半座下座
　　上堂師乃云。釋迦未出世時。西天有佛法大行。達磨未西來日。東土有祖道盛流。且道如佛祖未有。有甚般法道西行東流。若是以指頭湧山。手裏收海底之妙用。喚云佛法。豈只爲釋迦作奴去已乎哉。狸奴白牯。亦有令汝拭尿也。若是以頭上戴天。脚下踏地底之實解。喚云祖道。又只爲達磨作僕去已乎哉。張三李四。亦有使汝洗足也。個中有個漢。向七佛以前通得血脈。許汝山僧堂中初安單人也。擧丹霞然禪師。偶寓慧林寺遇天大寒。然取木佛焚之。人或譏之。然云。吾燒取舍利。人云。木頭何有。然云。若爾何責我乎。咄哉丹霞古佛。只得活却死木佛頭。未得死却沽肉佛頭。雖然恁麼。隨緣放曠。臨機快活。衲僧門下敢放有半提分。山僧而今事迫饑寒。要直燒活肉佛頭取舍利出。就諸方座主門戶搏飯而喫。汝等諸人。盡是活肉佛頭。未審誰是有舍利底漢。拈拄杖顧視左右云。丹霞來也。喚來火焰裏安排去也。下座
　　元旦上堂。僧問。今朝年新月新日新。未審這個新耶舊耶。師云。將這個來。爲汝辨新舊。僧擬議。師云。河東猶自可。最苦是江南。師乃云。天德門前古路。一條平坦無關捩。驀直透長安。佛魔脚跟著地。凡聖鼻孔遼天。直得七通八達。君行臣奉。任他百匝千重。驢前馬後。個中如笑殺魯祖面壁。勘破睦州擔板底。作麼生行履去也。擧普化和尚。常在城市振一鐸云。明頭來也打。暗頭來也打。一日臨濟令侍者捉住云。不明不暗時如何。化云。來日大悲院裏有齋。好無面目漢。大有衲僧家風。雖然與麼。奈爲作長行粥飯僧畢也。諸人隨例慶賀新年初一。旦置。未審屋頭春光如何占得。衲被懞頭依舊住。春風春雨任他寒。下座
　　結夏上堂。師乃云。南泉斬猫兒。祖令不出殺活之機。趙州養狗子。佛性落在有無之見。祕魔叉石鞏弓。徒矜嶮氣。雪峯毬禾山鼓。強勞精魂。縱五位三墮門庭深密。又是偏正君臣邊事。山僧今日恁麼爲人。只要使汝等知衲僧本分事。且道如何是衲僧本分事。擧青原思禪師問能大師云。當何所務即不落階級。能云。汝曾作什麼來。思云。聖諦亦不爲。能云。落何階級。思云。聖諦尚不爲。何階級之有。此一則因緣。諸方提唱久之。唯有得辨於口者。嘗無得行解於身心者。個中若有越格衲僧出來。一聞便解。一見便行。與思禪師曁能大師。異土同會。隔世共語。畢竟作麼生。行脚十年何所期。分明辜負一雙眉。歸來無事方堪睡。綠樹陰中夏日遲。下座
　　解夏上堂。師乃云。德山棒得。使盡大地一時行棒。未免手折臂痿。臨濟喝得。令遍法界一時下喝。奈何口破舌禿。洞山三斤麻。趙州七斤衫。皆是開口重重納敗闕。爭似山僧一夏九十日。隨意坐臥。任情喜怒。把個無義味一句語來。向人天衆前證龜成鱉。截鶴續𠒎直到今日與汝諸人。相共喫飯喫茶。依前齊消舊業。未審恁麼過夏底。古今有幾人。擧世尊因自恣日。文殊三處過夏來至靈山。迦葉問云。仁者今夏何處安居。文殊云。一月在祇園精舍。一月在童子學堂。一月在婬坊酒肆。迦葉云。何得住此不如法處所。遂乃白佛欲擯文殊。佛云。隨意。迦葉即白槌。纔拈槌乃見百千萬億文殊。迦葉盡其神力槌不能擧。世尊遂問迦葉。汝擬貶那個文殊。迦葉無對。大小文殊蝦躍不出斗。縱令他迦葉懡【忄*羅】一場。只是一期之勇耳。昔日有一人出來。百億文殊及迦葉。和世尊一時擯出。又作麼生落著去也。金鎖玄關留不住。直行異類且輪迴。橫擔拄杖下座
　　新建法堂。落成上堂。師乃云。一句契宗。虛空背上湧出活伽藍。一句失宗。須彌脚下抛散死臭氣。直得衲僧一句子。電卷雷走。星移斗轉。個中有人一見見辨。一了了解。奪得德山草鞵。令他倒按頭上去。提起雲門漆桶。使人直向句下失。若是恁麼擧揚宗乘將去。正好法堂前掃除一丈草。正當此際如何擧揚去也。擧白雲端禪師示衆云。若端的得一回汗出來。便向一莖草上現瓊樓玉殿。若未端的得一回汗出來。縱有瓊樓玉殿。却被一莖草蓋。却作麼生得汗出去。自有一雙相窮手。不曾容易舞三臺。汝等此間借力檀君。新建法堂。乃欲令山僧迴既倒之禪瀾。且道是爲一莖草上現瓊樓玉殿耶。是爲瓊樓玉殿却被一莖草蓋耶。這裏須是一回汗出底漢始得。未審孰是汗出底漢。卓拄杖一下下座
　　管待兩序列職上堂。師乃云。以土博民繁。不爲大雄國。以君有道之君臣有道之臣。爲太雄國。以院宏衆多不爲大叢林。以主抱道之主賓抱道之賓爲大叢林。所以趙州二十衆。汾陽七八衆。藥山僅十衆禪客。只拈出無孔鐵槌。使人試下橛耳。幸是曹溪門下。豈漫著俗談哉。滿堂一千餘指。盡是龍牙麟角。孰得容易觸機鋒也。縱雖諸方門戶領三百五百以至千衆。點檢將來。未敢較半月程。旦道是甚麼道理。擧無著禪師。因往五臺禮文殊。殊問近離甚處。著云。南方。殊云。南方佛法如何住持。著云。末法比丘少奉戒律。殊云。多少衆。著云。或三百或五百。著却問。此間佛法如何住持。殊云。凡聖同居龍蛇混雜。著云。多少衆。殊云。前三三後三三。好個七佛師。答得甚奇特。雖然恁麼。未免泥裏洗土塊。而今有人山僧。問此間佛法如何住持。只向他道。風扣寒林霜葉盡。更問多少衆。又向道。雲侵清夜月輪昏。個二代語。用爲諸人謝遠來畢也。領取將去許汝實預此會。下座
　　結制上堂。僧出衆禮拜。師便問。山僧與汝相見。未審汝識山僧耶。山僧識汝耶。僧無對。師遂竪起拂子云。三世諸佛據這個結制。歷代祖師據這個坐臘。直得宗風振八極。靈威蓋十方。或時掛在左臂。南巖北嶽嘯月吟風。或時戲弄右手。東巷西街磨煙拂塵。個一柄椶毛。我宗二百餘年。未曾見有人提起。諸人喚只管作拂子。則又未見這箇。喚只管不作拂子。則又未見這箇。所以道。非是曹溪。西天亦無。且道。畢竟甚麼處落在。擧明招謙禪師。見新到僧。纔上法堂。乃擧拂子却擲下。其僧珍重便下去。謙云。作家作家。此僧大似赤梢鯉魚。雖然搖頭擺尾。奈何他後向諸方虀甕裏淹殺。明招亦是欲垂鉤四海只釣獰龍。却被小魚奪香餌去。點撿將來。二俱具一隻眼。山僧今日與諸人結個聖制。只欲據這箇坐臘。未審如何過日。一柄椶毛呑四海。輕携隻手事優遊。下座
　　上堂。師乃云。養得趙州猫兒。倒追雲巖獅子。拈起祕魔木叉。打點汾陽布鼓。或時喚鹿作馬。坐斷衲僧活舌頭。或時懸羊賣狗。捏轉諸人沒鼻孔。直得乾坤大地。如粟米粒大。正當此際棒打不碎。刀斫不入。巍巍乎而坐。堂堂然而立。只非爲人天師範耳。又堪成佛祖規模也。未審恁麼做將來底。還莫有同志者麼。擧福昌善禪師。嘗住福昌。初住持時。屋廬十餘間。殘僧數輩。善晨香夕燈。陞座説法。如臨千衆。禪林受用所宜有者。咸修備之。十餘年而衲子方集。至百許人時。黃龍南翠嵓悅在會。適南病寒服藥出汗。悅從禪侶。遍借被咸無焉。有紙衾者皆以老衰。亦可數。悅大息云。善公本色作家也。好個本色作家。爲甚麼得留核種桃。雖獨使悅公大息。奈何十有餘年費閑工夫。山僧行業無取。忝主此院人命有期。豈捨尺璧之分陰哉。坐費常住。漫樂閑逸。以甚麼酬佛祖恩。故雖住持未幾。新殿舊宇俱營補。東廊西廡齊序列。鑄鐘【革*兑】鼓。都叢林受用。逐一備焉。遂斆古人。八字打開玄門。普接十方往來。一莖不栽。一粒不貯。令人盡得飽滿。若是有個漢。別甘得禪味。此間正好安居。畢竟作麼生。古曲調空三百年。新豐彈得沒人傳。江湖遮莫知音少。獨向山中續斷絃。下座
　　大檀越水戶侯參議源君。入山訪道。就請上堂。侍者彌天問。大道長安透。胡夫用若何。千山孤入塞。萬里又歸家。出沒天邊月。去來水上波。年年多活計。一鉢是生涯。未審衲僧分上別有行履麼。師云。是聖是凡。進云。昨夜虛空開口笑。祝融呑却洞庭湖。師云。似虎多爪角。如牛無巴鼻。進云。臣主相忘古殿寒。萬年槐樹雪漫漫。便禮拜。師云。猶有缺。天起來竪起拳頭云。此個一拳頭。呑却山河大地。未審滿堂清衆。向甚處安身立命。師云。雲在青天水在瓶。進云。直透萬重關不住青霄裏。師云。過在甚處。天便喝。師云。未在。天又喝。師云。千喝萬喝後如何。進云。廬陵米價今年下。買得一金一石餘前堂鐵丸問。不管過去有釋迦。不管未來有彌勒。如何是現在佛。師卓拄杖一下云。禮拜著。進云。個野狐精。師云。還被山僧怪得。進云。勘破了也。後堂默禪問。古人有三點語。上等底僧堂裏坐禪。中等底摩硯賦雪詩。下等底圍爐説食。學人上來恁麼上中下等便不問。忽格外衲僧出頭來。和尚如何管待。師云。汝是甚底人。進云。嚮令某甲對衆説法。師打云。一棒放不過。進云。打不回頭。師云。不知痛痒漢。禪便喝。師云。又是賓喝。師乃云。研鐵成針。穿過諸佛之活鼻孔。磨甎成鏡。照破衲僧之沒面目。或時打西打東。令山河大地忽失色。或時罵雨罵風使草木瓦礫大放光。一離一即。椶毛起風拂空凛烈。一與一奪。杖頭呑海依舊。【夋*阝】皴偏正互處。賓主歷然。功位融邊。君臣合道。以至大用大機。直接圓應。盡是祖宗門下家常事也。更如有一人恁麼不恁麼總不用。讓尊訪道出手扶宗。作麼生管待。擧趙王入院訪趙州。値州在室内坐禪次。主事報師云。大王來禮拜。王禮拜了。左右問州。列士王來。爲甚麼不起。州云。儞不會。老僧這裏。下等人來出山門接。中等人來下禪床接。上等人來禪床上接。不可喚大王作中下等人也。恐屈大王。王歡喜。再三請入内供養。趙州老漢隨緣放曠。臨機快活。正好道人風致。雖然恁麼。山僧不消一捏。何故如然。此間不嘗分上等及中下等。人來一齊見屋底山。且道是甚麼差排。藏室豐盈。錦上鋪華非分外。厨庫淡薄。針頭削鐵合相當。卓拄杖一下下座
　　冬至上堂。師驀橫拈拄杖云。今年冬至在月尾。山僧就諸人。欲賣個無角牛倒買爛被衣。個中莫有酬價底麼。試來交關賣買著。維那寂湛出衆問。和尚結制日竪起拂子云。個一柄椶毛。我宗二百餘年未曾見有人提起。未審如二百餘年前。還有人提起麼。師竪起拂子云。這個見幾枝。進云。非是曹溪。西天亦無。師云。如何即此用離此用。進云。黃金自有黃金價。終不和沙度與人。師云。試酬價來看。湛便喝。師云。貧家爭酬高價。師乃云。或時偏春風桃李雨。或時正秋露梧桐月。或時偏正雙明。羚羊掛角眠。或時偏正雙泯。泥牛鬪入海。此四種。我洞上諸方施設底之禪也。別有山僧屋裏之禪。諸人還要聽麼。卓拄杖一下云。聽麼。若以舌頭而談。未免不出口耳四寸之學。所以道。無説是眞説。無聞是眞聞。個中有個漢。須知八十卷華嚴。是村草步頭。博飯喫底言語。何用三經五論。追句尋言。擧僧問長沙岑禪師。如何是無情説法。岑指東邊露柱云。這個説得。云甚麼人得聞。岑指西邊露柱云。這個得聞。云和尚還聞不。岑云。我若聞教誰擧話。是唯非山僧拄杖解説法聽法。長沙露柱亦是解説法聽法。大地山河草木瓦礫。二六時中豈有間斷哉。山僧恁麼道。也是饒舌不少。若被他驀口摑。無處著個敗闕。不如只管休去。下座
　　臘八上堂。師乃云。或時一句子。磨盤生八角。或時一句子。露柱嚬兩眉。或時一句子。木人夜半歌。或時一句子。石女天明舞。直得三世諸佛呑氣呑聲。十方祖師粘牙粘齒。所以魯祖面壁。俱低竪指。禾山打鼓。石鞏張弓。恁麼開口不得時。忽有金毛獅子。躍入野狐窟。作麼生縛著得。擧釋迦老子云。明星現時。我與大地衆生同時成道。釋迦老子不知好惡。宛如盲者夜食。熟羹生菜。觸著一送送在口裏。雖然與麼。如昔日道。同時成道。爲甚麼。大地衆生自承當不得。如即今自承當不得。爲甚麼釋迦老子還道。同時成道。到這裏打破個漆桶。有少分相應之處。等佛等祖師等聲聞緣覺。等菩薩羅漢。乃至等地獄餓鬼畜生修羅蠢動含靈。蝦蟆蚯蚓。山川海嶽。草木瓦礫。把手共行。結眉共談。隨處作主。優游自在。正當此際。説甚麼淨土樂界。説甚麼穢土苦輪。説甚麼涅槃菩提。説甚麼妄想煩惱。個中無悟又無迷。且道畢竟明甚麼邊事。臘月今朝初八日。堂前只見滿庭霜。下座
　　上堂。僧問。如何是佛法大意。師云。三門楷下數雙屐。僧無對。師乃云。一言鋒利刺殺情識解了。萬機輪轉輾破心路縱橫。八方受敵。法戰場中妙應自在。千里流芳。祖宗門下道化鼎盛。直得隨處爲主。逢緣即宗。當與麼時。肯得亦是一隻眼。不肯得亦是一隻眼。個中有人。若見一雙眉毛依舊橫眼上。許汝入得此法社。親見山僧了也。擧黃檗運禪師示衆云。汝等諸人。盡是噇酒糟漢。與麼行脚何處有今日。還知大唐國裏無禪師麼。時有僧出云。只如諸方匡徒領衆。又作麼生。運云。不道無禪。只是無師。大小運公龍頭蛇尾。宛似避溺投火。諸人且道。我扶桑國裏。人人匡徒。個個領衆。還謂有禪耶。還謂無師耶。畢竟如何。目過扶桑及大唐。空空到處坐繩床。諸方領衆匡徒去。爭似山僧無事康。卓拄杖一下下座
　　元旦上堂。師乃云。金鷄未報。人人喚作舊冬。金鷄已報。人人喚作新春。且道金鷄聲中又喚作甚麼。諸人要看山僧手中椶毛麼未嘗分春冬。又嘗無新舊。橫拈倒用。作日今日共是一柄拂子。是須有同年月新之底手始得。擧中峯本禪師歲朝示衆云。今日年新月新日新。以至森羅萬象山川草木同時俱新。惟我單傳直指之道。置之熊耳峯畔。千餘年塵堆垢積。草長醭生。直是無人顧著。此老見世人只令年月新。而已還使此道轉舊。苦口作個一段語話。要一回同年月新之。雖恁麼奇特。未免猶算陳年歷日。個中有個漢。不問寒往暖還。不管雪消華開。直向所參底無義味句參來參去。於個參不到處。驀地氷解。始知日日是年朝。時時是歲旦。當與麼時。大盡説甚麼三十日。小盡説甚麼二十九。擧脚即踏翻槐國夢場。轉眸忽占得劫外春色。畢竟作麼生。慶賀大年初一去也。千山日上雲蒸飯。萬壑松高風煮茶。相遇莫言無活計。現成富貴滿僧家。下座
　　解制上堂。師乃云。盡大地是個蒲團。未審要向甚處起單。盡大地是個僧堂。未審要向甚處掛搭。諸人莫劃地爲牢。強生節目。所以諸方結制。此間不嘗結制。諸方解制。此間不嘗解制。只一任去者去。不離山僧舊蒲團。又一任來者來。不入山僧新僧堂。正當此際須知。前九十日不嘗居此間。後九十日不亦遊諸方。若復有人道有諸方可遊有此間可居。山僧與不惜三十棒。擧鏡清怤禪師問僧。近離甚處。云三峯。怤云。夏在甚處。云五峯。怤云。放汝三十棒。云某甲過在甚處。怤云。爲汝出一叢林入一叢林。只非山僧與不惜三十棒而已。鏡清亦是不惜三十棒。諸人還知痛痒麼。橫掉拄杖追散大衆。下座
　　上堂。師乃云。山僧二十年前。南詢北問。只悟得著衣喫飯底事。二十年後。東語西話。只説得著衣喫飯底事。如正當今日。對衆只用得著衣喫飯底事。個中有報鐘裏披七條。白槌前展一鉢底漢。許汝參山僧禪會百分一去也。擧湧泉欣禪師。一日不披袈裟喫飯。有僧問。莫成俗不。欣云。即今豈是僧耶。大小湧泉被一問。直得失却一隻眼。雖然與麼。不死在句下。輕輕答得。令人知宗風。可謂衲僧機用。諸人且道。出得山僧堂中。喚爲上等底人耶。喚爲中下等人耶。畢竟如何。寒來衣也。飢來食。一鉢一衣。隨分足。幻住人間四十年。家風猶未下塵俗。下座
　　
小參

　　鈴木石見守居士。薦寶勝院玉田禪尼。設齋請小參。副寺定水問。佛事門開接沙界。明明一句應群機。現成説法現成聽。杜宇新鳴入翠微。正當是時請師薦拔一句。師云。一陳清風吹雨過。夕陽都在落華枝。進云。記得。那吒太子折骨還父。折肉還母。然後現本身。爲父母説法。未審現那個身。師云。現本身來爲汝説。進云。淨法界身。豈有出沒。師云。知而故犯。進云。頭角崢嶸藏不得。青原門下有祥麟。師云。自領出去。侍者彌天問。今日石見守居士。爲玉田禪尼。特請和尚對靈説法。不審向鐘鼓未響以前。有解聽法底出來。作麼生接。師卓拄杖云。有這個在。進云。勘破了也。師打云。一棒放不過。天拍手呵呵大笑。師云。顛那。進云。諸方遮莫叨摸壁。獨秀林間新綠枝。典座海文問。拈槌竪拂皆是止啼説。揚眉瞬目俱是第二義。衲僧家除此作麼生相見。師云。逢茶喫茶。逢飯喫飯。進云。又是無第二義耶。師云。未審前問擧甚麼言句。進云。恁麼且置。瑯琊覺云。清淨本然。云何忽生。山河大地如何理會。師云。雙狗向門前走。進云。古巖無耳始知音。師云。禮拜去。文禮拜。師乃云。凡夫迷生是爲實有。外道迷死是爲斷空。個二種見大錯了也。子細看來。何較臭皮韈。若是依衲僧解了。即生非生。即死非死。即非生非死非非生非死。所以道。一切有爲法。如夢幻泡影。如露亦如電。應作如是觀。個中有人。若作如是觀。則當知生死亦幻。涅槃亦幻。煩惱菩提亦幻。地獄天堂亦幻。乃至諸佛列祖。僧尼道儒。王侯貴介野老村民。草木瓦石。山河海水。須彌百億。虛空無邊。都來亦幻。山僧恁麼説。亦是幻説。諸人恁麼聞。亦是幻聞。正當此際。謂有幻可幻。非是幻説。又非幻聞。畢竟如何。水長舟高。泥多佛大。便起身
　　薦海元院宗昌禪尼小參。師乃云。十年前日偶看面。千里程東也對靈。若道個中生死別。人間大夢甚時醒。以拂子擊禪床一下。高聲喚云。禪尼禪尼。作麼生醒得人間大夢。若能醒得。山僧更與夢語一場。禪尼昔日十年前與山僧相見。留在黃龍。祇緣問寒訪溫以爲親。山僧今日千里程。與禪尼別離。移居岱宗。祇緣辟愛遠恩以爲疎。昔日親者若實。則今日安得有疎。今日疎者若實。則昔日又安有親。前之親者非親。則後之疎者亦非疎須知親與疎。共是幻。對境數起。宛如大湖隨風動搖。或水或波。其體無二。未審個動搖底。是親耶是疎耶。到這裏醒得大夢。冷眼看破。生死涅槃迷悟凡聖。亦只動搖底。嘗不相干己事。禪尼自看。即今歷歷孤明。能解聽法底。還動搖也無。山僧今日遠聞訃音。未免拈出一瓣伽羅香。對靈一番。穿過個鼻孔去也。且道恁麼幾許夢語。畢竟明甚麼邊事。春有百華秋有月。夏有凉風冬有雪。若無閑事挂心頭。便是人間好時節。便起身
　　小參。師乃云。汝等莫逐影奔走苦夢幻身。惛眠忘欝依癡而成。癡以地爲主。地大無我。何足厭乎。戀恨悲愁。依愛而生。愛以水爲主。水大無我。何足厭乎。誇罵鬪諍。依瞋而起。瞋以火爲主。火大無我。何足厭乎。喜笑驚懼依狂而出。狂以風爲主。風大無我。何足厭乎。恁麼了四大本無我。又須了。癡愛瞋狂亦無我。恁麼了癡愛瞋狂本無我。更須了。惛眠忘欝。戀恨悲愁。誇罵鬪諍。喜笑驚懼亦無我。恁麼茶裏亦了來。飯裏亦了去。直到了不得處。一轉了亦了却。僧是僧俗是俗。人人盡是舊時無事人也。山僧苦爲汝説。開眼撞著露柱。莫取笑傍觀。便起身
　　除夕小參。師乃云。四時已盡。八節悉窮。只有此夕未窮盡也。且道今年剩幾更。一刻千金。豈但春宵已乎哉。當知一切時中。總是分陰尺璧。個一分陰。虛喪過者。縱雖一年三百六十日。百年三萬六千朝。乃至自無量劫來直到盡未來際。又虛喪過了。山僧就諸人結算一場。要贖一年飯錢。諸人亦是就山僧結算一場。須贖九旬飯錢。山僧去年。被個業風吹不覺到本院。一十五月中。一分陰不虛喪過。開田破山。建殿度廊。𩊭鼓鑄鍾。掘井添竈。凡錢費一百有餘萬。得與諸人結個勝緣。縱有閻羅大王使百千眷屬握百千鐵棒。就左邊一過就右邊一過。山僧有甚麼恐懼。依舊拈出拄杖。就他倒乞飯錢。令諸人再安居去。山僧恁麼結算明白畢。諸人又作麼生結算去也。個中有人。只道與山僧喫飯去。好個飯袋子。堪作甚麼用。若復道有分喫飯。未審飯錢向甚處贖。正當此際。還知有今夜舊歲去不去。明日新年來不來底消息麼。東村王老化紙錢。後巷竹聲俱爆裂。便起身
　　鹽津治部右衞門信士。薦姨母慧光院妙鏡大姊。設齋請小參。師乃云。佛未出世時。天在頭上高。地在脚下厚。祖既西來日。寒自水中生。煖自火裏來。直得各各依舊展家風。個個依前行正令。個中有人。認得鐘中無鼓響鼓裏無鐘聲。許汝與山僧同一耳底知者。更道有佛法可悟有祖宗可繼。須知是滅胡種族底之魔説。豈不見。古德有頌云。運斧破柴四五束。提刀擇菜兩三莖。道人受用只如是。有甚菩提道可成。恁麼過得日用。灑灑落落。直饒德山棒得。令盡大地如雨飛。臨濟喝得。令遍刹界如雷奔。撿點將來。榼𣜂堆頭破沙盆子而已。且道如何恁麼過得日用。丈夫自有衝天志。何向如來行處尋。便起身


月坡禪師住常陸州岱宗山天德禪寺語錄卷之二
　　
　　侍者元湛元曠元遼等編錄





普説

　　師乃云。昨日兩序諸位。特爲四衆就於丈室。請山僧普説禪要。山僧以今日而約方陞此座。即今就自己點撿將來。嘗無爲人説底之禪。又無爲人不説底之禪。山僧若不説。則恐是參禪入邪路。山僧若説。又恐諸方錯商量。漫生異解。説與不説。二不相當。若是禪要。各自須向三條椽下七尺單前薦取。強莫如就他口頭求個失物。雖然恁麼。山僧今日與諸人結此勝緣。無非累劫之因。豈偏貴自利可忘利他耶。只祇爲諸人葛藤一場去也。參禪不可容易。究理坐看三二十年去矣。幸在此名山大寺祖師法席僧堂明淨。得粥飯精麗湯火穩便。若向此處打未徹。更向何處打得透出。諸人自放自棄。莫爲尋常碌碌名字沙門。若又茫然無歸。親求入室頻頻請益著。山僧嬰孩知有佛法。七歲出家。十四爲僧。一日坐閑窓閲五燈會元。到兜率室中三語云撥草瞻風祇圖見性。即今上人性在甚麼處。識得自性脫生死。眼光落地時作麼生脫。脫得生死便知居處。四大分離向甚麼處去。始知禪門別有此事。遂求師遊方。凡所到一十餘院。皆事文字義學。未嘗得力參禪。後到播州見一道者。性實朴語少也。日夕孤然好事禪坐。山僧常友好矣。一日有禪餘往訪。閑話之際熟視房中。束一錫與一鉢。掛在壁間之外。只有複子大不過尺餘而已。計其言行與尋常甚別。山僧潜知。具眞大根器底人也。遂投誠親近者敢無誨勵。山僧一夕拜訟云。我看公之風骨與尋常別。定有大徹底處。請願爲我説。者云。參禪不妄説所極。若實欲明此段大事。抛却汝意識學得。擲下汝根利會解。向父母未生前別道一句。吾與親語。山僧聞説淚交頤。意羞敢不能仰視。再訟云。請垂方便。者擧百丈野狐之因緣。教山僧下語。僉不契。者云。異日有個承當處來再語著。山僧於是意如負重擔。口啡啡不能開。舌蠢蠢不能動。遂不覺手舞足踏五旬餘。一夕在寮房面壁而坐。坐香一次間許。直到曉明。忽聞鐘聲脫然省發。無嘗有悟。無嘗有不悟。只不覺走出寮房。時者披衣進殿。山僧追後便就背上。痛一摑云。個野狐精。使人大疑惑。者顧微笑去。山僧便有偈云。鐘聲隨杵發。徹曉響如氷。知解爐邊雪。慧光日下燈。不嘗疑北秀。還勘破南能。一句當機處。山冽兮岸崩。山僧粥罷。具威儀拜者於寮房。者語云。雖我參三四員哲匠得此大事。以福薄絕不爲人。汝以後嗣一禪師。以須振洞上化風。山僧聞甘心拜受而出。自後不疑生。不疑死。古今因緣差別都不疑。始得見天下老和尚立地處。山僧又念。古人得意之後。南去北來。朝磨夕碎。未嘗自慢。我若早休歇。恐益少矣。又出遊方。伶仃三四年後菴比良山。及關山韜藏者六年。又住黃龍隨衆叩開諭者七年。大率統其始末中間三十年。晝參夜參一日未嘗忽。恁麼做將來。橫行天下到處得人憎。而今幸有生命。又與諸人辱個際會。豈可。坐費常住頓忘先聖付囑耶。諸人亦是圓頂方袍。既已入三寶數。是打教徹去。打教明白去之時。又是有希有主人。坐希有道場。輻希有大衆。設希有勝會。一切時中都所不可得者。諸人莫漫成常住看。只須坐在蒲團上提撕個話頭。一切休去一切歇去。一念萬念去古廟香爐去。若錯別求聖解。以七顛八倒。生生終無有出期。大衆久立珍重

茶話

　　歲夜默禪後堂。領合山大衆。特設茶筵伸報恩之儀。就請茶話。師乃云。今夜年窮月窮日窮時窮。豈但年月日時已乎哉。一切事緒悉皆窮盡。試問。諸人辨道窮也否。參禪窮也否。工夫窮也否。疑團窮也否。此四種未窮盡。同山僧無分喫茶。然此茶。山僧昔日向威音那畔摘得。珍藏甚久。今夜始使諸人如法煎出。一盞清味。諸方未嘗有如法喫得。個中有幾人。得冷煖自知。若錯論滋味。敢保濕穿兩片唇。便提起茶盞。啜一啜云。諸人於此領略。個一盞中。許汝喫五分一。其或未然。更擧一則因緣。教諸人知落處。昔鼓山晏國師。點茶次見僧來。且提起盞子云。道得即與汝茶喫。僧無對。此僧孃生口奈何。居常只有分圍爐説食。嘗無分如法喫茶。且道他鼓山盞子重多少。天下衲僧到今提不起。山僧隻手提起將來。令個冷茶再熱。諸人作麼生下觜。咦。共君今夜不須睡。未到曉鐘。猶舊年遂喫茶到更深
　　解制前五日。鐵丸前堂。特設茶筵。伸告暇之儀。就請茶話。師乃云。此茶鐵丸前堂。嚮在故山。向一著未萠前。摘得如法煎煉。尋千煎百煉。終成一個鐵團丸。自西轉東自東轉西。轉去轉來。直於轉不得處。特就山僧。請一回新轉出令諸人下觜。山僧與赴筵。輕輕轉出諸人個一團茶。作麼生啜得。若是浪説滋味。強論冷煖。粘在牙齒。呑又呑不得。吐又吐不得。昔歸宗常禪師。嘗與南泉同行。一日告別煎茶次泉乃云。從前與師兄商量語句。彼此已知。向後忽有人問畢竟事作麼生。常云。這一片田地好卓菴。泉云。卓菴且置。畢竟事作麼生。常乃趯却茶銚便起。泉云。師兄喫茶了。某甲未喫茶。常云。作這個語話滴水也銷不得。泉休去。且道。歸宗趯却茶銚。爲甚麼還得喫茶。南泉未喫茶。爲甚麼還滴水也銷不得。未審是甚麼道理。几畔狗子大喫菓子。又恐山僧無分自喫。叱。話久更深。不似喫茶而起
　　解制前一日。師爲合山大衆。特設茶筵伸送行之儀。衆就請茶話。師乃云。前九十日在山坐臘。蒲團上通霄昏沈。後九十日下山行脚。草鞵底終日散亂。正當今日在其中間。試把昏沈散亂。來與山僧看。既無汝拈出處。則眞如自性。亦無汝拈出處。煩惱妄想亦無汝拈出處。乃至迷悟凡聖生死涅槃。亦無汝拈出處。恁麼總拈不出。未審此一盞茶。從甚處拈出將來。便提起盞子。啜一啜云。看山僧恁麼如法煎出。試爲諸人喫一盞了。汝又作麼生喫得。是須冷煖味空呷噴情盡始得。昔嵇山章禪師。在投子作柴頭。子一日送茶與章乃云。森羅萬象總在裏許。章遂潑却茶云。森羅萬象在甚麼處。子云。可惜一椀茶。好個章柴頭。雖對得奇特。奈何未喫茶。若是山僧。一啜啜了。只向他低頭和南便去。且道如投子。還肯嵇山耶。還不肯嵇山耶。咦。山僧多口。動不覺夜深。久立珍重
　　
機緣

　　醫王鐵丸長老。引徒入會禮拜畢便問。如何是衲僧相見一句。師云。長老先須道。丸云。我早道畢也。師云。山僧亦道畢也。丸云。此賊。師云。賊賊
　　默禪上座。領衆入會。師便問。沙門須如一片雲始得。有甚麼所爲。成群成隊來。禪云。溪澗豈能留可住。終歸大海作波濤。師云。畢竟向甚處過。禪云。我亦不知。師云。不知最親切。禪禮拜
　　典座海文。入室禮拜。師便問。百丈禪師。接野狐因緣作麼生會。文云。大似棚頭弄傀儡。師云。畢竟明甚麼邊事。文云。石頭大底大。小底小。師云。狐涎不少。文便喝。師云。果然果然
　　一僧病起禮拜。師便問。病向甚處起滅。僧云。覓個起滅終不可得。師云。未審甚麼人病。僧云。盡大地是病。莫錯下針錐。師云。忌口更須三十年。僧又禮拜
　　一僧自京師歸參。師便問。平安城裏平安也否。僧云。依舊平安。師云。今上皇帝壽年多少。僧禮拜云。文武百僚俱不識。師有偈示。平安城裏本平安。路不參糧戶不關。誰識聖年多少壽。伏傳門外御街閑
　　
拈古

　　擧。曹溪能大師。辭五祖屆南海。遇印宗法師於法性寺暮夜風颺刹幡。聞二僧對論。一云幡動。一云風動。往復酬答。曾未契理。能云。可容俗流輒預高論不。乃云。不是風動。不是幡動。仁者心動耳。印宗聞語竦然異之
　　師拈云。咄個負春居士。借他口言。大似水母憑海蝦爲目。若有人道不是心動。又作麼生。可惜許第六代祖師。被山僧一狀領過擧。潙山祐禪師示衆云。老僧百年後。向山下檀越家。作一頭水牯牛。於左脇書五字云。潙山僧某甲。此時若喚作潙山僧。又是水牯牛。喚作水牯牛。又云潙山僧某甲。且道喚作甚麼即得
　　師拈云。潙山老漢。宛似酒顛人向春風惱亂。大令人疑惑。山僧當時若在。説甚麼百年後。直拈起個索頭子。一縛縛著倒向他問。非是潙山僧。非是水牯牛。未審是甚麼去就。若看他擬議。痛與一鞭追上曲彔木上。當與麼時。不可爲索頭子下水牯牛。不可爲曲彔木上潙山僧。諸人且道作麼生
　　擧。魏府大覺禪師問興化。我常聞。汝道。向南方行一回。拄杖頭未曾撥著個會佛法底人。汝憑甚麼道理有此語。化便喝。覺便打。化又喝。覺又打。來日化從法堂上過。覺召云。院主。我直下疑汝昨日行底喝。與我説來。化云。存奬平生於三聖處。學得個賓主句。盡被和尚折倒了也。願與安樂法門。覺云。這瞎驢。來這裏納敗闕。卸却衲帔待。痛與一頓。化於言下領旨
　　師拈云。興化二喝。響破虛空。未免熱椀鳴聲。大覺二打。勢翻天地。奈何瞎棒漫下。若是有人。至云卸却衲帔痛與一頓。爲説大義。大覺無處拭汗顏。可惜末後著得個麼事。使人顛狂擔板。且道興化於言下領旨。未審領個甚麼道理
　　
頌古

　　世尊與衆行次以手指地云。此處宜建梵刹。時帝釋將一莖草。挿於地上云。建梵刹已竟。世尊微笑。
　　等閑指出一方地。莖草拈來建刹親。無限春風吹不盡。煖霞影裏百華新
　　地藏琛禪師問法眼。上座何往。眼云。迤邐行脚。琛云。行脚事作麼生。眼云。不知。琛云。不知最親切。眼豁然大悟
　　行脚十年何所求。草鞵跟斷自然休。種田博飯傳家客。永伴牧童鞭牯牛
　　黃山輪禪師。來參夾山。山問云。甚麼處來。輪云。閩中來。山云。還識老僧麼。輪云。和尚還識學人麼。山云。不然。子且還老僧草鞵錢。然後老僧還汝廬陵米價。輪云。恁麼則不識和尚。未審廬陵米作麼生價。山云。眞師子兒。善能哮吼
　　隨緣行脚鞵錢少。孰酭廬陵米價高。放去收來都在手。臨機一句走金毛
　　洞山价禪師問僧。世間何物最苦。僧云。地獄最苦。价云。不然。僧云。師意如何。价云。在此衣線下不明大事。是名最苦
　　未明大事最辛苦。漫著方袍預聖倫。謹報三條椽下客。鑊湯莫恐爛全身
　　青峯楚禪師僧問。大事已明。爲甚麼亦如喪考妣。峯云。不得春風華不開。及至華開又吹落
　　歸來穩坐故鄉家。依舊春風開落華。既有爺孃居正寢。是須奉重盡生涯
　　藥山儼禪師久不陞座。院主白云。大衆久思示誨。請和尚爲衆説法。山令打鐘。衆方集。山陞座。良久便下座。歸方丈。主隨後問。和尚適來許爲衆説法。云何不垂一言。山云。經有經師。論有論師。爭怪得老僧
　　網裏無魚無酒錢。酒家門外口流涎。幾回欲解蓑衣當。又恐明朝是雨天
　　天皇悟禪師。因龍潭在家時。以賣餅爲業。日以十餅饋皇。皇毎食畢。嘗留一餅云。吾惠汝以蔭子孫。潭一日自念云。餅是我持去。何以返遺我。其別有旨耶。遂造而問焉。皇云。是汝持來。復汝何咎。潭聞之頗曉玄旨。因投出家
　　饋餅與人還得餅。自家日用自家珍。縱然有客商量盡。爭似醍醐成毒新
　　龍潭信禪師。在天皇三年。忽一日問云。某自到來。不蒙和尚指示心要。皇云。自汝到來。吾未嘗不指示汝心要。信云。何處是指示某心要處。皇云。汝擎茶來吾爲汝接。汝行食來吾爲汝受。汝和南時。吾爲汝低首。何處不指示汝心要。信竚思。皇云。見則直下便見。擬思卽差。信當下開悟。復問。如何保任。皇云。任性逍遙。隨緣放曠。但盡凡心。別無聖解
　　茶飯擎時便爲接。和南低首互慇懃。師資竭力三年事。八兩元來是半斤
　　百丈海禪師。因侍馬祖行次。忽見一群野鴨飛過。祖云。是甚麼。海云。野鴨子。祖云。甚處去也。海云。飛過去。祖遂把海鼻捏。海負痛失聲。叫阿㖿啊㖿。祖云。又道飛過去。元來只在這裏。海直得浹背汗流。因茲有省
　　野草華芬鴨亂飛。春遊不覺日西遲。家山無客指途路。漠漠煙雲爭得歸
　　石鞏藏禪師。凡見僧來。以弓架箭示之。一日三平至。藏云。看箭。平乃撥開胸云。此是殺人箭。那個是活人箭。藏乃扣弓絃三下。平便作禮。藏云。三十年架一張弓兩隻箭。只射得半個聖人。遂拗折弓箭
　　三十年來的未全。張弓架箭懶彈絃。諸方爭競雖成垜。千个奚如半个賢。永平元禪師。嘗在天童參淨禪師。淨一夕過堂。責衲子坐睡云。此事須脫落身心始得。汝等與麼甘著睡味。何年有今日。元聞了豁然大悟。翌晨上方丈。淨云。脫落脫落。時福州廣平侍傍云。非細也。外國人得恁麼大事。師便禮拜。遂得洞上密旨曁芙蓉衲衣而歸
　　脫落身心力始完。荷宗洞上古今冠。鐵船倒架蒼溟裏。萬里鯨波遮莫寬
　　
法語

法堂上梁法語

　　師拈拄杖擎梁云。住山瑞木任情庸。本色何論刀斧蹤。天柱穿雲通鳥道。棟梁遮日聳孤峯。播工尋尺奇財輯。得便縱橫寶閣重。覆蔭後昆眞正主。禪林復古永傳宗。未審如何説覆蔭後昆永傳宗底句。甘淡人天都飽滿。曹溪一派水溶溶。便上梁

新挂鐘版法語
　　
師拈搥云。金口圓兮木舌方。禪林規矩正相當。喚醒昏散空心鏡。吼破悟迷翻革囊。乍湧幻成新佛殿。再興閑却古僧堂。斷絃調續一聲杵。敲出千年玉鳳凰。遂各敲一下
　　
開光

大權菩薩開光安座

　　師擧筆云。好個護伽藍神。爲甚麼自眼未全。將來莫違本願。山僧爲與一點點眼藥併一分座。永爲末法使汝護持伽藍。若漫瞎睡去。更不惜一頓拄杖子。遂點眼安座
　　
達磨大師開光安座
　　
    師擧筆點眼云。面壁摸象得皮得骨。對人漫説異端。未審此老孃生眼向甚麼處失却來。山僧爲與一點。忽截膜去。若能轉眸重發光明。雖然與麼。且如安座底一句。作麼生説。華開五葉祖園馥。結果長成億萬年。便安座
　　
拈香
佛涅槃日拈香

　　師拈香云。苑發清香鼻觀新。閑遊須是破顏人。老梅骨瘦轉堪愛。一朶拈華二月春。當與麼時。山僧一辨香。却向佛爐著得。未免畫蛇添足。諸人作麼生得鼻觀新。凍解雪消山水好。暖霞影裏碧天旻。便爇
　　
佛誕生日拈香
　　
    師拈香云。四月正當八。望中物自新。雲開山嶽遠。日永海天旻。綠樹枝垂夏。青林華剩春。本來清淨佛。何處惹埃塵。諸人如個清淨佛。一瓣栴檀。還受供養也否。千古紫摩相。象中獨露身便爇
　　
釋迦文佛安座拈香 

　　師拈香云。三十年前爛古佛。三十年後入新殿。是謂古佛令新殿成。何得新殿遲三十年。是謂新殿令古佛來。何得古佛速三十年。畢竟如何。嚴然未散靈山會。一朶拈華殘菊香。遂爇爐中
　　丁巳歲中冬十三日。水戶侯參議源君。薦先妣久昌院心周大姊。使諸山高僧。就於新經王殿諷經之序。延師設禮請拈香」
　　師拈香爇向爐中云。入海算沙徒勞生。舌頭錯動説何清。經王殿上有堪聽。風扣寒巖讀誦聲。山僧恁麼差排。是爲諷經已了耶。是爲諷經未了耶。畢竟如何。一瓣香風何處過。爐橫篆縷淡煙輕。又爇香
　　
薦須中庸侍者拈香
　　
    師拈香云。七年前吾辜負汝。汝不辜負吾。七年後汝辜負吾。吾不辜負汝。中間五歲吾與汝同時辜負。正當今日汝與吾永不辜負。未審那時邊是最親切。侍者侍者還會麼。喚聲未斷應聲斷。何勞三回寫此心。雨霽黃梅天似洗。煙籠杉樹碧千林。便爇
　　
薦性善院妙修大姊拈香
　　
    師拈香云。瞬目揚眉轉法華。不須入海算塵沙。人人即是獨尊佛。個個無非新釋迦。大姊會得。許汝解聽法。若復會不得。山僧爲添一瓣香。令天眞佛現説法。擔間巖扣秋聲動。風湧枯松千樹波。便爇
　　
佛事
爲夢覺遊信士起龕
　　
    師拈拄杖扣槨一下云。人間六十算春秋。月下華前一夢遊。昨夜西風吹𣏞過。窓櫺依舊覺猶幽。咦。覺猶幽。臨行底事道情切。自笑山僧寐語脩。遂引出
　　
爲楓林紅信土起龕

　　師拈拄杖敲龕一下云。我道嘗無言可演。臨行更莫用如何。爲通一線令君去。處處霜楓紅似華。畢竟作麼生是行脚一句。茅鞵竹杖都閑事。未擧脚時方到家。便引之而出
　　
爲霜白曉信女起龕

　　師擧杖擊槨一下云。信女信女。火風須返他火風。地水須返他地水。更有一物。昔不嘗借今不返。未審放下去是。擔取去是。若道放下去是。個甚麼放下。若道擔取去是。個甚麼擔取。山僧有一偈。更與汝説。放下去兮擔取去。兩頭共通長安路。説個無物還是塵。笑倒黃梅負舂祖。遂引出
　　
爲枯林樹信士起龕

　　師拈拄杖擊槨一下云。縱雖永劫住人間。一物何嘗與世關。莫道出門便是草。脚頭未擧路頭閑。咦。路頭閑。滿林須見風霜重。枯盡常陽千萬山。遂引出
　　
爲雪溪春信女擧钁

　　師擧钁云。南北鳥行絕。東西人跡滅。千村枯木華。一夜滿林雪。摩詰從來不用談。文殊豈克堪爲説。畢竟明甚麼邊事去也。大地平沈凝沒聲。正好令汝永寒殺。便埋
　　
爲梅窓馨信女起龕

　　師擧杖敲龕一下云。大道如絃驀直開。從他東去又西來。個中更要送行句。華落窓前一樹梅。畢竟如何會去。長安城裏春方好。月夜香風滿九垓。引出
　　
爲以德潤信士起龕

　　師拈拄杖扣槨一下云。六十年前。木人舞石女歌。六十年後。泥牛吠鐵馬嘶。如中間六十年。又作麼生。個幻住皮袋子。依前東西打翻。或又南北打翻。正當今夜畢竟。要向甚處打翻去。竹密不妨流水過。山高豈礙白雲飛。便引出
　　
爲梅菴香信士起龕

　　師拈拄杖敲槨一下云。即心佛與非心佛。千古大梅梅橤香。鼻觀通時須擧步。脚跟轉處是家鄉。且道鼻觀通時作麼生得擧步。千金有價杉林外。月上春霄一刻霜。遂引之而出
　　
爲芳林桃信女擧火

　　師擧火云。漚生漚滅。海水本無增減。雲來雲去。虛空豈有動靜。夜裏崑崙橫騎鐵牛。趙州葫蘆倒跨木馬。當與麼時末後一句作麼生。二月春林華半笑。微風吹斷滿園芳。便下火
　　
爲霖溪濡信士起龕

　　師拈拄杖敲龕一下云。從來無路路何差。未擧步時方到家。昔不曾迎今不送。肅然只薦一盃茶。畢竟如何甘得禪味。春雨爲霖三月裏。桃紅李白露濡華。便引之而出
　　
爲妙實如信女擧火

　　師擧火云。來時如是。冬天寒春天暖。去時如是夏日長秋日短。恁麼來去一如時。未審一具臭骨頭。作麼生抛散去也。雨空遍界黃梅夜。誰識金鷄生鐵卯。喝一喝下火
　　
爲絕心無居士擧钁

　　師擧钁云。心路要通心路差。脚痕絕處即歸家。山僧不用送行句。一瓣爐香依舊加。未審脚痕絕處如何歸家。風催梅雨吹春過。千里空芳滿地華。便埋
　　
爲秀山嶮信士入牌

　　師擧牌云。潭北湘南無住處個無住處即家鄉。豈吾令汝促歸去。幸有杜鵑聲轉長。畢竟歸家穩坐底一句。作麼生説得親也。疎簾涼泛薔薇雨。滿架風搖一院香。便入牌
　　
爲梅雲郁信士擧钁

　　師擧钁云。五十年前是謂最初。五十年後是謂末後。如中間五十年。未審喚爲甚麼。好個夢幻幡子隨風或東或西。即今向山僧钁頭上。忽打筋斗底一句。作麼生道著。三更月落空山靜。方見髑髏笑轉新。便埋
　　
爲寶勝院玉田禪尼起龕

　　師拈杖敲槨一下云。春夏天交華半飛。家山萬里路猶菲。老僧懶説送行句。傭使杜鵑催汝歸。畢竟向甚處進步。東西南北黃金地。妄莫就人求指揮。遂引出
　　
擧钁
　　
師擧钁云。死生時也更何論。看看千林夏奪春。苔鎖青山三尺地。全身埋沒點無塵。咦。點無塵。使得縱橫方快活。依前一柄钁頭新。遂埋
　　
爲高山虎居士起龕

　　師拈拄杖打一圓相云。一百年前。許汝過這個來。一百年後。計汝過這個去。且道中間一百年。這個作麼生過得去來。咄。一二三兮三二一。三九元來二十七。這個一粒九轉丸。何論附子與白木。便引出
　　
爲德雲潤信士起龕

　　師拈拄杖敲槨一下云。涅槃有路任君行。這裏須知脚下平。一步未揚超法界。何庸七尺杖頭輕。未審涅槃一路作麼生踏著。蕭索西風何處起。老杉敲朶動秋聲。便引出
　　
爲虛室無信女起龕

　　師拈拄杖。扣龕一下云。元無南北與西東。只有太空合太空。須向個中通線路。漫將脚底莫論功。畢竟明甚麼邊事去也雨洗紅楓秋轉淨。千林吹錦一般風。便引之而出
　　
爲覺了菴夢休居士起龕

　　師擧杖擊槨一下云。七十餘年如昨日。夢中説夢住人間。法身覺了寂無物。一道寒光亙萬山。夢休居士。須知昔年不嘗踏著活路頭。今日又未踏著死路頭。恁麼透得兩重關時。未審向甚麼處留脚。驀踏地一下云。過也過也。便引出
　　
爲古鑒照信女擧钁

　　師擧钁扣龕一下云。末後一句子。向汝未生以前。山僧已説了也。記得也否。記得也否。恁麼記不得時。在無生國裏正好作主人。便埋
　　
爲妙眞淨信女起龕

　　師拈拄杖扣槨一下云。何向他方求樂界。山河大地一蓮臺。人人盡是彌陀佛。南北東西歸去來。咦。歸去來。拄杖頭邊眞淨土。元來此處絕塵埃。便引出
　　
爲禪巖喜菴主擧火

　　師擧火云。借徑人間六十年。半遊秋月半春煙。踏翻個兩重關去。獄火從他逆脚邊。畢竟如何踏翻兩重關。雨晴雲靜天方淨。依舊斗光落檻前。便下火
　　
爲南窓涼信士擧火

　　師擧火云。未生以前天高東南。已生以後地低西北。正當今日又作麼生。兩兩不爲雙。三三不成九。雖然與麼。爭奈一件大事。猶在山僧手裏。且道放行是。把住是。咄。秦時𨍏轢鑚。堪作甚麼用。便下火
　　
爲法雲濡信女擧钁

　　師擧钁云。踏破太空遊太空。無邊法界盡圓通。一條開豁涅槃路。萬木敲寒霜雪風。未審明甚麼邊事去也。非是活埋非火葬。青山依舊白雲中。便埋
　　
爲雪照寂信女起龕

　　師拈拄杖敲槨一下云。昔不嘗生今不滅。等閑透得兩重關。涅槃有路汝須去。水自水兮山自山。還會麼。臨行苦説個中意。風扣杉林夜轉寒。便引出
　　
題讃

維摩居士讃

　　詐疾元來不可醫。文殊錯爲下針錐。而今試向畫圖問。依舊默然口若槌
　　
達磨大師讃

　　滿面胡鬚赤。半身赤鬚胡。九年面壁哭。五度中毒癯。堪笑西天及東地。錯作祖師入畫圖
　　
題六祖大師舟渡九江圖

　　彼此九江岸。悟迷一櫓過。嘗忘山驛路。自度世途波。回首舟中何所見。唯惶人奪破袈裟
　　
題寒山拾得相戲圖

　　有二童子相笑相眄。携箒一背持經一面。可惜生前總無蹤。却爲畫師落筆硯
　　
題一僧看經圖

　　底事鯤魚不化鵬。算沙入海眼彌瞢。醒來自笑百年夢。只被人呼禿髮僧
　　
題白鷺硯蓋

　　遍地綠雲機不盡。衝天白鷺志無窮。昔時誰愛永年壽。又使吾思上世風
　　
題山水圖

　　不知何處秋。山水兩優優。雲挂月輪虧。寺荒曉漏幽。成群鴻點字。浮夢客眠舟。閑越雖尤好。無人樂夜遊
　　
題竹雀圖

　　一雀睡一雀覺。外道掌中豈定死生。一竹斜一竹曲。多福門前誰論枯榮。個中遮莫畫圖淡。一點方知水墨清
　　
詩偈五言律
　　
遊武陵再訪墀禪師

　　武陵城北地。兩度扣禪菴。隣市市聲遠。超宗宗味甘。天低雲入定。風止雨催參。請話道情一。言何落二三
　　應請於香林寺。兼簡丹崖禪德
　　一院隣吾院。常來好結朋。唯非林致隱。更有室堪登。煙遠絕塵俗。茶空樂衲僧。禪談誰識趣。獨許嶺南能

　　和山縣源七郎信士訪道之韻兼送歸家
　　雨晴秋轉淨。談盡一蒼穹。僧送杉林外。客歸茅屋中。臨門雲北白。出寺日西紅。須使再參急。嗟君欠耳聾
　　
薦覺樹院玄秀茂士

　　秋立菩提樹。未長般若枝。覺華成蕾盡。命葉落根歸。雲散太空遠。風吹遍界熈。奈何今日去。無口話來時
　　
遊龍谷院兼簡雪嶺禪德

　　永斷人間路。塵聲迥沒聞。巖高風奏曲。溪廣水成文。訪道龍蚆混。扣禪賓主分。竹爐閑半日。清話與茶芬
　　野野山夢休菴主。重修釋迦文佛木像。恭安大殿。因賦偈志喜
　　木成金古佛。百億一分身。仁澤溢沙界。瑞光周刹塵。雨華天際淨。挿草梵宮新。未散靈山會。至今處處眞
　　
途中逢故舊

　　途中逢著話。一別兩年華。日暖德風厚。氣香禪味佳。僧奴僧後伴。馬僕馬前歌。自覺斯行好。出家更出家
　　
春日同諸徒野遊入香積寺

　　春遊兼日永。野興僉清閑。犬躍縱橫走。僧隨左右班。力窮藜杖重。足倦草鞵寬。古寺雖無主。瘦梅華破顏
　　
宿退耕菴隔雨

　　一夜青燈雨。千莖白髮愁。漉風茅屋漏。埋月竹窓幽。孤枕夢難結。客衣淚易浮。不知方寸裏。收在若干秋
　　
示駒井三右衞門信士

　　訪道來機固。踏霜不記寒。敬依新到禮。親破古稀顏。探理悟無路。叩禪知有關。天然丈夫質。生鐵鑄心肝
　　
送冽律二禪人歸那須

　　行脚一雙眼。生成任汝開。只須跆地去。誰不戴天來。雲爛過頭錫。水穿無耳鞵。歸程千里外。風雨幾崔嵬
　　
思母
　　吾母歲方老。古稀加五春。西斜千里月。東望十年塵。孝致他鄉夢。思酬祖道貧。蒲鞵今孰織。自愧更無人


月坡禪師住常陸州岱宗山天德禪寺語錄卷之三
　　
　　    侍者元湛元曠元遼等編錄





詩偈七言律

　　延寶四年歲次丙辰九月初十日大檀越水戶侯參議源君。曁護法諸宰官。合寺耆德聖衆等。請師住岱宗山天德禪寺。乃主山門。以本月十五日進院。因賦五偈志喜
　　吾是江南老比丘。隨緣千里到東州。七旬咍落武陵月。一夜眠空常陸秋。貌瘦林間慚竹過。心孤門外伴杉悠。道人日用都無趣。竿木逢場作戲遊
　　
其二

　　妙應無方道獨參。何論西北與東南。縱雖他事及千萬。豈是吾禪落二三。黃葉止啼隨處用。烏藤暢快戲場擔。個中嘗有知音在。風入杉林終夜談
　　
其三

　　境隔人煙半里程。入門方悟道貧清。古鐘杵腐難回夢。新钁鐵頑慵作耕。客殿客無床漫折。僧堂僧少座空橫。屋廬十數多閑却。自覺愁腸時轉傾
　　
其四

　　門庭平穩道尤高。欝密老杉天起濤。荒苑鋤雲餐計剩。長廊步月務忘勞。客來不管炊香飯。僧到大呵噇酒糟。幻住家風連世別。對人奚用口叨叨
　　
其五

　　雲鎖杉林古殿連。黃茅檐腐雨湔椽。山中誰謾道場道。門外直通玄路玄。照用同時僧設禮。正偏分位客談禪。斷絃莫謂無人續。一曲新豐奏得全
　　餘嚮東來之日。湛曠遼等一十餘輩。堅志隨奉。路役杖笠。左右如影響。偶及到武陵。寓止旅舍七旬有餘。路費已盡。諸徒各自頭陀行化。以乞自活。其風高逸。非是所以庸人得而形容。只有迦葉波事佛。聊併跡於擬似之間耳。夜來又被業風吹。移蒲團於本院。山間好月紹光難期。豈以勞生擾擾。堪爲衲僧家常分哉。於是同諸徒。開筵中庭半瓶清味。用充橘湯一盞之設。因賦山偈。兼謝途中受用底徹困
　　賓主同途穿水雲。隨吾導汝互誠勤。空心鞵底千餘里。竭力擔頭百二十斤。行脚風高禪越格。破顏機合道驚群。偶登共對岱山月。一夜清光分分分
　　
偶成

　　見脫三生我悟塵。功名奚類世間人。山中自樂埋身廣。方外誰思追氣臻。喜怒從情言僉實。起居隨意行都眞。如然自得孤驕僻。風月滿懷心未貧

　　奉詣水戶府君源威公神主之廟賦此隨喜
　　神明如鏡點無塵。示現去來都是仁。風削玉階靈廟淨。煙磨石字古碑新。瑞松積翠峯長世。芳草重榮山永春。孝子興家方有道。爇香隨喜益祈鎭
　　
遊大雄院訪易和尚

　　遠扣禪關直入親。過量初見過量人。膠盆互擲振宗妙。漆桶齊呈誇道貧。窓下幸甘茶禮淡。堂中安憶菜儀珍。都將祖上高風骨。一席玄談不著塵
　　
題大雄院兼示清衆

　　大雄峯頂不人間。谷口雲橫片片閑。鶴唳古巖聲轉瘦。猿眠新月影斜班。門埋杉木千林老。殿鎖莓苔一境寬。飽慣參禪僧志切。夜深嚼雪齒根寒
　　
答易和尚呈偈之韻

　　嘗不宗風落二邊。閦電影裏展機緣。參禪文字禪年廣。辨道經論道日堅。縱汲洞源尤盡底。未登太白惡窮巔。沒絃今有知音在。一夜松風明月前
　　
遊白馬寺示龍蟠長老

　　白馬寺荒人不荒。玄關深鎖氣如王。林成飽茂多般樹。茅腐增高數個堂。鳴磬禮參依法正開爐禪味與談長。綿綿密密能相續。洞上眞風再擧揚
　　
過鳳臺院訪圓芝長老

　　遠思舊識著茅鞵。莫道鳳臺無鳳來。爐燒濕薪身等泥。鼎【奭*斗】濃茗念如灰。嘗回十幾江湖夢。話作一霄山寺咍。相遇互堪甘素實。我禪何敢樂浮木
　　丁巳之春。一日禪餘。偶爾率徒。携杖于林間。聊以其境適情。乃名焉卒賦六偈。大率一境一律。預述其趣。是謂偏樂翫覽。豈敢當衲僧分上事耶。伏告後人。莫錯作境會
　　
老杉關

　　岱宗山穩境隣【廛*阝】。坐見前村茅屋煙。遮日老杉陰似晩。印泥班蘚徑如弦。階平好戲馴人狗。雨靜懶聞干客鵑。欝密禪林風轉古。孰衝關捩直通玄
　　
望州巖

　　一望飛眸窮半州。常陽風色入心幽。古帆帶雨東南海。村舍橫煙西北丘。朝愛斤雲和浪洑。暮觀斜日逆川流。衲僧何願林間廣。三尺巖居足我遊
　　
卓錫泉

　　卓錫巖根補古泉。不知此水甚年傳。青苔滑處雲藏石。綠竹疎邊風貯漣。格外清涼和月得。世間塵垢等心湔。只須一滴甘深味。莫道源頭徹底淺
　　
縱眸園

　　天接園兮園接天。縱眸四境與雲連。栽麻歲歲衣量剩。種麥年年飯分全。幾戶農夫收菜去。數村牛馬飽芻眠。嘗思割地檀心廣。望斷西畛那半邊
　　
聽雨林

　　夜睡林間聽雨奇。半如琴瑟半如篪。枕寒不結思鄉夢。窓靜速成離世詩。境盡燈前禪益進。心空榻上道尤丕。山翁太愛四隣淨。除此蒲團何處移
　　
翫月溪

　　溪頭翫月歷千岡。携杖跆穿滿地霜。東海流金天若晝。西郊鋪玉露生涼。松高南岸影斜遠杉密北山陰倒長。一陳秋風吹袖過。閑遊物外孰相當

松平刑部太輔居士。入山訪道賦簡

　　久憶哲人顏哲人。互振談栖拂禪塵。親疎無意言言節。驗辨臨機事事新。荷法風顛瞞祖佛。探宗兼帶識君臣。此非恁麼踏玄路。駐馬胡夫叩道貧
　　
偶成

　　夏日香長倦坐禪。爛衫不覺引餘涎。雨敲窓紙夢漸破。風落架巾心始圓。滿面塵埃都不拂。遍身垢膩故何湔。客來毋苦問宗旨。我沒祖師燈可傳
　　
水戶侯參議大檀君入山訪道賦獻

　　未種梧桐感鳳來。手拈禿箒掃青苔。道貧窮處風情少。禪話活邊親旨恢。石女揚歌供菓卓。木人作舞獻茶盃。方方一丈室雖窄不二玄門新與開
　　
又

　　受印冬瓜今八年。常愁祖席教網纒。見修論道此非道。迷悟談禪豈謂禪。五位傳隆還失位。三玄宗古又喪玄。終身濟世死何悔。只願檀君護念堅
　　
法堂落成志喜

　　未住斯山滿一年。人天甚幸伏吾禪。檀金布地多如石。佳木長林直似弦。梵刹便成堂宇正。道場永定法範全。纔標莖草事雖好。功業爭當老衲圓
　　
過武陵訪奧村壹岐居士。賦此而別

　　水雲客路易東西。長寄生涯一杖蔾。話月暫休金澤寺。尋華時過武陵溪。對君不憶如新識。化鶴只疑歸舊棲。身世百年炊粟夢。致眠官舍懶聞鷄
　　
應參議源君之請遊水戶城次日上

　　受囑靈山約未差。迎吾兩處上高家。去年談落武江月。今歲參遊常陸華。貫道仁風恩屢厚。提宗志氣勢彌加。個中莫謂無禪味。傾盡心腸幾盞茶
　　
寄奧村壹岐居士。兼願金龍正宗永無混亂

　　人間一趣尚難求。況又爲僧方外游。麟走鳳飛眞有故。蝸爭蟻鬪更無由。厭塵不踏今時路。對月常思古世秋。林下向誰談此意。携君洞水欲長流
　　
奉送大檀越參議源君發駕武陵。賦此而簡

　　於我參玄君獨眞。讓尊訪道更無倫。禪關三扣單刀入。香飯四炊分座親挿草密圖營梵宇。布金永捨費家珍。檀心傾盡官行急。暫寫離情亦一新
　　
又

　　證道易兮行道難。葛藤何用引枝蔓。書中不勸多文學。塵外爲開無字關。老去同參唯竹彔。休來交友是蒲團。送鞍淚説一般趣。獨願長年君自安
　　
題東光寺。兼簡鐵丸禪德

　　卜地孤峯道不群。草菴何敢惹塵氛。靈蹤遠沒築波雨。聲價遙埋土嶺雲。武茂鄉荒煙轉薄。那須野綠氣常芬。閑遊始識興尤好。一日山行一日曛
　　題
雲巖寺兼簡鐵獅禪德

　　杖探溪水直窮源。獨木成橋古寺門。沒履莓苔隨意厚。埋樓松竹任情昏。山肩負日鶴斜舞。巖影沈潭猿倒奔。興發半瓶清味熟。禪談奚用世間誼
　　
過武陵奉訪參議大檀君。賦此而別

    久對青雲彈古琴。會怡方外有知音。算沙經海愁涯遠。探水禪源徹底深。相遇甚須疑影盞。共談空刻止啼金。別筵不覺分裾晩。斜印西山日一林

　　應中山備前守居士之請。賦此而示

    三過武陵俱賀春。相逢底事不相親。一炊黃粟夢空盡。百沸清茶談甚新。念了甘禪禪即熟。情生訪道道還塵。淵明若入東林社。豈爲遠公堪作賓
　　
禪起

　　自覺好禪禪務安。嘗無不日樂斯閑。檐間蕉葉雨呼夢。瓶裏蓮莖華破顏。煙盡爐香周法界。光寒燈影遠塵寰。履穿七尺單前地。賓主經行幾轉環
　　
雪後偶成

　　古寺雪埋廊轉長。東樓西閣峭稜行。月殘後嶺光都白。屋沒前村煙薄黃。梅苑除梅華點點。麥田無麥玉茫茫。門庭幾個安心客。禪味入茶乾半鐺
　　
臘月晦前日。應請遊中山備前守居士之家

　　今年歲月一朝殘。莫怪清談尚未殫。結網虛空塵劫遠。納爐遍界草廬寬。論玄徹底半鐺茗。進步窮頭百尺竿。偶起西觀斜日沒。自咍滿鬢雪添寒
　　
又

　　爐惜淡煙烘石薪。午茶香熟室方春。和情消盡殘年雪。共妄遠離浮世塵。何羨亡弓爲主楚。任從獻鹿不臣秦。清談齊到是非極。笑落西岑日半輪
　　
    己未元旦

　　住山三度見青黃。添得數莖斑鬢霜。刻葉作金功漫費。磨甎成鏡用何當。偶扶相笑過頭杖。坐久俱勞折脚床。歸思未休春又到。依前獨嗅野梅香
　　
過大雄寺訪幽和尚

　　彼此丈夫心甚慚。相逢一夜好清談。鋪華錦上禪風尚。削鐵針頭道味甘。隨分東西容些些。匡徒前後領三三。老來休去偸閑日。不識何山併草菴
　　應市川三左衞門信士之請。舟遊常陸海幻泡悟了出家遊。戲水狂雲歷幾州。笻躍北溟波萬里。筏浮東海月三秋。截流順逆平天下。沒跡縱橫活路頭。今日自知吾道合。一般清味滿輕舟
　　奉應水戶君羽林大茂士之請。賦此而簡
　　因緣夙昔計無涯。還恐年年顧老痾。談笑一番常陸月。破顏三度武陵華。懷仁萬國人門競。仰德千村民野歌。有力須思靈鷲囑。願君繼業作檀那
　　
大雄幽和尚。入山訪道賦簡

　　携蔾老大扣柴扉。青眼初看道骨肥。夜話長聞芻狗吠。朝參互逞鐵牛機。洞源須起禪瀾倒。塵世誰增佛日輝。除子振宗今幾寺。五山選出四山非
　　
題久昌教寺。兼示慈性菴主

　　山已靈兮地亦靈。久昌寺淨玉成庭。斷巖松扣風宣偈。亂嶽日高雲轉經。分界布金檀護廣。梵壇挿草道心寧。尋僧過院塵機盡。談馥建溪茶一瓶
　　
庚申元旦

　　黃鳥未鳴梅未開。不知春色甚邊回。銅瓶氷解水猶冷。木履地和霜轉堆。侵曉曨曨看物靜。隔林隱隱聽人咍。白雲紅日雖同昨。賀迎新年茶一盃
　　
詩偈七言絕

示兼東西前堂鐵丸首座

　　一機鑄作鐵團丸。七佛出興都沒關。因憶生公臺畔石。不知渠是甚般頑
　　
示兼東西後堂默禪首座

　　安心熊耳半提器。扗口毘耶二義門。欲語威音那畔事。粘牙黑漆一崑崙
　　
示寥光監寺

　　寺是千年常住物。經營都係一朝僧。不嘗瞞却楊岐老。倒跨驢兒履薄氷
　　
示泉明書記

　　竭力參禪紙墨中。硯乾筆禿始看功。一毫端上別三昧。點出西來教外宗
　　
示寂湛維那

　　機先拈出一槌槌。直下何論七佛師。唯見桃源春色晩。人間恐作等閑枝
　　
示歇參知殿

　　活埋爐底無煙火。吹滅盃中不盡燈。參歇禪休眞拂拭。明明古殿是誰陞
　　
示潜龍知藏

　　不嘗入海算塵沙。經義窮邊禪義多。大藏豈能收得納。看來教外一僧伽
　　
示定水副寺

　　算了風雲算太空。算臻無算見全功。千年常住一朝事。博約雙收掌握中
　　
示祐孫知客

　　一盞分明分主賓。空茶孰敢問疎親。佛魔等接火爐上。永濕穿他兩片唇
　　
示海文典座

　　桐魚聲裏占機先。參徹笊籬木杓禪。莫道潙山僧某甲。觸翻鼻孔等遼天
　　
示白堂直歲

　　除塵搬石總無他。擊鼓普請看若何。不信更須傾耳聽。階邊露柱抱兒歌
　　
示陽賢知浴

　　個清淨處若何湔。放下杓頭初本然。灰死炭枯鍋亦冷。竈中孰識火無煙
　　
示彌天侍者

　　三喚未終三應重。負吾負汝始明宗。密參誰識畫簾室。煙漏爐香片片風
　　
示閑亭悅衆

　　金磐未鳴玄路通。聲前一句契吾宗。不嘗閑却僧堂去。何管家鄉在別峯
　　
示諸禪客

　　棒雨敲頭頭未點。喝雷過耳耳無聾。丈夫自有衝天志。坐久蒲團寒若氷
　　
示諸列職

　　安分守疆禪務全。作臻無作始功圓。煙生足下洞門客。汲水搬柴步步玄
　　
示諸暫到

　　後人進院先人退。打得個中間底歸。此去如無有頭尾。汝聽倒跨鐵牛兒
　　
示諸行者

　　擎飯擎茶吾與接。侍鞵侍杖汝還親。本來無物師資切。甚慕三更入室人
　　
示諸童行

　　脫盡塵機始入禪。心華開發火中蓮。只思結菓自然熟。固蔕更須三十年
　　湛禪客求名字。乃與百明元慧四字賦示千年靈鏡磨甎作。胡漢當臺都不惑。俗是俗兮僧是僧。揚眉瞬目何須力
　　盛禪客求名字。乃與遼空元洞四字賦示天無蓋也地無載。窮竪亙橫常廓然。不知形容何所似。靈光都自一機先
　　純禪客求名字。乃與無雜元純四字賦示寒時寒殺熱時熱。誰識闍梨獨純然。一片打成參學畢。胡夫撥草更求玄
　　圓禪客求名字。乃與覺門元開四字賦示不瞞檗苦及氷寒。扣己忽開無字關。南北東西任君去。元來大道透長安
　　苗巡照求名字。乃與衝天元志四字賦示丈夫自有丈夫志。何向如來行處尋。關鎖萬重留不住。個青霄外孰知音
　　文茶頭求名字。乃與塵海元文四字賦示恒沙算盡即禪源。大藏從初無剩言。五百劫前傳此旨。釋迦元是我兒孫
　　傳看門求名字。乃與即禪元靜四字賦示非心非佛道何論。冷坐蒲團徹本源。參飽大梅梅子熟。夜深呑却漆崑崙
　　貞碗頭求名字。乃與別傳元旨四字賦示一枝拈出破顏華。列聖叢中付作家。海藏五千有餘卷。無邊文字是塵沙
　　玄鋪堂求名字。乃與覺妙元心四字賦示過水逢渠疑影盞。隨流認性止啼金。一漚未起安心了。不可得中毋更尋
　　禪香燈求名字。乃與石門元敲四字賦示莫言佛法點頭遲。衆妙通邊宗説奇。伎盡敲推如倒斷。深山巖澗分相宜
　　的行者求名字。乃與中焉元的四字賦示鑿頭方也鏡頭圓。今古分明的的連。直下是誰瞞石鞏。從來一簇貫三千
　　喬行者求名字。乃與即空元了四字賦示覺了色身元法身。桃紅李白自然新。千差路絕物皆好。常處塵中不惹塵
　　心飯頭求名字。乃與百癡元慧四字賦示從來佛手醫無日。勞得分身幾億尊。還懶令生公判斷。石頭疑是輸頑昏
　　草苔菴主求名字。乃與絕照元鏡四字。賦示磨甎擊碎點無塵。胡漢影空初本眞。誰道未居明白裏。一番轉眼一番新
　　
送龍蟠長老赴白馬之請

　　曲罷新豐調轉寒。沒絃橫荷任君彈。杖頭今有知音在。處處松杉風起瀾
節後觀菊
　　
    莫道秋叢節去遲。帶霜正覺晩香奇。倚欄賞得夜過半。月落東籬華一枝
答示興津勘左衞門信士呈偈訪道

　　嘗不指西還指東。開門線路爲君通。半瓶茶熟草堂裏。一夜禪談月正中
示小田七郎右衞門信士

　　仕官日用事都圓。莫道人間小福田。返照般般非別物。做來做去盡安禪
應請於蒼龍寺兼簡愚門禪德

　　借力杖頭敲道關。竹爐煙斷午茶寒。寺雖左右隣塵舍。嘗沒禪談落世間
遊清音寺
　　
    嘗慣昔年彈古琴。山間松竹剩清音。此非幻住風光好。爭破草鞵勞足心
送山縣源七郎信士之武陵兼寄梅華

　　去年採菊初相見。今歲寄梅暫別離。如向個中知個意。東迎西送兩奇奇
應中山市正風軒居士之請賦示

　　千里尋香過海東。老梅方見笑春風。一枝更得那邊秀。玉骨氷肌敵萬叢
應朝比奈内匠信士之請賦示

　　春梅春苑春香度。春草春庭春綠幽。祖道西來藏不得。一條[木*卽]標傲閑遊
春日遊舟木武兵衞信士之園亭

　　草屋寂寥門少開。只看孤屣印莓苔。杖衝春雨徐徐過。華落半庭千點埃
　　
遊絲

　　見色弄香華亦塵。遊絲無跡翫初新。蒼蒼天外興何處。滿目虛空總是春

雨後偶成。兼示潭照二行者

　　倚榻悠悠明甚宗。默然日對太虛空。個中強問西來意。雨後煙香新綠風
高乾大喜禪德。入山訪道賦簡

　　嘗不禪談落二三。全提東請及南參。新茶盞飽夜過半。月上林間一草菴
送慧忍藏主赴聯芳之請

　　風顛漢子繼風顛。奕葉聯芳幾世禪。莫道嘗無呑海力。一條拄杖荷三玄
　　
示三休菴主

　　過現未來心總休。喜君休得到眞休。更將一句與今説。日用方須休亦體
丹崖禪德寄偈訪道和答

　　始識詩魔還弼禪。一吟令我覺昏眠。爛擔滴瀝黃梅雨。那個心頭清韻傳
　　
納涼

　　夏月炎天任氣蒸。僧堂床靜正堪登。清涼何必自門入。吹滅心燈夜若氷

遊金沙山。兼簡劍山禪德

　　杖穿平野十餘里。鞵渡巉巖一二村。水鎖金沙灘上寺。洞門深處孰窮源
　　鈴木清兵衞信士。曁婦人豐信女。新造伽藍祖師兩木像恭安大殿。因賦志喜
　　分身百億化何窮。刻木塗金氣宇雄。顯煥宗門光轉遠。安基須等太虛空
　　
筧助五郎信士。新作鐘版而挂。賦此志喜

　　金口圓成木舌方。禪林規矩正堂堂。一槌吼破虛空過。萬世傳聲福沒疆

同諸徒中庭掃地

　　禪苑秋荒滿地苔。日昏冒雨掃塵埃。還憂片瓦擊林竹。落葉風前苦幾回

紅楓

　　霜葉笑華春樣秋。紅楓留我立林丘。閑遊不覺歸來晩。月印東溪水一流

題麟祥院

　　林間樹密院方深。風扣禪關空個心。一望悠然雖沒趣。欄邊卓杖久沈吟
　　
詣中山市正風軒居士之廟

　　相遇不逢三四度。共談無語幾千年。行人若問個中意。水在瓶兮雲在天
　　
大雪
　　枯木千林華若春。山堂富興滿庭銀。倚欄欲語安心旨。不識是誰寒殺人
    丁巳雪月。參議大檀君特請飯余於水戶大城。登殿之次贈白梅華一枝。賦偈奉寄相對破顏情轉多。爲君拈出一枝華。本來無法更何付。笑倒靈山老釋迦
　　檀君參議大居士。致使訪道山院。賜以建溪并胡餅。吾徒百許人。飽滿數回。賦此奉謝
　　禪味倒供咬齒牙。雲門餅與趙州茶。靈山親囑誰瞞却。佛法正存檀越家

送默禪後堂歸總寧

　　買鞵費盡自家珍。徹骨春風送轉新。莫患嘗無卓錐地。今年奚似去年貧
　　
早春觀梅

　　寒林影裏春何處。只有梅華少破顏。瘦骨清香沒人識。一枝攀得爲誰頒
　　
題乾德寺

　　杉徑苔深無履痕。雲橫洞口遠人村。偶來探過曹溪水。自覺烏藤窮本源
　　
遊鷲子山
　　數里吟過石徑斜。山行駐馬幾村華。登高忽悟世途盡。雲隔塵寰萬壑阿
　　彌天侍者。四年之間四歸受業。海路千里去來八番。其勞不可記焉。因賦此而送
　　千里往來今八番。兩頭擔荷愛兼寃。山翁老去都無力。放過烏藤痛一痕
　　有一冠君。風韻溫雅。不嘗話來處。時入山訪道。或語或默。無事不契宗。一日求偈賦示
　　雨湔山院沒塵飛。且喜冠君來扣扉。相遇千般皆妙道。任他語默涉離微
　　
夜深翫月

　　物外禪林秋未荒。高風拂袖翫方長。欄干影腐無人倚。月落古橋霜一光
　　
歌
　　
元旦樂新歌

　　萬里沙洲萬里波。時豐共唱太平歌。寰中塵盡慶祥集。塞外煙收佳瑞多。勅降九街清似鏡。令施八表直如絲。官家有道誇文質。民戶無災忘政治。西苑麥眠添翠嫩。南林梅笑吐香奇。暖霞敷地霜彌薄。和氣浮天日益遲。鳥囀欄干爭啄舞。犬啀竈庫奪餐奔。爇檀兩兩僧圍座。致信番番客入門。僕遶茅廊儀禮貴。馬嘶杉蔭喜聲聯。親疎情斷混魔佛。今古談明品聖賢。溢鼎煎茶衆口足。滿鍋熟飯幾腸餘。與人齊富未矜富。連世同途不惑途。四十年來蘭若寓。數千村裏草鞵勤。深探濟水賓瞞主。高汲洞源臣向君。[木*卽]標橫擔巡海島。椶毛倒振起風雲。北遊暫導三玄隊。東赴遠驚五位群。兼帶機全宗顯繼。變通眼正辨尤圓。當嫌名相僞巧學。決愛心空打坐禪。華版傳音俱觀靜。木魚接響各經行。夜寒更極參初放。晝漏閑長詩自成。氷解硯池揮筆快。雪消楮國作書悠。句篇統處重吟味。格律窮邊擊節謳。偶下此州留此寺。又迎今歲遇今春。山翁何憶舊棲好。臨事般般只樂新
　　
書
　　
上水戶侯參議大檀君書

　　余江南老比丘。潜跡越水。摝蜆撈蝦以自成活耳。抑忝殿下傳語以天德而請。乃授佛之職曁責振洞上已墜之風。只愧余才不敏。不耐其任也。憶夫季夏月迎在武陵。季秋月送向水戶。中間七旬餘日。饗應詩書美菓珍菜。各賜數番。余甚人。恁麼寵禮得甚重矣。以是不敢違命。遂移蒲團而居。益願殿下不失靈山付囑。爲余扶起破沙盆。莫惜一隻手。聊使小子定水達書通信。維時霜氣砭骨。爲國保重
　　
復總寧墀禪師書

　　春別之後。遠望勞眸之際。華簡落手。爇香薰誦。直得似聽玄論於席下矣。如諭參議大檀君。以本月十八日入山訪問。乃對執賓主之禮。曁賑以黃金數十片。異朝珍菓若干函之外。又約言。及堂宇營備宗風扶起之事。併禪談詩和。半日而歸。余甚幸得逢恁麼法運。只恐薄德。而浪受厚恩也。遙追憶雪峯輕打我之因緣。擧來點削一字。説爲重打我而已。於是余以冬日結制之計。密聞大檀君。君欣然聽許。既而稍稍計焉。山院素乏於人。就中第二座。現闕其人。希就師之堂中。令高德差補闕位。是宗門盛事。而且余得力之處也。素欲躬自訪道猊下面言縷縷。以未日到自恣而止。故拖返簡預聞
　　
復淨住麟山禪德書

　　去秋遼子。擔得見示華簡。併詩玉香合等歸。余清手燒香讀焉。翫焉數日。圭復不止。宛如昔歲告暇席下之日。嘗在後苑小亭看華談笑。縱雖數十重山水億萬片雲霧。豈塞相識心路乎哉。是眞衲僧之機。只貴同風千里之高蹤。何患無術縮地矣。今遼子有能州之行。聊復短札。兼問動靜安否
　　
復本多安房守居士書

　　蒙見惠珍簡及古硯。清口讀焉。清手撫焉。日日三四回。踰月不止。且喜居士。廣結好方外。篤崇道緇林。非是積善家君子。奚敢有如斯餘慶乎哉。只願壽年以椿曆。永爲佛法作金湯矣。如余自應請於水戶君來。君追日益親。三入山訪道。四登殿叩禪。問致使慰問。以茶菓不下半月。至其挿草布金。宛如帝釋及須達於佛。諸方衲子。驚怪莫不改觀。居士平日憶余切。故告縷縷。聊教賢懷永安而已
　　
答示大内順醫才達書呈所解書

　　承諭。子頃歲愛禪覺入蔗鄉。余讀至此語方知。工夫漸進。雖未達千里遠。非亦無一步功。又諭會則妄却眞。不會眞却妄。此語果是未到家。譬欲還鄉者。猶如在半途而行。若能會者。徹骨不會。無眞無妄。故道到得歸來無別事。廬山煙雨浙江潮。未審廬山煙雨。此爲眞耶。浙江潮此爲妄耶。若實欲明個段大事。向古人一句無義味處。發大疑團疑去疑來。日久月深。一朝豁然打著。宛如善相撲者。隨頭所觸。盡能反之。遍體無所不反之。正當此際。始無餓來種田。渴去鑿井之弊乎。參參
　　
寄素璨靜主書

　　于華于月。于雨于雪。朝憶面晤。夕憶談笑。東西千里。心路遠而遠矣。不知甚年。共啜竹爐一鼎之茶。奈何啻有解空之力。嘗無縮地之術也。非是白紙三葉之信。爭盡紅淚一封之啼哉。於是抛筆默而寄焉耳


月坡禪師住常陸州岱宗山天德禪寺語錄卷之四
　　
　　侍者元湛元曠元遼等編錄





傳
義雲禪師傳

　　禪師名義雲。不知甚許人也。得法寂圓於寶慶。繼蹱當洞上四世也。一日上堂云。衆流投大海。鹹淡味同。四夷歸一朝。君臣道合。所以四種分賓主。五位列偏正。雖然如是。立正則正外無偏。五位俱正中來。立偏則偏外無正。萬物各兼中至。不見道。我逢人則不出。出則便爲人。我逢人則便出。出則不爲人。良久云。偏正不曾離本位。無生那涉語因緣。下座。後曁徹通之更席於大乘。雲往而補永平之室。遂喚爲永平中興。性素樂幽閑。故以吉峯自念終老之地。乃有林下幽閑一世貧。無由向外問疎親。清風白月賓兼主。去就平常不誑人之詩。著語錄一卷。行於世矣
　　
石屋禪師傳

　　禪師諱眞梁。字石屋。薩州人。姓藤原。島津忠久之後裔也。觀應庚寅。梁既六歲。投州之廣濟寺。執役童行。風知越逸。習字不群。一日族長鑑。召把酒盌。梁掉頭辭以金口痛制。鑑喜云。眞出家兒。延文己亥。觀光京國。依蒙山於南禪薙髮進具。偶隨虎森。往訪寂室於永源。便問入道捷徑。不契。次參通幻於永澤。幻門庭嶮絕。而嘗不許入室。梁挿香而上。幻見閉門。梁退。次日又參。幻又閉門。如此者一十二次。梁念。是我輕心也。今夜須捨命。晡時直立達且。幻憫接入。梁便問。生死到來如何行履。幻云。把將生死來。梁無對。幻乃示以韶國師之偈。梁罔措。幻一日問。既是心外無法。爲甚麼却云青山。梁脫然云。滿目聻。幻頷之。乃謂云。汝明日鬻衣盂。設一堂粥供。自後服勤無間。造詣益深。永和丙辰。嘗聞能大拙旺化東野。往依席下。能一見以獨榻待之。時能之席下萬指。梁獨爲高標。常被大衆指目。一日能問。臨濟云。赤肉團上有一無位眞人。汝作麼生會。梁云。不可喚作無位眞人。能云。無位眞人。與非無位眞人。相去多少。梁云。門前金剛擧瞋拳。能便執梁手云。須還我師資禮。梁呵呵大笑而出。能顧左右云。昔在南方。見千巖老漢於徑山。發明此事。巖大喜。載我小轎。巡東西序。令人瞻禮。其時悟處。適來梁禪客撥轉底關捩子耳。逮能住建長。梁放包宇都宮。繙閱大藏五年。偶逢通幻應總持之請。梁直往執役衣盂。參隨日篤。幻遂付信衣。囑以宗抐。梁禮辭歸薩。至明德庚午。開山於妙圓而居。嘗有冐稱幻嗣者來訪。梁刺知其未徹云。獅子窟中無異獸。若眞證實悟底。如兩鏡相照。何互相欺敝耶。速來一一勘過。望崖退者夥矣。應永甲戍。島津元久。新創大伽藍。號王龍山福昌禪寺。乃請梁爲第十祖。海衆雲集。常不下一千五百指。鐘鼓交響。叢規井井。凡梁臨衆三十年。以法道自任。八面受敵。皆用本分鉗鎚。定見如山不可移動。毎自語云。假令不得一個半個。吾宗種草掃地以空。不可以藥永銀當九轉丹砂去也。故參學者。始苦其難湊泊。久則眷戀而不克引去。應永癸卯。梁領諸徒。爲通幻老師。掃塔于永澤。嘗對衆云。我留殘喘得臻茲耳。此歲五月十一日。沐浴更衣。遺囑既了。莞爾坐脫。壽七十九。臘六十二。諸徒擧龕闍維。收舍利葬永澤。塔云智日
　　
不見禪師傳

　　禪師諱明見。字不見。雲州三澤人也。姓源。清和天皇餘裔也。七歲喪母。因隨雲樹三光國師受戒。常語同友云。世俗昇進。非是我所要。一日遇悲母之追忌。父拜請佛心國師。陞座説法。見初聞教外旨。發心直指宗。二十二父又喪。見便知出家時至。乃捨家眷遁出。徑過東關投相之圓覺。師事人拙和尚。遂得薙染。晝夜精進。增加勇勵。次謁大徹于明應。雖參請入室。未嘗有入所。尋謁大源於洞谷。佛心於高石。僉不契。末後參通幻于永澤。便問。末後一句。始到牢關時如何。幻云。我亦不知。云到末後。豈有如此説話耶。幻打云。道什麼。見茫然。一日遊歷門外。看二僧相對。擧則監院在法眼會裏。不嘗參請入室機緣往復問難。未嘗盡其妙。區區涉他岐。見在傍豁然大悟。自後應用無事。而侍幻左右一十八年。親受信衣。應永丙子。開山興禪。功濟大千。道傳無二。凡見應永之間。出世越之龍泉。能之總持。丹之永澤。到處開大爐【虫*差】。縱鉗鎚衲子。偶有微疾。告衆知不久住。三日間起居如常。庚寅歲六月初三日。沐浴更衣。燒香跏趺。端然示寂。壽六十有四。臘五十有七
　　
竹居禪師傳

　　禪師諱正猷。字竹居。薩州人。姓長。家有二子。猷其兄也。父嘗謂云。我聞。一子出家九族生天。兄爾須治吾家。弟爾出紹佛種。石屋禪師。現在郡之妙圓寺。大張洞上玄化。往在彼中。須執役童行勿失時。猷在傍奉命。乃同弟入寺。備述父言。屋欣然使僧促剃度儀。弟見叫喚而走。猷乃跪誓云。我弟時機未熟。願我代弟出家。請師安名。屋良久云。爾言如此。殆乎宿習乎。遂賜度名正猷。從衆參窮。時中純然不怠偶辭遊方。相之龜谷。遠之楞嚴。到處究佛祖言教。學通法華楞嚴圓覺維摩等之諸大乘。久之省覲石屋於妙圓。執役湯藥。供侍專篤。偶屋上堂。僧問。如何是宗乘妙句。屋打云。速道。僧茫然。猷在傍遍體汗流。乃具威儀入方丈。屋笑云。子徹矣。遂付衣法。讓正寢以居之。爲衆陞堂入室。著著有出身之路。一日猷上堂。璠器之出衆問。隨處成主時如何。云柳絮毛毬水上萍。璠云。正與麼時。誵訛作麼生。猷驀面唾。又僧出衆展兩手云。請和尚一句。云汝何時失却。乃云。午頭不見四祖。山僧不識石屋。因甚麼如是。諸人要知麼。洲渚不留糜鹿下座。凡五坐道場玄化大播。眞林·福昌·總持·永澤·龍泉是也。又五挿草以收雲衆。了心·松僊·堅忠·德住·龍門是也。晩中興於大寧。大起洞上之宗風。海衆雲集。常不墜千衆。一日告衆。却後五日當取滅。緇素省問相繼。至期説偈云。混沌破了。八十二年。蚊咬眉上。正好打韆。言畢寂然坐逝。壽八十二。臘六十六。實寬正辛巳二年十月二十有五日也
　　
大空禪師傳

　　禪師諱玄虎。字大空。武州人。傳失姓氏。幼而薙髮於郡之教寺。性有卓識。風韻拔越。言行異群。嘗寺鄉有文殊堂。常往而修禪那。動通霄而歸。鄉人喚云文殊沙彌。一朝志有南遊。即日告辭而出。始謁宗芝禪師於遠之石雲。芝一見器之。虎遂更衣典藏鑰。一職二十年。嘗無改換。時有虎藏主之聲。喧動天下矣。一日芝問。世界壞時此性不壞。汝作麼生會。云世界壞時此性俱壞。芝云。畢竟作麼生。云畢竟空也。芝驀面一掌。虎當下脫然。乃禮拜。芝云。會甚麼道理。虎起來掀倒禪床而去。芝深肯之。遂得法繼席於石雲。後開山于勢之淨眼。道光人天。上皇詔教虎赴闕。執禮師資。親問道叩禪。乃賜紫直裰號佛性禪師。凡虎之異跡甚夥。傳在人口。故不錄于此
　　
器之禪師傳

　　禪師諱爲璠。字器之。自號天遊子。生於隅州藤氏家也。幼薙髮于里院。參遊之日。初投雙桂於南禪。久師事之。于文字之問。精銳敏達。功業日彰。桂深器之。乃常以器之稱焉。一日拍手嘆云。此非我出家所志。生死事大。寧漫嘗古人糟粕乎哉。俄辭拜謁竹居禪師於長之大寧。廼執役衣盂。入室參堂。不捨晝夜。影響八年。宛如一日。偶見狗子尿有所入。直詣方丈述所悟。居頷之。遂付以衣法云。吾宗到汝大興。容易勿説。自後籌室之中。擢璠一人爲先登。後因竹居老師應龍泉之請。璠亦隨侍過越州。一日拜掃永平祖塔於草茅際。嘆息淚誓興宗。乃有吾祖從曾戢化權。宗風墜地百餘年。兒孫無復英靈漢。誰把鸞膠續斷絃之詩。長之龍門虛席。檀越陶盛政。曁合寺雲緇堅請。璠嶮辭五次。緇素不止。教竹居老師爲加請。璠於是初應。未幾營備殿宇。叢規全行。雲緇輻湊道化鼎盛。寬正癸未應永澤之請。此歲八月一日開堂。海衆七百餘員。堂堂圍遶法座。嘗示衆云。世界未有時即有此性。如何是此性。自代云。月裏姮娥不畫眉。璠素儀相豐碩。家風峻峭。擧揚宗乘則觸其鋒者少。應仁二年戊子夏五月。有微疾。付後事于大菴畢。遂以二十四日泊然示寂。閱世六十有五。坐夏五十有四
　　
梅庭禪師傳

　　禪師諱洞察。諸方擧稱梅庭。未詳其嗣承。久在越之大安。篤慕天眞之遺風。至性質直。禪行以熟。一日察隨衆在中庭掃除。忽見紅梅華開悟。乃有一朶紅梅華觸破沒巴鼻之句。遂出開山於濃之林廣而居。便設一庭於方丈之傍。手親種紅梅華。禪餘必以此爲遊宴地。凡毎有人問禪。唯指梅華失笑耳。世人推尊之稱梅庭禪師
　　
一州禪師傳

　　禪師諱正伊。字一州。防州人。姓藤原。生於稻田氏家也。母嘗夢。有白玉徑三寸計。忽躍從右脇入胎。覺而有娠。乃曁誕白光照室。丱歲依州之般若寺出家。天生會禪。一朝臨鏡不嘗見有影。傍人以爲不祥。伊自咲云。不見道。通身無影像也。嘗不習文字。又不學經論。偶至中年遊方。謁日峯於京師。峯試以碧巖集。僉如宿契。便辭參牧翁於圓通。普請搬柴次。翁問所作已辨。還得己利也否。云不修萬行。不歷僧祇。翁云。呀即當漢。恁麼去。云有時乘明月。不覺過滄洲。便出翁顧傍僧云。新到禪客不凡流也。又辭參希明於慈眼。執役柴薪。終日純然。一日明過柴房。見伊純朴乃云。璞玉渾金堪作作何用。云至寶不彫琢。明斫額。伊拂袖出去。徑之大川。謁月江禪師問。江月照兮松風吹。未審甚麼所爲。江云。暫待別時祗對。云謝答話。江微笑乃差典記室。一職十九年。親受信衣。遂有伊書記之聲。雷動江湖。後久應長尾金吾之請。開山雙林。雲衆望風而臻。留錫隸名於籍者。曁七千餘衆。諸方仰之。喚爲日域龍象法窟。凡伊薰最乘之席三度。禪徒常六百餘員。晩住玉泉曁三鋸。内外護法。日益往來。常履盈戶外。一日伊告衆將示滅。諸徒雲集。氣息如恒。苦囑後事畢泊然而逝。閲世七十有二。坐夏五十有九。實長亨元年丁未冬十一月四日也
　　
快菴禪師傳

　　禪師諱明慶。字快菴。不知甚許人也。丱歲離塵。有志叩禪。進具之後。出而南遊。凡參二十餘員之宗匠。到處僉窮宗源。自負而念我禪逸格也。偶過路於濃之祥雲山下。以其境之自適。乃就南谷卓菴而居。眼蓋天下。氣呑宇宙。時華叟禪師。在龍泰而開洞上之玄風。慶不屑嘗無心參扣。偶爾歷半許年。一日叟使僧詰之。僧到便問。子在裏許爲個什麼。云一事亦不爲。僧云爲甚麼得爲個不爲麼。慶惘然云。上座師阿誰。僧云華叟禪師。云華叟禪師。居常得教人如何修行麼。僧云。如我師之教授。令人悉長連床上伸脚而眠。慶聞頓悟。便高聲叫云。是大善知識。爲人抽釘拔楔去。遂隨而親參。日夕不怠。往詣數歲。草茅之中。自然成路。鄉人扁云參禪路。後久得心印。遂往野州。開山於大中。盛振華叟之親傳
　　
曇英禪師傳

　　禪師諱慧應。字曇英。洛陽人也。姓藤原。應永甲辰三月二十三夜。母向月祈子。開口光入喉。自來有娠。明年應二歲之秋。有相人云。此好男兒。爲千人主張。六歲出家。遂投相之圓覺。依麟天瑞師學。一日麟戲試以聯句云。垂露在手。應應聲對云。清風入懷。麟愕然云。此奇兒也。可謂濁世曇華矣。因字曇英。諱慧應。後歸洛居相國寺。乃參諸師于文字之禪者數稔。一日讀金剛經。至一切有爲法如夢幻泡影。自嘆云。文字言語非出離道。不如入總持門。領教外別傳旨。寶德庚午應歲二十七。遂棄行脚。始參天叟於慈眼。叟示以此事向他不可得。應聞寒毛卓竪。於是勵志不退。終至忘寢食。一夜見雪月相映開悟。便拍手叫云。何有多事。叟聞肯之。便過堂執應手云。如是如是。應擺手驀面掌。叟亦與一掌歸方丈。應隨後入室。叟云。不勞再拳。且坐喫茶。應拂袖出去。又參竹居於大寧。便問。天得一以清。地得一以寧。未得一時如何。居云。大寧云。如何是此中主。居云。眼橫鼻直。云未具面門時相見了也。居云。猶有玄玄關。云門前金剛空捧拳。便禮拜。又謁器之于龍門之問。尋師訪道不遠千里。明得甚麼邊事。云鼻孔依前掛唇上之云。爭奈無位眞人出入面門。云這般閑事還和尚便出之劈脊便打。凡扶桑國裏洞濟諸師。渾無不參其樞要矣。末後見月江禪師於楞嚴。從前參得底總用不著。乃心如牆壁一十八年。江曁示滅謂應云。汝還師資禮。自今日去須分化一方。云某非恁麼人。宜隨衆作務。江云。其然豈其然耶。應拜退。後輔化伊兄於雙林及最乘。皆爲上首。應性素無喜怒。接人以慈。偶與同行商量話頭。則至誵訛處。分毫釐之差。若有不服者。驀地面折。雖如寃家聚頭。無含讐欲報之者。及伊遷化。遂繼席薰雙林之衆。尋遷永平併龍泉。嗣香僉酬伊兄法乳。上詔賜紫服。令應握宗柄。晩開山于林泉。月江正脈連環不誤焉。預度執弟子之禮者三千人。親受心印。大開祖席者十哲矣
　　
大川禪師傳

　　禪師字大川。傳失其諱。薩州人也。得法之後。出世於福昌。大興石屋之遺風。性硬潔。而嘗不樂人事。常處一室。日夕禪耳勤焉。時有文之長老。耽結好於富貴。飽以風雲之才而樂。素與州之長嶋津氏好。時自京師過訪。日致燕於國筵。乃一春夏而去。一日之語長云。今歲春色好緊。州之福昌禪寺。地靈境勝。我不念死往淨土。唯願一日生。而在彼遊華卉之香。長欣然應語。遂使士選日。以告川。川聞不樂。乃語專使云。昔石屋禪師。開法于此山。志有備萬古參禪之摸範。嘗不欲作燕飮之華筵。我何人也。其遠孫也。長何人也。其檀越也漫以世間之客情。寧忽出世之道情哉。遽起而去也。使歸聞長及之。二人聞説感悟。吐口悔過。自後無院促風雲之興者云
　　
風外道者傳

　　道者名風外。不知甚許之人也。性疎濶而不近人情。久菴於相之山中而居。嘗不貯童侍。終日孤然。菴傍有巖角丈許。外縛小茅于巖顛。乃爲己打禪之居。常設梯上下。時武陵城邊。有文道者。以道鳴矣。嘗聞外之高踏特訪。外喜延陞巖茅。清話之際。外謂文云。日將向午。須打飯齋。文唯然俱梯下炊飯。外見文之不持鉢。乃盛飯枯髑髏而與。文惡其不潔不食。外勵聲叱之。遽追出門。文無力吐一語而歸。外素工書及畫。世人爭競求之祕重
　　
無巖道者傳

　　道者諱吳易。字無巖。相州人也。丱歲投郡之香林寺出家。圓戒之後。伶仃諸方。偶謁安禪師於瑞巖問道。曁叩禪久之得印記。遂辭隱江之草津古廟。執役燈華一十五載。人嘗無知。後移居於大光寺之閑房。杜絕人事三十年。日夕端坐。脇不至席。冬夏一衲。絕無襲衣。爲人孤淡。嘗無長物。所貯唯一複子耳。毎行脚自負之。素與大練遵公好。時來寓止。或一二日。或五七日。嘗不受寺供。乞米市門。以贖庫司。又不用登床被衾。困則獨倚竹根而眠。日操大率如然。一夕易喚里人三四輩來。乃語云。三十年居此閑房。唯有竹間明月。未教我飽而已。便起携出一鉢米。打白粥供。里人啜竟而歸。及其夜將半。自燒房火逝。余嘗南遊之日。偶訪過閑房。易喜掃席而待。乃清談以道情。半日之間。言不及世故。其高踏以不可攀也。只恨道與世不合。終身無人知矣
　　
松雲禪師傳

　　禪師諱宗融。字松雲。肥之前州人也。丱歲出家。性疎濶不馴近世事。學統三教。憶談酷遠。嘗撥草之日。瞻風於洞濟諸宗匠。略諳其禪旨。會歲過不惑。諸徒延開法於圓應。乃設閑房於方丈之傍。置母母事。以至孝稱於世。母之性卒急。而好食魚。併樂琴歌。融不得奪。自出市買魚。乃繩穿魚腮而歸。嘗不教徒衆曁奴僕提之。又學琴習歌。自琴歌常喜之。一日母聞州之長崎有妓能歌舞。嘗謂融云。我行遊之。融又不得奪。自負之去。乃慰喜三日而歸。融素工論道説禪及文書。見聞者無不嗟嘆矣
　　
安山道者傳

　　道者名安山。甲州人也。傳不記氏族。性好禪坐。志有荷宗。古稀之後。卜地於武陵城東菴居。傍置一僧堂。諸方望風而輳。山嘗無開示。無尊卑曁老少。令來者只管歸堂。動自稱結制。同衆坐堂。其斷飯食。其止寢臥者。或一旬。或二旬三旬。毎耐力修。大率以將死爲期。一日有僧自遠方來。跗脚甚疲者。山差歸堂。僧自念。我疲恐不堪長坐。進退未決。山及衆盡進堂。僧不得止隨坐。夜已到四更。猶未放參。山纔起到僧板頭。乃揖云。我歲七十餘。骨臀疲勞。豈敵汝壯勵志氣勇銳。暫解免眠菴中。汝须期且坐。莫罪我接賓之疎略。僧聞説感悟勵志云。延寶丁巳秋九月。山與一同志俱登富士山。直入巖窟坐脫
　　
序
　　
送鐵丸前堂歸舊隱序

　　自古善輔禪林者其品甚多。就中要者有四種。一者權威。二者財福。三者才敏。四者道儀。其以權威輔之者。利於降魔也。其以財福輔之者。利於牧衆也。其以才敏輔之者。利於辨事也。獨以道儀輔之者。利於無利能利一切。蓋不亦大利耶。東光寺主人鐵丸禪德。僧臘先余者五夏。爲人爽拔精誠。居常孜孜爲道。此歲丁已冬。余爲衆結制。丸引徒入會。余對執高賓禮。乃和會衆處前堂第一座。余一日過僧堂。嘗擧百丈接野狐因緣。使衆下語。丸不屑。隨聲下語數十轉。都不契。余云。此個陳爛葛藤。向那裏邊學得來。若實欲明個段大事。莫向文字上解會。莫向意根下卜度。晝夜只管。坐在蒲團上。於無議味一句下。堅兩手提撕。靜時亦打。動時亦打。昏沈時亦打。散亂時亦打。打來打去。直到打不得處。驀然打得透破個疑團。豈啻鑿開百丈野狐窟已乎哉。抑又三世諸佛。歷代祖師。及天下老和尚野狐窟。亦鑿開畢也。丸聞説勵志。遂忘寢食者月餘。一朝聞版有所入。驀直詣方丈余一見即云。一死野狐忽有活。丸乃墜淚叫哭云。寧將此身碎骨削肉。供養十方。苦行經百千劫。和尚大慈恩以足酬哉。弟子三十年。參若干禿老漢。明心册子上。悟道擔子裏。話積句聚。終至馱驢馱馬。始知飽啜野狐精味。胸隔腹滿。方作損惠命病。今幸一時吐却。空心虛懷。無一知惡毒。忌口更若干歲。作個無病人。向深山裏钁頭邊。接得一兩個佳衲子。用酬法乳。余尋擧古今差別因緣。下語十得三四。乃話云。昔雪峯三到投子。九至洞山。尚得法德山。須知吾宗以難嗣承。儞今得開一隻眼。向後窮心。參盡行解相應。山僧有個破襪子。與儞受用。丸淚拜九出。自後參隨增厚。入室侍立不捨晝夜。偶到解制日。請暫歸舊隱。余卒書丸行由因緣。聊送爲之序。又偈云。無心空盡有心親。臨別何嘗惹道塵。幾度蹈穿家隱路。誰知君著草鞵新
　　
送橫田庄三郎信士歸家序

　　余嚮應請之日。諸方望風而臻。或有袖香叩禪者也。或有展具問禮者也。或有手華請詩者也。或有懷紙求字者也。獨隨意所欲。信脚所之。悠然而來。清談終日通宵而去橫田三郎助也。助姓平。信州人。世以橫田鄉食邑焉。性素實而常以仁育自樂。歲及不惑仕水戶侯。只非以其軍術精誠之。於吾道亦有同其志。可謂眞友矣。今朝又清話而歸。聊爲之序以送。詩云。陳陳風吹衣未寒。倚欄清話惜君還。一枝更沒由拈出。方見黃華自破顏
　　
銘

妙月院覺心大姊塔銘併引

　　蓮沼一臈左衞門信士。以劍術名于世矣。嚮參禪洞濟諸宗匠。往往得印記。一日見余於岱宗。禪談半日乃自知。所以嚮叩諸宗匠者。皆是非實參實悟。遂隨道遊。雖未有所入。余以其信篤。常友好矣。此歲戊午秋。偶逢先妣妙月院覺心大姊五十年遠忌。慇請余入家供養。因造木塔婆乞銘。乃爲之銘云。杖之無影樹。塔樣與空遐。日月團團炙。煙雲片片遮。湘潭途轉遠。南北境何涯。慇告耽源老。又來莫畫蛇
　　
記

岱宗山天德禪寺。新建法堂記

　　延寶四年丙辰之秋。余應府君之請。遠來自加州。偶主本寺席。初移蒲團之日。卒覽寺境規模宏大。而堂宇不嘗當法則。只有方丈·衆寮·厨庫·山門。然其風近俗。意恨至此極矣。明年丁巳之夏。遽欲經營之。嘗聞。百丈大智禪師之訓云。世尊遺教弟子。因法相逢。則當依法而住。飮食·服玩·經行·宴坐。必爲叢林營建室宇。必先造大殿。以奉安佛菩薩像。使諸來者知歸向。故晝夜行道。令法久住。報佛恩故。又聞。德山鑒禪師之語云。比丘行脚。當具正眼。誦經禮拜乃是魔民。營造殿宇又造魔業。且天下惟奉一君一化。豈容二佛。所居撒去大殿。獨存法堂。此二師共是禪林哲匠。各有所據。不可取捨。只須兼帶以起洞上之風。豈勞別辨一一竭之衆力哉。於是新建一法堂。上安獨尊像以兼佛殿。傍設長連床曁兼僧堂。層樓復閣高深精麗。冬溫夏凉。以堪統徒。以堪依法。凡費錢五十萬。未踰三月而成。此歲五穀豊盈。其價減尋常者。皆方過半。募化米檀門。乃設無遮大會。江湖龍象翕然湊輻。月餘已充一千指。擧人道。迴三百年既倒禪瀾。將來主此院者。粥魚齊鼓。嗣響牧衆。特非余立以法爲親之志耳。又至教扶桑禪風齊復古者乎。聊爲之記以不可不付後生
　　
四美亭記

　　余嚮應天德之請日。望風驅馳者甚多。有一達士伊藤玄蕃友次。獨抽誠而投。時入山訪道。余可其志。禪談動不免饒舌之罪。茲歲丁巳夏。時迎入家供養。一瓶清味。豈下竹院半日閑哉。談餘有暇。偶起遊後苑。苑側有亭。五七人可容膝。材椽不削。茅茨不截。其風古高不可記。亭前有池水。周旋一十餘里。池中有蓮。蓮數不知幾千萬莖。余一見頓悟。主人有丘壑之志。嗚呼有如是境。有如是亭。有如是主。有如是賓。可謂四美全具。余不忍默止。遂以四美名亭亭主在傍云。四美説請願聽焉。余云。蓮華君子也。泥出不染。外直内虛。其色淡而其姿優也。亭亭不依。香遠益淨。池塘三四里際。縱目觀焉。不此境美耶。側設小亭。亭風且古也。不畫椽。不垔壁。不貯絲竹。不備酒肉。不事歌舞及碁鞠之遊。不亦亭美耶。愛此境而設此亭者。是生美也。話此主而讃此美者。又賓美也。今有賓美而後顯主美。顯主美而後坐亭美。坐亭美而後對境美。是余以四美名亭之説。極于此耳。亭主聽説。懌然正襟禮謝。余於是延筆又爲之辭。辭云。池底呑天水。青蓮數里聯。小亭開在側。都不削材椽。爲主主人坐。爲賓賓客浴。苑中雖最窄。四美具觀全
　　
志

禪林中興志

　　扶桑禪林興隆。先後全關。考之於江湖。蹤跡頗夥。就中單傳心印。全提宗乘。別立禪居。一則叢規者。獨我洞上祖。永平元公也。又先元有檀林空公。睿山阿公。建仁西公。而居未分禪教。只世稱首傳禪宗。或推爲興禪始祖而已。元之後有慧日爾公。創大伽藍開法城東。又是落在第二畢也。蓋元以貞應癸巳入宋。參禪太白。乃得悟本正宗。在宋五年。以安貞丁亥歸朝。偶至嘉禎丙申。開法城南深草。扁云興聖禪寺。是扶桑單創禪林之權輿也。後以寬元甲辰。築永平禪寺於越州而居。叢規一則太白。肅如整利衲子。嘗上堂云。山僧經叢林不多。只是等閑見天童先師。當下認得眼橫鼻直。不被人瞞。便乃空手還鄉。所以一毫無佛法。又云。先住天童時。千載一遇也。雖當遶運。軌則尤嚴。或半夜。或晩間。或齋罷。總不拘時節。要入室普説。乃希代之勝躅也。今永平既稱其嗣子。所以不廢晩參。我朝之最初也。嗣元者若干。獨有孤雲奘。補席牧衆。正元始。奘之嗣子徹通介。寒巖尹。共歷覽禪風于異域。歸來開大乘大慈二道場。定鐘齋鼓。傳響雷動千里西北。介之嗣子瑩山瑾。瑾之嗣子峨山碩。峻然一出永仁元亨之間。築永光總持兩雄席。至今爲天下龍門。碩徒萬指。分化各處一方者。二十五員。就中純然無頭尾者五師。通幻靈其一也。貞治應安間。大翻禪瀾於永澤龍泉。一流洞水。分爲十派。有了菴明。石屋梁。徹底窮其源。永德之間。遂分手背離。乃建最乘福昌二大刹。堂堂繞萬指。隆化東西。明梁之下。有大網·吾寶·竹居·器之等數十師。雖道光顯煥猶餘耀後。年代深遠。而今無十得一二者。宗風墜地殆二百餘年。其不斷者如糸如縷。凡刻名禪師。食飯于曲彔上者。寧遑以此爲悔乎哉。去歲丙辰之秋。余應府君之請。偶主院務。廡廊數十間。堂宇一十餘基。雖半就廢而風近俗。合院當安千指。一見便知。是終余素志之地。乃聞府君企禪林中興之計。於此新建法堂。用設無遮大會。江湖名緇奇衲龍蟠鳳逸而輳。一會一千餘指。盡僉依夏次安排。令人人衣鉢道具挂搭於長連床上。晝參夜坐。專一道行。兩序列職。各嚴作務。上堂·小參·入室·普説·謝挂·告香·巡寮·問訊·茶話·湯禮·洛範·齋儀。曁嗚鐘鼓。響魚版等之幾百般事。盡無不則百丈併太白古風。嗚呼禪學之弊。巧見異解。以容易不可脫略窠臼。加之末法薄世。虎狼秦心。緇素相與熾。縱有把百億須彌收一毛孔中。拈無邊大海。置一指頭上底之妙用。奈何此法中魔民。以難化盡。雖然人人幸有個三尺吹毛。豈漫可腐爛去哉。逢凡截凡。逢聖截聖。逢是非截是非。乃至譏譽褒貶。利害禍福。總一刀截斷。斷去斷來。向此無一物處。正好只管以大法自任。非是迴狂瀾於既倒。揚頽風於已墜。奚敢得令我門葉知叢規。更使他海衆觀漢官乎哉。余初住黃龍日。嘗立志行。今歲丁巳隨分又執體例。聊始于此。後來住此院者。承續志余志。行余行。混然似火合火空合空。是啻非興永平最初我朝之勝躅耳。必又把少林無孔笛。永免竊吹之貶乎。與以十方僧舍爲私寢之室。認十方僧物。爲自樂之有底輩。同轍莫之矣。此日有暇。志以告後
　　
岱宗語錄跋

　　洞山之道。偶至大陽。將斷而後續。其所以道任重。而欲使人荷難得也。太白之風。已至今時。似盛而實衰。其所以風隨流而欲使人振易得也。任重將斷。與隨流似盛。俱至其作弊無二致也。特折中博約。任重不孤。隨流不群。別成一家之風者。我老和尚月坡禪師也。師者本出於江州源家。丱歲出家。爲人爽拔。言行絕倫。未嘗參禪於文字中。未嘗辨道於布巾間。只叩諸方大知識。其見風骨。默而識之而已。一日過播州。逢一道者。乃以百丈接野狐因緣詰論。遂自知無徹底。慚愧憤發。踰月忘寢食。忽于鐘聲隨杵發之際。死甦一回。頓窮根源。便得記莂。歸韜藏山中六年。聲價赫然傳滿華夷。加州獻珠禪寺。本臨濟古院也。徒衆檀越等。顧師之禪行。力請以誠數次。師傑然一出。鳴鐸於北越。補席于黃龍。隣郡道俗。願見爭先。川遶雲圍。猊下毎説法。必有餘萬指。法席之盛。不愧折床大會。凡三越之間。緇素門風。大半爲之魯變。識者盡無不歎息矣。於是水戶侯參議源君。遠聞道譽。驛召至本城。執禮相見薰衆於岱宗山天德禪寺。乃自入山訪道。挿草布金。殆不下帝釋併須達於佛。大率師之出語。不嘗古人糟粕。不踐今時途轍。只自胸襟流出。文新義新。非是師獨具無師智。奚敢至令萬僧讓雄乎哉。庚申之春。同湛曠二兄。錄其會中之語。類而合之。乃分爲四卷。恭爲後序。略擧師之行由也。弟子遼。昔自謁師於心空林來。乃待以影響十年于此矣。雖未承印記。聊非無師資之親。故師嚮東來之日。遼又隨奉杖拂。三見青黃。其不飽者宛如一日乎。嗚呼師之出處于世。頗似使麒麟係羈在馬厩。人動鞭以欲爲馬。不識終天下人。都鞭爲馬去耶。不識有天下人。顧知麟之日耶。宋寂音尊者。序睦州云。今之世雖有通人達才。不小同已則橫議疾之。不掩則謗之而已。今遼於師亦云之
　　延寶八年歲次庚申春月
　　弟子元遼百拜跋

　No.2595

　　月坡禪師住常陸州岱宗山天
　德禪寺語錄
　　請啟
　　伏以。二百餘年新豐曲。獨有無紋印土民子操出。偉哉鸞膠。續絃七十五番。古錐禪大被不識字瞎長老是非。宛似狐兒臨鏡。此不勘破南北宗一。全山烈岸崩之機。奚堪嘆息古今道變。補地老天荒之弊。恭惟大知識月坡禪師。大陽遠孫。永平正嫡。千里等閑見師。不改眼橫鼻直之舊面。諸方自然稱祖。豈容宗墜統亂之新論。鈍鈯斧柄長昧住山跡。無孔笛韻古和脫空歌。佛法素了無多子。龍蛇陳中辨龍蛇。意氣直壓古臨濟。兒孫不管出幾個。獅子巖上弄獅子。家風驀倒老雲巖。大露衲僧規則。誰瞞古佛再來。弟子等不毛地窮子。無井家渴人。恭迎道風。方如盲龜値木孔。謹抽悃精。何慣狂狗追土塊。衆嶽雖高岱宗爲甲。諸刹雖靈天德爲雄。人境針芥叶。風土符節合。仰願大知識。早迴既倒之禪瀾。令洞水千派漲。速振已墜之宗風。使法門萬古高。拜捧卑啟。冀垂笑納
　　復啟
　　伏以。衆嶽雖高岱宗爲甲。諸刹雖靈天德爲雄。江湖萬里片心納。洞濟千派平目空。要策八方受敵運籌。決勝之大業。無若七事隨身展陳開旗之老將。恭惟大檀越水戶侯參議源君。位鎭山河仁布日國。言論祖宗的言百發中矣。道傳孔門正道一以貫之。疏異流漲泗水。迴倒瀾沂曹溪。習政周家。嚴令振古木鐸。受囑靈山。隻手提破沙盆。不肖見識偏小。不敢自當列祖之數。行履輕忽。還恐人作化佛之員。獅子巖上弄獅子。哮吼未嘗振全威。龍蛇陳中辨龍蛇。捧喝須還具正眼。辱因得補席之撰。尚愧乏應世之才。幸借力於宰官身。使魔外歸降。願分化於菩薩子。令祖派流通。恭復半幅麁語。耑謝一會悃精。

　　月坡禪師住常陸州岱宗山天德禪寺語
　　錄目次
　　卷之一
　　入門
　　上堂
　　小參
　　卷之二
　　普説
　　茶話
　　機緣
　　拈古
　　頌古
　　法語
　　開光
　　拈香
　　佛事
　　題讃
　　詩偈五言律
　　卷之三
　　詩偈七言律
　　詩偈七言絕
　　歌
　　書
　　卷之四
　　傳
　　序
　　銘
　　記
　　志

　　月坡禪師住常陸州岱宗山天
　　德禪寺語錄卷之一
　　侍者元湛元曠元遼等編錄
　　入門
　　延寶四年歲次丙辰九月初十日
　　大檀越水戶侯參議源君。曁護法諸宰官。合寺耆德聖衆等。請師住岱宗山天德禪寺。於本月十五日至。
　　山門云。至念窮邊。個個無關入道。來機全處。人人有路通玄。卓拄杖一下。便進至。
　　佛殿云。百福莊嚴三界都堪作父。萬機圓轉。十方盡足稱師。遂展具三拜。至。
　　伽藍云。神照無私。示現如臨玉鏡。靈明不昧。報應似打金鐘。乃爇香至。
　　祖師云。法出四枝蔭覆河沙國土。禪開五葉華翻劫外春風。乃爇香作禮。至。
　　方丈云。的的超三乘。別有老僧新活計。方方非一丈。豈須大士舊家風。便靠杖據座。

上堂
　　即日合寺耆德聖衆。曁内外護法宰官等。請師開堂。師至法座前。拈起請啟示衆云。人語風傳千里難藏待望。魚書斗磨。一番不昧宣明。遂附維那。維那宣疏畢。又指法座云。纔竪指邊。忽湧三千刹界。未揚脚處。頓超百億須彌。便踏地一下而陞。拈香云。此一片香爇向寶爐。端爲今上皇帝聖躬萬歲。恭願。黃閣簾垂高積無邊日月。紫羅帳合。厚籠不盡春秋。又拈香云。此一片香爇向爐中。奉爲幕下台君賢體千秋。伏願。遠絕煙塵。四海平平似鏡。永安國土。大家鞏鞏如金。又拈香云。此一片香爇向爐中。奉爲大檀越水戶侯參議源君。曁内外護法宰官等。伏願。爵祿日長。等芥城三大劫。壽齡年久。同椿曆八千春。又拈香云。此一片香。爇向爐中。供養本寺開山和尚。曁以下番番開法禪師等。伏願。太白眞宗傳正風振法界。新豐古曲調高韻遍河沙。又拈香云。此一片香爇向爐中。供養諸山專使同門昆仲。曁合寺耆德聖衆等。伏願。禪苑華開枝葉回春億萬。祖宗燈挑光明蓋界三千。又拈香云。此一片香。昔日隨他失脚。陷溺北溟流入東海。千浪萬瀾頭出頭沒。猶未放捨。今日對衆。再番拈出爇向爐中。供養傳洞山正宗第三十六代。現在加陽金龍山中而住。個無面目老和尚。用酬法乳之恩。遂歛衣就座。上首白槌云。法筵龍象衆。當觀第一義。師云。若論第一義諦。縱向白槌前薦取。方是遲了八刻。未審興化門頭。莫有兼帶穩密底漢麼。試來相見。僧出衆問。天德門前祥雨洗。岱宗山下瑞雲連。新豐曲罷一千歲。再見鸞膠續斷絃。恁麼彈得妙處。未審誰是賞和者。師云。個中別有知音在。一陳秋風吹老杉。進云。西來祖道正東傳。我國興盛還有分也否。師云。青山綠水元依舊。明月清風共一家。進云。記得。僧問曹山。佛未出世時如何。山云。曹山不似。僧云。出世後如何。山云。不似曹山。作麼生理會。師云。芭蕉葉上無愁雨。只是時人聽斷腸。進云。古佛出世。與和尚住山相去多少。師云。華簇簇錦簇簇。進云。人天眼目。僧家至寶。作禮而去師乃拈拄杖。卓一卓云。昨日橫拈元是一條拄杖子。今日倒用又是一條拄杖子。或時途中受用。南詢北問。借力於千里水雲。或時世諦流布東語西話。扶老於諸方門戶。直得縱橫無礙與奪自在。正當此際化龍呑海且置。如扶過伴歸。未審甚人分上事也。擧嚴陽尊者。路逢一僧。拈起拄杖云。是什麼。僧云。不識。嚴云。一條拄杖也不識。嚴復以拄杖。地上箚一下云。還識麼。僧云。不識。嚴云。土窟子也不識。嚴復以拄杖擔云。會麼。僧云。不會。嚴云。[木*卽]標橫擔不顧人。直入千峯萬峯去。嚴陽尊者用得太好。雖然與麼。山僧拄杖子。還合喫耶不合喫耶。若道合喫。嚴陽尊者過在甚處。若道不合喫。山僧拄杖眼在甚處。有人下得一轉語。許汝嚴陽曁汝兩人。扶同一條拄杖子。若復不恁麼。更須問取同行木上座始得。又拈拄杖卓一卓。上首結槌云。諦觀法王法。法王法如是。下座
　　立頭首知事上堂。師驀竪起拂子云。接物機全方足用超師器。辨魔眼正。始堪開選佛門。個中莫有超師器麼。試來相見。僧出衆問。雲收山骨露。霧霽日頭高。恁麼時節請師擧揚。師云。一曲兩曲無人會。雨過夜塘秋水深。進云。今日應機施役。未審聖僧什麼作務。師卓拄杖一下。僧便喝。師云。此喝未有主。僧又喝。師云。兩釆一賽。僧禮拜。師云。蒼天蒼天。師乃云。長短之草。共榮於田園。而爲之叢。大小之樹。齊茂於山野而爲之林。草木一樂。太小長短各終大年。是謂叢林。蓋我禪門下。緇素雲集。同居於長連床上。而爲之和。則眞俗各有分而安。凡聖盡隨性而樂。當與麼時。説甚麼大叢林小叢林。所以古人云。所裒學者。無多少無高下。盡入僧堂。依夏次安排。山僧今日不擇新舊。不論緇素。渾一寺務。使人人分手當職。未審如安分樂性。作麼生行履去也。擧芙蓉楷禪師。一日與衆議云。道楷行業無取。忝主山門。豈可坐費常住頓忘先聖付囑。今者輒學古人爲住持體例。與諸人議定。更不下山。不赴齋不發化主。唯將本院莊課一年所得。均作三百六十分。日取一分用之。更不隨人添減。可以備飯則作飯。不足則作粥。作粥不足則作米湯。新到相見茶湯而已。更不煎點。唯置一茶堂。自去取用。務要省緣專一辨道。是雖體例尤好。奈何高尚太過。如山僧議定。要各安職分如眼見焉。如鼻嗅焉。如耳聞焉。如口味焉。如手執焉。如脚運焉。若復衆中有人。如眉無事去。許汝汝與楷禪師曁山僧。同一床安居。實恁麼作得住。他日不惜半座下座
　　上堂師乃云。釋迦未出世時。西天有佛法大行。達磨未西來日。東土有祖道盛流。且道如佛祖未有。有甚般法道西行東流。若是以指頭湧山。手裏收海底之妙用。喚云佛法。豈只爲釋迦作奴去已乎哉。狸奴白牯。亦有令汝拭尿也。若是以頭上戴天。脚下踏地底之實解。喚云祖道。又只爲達磨作僕去已乎哉。張三李四。亦有使汝洗足也。個中有個漢。向七佛以前通得血脈。許汝山僧堂中初安單人也。擧丹霞然禪師。偶寓慧林寺遇天大寒。然取木佛焚之。人或譏之。然云。吾燒取舍利。人云。木頭何有。然云。若爾何責我乎。咄哉丹霞古佛。只得活却死木佛頭。未得死却沽肉佛頭。雖然恁麼。隨緣放曠。臨機快活。衲僧門下敢放有半提分。山僧而今事迫饑寒。要直燒活肉佛頭取舍利出。就諸方座主門戶搏飯而喫。汝等諸人。盡是活肉佛頭。未審誰是有舍利底漢。拈拄杖顧視左右云。丹霞來也。喚來火焰裏安排去也。下座
　　元旦上堂。僧問。今朝年新月新日新。未審這個新耶舊耶。師云。將這個來。爲汝辨新舊。僧擬議。師云。河東猶自可。最苦是江南。師乃云。天德門前古路。一條平坦無關捩。驀直透長安。佛魔脚跟著地。凡聖鼻孔遼天。直得七通八達。君行臣奉。任他百匝千重。驢前馬後。個中如笑殺魯祖面壁。勘破睦州擔板底。作麼生行履去也。擧普化和尚。常在城市振一鐸云。明頭來也打。暗頭來也打。一日臨濟令侍者捉住云。不明不暗時如何。化云。來日大悲院裏有齋。好無面目漢。大有衲僧家風。雖然與麼。奈爲作長行粥飯僧畢也。諸人隨例慶賀新年初一。旦置。未審屋頭春光如何占得。衲被懞頭依舊住。春風春雨任他寒。下座
　　結夏上堂。師乃云。南泉斬猫兒。祖令不出殺活之機。趙州養狗子。佛性落在有無之見。祕魔叉石鞏弓。徒矜嶮氣。雪峯毬禾山鼓。強勞精魂。縱五位三墮門庭深密。又是偏正君臣邊事。山僧今日恁麼爲人。只要使汝等知衲僧本分事。且道如何是衲僧本分事。擧青原思禪師問能大師云。當何所務即不落階級。能云。汝曾作什麼來。思云。聖諦亦不爲。能云。落何階級。思云。聖諦尚不爲。何階級之有。此一則因緣。諸方提唱久之。唯有得辨於口者。嘗無得行解於身心者。個中若有越格衲僧出來。一聞便解。一見便行。與思禪師曁能大師。異土同會。隔世共語。畢竟作麼生。行脚十年何所期。分明辜負一雙眉。歸來無事方堪睡。綠樹陰中夏日遲。下座
　　解夏上堂。師乃云。德山棒得。使盡大地一時行棒。未免手折臂痿。臨濟喝得。令遍法界一時下喝。奈何口破舌禿。洞山三斤麻。趙州七斤衫。皆是開口重重納敗闕。爭似山僧一夏九十日。隨意坐臥。任情喜怒。把個無義味一句語來。向人天衆前證龜成鱉。截鶴續𠒎直到今日與汝諸人。相共喫飯喫茶。依前齊消舊業。未審恁麼過夏底。古今有幾人。擧世尊因自恣日。文殊三處過夏來至靈山。迦葉問云。仁者今夏何處安居。文殊云。一月在祇園精舍。一月在童子學堂。一月在婬坊酒肆。迦葉云。何得住此不如法處所。遂乃白佛欲擯文殊。佛云。隨意。迦葉即白槌。纔拈槌乃見百千萬億文殊。迦葉盡其神力槌不能擧。世尊遂問迦葉。汝擬貶那個文殊。迦葉無對。大小文殊蝦躍不出斗。縱令他迦葉懡【忄*羅】一場。只是一期之勇耳。昔日有一人出來。百億文殊及迦葉。和世尊一時擯出。又作麼生落著去也。金鎖玄關留不住。直行異類且輪迴。橫擔拄杖下座
　　新建法堂。落成上堂。師乃云。一句契宗。虛空背上湧出活伽藍。一句失宗。須彌脚下抛散死臭氣。直得衲僧一句子。電卷雷走。星移斗轉。個中有人一見見辨。一了了解。奪得德山草鞵。令他倒按頭上去。提起雲門漆桶。使人直向句下失。若是恁麼擧揚宗乘將去。正好法堂前掃除一丈草。正當此際如何擧揚去也。擧白雲端禪師示衆云。若端的得一回汗出來。便向一莖草上現瓊樓玉殿。若未端的得一回汗出來。縱有瓊樓玉殿。却被一莖草蓋。却作麼生得汗出去。自有一雙相窮手。不曾容易舞三臺。汝等此間借力檀君。新建法堂。乃欲令山僧迴既倒之禪瀾。且道是爲一莖草上現瓊樓玉殿耶。是爲瓊樓玉殿却被一莖草蓋耶。這裏須是一回汗出底漢始得。未審孰是汗出底漢。卓拄杖一下下座
　　管待兩序列職上堂。師乃云。以土博民繁。不爲大雄國。以君有道之君臣有道之臣。爲太雄國。以院宏衆多不爲大叢林。以主抱道之主賓抱道之賓爲大叢林。所以趙州二十衆。汾陽七八衆。藥山僅十衆禪客。只拈出無孔鐵槌。使人試下橛耳。幸是曹溪門下。豈漫著俗談哉。滿堂一千餘指。盡是龍牙麟角。孰得容易觸機鋒也。縱雖諸方門戶領三百五百以至千衆。點檢將來。未敢較半月程。旦道是甚麼道理。擧無著禪師。因往五臺禮文殊。殊問近離甚處。著云。南方。殊云。南方佛法如何住持。著云。末法比丘少奉戒律。殊云。多少衆。著云。或三百或五百。著却問。此間佛法如何住持。殊云。凡聖同居龍蛇混雜。著云。多少衆。殊云。前三三後三三。好個七佛師。答得甚奇特。雖然恁麼。未免泥裏洗土塊。而今有人山僧。問此間佛法如何住持。只向他道。風扣寒林霜葉盡。更問多少衆。又向道。雲侵清夜月輪昏。個二代語。用爲諸人謝遠來畢也。領取將去許汝實預此會。下座
　　結制上堂。僧出衆禮拜。師便問。山僧與汝相見。未審汝識山僧耶。山僧識汝耶。僧無對。師遂竪起拂子云。三世諸佛據這個結制。歷代祖師據這個坐臘。直得宗風振八極。靈威蓋十方。或時掛在左臂。南巖北嶽嘯月吟風。或時戲弄右手。東巷西街磨煙拂塵。個一柄椶毛。我宗二百餘年。未曾見有人提起。諸人喚只管作拂子。則又未見這箇。喚只管不作拂子。則又未見這箇。所以道。非是曹溪。西天亦無。且道。畢竟甚麼處落在。擧明招謙禪師。見新到僧。纔上法堂。乃擧拂子却擲下。其僧珍重便下去。謙云。作家作家。此僧大似赤梢鯉魚。雖然搖頭擺尾。奈何他後向諸方虀甕裏淹殺。明招亦是欲垂鉤四海只釣獰龍。却被小魚奪香餌去。點撿將來。二俱具一隻眼。山僧今日與諸人結個聖制。只欲據這箇坐臘。未審如何過日。一柄椶毛呑四海。輕携隻手事優遊。下座
　　上堂。師乃云。養得趙州猫兒。倒追雲巖獅子。拈起祕魔木叉。打點汾陽布鼓。或時喚鹿作馬。坐斷衲僧活舌頭。或時懸羊賣狗。捏轉諸人沒鼻孔。直得乾坤大地。如粟米粒大。正當此際棒打不碎。刀斫不入。巍巍乎而坐。堂堂然而立。只非爲人天師範耳。又堪成佛祖規模也。未審恁麼做將來底。還莫有同志者麼。擧福昌善禪師。嘗住福昌。初住持時。屋廬十餘間。殘僧數輩。善晨香夕燈。陞座説法。如臨千衆。禪林受用所宜有者。咸修備之。十餘年而衲子方集。至百許人時。黃龍南翠嵓悅在會。適南病寒服藥出汗。悅從禪侶。遍借被咸無焉。有紙衾者皆以老衰。亦可數。悅大息云。善公本色作家也。好個本色作家。爲甚麼得留核種桃。雖獨使悅公大息。奈何十有餘年費閑工夫。山僧行業無取。忝主此院人命有期。豈捨尺璧之分陰哉。坐費常住。漫樂閑逸。以甚麼酬佛祖恩。故雖住持未幾。新殿舊宇俱營補。東廊西廡齊序列。鑄鐘【革*兑】鼓。都叢林受用。逐一備焉。遂斆古人。八字打開玄門。普接十方往來。一莖不栽。一粒不貯。令人盡得飽滿。若是有個漢。別甘得禪味。此間正好安居。畢竟作麼生。古曲調空三百年。新豐彈得沒人傳。江湖遮莫知音少。獨向山中續斷絃。下座
　　大檀越水戶侯參議源君。入山訪道。就請上堂。侍者彌天問。大道長安透。胡夫用若何。千山孤入塞。萬里又歸家。出沒天邊月。去來水上波。年年多活計。一鉢是生涯。未審衲僧分上別有行履麼。師云。是聖是凡。進云。昨夜虛空開口笑。祝融呑却洞庭湖。師云。似虎多爪角。如牛無巴鼻。進云。臣主相忘古殿寒。萬年槐樹雪漫漫。便禮拜。師云。猶有缺。天起來竪起拳頭云。此個一拳頭。呑却山河大地。未審滿堂清衆。向甚處安身立命。師云。雲在青天水在瓶。進云。直透萬重關不住青霄裏。師云。過在甚處。天便喝。師云。未在。天又喝。師云。千喝萬喝後如何。進云。廬陵米價今年下。買得一金一石餘前堂鐵丸問。不管過去有釋迦。不管未來有彌勒。如何是現在佛。師卓拄杖一下云。禮拜著。進云。個野狐精。師云。還被山僧怪得。進云。勘破了也。後堂默禪問。古人有三點語。上等底僧堂裏坐禪。中等底摩硯賦雪詩。下等底圍爐説食。學人上來恁麼上中下等便不問。忽格外衲僧出頭來。和尚如何管待。師云。汝是甚底人。進云。嚮令某甲對衆説法。師打云。一棒放不過。進云。打不回頭。師云。不知痛痒漢。禪便喝。師云。又是賓喝。師乃云。研鐵成針。穿過諸佛之活鼻孔。磨甎成鏡。照破衲僧之沒面目。或時打西打東。令山河大地忽失色。或時罵雨罵風使草木瓦礫大放光。一離一即。椶毛起風拂空凛烈。一與一奪。杖頭呑海依舊。【夋*阝】皴偏正互處。賓主歷然。功位融邊。君臣合道。以至大用大機。直接圓應。盡是祖宗門下家常事也。更如有一人恁麼不恁麼總不用。讓尊訪道出手扶宗。作麼生管待。擧趙王入院訪趙州。値州在室内坐禪次。主事報師云。大王來禮拜。王禮拜了。左右問州。列士王來。爲甚麼不起。州云。儞不會。老僧這裏。下等人來出山門接。中等人來下禪床接。上等人來禪床上接。不可喚大王作中下等人也。恐屈大王。王歡喜。再三請入内供養。趙州老漢隨緣放曠。臨機快活。正好道人風致。雖然恁麼。山僧不消一捏。何故如然。此間不嘗分上等及中下等。人來一齊見屋底山。且道是甚麼差排。藏室豐盈。錦上鋪華非分外。厨庫淡薄。針頭削鐵合相當。卓拄杖一下下座
　　冬至上堂。師驀橫拈拄杖云。今年冬至在月尾。山僧就諸人。欲賣個無角牛倒買爛被衣。個中莫有酬價底麼。試來交關賣買著。維那寂湛出衆問。和尚結制日竪起拂子云。個一柄椶毛。我宗二百餘年未曾見有人提起。未審如二百餘年前。還有人提起麼。師竪起拂子云。這個見幾枝。進云。非是曹溪。西天亦無。師云。如何即此用離此用。進云。黃金自有黃金價。終不和沙度與人。師云。試酬價來看。湛便喝。師云。貧家爭酬高價。師乃云。或時偏春風桃李雨。或時正秋露梧桐月。或時偏正雙明。羚羊掛角眠。或時偏正雙泯。泥牛鬪入海。此四種。我洞上諸方施設底之禪也。別有山僧屋裏之禪。諸人還要聽麼。卓拄杖一下云。聽麼。若以舌頭而談。未免不出口耳四寸之學。所以道。無説是眞説。無聞是眞聞。個中有個漢。須知八十卷華嚴。是村草步頭。博飯喫底言語。何用三經五論。追句尋言。擧僧問長沙岑禪師。如何是無情説法。岑指東邊露柱云。這個説得。云甚麼人得聞。岑指西邊露柱云。這個得聞。云和尚還聞不。岑云。我若聞教誰擧話。是唯非山僧拄杖解説法聽法。長沙露柱亦是解説法聽法。大地山河草木瓦礫。二六時中豈有間斷哉。山僧恁麼道。也是饒舌不少。若被他驀口摑。無處著個敗闕。不如只管休去。下座
　　臘八上堂。師乃云。或時一句子。磨盤生八角。或時一句子。露柱嚬兩眉。或時一句子。木人夜半歌。或時一句子。石女天明舞。直得三世諸佛呑氣呑聲。十方祖師粘牙粘齒。所以魯祖面壁。俱低竪指。禾山打鼓。石鞏張弓。恁麼開口不得時。忽有金毛獅子。躍入野狐窟。作麼生縛著得。擧釋迦老子云。明星現時。我與大地衆生同時成道。釋迦老子不知好惡。宛如盲者夜食。熟羹生菜。觸著一送送在口裏。雖然與麼。如昔日道。同時成道。爲甚麼。大地衆生自承當不得。如即今自承當不得。爲甚麼釋迦老子還道。同時成道。到這裏打破個漆桶。有少分相應之處。等佛等祖師等聲聞緣覺。等菩薩羅漢。乃至等地獄餓鬼畜生修羅蠢動含靈。蝦蟆蚯蚓。山川海嶽。草木瓦礫。把手共行。結眉共談。隨處作主。優游自在。正當此際。説甚麼淨土樂界。説甚麼穢土苦輪。説甚麼涅槃菩提。説甚麼妄想煩惱。個中無悟又無迷。且道畢竟明甚麼邊事。臘月今朝初八日。堂前只見滿庭霜。下座
　　上堂。僧問。如何是佛法大意。師云。三門楷下數雙屐。僧無對。師乃云。一言鋒利刺殺情識解了。萬機輪轉輾破心路縱橫。八方受敵。法戰場中妙應自在。千里流芳。祖宗門下道化鼎盛。直得隨處爲主。逢緣即宗。當與麼時。肯得亦是一隻眼。不肯得亦是一隻眼。個中有人。若見一雙眉毛依舊橫眼上。許汝入得此法社。親見山僧了也。擧黃檗運禪師示衆云。汝等諸人。盡是噇酒糟漢。與麼行脚何處有今日。還知大唐國裏無禪師麼。時有僧出云。只如諸方匡徒領衆。又作麼生。運云。不道無禪。只是無師。大小運公龍頭蛇尾。宛似避溺投火。諸人且道。我扶桑國裏。人人匡徒。個個領衆。還謂有禪耶。還謂無師耶。畢竟如何。目過扶桑及大唐。空空到處坐繩床。諸方領衆匡徒去。爭似山僧無事康。卓拄杖一下下座
　　元旦上堂。師乃云。金鷄未報。人人喚作舊冬。金鷄已報。人人喚作新春。且道金鷄聲中又喚作甚麼。諸人要看山僧手中椶毛麼未嘗分春冬。又嘗無新舊。橫拈倒用。作日今日共是一柄拂子。是須有同年月新之底手始得。擧中峯本禪師歲朝示衆云。今日年新月新日新。以至森羅萬象山川草木同時俱新。惟我單傳直指之道。置之熊耳峯畔。千餘年塵堆垢積。草長醭生。直是無人顧著。此老見世人只令年月新。而已還使此道轉舊。苦口作個一段語話。要一回同年月新之。雖恁麼奇特。未免猶算陳年歷日。個中有個漢。不問寒往暖還。不管雪消華開。直向所參底無義味句參來參去。於個參不到處。驀地氷解。始知日日是年朝。時時是歲旦。當與麼時。大盡説甚麼三十日。小盡説甚麼二十九。擧脚即踏翻槐國夢場。轉眸忽占得劫外春色。畢竟作麼生。慶賀大年初一去也。千山日上雲蒸飯。萬壑松高風煮茶。相遇莫言無活計。現成富貴滿僧家。下座
　　解制上堂。師乃云。盡大地是個蒲團。未審要向甚處起單。盡大地是個僧堂。未審要向甚處掛搭。諸人莫劃地爲牢。強生節目。所以諸方結制。此間不嘗結制。諸方解制。此間不嘗解制。只一任去者去。不離山僧舊蒲團。又一任來者來。不入山僧新僧堂。正當此際須知。前九十日不嘗居此間。後九十日不亦遊諸方。若復有人道有諸方可遊有此間可居。山僧與不惜三十棒。擧鏡清怤禪師問僧。近離甚處。云三峯。怤云。夏在甚處。云五峯。怤云。放汝三十棒。云某甲過在甚處。怤云。爲汝出一叢林入一叢林。只非山僧與不惜三十棒而已。鏡清亦是不惜三十棒。諸人還知痛痒麼。橫掉拄杖追散大衆。下座
　　上堂。師乃云。山僧二十年前。南詢北問。只悟得著衣喫飯底事。二十年後。東語西話。只説得著衣喫飯底事。如正當今日。對衆只用得著衣喫飯底事。個中有報鐘裏披七條。白槌前展一鉢底漢。許汝參山僧禪會百分一去也。擧湧泉欣禪師。一日不披袈裟喫飯。有僧問。莫成俗不。欣云。即今豈是僧耶。大小湧泉被一問。直得失却一隻眼。雖然與麼。不死在句下。輕輕答得。令人知宗風。可謂衲僧機用。諸人且道。出得山僧堂中。喚爲上等底人耶。喚爲中下等人耶。畢竟如何。寒來衣也。飢來食。一鉢一衣。隨分足。幻住人間四十年。家風猶未下塵俗。下座
　　小參
　　鈴木石見守居士。薦寶勝院玉田禪尼。設齋請小參。副寺定水問。佛事門開接沙界。明明一句應群機。現成説法現成聽。杜宇新鳴入翠微。正當是時請師薦拔一句。師云。一陳清風吹雨過。夕陽都在落華枝。進云。記得。那吒太子折骨還父。折肉還母。然後現本身。爲父母説法。未審現那個身。師云。現本身來爲汝説。進云。淨法界身。豈有出沒。師云。知而故犯。進云。頭角崢嶸藏不得。青原門下有祥麟。師云。自領出去。侍者彌天問。今日石見守居士。爲玉田禪尼。特請和尚對靈説法。不審向鐘鼓未響以前。有解聽法底出來。作麼生接。師卓拄杖云。有這個在。進云。勘破了也。師打云。一棒放不過。天拍手呵呵大笑。師云。顛那。進云。諸方遮莫叨摸壁。獨秀林間新綠枝。典座海文問。拈槌竪拂皆是止啼説。揚眉瞬目俱是第二義。衲僧家除此作麼生相見。師云。逢茶喫茶。逢飯喫飯。進云。又是無第二義耶。師云。未審前問擧甚麼言句。進云。恁麼且置。瑯琊覺云。清淨本然。云何忽生。山河大地如何理會。師云。雙狗向門前走。進云。古巖無耳始知音。師云。禮拜去。文禮拜。師乃云。凡夫迷生是爲實有。外道迷死是爲斷空。個二種見大錯了也。子細看來。何較臭皮韈。若是依衲僧解了。即生非生。即死非死。即非生非死非非生非死。所以道。一切有爲法。如夢幻泡影。如露亦如電。應作如是觀。個中有人。若作如是觀。則當知生死亦幻。涅槃亦幻。煩惱菩提亦幻。地獄天堂亦幻。乃至諸佛列祖。僧尼道儒。王侯貴介野老村民。草木瓦石。山河海水。須彌百億。虛空無邊。都來亦幻。山僧恁麼説。亦是幻説。諸人恁麼聞。亦是幻聞。正當此際。謂有幻可幻。非是幻説。又非幻聞。畢竟如何。水長舟高。泥多佛大。便起身
　　薦海元院宗昌禪尼小參。師乃云。十年前日偶看面。千里程東也對靈。若道個中生死別。人間大夢甚時醒。以拂子擊禪床一下。高聲喚云。禪尼禪尼。作麼生醒得人間大夢。若能醒得。山僧更與夢語一場。禪尼昔日十年前與山僧相見。留在黃龍。祇緣問寒訪溫以爲親。山僧今日千里程。與禪尼別離。移居岱宗。祇緣辟愛遠恩以爲疎。昔日親者若實。則今日安得有疎。今日疎者若實。則昔日又安有親。前之親者非親。則後之疎者亦非疎須知親與疎。共是幻。對境數起。宛如大湖隨風動搖。或水或波。其體無二。未審個動搖底。是親耶是疎耶。到這裏醒得大夢。冷眼看破。生死涅槃迷悟凡聖。亦只動搖底。嘗不相干己事。禪尼自看。即今歷歷孤明。能解聽法底。還動搖也無。山僧今日遠聞訃音。未免拈出一瓣伽羅香。對靈一番。穿過個鼻孔去也。且道恁麼幾許夢語。畢竟明甚麼邊事。春有百華秋有月。夏有凉風冬有雪。若無閑事挂心頭。便是人間好時節。便起身
　　小參。師乃云。汝等莫逐影奔走苦夢幻身。惛眠忘欝依癡而成。癡以地爲主。地大無我。何足厭乎。戀恨悲愁。依愛而生。愛以水爲主。水大無我。何足厭乎。誇罵鬪諍。依瞋而起。瞋以火爲主。火大無我。何足厭乎。喜笑驚懼依狂而出。狂以風爲主。風大無我。何足厭乎。恁麼了四大本無我。又須了。癡愛瞋狂亦無我。恁麼了癡愛瞋狂本無我。更須了。惛眠忘欝。戀恨悲愁。誇罵鬪諍。喜笑驚懼亦無我。恁麼茶裏亦了來。飯裏亦了去。直到了不得處。一轉了亦了却。僧是僧俗是俗。人人盡是舊時無事人也。山僧苦爲汝説。開眼撞著露柱。莫取笑傍觀。便起身
　　除夕小參。師乃云。四時已盡。八節悉窮。只有此夕未窮盡也。且道今年剩幾更。一刻千金。豈但春宵已乎哉。當知一切時中。總是分陰尺璧。個一分陰。虛喪過者。縱雖一年三百六十日。百年三萬六千朝。乃至自無量劫來直到盡未來際。又虛喪過了。山僧就諸人結算一場。要贖一年飯錢。諸人亦是就山僧結算一場。須贖九旬飯錢。山僧去年。被個業風吹不覺到本院。一十五月中。一分陰不虛喪過。開田破山。建殿度廊。𩊭鼓鑄鍾。掘井添竈。凡錢費一百有餘萬。得與諸人結個勝緣。縱有閻羅大王使百千眷屬握百千鐵棒。就左邊一過就右邊一過。山僧有甚麼恐懼。依舊拈出拄杖。就他倒乞飯錢。令諸人再安居去。山僧恁麼結算明白畢。諸人又作麼生結算去也。個中有人。只道與山僧喫飯去。好個飯袋子。堪作甚麼用。若復道有分喫飯。未審飯錢向甚處贖。正當此際。還知有今夜舊歲去不去。明日新年來不來底消息麼。東村王老化紙錢。後巷竹聲俱爆裂。便起身
　　鹽津治部右衞門信士。薦姨母慧光院妙鏡大姊。設齋請小參。師乃云。佛未出世時。天在頭上高。地在脚下厚。祖既西來日。寒自水中生。煖自火裏來。直得各各依舊展家風。個個依前行正令。個中有人。認得鐘中無鼓響鼓裏無鐘聲。許汝與山僧同一耳底知者。更道有佛法可悟有祖宗可繼。須知是滅胡種族底之魔説。豈不見。古德有頌云。運斧破柴四五束。提刀擇菜兩三莖。道人受用只如是。有甚菩提道可成。恁麼過得日用。灑灑落落。直饒德山棒得。令盡大地如雨飛。臨濟喝得。令遍刹界如雷奔。撿點將來。榼𣜂堆頭破沙盆子而已。且道如何恁麼過得日用。丈夫自有衝天志。何向如來行處尋。便起身


　　月坡禪師住常陸州岱宗山天
　　德禪寺語錄卷之二
　　侍者元湛元曠元遼等編錄
　　普説
　　師乃云。昨日兩序諸位。特爲四衆就於丈室。請山僧普説禪要。山僧以今日而約方陞此座。即今就自己點撿將來。嘗無爲人説底之禪。又無爲人不説底之禪。山僧若不説。則恐是參禪入邪路。山僧若説。又恐諸方錯商量。漫生異解。説與不説。二不相當。若是禪要。各自須向三條椽下七尺單前薦取。強莫如就他口頭求個失物。雖然恁麼。山僧今日與諸人結此勝緣。無非累劫之因。豈偏貴自利可忘利他耶。只祇爲諸人葛藤一場去也。參禪不可容易。究理坐看三二十年去矣。幸在此名山大寺祖師法席僧堂明淨。得粥飯精麗湯火穩便。若向此處打未徹。更向何處打得透出。諸人自放自棄。莫爲尋常碌碌名字沙門。若又茫然無歸。親求入室頻頻請益著。山僧嬰孩知有佛法。七歲出家。十四爲僧。一日坐閑窓閲五燈會元。到兜率室中三語云撥草瞻風祇圖見性。即今上人性在甚麼處。識得自性脫生死。眼光落地時作麼生脫。脫得生死便知居處。四大分離向甚麼處去。始知禪門別有此事。遂求師遊方。凡所到一十餘院。皆事文字義學。未嘗得力參禪。後到播州見一道者。性實朴語少也。日夕孤然好事禪坐。山僧常友好矣。一日有禪餘往訪。閑話之際熟視房中。束一錫與一鉢。掛在壁間之外。只有複子大不過尺餘而已。計其言行與尋常甚別。山僧潜知。具眞大根器底人也。遂投誠親近者敢無誨勵。山僧一夕拜訟云。我看公之風骨與尋常別。定有大徹底處。請願爲我説。者云。參禪不妄説所極。若實欲明此段大事。抛却汝意識學得。擲下汝根利會解。向父母未生前別道一句。吾與親語。山僧聞説淚交頤。意羞敢不能仰視。再訟云。請垂方便。者擧百丈野狐之因緣。教山僧下語。僉不契。者云。異日有個承當處來再語著。山僧於是意如負重擔。口啡啡不能開。舌蠢蠢不能動。遂不覺手舞足踏五旬餘。一夕在寮房面壁而坐。坐香一次間許。直到曉明。忽聞鐘聲脫然省發。無嘗有悟。無嘗有不悟。只不覺走出寮房。時者披衣進殿。山僧追後便就背上。痛一摑云。個野狐精。使人大疑惑。者顧微笑去。山僧便有偈云。鐘聲隨杵發。徹曉響如氷。知解爐邊雪。慧光日下燈。不嘗疑北秀。還勘破南能。一句當機處。山冽兮岸崩。山僧粥罷。具威儀拜者於寮房。者語云。雖我參三四員哲匠得此大事。以福薄絕不爲人。汝以後嗣一禪師。以須振洞上化風。山僧聞甘心拜受而出。自後不疑生。不疑死。古今因緣差別都不疑。始得見天下老和尚立地處。山僧又念。古人得意之後。南去北來。朝磨夕碎。未嘗自慢。我若早休歇。恐益少矣。又出遊方。伶仃三四年後菴比良山。及關山韜藏者六年。又住黃龍隨衆叩開諭者七年。大率統其始末中間三十年。晝參夜參一日未嘗忽。恁麼做將來。橫行天下到處得人憎。而今幸有生命。又與諸人辱個際會。豈可。坐費常住頓忘先聖付囑耶。諸人亦是圓頂方袍。既已入三寶數。是打教徹去。打教明白去之時。又是有希有主人。坐希有道場。輻希有大衆。設希有勝會。一切時中都所不可得者。諸人莫漫成常住看。只須坐在蒲團上提撕個話頭。一切休去一切歇去。一念萬念去古廟香爐去。若錯別求聖解。以七顛八倒。生生終無有出期。大衆久立珍重
　　茶話
　　歲夜默禪後堂。領合山大衆。特設茶筵伸報恩之儀。就請茶話。師乃云。今夜年窮月窮日窮時窮。豈但年月日時已乎哉。一切事緒悉皆窮盡。試問。諸人辨道窮也否。參禪窮也否。工夫窮也否。疑團窮也否。此四種未窮盡。同山僧無分喫茶。然此茶。山僧昔日向威音那畔摘得。珍藏甚久。今夜始使諸人如法煎出。一盞清味。諸方未嘗有如法喫得。個中有幾人。得冷煖自知。若錯論滋味。敢保濕穿兩片唇。便提起茶盞。啜一啜云。諸人於此領略。個一盞中。許汝喫五分一。其或未然。更擧一則因緣。教諸人知落處。昔鼓山晏國師。點茶次見僧來。且提起盞子云。道得即與汝茶喫。僧無對。此僧孃生口奈何。居常只有分圍爐説食。嘗無分如法喫茶。且道他鼓山盞子重多少。天下衲僧到今提不起。山僧隻手提起將來。令個冷茶再熱。諸人作麼生下觜。咦。共君今夜不須睡。未到曉鐘。猶舊年遂喫茶到更深
　　解制前五日。鐵丸前堂。特設茶筵。伸告暇之儀。就請茶話。師乃云。此茶鐵丸前堂。嚮在故山。向一著未萠前。摘得如法煎煉。尋千煎百煉。終成一個鐵團丸。自西轉東自東轉西。轉去轉來。直於轉不得處。特就山僧。請一回新轉出令諸人下觜。山僧與赴筵。輕輕轉出諸人個一團茶。作麼生啜得。若是浪説滋味。強論冷煖。粘在牙齒。呑又呑不得。吐又吐不得。昔歸宗常禪師。嘗與南泉同行。一日告別煎茶次泉乃云。從前與師兄商量語句。彼此已知。向後忽有人問畢竟事作麼生。常云。這一片田地好卓菴。泉云。卓菴且置。畢竟事作麼生。常乃趯却茶銚便起。泉云。師兄喫茶了。某甲未喫茶。常云。作這個語話滴水也銷不得。泉休去。且道。歸宗趯却茶銚。爲甚麼還得喫茶。南泉未喫茶。爲甚麼還滴水也銷不得。未審是甚麼道理。几畔狗子大喫菓子。又恐山僧無分自喫。叱。話久更深。不似喫茶而起
　　解制前一日。師爲合山大衆。特設茶筵伸送行之儀。衆就請茶話。師乃云。前九十日在山坐臘。蒲團上通霄昏沈。後九十日下山行脚。草鞵底終日散亂。正當今日在其中間。試把昏沈散亂。來與山僧看。既無汝拈出處。則眞如自性。亦無汝拈出處。煩惱妄想亦無汝拈出處。乃至迷悟凡聖生死涅槃。亦無汝拈出處。恁麼總拈不出。未審此一盞茶。從甚處拈出將來。便提起盞子。啜一啜云。看山僧恁麼如法煎出。試爲諸人喫一盞了。汝又作麼生喫得。是須冷煖味空呷噴情盡始得。昔嵇山章禪師。在投子作柴頭。子一日送茶與章乃云。森羅萬象總在裏許。章遂潑却茶云。森羅萬象在甚麼處。子云。可惜一椀茶。好個章柴頭。雖對得奇特。奈何未喫茶。若是山僧。一啜啜了。只向他低頭和南便去。且道如投子。還肯嵇山耶。還不肯嵇山耶。咦。山僧多口。動不覺夜深。久立珍重
　　機緣
　　醫王鐵丸長老。引徒入會禮拜畢便問。如何是衲僧相見一句。師云。長老先須道。丸云。我早道畢也。師云。山僧亦道畢也。丸云。此賊。師云。賊賊
　　默禪上座。領衆入會。師便問。沙門須如一片雲始得。有甚麼所爲。成群成隊來。禪云。溪澗豈能留可住。終歸大海作波濤。師云。畢竟向甚處過。禪云。我亦不知。師云。不知最親切。禪禮拜
　　典座海文。入室禮拜。師便問。百丈禪師。接野狐因緣作麼生會。文云。大似棚頭弄傀儡。師云。畢竟明甚麼邊事。文云。石頭大底大。小底小。師云。狐涎不少。文便喝。師云。果然果然
　　一僧病起禮拜。師便問。病向甚處起滅。僧云。覓個起滅終不可得。師云。未審甚麼人病。僧云。盡大地是病。莫錯下針錐。師云。忌口更須三十年。僧又禮拜
　　一僧自京師歸參。師便問。平安城裏平安也否。僧云。依舊平安。師云。今上皇帝壽年多少。僧禮拜云。文武百僚俱不識。師有偈示。平安城裏本平安。路不參糧戶不關。誰識聖年多少壽。伏傳門外御街閑
　　拈古
　　擧。曹溪能大師。辭五祖屆南海。遇印宗法師於法性寺暮夜風颺刹幡。聞二僧對論。一云幡動。一云風動。往復酬答。曾未契理。能云。可容俗流輒預高論不。乃云。不是風動。不是幡動。仁者心動耳。印宗聞語竦然異之
　　師拈云。咄個負春居士。借他口言。大似水母憑海蝦爲目。若有人道不是心動。又作麼生。可惜許第六代祖師。被山僧一狀領過擧。潙山祐禪師示衆云。老僧百年後。向山下檀越家。作一頭水牯牛。於左脇書五字云。潙山僧某甲。此時若喚作潙山僧。又是水牯牛。喚作水牯牛。又云潙山僧某甲。且道喚作甚麼即得
　　師拈云。潙山老漢。宛似酒顛人向春風惱亂。大令人疑惑。山僧當時若在。説甚麼百年後。直拈起個索頭子。一縛縛著倒向他問。非是潙山僧。非是水牯牛。未審是甚麼去就。若看他擬議。痛與一鞭追上曲彔木上。當與麼時。不可爲索頭子下水牯牛。不可爲曲彔木上潙山僧。諸人且道作麼生
　　擧。魏府大覺禪師問興化。我常聞。汝道。向南方行一回。拄杖頭未曾撥著個會佛法底人。汝憑甚麼道理有此語。化便喝。覺便打。化又喝。覺又打。來日化從法堂上過。覺召云。院主。我直下疑汝昨日行底喝。與我説來。化云。存奬平生於三聖處。學得個賓主句。盡被和尚折倒了也。願與安樂法門。覺云。這瞎驢。來這裏納敗闕。卸却衲帔待。痛與一頓。化於言下領旨
　　師拈云。興化二喝。響破虛空。未免熱椀鳴聲。大覺二打。勢翻天地。奈何瞎棒漫下。若是有人。至云卸却衲帔痛與一頓。爲説大義。大覺無處拭汗顏。可惜末後著得個麼事。使人顛狂擔板。且道興化於言下領旨。未審領個甚麼道理
　　頌古
　　世尊與衆行次以手指地云。此處宜建梵刹。時帝釋將一莖草。挿於地上云。建梵刹已竟。世尊微笑。
　　等閑指出一方地。莖草拈來建刹親。無限春風吹不盡。煖霞影裏百華新
　　地藏琛禪師問法眼。上座何往。眼云。迤邐行脚。琛云。行脚事作麼生。眼云。不知。琛云。不知最親切。眼豁然大悟
　　行脚十年何所求。草鞵跟斷自然休。種田博飯傳家客。永伴牧童鞭牯牛
　　黃山輪禪師。來參夾山。山問云。甚麼處來。輪云。閩中來。山云。還識老僧麼。輪云。和尚還識學人麼。山云。不然。子且還老僧草鞵錢。然後老僧還汝廬陵米價。輪云。恁麼則不識和尚。未審廬陵米作麼生價。山云。眞師子兒。善能哮吼
　　隨緣行脚鞵錢少。孰酭廬陵米價高。放去收來都在手。臨機一句走金毛
　　洞山价禪師問僧。世間何物最苦。僧云。地獄最苦。价云。不然。僧云。師意如何。价云。在此衣線下不明大事。是名最苦
　　未明大事最辛苦。漫著方袍預聖倫。謹報三條椽下客。鑊湯莫恐爛全身
　　青峯楚禪師僧問。大事已明。爲甚麼亦如喪考妣。峯云。不得春風華不開。及至華開又吹落
　　歸來穩坐故鄉家。依舊春風開落華。既有爺孃居正寢。是須奉重盡生涯
　　藥山儼禪師久不陞座。院主白云。大衆久思示誨。請和尚爲衆説法。山令打鐘。衆方集。山陞座。良久便下座。歸方丈。主隨後問。和尚適來許爲衆説法。云何不垂一言。山云。經有經師。論有論師。爭怪得老僧
　　網裏無魚無酒錢。酒家門外口流涎。幾回欲解蓑衣當。又恐明朝是雨天
　　天皇悟禪師。因龍潭在家時。以賣餅爲業。日以十餅饋皇。皇毎食畢。嘗留一餅云。吾惠汝以蔭子孫。潭一日自念云。餅是我持去。何以返遺我。其別有旨耶。遂造而問焉。皇云。是汝持來。復汝何咎。潭聞之頗曉玄旨。因投出家
　　饋餅與人還得餅。自家日用自家珍。縱然有客商量盡。爭似醍醐成毒新
　　龍潭信禪師。在天皇三年。忽一日問云。某自到來。不蒙和尚指示心要。皇云。自汝到來。吾未嘗不指示汝心要。信云。何處是指示某心要處。皇云。汝擎茶來吾爲汝接。汝行食來吾爲汝受。汝和南時。吾爲汝低首。何處不指示汝心要。信竚思。皇云。見則直下便見。擬思卽差。信當下開悟。復問。如何保任。皇云。任性逍遙。隨緣放曠。但盡凡心。別無聖解
　　茶飯擎時便爲接。和南低首互慇懃。師資竭力三年事。八兩元來是半斤
　　百丈海禪師。因侍馬祖行次。忽見一群野鴨飛過。祖云。是甚麼。海云。野鴨子。祖云。甚處去也。海云。飛過去。祖遂把海鼻捏。海負痛失聲。叫阿㖿啊㖿。祖云。又道飛過去。元來只在這裏。海直得浹背汗流。因茲有省
　　野草華芬鴨亂飛。春遊不覺日西遲。家山無客指途路。漠漠煙雲爭得歸
　　石鞏藏禪師。凡見僧來。以弓架箭示之。一日三平至。藏云。看箭。平乃撥開胸云。此是殺人箭。那個是活人箭。藏乃扣弓絃三下。平便作禮。藏云。三十年架一張弓兩隻箭。只射得半個聖人。遂拗折弓箭
　　三十年來的未全。張弓架箭懶彈絃。諸方爭競雖成垜。千个奚如半个賢。永平元禪師。嘗在天童參淨禪師。淨一夕過堂。責衲子坐睡云。此事須脫落身心始得。汝等與麼甘著睡味。何年有今日。元聞了豁然大悟。翌晨上方丈。淨云。脫落脫落。時福州廣平侍傍云。非細也。外國人得恁麼大事。師便禮拜。遂得洞上密旨曁芙蓉衲衣而歸
　　脫落身心力始完。荷宗洞上古今冠。鐵船倒架蒼溟裏。萬里鯨波遮莫寬
　　法語
　　法堂上梁法語
　　師拈拄杖擎梁云。住山瑞木任情庸。本色何論刀斧蹤。天柱穿雲通鳥道。棟梁遮日聳孤峯。播工尋尺奇財輯。得便縱橫寶閣重。覆蔭後昆眞正主。禪林復古永傳宗。未審如何説覆蔭後昆永傳宗底句。甘淡人天都飽滿。曹溪一派水溶溶。便上梁
　　新挂鐘版法語
　　師拈搥云。金口圓兮木舌方。禪林規矩正相當。喚醒昏散空心鏡。吼破悟迷翻革囊。乍湧幻成新佛殿。再興閑却古僧堂。斷絃調續一聲杵。敲出千年玉鳳凰。遂各敲一下
　　開光
　　大權菩薩開光安座
　　師擧筆云。好個護伽藍神。爲甚麼自眼未全。將來莫違本願。山僧爲與一點點眼藥併一分座。永爲末法使汝護持伽藍。若漫瞎睡去。更不惜一頓拄杖子。遂點眼安座
　　達磨大師開光安座
　　師擧筆點眼云。面壁摸象得皮得骨。對人漫説異端。未審此老孃生眼向甚麼處失却來。山僧爲與一點。忽截膜去。若能轉眸重發光明。雖然與麼。且如安座底一句。作麼生説。華開五葉祖園馥。結果長成億萬年。便安座
　　拈香
　　佛涅槃日拈香
　　師拈香云。苑發清香鼻觀新。閑遊須是破顏人。老梅骨瘦轉堪愛。一朶拈華二月春。當與麼時。山僧一辨香。却向佛爐著得。未免畫蛇添足。諸人作麼生得鼻觀新。凍解雪消山水好。暖霞影裏碧天旻。便爇
　　佛誕生日拈香
　　師拈香云。四月正當八。望中物自新。雲開山嶽遠。日永海天旻。綠樹枝垂夏。青林華剩春。本來清淨佛。何處惹埃塵。諸人如個清淨佛。一瓣栴檀。還受供養也否。千古紫摩相。象中獨露身便爇
　　釋迦文佛安座拈香
　　師拈香云。三十年前爛古佛。三十年後入新殿。是謂古佛令新殿成。何得新殿遲三十年。是謂新殿令古佛來。何得古佛速三十年。畢竟如何。嚴然未散靈山會。一朶拈華殘菊香。遂爇爐中
　　丁巳歲中冬十三日。水戶侯參議源君。薦先妣久昌院心周大姊。使諸山高僧。就於新經王殿諷經之序。延師設禮請拈香」
　　師拈香爇向爐中云。入海算沙徒勞生。舌頭錯動説何清。經王殿上有堪聽。風扣寒巖讀誦聲。山僧恁麼差排。是爲諷經已了耶。是爲諷經未了耶。畢竟如何。一瓣香風何處過。爐橫篆縷淡煙輕。又爇香
　　薦須中庸侍者拈香
　　師拈香云。七年前吾辜負汝。汝不辜負吾。七年後汝辜負吾。吾不辜負汝。中間五歲吾與汝同時辜負。正當今日汝與吾永不辜負。未審那時邊是最親切。侍者侍者還會麼。喚聲未斷應聲斷。何勞三回寫此心。雨霽黃梅天似洗。煙籠杉樹碧千林。便爇
　　薦性善院妙修大姊拈香
　　師拈香云。瞬目揚眉轉法華。不須入海算塵沙。人人即是獨尊佛。個個無非新釋迦。大姊會得。許汝解聽法。若復會不得。山僧爲添一瓣香。令天眞佛現説法。擔間巖扣秋聲動。風湧枯松千樹波。便爇
　　佛事
　　爲夢覺遊信士起龕
　　師拈拄杖扣槨一下云。人間六十算春秋。月下華前一夢遊。昨夜西風吹𣏞過。窓櫺依舊覺猶幽。咦。覺猶幽。臨行底事道情切。自笑山僧寐語脩。遂引出
　　爲楓林紅信土起龕
　　師拈拄杖敲龕一下云。我道嘗無言可演。臨行更莫用如何。爲通一線令君去。處處霜楓紅似華。畢竟作麼生是行脚一句。茅鞵竹杖都閑事。未擧脚時方到家。便引之而出
　　爲霜白曉信女起龕
　　師擧杖擊槨一下云。信女信女。火風須返他火風。地水須返他地水。更有一物。昔不嘗借今不返。未審放下去是。擔取去是。若道放下去是。個甚麼放下。若道擔取去是。個甚麼擔取。山僧有一偈。更與汝説。放下去兮擔取去。兩頭共通長安路。説個無物還是塵。笑倒黃梅負舂祖。遂引出
　　爲枯林樹信士起龕
　　師拈拄杖擊槨一下云。縱雖永劫住人間。一物何嘗與世關。莫道出門便是草。脚頭未擧路頭閑。咦。路頭閑。滿林須見風霜重。枯盡常陽千萬山。遂引出
　　爲雪溪春信女擧钁
　　師擧钁云。南北鳥行絕。東西人跡滅。千村枯木華。一夜滿林雪。摩詰從來不用談。文殊豈克堪爲説。畢竟明甚麼邊事去也。大地平沈凝沒聲。正好令汝永寒殺。便埋
　　爲梅窓馨信女起龕
　　師擧杖敲龕一下云。大道如絃驀直開。從他東去又西來。個中更要送行句。華落窓前一樹梅。畢竟如何會去。長安城裏春方好。月夜香風滿九垓。引出
　　爲以德潤信士起龕
　　師拈拄杖扣槨一下云。六十年前。木人舞石女歌。六十年後。泥牛吠鐵馬嘶。如中間六十年。又作麼生。個幻住皮袋子。依前東西打翻。或又南北打翻。正當今夜畢竟。要向甚處打翻去。竹密不妨流水過。山高豈礙白雲飛。便引出
　　爲梅菴香信士起龕
　　師拈拄杖敲槨一下云。即心佛與非心佛。千古大梅梅橤香。鼻觀通時須擧步。脚跟轉處是家鄉。且道鼻觀通時作麼生得擧步。千金有價杉林外。月上春霄一刻霜。遂引之而出
　　爲芳林桃信女擧火
　　師擧火云。漚生漚滅。海水本無增減。雲來雲去。虛空豈有動靜。夜裏崑崙橫騎鐵牛。趙州葫蘆倒跨木馬。當與麼時末後一句作麼生。二月春林華半笑。微風吹斷滿園芳。便下火
　　爲霖溪濡信士起龕
　　師拈拄杖敲龕一下云。從來無路路何差。未擧步時方到家。昔不曾迎今不送。肅然只薦一盃茶。畢竟如何甘得禪味。春雨爲霖三月裏。桃紅李白露濡華。便引之而出
　　爲妙實如信女擧火
　　師擧火云。來時如是。冬天寒春天暖。去時如是夏日長秋日短。恁麼來去一如時。未審一具臭骨頭。作麼生抛散去也。雨空遍界黃梅夜。誰識金鷄生鐵卯。喝一喝下火
　　爲絕心無居士擧钁
　　師擧钁云。心路要通心路差。脚痕絕處即歸家。山僧不用送行句。一瓣爐香依舊加。未審脚痕絕處如何歸家。風催梅雨吹春過。千里空芳滿地華。便埋
　　爲秀山嶮信士入牌
　　師擧牌云。潭北湘南無住處個無住處即家鄉。豈吾令汝促歸去。幸有杜鵑聲轉長。畢竟歸家穩坐底一句。作麼生説得親也。疎簾涼泛薔薇雨。滿架風搖一院香。便入牌
　　爲梅雲郁信士擧钁
　　師擧钁云。五十年前是謂最初。五十年後是謂末後。如中間五十年。未審喚爲甚麼。好個夢幻幡子隨風或東或西。即今向山僧钁頭上。忽打筋斗底一句。作麼生道著。三更月落空山靜。方見髑髏笑轉新。便埋
　　爲寶勝院玉田禪尼起龕
　　師拈杖敲槨一下云。春夏天交華半飛。家山萬里路猶菲。老僧懶説送行句。傭使杜鵑催汝歸。畢竟向甚處進步。東西南北黃金地。妄莫就人求指揮。遂引出
　　擧钁
　　師擧钁云。死生時也更何論。看看千林夏奪春。苔鎖青山三尺地。全身埋沒點無塵。咦。點無塵。使得縱橫方快活。依前一柄钁頭新。遂埋
　　爲高山虎居士起龕
　　師拈拄杖打一圓相云。一百年前。許汝過這個來。一百年後。計汝過這個去。且道中間一百年。這個作麼生過得去來。咄。一二三兮三二一。三九元來二十七。這個一粒九轉丸。何論附子與白木。便引出
　　爲德雲潤信士起龕
　　師拈拄杖敲槨一下云。涅槃有路任君行。這裏須知脚下平。一步未揚超法界。何庸七尺杖頭輕。未審涅槃一路作麼生踏著。蕭索西風何處起。老杉敲朶動秋聲。便引出
　　爲虛室無信女起龕
　　師拈拄杖。扣龕一下云。元無南北與西東。只有太空合太空。須向個中通線路。漫將脚底莫論功。畢竟明甚麼邊事去也雨洗紅楓秋轉淨。千林吹錦一般風。便引之而出
　　爲覺了菴夢休居士起龕
　　師擧杖擊槨一下云。七十餘年如昨日。夢中説夢住人間。法身覺了寂無物。一道寒光亙萬山。夢休居士。須知昔年不嘗踏著活路頭。今日又未踏著死路頭。恁麼透得兩重關時。未審向甚麼處留脚。驀踏地一下云。過也過也。便引出
　　爲古鑒照信女擧钁
　　師擧钁扣龕一下云。末後一句子。向汝未生以前。山僧已説了也。記得也否。記得也否。恁麼記不得時。在無生國裏正好作主人。便埋
　　爲妙眞淨信女起龕
　　師拈拄杖扣槨一下云。何向他方求樂界。山河大地一蓮臺。人人盡是彌陀佛。南北東西歸去來。咦。歸去來。拄杖頭邊眞淨土。元來此處絕塵埃。便引出
　　爲禪巖喜菴主擧火
　　師擧火云。借徑人間六十年。半遊秋月半春煙。踏翻個兩重關去。獄火從他逆脚邊。畢竟如何踏翻兩重關。雨晴雲靜天方淨。依舊斗光落檻前。便下火
　　爲南窓涼信士擧火
　　師擧火云。未生以前天高東南。已生以後地低西北。正當今日又作麼生。兩兩不爲雙。三三不成九。雖然與麼。爭奈一件大事。猶在山僧手裏。且道放行是。把住是。咄。秦時𨍏轢鑚。堪作甚麼用。便下火
　　爲法雲濡信女擧钁
　　師擧钁云。踏破太空遊太空。無邊法界盡圓通。一條開豁涅槃路。萬木敲寒霜雪風。未審明甚麼邊事去也。非是活埋非火葬。青山依舊白雲中。便埋
　　爲雪照寂信女起龕
　　師拈拄杖敲槨一下云。昔不嘗生今不滅。等閑透得兩重關。涅槃有路汝須去。水自水兮山自山。還會麼。臨行苦説個中意。風扣杉林夜轉寒。便引出
　　題讃
　　維摩居士讃
　　詐疾元來不可醫。文殊錯爲下針錐。而今試向畫圖問。依舊默然口若槌
　　達磨大師讃
　　滿面胡鬚赤。半身赤鬚胡。九年面壁哭。五度中毒癯。堪笑西天及東地。錯作祖師入畫圖
　　題六祖大師舟渡九江圖
　　彼此九江岸。悟迷一櫓過。嘗忘山驛路。自度世途波。回首舟中何所見。唯惶人奪破袈裟
　　題寒山拾得相戲圖
　　有二童子相笑相眄。携箒一背持經一面。可惜生前總無蹤。却爲畫師落筆硯
　　題一僧看經圖
　　底事鯤魚不化鵬。算沙入海眼彌瞢。醒來自笑百年夢。只被人呼禿髮僧
　　題白鷺硯蓋
　　遍地綠雲機不盡。衝天白鷺志無窮。昔時誰愛永年壽。又使吾思上世風
　　題山水圖
　　不知何處秋。山水兩優優。雲挂月輪虧。寺荒曉漏幽。成群鴻點字。浮夢客眠舟。閑越雖尤好。無人樂夜遊
　　題竹雀圖
　　一雀睡一雀覺。外道掌中豈定死生。一竹斜一竹曲。多福門前誰論枯榮。個中遮莫畫圖淡。一點方知水墨清
　　詩偈五言律
　　遊武陵再訪墀禪師
　　武陵城北地。兩度扣禪菴。隣市市聲遠。超宗宗味甘。天低雲入定。風止雨催參。請話道情一。言何落二三
　　應請於香林寺。兼簡丹崖禪德
　　一院隣吾院。常來好結朋。唯非林致隱。更有室堪登。煙遠絕塵俗。茶空樂衲僧。禪談誰識趣。獨許嶺南能

　　和山縣源七郎信士訪道之韻兼送歸家
　　雨晴秋轉淨。談盡一蒼穹。僧送杉林外。客歸茅屋中。臨門雲北白。出寺日西紅。須使再參急。嗟君欠耳聾
　　薦覺樹院玄秀茂士
　　秋立菩提樹。未長般若枝。覺華成蕾盡。命葉落根歸。雲散太空遠。風吹遍界熈。奈何今日去。無口話來時
　　遊龍谷院兼簡雪嶺禪德
　　永斷人間路。塵聲迥沒聞。巖高風奏曲。溪廣水成文。訪道龍蚆混。扣禪賓主分。竹爐閑半日。清話與茶芬
　　野野山夢休菴主。重修釋迦文佛木像。恭安大殿。因賦偈志喜
　　木成金古佛。百億一分身。仁澤溢沙界。瑞光周刹塵。雨華天際淨。挿草梵宮新。未散靈山會。至今處處眞
　　途中逢故舊
　　途中逢著話。一別兩年華。日暖德風厚。氣香禪味佳。僧奴僧後伴。馬僕馬前歌。自覺斯行好。出家更出家
　　春日同諸徒野遊入香積寺
　　春遊兼日永。野興僉清閑。犬躍縱橫走。僧隨左右班。力窮藜杖重。足倦草鞵寬。古寺雖無主。瘦梅華破顏
　　宿退耕菴隔雨
　　一夜青燈雨。千莖白髮愁。漉風茅屋漏。埋月竹窓幽。孤枕夢難結。客衣淚易浮。不知方寸裏。收在若干秋
　　示駒井三右衞門信士
　　訪道來機固。踏霜不記寒。敬依新到禮。親破古稀顏。探理悟無路。叩禪知有關。天然丈夫質。生鐵鑄心肝
　　送冽律二禪人歸那須
　　行脚一雙眼。生成任汝開。只須跆地去。誰不戴天來。雲爛過頭錫。水穿無耳鞵。歸程千里外。風雨幾崔嵬
　　思母
　　吾母歲方老。古稀加五春。西斜千里月。東望十年塵。孝致他鄉夢。思酬祖道貧。蒲鞵今孰織。自愧更無人


　　月坡禪師住常陸州岱宗山天
　　德禪寺語錄卷之三
　　侍者元湛元曠元遼等編錄
　　詩偈七言律

　　延寶四年歲次丙辰九月初十日大檀越水戶侯參議源君。曁護法諸宰官。合寺耆德聖衆等。請師住岱宗山天德禪寺。乃主山門。以本月十五日進院。因賦五偈志喜
　　吾是江南老比丘。隨緣千里到東州。七旬咍落武陵月。一夜眠空常陸秋。貌瘦林間慚竹過。心孤門外伴杉悠。道人日用都無趣。竿木逢場作戲遊
　　其二
　　妙應無方道獨參。何論西北與東南。縱雖他事及千萬。豈是吾禪落二三。黃葉止啼隨處用。烏藤暢快戲場擔。個中嘗有知音在。風入杉林終夜談
　　其三
　　境隔人煙半里程。入門方悟道貧清。古鐘杵腐難回夢。新钁鐵頑慵作耕。客殿客無床漫折。僧堂僧少座空橫。屋廬十數多閑却。自覺愁腸時轉傾
　　其四
　　門庭平穩道尤高。欝密老杉天起濤。荒苑鋤雲餐計剩。長廊步月務忘勞。客來不管炊香飯。僧到大呵噇酒糟。幻住家風連世別。對人奚用口叨叨
　　其五
　　雲鎖杉林古殿連。黃茅檐腐雨湔椽。山中誰謾道場道。門外直通玄路玄。照用同時僧設禮。正偏分位客談禪。斷絃莫謂無人續。一曲新豐奏得全
　　餘嚮東來之日。湛曠遼等一十餘輩。堅志隨奉。路役杖笠。左右如影響。偶及到武陵。寓止旅舍七旬有餘。路費已盡。諸徒各自頭陀行化。以乞自活。其風高逸。非是所以庸人得而形容。只有迦葉波事佛。聊併跡於擬似之間耳。夜來又被業風吹。移蒲團於本院。山間好月紹光難期。豈以勞生擾擾。堪爲衲僧家常分哉。於是同諸徒。開筵中庭半瓶清味。用充橘湯一盞之設。因賦山偈。兼謝途中受用底徹困
　　賓主同途穿水雲。隨吾導汝互誠勤。空心鞵底千餘里。竭力擔頭百二十斤。行脚風高禪越格。破顏機合道驚群。偶登共對岱山月。一夜清光分分分
　　偶成
　　見脫三生我悟塵。功名奚類世間人。山中自樂埋身廣。方外誰思追氣臻。喜怒從情言僉實。起居隨意行都眞。如然自得孤驕僻。風月滿懷心未貧

　　奉詣水戶府君源威公神主之廟賦此隨喜
　　神明如鏡點無塵。示現去來都是仁。風削玉階靈廟淨。煙磨石字古碑新。瑞松積翠峯長世。芳草重榮山永春。孝子興家方有道。爇香隨喜益祈鎭
　　遊大雄院訪易和尚
　　遠扣禪關直入親。過量初見過量人。膠盆互擲振宗妙。漆桶齊呈誇道貧。窓下幸甘茶禮淡。堂中安憶菜儀珍。都將祖上高風骨。一席玄談不著塵
　　題大雄院兼示清衆
　　大雄峯頂不人間。谷口雲橫片片閑。鶴唳古巖聲轉瘦。猿眠新月影斜班。門埋杉木千林老。殿鎖莓苔一境寬。飽慣參禪僧志切。夜深嚼雪齒根寒
　　答易和尚呈偈之韻
　　嘗不宗風落二邊。閦電影裏展機緣。參禪文字禪年廣。辨道經論道日堅。縱汲洞源尤盡底。未登太白惡窮巔。沒絃今有知音在。一夜松風明月前
　　遊白馬寺示龍蟠長老
　　白馬寺荒人不荒。玄關深鎖氣如王。林成飽茂多般樹。茅腐增高數個堂。鳴磬禮參依法正開爐禪味與談長。綿綿密密能相續。洞上眞風再擧揚
　　過鳳臺院訪圓芝長老
　　遠思舊識著茅鞵。莫道鳳臺無鳳來。爐燒濕薪身等泥。鼎【奭*斗】濃茗念如灰。嘗回十幾江湖夢。話作一霄山寺咍。相遇互堪甘素實。我禪何敢樂浮木
　　丁巳之春。一日禪餘。偶爾率徒。携杖于林間。聊以其境適情。乃名焉卒賦六偈。大率一境一律。預述其趣。是謂偏樂翫覽。豈敢當衲僧分上事耶。伏告後人。莫錯作境會
　　老杉關
　　岱宗山穩境隣【廛*阝】。坐見前村茅屋煙。遮日老杉陰似晩。印泥班蘚徑如弦。階平好戲馴人狗。雨靜懶聞干客鵑。欝密禪林風轉古。孰衝關捩直通玄
　　望州巖
　　一望飛眸窮半州。常陽風色入心幽。古帆帶雨東南海。村舍橫煙西北丘。朝愛斤雲和浪洑。暮觀斜日逆川流。衲僧何願林間廣。三尺巖居足我遊
　　卓錫泉
　　卓錫巖根補古泉。不知此水甚年傳。青苔滑處雲藏石。綠竹疎邊風貯漣。格外清涼和月得。世間塵垢等心湔。只須一滴甘深味。莫道源頭徹底淺
　　縱眸園
　　天接園兮園接天。縱眸四境與雲連。栽麻歲歲衣量剩。種麥年年飯分全。幾戶農夫收菜去。數村牛馬飽芻眠。嘗思割地檀心廣。望斷西畛那半邊
　　聽雨林
　　夜睡林間聽雨奇。半如琴瑟半如篪。枕寒不結思鄉夢。窓靜速成離世詩。境盡燈前禪益進。心空榻上道尤丕。山翁太愛四隣淨。除此蒲團何處移
　　翫月溪
　　溪頭翫月歷千岡。携杖跆穿滿地霜。東海流金天若晝。西郊鋪玉露生涼。松高南岸影斜遠杉密北山陰倒長。一陳秋風吹袖過。閑遊物外孰相當
　　松平刑部太輔居士。入山訪道賦簡
　　久憶哲人顏哲人。互振談栖拂禪塵。親疎無意言言節。驗辨臨機事事新。荷法風顛瞞祖佛。探宗兼帶識君臣。此非恁麼踏玄路。駐馬胡夫叩道貧
　　偶成
　　夏日香長倦坐禪。爛衫不覺引餘涎。雨敲窓紙夢漸破。風落架巾心始圓。滿面塵埃都不拂。遍身垢膩故何湔。客來毋苦問宗旨。我沒祖師燈可傳
　　水戶侯參議大檀君入山訪道賦獻
　　未種梧桐感鳳來。手拈禿箒掃青苔。道貧窮處風情少。禪話活邊親旨恢。石女揚歌供菓卓。木人作舞獻茶盃。方方一丈室雖窄不二玄門新與開
　　又
　　受印冬瓜今八年。常愁祖席教網纒。見修論道此非道。迷悟談禪豈謂禪。五位傳隆還失位。三玄宗古又喪玄。終身濟世死何悔。只願檀君護念堅
　　法堂落成志喜
　　未住斯山滿一年。人天甚幸伏吾禪。檀金布地多如石。佳木長林直似弦。梵刹便成堂宇正。道場永定法範全。纔標莖草事雖好。功業爭當老衲圓
　　過武陵訪奧村壹岐居士。賦此而別
　　水雲客路易東西。長寄生涯一杖蔾。話月暫休金澤寺。尋華時過武陵溪。對君不憶如新識。化鶴只疑歸舊棲。身世百年炊粟夢。致眠官舍懶聞鷄
　　應參議源君之請遊水戶城次日上
　　受囑靈山約未差。迎吾兩處上高家。去年談落武江月。今歲參遊常陸華。貫道仁風恩屢厚。提宗志氣勢彌加。個中莫謂無禪味。傾盡心腸幾盞茶
　　寄奧村壹岐居士。兼願金龍正宗永無混亂
　　人間一趣尚難求。況又爲僧方外游。麟走鳳飛眞有故。蝸爭蟻鬪更無由。厭塵不踏今時路。對月常思古世秋。林下向誰談此意。携君洞水欲長流
　　奉送大檀越參議源君發駕武陵。賦此而簡
　　於我參玄君獨眞。讓尊訪道更無倫。禪關三扣單刀入。香飯四炊分座親挿草密圖營梵宇。布金永捨費家珍。檀心傾盡官行急。暫寫離情亦一新
　　又
　　證道易兮行道難。葛藤何用引枝蔓。書中不勸多文學。塵外爲開無字關。老去同參唯竹彔。休來交友是蒲團。送鞍淚説一般趣。獨願長年君自安
　　題東光寺。兼簡鐵丸禪德
　　卜地孤峯道不群。草菴何敢惹塵氛。靈蹤遠沒築波雨。聲價遙埋土嶺雲。武茂鄉荒煙轉薄。那須野綠氣常芬。閑遊始識興尤好。一日山行一日曛
　　題雲巖寺兼簡鐵獅禪德
　　杖探溪水直窮源。獨木成橋古寺門。沒履莓苔隨意厚。埋樓松竹任情昏。山肩負日鶴斜舞。巖影沈潭猿倒奔。興發半瓶清味熟。禪談奚用世間誼
　　過武陵奉訪參議大檀君。賦此而別久對青雲彈古琴。會怡方外有知音。算沙經海愁涯遠。探水禪源徹底深。相遇甚須疑影盞。共談空刻止啼金。別筵不覺分裾晩。斜印西山日一林
　　應中山備前守居士之請。賦此而示三過武陵俱賀春。相逢底事不相親。一炊黃粟夢空盡。百沸清茶談甚新。念了甘禪禪即熟。情生訪道道還塵。淵明若入東林社。豈爲遠公堪作賓
　　禪起
　　自覺好禪禪務安。嘗無不日樂斯閑。檐間蕉葉雨呼夢。瓶裏蓮莖華破顏。煙盡爐香周法界。光寒燈影遠塵寰。履穿七尺單前地。賓主經行幾轉環
　　雪後偶成
　　古寺雪埋廊轉長。東樓西閣峭稜行。月殘後嶺光都白。屋沒前村煙薄黃。梅苑除梅華點點。麥田無麥玉茫茫。門庭幾個安心客。禪味入茶乾半鐺
　　臘月晦前日。應請遊中山備前守居士之家
　　今年歲月一朝殘。莫怪清談尚未殫。結網虛空塵劫遠。納爐遍界草廬寬。論玄徹底半鐺茗。進步窮頭百尺竿。偶起西觀斜日沒。自咍滿鬢雪添寒
　　又
　　爐惜淡煙烘石薪。午茶香熟室方春。和情消盡殘年雪。共妄遠離浮世塵。何羨亡弓爲主楚。任從獻鹿不臣秦。清談齊到是非極。笑落西岑日半輪
　　己未元旦
　　住山三度見青黃。添得數莖斑鬢霜。刻葉作金功漫費。磨甎成鏡用何當。偶扶相笑過頭杖。坐久俱勞折脚床。歸思未休春又到。依前獨嗅野梅香
　　過大雄寺訪幽和尚
　　彼此丈夫心甚慚。相逢一夜好清談。鋪華錦上禪風尚。削鐵針頭道味甘。隨分東西容些些。匡徒前後領三三。老來休去偸閑日。不識何山併草菴
　　應市川三左衞門信士之請。舟遊常陸海幻泡悟了出家遊。戲水狂雲歷幾州。笻躍北溟波萬里。筏浮東海月三秋。截流順逆平天下。沒跡縱橫活路頭。今日自知吾道合。一般清味滿輕舟
　　奉應水戶君羽林大茂士之請。賦此而簡
　　因緣夙昔計無涯。還恐年年顧老痾。談笑一番常陸月。破顏三度武陵華。懷仁萬國人門競。仰德千村民野歌。有力須思靈鷲囑。願君繼業作檀那
　　大雄幽和尚。入山訪道賦簡
　　携蔾老大扣柴扉。青眼初看道骨肥。夜話長聞芻狗吠。朝參互逞鐵牛機。洞源須起禪瀾倒。塵世誰增佛日輝。除子振宗今幾寺。五山選出四山非
　　題久昌教寺。兼示慈性菴主
　　山已靈兮地亦靈。久昌寺淨玉成庭。斷巖松扣風宣偈。亂嶽日高雲轉經。分界布金檀護廣。梵壇挿草道心寧。尋僧過院塵機盡。談馥建溪茶一瓶
　　庚申元旦
　　黃鳥未鳴梅未開。不知春色甚邊回。銅瓶氷解水猶冷。木履地和霜轉堆。侵曉曨曨看物靜。隔林隱隱聽人咍。白雲紅日雖同昨。賀迎新年茶一盃
　　詩偈七言絕
　　示兼東西前堂鐵丸首座
　　一機鑄作鐵團丸。七佛出興都沒關。因憶生公臺畔石。不知渠是甚般頑
　　示兼東西後堂默禪首座
　　安心熊耳半提器。扗口毘耶二義門。欲語威音那畔事。粘牙黑漆一崑崙
　　示寥光監寺
　　寺是千年常住物。經營都係一朝僧。不嘗瞞却楊岐老。倒跨驢兒履薄氷
　　示泉明書記
　　竭力參禪紙墨中。硯乾筆禿始看功。一毫端上別三昧。點出西來教外宗
　　示寂湛維那
　　機先拈出一槌槌。直下何論七佛師。唯見桃源春色晩。人間恐作等閑枝
　　示歇參知殿
　　活埋爐底無煙火。吹滅盃中不盡燈。參歇禪休眞拂拭。明明古殿是誰陞
　　示潜龍知藏
　　不嘗入海算塵沙。經義窮邊禪義多。大藏豈能收得納。看來教外一僧伽
　　示定水副寺
　　算了風雲算太空。算臻無算見全功。千年常住一朝事。博約雙收掌握中
　　示祐孫知客
　　一盞分明分主賓。空茶孰敢問疎親。佛魔等接火爐上。永濕穿他兩片唇
　　示海文典座
　　桐魚聲裏占機先。參徹笊籬木杓禪。莫道潙山僧某甲。觸翻鼻孔等遼天
　　示白堂直歲
　　除塵搬石總無他。擊鼓普請看若何。不信更須傾耳聽。階邊露柱抱兒歌
　　示陽賢知浴
　　個清淨處若何湔。放下杓頭初本然。灰死炭枯鍋亦冷。竈中孰識火無煙
　　示彌天侍者
　　三喚未終三應重。負吾負汝始明宗。密參誰識畫簾室。煙漏爐香片片風
　　示閑亭悅衆
　　金磐未鳴玄路通。聲前一句契吾宗。不嘗閑却僧堂去。何管家鄉在別峯
　　示諸禪客
　　棒雨敲頭頭未點。喝雷過耳耳無聾。丈夫自有衝天志。坐久蒲團寒若氷
　　示諸列職
　　安分守疆禪務全。作臻無作始功圓。煙生足下洞門客。汲水搬柴步步玄
　　示諸暫到
　　後人進院先人退。打得個中間底歸。此去如無有頭尾。汝聽倒跨鐵牛兒
　　示諸行者
　　擎飯擎茶吾與接。侍鞵侍杖汝還親。本來無物師資切。甚慕三更入室人
　　示諸童行
　　脫盡塵機始入禪。心華開發火中蓮。只思結菓自然熟。固蔕更須三十年
　　湛禪客求名字。乃與百明元慧四字賦示
　　千年靈鏡磨甎作。胡漢當臺都不惑。俗是俗兮僧是僧。揚眉瞬目何須力
　　盛禪客求名字。乃與遼空元洞四字賦示
　　天無蓋也地無載。窮竪亙橫常廓然。不知形容何所似。靈光都自一機先
　　純禪客求名字。乃與無雜元純四字賦示
　　寒時寒殺熱時熱。誰識闍梨獨純然。一片打成參學畢。胡夫撥草更求玄
　　圓禪客求名字。乃與覺門元開四字賦示
　　不瞞檗苦及氷寒。扣己忽開無字關。南北東西任君去。元來大道透長安
　　苗巡照求名字。乃與衝天元志四字賦示
　　丈夫自有丈夫志。何向如來行處尋。關鎖萬重留不住。個青霄外孰知音
　　文茶頭求名字。乃與塵海元文四字賦示
　　恒沙算盡即禪源。大藏從初無剩言。五百劫前傳此旨。釋迦元是我兒孫
　　傳看門求名字。乃與即禪元靜四字賦示
　　非心非佛道何論。冷坐蒲團徹本源。參飽大梅梅子熟。夜深呑却漆崑崙
　　貞碗頭求名字。乃與別傳元旨四字賦示
　　一枝拈出破顏華。列聖叢中付作家。海藏五千有餘卷。無邊文字是塵沙
　　玄鋪堂求名字。乃與覺妙元心四字賦示
　　過水逢渠疑影盞。隨流認性止啼金。一漚未起安心了。不可得中毋更尋
　　禪香燈求名字。乃與石門元敲四字賦示
　　莫言佛法點頭遲。衆妙通邊宗説奇。伎盡敲推如倒斷。深山巖澗分相宜
　　的行者求名字。乃與中焉元的四字賦示
　　鑿頭方也鏡頭圓。今古分明的的連。直下是誰瞞石鞏。從來一簇貫三千
　　喬行者求名字。乃與即空元了四字賦示
　　覺了色身元法身。桃紅李白自然新。千差路絕物皆好。常處塵中不惹塵
　　心飯頭求名字。乃與百癡元慧四字賦示
　　從來佛手醫無日。勞得分身幾億尊。還懶令生公判斷。石頭疑是輸頑昏
　　草苔菴主求名字。乃與絕照元鏡四字。賦示
　　磨甎擊碎點無塵。胡漢影空初本眞。誰道未居明白裏。一番轉眼一番新
　　送龍蟠長老赴白馬之請
　　曲罷新豐調轉寒。沒絃橫荷任君彈。杖頭今有知音在。處處松杉風起瀾
　　節後觀菊
　　莫道秋叢節去遲。帶霜正覺晩香奇。倚欄賞得夜過半。月落東籬華一枝
　　答示興津勘左衞門信士呈偈訪道
　　嘗不指西還指東。開門線路爲君通。半瓶茶熟草堂裏。一夜禪談月正中
　　示小田七郎右衞門信士
　　仕官日用事都圓。莫道人間小福田。返照般般非別物。做來做去盡安禪
　　應請於蒼龍寺兼簡愚門禪德
　　借力杖頭敲道關。竹爐煙斷午茶寒。寺雖左右隣塵舍。嘗沒禪談落世間
　　遊清音寺
　　嘗慣昔年彈古琴。山間松竹剩清音。此非幻住風光好。爭破草鞵勞足心
　　送山縣源七郎信士之武陵兼寄梅華
　　去年採菊初相見。今歲寄梅暫別離。如向個中知個意。東迎西送兩奇奇
　　應中山市正風軒居士之請賦示
　　千里尋香過海東。老梅方見笑春風。一枝更得那邊秀。玉骨氷肌敵萬叢
　　應朝比奈内匠信士之請賦示
　　春梅春苑春香度。春草春庭春綠幽。祖道西來藏不得。一條[木*卽]標傲閑遊
　　春日遊舟木武兵衞信士之園亭
　　草屋寂寥門少開。只看孤屣印莓苔。杖衝春雨徐徐過。華落半庭千點埃
　　遊絲
　　見色弄香華亦塵。遊絲無跡翫初新。蒼蒼天外興何處。滿目虛空總是春
　　雨後偶成。兼示潭照二行者
　　倚榻悠悠明甚宗。默然日對太虛空。個中強問西來意。雨後煙香新綠風
　　高乾大喜禪德。入山訪道賦簡
　　嘗不禪談落二三。全提東請及南參。新茶盞飽夜過半。月上林間一草菴
　　送慧忍藏主赴聯芳之請
　　風顛漢子繼風顛。奕葉聯芳幾世禪。莫道嘗無呑海力。一條拄杖荷三玄
　　示三休菴主
　　過現未來心總休。喜君休得到眞休。更將一句與今説。日用方須休亦體
　　丹崖禪德寄偈訪道和答
　　始識詩魔還弼禪。一吟令我覺昏眠。爛擔滴瀝黃梅雨。那個心頭清韻傳
　　納涼
　　夏月炎天任氣蒸。僧堂床靜正堪登。清涼何必自門入。吹滅心燈夜若氷
　　遊金沙山。兼簡劍山禪德
　　杖穿平野十餘里。鞵渡巉巖一二村。水鎖金沙灘上寺。洞門深處孰窮源
　　鈴木清兵衞信士。曁婦人豐信女。新造伽藍祖師兩木像恭安大殿。因賦志喜
　　分身百億化何窮。刻木塗金氣宇雄。顯煥宗門光轉遠。安基須等太虛空
　　筧助五郎信士。新作鐘版而挂。賦此志喜
　　金口圓成木舌方。禪林規矩正堂堂。一槌吼破虛空過。萬世傳聲福沒疆
　　同諸徒中庭掃地
　　禪苑秋荒滿地苔。日昏冒雨掃塵埃。還憂片瓦擊林竹。落葉風前苦幾回
　　紅楓
　　霜葉笑華春樣秋。紅楓留我立林丘。閑遊不覺歸來晩。月印東溪水一流
　　題麟祥院
　　林間樹密院方深。風扣禪關空個心。一望悠然雖沒趣。欄邊卓杖久沈吟
　　詣中山市正風軒居士之廟
　　相遇不逢三四度。共談無語幾千年。行人若問個中意。水在瓶兮雲在天
　　大雪
　　枯木千林華若春。山堂富興滿庭銀。倚欄欲語安心旨。不識是誰寒殺人
　　丁巳雪月。參議大檀君特請飯余於水戶大城。登殿之次贈白梅華一枝。賦偈奉寄
　　相對破顏情轉多。爲君拈出一枝華。本來無法更何付。笑倒靈山老釋迦
　　檀君參議大居士。致使訪道山院。賜以建溪并胡餅。吾徒百許人。飽滿數回。賦此奉謝
　　禪味倒供咬齒牙。雲門餅與趙州茶。靈山親囑誰瞞却。佛法正存檀越家
　　送默禪後堂歸總寧
　　買鞵費盡自家珍。徹骨春風送轉新。莫患嘗無卓錐地。今年奚似去年貧
　　早春觀梅
　　寒林影裏春何處。只有梅華少破顏。瘦骨清香沒人識。一枝攀得爲誰頒
　　題乾德寺
　　杉徑苔深無履痕。雲橫洞口遠人村。偶來探過曹溪水。自覺烏藤窮本源
　　遊鷲子山
　　數里吟過石徑斜。山行駐馬幾村華。登高忽悟世途盡。雲隔塵寰萬壑阿
　　彌天侍者。四年之間四歸受業。海路千里去來八番。其勞不可記焉。因賦此而送
　　千里往來今八番。兩頭擔荷愛兼寃。山翁老去都無力。放過烏藤痛一痕
　　有一冠君。風韻溫雅。不嘗話來處。時入山訪道。或語或默。無事不契宗。一日求偈賦示
　　雨湔山院沒塵飛。且喜冠君來扣扉。相遇千般皆妙道。任他語默涉離微
　　夜深翫月
　　物外禪林秋未荒。高風拂袖翫方長。欄干影腐無人倚。月落古橋霜一光
　　歌
　　元旦樂新歌
　　萬里沙洲萬里波。時豐共唱太平歌。寰中塵盡慶祥集。塞外煙收佳瑞多。勅降九街清似鏡。令施八表直如絲。官家有道誇文質。民戶無災忘政治。西苑麥眠添翠嫩。南林梅笑吐香奇。暖霞敷地霜彌薄。和氣浮天日益遲。鳥囀欄干爭啄舞。犬啀竈庫奪餐奔。爇檀兩兩僧圍座。致信番番客入門。僕遶茅廊儀禮貴。馬嘶杉蔭喜聲聯。親疎情斷混魔佛。今古談明品聖賢。溢鼎煎茶衆口足。滿鍋熟飯幾腸餘。與人齊富未矜富。連世同途不惑途。四十年來蘭若寓。數千村裏草鞵勤。深探濟水賓瞞主。高汲洞源臣向君。[木*卽]標橫擔巡海島。椶毛倒振起風雲。北遊暫導三玄隊。東赴遠驚五位群。兼帶機全宗顯繼。變通眼正辨尤圓。當嫌名相僞巧學。決愛心空打坐禪。華版傳音俱觀靜。木魚接響各經行。夜寒更極參初放。晝漏閑長詩自成。氷解硯池揮筆快。雪消楮國作書悠。句篇統處重吟味。格律窮邊擊節謳。偶下此州留此寺。又迎今歲遇今春。山翁何憶舊棲好。臨事般般只樂新
　　書
　　上水戶侯參議大檀君書
　　余江南老比丘。潜跡越水。摝蜆撈蝦以自成活耳。抑忝殿下傳語以天德而請。乃授佛之職曁責振洞上已墜之風。只愧余才不敏。不耐其任也。憶夫季夏月迎在武陵。季秋月送向水戶。中間七旬餘日。饗應詩書美菓珍菜。各賜數番。余甚人。恁麼寵禮得甚重矣。以是不敢違命。遂移蒲團而居。益願殿下不失靈山付囑。爲余扶起破沙盆。莫惜一隻手。聊使小子定水達書通信。維時霜氣砭骨。爲國保重
　　復總寧墀禪師書
　　春別之後。遠望勞眸之際。華簡落手。爇香薰誦。直得似聽玄論於席下矣。如諭參議大檀君。以本月十八日入山訪問。乃對執賓主之禮。曁賑以黃金數十片。異朝珍菓若干函之外。又約言。及堂宇營備宗風扶起之事。併禪談詩和。半日而歸。余甚幸得逢恁麼法運。只恐薄德。而浪受厚恩也。遙追憶雪峯輕打我之因緣。擧來點削一字。説爲重打我而已。於是余以冬日結制之計。密聞大檀君。君欣然聽許。既而稍稍計焉。山院素乏於人。就中第二座。現闕其人。希就師之堂中。令高德差補闕位。是宗門盛事。而且余得力之處也。素欲躬自訪道猊下面言縷縷。以未日到自恣而止。故拖返簡預聞
　　復淨住麟山禪德書
　　去秋遼子。擔得見示華簡。併詩玉香合等歸。余清手燒香讀焉。翫焉數日。圭復不止。宛如昔歲告暇席下之日。嘗在後苑小亭看華談笑。縱雖數十重山水億萬片雲霧。豈塞相識心路乎哉。是眞衲僧之機。只貴同風千里之高蹤。何患無術縮地矣。今遼子有能州之行。聊復短札。兼問動靜安否
　　復本多安房守居士書
　　蒙見惠珍簡及古硯。清口讀焉。清手撫焉。日日三四回。踰月不止。且喜居士。廣結好方外。篤崇道緇林。非是積善家君子。奚敢有如斯餘慶乎哉。只願壽年以椿曆。永爲佛法作金湯矣。如余自應請於水戶君來。君追日益親。三入山訪道。四登殿叩禪。問致使慰問。以茶菓不下半月。至其挿草布金。宛如帝釋及須達於佛。諸方衲子。驚怪莫不改觀。居士平日憶余切。故告縷縷。聊教賢懷永安而已
　　答示大内順醫才達書呈所解書
　　承諭。子頃歲愛禪覺入蔗鄉。余讀至此語方知。工夫漸進。雖未達千里遠。非亦無一步功。又諭會則妄却眞。不會眞却妄。此語果是未到家。譬欲還鄉者。猶如在半途而行。若能會者。徹骨不會。無眞無妄。故道到得歸來無別事。廬山煙雨浙江潮。未審廬山煙雨。此爲眞耶。浙江潮此爲妄耶。若實欲明個段大事。向古人一句無義味處。發大疑團疑去疑來。日久月深。一朝豁然打著。宛如善相撲者。隨頭所觸。盡能反之。遍體無所不反之。正當此際。始無餓來種田。渴去鑿井之弊乎。參參
　　寄素璨靜主書
　　于華于月。于雨于雪。朝憶面晤。夕憶談笑。東西千里。心路遠而遠矣。不知甚年。共啜竹爐一鼎之茶。奈何啻有解空之力。嘗無縮地之術也。非是白紙三葉之信。爭盡紅淚一封之啼哉。於是抛筆默而寄焉耳


　　月坡禪師住常陸州岱宗山天
　　德禪寺語錄卷之四
　　侍者元湛元曠元遼等編錄
　　傳
　　義雲禪師傳
　　禪師名義雲。不知甚許人也。得法寂圓於寶慶。繼蹱當洞上四世也。一日上堂云。衆流投大海。鹹淡味同。四夷歸一朝。君臣道合。所以四種分賓主。五位列偏正。雖然如是。立正則正外無偏。五位俱正中來。立偏則偏外無正。萬物各兼中至。不見道。我逢人則不出。出則便爲人。我逢人則便出。出則不爲人。良久云。偏正不曾離本位。無生那涉語因緣。下座。後曁徹通之更席於大乘。雲往而補永平之室。遂喚爲永平中興。性素樂幽閑。故以吉峯自念終老之地。乃有林下幽閑一世貧。無由向外問疎親。清風白月賓兼主。去就平常不誑人之詩。著語錄一卷。行於世矣
　　石屋禪師傳
　　禪師諱眞梁。字石屋。薩州人。姓藤原。島津忠久之後裔也。觀應庚寅。梁既六歲。投州之廣濟寺。執役童行。風知越逸。習字不群。一日族長鑑。召把酒盌。梁掉頭辭以金口痛制。鑑喜云。眞出家兒。延文己亥。觀光京國。依蒙山於南禪薙髮進具。偶隨虎森。往訪寂室於永源。便問入道捷徑。不契。次參通幻於永澤。幻門庭嶮絕。而嘗不許入室。梁挿香而上。幻見閉門。梁退。次日又參。幻又閉門。如此者一十二次。梁念。是我輕心也。今夜須捨命。晡時直立達且。幻憫接入。梁便問。生死到來如何行履。幻云。把將生死來。梁無對。幻乃示以韶國師之偈。梁罔措。幻一日問。既是心外無法。爲甚麼却云青山。梁脫然云。滿目聻。幻頷之。乃謂云。汝明日鬻衣盂。設一堂粥供。自後服勤無間。造詣益深。永和丙辰。嘗聞能大拙旺化東野。往依席下。能一見以獨榻待之。時能之席下萬指。梁獨爲高標。常被大衆指目。一日能問。臨濟云。赤肉團上有一無位眞人。汝作麼生會。梁云。不可喚作無位眞人。能云。無位眞人。與非無位眞人。相去多少。梁云。門前金剛擧瞋拳。能便執梁手云。須還我師資禮。梁呵呵大笑而出。能顧左右云。昔在南方。見千巖老漢於徑山。發明此事。巖大喜。載我小轎。巡東西序。令人瞻禮。其時悟處。適來梁禪客撥轉底關捩子耳。逮能住建長。梁放包宇都宮。繙閱大藏五年。偶逢通幻應總持之請。梁直往執役衣盂。參隨日篤。幻遂付信衣。囑以宗抐。梁禮辭歸薩。至明德庚午。開山於妙圓而居。嘗有冐稱幻嗣者來訪。梁刺知其未徹云。獅子窟中無異獸。若眞證實悟底。如兩鏡相照。何互相欺敝耶。速來一一勘過。望崖退者夥矣。應永甲戍。島津元久。新創大伽藍。號王龍山福昌禪寺。乃請梁爲第十祖。海衆雲集。常不下一千五百指。鐘鼓交響。叢規井井。凡梁臨衆三十年。以法道自任。八面受敵。皆用本分鉗鎚。定見如山不可移動。毎自語云。假令不得一個半個。吾宗種草掃地以空。不可以藥永銀當九轉丹砂去也。故參學者。始苦其難湊泊。久則眷戀而不克引去。應永癸卯。梁領諸徒。爲通幻老師。掃塔于永澤。嘗對衆云。我留殘喘得臻茲耳。此歲五月十一日。沐浴更衣。遺囑既了。莞爾坐脫。壽七十九。臘六十二。諸徒擧龕闍維。收舍利葬永澤。塔云智日
　　不見禪師傳
　　禪師諱明見。字不見。雲州三澤人也。姓源。清和天皇餘裔也。七歲喪母。因隨雲樹三光國師受戒。常語同友云。世俗昇進。非是我所要。一日遇悲母之追忌。父拜請佛心國師。陞座説法。見初聞教外旨。發心直指宗。二十二父又喪。見便知出家時至。乃捨家眷遁出。徑過東關投相之圓覺。師事人拙和尚。遂得薙染。晝夜精進。增加勇勵。次謁大徹于明應。雖參請入室。未嘗有入所。尋謁大源於洞谷。佛心於高石。僉不契。末後參通幻于永澤。便問。末後一句。始到牢關時如何。幻云。我亦不知。云到末後。豈有如此説話耶。幻打云。道什麼。見茫然。一日遊歷門外。看二僧相對。擧則監院在法眼會裏。不嘗參請入室機緣往復問難。未嘗盡其妙。區區涉他岐。見在傍豁然大悟。自後應用無事。而侍幻左右一十八年。親受信衣。應永丙子。開山興禪。功濟大千。道傳無二。凡見應永之間。出世越之龍泉。能之總持。丹之永澤。到處開大爐【虫*差】。縱鉗鎚衲子。偶有微疾。告衆知不久住。三日間起居如常。庚寅歲六月初三日。沐浴更衣。燒香跏趺。端然示寂。壽六十有四。臘五十有七
　　竹居禪師傳
　　禪師諱正猷。字竹居。薩州人。姓長。家有二子。猷其兄也。父嘗謂云。我聞。一子出家九族生天。兄爾須治吾家。弟爾出紹佛種。石屋禪師。現在郡之妙圓寺。大張洞上玄化。往在彼中。須執役童行勿失時。猷在傍奉命。乃同弟入寺。備述父言。屋欣然使僧促剃度儀。弟見叫喚而走。猷乃跪誓云。我弟時機未熟。願我代弟出家。請師安名。屋良久云。爾言如此。殆乎宿習乎。遂賜度名正猷。從衆參窮。時中純然不怠偶辭遊方。相之龜谷。遠之楞嚴。到處究佛祖言教。學通法華楞嚴圓覺維摩等之諸大乘。久之省覲石屋於妙圓。執役湯藥。供侍專篤。偶屋上堂。僧問。如何是宗乘妙句。屋打云。速道。僧茫然。猷在傍遍體汗流。乃具威儀入方丈。屋笑云。子徹矣。遂付衣法。讓正寢以居之。爲衆陞堂入室。著著有出身之路。一日猷上堂。璠器之出衆問。隨處成主時如何。云柳絮毛毬水上萍。璠云。正與麼時。誵訛作麼生。猷驀面唾。又僧出衆展兩手云。請和尚一句。云汝何時失却。乃云。午頭不見四祖。山僧不識石屋。因甚麼如是。諸人要知麼。洲渚不留糜鹿下座。凡五坐道場玄化大播。眞林·福昌·總持·永澤·龍泉是也。又五挿草以收雲衆。了心·松僊·堅忠·德住·龍門是也。晩中興於大寧。大起洞上之宗風。海衆雲集。常不墜千衆。一日告衆。却後五日當取滅。緇素省問相繼。至期説偈云。混沌破了。八十二年。蚊咬眉上。正好打韆。言畢寂然坐逝。壽八十二。臘六十六。實寬正辛巳二年十月二十有五日也
　　大空禪師傳
　　禪師諱玄虎。字大空。武州人。傳失姓氏。幼而薙髮於郡之教寺。性有卓識。風韻拔越。言行異群。嘗寺鄉有文殊堂。常往而修禪那。動通霄而歸。鄉人喚云文殊沙彌。一朝志有南遊。即日告辭而出。始謁宗芝禪師於遠之石雲。芝一見器之。虎遂更衣典藏鑰。一職二十年。嘗無改換。時有虎藏主之聲。喧動天下矣。一日芝問。世界壞時此性不壞。汝作麼生會。云世界壞時此性俱壞。芝云。畢竟作麼生。云畢竟空也。芝驀面一掌。虎當下脫然。乃禮拜。芝云。會甚麼道理。虎起來掀倒禪床而去。芝深肯之。遂得法繼席於石雲。後開山于勢之淨眼。道光人天。上皇詔教虎赴闕。執禮師資。親問道叩禪。乃賜紫直裰號佛性禪師。凡虎之異跡甚夥。傳在人口。故不錄于此
　　器之禪師傳
　　禪師諱爲璠。字器之。自號天遊子。生於隅州藤氏家也。幼薙髮于里院。參遊之日。初投雙桂於南禪。久師事之。于文字之問。精銳敏達。功業日彰。桂深器之。乃常以器之稱焉。一日拍手嘆云。此非我出家所志。生死事大。寧漫嘗古人糟粕乎哉。俄辭拜謁竹居禪師於長之大寧。廼執役衣盂。入室參堂。不捨晝夜。影響八年。宛如一日。偶見狗子尿有所入。直詣方丈述所悟。居頷之。遂付以衣法云。吾宗到汝大興。容易勿説。自後籌室之中。擢璠一人爲先登。後因竹居老師應龍泉之請。璠亦隨侍過越州。一日拜掃永平祖塔於草茅際。嘆息淚誓興宗。乃有吾祖從曾戢化權。宗風墜地百餘年。兒孫無復英靈漢。誰把鸞膠續斷絃之詩。長之龍門虛席。檀越陶盛政。曁合寺雲緇堅請。璠嶮辭五次。緇素不止。教竹居老師爲加請。璠於是初應。未幾營備殿宇。叢規全行。雲緇輻湊道化鼎盛。寬正癸未應永澤之請。此歲八月一日開堂。海衆七百餘員。堂堂圍遶法座。嘗示衆云。世界未有時即有此性。如何是此性。自代云。月裏姮娥不畫眉。璠素儀相豐碩。家風峻峭。擧揚宗乘則觸其鋒者少。應仁二年戊子夏五月。有微疾。付後事于大菴畢。遂以二十四日泊然示寂。閱世六十有五。坐夏五十有四
　　梅庭禪師傳
　　禪師諱洞察。諸方擧稱梅庭。未詳其嗣承。久在越之大安。篤慕天眞之遺風。至性質直。禪行以熟。一日察隨衆在中庭掃除。忽見紅梅華開悟。乃有一朶紅梅華觸破沒巴鼻之句。遂出開山於濃之林廣而居。便設一庭於方丈之傍。手親種紅梅華。禪餘必以此爲遊宴地。凡毎有人問禪。唯指梅華失笑耳。世人推尊之稱梅庭禪師
　　一州禪師傳
　　禪師諱正伊。字一州。防州人。姓藤原。生於稻田氏家也。母嘗夢。有白玉徑三寸計。忽躍從右脇入胎。覺而有娠。乃曁誕白光照室。丱歲依州之般若寺出家。天生會禪。一朝臨鏡不嘗見有影。傍人以爲不祥。伊自咲云。不見道。通身無影像也。嘗不習文字。又不學經論。偶至中年遊方。謁日峯於京師。峯試以碧巖集。僉如宿契。便辭參牧翁於圓通。普請搬柴次。翁問所作已辨。還得己利也否。云不修萬行。不歷僧祇。翁云。呀即當漢。恁麼去。云有時乘明月。不覺過滄洲。便出翁顧傍僧云。新到禪客不凡流也。又辭參希明於慈眼。執役柴薪。終日純然。一日明過柴房。見伊純朴乃云。璞玉渾金堪作作何用。云至寶不彫琢。明斫額。伊拂袖出去。徑之大川。謁月江禪師問。江月照兮松風吹。未審甚麼所爲。江云。暫待別時祗對。云謝答話。江微笑乃差典記室。一職十九年。親受信衣。遂有伊書記之聲。雷動江湖。後久應長尾金吾之請。開山雙林。雲衆望風而臻。留錫隸名於籍者。曁七千餘衆。諸方仰之。喚爲日域龍象法窟。凡伊薰最乘之席三度。禪徒常六百餘員。晩住玉泉曁三鋸。内外護法。日益往來。常履盈戶外。一日伊告衆將示滅。諸徒雲集。氣息如恒。苦囑後事畢泊然而逝。閲世七十有二。坐夏五十有九。實長亨元年丁未冬十一月四日也
　　快菴禪師傳
　　禪師諱明慶。字快菴。不知甚許人也。丱歲離塵。有志叩禪。進具之後。出而南遊。凡參二十餘員之宗匠。到處僉窮宗源。自負而念我禪逸格也。偶過路於濃之祥雲山下。以其境之自適。乃就南谷卓菴而居。眼蓋天下。氣呑宇宙。時華叟禪師。在龍泰而開洞上之玄風。慶不屑嘗無心參扣。偶爾歷半許年。一日叟使僧詰之。僧到便問。子在裏許爲個什麼。云一事亦不爲。僧云爲甚麼得爲個不爲麼。慶惘然云。上座師阿誰。僧云華叟禪師。云華叟禪師。居常得教人如何修行麼。僧云。如我師之教授。令人悉長連床上伸脚而眠。慶聞頓悟。便高聲叫云。是大善知識。爲人抽釘拔楔去。遂隨而親參。日夕不怠。往詣數歲。草茅之中。自然成路。鄉人扁云參禪路。後久得心印。遂往野州。開山於大中。盛振華叟之親傳
　　曇英禪師傳
　　禪師諱慧應。字曇英。洛陽人也。姓藤原。應永甲辰三月二十三夜。母向月祈子。開口光入喉。自來有娠。明年應二歲之秋。有相人云。此好男兒。爲千人主張。六歲出家。遂投相之圓覺。依麟天瑞師學。一日麟戲試以聯句云。垂露在手。應應聲對云。清風入懷。麟愕然云。此奇兒也。可謂濁世曇華矣。因字曇英。諱慧應。後歸洛居相國寺。乃參諸師于文字之禪者數稔。一日讀金剛經。至一切有爲法如夢幻泡影。自嘆云。文字言語非出離道。不如入總持門。領教外別傳旨。寶德庚午應歲二十七。遂棄行脚。始參天叟於慈眼。叟示以此事向他不可得。應聞寒毛卓竪。於是勵志不退。終至忘寢食。一夜見雪月相映開悟。便拍手叫云。何有多事。叟聞肯之。便過堂執應手云。如是如是。應擺手驀面掌。叟亦與一掌歸方丈。應隨後入室。叟云。不勞再拳。且坐喫茶。應拂袖出去。又參竹居於大寧。便問。天得一以清。地得一以寧。未得一時如何。居云。大寧云。如何是此中主。居云。眼橫鼻直。云未具面門時相見了也。居云。猶有玄玄關。云門前金剛空捧拳。便禮拜。又謁器之于龍門之問。尋師訪道不遠千里。明得甚麼邊事。云鼻孔依前掛唇上之云。爭奈無位眞人出入面門。云這般閑事還和尚便出之劈脊便打。凡扶桑國裏洞濟諸師。渾無不參其樞要矣。末後見月江禪師於楞嚴。從前參得底總用不著。乃心如牆壁一十八年。江曁示滅謂應云。汝還師資禮。自今日去須分化一方。云某非恁麼人。宜隨衆作務。江云。其然豈其然耶。應拜退。後輔化伊兄於雙林及最乘。皆爲上首。應性素無喜怒。接人以慈。偶與同行商量話頭。則至誵訛處。分毫釐之差。若有不服者。驀地面折。雖如寃家聚頭。無含讐欲報之者。及伊遷化。遂繼席薰雙林之衆。尋遷永平併龍泉。嗣香僉酬伊兄法乳。上詔賜紫服。令應握宗柄。晩開山于林泉。月江正脈連環不誤焉。預度執弟子之禮者三千人。親受心印。大開祖席者十哲矣
　　大川禪師傳
　　禪師字大川。傳失其諱。薩州人也。得法之後。出世於福昌。大興石屋之遺風。性硬潔。而嘗不樂人事。常處一室。日夕禪耳勤焉。時有文之長老。耽結好於富貴。飽以風雲之才而樂。素與州之長嶋津氏好。時自京師過訪。日致燕於國筵。乃一春夏而去。一日之語長云。今歲春色好緊。州之福昌禪寺。地靈境勝。我不念死往淨土。唯願一日生。而在彼遊華卉之香。長欣然應語。遂使士選日。以告川。川聞不樂。乃語專使云。昔石屋禪師。開法于此山。志有備萬古參禪之摸範。嘗不欲作燕飮之華筵。我何人也。其遠孫也。長何人也。其檀越也漫以世間之客情。寧忽出世之道情哉。遽起而去也。使歸聞長及之。二人聞説感悟。吐口悔過。自後無院促風雲之興者云
　　風外道者傳
　　道者名風外。不知甚許之人也。性疎濶而不近人情。久菴於相之山中而居。嘗不貯童侍。終日孤然。菴傍有巖角丈許。外縛小茅于巖顛。乃爲己打禪之居。常設梯上下。時武陵城邊。有文道者。以道鳴矣。嘗聞外之高踏特訪。外喜延陞巖茅。清話之際。外謂文云。日將向午。須打飯齋。文唯然俱梯下炊飯。外見文之不持鉢。乃盛飯枯髑髏而與。文惡其不潔不食。外勵聲叱之。遽追出門。文無力吐一語而歸。外素工書及畫。世人爭競求之祕重
　　無巖道者傳
　　道者諱吳易。字無巖。相州人也。丱歲投郡之香林寺出家。圓戒之後。伶仃諸方。偶謁安禪師於瑞巖問道。曁叩禪久之得印記。遂辭隱江之草津古廟。執役燈華一十五載。人嘗無知。後移居於大光寺之閑房。杜絕人事三十年。日夕端坐。脇不至席。冬夏一衲。絕無襲衣。爲人孤淡。嘗無長物。所貯唯一複子耳。毎行脚自負之。素與大練遵公好。時來寓止。或一二日。或五七日。嘗不受寺供。乞米市門。以贖庫司。又不用登床被衾。困則獨倚竹根而眠。日操大率如然。一夕易喚里人三四輩來。乃語云。三十年居此閑房。唯有竹間明月。未教我飽而已。便起携出一鉢米。打白粥供。里人啜竟而歸。及其夜將半。自燒房火逝。余嘗南遊之日。偶訪過閑房。易喜掃席而待。乃清談以道情。半日之間。言不及世故。其高踏以不可攀也。只恨道與世不合。終身無人知矣
　　松雲禪師傳
　　禪師諱宗融。字松雲。肥之前州人也。丱歲出家。性疎濶不馴近世事。學統三教。憶談酷遠。嘗撥草之日。瞻風於洞濟諸宗匠。略諳其禪旨。會歲過不惑。諸徒延開法於圓應。乃設閑房於方丈之傍。置母母事。以至孝稱於世。母之性卒急。而好食魚。併樂琴歌。融不得奪。自出市買魚。乃繩穿魚腮而歸。嘗不教徒衆曁奴僕提之。又學琴習歌。自琴歌常喜之。一日母聞州之長崎有妓能歌舞。嘗謂融云。我行遊之。融又不得奪。自負之去。乃慰喜三日而歸。融素工論道説禪及文書。見聞者無不嗟嘆矣
　　安山道者傳
　　道者名安山。甲州人也。傳不記氏族。性好禪坐。志有荷宗。古稀之後。卜地於武陵城東菴居。傍置一僧堂。諸方望風而輳。山嘗無開示。無尊卑曁老少。令來者只管歸堂。動自稱結制。同衆坐堂。其斷飯食。其止寢臥者。或一旬。或二旬三旬。毎耐力修。大率以將死爲期。一日有僧自遠方來。跗脚甚疲者。山差歸堂。僧自念。我疲恐不堪長坐。進退未決。山及衆盡進堂。僧不得止隨坐。夜已到四更。猶未放參。山纔起到僧板頭。乃揖云。我歲七十餘。骨臀疲勞。豈敵汝壯勵志氣勇銳。暫解免眠菴中。汝须期且坐。莫罪我接賓之疎略。僧聞説感悟勵志云。延寶丁巳秋九月。山與一同志俱登富士山。直入巖窟坐脫
　　序
　　送鐵丸前堂歸舊隱序
　　自古善輔禪林者其品甚多。就中要者有四種。一者權威。二者財福。三者才敏。四者道儀。其以權威輔之者。利於降魔也。其以財福輔之者。利於牧衆也。其以才敏輔之者。利於辨事也。獨以道儀輔之者。利於無利能利一切。蓋不亦大利耶。東光寺主人鐵丸禪德。僧臘先余者五夏。爲人爽拔精誠。居常孜孜爲道。此歲丁已冬。余爲衆結制。丸引徒入會。余對執高賓禮。乃和會衆處前堂第一座。余一日過僧堂。嘗擧百丈接野狐因緣。使衆下語。丸不屑。隨聲下語數十轉。都不契。余云。此個陳爛葛藤。向那裏邊學得來。若實欲明個段大事。莫向文字上解會。莫向意根下卜度。晝夜只管。坐在蒲團上。於無議味一句下。堅兩手提撕。靜時亦打。動時亦打。昏沈時亦打。散亂時亦打。打來打去。直到打不得處。驀然打得透破個疑團。豈啻鑿開百丈野狐窟已乎哉。抑又三世諸佛。歷代祖師。及天下老和尚野狐窟。亦鑿開畢也。丸聞説勵志。遂忘寢食者月餘。一朝聞版有所入。驀直詣方丈余一見即云。一死野狐忽有活。丸乃墜淚叫哭云。寧將此身碎骨削肉。供養十方。苦行經百千劫。和尚大慈恩以足酬哉。弟子三十年。參若干禿老漢。明心册子上。悟道擔子裏。話積句聚。終至馱驢馱馬。始知飽啜野狐精味。胸隔腹滿。方作損惠命病。今幸一時吐却。空心虛懷。無一知惡毒。忌口更若干歲。作個無病人。向深山裏钁頭邊。接得一兩個佳衲子。用酬法乳。余尋擧古今差別因緣。下語十得三四。乃話云。昔雪峯三到投子。九至洞山。尚得法德山。須知吾宗以難嗣承。儞今得開一隻眼。向後窮心。參盡行解相應。山僧有個破襪子。與儞受用。丸淚拜九出。自後參隨增厚。入室侍立不捨晝夜。偶到解制日。請暫歸舊隱。余卒書丸行由因緣。聊送爲之序。又偈云。無心空盡有心親。臨別何嘗惹道塵。幾度蹈穿家隱路。誰知君著草鞵新
　　送橫田庄三郎信士歸家序
　　余嚮應請之日。諸方望風而臻。或有袖香叩禪者也。或有展具問禮者也。或有手華請詩者也。或有懷紙求字者也。獨隨意所欲。信脚所之。悠然而來。清談終日通宵而去橫田三郎助也。助姓平。信州人。世以橫田鄉食邑焉。性素實而常以仁育自樂。歲及不惑仕水戶侯。只非以其軍術精誠之。於吾道亦有同其志。可謂眞友矣。今朝又清話而歸。聊爲之序以送。詩云。陳陳風吹衣未寒。倚欄清話惜君還。一枝更沒由拈出。方見黃華自破顏
　　銘
　　妙月院覺心大姊塔銘併引
　　蓮沼一臈左衞門信士。以劍術名于世矣。嚮參禪洞濟諸宗匠。往往得印記。一日見余於岱宗。禪談半日乃自知。所以嚮叩諸宗匠者。皆是非實參實悟。遂隨道遊。雖未有所入。余以其信篤。常友好矣。此歲戊午秋。偶逢先妣妙月院覺心大姊五十年遠忌。慇請余入家供養。因造木塔婆乞銘。乃爲之銘云。杖之無影樹。塔樣與空遐。日月團團炙。煙雲片片遮。湘潭途轉遠。南北境何涯。慇告耽源老。又來莫畫蛇
　　記
　　岱宗山天德禪寺。新建法堂記
　　延寶四年丙辰之秋。余應府君之請。遠來自加州。偶主本寺席。初移蒲團之日。卒覽寺境規模宏大。而堂宇不嘗當法則。只有方丈·衆寮·厨庫·山門。然其風近俗。意恨至此極矣。明年丁巳之夏。遽欲經營之。嘗聞。百丈大智禪師之訓云。世尊遺教弟子。因法相逢。則當依法而住。飮食·服玩·經行·宴坐。必爲叢林營建室宇。必先造大殿。以奉安佛菩薩像。使諸來者知歸向。故晝夜行道。令法久住。報佛恩故。又聞。德山鑒禪師之語云。比丘行脚。當具正眼。誦經禮拜乃是魔民。營造殿宇又造魔業。且天下惟奉一君一化。豈容二佛。所居撒去大殿。獨存法堂。此二師共是禪林哲匠。各有所據。不可取捨。只須兼帶以起洞上之風。豈勞別辨一一竭之衆力哉。於是新建一法堂。上安獨尊像以兼佛殿。傍設長連床曁兼僧堂。層樓復閣高深精麗。冬溫夏凉。以堪統徒。以堪依法。凡費錢五十萬。未踰三月而成。此歲五穀豊盈。其價減尋常者。皆方過半。募化米檀門。乃設無遮大會。江湖龍象翕然湊輻。月餘已充一千指。擧人道。迴三百年既倒禪瀾。將來主此院者。粥魚齊鼓。嗣響牧衆。特非余立以法爲親之志耳。又至教扶桑禪風齊復古者乎。聊爲之記以不可不付後生
　　四美亭記
　　余嚮應天德之請日。望風驅馳者甚多。有一達士伊藤玄蕃友次。獨抽誠而投。時入山訪道。余可其志。禪談動不免饒舌之罪。茲歲丁巳夏。時迎入家供養。一瓶清味。豈下竹院半日閑哉。談餘有暇。偶起遊後苑。苑側有亭。五七人可容膝。材椽不削。茅茨不截。其風古高不可記。亭前有池水。周旋一十餘里。池中有蓮。蓮數不知幾千萬莖。余一見頓悟。主人有丘壑之志。嗚呼有如是境。有如是亭。有如是主。有如是賓。可謂四美全具。余不忍默止。遂以四美名亭亭主在傍云。四美説請願聽焉。余云。蓮華君子也。泥出不染。外直内虛。其色淡而其姿優也。亭亭不依。香遠益淨。池塘三四里際。縱目觀焉。不此境美耶。側設小亭。亭風且古也。不畫椽。不垔壁。不貯絲竹。不備酒肉。不事歌舞及碁鞠之遊。不亦亭美耶。愛此境而設此亭者。是生美也。話此主而讃此美者。又賓美也。今有賓美而後顯主美。顯主美而後坐亭美。坐亭美而後對境美。是余以四美名亭之説。極于此耳。亭主聽説。懌然正襟禮謝。余於是延筆又爲之辭。辭云。池底呑天水。青蓮數里聯。小亭開在側。都不削材椽。爲主主人坐。爲賓賓客浴。苑中雖最窄。四美具觀全
　　志
　　禪林中興志
　　扶桑禪林興隆。先後全關。考之於江湖。蹤跡頗夥。就中單傳心印。全提宗乘。別立禪居。一則叢規者。獨我洞上祖。永平元公也。又先元有檀林空公。睿山阿公。建仁西公。而居未分禪教。只世稱首傳禪宗。或推爲興禪始祖而已。元之後有慧日爾公。創大伽藍開法城東。又是落在第二畢也。蓋元以貞應癸巳入宋。參禪太白。乃得悟本正宗。在宋五年。以安貞丁亥歸朝。偶至嘉禎丙申。開法城南深草。扁云興聖禪寺。是扶桑單創禪林之權輿也。後以寬元甲辰。築永平禪寺於越州而居。叢規一則太白。肅如整利衲子。嘗上堂云。山僧經叢林不多。只是等閑見天童先師。當下認得眼橫鼻直。不被人瞞。便乃空手還鄉。所以一毫無佛法。又云。先住天童時。千載一遇也。雖當遶運。軌則尤嚴。或半夜。或晩間。或齋罷。總不拘時節。要入室普説。乃希代之勝躅也。今永平既稱其嗣子。所以不廢晩參。我朝之最初也。嗣元者若干。獨有孤雲奘。補席牧衆。正元始。奘之嗣子徹通介。寒巖尹。共歷覽禪風于異域。歸來開大乘大慈二道場。定鐘齋鼓。傳響雷動千里西北。介之嗣子瑩山瑾。瑾之嗣子峨山碩。峻然一出永仁元亨之間。築永光總持兩雄席。至今爲天下龍門。碩徒萬指。分化各處一方者。二十五員。就中純然無頭尾者五師。通幻靈其一也。貞治應安間。大翻禪瀾於永澤龍泉。一流洞水。分爲十派。有了菴明。石屋梁。徹底窮其源。永德之間。遂分手背離。乃建最乘福昌二大刹。堂堂繞萬指。隆化東西。明梁之下。有大網·吾寶·竹居·器之等數十師。雖道光顯煥猶餘耀後。年代深遠。而今無十得一二者。宗風墜地殆二百餘年。其不斷者如糸如縷。凡刻名禪師。食飯于曲彔上者。寧遑以此爲悔乎哉。去歲丙辰之秋。余應府君之請。偶主院務。廡廊數十間。堂宇一十餘基。雖半就廢而風近俗。合院當安千指。一見便知。是終余素志之地。乃聞府君企禪林中興之計。於此新建法堂。用設無遮大會。江湖名緇奇衲龍蟠鳳逸而輳。一會一千餘指。盡僉依夏次安排。令人人衣鉢道具挂搭於長連床上。晝參夜坐。專一道行。兩序列職。各嚴作務。上堂·小參·入室·普説·謝挂·告香·巡寮·問訊·茶話·湯禮·洛範·齋儀。曁嗚鐘鼓。響魚版等之幾百般事。盡無不則百丈併太白古風。嗚呼禪學之弊。巧見異解。以容易不可脫略窠臼。加之末法薄世。虎狼秦心。緇素相與熾。縱有把百億須彌收一毛孔中。拈無邊大海。置一指頭上底之妙用。奈何此法中魔民。以難化盡。雖然人人幸有個三尺吹毛。豈漫可腐爛去哉。逢凡截凡。逢聖截聖。逢是非截是非。乃至譏譽褒貶。利害禍福。總一刀截斷。斷去斷來。向此無一物處。正好只管以大法自任。非是迴狂瀾於既倒。揚頽風於已墜。奚敢得令我門葉知叢規。更使他海衆觀漢官乎哉。余初住黃龍日。嘗立志行。今歲丁巳隨分又執體例。聊始于此。後來住此院者。承續志余志。行余行。混然似火合火空合空。是啻非興永平最初我朝之勝躅耳。必又把少林無孔笛。永免竊吹之貶乎。與以十方僧舍爲私寢之室。認十方僧物。爲自樂之有底輩。同轍莫之矣。此日有暇。志以告後
　　岱宗語錄跋
　　洞山之道。偶至大陽。將斷而後續。其所以道任重。而欲使人荷難得也。太白之風。已至今時。似盛而實衰。其所以風隨流而欲使人振易得也。任重將斷。與隨流似盛。俱至其作弊無二致也。特折中博約。任重不孤。隨流不群。別成一家之風者。我老和尚月坡禪師也。師者本出於江州源家。丱歲出家。爲人爽拔。言行絕倫。未嘗參禪於文字中。未嘗辨道於布巾間。只叩諸方大知識。其見風骨。默而識之而已。一日過播州。逢一道者。乃以百丈接野狐因緣詰論。遂自知無徹底。慚愧憤發。踰月忘寢食。忽于鐘聲隨杵發之際。死甦一回。頓窮根源。便得記莂。歸韜藏山中六年。聲價赫然傳滿華夷。加州獻珠禪寺。本臨濟古院也。徒衆檀越等。顧師之禪行。力請以誠數次。師傑然一出。鳴鐸於北越。補席于黃龍。隣郡道俗。願見爭先。川遶雲圍。猊下毎説法。必有餘萬指。法席之盛。不愧折床大會。凡三越之間。緇素門風。大半爲之魯變。識者盡無不歎息矣。於是水戶侯參議源君。遠聞道譽。驛召至本城。執禮相見薰衆於岱宗山天德禪寺。乃自入山訪道。挿草布金。殆不下帝釋併須達於佛。大率師之出語。不嘗古人糟粕。不踐今時途轍。只自胸襟流出。文新義新。非是師獨具無師智。奚敢至令萬僧讓雄乎哉。庚申之春。同湛曠二兄。錄其會中之語。類而合之。乃分爲四卷。恭爲後序。略擧師之行由也。弟子遼。昔自謁師於心空林來。乃待以影響十年于此矣。雖未承印記。聊非無師資之親。故師嚮東來之日。遼又隨奉杖拂。三見青黃。其不飽者宛如一日乎。嗚呼師之出處于世。頗似使麒麟係羈在馬厩。人動鞭以欲爲馬。不識終天下人。都鞭爲馬去耶。不識有天下人。顧知麟之日耶。宋寂音尊者。序睦州云。今之世雖有通人達才。不小同已則橫議疾之。不掩則謗之而已。今遼於師亦云之
　　延寶八年歲次庚申春月
　　弟子元遼百拜跋

