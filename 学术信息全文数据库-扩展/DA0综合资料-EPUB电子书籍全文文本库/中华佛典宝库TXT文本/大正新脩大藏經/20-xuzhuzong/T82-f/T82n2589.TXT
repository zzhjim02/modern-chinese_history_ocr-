　　《大正藏》第82卷No.2589

瑩山和尚清規序

　　古云。人心如鐵。官法似爐。善哉言也。夫鐵之經紅爐者。能成種種器。其用不窮。若不爾者。頑然鈍然與瓦礫不殊。人心亦爾。以官法正之。則無有偏私。否則多墮一曲。一曲之士與頑鈍之鐵。共不足用也。官法者不但言王制。三千威儀八萬細行。是佛門之官法也。大雄禮樂永平規繩。是祖門之官法也。法之正人心。王也佛也祖也。異名同體。不可須臾離也。可離非法也。今茲之冬。北遊千里。登加陽之椙樹林。拜堂頭和尚。幸許安居列。堂中清規。與古佛曩祖。相表裏而井井可觀也。所謂佛祖之官法。無可以加。宜哉。海衆之能調其心。而成大器矣。衆執事告予云。今此清規是我瑩山大師。於當山洞谷兩處所行。而其書兩卷條條悉折中於佛祖。毫無過不及之差。方丈老人一時得之於古篋中。行之於一堂中。中興叢林。數年於茲。我輩竊謄寫之。倉卒梓行。字纔經一寫。烏焉成馬。編次雜亂。前後易位者。往往有焉。偶得好本。點對校照。粗歸至當。但文字間質勝而野。若不潤色。見者或忽之。不信。請從事於東里子產。予云。文雖似野。義自分明。渾金璞玉。識者知寶。豈謾施功。而傷眞彫文。而喪德哉。如用之則吾從野也。衆執事皆云。善矣。當重刻以流通。願公作序辯卷首矣。嗚呼斗筲之才安足當其需。然黃四娘之托杜詩。而不朽古今之所羨。是予之所以忘僣越而三緘總破綻也。謹按。昔瑩山沒而此書隱。此書隱而叢林廢。今和尚出而此書顯。此書顯而叢林興。人之出沒。書之隱顯。實叢林興廢之所係。而施之棗梓。則書之慧命不泯。人之法身常存。凡有志宗門者。誰不歡喜踊躍哉。我今作序。首先隨喜。以誦以行。當告同志。同志隨喜又告其同志。五十展轉豈獨法華。抑是亦禪苑一部之法華歟。如是之法。諦聽諦聽。
　　延寶第六龍次戊午臘月穀旦
　　白卍山和南撰

瑩山和尚清規卷之上
行事次第
日中行事第一
　　辰時早晨。喫粥之法開靜以後大衆搭袈裟。且待魚鼓。如當山者。打庫前雲版三十六下（且慕永平行儀。是建仁僧正行儀也）版鳴際。庫下備淨粥等於臺盤上。望僧堂典座燒香九拜後。行者奉送淨粥。魚鼓三會。第三會初童行等。堂前門限外立列。望聖僧深問訊叉手。參頭喝云。不審。衆行同音喝云。不審。引聲喝。又問訊散。魚鼓響罷。不許大衆入堂。版鳴一會。大衆下鉢。聖僧侍者合掌入堂。供聖僧粥。（行者捧盤。侍者燒香薰香）供了。行者經聖僧龕後。到南頰版頭。聖僧侍者再問訊合掌。倚槌邊去袱[衤*秋]子。而問訊合掌。當面問訊出堂。就侍者下位。厨前雲鼓三會。第三會堂前小鐘子鳴。住持入堂。大衆下床問訊接揖。主人不赴堂時。大衆不下床。侍者入主人卓。維那入堂白槌如常。聞展鉢槌。喝食童行入堂。聖僧主人首座前問訊罷。經聖僧後。到南頰版頭問訊。待首座施食呪願了。喝食如常。遍槌後。童行入堂。當面問訊叉手。兩三人同音讀僧堂記等（或諸祖法語等）讀了。問訊出堂。粥了下堂槌後。維那引後唄。處世界梵（是永平儀而僧正舊儀也）後唄後鳴放參鐘三下。主人出。淨人等問訊。侍者隨後出。知事行者待首座等出。問訊散。首座出堂時。淨人同問訊。如上堂牌掛者不放參。如施主齋時所請陞堂者放參。如粥次大殿及諸堂諷經者。三下鐘次又打鐘。一會或三會隨時。如遇祝聖諷經者。雖不打三下鐘。必打鐘三會。就大殿諷經。粥罷大衆隨意諸堂燒香。
　　巳時早晨坐禪。粥罷有少頃。維那掛坐禪牌於堂前。巳始堂司供司童行等。先報首座。寮前打版長打三下（一打間。大悲呪三反諷誦程也。如此三下）三下間。大衆皆入堂。面壁打坐。三下後。又禀首座而打首座寮前版三下。首座入堂燒香巡堂一匝。檢點諸衆入堂也。打庫前版者。寮前長打版三下後也。東廊山門西廊諸寮前版者。衆寮前版鳴之前也。方丈前版者。首座前版鳴之後也。坐禪中香長短及始終者。聖僧侍者之所管也。凡坐禪者。首座之管領也。巳香欲了時。聖僧侍者問訊首座。是禀放禪也。即庫前雲版三下鳴。是稱火版。是坐禪罷也。主人首座大衆同時合掌。著襪下床而待齋時也。火版鳴從庫下諸寮前遶寺。振火鈴。
　　午時齋時也。火鈴遶寺後。庫前鼓三下。報齋時也。次鳴大鐘十八聲。是稱齋鐘。此間就大殿。誦尊勝陀羅尼七遍。是云日中。諷誦了後。大衆入堂。庫前版長打三十六。庫前臺盤辨供物。望僧堂典座燒香九拜。拜間諸行兩行立列。拜了後奉送供物於僧堂前。佛聖供物同供諸尊也。殿主供佛供。薰香供養各禮三拜。土地前唯燒香而已。三十六版及魚鼓間。堂内堂外諸衆。集來堂外。諸衆兩班各望聖僧。問訊著座。魚鼓第三會初。首座入堂。問訊聖僧著座。從前門南頰入也。魚鼓後。雲版長打一會。大衆下鉢。次庫前雲鼓三會。第三會堂前小鐘合鳴。報主人入堂也。堂内堂外大衆一時下床。接揖主人。問訊。主人當面問訊。向椅問訊。順轉而與首座揖。問訊而著椅。首座與大衆揖問訊。各上床收鞵（與鞋同）坐定。維那入堂。白槌等如例。已下如粥時儀。凡粥罷齋罷。寮中衆歸寮問訊喫茶。
　　未時。若方丈前版鳴三會。知有法益。或隨意趣參。或一衆趣參。或衩衣或掛子。隨人意隨意不審。虛心聽法諸經諸錄。隨衆望集時。各問訊。散時普同問訊。如無急要者。輒勿起座。不可雜談。
　　申時晡時。從申香半至酉香半。諸寮打版三下。大衆衩衣著襪。入堂面壁打坐。是時出蒲團後。至明日齋罷收之。是常儀也。
　　酉時。放參時至。聖僧侍者問訊而報首座。首座出寮。或首座寮前。或衆寮前打版三下。若堂外諸衆及打坐諸衆著襪。打袈裟出摺單。向床緣坐。童行上方丈禀云。掛放參牌。主人報云。放參。童行問訊。而下堂前掛放參牌。上暖簾等。首座入堂。燒香巡堂。而同向床緣坐。童行入堂。當面問訊了。又問訊首座。叉手云。和尚放參。首座默許。童行問訊。經過龕後。到當面深問訊。叉手引聲喝云。放參。又問訊出堂前。鳴小鐘三下。是云放參。大衆同時下床揖。問訊云。珍重。粥罷衆寮問訊次云。和尚放參。次大殿諷經。打鐘一會。或三會。隨主人意。或楞嚴呪。長日或大悲呪。消災呪。夏中其後歸寮。問訊。參後參前詣諸寮。必搭袈裟。是常儀也。或爲請暇參暇參禪白事。詣方丈及諸寮首座等寮。不拘時候。必搭袈裟也。
　　戌時。蟻腰尚見時。衆寮前版鳴三下。衆僧搭袈裟。入堂各著被位。面壁打坐。如早晨。聞版鳴寮主打併衆僧行履。而待明旦。打鐘行者（古者多沙彌司之也）淨口手而到鐘樓。燒香合掌唱云。三塗八難息苦停酸。十方世界聞鐘悟道。然後打鐘。緩十八聲。緊十八聲。爲一會。又緩十八聲。緊十八聲爲二會。初會間大衆入堂。二會終首座入堂。燒香巡堂。第三會如前。三會終主人入堂。燒香巡堂如早晨。三會終後。庫前打鼓三會。先以鼓槌擬鼓唇三下。後以左槌小打。以右槌大打。緩聲三打。又以左槌小打。以右槌連打。如此三打後。自緩至緊爲一會。如前三會終。又擬鼓唇三下一打。名爲一更。打版爲一點。初更必三打。次戌半時許。欲過時。先打一更三點。三遍後。鳴大鐘十八聲。是稱定鐘。是時主人出堂。首座面壁。疊袈裟。裹被。巾安函櫃上。披被著用隨意。聖僧侍者下聖前等燈籠。大衆出堂。或打坐任意。戌終一更四點。一更五點打之。亥初打二更一點如前。二更二點後。振火鈴呼照顧火燭。遶寺自三門至方丈。還庫下打二更三點。首座披枕子打眠。大衆一時打眠。留坐無禮。恣勿往非處。須堂裏打眠。即亥半許也。亥半許臥。而寅半起也。打眠儀者。一衆必右脇臥。勿左脇并仰臥覆臥。或兩手作外縛。安頷下。兩脚少曲眠。或右手少曲。安頷下。左手直舒。安左股上。或左脚大拇指安右内踝上眠。右袖左袖。俱直舒而眠也。
　　子丑者。睡眠時也或主人半夜巡堂。檢點衆有無。寅時半。庫前鼓打四更三點。是時振火鈴遶寺。諸寮前打版四更。榜子三點。首座寮前版鳴。大衆一時起。且坐。而首座巡堂過後。各各抽身而趣後架。嚼楊枝洗面。首座者先起。疊枕子而鳴之。大衆聞之一時起打坐。首座先洗面搭袈裟。巡堂檢點大衆起不起。四更四點五點間也。大衆等坐而待主人巡堂。五更一點鳴。主人入堂燒香巡堂。呵責大衆坐睡。五更三點後。鳴大鐘如黃昏鐘。後夜鐘罷。庫前五更四點後。庫前版鳴三會。名小開靜。行者齊起也。
　　卯時將終。五更五點後。鼓版擊動。長打三會也。名大開靜。大衆摺被摺單包被。巾安被上。覆被後著襪了。頂戴袈裟。合掌誦偈曰。大哉解脫服。無相福田衣。披奉如來教。廣度諸衆生。三遍誦後。搭袈裟向床緣坐。而待粥時。往後架洗面。往東司屙屎。各待大衆隙勿競。是常儀也。十二時中行履。如辨道法。赴粥飯法。洗面法。洗淨法。并寮中清規。參大己事師法等委曲也。悉可諳之
日中行事終。
　　月中行事第二正月
　　一日。粥時維那白槌云。稽首薄伽梵。圓滿修多羅。大聖菩薩僧。功德難思議。又云。今晨修設五味粥（或云淨粥）一堂。奉爲今上皇帝聖壽無疆。仰憑尊衆念。十佛名如常。粥罷鳴鐘三會。就大殿諷經。或立今上皇帝牌於正面主位。主人佛前三尊燒香了。歸本位。當面禮中尊三拜（打者若侍者。展拜席）拜了收拜席後。維那諷經。大圓滿呪一遍消災呪三遍。大衆合掌誦。不著頭帽。消災呪始回向始。俱主人燒香。三尊佛前如法莊嚴。大衆慇重惶恐。是常禮法也。不可聊爾。次小師等禮主人。粥罷祝聖諷經後。侍者小師等上寢堂。請出主人。令著椅。頭侍者一人燒香禮賀。大展九拜也。次參學小師。或法屬禮賀。若有答拜。或入室小師燒香九拜。若出世小師。不群禮拜也。次沙彌童行或尼衆禮賀。若俗弟禮賀。次上堂。恐祝慇重。賀謝如法。不擧禁忌言。不正僧中非。莊嚴如法一切惶恐。不袖叉手。不著頭帽。必巡堂。主人使侍者點湯。如名德首座及尊宿在堂。侍者請主人坐具而行禮。是慇重儀也。古儀者。如朔望陞座。不可祝聖闕如。故若主人病患他遊。首座代拈香陞座。首座陞座時者。堂頭侍者奉香燒香如主人。但維那請之而已代主人故。如四節秉拂首座。向兩班大衆不問訊。然而不尊重。首座者不代也。立僧首座。及退院長老等首座充職時。主人命之。而令陞座也。不命不行。陞座罷巡堂。首座引大衆入堂。自上間次第排立。侍者同入堂。後門望聖僧龕立。以南爲下。次主人入堂燒香。自上間巡堂。堂外同巡回。入堂當面問訊。而至椅前立。巡堂間大衆曲躬問訊低頭。而過主人也。次知事入堂。自上間巡堂。問訊主人了問訊首座。次第巡行出堂外時。侍者自下連出也。頭侍者留而當面問訊。而請著座。大衆普同問訊。揖上下上床。棄鞋著座。儼然而坐。叉手當胸不著帽子。侍者燒香。聖僧上下間堂外問訊。是云四處問訊。堂前鐘鳴二下。盞橐入。行湯罷。又問訊如前。又鐘二下。盞橐出。放參鐘三下。第二下大衆合掌。第三下揖問訊。下床問訊散。主人巡堂時。香合童行及行者持之隨入堂。佛殿及諸堂燒香時者。侍者持之隨從也。
    二日。土地粥歎偈。如一日。今晨修設豆粥一堂。奉爲當山土地。當山龍王。增加威光。護法安人。仰憑尊衆念。十佛名如常。粥罷放參鐘後。大殿諷經罷。又鳴鐘就土地堂諷經主人燒香三度。如大殿祝聖諷經。主人若不出。都寺監寺等代燒香。知事不出侍者代燒香。縱知事雖燒香。或侍者燒香。若侍者燒香。知事不燒香。祝聖諷經。主人不出上知事必燒香禮拜。如主人。知事不出。侍者代燒香禮拜也。若二日入室牌掛者。不放參。即入室鼓鳴者。大衆齊上方丈。燒香三拜。不論知事頭首兩班。首座爲上首。燒香次第排立。而進步入室。入室法者。一衆各燒香禮三拜後。各排立。燒香次第也。不論寺官及臘次。立定後侍者引同般。望席端。問訊主人。而頭侍者一人出堂外。向首座問訊。進前云。請入室。首座入室當面席端問訊。禪床右角問訊。右轉身問訊。斜立通話。了問訊。當面席端頓拜。所謂右手取坐具。直投地一拜。起立問訊。自主位出。問訊次人。次人進步問訊。入室如前。人人橫步進。衆入室罷。侍者從下入。至左邊禪床角通話。從賓位出問訊次人。入室罷頭侍者通話。頓拜了卷席。入室罷鳴鐘。土地堂諷經如例。
　　三日。檀那粥歎偈如前。今晨淨粥一堂奉爲本寺檀那十方施主福壽莊嚴。仰憑尊衆念。十佛名如常。粥罷就大殿諷經。無拜。唯燒香如法也。知事侍者。若代主人不出。如土地堂。次庫下諷經。鳴鐘維那引衆。赴庫下。知事接入主人。又奉送。主人占主位。主人入後。知事倚主位。接入大衆。首尾如此。齋罷維那報主人。禀命掛念誦牌。晡時無坐禪。僧堂香華燈燭辨備了。維那令堂司供司報知主人及諸寮。自方丈打版各三下。土地堂佛殿等諸堂皆莊嚴。主人先下土地堂燒香。次大殿燒香三拜。祖師堂燒香了。入堂。此間緩聲鳴大鐘數下。主人赴堂。堂前鐘鳴之三會。大衆堂前排立。南首座爲上。北都寺爲上。主人或當面。或脇門入。大衆普同問訊。主人直入燒香聖僧。出堂倚主位問訊時。大衆同問訊。下侍者二人出班。一人問訊都寺。一人問訊首座。念誦罷報巡堂及點湯。如無點湯。無此問訊。是常儀也。次維那出班。當面問訊。大衆普同問訊。捧合掌念誦。謂維那念佛一遍間。各十遍念。報龍天。念誦罷維那問訊。大衆普同問訊。維那入衆。主人首座都寺揖問訊入堂。當面問訊。順轉立椅前。首座引同伴入堂。問訊聖僧順轉。問訊主人。著位前。大衆三人各作一般。自上間次第入堂。排立巡入了。侍者自下位入堂。作一般入堂。後門排立。知事作一般入堂。巡堂一匝出時。侍者出。頭侍者留南頰進。當面問訊。大衆同問訊。一時棄鞋著座。點湯。如陞座罷點湯。如無點湯。念誦罷問訊後。令童行喝免巡堂。打放參鐘。大衆各歸被位展單。如巡堂時。雖非自被位。下床展單。是常法也。展單後。和南如常。其後諸堂各燒香隨意也。
　　四日。剃髮沐浴。坐禪牌不掛。四日以下居常粥。十佛名。無歎偈。只云仰惟三寶咸賜證知仰憑尊衆念。
　　五日。上堂。若略之。祖師堂諷經。
　　六日。無異行法。若有請益。
　　七日。有入室。若略之。
　　八日。念誦。火德諷經。或就土地堂。若就大殿。
　　九日。剃髮沐浴。
　　十日。上堂。若略之。
　　十一日。請益。請益法者。齋罷侍者報維那。掛請益牌。晚間鳴方丈版三會。大衆威儀具足。各上方丈。鳴法堂西鼓。長打一會。如小參鼓。大衆各當面燒香。或兩人或三人燒香。次第當面排立。首座進當面問訊。望禪床角頭曲躬問訊。叉手云。某甲等生死事大。無常迅速。伏望和尚慈悲。開示因緣。主人默許下座。與大衆禮三拜。收坐具。叉手曲躬云。適應請命有汚宗風。仰慚曩祖。伏愧大衆。上床。首座來禪床角頭。擧因緣。主人擧拈説破下語下座。首座歸當面。謝拜。三拜或六拜。隨時。次次燒香後。排立次第當面問訊。來禪床角頭。先下語。下語畢西邊群立。又首座如前請。主人如前聽許。禮儀如前。一六請益。永平古儀也。當山三一行之。
　　十二日。入室。或月一度。若夏中兩三度。或普説入室。若昧旦。若薄暮。乃至夜半早曉。或寢堂若照堂若堂前。不定處。不定時。有道古佛天童家風也。入室皷。法堂西皷長打三下。或堂前叩入室牌。或打寮前版三下。普説者西皷長打五下。若大衆遶立禪椅。虛心聽法普説了。主人以拂子打禪床角云。請入室。不論誰人。禪床近人。進禪床角。通話出。次當面問訊。主人下座。或三八普説。或時候不定。在主人意。
　　十三日。念誦。
　　十四日。先師徹通忌。予現存之間。不論在寺不在寺。必就塔頭諷經一會。若主人不出仕。侍者代燒香禮拜。剃髮沐浴如常。
　　十五日。粥時歎偈。粥罷人事。祝聖諷經。上堂巡堂朔望一致。布薩羅漢供作法在別紙。元應元年九月十五日。始修羅漢供。毎十五日供養之。是尊者望也。
　　十六日豆粥。土地堂諷經如二日（羅漢示現來。對瑩山自請故）。
　　十七日。檀那諷經。如三日。七月十七日。天童淨老忌。夏中就塔頭諷經。
　　十八日。火德諷經。如八日。圓通諷經。觀音經一卷。念誦如八日。
　　十九日。剃髮沐浴。
　　二十日。上堂。
　　二十一日請益。
　　二十二日。入室。
　　二十三日。念誦。
　　二十四日。永平二代忌。夏中就塔頭諷經。剃髮沐浴如常。
　　二十五日。上堂。
　　二十八日。永平忌。毎月就塔頭諷經。次就祖師堂諷經。如達磨忌。如永平門下者。祖師堂必可入永平牌。念誦。晦日布薩剃髮沐浴念誦法。入室法。諸諷經回向等。在別紙。維那知客侍者等。一切可悉知。
　　
祝聖諷經回向（朔望）

　　心性正覺大智海藏修成如來圓通聖衆和光同誦。大圓滿無礙神呪消災妙吉祥陀羅尼。所集鴻因。恭爲祝延。今上皇帝聖壽無疆。無量壽佛。諸尊菩薩。摩訶薩。摩訶般若波羅蜜。

應供諷經（朔望）

　　仰冀昭鑑  俯垂感應

　　合山清衆。同音諷誦大佛頂萬行首楞嚴祕密神呪。所集功德。供養佛親付囑至于當來慈氏下生。現住世間紹隆佛法。三明六通十六羅漢。一切應供部類眷屬。應如疾風。無所不通。本寺檀那。諸檀施主。現當悉地皆得解脫。山門榮昌。諸緣吉慶者。十方三世一切諸佛。諸尊菩薩摩訶薩。摩訶般若波羅蜜。

土地堂諷經（二日十六日）

　　本地風光。現前一衆。和同諷誦大悲圓滿無礙神呪。消災妙吉祥神呪。所集鴻福。回向當山土地。護法龍天。合堂眞宰。三界萬靈。今年歲分主執陰陽護伽藍神。招寶七即大權修利菩薩。神光遠照。福德無邊。護法安人。諸緣吉慶者。十方三世云云。

韋駄天諷經（三日）

　　上來諷誦大悲圓滿無礙神呪。消災妙吉祥神呪。所集殊勳。祝獻韋駄尊天。厨司監齊使者主湯火神明。所冀。山門鎭靜。中外咸安。火盜雙除。檀信歸崇。諸緣吉利者。十方三世云云。

檀那諷經（三日。十七日。）

　　上來諷誦大悲圓滿無礙神呪。消災妙吉祥神呪所集功德。回向本寺檀那。諸檀施主。本命元辰。當年屬星增加威光。所冀。福壽無量。諸緣吉利者。十方三世（云云）。

念誦

　　皇風永扇。帝道遐昌。佛日增輝。法輪常轉。伽藍土地。護法安人。十方施主增福增慧。爲如上緣念。十佛名。

祖師堂諷經（初五日）

　　淨法界身本無出沒。大悲願力示現去來。
    仰冀眞慈。伏垂昭鑒。
　　山門毎遇斯辰。謹集比丘衆。諷誦大悲圓滿無礙神呪。所集功德。奉爲達磨大師。百丈禪師。歷代祖師。增崇品位者。十方三世云云。

火星神諷經（八日十八日）

　　上來諷誦大悲圓滿無礙神呪。消災妙吉祥神呪功德。回向南方（火）德星君火部星衆。增加威光無量德海。所冀。山門鎭靜。内外咸安者。十方三世云云。

念誦（八日）

　　白大衆。如來大師入般涅槃。今至日本元亨四年甲子。已得二千二百七十一載。是日已過。命亦隨減。如少水魚。斯有何樂。衆等當勤精進如救頭燃。但念無常愼勿放逸。伽藍土地護法安人。十方施主增福增慧。爲如上緣念。十佛名。

圓通諷經（十八日）

　　上來諷誦當塗王經。所集功德。回向正法明王千光王城圓通教主施無畏者。普門示現利益一切諸奉仕者。所願成就。修行無爲。諸緣吉利者。十方三世云云。

普庵諷經（九日）

    靈妙如如圓通太虛。造化萬物不礙方隅。仰冀眞慈。俯垂昭鑒。
　　山門毎遇斯辰。謹集合山清衆。同音諷誦大佛頂萬行首楞嚴神呪。所集殊勳。回向普庵寂感妙濟眞覺昭貺大德慧慶禪師會下百萬火首金剛無數天龍八部聖衆修造方隅禁忌神將。所祈。山門鎭靜。中外咸安。此大道場永無魔事。火燭無虞。檀信歸崇。諸緣吉利者。十方三世云云。

居常粥了諷經

　　上來諷誦神呪功德。回向眞如實際無上佛果菩提。祝獻護法龍天。護法聖者。三界萬靈十方至聖。日本國内大小神祇。當山土地。當山龍王。護伽藍神。十八善神。招寶七郎大權修利菩薩。白山八幡監齊使者多聞迦羅稻荷神等。合堂眞宰。今年歲分主執陰陽權衡造化。南方火德星君火部聖衆。所集殊勳。祝獻本寺檀那十方施主。合山清衆本命元辰。當年屬星守道守宮一切聖造。所冀。山門鎭靜。修造無難。十方施主福壽莊嚴。法界衆生同圓種智者。十方三世云云。

日午

　　上來諷誦佛頂尊勝陀羅尼功德。回向眞如實際十方三寶。三界萬靈。一切護法日域神祇。合山龍天。十方檀那。合堂清衆元辰年星守宮守道。所冀。山門鎭靜。辨道安穩。超證佛果。利益衆生。諸緣吉利者。十方三世云云。

參後
　　
    上來諷誦大佛頂萬行首楞嚴神呪。所集鴻因殊勳。回向眞如實際無上佛果菩提。祝獻護法龍天。一切聖造。三界萬靈。十方至聖。日本國内大小神祇。當山土地。龍天善神。合堂眞宰。主執陰陽權衡造化善惡聰明。南方火德星君火部星衆。修造方隅禁忌神將厨司監齊使者。稻荷迦羅多聞陀天普資聖德。佛日增輝法輪常轉。僧寶繁昌。皇風永扇。帝道遐昌。山門鎭靜。内外咸安。檀信歸崇。諸緣吉利。十方三世（云云）。

設齋

　　臨時設齋設粥嚫錢等。隨時兩班商議。講戒誦經諷經。或隨施主意樂。又應施主所請。上堂講戒。任施主所望。齋僧嚫錢。寺中三寶諸聖病僧請暇僧皆行之。沙彌童行。僧三分一也。施主所請上堂者。必半齋時。若齋罷也。莊法堂如法。階下席上端莊一卓。安嚫物。席下端又莊一卓。華瓶一對。香爐一口。又展拜席。三通鼓主人入來。陞堂立榻上時。知客引施主令燒香禮拜。此時主人拈香。若拈疏著座。知客引施主。令著知事上肩少背後座位前（或小椅靠椅也）説法了下座。立榻上受施主謝拜。説法了施主進前禪拜。若俗施主。知客引之。知客無時。維那侍者引之。若僧施主。只進前燒香禮拜。知客引令著位。不大官尊宿者。不著位。若平僧者。不設椅。若不置嚫物。無席上卓矣。

齋僧時疏

　　南閻浮提大日本國某州某郡某莊孝子（某甲）等。今當菩薩戒之先考一周之忌辰。敬就當寺修設僧齋一堂。以供養十方雲衲聖凡之衆。所集鴻福。回向先考覺靈。莊嚴報地。圓滿種智者。右伏請。
　　
三寶悉知

　　覺靈炳鑒。謹疏。
　　年號月日。孝子某氏某名。謹疏。
<PIC>T82042901.GIF</PIC>

　　功德疏上（三宝印三宝印三宝印謹黄紙（三宝印）南閻浮提大日本國某州某郡某氏某名等超群覺靈疏
　　
亡者回向

　　淨極光通達。寂照含虛空。却來觀世間。猶如夢中事上來現前清衆。諷誦大佛頂萬行首楞嚴神呪。所集功德。奉爲（某名）資助覺靈。莊嚴報地伏願。處生死流。驪珠獨耀於滄海。踞涅槃岸。桂輪孤朗於碧天。普導世間。同登覺路。十方三世云云。

又（歎偈同前。是檀那中崇重人回向）

　　山門今月今日。伏値過去（某甲禪門）覺靈月忌之辰。謹集合山清衆。諷誦大佛頂萬行首楞嚴神呪。所集功德。奉爲尊靈。莊嚴報地。伏願。處生死流。驪珠獨耀於滄海。踞涅槃岸。桂輪孤朗於碧天。覆蔭後昆。福報無盡。十方三世云云。

又（歎偈同前。是在家平人回向）

　　上來現前清衆諷誦大佛頂萬行首楞嚴神呪。所集功德。奉爲（某甲）資助幽靈。莊嚴報地。伏願（身超淨域。業謝塵勞。蓮開上品之華。佛授一生之記。○一靈不昧。八識昭然。蓮開上品之華。佛授一生之記）十方三世云云。

夏中祈禱回向

仰惟三寶  咸賜證明

　　上來諷誦摩訶般若波羅蜜多心經。觀音普門品。消（災）妙吉祥神呪。所集功德。回向眞如實際無上佛果菩提。祝獻護法諸天。大權眞宰。三界萬靈。十方至聖。今年歲分主執陰陽權衡造化善惡聰明。南方（火）德星君（火）部聖衆。堂頭和尚本命元辰建生星斗。日本國内大小神祇。當山土地。護伽藍神。合堂眞宰。盡祈禱會上。無邊靈貺。憑茲妙善。普用回嚴。專祈。堂頭和尚道體安穩。福壽增長。災障不侵。吉祥如意。次冀。山門鎭靜。内外咸安（火）盜公私諸緣吉利者。十方三世云云。

祈禱千卷讀經

　　圓通教主。普門淨聖。勝彼世間。梵音海潮。諷誦當塗王經一千卷。功德。無量。回向施無畏者觀自在尊。正法明王千光王城三十三現。十方刹應三界萬靈。一切神祇。所集殊勳。祝獻大日本國天照太神六十餘州三千餘座神祇天龍鬼神等。大小福德今日願主本命元辰。當年屬星生土氏神居處鎭守。祈禱會上無邊靈貺。伏願。除病延命（所願成就。依時用之）諸緣吉慶者。十方三世云云。

看經通回向

　　上來看經誦呪功德。回向三寶累祖。一切護法守道善神。日本諸神三界萬靈。伽藍鎭守合堂眞宰。增加威光。所冀。佛祖久住。利濟人天。加被護念。助發道心。消除罪障。道業純熟。廣度衆生。四恩三有報謝者。十方三世云云。

大般若經結願疏（銀錢有之）

　　總持猶妙藥。能療衆惑病。亦如天甘露。服者常安樂。南閻浮提大日本國某州某郡某莊某山某寺住持某甲等。特祈誓三寶境界。專修習三業白善。供養某寺之禪侶。奉信讀六百軸之眞文。覺薩埵波倫極信心。仰廣大般若功德力。所集鴻福。回向般若十六會之一切三寶極安樂世界等之十方三寶。本尊界會觀自在尊。二十八部衆。并信心施主（某甲）及子息（某甲）等本命元辰。一切星宿。十六善神等護法龍天三界萬靈。天神地祇。六十餘州三千餘座神祇。當道前後鎭守。佛法大統領白山妙理權現。當國應現（某）明神。當莊總社別社部類眷屬乃至守宮守道神等。各增加威光利濟衆生。令入道者。右伏以。總持明呪。能除一切災難。般若智火。速燒無量煩惱。久持金剛不壞之壽命。增長福慧。遠離八萬四千之塵勞。消滅業苦。身心快樂。諸緣吉慶。謹疏。
　　某年某月日 某氏 某甲 謹白
<PIC>T82043001.GIF</PIC>

    般若會上一切三寶黄紙三宝印南閻浮提大日本國某州某莊某山某寺住持某甲等謹封十六善神炳鑒加護

因病祈禱

　　仰惟三寶  咸賜印知

　　上來諷誦（何經何呪）所伸意者。上達聖聰。伏念（某人某官某月某日）以來。四大不安。至今未獲痊愈。非三寶諸聖護持無能自保。逐日拜命。僧衆諷誦經呪所集功德。回向眞如實際無上佛果菩提。祝獻護法大權修利。合堂眞宰。大日本國天照太神。當處鎭守大明神。別社總社。六十餘州三千餘座神祇。天龍鬼等。大小福德所祈本命元辰（某甲）安穩無病自在。心中所願成就。祈禱會上無邊靈貺。伏願。諸緣吉慶者。十方三世云云。

尊宿遷化

入龕念誦

　　切以。善權普示。分化跡於人天。妙體獨存。越玄機於佛祖。恭惟。東堂和尚。孩圓智月。俄收萬水之光。廣大悲乘。却應十方之感。瞻顏無地。披志有歸。是集眞徒。讃揚聖號。仰憑大衆念。
　　清淨法身毘盧遮那佛云云。
　　上來稀揚聖號功德無涯敬用回向新般涅槃東堂和尚無生振世妙覺莊嚴再勞尊衆念。十方三世（云云）次大悲呪。

龕前念誦

　　白大衆。東堂和尚已歸眞寂。是日已過。命亦隨減。如少水魚。斯有何樂。衆等當勤精進。如救頭燃。但念無常。愼勿放逸。恭申大衆。肅詣龕幃。誦持萬德之洪名。奉爲增崇於覺路。仰憑大衆念。
　　清淨法身云云。
　　上來念誦功德。奉爲新入涅槃東堂和尚。資助尊靈。
　　增崇法位伏願不忘願力再現曇華掉慈舟於生死海中接群迷於菩提彼岸再勞尊衆念。十方三世云云。
　　次大悲呪。

擧龕念誦

　　念安快昔日與今別不同金棺既擧遶拘尸之大城幢幡搖空赴荼毘之盛禮（若全身入塔。則云難提之盛禮）仰憑大衆。稱讃洪名用表攀違。上資覺路念清淨法身云云。
　　上來念誦功德。奉爲新入涅槃東堂和尚。資助尊靈。增崇法位。伏願。不忘願力。再現曇華。掉慈舟於生死海中。接群迷於菩提彼岸。再勞尊衆念。十方三世云云。

壇上念誦（下火續松。長三尺二寸也）

　　是日即有東堂和尚化緣既畢遂返眞常靈龕遍遶於椙樹定光忽和於性火。仰憑大衆。資助尊靈。
　　清淨法身云云。
　　上來稱揚聖號恭讃化儀體極先宗峻機不容於佛祖用開後學悲心乃撫於人天變幻化之百骸入火光之三昧茶傾三奠香熱一爐頂戴奉行和南聖衆。
　　大悲呪。回向。
　　上來念誦諷經功德。奉爲東堂和尚。荼毘之次。增崇品位。十方三世云云。
　　次知客壇前諷經。小師等弔慰諷經。
　　二七日唱衣念誦（若行施物者。維那可令行者報。各以打嚫。可請之。永平古儀也）。
　　留衣表信。乃列祖之垂規。以法破慳。禀先聖之遺範。今茲估唱。用表無常。仰憑大衆念清淨法身云云。

唱衣了回向

　　上來唱衣念誦功德。奉爲新示寂東堂和尚。增崇品位。十方三世云云。

佛事次序

　　入龕。移龕。鎖龕。法堂掛眞。擧哀奠荼湯。對靈小參。奠茶湯。起龕。
　　山門首眞亭掛眞。奠茶湯。秉炬。安骨提衣。
　　起骨。入塔。入祖堂。全身入塔。撒土（如衣鉢豐厚。毎日奠茶湯。添轉龕轉骨等佛事）。
　　右壇上念誦云。靈龕遍遶於椙樹。定光忽和於性火。此文者。先師徹通遷化時。如斯製句也（大乘寺有椙樹林號。開山塔有定光院號）勅修清規涅槃臺念誦云。靈龕遍遶於拘尸。性火自焚於此日云云。

亡僧

龕前念誦

　　切以。生死交謝。寒暑互遷。其來也電激長空其去也波停大海。是日即有新圓寂（某甲）。生緣既盡。大命俄落。諸行無常。寂滅爲樂。肅請現前大衆。敬誦諸聖洪名。所集鴻福。莊嚴覺路。仰憑尊衆念（十佛名）。

回向

　　上來念誦功德。回向新圓寂（某甲）覺靈。莊嚴報地者。十方三世云云。

次大悲呪。回向

　　上來諷誦大悲圓滿無礙神呪功德。回向新圓寂（某甲）覺靈。莊嚴報地者。十方三世云云。

次楞嚴呪。知客若侍者始之
　　擧龕念誦

　　欲擧靈龕赴荼毘之盛禮仰憑尊衆誦諸聖之洪名用表攀違上資覺路念（十佛名次大悲呪）。
　　
山頭念誦

　　切以是日即新圓寂（某甲）既隨緣而寂滅乃依法而荼毘焚百年弘道之身入一路涅槃之徑仰憑尊衆資助覺靈念（十佛名）。
　　
回向

　　上來稱揚聖號資助覺靈惟願慧鏡分輝眞風散彩菩提園裏開敷覺意之華法性海中活動無垢之波茶傾三奠香熱一爐因薦雲程和南聖衆。
次大悲呪回向如前。
次楞嚴呪  知客若侍者始之。

二七日送骨念誦

　　切以六門悉開。權示幻生之名。萬戶俱閉。未留滅盡之跡。往來已異凡聖。迷悟暫屬有無。於是新圓寂（某甲）有涯。跡空門。無相遺實德。伏屈現前之大衆。仰誦諸聖之鴻名。開覺華於果樹。及功德於法界。仰憑尊衆念（十佛名）。

回向

　　上來念誦功德。回向新圓寂（某甲）覺靈。莊嚴報地者。十方三世云云。
　　次大悲呪回向同前。

唱衣念誦（鳴磬一下。誦云）。

　　浮雲散而影不留。殘燭盡而光自滅。今茲估唱用表無常。仰憑尊衆。奉爲新圓寂（某甲。）資助覺靈。圓滿種智念（十佛名）。

十號畢復鳴磬一下云

　　夫唱衣法。蓋禀常規。新舊短長自宜照顧。莫以新錫相兼。磬聲斷後。不得翻悔。謹白。

唱衣罷大悲呪回向

　　上來大衆念誦並唱衣物功德並用回向。新圓寂（某甲）資助覺靈。圓滿種智。再勞尊衆念。十方三世云云。

菩薩戒布薩式（毎半月行之。維那預出照牌於便宜處）

山門

　　今月白月（十五日）布薩食後行法事。
　　戒師  堂頭和尚（隨時或尊宿。或老僧）
　　梵音  某甲上座
　　唱白  某甲維那（隨時。半夏者。知客唱白也）
　　燒香  某甲上座
　　淨水  某甲上座
　　散華  某甲上座
　　香湯  某甲上座
　　手巾  某甲上座
　　小者  某甲上座
　　手巾  某甲上座

　　右各具威儀。聞鐘聲集

　　今月日堂司比丘（某甲）敬白

　　晦日。改白月爲黑月。餘皆同前。若別請戒師并唱白師。又可點牌。齋前維那及用僧。就佛殿若法堂。莊嚴道場。如圖椅卓如法可莊嚴。後上淨水而當遇諷經加持之。火版鳴收照牌。齋後時至。維那令堂司行者。報案内於諸寮。諸寮各鳴寮前版。三下後。鳴法堂鼓如法縵聲。此間從首座次第燒香問訊。露地謂堂前。排立次。以正面西柱爲上。西南雖隨衆多少。必南北相對。首座爲上。衆僧不分常住來客。依臘次排立。東維那爲上。用僧次第排立。衆僧排立間。維那依卓東邊。立見衆僧燒香了。而展拜席。侍者燒香了。東邊立。見維那展拜席。而詣方丈。迎主人出。此時行者收皷聲。即鳴大鐘如法縵聲也。主人當面問訊燒香。大展三拜了。首座上肩問訊。卓立。此時大衆普同問訊。維那合掌。誦露地偈。大鍾即罷。大衆普同合掌。誦偈。
　　降伏魔力怨。除結盡無餘。露地擊犍椎比丘聞當集。諸欲聞法人。度流生死海。聞此妙響音。盡當雲集此。
　　偈畢。維那打磬。引衆入堂。依座位前立定。展坐具大同三拜。具上胡跪合掌。誦偈。

　　持戒清淨如滿月  身口皎潔無礙穢
　　大衆和合無違諍  爾乃可得同布薩

　　偈畢。收坐具起。先主人著座。次首座大衆揖。問訊跏趺坐。維那及淨水香湯兩手巾共五人者不著座。梵音燒香散華。小者四人者。疊坐具著位。維那引淨水等四人。進正面如圖立定。維那先問訊。抽身歷後進淨水前問訊。長跪合掌。唱淨水偈云。

　　八功德水淨諸塵  灌掌去垢心無染
　　執持禁戒無闕犯  一切衆生亦如是

　　偈畢。右手取淨水瓶。左掌受淨水。兩手灌洗。而右手取手巾。拭畢右手挫机而起立問訊。此時淨水人同問訊。如先進淨水前。維那徐橫步。進香湯前。兩人同問訊長跪。維那先唱香湯偈云。

　　香湯薰沐澡諸垢  法身具足五分充
　　般若圓照解脫滿  群生同會法界容

　　偈畢。淨水人唱淨水偈。維那左手取香湯瓶。右掌受香水。兩手灌洗。而左手取手巾。拭畢且待淨水人洗手了。左手挫机。而兩人共起立問訊。香湯兩手巾進前。偈同前。維那左轉身。歷手巾背後。歸本位展坐具。三拜起立。待手巾人説偈歸本位問訊。五人普同問訊。共徐徐進步近机。三人長跪。兩手巾左右相向立。維那合掌。唱浴籌偈。用僧及大衆同音誦偈云。

　　諸佛聖僧衆  菩薩衆和合
　　香湯浴淨籌  布薩度衆生

　　維那取籌。至淨浴籌處。淨籌。謂上浴香湯。下浴淨水。偈畢兩手巾人。左右取手巾。五人相並退步。至席端問訊。先香湯人進近槌邊問訊。去[衤*秋]子。以香水浴槌柄。又問訊。覆[衤*秋]子。此時淨水香湯人。次第進主人前。維那立槌邊。問訊去[衤*秋]子。左肩籌。待大衆説偈洗手了。白槌一下。高聲白衆云。
　　敬白。諸佛子等合掌。至心聽（大衆合掌默然聞）維南閻浮提大日本國（某道某州某郡某莊某山某寺）僧伽藍處。出家在家菩薩等。自惟。我本師釋迦牟尼佛告諸菩薩言。我今半月半月自誦諸佛法戒。汝等一切發心菩薩亦誦。乃至十發趣。十長養。十金剛。十地諸菩薩亦誦。是故戒光從口出。有緣非無因。故光光非青黃赤白黑。非色非心。非有非無。非因果法。是諸佛之本源。行菩薩道之根本。是大衆諸佛子之根本。是故大衆諸佛子。應受持。應讀誦。所以今與衆布薩。誦諸佛法戒。以此功德。資益天龍八部土地伽藍回向三界萬靈十方眞宰。
　　皇帝陛下聖化無疆。王公百官文武萬姓。同成桃李之蹊。皆守葵藿之節。伽藍鎭靜。一衆安寧。佛日增輝。法輪常轉。檀信施主。增長福慧。師僧父母圓滿種智。見聞隨喜。虛空法界。三途八難。有性無情。皆住當當法身。我等誓與一切衆生。從此閻浮提。直至本道場（鳴槌一下）。
　　諸佛子諦聽。此菩薩戒藏。三世諸佛菩薩同誦。衆中未發菩提心。未受菩薩戒者出（鳴槌一下）。
　　諸佛子諦聽。此中未發未受者已出。汝等從今身至佛身。能捨邪歸正。發菩提心。斷惡修善。持菩薩戒。行菩薩行否（衆答云）能行（鳴槌一下）。
　　諸佛子諦聽。衆中誰小。小者收護（三唱鳴槌一下）。
　　諸佛子諦聽。外有清淨大菩薩摩訶薩入（三唱鳴槌一下）。
　　諸佛子諦聽。衆中小者已收護。外有清淨大菩薩已入。内外寂靜。無諸難事。堪可行籌廣作布薩。我菩薩比丘（某甲）爲衆行籌布薩。衆當一心念布薩。願上中下座各次第如法受籌（鳴槌一下）。
　　鳴槌了。兩手橫籌。問訊歷卓西邊到正面問訊。近卓前。行籌聖僧。又卓前問訊。右轉身。從上座次第行籌（但主人前問訊）大衆受籌。各誦偈云。

　　金剛無礙解脫籌  難得難遇如金果
　　我今頂戴歡喜受  一切衆生亦如是
　　諸佛子諦聽。次行在家菩薩籌（三唱鳴槌一下）。

　　行籌誦偈同前。行在家籌畢。都計後。維那取籌還入槌邊之西北。小者相隨。維那東。小者西。相對胡跪。維那仰右手。捧一籌説偈畢。小者取籌。又受自分籌。右手捧。以説偈畢。兩人共起。維那與總籌於小者。小者橫籌。進主人前。報云。出家菩薩若干人。在家菩薩若干人。出家在家菩薩總若干人。度籌於主人。主人合掌。而取籌。如小者唱。度維那。維那白槌一下云。
　　諸佛子諦聽。此一住處。一布薩。出家在家菩薩。總若干人。各於佛法中。清淨秉持。和合布薩。上順佛教。中報四恩。下爲含識。各應奉念釋迦牟尼佛（鳴槌一下）。
　　維那進主人前。三拜收坐具。次問訊梵音人（鳴槌一下云）。
　　諸佛子諦聽。堂頭和尚爲衆説戒梵音。菩薩比丘（某甲）當唱梵唄（鳴槌一下云）。
　　戒師陞高座。
　　此時堂頭和尚燒香禮拜登座。次散華人散華。維那鳴槌一下唱云。

　　散華莊嚴遍十方  散衆寶華以爲帳
　  散衆寶華遍十方  供養一切諸如來

　　偈畢鳴槌一下。梵音人唱唄。
　　如來  妙色  身世
　　唄畢燒香人燒香。維那鳴槌一下。唱云。

　　戒香定香解脫香  光明雲臺遍法界
　　供養十方無量佛  見聞普薰證菩提

　　偈畢鳴槌二下。維那著座。此時和尚説戒。説戒畢梵音人唱云。

　　處世界如虛空  如蓮華不著水
　　心清淨超於彼  稽首禮無上尊

　　維那嗚槌一下云。
　　一切恭敬。
　  自歸依佛當願衆生。體解大道發無上意槌一下云。
　  自歸依法當願衆生。深入經藏智慧如海槌一下云。
　　自歸依佛當願衆生。統理大衆一切無礙槌一下云。
　　上來説戒功德散霑法界和南聖衆槌一下云。

　　諸佛出世第一快  聞法奉行安穩快
　　大衆和合寂滅快  衆生離苦得脫快

　　偈畢鳴槌二下。各出道場。
　　布薩堂莊嚴座位
<PIC>T82043301.GIF</PIC>

　　羅漢供養式（兼日貼照牌。十五日以前預出差定也。涅槃會時。亦兼日貼照牌。式同之。但無勸請文而已。祭文有無隨時。文在別紙）
　　來（某日）羅漢供養法用僧事。
　　式師  堂頭和尚（又隨時老僧勤之）。
　　唄師  某甲上座
　　勸請  某甲上座
　　讃頭  （某甲上座某甲上座）
　　伽陀  某甲維那
　　祭文  某甲上座
　　散華  某甲上座
　　梵音  某甲上座
　　錫杖  某甲上座
　　淨道場
　　燒香  某甲上座
　　洒水  某甲上座
　　散華  某甲上座
　  右具在前
　　今月日。堂司比丘（某甲）敬白
　　此日粥罷。殿司人就佛殿或三門。莊嚴道場。辨備供具。而令行者報住持及用僧。鳴大鐘三會。大衆集定用僧殿前排立。住持人到。即維那鳴手磬。普同問訊。住持人用僧次第入道場。著位如圖。次維那進。問訊洒水散華手爐三人。三人同作淨道場。一匝就卓前位。毎請次次用僧。維那問訊如前。次兩讃頭出位到正面卓前。取鈸左右排立。擧四智讃。先左位人擧讃。大衆和。讃畢鳴鈸一通。是曰前分。次右位人擧讃。大衆和。讃畢鳴鈸一通。是曰中分。復次左右一時擧讃。大衆和。讃畢鳴鈸一通。是曰後分。四智讃云。
　　唵嚩曰羅薩坦嚩僧蘖羅賀嚩曰羅囉坦曩摩弩坦嚂嚩曰羅達磨誐耶奈嚩曰羅羯磨迦嚕嚩婆
    鐃鈸之圖
<PIC>T82043302.GIF</PIC>

　　次勸請文。以可漏盛之。預置佛前卓上。勸請人詣佛前。炷香取文。薰香胡跪而唱云」大衆諸共奉禮如來遺身舍利。并十六大羅漢等五百大羅漢等。
　　歸命頂禮。第一西瞿陀尼洲中賓度羅跋羅墮闍尊者。眷屬一千大羅漢受我微供三業禮。
　　歸命頂禮。第二迦濕彌羅國中迦諾迦伐蹉尊者。眷屬五百大羅漢受我微供三業禮」
　　歸命頂禮。第三東勝身洲中迦諾跋釐墮闍尊者。眷屬六百大羅漢受我微供三業禮」
　　歸命頂禮。第四北俱盧洲中蘇賓陀尊者。眷屬七百大羅漢受我微供三業禮。
　　歸命頂禮。第五南瞻部洲中諾距羅尊者。眷屬八百大羅漢受我微供三業禮。
　　歸命頂禮。第六耽沒羅州中跋陀羅尊者。眷屬九百大羅漢受我微供三業禮。
　　歸命頂禮。第七僧伽荼州中迦理迦尊者。眷屬一千大羅漢受我微供三業禮。
　　歸命頂禮。第八鉢剌多拏州中伐闍羅弗多羅尊者。眷屬一千一百大羅漢受我微供三業禮。
　　歸命頂禮。第九香醉山中戒博迦尊者。眷屬一千二百大羅漢受我微供三業禮。
　　歸命頂禮。第十三十三天中半託迦尊者。眷屬一千三百大羅漢受我微供三業禮。
　　歸命頂禮。第十一畢利颺瞿州中羅怙羅尊者。眷屬一千一百大羅漢受我微供三業禮。
　　歸命頂禮。第十二半度波山中那伽犀那尊者。眷屬一千二百大羅漢。受我微供三業禮。
　　歸命頂禮。第十三廣脇山中因揭陀尊者。眷屬一千三百大羅漢受我微供三業禮。
　　歸命頂禮。第十四可住山中伐那波斯尊者。眷屬一千四百大羅漢受我微供三業禮」
　　歸命頂禮。第十五鷲峯山中阿氏多尊者。眷屬一千五百大羅漢受我微供三業禮。
　　歸命頂禮。第十六持軸山中住荼半託迦尊者。眷屬一千六百大羅漢。受我微供三業禮。
    歸命頂禮。天台山中石橋瑞應香刹五百大羅漢受我微供三業禮。
　　歸命頂禮。雞足山中大迦葉尊者受我微供三業禮。
　　歸命頂禮。阿難陀尊者受我微供三業禮」
　　歸命頂禮。四大阿羅漢中君屠鉢漢尊者
　　受我微供三業禮。
　　歸命頂禮。沙羅林中神變不思議遺身舍利
　　受我微供三業禮。
　　南無歸命頂禮。十六大羅漢等。還念本誓來影向。
　　次祭文以可漏盛之。預置佛前卓上。祭文人誦文時。維那到式師前問訊。式師上供。上供法者。上香三拜。上湯食三拜。上茶菓三拜。收具著位矣。祭文云。
　　維（某年某月某日）釋迦牟尼如來遺法之弟子等。風聞十六羅漢。得佛親付屬。現住世間。紹隆佛法。仍爲奉報恩德。謹以香華茶藥蔬食之饌。聊獻十六羅漢等。伏以。羅漢尊者。張般若之錦帆。超煩惱之欲海。一生生清潔。一步步精修。體如百鍊鎔金。心似一輪孤月。或垂眉到地。或眼放異光。或居萬仭雪峯頭。或在千尋烟樹下。亦有居金龕玉殿銀閣珠房石室香林天宮仙洞。悉領百千眷屬。皆住極果聖人也。譬如旃檀林。唯有旃檀。圍繞。亦有赤鬢而手擎玉鉢。白足而耳掛金環。無非法界麟龍。盡是釋天日月也。經曰。皆得三明六通。具八解脫者也。共備香華燈燭齋供。虔祈有請。必通。無求不應。億百千萬里。如壯士屈伸臂。降臨道場。受如斯供養。伏願。十六羅漢率諸眷屬大阿羅漢等。於此場同垂納亭鍊
　　次維那擧總禮偈。大衆同和。偈云。

　　我此道場如帝珠  一切賢聖影現中
　　我身於彼賢聖前  頭面接足歸命禮

　　次唄師。唱梵唄。唄云。
　　如來  妙色  身世。
　　梵唄將畢時。散華梵音錫杖三人。持卓上衣裓錫杖。到佛前正面立定。先散華人擧偈。兩人同和。梵音錫杖人。亦各擧偈。兩人互和如前。
　　散華人唱偈云。
　　願我在道場。香華供養佛。天地此界多聞室。逝宮天處。十方無丈夫牛王大沙門。尋地山林遍無等。香華供養佛。願以此功德。普及於一切。我等與衆生。皆共成佛道。香華供養佛」
　　梵音人唱偈云。
　　十方所有勝妙華。普散十方諸國土。是以供養釋迦尊。是以供養諸如來出生無量寶蓮華。其華色相皆殊妙。是以供養大乘經。是以供養諸菩薩。
　　錫杖人唱偈云。
　　手執錫杖當願衆生。設大施會。示如實道。供養三寶。設大施會。示如實道。供養三寶。以清淨心。供養三寶。發清淨心。供養三寶。願清淨心。供養三寶。三世諸佛。執持錫杖。供養三寶。故我稽首。執持錫杖。供養三寶。故我稽首。執持錫杖。供養三寶（三振錫）。
　　南無恭敬供養。十六大阿羅漢等。哀愍攝受護持大衆。

講式

　　南無護持遺法十六大阿羅漢。生生世世値遇頂戴。敬白大恩教主釋迦牟尼世尊。華嚴法華八萬聖教。護持遺法十六羅漢。九十九億無學聖衆。一一微塵毛端刹海不可説不可説三寶境界。而言。夫以。商那和修之避世。雖濁世末代之恨。十六羅漢之住州。則遺法弟子之幸也。摩騰竺蘭來漢。傳教弘法傳倭。併酬彼守護乎。于是。弟子等酌流尋源。無非世尊之廣恩。嗅香討根。豈不羅漢之芳心乎。依之此日備香華。供遺身堅固舍利。此座調茶藥。獻現住世間羅漢。種種供具。貫珍寶。三業敬禮。表聖財。仰願。三寶照弟子等所念。今此講演別有意趣。唯讃德海一滴。欲渡苦海嶮浪。夫二八尊者。内祕菩薩行。外現聲聞形。寸步之間。成法界化。一念之程。應施主田。三藏十二之典。五明四韋之論。悟其幽致。流辯無滯。讃歎叵盡。圖要爲五段。一明住處名號。二明興隆利益。三明福田利益。四明除災利益。五供世尊舍利。第一明住處名號者。法住記曰。第一尊者賓頭羅跋羅墮闍。住西瞿陀尼洲。第二尊者迦諾迦伐蹉。住迦濕彌羅國。第三尊者迦諾跋釐墮闍。住東勝身洲。第四尊者蘇賓陀。住北俱盧洲。第五尊者諾距羅。住南瞻部洲。第六尊者跋陀羅。住耽沒羅州。第七尊者迦理迦。住僧伽荼州。第八尊者伐闍羅弗多羅。住鉢剌多弩州。第九尊者戒博迦。住香醉山。第十尊者半託迦。住三十三天。第十一尊者羅怙羅。住畢利颺衢州。第十二尊者那伽犀那。住半度波山。第十三尊者因揭陀。住廣脇山。第十四尊者伐那波斯。住可住山。第十五尊者阿氏多。住鷲峯山。第十六尊者住荼半託迦。住持軸山。各各領百千之大羅漢。以爲眷屬。遊化諸方。聚散不定也。或住玉樓金閣。獨坐禪入定。或居海岸仙窟。爲禽獸説法。或往天堂行布薩。或遊人間。説戒論。若欲勸請者。向所住方。燒香散華。可行禮拜。一請一來。三請三來。百度千度亦復如是。如月浮水。必無不至。仍大衆憑接約。可誦伽陀。頌曰。

　　稽首大羅漢  法性清涼月
　　衆生心水淨  羅漢影現中

　　南無歸命頂禮。十六羅漢利益衆生者（一稱三拜。鈴子如常）。
　　第二明興隆利益者。夫佛於拘尸那城娑羅林間歸圓寂時。召賓頭留等十六羅漢。摩頂言。以我無上正法。付屬汝等。我滅後彌勒已前。不入涅槃。當興我法。利益衆生。我化緣已盡。設住世無益。於茲十六尊者。聞金口遺屬。啼泣如小兒。不覺投一鉢。悶絕躃地。佛再慰諭。如穌而起。歛淚頂受不違佛勅云云。然則自迦葉形遁雞足。阿難身分恒河已來。四依菩薩。勵弘經力。亦不如此等羅漢。神通延命。遙待慈氏下生。遺誡稱勅。能護末世佛法。所以此洲人壽。至十歲刀兵劫起。佛法漸滅。增至百載。尚羅漢弘正法。度無量人。就中如弗沙王。壞育王塔。燒佛經。害僧尼。三寶名字都以絕。然惡王死後。羅漢上天取經卷。下繼既絕跡。佛日再輝。是實其廣恩也。若不然者。我等從冥入於冥。不見三寶之形。從苦遇於苦。不聞安樂之名。仍大衆歡喜讃歎。可報紹隆之恩。伽陀曰。

　　佛正法有二  謂教證爲體
　　有持設行者  此便住世間

　　南無歸命頂禮。十六羅漢利益衆生者（一稱三拜）
　　第三明福田利益者。夫一切羅漢皆是衆生大福田也。損益之報。不待來世。賞罰之驗。在於眼前。惱亂招殃。雨土埋都城。供養得福。雨寶滿王宮。見形像者。永離貧苦。稱名字輩。早預擁護。法住記云國王大臣長者居士。若男若女。設大齋會。欲施僧衆時。十六羅漢及諸眷屬大羅漢。隱聖人儀。現種種形。密受供具。令諸施主。得勝果報云云。依之于闐國人。設大齋會。祈請羅漢。高原求水。十六羅漢現乞人身。登齋莚相語云。我念佛勅。故。赴汝請。莫厭却。即以錫杖。築地隨杖甘泉涌出。又婆羅門城有一貧女。泣耻罪報。纔得小飯。欲施十六尊者。羅漢哀彼貧報。現乞丐之相。往受微供。貧女忽轉形。帝王迎爲后云云。又濕州居士。供養十六尊者像。其家富殆如須達。揚州樹下有十六影像。齋日放光。供者如巿。祈願不空。今弟子等有漏福報雖不本意。事善資糧又是至要。也。仍大衆歸十六羅漢。可祈福田利益。伽陀曰。

　　十六大羅漢  無上勝福田
　　恭敬供養者  自然獲大利

　　南無歸命頂禮。十六羅漢利益衆生者。
　　第四明除災利益者。案灌頂經意。若當來世四部弟子。歸依羅漢。作南無禮。萬億恒沙善神。隱形番番守護此人云云。佛讃十六大弟子德曰。若欲衆難起時。當呼其名字。各現威德。爲人除憂。去諸厄難。百事吉祥。況十六尊者。殊蒙佛勅。寧加護薄哉。如羅怙羅尊者。既以其人也。又仁王般若經説護國祕術曰。當請五百羅漢像云云。加之修羅騰天。與帝釋鬪。四王曳楯。釋天靡幡。于時帝釋擎羅漢之衣。修羅自然退散。是知。除人天災患者。偏羅漢神力也。弟子等周旋和漢。求牟尼白法。往返都鄙。資末世黑業。相似布薩。不失半月。供給檀那。不闕一日。念佛法人。皆應勸慇懃。受遺法者悉無不知識。是則羅漢守護之力也。抑亦非令法久住之至哉。仍大衆。爲除災與樂令法久住。可奉禮拜。伽陀曰。

　　二八大羅漢  猶如護國珠
　  一稱一禮者  能除諸厄難

　　南無歸命頂禮。十六羅漢利益衆生者。
　　第五明供世尊舍利者。羅漢現住世間。護末世人法者。世尊在世昔。慇付屬故也。然託羅漢哀我等。猶廣大恩德也。況遺金剛舍利。利益迷黨。豈不報謝乎。雙林之暮。流慈愍大悲淚。菩薩聲聞付屬我等。五濁之朝留堅固骨舍利。神變利益施作佛事。在世滅後之哀。生身碎身之惠。不可得而稱者也。仍爲仰無窮之利益。頌伽陀。可行禮拜。頌曰。

　  唯願聖天衆  決定證知我
　　各到隨處安  後後垂哀赴

　　南無歸命頂禮。遺身舍利利益衆生者。次普回向。

　　願以此功德  普及於一切
　　我等與衆生  皆共成佛道

　　次六種回向。維那一人唱之云。
　　南無自他法界平等利益（大衆普同三拜）
　　次應供諷經。回向如常。諷經畢三拜。而出堂。

　　羅漢供養堂莊嚴座位
<PIC>T82043601.GIF</PIC>
　　月中行事終
　　瑩山和尚清規卷上（終）


　　瑩山和尚清規卷之下
　　年中行事第三
　　
    正月一日。粥時必五味粥。歎偈如常。粥時點茶。侍者所管也。四所問訊如常。次首座往衆寮。與大衆觸禮三拜。是禮始也。次侍者小師禮。次有志學者禮。次室中小師禮。次沙彌童行禮次恒例上堂。侍者問訊有之四節三節不可忘也。上堂罷。階下橫拜席。先與知事人事。兩展三拜也。次與頭首大衆人事如前。次侍者人事。大展三拜也。無答拜。次沙彌童行等禮三拜也。次首座率大衆。庫前與諸知事。觸禮三拜。次首座在堂前。立主位。書記以下大衆禮首座三拜。首座引大衆。巡堂立定。侍者加大衆。後門立定。知事一般作列。入堂燒香。大展三拜。於首座前。觸禮三拜。迴禮也。即巡堂一匝。迴禮大衆。意也。次主人入堂燒香。大展三拜。巡堂一匝。爲大衆廻禮報降下也。侍者後門出。而到堂前排立。主人於椅前。爲首座大衆諸知事觸禮三拜。迴禮也。主人出時。首座一人送主人。出門限問訊惶恐。降下迴禮也。次首座歸位。與大衆大展三拜。今朝首座下衆寮。禮大衆迴禮也。公界禮數如此。是禮終也。次各人事。諸寮廊下隨便宜處。法屬法眷私師匠乃至鄉人有志隨意人事。到諸寮。寮主他行時者。貼小牓頭歸。牓云。某甲人事。或云。某甲禮覲。或云。某甲拜上。或云。某甲拜禮。寮主見此牓頭。各各迴禮。寮主他行時者。又貼牓還。牓云。某甲迴禮。或云。某甲拜還」次就大殿。祝聖修正兩牌。掛在左右柱。大牓貼在正面。莊嚴如法。報主人兩班及廊下堂前。打鐘三會。大衆集定。主人燒香三拜。諷誦當途王經。遶行三遍。牓云。山門。伏以。元正啓祚。歲倍山門光輝。萬物咸新。日賀皇道太平。江湖合醬。山林撒鹽。五穀爲之豐熟。六味爲之調和。誡哉。一人有慶。兆民有賴。陰德被于冥顯。南山惠厚。陽報賦于風雨。北嶽覆遠。

　　上自梵釋四王龍天八部中日本國中大小神祇當境諸神合堂眞宰本寺檀那諸堂檀越捨田諸檀結緣道俗合山清衆本命元辰當年屬星。下至堅牢地神。眞觀清淨之觀。各明正眼。梵音海潮之音。同震法雷。罄乘般若之船。妙布當途王經之妙功。傳佩總持之印。普施普門示現之福聚矣」請大衆。雷同諷誦。當途王經三卷（經者。隨意。開山末上素意也）。
　　永年恒規
　　三朝二日三日
　　右合山照顧
　　元亨四年今月日。堂司比丘某甲誌。
　　日日首尾燒香三拜。滿散日或有疏。即諷誦了後。主人拜後。坐具上跪爐。維那出班展疏。疏云。
　　南閻浮提大日本國北陸道能登國賀嶋郡酒井保洞谷山永光禪寺開闢釋迦牟尼佛第五十四世傳法沙門紹瑾等。
　　今遇三朝佳節。恭奉爲祝延聖壽。三箇日際率現前大衆。就覺皇寶殿最勝殿上諷誦當途王經三卷。以修正滿散者。
　　右所集鴻福。祝献日本開闢天照大神。天神七代。地神五代。人皇九十六代今上皇帝本命元辰。當年屬星七曜九曜二十八宿。王城鎭守諸大明神。五幾七道大小神祇。佛法大統領白山妙理權現。當道前後鎭守兩社大菩薩。當郡當保諸社。當山土地當山龍王。今年歲分主執陰陽權衡造化善惡聰明。南方（火）德（火）部星衆。護伽藍神一十八所。當國一宮氣多大菩薩部類眷屬。招寶七郎大權修利菩薩部類眷屬。多聞天。迦羅天。打給青面使者。隨逐白衣天子。舊鎭守稻荷大明神。新羅擁護八幡大菩薩。所集殊勳。回向本寺檀那諸堂檀越。捨田諸檀。結緣道俗。合山清衆本命元辰當年屬星。增加威光。圓滿佳德。所冀。聖壽無疆。椿松秀難老質。皇德有普。海嶽被不殘惠。普天得風雨調適。率土全豐饒慶祐。佛日增輝。法輪常轉。伽藍土地護法。安人。謹疏。

陛下容納  三寶炳鑑  謹疏
　　元亨四年正月初三日  洞谷紹瑾等謹疏

　　恭敬疏上
<PIC>T82043701.GIF</PIC>
　　黄紙南閻浮提大日本國能登國酒井保洞谷山永光寺開闢紹瑾等謹封皇天容納

　　祝聖修正者。天下叢林之一大事也。一衆必可出仕。若如無出仕。維那以行者可催集。佛前可備辨佛供。餅可重積。今年始供五十枚。後年以多爲慇重。佛前茶湯可供。主人勤之。兩班可問訊。維那出班燒香。先倚卓左邊問訊。是問訊主人。主人問訊。燒香侍者開香合。令燒香後。分香於蓋函置。知事頭首兩人出班燒香。次次皆如此。主人兩班問訊毎始。維那問訊。是請意也。諸人問訊了。維那與下頭首。出班問訊也。開啓滿散必可兩班燒香。燒香後。主人展坐具。禮三拜後。維那諷誦。主人引衆遶行。侍者等收拜席。主人大衆不著頭帽。不袖叉手。惶恐慇重是禮也。或點心等行之。三日如此。次一日三下以後。主人大衆入堂上床圓鏡菓子等兼堂前安排。一衆坐定後。上知事入堂燒香。四所問訊後。圓鏡菓子等行遍後。點心等行之。或若此山林。點心者略無妨。三日以後打版坐禪。三日念誦不可怠。
　　二月十五日。涅槃會也。隨力辨供具。兼日衆中大小山中諸人。各出七文錢。供養涅槃佛。札上點之。自庫下勸之。調供具。是永平舊儀也。供具辨備後。上堂如例。但拈香云」南閻浮提大日本國北陸道能登州賀嶋郡酒井保洞谷山永光寺開闢釋迦牟尼佛第五十四世法孫新戒小比丘某甲。此一片香。爇向鑪中。恭爲本師釋迦牟尼如來。以酬法乳之恩者。
　　或祝聖香山呼後。亦拈香供養佛。雖有兩樣。天童淨老禪師以來。只供養佛香。而已。侍者問訊在之也。説法罷必言。請大衆詣佛殿。燒香禮拜。衆集主人燒香。大衆行列傳供。維那擧大悲呪。或鳴法鼓。上知事毎供熏香捧傳。主人又熏香令供養。供了兩班燒香問訊。立主人左右。大衆北面九拜。拜間打磬。拜了收坐具。主人不收坐具。長跪把鑪燒香。維那出班展疏。疏曰。
　　淨法界身本無出沒。大悲願力示現去來。
    仰願照臨。俯請眞慈
　　南閻浮提大日本國北陸道能登州酒井保洞谷山永光寺開闢某甲等。
　　今月十五日。恭遇本師釋迦如來大和尚入般涅槃辰。謹辨備香華燈燭荼菓珍饈。以伸最後慇懃供養。恭集現前一衆。諷誦祕密神呪。所集殊勳。上酬慈蔭者。右伏以。常在靈山微月。幽光遠輝。泥洹雙樹殘華。餘薰尚郁。涅槃常樂之接化。迄于今時。無爲實相之德用。被于來際。是以上乘一心之法供養。面面捧五十二類之供具。萬行首楞之祕密呪。各各作異口同音之佛事。伏願。法界遍驚無量聲光之告。群類悉預如來常在之化。謹疏。
    本尊哀愍。
　　賢聖悉知  謹疏
　　元亨四年二月十五日  第五十四世法孫嗣祖比丘某甲等  謹疏。
<PIC>T82043801.GIF</PIC>
　　恭敬疏上黄紙南閻浮提大日本國某州某道某郡某郷住持某甲謹封涅槃如來
　　宣疏罷。啓唱諷經如常。主人收坐具。起立行道。又諷經了時。燒香禮三拜。維那回向云」上來諷誦楞嚴祕密神呪功德。供養今日入般涅槃本師釋迦牟尼如來大和尚。以酬法乳之恩者。十方三世云云。三節共用此回向（但誕生者。今日降誕。臘八者今日成道）三月一日。稱閉爐節。僧堂及諸寮閉爐。大衆出仕脫頭帽。露叉手。二月末若三月初。入三月節日。是曰清明。書鎭防火燭札。行三寶印。日中諷經次。誦消（災）呪一遍。押貼諸堂諸寮柱。或賦大檀越并諸庵及諸檀越舍。此日大國換火。若鑚換火。可用楡柳。楡爲錐。柳爲臺。或柳爲錐。楡爲臺。火若如換。諸堂及山中諸庵諸小屋火。皆可換之。
　　三月中免掛搭僧數。及兩三輩。揀禮儀熟練人。爲參頭。先擬祠部新到書狀。若又帶土緣六念及戒牒。具書副之。知客上方丈。得免掛搭札子。札云。
　　山門免掛搭新到什員。
　　某甲上堂  何國人事
　　某甲西堂  何寺先住
　　某甲首座  何寺前資
　　某甲都寺  何寺勤舊
　　某甲侍者  何和尚小師
　　右新到什員報維那。可令掛搭。
　　今月  日  侍者（某甲）拜白（書請客侍者名字也）
　　知客悉知
　　知客得此札子。調土緣等。具書引新到。到維那寮。尋堂司供司。相看維那。維那照管。令掛搭歸堂。送寮舍等。縱雖不長老前資勤舊等。宿老老僧宿德。隨其人品可送寮舍。可隨時供給。是住持知事維那用心也。免掛搭者。限四月一日以前。是清規禮法也」
四月一日閉旦過不接客僧。然而近來儀。佛生會以前。隨其人品免之。是略掛搭也。略掛搭儀者。維那知客内禀方丈。與主人燒香禮拜。而維那引令掛搭。維那又引入僧堂。唯聖僧前燒香禮拜巡堂。而於維那被位所。觸禮三拜而已。擬祠部狀云。
　　新到（某甲）某國人事。
　　右某甲某國某院住侶。某年登某山。某甲阿闍梨房剃髮。某年登叡山或南都東大寺戒壇受戒。戒牒具之。又投某寺某甲會。受具作僧。或換衣改宗。今爲生死事大。特來依棲左右。且望慈悲。堂司禪師容納。
　　某年月日。新到。某甲。状。
　　維那收狀訖。次第安箱内。觸禮一拜。辭略之。堂司云。請上座歸堂。掛搭新到於僧堂前門南頰。而入聖僧前（參頭在北。北爲上）立定三拜。收坐具。從首座位巡堂一匝。却到聖僧之前。問訊畢。於前門南頰板頭第三位。次第而坐維那以掛搭狀。依戒臘上床曆訖。令行者投箱内。相隨入堂。維那聖僧前燒香問訊。新到起身。床前立與維那問訊訖。維那次第過掛搭狀訖。觸禮一拜。次第令掛搭。南北東西床。皆維那占上手。聖僧近爲上。掛搭訖維那引新到。上方丈令禮賀。侍者委悉問云。若干人新到。若干人入室弟子。若干人剃頭小師。若干人法屬法眷。各隨人品。禮數可別。新到只大展三拜。若法屬如重者。兩展三拜。還主人公界禮也。如上法眷。主人不可受禮。如下法眷。兩展三拜。或觸禮三拜。如至親法眷。不論尊卑。知事頭首小師侍者行者並合人事。如上法眷。主人下安下所。可回禮。須擇近上寮。令安下。如平交客僧。皆歸寮掛搭。先尋寮主。寮首座相看。新到於聖像前。次第立定。問訊訖。巡寮罷各就看讀床。觸禮一拜訖。取行李安排。次維那令行者報知首座知事等諸寮。或觸禮或問訊。如略掛搭人者。維那令行者報知侍者寮及諸寮也。次卿人法屬及舊住次第相看。問訊禮拜。掛搭後三日内。常在寮中僧堂内。宜待請喫茶湯。不得閑游。免令尋覓。掛搭後首座監寺等。請新到掛搭。或照堂或庫下。或本寮就便宜處喫茶。諸寮主行禮請狀小牓云。
　　新歸堂。
　　某甲西堂（受請人。各於名下書曰。拜命或曰拜貴命也）。
　　某甲首座。
　　某甲上座。
　　就本寮（或照堂。或庫下。或後門亭。）喫茶。
　　今月日。首座比丘某甲拜請。
　　主人四月十日。或十一日就照堂若寢堂。行謝掛搭。寢堂照堂隨人數。作四出頭六出頭八出頭。委曲安排。勿令錯亂。先出牓頭云。
    新到（冬至以後佛生會以前）。
　　某甲西堂  某甲首座  某甲上座
　　某甲侍者  某甲上座  某甲上座
　　堂頭和尚今晨齋退就寢堂。
　　特爲點茶。伏乞。
　　雲衆。光降。
　　今月日。侍者某甲拜請（題請客侍者名字）。
　　自去年冬至以後。新歸堂一列請之。隨人數四出頭六出頭設座。相伴當首座及大勤舊。隨時請之。侍者一人。若兩人。行禮。如六出頭以上。必兩人行禮。兩人相並當面問訊。左右相分離。毎座頭問訊。却到當面相並問訊。如管待等禮。自夏了到冬。掛搭僧。冬節近日三五日間。又一列行謝掛搭。
　　四月一日。上堂罷巡堂次。主人與首座大衆。觸禮三拜。季初皆同。
　　四月三日。必出夏衆戒臘牌草。名稱草單。當爲戒臘次第正也。式云。
　　日本國能州洞谷山永光禪寺海衆戒臈如後。
　　陳如尊者
　　堂頭和尚
　　正元元戒
　　某甲上座
　　正應元戒
　　某甲上座
　　右謹具呈。若有誤錯。各請指揮。謹狀。
　　元亨四年四月三日。堂司比丘某甲拜狀自三日粥罷出。同放參了收之。如此三日間。出入後收置也。若有衆指揮。隨其載定牌上。
　　四月七日。粥時遍槌後。又打槌一下云。白大衆。粥罷普請。採華莊嚴佛龕。諸寮頭首齊起。聞鐘鼓聲集。謹白。又打槌一下。巡堂一匝。堂外同巡堂。當面問訊。歸位。粥罷打庫前魚鼓三會。次打雲鼓三會。堂前鐘子并諸寮板同合鳴。一衆集佛殿。若?散行採華來。宿老龕邊行調。日内莊嚴佛龕。佛前安排。殿主聚採五木。曉更煎取入淨鉢立誕生佛。置兩杓香華供養。知事預辨備供具。臨時傳供（五木者。桃李松柏柳。其外名香加之）。
　　兼日維那佛殿貼浴佛偈。偈云。

　　稽首大聖薄伽梵  天上天下兩足尊
　  我等今以功德水  灌浴如來淨法身

　　八日粥時掛上堂牌。不放參。上堂拈香云。南閻浮提大日本國北陸道能州洞谷山永光寺開闢傳燈五十四世法孫某甲。爇此一片香。供養今日降誕本師釋迦如來大和尚。以酬法乳之恩。著座燒香後。侍者兩班問訊如常。若如他寺長老主人法嗣并下法眷者。當面進前問訊。若東堂若西堂。俱在知事頭首上肩。立少轉身問訊。如兩人已上。依出世次第。排位。或依開堂次第。不守出世次資住持位次。開法爲先。是室中家訓也。
　　陞座罷下座。次云。請大衆詣佛殿。燒香禮拜。鳴鐘一衆詣佛殿。先主人當面香爐燒香。辨供具傳供如常。辨供後。兩班問訊。左右排立。大衆同九拜。主人跪鑪燒香。大衆收坐具。兩班排立。維那出班燒香。宣疏云。淨法界身本無出沒。大悲願力示現去來。     仰願照臨  伏請眞慈
　　南閻浮提大日本國能州洞谷山永光禪寺開闢紹瑾等。
　　今月初八日。恭値本師釋迦牟尼如來大和尚降誕之辰。虔辨香華燈燭茶菓微膳。以伸供養。同奉灌浴。諷誦大佛頂萬行首楞嚴神呪所集殊勳。上酬慈蔭者。
　　右伏以。曇華瑞現。遍界香氣曼引。赫日質麗。滿天光輝普照。三祇劫滿之最後身。四八莊嚴之大妙相。是凡是聖。悉皆歸仰。天上天下唯我獨尊。三百餘會法雨潤遠浴。二千餘年德風響久扇。仰願毫光益來際。而福業利塵沙。伏請。心華開滿地。而莊嚴敷法界。謹疏。
    本尊哀慈
　　賢聖悉知  謹疏。
　　元亨四年四月初八日  五十四世法孫比丘某甲等謹疏。
<PIC>T82044001.GIF</PIC>
　　恭敬疏上黄紙南閻浮提大日本國能州洞谷山永光寺開闢（某甲）等謹封降誕如來
    宣疏罷。知事上官與殿主出班燒香問訊。知事取柄杓度與殿主。知事歸位。殿主當面而浴佛。維那唱偈。大衆同音和三遍。偈在前。偈畢楞嚴呪遶行。諷經罷回向散。次衆僧諸來隨意浴佛。回向云。
　　上來諷誦楞嚴祕密神呪功德。回向今日降誕釋迦如來大和尚。以酬法乳之恩者。十方三世云云。
　　四月十三日粥罷。僧堂前門南頰壁板。押小牓頭。牓云。
<PIC>T82044002.GIF</PIC>
　　粥罷排被位伏幸衆悉
　　堂司比丘某甲白
　　即圖被位圖。或出安床記。記云。
　　洞谷山永光寺選佛場中今夏海衆安床記東北床衆什員。
    某甲首座  某國人事
　　某甲書記  某國人事
　　某甲藏主  某國人事
　　某甲上座  某國人事
　　某甲書記  某國人事
　　西北床衆什員
　　某甲都寺  某國人事
　　某甲上座  某國人事
　　某甲上座  某國人事
　　西南床衆什員
　　聖僧侍者  某國人事
　　某甲上座  某國人事
　　某甲監寺  某國人事
　　東南床衆什員
　　某甲首座  某國人事
　　某甲上座  某國人事
　　某甲西堂  某國人事
　　南南床衆什員
　　某甲藏主  某國人事
　　某甲上座  某國人事
　　北北床衆什員
　　某甲上座  某國人事
　　某甲上座  某國人事
　　右守床衆排被位
　　今月日  堂司比丘某甲  謹白
　　或又出鉢位圖。若有兩堂。立兩卓。出後堂圖。
　　十三日齋罷。衆寮諷經禮數事。齋罷知寮出牓。貼衆寮下間。次送藥茶於方丈兩班等諸寮。
　　牓式
　　知寮  新戒某甲
　　今晚就本寮煎點一中
　　特爲
　　首座
　　大衆聊旌結制之儀。伏幸（解夏旌解夏之儀冬至一陽佳節等）。
　　衆慈同垂降重。
　　某年月日  知寮某甲謹状
<PIC>T82044003.GIF</PIC>
　　拜請合寮尊衆禪師（赤紙也）知寮新戒（某甲）謹封
　　知寮行禮。先齋時堂前掛諷經牌（牌上書云。就于衆寮諷經）次寮前置座位照牌。兼日打調戒﨟牌一枚入寮次資一枚。諷經以前戒﨟牌。安聖像上。
　　入寮次資牌
<PIC>T82044101.GIF</PIC>
　　煎點圖
<PIC>T82044102.GIF</PIC>
　　莊嚴打調罷。先寮主威儀具足。令行者持香盤。上方丈次送於首座書記藏主都寺監寺副寺寮。後禀諷經案内。寮前鳴版三會。集來立定。寮主行禮。接入寮首座維那典座侍者大衆。寮主占主位。先著座問訊。次燒香三處。先問訊首座位。次維那位。次上間。次下間。次當面問訊。入琖橐了。又喫藥問訊。琖橐入時打板二下。茶行遍了。燒香大展三拜。再問訊如先。琖盤入時。版一下。琖盤出時。板一下。出了版三下。大衆下床立定。兩班入寮。寮主接入。主人來時。寮主在賓位接入。主人燒香寮主諷經。回向時主人燒香禮三拜。回向云。
　  妙湛總持不動尊  首楞嚴王世希有
　　銷我億劫顛倒想  不歷僧祇獲法身
　　上來諷誦大佛頂萬行首楞嚴神呪功德。回向眞如實際無上佛果菩提。祝獻護法龍天三界萬靈十方眞宰。今年歲分主執陰陽權衡造化。堂頭和尚本命元辰吉凶星斗。日本國内大小福德。當山土地當山龍王護伽藍神。招寶七郎。八幡大菩薩。稻荷大明神。白山妙理大權現。白衣天子青面使者。多聞天。迦羅天。迦利帝母。合堂眞宰。合山清衆守道諸神增加威光。所冀。山門繁昌。僧寶增盛。諸檀福壽快樂。圓滿諸緣成就。同圓種智者。十方三世云云。
　　回向了主人出。寮主奉送問訊。移主位送兩班大衆出。四節皆同。隔前一日行之。叢林通例也。
　　四月十四日齋後。知事打調牓。托袱子於箱蓋。置小香爐。安牓令行者持。上方丈燒香。兩展三拜。取牓薰香。呈主人。開牓熟見。卷却還知事。主人少送知事問訊。知事又到首座寮呈牓。若如掛牌首座并退院長老首座。兩展三拜呈。如平交首座。只觸禮三拜。呈了到僧堂前門。榜版上貼在南頰。恒時有此板。知事牓頭首狀同貼之。
　　牓式。
　　庫司今晚（寸餘文字。必七行書也。文字上下隨時也）。
　　就雲堂煎點一中。
　　特爲。
　　首座  聊旌結制之儀  伏幸
　　大衆
　　光伴
　　今月日  都寺比丘某甲等拜白。
　　貼牓後。聖僧前卓。上間中央卓。下間中央卓。堂前卓莊嚴之。安香爐各一口。堂前香臺置照牌圖。
<PIC>T82044103.GIF</PIC>
　　次寢堂。有小座湯。侍者管領。齋次請客侍者各問訊所請人報。晚間就方丈。小座湯聞打鼓若打版。集來時至。以客頭行者。重報所請人。兩班前資勤舊諸小頭首諸方名德皆請之。各見照牌倚位次。臨時勿錯亂。
　　小座湯之圖
<PIC>T82044201.GIF</PIC>
　　鳴方丈前鼓。集衆。衆上侍者出迎。而接入。當面問訊。大衆一時問訊著座。侍者燒香行禮有重人者。兩人行禮。不然者。只一人行禮先問訊都寺首座諸頭首諸知事。次問訊大勤舊諸小頭首及諸勤舊。次還中臺問訊。行湯。先版一下。衆行取盤排立。次又打版一下。行盞。行遍侍者又當面問訊。上下同揖喫藥。二三椀喫後問訊。如先。行者入盞盤時。先打版一下。盤出時又一下。出後打版三下。大衆起立問訊。自下座出堂。侍者揖送。知事頭首。上位與主人問訊出。
　　次土地堂念誦。維那令行者報方丈兩班及廊下念誦案内。堂前鳴鐘三會。大衆土地堂集來。知事上位出班供土地煎點。次維那出班燒香。倚卓左邊。向主人問訊請。主人燒香。侍者開香合。分香於函蓋置。兩班一位出班進前。問訊主人。轉身問訊土地燒香。又轉身問訊主人還位。諸位皆如此。維那毎諸位問訊請之。末後維那與下位頭首。進前問訊燒香還位。維那又出班燒香。轉身在卓左邊望主人問訊。右轉身問訊土地念誦。引聲誦。大衆合掌。維那問訊土地時。大衆普同問訊念誦云。
　　竊以。薰風扇野。炎帝司方。當法王禁足之辰。是釋子護生之日。躬裒大衆。恭詣靈祠。誦持萬德之洪名。回向合堂之眞宰。所祈。加護得遂安居。仰憑尊衆念（維那一佛念間。大衆各念十反）。
 　清淨法身毘盧遮那佛。圓滿報身盧舍那佛。千百億化身釋迦牟尼佛。當來下生彌勒尊佛。十方三世一切諸佛。大乘妙法蓮華經。大聖文殊師利菩薩。大行普賢菩薩。大悲觀世音菩薩。諸尊菩薩摩訶薩。摩訶般若波羅蜜。
　　上來念誦功德。並用回向護持正法土地龍神。伏願。神光協賛。發揮有利之勳。梵樂興隆。永賜無私之熏。再憑尊衆念。十方三世云云。
　　十佛名際。佛佛鳴鈴一下。末後二下。念誦并銀錢在堂前燒之。行者所管也。主人燒香。土地茶傾之瀉燒。誦大悲呪一反。無回向」次打庫前鼓三會。大衆入堂。知事上位。入堂問訊首座。請特爲座。次問訊次位請上。出堂接入主人。椅前直進問訊特爲。問訊主人及書記巡堂。毎板頭問訊。還當面問訊時。大衆普同揖問訊著座。曰之著座問訊。著座後知事先進特爲前問訊。報行禮也。四處燒香（當面上下間及堂前之香爐也）先問訊特爲。經聖僧之龕後。過當面問訊主人。問訊頭首。巡堂毎板頭問訊。曰之行茶問訊。還當面問訊。後倚南板頭外邊立。行者入琖橐時。先打鐘一下。行者取盤排立。又打鐘一下。行遍後知事進當面問訊。大衆上下揖喫藥。三椀後知事又問訊特爲。四處燒香。五處問訊。曰之勸茶問訊。又行菓子。又行茶。一二反若略之。只特爲問訊後。燒香還當面。大展三拜。曰之謝茶。拜了又問訊如先。巡堂一匝。引同事禮主人。兩展三拜也。巡堂際行者收主人特爲茶器。主人與知事謝禮際。大衆落琖在床。叉手相揖。知事送主人出。後依主位問訊首座。觸禮三拜。送首座出。再入堂四處燒香巡堂。是謝伴也。行者入盤收琖。前後打鐘。出琖後。知事當面燒香。一炷問訊。表禮罷也。行者整大衆鞋。打鐘三下。放參鐘也。大衆半展單。下床散。且待小參鼓。上方丈。即掛小參牌。小參者定鐘了。侍者令行者報小參案内。打鼓一會。長打一會也。打法堂西鼓。主人兩班大衆一時集。或主人前居椅。若照堂。若寢堂。隨處搆之。侍者燒香兩班問訊。禪客問答。如上堂。但宗旨庭訓委曲垂示。必下座時。云夜深久立伏惟珍重。
　　十五日。曉更五更二點三點際。曉鐘間。侍者小師知事頭首及大衆上方丈禮賀。有免人事牓者不上。如此山林。路次不便間。粥罷侍者小師等禮賀。無知事頭首公界禮賀。只上堂罷。公界禮賀而已。次上堂拈香。著座後。侍者燒香。引同事。望階下問訊。次頭首望席端問訊。大衆普同問訊。次知事望席端問訊。若有西堂。少轉身問訊。若如主人入室弟子西堂位者。望席端問訊。他寺當住西堂者。頭首上肩少背後立地。如當寺退院長老。稱之東堂。知事上肩少背後立地。若有他寺長老。來上堂。當寺住持。立東堂上。如兩東堂。依位次立地。如他寺退院長老者稱之西堂。如兩人已上者。或依開堂次資。或依出世次資。如當住者。立西堂上。如東堂西堂等者。先入堂無妨。若雖大衆同時入堂。各依知事頭首上肩。排立也。上堂罷。侍者行者等。引拜席橫展當面人事。先知事。次頭首。大衆各兩展三拜。次他山住持東堂西堂。或問訊或觸禮。依人差異。次侍者小師大展三拜。主人無答拜。次沙彌童行九拜。童行或陳橋行者持主人香合。從主人入堂。侍者與大衆禮知事首座後。隨大衆入堂。後門排立。逢主人巡堂。從後門出到堂前。逢首座禮賀。粥罷僧堂前南間。向僧堂高掛戒臈牌。莊卓香華茶湯供養。僧堂禮賀後。主人以下大衆隨意燒香禮拜。此牌者維那所管。兼日打調之。粥罷莊嚴之。侍者亦打調戒臈牌。同粥罷上堂以前。法堂東間向法座高安置。香華供養。十五日晚。僧堂戒臈牌安維那寮。法堂戒臈牌。安方丈裏。解夏時亦如結夏時。法堂僧堂出之。若夏衆遲參。而如不題戒臈牌。著暫到位。到半夏倚本臈次縱雖耆年宿德。可守此式。如諸山戒臈牌。兩班不題戒次。別作兩行列位。雖列書。當家守天童淨和尚戒臈牌式。不問兩班勤舊。列戒次耳。
<PIC>T82044301.GIF</PIC>
　　戒臈牌寸法隨處雖不定。當寺不大不小。聊慕永平牌。
　　次首座引大衆。往庫下禮知事。觸禮三拜。次書記等在堂前。禮首座。觸禮三拜。次首座引大衆。巡堂依位。次知事入堂燒香。大展三拜。次禮首座。觸禮三拜。巡堂出。次主人入堂燒香。大展三拜。巡堂一匝回禮。觸禮三拜出。首座送出還入與大衆大展三拜。是禮終也。次各人事任意。次巡寮自庫下東西兩廊及衆寮諸寮皆巡寮一匝。大衆皆加巡寮。到法堂問訊主人。深問訊別。主人在法堂。待大衆天童古儀也。或大衆送方丈。不妨遶寺際微音誦消（災）呪。毎寮寮主出迎接。主人各寮燒香聖像。出寮主必出送之。即加隨而步列。悉上方丈問訊散。四節皆同。次楞嚴會堂莊嚴畢。先大殿正面出楞嚴會圖。次令行者堂司供司。報主人兩班及廊下楞嚴會案内。打諸寮前板三下。自東廊諸寮山門西廊。及衆寮首座寮方丈庫下。各打板了。堂前鳴小鐘子三會。衆集先見圖排立。
　　楞嚴會之圖
<PIC>T82044302.GIF</PIC>
　　先主人燒香。次都寺燒香。次維那燒香。次主人大展三拜跪爐。維那出班宣疏云。
　  妙湛總持不動尊  首楞嚴王世希有
    銷我億劫顛倒想  不歷僧祇獲法身
　　南閻浮提大日本國北陸道能州酒井保洞谷山永光禪寺開闢某甲等。
　　今當法王禁足之辰。正是釋子護生之日。叢林依舊建楞嚴勝會。誦祕密神呪者。
　　右潜以。楞嚴勝會本師釋迦如來涌寶光於無見頂相。覆舌相於大千沙界。照十方佛土。集一切諸佛。令無數恒沙之菩薩。説二十五種之圓通。獨以觀音菩薩之得處。殊爲聞聲悟道之表準。遂演説祕密神呪。正闡示開悟直道。楞嚴勝會肇於此會。長期誦呪專於此呪。約日限於百日。結人數於什員。佛祖有九旬安居之舊規。叢林建三月行道之勝會。謹疏。
　　佛祖賢聖照鑑。
　　龍天護法加護。 謹疏。
　　元亨四年四月十五日。五十四世法孫嗣祖比丘某甲等。謹疏。
<PIC>T82044401.GIF</PIC>
　　本師如來圓通教主南閻浮提大日本國北陸道能州酒井保洞谷山永光寺開闢某甲等謹封楞嚴勝會十方三寶
　　疏讀了。楞嚴頭啓唱了。誦佛母。

　  爾時世尊  從肉髻中  涌百寶光
　  光中涌出  千葉寶蓮  有化如來
　  坐寶華中  頂放十道  百寶光明
    一一光明  皆遍示現  十恒河沙
　  金剛密迹  擎山持杵  遍虛空界
　  大衆仰觀  畏愛兼抱  求佛哀祐
　  一心聽佛  無見頂相  放光如來
    宣説神呪

　　南無薩恒他蘇伽多耶云云。
　　楞嚴頭唱摩訶般若波羅蜜。維那呪毎段燒香。呪了維那回向云。
　　圓覺伽藍身心安居十界和同。諷誦大佛頂萬行首楞嚴神呪功德鴻因。回向眞如實際無上佛果無見頂相化諸如來。五五圓通一切諸尊。護法龍天三界萬靈大梵天王天帝四王。伊勢太神宮。八幡大菩薩。當道前後氣比氣多。佛法大統領白山妙理大權現。護伽藍神。十八善神。招寶七郎大權修利菩薩。打給青面使者。給仕白衣天子護法多聞天供給迦羅天合堂眞宰。一切聖造。當山舊鎭守稻荷大明神。當山土地當國當保總社別社六十餘州。三千餘座神祇。今年歲分主執陰陽權衡造化。合山清衆本命元辰。本寺檀那諸堂檀越結緣諸檀本命曜宿當年屬星行疫流神。南方（火）德星君（火）部星衆。所冀。皇風永扇。佛日增輝。國土安寧。法輪常轉。一衆咸安。得遂安居。山門繁昌。檀信歸崇。諸檀施主福壽增長。法界衆生同圓種智者。十方三世云云。
　　自次日。一衆同音諷誦常回向。此叢林通儀。此回向或牌上書。或毎年書之。殿上貼在。若住持不出仕者。上知事必如主人首尾拜不可闕。夏中楞嚴會出仕。不可懈怠。主人維那常可照管。

楞嚴會之回向

　　上來現前比丘衆  諷誦楞嚴祕密呪
　　回向護法衆龍天  土地伽藍諸聖造
　　三途八難俱離苦  四恩三有盡霑恩
　　國界安寧兵革銷  風調雨順民康樂
　　一衆熏修希勝進  十地頓超無難事
　　山門鎭靜絕非虞  檀信歸崇增福慧
　　十方三世一切佛  諸尊菩薩摩訶薩
　　摩訶般若波羅蜜

　　齋罷。都寺維那侍者三人。同詣首座以下可秉拂人人寮。都寺燒香。觸禮三拜。維那度牌。侍者度拂。維那掛牌於堂前。度拂於聖僧侍者。晚間莊法堂如上堂。打鼓集衆問訊問話。如上堂。但有主人問訊。此日僧堂雖可有大座煎點。依布薩不可略。十六日主人就雲堂。請知事頭首煎點。茶牓。齋時三下以後。呈首座及知事。貼在堂前北頰掛牌版。侍者之所管也。牓云。
　　堂頭和尚今晨齋退。
　　就雲堂煎點一中（必七行書之也）。
　　特爲
　　首座聊旌結制之儀
　　諸知事
　　大衆光伴
　　今月日侍者某甲謹白（請客侍者名字書也）。
　　時至鳴庫前鼓。衆集。頭侍者行禮。禮者如知事禮。無主人問訊而已。但後門右脇有監寺座。前門右脇有都寺座。先問訊特爲。次問訊監寺。次問訊都寺。次問訊書記。巡堂一匝。堂外。有暫到巡堂。不然知事頭首皆接堂裏。無堂前禮。
<PIC>T82044402.GIF</PIC>
　　座位如此安排。兼置照牓也。
　　禮了。特爲進兩展三拜。謝茶也。首座出後。又都寺監寺進賀謝。兩展三拜出。主人皆進步。送之還入。又著椅。相伴燒香巡堂。出盞橐後。中臺燒香一炷。鳴庫前鼓三下。下床普同揖問訊。歸方丈。首座都寺以下大衆。皆上方丈。賀謝問訊。主人在法堂西間。待大衆上問訊散。四節皆如此。侍者必請主人坐具行禮（倚椅左邊問訊。請云。請和尚坐具）新請名德首座時。亦就僧堂。大座煎點。式亦同此。所謂他山西堂。若或掛牌。首座重請時。盡禮請之。
　　十七日。都寺一人。若監寺一人。又就雲堂煎點。主人不行禮時者。知事共略之。牓者十四日。公界禮牓。些子書換。必七行書也。所謂牓云。
　　都寺比丘某甲。
　　今晨齋退就雲堂煎點一中。
　　特爲
　　首座禪師聊旌結制陳賀之儀。
　　大衆
　　光伴
　　今月日都寺比丘某甲謹白
　　監寺牓同之。但齋時打呈。木魚以前入堂。燒香聖僧。禮三拜。巡堂一匝。即貼牓。行禮一如前日。但不打放參鐘。打庫前雲鼓。三下而已。
　　十八日。首座行禮特爲書記。此亦用狀。紙八寸。文字不過五分。狀式禮數一如知事。但報書記呪願。在知事對床南頰板頭喫食。狀貼下間榜版上。狀必九行書也
　　殼漏子同貼在狀端。必書赤紙。押狀上也。牓云。
　　首座比丘某甲
　　今晨齋退就雲堂煎點一中
　　特爲
　　書記禪師
　　聊旌結制同居陳賀之儀
　　伏請
　　諸知事
　　大衆  光伴
　　今月日  首座比丘某甲謹白
<PIC>T82044501.GIF</PIC>

　　状請書記禪師（赤紙）首座比丘某甲謹封
　　書記藏主次第追日行禮。書記特爲藏主。又特爲首座。若有前後堂兩首座。前堂特爲後堂。皆用狀。維那知客等行禮。在後架照堂行禮。夏中日日寮主衆寮行禮。芙蓉置通衆隨意喫茶。永平依此儀把針處。寮主毎日煎湯。通衆隨意喫湯。當山亦隨此式。但毎日衆寮喫湯次。一日讀龜鏡文。十一日讀寮中清規。二十一日讀參大已。毎月如此。若夏中許不妨。
　　二十日。打版。普請坐禪。
　　五月五日。稱端午。上堂。庫下若有點心。或粽等。
　　六月一日。稱半夏節。若上堂次。報放下坐禪由。即隨意坐禪也。不打版而已。楞嚴會圖出之。遲參衆著本﨟次。若半夏以後遲參衆。又著新戒位。自解夏著本﨟次。半夏或法堂若方丈齋立中座。接名德等（曰之中筵齋）或施主接之。六月中僧堂曬薦普請。白槌巡堂。打鼓等如佛生會普請。衆寮曬薦同時（遍槌後。又打槌一下云。白大衆。粥罷普請。曬薦諸寮頭首齊起聞鐘皷聲。集謹白。又打槌一下。巡堂一匝出矣）。
　　自六月一日。淋汗隔日沐浴也。或六度沐浴中間。一沐浴。又除施主臨時沐浴也。又自六月一日。堂中齋時打扇。打扇法者。聖僧脇左柱掛住扇牌。遍槌後打扇。行者二人。或四人。同持扇入堂聖僧前問訊。上下間相別打扇。折水桶出後。頭行者持扇柄。打住扇牌一下。諸行聞之皆住扇。如前當面問訊。出堂。
　　七月一日。季初。僧堂巡堂次。主人與大衆觸禮。自七月一日。施餓鬼。結緣看經之牓。便宜處出之。牓云。
　　法王解制之辰衆僧自恣之日。行道周圓。功德成就。當于此時。釋尊説法於忉利。報大術之恩。目連設食於盆器。救悲母之苦。嗚呼目連尊説。得神通見母儀生處。遂救濟之。我等道眼瞎却。不能見今生恩處生處。不知受何苦在何惡趣。佛言。世人爲子造多罪。墮在三途。長受苦。然則彼此之受苦者。我業所致也。若不拔濟。永却沈淪。有何極矣。故各住悲愍懇哀之心。誦念大乘經並祕密神呪諸尊寶號等。回向十界聖凡之衆。圓滿報地。停息苦患。品目在後。
　　大乘妙法蓮華經。
　　梵網菩薩戒經。
　　盂蘭盆經
　　佛遺教經
　　某經
　　某呪
　　元亨四年七月日堂司比丘某甲敬勸化
　　七月十三日。衆寮諷經如結夏
　　十四日。士地堂念誦云（銀錢茶湯等之式。皆如結夏也）。
　　切以。金風扇野。白帝司方。當覺皇解制之時。是法歲周圓之日。九旬無難。一衆咸安。誦持萬德洪名。回向合堂眞宰。仰憑大衆念（回向如結夏。四節皆同）。
　　晚間施餓鬼供。庫下所管。大旛四流。小旛二十五流。銀錢疏等。皆維那所管也。大旛立四方。小旛立供物盆器上。小旛五色也。銘云。唵嚤呢哆唎吽㗶咜[口*娑] 嘙呵。或云。唵摩儞（駄達里噠哩）吽鏺（駄它哆）莎縛（訶賀）十四日。大座湯後。少間佛殿前露地。立臺盤供物一對。一者飯。一者菓子也。鉢盛水加溝萩。時至維那令行者報施餓鬼案内。鳴鐘集衆。維那出班燒香。請主人兩班問訊。問訊了。又請行施食人。主人或首座等尊宿領之。維那唱文。大衆同音。初段十方念佛（合掌）供物加持。左手作拳。抑左腰。右手作施與印。迴加持食。灑水呪時。先右手作水印。所謂大拇指握之。四指並立。七遍加持間。三遍後。右手取溝萩灑水。開口呪時。彈指三下。施與呪時。握飯投庭上。五佛召請證明時。又合掌而至回向。施餓鬼法。先問訊供佛。次合掌念佛（三稱）南無十方佛。南無十方法。南無十方僧。南無本師釋迦牟尼佛。南無大慈大悲觀世音菩薩（次供物加持左手作拳印。右手作施與印。五指並立向外。迴加持供物）。
　　神呪加持淨飮食普施河沙衆鬼神咸皆飽滿捨慳心悉脫幽冥生善道歸依三寶發菩提究竟得成無上覺功德無邊盡未來一切衆生同法食（次洒水眞言。先右手作水印。謂大拇握之。四指並立。向外加持。三反後右手取溝萩洒水）。
　　南無薩縛怛他蘖多縛盧枳帝唵三摩羅三摩羅吽（七遍。次開口眞言。彈指三下加持）。
　　南無蘇嚧婆耶怛他揭多耶怛姪他唵蘇嚕蘇嚕婆耶蘇嚕婆耶蘇嚕娑婆訶（次施與飽滿眞言。五指皆立向外加持）。
　　南無三曼陀沒多喃吽（二十一返。次五佛召請證明加持合掌印）。
　　南無多寶如來。南無妙色身如來。南無甘露王如來。南無廣博身如來。南無離怖畏如來（三稱）。
　　次回向
　　汝等鬼神衆我今施汝供此食遍十方一切鬼神供。願以此功德。普及於一切。我等與衆生。皆共成佛道。十方三世云云。
　　次宜疏云（疏并殼漏子。不著三寶印）。
　　南閻浮提大日本國北陸道能登州酒井保洞谷山永光寺開闢某甲等。
　　今月十四日恭遇衆僧自恣法歲周圓之時節。謹率現前大衆。詣覺皇之寶前。以辨微供。而普施河沙之功德。加法施而救諸來之群類者。
　　竊以。業山幽邃。日月光不能照。苦海嶮浪。賢聖力不得渡。智梯如無便。慈航似失術。梵釋之不能奈何。諸佛之徒雖拱手。釋尊迴方便。而借衆僧威神之力。目連助悲母而救飢饉極重之苦。可尊安居同修之威神力。已超三世覺皇之佛智力。不疑和合衆僧之功德聚。頓消業定受苦之罪惡聚。孟蘭盆供自此始。大施餓鬼勤修。久是以兼日各各漸修之經呪力。漸驚此界他方之業苦海。今夜如如。圓頓之心王呪頓崩妄想實受之浮塵山。若然者。現前微施供沙界恒沙界之飢饉類。群聚含類。受無盡無邊際之法供養。頓飽足無爲實相之法味。速遊戲逍遙自在之安樂。存亡齋導。怨親普利。諷誦如後。
　　大乘妙法蓮華經。
　　什麼經。
　　上來諷誦經呢功德。回向無盡法界一切群類。財法飢饉惡趣鬼神。邪黨天魔。僻修含生。飽滿法味。咸發正智輕重諸業皆得解脫隱顯利益。同圓種智者。十方三世云云。
<PIC>T82044601.GIF</PIC>

　　悲愍疏上黒紙南閻浮提大日本國能州酒井保洞谷山永光寺開闢某甲等謹封二十五類
　　疏并銀錢旛皆燒之。次楞嚴呪無啓唱也。回向云。
　　上來諷誦經呪。楞嚴祕密神呪功德。回向無盡法界一切含類。財法飢饉無量鬼神。惡趣群生。邪魔僻徒。飽滿法味。正智開發。廣度衆生。同圓種智者。十方三世（云云）。
　　次結緣諷經。任諸衆意。次小參如結夏。十五日禮數。一如結夏。楞嚴會滿散。疏云。
　　妙湛總持不動尊。首楞嚴王世希有。
　　鎖我億劫顛倒想。不歷僧祇獲法身。

　　南闢浮提大日本國能州賀嶋郡酒井保洞谷山永光寺開闢某甲等。
　　七月十五日。當法歲周圓之辰。是衆僧自恣之日。雲集比丘衆。滿散楞嚴會。諷誦大佛頂萬行首楞嚴神呪。所集功德。祝獻護法諸天。守道諸神。大權眞宰。今年歲分主執聰明。日本天地開闢伊勢太神宮。當國一宮氣多大菩薩。白山妙理大權現。八幡大菩薩。稻荷大明神。常州列廟六十餘州三千餘座遐邇神祇。當山土地匝寺聖賢四恩三有。法界衆生。同圓種智者。
　　右密以。涌寶光於無見頂相。有化佛之宣揚。建勝幢於室羅筏城。鎖摩登之幻妄。昨屬長期之安居。啓此勝會。今當覺皇之解制。各圓法歲。知乘此神呪力。而三惑頓消。忽開明此呪心。而十地速登。情與無情。同音説法。能與所境。互換主伴。常恒爲佛事。不退施法益。外重叡算無窮之山德。而加風雨調適之惠祐於天下。内轉法輪不退之性海。而普日月照耀之智光於群生。謹疏。
　　佛祖賢聖照鑒
　　龍天護法加護  謹疏
　　元亨四年七月十五日  五十四世法孫嗣祖比丘某甲等謹疏
<PIC>T82044701.GIF</PIC>
　　本師如來圓通教主謹南閻浮提大日本國能州酒井保洞谷山永光寺開闢某甲等楞嚴勝會十方三宝封
    楞嚴呪罷佛母云。
　　阿難是佛頂光聚悉怛多鉢怛羅祕密伽陀微妙章句出生十方一切諸佛。十方如來因此呪心得成無上證遍知覺十方如來執此呪心降伏諸魔制諸外道十方如來乘此呪心坐寶蓮華應微塵國乃至十方如來傳此呪心於滅度後付佛法事究竟住持嚴淨戒律悉得清淨。摩訶般若波羅蜜（楞嚴頭誦此後啓唱如例維那回向如結夏）。
　　十六日。請知事先請先資勤舊。就方丈。點茶。茶罷。住持叉手云。先都寺。先維那。先典座告退。此務不可闕人。不知請何人。可就此職（三問）又云。欲請某甲監寺。就都寺請某甲知客。就維那。請某甲上座。就典座。請某甲藏主。就書記請某甲侍者。就知客請某甲上座。就浴主。衆意如何（三問）次請新請人。先就本位。而點茶。茶罷。又住持叉手云。先知事頭首告退。此務不可闕人。請某甲就某職。願以佛法爲念。同共禮請。次新請知事頭首中爲上位。向住持兩展三拜。次舊知事頭首。如前向住持。兩展三拜。次新舊之知事頭首。中爲下位東西相向。斜列立。兩展三拜。次新舊就位點茶。茶罷。鳴堂前鐘三會。大衆集僧堂位立定。維那入堂聖僧前燒香問訊。巡堂一匝。歸聖僧前問訊。白槌而云。先都寺。先維那。先典座。先書記。先知客。先浴主告退。此務不可闕人。偶蒙堂頭和尚慈旨。而請某甲人。就某職請某甲人。就浴主。謹白。又打槌一下。次請客侍者。引新請人。到住持人前。中爲上位而兩展三拜。次舊知事頭首。如先兩展三拜。次新舊知事頭首。聖僧前相向。斜列立。兩展三拜（此時又中爲下位）次新請知事頭首。向聖僧大展三拜。次請客侍者。引新請人。就位。次維那白槌云。先知客頭首告退。此務不可闕人。請得某甲人。就某職了。謹白。又打槌一下。次行者喝云。請大衆送新知事頭首。歸寮（或云。送知事入庫堂等）次鳴鐘一會。面面送寮。毎寮鳴鐘。一會。舊者在主位。新者在賓位。相向觸禮三拜。又新者主位。舊者賓位觸禮。次與大衆同時觸禮三拜。毎寮皆如此。又鳴鐘。舊兩班送本寮。主人大衆共觸禮三拜。
　　十七日天童淨老忌。塔頭諷經。供茶湯小供物。
　　十八日。起單諸人。就維那寮。可請免丁抄少牓頭。
<PIC>T82044702.GIF</PIC>
　　某年夏中免丁抄某甲上座能州洞谷安居
　　諸山掛搭時。帶免丁抄掛搭也。宋朝者不帶免丁抄人。不免掛搭。日本國雖未行此儀。當山須行之。不請暇而起單人。不可免再參暇。輕法人。必不可入衆。
　　八月一日。打版普請坐禪。若十五日。若九月一日。隨天氣炎凉樣。時節不必定。
　　八月二十四日。永平二代忌塔頭諷經。供茶湯小供物。
　　八月二十八日。永平忌。祖師堂辨供具。如達磨忌。傳供燒香禮拜。主人跪爐。維那宣疏云。
　　南閻浮提大日本國能州賀嶋郡酒井保洞谷山永光寺開闢新戒比丘某甲等。
　　今月二十八日。恭遇日本曹洞初祖永平和尚之遠忌。謹辨備香華麁茶之微供。諷誦佛頂首楞之神呪。所集鴻德。回向供養永平大和尚。以酬法乳之恩者。
　　右密惟。洞水逆流。巨海波濤爲雷。黃龍電激。普天雲雨爲潤。曹源之一滴點著而派流繁興。二株之嫩桂覆蔭而枝條欝茂。五家家風無不通。七宗宗要。悉皆達。遍參和漢兩朝名匠。博覽内外顯密經教。百世之英傑。千古之摸範。吾扶桑藝祖。永平開山和尚者乎。照第一天。而有明於日月眼目。觸破大千。而轉妙於輪寶法輪。仰冀。心眼相照兮。正偏宛轉。伏乞。君臣道合。而旁參奉重。謹疏祖師炳鑒。
　　慈悲容納  謹疏。
　　元亨四年八月二十八日。曾孫比丘某甲等謹疏。
<PIC>T82044801.GIF</PIC>
　　悚息咨目疏黄紙南閻浮提大日本國能州酒井保洞谷山永光寺開闢某甲等謹封藝祖永平和尚
　　九月十四日。先師徹通忌。十三日晚間。法堂莊嚴可如法。昏鐘鳴諷經。稱太夜諷經。眠藏前煎點。塔頭亦可諷經。十四日。小師許。傳供燒香禮拜。主人跪爐。維那宣疏云。
　　南閻浮提大日本國能州酒井保洞谷山永光寺開闢比丘某甲等。
　　今月十四日。恭遇先師賀州大乘開山介公徹通大和尚之遠忌。跪辨香華麁茶之微供。誦了義祕密之神呪。回向先師大和尚。以酬法乳之恩者。
　　右密惟。雪居懸記。弘通來際長今。偃溪遠讖。興起宗風不古。開明一實知見之正眼。安住一切不爲之三昧。節儉克己。而甘芙蓉九代之法味。陰德蒙他而挑日域普照之傳燈。大陽溢目。有誰疑著。大乘運載。無物𧻍趄。謹疏。
　　先師炳鑒。
　　慈悲容納  謹疏
　　元亨四年九月十四日。洞谷山永光寺某甲等謹疏。
<PIC>T82044802.GIF</PIC>
　　悚息咨目疏黄紙南閻浮提大日本國能州酒井保洞谷山永光寺開闢某甲等謹封先師徹通和尚
　　十月一日。開爐前夜。僧堂諸堂開爐。一衆叉手袖内可許頭帽。巡堂次。主人季初觸禮。
　　十月五日。達磨忌。公界隨力辨供。傳供燒香禮拜。主人跪爐。維那宣疏云。
　　淨法界身本無出沒。大悲願力示現去來。
　　仰願照臨  俯請眞慈

　　南閻浮提大日本國能州賀嶋郡酒井保洞谷山永光寺開闢某甲等。
　　今月初五日。恭遇藝祖達磨大師示寂之辰。辨備香華燈燭。以伸慇懃供養。如在禮拜。諷誦大佛頂萬行首楞嚴神呪。所集殊勳。以酬法乳之恩者。
　　右伏以。惠日西沈鷲嶺。殆一千年。法雲東蔟神州越十萬里。於是白馬始先漢朝之瑞。赤烏自紹吳會之祥。翻譯虯文。流通經教。章疏之科節星繁。名相之教網雲敷。刁刀相似。魚魯難辨。爰我藝祖少林達磨大師。慈心包於遠裔。師勅蒙於遐陬。罔辭巨海之驚濤。剏遊梁土。不契老蕭之丹臆。潜之魏邦。泛一葦於重江。終九年於少室。單傳心印。直示宗綱。席上拈華。飲光之正脈有寄。庭中立雪。慧可之得髓無疑。法雷既震於九州。道風遂扇於四海。然屆隻履西歸之日。敢忘攝齋北面之勤。今仰深重之尊德。遙伸如在之誠禮。覬不吝於來儀。庶俯歆於微供。伏想斗筲[阝*匝]器螻蟻餘生。雖彎石鞏之弓。遂莫的鹿。徒下玄沙之鉤。曾叵得魚。忝挑傳燈之遠炎。以供曩祖之眞前。伏請大願有方。眞慈無礙。曲垂提耳。俾獲安心。有明知見。而猛省回光。不假修證。而頓悟成佛。然後。河爲帶。山爲冠。祝北闕之寶祚無疆。雲如鶴雨如膏。資南畝之黎元有歲。謹疏。
　　藝祖容納
　　列祖證鑒  謹疏

　　元亨四年十月五日二十七世法孫嗣祖比丘某甲等謹疏。
<PIC>T82044803.GIF</PIC>
　　恭敬疏上南閻浮提大日本國能州洞谷山永光寺開闢某甲等謹封祖師炳鑒
    次楞嚴呪回向云
　　上來諷誦楞嚴祕密神呪功德。供養今日示寂達磨大師。以酬法乳之恩者。
　　十一月中冬至前。隔日衆寮諷經。四節皆同。土地堂念誦云。
　　切以。寶曆迎長。璿儀推至。肇一陽之開序。迎百福。以爲先。恭惟。當山土地。合堂眞宰茂。對令辰倍納殊祥。肅請大衆。謹詣靈祠。誦持萬德洪名。回向合堂眞宰。以表佳節之誠志。以見人物之多幸。護法安人者。爲如上緣念（十佛名回向皆同前）。
　　冬至四五日以前。爲四月以後掛搭僧。行謝掛搭之儀。如夏前。
　　十二月八日。稱成道會。公界隨力。辨供具。四節儀皆一如。主人跪爐。維那宣疏云。

　　大圓滿覺垂迹西乾。心包太虛量周沙界。
　　仰願照鑒  伏請眞慈

　　南閻浮提大日本國能州賀嶋群酒井保洞谷山永光寺某甲等。
　　今月初八日。恭遇本師釋迦如來大和尚成道之辰。虔備香華燈燭微膳。以伸供養。同集現前比丘衆。諷誦大佛頂萬行首楞嚴神呪。所集洪勳。以酬法乳之恩者。
　　右密以。融瓶盤釵釧。而爲一金。非智火鮮克。挍琴瑟箜篌。以諧六律。舍妙指奚爲。蓋衆生有具如來智慧德相。若大覺無示衆生迷悟方便。演若狂性難歇。力士額珠永忘。今聞大地有情之成道。新明本有佛性之正因。慧照永輝。一燈傳百千燈。道風久扇。此界洎無邊界。謹疏。
　　本師如來
　　哀愍納容  謹疏
　　元亨四年十二月八日五十四世法孫嗣祖比丘某甲等謹疏
<PIC>T82044901.GIF</PIC>
　　恭敬疏上四所印南閻浮提大日本國能州酒井保洞谷山永光寺開闢某甲等謹封成道如來
　　七日夜。九日夜。山僧住裏一衆長坐。發心以來四十餘年。於此兩夜。未打眠故。住裏二十六年。多率一衆。堂裏打坐。蓋如恒規。
　　十日以後。開坐禪出歲末看經牓。牓云。
　　無緣大慈。平等利濟群生。廣大接化。一同救度含類。是以歲末故轉數日。寺中專勸看經。回向寺領田畠耕死蠢動含靈乃至檀越所領所生牛馬六畜及山林受生禽獸蟲類水陸一切前亡後滅。上自三寶手足供給之人工火客。下至畜生殘害橫死之下賤愚蒙。皆所助僧寶大悲之威神力。悉得感小因能大之勝果矣。讀經念佛誦呪章句。在衆意。無分量。祇回接諸衆生之慈心。等修利濟群品之妙行也。敬白。品目具于後。
　　妙法蓮華經。
　　梵網菩薩戒經
　　大圓覺經
　　元亨四年十二月日堂司比丘某甲敬勸化（除夜前兩三日間。結計清書）。
　　除夜施餓鬼了。維那宣疏云。

　　南閻浮提大日本國能州酒井保洞谷山永光寺開闢某甲等。
　　今月晦日。迎年窮歲盡之除夜。將救所緣群生亡魂。兼日令勸化合山緇白。而諷誦諸經神呪。除夜令引率現前一衆。而同誦楞嚴神呪。所集殊勳。救濟群萠者。
　　右潜以。蠢蠢含類。非大悲無救濟。昏昏群生。捨佛經爭解脫。螻蟻混持經者手水而逝。蝸牛當聽法人杖下而死。俱脫畜類。同生忉利。況乎五百聖者。昔爲五百蝙蝠。十千游魚。今爲一萬羅漢。所緣永劫不杇壞。下種累毛成就來。若然者。驅使奴婢牛馬寺領水陸受生。決爲生生同法。必爲世世道伴。憐愍而可祈轉凡入聖。哀顧而可念增道損生。看經誦呪大意。兼日押貼具之。品目如後。
　　妙法蓮華經
　　梵網菩薩戒經
　　上來諷誦經呪。所集功德。回向山内含生所緣群類佛種緣熟脫苦得樂法界衆生。同圓種智者。十方三世云云。
　　加銀錢俱燒。可漏同盂蘭盆會。次楞嚴呪回向同盂蘭盆會。次龍天回向兼日結計目錄。作疏截銀錢。就山門頭。宣疏云。

　　南閻浮提大日本國能州酒井保洞谷山永光寺開闢某甲等。
　　今迎年窮歲盡之除夜。具錄月次日作之衆功。回向龍天。報答護法者。
　　右伏惟。護法侍衞。堅應如來付囑。蘭若修練。悉有龍天恩助。深山通信。而令人倫伸供養。幽谷望風。而令緇白作群集。是以當山已現梵刹。江湖漸作風聞。求道人不招。競來。修善者不慮爭集。或新造佛菩薩像。而功德林中作莊嚴。或辨營佛閣僧舍。而善根山上倍福聚。護法安人之靈德。殊揭焉。祖道弘通之接化。已無障。仍合山年年啓唱護法之各報答。通衆各各報謝行道之大擁護。品目如後。
　　大乘妙法蓮華經
　　梵網菩薩戒經
　　上來諷誦經呪功德鴻因。回向護法龍天梵釋四王天地陰陽十方眞宰。日本國内大小神祇。當山鎭守。國界諸神。保内社壇合堂聖造。合山諸檀守宮守道。今年歲分主執陰陽。南方（火）德星君（火）部星衆。增加威光。所冀。山門鎭靜。僧寶繁昌。本寺檀越等諸緣吉利。所願成就。四恩三有。同圓種智者。十方三世云云。
<PIC>T82045001.GIF</PIC>
　　恭敬疏上黄紙南閻浮提大日本國某州某郡某庄某寺住持某甲等謹封天地冥陽龍天善神
　　（龍天疏。可漏圖。舊本不出之。右圖者。永平垂誡出之。仍爲後鑒今書之。後覽君子考之。幸甚）。
　　龍天回向簿。同加銀錢並疏等燒之。
　　歲節衆寮諷經。隔前一日如冬至。土地堂念誦等儀同前。念誦云。
　　切以。大簇告辰。肇三陽。而爲泰。東風應律。正五福以類昇。肅請大衆。恭詣靈祠。誦持萬德之洪名。回向合堂之眞宰。功德之力。護法安人。十方絕主。增福增慧。爲如上緣念（十佛名）回向。大悲呪。同結夏。銀錢念誦等燒之。
　　龍天回向。自正月一日起首。月月日日諸衆不怠。看經持課。報答龍天護法恩。頗是寺院恒規之辨務也。龍天回向簿。自年末打調。年始看經過。而始出之或衆寮若土地前。
　　表書式
　　回向龍天功德簿  洞谷山永光禪寺
　　洞谷山永光禪寺
　　奉爲
　　天龍善神。
    諷誦經典。念誦
　　陀羅尼章句。
    稱念諸佛菩薩
　　寶號。報答
　　護法安人之恩。
    永爲恒規。
    依而行之
　　元亨四年正月一日
　　正月一日起首
　　正傳云。勸發
　　同行衆。諷誦
　　經典梵文
　　陀羅尼章句
　　稱念諸佛菩薩
　　寶號。報答
　　天龍護法之恩
　　祖訓云。一年内
　　勸發同行。諷誦
　　經典梵文
　　回向
　　龍天護法之恩
　　除夜回向矣
　　年中行事終
　　瑩山和尚清規卷之下終

　　跋
　　右洞谷第一祖瑩山大和尚。爲後昆所設也。然當山紀綱寮常住之舊本。字畫漫滅。編次不正（愚）慨念之久矣。粤應永壬寅冬十一月。蒙同門諸老之尊命。領當山之主盟。仍拜謄此行記。以備紀綱寮之公用。而喜償素志矣。雖然刁刀柬東手手毫毫之謬。只恐家醜外揚。貽誚傍人焉。不勝惶懼戰栗之臻伏覬。後覽君子穿鑒改正。而爲予雪屈矣。勿袖慈愍之手。幸甚。
　　時應永三十年歲次癸卯春正月吉日。
　　總持開山瑩山祖師五世玄孫比丘梵清謹誌。
　　附著
　　懷奘忌疏


　　南閻浮提大日本國北陸道加賀州石川郡若松庄金澤城椙樹林大乘護國禪寺住持傳燈沙門嗣祖比丘某甲等。
　　今月念四日。恭遇永平第二世孤雲懷奘禪師示滅之諱辰。辨備清淨禴祭。諷誦楞嚴祕呪。專傾靈臺。仰酬慈蔭者。
　　右竊惟。手頭燃犀。照見衆生心水。眉間掛劍。斬斷列祖玄關。眞慈究到底。俊氣直衝天。初發靈機。空遍界於頻伽瓶裏。後廓智眼。絕纖塵於頗梨鏡中。一毫穿衆穴。再拜透重幃。孝師而不倦。如阿難侍如來。小心翼翼。承師而無遺。似慧可契初祖。得髓昭昭。大興永平席。終隱美味峯。乾坤間氣。古今獨英。獻香華以慕高躅。出寂定而應齋筵。
　　祖師炳鑑。
　　哀愍海容  謹疏
　　年月日    法孫嗣祖比丘某甲等謹疏
　　瑩山忌疏
小序如前
　　右竊惟。見色明心。五百生前證果聖。聞聲悟道。三千里外辨絃人。是奘師剃度。即介公嫡傳。原夢於榎木枝頭破草鞋。而垂洞谷開山統。表信於椙樹林中舊衣鉢。而董護國補處功。立二利行願。振一實宗風。唱法於總持道場。則王公欽德。隱迹於甘露滅海。則人天攢眉。冀垂無私之靈鑑。再照不盡之乾坤。殊修荇菜供。愼傾葵華誠。
　　祖師炳鑑
　　哀愍海容謹疏
　　年月日法孫嗣祖比丘某甲等謹疏
　　明峯忌疏
　　小序如前
　　右竊惟。著破草鞋。背却建仁塔院。携條竹杖。扣開護國關門。被師喚侍者。忽自知老人。皮膚脫落。而眞實現。因緣成就。而嗣承親。領椙樹三代住持。聲飛桑域。爲瑩山上足弟子。德鎭叢林。不但開我偏正祕。又能弄他玄要機。凛凛威風。雖百世何墜地。堂堂志氣。凌萬夫直逼天。某甲謾得稱遠裔。大師豈無垂哀憐。愼薦薄奠。願賜光降。
　　祖師炳鑑
　　哀愍海容謹疏
　　年月日法孫嗣祖比丘某甲等謹疏
　　元正歎佛會（預貼照牌。除夜放參後。出差定也。歎佛式。在別紙）
　　三朝歎佛法用僧差定
　　啓請堂頭和尚（隨時尊宿或耆年）
　　主讃某甲（監寺副寺）
　　柄爐某甲知藏
　　散華某甲首座
　　手磬某甲上座
　　木魚某甲上座
　　磬子某甲維那
　　右悉具在前
　　歎佛會者。元朝粥罷上堂後。莊嚴道場。辨備香華燈燭茶菓等。鳴殿鐘三會。大衆集殿。各各著位。俟住持人出。住持人出。普同三拜。具上胡跪。先誦心經三卷。而禮讃三千佛名。或八十八佛名等。從元朝三箇日間。勤修之也。日日禮讃畢。齋前誦普門品。遶行。遶行罷誦大悲呪消災呪。有普回向。但第三日滿散。滿散必有疏。疏罷遶行諷經。別有滿散回向。
　　歎佛會之座位
<PIC>T82045101.GIF</PIC>
　　附著（終）

　　跋
　　瑩山清規者。非瑣瑣禮數之謂。直是佛祖身心之所存也。拈華之遺芳。名曰佛行。面壁之孤風。喚爲祖儀。佛行祖儀。叢林以立。今日幸遇此書之出。即教外別傳之符。而見性得髓之印也。
　　只願。人人拜玩。處處遵行。不背古人悲愍後昆之大恩。所告如此。請高著眼。
　　延寶戊午佛成道日。
　　椙樹林大乘護國禪寺
　　現住月舟叟
　　延寶九年歲在辛酉仲春穀旦

瑩山和尚清規卷之下
