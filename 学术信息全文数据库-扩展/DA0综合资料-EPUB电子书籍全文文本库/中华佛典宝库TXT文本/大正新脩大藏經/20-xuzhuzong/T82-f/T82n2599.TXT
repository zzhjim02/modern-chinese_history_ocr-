《大正藏》第82卷No.2599


　　禪戒訣。
　　其一
　　古德曰。菩薩戒禪門一大事。靈山少林嫡嫡相承。而諸家皆傳持焉。獨禪家爲一大事者。雖同是此戒。及其傳爲禪戒。直入毘盧性海。單提毘盧心印。戒壇儀則授受樣子。高出於諸家之所施設。非思議分別之所能及。是其所以稱一大事。宜哉自非入室親子不能了知焉。然元朝以來中華禪林。蓋似失其儀則。又於此土是寢衰。而惟永平門下只有血脈受得壇法不行。血脈相傳綿綿不絕。是有告朔餼羊而其禮不具。喜其得歎其廢。茲有我先師月老和尚。乘願力出勉回古道。又得儀則遺法而重起羯磨。尋羯磨墜緒而張皇幽眇。予受其統至今弘演者。乃我門之孔幸也。信焉者知是佛祖命根命脈。不信焉者認爲朱墨合成底一枚故紙耳。耆婆醫之見草木盡是靈藥。而常人見爲間草木。釋摩男之取瓦礫無非金寶。而常人取爲片瓦礫。今此血脈是佛祖屋裏靈藥金寶。而見爲間草木取爲片瓦礫者。匪其人也。非其機也。葉縣歸省禪師曰。宗師血脈。或凡或聖。龍樹馬鳴。天堂地獄。鑊湯爐炭。牛頭獄卒。森羅萬象。日月星辰。他方此土。有情無情。以手畫一畫曰。俱入此宗。此宗門中亦能殺人亦能活人。殺人須得殺人刀。活人須得活人句。是他葉縣發明血脈說得無餘。今若有人問山僧。作麼生是殺人刀活人句。只指血脈頂上一圓相道。秖這是殺也。全機現活也。全機現都來不出此一圈中。此一圈中所謂俱入此宗。是以不問婬男婬女。發一念信力。則齊付此血脈。令其結緣於此宗門中。又豈不博大殊勝功德聚哉。此宗門中。空知空見。信爲能入。則無機不收。無物不容。梵網經曰。一切有心者。皆應攝佛戒。佛言如是不可不信。又大灌頂神呪經曰。三十六神護受三歸人。二十五神護持五戒人。況此大戒乃佛乃祖天神地祇同所護念。其誰不珍敬。切莫生輕忽。
　　其二
　　夫諸佛大化三無漏學。而戒學居其首。戒波羅蜜非但一種。有優婆塞五戒。有沙彌十戒。有比丘二百五十戒。有菩薩五十八戒。有道共定共毘尼母論之三語受戒等。而或是大通智勝佛之十六王子各各出家。以菩薩沙彌圓成佛果。我迦文大聖其第十六子也。曹谿六祖以優婆塞身寓法性寺時。印宗法師爲薙其髮。令寺主智光律師授具足戒。祖是多生善知識。一切戒法自然具足。然應印宗所告成化門式。藥山下有高沙彌。具大力量。一生以菩薩沙彌擧揚宗乘。或復有行業純一毘尼具足者。或有單持菩薩戒者。如是受持間亦雖有之。禪家室內佛祖所嫡傳十六事條。洞濟一轍禪戒儀矣。所謂達磨大師所傳一乘戒也。宋末榮西和尚入宋。受法於黃龍派下虛菴敞。并傳其禪戒。護國論元亨釋書等所載分明也。釋書榮西傳云。先是在萬年日。敞語曰。菩薩戒禪門一大事也。汝航海來問禪於我。因而付之。及應器坐具寶缾拄杖白拂。其圖迦文已下二十八祖達磨以來至虛菴。嫡嫡相承不括橫枝。五十三世系連明覈。又西云。我禪門者非特今始有之。昔睿山傳教大師嘗製內證佛法相承血脈一卷。其初乃我達磨西來之禪法也。西之後我道元和尚入宋。受法於天童長翁淨。又傳其禪戒。與西所傳一般也。法燈國師年譜中所謂。受菩薩戒於深草佛法上人。乃天童所傳戒儀者是也。然榮西所傳被于後昆今猶存焉。永平門下遞代相承。至經於亂世。則如其血脈雖系聯。而壇儀不行。幸得天童傳來戒儀之舊本。而永平大乘大慈三處室內戒本合而一律。且自餘大小古剎亦皆在焉。其授受之作法。甚是希有不可思議者也。蓋據梵網經·瓔珞經所說。則單受持菩薩戒爲成戒學。大賢戒品宗要云。如契經言。於乘緩者乃名爲緩。於戒緩者不名爲緩。菩薩摩訶薩於此大乘心不懈慢。是名奉戒。非但我禪依此義。教乘宗主傳教大師入唐受學。正傳天台宗脈。傍承翛然（嗣馬祖一住天台山禪林寺）法戒。歸朝以後回其法眼。特立日本唯大乘山。願開菩薩圓頓大戒壇。大師寂後。勅免壇儀建焉。詳見于大師所撰顯戒論。其徒光定所述一心戒文。一心戒文曰。凡佛戒有二。一者大乘大僧戒。制十重四十八輕以爲大僧戒。二者小乘大僧戒。制二百五十等戒以爲大僧戒。又佛受戒有二。一者大乘戒。依普賢經請三師等。請釋迦牟尼佛爲菩薩戒和尚。請文殊師利菩薩爲菩薩戒羯摩阿闍梨。請彌勒菩薩爲菩薩戒教授阿闍梨。請十方一切諸佛爲菩薩戒證師。請十方一切諸菩薩爲同學等侶。請現世一傳戒師以爲現前師。若無傳戒師。至心懺悔。必得好相於佛像前。自誓受戒。自誓受者。梵網戒經·瓔珞本業經所說也。二者小乘戒。依小乘律請現前十師白四羯磨。請清淨持律大德十人爲三師七證。若闕一人則不得戒。今天台年分學生并回心向大初修行者不受此戒。除其久修行。除久修行者。如佛爲久修行者許一分學外道阿笈摩等書。此說見善戒經第十卷也。又曰。法華經列二種菩薩。文殊菩薩彌勒菩薩等皆出家菩薩。跋陀婆羅等五百菩薩皆是在家菩薩。列二種人以爲一類數。不入比丘類。以爲其大數。又曰最澄云。聞如來制戒隨機不同。衆生發心大小亦別。文殊頭盧上座位別。一師十師羯磨全異。又曰。如本業經言。有受一分戒名一分菩薩。乃至二分三分四分十分名具足戒。又曰。護命僧都云。大唐無菩薩僧。亦無別受菩薩僧。有通受菩薩僧。約大乘而無剃除鬢髮。約小乘而有剃除鬢髮。有歴小乘而受菩薩戒僧。無不歴小乘而受菩薩戒僧。有歴小乘而受菩薩戒僧。無此別受菩薩僧。最澄云。僧都不披一切經。亦不披一切論疏。故云無別受菩薩僧而有通受菩薩僧。諸法無行經喜根名比丘菩薩者。法華經常不輕名比丘菩薩者。具如顯戒論。又曰。傳戒師師相承事者。從南天竺至于日本。南天竺王第三王子菩提達磨。一乘戒受優婆掘至于漢地云云。上來所說達磨大師一乘戒。傳教大師圓頓戒。共是但受菩薩三聚羯磨五十八戒之大僧戒也。一分二分乃至十分。隨分菩薩隨機護持。易護持而功德多。縱誤犯十重。或通懺悔。或聽更受。菩薩五戒威儀經云。比丘犯四重。更無受路。菩薩雖犯。脫可更受。本業瓔珞經云。菩薩戒有受法而無捨法。有犯不失盡未來際。然比丘一犯無受路。則彼小乘戒難護持而功德少。毘婆娑論所謂。銅錢積上置一金錢。銅錢雖多。得一金錢猶生欣尚者也。如菩薩戒之學處。經論有明文。不可不知。攝大乘論釋第二十八卷。世親菩薩釋增上戒學勝相勝證曰。云何知菩薩學處與聲聞差別。言品類差別者。聲聞唯有一守護戒無攝善法戒及利益衆生戒。共不共學處戒者。於中性罪謂殺生等爲共。掘地斷草等制罪是不共。此後學處於聲聞有罪。菩薩無罪。如聲聞於夏中行是犯。菩薩見有衆生利益事不去是犯。又論曰。甚深差別者。菩薩以如是等方便善巧行殺生等十種惡業。然不得罪生無量福。證阿耨多羅三藐三菩提乃至或爲國王顯示種種逼惱衆生事。以是成立衆生於律行中云云。同第三十八卷論曰。共不共學處殊勝者。謂諸菩薩一切性罪不現行故。與聲聞共相似。遮罪有現行故。與彼不共。於學處有聲聞犯菩薩不犯。有菩薩犯聲聞不犯。菩薩具有身語心戒。聲聞唯有身語二戒。是故菩薩心亦有犯。非諸聲聞。以要言之。一切饒益有情無罪。身語意業菩薩一切皆應現行皆應修學。如是應知說名爲共不共殊勝。菩薩戒品宗要云。如瑜伽說。善權方便爲利他故。於諸性罪少分現行。而無所犯反生功德。又如契經言。菩薩知以破戒因緣令人受持愛樂大乘。則得破戒。菩薩爾時應作此念。我寧一劫若減一劫墮無間獄受此罪報。要令是人不退菩提。文殊白佛言爲此毀戒墮阿鼻獄。無有是處。佛讃善哉。瑜伽亦同。又如契經言。有而犯者勝無而不犯。有犯名菩薩。無犯名外道。若不領此旨。則或不能無差路也。須知菩薩聲聞功德差別非同日論。佛說摩訶衍寶嚴經云。譬如有小摩尼眞珠勝於水精如須彌山。菩薩如是。初發道心出過一切聲聞之上。六度集經云。猶濁水滿海不如甘露之一升也。吾門從上宗師。雖教外無位活作用。盡是心菩薩心也。今日參玄徒。隨分踐其迹。則豈其心聲聞心者耶。切須護持菩薩甘露摩尼戒。莫枉執持聲聞海水水精戒。至禱至禱。
　　東林完戒普說（附）。
　　師竪拂云。黃面老子一代所說結集流傳。總名爲經律論三藏。其文廣博層層在大藏中者可見矣。三藏所詮是戒定慧。謂之三無漏學也。凡佛弟子所修者。戒定慧實法。而其所學者。經律論文言也。如文言縱不得涉獵。如實法不可不研究。故涅槃經中告大衆。今以正法付囑國王大臣乃至四部之衆。應當勸勵諸學人等令得增上戒定慧。若有不學是三品法懈怠破戒毀正法者。國王大臣四部之衆應當苦治。又言。若於僧中有破戒者。不應以披袈裟因緣恭敬禮拜。是故如中華梁武帝告高僧智藏曰。比見僧尼多未訓習。白衣僧正不解律科。以俗法治之傷於過重。弟子暇日欲自爲白衣僧正依律立法。此雖是師之事。然佛亦付囑國王。如此土推古天皇有詔責僧曰。夫道人犯法。何以誨俗人。朕聞以僧入爲三寶。斷欲恚愚教人化世。以是爲寶。若無此功。則遊民國賊。爲世有何所益。非佛徒非法師。不知其所可貴。故自今已後。任僧正僧都應撿挍僧尼。乃以觀勒僧爲僧正司僧事。竝以鞍部德積爲僧都令副司。即日命官人阿曇連爲鳴爲法頭令扱僧。夫官人之司僧事。中華有祠部官。有宣政院事。此土有法頭。法頭今所謂寺社奉行是也。上從都城下至郡縣。壹是皆以有我輩無不有此奉行。可謂不忘靈山付囑。且祈法門政治如彼梁武言。若夫不學三品法輩。不畏傷於過重。却幸其寬宥律。而陽食葷酒陰溺色貪。作樗蒲圍棊等無義戲。而身住大小寺院。偷安過日。破戒無慚者。亦往往而有焉。誰有智者得不歎息。不見梵網經中如來實語者言。若佛子信心出家受佛正戒。故起心毀犯聖戒者。不得受一切檀越供養。亦不得國王地上行。不得飮國王水。五千大鬼常遮其前。鬼言大賊。若入房舍城邑宅中。鬼復掃其脚跡。一切衆生眼不欲見。犯戒之人。畜生無異。木頭無異。又言。師子身中蟲自食師子肉。又於楞嚴會上誡後來弟子言。云何賊人假我衣服裨販如來造種種業。聖言如是。徹骨透髓。不可不畏。不可不思。國王大臣若知上來佛制及推古詔制。必命奉行可苦治之。爾時云何得行國王地得飮國王水哉。信心檀越若知之。則雖一絲一粒不可施與。爾時云何得衣食免饑寒哉。縱然檀信知而施之。佛有明誨曰。寧以熱鐵羅網千重周匝纒身。終不以破戒之身受於信心檀越一切衣服。寧以此口呑熱鐵丸及大流猛火經百千劫。終不以破戒之口食信心檀越百味飮食。嗚呼明誨如是。而不信佛不畏鬼。撥無因果昧却正因。恃奉行檀信之寬宥信仰安然大言。誤己誤人。不亦悲傷乎。廬山東林卍庵顏禪師曰。今後生旭進。戒律不持。定慧不習。道德不修。專以博學強辯搖動流俗。率之莫返。既至今日卍庵所謂博學強辯者。萬中無一。只內抱名利外現殊勝。專以曲學妄辯搖動癡人玷辱法門。率之莫返。怨哉怨哉。山僧偶寓此東林。如普州人送賊。雖兼身在其中。心潜傷時弊。耿耿或不寢。今幸有大機大心珍敬尊重菩薩大戒。乞傳焉者乞受之者。僧尼士女五十八員。自然契當重輕戒數。異口同念傾誠祈請。忽忘老懶見義不拒。終啓建心地戒壇。親授與金剛寶戒。乃付正傳血脈焉。夫雖同一菩薩戒。及傳爲禪戒。迥非諸家之所測量。稱宗門一大事。實有所以也。室內戒壇直從毘盧性海涌現。而授受儀則最是希有難思議者也。且其護持際。如第一快意殺生戒中。祖師之斬猫斬蛇斬蚓。是其慈愍護生之出於常情能了菩薩心地者所爲。而如第十毀謗三寶戒中。維摩之毀佛毀法毀僧。是亦信順三寶之出於常情非拘持犯軌轍者所爲也。乃至中間一一戒中。或有如是類。不一而足。肉眼所見雖似不守律儀。法眼所照毫亦不違律儀。蓋是攝善法益有情之所寓。而自非其具眞正見者。爭能了如是護持相乎。是故古來我門嗣法人外。不許學人分上開壇授戒。爲利養故爲名聞故惡求弟子。是戒經中之所制。不可不愼。縱使是嗣法人。其法臘德義未兼備。則又不可容易啓建壇儀。時節因緣逼不得已。而後處師位代佛揚化者。是爲得其宗。三學之中以戒爲首定慧次焉。所謂持戒爲平地。禪定爲屋宅。能生智慧光。次第得明照。定慧力莊嚴。萬行爲具足。乃至成佛道。悉猶戒爲本。宜哉言也。譬如灸病。其初一壯雖是甚熱不易堪忍。若言除之灸二三壯。決無是處。法有三學。亦復如是。戒如炙有初壯。定慧如二三壯。若不由此序。亦豈得平治煩惱重病乎。受戒不易。持戒最難。如帶浮囊。損微塵計不免沈溺。如握茅草。若不緊急必傷其手。如護德瓶莫存憍慢。如調狂象莫放鐵鉤。如是能受持至無受持相。是所謂不取正戒相。亦無邪念心。是名清淨戒。諸佛所稱讃者。其不爾乎。其爾也。我今老婆心切。不覺叨叨繁絮如是。若有人問我。戒是師資相傳。盧舍那佛受何人戒。只對他道。床角麟粼木上座。又問。木上座受何人戒。又對道。未曾辜負老僧。諸人還信得麼。其或未然。且聽我偈。圓陀陀地是眞空。授受分明無始終。昨夜金烏飛入海。今朝依舊一輪紅。