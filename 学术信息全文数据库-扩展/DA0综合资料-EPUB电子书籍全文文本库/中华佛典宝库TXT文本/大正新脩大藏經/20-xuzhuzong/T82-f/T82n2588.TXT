　　《大正藏》第82卷No.2588
十種勅問奏對集

　　勅特賜法雲普蓋禪師垂示
                  侍者筆受
              
   
　　勅問一曰。祖意教意。是同是別耶
　　師曰。祖教如水波。豈有異耶。雖然。教者多是纒教網而不能脫洒。故古來參祖意。得旨者甚多矣。太原孚上座初爲座主。在楊州光孝。講涅槃經。有一禪者。阻雪在寺。因往聽講。至三因佛性三徳法身。廣談法身妙理。禪者失笑。座主講罷。請禪者喫茶。問曰。某甲素志狹劣。依文解義。適蒙見笑。有不到處。伏望見教。禪者曰。實笑座主不識法身。座主曰。如是解說。何處不是。禪者曰。請座主。更說一遍。座主曰。法身之理。猶如大虛。竪窮三際。橫亙十方。彌綸八極。包括二儀。隨緣赴感靡不周遍。禪者曰。不道座主說得不是。只說得法身量邊事。實未識法身在。座主曰。既然如是。禪者當爲我說。禪者曰。還信不。座主曰。焉敢不信。禪者曰。若如是。暫輟講。旬日於室內。端座收念。攝心。善惡諸緣一時放却座主一依所教。從初夜至五更。聞鼓角聲。豁然契悟。云云。又西山亮座主。謁馬祖。祖問。講甚麼經。亮曰。心經。祖曰。將甚麼講。亮云。將心講。祖曰。心如巧伎兒。意如和伎者。六識爲伴侶。爭解講得經。亮曰。心既講不得。莫是虛空講得麼。祖曰。却是虛空講得。亮拂袖而去。祖召曰亮。亮回首。祖曰。是甚麼。亮豁然大悟。云云。此外永嘉大師圭峯宗密。良遂座主。長水子璿。本朝傳教弘法二師等參祖師禪。得印證者。不可勝計
　　勅問二曰。達磨是香至國王第三子。而四大五蘊具足身也。依何乘一莖蘆耶
　　師曰。諸佛諸祖。有不可思議神通妙用。非凡情所可側。偏是佛法靈驗之所致也。達磨雖是爲香至國王子。實是觀音大士化身也。豈可無神通妙用耶。雖然於祖師門下。以神通妙用。不爲奇特。龐居士曰。神通并妙用。運水及搬柴
　　勅問三曰。禪家所謂不立文字教外別傳矣。雖然一大藏經皆是文字。禪家語錄亦是文字。若無文字。佛祖言教。依何流布末世耶」
　　師曰。文字是魚兎筌蹄也。若得魚兎。則筌蹄渾是無所用也。修多羅教。標月之指也。若觀月。則指亦無用所也。然人皆認筌蹄不得魚兎。認指頭不觀月。故曰不立文字也。世尊四十九年。竪說横說。至最後。拈一枝華示衆。衆皆默然。唯迦葉尊者破顏微笑。是即不立文字。教外別傳之極致也
　　勅問四曰。有曰。此身四大假合也。命終之時。地大歸地。水大歸水。火大歸火。風大歸風。然則有何物墮地獄耶
　　師曰。命終之時。見四大離散無一物。外道之空見。因果撥無底之見解也。依今生善惡業因。來生感依身。或生天堂。或入地獄餓鬼畜生。受種種苦。諸經說分明也。若是得爲大解脫人。可說無地獄無天堂也
　　勅問五曰人皆爲先考先妣。雖備靈供獻茶湯。少許無消。不知受供否
　　師曰。如蜂採花。但取其味不損色香。何消之有哉。又俱舍世間品曰。中有以香爲食。由食香故。名健達縛。若少福者唯食惡香。若多福者。爲食妙香云云
　　勅問六曰。世尊於雪嶺六載修行。明星現時忽然大悟。曰我與大地有情非情同時成道矣悟人最可成道。迷人依何成道
　　師曰。經云。始知衆生本來成佛云云。衆生從本以來雖具佛性。日用而不知。釋迦老子。成道端的開活眼觀之。則草木國土悉皆成佛也。六祖曰。悟則衆生是佛。迷則佛是衆生。生佛元無隔。迷故爲衆生。悟故爲佛。衆生若無迷。與佛何別。故四十九年說法。度迷衆生。令見本有佛性也
　　勅問七曰。金剛經曰。一切諸佛。及諸佛阿耨多羅三藐三菩提法。皆從此經出矣。金剛經是釋迦佛所說也。然曰一切諸佛從此經出。不知此經爲先耶。諸佛爲先耶
　　師曰。經一字訓常訓法。法者即理也。此法理。從天地未分之先。諸佛出興以前。明歷歷也。契此法理爲諸佛。違此法理爲凡夫。仁者得之謂之仁。智者得之謂之智。阿耨菩提亦如此矣
　　勅問八曰。經曰。大通智勝佛。十劫坐道場。佛法不現前。不得成佛道云云。今時人。一生坐禪修行。而如何成佛道耶
　　師曰。大通智勝佛。十劫坐道場之後。佛法現前而成佛道。教中所說分明也。大通佛。以大勇猛精進力。經十劫謂如食頃。今時人亦具大信根。以十劫不爲遠。雖然於祖師門下別有生涯。臨濟和尚曰。大通者。是自己於處處。達其萬法無性無相名爲大通。智勝者。於一切處不疑。不得一法名爲智勝。佛者。心清淨光明。透徹法界得名爲佛。十劫坐道場者。十波羅蜜是。佛法不現前者。佛本不生。法本不滅。云何更有現前。不得成佛道者。佛不應更成佛。云云。然則以經文放在上面。以臨濟語移來下面。見之則何有難解哉
　　勅問九曰。經曰。清淨行者不入涅槃。破戒比丘不入地獄矣。清淨行者可入涅槃。爲什麼不入。破戒比丘可入地獄。爲什麼不入
　　師曰。於涅槃地獄存二見。小乘見解也。於善惡不二邪正一如處。論什麼清淨破戒耶。圓覺了義經曰。衆生國土。同一法性。地獄天堂。皆爲淨土。一切煩惱畢竟解脫。云云。然則無涅槃可求無地獄可厭。何論清淨破戒耶
　　勅問十曰。朕以趙州無公案。提撕年尚矣。以未透徹爲恨。如何工夫用心耶
　　師曰。上來勅問之中。此是最第一之義也。故爲蛇畫足。強下註脚。大慧禪師曰。僧問趙州。狗子還有佛性也無。州曰。無。此一字子。乃是摧許多惡知惡覺底器仗也。不得作有無會。不得作道理會。不得向意根下思量卜度。不得向揚眉瞬目處跥跟。不得向語路上作活計。不得颺在無事甲裡。不得向擧起處承當。不得向文字中引證。但向十二時中四威儀內。時時提撕。時時擧覺。狗子還有佛性也無。曰無。不離日用。如是做工夫看。月十日便自見得也。云云。又曰。狗子還有佛性也無。州曰。無。這一字子。便是箇破生死疑心底刀子也。這刀子欛柄。只在當人手中。教別人下手不得。須是自家下手始得。又曰。不得向墼石火閃電光處會。直得無所用心。心無所之時。莫怕落空。這裏却是好處。驀然老鼠入牛角。便見倒斷也。云云。伏願。皇帝陛下。萬機餘暇。十二時中。舉著提撕。話頭上疑破。則千疑萬疑一時破。那時徹證本地風光本來面目必矣。至祝至禱

