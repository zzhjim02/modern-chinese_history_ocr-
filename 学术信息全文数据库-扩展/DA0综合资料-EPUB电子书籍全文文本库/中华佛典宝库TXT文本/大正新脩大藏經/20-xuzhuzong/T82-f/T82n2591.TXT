　　《大正藏》第82卷No.2591

　　義雲和尚語錄卷上

　　義雲和尚語錄序
　　或云。拈華微笑默露眞宗。面壁立雪密證玄旨。言語道斷心行處滅。只後之來者不守本分。鼓動樺脣説禪説道。所以眞宗玄旨殆將拂地。不亦怨乎。予云。實如所説。然未可概而言。夫佛祖宗旨專在妙悟。不必拘語默。苟及到妙悟田地。語也默也同歸性源始無兩般。昔者黄面老子演出一大藏教。天上人間龍宮海中無處不流通。而於末杪頭自告示云。我四十餘年未曾説一字。又我永平高祖云。言語道斷者。謂一切言語也。心行處滅者。謂一切心行也。佛佛祖祖親言親口。譬如食蜜中邊皆甜。誰一味上妄分濃淡。義雲禪師者寂圓嫡子。知見高一時。道聲轟千古。初補寶慶之法席。妙續先師脈。後坐永平之棠陰。能興高祖道。當時四方推稱洞上中興。可謂傑然老宗匠也。二會語錄幸未磨滅。我門光輝豈不怡悅。寶慶今之住山龍堂和尚。遠寄一本乞山僧序以梓行。盛意不謭謭。我不得而辭。開卷目耕。不覺終編。句句發默露之眞宗。文文吐密證之玄旨。古人云。佛語心爲宗。無門爲法門。是獨楞伽云乎。漫染禿筆爲之序云維時正德乙未季夏祥旦。卍山老衲欽序于洛北鷹峯之草堂。

　　義雲和尚語錄目次
　　序
　　寶慶語
　　上堂
　　永平語
　　上堂
　　小參
　　法語
　　賛
　　小佛事
　　偈頌
　　跋
　　目次（終）

　　義雲和尚住越州薦福山寶慶禪寺語錄
　　侍者圓宗空寂編
　　師於正安元年己亥十一月二十一日。就當山開堂。拈香祝聖罷。
　　上堂云。百川向大海而到。到了無異名。一心隨萬境而轉。轉後住本位。將鏡鑄像。鑑照不得。將像鑄鏡。光明自新。主不出閫外招遍身之手接往來。賓受用途中活通身之眼鑑今古。且道大衆如賓主相對具什麼手眼。還會麼。覿面難呈向上機。家風萬古爲人施上堂。廓爾而靈。本光自照。寂然而應大用現前。木馬嘶風不運今時之步。泥牛出海耕破空劫之春。諸人相委悉麼。玉人招手處。復妙在迴途。
　　半夏上堂。身似浮雲。心如清風。眼看無影樹。耳聽沒絃琴。半夏已過。過來底身而今在什麼處。兄弟但如墮見聞去。則向第二義門作模樣。作麼生是第一義諦。良久云。翡翠踏飜荷葉雨鷺鶿衝破竹林煙。
　　上堂。世尊有密語。迦葉不覆藏。死中有活。不被空礙。活中有死。不被物礙。有不是有。無不是無。芭蕉和尚道。儞有拄杖子。我與儞拄杖子。儞無拄杖子。我奪儞拄杖子。畢竟作麼生。心地含諸種。普雨悉皆生。既悟華情已。菩提果自成。
　　中秋上堂。開乾坤眼更無當眼之境。放水天光終作應物之照。船子垂絲綸直下釣得載船歸。雲嵓擎掃箒驀頭拈起對空拂。竪起拂子云。而今將來在雲上座手裡。還是拂什麼物。大衆要委悉麼。本來無一物。何處拂塵埃。
　　開爐上堂。擧。永平初祖云。火爐今日大開口。廣説諸經次第文。鍊得寒灰與鐵漢。心心片片目前殷。師云。深撥冷灰看小火。驀頭開示轉眞文。點炭添柴似無意。陜府鐵牛鍊得殷。
　　上堂。朝打三千。佛祖不證。暮打八百。狸奴悉知。順行也。達磨西來九年面壁。逆行也。庭前柏樹枝葉成堆。一念萬年。如以鏡鑄像。萬年一念。似以像鑄鏡。爲甚恁麼。大衆還會麼。良久云。丙丁童子來求火。天上斗星廓照空。
　　佛涅槃上堂。常寂而照。無功中辨位。顯赫而靈。自位中立功。綿密密處回互傍參。明歷歷時孤圓絕跡。諸禪德但如釋迦老子至今日半夜入般涅槃。還有出沒應變底道理麼。良久云。唯一堅密身一切塵中現。
　　上堂。虛空包容。萬像無潰散。大地突出。一心不覆藏。一隻眼睛明歷Ｉ歷於盡十方界。無量寶刹露堂Ｉ堂於一微塵裏。本地風光不曾缺少。非情識計較之所及。所以南嶽磨塼東平破鏡。可謂無功之時立功。無位之處排位。大衆要會如是手段麼。良久云。三級浪高魚化龍。癡人猶戽夜塘水。
　　佛生日上堂。處塵不曾染塵。以水如何洗水。一性本然絕來去。萬德圓成合諸緣。所以現降神誕生之身示灌沐清淨之體。七步周行步步不迷方。天上天下巍巍獨稱尊。諸禪德作麼生是我佛降生灌沐底道理。良久云。摩耶漆桶忽然脫。難陀鼻頭驀地穿。
　　解夏上堂。一也不住。箇箇圓成。異也無間。法法無礙。把定則凡聖人畜同居。如成一拳。放行則東西南北分位。似竪五指。兄弟孟夏搆窟籠初秋開布袋。中間九旬作麼生履踐。還有奇特事麼。良久云。坐臥經行非我事。清風明月自相宜。
　　上堂。磨塼作鏡。魔則作佛。以鏡鑄像。光歸何處。拈來盡界坐蒲團上。放下蒲團掛盡虛空。記得嚴陽尊者問趙州。一物不將來時如何。州云。放下著。尊者曰。一物既不將來。放下箇甚麼。州云。恁麼即擔取去。師曰。要委悉這箇道理麼。佛子住此地。則是佛受用。經行若坐臥。常在於其中。
　　上堂。登山須到其頂。不到不知宇宙之寬。入海須徹其底。不徹不測滄溟之深。諸兄弟入法須辨其通塞。不辨不得脫落之道。記得洞山問僧。什麼處來。僧云。遊山來。山曰。還到頂否。僧云。到。山曰。頂上還有人否。僧云。無人。山曰。恁麼即闍梨不到頂。僧云。若不到頂。爭知無人。山曰。闍梨何不且住。僧云。某甲不辭住。西天有人不肯。師曰。這箇道理要委悉麼。一片白雲橫谷口。幾多歸鳥盡迷巢。
　　上堂。永平初祖云。吾佛謂諸弟子曰。吾有四念處。所謂觀身是不淨。觀受是苦。觀心是無常。觀法是無我。永平亦有四念處。觀身是皮袋。觀受是鉢盂。觀心是牆壁瓦礫。觀法是張公喫酒李翁醉。師曰。不同釋迦老子。不同永平師翁。山僧有四念處。且道大衆作麼生是身念處。盡十方世界眞實人體。作麼生是受念處。大海元不辭衆流。作麼生是心念處。山河大地日月星辰。作麼生是法念處。説似一物即不中不涉諸心數。向上一句又作麼生。良久云。一念無念念念不住。參。
　　上堂。一毫穿衆穴。大地無遮欄。古今本無向背。縱奪更不休歇。或時遊佛土。或時入魔宮。或時過平坦路上。或時臥荊棘林中。且道現前大衆而今卓立之處是平坦路麼。是荊棘林麼。試道看。若會得。許汝一隻行脚眼。若不然者。有寒暑促君壽。有鬼神妬君福。
　　上堂。隔山見煙知是火。隔牆看角知是牛。春自百花明明。誰疑本來心。秋自清風颯颯。須悟祖師道。虛空是根。森羅是境。根與境猶如鏡上痕。明鏡元無瑕。畢竟作麼生體悉。良久云。萬古碧潭空界月。再三撈漉始應知。
　　閉爐上堂。有時開口吐炎熱。有時覆頂圖寒灰。如世界濶。同古鏡量。且道大衆而今現成什麼圖。良久云。夜半穿靴去。天明戴帽歸。
　　上堂。槁木之質死灰之心。眼睛霹靂鼻孔纍垂。把定萬象無象。放行全手無手。動靜二相了然不生。既得恁麼無生。爲甚諸人而今上堂立地聽得箇什麼法證契箇什麼心。還要委悉麼。良久云。動容揚古路。不墮悄然機。
　　佛涅槃上堂。向上二千餘白。花萎風悲。直下一念萬年。雲慘水咽。不傳一路千聖不奈何。付囑有在。諸人得便宜。所以道。若道滅度非弟子眷屬。謂非滅度非弟子眷屬。大衆要與釋迦老子相見麼。竪拂子云。相見了也。畢竟作麼生。良久云。迦葉曾禮雙足。
　　結夏上堂。九旬繩墨非長短。曲直縱橫功業新。木馬泥牛混雜處。嘶風吼月力耕親。諸禪德。摩竭掩室少林面壁有什麼意旨。良久云。一粒在荒田。不耘苗自秀。
　　上堂。無諸聖可慕。無己靈可重。虛空即是色。大地却非塵。如薰風生林岳梅雨滴簷頭。却爲色塵耶。却爲虛空耶。古人云。雨從何來。風作何色。大衆試斷。看。若道不得。拄杖子代一轉語。卓一下云。色空而今在什麼處。
　　謝新舊維那上堂。鉗槌轉掌握中摧有摧無。佛祖來擧唱處作模作樣。朝打三千進前成功。暮打八百退後就位雖然恁麼。新舊絕待前後際斷。爲甚有箇通路。良久云。遍正不曾離本位。無生那涉語因緣。
　　上堂。松自直棘自曲。日暖銷霜月冷結露。一靈常住性於什麼處見得。是法平等無有高下。是心一齊有何曲直。諸禪德。要委悉者箇道理麼。良久云。深山大小石頭滑。綠水白雲流不流。
　　上堂。心非覺知。蕩蕩乎如大虛。法離見聞。巍巍乎無倫匹。高而不可窮。深而也難到。雖然恁麼。把則不出掌握中。放則遍於塵刹外。大衆要體悉者箇道理。麼。良久云。無影樹下合同船。瑠璃殿上無知識。
　　冬至上堂。浮虛境上晷運推移。枯木岩前龍吟忽起。陽曲初報。蟄類密動。雖然如是。實際理地不受一塵。建化門頭作模作樣。畢竟如何體取。良久云。死中得活。
　　因雪上堂。蹈斷千差岐路方得直下承當。瞞他一點不得。遊踐自己家鄉。當恁麼時。法法不離位。步步不迷方。彼此同開爍迦羅眼。自他等具知見香。既得到恁麼田地還有同見同般底證據也否。良久云。莫謂吾家無寶貝。滿床盡撒雪珍珠。
　　佛成道上堂。擧。古德云。瞿曇打失眼睛時。雪裡梅花只一枝。而今到處成荊棘。却笑春風繚亂吹。師云。梅樹歲寒自有時。芳心偸綻舊年枝。先春漏泄陽春曲。黃面自橫鐵笛吹。
　　歲旦上堂。擧。宏智禪師云。歲朝坐禪。萬事自然。心心絕待。佛佛現前。清白十分江上雪。謝即滿意釣魚船。師云。年朝會禪。衲子泰然。萬物有慶。十方目前。山上同看梅與雪。江邊載月謝郎船。
　　謝新舊兩班上堂。尋常用一面古鏡。胡漢現來曾不妨。賓主舊新無異轍。驀頭相見各承當。
　　上堂。青皇令極。綠陰花尚香。赤帝位新。薰風氣含火。時節不言恁麼代謝。且問大衆。空劫已前公案子恁麼改轉也無。莫向聲色邊著眼。豈不見風穴和尚。因念眞二上座俱詣方丈。穴問眞曰。如何是世尊不説説。眞云。鵓鳩樹頭鳴。穴曰。汝作許多癡福何用。乃顧念曰。云何。念云。動容揚古路。不墮悄然機。穴謂眞曰。聞渠語乎。師云。大衆要會首山契風穴底意旨麼。良久云。鄽中雖有隱形術。爭似全身入帝鄉。
　　結夏上堂。我住則汝同住。我行亦汝共行。打得諸佛要機而結制。拈提祖師心印而護生。山高不礙雲倚。如父如子。谷虛有應聲響。爲弟爲兄。既得恁麼和同。還有什麼行履。良久云。瓊樹寸寸寶。栴檀片片馨。
　　上堂。父母非我親。諸佛非我道。要識箇中意。父少而子老。記得南泉云。王老師十八上解作活計。趙州云。老僧十八上解破家散宅。師曰。父子二老解處如何辨取。南泉臂長衫袖短。被鬼神覷見。趙州身貧心儉。無卓錐處。薦福不然。十八上已前發心發足。十八上已後大悟放行。正當十八上解一切智智。且問大衆古人解處薦福悟處是同是別。試斷看。拈弄拂子云。如今薦福手裡有一箭。欲向諸人十八上發。還要的當麼。竪起拂子又擲下云。射虎未了便射石。
　　上堂。萬機休罷。千聖不携。一言相契。古今一揆。暗中著眼。明裡藏身。借位明功。體在用處。借功明位。用在體處。所以道君臨臣位猶帶凝然。子就父時尚存孝養。玉關未透正迷一色。寶印全提露那文彩。還要委悉麼。傍觀者哂。當局者迷。
　　上堂。衆流投大海。鹹淡味同。四夷歸一朝君臣道合。所以四種分主賓。五位列偏正。雖然如是。立正則正外無偏。五位俱正中來。立偏則偏外無正。萬物各偏中至。不見道我逢人則便不出。出則便爲人。我逢人則便出。出則便不爲人。良久云。偏正不曾離本位。無生那涉語因緣。
　　上堂。白雲以山而爲父。明月假水而爲家。未審衲僧以何而爲父假何而爲家。不見道從佛口生從法化生。既得恁麼。爲甚麼道。返本還源事轉差。本來無住不名家。畢竟如何。十二時中不依倚一物。
　　上堂。感應道交。山呼谷響。因果絕待。果熟花開。菩提本無樹。明鏡亦非臺。毎常行異類。又且好輪迴。不見古德道。煩惱海中爲雨露。無明山上作雲雷。於此薦得。鑊湯爐炭吹教滅。劍樹刀山喝令摧。
　　上堂。春來弄薝蔔之花。冬至吟銀椀之雪。古德云。心隨萬境轉。轉處實能幽。隨流認得性。無喜亦無憂。入山不畏虎兕獵夫之勇。入水不避蛟龍漁者之勇。白刃臨前見死如生將軍之勇。如何是衲僧之勇。寒時寒殺闍梨。熱時熱殺闍梨。還有遊戲自在處也無。百尺竿頭進一步退一步。
　　上堂。十五日已前。月呑却萬像。琢成一顆寶珠。十五日已後。月吐却萬像。鑄得幾多明鏡。古德道。心月孤圓。光呑萬像。光非照境。境亦非存。光境俱忘。復是何物。師曰。大衆當光境俱忘時。如何領略。淨智圓明智外無冥智之境。心境絕待境外無照境之智。又不見道。賓主存時全是妄。君臣合處正中邪。還要委悉麼。木馬嘶泰山頂。泥牛耕海上田。參。

　　當山初祖三十三回忌陞座（師此時在永平赴齋當山）拈香云。此一瓣香從胸襟拈出。欲酬恩恩還如怨。欲報怨怨亦似恩。超恩越怨是一本分。上爲日月星辰作光彩。下爲萬木百草作靈根。爇向爐中供獻先師當山初祖用酬法乳之恩。就座乃云。萬機休罷。一物長靈。太虛寂爾。霹靂轟轟。未審先師平生是甚麼心行。使吉祥孤雲嶺之風月排薦福深岳林之巖扉。此風隨西來三周掉而滿。此月逐南海一葦船而來。正恁麼時不涉去來路。阿誰敢拾遺。擧。先師曾在永平時。問二祖云。如何是師子吼一音。祖曰。更不外出。師云。爲甚不出。祖曰。百獸腦裂。師云。恁麼太似無益。祖曰。無一人不承思。師云。某甲會得百獸皆作師子吼。祖曰。如何恁麼會。師云。萬曲是一聲。祖印曰。汝能達觀音入理門。師作禮拂袖而嘯去。頌云。師子吼時衆獸喪。死中得活却和同。一聲奏出新豐曲。觀自在門從此通。
　　上堂。心心無異心。一心一切法。念念非異念。一念是萬年。
　　寶慶禪寺語錄（終）

　　吉祥山永平禪寺語錄
　　侍者曇希編
　　師於正和三年甲寅十二月初二日入院。
　　山門。金雞報曉。解脫門開。依然引步。脚下風雷。
　　佛殿。世尊有密語。長舌不離唇。迦葉不覆藏。家國從茲富。安樂兜率。左方右邊。
　　據室。一丈水一丈波。於中能唱巴歌。勘破毘耶小神通了。如許閑座今在什麼。縱橫不容擬議。亦是葛藤舊窠。
　　陞座。祝聖罷又拈香云。此香穿鑿佛佛鼻孔。通混沌未分之靈薫。包容祖祖髓皮。全兒孫繁茂之根蔕。爇向爐中。供養薦福開山圓和尚大禪師。用酬法乳之恩。
　　提網（問答不錄）半路作新豐吟。驀頭轉空劫身。谷含應聲之響。山屬愛寂之人。腦後繼踵溫故。目前亡對知新。孤輪高耀。寰中不夜。五葉不凋。劫外逢春。若又於此薦取。懷甕之愚非是外。桔橰之巧不必親。動容不出本來地。誰向清空拂客塵。祖祖於此作大佛事。佛佛於此轉大法輪。山僧於此開堂演法。作麼生與佛祖相見。明月滿空天水淨。弟兄俱在合同船。復擧。百丈因僧問。如何是奇特事。丈云。獨坐大雄峯。天童淨和尚拈曰。大衆不動著。且教坐殺者漢。今日忽有人問淨上座如何是奇特事。只向他道。有甚奇特。畢竟如何。淨慈鉢盂移過天童喫飯。師曰。即今有人問山僧奇特事。對他道。一枝藤打人有力。一瓶水受用無窮。
　　上堂。十方無壁落。從來絕遮欄。四面亦無門。這裡是入處。瞎却眼睛而與七佛諸祖相見。分明言理而與燈籠露柱談論。當恁麼時頑石點頭。草木現瑞。不見僧問仰山曰。法身還解説法也無。山云。我説不得。別有人説得。僧曰。説得底人在甚處。山乃推出枕子。潙山聞乃云。寂子用劍刃上事。且道永平門下還恁麼説得恁麼聞得麼。良久云。越山日暮少林客。應聽子規深夜啼。
　　上堂。當山初祖示衆云。向上一路玲瓏八面。當陽要機全身擔來。是乃金［金＊兪］難掩。非乃玉石俱焚。擬議不進盡界粉碎。總不恁麼又且如何。良久云。是非不掛娘生口。自有傍觀論短長。大衆要會初祖道處麼。一條拄杖拄天地更使阿誰論短長。
　　上堂。一物長靈。萬戶俱透。百草本明明。祖意自了了。天普覆兮。人人頂相圓。地普載兮。箇箇脚跟平。於此薦得。一也不是。二也不成。向什麼處鼓唇皮。還會麼。良久云。風月寒清古渡頭。夜船撥轉瑠璃地。復擧。雲門示衆云。儞若未得箇入處。三世諸佛在汝脚跟下。一代藏教在汝舌頭上。且向葛藤處會取。師曰。韶陽老漢雖恁麼道。未免認奴爲郎。永平門下有者活路在。儞若實未得箇入處。更買草鞋行脚好。
　　上堂。擧。曹山因僧問。眉與目還相識也無。山云。不相識。僧曰。爲甚不相識。山云。爲同在一處。僧曰。恁麼即不分也。山云。眉且不是目。僧曰。如何是目。山云。端的去。僧曰。如何是眉。山云。曹山却疑。僧曰。和尚爲什麼却疑。山云。若不疑。即端的去也。師頌曰。弟兄本是一家兒。著眼青巒展兩眉。誰識曹山端的處。經行坐臥不相疑。
　　上堂。目前機肘後印。曾無間隔即今分明。雖然恁麼。揚眉眴目則被眉目熱瞞。談玄説妙亦被玄妙汚染。若又住寂寂還縛通身。解空空自作窠窟。大衆。作麼生行履得不墮恁麼偏坑去。還會麼。良久云。動容揚古路。不墮悄然機。復擧。曹山因僧問。時節恁麼熱。向什麼處迴避。山云。鑊湯爐炭裡回避。僧曰。鑊湯爐炭裡如何得迴避。山云。衆苦不能到。師曰。漕山雖恁麼道。未免向外馳走。若有人問永平時節恁麼熱向什麼處。廻避。對他道須向日下廻避。又問炎炎日下如何得廻避。良久云。時節若至。佛性現前。
　　上堂。眞説不對機。眞機不待説。所以大人具大用。大機具大智。且道諸禪德畢竟作麼生是大人大機底作略。還委悉麼。靈羊掛角絕跡亡蹤。復擧。當山初祖曰。古人拈起扇子云。任儞千般巧。終無兩樣風。山僧即不然。任儞千般巧。更看萬樣風。師曰。雲上座欲加半句補古人虧闕處。任儞千般巧。終無兩樣風。招凉兼翫月。只在一輪中。
　　結夏上堂。盡乾坤大法界。是我一箇身便能禁足。遍塵刹諸有情是我眞箇漢方解護生。禁足也步步不妄移。護生也心心不妄動。所以道以大圓覺爲我伽藍身心安居平等性智。佛佛到此同歸。人人住此法爾。還要委悉麼。一輪皎月大圓覺。刹海三千鐵一團。步步點空無朕跡。人人喚爲我伽藍。
　　上堂。途中相過傾蓋。直下回頭阻關。向去從茲普請去。却來自此悉來端。拈拄杖劃一劃云。過去諸如來此門已成就。現在諸菩薩今覺入圓明。未來衆學人當依如是法。所以道湘之南潭之北。中有黄金充一國。無影樹下合同船。瑠璃殿上無知識。復擧。世尊一日與阿難行。次見一塔廟便作禮。阿難問曰。是何人塔廟。佛言。是過去諸佛塔廟。阿難曰。過去諸佛是誰弟子。佛言。過去諸佛是我弟子。阿難曰。應當如是。侍從便行。師云。逢佛則拜佛。騎牛更覓牛。還委悉麼。過橋村酒美。隔岸野花香。水向竹邊綠。月當松頂涼。
　　上堂。鶴自長。截之非鶴。鳬自短。續之非鳬。須信十方佛土中唯有一乘法。若復擬議。是法住法位世間相常住。
　　上堂。性海澄澄清徹底。一波纔動萬波隨。龍魚活路更無外。裏許不曾宿死屍。
　　謝監寺上堂。如虛空無邊際覆大方。似日月轉光明分日夜。只是觸事無私。何更有物不辨。進致將軍太平。退解師子返擲。玄則丙丁因緣楊岐挾路相見亦是非分外。良久云。金繩拽轉泥牛鼻。半夜馳來海上耕。上堂。虛空不自知虛空邊量。大地不自測大地廣狹。自己三昧非是自己之所覺。他人靈性豈落他人之心機。雖然恁麼。魚在水得命。鳥遊空保身。且問大衆衲僧在什麼處保持身心去。良久云。百尺竿頭一進一退。
　　上堂。本際智非是隱顯。空劫身不屬因緣。雖然恁麼。有時爲一頭兩角水牯牛。有時作八臂三目上天子。青黯黯處穿靴去。明歷歷時戴帽來。恁麼消息未免往來機。作麼生是本來一段光明。良久云。鳥棲無影樹。花發不萠枝。復擧玄沙因僧問。三乘十二分教則不要。如何是祖師西來意。沙云。三乘十二分教總不要。師曰。且問大衆這一則公案作麼生領略。若就三乘十二分教内覓。金屑雖貴落眼成翳。若向三乘十二分教外求。野鹿臨渴逐陽焰走。有人問永平三乘十二分教則不要如何是祖師西來意。對他道祇這三乘十二分教總非三乘十二分教。
　　正旦上堂。乾坤出入衲僧鼻孔而平穩。日月抉出佛祖眼睛而清明。所以道天地與我同根萬物與我一體。億萬斯年於今日成。百千國土在是處現。釋迦老子於此説一乘法。達磨大師於此敷五葉春。諸人還看麼。元正啓祚。萬物咸新。
　　上堂。記得臥龍因問了院主。先師云。盡十方世界是箇眞實人體。儞還見僧堂麼。主曰。和尚莫眼花。龍云。先師遷化肉猶煖在。永平聊向第二義門下註脚。先師道。盡十方世界是箇眞實人體。還見僧堂麼。竪拂子云。這箇是永平拂子。那箇是眞實體。和尚莫眼花。眼裡無筋一世貧。先師遷化肉猶煖在。水自竹邊流出綠。風從花裡過來香。
　　上堂。擧。青原謂石頭云。人人盡道。曹溪有消息。頭曰。有人不道曹溪有消息。原云。大藏小藏從何得來。頭曰。盡從這裡去。諸事總不闕。師曰。青原只知大家日月照不覺自己眼睛明。石頭雖見家裏寶貝貴爭識崑崙靈玉多。大底大小底小。者裡是什麼處在。説闕説不闕。身久云。一夜落花雨。滿城流水香。
　　上堂。擧。僧問首山。一切諸佛及諸佛阿耨多羅三藐三菩提法皆從此經出。如何是此經。山云。低聲低聲。僧曰。如何受持。山云。莫染汚。宏智禪師拈曰。來問此經。低聲低聲。大千卷自塵中出。三世佛從口裡生。天得一以清。地得一以寧。空無依兮谷不盈。摩訶般若波羅蜜。落日漁樵歌太平。師曰。永平不借二老舌頭欲重宣此義。良久云。舌相廣大轉此經。近聞溪澗水無聲。百千妙義許誰解。風入梧桐秋始成。
　　上堂。處天地之間而先天先地。是什麼物。禀佛祖之氣而超佛越祖。是什麼人。挿一杖子建寶王刹。坐一微塵轉大法輪。當恁麼時。微塵是非小。大千不是大。所以教中云。是法平等無有高下。大衆還會麼。竪起拂子云。是什麼法。
　　上堂。本性一靈之光明與時發起。通身回互之手眼觸處相宜。眼處聞聲而明歷歷。耳處見色而淨裸裸。石人似汝兮能唱巴歌。汝似石人兮須和雪曲。塵塵發清淨智。處處入普門境。諸人要委悉這箇道理麼。古渡風清一片秋。月色江光冷相照。
　　三月旦上堂。召大衆云。時有常催人。人豈虛度時。或水中亡軀。或火裡失命。刃刀割腸。箭鋒透骨。病患不擇老少。閻主寧問貴賤。剛質微纖罪犯供以鐵床洋銅。依宿生善種得箇人身。答般若良因投祖師門下。今日若空過。幾劫又相逢。寒氣已去熱時未來。辨道時最宜。莫空度光陰。
　　上堂。擧。僧問九峯。祖祖相傳當得何事。峯云。釋迦慳迦葉富。僧曰。如何是釋迦慳。峯云。無物與人。僧曰。如何是迦葉富。峯云。國内孟甞君。僧曰。未審相傳底事如何。峯云。百歲老兒分夜燈。師曰。妙明田地纖塵難點。閙市門頭不妨相逢。暗裡轉身平坦路。明中覆頂等閑人。大衆還體悉麼。涅融飛燕子。沙暖睡鴛鴦。
　　解夏上堂。縛解不到處大解脫門開。從聽炎暑去。誰礙冷風來。未曾存軌則。何更用安排。於此薦取。木馬奔迭石牛懷胎。還委悉麼。轉身透出竹竿路。開眼掀翻甕裡天。
　　謝知事上堂。執叢林輔弼之柄樹大家平穩之功。事事圓通觀自在尊。把手行門門不隔。香積如來送供到。雖然如是。未假楊岐挾路相見。何用毘耶城野狐通。還要委悉麼。良久云。廬陵米價高。
　　中秋上堂。蒲團功就起三昧。大用現前照世間。夜半正明。望之被光礙。天曉不露。覷之被眼瞞。直得開沙門一隻眼睛子活神境通徹大機關。到恁麼田地還有奇特麼。良久云。鯨呑海水盡露出珊瑚枝。
　　九月朔上堂。明歷歷處匿跡。穩密密間轉身。天不言而日往月運。地不言而山高海深。衲僧不言而超凡越聖。拄杖不言而與奪縱橫。只如樹凋葉落體露金風。是言不言。良久云。橋流水不流。
　　上堂。擧。僧問雪峯。聲聞人見性如夜見月。菩薩人見性如晝見日。未審和尚見性如何。峯打三下。其僧後問岩頭。頭打三掌。雪豆拈云。應病設藥。且與三下。若據令而行。合打幾多。師曰。永平見性不同聲聞。不同菩薩。不同三大老漢。諸人著眼見取。卓拄杖三下乃下座。
　　臈月旦上堂。乾坤之内宇宙之間。中有一寶祕在形山。肇法師雖然恁麼道。只解話月指月。未能指話俱忘。永平不然。乾坤宇宙一拶拶破教具眼人無疑猜。卓拄杖一下云。還見麼。梅花與白雪同色不同香。
　　上堂。是法非計較所到。吾心不被淨穢礙。細而無間隙。大而絕方隅。毫釐差之不應律呂。直下承當本無奴婢。但知有故狸奴白牯進修行地。以不知有三世諸佛迷法王城。若於此論勝負。萬里望崖洲。正當恁麼時如何著手去。良久云。聊將拄杖攪滄溟。令魚龍知水爲命。
　　永平寺語錄終

　　小參
　　寶慶冬至小參。陰也無去處。陽也沒來由。不涉短長時劫。豈拘始終羅籠。儞莫怪於我。風凛凛破竹。吾無隱乎儞。雪皚皚厭松。所以道時節若至其理自彰。竪起拂子云。者箇是三祇劫之本際一刹那之中央。其或擬議隔劫在。畢竟如何。良久云。夜半烏兒頭戴雪。天明啞子抱頭歸。
　　除夜小參。廓爾而靈本來光明。自照寂然而應特地。大用現前向去底泥牛入海沒消息。却來底木雞唱曉發元樞。前後際斷兮古今住無諍三昧。來去無蹤兮風煙橫古渡頭邊。如殘臘已極新歲未到。中間如何措足。還委悉麼。千光不照空王殿。夜半烏雞帶雪飛。復擧。趙洲因僧問。兩鏡相向。那箇最明。州云。汝眼皮蓋須彌山。當山初祖拈曰。或有人問永平兩鏡相向那箇最明。爲他拈拄杖道。者箇是拄杖子。他又道此是長連床上學得底佛祖向上道什麼。擲下拄杖下座。師曰。今夜問山僧兩鏡相向那箇最明。即道一段光明照古今。
　　永平入院小參。法隨法而行。法幢隨處建。一出六出藥山師子。異類同類青原麒麟。拈提自家鑰子打開向上玄關。當恁麼時祖宗爐鞴鍊魔鍊佛兮。鑊湯消融。本分鍵鎚鍛自鍛他兮。面目儼爾。既得恁麼手段作麼生的當。莫道鯤鯨無羽翼。今日親從鳥道回。復擧。藥山因僧問。祖師未到此土。此土有祖師意也否。山云。有。僧曰。已有祖師意。又來作什麼山云。爲有所以來。師頌曰。劫前消息屬誰人。五葉聯芳芬馥新。要識少林眞妙訣。一聲鐵笛奏陽春。
　　結夏小參。擘破虛空搆九旬窠窟。打開圓覺接大地有情。驅馬牛而耕自己一片田地。會凡聖而張空劫已前規綱。所以道十方同聚會箇箇學無爲。此是選佛場心空及第歸。且問。龐老者裡不立階梯及第底是什麼。若又不證心地本來空。爭安居平等性智。於此薦得。許儞
及第。雖然如是。同共一法中何更作揀擇。還委悉麼。爭之不足。讓之有餘。記得當山初祖結夏小參擧。慈航禪師道。參禪人第一鼻孔端正。次眼目清明。其後貴宗説俱到。祖云。大衆要會鼻孔端正之道理麼。若也會得。穿破鼻孔了也。要會眼目清明麼。便是被傍觀人換却木槵子了也。要會宗説俱到麼。以拂子擊禪床一下云。宗也到説也到。向上又有方便在。慈航又云。九十長期明日始。莫將繩墨外邊行。永平今夜續此兩句爲禁足規繩。九十長期明日始。莫將繩墨外邊行。草鞋拄杖都盧脫。但愛瞿曇活眼睛。師曰。山僧續尊韻而重宣此義。祖宗機要正分明。繩墨爲規只麼行。雲倚青山子歸父。豁開鐵眼與銅睛。
　　解夏小參。大功轉處解縛去黏。三期滿時擔起拄杖。不從人傳。教誰慕千聖。非是自得。何更重己靈。一葉翻空林岳體露。大洋涵月珊瑚映光。正恁麼時九十日飯錢還了也未。若未還了。奪儞拄杖子。若又還了。與儞本分草料。恁麼相應得。時不虛度。觸處自由。還體悉麼。滿頭白髮離岩谷。羊夜穿雲入市鄽。復擧。歸宗因僧辭。宗云。向什麼處去。僧曰。諸方學五味禪去。宗云。吾者裡只有一味禪。僧曰。如何是和尚一味禪。宗便打。師曰。這箇一橛子如何透得去。打凡打聖家風顯示。一片打成禪本無味。

　　法語
　　示禪人
　　受生於佛法流布處。聽法於祖師單傳門。廣大劫際最稀也。此生不可空過。是法豈不開明耶。就中坐禪一行三昧中王三昧也。祖師西來不務餘事面壁打坐而已。儞直須亡回光返照底之智翻迷頭認影底之愚始得。不見道三級浪高魚化龍。癡人猶戽夜塘水。於此薦取。不愛世人愛處。不望諸聖證階。不混塵中。擧威音世外之步。超越凡聖。弄從上祖宗之風焉。勉旃勉旃。
　　同
　　吾胸中宛如虛碧。更無語句可與人。逢飯喫飯。逢粥喫粥。困來合眼。健則經行。其或要文字。如如文字顯露萬象上。其或求心要。祖祖心要全在儞動靜。既在那邊擔荷恁麼事却來這裡履踐恁麼道者也。名也不得。狀也不得。所以道從來共住不知名。任運相將只麼行。自古上賢猶不識。造次凡流豈可明。聖諦尚不爲。何況世諦耶。洞山示衆云。在千人萬人中不向一人不背一人底是什麼人。雲居出衆云。某甲參堂去。此則吾家家珍。勿謾抛却。朝往西天而參取去。暮歸東土而問著來。問來參去月深年久。却來者裡須得相逢洞山雲居去。若又不得相逢。長連床上三二十年。著心於牆壁辨取矣。

　　佛祖賛
　　觀音
　　隨流點脚跟蹈斷幾煙雲。海島碧岩裡快占入理門。童子莫艱百城步。大千春在箇花園。瓶中蓮蓮底水。涅不染攪不渾。
　　布袋
　　烏藤擔起大千界。行則同行休共休。兜率法音成噴地。這邊那畔放優遊。
　　永平初祖
　　揵俊奇相博大心量。吸盡曹溪淵源而湛性海。奪取太白拄杖而返扶桑。鼻孔端有衝天氣。眼瞳重具射人光。一花五葉春日暖。嶺月洞風秋夜涼。
　　永平二祖
　　肝膽彰眉目。乾坤歛寸心。湛洞水派兮。眼睛如碧海。繼吉祥踵兮。頂毛似雪林。若寶鑑含萬象。同虛空不掛鍼。閃電威光舒又卷。儼居猊座震雷音。
　　寶慶初祖
　　全相之妙通身之照。奪得洞山頂上眼睛。透徹吉祥堂奧心要。據於塵塵三昧座床。暢於刹刹常説曲調。拈弄拂柄兮殃及兒孫。打雲打水兮好一場笑。
　　自賛
　　聖也不慕凡也不疎。曲彔倚身未涉箇言路。龜毛橫握能質卦爻圖。衣薄洞峯風徹骨。年邁嵩岳雪侵顱。堪攀鐵樹注紅血。倦處天堂愛妙娛。朝三千暮八百。喫粥了洗鉢盂。
　　同
　　面容醜受彼欺瞞。一世貧無物與人。拂子毫頭眼睛綻。佛魔驗了絕齊隣。吉祥峯月孤耀。薝蔔林花累春。

　　小佛事
　　戒善大姊起龕
　　離有離無以戒爲心地。非男非女以善爲莊嚴。既離有無越男女。其間有生滅也無。生與大地共來。死與虛空同去。所以道生也不道死也不道。爲甚恁麼。從來生死不相于。而今向什麼處去。足下雲生。
　　戒智大姊下火
　　無相大戒爲皮肉。不思量智爲心肝。本是一如何涉内外。六十七年夕電收影。一靈眞性老蚌含珠。要趣向那邊眞常門去。先須相見丙丁童子了。相見底道理作麼生。忽地本無第二人。盡空俱是煙雲跡。
　　思達上座下火
　　思忖絕時達寂滅之本路。根塵脫處開圓通之妙樓。風吹花自馥。水涵月自流。杳杳借路鳥道。緊緊轉身裡頭（以火打圓相云）者裡是好便宜。祖佛不曾回避。不回避底事又作麼生。塵塵入箇性火三昧。
　　慈元侍者下火
　　慈門廣大開閉有時。虛空大地是爲本元。所以道萬法歸一一歸何處（某人）夢中受生夢中歸滅。脫却平生閑皮袋撞入涅槃一路門。與諸佛把臂而行。與列祖連袂而去。
　　要見恁麼行履處麼（以火打圓相云）未脫得這箇火聚了。須看優鉢羅花開敷（擲下火云）開敷了也。
    寬海塔主下火
　　天闊絕涯畔。海枯看底難。珊瑚撐著月。波浪拍天翻。生也全生。花開滿樹紅。死也全死。花落樹還空。且道本分性命在什麼處（以火打圓相云）只在這裡（擲下火云）涅槃路通。
　　長樂開山圓機和尚下火
　　超凡越聖箇中人。入佛入魔絕疎親。百骸俱潰散一靈鎭常眞。著破襴衫回途移步。脫娘生袴本路翻身。快便難逢。丙丁童子爲半途餞（以火打圓相云）火中芬馥一莖蓮。
　　祥榮侍者入骨
　　曉風拂拂奪春榮。還是空華從地生。欲買無門。什麼價。紅爐百鍊見金精（某人）保凌雪經霜歲寒橾。修碎身粉骨堅密行。玄機一撥曾來此際。大命俄零已歸無生。無生一路如何履踐。塵塵一齊入金剛定。

　　偈頌
　　山居二首
　　吉祥峯頭不人間。莫作四時遷變看。兀坐寥寥無對待。青山深處白雲閑。
　　林下幽閑一世貧。無由向外問疎親。清風白月賓兼主。去就平常不誑人。
　　氷
　　寒風吹結千江浪。識得元來水不流。兩岸相連鐵橋滑。行人顛倒起還休。
　　和雪韻
　　一夜換來世界新。山河大地絕埃塵。無陰陽地轉身看。花發少林千古春。
　　佛涅槃
　　瞿曇半夜賊身露。天曉追來駟叵追。蹤跡至今無覓處。黄鶯聲滑綠楊枝。
　　送宗規西堂歸關西
　　結夏來兮解夏歸。結來解去似雲飛。道無方所到家看。西北一天月一規。
　　送僧
　　同氣相通玄牝門。毫端不隔一乾坤。任他萬里回途步。足下無雲月吐痕。
　　師正慶二年癸酉十月十二日辭世頌曰毀教謗禪八十一年。天崩地裂沒火裏泉。
　　義雲和尚語錄（終）
　　時

　　延文丁酉受菩薩戒弟子寶慶大檀那野州太守藤原朝臣知冬發願開版矣。所集鴻福上報四恩下資三有者。
　　助緣奉行比丘瑞雄維那
　　刊字奉行比丘等理藏主
　　洛陽永興比丘宏心書字
　　住持永平兼寶慶法嗣比丘曇希校勘

　　跋
　　雲禪師。霹靂乎千古未發之道於句後聲前。而頓俾盡大地蘇息一番焉。宜哉當時盛乎永平中興之道譽矣。今日此錄再行于世。國之運也。人之幸也。雖然若欲向卷中相見。猶隔山之在。呵呵。
　　正德第五龍次乙未龝九月旦
　　城州窮谷小衲愚中拜撰


　　義雲和尚語錄卷下
　　拾遺義雲和尚語錄序

　　自非宗眼懸日月而豁妙辨傾江河而瀉者。安能晃燭乎長夜而津潤乎枯焦哉。惟夫雲曩祖幼掀翻教海長挑起宗燈。智光烜赫慧澤森茫。曁其當祖庭衰晚之日奮然出董永平者。實俾積闇頓朗乾叢忽蘇。可謂回復祖道策勳於百代焉。芝靈石賛師影謂。闡洞上宗風得寶慶密意振逸格機弘大法施。是爲中興永平之第一世者亦不敢誣也。然其語錄先彫不存。後學憾焉。今逢鷹峯老和尚爲序重刑誰不感喜哉。仍搜我山之室内又拾其遺篇。輯爲一卷同壽梓焉。是時節因緣之所以現成也。希冀與前錄交輝而照臨同源而流通。
　　惟時正德第五歲在乙未孟秋穀旦。遠孫嗣祖比丘龍堂叟（即門）盥沐焚香九拜龔題于越前州寶慶練若之含光室中。

　　拾遺義雲和尚語錄目次
　　序
　　永平語
　　上堂
　　小參
　　賛
　　偈
　　銘
　　正法眼藏品目頌
　　義雲和尚傳（附錄）
　　跋
　　目次（終）

　　拾遺義雲和尚永平禪寺語錄
　　遠孫寶慶住持比丘龍堂輯
　　歲朝上堂。青天得一以清。白日得一以明。年得一以稔。月得一以盈。人得一康樂。國得一太平。以何爲驗。雨含一味潤。土吐萬物榮。復擧宏智古佛歲朝上堂。師續韻曰。擘破三千二儀廓然。春含浩劫古今在前。蜂舞不崩枝上蘂。人歌無影樹頭船。
　　上元上堂。我家有箇無盡燈。亙古騰今非增減。不假定光尊授記。豈從飲光佛處分。靈山拈花眴目。少室得髓安心。黄梅夜半密傳。石頭住山斧子。皆是一燈下風流而已。不見道盡十方世界在自己光明裏。還要知恁麼光明麼。良久云。韶風新雪自爲祥。一片彤霞和發光。古佛誰言過去久。然燈半夜挑朝陽。
　　涅槃會上堂。憺怕内無搖廓然外不亂。黄閣樓前簾垂樞掩。紫羅帳裏歛氣飲聲。本明不隱如大虛月。寂照有靈似空谷神。影轉體前白雲就青山之父。光分頂後新雪作枯木之英。四十九年一字不説。末後句義有誰論量。藏山澤藏舟壑。釋迦老子何處藏身。良久云。刹刹塵塵。頌云。半夜鐘聲轉咽霜。倏然雙樹變春榮。白毫輪裏自休歇。遺蔭崢嶸柳絮馨。
　　由西堂遺書到上堂。汲派投源斯道翁。離亭折柳約春風。遺書藏刃愁腸斷。閃電捲光汲碧空。鳥道無涯飛騰杳杳。雲程不定來去縱縱。碧潭徹底清。浮沫更無外。大衆却來底事則不礙。向去底人向什麼處去。還委悉麼。花落風猶馥。鳥啼山更幽。
　　上堂。拈拄杖云。拈來拄天拄地黑漫漫。放下化虎化龍閙聒聒。一枝花綻靈山眴目綿綿。五葉芳聯少室髓皮密密。本性湛圓。心地瑞光發耀。六根互用。通身手眼隨宜。直得眼處聞聲悟道。耳處見色明心。所以道石人似汝解唱巴歌。汝似石人須和雪曲。於此薦取。毘盧揖立下風。舜若窺不見頂。畢竟無依獨脫時如何。卓拄杖一下下座。
　　爲由西堂上堂。春風飄拂奪老梅榮去。朧月依俙和嶺頭雪投。玄玄去而無去跡。密密來而絕來由。橫身曠古空處。借伴十字街頭。撥轉也。長潮乘疾風激雲外。休罷也。怒濤沈湛海飲衆流。其或未然。日自照晝。月自含秋。復擧。乾峯和尚云。十方縛伽梵一路涅槃門。未審路頭在什麼處。以拄杖劃一劃云。在這裏。師云。雖然如是。乾峯老漢既被拄杖謾。永平門下還有不被謾底麼。拈拄杖卓一下下座。
　　上堂。非色聚受箇身。上天下地離識知有本智。超暗越明。若又論此事。如明珠在掌。胡來胡現。十萬八千。漢來漢現。一念萬年。薦則恁麼薦。如朝日影。退則恁麼退。似水月光。遮莫嶽高四面雪消緩。只看雨下一底草自青。勾芒德振萬國際。東帝改成一朶花。正與麼時如何辨道中事。良久云。龍吟枯木。雲起半天。
　　上堂。當山初祖擧。梁武帝問達磨。如何是聖諦第一義。磨曰。廓然無聖。帝云。對朕者誰。磨曰。不識。祖曰。要知達磨不識麼。廓然無聖不識汝得皮肉骨髓。有人更問如何。教伊三拜依位。山僧有一頌。少林消息無人識。殘雪和風稍入髓。胡漢何間古鏡中。依前偏正在當位。
　　暉首座遺書到上堂。絕消息處倏忽通消息。當擧揚時冷淡懶擧揚。月落兮明暉徹潭底。風行兮虛碧沒蹤方。半座巍巍倚緇林大位。全身堂堂入如幻三昧。正與麼時還有入理深談分麼。良久云。泥牛吼水月。木馬嘶春風。
　　上堂。山應四運現不動身。水到大洋飲衆流響。事事虛通不涉緣。心心絕待見佛性。宗本絕去來路。門未障出入人。大衆孰是入門人。諸人須知。諸聖雖俱從萬行門得入。佛佛祖祖親所面授坐禪是正門。所以達磨西來不務餘行不講經論。只在少林九年面壁而已。實知坐禪則正法眼藏涅槃妙心。又是傳法救迷情之直路。兄弟須惜光陰坐禪辨道。古人云。如人駕車。車若不行。打車即是打牛即是。大衆如何受持。良久云。如是如是。
　　爲暉首座上堂。吉祥雲白山林爲瑞。洞水派分性海收瀾。東關叢席座頭唱大。北陸戲場合殺筵寒。玉兎懷胎走碧空。駟馬追不及。金烏抱卵落潭底。俊鷹覷不看。石女抛杼拭淚。木人失友迷肝。暉座元已收脚足行脚。還蹈斷生死關也未。欲向那邊避影影彌露。擬來這裏窺體體還虛。不見道藏身處沒蹤跡。沒蹤跡處莫藏身。沒蹤跡處且致。如何是莫藏身處。良久云。雪覆四山。雲斯一抹。
　　閉爐上堂。桃花開時與靈雲合頭。赤心片片火爐閉處。箇裏無高下行地平平。亙古騰今桃紅柳綠。諸人見處與靈雲是同是別。若道同直至如今更不疑。若道別幾回葉落又抽枝。於此明得。生死根源便坐得斷。本來家業正現在前。還委悉麼。主山高嶮嶮。案山翠青青。
　　上堂。雨灑四山春色媚。黄鶯啼斷綠楊枝。爲憐歲月蹉跎去。難復壯年改老衰。諸仁者直須與道仔細相應。不可虛度時光。此生莫強愛惜。轉一息則來生。況又相逢佛祖正法稀於優曇花開。須救頭然辨道。應知坐禪一門便直指人心見性成佛之西來意也。勸君尋常坐蒲團上身心脫落。兄弟須知外道二乘營坐禪在。雖然與佛祖之單傳天地懸隔。外道以我我所執故有邪見著味之過。二乘以自調自度故有涅槃擇滅之病。所以道盡屬情所計。六十二見本爲甚。折伏二乘外道趣向佛祖正路。不見六祖云。一切善惡都莫思量。自然得入清淨心體。坦然常寂妙用恒沙。還委悉麼。良久云。利劍不截死漢。
　　上堂。七佛宗風今猶未息。向上關棙誰敢打開。快便難空過。隨處建法幢。有時孤峯頂上盤結草菴呵佛罵祖。有時荒村里中放身游逸合水和泥。上之不登虛空界。下之不沈塵泥底。所以道於一毫端建寶王刹坐微塵裏轉大法輪。爲甚恁麼。過橋村酒美。隔岸野華香。
　　佛生會上堂。贓既指點賊身露。宇宙稱尊還自瞞。一杓熱湯驀頭灑。矜誇滌盡見芳顏。韶陽老棒頭迅雷狂狗逐土塊。遵布衲杓中香水孾兒在玉盤。且問布衲浴得者箇則且致。把將什麼物來。良久云。不因一事無達一智。
　　結夏上堂。應時號令難回避。曠古規繩成大方。不許行雲遊嶺外。珠轉金盤發靈光。百川駃駃同派。大海洋洋涵天。三月護生行無生道。十虛教誰禁神足通。箇中履踐畢竟如何。莫行難上岸。鳥飛不出空。
　　上堂。混沌未分早有此土。三世諸佛於此降魔軍成正覺。於大千界轉妙法輪。諸代祖師於此領不陰陽地。坐無影樹頭開千聖不傳底向上一門演諸佛未説底祕要大義。所以道吾本來茲土傳法救迷情。傳法救迷情且致。什麼處是茲土。以拄杖劃一劃云。於此擬議。十萬八千。如何是向上一門。卓拄杖云。者杖子跳上築著帝釋鼻孔。還要聽祕要大義麼。卓拄杖一下云。莫逢人擧似。
　　上堂。尺璧非財。抱璞楚庭刖足。寸塊不賤。供沙金輪得臺。昨日説定法天豁達地安寧。今朝説不定法。風鳴條雨破塊。拈拄杖卓一下云。這裏是什麼處在。説定説不定者一杖子。半拄天半拄地。既有兩頭分付。一分奉地下釋迦。一分奉天上彌勒。且現前大衆以什麼奉獻。良久云。脚下是黄金。
　　上堂。胡種族道。木人把劫前印印泥水印虛空。石女分肘後符護賊軍護家子。一人化大開恩澤。萬國妥怙歌太平。於此蹉過。聲前會肯猶滯顧鑑之端。言下契宗未出情識之際。只是夢中説夢。記得舍利弗問須菩提。夢中説六波羅蜜。與覺時是同是別。須菩提云。此義幽深。我不能解。此會在彌勒大士。汝往問彼。雪竇拈云。當時若不放過。隨後與一箚。誰名彌勒。誰是彌勒者。便見氷消瓦解。大衆。雪竇雖有恁麼伎倆。未免隨他脚跟後。永平不然。當舍利弗問夢中説六波羅蜜與覺時是同是別。代須菩提道。可憐去日顏如玉。却歎歸時鬢似霜。須菩提爲甚道。此義幽深我不能解。此會在彌勒大士。汝往問彼。索短不構深泉。絲長便垂巨浸。畢竟作麼生。爭之不足。讓之有餘。
　　上堂非師子兒不能師子窟遊戲。非虛空者爭得與虛空對談。地平擎千峯千巒之泰山。石魯含無等無價之寶玉。古人爲甚要磨塼爲鏡。是古鏡耶是明鏡耶。若道兩鏡相照於中無一點塵。何用揩磨手段。諸人試斷看。若不得斷。坐經三生六十劫。只是小伎野狐精。當兀坐時碧眼胡僧於汝掌中藏身開眼在。慚愧慚愧。
　　端午上堂。梅雨霖。霪。斯一味甘露洽然生萬叢翳病除差。眼裏空花何瞞目瞳。外都無鬼魅之怪。家誰用白澤之圖。雖然如是。拈一莖藥草分生殺。與七尺鐵棒驅佛魔。還有不費莖草不假棒力底對治麼。良久云。看怪不怪。其怪自除。
　　上堂。道若虛空無内外。雖無遮障到人稀。裏頭更不用彈指。樓閣風推月啓扉。記得當山初祖云。昔唐虞有人犯法僅畫其衣服耳。然無人犯法。所以重法也。後來雖行五刑辛法而多人犯法。是所以不重法也。我儻幸遇不可比唐虞之佛正法。縱不畫衣服。豈犯法者乎。若又犯之。不重佛法也。苦哉。復擧。南泉問黄檗。什麼處去。蘗云。擇菜去。泉曰。將什麼擇。蘖竪起刀子。泉曰。只解作客不解作主。祖拈云。若大佛當黄檗竪起刀子時代南泉道。我王庫内無如是刀。大佛門下又且如何。劍去久矣。莫敢刻船。師曰。爲甚如是道。良久曰。陶壁靈梭起雲吐霧。
　　上堂。擧。曹山因僧問。眞佛出世也否。山曰。不出世。僧云。爭奈眞佛何。山曰。瑠璃瓶子口。僧無語。宏智古佛拈曰。通身及盡徹底無依。撒手與來。隨處得用。還識曹山老漢麼。當戶無影迹。遍界不曾藏。師拈曰。者僧看煙怪火。曹山只解藏身不覺露角。宏智恐猶涉多岐。永平分上又且如何。周體清虛不涉緣。元來心月自孤圓誰臻這裏論存沒。色聚頭邊看普賢。
　　上堂長劍高揮驚龍蛇陣。師子一吼伏象虎憍。不見達磨大師踢倒六宗關鎖大通正路。抽開五葉瑞英永興祖林。直得龍吟雲起虎嘯風隨。記得臨濟云。夫出家人見解眞正。辨佛辨魔辨凡辨聖辨眞辨僞辨正辨邪。佛魔未辨邪正未辨。出一家入一家。喚作造業衆生。不是眞出家。諸人已離父母家鄕得入佛祖屋裏。豈還可成造業衆生乎。但是因貪利耽名愛生憎死是自非他而已。生死事大無常迅速。古責在之面前一團子莫虛令落地。爲甚如是良久曰。正理人無曲斷。
　　上堂。具十方通徹眼底人。不能針眼裏藏身。揚四域照輝光底月。未免深淵水沈沒。一出一入半合半開。龍泉與鈯斧同鐵利鈍懸殊。駝驢與驊騮一途遲速大別。爲甚如是。先行不到。末後太過。雖然恁麼。我者裏不然。良久曰。行時同步。臥時一床。
　　中夏上堂。法王令下詐還作。莫半路追陽焰休。有意氣時添意氣。不風流處也風流。記得瑯瑘云。奇哉十方佛。元是眼中花。欲識眼中花。元是十方佛。欲識十方佛。不是眼中花。欲識眼中花。不是十方佛。於此明得。過在十方佛。若不明得。聲聞作舞緣覺臨粧。大衆要委悉恁麼道理麼。水自朝東。星皆拱北。
　　上堂。炎炎火景布橫縱。忽地爲警一葉風。始信熱寒不臻處。芦花帶雪玉玲瓏。巴猿叫月露涵虛碧。老鶴舞陰雛出銀籠。爲甚道。上無攀仰下絕己躬。仰之彌高。梵王不窺得佛頂相。聞之稍遠。目連終無窮梵音聲。爲甚如是。不入虎窟。爭得虎子。大衆要看佛頂相麼。竪起拂子云。螺髮右旋。要聞梵音聲麼。以拂柄擊禪床云。舌不出口上堂。丙丁童子來自求火盡地蒸砂天際蒸雲。須彌外鐵圍内。罏鞴宛然發開。諸佛及衆生鍊得也未。調達處中樂三禪天。其或未然。一柄扇子動容作秋。復擧。麻谷搖扇次僧便問。風性常住無處不周。爲甚和尚更搖扇。谷曰。汝只知風性常住不知無處不周。僧云。如何是無處不周底道理。谷乃搖扇。師曰。大衆還要體悉搖扇底道理麼。任教千般巧。但憐一樣風。
　　上堂。虎嘯懸巖風動山也動。人過橋上。橋流水不流。海大無讓滴水。爲甚底不宿死屍。山高不厭塵泥。爲甚頂難置雨水。心萬法根。犀翫月紋成角。境一心作。珠承色更無痕。根塵不到處還有人合頭麼。記得枯木示衆云。知有佛祖向上事方有説話分。諸禪德且道。作麼生是佛祖向上事。有箇人家兒子。六根不具七識不全。是大闡提無佛種性。逢佛殺佛逢祖殺祖。天堂收不得。地獄接無門。大衆還知是人麼。良久云。對面不仙陀。睡多饒寐語。大衆要看是人麼。拈出拄杖云。高著眼要聽這漢寐語麼。卓拄杖一下云。夢中説夢。
　　上堂。五嶽不是高。須彌自入芥子。微塵非是小。涓滴能呑月宮。應盡大千證無相毘盧正體。宣一句子開八萬陀羅尼門。當恁麼時。塵刹説虛空説有情説無情説。更令生滅説終無間斷。擧。當山初祖云。夫佛祖向上參學。先須觀無常迅速。莫敢以忘若忘無常生滅者。職由常顛倒也。三世十方諸佛諸祖之法。元不在凡夫之常顛倒中也。兄弟須知。生生死死輪迴之迹無窮。卓卓的的參學之機不昧。白雲倚山而以山爲父。箇中之功至無功。明月栖水而以水爲家。直下之住無所住。離見聞覺知而有智。非生滅之心。離地水火風而有身。非和合之相。所以道四大性自復如子得其母。兄弟作麼生得恁麼會。良久曰。霜天月落夜將半。誰與澄潭照影寒。師曰。大衆初祖開示如何領會。頌曰。嶺松老帶歲寒色。天月零洋流水漪。遮莫青山常運步。抛梭石女夜生兒。
　　解夏上堂。林蟬葉底作清吟。聚散有時嶺上雲。可惜三期殘影少。蠟人屢誡入精魂。時光疾於箭。賊過勿張弓。露命難繫風。花落何望朶。莫眼花莫眼花。
　　上堂。吉祥峯頂不人間。笑月一聲何作關。青葉髻春樓至晚。家林曇蘂自班班。瑞鳳娟娟常棲梧竹。明珠轆轆稍轉金盤。莫動著動著辜負先聖。勿休止。休止喪我兒孫。爲什麼道。逼塞太虛空赤心常片片。片片底是什麼。荷葉團團團似鏡。菱角尖尖尖似錐。還委悉麼。良久曰。水泄不通。
　　上堂。紛擾擾中住那伽定。安閑閑處遊化戲場。十字街頭更多知己。佛祖屋裏是甚怨讐。一拶拶破野狐妖怪。大方漏泄從上祖風。不見道。若立一塵家國喪亡。不立一塵野老妥帖。於此見得徹。動靜二相了然不生。復擧。玄沙因僧問。承和尚有言。盡十方世界是一顆明珠。學人如何會得。沙云。盡十方世界是一顆明珠。用會作麼沙來日還問其僧。盡十方世界是一顆明珠。汝作麼生會。僧曰。盡十方世界是一顆明珠。用會作麼。沙云。知汝向黑山鬼窟裏作活計。師頌曰。石含皓玉本無類。泥水染蓮蓮却鮮。莫怪黑山鬼窟計。雞鳴暘谷日輪圓。
　　上堂佛祖兒孫專須勘辨道邪正乘大小。認楚鷄爲丹鳳握燕石爲玉珍底是多。一度落在邪坑小岐。歷劫難出。西天竺國正像法時。猶有解脫堅固禪定堅固鬪諍堅固。況於像季末法耶。又況於邊地遠嶋耶。雖然如是。進則得到。退則彌遠。佛言。上上因緣故生於南洲。既受上上人身幸値的的祖道。不可虛度光陰。就中當山初祖。遙航萬里曠海。親見天童淨和尚。倒却謾幢身心脫落。佛祖宗風始通扶桑國。國之運也。人之幸也。其恩如山。其德如海。欲酬其恩德。不可漏失祖師家業。然則當門弟子莫以那裏間消息亂自家古風流。善星比丘于今在阿鼻底。不可忘者歟。復擧。僧問文殊。達磨是祖也不。殊曰。不是祖。僧云。既不祖何用西來。殊曰。爲汝不薦祖僧云。薦後如何。殊曰。方知不是祖。師曰。喚爲祖則觸。喚不爲祖則背。超觸越背。如何商量。頌曰。佛佛命根藤倚樹人人心地月開池。春過百鳥不來處。風馥殘梅徹笑枝。
　　開爐上堂。火起地坑焰遍天方。金佛不曾能經過處。木佛是爲涅槃道場。貪舍利丹霞令人屬暖。落眉鬚院主教自招殃。既有得失。還有不落是非底麼。四大性自復。如子得其母。復擧。雪峯示衆云。世界濶一丈。古鏡濶一丈。玄沙指火爐云。火爐濶多少。峯云。如古鏡濶。師曰。這爐邊事如何商量。頌曰。寒風吹火著爐中。猛焰亙天遍界紅。箇裏縱橫如古鏡。勿疑星向紫徹宮。
　　上堂。雪布大地銀擎千峯。枯林呈浩春之瑞。人物迷一色之功。可謂彌勒下生之先兆普賢發機之道風。既得八面玲瓏。誰滯千差岐路。畢竟作麼生。復擧。長髭上曹溪禮祖塔迴參石頭。頭問。什麼處來。髭云。嶺南來。頭曰。嶺南一鋪功德成就也未。髭云。成就久矣。但缺點眼在。頭曰。汝莫要點眼麼。髭云。便請。頭垂一足。髭便禮拜。頭曰。汝見什麼道理禮拜。髭云。據某甲所見。如洪爐上一點雪。師曰。者一段因緣如何透得。頌曰。洪爐一點雪。臘月水心蓮。雙手承垂足。爍迦羅眼圓。
　　上堂。拈拄杖云。拈來渾身卓立黑漫漫。放下分外抽枝蒙欝欝。三世諸佛歷代祖師。借者杖子薰力出世度生現身説法。大地有情草木國土。承者杖子處分各在自位現瑞放光。卓拄杖一下云。恁麼也得。不恁麼也得。又卓一下云。恁麼也不得。不恁麼也不得。諸人杖子歸者杖子用在體處。老僧杖子混諸人杖子體在用處。雖然與麼。諸人杖子撞牆撞壁。許多有力。老僧杖子周體鈍置。不直半文。
　　上堂。一蹊平坦無差路。躕躇又還滯半途。莫向龍門怪三級。月蟾不覺上珊瑚。慈航和尚云。參禪人第一鼻孔端正。次眼目清明。其後要宗説俱通。誠夫鼻孔若不端。爭辨他香臭。獵犬何知靈羊蹤跡。眼目若不明。爭得見色明心。誰知靈雲見桃花悟道。若宗説不俱通。爭得爲人垂手。拄杖拂子亦難携。如何是鼻孔端正底。鼻與臍對不背前後不傾在右。出息入息不短不長。如何是眼目清明底。目須對見鼻頭不閉不瞬不張不微。如何是宗説俱通底。以拂子打圓相又擊禪床右邊云。此宗本自非促延。一句了然超百億。
　　冬至上堂 天關掀動日月相從。地軸撥旋海山共轉。陰陽頭尾雪埋路。長短交量線不藏。文彩未彰文彩還顯。買貴賣賤。賤買貴賣。一任汝斗量達磨杓舀釋迦。畢竟如何。皓玉不瑕琢磨顯德。頌曰。寒風和雪扣松堂。石女點頭舒線芒。萬類翻身蟄龍動。梅唇潜笑大方香。
　　上堂。禪衲心地耕犁如虛空無内外雷鳴電走一點沒痕。天地不爲一人覆載。日月非爲一人發明。人人自有分。忽地須薦取。復擧。趙州問僧什麼處來。僧云。雪峯來。州云。雪峯近日有何言句僧云。雪峯道盡大地是沙門一隻眼。諸人向什麼處屙。州云。汝若過嶺。附箇鍬子去。雪竇云。者僧不從雪峯來。可惜趙州鍬子。師曰。三大祖師雖有出格商量。永平欲質之。雪峯是則是。眼裏生翳。趙州老婆應病施藥。雪竇忘客貧處妬他施物。永平分上又且如何。遮莫雲和明月白。只看松竹雪中青。
　　臘八上堂。三祗非是長遠。打成一片刹那孰言短促。直須萬年。大功無待賞。兎徑象何遊。眉間蛛網繫得何物。頂上鵲巢啐啄同時。不登山爭逢猛虎。入水便能見長人。叵耐明星瞎却瞿曇老正法眼。爲甚情非情與釋迦老子同參。要會麼。竪起拂子曰。者毫頭建寶王刹。若涉疑著。試擧。看。僧問忠國師。教中只見有情作佛。未見無情授記。賢劫千佛孰是無情佛耶。師曰。如皇太子未即位時但一身耳。即位後國土山河盡皆屬王。有情受記作佛時無情作佛。何有無情別得受記。宏智古佛拈云。刹中之佛處處現身。佛中之刹塵塵皆爾。又云。六國自清紛擾事。一人獨恣太平基。永平門下又且如何。一輪自轉十虛明。破鏡無臺重不照。今朝成道底又作麼生。頌云。兀兀靜中鼻息高。風刀快斷葛藤巢。曉星落失眼睛裏。忽地出頭舒白毫。
　　斷臂上堂。順行三千。泥龍吟潭玉馬步雪。逆行八百。烏龜向火水老皺眉。達磨不來東土面壁九年。二祖不往西天得髓三拜。波瀾起平地。勢高滔碧天擧。震旦第二祖。昨夜立埋腰寒雪。今朝逢斷臂快刀。當看庭雪痛切斷腸。昧旦初祖問。汝久立雪中。當求何事。二祖云。願和尚開甘露門廣度羣品。初祖云。諸佛妙道曠劫精勤難行。苦行非忍能忍。豈以小德小智慢心癡心欲求眞乘。徒勞勤苦。爾時二祖潜把利刀斷左臂置于初祖前。初祖知是法器便許人室。改名曰慧可。可便問。某甲心未安。乞和尚與安。初祖云。將心來。與汝安。可思惟云。覓心了不可得。初祖云與汝安了。大衆須知。相逢眞善知識古之難今之難禀受無上大乘實火裏氷臘月蓮也。縱使初祖航海西來。二祖不斷臂得髓佛正法爭得傳今日。其恩如山。兒孫可報謝者歟。古人酬法恩或捨國城妻子或捨頭目髓腦。但約衲僧門下。著手心頭辨道點足實地行李。是則報謝本分。還要委悉麼。頌曰。雪試嶺頭松。梅娟雪裏容。定乾坤底眼坐斷六門蹤。
　　上堂。賊智勝君子。三更過鐵門。忠言還截舌。好事不如無。若又了達自心本際。何有瞞自瞞他。蘿葛倚松千尋外吐丹艧。明月印水九折底涵碧天。既得徹頂徹底。何更關是關非。諸兄弟此日如矢命亦難留。魚迫少水。人曷放遊。年光自極。新春自萠。白髮老人誰復壯年。於此退步子細看。白雲自靜長空。何煩四山運轉。還相應履踐麼。莫怪當初沒腰雪。至今梅蘂自娟娟。
　　上堂學道如大虛清廓不得邊量。似大地堅牢生長萬物。上山須到嶽頂。不到不識宇宙寬荒。入海須究沙底。不究爭測滄溟深廣 到與不到只是由猛烈與鈍滯。然則諸人莫強愛惜浮世之身命。須百尺竿頭進一步。不可求覓空花之佛果。金屑雖貴落眼成翳。於此薦取有什麼難。入山不畏虎兕獵者勇。入水不避蛟龍漁夫勇。白刃臨前見死如生將軍勇。作麼生是衲僧勇。良久曰。曉天喫粥。午時喫飯。
　　上堂。脩竹不知帶衝天綠。矮松何悟有凌雪橾。塞壑填溝是法無高下。穿嶺夷嶽大道方坦然。復擧。調達以逆墮獄。因佛令阿難傳説。汝在地獄安否。達云。雖在地獄如三禪樂。佛又令問汝欲出否。達云。待佛入來我便可出。阿難云。佛是三界慈父。豈有入地獄分。達云。佛無入獄分。我豈有出獄分。師頌曰。杲日未零地。落花難上枝。珊瑚撐著月。香餌引魚龜。
　　上堂。清白傳家。啓窓山月朗。功業施外。隔岸野花香。雖然如是。差之毫釐天地懸隔。於此薦取。偏界不曾藏。擧。仰山到東寺。寺問。什麼處來。仰云。廣南來。寺曰。承聞廣南有鎭海明珠。是否。仰云。是寺曰。作何形段。仰云。白月則隱。黑月則現。寺曰。還將得來。仰云將得來。寺曰。何不呈示老僧仰云。昨到潙山被索此珠。直得無言可對無理可伸。寺曰。眞師子兒大師子吼。當山初祖拈曰。這箇因緣叢林喚爲呈珠話。作麼生是珠。以拂子打一圓相云。不是這箇麼。這箇且致那裏是呈珠處。乃云。飯足粥足。諸人日用著力處。直饒索到珠在處。大佛與儞三十拄杖。師曰。初祖提唱是則是。猶用拂子力借拄杖功在。山僧欲對諸人頌出明珠曰。圓如皓月點清虛。非是缺還無有餘罔 象端然進前處。元來黄帝不遺珠。
　　小參
　　結夏小參。九旬守制自安閑。雪白月明照碧巒。圓覺一輪非廣狹。十方通會。我伽藍以法爲界。何限涯畔。是爲本分道場。以道爲心。豈涉思量。是名平等性智。摩竭正令猶如披沙揀金。毘耶默然只似守株待兎。於此薦取。驅陜府牛不陰陽地耕種。與謝三郎無影樹頭同船。還委悉麼。行到水窮處。坐看雲起時。兄弟成恁麼事但在時節因緣。雖然恁麼。是非促延。三月安居儀則千佛所護念也。以古佛道爲今人心。以今人心通古佛道。所以道道無心合人人無心合道。要識箇中意。一老一不老。道與心既相合。老與不老如何甄窮。白雲倚青山。爲父爲子。家業不可失墜。松風拂明月。爲主爲賓。相見威儀須親。僧問古德。洞山有三路學。如何是鳥道。德云。應處無蹤跡。絲毫不礙身。問。如何是玄路。云。圓同大虛。無缺無餘。問。如何是展手。云。當機的的用。的的用當機。永平老漢如何拈領。飛騰有路足下無絲。未著邊際阿誰敢窺。即是鳥道十方無壁落。四面絕門閫上未作攀仰。下亦絕己躬即是玄路。拈來也遍身手眼不曾當。放下也手眼通身又多許。是法住法位。世間相常然。即是展手還有不涉三路向上一路麼。仰之高。鑚之堅珍重。
　　冬夜小參。塵塵悉三昧門。何動何靜。法法是一心性。越境越人。外不見黑闇女。家誰用白澤圖。陰極而非去留。月面佛表裏僉照。陽生而無來諭。日面佛應節舒光。於此薦得。日驅石牛耕一片不陰陽地。還植鐵樹看少室五葉花春。進前移步底作麼生不許夜行。復云。林下禪衲子先須鼻孔端直。若得恁麼端直。終不敢欺誑於人。方知直下非兩段。所以道不涉二邊更無向背。又道在千人萬人中不向一人不背一人。又道説阿羅漢有三毒。不説如來有二種語。諸佛與衆生元來同性。爲甚成諸佛。爲甚作衆生。觸處不曾誑人。言端語直。故曰諸佛。逐物自誑落有落無。故曰衆生。以何爲同性。地是堅牢。鑚之彌堅。所以道盡大地是一箇解脫門。水自濕冷。攪之不渾。所以道水清月不現。火方焰熱。鍊鐵鍛金。所以道三世諸佛在火焰裏轉大法輪。風常動搖。罥之不繫。故云風性常住無處不周。諸佛與此性相應。諸人不曾缺此性。玄沙曰。繹迦老子與我同參。諸仁者。今夜六陰已極。來朝一陽來復。闔國人合力推也今夜不可到來朝。千鐵牛同身牽也來朝不可來今夜。是知陰也實不去。陽也實不來。名之爲如來。亦名觀自在。譬如滄溟上客泛蘭舟於月渚煙波隨情放曠。記得藥山一夜無燈燭。示衆云。我有一句子。待犢牛生兒便向汝道。于時有僧出云。犢牛生兒也。自是和尚不道。山曰。把燈來。其僧便歸衆。師曰。藥山曩祖心燈已朗。爲什麼更索燈。者僧未把燈來。爲甚便歸衆。明中有暗。勿以暗相逢。暗中有明。勿以明相覩。明暗各相對。比如前後步。超明越暗如何運步。良久云。步步不迷方。夜深久立珍重。
　　除夜小參。萬機休罷千聖不携。雲橫谷口歸鳥迷棲。年窮歲盡虛空老倒。月迫影收玉兎懷胎。雲中木馬嘶風去。夜半烏雞帶雪飛。當恁麼究盡時。條條無盡無盡條條。年也無盡。太歲在癸亥。月也無盡。端月是甲寅。日也無盡。朔旦三朝。還委悉麼。宗非促延。一念萬年無在不在。十方目前。箇裏家訓是甚消息。佛言。欲知佛性義。當觀時節因緣。時節若至。其理自彰。過去已去。未來未至。現在不住。觀箇什麼時節。只惜寸陰分陰不虛度時光。是則時節當觀也。十世古今不出當念。今時則空劫本基。然則面前一著子勿亂放捨。一時不浪蹉過。十二時中不虛過。一年始終十二月既過。臘月小盡二十九則窮。舊年既往新歲未來。頭尾未分時如何措足。欲向黑帝問。庭際雪消沒跡。欲向青皇問。簷外梅笑流芳。是知前後際絕古今無間。不見古人云。十二時中不依倚一物。然則物物不依倚底一物。超長超短非色非空。時時不依倚底一時。非晝非夜越陰越陽。三世諸佛住此一時轉八萬藏之法。諸代祖師將是一物興五葉花之春。是非人天識智之所及。況又利名榮辱之所關乎。船子和尚屬夾山云。云莫住城邑聚落。於深山裏钁頭邊接得一箇半箇嗣續我道。是則避名利於山谷裏植道種於钁頭邊底謂歟。僧問雲居。僧家畢竟如何。居云。居山好。僧禮拜起。居云。儞作麼生會。僧云。僧家畢竟居山。於善惡生死逆順境界其心如山不動。居打一棒云。辜負先聖喪吾兒孫。居又問傍僧。汝作麼生會。其僧云。僧家畢竟居山。眼不見玄黄色。耳不聞絲竹聲。居又打一棒云。辜負先聖喪吾兒孫。拈云。二僧見處已辜負。永平門下如何相應行履。居山好居山好。從上祖宗皆一樣。誰識丁丁伐木聲。青原斧子振深奧。夜深久立珍重。
　　雲居膺和尚賛
　　郁芳鷲嶺拈華瑞。端的新豐珍曲吟。渡河會水波曾不濕。燒菴毋一法措胸襟。獨坐經年而天供更無缺日。得旨以後而通眼窺不容針。性潔蔑如碧潭秋月。脚尖蹈斷盡地黄金。知見俱忘滅命脈連于今。
　　謝監寺偈
　　胡亂已來通是事。不虧鹽醤幾餘香。任他夢裏語刀子。庫内一靈雪上霜。
　　永平禪寺鐘銘并序

　　夫永平者佛法東漸之曆號扶桑創建之祖蹤。鷲嶽之一枝於是密密。少林之五葉至今芬芬。薙草以降年序幾乎一百。棟甍粗列樓鐘空乎。大家勸誘宏道者林禪人去歲孟夏發化。方以遠近緇素助力今秋酉月成矣。開山和尚在日。鐘聲許多鳴山奧。今夏結制後朝。梵鐘忽爾響嶺頭。先兆冥符可貴者乎。昔青葉髻於竺土造青石大鐘。化佛逐日放光。今二禪人在吉祥鑄青銅寶器。祖宗與時護念者也。往時與今日函蓋乾坤。不疑洪韻繼劫前劫後。作銘曰。
　　此吉祥山方外深巒。帝都雲隔崚嶺雪寒。受曹源派湛洞水潭。殿堂年舊樓臺未安。以他化功得箇梵鐘。槌發有則聲揚無窮。千佛同風一音是從。前後際斷緊漫相交。迎臨欄月送度林風。債魚業淨化蝶夢回。邪定床斡燒煮鑊摧。寶珠輝頂長鯨吼胎。神諾空谷響及當來。
　　永平正法眼藏品目頌并序
　　正法眼藏密傳密付。古之與今嫡佛嫡祖。永平元祖入宋穿鑿五葉之根蔕。歸朝能爲一天之蔭凉。忒殺婆心以和字柔漢語。奇妙善巧令入不累文言。如石含玉似地擎山。聊綴卑語述其大旨耳。後昆此八字不打開。妙心源未通徹。一大藏教少林妙訣。夢也未見在矣。嘉曆四年中夏。曾孫義雲和南拜書。
　　第一現成公案    是什麼
　　面前一著莫蹉過。空劫春容此早梅。一字入公門内了。九牛盡力挽無迴。
　　第二摩訶般若   照了綿密
　　智燈照徹解陰空。什麼處人居暗室。遍界不藏誰敢疑。摩訶般若波羅蜜。
　　第三佛性  達彼達此
　　威音世界非幽遠。直至今其理自彰。本分性光莫疑怪。大千界日出扶桑。
　　第四身心學道  翻巾斗
　　玄豹霧融毛彩變。靈犀月朗角紋成。朝參暮請甚階級。曠古風流非缺盈。
　　第五即心是佛  將錯就錯
　　江西直説透波心。從此大梅卜絕岑。三十年來人不識。香風馥馥在而今。
　　第六行佛威儀  佛眼難窺
　　了了無靈知可了。左旋右轉是風流。脚跟點處沒蹤跡。何向佛邊得逗留。
　　第七一顆明珠  不染不磷
　　圓陀陀八面玲瓏。轉轆轆不留朕蹤。叵耐競頭馳赤水。進前罔象叶皇風。
　　第八三時業  雨過雲一抹
　　現生後報誰疑著 猶若夜輪浮水中。照用靈靈絕三際。爲憐松竹引清風。
　　第九古佛心  撞墻撞壁
　　山河大地星辰宿。空劫已前自己心。一念僅萠瑕作鏡無爲道人在溪林。
　　第十大悟  遍界不藏
　　世尊密語無人會。迦葉當初不覆藏。山嶽連天常吐綠。溪深和月轉流光。
　　第十一坐禪儀  枯木花開
　　兀兀寥寥倚蒲團。龍吟雲起黑漫漫。箇中消息絕思議。刹海三千祇一般。
　　第十二法華轉法華  被月照翫月
　　明月一輪呑萬象。却還萬象發蟾華。任他順逆迷悟類。祇是法華轉法華。
　　頭尾不相諍。龍蛇互契科。虛空與萬象。法華轉法華。
　　第十三海印三昧  波波絕待
　　重淵游泳得三昧。龜印印破徹底清。萬派湛潮沒增減。前波未到後波盟。
　　第十四空華  死水裏龍吟
　　虛空樹上瑞華發。恁地起風飛亂零。莫語眼中著金屑。少林五葉至今靈。
　　第十五光明  明暗不到
　　明明照用敢誰藏。日自熱焉月自凉。亙古輝今絕疑怪。山門佛殿及僧堂。
　　第十六七行持  超佛越祖
　　順轉未休逆行臻。道先規矩與時新。覺雄斫額煙村外。十地三賢非比隣。
　　第十八觀音  六耳不同謀
　　遍身斯手臂。通身是眼睛。更無物當著。何更待精明。
　　趯倒天堂與寶刹。劍樹刀山是都城。到處亡知所。入門不犯名。
　　第十九古鏡  呼則易遣則難
　　覿面孤圓絕點埃。任他胡漢現形來。雪峯曾背獼猴脊。箇箇眼睛於此開。
　　第二十有時  昨日定今日不定
　　時節因緣誰愛憎。春松秋菊任騰騰。高翫巍巍嶺頭月。還挑深深海底燈。脚邊雲靄靄。溪澗水澄澄。
　　第二十一授記  與奪隨時
　　虛空授記森羅受。大地有情綻眼皮。於此保持劫前事空王佛禀是令嗣。
　　第二十二都機  明中隱暗裏顯
　　圓前圓後呑兼吐。本分靈明非缺盈。影印千江秋自普。一輪光裏地天清。
　　第二十三全機  機先事作麼生
　　盡乾坤裏露全身。人物會通方乃親。不動萬機一機穩。箇中阿誰著根塵。
　　第二十四畫餅  饑不擇食
　　甘辛苦澁不關舌。王膳畫成何息飢。詩客不飽風月味。數經便路拾於遺。
　　第二十五溪聲山色  超見越聞
　　廣長舌滑碧溪中。螺髮翠濃山頂松。八萬法蘊甚章句。文言絕待超宗風。
　　第二十六佛向上  千聖不携
　　仰之高矣鑚之堅。佛祖依前曾不傳。滴水非涓納天月。大千界外幾三千。
　　第二十七夢中説夢  睡多饒譫語
　　黑漫漫明歷歷。睡裏諸夢睡裏成。胡蝶逍遙齊物事。王庫刀子是何形。
　　第二十八四攝法  錦上添花
　　大施門啓九天富。口絕愛憎是法輪。利物同風千里外。無根樹上四時春。
　　第二十九恁麼  直趣
　　我如是汝亦如是。此土西天雲與水。鷲嶺月光少林蘂。恁麼人作恁麼事。
　　第三十看經  遮眼
　　出息不曾隨外境。却知入息不居蘊。從他對月弄花底。盧老聞經棄世恩。
　　第三十一諸惡莫作  風吹不動
　　貪愛瞋癡非定相。土塊握是作黄金。水中誰更著炎火。藉汝不容官一針。
　　第三十二三界唯心  竹木椅子
　　禪界從來無欲界。華藏塵刹一心地。莫將計較更擬議。四海八埏歸帝里。
　　第三十三道得  蝦䗫蟆啼蚯蚓鳴
　　言前荐得非奇特。正與麼時宗説通。四十餘年不説説。胡僧話盡古今風。
　　第三十四發菩提心  透頂徹底
　　神光立雪甚心行。斷臂獻師作麼生。無心體得無心道。雲自白焉水自清。
　　第三十五神通  朝三千暮八百
　　侍從左右毎常事。巾在架頭水在瓶。勿將野狐通作妙。潙仰曾昔振希聲。
　　第三十六羅漢  破的破塵
　　眼睛鼻孔不貪染。猶若明珠絕翳塵。鉢等大虛日應供。眉長骨瘠道方親。
　　第三十七遍參  雲駚月運                    雲倚山矣水歸海。鳥不離空魚泳潭。達磨不了來東土。二祖未曾往竺乾。
　　第三十八葛藤  命脈如絲
　　西天四七一枝種。東土二三五葉花。非愛甜瓜憎苦瓠。金輪轉處布金沙。
　　第三十九四馬  舟行岸移
　　鐵鞭擧處徹毛骨。趯倒四山坦路通。調御婆心誰測度。履空走地快追風。
　　第四十柏樹子  寒林帶春
　　西來祖意向誰問。柏樹庭前只一株。超境越人聳宇宙。趙州枝上葉枝抽。
　　第四十一袈裟功德  非色非空
　　靈山付囑線連金。火不曾燒提不起。此土西天何隔針。古今苗秀福田地。
　　第四十二鉢盂  超圓越方非鐵非瓦
　　呑盡虛空全無底。二時受用未曾虧。明公盡力空手去。從此衲僧命若絲。
　　第四十三家常  亙古亙今
　　喫飯著衣斯日用。更無餘事敢應求。阿誰向火裏望水。驀地難論親與讐。
　　第四十四眼睛  人人有光明在
　　通身一隻眼睛裏。坐臥經行非外方。往日洞山就師乞。髑髏遍野發靈光。
　　第四十五十方  擧與措
　　十方競頭入茲方。一箇閑人占道場。刹界三千向誰問。朝陽先必照扶桑。
　　第四十六無情説法  龍吟枯木
　　無心能語無心道。誰識是經自低聲。山喚谷應甚分別。宗風不阻大千清。
　　第四十七見佛  有無俱亡
　　塵積爲山山不塵。莫疑清淨本來身。法輪常轉響溪谷。妙聲眞音觸處新。
　　第四十八法性  萬境歸心
　　心心法法是同性。鬼窟寶山我舊鄕。始信善財百城友。逢春自識野林香。
　　第四十九陀羅尼  右轉左旋
　　朝暮三千兼八百。陀羅尼一門中打。龍吟則振半天雷。日出大家關不鎖。
　　第五十洗面  水不洗水
　　海面無塵波洗浪。山毛而膩綠衝天。清風琢磨乾坤淨。雪上加霜明月前。
　　第五十一龍吟  是什麼章句
　　吟曲不曾落五音。花開枯木帶春心。宮商角羽同和處。此引調高誰敢侵。
　　第五十二祖師西來意  落草面壁
　　百尺竿頭高進步。驀頭回首見胡僧蒲團恁地含春氣。五葉麗華自任騰。
　　第五十三發無上心  木石含心
　　毫端建立法王刹。便自老婆心底成。莖草拈來看丈六。放開瓦礫發光明。
　　第五十四優曇花  希有希有
　　瞿曇手裡曾芳郁。直至如今口綿密。爲甚人天不得窺。飮光微笑是何必。
　　第五十五如來全身  體中玄
　　塵刹與時轉法輪。句中開眼露眞身。青山綠水能知否。大地乾坤歸箇人。
　　第五十六虛空  電走雷轟
　　爲人天解説斯法。萬象森羅立地聞。般若以何爲自體。依舊長空不嫉雲。
　　第五十七安居  蓮逢夏開
　　年年三月搆窠窟。切忌水雲遊外邊。守制宗風不休處。鷲山大會自儼然。
　　第五十八出家功德  珠走盤
　　出入無難俗與眞。穿雲明月絕疎親。相逢盡道休官去。林下不曾遇一人。
　　第五十九供養諸佛  塵塵刹刹
　　一片香烟覆大清。直穿千佛鼻頭長。不知深夜落花雨。開戶滿城流水香。
　　第六十歸依三寶  大方無外
　　超凡越聖福田僧。法佛連袂語舊朋。廣爲人天施德惠。柔如水乳冷如氷。
　　拾遺義雲和尚語錄（終）

　　義雲和尚略傳
            遠孫寶慶住持比丘龍堂撰

　　師諱義雲。以建長五年癸丑之臘月產于洛陽縉紳之家（近世僧史載于師傳皆曰師太宋國人隨道元和尚之歸朝而來者非也。師建長五年產焉。是元祖示寂之年。而相後于歸朝殆乎二十有七年也。況有隨逐而來之事哉。失考可知）幼而英奇異乎常童。始投洛之教院薙染。專習華嚴法華之疏。年垂三八。自歎云。金鱗合化龍。曷煩拘教網乎。奮起更衣。參寂圓和尚于越之薦福而服膺。圓常孤坐。淵默不屑誨勵。學者無有合其機者。師自製發願文告其志於圓。其略曰。伏惟生死輪轉之間生人間甚難。佛法流布之代遇正法最稀。浮木非喩。曇華爭比。然而適投正嫡之室直修無上之道。聞未曾聞行未曾行。豈不歡喜哉。是非小緣。正是大因緣也。乃至常啼東尋善財南訪。古尚如斯。今可容易哉。觀之兮斷臂非難。念之兮燒身何辭。仰願此誓約不杇至無盡未來際。乃侍左右採薪汲水苦行辛修殆乎二十年。遂證契堂奧之密旨。永仁三年乙未四月二十日入室得法。正安改元己亥九月十三日圓入寂。師禀遺囑董後席。同年十一月二十一日開堂演法。一住十有六歲玄侶輻輳。正和之初永平義演禪師戢化。祖燈漸微叢規荒涼。大檀那雲州太守藤通貞請師補席。乃應請進山開堂嗣香供寂圓。實正和三年甲寅臘月初二日也。時師六十有二歲。槌拂之下頗不減千衆。家風峭峻諸方憚之。任住十有餘年。大興頽廢潤色鴻業。時稱爲永平之中興。晩命嗣子曇希讓席移榻於東堂而頤老。正慶二年癸酉十月十二日無疾沐浴。更衣書偈云。毀教謗禪八十一年。天崩地裂沒火裡泉。擲筆而化。世壽八十有一。僧臘六十有五。塔全身於吉祥山。號曰靈梅。師之在日參徒宗可描肖像持之。入宋靈石芝靈隱朋共爲語賛焉。師曾在寶慶日。揭乎山門境致一十六處而安題。所謂銀椀峯寶鏡池虎頭岩虹影橋安禪石臥龍池三曲路萬杉關紫蕨嶺乘雲峯長鯨橋般若嶺法華峯假山林靈鷲峯薝蔔林是也。嗣其法者只曇希一人耳。

　　鼓吹身心脫落之道。欲和大雅於永平者。不爲不多。然至能審其音響節奏而和得奇絕。則惟靈梅雲和尚耳。今古未見有匹儔。故其提唱之發越也。木人方歌石女起舞焉。嗚呼俾彼金色頭陀特地猖狂亦胡獨在乾闥婆王之妙指而已也哉。
　　正德乙未菊月良晨。
        竹斯肥後沙門瑞方謹跋


