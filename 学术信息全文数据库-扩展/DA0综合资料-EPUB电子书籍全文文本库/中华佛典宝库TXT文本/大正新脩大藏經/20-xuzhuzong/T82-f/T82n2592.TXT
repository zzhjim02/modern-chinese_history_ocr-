　　《大正藏》第82卷No.2592
通幻靈禪師漫錄序

               
                
　　大用直截。與人解粘去縛。大機圓應。教物盈覺豐悟。是須恁麼具大眼目底。始得堪爲人天作摸範也。我永平元大師。等閑見師於太白。當下認得眼横鼻直。便乃空手還鄕。自後洞水逆流于東。禪河大起波瀾。到今滔滔然。溢遍海外乎。於是。有頭出江湖依風張帆底衲子。出來往往濟群度隊。就中稱爲船筏師者。方曁數十家矣。蓋通幻禪師靈公其俊者也。高佩總持無文印。號令四衆。直衝五位妙玄關。大挑永光不夜燈。照破萬品。齊入一段光明藏。可謂。耀古亙今。而能蓋天蓋地也。門人普濟救續焰。輒爲漫錄其語。要令一燈分成百千燈燈燈不盡。豈道不篤師資哉。只恨後學虛事囊藏。漸三百歲。落故紙堆中。大半蓋覆醬甕去也。余庚戌年主加之黄龍。日導徒以寂要焉。居常兀如枯株耳。偶有一客過雲龍。乃伴訪尊公。公清話之間。使余看古卷半腐雨云。此靈禪師語錄。只非烏焉成馬去。奈何章句半腐雨。請兄願正焉。余唯然讀之。非舌玄談。不意妙旨。與奪自在。縱横無礙。恰如水上胡蘆子捺著便轉相似。方非直截用足圓應機全。奚敢有如斯作成耶。爰知。靈禪師此其人矣。余乃立志。漁樵之腐者腐焉。正者正焉。實得百千之十一。遂命書肆梓流之。冀讀此錄。而同谷之應聲。會此旨而等水之傳器。我新豐古曲重有鸞膠繼斷絃乎。
　　延寶三年歲序乙卯中夏望前三日。永平嗣祖沙門道印月坡。謹題於黄龍山大用閣中。

通幻靈禪師漫錄目次
　　卷之上
    住諸嶽山總持禪寺入門
    住諸嶽山總持禪寺上堂
    住青原山永澤禪寺上堂
    住太平山龍泉禪寺上堂
　　卷之下
　　再住諸嶽山總持寺上堂
　　小參
　　開光
　　拈香
　　入塔
　　擧火
　　賛辭
　　行實

　　通幻靈禪師漫錄卷之上
　　嗣法門人善救普濟編錄
　　入門
　　永德壬戌二年八月二十三日。上降詔於合山耆宿曁大衆等。請師住諸嶽山總持禪寺。爲第五世祖。至山門云。天關地軸。馬厩牛欄。驢入犢入。諸人看看。卓柱杖一下。便進。至佛殿云。不審稽首大聖尊。汝昔日依我據座久。我今日依汝主事新。遂展具三拜。至伽藍云。慈愍故和光同塵。煦日上萬物純眞。至祖師云。四七二三。驢腮馬面。前三三。後三三。至方丈云。竪一丈。横一丈。只個方方。凡聖龍蛇。同居混雜。遂靠杖就座。

　　上堂
　　卽日大衆等請開堂。師至法座前云。生諸法而爲之床。會衆聖而爲之座。大地平沈。山不高海不深。乃陞。拈香云。此一片香。爇向寶爐。端爲今上皇帝祝嚴叡算。恭願。聖壽無疆。等天地之蓋載。兆民有頼。同陰陽之生成。次拈香云。此一片香。朕兆未萠前。輕不與人天。今日新拈出。恭爇向爐中。供養洞山正宗一十七傳本寺第二祖峨山老和尚。用酬法乳之恩。便歛衣據座。實峰秀和尚白槌云。法筵龍象衆。當觀第一義。師云。諸佛大機。祖師妙用。都在裏許。不容著眼。不得思議。莫有向興化門頭敲唱底麼。特來相見。僧出衆云。黄閣簾前風索索。紫羅帳裏月明明。玉階夜色清如水。手把金鞭賀太平。師云。物外獨騎千里象。萬年松下擊金鐘。進云。建大法幢立大禪旨。萬鼓雷鳴。四衆霞馳。請師祝國一句。師云。水自竹邊流出綠。風從華裏過來香。進云。可謂。天高群象正。海濶百川朝。師云。江岸風濤急。蘆華景色幽。進云。記得。僧問西禪欽禪師。古殿重興時如何。此意在那裏。師云。今日開堂。大衆普請。進云。只如和尚即今開堂。爲人還有同異也無。師云。聖僧堂裏坐。金剛門外立。進云。與麼則兩頭共坐斷。一劍依天寒。師云。廣長舌相耀乾坤。半夜烏飛白如漆。進云。大衆潤恩。學人飽德。師云。錦繡溪邊去。新豐路已分。師又云。佛佛出世轉大法輪。祖祖開堂建大法幢。諸人直下。脚蹈黄金地。頭戴午夜月。拈拄杖云。看看。有放。有收。有照有用。雖然與麼。山僧有個一條方便。倒拈須彌捏轉衲僧鼻孔。七縱八横。横說竪說。或時臨圖添蛇足。或時坐氈牽猫兒。受笑面前。執毀背後。且置。唯如一條活路頭。作麼生蹈著。擧。僧問趙州。如何是祖師西來意。州云。庭前柏樹子。僧云。和尚將境無示人。州云。我將境不示人。僧云。如何是祖師西來意。州云。庭前柏樹子。此僧恁麼問。下坡不走。趙州恁麼答。快便難逢。若有人問山僧如何是祖師西來意。對他云。鷄寒上樹。鴨寒下水。卓拄杖一下。實峯秀和尚結槌云。諦觀法王法。法王法如是。下座。
　　荐本寺第二祖峨山禪師上堂。師拈拄杖。卓一卓云。西天法輪張來張打油。東土法輪李來李打油。此間法輪四方八面來。四方八面打油。三段不同。收歸上科。擧。僧問曹山。佛未出世時如何。山云。曹山不似。僧云。出世後如何。山云。不似曹山。子細撿點來。兩賽一彩。有人問山僧佛未出世時如何。對他道。天共白雲曉。又問出世後如何。更道。水和明月流。下座。
　　佛成道日上堂。師乃云。見色明心打失眼睛。聞聲悟道塞斷耳根。今朝斗轉星移。風響水鳴。有誰打失眼睛塞斷耳根。若謂打失眼睛塞斷耳根。還謗釋迦老子。若謂不打失眼睛不塞斷耳根。又非釋迦老子兒孫。且道誵訛在甚麼處。拈拄杖一卓云。黑狗輝銀蹄。白象騎崑崙。下座。
　　佛涅槃日上堂。師乃云。雨洗風磨乾剝剝。日照月明黑漫漫。若謂佛入涅槃。須彌倒立。若謂佛不入涅槃。石上栽華。且道。作麼生。良久云。富嫌千口少。貧恨一身多。下座。
　　荐光穩無等禪師上堂。師驀拈卓拄杖云。是個鐵心漢。提起少林無孔槌。擊開先聖未了關。個中莫有知音者麼。直來相見。僧出衆云。佛事門開。河沙法施。群機潤恩。梅華發枝。現成公案。請師指示。師云。須彌鐵圍。鶴長鳬短。進云。直得。一氣轉洪鈞。八荒開壽域。師云。半夜木童扣月戶。暗中驚破玉人眠。進云。上來指示。莫有酬恩報德分麼。師云。平生心事結眉頭。滿面風埃鬢已秋。進云。進無門退無路。師云。將謂胡鬚赤更有赤鬚胡。進云。記得。石門總禪師設先師忌齋。有僧問云。先師還來也無。總云。三巡茶罷一炷香。意旨作麼生。師云。去年說馬年。今年話驢年。進云。僧云。齋後又向何處去。總云。風搖木響人不顧。葉落歸根始知秋。又如何。師云。切莫針錐。進云。今日和尚爲無等禪師陞座。未審禪師還來也否。師云。慇懃點齋大衆立斑。進云。齋後又向何處去。師云。不河南是河北。進云。萬古碧潭空界月。再三撈摝始知玄。師云。夜明簾外排斑立。空王殿上絕知音。師又云。玄微不萠。幻妄不生。卓卓而無依翳。了了而不純清。犀因翫月紋生角。象被雷驚華入牙。風行草偃。水到渠成。正當此時如何領略。萬機頓竭盡無一法當情。先聖不携處就父。有一徑。無等禪師福智圓滿。如愚如拙。倒提總持無文印。大挑永光不夜燈。煆凡煉聖。辨龍驗蛇。或時芥納須彌。大虛懸針。或時藏山于澤。藏舟於嶽。是西天法術。又東土妙訣。卓拄杖一下云。擧。古德云。一句子當明不當照。一句子當照不當明。一句子當明當照。一句子不當照不當明。諸人如何體得而相應去。放下拄杖下座。
　　佛誕生日上堂。師乃云。覺體圓明淨智法身。紫磨金光無垢無塵。大衆浴個甚麼。以拂子爲洒水勢云。賊是小人。智過君子。下座結夏上堂。師乃云。田地虛曠。耕古耘今。叢林氣象。自成叢林。莫有電光影裏分緇素底漢麼。試來相見。僧出衆云。山頭松籟高吹綠。門外麥鬚新弄黄。好個時[/卽]。願聞師至言。師云。雲散長大遠。虛靜夜月圓。進云。可謂。清平世界無閑地。師云。讃嘆亦不及。進云。只如虎丘隆和尚云。朱明開睺。九夏此臨。四海高人罷搖金錫。心猿頓歇意馬休征。還的當也無。師云。差過久之。進云。又云。戒潔滄海珠。性朗碧天月。如何理會去。師云。木龍吟子夜。妙在未聞前。進云。此間今日結制。以甚滿衆望。師云。早朝普請。夜間珍重。進云。直得。身心安居。平等性智。師云。三蛇九鼠一畝地。進云。空王殿上法中衆。無限人天受指呼。師云。玉樓放出千年鶴。妙辨初移一步時。師又云。安居也巢知風。蜜蜜住其中。禁足也穴知雨。靈靈空不空。一牛終飮水。五馬不嘶風。位裏亡消息。機頭有變通。三千大千彈指圓融。以拂子打一圓相云。三世諸佛。歴代祖師。都不出裏許。咦。山僧今日未免。爲蛇畫足去。擧。古德云。道無心合人。人無心合道。要知個中意。一老一不老。諸人且道。畢竟如何。良久云。頭長三尺。脛短二寸。無怪扶桑先好照。大都家住海門洲。下座。
　　上堂師乃云。五五二十五。虛空閙聒聒。風流難畫處。青山烟一抹。踢倒生殺絕後看。瞿曇頂上活鱍鱍。自掀倒禪床。下座。
　　上堂。師乃云。風光溢眼。翠色滿林。河漢斗柄低。通霄酌涼心。眞歇底人無歇可歇。大徹底人無徹可徹。吾宗無語句。更無一法與人可說。所以佛言。剎剎衆生說。三世一時說。常然熾然說。說說無欠歇。擧。古德云。以三世諸佛爲頭。以歴代祖師爲體。以天下衲僧爲手爲脚。山僧今日以何爲頭爲脚。咦。我有一句子。從來曾不與人說。下座。
　　上堂。師乃云。想澄成國土。知覺乃衆生。六塵昏擾世界崢嶸。眼中之物處處分身。物中之眼處處齊平。有緣朋友是天地。無用雙眉方弟兄。擧。僧問洞山。如何是佛。山云。麻三斤。洞山答處恰似指槐樹罵柏樹。今朝有人問山僧如何是佛。只對他道。佛是西天老比丘。若叉會不得。更道。殿裏底是木像。下座。
　　上堂。師乃云。應時不觸物。隨緣不住相。寂寂寥寥清白家風。浩浩蕩蕩光顯門庭。雖然與麼。守家風則失撫會應變之方。立門庭則失安穩宴閑之道。直須驅耕夫牛。奪飢人食始得。擧。僧問雲門大師。如何是超佛越祖之談。門云。胡餅雲門大師頗有衲僧軌則。諸人還會麼。眼中物物中眼。下座。
　　上堂。師乃云。華愛惜散。草棄嫌生。一段風光畫圖不成。廓淨無際智與之俱。普應無方神與之會。智虛而自照惺惺。神用而蜜行綿綿。所以道。山河無隔越。處處是光明。畢竟如何。良久云。劈開華嶽連天色。放出黄河倒海聲。下座。
　　上堂。師乃云。十五日已前白漫漫。十五日以後黑漫漫。今朝不依兩邊。直得君臣合道。瑠璃殿上石女回頭。明月堂前木人撫掌。進一步也劍刃進步。退一步也懸崖退步。下座。
　　上堂。師乃云。昨夜文殊普賢。起佛見法見過二鐵圍。今朝胡馬嘶北風。越鳥巢南枝。諸人要會麼。萬古碧潭空界月。再三撈摝始應知。下座。
　　上堂。師乃云。位裏轉側。化佛入十方而普受應供。用中體合。至人遊三界而初不現身。門庭廓淨也風色横秋。田地虛明也月光如晝。畢竟作麼生。五路頭木馬鳴嘶四衢內石虎嚬呻。下座。
　　上堂。師乃云。門裏出身。木鷄啼斷海雲昏。身裏出門。石虎嘯開山色秀。眼中物不色。物中眼不見。有時教伊揚眉瞬目。有時不教伊揚眉瞬目。有時教伊揚眉瞬目者是。有時教伊揚眉瞬目者不是。正與麼時。豈容千聖眼。卓拄杖一下。下座。
　　解夏上堂。師乃云。無功妙旨不涉玄微。一念潜通全機蜜運。不落風彩。擧一句來看。僧出衆云。雲天收炎色。木葉動秋聲。聖制已圓。布袋頭開。正與麼時。請師聽法要。師云。雲蘿秀處青陰合。巖樹高低翠鎖深。進云。直得。金風颯颯。涼意颼颼。師云。又是弄風流。進云。記得。僧問九峯。西天夏末有得道人。此間夏末還有得道人麼。峯云。有。僧云。何者是。峯云。頭戴午夜月。脚蹈黄金地。如何領會。師竪拂子云。這個是山僧拂子。進云。卽今問和尚。此間有得道人麼也無。師云。水長舟高。泥多佛大。進云。未審今夏得多少人。師云。龍蛇混雜。凡聖同居。進云。可謂栴檀林無雜樹。師云。再讃不必。進云。不行尊貴道。爭蹈上頭關。師云。古鏡臺前荒草秀。夜半金烏㘅片雲。師又云。世尊有蜜語。古渡夜冷。迦葉不覆藏。澗水洗秋。靈絲動處。金鉤蜜不觸波瀾。暗裏收。所以道。一切處行履。一切處不收。一切處現成。一切處莫見。山僧今夏與諸人朝參暮參。說話未休。成得個何邊事。擧。龐居士云。十方同聚會。個個學無爲。此是選佛場。心空及第歸既是無爲。如何學得。旣是心空。如何及第。天共白雲曉。水和明月流。若要向這裏會。須彌倒立半空秋。下座。
　　上堂。師乃云。釋迦前不出世。雲日垂時字雁横。彌勒後不下生。夜蟾落處孤猿叫。須知雲樹一聲鷄。解報山家六戶曉。下座。
　　檀越丹波州刺史。新創青原山永澤禪寺。進師爲第一祖。即日請開堂。師拈香祝聖罷。卓拄杖一下云。時節現前。山川吐氣。風流也風流。意氣更意氣。個中莫有皮下有血底漢麼。試來相見。僧出衆云。樓閣千家月。江湖萬里秋。蘆華無異色。白鳥宿汀洲。學人上來請師指示。師云。雲蘿秀處青陰合。巖樹高低翠鎖深。進云。不動金輪萬德全。師云。又是草裏漢。進云。記得。寶壽開堂。三聖推出一僧。意旨如何。師云。鎭州蘿蔔大。廬陵米價高。進云。寶壽打其僧。三聖云。若恁麼爲人。有瞎却鎭州一城人眼在是也無。師云刀斧斫不開。黑風吹不入。進云。上來指示外別有通霄路麼。師云。直透萬重關。應居青霄外。進云。直得。針芥相投。師云。石人行處不同功。師又云。妙靈廓通彌天句已彰。無功妙用匝地無紋彩。金鷄夜半飛。玉兎午日眠。且道。須彌那畔。是什麼人擔荷。天水混時秋一色。衆星拱處紫微高。擧。三聖道。我逢人則便出。出則不爲人。興化云。我逢人則便不出。出則爲人。山僧擧此公案來。教盡大地人借他鼻孔出氣去。諸人作麼生。拈起拂子。拂一拂云。龍吟雲起。虎嘯風生下座。
　　上堂。師乃云。黄面老子六年閑坐。缺齒胡僧九年瞎睡。累殺大地。惱亂四海。業風不斷。此土西天顧視左右云。山僧今日閑言一場。師人如何委悉。若同床不眠。爭知被底穿。下座。
　　佛成道日上堂。師乃云。一人傳虛。萬人傳實。四海業風未休。瞿曇老擔板漢。臘月初八日。大地雪漫漫。咦。要得暖氣臘後看。下座。
　　荐太嶽禪師上堂。師驀竪起拂子云。看看雪殘太嶽如冬日。二月華開天尚寒。萬古風流描不得。現成公案最難難。下座。
　　佛涅槃日上堂。師乃云。四十九年血滴滴。青山綠水湛如藍。二千餘歲膿滴滴。桃紅李白華爛漫。金剛腦後抽生鐵。靈松雲外帶露寒。正與麼時。作麼生是酬恩一句。風定華猶落。鳥歸山更閑。下座。
　　薦廣慧良性二禪人上堂。師拈起拂子云。這個會麼。先天無形。後地無名。咦。廣慧日杲杲。良性月明明。所以道。是法住法位。世間相常住。諸人作麼生。日面月面。東遊西行。雙六盤中唱彩聲。下座。
　　薦洞谷佛慈禪師上堂。師乃云。一段眞光亙廣劫而無形。萬古風流混大虛而有精。畫不露其眼目。類不分其回互。諸人且道。是甚人分上事。咄。風從八月冷。月到中秋明。下座。
　　檀越越前州刺史新建太平山龍泉禪寺。延師爲第一祖。即日請開堂。師拈香祝聖罷。以拂子指上下云。月在天水在瓶。正位住其間。偏位周十方。更有一物。遍界不藏。知有底漢。試來商量。僧出衆云。天得一清。地得一寧。天地合其德。日月齊其明。師云。葵華向日。柳絮隨風。進云。今朝和尚應請開堂。未審演甚法要。師云。早朝喫粥午時喫飯。進云。恁麼則萬年松不老。至德仰乾坤。師云。蛇脫皮鱗。龍換骨。進云。記得。僧問雪竇通和尚。如何是蜜室。通云。不通風。如何理會去。師云。切忌智不到處強針錐。進云。僧云。如何是蜜室中人。通云。諸聖求觀不見。此意在那裏。師云。夜間青女未登機。進云。僧禮拜。通云。千佛不能思。萬聖不能識。是什麼章句。師云。石頭大底大。小底小。進云。大古調高雲山改觀。師云。千古風流萬古模範。僧作禮而去。師又云。諸佛本源祖師心印。一毫頭現法王剎。微塵裏轉大法輪。有時閉門造車。有時耕雲種月。雲門胡餅。東西各任君喫。東西各任君不喫。擧。僧問趙州。如何是祖師西來意。州云。庭前柏樹子。諸人若何薦取。須彌鐵圍鶴長鳬短。現成說法。希有不思議。今日有人問山僧如何是祖師西來意。對他道。乞兒打破飯椀。卓拄杖一下。下座。
　　上堂。師乃云。現成公案。大難大難。山華開似錦。澗水湛如藍。卓拄杖一下云。須看雲外千峯頂。別有靈松帶露塞。下座。
　　上堂。師乃云。天水混時麥秋一色。衆星拱處白雲一重。借功明位。用在體處。夜半正明借位明功。體在用處。天曉不露。今日不借借。如何呈一句去。金印永開沙界靜。玉輪轉處不當風。拈拄杖擲地上云。死水不藏龍。下座。
　　薦定法上座上堂。師乃云。南山雨北山雪。仲冬風寒。現成時節。三世諸佛此時出世。歴代祖師此時西來。大地有情此時成道說法。所以道。剎剎衆生說。三世一時說。常然熾然說。說說無欠歇。雖然與麼。澄潭不許蒼龍蟠。黑牛吼破中巖月。下座。

通幻靈禪師漫錄卷之下             
　　嗣法門人善救普濟編錄                    
            
            
            

上堂

　　嘉慶戊辰二年十一月二十七日。上降詔於闔院耆德等。請師再住諸嶽山總持禪寺。即日開堂。師拈香祝聖罷。驀竪起拂子云。看看。到這裏莫有具通方眼底麼。試來相見僧出衆云。清白傳家雪月光。漏春消息早梅香。壺中別有長安道。不覺全身入帝鄕。師云。南斗七。北斗八。進云。建大法幢擊大法鼓。四衆望風雲輻霞馳。請師提唱。師云。乃粥乃飯。任君喫。進云。和尚今日就本寺再開堂。祝聖一句。作麼生。師云。千光照徹空王殿。夜半烏鷄帶雪飛。進云。與麼則雲物呈祥。山川改觀。師云。讃嘆不及。進云。記得。僧問投子云。諸佛出世爲一大事。和尚出世爲何事。投子云。尹司空爲我開堂。意在那裏。師云。理曲不斷。進云。諸佛出世與投子住山還有優劣也否。師云。的的無兼帶。明明不覆藏。進云。直得琴中意。何勞絃上聲。師云。萬古碧潭空界月。再三撈摝始應知。僧作禮而退。師又云。畫不成空劫眞宗。貌不似聲前已躬。依稀爲活計。彷彿爲家風。同中異功亡就位。異中同在位借功。綿綿蜜蜜。玲玲瓏瓏。此是衲僧做處。大用現前底事。所以世尊拈華。迦葉微笑。禾山打鼓金牛爲舞。衆星皆拱北。萬派自朝東。諸人體悉得麼。拈拄杖卓一卓云。看看。擧。芭蕉和尚示衆云。有儞拄杖子我與儞拄杖子。無儞拄杖子我奪儞拄杖子。且道。作麼生裁斷去。能殺能活。下座。
　　臘月望上堂。師乃云。南閻浮州西瞿耶尼。胡馬嘶北風。越鳥巢南枝。澤廣藏山。嶽高藏舟。卓拄杖一下云。拄杖子何處藏去。擧。壽聖云。半月前用鉤。半月後用錐。時有僧出衆云。正當半月時如何。聖云。泥牛蹈破澄潭月。今日問山僧正堂半月時如何。只對他道圓時缺。缺時圓。下座。
　　謝造橋上堂。師乃云。天上衆星。地下佛橋。華墜馬蹄香。月輝江上明。個中莫有弄華翫月底麼。不犯鋒鋩。呈一句來看。僧出衆云。柳線垂金鶯語清。華棚張錦蝶魂驚。見聞裏許通消息。直透重關賀太平。師云。山華開似錦。澗水湛如藍。進云。法雷已震。選佛門開。請師指陳。師竪起拂子云。者個是山僧拂子。進云。可謂一句全提向上機。師云。南海波斯鼻孔大。進云。記得。僧問趙州。如何是趙州石橋。州云。度驢度馬。僧云。如何是椋彴。州云。個個度人。如何領會。師云。是須灘下接取。進云。大衆此間出力新造橋了。未審與趙州石橋是同是別。師云。野雲收半夜。明月在中峯。進云。天津橋上相逢者少。師云。聽事不眞。進云。還有知音者麼。師云。方外誰敢論量。師又云。功成通途透長安。南北東西任往還。左邊依稀金鐙閃。右邊彷彿彩虹彎。中間且道。若何相接。以拂子作彎橋勢云。人從橋上過。月落在欄干。擧。僧問趙州。如何是道。州云。牆外底。僧云。不問這個道。州云。問那個道。僧云。大道。州云。大道透長安。今日有人。問山僧如何是大道。只對他道。過橋村酒美。隔岸野華香。下座。
　　結夏上堂。師乃云。劫前機肘後符。用而無痕。空而不盡。是誰造作大千出。知有底漢。驀來呈一句看僧出衆云。春色已隨紅雨殺。薰風初度綠陰涼。好個時[/卽]。請師擧揚。師云。山河大地。大地山河。進云。西天獵人守株待兎東土彈子弄巧成拙。不涉二途。如何承當。師云。今日又添一個。進云。記得雲門云。今月十五入夏也。寒山子作麼。自代云。和尚問寒山。學人對拾得。意在那裏。師云。失曉老婆逢古鏡。進云。總持門下今月十五入夏也。有誰問寒山。令誰對拾得。師云。廬陵米價貴。鎭州蘿蔔大。進云。古人底且置。今日結制以何爲驗。師云。山僧上堂大衆參堂。進云。與麼則以大圓覺爲我伽藍。師云。案山合掌。主山低頭。進云。上來慈誨。恩波無底。師云。刀斧截不開。黑風吹不入。進云。天地合其德。日月等其明。師云。恰似作家。僧禮而退。師又云。山僧今日共大衆乃粥乃飯。聖僧今夏齊諸人同會安居。百草頭祖意明明不覆藏。山河無隔越。草木同敷揚。大衆還見得麼。從教見得。分明猶是應化底事。不落應化一句作麼生擧。文殊問無著。近離甚處。著云。南方。殊云。南方佛法如何住持。著云。末法比丘少奉戒律。殊云。多少衆。著云。或三百或五百。師云。一尺水一丈波。謝即船上唱山歌。又無著問文殊。此間佛法如何住持。殊云。凡聖同居。龍蛇混雜。著云。多少衆。殊云。前三三。後三三。師云。拈起無柄木杓。舀出銅汁鐵酸。諸人且道。畢竟如何。四五千條華柳巷。二三萬座管絃樓。下座。
　　上堂。師乃云。意馬呑盡。九山八海累垂鼻孔。毒氣未通。瞎開機前眼。不墮正前功。觸曉玉人初破夢。夜間青女遊携童。下座。
　　上堂。師乃云。霖霪旬雨。蹉跎不晴。野老門外麥熟豆生。風吹細細馥。水洗涓涓清。作麼生是納僧分上事。蝦䗫啼蚯蚓鳴。發揮金剛眼睛。下座。
　　上堂。師乃云。芥納須彌。大虛懸針。此是尋常衲僧事。作麼生是靈上座分上事。拈拄杖卓一卓云。南山雲北山雨。請大衆參堂去。莫待雨霈頭。下座。
　　上堂。師乃云。今朝半夏野老憩牛。雨洒斷巖莓苔。風翻村里麥秋。咄。澤藏山嶽藏舟。這個向甚處藏。鳥鳴家山山更幽。下座。
　　上堂。師乃云。空劫眞宗。聲前已躬。靈靈不覆藏。卓卓無稜縫。所以道。佛未出世。則西天轉法輪。祖未西來。則東土有妙訣。鷲嶺豈傳迦葉。少林那附神光。天高東南。地傾西北。有星拱北。有水朝東。下座。    上堂。師乃云。捉住乾坤。抛開面前。諸人還見得麼。山層層水潺潺。咦。老胡頂𩕳活鱍鱍。草裏死蛇驚冲天。畢竟如何。暮打八百。朝打三千。下座。
　　上堂。師乃云。十五日以前。心月孤圓。光含萬象。十五日以後。山月無心。現萬古機。正當十五日作麼生委悉去。夜嶽藏舟易。大虛懸針難。下座。
　　上堂。師乃云。眼中物物中眼。門門廓脫超出諸塵。宛轉無窮卓爾純眞。藏身處須沒蹤跡。沒蹤跡處莫藏身。卓拄杖一下云。諸人還識得是人麼。益州附子。懷州牛膝。下座。
　　上堂。師拈拂。拂一拂云。當位卽妙。不改本位。咄。心心智通。佛佛道同。說禪說道。錦上敷華。體妙體玄。尖上加尖。須是伶俐漢始得相通。下座。
　　解夏上堂。師乃云。不求諸聖不重己靈。當頭霜夜月。任運落前溪。若有了事漢。試來相見。僧出衆云。修懺儀滿。布袋頭開。人天輻輳。願聞法要。師云。今朝解夏。大衆參堂。進云。一句截流。萬機寢削。師云。風吹不入。水洒不著。進云。記得。僧問雲門。秋初夏末各走前程。或有人問。未審對他道什麼。門云。大衆退後。意在那裏。師云。犀因翫月紋生角。象被雷驚華入牙。進云。僧云。過在什麼處。門云。還我九十日飯錢來。還的當也無。師云。行到水窮處。坐看雲起時。進云。上來一一祇對。與他古人相去多少。師云。驢前馬後。進前退後。進云。恁麼則掃除佛祖病。擊碎衲僧窟。師云。幽洞不拘關鎖。意何涉兩頭機。進云。一堂風冷淡。千古意分明。師云。千聖亦讃不得。進云。不登霄漢高。爭折月中桂。師云。機前鷄子隔驢年。師又云。古帆不掛。秋水逆流。月影奪夜靜。幾家人登樓。江河風濤急。蘆村景色幽。所以道。未休休去。未歇歇去。擧。古德云。呑盡三世佛底人爲什麼。不得開口。照破四天下底人爲甚麼不得合眼。山僧今夏與人令許多手眼許多病痛一一拈却了也。諸人且道。任麼生是無爲無事底人。白雲飛盡青山秀。下座。
　　薦三光國濟國師上堂。師乃云。五五二十五。霖雨蕭蕭氣未晴。九九八十一。半夜金鷄報五更。玉人覺夢。石女撫掌。借功明位時。蘆華映明月。借位明功時。明月映蘆華。諸人不借功用。作麼生委悉去。破曉青山鳥一聲。下座。
    
小參
　　結夏小參。師乃云。恁麼時恁麼處。是儞諸兄弟安居田地。還端的也未。而今事不獲已。便有重語話先佛遺範。若恁麼會得去。與諸佛同床坐。與祖師同床眠。靈上座今夏如何安居去。顧視左右云。早晨與汝喫粥。午時與汝喫飯。起身。
　　小參。師乃云。第一義諦諸佛心源。第二義門衆生本有毘盧頂後看神光。舜若體前分活眼。見聞不到。言詮不及。同中異借功明位用在體處。異中同借位明功體在用處。一步蜜移玄路轉。全身放下鳥道通。若如不借功不借位。諸人如何通得個消息去。吼月泥牛能入海。嘶風木馬解遊春。卓拄杖一下。起身。
　　小參。師乃云。此事如空合空。謂有合底還爲兩個。謂無合底如何辨空。諸人還知落處麼。良久云。自從愼昔日事。不如愼今日事。起身。
　　小參。師乃云。平等性智非去來今。山頂自高海底自深。所以道。是法平等無有高下。又道。長者長法身。短者短法身。諸人還會麼。生風虎嘯。起雲龍吟。起身。
　　薦正祐上座小參。師乃云。生也不道。死也不道。沒蹤跡處不得覆藏。轉側位裏身不居功用方。不混不類。煒煒煌煌。有時教伊揚眉瞬目。有時不教伊揚眉瞬目。有時教伊揚眉瞬目者是。有時教伊揚眉瞬目者不是。諸人還會麼。大盡三十日。小盡二十九。暗裏抽横骨。明中坐舌頭。起身。
　　佛成道日小參。師乃云。冷坐六年瞎睡堆。星光射眼眼華來。却言我與大地同時成道。可憐教他傍觀人笑咍咍。諸人作麼生領略去。雪續溪橋斷。煙露山舍藏。起身。
    
開光
　　藥師佛併十二神將開光。
　　師乃云。過去千佛子午卯酉。西山月落碧潭寒。現在千佛丑未辰戌。東海日昇扶桑閑。未來千佛寅申巳亥。午日無影玉欄干。諸人且道。那個是古佛眞眼。竪起筆頭云。南無藥師佛。澗水湛如藍。遂點。
　　地藏菩薩開光。
　　師擧筆指像云咄咄。慈眼視衆生。福聚海無量。又擧筆點眼云。咄咄。是故應頂禮。歸命木地藏。雖然如是。卽今薩埵本願。若何指示諸人去。一夜落華雨。滿城流水香 。        諸徒新造師壽像。就請開光。      師擧筆點眼云。圓明了知。普天匝地。驢體馬形。大圓鏡裏。咄。頑鈍工夫。個鐵蒺藜。

拈香
　　達磨大師忌日拈香。
　　師拈香云。寒巖松柏千年別。一色路迷枯木前。古渡無風天未曉。金鷄喚起玉人眠。恭惟。此一辨香。向大爐鞴。驚破初祖圓覺大師面壁九年閑夢。令盡大地乃粥乃飯。諸人還領略麼。兩手擧香。指示左右云。青天雷轟雨點不全。遂爇。
　　峨山禪師忌日拈香。
　　師拈香云。南山雲起北山雨。一句承當火裏蓮。金玉聲香描不得。驢前馬後氣衝天。恭惟。此一片香。供養洞山正宗一十七傳本師峨山老和尚。伏願。眞慈如平生垂哀愍。雖然與麼。靈上座如何酬恩去。便爇向爐中云。凍鷄眠覺五更前。
　　無等和尚忌齋拈香。
　　師拈香云。古佛眞宗。諸祖聯芳。雲重野嶽無縫襖。春到叢林無字章。此一瓣香。拈向爐中。供養法弟光穩無等和尚。但願眞鑒方如平日。互垂慈哀。及子枝孫葉榮茂幾千春。雖然如是。法兄若何通信去。遂爇香云。水自竹邊流出綠。風從華裏過來香。

入塔

　　爲大方和尚入塔。
　　師擧牌云。春山疊藍嶽。春水蘸碧天。漏刻聲沈夜將曉。一方明月落誰邊。法弟大方和尚。提起總持無文印。拈出少林無孔槌。陰德久扇。嗣流無窮。借功明位時葵華向日。借位明功時柳絮隨風。他今不借借。如何安住去。遂置牌云。石蘊玉耀山。淵含珠媚川。
　　爲竺源和尚入塔。
　　師擧牌云。西天蜜旨。東土妙訣。風吹暗香夜庭寒。梅横月影歲暮雪。今向空處示住處。面前露柱驚吐舌。卽今向甚處見他住處。遂置牌云。看看面目全。露柱堅如鐵。
　　爲秀泉菴主入塔。
　　師擧牌云。冬節風寒越嶺雪。智入環中合眞風。劫前運步不借路。方外横身不露蹤。虛谷傳鄕任君喚。依前千山山更空。遂置牌云。周遍十方藏不得。元是舊家主人翁。

擧火

　　爲道高上座擧火

　　師拈火把云。來時也天高東南。去時也地傾西北。一賽兩彩不存軌則。不是河南又是河北。道高道高。喚更不回顧。立地成佛。普天業識。遂擲火把燒焉。
　　爲秋光上座擧火。
　　師拈火把。打一圓相云。風光難畫處。夜雨磨秋清。華依愛惜散。草隨棄嫌生。便擲火把燒之云。今爲使火把子送。諸人立地作愁情。
　　爲眞永大姉預與火語。
　　師起筆書云。人向靜中忙。路從平處嶮。心火性空火。依他不可求。咄咄。無雲生嶺上。有月落波心。
　　爲明源上座擧火。
　　師拈火把云。歸源自性。圓明了知。生也大機。死也大機。行到水窮處。坐看雲起時。春在無影樹。華笑不萠枝。遂擲火把燒之云。看看石箏火裏不萎。
　　爲淨桃上座擧火。
　　師拈火把云。瞎却靈雲眼。平地起骨堆。春風吹盡後。誰見桃華開。咦。丙丁童子笑咍咍。遂燒。
　　爲明智上座擧火。
　　師拈火把云。大智圓明。與太空等。虛而靈。靈而妙。先天地而遲。後天地而早。便擲火把燒之云。春風幾度吹還生。分明火後一莖草。
　　爲明眞禪尼擧火。
　　師拈火把云。圓明了知。無著眞宗。葵華向日。柳絮隨風。火把子火把子。南山燒炭。北山紅。遂燒。

賛辭
　　自賛慧明首座請。
　　孤明一色脫盡塵埃。那時風光不居靈臺。金鷄報曉天未明。玉鳳喚春㘅華來。                             自賛眞梁藏主請。
　　狐心不藏狐形。虎斑不似人斑。寒山子寒山子。春路滑爛泥團。鼻氣漸溫千草秀。芝蘭薔薇碧琅玕。
　　自賛永就監寺請。
　　無明幻境。幻化空身。眼角棱秋。鼻氣溫春。木人游刃空劫路。玉兎走流崑崙津。
　　自賛善救書記請。
　　千差萬別。百醜千拙。老來駑馬形。顛毛九冬雪。否不兮影現。幻爲兮出沒。鹽味海水精。畫圖一圓月。
　　自賛祖嚴侍者請。
　　驢胎馬腹。如愚如拙。肥不餘肉。瘦不露骨。鼻氣吹横春山霞。眼角照沈秋水月。
　　自賛。
　　清白閑身。十方充塞。體本平等。物物超越。一二三四五。九九八十一。
　　自賛。
　　鶴脛鳧脚。長一寸短一尺。個舜若多。齒黄面赤。

通幻靈禪師行實

　　黄龍山獻珠禪寺嗣祖
　　遠孫道印月坡拜撰
　　禪師諱寂靈。字通幻。洛陽人也。傳失氏族。母姙而未產。遽有疾而死。父悲哀遂就古寺葬焉。後月餘而父適過壙。旣而聞地中有兒啼。怪使人開壙。方見師之在槨中而誕。氣體鮮明不類群兒。父喜躍乃抱歸家。實元亨壬戌二年也。後二歲父又喪。祖母以慈鞠育。漸長有孝志。事祖母不倦。一夕告祖母云。我不幸父母蚤喪。孤弱微軀豈堪世營哉。請願求出世法。祖母懌然而聽許焉。師徑登叡嶽披剃。時歲十四也。神姿英敏。經書歴目便通曉。見者無不稱歎矣。常於止觀法門深磨研之。意有所疑。隨方於諸講師問發之不契。偶爾發心教外。乃出更衣謁峨山於總持。山問。從甚來。云。叡嶽來。山云。欲求何事。云。我久疑止觀法門。山云。莫忘想。師疑情愈熾。遂至忘寢食。山潜知師可任大法。熟詰以身心脫落因緣。師一朝頓悟云。和尚莫瞞人。山云。見甚道理。云。倒騎佛殿出山門。山頷之。自後參隨甚久。會盡古今因緣。曁受信衣。開法於丹之永澤併越之龍泉。道望重于海外。雲衆往來蹱蹱不斷。時應安帝降詔。賜以天下宗柄。係焉洞上一宗規摸肅然矣。一日慧明來參。師問。自何來。云。相州。師云。路多少里。云。七百里。師云。草鞋踏破若干底耶。云。不記數。師拈拄杖驀頭打著云。老僧此間不著恁麼飯袋子。明於言下領旨。便以偈述所悟。師印許入室。次日上堂云。這裏有一頭鐵鼻牛。夜來入室。一角老僧。下座。乃著明處第一座。又眞梁來參。師見閉門。梁退。次日又上參。師又閉門。如此者一十二次。梁念。是我輕心耳。今夜須捨命。晡時直立達且。師憫接入。遂示以韶國師之偈。梁罔措。一日師問。旣云。心外無法爲甚麼。却云。青山。梁脫然云。滿目聻。師頷之。乃謂云。汝明日鬻衣盂設一堂粥供。師性素高尚與人不漫話。常處一室與世相忘。足下出十枝法。森然蔭涼天下。偶有微疾。鳴鐘集衆。乃垂誡云。諸人須屏息衆緣要專明己事。莫以閑文字浮名利作一擔去。那邊放下。這邊脫却。灑灑落落。許汝眞洞上種草。若又不恁麼。非吾徒也。顧視左右。求筆書偈云。閻浮來往。滿七十年。個轉身處。雙脚踏天。書訖擲筆。泊然坐逝。俗壽滿七十歲。僧臘五十七夏。門人依法闍維。各分靈骨建塔供養。實明德辛未二年五月初五日也。

