　　《大正藏》第82卷No.2605
普照國師語錄卷上

　　      嗣法門人性瑫編


住日本國西海道肥前州東明山興福禪寺語錄

　　承應二年癸巳冬十一月。日本國肥前州東明山興福禪寺住持逸然禪徳。同檀越差僧齎書幣聘師東渡。以甲午秋七月初六日進寺。
　　山門。菩提路一條筆直。解脱門兩扇打開。黄檗琦上座。到這裏如何趨向。看破脚跟下。歩歩是如來。
　　佛殿。天中之天聖中之聖。覿面全彰化道已竟。到這裏不禮則各各稱尊。禮則互相恭敬。即大展三拜。
　　伽藍堂。護法神金湯主。百千萬劫無改。一點心肝鐵鑄。這瓣香也少不得汝。便燒。
　　祖師堂。西天二十八祖。中洲爲初祖。到這裡喚作甚麼。擧香云。一片香兩手擧。今古何曾有兩人。
　　方丈。只者去處鉗錘佛祖。煉凡入聖之所。縱饒銅頭鐵額到來。也須三十棒。何故。觸著磕著通身是眼。
　　寺主逸然。同陳林高劉諸檀越。請祝國開堂。師至座前拈疏。只這箇句句珠玉字字鉤錐。等間一擲萬里之外。箚著無位眞人鼻孔。拽向這裡𨁝跳一番。未審如何開交。諸人於此薦得。各各痛快不已。其或未然。煩維那一一剖判。
　　指法座。寶華王座列聖同登。巍巍。堂堂峻峻層層。若有路可上。更高人也行。便登。
　　拈香。這一瓣香爇向爐中。端爲祝延今上皇帝聖壽無疆。伏願。皇圖與佛圖鞏固。帝道共祖道齊彰。這一瓣香。專爲大將軍。威震天下徳被蒼生。人人懷雨露之恩。個個享無虞之福。這一瓣香。專爲本嶴檀越。仁政如青天白日。徳相如古柏蒼松。伏願。子子孫孫永爲皇家柱石。生生世世長作佛法金湯。這一瓣香。專爲本寺請主及外護居士等。伏願般若現前。照見本來無一物。見聞不昧豁然觸處各全彰。這一瓣香。從胸中流出。第四回拈出專爲現住支那國淅江杭州府餘杭縣徑山萬壽禪寺傳曹谿正脈三十五世費隱容本師大和尚。用酬法乳之恩。斂衣就座。上首白椎竟僧問。黄檗峯頭聊展足。扶桑國裡沐恩光。今日請師陞座。恩光且置如何是正脈東開一句。師云。紫氣貫山門。進云。謝和尚答話。師云。錦上謾添花。問人天普集選佛場開祖道初行如何擧唱。師云。杲日正當空。進云。與麼則相隨來也。師便打。問。昔日黄檗今朝興福。是同是別。師云。一齊收下。進云。家風原似舊。條令特來新。如何是新條令。師竪杖云。是新是舊。僧禮拜。乃云。單傳榔𣗖應群機。撥醒當人在此時。大事因縁今出現。藩風直送到長崎。到已到也。且道。如何是大事因縁。拈拄杖云。只這箇無住無依。赤體條條撐天拄地。到處逍遙。不歴洪波。焉知滄海之深曠。纔登彼岸。徹見日邦之雅風。王臣隆禮尊賢。檀信崇師重道。尊賢則家齊國泰。重道則心正身修。無貢高我慢執著之心。即是眞心。去偏小邪外是非之念。即是正念。正念現前。此界他方倶普利。眞心畢露。人間天上獨稱尊。以此而信。是爲正信。以此而修。是爲正修。以此而悟。是爲正悟。以此而入。是爲正入。可遶法空之座。堪登不二之室。與夫從上諸老古錐無二無別。同共三世諸佛。何減何増。老僧説法已竟。若能直下承當。不妨兩手分付。衆答竟。師拈拄杖云。杖頭落處明如日。不結通人一片心。
　　上堂。僧問。老和尚素將天地爲爐。虚空爲鉗。鉗盡天下衲僧。只如如龍若虎到來。作麼生鉗得。師云。一并收下。進云。三年後此話大行。師云。即今作麼生。進云。鍛成鏌耶。僧俗慶快。師云。不知痛癢在。問如何是三玄三要。師云。皇風成一片大地盡清涼。乃云。佛祖鐵心肝。地覆天翻渾不改。聖賢眞命脈。日臨月照愈増輝。一杖挑來到處賣。有人酬價不虚行。諸人會麼。所貴當仁不讓。獨羨見義而爲。秋水長天。上下圓融。一色蘆花。明月去來。寂寞無聲。無聲之聲時時可聽。一色之色處處皆得。便知日用事無別。始見當人沒缺虧。既沒缺虧。法法皆備於我。取之不盡。用固無窮。有時放行。門門師子吼。有時收住印印本來眞。我爲法王於法自在。收放如如縱横無礙。觸著磕著現前買賣。只如不收不放一句作麼生道。眞金自有眞金價。終不和沙賣與人。
　　爲懶首座請上堂。秋水碧秋風清。秋天靜秋月明。一曲離騷動兩國。不堪聽處却堪聽。諸人若會一心坦平。其或未然再彈一調以慰群情。水晶宮裏一段風光。猶勝人間幾倍。琉璃殿中滿堂瑞氣。所爭佛國無多。不平常處又且平常。無奇特時愈見奇特。樓閣七寶所成。衣食所思自至。前呼後擁大身衆生。左侍右奉賢龍子孫。道人居茲。不亦宜乎也。嬾首座東應舟經於此。俊俏賢龍先奪其機。莫非因縁。不契於此而應於彼。凡人見之以爲不吉。道眼觀之何莫不然。然得本的人。天上人間龍宮海藏無可不可。過去七佛無量比丘產於龍類。先佛遺教盡歸海藏。可見篤信此道無疑蓋水無定體。亦無定名。人見爲水。天見爲琉璃。餓鬼見爲猛火。魚龍見爲宮殿。隨衆生心循業發現所見不一。而其闡揚法化則無別矣。大心菩薩三途八難四生九有。無一類而不受生。度諸有情而後已。老僧前者舟經於此。忽夢嬾首座領百千衆拜其前問云。如何是末後句。老僧云。前三三後三三。嬾竚立擬議。老僧云。前三三後三三。若知末後句。只此是司南。信也在汝。不信亦在汝。嬾作禮而退。夫嬾首座是余法嗣。有得於心以利於物。自樂自如逍遙無礙。何用老僧薦拔。再垂末後一偈。惟冀靜聽。人人得本自還源。處處無非佛子孫。開得龍宮大寶藏。滿懷如意答洪恩。
　　南京李檀越請上堂。僧問。隨機應物則不問。格外相逢事若何。師云。退去退去。進云。認著依然還不是。師云。進前進前。進云。恁麼則呵護去也。師云。不進不退作麼生。進云。天寛地闊。師云。進退也不知。乃云。山悠悠也水悠悠。故國丹心繋客舟。直指本源歸去也。一帆風月上皇州。諸人會麼。會則就路歸家自在自由。動靜施爲通身慶快。來來去去覿體風流。其或未也。老僧大開方便門廣度有情去也。戒不可不持。行不可不作。經不可不講。禪不可不參。道不可不悟。戒不持則人天路絶。行不行則功徳不圓。經不講則理路不明。禪不參則心地不透。道不悟則觸目成滯。違此則成魔説。能此者可入興福之門。不妨平分半座。然略開五門。廣則八萬四千。所入不一。到家則無別矣。所謂置之一處無事不辦。一水貫通四海五湖。一月遍照萬國九州。一雨普潤三草二木。一雷醒覺大地群迷。一言決斷千古猶豫。一理貫通千差萬別。一心廣含十方虚空。一毫普現無量刹海。一爲無量無量爲一。佛佛祖祖神通三昧逗漏了也。所謂識得一萬事畢。左之右之無不逢源。只如古人云去却一上下四維無等匹。又作麼生會。從來共住不知名。相識猶如不相識。腦後迸開隻眼睛。便知這個眞消息。
　　中秋上堂。半榻清風半榻禪。一江秋水共長天。道人素愛扶桑月。不覺扶桑月正圓。正當此際即是大覺圓明清淨具足之時。過去諸佛所證證此。現在諸佛所修修此。未來諸佛所學學此。所謂一心圓明。一切處無不圓明。一心清淨。一切處無不清淨。一心具足。一切處無不具足。仁見謂之仁。智見謂之智矣。茲者藤原朝臣。請陞此座以薦慈嚴。可謂一家仁一國興仁。一家善一國興善。一家孝一國興孝。一國興仁仁之至也。一國興善善之至也。一國興孝孝之至也。有子若是。何愁父母不超昇。復擧。馬祖百丈智藏南泉翫月次祖云。正當此際如何。丈云。正好供養。藏云。正好修行。泉拂袖而出。祖云。經入藏禪歸海。唯有普願獨超物外。師云馬老師老老大大亂搭印子塗汚良人不少。殊不知字經三寫烏焉成馬。若是老僧各與三十大棒。一棒少他不得。何故。斫劫月中桂清光應更多。
　　上堂。問一切經論即不問。如何是祖師西來意。師展兩手云。會麼。進云。原來和尚佛法無多子。師云。去去來來沒兩人。僧撫掌三下。師云。太多生。乃云。水到渠成。無限鱗龍齊踊躍。林成鳥聚。幾多鴻鵠倶歡呼。魚鳥既已知賢。山川必也獻瑞。然則居於水者。以水爲活命。生於水長於水樂於水。出沒千波之中而不溺者。識水之性也。居於山者。以山爲活計。生乎山長乎山樂乎山。去來萬峯之頂而不蹶者。識山之情也。學於禪者。以禪爲大任。行亦禪坐亦禪。語默動靜體安然生死到來而不亂者。得禪之命脈也。知山水之性情者。可以言遊矣。得禪宗之命脈者。可以語道矣。若夫不仁而樂山不智而樂水。徐六擔版各見一邊。未免識者所哂。爭如老僧拄杖子。遨遊山水之間。不爲山水之所留礙。堪爲山水之梯航。卓立人天之中。不爲人天之所牢籠。可作人天之眼目。是以離黄檗。歴滄波上扶桑。處處現靈彩。歩歩無踪跡。亦能透漏三世諸佛之頂寧。穿却天下衲僧之鼻孔。卓著四生九有萬物之根源。有時一棒壁立萬仭。有時一棒東湧西沒。有時一棒賞罰分明。有時一棒不作一棒用。且道拄杖子承誰功能。有如是作略如是直截如是痛快如是受用。諸人還會麼。曾隨野老過前溪。挑盡風光出水泥。且喜三台齊拱照。九天瑞氣滿迦梨。
　　結制上堂。西堂問。爐鞴初開。不比諸方舊例。僧綱既立。不居佛祖位中。拈却頂門正眼。卸却肘後靈符。如何是超宗異目句。師云。大家出隻手扶起破沙盆。進云。爭奈人天窺覷無門。師云。不得動著。進云。十載花開檗苑麗。三冬果熟扶桑香。師云。動著七花八裂。進云。闔國證明有分。乃云。歴盡千魔。突出金剛正眼。曾經百鍊。始成徹骨眞人。眼正在處塵勞不染。人眞不妨出格超方。聊放枝花。個個倶登歡喜地。指歸一實。人人共樂太平天。有時月白風清獨飮趙州茶幾碗。有時雷轟電掣返思臨濟脇三拳。承大用之機機機畢露。奪大機之用用用全彰。逆順縱横圓明若鏡。主賓互換旋轉如珠。一轉一切皆轉。一明一切倶明。胡來漢現無可不可。青黄赤白本體常如。汝等果如是。一回可與山僧拄杖子相見。日用尋常著著有出身之處。其或未然。不得草草匆匆。且向保社之中。山僧與汝約法三章。其相履踐。第一不得無事甲裏安身。往往事從無事生。第二不得有爲場中著脚。一渉有爲裏何劫出頭來。第三不得向亦有亦無非有非無處坐臥。顢頇佛性何日了。儱侗眞如幾時休。直須行不知行住不知住坐不知坐臥不知臥外不知有世界内不知有身心。尋常如是。忽然不知不覺處磕著額頭。虚空紛碎大地平沈。大開眼來。㘞元來元來將謂將謂。大衆且道是箇甚麼。衆無語。師云。參學若無宗正眼。假饒千載亦奚爲。
　　爲師祝壽請上堂。僧古石問。㘞地一聲沙界震。仁風遍被補蒼靈。仁風遍被則不問。如何是㘞地一聲。師云。萬古一片石。僧竪拳云。全憑這箇無私句。用祝空王沒量春。師打云。硜硜却有聲。乃云。正念圓明。法界三千皆朗耀。永言合道。見聞四海倶稱揚。因縁時節出現好事終不瞞人。起三百餘載禪道之頽風。接二千外年拈花之嫡脈。祖運東興群機始動。摧邪扶正其在金湯。辨異揀魔還他手眼。掃却舊時習氣。純一清淨道場。掀翻惡覺惡知。盡歸大光明藏。汝等諸人到與麼地位。從光明藏中涌出。不妨蓋天蓋地。句句珠璣行行同轍。如空合空。如水投水。本無異色。豈有異名。頭頭相應事事無礙。不辜老倒渉洪濤。豈昧折蘆江上客。禪人如是祝其壽。萬古青山無異色。
　　祝壽請上堂。山僧六十三年前有老婆心。説即心即佛即物乃至森羅萬象草木叢林情與無情各各具足各各圓明各各清淨與三世諸佛無二無別。六十三年後無老婆心。説非心非佛非物乃至森羅萬象草木叢林各各倶非。即今六十三年中。坐斷兩頭有無倶泯。中亦不立。通身與虚空同體。忽然磕破威音王佛鼻孔。彼云。久仰黄檗何期到此。且聞娑婆世界斯日善信僧衆嵩祝甚殷。其音清喨聲徹大千。何不垂念以慰其誠。山僧徐徐説偈爲對。可憐老倒不知羞。六十三春強出頭。一念迴光無量壽。不令人見更風流。彼云。雖然與麼。只具隻眼。山僧翻身便出。大開兩眼。扶桑一會儼然未散。那畔也得。這邊也得。六十三年前也得。六十三年後也得。六十三年中也得。得的人無得不得。所謂讃歎也得一分功徳。毀謗也得一分功徳。讃歎且置。毀謗爲甚麼也得一分功徳。不見道。道吾惡者是吾師。讃歎也得一分罪過。毀謗也得一分罪過。毀謗且置。讃歎爲甚麼也得一分罪過。不見道。道吾好者是吾賊。如是祝吾壽。吾壽等太虚。如是祝吾福。吾福盈尾閭。諸人還會麼。四海誦言千古震。須彌一座萬年春。
　　師誕日監院請上堂。問如何是祝壽一句。師云。青山千古常如舊。乃云。昨日在此座上不覺一盹。神遊威音佛國之遶一遍。醒來擧揚大衆。還原得夢中佛事也。未如原得慶祝已竟。其或未然。老僧再叙數言以全終始。海湧洪濤祝未休。蓬莱仙子又添籌。老僧不記年多少。一念無私億萬秋。諸人會麼。會則不妨暮歸黄檗朝現扶桑。住無所住藏無所藏。不是神通妙用。莫非熟處難忘。一心恐負誠信。不懼萬頃滄浪。飄然得到彼岸。剛剛六十三霜。老老倒倒顛顛狂狂。四衆圍繞仰祝。推上曲彔木床。直得説無所説。便云。終日忙忙那事無妨。水漲船高地久天長。一點婆心常不昧。滿頭霜雪愈風光。
　　冬至日追薦上堂。問生死無二路去來報四恩。三恩則不問。如何是親恩一句。師云。一念不生全體現。脚頭脚底是親爺。進云。今日逢師親薦得。親恩無事掛心頭。師打云。識得棒頭落處。便是徹骨兒孫。乃云。山有宗水有源物有根人有本。返本還源人道乃全。請法薦親孝念乃眞。以徳報徳薦道乃克。知恩報恩嫡骨兒孫。果能如是。不妨撼天地動鬼神感萬物。萬物鬼神天地同此心。也。故臥氷鯉出。泣竹笋生。埋兒得金。誠孝之効也。然我得本沙門。一陽未動之前蘆得。孝之中也。一陽已動之後薦得。孝之和也。立身行道揚名於後。以顯其親。孝之終也。備斯三者孝之至也。至於釋迦老子得本之後。昇忉利天爲母説法。令母不貪五欲之樂而證解脱之道。孝之大也。爲孝不孝父母非孝也。爲忠不忠其君非忠也。不忠不孝人亦不成。況僧乎。況佛祖乎。我等學佛之徒。須體佛心淨佛戒行佛言證佛果。不唯一世二親已薦。乃至無量劫來父母倶已薦矣。茲者恒修禪人劬勞未報請法超薦。聊擧如是。諸人還信麼。孝道資三界。千秋詎可磨。人人能如此。佛子遍娑婆。
　　新披剃請上堂。問弟子白首爲僧。如何向日夕修證。求和尚開示。師云。儒佛並擔眞鐵漢。僧擬議。師云。還擔得起麼。乃云。佛日東興江山片雪。四海無虞萬民樂業。正値文佛悟道之日佛子出塵之時。一椎兩當徹骨徹髓純一清淨。圓滿智慧之相。於中覓一點無明妄想執著。了不可得。吾人於此見得。便知靈山悟道興福道悟。竪拂云。東土西天不離這箇。離了這箇畢竟錯過。於此看破釋迦眼睛。穿過老僧鼻孔。便是吾家種草。所謂知儒方可入佛。入佛而後通儒。只如眞俗不二一句作麼生道。儒佛並擔眞鐵漢。人間天上出頭高上堂。問小知小見不具論。大徹大悟是如何。師打云。一棒一條痕。僧喝。師又打云。那裏學得來。乃云。丈夫不昧自天眞。見得徹兮用得親。偶爾撎頭座頂望。箇中也有故郷人。諸人還會麼。茲者南京檀越設齋請陞此座。欲老僧擧揚向上一著子以曉大衆。然向上著千聖不傳。老僧又如何擧揚。只得因齋慶讃。聊叙數言。伏惟靜聽。齋凡僧自有聖僧應供。參幻佛自有眞佛現前。眞佛現前幻念永息。聖僧應供凡心頓滅。然則聖不自聖。因凡以立聖。眞不自眞。因幻以名眞。凡既滅也聖亦不立。幻既息也眞亦何居。所謂具足凡夫法。凡夫不知。具足聖人法。聖人不會。聖人若會即同凡夫。凡夫若知即同聖人。聖人凡夫各各具足圓陀陀活潑潑名不可名。識焉能識。心佛衆生三無差別。只因迷悟爲間。則有四生六道之隔。爲人幽險毒害。即地獄道。慳貪嫉妬即餓鬼道。淫濫無恥即畜生道。秉心忠義尊持五戒。即人道。純修十善植徳如法。即天道。我慢貢高鬪爭勝負。即修羅道。執著偏見頓證空理。即二乘小果。廣行六度精修萬行。即大乘菩薩道。頓悟眞心具足圓明清淨無染如大圓鏡。謾他一點不得。即佛道所謂六道四生皆因一心迷悟之所別矣。吾人豈可昧此一心甘沈三途不之覺也。吾這裏不重久修。不輕初學。一念回機便同本得。放下屠刀便成佛道。但願人人回機箇箇放下。則此地是佛地。滿街皆聖賢。萬古常安樂。吾願足矣。諸人還信麼。佛日東興彌法界。皇風浩蕩滿乾坤。
　　歳旦上堂。天行泰運祖道東興。剔起眉毛。靈鷲風光映海島豁開胸臆。少林春色上扶桑。恭祝一人有慶唯祈四海無虞處處村歌社舞。人人咸樂堯天。是以陰陽和瑞物生師資和學業成。君臣和天下平。父子和家門興。而我格外衲僧以道教人。無往而不化。以徳先人。何莫而不從。一言契會萬里同風。雖然不覩谿山舊。剔起眉稜一斬新。
　　解制上堂。虚欞大徳問。結制已滿今日辭師而歸。望送行一句。師打云。不得忘却。進云。謝師送行。某甲也有離別一句。師肯聽麼。師云。念來。欞一喝師云。鷂子過新羅。乃云。九旬聚首日新新。究竟渾無半點塵。夢眼谿開大好笑。解時原是結時人。大衆會麼。聖賢無二心。今古沒兩人。結也在我解也在我。其結也十方龍象共聚一毫頭。不許咳嗽一聲。其解也四海水雲任去住。不妨哮吼𨁝跳。雖然如是。更須知解中有結的時候結中有解的消息。於此見得精明悟得透徹。便與臨濟把手共行。毘盧同時坐臥。而後貶駁諸方也。得呼喚佛祖也得。老僧只得逡巡退後。讓彼出一頭地。何故。所秉金剛劍臨機不讓師。
　　結夏上堂。關門打睡接上上機。鷂子已過新羅。升堂入室行捧下喝接中中機。覿面全彰了無回互。興問酬答委曲開示。接下下機。見兎放鷹因語識人。三處見得透徹則參學事畢。便是格外衲僧。何用畫地爲牢。剋期取證。設或未然。不妨向此保祉遞相激揚。直須眉毛厮結鼻孔相拄蹄踏相印牙爪相副毛羽相似頭角相肖。忽然一震迸開銀山鐵壁。掣斷金鎖玄關。縱目所觀。三千世界無非自己大光明藏。信手所指。盡是自家心珠發現。法王大寶不求自至。取之不盡用固無竭。可稱福慧圓明兩足之尊。老僧不妨兩手分付。如未俟期畢與汝説破。
　　受崇福寺請上堂。不昧初念。便是佛祖之心。力行先言。乃成菩薩之願。菩薩之願普利天下。傳流萬世以無遺。佛祖之心廣包虚空。亙赫千秋而不磨。大哉道統。妙乎師承師正無往而不正。所謂正人説邪法。邪法亦正。邪人説正法。正法亦邪故在人不在法矣。若夫爲法忘躯。那有去來堪擬議。成人屈己。何妨落草再商量。君子義之與比。衲僧理固當然。合分去住莫非因縁。因縁合也不得不合。萬別千差渾一體。因縁分也不得不分。一點水墨兩處成龍。因縁住也不得不住。三軍撼而不動。因縁去也不得不去。萬夫挽之莫回。然則合無合體。分無分蹟。住無住相。去無去所。如是而合。如是而分。如是而住。如是而去。圓己初心滿人弘願。人情佛法兩得周備。不亦温厚淵曠悠久無涯矣。茲乃崇福檀那虔請再三。理當姑應一期。特特陞座許。可未審還恰諸人意否。順水推舟眞箇易。逆風把柁自來難。吾人不昧拈花旨。出手共扶倒刹竿。下座。
　　端陽上堂。茲乃寺主逸然請陞座。欲老僧擧揚箇事以薦先慈。適老僧牙痛。不能備擧。聊説伽陀以遂誠意。唯冀諸人靜聽。今朝五月五。拄杖猛如虎。暮呑萬億洲。朝吐恒沙土。百怪與千妖。挽回歸正路。永護學道人。期超諸佛祖。不耽色與聲。一念亙千古。離相復離名。三更日正午。無自亦無他。透脱雲門普。以此薦慈親。慈親登蓮府。水鳥演摩訶。雲林談空苦。大地盡黄金。菩薩爲伴伍。直超上品生。不墮於諸數。老僧超薦已竟。應時話略又作麼生。處處村歌安樂節。家家門竪太平旗。東明突出頂門眼。普接方來上下機。
　　薦兄請上堂。恩重天倫。禀乾坤之正氣。義存昆仲。盡孝悌之眞心。正氣昇二儀判三才立雨暘時。百穀登萬民樂業天道全矣。眞心現倫理明。敬事修思慕切。哀樂當生死去來各正性命。人道成矣。若夫天人一貫幽顯一致十界一如萬靈同體寃親平等逆順合轍。唯證乃知。非淺智之所測也。茲以有何居士請法薦兄。以盡手足之情。老僧無法爲薦。但記古云。棠棣之華偏其反而。豈不爾思室是遠而。夫子驀頭一箚。未之思也。何遠之有。意謂。思則得之。即今普天之下不知痛處。豈不孤棠棣之篇歟。而方山李長者華嚴論亦云。十世古今始終不離於當念。無邊刹境自他不隔於毫端。苟能於毫端看得破。不唯自己長兄已薦。乃至恒沙寃親倶已薦矣。諸人還信得及麼。半偈未宣超法界。片言聊擧證恒沙。一毫頭上翻身轉。百億毫頭渾不差。
　　解夏上堂。千期萬期以悟爲期。千解萬解以悟爲解。一棒打破無明窩臼。一喝喝散煩惱寃賊。圓陀陀活潑潑孤迥迥峭巍巍。徹見本來面目。迸出固有風光。照見五蘊皆空。外無可取内無可舍。一道平懷泯然無寄。如水牯牛驀直歸襴不犯東西苗稼。始得少分相應。且道水牯牛即今在甚麼處。四脚踏地兩角撐天。尾巴搖動界三千。月白風清水草足不辜塵世好天年。

肥前州長崎聖壽山崇福禪寺語錄

　　明曆元年乙未春三月。福唐王何林魏諸檀越。同寺主等請師住崇福禪寺。於五月念三日進寺。
　　山門。杖藜已到大智門開。一齊拶入法法倶該。倶該且置。進門一句作麼生道。福地留與福人來。
　　大殿。三十二相八十種好莊嚴法身無可不可。雖然覿體全彰。切忌喚作佛老。不喚作佛老。畢竟喚作甚麼。雲門乾屎橛。天下無價寶。
　　伽藍堂。神功叵測願力弘深。城塹三寶亙古亙今。果然不負靈山囑。畢露金湯一片心。
　　祖師堂。別傳妙旨輥芥投鍼鐵牛之印印至於今。不因歴盡千波險。爭見西來五葉心。
　　方丈。據祖室行祖令如龍如虎。若凡若聖一棒按下唯命是聽。頂門迸開眼睛。敢保大事已竟。據坐。
　　拈疏。只這個直如錐曲如鉤。文中秀錦上花。搭著老僧鼻孔。至崇福寺裏如何開交。度疏與維那云。煩決斷一番。
　　指法座云。大座當軒誰敢窺覷。唯向上人不妨歩歩可據。便登。
　　拈香。者一瓣香。奉爲當今。
　　皇帝。聖壽萬歳。伏願合宮寶眷倶獲禎祥。普天佛子均霑至化。者一瓣香。奉爲本寺檀越。壽如山高福如海深。檀心片月永照禪林。者一瓣香。重如娑婆分文不値。第五次拈出奉爲現住淅江杭州府徑山萬壽禪寺本師費隱容大和尚。用酬法乳之恩。歛衣就座。上首白椎竟。一僧出禮三拜退。師。且旦喜天下太平。乃云。朝花含笑暮烏啼。於事無心物自齊。可嘆山藤情太切。爲憐松竹遶東西。諸人會麼一條榔慄雲水相從。自南自北或西或東。於此會得。百川歸巨海萬派盡朝宗。其或未然。老僧再加註脚去也。不忘我相錯鍊枉修。未免昇沈之苦。無住生心隨縁得妙。何妨解脱之樂。解脱之樂。如鶴翀霄。無往而不自由。昇沈之苦如箭射空。箭力盡時當下墮落。吾人豈可不擇善而行之。然我釋迦老子示現七十九年。説法三百餘會。無非破我執之斧斤清濁水之明珠止兒啼之黄葉度苦海之律梁。乃至天下老和尚吒吒吵吵轟轟烈烈。顯大機施大用。逆順縱横。無非控汝諸人個入處。汝等果曾入也。便知從上老古錐。慈悲忒殺慈悲。惡毒眞個惡毒。另日得座披衣。拈一片旃檀爇他鼻孔。以爲酬恩報徳。不負丈夫之志。不亦盡善盡美。況此太平之時可以弘正法。大明之人可以決大疑。大徹之士可以托大事。大乘之器可以載萬物。有如是輔弼。祖道東興之事可必。諸人還信得及麼。不歴波濤千萬頃。焉知佛祖與人同。
　　結夏上堂。一雨普潤。三草二木悉皆萌。一音演唱。衆生隨類各得解。置之一處無事不辨。唯此一事實。餘二則非眞。是以天得一以清。地得一以寧。神得一以靈。谷得一以盈。萬物得一以生。王侯得一以天下正。唯精唯一。吾道一貫。皆闡本源無二之旨。所謂悟則事同一家。不悟則萬別千差。而我格外衲僧眼目迥殊。去却一上下四維無等匹。臨濟大師云有時一喝如金剛王寶劍。遲鈍不少。有時一喝如踞地獅子出醜也不知。有時一喝如探竿影草。謾將莖草探滄溟。有時一喝不作一喝用。隱而彌露。古入與麼建立。老僧如是著語。與古人相去幾何。然於中有權有實有照有用有殺有活有玄有要。苟能見處精明聞處透徹。便是瞎驢種草。其或未然。煩本上座爲汝榜通。卓拄杖云。只這個赤骨條條。逗到崇福寺裏。畫地爲牢建個保社。與諸人。眉毛厮結鼻孔相拄。行則同行。住則同住。坐則同坐。臥則同臥。然不得磕著。磕著頭破腦裂。不得離却。離却東倒西歪。喚作拄杖子則觸。不喚作拄杖子則背。不得擧處承當不得放在無事甲裏。於此道得一句相應。可進崇福門入崇福室見崇福人。不妨平分半座不爲分外。其或未然。且向三條椽下七尺單前。晝三夜三撞來撞去不覺撞破虚空。老僧爲汝證據。
　　薦慈請上堂。問先母一生長素念佛。念到無所念處而終。請和尚證明。師云杲日光中片雪。飛進云。帶累和尚。師云。會得個中意特地盡清凉。乃云。至誠乞法薦慈親。塵世茫茫有幾人二十四賢同一孝。百千年後作通津。諸人會麼。善者優於天下。孝乃遍滿十虚。乃至撼天地感鬼神徹山川動萬物。莫非孝之効也。若夫捨位就道爲法忘躯。是過量事。非過量人不爲也。丹心祝國追恩報本。忠孝之事非忠孝之人不能也。能其不能。爲其不爲。是眞能眞爲也。然我衲僧家所秉金剛王寶劍。佛來魔來親來寃來一齊斬斷。斬到無可斬處。等間放下。寃親坦平我人一致。便與虚空同體。萬象同根。山川同秀。河海同流。以此報徳何徳不報。以此薦靈無靈不薦。諸人還會麼。一天杲日照忠膽。萬頃恩波起孝章。刹刹塵塵成道樹。頭頭法法現親娘。
　　上堂。三登九上。始知爲法之眞心。百煉千椎。乃見眞金之本色。本色眞金萬古不變成器可期。爲法眞心千年一念證道乃克。是以大人任大事。大智顯大用。大用現前。石火電光搆不及。大事畢露。通身血氣敢承當。汝等直下知些落處。敢保薦超已竟。其或未然再垂一偈。峯福門開日日新。大家拶入薦雙親。孝情盡處道情現。刻骨知恩有幾人。
　　解夏上堂。鐵骨師僧。萬古千秋無二念。眞誠衲子。七零八落也天眞。東去西去脚頭脚底迥脱牢籠。南來北往山前山後十字縱横。百草頭邊獅子吼。三千刹海古佛場。盡是諸人放身命處。若有一毫未了。不得草草匆匆。大須審細。復擧洞山解夏示衆云。兄弟家東去西去。直須萬里無寸草處去。石霜云。出門便是草。太陽云。直得不出門亦是草漫漫地。老僧道。萬里無寸草處去。也與三十棒。出門便是草。也與三十棒。直得不出門。亦是草漫漫地。也與三十棒。且道意旨如何。悟得棒頭落處。便識赤心片片。

普照國師語錄卷上
普照國師語錄卷中

　　      嗣法門人性願編





五畿内攝州慈雲山普門福元禪寺語錄
　　
    明曆元年十一月初四日。大檀越羽林次將源重宗。同寺主宗潜等請師就於本寺開堂。
　　拈疏。只者個明如寶鏡。照徹老僧肝膽。迅如猛風。吹得寒毛卓竪。汝等諸人面門還覺光彩麼。其或未然煩維那宣過指法座。大法王座無黨無偏。蹋著向上關捩。直透威音那邊。便登。
　　告香。此一瓣香爇向爐中。端爲祝延。
　　今上皇帝聖壽萬歳。恭願巍巍聖徳。仰之彌高。浩浩皇風。聞之必偃。寰中野老咸樂無爲之化。格外衲僧來朝有道之天。此一瓣香奉爲滿朝文武列國功勳本寺大檀越等。以明以正。調玉燭以壯皇圖。有紀有綱。扇金湯而嚴佛地。此一瓣香奉爲本寺請主大徳等。正見正知。歴千魔而不退。善終善始。堅百忍以住持。此一瓣香甜如醍醐。毒如砒鴆。第六次拈出專爲現住支那國浙江杭州府徑山萬壽禪寺本師費隱容大和尚。用酬法乳之恩。歛衣就座。寺主問。群陰剥盡一陽却回。法運時至化門宜開。只如羽林次將親臨法席請和尚開堂。有甚祥瑞。師云。慈雲映寶座。進云。恁麼則一切處光明燦爛了也。師云。紫氣貫山門。進云。瞻之仰之。師云。大家出隻手扶起破沙盆。乃云。昨夜法雷大震。遍地生靈倶醒覺。今朝慧日騰空。林巒草野盡光輝。一陽來復君子道長。家國閭閻皆有頼。法運東行小人道消。賢愚老幼各天然。奮大機之用。一棒打不回頭。便是超群漢子發大用之機。百鍊了無變色。眞成格外丈夫。此兩機可入普門之室。餘者盡是草本無勞拈出。古云。我欲擧揚向上宗乘中事。法堂前草深一丈。老僧只得平常展演。令汝箇箇脚踏實地歩歩登佛階梯。則無退席之衆。盡是純一清淨之者。唯冀各各靜聽。道不尊不貴。徳不盛不顯。法不嚴不振。言不重不行。道徳法言隆備。時節因縁已至。居則四衆歸誠。動則無往不化。只如美玉無瑕。雕文必也喪徳。眞金有價。終不和沙賣人。然則世間之寶隆重如此。而況法王大寶廣濟無量生民。遠接從上佛祖慧命。以壽將來永永無窮。而不致重堪爲師範者乎。故我從上已來個個法眼圓明道徳隆備法身淨潔言行相孚。以至授受之際告誡叮嚀。滴水滴凍如燈傳燈。至於今日。老僧所愧言微徳薄。叨承厥宗。固守黄檗將及二十載。不意東方有人放出毫光。爍破老僧兩道眉毛。驀鼻鈎來。扶桑國内亂搦一載。今又拽在普門堂上。未免出醜一番。尋常高談闊論到此無聲。一向正按傍敲爾來不響。不響之響人天景仰。無聲之聲佛祖咸聽。有無坐斷透出頂𩕳。所謂自知較一半。那一半佛祖不傳。老僧如何擧揚。既如此今朝陞此座。將何法爲人。老僧即翻轉面門。露出半片舌頭。徐徐道個普字。諸人於此明得。便知雲門餅趙州茶曹山酒金牛飯雪峯毬玄沙虎徳山棒臨濟喝。一串串過盡淨無餘。信手拈來無非家寶。取用不竭。然世間之寶汝等盡知。法王大寶如何理會。以拂子敲卓二下云。會麼。達觀直下絶疑猜。個裏何曾惹點埃。果是濟家眞種草。一齊拶入普門來。薦親請上堂。生生死死竟茫茫。誰信單傳立驗方。點出雲巖眞正眼。少林春色遍扶桑。擧拂子云。還知少林春色麼。又擧拂子云。還識雲巖正眼麼。若非正眼。爭見少林之春色。苟無少林。怎顯雲巖之正眼。滿朝滿埜通身遍身。無一法不含少林之春容。無一物不具西來之大意。悟之者直下海印發光。迷之者擧念塵勞先起。塵勞先起。未免三途八難之苦。海印發光。不無清淨解脱之樂。苟信得及。便知十世古今始終不離於當念。無邊刹海自他不隔於毫端。豈惟少林。雲巖而已哉。茲者文英夫人請陞此座。薦父雲巖居士母正受夫人。然彼嚴在時。恩威兼濟。福蔭無量生民。權實並行。眞爲一朝主宰。忠義出諸相門。仁慈生於巨室。一言決千古之猶豫。一見了生平之素懷。正治四十餘年徳馨百千萬載。不意世縁已畢擦手便行。三軍挽之不回。駟馬追之奚及。生時不爲物轉。死也業豈能移。業既不移。可上菩提之路。堪入禪定之門。與夫諸上善人倶會一處。維摩老漢平分半榻。未知諸人還得恰當也無。寂寂雲巖永夜長。一天明月一林霜。翻身不覺日初湧。看笑乾坤太殺忙。
　　元旦上堂。老衲登壇祝聖人。雉雲靉靆捧天眞。扶桑烏唱上林曉。優鉢花開大地春。老僧祝延已竟。若也會得慶無不吉。其或未然。普門掛彩錦上鋪花去也。玉曆初頒。此界他方倶運泰。金烏出海。普天匝地盡輝煌草木均沾雨露。生民共沐恩光。可尊可貴。忠信之風。能決能行。簡易之教。處處村歌有道。家家人樂無爲。而我格外沙門西沒東湧共樂昇平。一句作麼生道。良久云。一輪新氣象。照徹舊乾坤。不歴滄波外。焉知海國尊。
　　普門上梁上堂。觸著棒頭正眼開。一莖草上現樓臺。不隨亂統無根去。便是宗門梁棟材。諸人會麼。老僧架起脊梁了也。汝等諸人各出隻手也。須著力一番以成大厦之功。豈不偉歟。所謂佛堂法堂禪堂渾為一體。寶座華座草座原無兩般。苟知一體分合無二者。則日常應用無可不可。言其分也。慈雲山下百草頭邊。盡是汝等諸人安身立命處。言其合也。威音那畔空王殿中。覓其蹤跡了不可得。以此兩端徹悟淨盡無餘。可起臨濟正傳之道。抑見濟下有人。在處建立法幢。而祖庭風規自此振矣。老僧擧揚如是。未知諸人意下如何。維那云。方新輪奐龍文起。頂立須還出格人。師云。只得一端。老僧重説伽陀以全其美。一座巍巍碧漢擎。兩輪日月遶檐楹。瞎驢種草由來別。更向虚空背上行。
　　薦慈請上堂。孝子。問昔日世尊登忉利天爲摩耶説法。今日弟子請和尚陞座。功徳還有優劣也無。師云。回光便見親爺娘。進云。謝師指示。師云。指示個甚麼。僧喝。師云。好一喝。乃云。孝道全彰霜月皎。慈風已息受蓮胎。杖頭點出金剛眼。直證淨邦九品臺。會得薦超得力句。當機活潑吼如雷。諸人還知薦超活潑句麼。喝兩喝云。只這兩喝有殺有活有權有實有收有放有炤有用。西天東土摶作一塊。天堂地獄打成一片。置之一處無事不辦。豈獨薦超而已哉。茲者竺印上座請法超薦慈氏。然薦超之道不假他人言句。貴在自己日用戒根淨潔言行相孚。軒知請轉法輪一著。係普賢十大願王之一。此願堅固。一切事無不堅固。此願成就。一切事無不成就。當知。普賢願王充塞虚空。遍滿法界。於中無一空缺處。法輪一轉。無明煩惱微細習氣一碾碎爲微塵。當下得清淨法眼。不被夢幻恩愛之所纒縛。四恩總報三有齊資必矣。未知諸人助薦如何。良久云。報本還源親切句。這回擧起更風光。
　　結制上堂。僧問。如何是最初句。師云。穿過汝鼻孔。進云。如何是末後句。師云。腦後看。僧禮拜云謝和尚答話。師便打。問如何是佛法大意。師云。堂前雙柱子。進云。有意氣時添意氣。師云。是甚麼意氣。進云。天上天下得自由。師云。且緩緩。問向上一著求和尚開示。師云。向下看。進云。此外還有爲人處也無。師便打。乃云。一團瑞氣靄眉端。幾片霜花惹鬢斑。向外馳逐千萬億。誰能返炤本來顏。諸人還知本來顏麼。父母未生之前還有無明執著取舍也無還有貢高我慢名色也無。既一切倶無。當知涅槃生死等若空花。菩提煩惱猶如昨夢。不假纖毫功力。而證清淨安樂之境。豈不綽綽然有餘裕哉。其或未然。趁此僧堂清淨粥飯現成上無官府句追下無妻兒繋累。不打透徹。更待何時。且看甚麼物與麼來甚麼物與麼去。看來看去不覺磕碎額頭血濺梵天。打翻鼻孔咆吼如雷。可與老僧把手共行。在此世界大作佛事。不亦偉歟。有麼有麼。如無老僧再説伽陀以堅其志。佛日纔昇法運東。新開爐橐亙天紅。方來𨁝跳如龍虎。盡落普門大冶中上堂。一句投機理無不備。片言合道薦無不克。頓空五蘊六入。轉成三身四智。有利無利不離行巿。有玄有要時時返照。有主有賓温故知新。有放有收法法遍周。有權有實敲曲成直。西天三百餘會。爭如普門一席。堪嘆拈花微笑太殺狼藉。那更半滿偏圓小大權實葛藤遍滿娑婆。未知幾時休息。不若一棒串過端端的的。以此功勳用薦長壽院諸位覺靈。直證摩訶般若檀波羅蜜。諸人還信得及麼。須薦取莫疑猜。人天盡向個中來。一超直入三摩地。把手相將上九臺。下座。
    冬至慶誕請上堂。沙界茫茫弄識神。誰能返炤本天眞。幾回夢裏尋知己。醒後又懷舊主人。諸人會麼。老僧因齋慶讃。自祝祝人兩得周足。雖然如是。不若一陽未動之先一坐坐斷百了千當。便與威音王佛同一體性同一壽量同一眼見同一心知。達觀娑婆世界。三世諸佛歴代祖師天下老和尚盡是兒孫邊事。所謂出門盡是兒孫事。祖父從來不出堂。時有舜若多神傍不甘云。汝是何方比丘。敢混威音面門。即刻興雲布霧掣電驅雷與老僧法戰一番。老僧默然靜聽。幸有拄杖在傍見義而爲。直得竪窮三際横遍十方。舜若多神口不能言身不能動。即收雲霧息風雷求和氣打平交。而今而後彼此不得各分疆界。這邊也得。那畔也得。大家輥作一團以利群機如何。老僧唯唯。仍歸本座大開兩眼運平等心斷吾我見。頭頭平等法法平等。乃至情與無情無有不平等者。正與麼時千巖萬壑悉皆點首。大海長江浩浩誦祝。且道還當得祝壽章句也無。壽相空時契本眞。擧頭盡是我般人。陽昇陰降間來往。一通平懷億萬春。
　　上堂。齋僧供佛用報三年乳哺之恩。乞法薦靈。以酬十月懷胎之徳。徳酬恩報。略盡人子之念。靈薦法超。乃起孝義之風。更須戒殺放生冥福益増生靈壽長。不亦至善至美歟。是故善積以成名。名積以成功。功積以成徳。徳積以成道。道積以成無爲。無爲無所不爲。爲天地根。爲萬物母。爲功徳海。爲般若舟。爲解脱門。爲空王殿。爲正法眼爲妙法身。爲無孔鎚。爲大火聚。千變萬化皆以無爲法而有差別。衆生有八萬四千塵勞纒繞。佛祖有八萬四千解脱方便門而度脱之。塵勞已息方便無。有石女高歌虚空點首。以此薦拔永垂不朽。諸人還信得及麼。愛根斷處道心現。鐵樹枝枝盡放花臘八上堂。雪嶺埋頭。一副心腸生鐵鑄。覩星悟道。觸翻眼目愈光輝。徹見一切衆生倶有如來智慧徳相。皆因妄想執著不能證得。一言鄭重千古金石。一聲㘞地灼見聲實。使人人智慧徳相具足。而其妄想執著不待遣而自消矣。猶如杲日麗天迷雲自散。若約衲僧手眼。不妨迥別。尋常所秉金剛寶劍。佛來魔來凡來聖來一一揮過不許棲巢。直得靜悄悄寂默默。一點氣息也無而後聊放線道。普天匝地盡是大光明藏。於中無有一物爲障爲礙。圓陀陀無住無依。活潑潑有賓有主。以之隨處建立法幢。千古儼然。以之續佛慧命。燈燈不昧。諸人還會麼。格外無私句。冷然古到今。相知一片月。唯照歳寒心。
　　薦嚴請上堂。寃憎可解人可結。結深世世難超脱。負他一命還一命。利人一著得一著。因縁會遇自承當。循環之理無差錯。一念圓明炤本來。徹見月心登極樂。茲良寂禪人請法薦父月心善人。然善人在時禀性忠直。欲勸親黨爲善。不意凶人弗聽反加傷害。是謂善因而招惡果。乞老僧説法解釋前業寃親坦平。只將三十三年捉爲一念。八萬億劫收歸毫端。於中覓其業根。如芥子許了不可得。以此薦超月心。必也光明亙赫。
　　元旦上堂。元正啓祚。新日月普炤禪林。泰運初開。舊山川常圍帝座。一人有慶四海無虞。於國於家咸蒙瑞吉。在朝在野倶獲禎祥。而我格外衲僧竪一機機機頓赴。示一法法法全彰。可以暗助皇綱。可以資深道業。可以福庇生民。可以續佛慧命。庶正法永永無窮。令眞燈常常不昧。幽顯兩利眞俗同光。諸人會麼。山前歌舞樂村村。撼醒春風到普門。淨地不生間草木。唯餘一念祝君恩。
　　上堂。昇平宰輔。優游乘拱之天。至治良臣。坐享康寧之福。衲賢言而濟蒼生。正一己以安家國。家國安四時皆極樂。蒼生濟萬古一長春。是謂無爲無事安養之邦矣。指月居士生於盛世。享壽五十有三。離塵三週。三托夢於令郎乞法超薦。其重法可知。老僧無法爲薦。只憑人人本有虚靈鑑覺寂炤圓明無缺無餘亙古亙今之眞心。以薦覺靈。覺靈既能托夢再三。必也醒悟此理。既醒悟已。便與佛祖同源人天合轍萬物一體生死自由。或托生王臣之家。正信三寶弘揚祖道。廣度有情成菩薩願。是老僧之超薦也。只如托生一句作麼生道。文明西沒又昇東。見月全憑直指功。水靜雲收沙界朗。千江普現一輪中。
　　上元上堂。道泰胸襟廓。春晴花柳香。普門不掛彩。到底愈風光。諸人會麼。茲乃上元美景。天官賜福之晨。衲子分燈之際。霎時之遶四大洲。不離這裏。一念普觀無量劫。豈隔斯時。那畔深幽阿誰能到。當陽燥辣孰敢停機。觸著粉骨碎身。擬之白雲萬里。汝等不能脱體承當。皆因知解識神所蔽。觸途成滯展轉糢糊。若夫破暗之道貴乎明徳。摧邪之功妙在行端。端風一振邪習潜藏。明道已伸暗相頓息。直下身心器界盡成大光明藏。苟知此者。時時美景夜夜元宵。通人分上處處逍遙。一聲爆竹喧天地。歴劫無明當下消。其或未然。再垂一偈。丹鳳雲中穿碧落。巨鰲海上架金燈。寒山拾得呵呵笑。趁隊跛驢見未曾。汝等欲窮滄海目。直須再上一崚嶒。
　　上堂。花開未盡業風吹。永夜寥寥奚所爲。喚醒芳魂歸正路。圓明一念是良期。杖藜拶出金剛眼。一炤頓忘萬劫疑。果然妙了便徹此疑。仍復圓明清淨具足之相。於中覓生死根源了不可得。設若釐毫有差天地懸隔。未免隨福業昇沈。四生九有苦海中頭出頭沒無有休息。故我佛祖出興。説種種方便而度脱之。且老僧今日以何方便而度覺靈。竪拂子云。現成公案突出難辨。生死涅槃不隔條線。雲收月明水澄珠現。本無一法隨色而見。見無所見空中拂電。以此薦靈靈無不薦。以此植福福無不遍。千佛場中放寶光。證明清水眞空院。
　　追薦慈嚴請上堂。問罔極恩深莫可酬。剃除鬚髮入玄流。於今已醒三生夢。報徳尚圖格外猷。如何是的的承恩一句。師云。孝義盡時眞諍子。進云。與麼則不離當念超越去也。師云。恩情斷處見爺娘。乃云。乾坤生我若何由。我負乾坤空白頭。大道不行終歉愧。四恩未報暗驚愁。鐵牛夜半掣金鎖。踢踏春風還故丘。不意尋踪莽鹵漢。欄腮把住欲追修。諸人還會麼。茲乃無上侍者請陞此座。欲老僧擧揚個事薦考雲竹居士妣陳氏。然居士生於大明神宗正盛之朝。世代業儒。謹依聖訓不事干祿之學。修身誠意爲己任。雖無顏曾之賢。亦有靜操之妙。亨壽八十有三端坐而逝。可見眞儒碩徳。如是操持如是善逝。必也超昇。曷用老僧爲薦。其子誠懇再四。又不可無言。記得教中道。般若波羅蜜多。是大神呪。是大明呪。是無上呪。是無等等呪。能除一切苦眞實不虚。既般若能除一切苦。便能消一切業。能薦一切靈。能成一切果。能度一切生。乃至世出世間。若無般若則不能成矣。是故天無般若則不能成高明。地無般若不能成其博厚。人無般若不能成其賢聖。僧無般若不能成佛作祖。物無般若則不能成其品格。可知。般若之體大。般若之用廣。般若之徳明。般若之功驗。般若之行正。般若之願普。若離般若以文言超薦。或百千萬億章句。只是隔靴抓癢。總不得力。茲逢千佛懺滿。藉此般若功勳以薦覺靈。還得力也無。般若東明返炤西。見賢豈可不思齊。等間穿過三千佛。今古風光一杖藜。
　　解制上堂。一僧出衆。師便打。僧云。且莫草草匇匇。師云。卻是汝匇匇草草。乃云。解散眉毛。三千諸佛出現。豁開手眼。無量妙義全彰。不假思惟卜度。翻然覿體承當。喜逢一團和氣。幸値兩岸風光。大棒打不回頭。便是超群種草。片言截鐵斬釘。不妨堪起綱宗。果有如是人。一任東去西去歩歩可據南行北行任運騰騰。尋常脚跟穩當。自然有些受用。已過關者不在此限。未過關者更須勘過。我且問汝。盡大地是個普門。汝等向甚麼處去。拄杖頭突出摩醯首眼。汝還見麼。若有問汝普門有何言句如何答他。此三轉語答得相應。便是異目種草。設或遲疑。盡是瞎驢趁大隊。浪忙過日有甚了期。
　　薦嚴請上堂。問。如何是當陽一句。師打云。截斷兩頭。進云。多少人向者裏死。師云。闍黎亦跳不出。僧無語。師又打云。自拖出去。乃云。道以徹證爲尊。徳以廣濟爲貴。言以至理爲妙。行以合轍爲功。徹證之道臨生死而不惑。廣濟之徳亙萬古而長存。至理之言轉凡愚而成聖。合轍之行普天下之可法。是故道徳言行佛祖之樞機。衲僧之體用。禪林之綱紀。萬法之本末。運之以時。而濟物利生者博矣。持之以中。而潔己自修者約矣。能行博約之道利己利人者。不亦悠久無疆乎。以之主禪林。有主有賓有權有實禪林振矣。以之揀魔辨異。有炤有用有縱有奪。邪正了然法眼明矣。以之超薦覺靈薦無不克。一轉一切倶轉。轉煩惱爲菩提。轉塵勞爲妙用。轉此土爲西方。諸人還信麼。善人乞法薦尊翁。一法空時萬法空。七十九春如昨夢。翻身密證祖家風。
　　結制上堂。僧問。剋期取證事且置。如何是正派流通一句。師云。新出紅爐金彈子。爍破闍梨鐵面皮。進云。與麼則木人作舞石女高歌。師云。且緩緩。進云。一槌驚覺三生夢。梅蘂生香遍界聞。師打云。香從甚麼處來。僧喝。師云。假鷄聲韻難瞞我。未肯糢糊放過關。乃云。爐鞴重開。特地鑄成新氣象。普門再振。霎時顯煥舊家風。雖然活計現成。也須再三煅煉。果有金剛美質。愈煅愈見光輝。令個個圓陀活潑逆順縱横。以成異目種草。等間驀過萬億須彌。不離當人片念之頃成不可思議境界。汝等諸人還信得及麼。如信得及。即此堂中拈花一會儼然未散。其或未然。老僧再演伽陀令汝進入。拶入福元非内外。縱横一道坦然平。吾人不昧拈花旨。各各菩提果自成。更有向上一著。待汝諸人漆桶放光。與汝説破。
　　冬至日薦慈請上堂。群陰剥盡一陽生。萬象森羅齊發萌。會得最初一著子。生生死死却同盟。生來原不増毫末。死去何曾減半星。一點淨光無缺少。者回挑剔更圓明。天堂佛國任來往。此界他方恣所行。曾到普門受法諱。將來道果自然成。有子是心心是佛。阿娘豈不證蓮城。片言合道超群品。一棒西來度有情。聊説伽陀超薦畢。刀山劍樹坦然平。老僧超薦已竟。還有寒毛卓竪共相證明者麼。良久云。覿面承當遲八刻。回頭轉腦奈如何。
　　戒子請上堂。一心清淨。了無名相可追尋。大戒圓明照徹本來無垢染。無有垢染旦旦惟新。沒追尋處時時自現。大道縱横無向背。普門日午正三更。狂夫難覆平路之車。賊子不偸眞空之室。現前雖有天地人物各各成立。莫不以清淨圓明之體爲根本。能務其本而末自齊。吾人忝佛祖之裔。須體佛祖之心力行佛祖之言廣修佛祖之行。去佛祖不遠。苟能解行相應。則不孤普門堂上受戒一番。茲所擧與新戒者道焉。設若過量衲僧到來如何接他。待渠入門好與三十棒。法未入門也與三十棒。入門且止。未入門爲甚麼也與三十棒。截斷兩途無縫罅。翻身𨁝跳自吒吵。
　　臘八上堂。雪嶺埋頭。忽覩明星雙眼豁。獅林登座。等間擧首一輪紅。且道與覩明星相去幾何。於此見得。東西一致今古無二。便見靈山一會儼然未散。其或未然。一一爲汝點破。且看此老初出娘胎便云。天上天下唯吾獨尊。處己太殺孤潔。斯日悟道乃云。一切衆生倶有如來智慧徳相。爲人眞個婆心。末後拈花吾有正法眼藏涅槃妙心。囑付摩訶迦葉。法眼多少圓明。又云。始從鹿野苑終至跋提河。於是二中間未曾説一字。收拾多少乾淨。如是而言。言遍天下無口過。如是而行。行滿天下無足跡。其棄位也。而得寶華王位。其位益尊。其忘名也。而成十號之名。其名益顯。其捨身也。而證千百億化身。其身益廣巍巍堂堂。天上人間若僧若俗。咸知斯日是此老悟道之日。各各擧揚個事以酬至徳。豈非行深願廣而致之也。老僧如是擧揚還當也無。良久云。大人道力不尋常。廣覆大千詎可量。突出一枝滄海外。不馨香處也馨香。
　　解制上堂。解散眉毛。觸處無非妙旨。打開布袋。拈來受用無窮。不借他人一毫之力。全憑自己胸中流出。蓋天蓋地沒遮攔。如海如山難測量。果曾透脱一番。東去西去自有出身之處。南行北行無非解脱之路。切不可在普門便有禪離了此處便無禪也。有無生滅之見正在生死海裏浮沈。有甚了期。直須一念圓明亙萬古。任他滄海變桑田。
　　薦慈請上堂。恩深大本等乾坤。欲報劬勞禮普門。乞法薦超盡子道。孝心震動破沙盆。沙盆既動。未免托出與諸人共知。然則力能擧鼎者。不能擧起沙盆。能擧沙盆者又不能擧鼎。用智用力之不同。則有能不能之差別。只如不擧不放。智不可知。識焉能識。視之不見其形。聽之不聞其聲。舍之無本可據。取之了不可得。於此徹悟根源。當知。廣含法界以無遺。細入微塵而靡間。十方共聚一毫頭。九有都盧在個裏。三世諸佛轉大法輪度諸有情。於中所説半滿偏圓權實有無之法。子細看來只是黄葉止啼之説。未免葛藤遍地。不如擧箇向上鉗鎚勦絶根源。一言之下千眼頓開。一棒之中萬疑氷釋。以副過量衲僧。而薦大心覺靈。豈不偉歟。正當此際佛祖口閣壁上。人天悉皆罔措。所謂三賢又未明斯旨。十聖那能識此宗。還他鼻孔遼天漢。一擧分明活似龍。
　　師誕日結制上堂。問爐鞴重開鑄凡煉聖。只如銅頭鐵額到來如何相接。師驀頭一棒。進云。驚群須是英靈漢。出衆還他獅子兒。師又打云。是賞汝是罰汝。進云。大衆證明。乃云。臉皮老大不和羞。倒退三千又出頭。個裏掀翻三五度。莫非因地有來由。今朝再據獅林座。虎尾虎頭一并收。茲者老僧㘞地之晨。又値結制蒙諸大徳備供嵩祝。若論向上祝延。適纔鐘鼓未鳴祝讃了也。老僧領衲已竟。機前一著虚空同體。如是上壽。壽莫可量。上壽且止。結制一句作麼生道。良久云。紅爐焔上看飛雪刹刹塵塵海岳寒。
　　歳旦神聖上堂。大哉乾元於穆不已。保合一貞變化終始。三才各位於中和。萬類自正其性命。風雨時臨江山秀麗。民康道泰。倶蒙大造之洪恩。社舞村歌。共樂無爲之至化。而我林下衲僧如何致祝。胸開和氣増民福。心吐優曇遍界香。一點元辰鍾聖徳。普天瑞氣映禎祥。以此導人成正見。用申祝國永無疆。
　　解制上堂。問。如何是末後受用一句。師云。腦後看僧喝。師便打。乃云。一條拄杖衆人扶。此日分身會也無。踏斷溪聲舒隻眼。始知家舍在中途。横挑日月間之遶。磕碎虚空不負吾。還有磕碎虚空者麼。如有行行有據著著無差。動轉施爲。盡是現成活計。合分聚散。全彰本分生涯。了徹臨機三頓棒。縱横𨁝跳更吒吵。不妨荷得惡辣拄杖子。隨處撐天拄地。有時十字路頭驅牛策馬。有時孤峯頂上棒月敲風。備如是作略如是三昧。乃足老倒之願。如無不得草草匇匇。直下未明三五九。銀山鐵壁幾千重。普門不是間叨咀。要汝諸人出樊籠。卓拄杖下座。
　　普門辭衆上堂。盡大地是個普門。踏遍天涯何曾離却這裏。盡大地是沙門一隻眼。掀翻刹海。普門又在脚跟下。所謂脚跟下一著子。闊如虚空明如杲日。智者不知識焉能識。不識而識去來端的。無知而知出入相宜。茲者佛事周隆法縁圓滿主伴分身一句作麼生道。拽脱普門關捩子。高峯秀麗豁雙眉。便行。

普照國師語錄卷中
普照國師語錄卷下

　　      嗣法門人如一編





　　日本國五畿内山城州黄檗山萬福禪寺語錄萬治三年歳在庚子。十二月十八日。承。
　　上旨。賜五畿内山城州太和山爲黄檗萬福禪寺。於辛丑秋八月二十九日進山。
　　山門。一錫臨筵千山稽首。黄檗安名不忘本有。老僧到這裏建立法幢且止。只如進門一句作麼生道。萬福門開日日新。時豐道泰長悠久。便進。
　　佛殿基。乾坤蓋載萬古如在。日月照臨光明廣大。一片坦平縱横無礙。卓立個中山靈有待。諸人還見麼。一莖草上現瓊樓。三世如來倶頂載。
　　方丈。六窓明淨一室虚玄。拶入個中一會儼然。轟轟烈烈白日青天。轉凡成聖耀後光前。觜鼻盧都談不二。流轉燥辣起風顛。起風顛且止。今日新開黄檗又作麼生道。一棒破荒千古振。寶山現瑞萬斯年。
　　寛文三年癸卯正月十五日賜紫沙門宗潜。奉本朝大將軍令旨。請師就本山萬福禪寺開堂祝國。
　　師至座禪拈疏。只這嚴令勝利金章。勾得無依鐵鼻牛。直至選佛場中打輥一番。不妨奇特。於中言言超格外。句句映寰中。正値元宵美景。何妨錦上添花。煩維那一一宣過與衆共知。
　　指法座云。須彌寶座擁護天王。高而無上廣莫可量。我今直上高高頂。八面玲瓏盡放光。便陞。
　　拈香。者一瓣香爇向爐中。端爲祝延。
　　今上皇帝聖壽萬歳。恭願一氣氤氳。五鳳雲中捧玉輩。三陽開泰。六鰲海上駕金燈。更願金枝永茂玉葉長芳。者一瓣香。奉爲本朝。
　　大將軍。叡算千秋福増無量。不令而化。時時草偃風行。不言而彰。處處珠回玉轉。者一瓣香。奉爲在朝文武官僚本山護法居士等。徳政明如青天。護民如保赤子。壽山聳翠。與富士以齊高。福海淵深。同滄溟而浩蕩。者一瓣香。專爲本山請主大徳。唯願正眼圓明。扇起聖朝之大典。法身彌固。力扶格外之眞宗。能始能終眞鐵漢。盡善盡美乃全功。重新拈香。者一瓣香第七回拈出。奉爲支那國浙江嘉興府崇徳縣福嚴堂上傳臨濟正宗第三十一世先師費隱容老和尚。用酬法乳之恩。歛衣就座。上首白椎云。法筵龍象衆當觀第一義。師云。若論第一義。適纔未白椎前覿體全彰。及乎一椎七花八裂。還有拾得完全者。請出與老僧相見。僧問。檗苑新開天長地久。學人進前請師祝聖。師云。異口同音祝聖明。問。萬福門庭開八字。曇花瑞現太平春。如何是太平春。師云。百草頭邊師子吼。僧喝。師云。驚殺野狐狸。乃云。曩劫洪荒直至今。偶來挿草定禪林。功勳不宰無私力。道義圓明固有心。諸人見麼。老僧今日口門放光。炤耀天下禪林了也。設有正氣衲僧。直下信得及用得去。利己利人無窮無盡。其或未然。於第二門中一一指示。令汝等個個成正知見。伏惟諦聽。大道無方。隨因縁而出現。正傳有據。逢時節而弘揚。時節既逢。聊吐片言説法已竟。諸人還聞麼。因縁出現。偶拈莖草建刹已竟。諸人還見麼。於此見得精明聞時透脱。一超直入如來地。擧足便登不二門。與夫釋迦老子維摩大士同一鼻孔出氣。可謂眞俗不二今古同時。信乎靈山一會儼然未散。達士通人直下無疑。即證十信之地。過量衲僧撩起便行慶快平生。不獨此生了徹。乃至生生不昧。非唯此界通達。乃至界界融通。融通故小能含大大能含小。小大相含重重無盡矣。不昧也事無礙理理無礙事。事理無礙法法全彰矣。果如是。可起從上之眞宗。能開現前之眼目。眼目圓明爍破。内外中間無一物。涅槃生死等空花。眞宗建立。百萬人天齊稽首。九十六種盡潜踪。直下即成大光明藏了也。汝等在光明藏中行住坐臥。爲甚麼不覺。老僧此者祝國開堂。未知汝等助揚一句作麼生道。皇風浩蕩増民福。法雨繽紛長慧根。無位眞人齊點首。太和風雅滿乾坤。下座。
　　佛誕上堂。問。佛説不生不滅。因甚却有今日。師云。爲汝有生有滅。進云。今日幸値和尚道不生不滅。師便打。進云。被和尚撃碎了也。師云。自知較一半。乃云。淨法界身本無出沒。大悲願力示現受生。既受生也。在天天中之天。在人人中之尊。在聖聖中之聖。在法法中之王。無一類而不受生。無一處而不示現。益顯大悲願力廣博無窮矣。茲者梅岩關太守請陞此座。借此聖誕。欲老僧擧揚個事與衆兄弟結般若縁以固自家金剛種子。然向上一著雲門老漢先己施行。老僧又不可隨人上下。只得因齋慶讃順水行舟。且道雲門具甚摩手眼。乃能如是痛快如是直截。老僧不妨爲其頌出。横吹鐵笛斷人腸。孝順還他忤逆郎。敲出虚空徹骨髓。洗清天地一林霜。而今四海咸朝慶。優鉢花敷遍界香。
　　薦慈請上堂。僧問。乾坤未分時法從甚麼處來師當頭一棒云。分開了也。僧喝。師云。一喝從何來。僧無語。師便喝。乃云。紅爐焔上雪花飛。業海翻成七寶池。三十三年靈夢覺。頓超彼岸正斯時。諸人會麼。一言合道。轉地回天功莫大焉。半偈相應。轉凡成聖利亦深矣。利深功大。便能一毫頭上現寶王刹。坐微塵裏轉大法輪。令上根利器一念之頃證無量義樹無量功度無量衆接續正法眼藏永永無窮。皆由徹悟自證境界。非假於他術。既徹證已。言能轉物薦而必克。有覺有靈悟言取則。只如直下證驗又作麼生。一天杲日照靈徳。兩岸薫風踐覺程。直指本來清淨土。回光特地證無生。
　　臘旦上堂。僧問。優曇一現佛日再中。曹溪正脈黄檗傳東。如何是正脈傳東一句。師云。爍破汝眉毛。了也。進云。恁麼則瑞光流不滅眞機觸處生。師云。好事不如無。進云。此外爲人一句作麼生。師打云。棒下翻身猶遲八刻。乃云。雪花飛處臘初寒。老衲煨爐嬾出看。喜得一番徹骨後。雖然冷煖不相瞞。諸人還知冷煖不相瞞麼。寒時寒殺闍黎。熱時熱殺闍黎。苟能大死一番。便有大活之時。翻轉毫端。放大寶光。炤徹三千世界。於中一一宮殿一一樓閣一一衆生一一身分一一手眼一一毫端一一光明。返炤交光重重無盡。苟知此者可入不思議境界證不思議妙果顯不思議妙用度不思議衆生。逆順縱横無罣無礙。了衆生縁還菩薩債。山外青山海外滄海。毛呑虚空塵含法界。匪缺匪餘無在不在。偶吐一道眞言。望汝諸人替代。有麼有麼。蹋著祖翁田地穩。毫端不動吼如雷。
　　上堂僧問。前日和尚打殺某甲。即今爲甚却活。師云。不遇春風花不開。進云。花開後作麼生。師云。花開又被風吹落。進云。春來處處香。師打云。再添雨露恩。乃云。日暖風和。突出枝頭香撲鼻。時平道泰。間携拄杖獨逍遙。凝眸盡是格外春光。觸處無非單傳妙旨。凡來聖來。總與三十大棒。理到事到。盡收不二門中。是吾子打不去。逆順無違。有本可據。濁水明珠洪流砥柱。鱗龍頭角鸞鳳毛羽。苟能一一厮肖毫髮無差。不妨個事堪托。是以聞賢不如見賢。見賢不如知賢。知賢不如養賢。養賢不如用賢。賢者多禪林振。法道興天心順世界寧。可以祝國。可以福民。可以續佛慧命。不亦悠久無疆者乎。老僧聊擧如斯。未審還當得應齋慶讃也未。良久云。一毫頭上乾坤大。百億須彌當念收。
　　薦慈嚴請上堂。僧問。達磨西來觀此土有大乘根器。和尚西來未審見扶桑有個甚麼。師竪拂云。一串串過。進云。恁麼則人人鼻孔遼天個個壁立萬仭。師云。還我鼻孔遼天消息來。僧拜退。問内不放出外不放入。正恁麼時如何。師云。截斷兩頭。進云。恁麼則相隨來也。師云。遲八刻。問如何是禪。師云。一棒當頭穿。乃云。父天母地。難忘覆載之恩。佛日法雨。全藉沾臨之徳。師雷友電。幸蒙激發之功。夫風婦月。不無琴瑟之樂。桂子蘭孫。却有繼述之志。三綱立五倫正。萬善備以成人道。生能奉養。死能祭葬。又請法以薦其親。可爲孝矣。夫孝一世二親。不如孝順無量劫來父母。以及無量生靈。不亦廣乎。然無量劫來父母與無量生靈同一性也。豈可逆歟。逆則逆吾父母也。故我沙門茹素護念生靈。不忍戕一物以資其身。傷一命以肥口腹。思及禽魚。情與無情倶已薦矣。諸人還信得及麼。一片孝誠亙萬古。何愁父母不超昇。
　　結制上堂。西堂龍谿問。人天衆前還許問話麼。師云。一一問將來。堂禮拜云。謝師答話。後堂獨照問。張起漫天網子。打鳳打龍。活拈向上鉗鎚。烹佛烹祖。只如突出超方正眼提持格外玄機。如何下手。師云。腦後須與一椎。進云。直得有意氣時添意氣。不風流處也風流。師打云。汝道甚麼處是風流。進云。鯨呑海水盡露出珊瑚枝。師云。識得棒頭落處受用無窮。乃云。虚空爲爐鞴。烹盡世間頑鐵漢。風雷爲鎚鉗。撃醒大地久迷人。久迷若醒㘞地一聲。又勝風雷千萬倍。頑漢既烹返擲一拶。殺保虚空百雜碎。正當與麼時文殊普賢藏竄無地。徳山臨濟結舌有分。且道釋迦老子無位眞人向甚麼處躲跟。一毫頭上翻身轉。萬聖千賢立下風。汝等果曾與麼一番。何須今日起爐撥火。省得許多柴炭。其或未然。幸此新搆禪堂六窓明淨。現成粥飯二時清潔。三條縁下七尺單前晝參夜究無間間忙。必竟生死到來如何抵敵。動轉施爲是何面目。夢想之中如何主宰。參來參去不知不覺處。磕破額頭虚空粉碎脚跟自然點地。鼻孔必也遼天。有時瞬目揚眉。風清月白。有時開口動舌。雷轟電掣。有時信手托出。珠回玉轉。有時擧足按指。海印發光。果能如是。可以扶竪宗門壁立萬仭。當機返轉驢唇鼻。直向毘盧頂上行。
　　上堂。秋風肅殺秋氣漸涼。水天一色法眼全彰。幾片白雲去來風送。一池明月上下天光。出沒則無踪無跡。隱顯則匪覆匪藏。直須見月。須忘指。看雲未起時。一團眞境況人天那得知。所謂此事深固幽遠無人能到。不假他術惟人自造。果自造也。信手拈來不妨恰好。從胸湧出無非家寶。取與臨時反常合道。逆順縱横無可不可。以此薦超先靈。青天白日杲杲。直下了然無惑。不孤黄檗長老。諸人會麼。茲者九里了質居士請法薦慈。然則了質不如了氣。了氣不如了心。心了一切倶了。了了了時無可了。玄玄玄處亦須呵。一言之下了無生。始信自家是佛陀。
　　追薦請上堂。父母乃人生之大本。人主乃天下之大本。天地乃萬物之大本。佛祖乃群生之大本。能知大本之恩可報。其唯人中之孝歟。是以知恩方解報恩。識法乃能重法。知恩者知此大本也。以己推人。令普天之下盡行孝道。其恩不亦廣且大乎。重法者重世出世間之法。捨身衞護以壽將來。不亦悠久無疆乎。能立廣大悠久無疆之功。以成天下大孝。可謂至善至美矣。善人如是請法。老僧如是擧揚。只成世間超薦。若論格外又且不然。且道如何是格外超薦。良久云。無陰陽地間來往。踏碎虚空遍刹塵。抓首堂前問明月。大千誰是報恩人。
　　師誕日請上堂。僧問。今日孔子與古佛同日降誕。敢問是同是別。師擧拂云。一串串却。進云。恁麼則一花開大地春。師云。且喜滿堂春。乃云。壽量等虚空。幾片慶雲捧足下。宗風彌法界。一天杲日映禪心。無相光中現出諸相。相相無非實相。有縁界内揭開淨縁。緣緣盡是善緣。苟知善緣之不爽。便見壽相以無窮。與夫天地萬物同一體性。更復何疑。正當此際人天龍象讃頌無休。魔外闡提冷咲呵呵。且道冷咲呵呵者是。同音讃頌者是。功徳天黒暗女。有智主人二倶不受。不如在此太和境内清淨場中。唱個萬福長春歌。以酬祝慶用適自娛去也。乾坤老大總包胎。六道四生一子懷。㘞地一聲全體現。令人千古嘆奇哉。
　　臘八上堂。午夜覩明星。將蝦作眼睛須彌座上望。日午正三更。諸人會麼。釋迦老子向明星下坐斷千差萬別。不妨奇特。不合道個一切衆生倶有如來智慧徳相皆因忘想執著不能證得。打作兩截。依稀似曲纔堪聽。又被風吹別調中。子細看來不無逗漏。嗣後四十九年。浪談三百餘會。所謂黄河水自源頭濁。直至于今澄不清。未免帶累西天四七唐土二三天下老和尚。承虚接响。批評者批評。貶駁者貶駁。讃嘆者讃嘆。流通者流通。浩浩蕩蕩㕳㕳呶呶無有休息。到老僧分上如何判斷。悟後空空無大千。妄想執著何處來。莫是憐兒不覺醜。依然滿面是塵埃。即今挑出頂門眼。曠劫無明當下灰。戒子請上堂。梵網尊經清淨圓滿如來。同諸化佛光中流出。陶鑄三賢十聖無量人天之模範。金剛寶戒大乘菩薩有力漢子一肩荷負。可爲今學當學四生萬善之根基。根基牢固。則無邊諸功徳海自此而成。模範端楷一印印出。印印無差。則五眼六通種種諸解脱門自此而就。既能成就諸功徳。豈非戒徳圓明解行相應之所致歟。汝等新發意諸菩薩。須發廣大心生難遭想。幸遇黄檗開山初會結壇。成就汝等大戒誠爲希有。今既受已。須必持之。持而必行。行而必到。可進梵網之門。堪入毘盧之室。切不可名色受持久而怠墮放在無事甲裏墮入舊染坑中。得罪明教遺累終身。罪不可免也。我此所述清淨明訓。汝等須一氣奉持。於其中間無諸滲漏。必到清淨圓明之果。爲汝保任此事終不虚也諸人還會麼。不因滌盡無明垢。爭識當人正遍知。
　　上堂。孝子請陞座薦慈五十年。三寶人天福。廣開無漏田。萬靈同一本。百行孝爲先。追究孝根本。期超不夜天。心誠塞宇宙。念切動山川。圓似中秋月。淨如出水蓮。果結九臺畔。香飄遍大千。花果既如是。人心豈不然。菩提隨處現。般若照無邊。豁醒夢中夢。頓超玄上玄。以此薦覺靈。耀後又光先。以此植福徳。福徳永綿綿。我願天下。母位同諸上賢。老僧薦拔已竟。於此會得。不惟一世先慈已薦。乃至多生先慈倶已薦矣。且道還有靈驗也無。良久云。碧雲歛盡海天空。亙赫圓明到處同。罔極恩深今已報。人間何事不周隆。
　　元旦上堂。煦日初騰。匝地普天皆朗耀。和風聊震。廟堂草野悉温然。恭祝一人有慶自然四海無虞。人人樂有道之天。個個亭無爲之福。而我格外衲僧錫寄和峯聲揚宇内。般若靈明。添峯巒之秀氣。定水湛寂。回滄海之波瀾。四境晏然萬邦樂業。只如祝延章句又作麼生。良久云。滿座文星擁帝闕。一天瑞氣壯皇都。下座。
　　解制上堂。布袋打開。徹底抖擻無一物。眉毛解散。等間突出界三千。眼底有筋。南北東西無二致。脚跟可據。四維上下一天眞。踏著最初一著。著著無非本地風光。覷破當陽一機。機機盡是拈花妙旨。會中可有微咲頭陀。而教外別傳之道亙赫千秋了徹無疑。既無疑也。百草頭上水邊林下。盡是汝等放身命處。十字街頭孤峯頂上。一任吟風嘲月。遊戲三昧。無可不可。切不可未證謂證未徹謂徹鹵莽承當顢頇領略。一子差滿盤錯。一星混漫天黒。平常地上死人無數是非窩裏論短長。盡是閻老子殿前吃鐵棒的張本。老僧不得不説破。有智衲僧決不墮此途轍。直得一聞永聞一信永信。生死去來了無二致。聚散分合豈有兩般。脱體無依眞鐵漢。山林草野恣優游。
　　上堂。大方無外。廣羅法界三千。正眼圓明。突出單傳不二。頓忘色相廓徹心源。了無一物觸處全彰。彈沒絃琴。環繞人天齊側耳。唱無生曲。超群龍象盡開眉。要且見無所見聞無所聞。見無所見是爲眞見。聞無所聞乃名妙聞。妙聞無所不聞。眞見靡所不見。於此徹去便知佛法無多。不忻淨土九蓮。不厭娑婆五濁。非染非淨是眞極樂。諸人還信得及麼。沒安排無造作。放去收來倶超脱。自從個裏徹無生。始信六塵倶不惡。
　　薦親請上堂。罔極恩深。念念欲酬未遂。劬勞徳重。心心圖報無門。幸値衲僧自恣之晨。啓建蘭盆勝會。藉衆徳以助揚。諒超昇而必克。是以目連尊者。初得神通見其母氏。墮於餓鬼之中。莫聞漿水之味。即顯神力托飯餉母。飯至其口化爲火炭。悲哀白佛。佛言。汝母業根深結。非汝一人之所奈何。須七月十五自恣之時廣修百味珍饈以供衆聖。乃脱汝母之難。尊者果如其言。母氏即脱倒懸之難而昇天界。可見一人之力有限。衆徳之功無窮。茲者衆徳倶會言行頗孚。一言合道轉凡成聖。半句投機轉業爲福。且道。如何是投機一句。棒頭一點眞三昧。觸著心開般若花。徹見本來娘面目。頓超三界樂無涯。
　　上堂。春事將闌。滿地落花成錦繍。祥光忽現。一堂瑞氣正氤氳。汝等諸人。於中行住坐臥。若個鼻孔遼天。幾人眼底有筋。無位眞人在汝六根門頭出入。無聲無臭。未證據者急須著眼。有來歴者一任擧揚。擧揚不妨擧揚。不得作心知。不得作境會。不得作物判。不得作無見。道得一句相應。許汝沙界横行。借得虚空爲口。風雷爲舌。塵説刹説熾然説。一言之下薦得天下覺靈。一棒之中度脱一切衆生。可謂幽顯兩利生死均霑。諸人還信得及麼。直指一條正覺路。頓超父母未生前。
　　退院上堂。區區十載寄扶桑。惹得滿頭盡雪霜。三易法幢招勝侶。新開黄檗振宗綱。水天一色靜通達。心眼圓明炤大方。此日退居松隱裏。到頭霜月影全彰。諸人會麼。丈夫處世氣宇軒昂。心懸杲日志潔秋霜。不與萬法爲侶。豈隨塵劫茫茫。塵尾動時爲霖爲雨。杖頭到處爲瑞爲祥。承上接下也有綱有紀。繼往開來也有規有法。其立業也可長可久。其成功也能歛能藏。進退知時及節不孤老大空王。拽轉遼天雙鼻孔。不令人見更風光。諸人於此會得老僧末後半邊鼻孔。不妨同一受用處。同住極樂窩。同吃無米飯。同臥無爲床。善始善終眞鐵漢。自由自在等金剛。其或未然。老僧再垂方便。令汝等有個依止。伏惟諦聽。唯有堂中木頭陀。人天眼目出頭高。掀翻吾道長悠久。能起宗風滿太和。汝等虚心堪受法。團圝微笑樂高歌。下座。

普照國師語錄卷下

