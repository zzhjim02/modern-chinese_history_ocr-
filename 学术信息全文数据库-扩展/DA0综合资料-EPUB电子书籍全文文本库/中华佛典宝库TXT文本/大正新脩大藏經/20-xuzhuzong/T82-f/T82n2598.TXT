　　《大正藏》第82卷No.2598

　　東林語録序

　　坤上艮下地中。有山而不可踰者。謙象也。夫處謙而不衒。克己而不撓者。在古不多。居今幾希。現隱鷹峯吾卍老和尚。蓋其人也。藏崐崙高廣於心地黃中。不敢逞嶮機。却似恐人不踰者。初在東武侍受業老師于海藏并集福。次寓王子峯。三處吐演蘊崇蔟蔟。自後住賀州之大乘攝州之興禪城州之禪定及鷹峯。四會語録不知幾千萬言。先是左右數請梓行掉頭不諾。或風喩而言有美玉於斯。應待賈而沽之何韜匵而珍藏不許人之求流通耶。則曰。吁咈哉。如彼美玉。待賈而沽之素無不可。若論予分。珉中玉表宜付水火。比古聖之所爲而可哉。子莫復言。莫令我受詅癡符之誚。其謙讓如是。是以。言者不能強之而至今也。和尚已老雖倦槌拂。客歳之秋。逼於眞俗之請。來住此東林。一冬安居擧揚宗乘。吐露心聲。落落璨璨。既吐不復呑。一任人之收拾。吾今集爲兩卷。若請流通。又定見却。乃竊付印生疾圖災木。是未韜匱中之崐玉。使其謙光照長夜幽昏。則實吾邦之至寶。而其氣如白虹者天也。其精神見于山川者地也。此集兩卷分配天地。天也地也。吾荷覆載之德。玉乎珉乎。誰懷眞僞之疑。具眼波斯正好著隻。
　　時
　　歳次戊寅元祿十一年仲冬日。筑前州博多東林寺嗣法小師湛堂然焚香拜書

　　上卷之目次

　　小參
    茶話
　　普說
　　法語
　　小佛事
　　記

　　下卷之目次

　　眞賛
　　銘
　　雜著
　　序跋
　　文
　　偈頌
　　附西遊草
　　附東歸草

　　卍山禪師住東林寺語錄上卷
　　嗣法門人湛堂編
　　小參
　　元祿十年龍飛丁丑八月二十六日入院。
　　小參。迺曰。山僧今曉在方丈内向壁坐睡。此時同參木上座。見似睡熟。問龜毛侍者曰。昨日入門仰見扁額。題曰瑞鳳山。然伽藍界内如手掌平不見一卷石多。庭際籬邊有鷦鷯飛。曾無九苞來儀。未審因甚得此額字。侍者曰。我聞主門神說。曰地中有山周易所謂謙象而願主上座開基檀越。同以謙爲其心。謙光德輝互懷鳳兮祥。是以。名于地中山以瑞鳳也。上座曰。如扁額字。既得聽命。但我老和尚住彼鷹峯。不展遼天逸翮。寓此鳳峯豈稱瑞世靈羽。現前只見鷦鷯飛。則恐人呼爲鷦鷯翁。侍者艴然未答。山僧不覺失笑曰。有是哉上座言也。我到處得一枝安即足矣。實似鷦鷯者也。雖然與麼。俊鷹也。瑞鳳也。鷦鷯也。三皆虛名須一任人呼。誰較優劣於其間耶。所願潜顧洞山閑名已謝密慕臨濟離相離名。非但向上不名道膺。是雖向下何名卍山。不點突於向下。不暖席於向上。坐禪經行轉自己。歸山河大地。經行坐禪轉山河大地。歸自己。恁麼恁麼。至道無難唯嫌揀擇。不恁麼不恁麼。但莫憎愛洞然明白。恁麼不恁麼畢竟如何。良久曰。橋下毎流無械水。窓間時有不歸雲。久立珍重。
　　永平忌拈香。宗祖老梅初託場。東林今日摘遺芳。打開八百鼻功德。拈作一爐心字香。挿香曰。祥煙盤結穗雲蓋。爲祝隨風覆紫陽。
　　重陽。示衆。昔李唐文宗皇帝。有詔曰。去年重陽取九月十九日。今年取十三日爲重陽。後來蘇東坡在南海。時以十一月十五日爲重陽。曰菊花開時即重陽古人事不一向。其不拘如此。然山僧不敢欲違世例。今日正當九月九。因緣時節自是重陽。賓主相逢正好相賞。但如臂茱萸囊登高喫酒。出家分上素非所取。縱値淵明來東坡到。誓不可慣惠遠開盃中物佛印設猪肉團。何故如是。家法不嚴峻子孫惰窳多。唯有一偈擧唱應時。老步登高不復禁。坐觀節物絕追尋。黄金鑄出黄花髓。白玉琢成白露心。一色一香幽蝶領。三玄三要候蟲吟。忘言得意汾陽句。九日重陽萬象森。
　　大乘忌拈香。是甚麼香。秖這是香。放手爐内。燒表聯芳。直得酬恩通氣息。任教人喚齖郎當。
　　開爐示衆。東林今朝爲衆開爐。金佛木佛相對炙手。語笑娓娓鋸屑霏霏。屋裏眞佛聽得叱曰。止止莫多言。莫多慮。莫燒却眉毛。二佛唯唯叉手默然。上來佛儀三莫一默。且作麼生話會。修證即不無。汚染即不可。只此不汚染諸佛之所護念。畢竟如何。喫茶了也洗茶碗去。
　　達磨忌拈香。今朝遺履出嵩陽。臘朔留衣離片岡。將謂栖栖無所住。元來何處不風光。相見了也。色活芳生。霜底菊一爐。多却返魂香。
　　結冬立花氏請小參。垂語曰。禾山纔打鼓。文殊未擧槌。風光隱隱密機將露。實山居士。物見眼卓。挿香展禮。通意歸位。於是。法筵龍象。倒肉山三次。鳴手磬三通。默然寂然。雁行鵠立。好箇第一義。自然現在前。若動唇吻還落二三。然事不一向。此中有箇無舌而解語底漢。不妨問話來。知客問。法輪新碾法堂上。轉處恰如日歷太空。欲度人天無可度。乾坤大地一家風。正與麼時。如何是本來面目。師曰。虛空暗點頭。進曰。不亙語默。一句作麼生。師曰。落地線香香四散。進曰。欽謝三百年來老古佛。師曰。引不著。副寺問。不問第一義。如何是今日事。師曰。莫道明日十六好。進曰。和尚是巡人先犯夜。師曰。老僧被汝[覤-儿+目]破。進曰。法候動止萬福。師曰。一起一倒。僧問。人天眼目法中王。洞上眞風大擧揚。四海九州歸一脈。千山萬水共流芳。即今賓主交參則不問。如何是至尊靈德。師曰。天不蓋地不載。進曰。與麼箇箇潤恩去。師曰。領話好。僧問。宿植大因無所廋。四方和德到東丘。靈源皎潔通西北。枝派暗流六十州。這箇且置。和尚尋常以般若示人。如何是般若體。師曰。金香爐下鐵崑崙。進曰。如何是般若用。師曰。拄杖是木做。進曰。如何保護。師即咄。僧問。新開爐鞴驗來賓。妙密鉗鎚絕等倫。闔國素緇齊踊躍。千鈞一髮得其人。學人幸逢此會。十二時中如何用心。師曰。見脚下。進曰。和尚大悲更審細。師曰。著衣喫飯秖這是。廼曰。心外無法。胸裏無物。脚下有地。頭上有天。有時。隱影於半間山菴。口呑三世佛。有時。移步於千里海國。身應一時緣。流行坎止任運自然。總是時節所繋。全非分別所宣。此中宗旨又作麼生。血脈貫通綿密密。自家鼻孔自家穿。記得。石鞏藏禪師始過馬祖菴前。依射鹿緣領旨。祖印曰。這漢曠劫無明今日頓息。藏當時擲下弓箭投祖。出家常在會下。一日在厨中作務次。祖問曰。作甚麼。藏曰。牧牛。祖曰。作麼生牧。藏曰。一回入草去。驀鼻拽將去。祖曰。子眞牧牛。藏便休。是他石鞏雖得無明頓息。不敢緩此牧牛。又與我洞上先知有了尋修功勳潜行密用相續不斷者。相似一般。此間今冬與衆安居。殊擧上來公案。將爲九旬榜準。牧牛也。了了了時。無可了。功勳也。玄玄玄處又呵玄。未審諸人牧牛如何。純熟功勳如何。周圓我今有偈。前義重宣。三墮四禁妙不傳。行禪在欲火中蓮。長時更展牧牛手。頭角纔生正好鞭。良久曰。大衆叱叱。久立珍重。
　　禪堂落成日開示。采椽不削。茅茨不剪。縛草爲牆。借幕爲帳。非敢擬他方法窟從來結構。方堪表此國洞宗最初禪堂。然濫觴之至舫舟。撮土之成丘山。他時異日依此綿蕝。聳七間瓦檐。樓千指雲衲。亦不可識也。但古來儘有斷薪補床脚。濕煙取暖氣。塚間樹下隨緣過時底淡家風。而今此稿居幸無風雨之侵肌膚。又無雨露之零頭上。著衣喫飯優游行坐。是雖一時因緣。實爲百世基本。兄弟並坐宜慣霜花枯木衆。山僧孤頑竊比藥嶠牛欄跡。復聞天童古佛淨老禪師曾入禪堂。警誡衆曰。參禪須身心脱落。只管打睡作甚麼。當時永平頓得脱落。即今現前三百指清衆。盡是永平兒孫上來因緣。如何用心得不孤負永平。良久曰。暫時不在如同死人。久立兄弟即請打坐。
　　冬至小參。曾有一人曰。若人識得心。大地無寸土。又有一人曰。若人識得心。大地只是土。此二尊宿。一唱一和互奏法曲。如是法曲不一而足。是故米山崇仙禪師。示衆曰。山河大地被山僧撮來搗羅爲末。煉蜜爲丸以淡薑湯呑却了。何處更有一絲毫。若道是有。即爲謗法。東林昨夜不渉米山搗羅等造作。直撚山河大地。爲一粒黒豆。一口平呑。正當此時被人喚爲群陰剥盡。又曰有力者負去。今朝起來一屙屙了。黒豆生芽。山河大地依舊。正當此時被人喚爲一陽來復。又曰二柱神産出。唯有衲僧一坐具地。不干四序遷謝。無有陰陽交代。然雖恁麼時不可失。升辰一句作麼生宣（一衆著語畢）良久曰。諸人所供一一分明。要聽山僧底麼。一氣不言含有象。萬靈何處謝無私。久立珍重。
　　佛成道香語。我本師迦文大聖。是塵點劫前古佛世尊。而於二千七百年前。今日今曉明星現時爲慈悲故。重示成道曰。奇哉。一切衆生與我同時成道。爭奈。後來有般癡漢不信如來本根。謾起自己末疑。種電尋枝栽風摘葉曰。即今現前衆生界中覓此悟底。少於麟角見此迷底多於牛毛。是以雖非不信如來。又非不怪其語。東林今日不免爲他強下註脚。覺體不遷故。同時成道。無古無今。假名有異故。迷悟差別有今有古。然覺體假名本來不二。不二眞宗亦無佛祖亦無衆生。說甚麼迷悟差別。說甚麼同時成道。只如恁麼道。那裏是報佛恩處。菩提有樹有靈根。信手拔來解返魂。天上明星爐底火。氣煙蓬煉滿乾坤。
　　臘九夜拈香。記得。二十年前此夜此時。先師老人在大乘堂上二祖牌前。垂語曰。不可得時即安心。各各試下一轉語。山僧乃曰。身心脱落脱落身心。老人最後自曰。透也鐵壁。銀山不透也鐵壁銀山。即今併成一偈以酬祖恩。般若從來不可得。金剛正體妙難思。身心脱落蛇無足。脱落身心鼠有皮。鐵壁銀山空索索。銀山鐵壁峭巍巍。壑舟山澤依然在。夜半一人負走時。
　　元正示衆。記得。廬山東林西巖慧和尚。元正示衆曰。拄杖子適早五更鐘動往西天那蘭陀寺。賀歳見一新佛出世說新年佛法。聽之既久歡喜踊躍。回來山僧面前連擧數遍而連聲賛歎去。是他西巖聽得其拄杖子所擧。只自怡悦不敢吐露。直至而今成一段未了底公案。今早此東林藏六室中拄杖子往彼東林問得回來。我今纔聽忍俊不禁。爲衆擧似。要聽取麼良久曰。今上皇帝國王大臣。萬歳萬歳。地天回春。
　　禪定老和尚三周忌香語。昔南泉願禪師爲馬祖忌日設齋。垂語曰。未審馬祖還來應供不。洞山乃出衆曰。待有伴即來。泉曰。此子雖後生却堪彫琢。山曰。莫壓良爲賤。南泉洞山機機相投。心心相照。雖然恁麼。似話頭未圓。某今日爲先師老人忌日設齋。老人三年前今日不曾去。三年後今日又何來。不來不去面目現在。視于羹牆伴于坐臥。目不暫捨心不暫離。說甚麼有伴無伴有來無來。記得。老人曾住大乘日。聽得是宗靜主說某平生。撫几祝曰。何日得東風吹入我門來。某爾時在東武王子峯。夢也未知有其所祝。其年九月頻思北遊。終詣大乘禮拜老人。老人喜色滿面。接遇最厚。一夕入室展拜未訖。老人目撃曰。道人相見時如何。某鞠躬曰。珊瑚枝枝橕著月。老人曰還記臨濟禍事語麼。某曰。但莫憎愛洞然明白。老人曰。切莫忘却。某觸禮將退。老人召曰。且坐喫茶。喫茶既畢宗門中事委曲開示。懇懇諄諄言猶在耳。試屈指頭直至而今。二十一年恰如昨日。心存目想又爭忘却。茲値三周忌片心殊耿耿。因擧上來因緣。竊擬巴陵三轉語。又宣前義告以拙偈。憶昔道人相見時。珊瑚橕著月枝枝。光寒三尺吹毛劍。禍事一言也太奇。令我單單愼觸犯。常懼傷手血淋漓。此中空洞莫憎愛。明白身心兀似癡。感應昭昭函蓋合。存亡隱隱箭鋒支。聲音笑貎依然在。滿目娟娟多所思。春淺忌辰花未綻。更將甚物報眞慈。片香拈出崑崙柱。八百鼻功不隔絲。
　　解冬小參乃曰。親者不問問者不親。請舒一時新卷葉。莫動舊日樺來脣。縱有二百問二千答。爭如一默宗一味眞。昔有一老宿。一夏不與師僧說話。有僧自歎曰。我只恁麼空過一夏。不敢望和尚說佛法。得聞正因兩字也得。老僧聞乃曰。闍黎莫（斯/言）速。若論正因一字也無。道了扣齒曰。適來不合與麼道。隣壁有一老宿。聞得曰。好一釜羹被一顆鼠糞汚却。雪竇顯和尚拈曰。誰家釜裏無一兩顆。慈受深和尚頌曰。口是禍之門舌是斬身斧。山僧即今與二老宿及二和尚。雖同其途不同其轍。此間一冬爲此師僧撒出許多爛黒豆。去不但說與正因兩字。緣因了因亦總說了。然今日解冬仔細見來。一粒也無一言也無。諸人將謂滿釜煮二三升鼠糞。誰知元來破釜無底。若要好一釜羹問取祖印典座去。大衆珍重。

　　元祿十一年龍飛戊寅孟春十七日補陀山興宗寺入院。
　　即日小參。廼曰。因緣時節不可思議。去年季秋十七初入此山。然公是主。山僧是賓。今年孟春十七再入此山。山僧是主。然公是賓。賓中有主。然公待我特開齋筵。主中有賓。山僧謝他應其供養。賓主互換。和氣可掬。此中來由宣通以偈。補陀請我作開山。鳳塢同門不等閑。泉石膏肓隣好睦。煙霞痼疾道情頑。松聲吐出觀音舌。華雨洗清勢至顏。捉敗彌陀中位主。長教願力護禪關。諸人且道。這裡是甚麼所在。喚作禪關。則彌陀現淨土。喚作淨土。則山僧據禪關。禪關淨土。是同是別。良久曰。一拳一掌皆三昧。總在自家展縮間。大衆珍重。
　　道雪居士影像供養香語。廼曰。筑前州博多鄉瑞鳳山東林寺開山卍山遙値本州之夫人立花氏託其臣久世請作其遠祖福嚴寺殿梅岳道雪居士影像賛語。不得飾讓。作賛已成。今也令使臣某入寺演禮詞。特賜白銀。如數領受。國施義重不可輕用。嚴設齋會供養影像。恭拈一香。說偈慶讃。歷歷孤明獨露身。從來大道自天眞。天眞而妙紅爐雪。一炷煙中一點新。

　　茶話
　　冬夜茶話。冬至前一夜謂之小至夜。猶如除夕前一夜謂之小年夜。又諺有之曰。冬至在月頭。賣被買牛。冬至在月尾。賣牛買被。今冬冬至正在月頭。今此兄弟理合賣龜毛織成的之舊破被以買石鞏牧得的之水牯牛。還併披來的被牧來的牛。一時賣却以買廬陵精米鎭州蘿蔔趙老茶雲門餅洞庭橘鄭州梨等物子。特爲山僧日間設齋。晩間藥石。夜間茶果。一一拔貧箇箇掉囊。不知山僧將甚報謝。只擧家傳一則未了公案。以拈以頌。投此涓埃答他海岳。昔日洞山价禪師因請恭首座喫果子次。乃問。有一物。上拄天下拄地。黒似漆。常在動用中。動用中收不得。儞道過在甚處。泰曰。過在動用中。師便喝。乃令掇却果卓。洞山憐兒忘醜。不覺舌頭落地。當時泰若道此是蟲蠧的爛果子請和尚抛向爐邊。付丙丁童別拈精的一顆來好。定見洞山歡笑一場和氣如春。然在古人之後。議古人之言。則易處古人之位爲古人之事則難。山僧即今又且如何。任他有物黒如漆。抛向一邊報放參。時節因緣何所作。啜茶喫果打閑談。然雖恁麼。果中皮肉茶中骨。正好留心辨苦甘。兄弟久默。請點茶來。
　　除夜茶話。一年三百六十日。已到臘月三十夜。百忙盛閙如拂頭燃。世人年年非不知有此時多事。然黄檗所謂預打徹者。雲栖所謂看他忙者。世上何曾見一人哉。古來以此臘月三十夜。譬彼生死到來一刹那際。如一刹那際實在呼吸間。諸人若要得免臨時蒼黄手忙脚亂。請看香嚴閑禪師說底偈子。百計千方皆爲身。不知身是塚中塵。莫言白髮無言語。此是黄泉傳語人。是就輪王心想之中。設語句來。布置最妙。到於人壽八萬歳時。金輪聖王出現於世。七寶具足。千子圍遶。富樂自在。無言可喩。而金輪王常時照鏡。若見頭生白髮一莖。頓覺悟無常手拔白盛函。傳之太子。讓與輪位出家修道。身隱山林。想出家後壽猶應保二三萬歳。而一旦捨其世榮。快於脱却枷鎖。豈非希有中之希有。紅焰堆中之分陀利華乎。今之世人壽不滿百。富榮不及輪王奴僕百分之一。而至臨終惓惓戀世。萬一不能生覺悟心。飮恨而去者至愚之甚。不勝悲傷。但我曾目撃賀茂長明發心集中。白髮大臣乘車出行。恍愡之際忽覺一人從車後上而觸冠巾。問是阿誰。答白髮丸。既而心醒無復所見。急攬鏡照則其頭上生白一莖。因憶著貴人頭上不曾饒之古意。乃覺悟無常。辭官厭世。發心修道得了生死。嗚呼如大臣者。可謂。輪王流亞。不亦奇特乎。我又曾恐少年人恃未見白髮。安然玩時。爲和香嚴偈曰。生死未論老少身。都成次第不同塵。莫言黒髮無言語。是亦黄泉傳語人。一唱一和。併誡老少。更有圭峯宗密大師開示底語曰。作有義事是惺悟心。作無義事是散亂心。散亂隨情轉。臨終被業牽。惺悟不由情。臨終能轉業。苦口丁寧如飮甘露。雖然恁麼。喚甚麼作有義事。慚愧懺悔是爲其首。喚甚麼作無義事。貪欲名聞是爲其首。貪欲名聞所爲皆成無義事。慚愧懺悔所爲皆成有義事。愼不作無義事。須修有義事。愼不被業牽。須念能轉業。說到于此。見座上燈明古佛。灼灼舒光特地照破山僧面皮曰。止止莫亂道。年窮歳盡將迎摩訶吉祥元正。賓主交參笑談惟宜。因甚徒吐禁忌苦語。令人短氣麼。於是。山僧不覺吐舌。俄喚龜毛侍者及木上座曰。捧果來點茶來。共衆懽話。伏惟珍重。

　　普說
　　完戒普說。黄面老子一代所說。結集流傳總名爲經律論三藏。其文廣博層層。在大藏中者可見矣。三藏所詮是戒定惠。謂之三無漏學也。凡佛弟子所修者。戒定慧實法。而其所學者。經律論文言也。如文言縱不得渉獵。如實法不可不研究。故涅槃經中告大衆。今以正法付囑國王大臣乃至四部之衆。應當勸勵諸學人等令得増上戒定智慧。若有不學是三品法懈怠破戒毀正法者。國王大臣四部之衆應當苦治。又言。若於僧中。有破戒者不應以披袈裟因緣。恭敬禮拜。以此佛囑故。如中華。梁武帝告高僧智藏曰。比見僧尼多未調習。白衣僧正不解律科。以俗法治之。傷於過重。弟子暇日。欲自爲白衣僧正。依律立法。此雖是師之事。然佛亦付囑國王。如此土。推古天皇有詔。責僧曰。夫道人犯法。何以誨俗人。朕聞。以僧入爲三寶斷欲恚愚。教人化世。以是爲寶。若無此功則遊民國賊。爲世何所益。非佛徒。非法師。不知其所可貴。故自今已後任僧正僧都。應檢校僧尼。乃以勸勒僧爲僧正。司僧事。並以鞍部德積爲僧都。令副司即日命官人阿曇連爲鳴。爲法頭令扱僧。夫官人之司僧事。中華有祠部官。有宣政院事。此土有法頭。法頭今所謂寺社奉行是也。上從王城武城。下至國主群主。壹是皆以有我輩。無不有此奉行。可謂。不忘靈山付囑。但奉行人多是不解律科。以俗法治之實如梁武言。故其所治雖合世禮不利法門者。亦不無焉。若夫不學三品法輩。不畏傷於過重。却幸其不解律科。而陽食葷酒陰犯小童。作樗蒲圍棋等無義戲。而身住大小寺院。偸安過日。破戒無慚者不論他宗。我宗門中亦往往而有焉。誰有智者得不嘆息。不見。梵網戒經中。如來實語者言。若佛子信心出家受佛正戒。故起心毀犯聖戒者。不得受一切檀越供養。亦不得國王地上行。不得飮國王水。五千大鬼常遮其前。鬼言大賊。若入房舍城邑宅中。鬼復掃其脚跡。一切衆生眼不欲見犯戒之人。畜生無異。木頭無異。又言。如師子身中蟲自食師子肉。又於楞嚴會上。誡後來弟子言。云何賊人假我衣服。裨販如來造種種業。聖言如是。徹骨透髓不可不畏。不可不思。國王大臣若知上來佛制及推古詔制。必命奉行可苦治之。爾時云何得行國王地。得飮國王水哉。信心檀越若知之。則雖一絲一粒不可施與。爾時云何得衣食免饑寒哉。縱然檀信知而施之佛有明誨。曰寧以熱鐵羅網千重周匝纒身。終不以破戒之身受於信心檀越一切衣服。寧以此口呑熱鐵丸及大流猛火。經百千劫。終不以破戒之口食信心檀越百味飮食。嗚呼明誨如是而不信佛。不畏鬼。撿無因果。昧却正因。欺奉行檀信不解不知。安然大言誤己誤人。不亦悲傷乎。廬山東林卍菴顏禪師曰。今後生晩進戒律不持。定慧不習。道德不修。專以博學強辯。搖動流俗。牽之莫返。既至今日。卍菴所謂博學強辯者萬中無一。只内抱名利。外現殊勝。專以曲學妄辯。搖動癡人。玷辱法門。牽之莫返。怨哉怨哉。我偶寓此東林。如普州人送賊。雖兼身在其中。心潜傷時弊。耿耿或不寢。今幸大機大心珍敬尊重菩薩大戒。乞傳者乞受者僧尼士女五十八員。自然契當重輕戒數。異口同念傾誠祈請。忽忘老懶見義不拒。終啓建心地戒壇。親授與金剛寶戒。乃付正傳血脈。是此國洞宗禪戒壇之最初也。夫雖同一菩薩戒及傳爲禪戒。迥非諸家之所測量。稱宗門一大事實有所以也。室内戒壇直從毘盧性海涌現。而授受儀則最是希有難思議者也。
且其護持際如第一快意殺生戒中祖師之斬猫斬蛇斬蚓。是其慈愍護生之出於常情。能了菩薩心地者所爲。而如第十毀謗三寶戒中。維摩之毀佛毀法毀僧。是亦信順三寶之出於常情。非拘持犯軌轍者所爲也。乃至中間一一戒中。或有如是類不一而足。肉眼所見雖似不守律儀。法眼所照毫又不違律儀。蓋是攝善法益有情之所寓。而自非其具眞正見者。爭能了如是護持相乎。是故古來我門嗣法人外不許學人分上開壇授戒。爲利養故爲名聞故。惡求弟子。是戒經中之所制不可不愼。縱雖是嗣法人。其法臘德義未兼備。則又不可容易啓建壇儀。時節因緣逼不得已。而後處師位。代佛揚化者。是爲得其宗。三學之中以戒爲首。定慧次焉。所謂持戒爲平地。禪定爲屋宅。能生智慧光。次第得明照。定慧力莊嚴萬行爲。具足乃至成佛道。悉猶戒爲本。宜哉言也。譬如灸病。其初一壯雖是甚熱不易堪忍。若言除之灸二三壯。決無是處。法有三學亦復如是。戒如灸有初壯。定慧如二三壯。若不由此序。亦豈得平治煩惱重病乎。受戒不易。持戒最難。如帶浮囊。損微塵許不免沈溺。如握茅艸。若不緊急必傷其手。如護德瓶。莫存憍慢。如調狂象。莫放鐵鉤。如是能受持至無受持相。是所謂不取正戒相。亦無邪念心。是名清淨戒。諸佛所稱讃者。其不爾乎。其爾也。我今老婆心切。不覺叨叨繁絮如是。若有人問我戒是師資相傳盧舍那佛受何人戒。只對他道床角粼皴木上座。又問木上座受何人戒又對道。未曾辜負老僧。諸人還信得麼。其或未然。且聽我偈。圓陀陀地是眞空。授受分明無始終。昨夜金烏飛入海。今朝依舊一輪紅。久立大衆伏惟珍重。

　　法語
　　示隱之維那
　　老僧應請于東林。垂開山統。立日常規約七條。其中一條禮拜三昧也。冬至日出黒豆生芽語。令衆下語。隱之尋常口如紡車。此時默然出衆。纔拜歸位。相尋示拈華微笑垂足禮拜二則公案。即禮三拜不容一語。目陳道合宗趣有在。昨夜入室密付已畢。授受證契偈以表信。竪横交互大圓通。摩頂合頭印此宗始末默然投五了。轉身捉敗太虛空。
　　示道菴居士
　　塚本道菴居士乞上方香飯。來於此鳳山中。開午齋一筵。乃以天地爲臺子。須彌爲風爐。崑崙爲鼎釜。陰陽爲炭火。沸四海五湖。爲湯。少室舜林大竹爲杓爲筅爲匙。合二輪圍爲石轉運。碾龍團鳳團大月團小月團并森羅萬象。爲一壺茶。點出於無底大碗中。不但供養此會清衆。乃至法界四聖六凡一頓飽滿。一味止渇。且道。上來無限殊勝畢竟將甚爲證。良久曰。三輪清淨無所希望。遍界一道總是心光。
　　示鎌田宗幽居士
　　金剛經曰。應無所住而生其心。楞嚴經曰。若能轉物即同如來祖師。付法偈曰。心隨萬境轉。轉處實能幽。隨流認得性。無喜亦無憂。鎌田宗幽居士。號心轉。法號法名共從上二經一偈中安立來者也。居士若能操持其心。常無所住而隨境轉。轉處宗其幽妙則自然不爲境移。不爲物轉。時時轉物著著轉境。起居動靜乃至生死岸頭得大自在。其或未然。徒成幽沈流轉人。亦不可識也。吁欽。我居士莫忽焉。
　　示付戒人菩薩戒口訣
　　古德曰。菩薩戒禪門一大事。靈山少林嫡嫡相承。而諸家皆傳持焉。獨禪家爲一大事者。雖同是此戒。及其傳爲禪戒。直入毘盧性海。單提毘盧心印。戒壇儀則授受樣子高出於諸家之所施設。非思議分別之所度量。是其所以稱一大事。宜哉。自非入室親子。不能了知焉。且元朝以來中華禪林。蓋似失其儀則等。況於此土乎。唯永平門下失在儀則。得在血脈。血脈相傳不絕。如綫。是雖似告朔餼羊。實古法所寓不可無因茲正名者。果我先師舟老和尚乘願力出勤回古道。終得儀則遺法。而重起戒壇。尋血脈墜緒。而張皇幽眇。予受其統至今綿綿者。諸家之所驚怪。而我門之孔幸也。信焉者。知是佛祖命根命脈。不信焉者。認爲朱墨合成底一枚古紙耳。耆婆醫之見草木。盡是靈藥。而常人見爲閑草木。釋摩男之取瓦礫。無非金寶。而常人取爲片瓦礫。今此血脈是佛祖屋裏。靈藥金寶而見爲閑草木。取爲片瓦礫者。匪其人也。非其機也。葉縣歸省禪師曰。宗師血脈或凡或聖。龍樹馬鳴。天堂地獄。鑊湯爐炭。牛頭獄卒。森羅萬象。日月星辰。他方此土。有情無情。以手畫一畫曰。倶入此宗此宗門中亦能殺人亦能活人。殺人須得殺人刀。活人須得活人句。是他葉縣發明血脈。說得無餘。今若有人問山僧作麼生是殺人刀活人句。只指血脈頂上一圓相道。秪這是。殺也全機現。活也全機現。都來不出此一圈中。此一圈中。所謂倶入此宗是也。是以。不問婬男婬女。發一念信力則齊付此血脈。令其結緣於此宗門中。又豈不博大殊勝功德聚哉。此宗門中空知空見信爲能入。則無機不收。無物不容。梵網經曰。一切有心者皆應攝佛戒。佛言如是。不可不信。又大灌頂神呪經曰。三十六神護受三歸人。二十五神護持五戒人。況此大戒乃佛乃祖天神地祇之同所護念。其誰不珍敬。切莫生輕忽。至祷至祷時元祿十年龍次丁丑。孟冬初八東林開山白卍山老衲行年六十二。呵筆書于藏六室中。
　　示如如齋是性居士
　　金剛經曰。不取於相如如不動。何以故。一切有爲法。如夢幻泡影。如露亦如電。應作如是觀。是金剛正體也。金剛眞宗也。此中六喩空一切相無所取著。是所謂心外無法者也。如是眞觀了如如心。寂然不動。是所謂滿目青山者也。然南泉願禪師曰。喚作如如早是變了也。南泉此語是金剛眼睛也。金剛一槌也。若無此眼缺此一槌以如如觀礙却如如。是死如如非活如如也。
　　示鎌田海忠居士
　　佛鑑懃和尚曰。自智者人愚之。自高者人下之。藥石哉言也。鎌田氏海忠居士數次相見。其言曰。天賦魯鈍此道難進。果如所言則其不自智。不自高者可知。而國人之於居士。無敢一人愚之下之者。亦無他也。夫江海深廣衆流所歸居百谷下。爲百谷王。今居士以謙下爲心。以海忠爲號。蓋取義於此。古所謂中心爲忠此言至矣。中心者信心也。信心者猶如大海之七旱九潦不増不減。信之有常。有如彼者。昔晋文公攻原。裹十日糧與大夫期十日。至原十日而原不下。撃金兩退。罷兵而去。士有從原中出者曰。原三日即下矣。群臣左右諫曰。夫原食竭兵盡矣。君姑待之。曰。吾與士期十日。不去是吾亡信也。得原失信。吾不爲也。遂罷兵而去。原聞曰。有君如彼其信也。可無歸乎。乃降公。衞人聞曰。有君如彼信也。可無從乎。乃降公。孔子聞而記之曰。攻原得衞者信也。嗚呼信之至德不亦昭昭乎。祖宗門下三祖鑑智禪師。作信心銘曰。至道無難唯嫌揀擇。但莫憎愛洞然明白。後來德山仁繪禪師曰。山僧即不然。至道最難須是揀擇。若無憎愛。爭見明白。二師所說一難一易如鳥之雙翼。如車之兩輪。若缺一則何以飛運哉。若日常之際二語互用得無乖角。至道至信必進必成。古曰大海若知足。百川須倒流。請莫得小爲足而違號之所表。居士其勉焉。
　　示長昌院禪尼
　　昔龍牙宗密禪師。上堂說偈曰。休把庭花類此身。庭花落後更逢春。此身一往知何處。三界茫茫愁殺人。我今和出併以示之。天禮鬼鞭在此身。此身能待幾回春。若觀三界了如幻。即是塵塵三昧人。
　　示小野玄幽醫士
　　佛於法華會上。對舍利弗。說聽經不信顰蹙毀謗者之罪報。中言。若修醫道順方治病。更増他疾或復致死。若自有病無人救療。設服良藥而復増劇。而今小野玄幽醫士聽法信解。讃嘆無措。是故修醫而能得驗。自療療他無病不瘥。是雖繋藝之所精。又無非誠之所感。大凡醫之爲術。因有病而有用藥。病若除則藥亦無用。病除而藥存。則藥却成病。是故不死於病而死於藥者亦有焉。法亦如是。因有迷而有要悟。迷若除則悟亦無要。迷除而悟存則悟却成迷。是故不死於迷。而死於悟者亦有焉。如死於病死於迷者。猶似可救。而如死於藥死於悟者。無如之何也。杯渡禪師一鉢歌曰。無可離無可著。何處更求無病藥。藥是病。病是藥。到頭兩事須拈却。亦無藥亦無病。正是眞如靈覺性。出世人莫造作。獨行獨步空索索。雲門禪師曰。藥病相治。盡大地是藥。那箇是自己。三祖禪師曰。不用求眞。唯須息見。道悟禪師曰。但盡凡情。別無聖解。是皆除迷而不留悟。除病而不留藥之要旨也。若能了此要旨。佛法也得。醫法也得。玄幽醫士頻頻求示法語一段。上來所擧一佛四祖之所說。是酬其勉也。請玄子鑑焉。
　　示湛堂長老
　　生聞梵志問佛言。在家出家以何爲苦。佛言。在家者以不自在爲苦。謂。錢寶穀畜奴婢不増長。因此憂愁。不自在故苦也。出家者以自在故苦。謂隨順貪欲瞋恚愚癡。不守禁戒。因此愁慼故。自在故苦也。又問。二人以何爲樂。佛言。在家者以自在爲樂。謂。錢寶穀畜奴婢増長。因此歡喜自在故樂。出家者以不自在爲樂。謂學道不隨貪欲瞋恚行。隨戒所制無鬪諍怨憎憂苦。有義利故。以不自在爲樂也。是阿含經中所說。諄諄慈誨。切須三復。叔世出家多不思如是聖言。往往苦樂顛倒。只以自在爲樂。以不自在爲苦。雖方袍圓頂。恰不殊於在家身心。是故追從權門勢家。而狗苟狐媚。名聞是慕欺瞞善男信女。而鬼叫魔魅。施利是求區區役役枉過一生。不亦悲乎。今我東林新寺。除實山居士。外別無檀信成供養主。以淡薄爲家風。以不自在爲樂。又幸得公令補我處。公能心我心。而樂我樂。少欲知足不敢望他閙熱門頭。不亦喜乎。重按佛藏經。昔迦葉佛記我本師釋迦如來言。釋迦牟尼佛多受供養故。法當疾滅。嗚呼如來尚爾。況我輩。毎受供養。宜念十方一粒米重如須彌山。若還不了道披毛戴角還之古誡。永平高祖當時爲後代兒孫。惜法惜福。而其居不欲占城隍聚落富饒繁華之憐里近郊。其身不欲受國王大臣長者居士之供養恭敬。急流勇退遠隱北越。是以兒孫遍滿扶桑國裏。直至今日。沐其賜者不知幾千萬。其示衆中曰。先來慈明會中有大叢林小叢林之說。且道。甚麼作大叢林。喚甚麼作小叢林。若以衆之寡多院之大小。爲叢林之量。則成戲論。縱使衆多而無抱道之人。則是爲小叢林。縱院小而有抱道之人。是爲大叢林也。猶不以民繁土廣爲大國。而以有君聖臣賢爲大國也。汾陽昭禪師會下止七八衆。趙州不滿二十衆。藥山僅有十衆。由此而言。則如我輩縱雖單丁住院亦可也。但顧抱道念何如耳。苟存抱道念。如此東林衆不多。院不大。然不愧稱大叢林。又何羨他峻宇高堂千指圍繞哉。南華眞人之言曰。以瓦注者巧。以鉤注者憚。以黄金注者昏。其巧一也。而有所矜則重外也。凡外重者内拙。是内無抱道念故拙也。若有道念充實於内則外無所矜。而其内重於黄金。故外顧一切不及一瓦。當此時也。百發百中無不巧妙。何憚何昏之有乎哉。況見閑名浮利如夢幻空華。何勞把捉。荀子所謂肉腐出蟲。魚枯生蠧。貪利忘身。禍災乃作。此言最堪爲失道念者之鑑戒也。若能護道念回光返照相續不斷。則活肉活魚不腐不枯。何暇出蟲生蠧乎哉。流水不腐。戸樞不蠧。亦此謂也。但貪利貪名而忘道忘身。枉令禍災百出者。腐敗枯朽之甚。非皮下有血底之所爲也。上來許多陳爛葛藤一一是公之所諳。雖不及告喩。師資緣重。老婆心切。不得不弄快馬鞭影。公其思之。

　　小佛事
　　禪堂掛鐘版（龜子氏喜捨焉）
　　坐禪起止由此鐘聲。魚版唱和互成弟兄。選佛場中無事客。心空及第樂清平。
　　鳴鐘
　　第一聲上騰有頂。第二聲下徹無間。第三聲。中震沙界。從此聲聲壯祖關。祖關禮樂成何事。惺覺群昏不等閑。
　　開光

　　久野一通居士請取釋迦地藏古像各一尊觀音古像大小二尊。乃命匠氏新其光趺。持就山門供養恭敬。特乞山僧修開光點眼之佛事。擧。世尊因五通仙人問曰。世尊有六通。我有五通。如何是那一通。世尊召曰。五通仙人。五通應諾。世尊曰。那一通儞問我即今且道。那一通是甚麼通。此通通時。山僧不勞手頭。拈龜毛筆。肉眼。天眼。慧眼。法眼。佛眼。一點點開。心光。毫光。戒光。定光。慧光。一點點出。直得四聖六凡。蠢動含靈同一眼孔。同一光明。若人未信。聽重說偈。不較五通與六通。一通通徹十方空。龜毛點出光明藏。法界總歸阿堵中。
　　毘沙門開光
　　慈威一合北天王。擁護鳳山古道場。兩顆蒲萄光轆轆。照開福壽海無量。
　　道雪居士影像點眼
　　福嚴寺殿梅岳道雪居士之影像裝背已成。賛語亦成。立花重根幸以爲當山檀越。感喜此影像暫留在此中。恭設供養。特乞山僧修點眼開光之佛事。於是。黒田重種。黒田重敬。立花増弘。及一家同氏之諸子弟同來追崇舊君恩義。稽首列拜於影像前。退坐一面點然傾聽。擧。長髭曠禪師初參石頭。頭問。甚麼處來。師曰。大痩嶺頭來。頭曰。大庾嶺頭一舖。功德成就也未。師曰。成就久矣。只缺點眼。頭曰。莫要點眼麼。師曰。便請頭垂下一足。師便禮拜。頭曰。見甚麼道理。便禮拜。師曰。如紅爐上一點雪。山僧即今拈彼爐上點雪。打開此道雪居士眼光了也。且道。爐雪道雪是同是別。古人曰。直須藏身處沒蹤跡。沒蹤跡處莫藏身。所以道雪居士從無相界中。現出此影子。影子即是實相。實相了然居士未曾亡。要見居士麼。本是九州一老將。眼睛律律掛寒堂。高標森立孔明柏。永覆後昆成蔭涼。
　　薦惠明信女
　　惠明信女春半掩粧。涉月單九。經日二百三十有餘。慈母感夢。維靈有語。不入地獄。不生淨土。只如恁麼道。作麼生他遊戲三昧處。本來無苦樂。何處有蹤由。靈感不曾昧。招魂笑點頭。
　　薦卜外居士
　　別傳卜外居士十二年前今月今日。幻生中得幻死以了。諸行無常是生滅法。其時山僧與居士千里相隔互不相知。十二年後今月今日。無死中得無生。以了生滅滅已寂滅爲樂。即今山僧與居士一絲不阻。常時初見。且此會中祖忠上座。居士生前在居士家受居士恩。居士沒後投法王家學菩提道。以酬居士。今日特以山僧住在此中。爲邂逅幸。預爲明年先支忌。嚴啓建齋會一中。恭請現前清淨海衆。慇重修行圓通懺法更乞山僧擧揚宗乘莊嚴報地爲金添黄。擧。世尊昔在靈山會上。拈花示衆。是時衆皆默然。唯迦葉尊者破顏微笑。世尊曰。吾有正法眼藏涅槃妙心實相無相微妙法門。不立文字教外別傳。付囑摩訶迦葉。居士居士切須顧名思義。明破箇當局那一著。且見山僧傍觀助行。世尊拈華嘉州大像喫黄連。迦葉微笑陝府鐵牛滿口苦。正法眼藏涅槃妙心鑊湯無冷處。實相無相微妙法門崑崙絕縫鏬。不立文字教外別傳泥猪無皮骨。居士信得及麼。居士點然。善哉善哉。唯此點然又是眞入不二法門。何獨待破顏微笑耶。又記。正覺逸公頌此公案曰。教外單傳事最奇。兜羅綿手擧華時。會中不得鷄峯老。無限清香付與誰。我今爲居士次韻和出。居士要聽取麼。拈華手段甚希奇。教外別傳一點時。會裏縱無鷄足老。清香莫道付阿誰。是此清香佛祖聯芳。珍重居士鼻孔自長。
　　薦諦菴立實童女霜幻童子
　　夢驚夢破。諦實諦當。廓然無聖。止止吉祥。室虛生白。宇定發光。寶明空海乘般若航。國殤了幻。以兒呼彭。八百形骸何較眞常。眞常眞寂。死而不亡。不亡故壽。誰測壽量。暗中梅蕚。隱影餘香。御風傳信。穿鼻孔長。焄蒿昭氣。特地感傷。返魂一炷。用助孤芳。只如山僧恁麼道。畢竟將甚爲證。心心相照紅爐上。片雪飄消盡十方。
　　薦雪空宗極居士（因事自殺）
　　宗極趣通山水流。風警雪落片雲浮。吹毛截斷虛空骨。舜若多神笑點頭。
　　薦含空塔主默知宗說上座
　　無聲三昧現成時。宗說二通默自知。誰謂轉身離塔下。依然隱影侍先師。
　　薦一山道超行者
　　一山突出。超法超人。四相雲盡。現清淨身。
    薦唯禪上座
　　直指直心是道場。唯禪唯證沒商量。松聲彈出還郷曲。一陣薫風送午涼。
　　薦黒田一貫無法居士
　　相見曾評石鞏緣。那時親付牧牛禪。翻身跨背歸家去。短笛聲沈落日前。
　　訃到傳聞梠國憂。福城内外感浮漚。無常拂盡劫波石。有力負趨夜壑舟。肇老玄論觀水注。傅翁妙偈證橋流。一條貫却去來路。空手把鞭步騎牛。
　　預付慈法院元贅妙光大姉擧钁
　　諸方火葬掃寒灰。這裡活埋絕片埃。一钁钁翻心地底。土田變作玉蓮臺。正與麼時。樹林水鳥念三寶。感應道交歸去來。
　　預付無爲祖忠上座火
　　無爲無我祖門忠。正好將身置火中。特地平沈三界影。全機獨露十方空。正與麼時。酬願寶池蓮一朶。花開見佛霎時風。
　　預付徹信道清菴主火
　　五陰非有水中月。四大本空眼裏華。一念不生如幻火。了然無復片雲遮。正與麼時。即心即土共清淨。到處隨緣便是家。
　　預付奇峯盛雲大姉火
　　夏雲忽見奇峯變。驀地風狂雷雨過。洗出青天塵不點。金烏依舊照山河。正與麼時。清涼靈焔性空火。煉出無生古佛陀。

　　記
　　瑞鳳山東林寺後記

　　筑前州博多郷瑞鳳山東林禪寺未詳何人之創開於何代。一旦廢壞只有空名而存者。又不知幾年也。元祿九年祖忠上座告官起廢。結搆禪宇。再成僧伽藍處。如其費用盡傾自己衣資。且假檀越實山居士之護念耳。不同夫宋明以百性賣兒賈婦錢造湘宮寺令虞愿吐直言也。古曰。道藉人弘。人必依處。此三者不可不畢備。今已有此處。不可不藉人而弘道。上座兼知予欲赴崎陽。特來請曰。崎陽歸程願見寄錫於新東林。以師爲開山祖。以寺屬大乘之門末。而起永平正統於我國。是從來之志願非一朝一夕之心也。其辭氣逼人不許飾讓。乃以孟秋十七。發鷹峯中秋十五遊崎陽。同二十六到東林。未到前數日。上座與檀越謀。同兩僧司粉滌前之志願。告之有司。有司達之國君。國君不忘靈山付囑。一聞其事有命。稱善。然則予今雖暫住於此中。創開山業。垂宗乘統者意。在揚水卒章之四言。而暗顧國君大護法之偉恩者也。於是。前所謂道也人也處也三者粗備。而山有玉則草木潤。泉有龍則水不竭。住處有三寶則善根増長之古言亦見驗於此也。徒侶輩有竊議者曰。支那近代稱名德者雲棲蓮池大師鼓山永覺禪師也。如雲棲曰叢林爲衆固美事。然須已事已辨而爲之。不然或煩勞神志。或耽著世緣。致令未有所得者望洋而終。已有所得者中道而廢。予興復雲棲事事皆出勢所自迫而後動作曾不強爲。而亦所損於己不少。況盡心力而求之乎。如鼓山有一居士。勸師營精舍。師曰。日食一升夜眠七尺。過勞信施何爲。士曰。建置精藍先佛遺制。接引來機菩薩悲願。何必過爲高尚而成自利之局哉。曰。古人道充德立方堪垂手。愚鈍如賢而急於接人。有自點耳。況今天下所少者。非精藍也。爲名之囮爲利之罥。潤後學之貪。夷前修之化。莫此爲甚。吾所以疾馳而不敢一顧者。非違前佛之制廢百丈之規。蓋欲以不接接之也。嗚呼二師之言如是親切。則上座之建此寺。和尚之居此中。非違其所誡乎。抑有說乎。予曰。如上座又非無說。蓋二師之所誡。誡爲屋宇之貪失眞修者也。而上座不爾。雖建寺全非爲己。專欲招知識爲主令其修法要。回其功德。向大恩舊主別傳居士之冥福。以利樂有緣之眞俗而已。若二師再來必讃嘆無措也。但如予更無說可對汝。實如所責。詩曰。維鵜在梁。不濡其翼。彼其之子不稱其服。予今於建此寺。無有尺寸功。身素無一毫德。而特地來爲主人翁。稱開山祖。是事不獲已而後雖應于此。非但有愧於彼二師。亦不免詩人所風刺也。議者又曰。昔梁武帝建寺度僧而言無功德者。非達磨大師乎。未審今之建寺還有功德耶。予曰。大元世祖問帝師曰。修寺建塔有何功德。帝師曰。福廕大千。達磨與帝師推之輓之。共主車行。無功德時即福廕大千。福廕大千時即無功德。未初分途轍而背馳也。華嚴大經曰。菩薩觀見世間種子所種雖少獲果甚多如是知已熈怡微笑而心自誓。又皇明袁中郎作建青門菴疏曰。夫不知有秋之獲者見人投種則怪曰。奈何以可食之物棄之淤泥。不知福田之道者亦然。今上座同檀越共知福田之道以菩薩所誓。而自誓焉。從其廣大心而觀之。則此寺之壯觀猶如一粒尼拘陀子大。他後生五丈之質以成大叢林。蔭涼九州亦不可識。夫古往今來其祖田舍翁而子孫爲天子者亦在焉。予今魯鈍木訥實法中之一田父也。而所願相繼住此寺者皆悉法中之法王而如夫廬山東林慧遠去後常總卍菴等諸大禪師前後出現立大法幢演大法義。是予與上座并檀越之同所護念也。檀越既作記述創建之顛末。雖無餘蘊。只爲感上座願力及檀越信力。強滴胡餅汁。添些些潤色。以傳瑞鳳之法瑞於不杇。是爲後記。元祿十年龍飛丁丑九月穀旦開山老衲撰。
　　遊補陀山興宗寺記
　　大哉。觀世音之爲殊勝威神也。巍巍乎蕩蕩乎我無得而思議焉。從聞思修入三摩地。而具十四無畏功德。首三十五圓通。示娑娑教體。現三十二應身。赴人天機感。八萬四千母陀羅臂。八萬四千爍迦羅眼。無刹不照。無物不接。宜哉。一時受持其名號者。與夫盡形壽供養恭敬受持六十二億恒河沙菩薩名號者。是二人福正等無異。非但是而已。又似勝於受持三十六萬億一十一萬九千五百同名同號阿彌陀佛。所以者何。日本國西海路筑前州八角嶋南方有無垢境。曰寺塚里。里中補陀山有一石窟。古來州人稱爲穴觀音。而窟穴竪入三丈餘。横廣丈餘。上高同横。窟之正面磨四方丈餘大盤石。彫出西方三尊。中位彌陀。左右觀音勢至。然不稱穴彌陀。而有今稱者觀音之有緣於娑婆衆生非勝於彌陀乎。三尊形模自然奇古。非凡手可及。但年代深遠不詳何人造之。先是此州府君忠之公羽獵里中。而放俊鷹。其鷹遠飛不知所止。乃祈於觀音曰。鷹若歸來。當營拜殿於窟前無何得鷹。公喜不食前言。即造一宇。此宇一頽廢無復營造者。窟穴亦損壞而荊榛塞路。往往參禮者無不痛心酸鼻也。於是在城長圓湛堂然公告諸有司以造修願。遂蒙官許。先就窟穴完補其缺落處。以添堊填罅隙。除塵土出淨石。設須彌座樣子於像前。掛雙燈籠。乃至華瓶香爐種種莊嚴無不辨備。次於窟前鼎新拜殿掲圓通二大字爲額。蓋我先師月舟老人所書也。殿前作石階一道。便于升降。階下廣平處建一寺。名興宗。興宗者古寺。廢絕已久。今掲其舊號則雖新寺非新也。自經始至落成其間。里中并近村老少男女日日自來。曳石搬土。區區忘勞。足見其歸三寶如子孫趨父祖事。可謂。奇特矣。中嶋氏室了月貞因信女。捨奩具等。以辨淨財。命洛陽造像氏某。新彫觀音瑞像。爲寺本尊。相好殊勝光趺嚴麗。一瞻一禮。人皆稱嘆。初信女發願時。有同氣同聲隨喜結緣信心女流十四五人。戮志以至成此功德。譬如帝釋因地得四八同志感得天報忉利一處有三十三天也。今又然公於寺右方。將營僧堂一所中安地藏薩埵像以禪誦功德乘菩薩願輪利樂六趣羣萠。最是好心不久當成。蓋此像昔所彫造者。行基菩薩。而今所喜捨者。國老輔黒田一貫居士也。予此日應然公招。同明光主人來遊此靈地。詣窟朝三尊入寺喫午飯。飯後相伴步於寺前池畔。池水廣且深。鳥浮魚躍。聞人之說此中有蓮而能著華。則紅幢翠蓋隱在日中。又進到大賀氏山亭啜茶。從此回杖再登窟上。放眸四顧。則四面皆山。遠送翠青供於窟前。其横峯倒嶺層出連亙。而隱顯出沒於煙雲夕輝之際也。有如坐者。有如臥者。有如行者有如住者。一一有名字。面面鍾奇秀。而非言之可說盡。非趣之可寫出。恍忘立處神魂將飛乃收視降階入寺就座。座中偶有加藤氏老母長昌院禪尼。此地素屬加藤氏采地。予告禪尼曰。昔者須達長者家有一老婆。與佛無緣。佛不能度。縱雖是佛不能度得無緣衆生。佛以結緣爲重者爲此也。此地幸屬禪尼家之采地。則禪尼實與此大悲。有大因緣。然雖有緣。若不能信仰則不異無緣。請宜信大悲供大悲如孝事父母。禪尼唯唯。既而夕陽在西相別歸東林。則戸牖初閉燈火已點。然公令徒透玄出偈一紙。謝予遊彼中。一再覽了與衆同打夜坐。坐了不寢。磨墨於燈下。和其偈曰。八角嶋南孤絕處。大悲福海渺無窮。樹林水鳥圓音轉。霧露雲霞妙色濃。天碾青山千朶朶。風香紫竹一叢叢。彌陀勢至本同道。都入普門三昧中。因寫彼中所見聞及所說話。而繁絮叨叨者。併爲補陀略記。蓋一時隨喜之所感。走筆疾書不顧言之不文也。時元祿十年龍舍丁丑九月十有七日。白卍山老衲書于東林藏六室中。
　　築鎭守壇記
　　大凡十方寺院。搆鎭守社於伽藍界内。祭護法神祇於其中。是古今通義而禮也。今東林築小石壇一座於寺右邊。其壇四面各三尺排四時十二月。以表毎月供法祭。特勸請天照大神。白山權現。住吉大神。稻荷明神。八幡大菩薩。香椎宮。志賀神。天滿大自在天神。櫛田明神。寶滿菩薩。彦山三所權現。護法龍天等。設祭於壇上。以敬焉。以拜焉。更說慶讃偈。告祝祷忱曰。立春慚近築神壇。先節包含和一團。感應靈通光綽綽。聰明正直氣桓桓。護僧護法法僧競。鎭國鎭家家國安。最祈布金長者福。子孫踐武作英壇。夫律中。所謂。出家受戒不拜神祇等者。禁媚凡世鬼神而祈癡福耳。今之所勸請。一一是佛菩薩之垂跡權現。而利益無邊。其豈不敬拜而可乎。按華嚴合論中曰。凡爲天地日月五星名山大川五嶽四瀆河海社稷之神。皆是菩薩所爲。非是凡世鬼神力所堪能。故以出纒妙智入俗接生名之爲神。亦以慈悲之行處於天地晝夜之中。以爲神位。主持世間法則養衆生故。以出家法。化初心智未具者。若已智滿便爲俗士。現同外道。工巧技術智増悲妙便入諸天靈神位中。主持世法。祐護衆生。嗚呼。棗柏大士之所言。又足爲徵。誰敢間然。昔者古德約伽藍神。令其不見僧非。偏以扶持擁護爲念。予約此神祇令其賞罰分明專以勸善懲惡爲念。虢史嚚曰。神聰明正直而壹者也。然則後之有事於此壇者當知。諂曲以媚者。粢盛雖備。經呪雖誦。神之不應。昭昭也。藥山儼禪師。因僧問曰。如何是道中至寶。師曰莫諂曲。曰。不諂曲時如何。師曰。傾國莫換。蓋子罕之不貪爲寶意在其中。善哉言也。用以爲記。
　　立花道雪居士影像記
　　昔鎭西勇將戸次丹後守鑑連。領筑前州立花城。修文武經緯於麟白軒中。勇名聞于四方。養寶滿城主高橋紹運之子志氣似己者。而爲世嫡。乃立花左近將監統虎是也。鑑連値母臼杵氏法名恕榮妙忠之掩粧就木。葬于花谷山神宮寺。而改寺名爲養孝院。以爲其仁柌。蓋妙忠者臼杵越中守鑑速之姊也。天正十三年及攻筑後黒木城。鑑連感病於軍中。行年七十三而卒於高良山麓北野村。實其年九月十一日也。紹運亦在軍中。護其遺骸而歸立花。葬于母墓傍。立法名爲道雲居士。既而統虎居喪守城。時薩州兵拔寶滿城直攻立花。比來薩軍所向土崩瓦解諸城皆降。唯此立花孤立不傾。堅壁拒戰者垂半月。偶及將軍秀吉公之前軍西來。薩軍恐懼收兵而退。統虎鼓躁出城逐北十餘里而歸路攻高鳥居城。日中即下矣。恰如齊國七十餘城共降獨田單守即墨孤城終復其降城。是統虎者古之田單。而立花者今之即墨也。秀吉公感其勇略。状其戰功稱九州一人者不亦宜乎。未幾移封領筑後柳川城。於是。安道雪影像於柳川梅嶽寺。修香火於其中。今改梅嶽爲福嚴也。大凡物不得兩全。福嚴日日盛而養孝年年衰。然狐之首丘。鳥之巢南。皆戀其本。況於人之爲萬物靈乎福嚴雖盛養孝雖衰。維靈顧念必在養孝。養孝之前住智燈。現住雪江。同追慕其所自。而獻法供於二靈。致灑掃於二墓。且欲寫道雪形像。掲于祠堂。謀之於野田新兵衞一理。一理與竹森松菴醫士。相議告之於高畠五郎右衞門久世。蓋以久世仕于本州太守夫人立花氏也。夫人乃道雪遠孫也。久世屬之於柳川家臣戸次與左衞門親興。親興令畫手寫福嚴祠堂遺像。見其所寫。手握軍扇。氣呑英雄者指揮相而表智德也。方眼圓頂著五條衣者。忍辱相而表仁德也。腰帶短刀傍靠大刀者。威武相而表勇德也。不翅三德具足文武兼備。又能歸佛參禪。内空身心。外現僧形。則其於生死岸頭得大自在者。不言而可知也。夫人一見其相如此者。同氣遠感不勝喜慰。命工裝背。造箱盛之。寄付養孝院。令其掲祠堂且喜捨白金五百兩。爲寺之無盡財。永充影像供養之料。可謂。不忘其本。其本立而枝榮葉舒。則敢保夫人之桂子蘭孫世世相承愈久愈昌。今雪江又託一理松菴及久世。乞予賛其影像傳盛功於不朽。懇到丁寧不得默置。作賛偈一篇。書于影上。又聞其詳於立花五郎左衞門重根。別書影像之因緣。永副像軸以鎭院門。又聞。院曾祕道雪所寄長刀馬鞍。爲什物。而今在同門醫王寺。且元祿五年季春掘院庭上。得古小鐘。同八年孟秋掘道雪基傍。得鑓并鎌子。想是道雪故物。而今皆在院。因其物思其人。則古意之所寓。亦不偶然也。此院開闢至今。三百一十有三年而未詳開山祖爲誰某云。時元祿十年龍次丁丑。杪冬十九日。博多東林開山老衲卍山撰。
    丹鳳山瑞石寺記
　　豐後泉福寺無著禪師之法嗣。天眞嫡和尚遊方日。相攸於此筑前州鞍手郡金生村。卓錫於丹鳳山中。開一坐具地。創建一宇精藍。未立寺名。先詣彦山。山中拾得一片小石子之可把玩者。袖之而歸于鳳山。纔及至於門外。俄覺袖裏重。乃石子落地屹然人立。其高可三尺許。其重非合五六人力。不可移動。其形似官人頭上烏帽子。和尚見之知其神瑞。因名于寺。爲瑞石矣。昔投子同禪師。一日指菴前一片石。向雪峰曰。三世諸佛總在裏許。今此瑞石不但三世佛在裏許。兼彦山三所靈神。又在其中。爾來法運日盛而興無著眞宗。唱虛玄大道。如丹鳳翔于青霄。似金龍躍于碧潭。法子法孫甲乙住持。諸方指目爲一方望刹也。中及薩州兵蜂起於紫陽。佛宇神宮爲兵所侵。此時此寺隨世衰廢至無住侶。其後悟叟覺和尚一住起廢以中興焉。時本州太守長政公寄付山林四至一十五町之地。令悟叟興天眞舊業。嗚呼。丹鳳之山草本回古。瑞石之寺祖風施今。實由太守護法之所繋也。或曰。彼石之素小而忽大。未審爲復神通妙用。爲復法爾如然。予曰。是佛德神德之所感。時節因緣之所應。而稽古帝辛之時。有雀生烏在城之隅。大史占曰。以小生大。國家必昌。帝辛驕暴不修善政。殷國遂亡。然則此寺之中廢。蓋其時住侶恃瑞生驕不修善行。而陷彼帝辛舊轍歟。悟叟之中興想夫能勤禪誦事佛敬神之所使然也。但雀石雖分情無情之異。其自小之大則爲昌爲瑞者。古今一同而其至廢亡者人之失用心也。非雀石之咎也。寺有無著正傳法衣。名曰花車袈裟。爲第一法物也。鋤煙長老先是董瑞石住。一旦令弟子湛水補法席。退隱于菴中。去秋以來在我座下。共衆參堂。禪餘數乞作瑞石記。不忍峻拒。直筆其口頭底以答其勉云。時元祿十一年龍次戊寅。孟春十二日。書于東林藏六室中。
　　東林語錄上卷（終）


　　卍山禪師住東林寺語錄下卷
　　嗣法門人湛堂編
　　眞贊
　　藥師
　　筑前州大藩主。手親描畫藥師瑠璃光如來像。賜老醫養巴。養巴請贊於予。爲之贊曰。靈山付囑。素在大家。活國妙手。描病者爺。維藥師佛。慈救無涯。分身散影。何翅河沙。自神農氏。乃至養巴。拔苦與樂化益可嘉。定印掌内。寶壺盛霞。觸處春遍。枯木亦華。淨瑠璃界。莫言路遐。一毫端上。不隔些些。元祿丁丑杪冬二十四立春之日。拜贊於藏六室中。
　　出山釋迦（大空實相居士請）
　　實相無相。大空不空。形隱象外。影現鏡中。出山成道。度生網風。稽首古佛。有感即通。
　　釋迦如來（如如齋請）
　　天上天下。獨坐獨尊。如如不動。寂寂無言。十八萬中金色土。毫光照徹盡乾坤。
　　那伽常在定。河注未曾流。屣寶位而脱。芥王宮不留。隱身三界外。現影一毛頭。若問誰家子。西天老比丘（大賀如心居士請）。
　　觀音大士（以普門品而畫焉）
　　身是經兮經是身。身經混合普門眞。即眞即假即中相。一點毫光飮刹塵。
　　夢中感得半斤相。覺後描來八兩光。識取鉤頭些些意。不須盤上認星量（和實山居士夢感觀音賛偈）。
　　達磨大師
　　隱几手支頤。聞香鼻似槌。龜毛風未拂。電光爍難追。
　　廓然無聖。白日青天。一雙碧眼。照破大千。
　　布袋和尚
　　天上無彌勒。地下無彌勒。因甚他自言。彌勒眞彌勒。從無住本。現一切身。隨處作主。即假示眞。灰頭土面。阿魏水銀。少欲知足。求名合塵。擎珠在手。卸袋等人。羣兒圍繞。任喜任嗔。
　　南泉提猫圖
　　衲子爭時猫子危。劍光動處電光遲。從頭縱有趙州在。不許小慈妨大慈。
　　維摩（立花重根居士請）
　　重重脱落根塵識。一一彈呵佛法僧。不二門頭淵默處。遠山無限碧層層。
　　永平初祖
　　身心脱落。遍界無塵。大圓鏡上。形影相親。定手印内。正偏雙泯。眼横鼻直。扶桑回春。
　　立花道雪居士
　　生面儼然死不亡。通神佳手發精光。隱圓軍扇一輪月。摧鋭寶刀三尺霜。文武施功曾創業。子孫繼志永流芳。立花山與大洋海。沃日摩霄映彼蒼。
　　自贊
　　在鷹峰非鷹。住鳳峰非鳳。久冐知識名。謾領人天衆。何物恁麼來。說似即不中。値居士實山寫影被活弄。自今供養煩兒孫。又是一場閑打鬨。
    又
　　是興宗叟。未謝閑名。但要忘己。何暇度生。實山揮筆。不藏醜形。湛堂請贊。令吐心聲。一靈皮袋。皮袋一靈。即此影像。眞機現成。

　　銘
　　東林寺大鐘（并序）
　　古曰。欲識佛性義。當觀時節因緣。時節若到。其理自彰。有旨哉言也。夫如來一代法寶。分爲五時者。其大綱大數而雖一言一句自有時在矣。不但如來爲爾。稱孔夫子爲聖時者。爲時中者。且大易三百八十四爻。都歸時一字。則時之所繋。儒釋通要。而物之應時應緣者。羣器之中鐘爲其首。不亦宜乎。城市閙中報世間時節。佛閣僧樓報出世時節。共是無不由鐘也。筑前州博多郷東林禪寺。護法檀越實山居士。能知時能觀緣。新範法鐘以喜捨焉。而詳其情素則借此大口阿師音聲三昧。長鳴佛祖甚深之大法義。回其功德。爲家君重種老居士。祝壽福而期道心増進。爲先妣慧雲院大姊。修冥福。而壯報地莊嚴。併願法門悠久國家鎭靜者也。嗚呼。此鐘聲之所及。無眞無俗。齊得耳根圓通。而觀積時至日。積日至月。積月至年。積年至老。如是念念觀時節易移。顧此身如夢幻。明天地如空華。則非專不被十二時使。又能使得十二時。以了佛性義。到大安樂地。祝之祷之。祝祷之不足。又添以銘辭。蓋隨喜之所感也。銘曰。
　　若能轉物。即入圓通。卓此法器。本是頑銅。經文武火。乃湧乃鎔。脱規模範。應商應宮。發大義蘊。鳴至孝衷。存亡一路。隨感不壅。音聞三昧歷劫無窮須彌爲杵。驚震虛空。
　　念經鐘
　　禪林禪樂。三時念經。龍天歡喜。佛祖證明。苦拔無間。利流有情。是眞功德。塵劫長鳴。

　　雜著
　　東林寺日常規約
　　一。我輩同是佛祖兒孫。若破佛戒違祖範者。不許共住。
　　一。粥後飯後。暮夜曉天。四次坐禪。直須以了己事爲念。亂想無記莫失功課。
　　一。早朝日中。及與晩間。三次誦經。切須顧念回向旨趣。
　　一。禮拜者。古佛之三昧。最要如法。莫忘不輕之故事。
　　一。晦望布薩。三八念誦。時至遵行不可懈怠。
　　一。二時粥飯。雖隨豐儉。畢竟淡薄不違佛意。五觀想念宜銘腹心。
　　一。客僧接待。或一羹。或二羹。縱値大賓來。不過三羹。乞士家風。理當如是。
　　山僧今與十方清衆。寓於此中。雖一日雖一月。佛子之所住。不可無規繩。已前七條是調六和。報四恩之階梯也。可以升可以踐。愼勿違拒。至祷至祷。
　　祠堂無盡財誡約
　　東林寺者。祖忠上座爲別傳卜外居士。造立以爲其仁祠者也。卜外長子。野村新兵衞明貞。襲卜外封。食卜外祿。其爲人也。樸實正直。不修邊幅。講家傳武。養仁義勇。可謂。能繼先志者矣。一日就予乞安法名。蓋潜發菩提心也。乃呼爲單傳即宗居士。頃喜捨黄金十兩。附寺之無盡財。爲卜外之供養料。可謂。能知所施矣。後之住此寺者。但取十兩息利爲祠堂供。愼勿取本財以致互用。雲蓋火枷之報不可不懼也。是爲後證。
　　書觀音小影上
　　實山居士。告予曰。某歸命夢現觀音小影。有年于茲。昨夜夢中和尚。手展此小影曰。影上一句是大士之實語。居士領會麼。時某禮了見影上。則觀五觀一觀之五字分明也。乃援筆著一語其傍。曰。歸命禮中玉玲瓏。和尚曰。好箇禮拜。既而夢忽覺也。予謂眞觀。淨觀。智觀。悲觀。慈觀。是大士之五觀。五觀即一觀。一觀即一玉。一玉圓明内外玲瓏。能禮所禮體空寂之宗旨。所謂好箇禮拜之所表也。禮拜者諸佛三昧。是居士從來所得法門。而寤寐恒一夢覺無二者也。元祿龍次戊寅。孟春十八日東林老僧書。

　　序跋
　　詣志賀神廟
　　予入東林以來。時時告左右曰。涓天氣快晴。候海波平穩。放舟詣志賀神廟。昨十四日朝誦始畢。仰觀天宇。雲氣羅織如將雨。如將晴。沙彌淨人等一同報曰。今日好天氣已買舟在步下。志賀行其時哉。乃與徒侶五六人。拏杖行市頭。六百餘弓而到步下。乘一小艇挂蒲帆。而舟走二千餘弓許微雨俄下。無片蓬可蓋頭者。予獨頂小笠披毛氈。其餘數人霑濡狼藉恰如見沐猴。棹郎辛苦舟漸著沙渚。出舟扣加藤氏徹信隱士之幽居。燒松葉炙衣。隱士周旋設伊蒲膳。齋後以隱士爲前導。步行二千餘弓而達志賀宮司坊。坊主奔走掲神廟寶簾。開文殊龕扉。獻法供於兩所。而歸坊見神寶數事。喫餅啜茗。時社官某著烏帽持緣起三軸來。一一歷覽了。出華來外。遊莊嚴寺。寺主出迎對談懇懇。不許理歸舟留令一宿入夜。喫紅豆飯飽滿快活。過三鼓而寢。今朝早起誦經打禪。粥後又赴宮司坊。喫飯再詣神廟。瞻禮住吉明神古像。既而廟下市人。互走艤舟跨舟之際雨罷天晴一帆順風目撃著步下。明光主人命奴僕以肩輿待之。乘輿歸寺。則午禪坐香纔過一二炷。明光主人在座。相對說前事。因憶昨日若無雨即往即歸。又似等閑。因雨淹留者豈得言非神之懇。平昔曹溪有一宿覺。今日志賀著一宿賓。今昔雖時異神祖趣相似。乃寫心所感。賦偈一篇。竊比永嘉證道之歌云。精爽和光志賀濱。軸開緣起感前因。思量風雨皆神意。留我故成一宿賓。
　　書法華經後
　　大乘妙法蓮華經者。如來一代時教王也。在般若後。而似空不空。在涅槃前。而似常不常。不空不常。眞空眞常。不可思議不可商量。喚爲妙法。亦強名耳。筑前信士龜子白直。法名靜頤。事主致身。任役靡鹽。僅得餘暇不敢寧居。書寫此經功終全部。裝潢盛箱。供養恭敬。書寫功德如經所說。若著一辭却成贅疣。然隨喜心油然不休。偈吐四句。書以爲跋。
　　筆落忽生黒豆芽。芽莖開發妙蓮華。蓮華葉葉盡沙界。沙界齊乘大寶車。
　　書正法眼藏後
　　正法眼藏。涅槃妙心。現成公案。山海高深。摩訶般若。波羅蜜。寸土分明。是寸金還看永平麼。古佛堂中香細細。夜明簾外月沈沈。某甲禪人拜寫高祖正法眼藏乞予著一語。上來叨叨者。是所以應其懇懇之爛葛藤也。

　　文
　　告實山居士
　　韓氏曰。人道惡盈而好謙。是以。衣成必則缺衽宮成則必缺隅。且欹器之戒十分。君子之貴八成。凡處世者不可不思也。予一時告實山居士曰。居士之家君仕此大國。位著祿重而眤近於國君之左右。宣傳國命者。十而七八無非家君子孫族類。可謂。功盛業大而寵異於國家者矣。夫盛過而衰來樂極而哀生。古今天常之所必然也。可以愼焉。可以懼焉。書曰。居寵思危罔不惟畏。弗畏入畏。推賢讓能。庶官乃和。又王符曰。嬰兒常病傷于飽也。貴臣常禍傷于寵。太平老人曰。世間四事不可久恃。春寒秋熱。老健君寵。家君能了上件趣。巳雖致仕退休。國君召見如無虛日。昔齊慶封奔吳。吳句餘予之朱方。聚其族而居之。富於其舊。子服景伯謂叔孫曰。天殆富淫人。慶封又富矣。穆子曰。善人富謂之賞。淫人富謂之殃。天其殃之也。其將聚而殲旃。及慶氏亡。與晏子邶殿其鄙六十。弗受。子尾曰。富人之所欲也何獨弗受。對曰。慶氏之邑足欲。故亡。吾邑不足欲也。益之以邶殿乃足欲。亡無日矣。在外不得宰吾一邑。不受邶殿。不惡富也。恐失富也。且夫富如布帛之有幅焉。爲之制度使無遷也。夫民生厚而用利。於是乎。正德以幅之。使無黜嫚謂之幅利。利過則爲敗。吾不敢貪多所謂幅也。家君亦心晏子心。宜念幅利。崔子玉曰。知足勝不祥。李至曰。吾見進而不已者敗。未見退而自足者亡。宋景濂曰。堯舜禹湯文武皆王天下。故子孫受其祉有限。孔子無位故餘慶遺澤被其子孫者無窮。是皆不可不愼懼盈滿之意也。予聞。往日火災于家君別業。想是天之不忘家君。示鑑戒於家君。家君彌愼懼謙退側身修善。火之爲災却吉祥之所寓也。殷太戊之時有桑穀。共生于朝。大史占曰。野草生朝。朝其亡矣。太戊恐懼修善。殷道中興。蓋轉凶爲吉。其畏天責己之所感。而蘇秦所謂智者擧事。因禍爲福轉敗爲功。齊紫敗素也。而賈十倍者是也。高僧功德賢對帝曰。七十老病唯一死在矣。今家君齡超古稀。不可道不老。專思賢語而黜聰明。空智慮敬神信佛如愚如魯以如幻三昧而觀破身世。以慈善根力而愍念衆人。逍遙不迫。優游樂老。則子子孫孫沐遺澤千百世。人人箇箇頌仁聲於千里。不亦說乎。予今以古賢格言數條。告之居士。居士以漸語之家君。家君以漸内之靈臺。譬如行舟雖不横截迅流。漸靡而往。稍向所趨然後得濟也。彼岸不遠行舟必到。到岸捨舟。居士其思焉。
　　禪餘誡語
　　先是二十五六年前。予住東武王子峯。一日平井秋山。酒井浩山二居士。來訪。相携遊於目沼聖天社。社前有石燈籠。刻銘曰石燈爐。予指爐字同二居士。笑籠誤成爐。其後他方社前。値爐字者數次。笑如聖天時。這回赴崎陽寓皓臺寺始終七日。其中應請遊皓臺東堂湛元和尚之隱居。飯後湛元和尚。皓臺主人。并二三寺主催予同詣天神社。社前又見爐字相互笑其誤焉。今冬在此東林安居。頃日禪餘把涅槃經遮眼。第四卷如來性品中。佛言。譬如男女燃燈之時燈爐大小悉滿中油。隨有油在其明猶存。若油盡已明亦倶盡。其明滅者喩煩惱滅。明雖滅盡燈爐猶存。如來亦爾。煩惱雖滅法身常存。看到于此置卷深悔王子峯以來不覺犯自讃毀他之佛戒。陷壓良爲賤之慢罪。以己不知而爲知以他不誤而爲誤。噬臍不及。刺舌又遲。受一非餘魔所攝持之謂也。大衆面前吐露再三。更誓要而曰。向後縱値以燒茄爲燒蒙以鴿字爲人日鳥之類。又不可容易輕笑之。且予看涅槃經與今三次。在經文上不認爐字。而却於石燈上數數認得者自然似有心于見他非而無。實于了經文是亦不可不愧赧也。乃援筆疾書自誡誡他。以寓懺罪意。云爾。時元祿丁丑。杪冬二十日。卍山老衲。行年六十二。書于藏六室中。
　　示靜頤信士警戒
　　夫名者實之賓而實者名之主也。賓主投合名實相稱者。君子徒也。龜子常右衞門。法名龜隱靜頤信士。其心端正。其氣幽閑。所守不移。所爲有常。似彼靈龜之不貪藏六而頤靜者也。有常不移違道不遠。南泉曰。平常心是道。龍牙曰。萬般施設不如常。又不驚人。又久長如常恰似秋風至。無意凉人人自凉。是眞常道得之。在不二三其德而一其心。然自非念念空名利念心心實菩提心。又爭得相應哉。所願信士顧名思義。以明此道。但南箕之不簸揚。北斗之不斟酌。有名而無實。則君子之所恥也。信士其莫忽焉。

　　偈頌
　　東林最初祝聖
　　新起祇園古法城。東林結果自然成。今朝資始祝皇運。瑞鳳三呼萬歳聲。
　　九月八日應請立花實山居士。遊來也堂賦此以示（壁上挂觀音軸）
　　來也聲前空合空。觀音默許入圓通。忘機共話靈山昔。回首雨中夕日紅。
　　詣太宰府觀世音寺
　　稽首紫陽觀世音。堂堂古像再粧金。善哉起此戒壇廢人。護浮囊免陸沈。
　　横嶽懷古
　　湛公聖一大應師。三老遺蹤餘古基。甘露井荒誰復理。照心寫影立多時。
　　詣太宰府天滿宮
　　獻法供於廟前。見菅神所帶寶刀。聽勾當坊讀緣起三卷。了出宿華表門外某氏宅。夢誦薩天錫觀音寺裏一聲鐘之詩。覺而有感。乃和原韻。
　　寂然不動感能通。儒雅風流梅映松。此夜無雲天吐月。夢魂却入句中鐘。
　　望竈門山（寶滿菩薩游舍靈嶽）
　　竈門蒸霧氣成煙。雲樹過霜色欲燃。應是天孫機上錦。袈裟新綴挂山肩。
　　登彦山四首
　　神昔來時駕石船。落帆留在碧巖前。前頭霧合山如海。風怪櫓聲度半天（權現石船）
　　法俗女神三體山。巍然鼎峙白雲間。眺望著隻九州眼。一合一開擬往還（詣三所權現宮）。
　　節此彦山德有隣。蓮公修練道通神。天龍擎玉擘巖出。幽谷照餘。光瑞新（到玉屋谷瞻禮八幡大菩薩并法蓮上人二像）。
　　豐前坊與藥師尊。相對老杉擁洞門。一二三峯奇且怪巖前突出小崑崙（題豊前坊）。
　　呼猿巖
　　是亦飛來竺土山。白猿化石碧孱顏。若教慧理再呼喚。涙落巴江匹似閑
　　獅子巖
　　獅化石耶石化獅。巨巖踞地振全威。前川水怒陰風動。應是嚬呻哮吼時。
　　羅漢寺二首（山名（山+耆）闍窟）
    探奇偶入（山+耆）闍窟。撞著天台五百尊。山下水流來處遠。石橋香刹是靈源。
　　碌碌一千頑石子。點頭化作地藏尊。請看手裏寶珠影。常照衆生心水源。
　　詣宇佐八幡宮
　　維神本跡妙難宣。來往何唯度八千。百億分身明皎皎。波心月落不離天。
　　登御許山四首
　　望日足谷鍛冶翁遺跡
　　神昔垂蹤鍛冶翁。化鷹化鴿化兒童。陰陽不測底靈變彌出彌存橐籥中。
　　途中口號
　　硯水巖阿一勺潀。琵琶石上四絃風。仰頭忍渇盜泉下。神在虛無縹緲中。
　　禮石體權現
　　堅密身心石體神。消磨歳月未曾磷。點頭震吼我何要。懶効昔人饒舌顰。
　　歸路喫點心戲作
　　偶陵絕頂取歸程。脚倦恰如跛鼈行。忽値點心供一頓。雲門胡餅弄蹄輕。昨九月。盡宿中津壽福寺。偶値龍穩山主來訪見留二偈。去後展覽以慰客況於燈下。今朝孟冬初一應招扣室。因和前韻聊助火爐頭話云。
　　風生萬竅互呼號。自是大塊噫氣高。借此天公那一曲。不勞三寸答禪騷。
　　前宵目撃恍如夢。今日道存笑盪胸。相對爐邊何所見。火中坤馬産乾龍。
　　宿山鹿村
　　山貧誰識金銀氣。人樸只看麋鹿遊。一宿醒來幽谷夢。日上阿含苑裏秋。
　　望求菩提山
　　鑚仰堅高求菩提。幾人披頂卜幽棲。欲成下化衆生願。先向彼中路莫迷。
　　望香春山
　　雖爲彦山遭拔樹。又因傳教得生肌。至今藥草喩中雨。潤色香春舊翠微。
　　白馬山安國寺懷古
　　白馬山中阿練兒。普門示現甚慈悲。寺頽誰是創開主。問著老松總不知。

　　宿松巖院院主宗純上座呈偈次韻酬之
　　宰府彦山羅漢寺。次經宇佐涉中津。處處同行純上座。珍重著衣成主人。
　　望若杉山
　　山號若杉杉老蒼。老蒼蓊欝潑神光。人生莫恃青年好。鬒髮雲成蓬首霜。
　　歸寺口號（往來涉十三日）
　　出入往來都十三。依前間坐舊禪龕。途中辛苦半宵夢。覺後對人助笑談。

　　次韻酬謝金龍隱室省堂和尚以偈見招
　　前日已爲蕎麵約。途中憶著卷衣回。黄金一諾今猶在。珍重令徒傳命來。
　　次韻長圓和尚見賀演法
　　此交眞匪一時緣。暗感曩分接几筵。吐語互無紅粉跡。未慚頭上有青天。
　　次韻安國和尚見賀演法
　　欲整洞門已墜綱。新開一處菩提場。強令野衲臨緇素。恰似楚雞冐鳳凰。垂老單單唯有死。利生毎毎別無方。幸因諸德扶持力。贏得孤燈引壁光。
　　次韻明光和尚見賀演法
　　東林窟起阿蘭若。鐘梵遏雲翠竹間。月照新梁遊玉宇。門當古路隔塵寰。間中消息最堪樂。世昨日國君潜入門。我眠堂裏默無言。此中却是道通處。笑彼仲尼目撃存。
　　酬和歌見呈偈（并序）
　　當山護法實山居士命畫手綵繪紗縠。製唐樣燈籠一雙。淨心喜捨以挂大雄氏之須彌座前。添以和歌見祝悠久普照之光瑞。山僧素不善和歌。故不能以歌答歌。但摘其最後一字爲韻。打偈聊酬盛意也。偈中五箇燈字用表傳燈等之五禪燈。併擬維摩無盡燈。且此中些子火種密付居士。盡未來令不斷絕。云爾。
　　紗籠一對護雙燈。即是毘耶無盡燈。續焔傳光來際遠。燈燈何只百千燈。
　　示行牧禪人
　　行亦牧牛坐亦然。慧爲鼻纒戒爲鞭。時時毒打空頭角耕破祖翁一片田。
　　詠初雪
　　白盡四山頂。逼來稍及門。舞空空有色。落地地無痕。竹傲虛心節。梅回寒苦魂。蒲團鏖坐睡。清氣洗乾坤。
　　示實山居士（并序）
　　昨小至夜。爲實山居士。開血脈戒壇。依宗門儀則。授菩薩大戒。今朝至日更付一偈。應君子道長之時節。祝授受之機緣。云。
　　二氣交通珠走盤。循環宛轉竟無端。夜來石女咬梅破。天曉木人口帶酸。
　　酬承天間居北源和尚見寄偈（并序）
　　野衲暫戢倦翼於此鳳山。一發楚鷄鳴。承天東堂北源和尚。法齡八十一。不但以老爲達尊。平素樸實之白眉。而今傳聞鷄聲遺響。殊辱見寄清和三章。所謂。朱絃三嘆者也。老成存問不可默置。依韻以酬者二篇蓋以輸一籌爲謝。呵呵。承天勅寺法王城。古代典刑有老成。豈意朱絃三嘆韻。助吾一唱楚鷄聲。
　　仙衣拂石芥盈城。海屋應觀壞又成。九九何唯八十一。無量壽佛是同聲。
　　和實山居士偈（并序）
　　予在鷹峯。曾製一枚竹篦。蓋模建長大覺禪師持來底古樣也。這回西遊途中爲物礙却。一頭少折。則重下刀子截其折頭。以爲短篦而心自念。凡物長則有礙。短則不然。然從來古樣亦不可失焉。一日遊實山居士松月庵。出彼短篦告居士曰。請居士爲予別製一枚篦子。少許令長而可也。居士許諾焉。即收短篦去。今新篦已成添以偈并序。持來呈之。序也偈也抓著予癢處。此時一衆列坐長圓湛公亦在座。予乃撫摩竹篦擧首山背觸話了曰。我即不然。喚作竹篦不觸。喚不作竹篦不背。有時背也可憐生。有時觸也可憐生。語未訖居士微笑點頭。即禮三拜。予曰。前日以短竹篦留於居士菴中。然居士若無今日事。背手奪取以擬彼趙璧。今却加拙和一篇。以付焉。夫以予短授居士。令居士常避其長以居其短。則長自在其中予今雖得居士長而不敢忘其短。昔楚昭王與吳人戰。軍敗走王亡其踦履。行三十步後還取之。左右曰。大王何惜於此。王曰。楚國雖貧豈無此一踦履哉。吾悲與之偕出而不與之偕返。於是楚俗無相棄者。少原之婦泣惜蓍簪。亦不忘其故也。予與此短篦出鷹峯而不與之偕返鷹峯。然非忘之也。何也如居士已是予室内人。他日雖隔千里不可離予左右。而短篦屬居士則此物亦常在予左右也。長篦出於居士手向後雖在鷹峯。亦豈忘松月舊主人哉。其唯不忘是以長短二篦如君臣如父子。如師資如兄弟。而傳受用於無窮也。祝祝。
　　付短留長意作麼。從來少欲不較多。點頭微笑禮三拜。直得呼蛇又遣蛇。
　　冬夜夢鷹峯
　　歳寒松秀四時夜。燈淡花生一日冬。坐睡坐忘胡蝶夢。飛尋春信入鷹峯。
　　酬和歌見呈偈（并序）
　　昔玄沙封三張白紙。呈雪峯。峯示衆曰。不見道君子千里同風。今也黒田重敬居士。見呈一張墨紙。有歌有序。國語綴之國字寫之。聞。此土歌詠以人心爲種。詞花言葉根于性情。自然能動天地。令感鬼神。況於人乎。予之木訥無心亦不能不感。終摘歌之末字爲韻。賦偈一篇聊酬同風句。云。感人君子同風句。親自胸襟流出來。一紙頓超三白紙。心聲心畫又奇哉。
　　示心牛祖印禪人
　　祖師心印鐵牛機。無尼無頭知者稀。去住誤隨風穴後。莫追昔日瞎盧陂。
　　示一山行者
　　一二三四。四山逼人。能觀無我。是名出身。
　　示禪海禪尼
　　禪如江海成百谷王。若是知足。倒流難防。
    和黒田無法居士偈（并序）
　　山僧往日拈石鞏牧牛公案。示人天衆。今偶値黒田無法居士來參。重爲擧揚助一席談。居士頓領話頭下手處。退見呈得意偈一篇。再三展覽甚慰老懷。乃鳴瓦釜以和清韻。聊表相見之因緣云。
　　一等牧牛紛似塵。就中誰是獨超倫。豈圖石鞏舊公案。新屬宰官有力人。
　　六十三元正口號
　　可憐破爪小童男。已作禿頭一老憨。七九秖今非十六。却將六十更添三。
　　次前韻（已下九首酬兄弟和）
　　童視公侯伯子男。明州布袋獨誇憨。誇憨我亦樂知足。佛法兼身寶作三。
　　我今不羡釋摩男。單弄碌塼任放憨。誰是同參同道者。拍肩李四與張三。
　　佛性了時女亦男。眞修懈處智猶憨。莫將喜怒分朝暮。三四元來是四三。
　　籬根日暖摘宜男。不但忘憂忘却憨。賓主醉心茶當酒。鶯聲似唱鹿鳴三。
　　定是女兮慧是男。妻憐法喜助呆憨。見來孤獨非孤獨。一産二兮二産三。
　　那箇男兒眞箇男。若非小黠大癡憨。折衷大小用心者。乾有九三坤六三。
　　出家本是丈夫男。端立不偏始免憨。川老曾懼川字側。側時依舊狄三三。
　　祖翁片地屬頑男。種月耕雲單養憨。秋收將謂唯一粒。粒孫粒子自成三。
　　張良畫像女邪男。取相見人實是憨。若以多髯求孔子。何唯前後共三三。
　　題象爐蓋上祖師像
　　禪教由來同一塵。峨眉熊耳不阻津。象爐背上聞香者。行願全身是祖身。
　　寄本多房州居士偈（并序）
　　隱有三等。大隱隱於城市。小隱隱於山林。中隱非城市。非山林而隱於大小兩楹之間者也。本多房州政長居士。身在大隱地。雖握國家之政柄。心憐小隱跡。雖思山林之幽趣但心之所樂身之所安。要無過不及之偏倚曾搆清齋於別業。扁曰中隱堂。嗚呼居士在官不忘隱逸。思隱不失中庸。其用心也。可謂。善且美矣。今春正値七十大誕。賀筵盛禮如在目中。予去秋西遊經由筑前州。州之眞俗創建東林興宗之二寺。共延予爲開山是以未得回錫向北。孤雲獨鳥瞻戀尤深。終瀝片誠爲綴祝頌。遙賀福壽之綿長以。當千里之眉目。
　　行年七十尚童顏。道骨仙風照世間。中隱堂中兼大小。從心所欲不踰間。
　　誕日祭考妣靈
　　春來又値母難辰。憶著劬勞獨濕巾。豈測三年含乳日。老成不孝闡提人。
　　興宗寺入院祝聖
　　開國已來無異姓。一王神統照玄黄。乾坤交泰太平象。曉雨洒花暗吐芳。
　　示心月自照信士
　　心月孤圓。未曾離天。浮雲斷處。自照了然。
　　示大空實相居士
　　大空實相。實相大空。心外無法。明月清風。
　　示壽慶禪尼
　　身心如水沫。世界似空華。念念觀無念。觸途即到家。
　　和古外和尚元旦韻
　　横嶽名山萬年崇福禪寺東堂古外和尚。位當大應國師直下之遠孫。身應東海兒孫轉多之懸讖。就其轉多中。如衆星之一輪。如萬器之孤鼎。而實紫陽之老白眉也。其新年頭陽春一曲希聲大音。雖不易和謾接遺響呈巴人技。若不値掩耳則幸也。
　　郁乎大應國師家。東海兒孫氣釀霞。松竹隱中藏不得。春心吐出老梅花。
　　又依前韻謝筆墨寵賜
　　寫情筆表弟兄家。傳印墨含萬古霞。此賜誠知非世禮。唯存眞實不存花。
　　石經慶讃偈（并序）

　　慧性上座爲亡母聚小石子書寫蓮經一部。一石一字恭敬終功。埋清淨地立石表之。因付一偈令刻其上。
　　一文一石一如來。點出毫光照九垓。龍女成男遲八刻。夜臺即是妙蓮臺。
　　示立花平九郎英士
　　平生心事莫期盈。八九成時即十成。維孝維忠儒釋要。都來不出一團誠。
　　示石川即中居士
　　經行坐臥是何物。一念即通空假中。觸目更無心外法。回光莫昧主人公。
　　示道清菴主
　　知法者多默。用身爲舌頭。若非忘自讃。爭免閙啾啾。
　　示青松院夫人
　　人間榮耀眼前空。大事因緣心裏通。莫將松樹千年翠。換却牡丹一日紅。
　　道策上座號禪關
　　祖域忽逢乳虎瞋。未呈公驗早阻津。透過須是棄繻漢。莫慣雞鳴狗吠人。
　　光禪上座號天瑞
　　高而無上廣無方。佳氣葱葱包雷光。此是乾元交泰蘊。總歸心地散成祥。
　　禪梁上座號大屋
　　鼇極柱擎天棟梁。金剛輪載地禪床。十方聚會無爲客。法界含容選佛場。
　　宗純上座號牧牛
　　溪水東西他國田。一回入草一回牽。縱然露地安眠去。也好待醒擧起鞭。
　　出隊口號
　　來亦有緣去亦緣。隨時重者任先牽。同風千里蒲團月。坐斷東西一樣圓。
　　東林語錄下卷（終）

　　東林菩薩戒弟子。龜子白直。法名靜頤信士。發不壞信。捨不堅財。印刻東林語錄兩卷。先圖流通於筑前州。其餘波之所及。不唯河潤九里。從九州資始遍溢六十餘州。只願目撃而存道者。耳餐而承言者。信受而喜者。涉獵而弄者。同把般若智楫於吉祥海雲。共轉菩提道樞於摩訶衍岸。
　　元祿戊寅冬日不肖徒（元貞隱之）拜識

　　我聞之。有德者必有言。有言者不必有德。誠哉。所聞之不欺我也。東林開祖卍老和尚。去年西來孤錫飄然不携一卷文字。坐禪念經日常是勤。其間隨人求而開示者。應時到而演唱者。皆等間流出總不修邊幅。及其會儒釋禪教於一舌。而無偏頗情。如夫融鉼盤釵釧於一金而忘差別相。所謂和順積中英華發外者。是其德之符而心之聲也。德符心聲感應不虛。若能平心而看閲之。則箇箇隨分必有所得。今此錄之流通先濫觴於此國也。蓋因緣之所繋。時節之當然。而不但一時國華之盛事。抑又悠久治教之陰翊云爾。
　　時
　　元祿戊寅冬日
　　筑陽吏隱實山敬書

　　附西遊草
　　次桔梗花韻（并序）
　　泉州少林山蔭涼寺。老隱洞外和尚。手種桔梗草於隱居之庭際。秋來著花。其色深紫。古雅而不野。清痩而不艷。愛爲無心間支。且惜古人之無題詠。乃與堂頭印和尚唱和成趣。一韻數篇。粲然可觀。撃節三嘆。接響同賞。
　　花破瑠璃雖吐芳。根存藥性欲登場。神農本草眞行状。露出家風不得藏。
　　並時隱逸菊籬芳。隔跡牡丹富貴場。眼裏黒花同一色不妨伴我見行藏。
　　和洞外和尚餞別韻
　　空三千界泛虛舟。使十二時慣趙州。明日天涯分手去。大圓不隔鏡中遊。
　　信田森（狐神叢祠）
　　有狐拜斗甚靈通。感舊不忘熟處叢。葛葉風翻霜染早。秋來紫紫變紅紅。
　　同少林印和尚遊水間觀音閣
　　水月水間觀世音。少林少室祖師心。無依無相無文印。印定圓通空古今。
　　詣成合寺和法兄愚白老和尚餞別韻雖成狂走客。非失鏡中頭。暗顧有緣約。明爲無事遊。辭兄情特惡。餞弟偈方優。涼月照千里。東西同一秋。
　　和成合和尚壽塔韻
　　造塔不論多少價。無縫誰見斧斤痕黄金國上牛眠地。永出法門頭角孫。
　　舟中偶成
　　渺此滄溟駕月船。布帆風穩曉留連。下無承足片錐地。上有蓋頭一笠天。泛宅浮家行裏住。隨波逐浪動中禪。現成三昧王三昧。坐斷虛空自在眠。
　　幻住海中幻住船。去留無定舳艫連。時時沈墜碇粘底。處處飛揚帆拂天。風怒雨昏憐八獄。波平潮落樂三禪。都來未脱飄流跡。多少櫂郎開眼眠。
　　曾載大唐一葉船。又容日本者邊連。覆藏篷底無生地。露出檣頭不死天。纜綰如同井索乘。碇抛打著碌磚禪。最憐巨浪奈騰處。中有白鷗似我眠。
　　白頭委命紫陽船。千里秋光一色連。帆影雲生洲上石。櫨聲月碎水中天。舞橈垂手嵒頭意。離釣翻身夾嶺禪。未了因緣今尚在。無能懶衲付間眠。
　　袈裟偶得寄官船。跡與長年三老連。間却北山松竹塢。瞻望西海蔚藍天。針標子午不迷所。網掣珊瑚可擬禪。萬丈澄澄滄碧底。夜深月照獰龍眠。
　　波戰浪挑來往船。和風從合又衡連。千帆相競共三昧。六國雖分同一天。瞞鼈證龜猶契道。摝蝦撈蜆豈違禪。莫將堂裏帶刀睡。輕忽海中螺蛤眠。
　　乘凉夜泛合同船。秋半流光上下連。桂子飄空風拂月。蘆花映岸水涵天。請看清白十分趣。即是虛明一色禪。欲識大功無所住。柁工用意不成眠。
　　備前州牛窓
　　兩山夾海一條通。船度恰如牛過窓。槳曳尾巴出灘去。向前正好護頭撞。
　　防州上關
　　上下二關西對東。隔程七萬八千弓。滄波劈箭一條急。風送去舟過彀中。
　　長州下關
　　下關即是赤間關。龜阜雲通文字山。海底有都言在耳。空餘内裏涙痕潜。
　　乾珠滿珠二島
　　想曾聖后向新羅。乾滿二珠神用多。萬頃大洋俄見底。一望平陸忽興波。郊原行艦如遊戲。海屋添籌在刹那。戰罷化成雙小島。龜峯護念鎭山河。
　　賛賢渚和尚道影（肥前州高傳寺前住）
　　有突不黟有舟不維。大名無號大道無爲。涅槃後相相見了。蓋覆虛空兩點眉。
　　賛石鼎雲和尚道影（同）
　　雲月耕種雪霜苦辛。功成不處時到藏身。唯餘石鼎松風骨。一啜未終也醉人。
　　中秋（時在長崎）
　　海西名勝是長崎。來値中秋也太奇。日本大唐同一碧。吠瑠璃界月晴時。
　　崎陽一覽
　　千里心乘千里遊。無邊雲海一眸收。錫離東洛飛崎上。寺扣南京探福州。雨暗夢回湘浦夜。月明神爽洞庭秋。瑠璃籠眼紫山席。坐見阿蘭唐土舟。
　　舟中作（并序）
　　海雲山皓臺寺華嚴社頭諸信士。艤舟於海上招我供養。海雲東堂堂頭兩和尚。共在舟中。因賦偈記此遊之不可忘。兼謝諸信士。
　　華嚴結社社中頭。招我毘盧藏海遊。檀信歸崇星北拱。佛乘富貴水東流。百千萬劫雖難遇。五十三參也有由。知識互忘眞俗跡。合同船上共優游。
　　與皓臺副寺笑巖長老。
　　千尋壁立甚孤危。一掬心頭展兩眉。此是空生安坐處。又添尊者破顏時。
　　示慧密禪人
　　工夫雖有操持少。智慧不無綿密難。入海須窮千尺底。莫將掲厲動波瀾。
　　到肥前州武雄圓應寺。値舟老和尚受業華嶽藝和尚三十三回忌拈香
　　對揚太寂定中人。感應道交素有因。華嶽連天青未了。依然獨露法王身。只如感應道交。那裏是因由處。偶來酬祖乾柴片。和氣氤氳八月春。

　　附東歸草


　　和筑前州青柳賢令野田一理雅士二詩其一酬餞行佳作見寄。壯夫贔屭竹輿輕。一日抹過十里程。青柳主人何見厚。故將詩句送吾行。
　　其二酬花鶴松露見贈
　　花鶴名區松上露。落淪沙際不曾空。贈來粒粒皆珠玉。珍味情濃一頓中。
　　瑞雲偈（并序）
　　詣長州瑞雲名山太寧禪寺。値方丈明山和尚病臥於維摩室。因打瑞雲偈二篇。以擬問疾故事云。
　　石竹二師古道場。從來道氣麝臍香。東風二月瑞雲雨。添得梅花暗吐芳。
　　日面佛兮月面佛。和疴安穩主人公。方方丈室蒼龍窟。述屈瑞雲一蔟中。
　　和餞偈（并序）
　　曾十七八年之前。明山和尚自濃之全昌。顧山野於賀之山中温泉。一夜對談。翌早分手。未幾和尚住加納之全久。其時山野省受業師於武州。歸路經中山道而詣全久。偶値和尚之不在。其後住長州之龍文。今董同州太寧。山野去秋赴筑前州東林之請。這回歸錫取道於長州深川。訪和尚於瑞雲。和尚臥病七旬。雖未及勿藥。強力其疾慇懃接待。淹留五日。互慰平生。既而告辭。則有餞偈有餞儀。殊以徒僧及人僕輿馬送山野於四十五里之外。設一宿之安頓於萩城之木雁軒。而供帳治具無不辨備。近代待交友之勉未可有如此丁寧也。山野一鉢生涯。縱百此身。爭酬道愛之十一哉。但和寶偈嚴韻寫區區之微忱以需昭亮。餘期他日書問也。
　　温泉揖別十餘歳。夢寐常思未了因。問疾三春同氣感。開懷五日笑談新。胸中墨汁分涇渭。肝臟饅頭無苦辛。舌織裁成勝餞錦。莊嚴旅泊一間身。
　　祝書寫華嚴經偈（并序）
　　明山和尚書寫華嚴大經八十卷。編爲方册。盛箱供養。令諸佛子拜瞻結緣。於是崎陽海雲了潭和尚。寄偈慶讚。以書大方廣佛華嚴經之八字冠于句首。而八句成焉。今目撃而俲其格且步其韻以祝焉。蓋志隨喜之有在也。
　　書彰心畫筆爲功。大果大因超始終。方發百千三昧祕。廣明五十二重宗。佛光普照恒沙外。華藏現成香水中。嚴飾裝潢文字海。經師論主亦爭窮。
　　次瑞雲牛維那韻
　　大唐國裏沒禪師。踢破脚尖也太奇。不往不來那一著。金槌未許兩頭垂。
　　一庭上座受瑞雲主人之命。送我到萩城。其勞最多。付偈以謝。
　　區區執役混輿臺。終日蹈泥相逐來。逆旅燈前清話夜。暗香風細一庭梅。

　　途中寄偈謝瑞雲香積臺上藍典座馳走之勞。
　　雪苦霜辛忘己躬。笊籬木杓立家風。上藍院裏本分事。方在瑞雲香積中。
　　到防州法幢名山禪昌鎭國禪寺。信宿遣懷賦三偈。以樂（寺以慶屋紹和尚爲開山祖）。
　　源自大乘分正派。防陽望刹別生涯。竹彰存操葆眞節。梅吐破顏微笑花。客耳谿聲晴夜雨。佛頭山色曉天霞。慶翁即是雞峯老。抖擻傳風古梵家。
　　山圍三面鳥舒翼。房列兩方魚比鱗。谿舌百雷流水活。一條洗盡利名塵。
　　金色頭陀傳正宗。幢峯今古御遺風。此中活計無邊福。鉢口向天呑太空。
　　再詣藝州嚴島宮
　　三十年前曾詣神。再來今日續先因。相携洛北三徒侶。共仰海西一美人。照正照邪高掲鏡。和光和影妙同塵。足酸百八回廊上。目想蜿蜒布大身。
　　寄鳳來山主偈（并序）
　　到藝陽城下鳳來名山國泰禪寺。與方丈和尚相見。一夕清談管待最厚。從城下至忠海。海路一百二十里。以舟見送。舟中供養種種兼備。其鄭重親切。雖無言之可謝。又不可默止。打兩偈託舟回以寄贈焉。但意長筆短。耑祈昭察。
　　藝府叢林第一山。把將僧柄據禪關。從來大國法門運。繋在此中不等間。
　　百二海程領餞行。舟中供養見眞情。眞情至厚將何謝。筆落分毫寫片誠。
　　示孤月圓心院主
　　心月孤圓明皎皎。山河大地影玲瓏。合蒲萄朶試收拾。總在當人方寸中。
　　過備前州岡山城下宿故舊宅
　　故舊相忘冷似灰。燈前續焔興奇哉。別來五十餘年事。談笑互開稚子懷。
　　宿幡州明石城下
　　憶到名區慰客情。名區却値客情生。埋藏明石浦頭月。雨暗簷前滴滴聲。
　　訪成合愚白老和尚
　　去年七月感離別。今日三春喜再陪。櫻井寒泉千尺水。轆轤未轉洗塵埃。
　　悼河州經山睡安和尚
　　玄玄玄處留豈住。了了了時去掩光。將謂此中無影跡。元來遍界不曾藏。

　　東林前錄印版在剞劂氏店。偶有忌嫌錄中所記而欲奪取之者。於是東武夏目氏親盈居士。同其慈母妙照。出淨財買此版。以爲當庵之藏版。嗚呼母子之守護和尚法身舍利。其功不同小小也。因刻年月於版尾表不忘云。
　　寶永七年庚寅秋七月吉旦
　　源光庵主白龍誌焉
　　東林後錄序
　　東林開祖卍老和尚。行年七十雖曰古稀齡。日夜行持矍鑠壯健想當不讓七百甲子於老趙州。而平常家風易見難識者。又足見古人於今日也。前錄梓行之後。嘉言善辭之相續到于此國者。我皆收取以擬耳提面命之灋誨。這回和尚再來。其所吐演恰如虛谷之應聲而靈響無窮。因與向所收拾併得二卷。名爲東林後錄。又付剞劂氏以圖流通。是我些兒護灋之片念也。繕寫稿本始已脱手。但至如考定編次。不免煩諸道兄。道兄其謀焉。
　　時
　　寶永二年龍次乙酉夏五吉旦
　　筑州吏隱實山盥手拜書

　　小說所謂晋時有人畜銅澡盤。晨夕恒鳴如人扣。以白張華。華曰。此盤與洛鐘宮商相應。宮中朝暮撞。故聲相應。可鑢令輕則韻背鳴自止也。依言即不復鳴。又國史纂異所謂洛陽有僧房。磬子夜輒自鳴。僧以爲怪懼而成疾。求術士百方禁之終不能已。太樂令曹紹夔。與僧善來問疾。僧具以告。俄撃齋鐘復作聲。紹夔笑曰。明日可設盛饌。當爲除之。僧冀其或効乃具饌以待。夔食訖出懷中錯鑢磬數處而去。其聲遂絕。僧苦問其所以。夔曰。此聲與鐘律合。撃彼此應。僧大喜其疾亦愈。嗚呼張華紹夔解音之妙可謂今古奇絕。然鑢盤鑢磬之後。二鐘之有感而無應不復惜乎。今也師翁之有吐演。洛鐘也齋鐘也。而實山居士之相應和。銅盤也磬子也。宮商聲律自然諧合。可謂非一世因緣也。居士向跋東林前錄獨圖流通。這回又集後錄作序將梓行。然師翁掉頭云。前錄既無益。況後錄乎。譬如厠中添臭土上加泥。止止不須爲也。我輩進云。若恁麼則和尚爲居士施錯鑢也。自今以後無應者而可乎。師翁默然。於是乎爲編次焉。
　　寶永乙酉年仲夏上浣

　　不肖劣徒（白龍）稽首拜撰
　　東林後錄目次
　　上卷
　　法語
　　小佛事
　　賛
　　記
　　下卷
　　記
　　銘
　　序
　　跋
　　詩
　　附西遊草

　　卍山和尚東林後錄卷上
　　門人白龍謹編
　　法語
　　觀音大士達磨大師安座供養
　　記得普門品中所謂。若有女人設欲求男。禮拜供養觀世音菩薩。便生福德智慧之男。設欲求女。便生端正有相之女宿植德本衆人愛敬。如是所說見驗於現今者。於此國夫人之先考先妣別峯院好雪大居士法雲院貞照大姊明明歷歷。誰敢聽氷。我聞。居士與大姊同在華屋時。大姊毎身及懷孕。必告其意於居士。請取觀音大士古像禮拜供養。耑爲胎子祈求福智。分娩之後待成長日乃授其像令其護持焉。嗚呼如是用心者今古希有。實火中分陀利華也。又聞。居士非但信觀音大士。晩年殊歸我禪。時時修靜坐於達磨大師像前。遂臨易簀之際。親以其像又授國夫人。而居士與大姊雖同歸山丘。其靈不亡明明在上。豈忘此二像與其諸子乎。自其不忘而言。則子孫之見二像乃居士大姊之二神主也。是故國夫人這回新建此心空堂安觀音大士像更莊嚴舊祖堂安達磨大師像。今日大起供養雲。非啻饗二像及衆僧。兼薦先考先妣并先靈諸位。因令老衲修一場佛事。正當此時大士大師不起此法空座上而現意生化身於國夫人慈悲室内。國夫人亦不出其室内而注慈善根光於此法空座上。譬如水月一月不降衆水不昇上下交映影子顯現。老衲即今有心空偈。證明前緣將表章般若十八空。然偈中著得一十七箇心字特缺一箇者。須知空中有箇不空底那一心而主張上來吉祥殊勝之大功德。則心空即不空不空即心空。心外無法滿目青山。此中商量處且請聽我偈。大士大師傳佛心。佛心禪教一同心。此心窮劫無邊際。箇箇心空及第心。且道恁麼功德聚因緣資始。又何心。女中堯舜今猶在。福國孝慈和合心。和合心光藏不得。照開士等四民心。逢場吐露證明句。水月昭昭感應心。感應道交天叵測。心呑沙界界呑心。圓通圓覺打成片。法法總歸方寸心。方寸虛靈活卓卓。未生前事本來心。莫言父母非依怙。函蓋乾坤心見心。久立衆慈伏惟珍重。
　　示立花増弘居士
　　欲到彼岸。須艤此岸舟解纜待風。若纜子縛著而不解。則雖得好風不能到彼也。病患境界亦復如是。眷屬之恩愛財産之戀惜。縛著身舟甚於纜子。平日須用解却手段。若能解却。則於命終時掉臂即行可無凝滯。欲得恁麼行履。須看金剛六喩偈。偈云。一切有爲法如夢幻泡影如露亦如電應作如是觀。專觀此觀。臨命終際心念觀音慈悲。口唱觀音名號。念念相續無雜他念。是最後好消息也。至切至切。
　　示無華齋
　　立花宗樸居士求齋號於予。予乃以無華應焉。古云。寧拙無巧。寧朴無華。寧粗無弱。寧僻無俗。是爲詩句嫌巧華也嫌弱俗也。今則不爾。不巧者養智也。不華者養仁也。不弱者養勇也。不俗者養眞也。就此四者中以無華名齋。而以朴實養仁。則智勇與眞皆在其中。且兼四者參禪。則禪亦在其中。而名佛爲能仁寂默爲一切智人爲大勇猛者爲眞實語者。則佛亦不外於四者也。雖佛雖禪雖文武但在其所養何如也。居士其勉焉。
　　示立花道暠
　　立花道暠善士早喪其母而侍父成立焉。比年以來事主致身。乃自思念。忠也孝也根于方寸間而所培養在信心中。其信心之則又在爲父之所爲。蓋謂之繼其志也。於是欲就老衲受防非止惡之佛戒而檢束平生之志行。老衲感其所欲因授大戒付血脈。直以道暠爲法諱。以不白爲法號。以虛谷爲齋名。夫不白而暠明者。養道之使然也。不黒而黕汚者。養欲之使然也。其初養時不甚白不甚黒。而遂暠黕相分者。所養之志在道與在欲之驗也。其豈得不敬愼哉。敬可爲暠明志。愼勿爲黕汚情。而其所養不容私意。隨流克己如虛谷應響。則爲主致忠爲親致孝等皆自然而然。實從自己方寸流出將來。蓋天蓋地無有間斷。謂之信心也。敢告善士。常顧諱號齋名以爲韋弦。則所謂有此父而有此子者也。誰不忻羨。至囑至囑。
　　示白水養琢醫士

　　昔者負局先生常負磨鏡局於吳市磨一鏡取一錢以爲常産。又出紫丸藥與有疾者。得之者無不愈。而不取藥錢。後隱於吳山。一旦告人云。我將還蓬莱山。爲汝曹下神水於崖頭。乃有水白色流於石間。飮者多愈疾。因爲立祠焉。今也筑陽人白水養琢。善醫治疾。又不貪錢。恰似養負局先生之所養。而自玉自琢磨者也。由是而言。則今之白水謂之昔之白色流於石間者亦可也。頃日頻乞安法名。蓋潜信宗乘也。乃以石鏡自照之四字應焉。石鏡號也。自照名也。夫石鏡之爲鏡。雖負局先生磨不得底。只自磨自照以了自心者。而鏡之揩磨猶如玉之琢磨。以數下工手爲好也。這回養琢以靈藥療老僧之病惱。然老僧無錢之可酬其功。而養琢素非貪錢者。聊筆此閑言語以答其懇懇也。
　　示是道齋
　　興禪寺惟寛禪師。僧問。如何是道。師云。大好山。僧云。學人問道。師何言好山。師云。汝只識好山何曾達道。今也實山居士親說直方好山處士之篤實操履且乞爲處士授齋居名。因擧寛禪師語名爲是道齋。蓋欲令好山達其道也。作麼生是道。寧可清貧長樂。不濁富多憂。
　　示光照院清壽禪尼
　　剪髮染衣搭五條袈娑入三寶福田。直變垢穢女身頓成清淨法體。出離本懷何以加之。切須觀世間相如了一夢信菩提道如念一子。若能恁麼。圓至翁所謂娑婆穢土蓮華國五濁群生九品人不亦虛語也。禪尼其思。
　　壽像供養
　　藤井如如齋鐵山居士。命洛陽造像氏幽覺令造老衲像。將安東林之祖堂。先寄此寶林乞修供養。老衲即今以優填瑞像之故事向像告云。我身後事親付屬儞。儞善鎭東林莫令滅却我正法眼藏。且莫忘却居士護法深心。乃眼眼相對以我眼光灑像眼中。則像即我我即像。雖然恁麼。此中消息難思議。鐵壁鐵山當面峙。只有如如不動人眉毛厮結照心地。
　　與貞長老
　　昔者如來。於中阿含梵志雨勢經中。爲諸比丘說幾箇七不衰法。其中所謂。若比丘未施設事不更施設。本所施設而不改易。我所說戒善奉行者。比丘必勝則法不衰。佛說如是。只此一條實足致法不衰。而今乾光貞長老。因筑州諸居士請俄赴東林。彼中本有所施設。不可以改易焉。且住尸羅戒地不強立新條令。則日常無事不勞念頭。單顧不衰兩字愼勿欲令興盛。臨別無他語。但頌出前義書以爲餞。修前施設勿修新。以戒爲師德有隣。無事貴人非造作。平常是道自天眞。

　　小佛事
　　釋迦如來開光
　　筑前州福城吏隱立花重根。法名實山居士。官事之暇燒香禮拜發四弘願。手親刻雕釋迦如來尊像說偈云。千刀千禮絕思量。這裏不論渠我相。放手元來一木橛。寶林寒月發毫光。乃命京師之像匠氏新造光趺。嚴飾已成先寄此菴中。乞點眼開光之佛事。依法修儀和前偈云。慈悲喜捨四無量。出沒去來三昧相。紺目點開明皎皎。更無一物不蒙光。且道此光明若道從筆頭現。是筆光非佛光。若道從佛身現。爲甚麼借筆頭點。良久云。光明自有光明種。只在因緣開發時。
　　又（無華齋請）
　　迦文大聖大慈尊。無古無今開化門。兩道光明明皎皎。青蓮瞬視盡乾坤。
　　同（安于流芳堂）
　　堂安大聖爲開光。正法眼中照十方。或誦或禪無別箇。一華拈起永流芳。
　　又（龜子靜頤信士請）
　　黄金鑄出鐵蓮華。千佛合成一釋迦。非一非千無相相。靈光寂照盡河沙。
　　釋迦觀音毘沙門同時開光（宗誠實山鐵山共請）
　　稽首釋迦觀世音。和南護法北天心。一毫端上光明藏。點出六眸照古今。
　　佛生日拈香
　　歳歳降生八字佛。年年薫沐一盆湯。倒傾袖湊供茶盞。遙拔背振爲壽香。且道此壽香將甚麼爲證。非煙非火非枯木。託出牡丹雨後芳。
　　寸魚堂開示
　　立花重根法名實山。去年寶永改元甲申。自夏至秋造修松月菴。今年乙酉春。創一小堂於菴東邊徹書記禪室之舊址。安觀音大士古像。其堂之爲製由夢感也。掲扁爲寸魚堂。蓋取義於白居易所謂豈寸魚之心能報東海之恩者而專奉爲老府君光之公祈現當二世之殊利竊欲答鴻恩之萬乙耳。此日殊營伊蒲齋修供養儀。而乞老衲證明佛事。乃禮拜諷經。爲說偈言。感夢構堂開一門。就中供養補陀尊。自言將此寸魚志借力大悲酬海恩。作麼生是酬恩底句。毛端呑盡滄溟水。露出珊瑚月一痕。
　　松月菴開示。
　　松雨竹風何所爲。熾然說法妙難思。燈籠露柱齊傾耳。不動舌頭解語時。
　　薦道雪居士偈并序
　　寶永乙酉夏四月二十日。自東林到立花山中梅岳古寺。此寺本爲恕榮大姊道雪居士母子二靈之仁祠。是故今國夫人立花氏。建一宇之祠堂掛居士之眞影。喜捨淨財嚴修供養。長爲子孫植福固根者。實可嘉也。影上賛語是老衲曾所題。而此日再見則恰如對故人面。因燒香誦經薦小伽陀。感應道交莫吝昭鑑。立花上祖舊佳城。偶弔遺蹤燒反精。道氣不消清似雪。夏山滴綠有餘榮。
　　薦靈偈并序
　　黒田重種居士。生前自以不慥爲齋名焉。又自以平山爲法號焉。蓋其意存謙以爲言行支離不慥慥爾。且立其志不高不峻以平自處也。予見世之自誇曰言顧行行顧言者。多是言在飛龍前行在跛鼈後。而居士自謂不慥慥爾。則所愼在己而先行而後言者可知也。大凡山之高峻者易崩。而平廣者不騫。周易謙象。地中有山而所謂尊而光卑而不可踰君子之終也之義。在平山兩字之間。哿哉居士用心之到於斯矣。今茲杪春十九感痾二十四易簀實行年七十有九也。予曾寓筑之東林。與居士相見以知其志。今聞其訃不能無感。孟夏二十九當五七忌。其令郎重根設伊蒲之齋於東都之官舍。招予令對靈位。因說伽陀一篇以當香供養。慥慥言行豈不然。一朝易簀脱塵緣。坦平誰越地中峻。精爽自明火裏蓮。有子有孫倶繼志。無聲無臭尚餘羶。而今折合了何事。月白風清劫外天。
酬重根見和
　　英雄志氣自超然。豈昧出生入死緣。夢破五更清夜枕。魂安四色寶池蓮。臥龍雖臥非耽懶。靈鳳維靈不啄羶。將謂人亡亡一鑑。元來懸在屋頭天。
　　平山居士盡七忌
　　大衍古來虛一數。忌辰今日了中陰。莊嚴報地遠山出。寸碧分明是寸心。
　　平山居士一周忌
　　三彈指頃已周年。蝶夢驚回春雨天。香氣氤氳凝不散。平山一髮入雲煙。
　　薦玉峯宗珠大姊
　　崐山片玉氣如虹。合浦眞珠光映空。燒不著兮埋不盡。精神一段轉玲瓏。
　　玉峯宗珠大姊十三回忌香語
　　淵産玄珠水波含瑞。石包皓玉山峯吐光。中弸所在外彪成章。此日孝子開伊蒲供養席。即今老衲拈祝嘏和合香。正與麼時。悽愴感觸焄蒿氣。一片眞慈死不亡。
　　薦靈偈并序
　　實山居士之令妹某乙。曾嫁林氏宜其家人。昔年居於悲母之喪不勝哀毀。然以有慈父勉不滅性。今茲値於父之大故遂感疾不起。以七月二十四掩妝長逝。八月十五訃到居士于江都之官舍。此夕無月淡雲疎雨。居士之一其死生亦豈無哀傷乎。既望之日馳使於老衲告以其事。老衲外出不面其使。入夜歸宿見書而知焉。此日十七說偈薦靈。兼寄居士寓弔慰之意也。前後哀哀喪考妣。爲無恃怙不勝情。忘身幻病幻離幻。轉步生涯生不生。舟到二空般若岸。鏡開一路涅槃城。中秋三五風傳訃。雲雨上頭月自明。
　　薦乾光院元貞永良大姊
　　三十七霜粱半炊。虛空撲落夢回時。翻身休影知何處。風度金池蓮一枝。
　　薦法華持者妙報一心尼
　　十如實相去來今。畢竟一心無二心。妙法蓮開妙報土。寶明空海月沈沈。
　　薦是海日法居士
　　是海甚深浩渺瀰。渡頭快便得船時。日高妙法蓮華岸。華落蓮成也太奇。
　　薦春林永生居士
　　一氣交通分四德。永含生意入春林。請看常住世間相。華落華開天地心。
　　薦拔偈并序
　　筑前州龜子氏之老父道英菴主。其爲人也。朴實而無巧僞。正直而有深信。其妻明智落飾作尼。二子出家參禪。二子居家孝養。一女嫁於某氏。先是老衲西遊寓東林寺。道英明智數來聽法。受戒不食酒肉五葷。行履清淨。常誦般若心經大悲神呪以修幻身無住之觀想。昨日得實山居士本月二日所寄之書。開封乃知。
道英前八月二十日清曉臨終正念念佛而逝葬於東林厨院之東邊。置書撫掌油然感傷。古云。一子出家九族生天。而今二子出家。豈唯生天。直須生佛土。燒香供養說偈薦。拔云。二子出家妻作尼。自除鬚髮入無爲。忽隨秋葉翻身去。坐斷西方蓮一枝。
　　薦靈偈并序
　　壬午中秋後五日。丁筑前州道英菴主小祥忌辰。伯子祖忠上座自鷹峯寄齋儀。昨日爲之供養。仲子龜子白直扈從主人在此江都。今日扣予寓居親爲設齋。往日龜氏告予云。菴主從來嗜酒無有度。偶値師之在東林開戒壇。旛然決志登壇受戒。爾來雖涓滴不復沾脣。去年抱病至其大漸。醫士勸云。此病宜酒。可以小飮。是藥飮也非破戒也。然菴主掉頭不可。泊然而終。嗚呼菴主守法而忘生者。可謂希有。此日殊追念其事不忍默止。乃說偈以薦。靈其鑑焉。憶曾菴主性耽飮。傾榼恰如吸海鯨。決志戒壇醒已解。委身病榻守彌明。諸緣觀破唯任死。一味空來不顧生。道樹英華開落後。菩提結果自然成。
　　薦妙明宗性沙彌
　　出生入死自家參。幻壽併來共十三。覿露妙明明妙性。月高孤影射寒潭。
　　薦實相性圓居士（高畠氏）
　　性天心月自孤圓。光境倶忘呑大千。實相從來無相相。一爐香霧繞齋筵
　　預付實山居士最後語
　　見生如死死如生。當處湛然超化城。只爲片心無罣礙。十方世界掌中平。正與麼時。火葬活埋倶不管。轉身日午打三更。
　　預付如如齋鐵山宗鈍居士火
　　拈將一座鐵圍山。頓放紅爐百錬間鈍置金剛王寶劍。太平宇宙斬癡頑。正與麼時。喚作如如早變了。轉身跳出祖師關。
　　預付無華齋廓巖宗樸居士火
　　無華無實無根樹。不去不來不住人。好入性空眞火隊。横身焔裏轉機輪。正與麼時。即生即死即三昧。明鏡臺前不惹塵。
　　預付明智禪尼火
　　智鏡明明不覆藏。因緣時節露堂堂。浮雲照破幻身影。直下活燒火自涼。正與麼時。蓮臺莫謂西方遠。當處湛然是道場。
　　預付龜子靜頤善士火
　　身心觀破馬頭角。六趣夢回無大千。薪盡火消空索索。光呑萬象月孤圓。正與麼時。十方佛土一乘法。脱殼烏龜跳上天。

　　眞賛
　　釋迦如來（信翁道忠居士請）
　　信是道源功德母。出生大聖釋迦文。釋迦文與忠居士。八兩元來是半斤。
　　同（出山像同請）
　　脱屣王宮内。結跏雪嶺雲。下山彈法曲。妙指動獅筋。
　　破曉雪山眠不成。起來轉步下崢嶸。明星一點甚奇特。換却娘生雙眼睛。
　　同（出山像天眞齋本源自性居士請）
　　本源自性天眞佛。感起下山救苦流。喜捨慈悲皆具足。光明點出一毫頭。
　　同（出山像塚本氏請）
　　入山出山。只是舊顏。熟處不忘。又向人間。
　　同（無華齋請）
　　九界慈父三世導師。捉葉說法拈華辨機。全身坐了吉祥草。劫外春風觸處吹。
　　同（草座圖長濱氏請）
　　是我能仁爲物作親。吉祥草裏大地回春。金剛座上遍界現身。慈悲喜捨和光同塵。
　　同（杉山氏請）
　　草座吉祥春。金剛不壞身。毫端慈眼活。直下照塵塵。
　　同（鳥居氏請）
　　認影爲眞謗正法輪。認眞爲影謗正法輪。非眞非影謗正法輪。是眞是影謗正法輪。如何了得賛正法輪。一瞻一禮好轉機輪。
　　同（祖忠禪人請）
　　人間天上四生君。文武慈威經緯分。佛土十方成一化。垂衣端拱氣馳雲。
　　文殊大士（同）
　　文殊大智文兼武。廣度群生扶聖主。地動天驚如意風。金毛背上澍華雨。
　　普賢大士（同）
　　普賢大行武兼文。輔弼法王法令勳。手捧貫華香象背。天葩添得吐奇芬。
　　觀音大士（水月圖）
　　諸相非相。非相即相。圓通無礙。水月交光。
　　同（水月圖）
　　示白衣妝。坐水月場。慈悲喜捨。地遠天長。
　　同（富田重直請）
　　音聞音羽泉。紫竹紫磨蓮。五五圓通首。娑婆教體蠲。
　　同（無華齋請）
　　大士眞光清淨光。寂然昭著寶陀場。岩前將此一條瀑。洗得人間熱惱涼。
　　同（道忠居士請）
　　默坐岩扉。心境依依。圓通無礙。雲行鳥飛。
　　同（盛雲禪尼請）
　　圓通無礙。應緣自由。親傳佛印。現躡龍頭。度驢度馬。若橋若舟。歸命大士。和而不流。
　　同（蹈龍頭圖津摩女請）
　　慈善根力。脚蹈獰龍。四生依怙。山納海容。
　　達磨大師（鐵相禪師請）
　　龍蟠蜿蜿蒲團上。虎視耽耽阿堵中。覿露西來的的意。默然驚落太虛空。
　　初祖面壁二祖立雪圖（久野一通居士請）
　　面壁立雪人境。倶忘好箇消息。止止吉祥。
　　維摩居士（同）
　　語默一通不二門。方方丈裏納乾坤。若非和疾除禪病。飮水爭知無別源。
　　同
　　個金粟翁。無著眞宗。清風一拂。洗出虛空。
　　同（如如齋請）
　　如如不動。鐵山難當。不欺之力。獅子捧床。默坐丈室。威容堂堂。龜毛在手。清風自揚。門開不二。包含十方。相見了也。空裏電光。
　　五祖弘忍大師（無華齋請）
　　手拄钁子。栽松轉身。前後老幼。非第二人。千古雙峯青未了。孱顏獨露碧嶙峋。
　　六祖慧能大師（同）
　　手拄碓杵。米白無塵。佛祖慧命。豈屬別人。番番介石善知識。八十生中磨不磷。
　　同（心轉宗幽居士請）
　　閑却碓邊。擔杵在肩。搗出粒米。供養人天。不會佛法。不會祖禪。唯此不會。衣盂獨傳。
　　悟本大師（過水圖一通請）
　　杖探深淺獨過河。形影相看意若何。直下了然祇這是。元來那處水無波。
　　菅神（實山畫渡宋像而請）
　　手捧梅枝囊藏法衣。大唐日本直下同歸。
　　同（無華齋請）
　　陰陽不測畫梅香。非是天龍八部香。入得傳衣雙徑室。一枝拈出表嗣香。
　　同
　　大明方蘭坡。畫菅神渡宋傳衣像并有賛焉。紫陽而生齋。援筆臨摹有加精彩。老衲隨喜次蘭坡韻。
　　妙手臨摹筆有神。一番拈出一番新。欲知無相福田相。莫道畫梅不畫春。
　　自賛（祖忠禪人請）
　　絕學無爲閑道人。不除假影不求眞。即眞即假打成片。突出空中一點塵。
　　同（實山請）
　　非是彼文殊老哉。對揚居士坐堆堆。證明不二門頭事。自笑口縫特地開。
　　同（實山請）
　　影子現前他是誰。死灰槁木眼如眉。筠蛇横按了何事。唯許壁觀居士知。
　　同（如如齋請）
　　有月在天影落百川。如如寫照歷歷現前。雖就陰憩任傍壁懸。白也休捉猴亦莫顛。寶鏡三昧相覩重玄。是渠是儞乃正乃偏。譬若食蜜不分中邊。誰知此意維摩默然。
同（龜子氏請）
　　非挾乙虎是藏六龜。靜觀變吐未曾朶頤。赴信士家身倚壁。常應供養口如槌。
　　立花道雪大居士（實山圖之置東林）
　　西海無雙獨步雄。日煇扇上草加風。鋼刀三尺淬般若。忍鎧五條了蘊空。自古立花蒼翠潤。至今大樹蔭涼濃。傳神寫照凛如在。目想子孫阿堵中。

　　保科彈正忠正直建福院殿天關透公大居士影像（實山描寫古圖寄明光寺）
　　是保科眞文質彬彬。台家半子武門一人。天關名透地軸威振。鎗下無敵機前有神。駕幻中幻現身後身。寶劍横帶長鎭煙塵。
　　實山居士壽影（居士自畫）
　　非是彼維摩老哉。抱痾鎖口坐堆堆。默然宗旨無今古。不二法門直下開。
　　同（壁觀圖同）
　　昔聞壁觀婆羅門。今見壁觀之居士。是見是聞任彼任此。今昔點茶百沸湯。當頭喫盡不留滓。
　　題筑州大音勇士憑枰盤圖
　　大音驚震似雷轟。如鬼如神睨敵城。一戰功成勇退後。心忘勝負坐憑枰。
　　題本性院玄幽醫生像
　　一靈皮袋皮袋一靈。身前身後本性惺惺。術業專攻忘不得。猶擡隻手棒醫經。
　　白蓮
　　玉立亭亭三朶芳。一華一葉一蓮房。白生虛室月明夜。展軸怪來水有香。

　　銘
　　東林寺鐘銘并序
　　本國大守綱政公之夫人立花氏。寄念經鐘并法鼓於當山。常令鳴音聞佛事。所鳩功德爲老府君光之公祝延現前壽福資助當來冥福。二福所利無量無邊。因請老衲銘于其上。銘云。娑婆教體觀音圓通。鐘聲殷殷鼓響逢逢。拔苦與樂叶商合宮。舒發省韻助念經功。感應有驗壽考無窮。山長水遠國富民豐。
　　寸魚堂坐禪鐘銘并序
　　喜捨此坐禪鐘掛寸魚堂之大悲像前者。國夫人立花氏也。堂之功德主實山不堪感喜。傳其緣於老衲遙乞銘語。義不可辭。爲之銘曰。
　　入三摩地者。必自聞思修。坐禪之起止。時時鳴徽猷。啓發眞靜慮。妙用助牧牛。形模雖不大。德音永無休。
　　寶聚菴鐘銘（并序）
　　龜子靜頤信士。捨財鑄鐘寄寶聚菴。爲遠祖修冥福。以書乞銘。爲之銘曰。
　　追孝祖上爲範法鐘。寄掛寶所以鳴眞宗。維靈感格不礙不壅。音韻清雅和風入松。
　　石經碑銘
　　筑前州福丸村信士吉田與右衞門。自聚小石子供養僧徒。書寫大乘妙法蓮華經。相攸於水原八旛宮傍。營設經塚立碑爲誌。乞碑上銘。爲之銘曰。
　　如來骨目維諸經王。一石一字字字放光。神沐法樂威靈日昌。實相功德福海無量。
　　如意銘（付實山居士）
　　如兮如意。拈起雲屯。抓著痒處。快不可言。
　　瓢杓銘（付鐵山居士）
　　中虛無物。呑乾納坤。瓢兮瓢杓。好汲靈源。
　　記
　　萱蔕園記
　　李唐代宗皇帝時。覺林寺僧志崇。取茶三等。以驚雷莢自奉。以萱草蔕供佛。以紫茸香待客。赴茶者至以油囊盛餘滴以歸矣。萱草謂之忘憂草。本朝歌人專稱生於住吉岸者。又猶如牡丹之於洛陽海棠之於西蜀也。昔東福寺之徹書記。行脚遊于筑前州。卓松月菴於住吉里。摘萱草而忘却世慮。詠倭歌而陶寫性靈。襟度洒落。又志崇之輩也。今實山居士。以住吉之屬于其采地中。點書記之遺蹤爲別墅。掲松月之舊額爲菴名。官事有暇則了閑其中。摘萱詠歌以追書記之往事。打禪啜茶以甘趙州之眞味。開茶圃於菴側。毎春小摘以爲樂焉。自言不換宇苑之上品名初昔者。予前在東林日。再遊菴中親嘗其茶。乃命名爲萱草蔕。呼圃爲萱蔕園。蓋用古之所名而爲今名者。以其名之自然關涉于此道地靈草也。居士單取此一味供佛及神兼待客。又自奉而忘情。洗心逍遙而樂。則萱草蔕之名不虛得也。頃盛少許於器中見寄贈焉。汲水手煎啜濡枯腸。則兩腋風生恍然神遊于松月菴忽忘身在此鷹峯之下。是亦萱草蔕之使然者。而名實不相欺也如此矣。書此爲記以答來惠云。
　　渡宋菅神傳衣畫像記
　　夫菅神之家乘一代之履歷。國史之所載諸家之所記。乃至口碑耳譜蠡蠡昭昭。兒童亦知走卒亦知。但至渡宋傳衣之一事。則取信於耳目之所接懷疑於神交之所感者亦有焉。自非明據的證之足徵者。爭能令其免區區狐疑耶。按薩州福昌禪刹渡宋天神傳衣中興碑。開山石屋和尚梵刹創建之日。鑿開岩間掘得石函。中有菅神渡宋之畫影。上題有傳衣記。所謂本朝四條院仁治二年之夏。聖一國師圓爾辭徑山佛鑑禪師而歸舟著筑前州博多。國師之徒湛慧預建崇福禪寺於州之横岳而請令開法。其年十二月十八昧爽。菅神挿梅華一枝於袖裏。來見國師而求衣法。乃呈倭歌云。唐衣登米底幾多野能神曾土波袖仁持多留梅仁底毛志禮。國師聞云。若恁麼則宜往宋參我師佛鑑。神領其意。其夜直入徑山室。手擎梅華謂云。我是日本菅神。承爾師教來禮和尚。願示法要。鑑授一偈云。天下梅華主。扶桑文字祖。若問正法眼。雲門答曰。普。并付以法衣。蓋應神需也。神拜受而歸。再見國師云。我蒙師指示親得徑山衣偈。乃指腋下衣袋爲證。更呈偈云。手裏梅華腋下囊。不離安樂到南方。徑山衣法親傳授。何用時時仰彼蒼。既而佛鑑命常牧溪畫室中所見神人之像而題其上云。菅氏神靈現道妝。來求一語返扶桑。通霄活路夢何處。袖裏梅華遍界香。後商舶載其畫像而來大内左京大夫盛見法名德雄。贖得爲軸。携至京師。請義持相公於正禪寺因獻其軸。義持喜而珍藏焉。又按太宰府光明藏寺記。聖一法嗣鐵牛心和尚。文永八年住承天寺。是歳十月望。神降承天室以所傳法衣付心公云。願擇勝地收藏此衣。言訖而去。心公以族姓菅氏殊欽神囑。至其月二十五日權剏一宇於宰府靈岩之左邊以藏其衣。名爲衣塔院。後三年。心公夢神告云。自和尚藏我衣。我日日來拜以鎭護焉。於是晰新彼院改稱神護山光明藏寺。上來碑記之所載。雖併足諭世之懷疑者。以未見牧溪之所畫而爲慊耳。去年春二月。博多商客某者。一時持渡宋之神影到立花實山居士之宅。居士忻然買取。則大明方蘭坡手描而自賛者也。賛曰。生爲丞相死爲神。北野祠堂萬古新。手折梅華無半語。禪機參透一枝春。今茲居士携之東來。訪老衲於瑠璃光精舍。出彼軸以令隨喜焉。嗚呼畫手之通神。賛語之高雅。書跡之不俗。實一軸之三絕也。想夫蘭坡之所描。定是模寫牧溪之所畫也。今已見之。則先之所爲慊者得頓足而無恨也。大宋有牧溪。皇明有蘭坡。中間大元豈無妙手寫出此像者乎。但未到此方歟。抑我輩未及見之歟。中華既圖傳衣之像而流傳。如是則其授受因緣決不可誣之者明矣。居士已得此軸後。秋八月値融仙上座在洛寫福昌碑文而寄。冬十月將浴御笠郡武藏邑之温泉。沿途詣宰府神廟。扣光明藏寺。且託撿挍房快鳳借水戸侯光國卿所奉納神廟之文庫之扶桑拾葉集全帙三十五卷而讀之。其三百篇之中有右大將大納言長親法名明魏字子晋所造之兩聖記。記佛鑑菅神相見之委曲者也。見此見彼感喜不啻。而仲冬二十五。以國字方言而具記前後之來由。結以歌云。憐我加壽末奴心能水遠太仁裳羅左天宇津留神能御影也。今老衲電覽一過。又恐他日遺忘無由思索。因筆其顛末不敢顧人笑爲層言疊語也。時元祿十五龍次壬午秋八月二十五日。落筆於東武之大隱軒中。
　　火異記
　　元祿癸未春二月二十五日。筑前州立花實山居士所寄之書。三月十六日到于寓居。書中所謂。本月朔之曉天。火于博多之市。自寅至辰燒失二百餘家。而綱輪天神之社在其中。客冬廣其地新其社。而至今春修遷座之祭。今其新社與本房并二華表在烈焔堆中而無恙。恰如魯之靈光巍然獨存。又上原氏甚兵衞者養甥某而在家。年甫十七。常信天神。毎月二十五日必詣宰府之社者多年于茲。這回甚兵衞之屋宅及資財悉燒却。但其甥所貯一物亦不亡。而臨火急時欲身輕便脱其所著之上衣投于火中。其衣燒盡而左袖宛存。蓋以袖中有宰府之梅符也。又宇佐八旛宮之社人。持神符來于博多。欲授歸神之輩而寓松原友泉宅。其夜泉夢見鷹來翔于宅上。已覺而以夢事告其妻及社人。語纔畢火逼在近。社人蒼黄把幣帛以祝祷焉。且崇福禪寺知事養首座。拉奴輩來爲泉令運出其家具子。而首座獨向火焔中疾誦普門品者十遍許。於是乎泉宅亦無恙焉。右三事居士之所親見。而合城上下無不喟嘆。予見書之所告如是。而深感聖慈神慈現此不可思議之殊勝。更喜首座社人并甥某發此希有之信功。感喜不止。併偈以記焉。三事現奇烈焔紅。二神一聖御慈風。慈風雖是難思議。總出當人信力中。
　　實山居士製大衣記
　　昔者金色頭陀。持迦文大聖丈六身上僧伽黎衣。入定于雞足山中。待彌勒慈尊從都率天當來下生。欲令著其千尺身上。彼衣在丈六身上不長不廣。在千尺身上不短不狹。前身後身恰好相應。是佛衣之無相不可思議也。夫佛衣多品。而其財體以糞掃爲上。所謂糞掃有十種有四種。共是拾取衆人所棄糞掃故壞之布帛等浣染修治聚綴作衣。而不生布帛等見。謂之無相福由衣。曹溪古佛所謂諸佛袈裟不是布不是絹者是也。是眞和合衣也忍辱衣也勝旛衣也除熱惱服也解脱服也吉祥服也。永平高祖所謂決定成菩提之護身符者是也。如來告智光比丘說法衣十種勝利。第九云。袈裟猶如良田。能善増長菩薩道故。又云。若有衆生共相違反欲墮邪見。念袈裟力依袈裟力尋生悲心還得清淨。又如來往昔在寶藏佛所爲大悲菩薩時。於彼佛前而發願言。比丘比丘尼優婆塞優婆夷。若於一念中生恭敬心尊重僧伽黎衣。如是衆生乃至一人。不於三乘得受記莂而退轉者。則爲欺誑十方世界無量阿僧祇等現在諸佛。必定不成阿耨多羅三藐三菩提。嗚呼袈裟之爲功德也如是。而一得受持。則生生値遇。鮮白比丘尼及商那和修尊者之與衣倶生。蓮華色尼之得阿羅漢果者不可誣也。筑州老臣平山居士。生前常願國君父子慈孝和合無有隔違殺業減少益至和順。而造次顛沛寤寐不忘。其子實山繼其先志念茲在茲。今茲元祿癸未孟冬晦夜。夢與卍山及平山到松月菴。菴之左邊有一宇堂。堂中安觀音大士靈像。卍山立於像左邊。平山實山竝立於像前。爾時大士說四句偈言。福田和泥地合都率云云。實山問卍山。偈意如何。卍山所說粗如右所記。平山聞訖深感。告實山云。儞請取國君父子所著襯衣製福田衣。先令卍師受用祈平生之志願。後儞頂受其衣回其功德莫忘國恩。既而夢覺。四句偈中記前兩句忘後兩句。終託事於他緣而請取國君父子葛衣各一領。并添平山生前所著葛衣片少許。浣染縫治爲僧伽黎衣。拳拳奉持將不違夢中亡父所命之微志也。夫以神交爲夢。則今所夢者六夢中之思夢。平時所思而夢焉。若孔子夢周公是也。又經中所謂寤寐恒一者也。此時衣未成。先馳專使遠寄長書。具報上來夢中因緣。老衲見書不能無感。謾代大士補後兩句云。前身後身不隔一髮。是乃福田田中和泥合水存亡前後人間天上一種圓成和合合成底之衣偈也。仲冬下旬強呵凍筆書以酬之。敢請莫言夢中說夢好矣。
　　青柳觀音堂記

　　筑前州粕屋郡青柳驛觀音大士白檀瑞像者。或云。毘首羯摩所造。或云。鳥佛師所彫也。相好殊特絕倫無比。此像本在州之川原村福王里。年序深遠未詳誰某安置其中也。承應年中有國命移川原戸口於此驛中。驛中善男善女互相戮力。挿把茅於驛傍爲一小堂。奉移大士像歸崇如福王舊。元祿年中野田新兵衞一理。以國命來領驛中事。於是驛中唱和集分文財託太宰府戒壇院運照律師。命府城像匠氏修像故壞。莊嚴光趺相好鮮明。恰如生動。有老府君之侍臣根本金大夫重信者。與一理相計捨俸餘財。廣其堂地更立堂宇。驛中隨喜能事既畢。一理亦出私財買堂西邊地補堂地缺。且從福王迎地藏朽壞古像。補治莊挍安前把茅堂中。令觀音有隣不孤也。初當築堂基。一理夜出潜自擔土。則驛中貴賤爭助其勞。俄頃成功。而其妻女亦拉婢夜出。包小石於袖中自運于基上。驛中女流相隨恐後。又成其功。既而其堂欲蓋以瓦。瓦在府城。城去驛數里。一理憚其遠取費人力而猶豫之間。製瓦工人俄來云。此處田土土力堅緻堪以製瓦。乃製新瓦。瓦既成。則蓋瓦工人亦不招自來。不日蓋了。驛人面面無不感喜。自是毎年以六月十七十八爲開扉節。令人瞻禮。遠近相集兩日成市。其結緣功德可謂不少矣。元祿十六癸未之歳。重信一理倶發志願。營爲息菴於堂後。上田主房以丹青筆畫於障壁。遂請求正了玄二僧令住菴中爲二像修供養。而速見正左衞門友吉。來開庭園穿小池。架石橋種唐蓮栽杜蘅。一理寄奇石成山川趣。藤井勘右衞門鐵山居士施茶具。立花五郎左衞門實山居士掛扁額。殊作文作偈賀其成也。今茲寶永乙酉季春。老衲偶赴東林取道於驛中。一理區區延於菴中。一宿管待令禮觀音地藏二像。因乞作記傳盛事於後世。慇懃丁寧不忍辭讓。乃就其口頭底直書塞責云（寶永乙酉三月二十三日）。
　　心空堂記
　　筑後州柳川城主立花左近將監忠茂。法名別峯院忠巖好雪大居士。生平信觀音大士。老後營一小軒爲坐禪室。安運慶所刻達磨大師古像於其中。時時修靜坐於像前。其爲人也可想觀耳。昔者梁武問達磨於誌公。誌公云。此是觀音大士傳佛心印。然則觀音達磨異名同體。而居士之信觀音慈修達磨禪。所信所修無二無三。豈非一味平等之三昧乎。居士之賢配伊達陸奧守忠宗公之息女。法名法雲院龍珠貞照大姊。毎臨懷孕與居士議。必請觀音古像新其光趺。盛于寶龕安所居室。供養恭敬諷誦經呪。專爲胎子祈求福智。分娩之後待其成長授與其像令持念焉。由是諸子皆承父母命各信大士。而筑前州福岡城主綱政公之夫人亦貞照大姊之所生。而其所受之大士者惠心僧都之所手刻也。大士緣日十八十九古今二說。而本邦多用十八日。今以十九是好雪居士之忌日。夫人決志於十九。修大士生日之會以資居士忌日之福。而夫人之信大士。視之父母。如氷之生於水似青之出於藍。其純厚親切不異侍於父母。又常拜寫普門品不知幾卷。其筆跡端正足見心畫。然及寫畢。必取燧火燒却之不敢令人見焉。其心之所存不可思議也。但知立花重根之信觀音且爲道雪居士以往之尊靈常修法供不忘往事故。書一卷而爲標軸包以袱子并添好雪居士所持十八顆念珠一串而賜之。實寶永元年甲申八月十九日也。重根頂受而歸。其夕點燈於觀音影前展彼卷於几上拜誦了而眠臥。則夢一點明星出於大士眉間流行空裏不知幾里。時重根同老衲逐其明星。明星遂止于陰森緑樹梢上。光耀奪目難得正視。互相禮拜。而夢已覺遍體汗流。其夜三次同夢侵曉。獨起盥洗手面著福田衣。挑燈又展彼卷於几上如前霄。讀誦了見袱子上寸光的的。秉燭照之舍利也。自想是夫人所奉之舍利。而侍女等誤包藏于卷中也。宜密還納焉。待天明馳書告于侍臣富田重直。重直告于侍姆津摩侍嬪葉山。終達於夫人之聞。而夫人所奉之舍利宛然在焉。夫人甚奇之。欲見其舍利。二十二日重根持舍利授富田。則夫人及侍女等一一禮敬乃賜于重根。重根喜躍非筆所罄。往昔覺中見明星成悟道。如今夢中見明星感舍利。則覺與夢中無二而道與舍利一也。按大智度論。舍利有二。碎骨生身舍利。經卷法身舍利。而今一毫端上寫經點出法身舍利。三次夢中感星現出生身舍利。而此舍利由所現相。則似屬生身。由所感心。則似屬法身。是故法身而非法身。生身而非生身。法身生身感應道交。可謂理事無礙一眞法界不可思議之設利羅者也。重根時時念觀音像讀其普門品。而心夫人心念達磨像。搯其念珠子而心好雪居士心。則可謂居士與夫人令重根代侍二像前者也。重按經中。往昔文殊在母胎中。母爲胎子受三歸戒。爾來文殊生生世世智種増長爲法王子。今也夫人亦在母胎中心母氏心慈大士慈。是故嫁大國主内化及物者不偶然也。而夫人念言。人命無常朝不待夕。此身化後誰能代我尊崇大士。縱子孫致尊崇不異於我。亦長留大士於白衣舍非義所宜。宜移于吉祥殊勝之伽藍界中令清淨僧徒代我奉持焉。聞筑州博多瑞鳳山東林寺者。重根爲開基檀護。卍山爲開山祖位。法中規條如法嚴正不同尋常。若以大士像奉安彼中。卍山法子法孫相次修法供養。重根同姓同氏相集存歸崇心。則我信大士一片赤誠不亦空也。且遠祖道雪居士自豐後州鎧嶽城移此筑州立花城。至宗茂居士二世。相次立武功於當時。後雖改封於今之柳川。至今以立花爲氏。不忘風所自。殊身嫁此州主而生嫡長隅州吉之次子泉州政則。自是子孫長守此州。不忘我心而爲遠祖修孝養於其始封地家氏所出之處。自然信大士爲國植福。非但一家事。實爲國人幸。好雪居士所奉之達磨大師像亦可同安置東林祖堂。如是思量了。命津摩富田二人告從來素志於重根。重根對二人云。實可爾。然東林小刹也。州中之大寺勝院孰不應命。乃爲二人連擧數寺。二人奏重根言則夫人云。不爾。我非論寺院大小。只圖因緣所在而已矣。宜令重根告我心於卍師。二人又告其命於重根。重根敬諾而退。九月十八日重根訪老衲於鷹峯具說夫人盛意。老衲撫几感喜乃語重根云。今茲之春遣祖忠上座以老衲數年志願與仁相議令營一堂於東林。雖仁赴東武。祖忠及龜子周旋奔走夏五已來起土木役。至今其成及過半。老衲所營素非壯麗。然以天忌十分法貴八成而考之。則此堂之未完者完焉。未足者足焉。莊挍嚴飾以爲夫人創建。安大士像於其中而可乎哉。不知仁以爲何如。重根云。某所存亦如是。唯唯而歸國。達書於重直并黒岩正方通右旨趣。夫人一聞大喜云。甚合所望。二人以書報夫人意於重根。其書冬至前夜相達。重根潜喜因緣之應一陽來復君子道長之佳節也。夫人更傳命於州之執事鎌田昌生。令其與重根同議圖修造事。且令興膳正勝岡村質殖川端重堅充修造奔走等之役。嗚呼東林創開已來。昌生陰翊之力非啻一二。而這回又有此命者。豈謂無宿因乎。昌生重根相共指揮規度。岡村等夙夜驅馳。以乙酉季春修造能事已畢矣。去年十一月二十六日。竹森照數承二像護送之命而發東武。令擔夫擔二像。令二士一僕監護追隨焉。至遠州濱松驛。監護者勞困而後于擔夫。半里許。擔夫幸監護者之不見。而馱二像於驛馬。身跨馬背纔行二十弓餘。馬俄躓臥身落於馬。點傷額頭流血被面。擔夫大懼慢像之罪咎。待監護者發露懺悔。從此深生恭敬心。十二月十日到攝之坂城。十二日乘船。既而船將著本州東界若松湊。湊之這邊名古屋崎。岩惡瀨急怒潮大激。船著瀨上艐整不行。勢將破碎。船師櫂郎不得奈何。滿船上下異口同聲唱大士寶號一心禮拜之間船自然過岩崎入湊無恙。右二事慢者誡之信者助之。現前感應勸善懲惡併是大士慈善根力之所使然。而不可間然也。孟春十二夜到於福岡。十三早晨竹森令持二像到重根宅。重根父子出門相迎。乃奉護送之於東林。東林此日以老衲七十誕辰。祖忠上座設齋供養老衲壽影。鋤煙老宿明光長圓之二主人乃至眞俗相賀在座。各起迎二像。一同禮拜假安於返照堂。因辱夫人喜捨盛儀於老衲影前。蓋見祝二像入寺之事也。重根送其盛儀於鷹峯。二月八日設齋於菴中供養觀音大士及薦別峯院法雲院之二尊靈。而老衲雖衰朽低摧不勝坐馳瞻望。二十九日發足鷹峯。三月二十四日到于東林。涓四月十九日招請在城一派之諸寺院。奉安觀音像於新堂須彌座上達磨像於舊時祖師堂中。夫人預下命於重根等。令設大齋會於此日。非但供養二像及衆僧。兼薦先考先妣并先靈諸位。而宰官諸士羅拜圍繞。實一時壯觀也。嗚呼夫人及夫人父母所護念之二像長在這裏。而州人面面尊崇景慕之所鍾。且寄常時供養之淨財若干令修永久不退之法事。則從此東林小刹而非小刹也。老衲兼告祖忠設單位於堂之左右。令僧徒坐禪於床上誦經於像前。是故大士之昔從聞思修入三摩地者現存于此中。而大士之慈光熙熙焉赫赫焉。夫人之心光昭昭乎靈靈乎。他後異日無眞無俗入此堂而沐其慈光心光者誰不歡喜讃嘆乎。今此東林及矢倉門之地者道雪居士之母氏養孝院殿之令弟臼杵安房守鎭賡法名龍伯宗奧居士要害之舊址也。東林門前東西數町之窳田呼房州堀者是其證。而今祭道雪居士等之諸靈於此寺。則實舊因所在似不徒然。且祖忠龜子之先祖安河内山城延嘉。居席田郡稻居塚城。屬道雪紹運二居士之麾下而從大友家并道雪居士所賜于延嘉子龜次丸延重彌九郎虎秀之感書。龜子今猶持焉。祖忠龜子素任東林創開之奔走。今又及夫人建此堂盡心忘勞不厭區區。殊祖忠爲二像親領香火灑掃之事。亦非無曩分也。老衲向手書扁額爲心空堂。蓋取諸龐居士之所謂十方同聚會箇箇學無爲此是選佛場心空及第歸者也。夫大士之慈善根大師之禪三昧。夫人之供養二像不忘父母及先靈。壹是皆無爲心空之所發起。而選佛之甲科及第之状元。國運與法運同天地悠久者。都歸夫人一團孝心。佛言。孝順至道之法。嗚呼至道要道無以可加。大哉孝也。
是爲記。
    時寶永乙酉夏四月二十一日把觚於東林藏六室。
　　自然蓮記
　　夫蓮之爲華非尋常華。比之君子者儒人之所演。譬之妙法者諸佛之所說。而古來葬誦經道者而舌頭不朽其上生蓮者。釋典之所書不但一二。然則非栽種非移根。自然而生亦信力感應。非所怪也。東林界内東南一隅其土堅爽。去年今年下钁取土以築心空堂基。而取土之址南北十笏東西十弓底深數尺。貯瀦不枯。或見其有水而放小鮮。則自成放生池。然瀦畜不久。是以雖蘋蘩荇藻之類亦未浮于水面。但涵一亙天碧耳。今夏六月之末。禪智不說二僧。禪餘掃地偶到彼處。忽見二莖蓮蓓蕾含紅如赬虬卵。乃語祖忠云。曾栽種耶移根耶。忠云。不也。非常也難思議也。過二三日而其華盛開如捧紅幢。孟秋初五剪獻觀音大士達磨大師二瑞像前。而招實山居士告之。居士撫掌感喜作倭字記并作偈作歌詳述其事。因採彼華一片添書見寄焉。本月十八日國君之使臣高畠武介持來落手。開封電覽。則居士之所述恰不異于老衲之所念。所以者何。國夫人以大信力建心空堂奉安所謂二瑞像。老衲臨於其際以修供養以證功德。且國君生平慈愍國民。回其慈愍心密信大士慈。老衲這回爲國君寄大士之小印像。則國君歡喜使使見謝焉。件件因緣大國兆民之孔幸。大士冥感之所寓。而以信仰種爲蓮種以慈善根爲藕根。傾其心水寫此瀦中。則今此瑞蓮事理昭昭。可以嘉焉可以尚焉。又思四十有六年前。老衲坐夏于相之紫雲感得紅蓮一片於大山之絕頂而祕爲菩薩之萎華寶者既寄國夫人。而今得瑞蓮之一片更爲我之萎華寶。則華之葉葉寶之雙雙妙法之眞薫君子之遺芳可謂不孤而有隣者也。時寶永乙酉秋七月十九日。揮隨喜筆於寶林處陰室之北檐下云。
　　東林後錄卷上（終）

　　卍山和尚東林後錄卷下
　　門人白龍謹編
　　松月菴記
　　筑前州那珂郡住吉邑松月菴者。康正年中京城東福寺白雲派下僧清岩正徹書記所開基。而百廢既極只存空名耳。元祿初立花重根法名實山。更建菴宇而掲舊額者十四五年于茲。可謂不讓于書記舊也。重根年甫十三事本州先太守光之公。自少多病不能致身。自謂。從父重種受公之寵異以來。一家同姓皆得膴仕。其恩洪大。假使百此身爭報萬一乎。是以強欲致身醫療盡方。然病不減焉。元祿六年癸酉春。醫告重根云。一兩年中退居休息。水邊林下相羊散步而養其生。則病可自愈。重根不可云。公既六十六。不可言不老。豈雖一日忍缺應對乎。但此身是主身則不可不愛。是故若得暫時閑。默坐調養要壯神氣。又自計。願得近側幽靜之地爲養靜處。偶過住吉邑禮神祠。時神宮及宮司坊圓福寺主并里長等相引步於社頭到神林北際云。此處是徹書記菴居之遺蹤。而東邊隔小流水有平地者。其禪室之址也。松月扁額今在里民家。此處之民近將移居於他方。請買取其舊居爲別墅而可也。重根聞其說甚喜。暗覺神所告。再詣祠前拜跪奉幣。未幾何出俸錢而買菴地。以其年營菴。秋八月落成。則十四十五之兩夜宿菴對良霄月。公知重根設菴非爲偸安。親命許時時甜憩于菴中。遂收得書記手書舊額掲于楣上。兼得其所寫倭歌卷等爲菴什物。七年甲戌二月二十一日。今太守綱政公召重根感其事先太守而不怠。加賜采地分住吉蓑島令領知焉。蓋以菴所在地也。八年乙亥九月二十六日。光之公以野遊次自東南松間入此菴所。爾時南庭樗樹數株霜葉爛然如錦。公甚稱之。同十月五日。綱政公亦來遊。而樗葉映日紅於春花。其後年年黄落而已。不復見似前兩次紅。昔者藤原爲相卿。秋日遊相州六浦稱名寺見庭下一楓霜葉早紅。詠倭歌云。如何爲而此一本爾時雨計無山爾先立庭乃紅葉葉。此後其楓終不著紅。而楓精化女告行脚僧云。此處山深地偏無幽人賞。故無意著紅。由此而言。則此樗亦可謂彼楓同日談也。十年丁丑秋。老衲應重根請寓于東林。九月十八。重根宿菴有偈云。幽逕蕭條月亦孤。風來松竹自相呼。爐頭燒葉烹茶粥。萬粒熟時一粒無。翌日老衲遊菴次韻云。年老我今意轉孤。是牛是馬任人呼。知心唯有松頭月懶把清光落有無。更詠倭歌云。月毛須美心毛須美天須牟人能須牟甲斐曾有住吉濃菴。又一日遊菴出一短竹篦示重根。令重根別製長竹篦。重根製長底了留短者爲菴物。其機緣語句在東林錄中。爾時重根呈偈云。擧起已前是甚麼。首山背觸錯多多。萬人打殺死中活。敢保兩頭三尺蛇。老衲乃次韻云。付短留長意作麼。從來少欲不較多。點頭微笑禮三拜。直得呼蛇又遣蛇。十二年己卯四月。火于重根本宅一時成焦土。故夏秋之間寓于菴中。以暇日自刻釋迦像。一刀一禮經七日脱手焉。其間祖忠上座同宿。日夜鳴魚磬諷誦金剛經心經大悲神呪等而助功焉。忠終持像到鷹峯。命京師良工令造光趺。仲冬十五老衲爲修開光佛事。其像今安于菴中。自十五年至十六年兩年之間。菴宇爲秋風頽不可扶起寶永改元甲申。自夏至秋造修改觀。爾來菴中不許入葷酒腥臭物。立老衲壽牌爲菴門第一祖。二年乙酉春。創寸魚堂於禪室之舊址。取義於白居易所謂嗚呼豈寸魚之心能報東海之恩者。而安觀音大士古像於其中。耑爲光之公祈二世安穩之殊利。欲以寸魚之心酬東海之恩也。堂之製樣由感夢者。載在老衲所撰重根大衣記中。不贅于此。大士像者本祕在岡知足家。知足聞重根爲公建堂而隨喜安于此堂中。蓋以知足感公之舊恩也。國夫人立花氏。爲公素有至孝。故喜捨其所用之大帶并愛女久姫君之寶帶令爲像前莊嚴具。重根聯綴二帶爲龕内帳。見者皆感焉。此一境中重根自定十題。一松月菴者。自康正中開基至今乙酉二百五十年。而重成僧居則堪修開基主之遠忌也。二而生室者本重根幽齋之號。而今用爲方丈名也。前所謂自刻釋迦像及達磨金像在此中。且設洞門歷代之列牌道元和尚及老衲并徹書記牌與考妣舅姑亡妻等牌安排于釋迦左右。中央立今上皇帝大恩邦君南方火德之列牌。其一方壁間掛老衲壽影而供養也。三應機亭者。點茶處取諸法雲杲禪師點茶於僧堂因觸茶瓢墜地見瓢跳乃得應機三昧者也。四白牛窟者平生所居。意存牧牛也。五快然床者食堂也。取諸維摩經中所謂聞香飯氣身意快然歎未曾有者。六一飽竈者炊飯處。而淡飯麁食飽即休者也。七滴露井者書記所穿松下古井。取諸書記歌所謂自滴留露乎松陰耳不乾本土能小井乃水者也。八萱蔕園者茶圃也。老衲所名而事見園記中。九麓櫻林者。栽芳野山麓櫻數株。而取雅思於後鳥羽院宮女宮内卿歌所謂見和多世波麓許爾佐幾曾免天花毛奧有三芳野乃山者也。十忘憂塢者住吉土宜萱草所生處。曾見社家所錄云。昔神功皇后分此地之岸之姫松忘憂草而種於長州攝州之住吉里。故以此地爲本也。又於小流東別有五題。一雖設門者。取諸淵明賦所謂門雖設常關者而足知其寂寞無人也。二我跡橋者。取諸慈圓僧正歌所謂庭乃雪爾我跡著天出鶴乎被問爾計里登人也見留羅牟者而寫獨居趣也。三覩影水者。取諸洞山過水悟道機緣而可併按東坡泛穎詩也。四寸魚堂者。說見前也。五兄弟樹者。菩提樹爲兄。從立花山獨鈷寺老樹而分來。蓋傳教大師歸朝日持來所栽也。娑羅樹爲弟。從紀州高野山古樹而分來。乃弘法大師住山日手自所栽也。本師迦文大聖始成道於菩提樹下終唱滅於娑羅樹間。若人觀此二樹念一化始終有所戀慕則可謂不負佛子用心。與彼吟詠桃李徒耽醉賞者實天壤論也。請遊菴中者正宜觀此。切莫耽他云。寶永乙酉閏四月吉旦。書于鷹峯處陰室中。
　　放生池記
　　諸惡大數粗八萬四千。而罪莫大於殺生焉。衆善大數亦八萬四千。而福莫大於放生焉。乃至五戒十戒五十八戒二百五十戒等。皆以殺生爲其首。則防非止惡之大本決歸戒殺放生者可知。而龐居士所謂。護生先須殺殺盡始安居者。了生即無生之玄旨耳。非開殺業也。筑前州那珂郡住吉社前有池。池上有小島。島上有石寶塔。未詳何世立之。蓋辨天游舍之所也。此池古來名功德池放生於池中。是擬西方八功德池。而魚躍也波湧也。併念佛念法念僧之妙音。而爲神演法樂者昭昭焉。神曾有託宣云。我無有佛法。慈悲爲佛法。然則非但八旛祭會修放生。此神祭會亦可修放生也。爭奈近世以來邑之群少忘其所自來。殊不辨因果難回避。謾入池中侵漁鱗甲。造無邊罪恬而不怪。不亦愍傷乎。池素有蓮吐紅白華。而今緣縱殺業拔藕根一莖亦不生。悲夫。於是龜子靜頤信士。大發嗟嘆減却自己口腹之奉喜捨錢財砌石于池之四周。比來陂陀漫夷之處一旦界限嚴正。而不許群少之闌入于池中。且書放生池三字於小板榜植之水中。老衲今茲春三月二十四到東林。夏四月二十日遊松月菴。信士預與同志者買鱗甲族若干持出於池畔。乞老衲修放生儀。爾時實山居士父子及社僧神官等同在池畔。老衲進授三歸戒。諷誦經呪而放於池中。則圉圉洋洋足知其樂。乃說偈云。步向神池肇放生。岸松風雨也歡聲。須知活水靈源湧不借象囊深且清。蓋有所祝也。昔者晋安民某殺一大魚而其家死亡略盡。其怨不啻一命還一命。會稽孔愉放一小龜而帶餘不亭侯印。其應不誣陰德有陽報。或鱗或甲無大無小。殺而得罪放而得福。因果影響有如是者。由是而觀。則信士之所爲自物及人一視同仁。其自利利他慈善根德實不可稱量。又誰不感喜乎。既而老衲跨船而歸眠于鷹峯。因融仙上座寄書云。族兄龜子偶擧此善事。可謂奇特。然若無警誡記。則又恐重成殺生池。敢請下禪餘筆垂悠久謀。其言有義。不可峻拒。乃爲寫前件以應來意云。時寶永二年乙酉閏四月二十七日。援禿筆於洛北草堂處陰室中。

　　序
　　和實山居士偈并序
　　筑前州立花實山居士。以偈見贈釋迦銅像於賀州本多圖書居士。圖書居士領受感喜作和見謝焉。嗚呼西北相去千餘里。二居士未容目撃而彼此託書於老衲互通神交以存其道者。亦當今之一奇遇也。而雖贈焉雖受焉實非一毫容人情於其間。唯有道念之相照映耳。予曾閲呂覽云。荊人有遺弓者而不肯索曰。荊人遺之荊人得之。又何索焉。孔子聞之曰。去其荊字而可矣。老子聞之曰。去其人字而可矣。而今二居士非啻去筑賀字。又能去自他人字。則人而弗人。弗人之爲文佛字也。這回一段因緣總是佛字所現底功德聚。而老衲在彼此中間令彼此結千里之眉目。則隨喜感觸不勝緘口。遂次其唱和之遺韻託言於鯤鵬以想看彼此之翱翔于義天上盤薄于性海中也。天上人間共稱尊。東西南北不阻門。神交千里法喜友。鳥有大鵬魚有鯤。
　　和實山居士偈并序

　　實山居士扈從於福城老太守浴于攝之馬山温泉。令山之竹工製竹心而造硯室焉。中貯端硯及水滴更添伽陀并倭歌。託忠上座歸見寄贈焉。自今而後受用此物感居士心。則常同居士轉出世之文字輪而遊總持門也。先和伽陀以謝來意。但如倭歌。擬經中置答之例以不答爲答也。藏綠露心淇澳竹。雖清如濁墨池泉。誰知故晦衞公斐。暗感龍賓十二員。
　　贈實山居士偈并序
　　昔者老南塔有言云。我拈片木葉入城。便是移一座仰山去也。今壬午之季秋。居士浴於皇州矢背之温室浴餘。吟行乘杜牧之停車之興。摘取叡山及矢背大原等之紅楓各一葉添歌見寄。實供名山名區於此武城寓居之案上者。而不但移一座仰山去也。因筆一時感念作偈布謝。霞擧赤城霜染楓。大原矢背亦爭紅。名山處處知多少。和葉移來落眼中。
　　土鐵饅偈并序
　　錬虎關濟北集中詩話云。王梵志詩曰。城外土饅頭。豏草在城裏。毎人喫一箇。莫嫌沒滋味。黄山谷見之曰。已且爲土饅頭。當使誰食之。東坡易後二句曰。預爲著洒澆使教有滋味。圓悟禪師曰。東坡未盡餘興。足成四韻曰城外土饅頭。豏草在城裏。著群哭相送。入在土皮裏。次第作豏草。相送無窮已。以茲警世人。莫開眼瞌睡。虎關曰。甚矣哉風雅之難能乎。三大老皆未到于極矣。蓋梵志者意到句不到。東坡放而不警矣。圓悟警而不精矣。只涪翁之論亦佳矣。然無句何哉。取梵志之到者効蘇公之改曰。無常鬼餮饕。箇箇好滋味。又梵志只解警世人而已。吾輩豈受嘲調乎。作一頌曰。林下鐵饅頭。豏皮堅叵毀。無常鬼齒摧。故號金剛體。此蓋餘興云爾。右四老之心聲可聞。而今老衲不論其到極與未到極。但感併足爲警醒。卒添七言二絕。謾躡四老故步。自警警他。書以與實山居士。信言城外土饅頭。豏草親從城裏投。畢竟人人添一箇。此中滋味預知不。信言林下鐵饅頭。今古多看以暗投。直下縱然明破了。沒滋味處却甘不。
　　贈如如齋居士偈并序
　　昔白居易病假中有南亭閑望詩。其中所謂欹枕不視事。兩日門掩關。始知吏役身不病不得閑者實語也。今藤井如如齋居士。日夜委身於主前。役役不得暫閑。頃日爲暑氣所中。退而療養二三日。蓋與白氏句中無有小異。因贈一絕以充問疾云。古來吏役紛無暇。身健暫時難得閑。因病得閑雖不惡。閑中須制病魔頑。
　　和狄仁傑詩并序
　　昔者唐狄仁傑。授并州司法參軍親在河陽。傑登大行反顧見白雲孤飛。謂左右曰。吾親舍其下。顧望久之。雲移乃去。其後在家作詩云。幾度天涯望白雲。今朝歸省見雙親。人生百行無如孝。此志拳拳慕古人。今也龜子靜頤。爲老母明智造一小軒於亡父道英墳墓之傍。求軒名於老衲。乃書狄雲軒三字因和仁傑詩託便贈焉。日日回頭望白雲。存亡不隔慕雙親。大唐日本融今古。孝道通時非兩人。
　　和野田一理信士韻并序
　　筑州青柳驛賢令野田一理信士。營一堂於驛陰。安觀音大士像。開小軒於堂後。扁曰爲息菴。蓋取義於處靜息跡者歟。八九年前老衲初過此驛。與信士相見唱和一場。而今又再遊。追憶往時則恍如夢中事。然信士不忘舊交。寄佳什於旅次。而待以欲令禮大士像。其奔走之勤管待之厚雖不可以言宣。卒接清韻聊擬鳴謝云。和詩温故菴中息。禮聖知新堂裏來。慈視衆生楊柳眼。凡桃俗李一回開。
　　心空堂偶作并序
　　刹那造罪殃墮無間。刹那修善功超有頂。一念瞥起謂之刹那。刹那緣起諸法競生。譬如微塵之成須彌涓滴之成大海。是故惡雖小不可造焉。善雖小又可修焉。善惡皆從小至大者其義分明。不可不思。而善惡倶忘。謂之心空。老衲曾主此山一冬安居。誅竹爲柱編草爲牆。把茅蓋頭權名爲禪堂。與衆倶坐於其中。所謂微塵涓滴一念瞥起之時節也。至今八九年。而國夫人建此堂。方柱換竹。粉壁換草。瓦甍換茅。其嚴飾壯麗視之前規。則實須彌量大海量之現成而無功德中眞功德藏也。老衲再來推觀音大士爲坐禪主。又與衆倶坐於此中。偶有拙偈竊祝遠大云。三條椽下十餘僧。七尺單前萬慮澄。古洞靈源明皎潔。心空及第此中興。
　　興宗寺禪餘偈并序
　　興宗主人湛公創一宇於寺側。奉安地藏菩薩并多聞吉祥二天於其中。開單位於左右。掛鐘板備魚磬。掲三摩提三字於楣上。以爲坐禪堂。然未鳴前法器。似有所待。這回迎老衲稱坐禪主燼却坐香數枝而後。鐘板撃動魚磬唱和表後來規則之權輿也。因打小偈記因緣云。多聞天與吉祥天。同侍願王地藏前。六趣非唯歸一坐。齊鳴法器破隨眠。
　　野菊偈并序
　　菊名玉牡丹者。隱逸而有富貴相。牡丹名野菊者。富貴而有隱逸相。隱逸富貴者非濁富。而富貴隱逸者非頑隱也。明光主人見惠牡丹花數枝。中有一種金蘂玉葉。即是野菊也。以富貴質得野菊名則不溺富貴而抱隱操者。可以愛焉。可以賞焉。對花有感。係偈寫懷。一種華王野菊名。不誇不諂聖之清。豈將富貴醉紅紫。玉骨獨醒隱逸情。
　　付重敬居士偈并序
　　筑州老輔臣黒田重敬居士。隨喜國夫人之安置觀音大士像於東林精舍者不同等輩。是故馳使迎老衲於箱崎。爾來自來禮大士并省老衲者數回。且至今三十餘日。毎日以使問老衲安否。其間寄物供養亦不少矣。併是歸崇大士之餘波也。此日太守綱政公辱招請老衲於城中。於是居士先開筵於家堂爲中路止息處。殊令三僧司護老衲行。同延座中大伸供養。其慇懃鄭重可謂希有也。又莊嚴内室獨接老衲。爲其女子并侍女等乞垂開示。嗚呼爲法傾信如是則實非小因緣也。因說偈一篇聊表章其忱云。感沐觀音大士緣。餘波溢及老僧禪。用心專注無多子。一爲國家植福田。
　　示素立禪者偈并序
　　筑前州素立禪者久有能書名。曾學于天間獨立盡得其妙。則可謂其名不虛。數年以來遺世爲僧不耽所能。然無眞無俗捧紙求字者蹈破門限往來如織。是故遊戲筆硯間入墨妙三昧而似不知老將至。這回頻乞老衲安其法號。乃呼稱朴翁。夫朴翁之爲朴。義在不隨今時粉華之禪。係偈爲證。正好照顧。木訥家風素自然。忘情不混粉華禪。順朱姿媚少年事。心畫老成白髮前。
　　長柄橋柱根念珠偈并序
　　昔者能因俊惠二法師。盛長柄橋之鐁屑於古錦囊。聊託此物而寓懷古情。今也實山居士。追慕二法師者既久。而偶得彼橋柱之陳根一橛而盛囊詠歌。又託此物修異世之神交。可謂奇遇也。而此陳根大道光知識。先得之而割爲一串念珠。其所割之餘落居士手。居士亦割寄老衲令作念珠。念珠已成。搯來搯去轉八百餘年之往事於五輪指上。則古非古今非今。只是晝夜一百八耳。因有一偈以擬歌云。長柄水流橋不流。陳根宛爾幾春秋。搯來八百餘年事。玉轉珠回一指頭。

　　跋
　　書法華經後
　　筑前州奇峰盛雲禪尼。往年失女感病。而今就醫寓京。頃日命工印出妙法蓮華經一部莊嚴盛箱。欲安之於亡女玉峰宗珠靈前以爲法供養。先持來於菴中乞山僧證明。佛言。此經能大饒益一切衆生充滿其願乃至如子得母。山僧言。此經能大饒益一切衆生充滿其願。乃至如母得子。是故云。事存函蓋合。理應箭鋒拄。理事圓融。實相不孤。母子相感。存亡互利。此經是病者之良藥。又是亡者之冥福也。功德昭昭不同小小。然白底是紙。黒底是墨。且道那箇是此經。默然良久。虛空點頭諦觀法王法法王法如是。
　　書實山居士點茶室中坐禪規約文後。茶中之禪要無滓。禪中之茶任有骨。無滓而有骨。陸羽驚吐舌。有骨而無滓。趙州笑點頭。
　　書古甲記後（龜子氏請）
　　家有舊青氈而戀戀惜之者。貴其所從來而不忘其故也。況武家者流之有此古甲而其所自出之威靈如記中之所說者乎。不可與彼舊青氈同日而語焉。且因貴其物以修此武之爲武之本意。則忠之酬主也義之克己也念茲在茲。龜氏勉旃。

　　詩偈
　　上筑州大藩主
　　位鎭海西雖致身。不貪圖像上麒麟。朝宗台下心如水。遊戲禪門氣出塵。雪壓徂徠松獨秀。風吹淇澳竹殊新。具瞻赫赫宰官表。本是靈山付囑人。
　　上隅州吉之公
　　維忠維孝併爲身。衆角雖多足一麟。侍殿眉稜晴有月。過庭胸宇廓無塵。時磨鏡垢時時淨。日誦盤銘日日新。如是用心操志者。柳營幕下幾何人。

　　寶永乙酉孟春十三是老衲古稀誕辰也。祖忠上座設齋於東林香積廚供養老衲壽影。此日國夫人所寄之觀音大士達磨大師二像乍到于東林。時明光主人在座賦賀偈而見投焉。次韻以酬。
　　寶曆龍飛乙酉年。鳳山瑞現不徒然。堂中規矩修三昧。洞上源流通四邊。二像乍臨殊勝地。七旬初度誕彌筵。壽章醇味令人醉。超過新豐斗十千。
　　次梅峯和尚韻餞實山居士歸鎭西
　　共寓武陵旅泊廬。別離在近意淪胥。一家兄弟難同處。千里江山易索居。是礫猶留余送子。非糠先去子辭余。此身無用何攸似。錯節盤根木有樗。
　　和實山乞誨韻
　　從來此道無今古。只人變幻墮前緣。禪榻莫誇心了了。經笥休說腹便便。進時失步多投壍。方處存心誰合圓。注水請看欹器則。擡頭宜仰大中天。
　　和實山賀老衲七十誕辰
　　一箇無爲漢。七旬衰朽人。座中雖倚杖。鏡裏豈留塵。未捨法喜樂。猶餘禪悦珍。偶酬居士偈。不免倒腸辰。
　　詣香椎宮作
　　聰明正直鎭靈場。赫赫神風威武揚。杉織寶綾思盛服。椎懸玉骨掬餘香。圓成一世帝無恨。征討三韓后有光。澤潤方隅流不竭。一泓笈水洗枯腸。

　　和補陀山主徒禪梁上座賀老衲七十誕日兼祝法門興復。
　　泰運物新身不新。逐年衰朽七旬春。幸逢洞上水歸水。贏得永平眞合眞。忘却東關多事日。奇哉西海再來辰。異苗喜見靈根固。蕃茂大悲補陀峋。

　　次韻謝野田一理信士贈鐘崎織旛明神廟前海中供御瀬和布菜。
　　自古鐘崎生海菜。首先供御次神門。淡柔飽帶烟波氣。清潤特含雨露恩洗去擾擾雲落影。見來點點月餘痕。騷人此日。添詩寄。懸異田夫芹獻君。
　　示龜子靜頤信士
　　夢裡娑婆寄此生。百方千計各營營。水中薜茘本無實。木末芙蓉唯有名。海市難留徒變幻。沫山易沒謾崢嶸。若能如是作觀者。榮辱不驚超化城。
　　謝龜子信士寄宰府菅神之梅符
　　飛梅實亦飛。包裹以神衣。是護身符子。寄來意不菲。時時香暗動。令我感靈威。但爲謝無物。把毫信手揮。
　　龜歌一章示龜子信士
　　龜子兮龜子。納諫莫輕桑。龜子兮龜子。負圖莫衒祥。龜子兮龜子。藏六任有防。龜子兮龜子。養氣任支床。縱智經五總。以如愚爲良。曳尾與曝背。隨時免禍殃。
　　贈黒竹篦爲東林什物
　　一條鼈鼻黒粼皴。老衲弄來呑幾人。特地飛騰何處去。東林室内解飜身。
　　心空堂上梁
　　心空堂宇架梁時。上下四方佳氣隨。選佛場中眞及第。人人唯在學無爲。
　　和興宗湛堂然公賀老衲七十誕辰
　　千里東西心路通。同聲同氣是同風。七旬猶誦消災呪。爲法用心白頭翁。
　　和長圓主人賀老衲七十誕辰（二首）
　　非瞞時世粉華禪。抱拙守愚到老年。佛祖位中留不住。相羊林下與山巓。
　　光陰迅速無繩繋。荏苒一年過一年。老衲七旬何所作。茅檐炙背渉春夫。
　　賀明光寺鐵相禪師冬安居會
　　打開圓覺光明藏。鐵漢主張法戰場。龍象交參何所了。赤旛之下擧宗綱。
　　賀安國寺湛玄禪師冬安居會
　　法筵龍象法筵衆。慈室琳琅慈室翁。賓主交參函蓋合。未呼先諾共鞠躬。
　　賀長圓玄長老領安國第一座
　　首座表儀一會衆。九旬助化主人翁。由來不是等閑事。百衲云爲屬己躬。
　　悼承天隱居北源禪師
　　紫陽老隱紫金仙。鶴樹終譚鶴髮前。將謂就陰休影去。元來月在屋頭天。
　　悼金龍隱居省道禪師
　　七十上頭添四年。轉身蹈破地中天。却將五葉一華瑞。坐斷通紅火裏蓮
　　謝答高傳寺專使牧長老呈
　　七十未忘行脚遊。厚顏底事入西州。忽逢百里通書信。慚愧枉勞高道流。
　　謝答（艹/沓）長老賀法門興復
    洞門家訓在功勳。子順父兮臣奉君。密用潜行愚魯日。可憐衰白首如雲。
　　示淵龍禪人爲期遠大
　　是龍自配六爻乾。潜見有時躍在淵。期子實賓能顧實。竟傾法雨不瞞天。
　　示愚鑑禪人
　　智智幾人誤此身。愚愚正好鑑天眞。請看槃特大羅漢。苕箒誦來始出塵。
　　東武寓居酬禪梁禪人呈二偈
　　日日奔波西又東。和塵撲面市鄽風。若人問我淹留意。僥倖物窮見變通。
　　隱山隱市素非隱。竿木隨身遊戲場。今日洞門眠暗室。只要人尋一隙光。
　　示月堂心禪人爲祝遠大
　　孤圓心月照虛空。八面玲瓏不覆藏。光境倶忘深夜後。要看和桂折天香
　　示大寂禪人
　　宗宜無著禪宜默。如魯如愚要合眞。縱被人呼通不語。莫成多口白頭諲。

　　實山居士前月所寄之書昨日到於寓居。見書始知祖忠上座爲老僧築壽藏於東林而成焉。且喜且感說偈以寄上座。蓋寫一時之懷也。
　　壽藏傳聞築已新。忠哉忠子用忠親。活埋活火我常領。贏得無縫塔裏人。
　　示祖忠禪人二首
　　明明祖意。中心無私。回光返照。思茲在茲。
　　同
　　年來侍我無多子。一種平懷互不瞞。空手歸鄉眞快活。莫沿途路弄泥團。
　　示足雲禪衲
　　狐疑猶豫難休歇。不異蛇蟠兼蚓結。好淬吹毛三尺霜。一刀兩斷一時決。
　　示禪海禪人
　　禪海渺汪洋。來源不可量。若逢羅刹女。正好護浮囊。
　　示昌州禪人
　　乍來沐戒光。觸發五分香。何獨昌州暮。海棠暗吐芳。
　　示覺心禪人
　　爐上雪花誰認跡。潭中月影不濡光。衲僧行履只如是。一盞空茶洗爛腸。
　　到立花山梅岳寺賦此自祝
　　來培梅岳古梅根。核固仁充佳實繁。不但令人聞止渇。長調宗鼎付兒孫。
　　和梅岳密堂長老見呈
　　立花山下古蘭若。此日隨緣寄錫來。自是法王嘉會運。鳴鐘打鼓動風雷。
　　遊獨鈷寺（在立花山中）
　　扶桑台教濫觴場。獨鈷涌泉鏡吐光。立處花開樒拄杖。爲山起號號猶香。
　　再到興宗寺志喜
　　屈指曾遊八九年。再來此日續前緣。往時摩頂松多少。箇箇仰看翠潑天。
　　四月朔祝聖
　　上下皆天得一清。六龍變化不容情。請看潜見躍飛運。雨施雲行品物亨。
　　同十三念誦罷作
　　寶永龍躔乙酉天。如來滅度幾何年。二千六百五十四。念誦聲中涙落船。
　　同十五開示
　　春分已去夏分來。人命無常老死催。時候縱容羅漢睡。回光返照眼須開
　　付國夫人立花氏
　　心鏡元圓空不昧。影來影去竟無痕。隨緣若有流塵點。拂拭時時莫厭煩。
　　付仙光院法譽貞壽大妹
　　竺土大仙心地光。人人分上不曾藏。莫耽幻化空身影。縱了百年夢一場。
　　謝立花増弘居士來訪
　　偶値肩輿過篳門。眉毛厮結話心源。此交互極生生後。同見龍華會上尊。
　　謝鎌田海忠居士臨訪
　　棨戟遙臨草上風。粲然移玉把茅中。坐來喜見心華色。照映閑人片片紅。
　　寄鎌田海忠居士
　　一片孤忠滄海深。行存餘力護禪林。多年高誼如何謝。爲奏沒絃無譜琴。
　　和井驢齋新年見寄二偈
　　白髮滿頭未死人。桑楡暮景又逢春。忽傳不二門頭信。記得去年分手辰。
　　井驢相覩寒光盡。毀譽雙忘春色新。竹是同參梅是友。齋中坐了一閑身。
　　酬對實山居士二十五首
　　酬來訪呈歌
　　別來四十有餘日。日日相思互不忘。忽値菴中移玉趾。喜看松竹亦生光。
　　酬呈所解
　　拈來無相礫非礫。用得有光金是金。一切有爲無所住。十方無法有其心。
　　不貪是寶能辭寶。無欲非金豈換金。無欲不貪雖好事。試看認著即塵心。
　　或擲黄金爲瓦礫。或拈瓦礫。作黄金。隨時玩弄應緣去。畢竟非關取捨心。
　　酬第宅焚燒作
　　八人掃地絕纖塵諸佛於中轉法輪。無一物時無盡藏。依然露出舊家珍。
　　酬立秋日東武相見見呈
　　前後東遊今見面。芝眉不改舊時相。談中暗覺秋風至。無意凉人人自凉。
　　酬欹器偈
　　金烏玉兎刹那過。轉首露珠落卷荷。小立手擎欹器月。七分來水亦多多。
　　酬病中作
　　維摩示跡病居士。誰是文殊問疾來。不二門頭諸菩薩。輕紗帳外有蚊雷。

　　酬力疾過訪詠歌見謝豇豆紫茄之供養
　　醤濡豇豆淡且美。油煮紫茄柔又香。共是乞隣非我有。假賓爲目塞飢腸。
　　酬見省老衲於瑠璃光寺
　　木芙蓉色白皤然。影映池中成水蓮。物亦有隣人有伴。悲秋不到道交前。
　　酬平山居士卒哭忌見呈。
　　一日三秋百日過。相思不見意如何。此中雖有神交處。想像誦詩廢蓼莪。
　　酬臨歸西海問偏正宗要
　　相逢非偶別非奇。不使正偏落便宜。東海潮兼西海汐。請看一往一來時。
　　酬見呈清和
　　此日使來雨亦奇。明朝晴好定相宜。布帆無恙到家後。遂及裁書繋雁時。
　　酬留別作
　　同是武陵旅寓人。曉來分手獨望塵。東西凹現中無物。唯有靈犀一點眞。
　　酬富士山詠
　　士峯如畫掛晴虛。不用背裝與卷舒。鴈過長空横淡墨。怪看賛語一行餘。
　　酬四十九歳元旦作
　　楊柳風微顫帽紗。蒲團暖透入雙跏。正當大衍數虛一。資祝百莖蓍發芽。
　　酬贈宰府飛梅枯枝念珠
　　千里飛梅千里信。枯枝製作數珠分。掐來掐去暗香骨。一百八丸共帶薫。
　　酬詠歌賀法門興復
　　紛紛第二天邊月。隨指現來非本月。覷破眼頭捏所成。依然高照舊時月。
　　酬歳首見呈
　　三百里程同一空。從來大道一條通。硯池凍解試毫日。且喜椉時送信風。
    年頭年尾舊回新。世出世間假了眞。會得梅華微笑意。破顏塵點劫前春。
　　酬寄團扇作
　　團扇一揮秋意通。微凉暗動拂西東。破除炎暑昏蒙去。珍重時來手裏風。
　　酬造修松月菴作
　　茅宇傾頽將化塵。一回整頓改觀新。南巣丘首知歸者。非鳥非狐非別人。
　　酬松月菴中禮老衲壽影
　　皮袋一靈難擘開。元來一合不容埃。東西千里同風句。直下何曾渉往來。
　　酬寄倭歌并新衣
　　熨伸襞積寄新衣。老顏忘皺不攢眉。心聲況是鳴歌詠。王韻温然挾纊奇。
　　酬呈草名居士壺中爐譚
　　草菴露地淨無塵。一味松風主對賓。物外交情淡中趣。知心獨許捧爐神。
　　示物外心量居士
　　物外物中無處所。心量心界絕封疆。只因一念回光力。寸步不移通十方。
　　示性蓮無染善女
　　蓮華不染泥。眞性豈長迷。念念歸無念。平常是菩提。
　　示奇峯盛雲禪尼
　　須信人間似夢間。莫留生死兩重關。眼前變幻夏雲影。試見奇峯不是山。
　　贈藤井如如齋居士
　　藤垂井上鼠侵根。蜜滴口中蜂似恩。端的回頭皆夢幻。如如不動是心源。
　　和如如齋見贈文林郎果
　　有華有實文林物。如琢如磨光映空。摘取贈來知幾顆。珠回玉轉共玲瓏。
　　送如如齋西歸
　　不爲是非存愛憎。靜看井上鼠侵藤。此時處事如無事。好稱在家有髮僧。
　　喜而生齋如如齋兩居士訪
　　蹈遍海東數十程。北山來訪草堂情。尋常一樣松風韻。纔入笑談分外清。

　　次韻謝立花増武居士見惠藤華并豆腐
　　前回已辱訪袈裟。此日寄詩玉有華。併謝兩般佳品物。淮南豆腐剡溪華。
　　和大道廓然居士元旦韻
　　年年歳歳紫陽春。歳歳年年白髮新。大道廓然迷悟外。曹溪鏡裏本無塵。
　　和廓然呈所解
　　廓然無聖又無愚。大道現前五蘊躯。寸步不移相見了。何須渉水枉濡跗。
　　示無華齋廓巖宗樸居士
　　廓然洞豁太虛空。大樸不分無著宗。將此深心奉君主。功成所貴在忘功。
　　示實相性圓居士
　　人生七十古來稀。猶感主恩未拂衣。大道自通官路上。請看脚下有眞歸。
　　示了空齋一甫居士
　　眞空實有不空空。莫把不空爲斷空。色即是空空即色。打成一十八般空。
　　示馬杉喜善士
　　心馬時時馳惡道。把將轡勒看如何。菩提身樹如杉直。莫厭洗繁除枉柯。
　　示不染齋照空如幻善士
    半百神遊白日夢。一炊飯熟黒甜中。現成如幻三摩地。照見本源自性空。
　　同
　　雖處塵中不染塵。猶似蓮華出水新。此意未明何所礙。貪欲須知諸苦因。
　　示空外素幻善士
　　缶素幻緣非衒幻。須知空外有眞空。眞空眞幻若能了。日用自同網打風。
　　示石川即中居士
　　石川底見石磷磷。流急不曾停寸塵。只由混混無晝夜。終歸大海向玄津。
　　示覺翁淨本信士
　　覺了法身無一塵。本來清淨本來人。請看應物現形處。性海湛然不隔津。
　　示古源淨心善士二首
　　萬古靈源明皎潔。一枚心地淨玲瓏。夢時縱現六塵影。覺後須知當處空。
　　同
　　慈忍本兮禪定根。本根培養渉晨昏。報應齋戒長枝葉。不但覆身覆後昆。
　　宮内大九郎年甫十四善能書字。相見慰懷付偈策進
　　十四少年筆老成。七旬病衲見方驚。用功寤寐若無倦。當逐鍾繇穿被名。
　　示時覺齋杉山善士
　　覺有賊時賊不爲。自家寶藏用無涯。只因忘却護持念。多劫枉成窮乞兒。
　　示觀室唯性信士
　　萬緣放下住安般。一室常觀十六觀。海目山毫佛與土。唯心唯性絕遮欄。

　　和靜頤信士拜嵯峨旃檀瑞像於東都護國寺
　　眞身出現大雄尊。今古圓成八萬門。天竺震丹留不住。扶桑東海度群昏。

　　靜頤寄倭歌賀老衲七十誕辰說偈以與
　　處靜頤神雖息跡。不妨應物影離陰。老僧七十猶行脚。強壯何懷退步心。
　　和靜頤悼亡父
　　孝心雖不耐悲潜。片念豈迷生死間。出岫浮雲還入岫。依然獨露屋頭山。
　　靜頤所寄書中云。家兒年甫六歳。毎旦修敬於老和尚壽影前。未知伊是何心。供一握之笑而已矣。老衲有感。作偈授焉。
　　嬰童六歳是何心。老衲影前修敬欽。憶作沙彌曾侍我。再來猶抱舊時忱。
　　横田氏二童男。兄馬之助年十五。弟藤之助年十一。共善書字。一蚌雙珠也。付偈寫所感。
　　妙年二子筆縱横。心畫分明有典刑。將謂臨池修得底。元來宿世積功成。
　　示大垣剛介信士
　　常錬剛腸定脚跟。致身須作主家垣。中心若欲清如水。不僞不欺在養源。
　　示松隈彦六信士
　　頂油不建懼言動。主一無移愼視聽。山倒海翻常在此。片虛明地自惺惺。
　　示安河内七郎信士
　　得閑即走入東林。省母護僧用力深。一一見來雖好事。更須克己照中心。
　　示山崎貞丞信士
　　貞字莫言與上人。人人分上護持親。若能返照無相昧。即是舊時衣裏珍。
　　與藤原勘七信士
　　夤緣兩度入藤原。繾綣恰如瓜葛繁。枝蔓相牽長不斷。信心傳到幾孫孫。

　　附西遊草
　　和梅峯老和尚餞偈（二首）
　　太平宇宙絕封彊。南北東西通洛陽。鯨海渺茫望不極。蜃樓變幻見爲常。潮平岸靜風休後。雲斷山横日沒方。篷底時時歌餞偈。更無一句落宮商。
　　西向陽關步出京。遊𢇇燕外弄新晴。傍尋知識寸陰重。親領篇章尺璧輕。煎茗爐中供一啜浮杯海上應三請。東風著岸紫陽澳。蹈遍博多與福城。
　　和洞外和尚餞偈并序
　　昨到太平忽接來書。開封始知近日風恙。道候不安千萬神馳。莫緩保養。朽衲此行遠赴紫陽。事之所渉雖不得已。自愧似忘無常殺鬼在後呵責。脚跨船舷卒和餞偈竊擬解嘲。耑乞昭亮。餘以回錫日布謝。
　　三千客路七旬叟。自笑似圖身後猷。記得雪峯輕打我。雖春汗冷氣如秋。
　　和鳳林燈和尚餞偈
　　天王層塔兀如岑。隔一牛鳴入鳳林。唱法雷同祇樹際。問津蝟集浪華潯。風騷滿紙百言偈。供養掉囊三兩金。咀實吐葩傾繍腹。迎來送去寫紅心。清淡未了已臨別。道聚相期復可尋。長潤渇塵思勝餞。餘歡猶似旱逢霖。
　　和天德耕和尚餞偈
　　爛却懶翁五斗腸。江頭留舶舶隨浪。忽逢故舊垂青顧。恰似雨中見太陽。
　　難波江泊船偶作（二首）
　　無著眞宗泛宅中。隨波搖動寄浮踪。江頭是處有緣在。數日留吾不放風。
　　出船衝雨渉途中。二字印成屐齒踪。行浴□陀開士浴。坐風曾點舞雩風。
船中次韻示不說禪人（二首）
　　若非處世空塵念。爭得忘山見道心。追慕趙州無雜用。一生正好在叢林。
　　洗情須要世情淡。護念好期道念濃。待得心頭打成片。菩提條路自然通。
　　三月十二日船上記喜（三首）
　　日値先支船始行。水肥風活布帆輕。紅輪頭上將當午。海路過來數十程。
　　一葉隨風萬頃瀾。水天虛碧絕遮欄。閑談閑坐閑眠裏。和夢已過十八灘。
　　和夢已過十八灘。杓子浦頭避雨寒。太子大施今若在。驚起龍王抒海乾。
　　船泊大多府島
　　多府島山燈火紅。雨中怪見月浮空。夜船無限往來者。一點光明落眼中。
　　船中偶作（十首）
　　色即是空空即情。情中所見本無生。在船不覺船移急。只道島山水上行。
　　縱目篷窓物感情。一山滅去一山生。此中非但觀生滅。寸步不移坐裏行。
　　横身海上不容情。一任死兮一任生。消得龍王風力轉。船成香象截流行。
　　慣知陵谷變遷情。笑見浪山濤岳生。生與不生非所管。無風即住有風行。
　　道情動墮世間情。好照打頭一念生。人若忘人人面畜。請看船亦載船行。
　　長年三老識風情。和雨揚帆意氣生。莫道船兒非活物。直衝巨浪化龍行。
　　滄海渺渺寄此情。靜觀漚滅與漚生。只由船底一枚力。高臥龍宮頭上行。
　　滿天明月滿船情。光射篷窓虛白生。可惜櫂郎眠未足。乘晴好合掛帆行。
　　島嶼泊船出遣情。無邊烟景眼中生。人人散步摘青菜。又向沙頭拾石行。
　　獨朗天眞放浪情。嗒然倚杖見潮生。等閑呑吐浩然氣。風度太虛雲自行。
　　船中望千把岳
　　死生有命有因緣。禍福無私無促延。千把綿中雖粉碎。一重薦裏得完全。
　　船中望室積峨眉山普賢寺
　　峨眉山下象無尾。寶積海中船有神。象化船耶船化象。至今疑著棹歌人。
　　船中即事
　　海上茫茫似掌平。望中無堠又無亭。商船殊缺郵籤報。只問櫂郎知水程。
　　海面平如雙陸枰。誰將勝負就中爭。櫂郎敲舷喚重六。一目鯨魚藏背行。
　　船泊馬島記所見（二首）
　　火發山頭影落波。螺師蚌蛤奈眠何。怪來馬島馬王化。爲向別峯修護摩。
　　山頭有火旅時哉。焚次焚巣上下災。此事於我雖不預。泊船遙見愼孤懷。
　　船中和一𢇇和尚山中四威儀偈（四首）
　　船中行。去死十分條路平。跼步各憑板一枚。隨波逐浪不曾驚。
　　船中住。經二旬強如旦暮。圈屋纔高三尺餘。時時打首不遷怒。
　　船中坐。坐斷滄溟爲片座。定起又誰要把針。擁篷忘却禪衣破。
　　船中臥。困則打眠無別箇。只念大施抒海心。夢探龍府摩尼貨。
　　途中次大休白龍唱和韻
　　出身鯨背合同舟。九國首途自此州。唱和發揮悠久瑞。情知非是一時遊。
　　輿中偶作
　　驛長非唯修送迎。役夫奔走舁輿行。莫言安坐安眠去。直得將身置火坑。
　　慈島泊船（二首）
　　閏四月五日。泊歸船於筑前州慈島。出遊宗對州刺吏之邸館。館掲慧峯辰長老偈爲扁額。目撃慰情。信口次韻。寫即時懷。
　　泊船慈島夏陰濃。休影館中波戸東。浴罷行厨一飽後。岩泉汲碧煮松風。
　　守館者某壁上掛辨才天女影。影上有慧峯棟長老賛。以賛語考。則此慈島明神乃辨天也。心感神德卒和賛偈。
　　慈相有餘天女相。妙音無盡海潮音。島山倒蘸摩霄影。萬頃滄溟沃日深。
　　船出室津
　　昔剪葛藤開要津。往來從是競歸神。神風午後揚帆去。十八灘頭供一眴。
　　潘閬倒騎驢圖賛（明峰哲和尚筆）
　　處士蕩心泉石癖。祖師奪境畫圖間。爲醫玩物喪其志。寫倒騎驢不寫山。
　　謝禪智上座寄唐舄
　　遠將鳧舄寄林丘。羽翼已成雙脚頭。蹈破虛空無相背。不離室内得天遊。
　　示不說上座寄偈乞誨
　　蒲團上與钁頭邊。只要心空不犯玄。佛示睡蛇言在耳。彼若未除莫耽眠。
　　謝祖忠上座遠來
　　爲請東林堂上主。病身一歳兩回來。苦心徹骨有何極。鐵作肝腸也迸開。
　　授覺道者偈并序
　　船泊兵庫浦。暫出船遊松際。忽逢覺道者。道者問云。洞門古來以三物爲傳法信。而近來官出條目。於移轉寺合重受二物。則非最初一師外添二物師爲二師印證耶。答云。大不爾也。古今傳法信者決嗣書一物也。但中古老宿嗣書袋中兼貯二物雖呼爲三物。全非傳法信。是故今以彼二物爲寺院交代支證之物聊令授受耳。予向撰對客二筆一篇詳辨三物授受之事梓行于世。公宜熟讀焉。道者唯唯。於是口授一偈而別。偈云。
　　類去不齊須著眼。混來知處好銘肝。伽藍二物證交代。莫作嗣書一樣看。
　　歸菴偶成
　　草堂閑却意闌珊。了事歸來夢也安。爲報北山猿鶴道莫成周子一般看。
　　東林後錄卷下（終）

　　東林後錄印版在剞劂氏店。偶有忌嫌錄中所記而欲奪取之者。於是東武夏目氏親盈居士。同其慈母妙照。出淨財買此版。以爲當庵之藏版。嗚呼母子之守護和尚法身舍利。其功不同小小也。因刻年月於版尾表不忘云。寶永七年庚寅秋七月吉旦。
　　源光庵主白龍誌焉
　　古曰。言者心聲也。然則直聽言之聲感言之氣而可以領其心。若落于紙墨入于剞劂。則聲消而氣滅也。已久矣。所謂糟魄耳。是和尚之所以掉頭也。然言語糟魄是聲之所寄氣之所寓而心之所存。捨此安在耶。龍猛大士謂經卷曰灋身舍利亦有所以哉。斯知居士之所以圖梓行。兄弟之所以爲編次。併是爲龢尚保護颰身慧命於不朽後也。我今見此稿本油然隨喜。乃灑隨喜筆於卷尾。竊比夫黄四娘之名託杜詩而不亡云爾。寶永二龍次乙酉仲龝日。
　　嗣法門人禪定（曹源）和南拜題

