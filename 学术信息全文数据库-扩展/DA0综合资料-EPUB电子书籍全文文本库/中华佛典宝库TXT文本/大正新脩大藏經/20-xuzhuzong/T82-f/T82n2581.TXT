　　《大正藏》第82卷No.2581
永平初祖學道用心集

可發菩提心事

　　右菩提心多名一心也。龍樹祖師曰。唯觀世間生滅無常心亦名菩提心。然乃暫依此心可爲菩提心者歟。誠夫觀無常時。吾我之心不生。名利念不起。恐怖時光之太速。所以行道救頭燃。顧眄身命不牢。所以精進慣翹足。縱聞緊那迦陵讃歎之音聲。夕風拂耳也。縱見王嬙西施美妙之容顏。朝露遮眼也。已離聲色之繋縛。自合道心理致歟。往古來今。或聞寡聞士。或見少見人。多墮名利坑。永失佛道之命。可哀可惜。不可不知。縱有讀權實之妙典。縱有傳顯密之教籍。未抛名利未稱發心。有云。菩提心者。無上正等覺心也。不可拘名聞利養。有云。一念三千之觀解也。有云。一念不生法門也。有云。入佛界心也。如是之輩。未知菩提心。猥謗菩提心。於佛道中。遠之遠矣。試顧吾我名利之當心。融一念三千之性相否。證一念不生之法門否。唯有貪名愛利之妄念。更無菩提道心可取乎。古來得道得法之聖人。雖有同塵之方便。未有名利之邪念。法執尚無。況世執乎。所謂菩提心者。前來所云觀無常心。便是其一也。全非狂者所指也。彼不生念三千相。發心以後之妙行也。不可猥歟。唯暫忘吾我而潜修。乃菩提心之親也。所以六十二見以我爲本也。若起我見之時。靜坐觀察。今我身體内外所有。以何爲本乎。身體髮膚禀於父母。赤白二滴始終是空。所以非我。心意識智繋於壽命。出入一息畢竟如何。所以非我。彼此無可執乎。迷者執之。悟者離之。而計無我之我。執不生之生。不行佛道之可行。不斷世情之可斷。厭實法求妄法。豈不錯乎。

見聞正法必可修習事

　　右忠臣獻一言。數有迴天之力。佛祖旋一語。莫不迴心之人。自非明主。無容忠言。自非拔群。無容佛語。如不迴心者。順流生死之未斷。如不容忠言。治國徳政之未行矣。

佛道必依行可證入事

　　右俗曰。學乃祿在其中。佛言。行乃證在其中。未嘗得聞不學而得祿者不行而得證者。縱行有信法頓漸之異。必待行兮超證焉。縱學有淺深利鈍之科。必積學兮預祿矣。是乃非獨王者之優與不優。可由天運之應與不應歟。若非學而受祿者。誰傳先王理亂之道。若非行而得證者。誰了如來迷悟之法。可識立行於迷中。獲證於覺前。于時始知船筏之昨夢。永斷藤蛇之舊見。是非佛之強爲。所令機之周旋也。況乎行之所招者證也。自家之寶藏不從外來。證之所使者行也。心地蹤跡豈可迴轉。然而若迴證眼兮顧行地者。無一翳之當眼。將見者。白雲萬里。若擧行足擬證階者。無一塵之受足。將蹈者。天地懸隔。於是退歩𨁝跳佛地矣。天福二（甲午）三月（九日）書。

用有所得心不可修佛法事

　　右佛法修行。必禀先達之眞訣。不用私用心歟。況乎佛法以有心不可得。以無心不可得。但操行心與道不符合。身心未嘗安寧也。身心未安寧身心不安樂。身心不安樂證道荊棘生也。所謂操行與道合如何行履。心不取捨心無名利也。佛法修行不是爲人修也。如今世人佛法修行人。其心與道遠之遠矣。若人賞翫者。縱知非道乃修行之。若不恭敬讃嘆。雖知是正道棄而不修。痛哉。汝等試靜心觀察。此心行爲佛法耶。非佛法耶。可恥可恥。聖眼所照矣。夫佛法修行者。尚不爲自身。況爲名聞利養修之乎。但爲佛法可修之也。諸佛慈悲哀愍衆生。不爲自身。不爲他人。唯佛法之常也。不見小虫畜類養育其子。身心艱難經營。苦辛畢竟長養。於父母終無益耶。然而念子之慈悲。小物尚然。自似諸佛之念衆生。諸佛之妙法不唯慈悲一條。普現諸門。其本皆然也。旣爲佛子。盍慣佛風乎。行者不可念爲自身而修佛法。不可爲名利而修佛法。不可爲得果報而修佛法。不可爲得靈驗而修佛法焉。但爲佛法而修佛法。乃是道也。

參禪學道可求正師事

　　右古人云。發心不正萬行空施。誠哉此言。行道可依導師之正與邪歟。機如良材。師似工匠。縱雖爲良材。不得良工者。奇麗未彰。縱雖曲木。若遇好手者。妙功忽現。隨師正邪有悟僞眞。以之可曉。但我國從昔正師未在。何以知之然乎。見言而察也。如酌流而討源。我朝古來諸師篇集書籍。訓弟子施人天。其言是青。其語未熟。未到學地之頂。何及證階之邊。只傳文言令誦名字。日夜數他寶。自無半錢分。古責在之。或教人求心外之正覺。或教人願他土之往生。惑亂起于此。邪念職于此。縱雖與良藥。不教銷方。作病之甚於服毒。我朝從古與良藥之人如無。銷藥毒之師未在。是以生病難除。老死何免。皆是師之咎也。全非機之咎也。所以者何。爲人師者。教人捨本逐末之令然也。自解未立以前。偏專己我之心。濫教他人招墮邪境。可哀。爲師之者。未知是邪惑。弟子何爲覺了是非乎。可悲。邊鄙之小邦。佛法未弘通。正師未出世。若欲學無上之佛道。遙可訪宋土之知識。迥可顧心外之活路。不得正師不如不學。夫正師者。不問年老耆宿。唯明正法兮。得正師之印證也。文字不爲先。解會不爲先。有格外之力量。有過節之志氣。不拘我見。不滯情識。行解相應。是乃正師也。

參禪可知事

　　右參禪學道者。一生大事也。不可忽。豈卒爾。古人斷臂斬指。神丹之勝躅也。昔佛捨家捐國。行道之遺蹤也。今人云。可行易行之行。此言尤非也太不合佛道。若專事以擬行者。偃臥猶懶也。懶于一事懶于萬事。好易之人。自知非道器矣。況乎今世流布之法。此乃釋迦大師。無量劫來。難行苦行。然後乃得此法也。本源旣爾。流派豈可易乎。好道之士。莫志易行。若求易行。定不達實地。必不到寶所者歟。古人具大力量。尚言難行。可識佛道深大。若佛道本自易行者。古來大力量之士。不可言難行難解也。以今人比古人。不及九牛之一毛。而以此少根薄識。縱勵力以擬難行能行。猶不可及古人之易行易解也。今人之所好。易解易行之法者。其是何耶。已非世法。又非佛法。未及天魔波旬之行。未及外道二乘之行。可云凡夫迷妄之甚歟。縱雖擬出離。還是無窮之輪迴也。觀其折骨碎髓。亦不難乎。調心操之事尤難。長齋梵行亦不難乎。調身行之事尤難。若粉骨可貴者。忍之者從昔雖多。得法之者惟少。齋行者可貴者。從古雖多。悟道之者惟少。是乃調心甚難故也。聰明不爲先。學解不爲先。心意識不爲先。念想觀不爲先。向來都不用之。而調身心以入佛道也。釋迦老子云。觀音入流亡所知。卽之意也。動靜二相了然不生。卽之調也。若以聰明縛解可入佛道者。神秀上座其人也。若以庸體卑賤可嫌佛道者。曹溪高祖豈敢乎。傳得佛道之法。在聰明縛解之外。事於是明矣。探而可尋。顧而可參。又不嫌年老耄。及又不嫌幼稚壯齡。趙州者六旬餘兮始參。雖然爲祖席之英雄。鄭娘者十三歳兮久學。能又叢林之萃薐也。佛法之威見于加與不加。分于參與不參。或教家久習。或世典舊才。皆可訪禪門。其例是多。南嶽慧思者多才人也。尚參達磨。永嘉玄覺者秀逸之士也。已參大鑑明于法得于道。可爲參師之力。但參問宗師之時。聞師説而勿同己見。若同己見者。不得師法也。參師聞法之時。淨身心靜眼耳。唯聽受師法。更不交餘念。身心如一。而如水瀉器。若能如是方得師法也。今愚魯之輩。或記文藉。或蘊先聞。以同師説。此時唯有己見古語。師言未契矣。或一類己見爲先。而披經卷。記持一兩語。以爲佛法。後參明師宗匠。聞法之時。若同己見者爲是。若不合舊意者爲非。不知捨邪之方。豈登歸正之道乎。縱塵沙劫。尚爲迷者。尤可哀。不悲之乎。參學可識。佛道在思量·分別·卜度·觀想·知學·慧解之外也。若在此等之際。生來常在此等之中。常翫此等。何故于今不覺佛道乎。學道者不可用思量·分別等之事。常帶思量等。以吾身而檢點。於是明鑑者也。其所入門。有得法之宗匠悉之。非文字法師之所及耳。天福甲午清明日書。

修行佛法欣求出離人須參禪事

　　右佛法勝于諸道。所以人求之。如來在世。全無二教。全無二師。大師釋尊。唯以無上菩提誘引衆生而已。迦葉傳正法眼藏以來。西天二十八代。唐土六代。乃至五家諸祖。嫡嫡相承更無斷絶。然則梁普通中以後。始自僧徒及至于王臣拔群者。無不歸矣。誠夫所以可愛勝者。可愛勝也。不可如葉公愛龍歟。神丹以東諸國。文字教網布海遍山。雖遍于山無雲心。雖布于海枯波心。愚者嗜之。譬如撮魚目以執珠。迷者翫之。譬如藏燕石以崇玉。多墮魔坑。屡損自身。可哀。邊鄙之境。邪風易扇。正法難通。雖然神丹一國。已歸佛正法。我朝高麗等。佛正法未弘通。何爲何爲。高麗國猶聞正法之名。我朝未甞得聞。前來入唐諸師。皆滯教網故也。雖傳佛書如忘佛法。其益是何。其功終空。是乃所以不知學道之故實也。可哀。徒勞過一生之人身。夫學佛道。初入門時。聞知識教。如教修行。此時有可知事。所謂法轉我。我轉法也。我能轉法之時。我強法弱也。法還轉我之時。法強我弱也。佛法從來有此兩節。非正嫡者未嘗知之。非衲僧者名尚罕聞。若不知此故實者。學道未辨正邪。奚爲分別焉。今參禪學道人。自傳授此故實。所以不誤也。餘門無矣。欣求佛道之人。非參禪不可了知眞道焉。

禪僧行履事

　　右佛祖以來。直指單傳。西乾四七東地六世。不添絲毫。莫破一塵。衣及曹溪。法周沙界。于時如來正法眼藏盛于巨唐。其法爲體。摸𢱢不得。求覓不得。見處亡知得時超心。失面目於黄梅。斷臂腕於少室。得髓翻心兮買風流。設拜退歩兮墮便宜。然而於心於身無住無著。不留不滯。趙州僧問。狗子還有佛性也無。趙州云。無。於無字上擬量得麼。擁滯得麼。全無巴鼻。請試撒手。且撒手看。身心如何。行李如何。生死如何。佛法如何。世法如何。山河·大地·人畜·家屋。畢竟如何看來看去。自然動靜二相。了然不生。此不生時。不是頑然。無人證之。迷之惟多。參學人且半途始得。全途莫辭。祈祷祈祷。

可向道修行事

　　右學道丈夫。先須知向道之正不正也。夫釋雄調御。坐菩提樹下。得見明星。忽然頓悟無上乘道。其所悟道。非聲聞縁覺等之所能及。佛能自悟。佛傳於佛于今不斷絶。其得悟者。豈非佛耶。所謂向道者。了佛道之涯際也。明佛道之樣子也。佛道人人脚跟下也。被道礙兮當處明了。被悟礙兮當人圓成矣。因是縱雖擧十分之會。猶落一半之悟歟。是則向道之風流也。而今學道之人。未辨道之通塞。強好見驗之有。不錯阿誰。捨父逃逝。棄寶跉跰。雖爲長者之一子。久作客作之賤人。良有以矣。夫學道者。求被道礙也。被道礙者。亡悟跡也。修行佛道者。先須信佛道。信佛道者。須信自己。本在道中。不迷惑。不妄想。不顛倒。無増減。無誤謬也。生如是信。明如是道。依而行之。乃學道之本基也。爲其風規坐斷意根兮。令不向知解之路也。是乃誘引初心之方便也。其後脱落于身心。放下于迷悟。第二樣子也。大凡信自己在佛道之人。最難得也。若正信在道。自然了大道之通塞。知迷悟之職由也。人試坐斷意根。十之八九忽然得見道也。

直下承當事

　　右決擇身心。自有兩般。參師聞法與功夫坐禪矣。聞法者遊化于心識。坐禪者左右于行證。是以入於佛道。向不可捨一而承當。夫人皆有身心。作必有強弱。勇猛與昧劣也。動也容。以此身心直證於佛。是承當也。所謂不迴轉從來身心。但隨他證去。名直下也。名承當也。唯隨他去。所以非舊見也。唯承當去。所以非新巢也。

永平初祖學道用心集終

　　于時延文丁酉受菩薩戒弟子寶慶大檀越野州太守藤原朝臣知冬發願助縁矣所集鴻福。
　　上報四恩下資三有。

　　住持永平兼寶慶比丘曇希立版開版奉行比丘瑞雄維那書字比丘一書記。
　　寛文十三癸丑年肇龝中浣

