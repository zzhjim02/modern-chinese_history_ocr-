《大正藏》第82卷No.2594
禪林普濟禪師語錄卷上

　　普濟和上住能州諸嶽山總持禪寺語錄
　　					門人禪雄等編

　　師於明德四歲癸酉年小春初二日。就太原山聖興寺受請。本月念二日入院。指山門云。大解脫門。八字打開。一超直入（顧視左右云）從這裏來。
　　佛殿。佛是西天老比丘。我是今時小比丘。禮汝還因我出頭。
　　土地堂。護法安人。應靈山記。說法度人在住山位。
　　祖堂。四七二三。傳燈法光。一花五葉。五葉聯芳。
　　室據。只箇方。方一丈中。橫說竪說。只箇主翁。拈衣。不是鷄足山中得。不是黃梅夜半傳。爲甚麼即今得頂戴。即頂戴云。善哉解脫服。無相大福田。
　　指法座云。高高一座。竪窮三際。橫亙十方。乃佛乃祖。皆依是位商量。遂登座拈香云。此一瓣香。爇向寶爐。端爲祝延今上皇帝聖躬萬歲萬歲萬萬歲。陛下恭願久居北闕之尊位。長保南山之聖壽。次拈香云。箇香奉爲本寺大檀那資陪祿算。伏願。文武相共佛家柱石。巾舄同時法門金湯。五岳作壽山。四溟爲福海。又拈香云。此一種心香。吾師一得於祖翁。固靈根。三董于本寺。茂枝葉。師資相連續。餘薰尚且溫。今日依舊。供養當山第五世通幻老師大和尚大禪師。用醻法乳恩。斂衣就座。定光和尚白椎云。法筵龍象衆。當觀第一義。師垂語云。新豐一曲。調高古今。彈得甚妙。誰是知音有麼。僧出問。龍門橋上起祥雲。諸嶽山頭灑瑞雪。好箇時節。學人上來。請師直說。師云。物外獨騎千里象。萬年松下撃金鐘。僧問。建大法幢。立大宗旨。四衆臨筵。祝聖一句。如何擧揚。師云。主山低頭。安山合掌。進云。可謂法中王。妙中眞。師云。夜明簾外排班早。空王殿上絕知音。僧問。記得。世尊道。我法付囑國王大臣有力檀那。作麼生理會去。師云。法輪食輪共轉。寺門檀門同榮。僧問。世尊出世。地六種動。花四種雨。和尚住山。未審有何奇瑞。師云。早朝喫粥。午時喫飯。進云。清平世界無閑地。師云。天道更無私。進云。曇花易見。知識難逢。師云。方外誰敢論量。進云。大衆潤恩。學人飽德（送云）玉樓放出千年鶴。妙辨初移一步時。師乃云。諸佛密印。諸祖單傳。大機大用。不存軌則。全放全收。不涉周旋。功轉劫外。妙在體前。不屬明暗。不墮正偏。偏正不曾離本位。無生那涉語因緣。正當與麼時。拈拄杖云。應時節納祐。一句呈露人天。卓一下云。皇風永扇三祇劫。佛日增光億萬年。
　　叙。山僧禪門晩進。法窟後生。道學恥癡鈍。才知缺聰明。只任洒掃之責。何當鈯斧之盟。伏乞衆慈曲賜怒宥。謝。恭惟。山門兩序。東班西班。諸院老宿。一會清衆。人人胸次呑江海。眼底懸日月。旨緒多端。卷而懷之。伏乞道照。次謝白椎云。伏惟。本寺東堂定光實峯和尚大禪師。百年遺老。一代宗匠。德施四維。聲高萬方。爲法作白槌證明。下情無勝感激之至。仰冀垂鴻慈。次謝檀越云。惟山門大檀越明興監院禪師。祖域英標。叢林傑出。法臘與椿松長秀。道體兼金石全固。
　　復擧。記得。僧問曹山云。佛未出世時如何。山曰。曹山不如。僧云。佛已出世後如何。山曰。不如曹山。此僧只問事即得。聽事未眞。曹山只要不出世事。更不要出世邊事。若有人問山僧作麼生是出世邊事。只對他云。一花開五葉。結果自然成。久立珍重。
　　當晩小參。衲僧行履。途轍不同。昨日在賀之太原。嘯明月吟松風。今朝來能之諸岳。愧薄福承箕弓。孤錫未敢放下。掃帚重歸手中。專祈莊園豐熟寺院和融。新住持爲是談世諦流布。爲是說佛法興隆。具眼者直下廓通。龍栖潭水。鳳宿梧桐。隨處爲主。逢緣即宗。
　　復擧。三聖道。我逢人則便出。出則不爲人。興化云。我逢人則便不出。出則爲人。此兩條公案。教盡大地人鼻孔出氣去。直得。豁開頂門眼。掀翻瓮裏天。雖然與麼。山僧不然。我逢人則便出。出則爲人。有一語。要雪古人屈（良久云）狼煙一掃盡。萬里賀太平。久立夜深。伏惟珍重。
　　霜月朔旦上堂。蘆花帶雪無分判。塞雁叫霜昨夜寒。大用現前絕軌則。爲誰明月落欄干。正當與麼時。爲是時節因緣。爲法爾如然。大衆還委悉麼。一有多種。二無兩般。冬至上堂。陽來陰去書雲節。沙飛石走甚寒徹。空劫春信有誰傳。雪裏梅花吐香泄。正當與麼時。大衆如何折合去。雲布五朶瑞。日添一線長。
　　臘八上堂。佛未成道前。西天轉法輪。佛已成道後。一字不曾說。即今以何報佛恩去。山僧有一偈。要呈示諸人。臘月今朝初八日。滿山瑞雪自皚皚。六年冷坐勞心力。落眼一星爲翳來。
　　臘月望上堂。信得及也。能到眞實。轉那時步。永不退失。有時與諸法。同死同生。有時與諸法。同出同沒。天地同根。萬物一體。上下四維。更無等匹。故道。一即一切。一切即一。但能如是。何慮不畢。畢竟作麼生委悉。臘月三十日。久立珍重。
　　歲旦上堂。以拄杖劃一劃曰。天得箇一清。地得箇一寧。諸佛得箇一轉法輪。諸祖得箇一立門庭。衲僧得箇一鼻孔遼天。總持得箇一己眼瓏玲。拄杖子得箇一作麼生行履去。卓一下云。早梅一朶得春馨。
　　復擧。記得。僧問古德云。新年頭還有佛法也無。德云。有。僧云。如何是新年頭佛法。德云。元正啓祚。萬物咸新。師拈云。年年是好年。日日是好日。爲甚麼說舊說新。說有說無。若有人。問山僧如何是新年頭佛法。只向他云。萬年松在祝融峯。
　　元宵上堂。佛祖傳燈只一燈。燈燈相續百千燈。本光瑞現威音劫。吾此山中挑法燈。
　　謝新舊兩序上堂。知因知果楊岐古義。聲成佛事我家綱紀。鹽醬不缺粥飯如意。人天眼目堂中奇瑞。賓主互換檀林拔萃。妙觸宣明眼在湯水。正與麼時。溫故知新。量才當位。各出隻手。提撕此事。三喚三應。是什麼事。低聲低聲。切忌觸諱。
　　四月八日上堂。今朝四月八。正當佛生時。降甚麼精神。洗甚麼妙姿。曠劫不染汚。本來絕塵褫。頭頭現成。物物依隨。槐樹驅涼茂。薔薇帶露滋。雖然恁麼。請大衆。滿盆香水。且浴佛身。隨舊儀。
　　辭衆上堂。來日恰如鶯入籠。去時却似雁飛空。種松餘得閑田地。且起舊家清白風。拈拄杖云。正當恁麼時。拄杖子汝隨我耶。我還依汝耶。卓一下曰。龍起雲。雲隨龍。
　　結夏上堂。十方同聚。一物長年。曾不觸諱。終不隨緣。超凡越聖。屬正屬偏。虛而靈明。寂而廓然。如是照徹。如是現前。正當與麼時。如道大陽門下。日日三秋。明月堂前。時時九夏。作麼委悉去。翡翠蹈翻荷葉雨。鷺鶿衝破竹林煙。
　　上堂。青山父。卓卓不依物。白雲兒。飄飄任去來。子還就父。父不顧回。作麼生是就父。一徑機輪側轉處。佛祖絕按排。且道。諸禪德。即今向那裏全行履去。夜明簾外暗弄機梭。明月堂前潜拈針線。
　　上堂。十方禪侶共安居。雲月身心全如同。山河不隔越。光明處處通。三千剎界收一印中。玲瓏八面。八面玲瓏。風隨虎。雲隨龍。正當與麼時。這箇拄杖子。諸人還見麼。卓一下云。諸人還聞麼。見聞妙越彼聲色。今朝一葉落。天下盡秋風。
　　解夏上堂。金風颯颯。涼意颼颼。門門無隱的。妙在未分時。針鼻長通線。梭臍細吐絲。所以古者道。十方同聚會。箇箇學無爲。此是選佛場。心空及第歸。且道。總持門下。誰是無爲人。誰是及第人。若言不及第。爲甚麼今夏得空過。若言及第。作麼生行履去（良久云）不因夜來雁。爭見海門秋。
　　謝新兩班上堂。外遵法令。內守規繩。高震音聲。廣整紀綱。三德相備。六味相將。破一微塵。出大經卷。迎來迎去。賓主慶祥。全明水因。眼在水湯。掃地佛殿。普請僧堂。漏燈盞轉位。乾屎橛放光。正當與麼時。各居正位。應其器量。侍者侍者。切忌觸諱。的的無兼帶。明明不覆藏。
　　上堂。性相俱泯。體用兼收。不可以色見。不可以聲求。花落鳥歸。青山自幽。有意氣時添意氣。不風流處也風流。且道。諸禪德還體得來麼（良久云）化外路窮。石人斫額。劫前風轉。玉女搖頭。
　　端午上堂。記得。龍牙示衆偈云。學道者須有悟由。還如曾鬪快龍舟。雖然置舊閑田地。一度贏來方始休。總持因韻呈卑語云。年年端午有來由。今日汨羅鬪片舟。吾箇山中無別事。閑身只與白雲休。龍牙昔時啓迪後昆。可謂無風起浪。山僧而今示誨末學。不免隨波逐浪。畢竟作麼生委悉去。人平不語。水平不流。
　　上堂。宗門一段事。別處不擧揚。通身無影像。遍界不曾藏。觸事明歷歷。隨處露堂堂。溽暑時時雨。薰風陳陳香。與草木同其生成。與歲月同其陰陽。且道。諸禪德還會麼（良久曰）心心無異念。步步不迷方。
　　上堂。半夏以前。青山綠水。半夏以後。綠水青山。絲髮更不著其間。雖然與麼。不屬前釋迦出世。不待後彌勒相看。正當今日。大衆作麼生行履去。裏許借功能得活。那時退步不知閑。
　　開爐上堂。世界闊一丈。火爐闊一丈。即今大衆向何處寒身長養（良久曰）道火何曾燒口來。土面灰頭歸向上。
　　復擧。記得。法昌遇和尚云。法昌今日開爐。行脚僧無一箇。唯十八高人緘口開爐打坐。可謂是揀擇。是憎愛。總持今朝開爐。還有何道理（良久云）只有照壁月。更無吹葉風。
　　上堂。目前無法。萬像歷然。心在目前。誰敢言宣。觸處逢渠。佛祖不傳。潜行密用。縱橫周旋。仰之愈高。鑚之彌堅。巍巍堂堂。屬正屬偏。玲玲瓏瓏。是方是圓。雖然與麼。變通底一句作麼生。雲山父子能無外。水月交情自有緣。
　　復擧。記得。肇法師曰。天地與我同根。萬物與我一體（拈拂子云）這箇呼爲同根。喚（爲一體。以拂打禪床云）拂子是依舊不如爲拂子。
　　冬至上堂。六爻未兆時。一氣未萠先。全無可載地。更無可覆天。無陰可剝盡。無陽可現前。無法可言說。無心可相傳。潜施生成之德。密分建化之緣。所以有諸佛有衆生。說道說禪。有迷人有悟者。談妙談玄。日添一線長。月闕一輪圓。是何故（良久云）想澄成國土。知覺乃衆生。野老謳歌億萬年。
　　臘八上堂。星光奪眼。眼射星光。照體共盡。功勳雙忘。眞成正覺。遍界不藏。正當與麼時。作麼生報佛恩去（良久云）臘月今朝初八日。梅從雪裏吐馨香。
　　元正上堂。三陽交泰。萬物咸新。元樞發處。妙轉機輪。曲律調時。忽奏陽春。頭頭上現成。物物處全眞。恰應恁麼節。須還恁麼人。正當今日新年頭佛法。與誰商量去（拈拄杖云）拄杖子出來呵呵大笑。納祐一句要呈露人前（卓一下云）德施天地。道合君臣。
　　元宵上堂。處處奏笙歌。家家點銀燭。祖室增光輝。法燈永相續。正當恁麼時。諸人還見燃燈瑞光麼（良久云）戶外有雲從斷徑。坐中無照勝燃燈。
　　佛涅槃上堂。記得。世尊於涅槃會上。告大衆曰。汝等能觀吾紫磨金色身。若謂我滅度。非吾弟子。謂我不滅度。又非吾弟子。可謂憐兒不知醜。若言滅度。毘盧。墮在凡夫。若言不滅度。普賢失其境界。雖然與麼。畢竟報恩一句作麼生（良久云）靈鳥不萠枝上夢。覺花無影樹頭春。
　　佛誕生上堂。佛未生一句。間不容髮。佛生下一身。全無出沒。嘉聲動地麻三斤。臭氣薰天乾屎橛。且道。吾此叢林依舊浴佛。
　　結夏。上堂。總持今日結制。何祇以一叢林爲方所。以一夏中爲時分。直須以法界爲田地。以圓覺爲伽藍。且道。如何安居伽藍中。禁足也一步不妄移。護生也一心不妄通。人人住此得行履。佛佛到茲得道同。諸禪德還會麼（良久云）彼我心心和合。自他法法圓融。
　　上堂。十方禪侶。此地安居。雲月身心。照徹共虛。山河不隔越。到處物物渠。牡丹芍藥現正體。青山綠水合眞如。雖然與麼。諸禪德却體悉得麼（良久云）翡翠踏翻荷葉雨。鷺鶿衝破竹林煙。
　　端午上堂。總持今日。天中佳節。百草頭邊。殺活越格。盡大地裡。無是不藥。文殊昔日爲甚麼特地教善財勞其手脚。可謂無風起浪。未審諸人還會麼（良久云）人平不語。水平不流。
　　五月望上堂。藏山於澤。藏舟於壑。一眞不可藏。一心常寥廓。虛而露堂堂。靈而活卓卓。清了了時有風規。圓陀陀地無稜角。正當與麼時。諸人作麼生行履去（良久云）彼我同心常寂照。自他和合常安樂。
　　半夏上堂。半夏以前足清涼。半夏以後將炎天。黯黯青山元不動。飄飄白雲閑變遷。去留之蹤自在。動靜之體如然。正當今日未審。諸人作麼生履踐去（良久云）偏正不曾離本位。無生那涉語因緣。
　　六月望上堂。正晝極熱。半夜清涼。涼熱不相侵。誰是到中央。眼睛奪星斗。肺肝洗氷霜。不守一色地。莫坐一色床。機輪撥轉。功勳泯亡。裡許行履。獨處無方。從淵源底。暗裏發光。心心相印。葉葉聯芳。廣長舌相。說說敷揚。且道。作麼生體用無私底時節。水向竹邊流出綠。風從花裏過來香。
　　復擧。宏智古佛上堂偈云。衲僧須瀝髑髏乾。透出威音世外看。歲月不能遷變處。箇人肯共儞同盤。遠孫善救。奉拜押尊韻云。髑髏識盡未曾乾。劫外轉身君自看。異類中行那裏出。披毛戴角若干盤。
　　上堂（拈拄杖卓一下云）今朝一葉落。天下盡秋風。直饒道得第一句。早被拄杖子瞞。識得拄杖子。猶是往來途中事。作麼生是歸家穩坐底時節（良久云）拗折拄杖。高掛鉢囊。
　　解夏上堂。垂語云。快人一言。快馬一鞭。誰是作者。出格天然有麼（問答不錄）。
　　師乃云。歸根得旨。葉落知秋。拈却三世佛之鼻孔。坐斷歷代祖之舌頭。玉井涵碧水。氷壺絕清流。直得超佛越祖之談。高則高應。低則低醻。渾崙裏許何有錐鉤。衲僧作用眞是自由。放閑枯木堂中坐。拱默威音世外遊。且道。作麼生是衲僧自由三昧處（良久云）輪扁斷木不授子。庖丁游刃無全牛。
　　復擧。記得。翠岩夏末示衆云。一夏已來。爲兄弟東語西話。看翠岩眉毛有也。拈云。可謂昔年翠岩。爲賊人心僞。總持一夏已來。爲兄弟朝談夜話。心不負人。面無慚色。
　　閏七月旦上堂。三年一閏。七月兩秋。秋風多日。宜水雲游。底事放下。一點破幽。應物明歷歷。合體冷湫湫。化外路窮。石人斫額。劫前風轉。玉女搖頭。裡許行履。縱橫自由。正當恁麼時。諸禪德作麼生體悉得（良久云）天共白雲曉。水和明月流。
　　上堂。三片四片落葉飛。一聲兩聲新雁行。時節已到。佛性理彰。佛性現前。遍界不藏。山雲冉冉。江水茫茫。正不居位。偏不屬傍。正當與麼時。作麼生行履去（良久云）夜明簾外主。不墮偏正方。
　　開爐上堂。熱時搖扇招涼。寒時開爐向火。年年是能行能住打臥打坐。日日是喫粥。喫飯無人無我。妙叫全該。金針雙鎖。不是空劫窟。不是今時墮。明明歷歷。和和哆哆。雖然與麼。今朝開爐作麼生委悉去（良久云）道火何曾燒口來。
　　總持寺語（終）

普濟和上住丹州青原山永澤禪寺語錄

　　	小師良珍等編

　　師於應永三歲丙子年八月初五日入院。時永澤佛殿傾頽。諸堂墮圯。一住三載。從事土木。是以開堂及結解法語俱無。戊寅夏六月。佛殿落慶。土地祖像塑刻新成。
　　土地安座點眼。以筆兩點云。豁開正眼。賞罰共詳。南泉昔年下一分飯。山僧今日燒一炷香。只安穩坐這裡。護法安人久長。
　　祖師點眼。開頂門眼。遍界不藏九年面壁皮髓分張。安住法位。兒孫聯芳。
　　開山通幻和尚入祖堂。南贍部洲日本應永第五正當半夏日。當寺開闢大禪師嗣承的子善救。慶讃新佛殿次。大設供闔山。恭奉開山和尚牌子。安位祖堂。以醻真慈法乳恩。伏惟吾師芙蓉嫡孫。峩山真子。道高西方。德溢北地。正按傍提。佛祖難窺。潜行密用。魔外失技。二六時中。拈弄鼻孔。七十年間。擧揚玄旨。夜半正明。在位明功。天曉不露。在功明位。雖然恁麼。即今向那裡安住去。安牌云。偏正不曾離本位。
　　開山和尚諱日。拈香云。風搖池水琉璃滑。雨潑山光翡翠浮。綠樹重陰門寂寂。杜鵑啼血爲誰愁。共惟當寺開山通幻和尚大禪師。洞上嫡傳。人天主翁。眞俗共瞻仰。禪衲盡增崇。住諸嶽則。拈槌竪拂恰如靠山虎。居永澤則。接物利生全似得水龍。田地穩密消息。傳家清白宗風。妙明體盡知傷觸。偏正回互不犯中。同中有異。亡功就位。異中有同。在位借功。一步密移玄路轉。全身放下劫壺空。且道。黃閣簾垂絲綸未降。紫羅帳合視聽難通。正當恁麼時。還無有報恩分麼。諸人作麼生體悉得（擧香云）犀通半夜月。鶴夢千年松。
　　永澤語（終）

普濟和上住越前州太平山龍泉禪寺語錄

　　	小師法鑒等編

　　師於應永五年戊寅八月初五日入院。明年己卯二月初一日。奉安藥師如來像於方丈龍泉諸徒。爲安座開光請陞座。先以筆兩點說偈云。稽首藥師調御尊。豁開正眼太平山由來治盡衆生病。坐斷那邊不守間。遂就座垂語云。新豐那一曲。調高徹大千。若有知音者。來彈希聲絃。有麼。僧出云。聞天鳴鶴九皋翼。墮地神駒百世師。一句全提超萬象。春風先到早梅枝。現成公案。請師垂示。師云。坐中盡是江南客。何必樽前唱鷓鴣。進云。但得雪消去。自然春到來。師云。太平無象唱山歌。僧問。記得。教中曰。我欲値遇善知識。作麼生是善知識。師云。夜明簾外主。不墮偏正方。進云。知識相見時。還有方處麼也無。師云。明月堂前石人撫掌。瑠璃殿上玉女搖頭。僧問。現世安穩處。作麼生行履去。師云。撥開妙淨圓明眼。識取吉祥安樂人。進云。爲甚得未來生佛前。師云。莫向他求好。僧問。誰是親具得三願成就眼。師云。我願既滿。衆望亦足。進云。可謂淨琉璃界無苦衆生。師云。清平世界無間地。進云。與麼則周遍十方身不在一切處。師云。青山父。從來卓卓。白雲兒。到處飄飄。進云。不臨龍泉深。爭得頷下珠（送云）金毛獅子兒翻身𨁝跳去。師乃云。諸佛應世悲願曾不藏。化度利生豈敢借宣揚。在過去則恰證東方能化主。處現在則全仰北地大醫王。長持琉璃一鉼。二六時中施頤神妙術。常洒甘露仙藥。大千世界用活機靈方。一切聲是佛聲。燕語鶯吟一切色是佛色。花紅柳黃。一切相是佛相。萬象森羅。一切香是佛香。蕙蘭芬芳。有時化紫磨金色身。有時現菩薩聲聞形。種種奇妙相。盡隨其修行。同體無二。分身無量。正當喚名常處菩提獅子床。雖然恁麼。即今鎭坐堂奧一句。作麼生體悉得（拈拄杖）指佛曰。看（卓一下云）安住不動如須彌。任他醫病利迷方。
　　叙（某）林下間人。法社晩進。老大不辨去就。昏昧寧夸學解。內無玲瓏之機。外乏花藻之文。頃來依檀越寵召。今日辱宣古佛因由。敗闕一場。不免傍人笑。只恥牆面。伏乞賜恕。
　　謝。伏以。山門兩序。東班諸位某。西班諸位某。同門老宿。隣峯頭角。人人拏雲。飛龍個個摩空。俊鶻褒賛多端。卷而懷之。衆慈照亮。次大檀那道潭居士。妙壽優婆夷等。先佛會中有夙因。信心歸吾宗。造立彼佛像。福祐具一身。年來願心頓成就。如來相好悉圓滿。壽命彌長延。眼疾自得痊。冀久爲禪院金湯。作祖室藩屏。至禱至禱。
　　復擧。記得。僧向曹山云。佛未出世時如何。山云。曹山不如。僧云。佛出世後如何。山云。不如曹山。此僧只得問事不知落處。曹山還具得不出世眼。不著出世邊眼。即今若有人。問山僧佛未出世時如何。只對他云。一夜落花雨。佛出世後又如何。滿城流水香。復拈香云。馨香徹威音。價直重婆婆。取拾歸掌握。得春薰大家。恭惟此一片香。値藥師如來安座之辰。爇向寶爐以奉酬佛恩。東方世界。應現曇花。能治諸病根源。全脫衆生舊窠。將十二神爲眷屬。以十二時爲禪那。蝦䗫蚯蚓鳴。古佛今在何。空劫超毘盧。現劫越釋迦。琉璃鉼裏有何物。只是一丸阿迦陀。雖然與麼。即今報佛恩底一句作麼生。挿香云。從來獻佛。不用香多龍泉語（終）。


普濟和上住加賀州太原山聖興禪寺語錄

　　	小師良珍等編

　　師受幻祖之付囑。主聖興在明德初年。然幻祖雖於數十年先剏聖興。爲韜晦地。別稱深山古寺者丹之永澤也。擧聖興付師意在茲。師亦恒以舊隱名焉者。副幻祖之意也。故入院首。不開堂。此由也。
　　聖興三佛點眼（釋迦。藥師。彌勒）以筆六點云。過現未來三世佛。豁開正眼一毫端。直饒百億分身去。不若安居那裏間。
　　土地安座。應靈山記。和光同塵。安坐這裏。護法安人。
　　祖師安座。香至國王季子。般若多羅嫡傳。分化三國。面壁九年。安住法位。花葉連綿。
　　應永元年甲戌二月二十八日開山通幻和尚道像。安座拈香。春雨驅花五葉香。蹉跎日月閱青黃。今朝忽爾增愁慕。鐵作心肝泪萬行。恭爇却箇一片香。奉酬眞慈彌天法恩。伏惟。英特宗匠。豪邁志氣。四建梵剎。三董本寺。法光續焰。一滴傳器。洞水流不盡。道風扇不墜。虛曠心源。妙明田地。色裏分膠青。水中具鹽味。妙中有眞。雜而不混。玄處轉身。齊而不類。正當與麼時。作麼生理會去。偏正不曾離本位。
　　聖興第二世太山和尚（太山乃通幻和尚之法弟也。幻祖開闢聖興。太山繼而住。早寂。寺復歸幻祖。付師主焉。蓋在其後也）三十三年忌。拈香云。此香不是牛頭。不是龍涎。曾得短木久懷之。伏値當寺第二世太山大和尚三十三回之忌辰。爇向寶爐以伸供養。共惟眞慈。提持總持無文印。整起太原已墜綱。異苗繁茂。兒孫聯芳。活卓卓。露堂堂。的的無兼帶。明明不覆藏。雖然與麼。今朝因齋慶讃。未慶讃及底一句。諸仁者作麼生委悉。擎香云。大地漫漫深雪裏。漏春消息早梅香。
　　聖興語（終）


普濟和上住越前州圓通山禪林禪寺語錄

　　	小師元快等編

　　師於應永十二歲乙酉七月一日。就聖興寺受請。本月二十一日入院。本州德尾保地主白澤永幸居士。開剏禪林寺。請師爲開山第一祖也。
　　殿裏觀世音菩薩安座。以慈悲入三摩地。以聞聲悟圓通理。一體多身十一面。三十二應無同異。縱無剎不現身。何如安座這裏。次拈香云。此一瓣香。爇向寶爐。端爲祝延今上皇帝聖躬萬歲萬歲萬萬歲。皇帝陛下伏願。四夷八埏。服堯舜有道之化。澆運季世。施商周至治之德。次拈香云。此香爇爐中。奉爲大檀那永幸居士。資陪祿算。伏願。壽山與椿松長聳。天錫兼金石同全。至禱至禱。次拈香云。不可分布妄授與人底一瓣。價直重威音劫。香氣徹阿僧祇。三回兩次拈出。奉供養總持第五世永澤開山通幻老師大和尚。用酬法乳之恩。遂就座。垂語云。哲人不聞一言。駿馬不著一鞭。誰是作家。天然有在麼。僧出問云。藏六峯前花亂墜。講師谷邊石點頭。好箇時節。學人上來。請師提唱。師云。木人嶺上歌。石女溪邊舞。進云。昨日居賀之太原。呵佛罵祖。今朝坐越之圓通。開堂說法。作麼生是祝聖一句。師云。主道巖畔。祥雲冉冉。如意峯頭。瑞氣。綿綿。進云。可謂。曇花瑞現。異苗繁茂。師云。物外獨騎千里象。萬年松下撃金鐘。進云。僧問投子云。諸佛出世。爲一大事因緣。和尚住山。當爲何事。投子云。尹司空請老僧開堂。意在那裏。師云。問者是不知音。進云。今朝檀越請和尚開堂。還有優劣麼否。師云。大同昔年賣油翁。野僧今時把門漢。進云。直得荷擔如來付屬。提持祖師權衡。師云。澍甘露法雨。滅除煩惱焰。進云。不是挑永光不夜燈燭。全分得永澤淵源活波。師云。天道更無私。進云。龍象隨高步。人天結勝因。師云。靈利漢一撥便轉。師乃云。有一物。先天地。無形而不覆藏。從前諸佛。得之爲本身頂相。歷代諸祖。得之爲自己風光。山僧得之法幢隨處建立。宗旨隨處擧揚。檀越得之。寄附永代田蘭。造立一院諸堂。所以法輪食輪共轉。寺門檀門同昌。正按傍提。先。聖敢難至。潜行密用。魔外全無妨。拄杖子還得之。作麼生商量（左邊卓一下云）水自竹邊流出綠（右邊卓一下云）風從花裏過來香（橫按杖云）只見皇風成一片。不知何處是封疆。
　　叙（某）叢林樗散。宗門晩生。學道無分。說法缺辨。只要抽身於利名之外。樂性於泉石之間。應大檀那信心。今日開堂祝聖。言不敢飾花藻。恰宣誠實耳。伏乞衆慈丙鑒。
　　謝。恭惟。山門兩序。檀林清衆。同門老宿。暫到高人。諸位禪師。各各道體。起居萬福。皆具過量清才。盡擅超群高標。褒賛多端。不盡所言。伏乞照亮。
　　次伏惟。山門大檀那。武林英雄。法門金湯。伏冀巍巍萬岳爲壽山。洋洋四溟爲福海。
　　復擧。記得。教中道。一花一佛國。一葉一釋迦。各坐菩提場。一時成佛道。拈云。塵塵剎剎。在在處處。盡是一花一葉。即時一佛國見一釋迦。正與麼時（竪起拂子云）拂子頭上現法王剎。轉大法輪。諸仁者作麼生體悉得（以拂打床角云）夜半木童敲月戶。天明玉鳳咲啣花。
　　禪林語（終）


普濟和上住能州洞谷山永光禪寺語錄

　　	小師正光等編

　　師於應永十三歲丙戌季春二十八日。就賀之太原受請。本年四月初二日入院。指山門云。一超直入大解脫門（驟步云）佛祖呑氣。皆隨脚跟。
　　佛殿（指云）汝不說說（自指云）我不聞聞。覿面相逢處。目撃道自存。
　　土地堂。內祕菩薩形。外現護法神。靈山之記。和光同塵。
　　祖堂。四七得虛傳。二三得實傳。虛實不二。此土西天。
　　據室。拈拄杖云。改舊窠窟。七縱八橫。行活手段。接物利生。得安間處。自是太平。
　　指法座云。高廣一座。進步踏著。通天活路。乃佛乃祖。橫說竪說。古今皆依是本位住。便陞座。拈香云。此一瓣香。虔爇寶爐。恭爲祝延今上皇帝聖躬萬歲萬歲萬萬歲。皇帝陛下。欽願。堯仁舜孝。居北闕之尊位。地久天長。保南山之聖壽。次拈香云。此香爇向爐中。奉爲准三宮大人相國兼征夷大將軍。增崇祿算。伏冀。早回公家之淳風。久爲法門之金湯。至禱至禱。次拈香云。箇朽木。人天衆前拈出不一回兩次。不敢重說根由。一爐爇却。以奉供養總持第五世通幻和尚大禪師。用酬法乳之恩。只願一花五葉。萬世聯芳。斂衣就座。萬松和尚白槌。師垂語云。居大雄峯。催新豐吟。高唱高和。誰是知音。有麼。僧問。山中梵剎。得大宗匠。如優曇鉢華一時現前。學人上來。請師提唱。師云。薰風自南來。殿閣生微涼。進云。四衆臨筵。祖令當行。作麼生是祝聖一句。師云。手把金鞭賀太平。進云。與麼則五老峯頭。祥雲冉冉。三重塔前。瑞氣綿綿。師云。常在其中。經行若坐臥。僧問。記得。世尊道。我法付屬國王大臣有力檀那。必竟付箇甚麼。師云。我不受如來付屬。進云。一佛出世。地鋪金蓮。天雨四華。和尚住山。未審有何奇瑞。師云。內絕功勳。外無稜角。進云。上來一一垂示。伐柯伐柯。其則不遠。師云。花嶽連天碧。黃河混底流。進云。可謂作家爐鞴。妙密鉗鎚。師云。百鳥不來春亦過。進云。這是選佛場。心空及第歸。師云。自是不歸。歸便得。五湖煙景有誰爭。師乃云。洞山五位。臨濟三玄。五位歸一位。三玄具一玄。一句明明含諸種。六爻重重屬正偏。借位明功時。如如之偏居先。借功明位時。不如如之偏居先。所以道。偏正不曾離本位。無生那涉語因緣。正當與麼時（拈拄杖云）拄杖子忍俊不禁。出來納祐。一句呈露人天衆前（卓一下云）皇風扇徹三祇劫。佛日光輝億萬年。
　　叙（某）家風甚清白。道學麁涉獵。只任洒掃之責。何當鈯斧之盟。敗闕一場。牆面愧汗。伏乞衆慈丙炤。
　　謝。伏惟。永光東堂萬松和尚。百年遺老。一代宗匠。夙續心燈。光輝益起。道德威風。不敢格量軌轍可拘。象駕入山。白椎證明。下情無勝恐惶戰慄之至。萬惟垂鑑。次龜源和尚。全領承天無文印。恰挑傳燈不夜燭。非是照迷途之暗。專爾濟苦海之流。屈尊就卑。佛事證明。次淨住和尚。園林拔萃。瑞梅逸芳。拏雲飛龍。冲天俊鷹。爲法證明。次總持東堂宗圓和尚。宗門木鐸洞家棟梁。磨其鈍而無棄之思。鞭其殿而有進之心。降臨法筵證明。荒文俚語。恐瀆尊聽。次寶持和尚。叢林英傑。法窟龍象。先居定光古佛室。今發如意寶珠光。今特入佛事門。爲法作證。次總持堂頭和尚。同門白眉。洞上正眼。遠激永澤清流。普施總持妙藥。屈尊座側。爲法證明。統冀垂慈炤鑑。次圓通院主。諸尼衆等。昔證二十五入理。盡修三十二淨行。各各道體起居萬福。次共惟。山門兩序。東班西班。三院塔主。隣峯頭角。一會清衆。暫到高人。鄉黨法眷。適來禪客。諸位禪師。人人祕祥麟一角。箇箇具瑞鳳兩翼。旨緒多端。語不多及。俯垂崇炤。
　　復擧。記得。教中道。毛呑巨海。芥納須彌。拈云。且道。毛如何呑巨海。芥如何納須彌。三祖大師曰。極小同大。忘絕境界。極大同小。不見邊表。大無大相。小無小相。一相無相爲之實相。正恁麼時（竪起拂子云）拂子頭上現法王剎。轉大法輪。諸人作麼生看取。大千同一潤。萬物盡滋榮。
　　當晩小參。垂語云。德山小參不落話。趙州小參安落話。不涉兩頭。有伶俐漢。出來商量。有麼。有僧。出問云。諸佛密印。山前麥稍三春綠。列祖正脈。滿架薔薇一院香。好箇時節。學人上來投機相求。請聽擧揚。師云。知音不在頻頻擧。僧云。開壽域於八荒。揚仁風於四遠。師云。太平無象唱山歌。僧云。可謂打開佛祖玄奧。廓示人天大道。師云。偏界不曾藏。僧問。和尚今夜小參。不墮古人途轍。別還有新條也否。師云。廬陵米價。鎭州蘿蔔。進云。祝賛一句。既蒙師慈誨。作麼生是洞上宗乘事。師云。夜明簾外主。不落偏正方。進云。直得蓮華峯下花亂墜。巫女原上石點頭。師云。讃歎也不及。進云。大衆沾恩。學人飽德。送云。盤裏明珠。不撥自轉。師廼云。臨濟住院。普化盡力成褫。保壽開堂。三聖橫身荷負。蒼龍奮迅現瑞。丹鳳翱翔呈祥。驚群動衆。實是千載一遇。豈非光前絕後。憶。昔予憇錫此山巔。屈指既三十餘載。不許今日受鈯斧之盟。薄福住山。只致洒掃之勞耳。爰同袍暌別。聊問舊交。相知者少。所以不欲建立法幢。擧揚宗旨。只要隨分運水峯下。掬水搬柴。飯盛塚邊喫粥喫飯。間過殘生。長養聖胎。山雲自爲伴。溪水自入聽。江月照松風吹。永夜清宵何所爲。學道人別無奇特。惟須具了脫生死。超越佛祖眼目。石頭和尚道。回互不回互。回更相涉。不然依位住。初機後學。請悉知此旨。即可也。宗風不墜。法輪常轉。因行如是。擧拂子云。只因這箇成得道業。
　　復擧。記得。不聞和尚。住相陽圓覺。小參次。擧僧問投子云。和尚住此山。何境界公案。拈有一偈。曰。丫角女兒白頭絲。半夜三更日出時。壁上胡蘆風打落。趙州古佛笑掀眉。同門不肖遠孫善救。押韻云。少年兒子髮如絲。八十老婆嫁與時。夜半三更人不識。佛魔暗裏叵揚眉。夜深久立珍重。
　　六月十五日上堂。半夏以前前釋迦。半夏以後後彌勒。正當今日十五。是爲何人消息。一切聲是佛聲。鐘魚響鼓版鳴。黃鶯語杜鵑吟。一切色是佛色。山自青水自綠。鵠自白鳥自黑。眞不掩僞。曲不藏直（拈杖云）正與麼時。新永光拄杖分身即百億。應化無量佛土。應現太平祖域（卓一下云）橫拈倒用處。法喜禪悅食。久立。
　　閏六月旦上堂。三年一閏最初日。六月炎天如我何。熱殺闍梨能可活。揚眉當面早蹉過。
　　立秋上堂。一葉翻時天下秋。一塵起處大地收。黃雲弄穟太平節。吹送稻香千畝丘（拈拄杖云）正恁麼時。拄杖子著脚威音路上。橫身興化門頭。步步不觸物。心心無所留。子細點檢來盡是功勳邊。且道。佛祖未生前。作麼生體得（卓一下云）天共白雲曉。水和明月流。七月旦上堂。山雲野草。乃普賢發機之境。溪水松風。是觀音入理之門。色是不翳轉諸人眼睛。聲是不塞斷諸人耳根。正恁麼時。諸禪德作麼生履踐去（良久云）見聞妙超彼聲色。在眼是見。在耳是聞。
　　解制上堂。拈香祝聖罷。垂語云。普光堂上。法鼓雷徹。出格衲僧。來應時節。有麼。僧問。雲天收夏色。木葉動秋光。好箇時節。學人上來。請師擧揚。師云。山河無隔越。光明處處透。僧問。聖制已滿。布袋頭開。人人向何處去。師云。月色和雲白。天容帶水秋。進云。祇如洞山和尚道萬里無寸草。不知。作麼生行履師云。非耳目之所到。進云。奈何道出門便是草。師云。道不出門即是草。聻。進云。時節既到。其理自顯。師云。的的無兼帶。明明不覆藏。僧問。如何是顯底一句。師云。不強安名言。進云。可謂。鉤在不疑之地。師云。一言該萬象。一句超群機。進云。且喜開示指南路。北往南來得自由。送云。莫道鯤鯨無羽翼。今日親從鳥道回。師乃云。道不是學道。禪不是參禪。回頭一天外。運步空劫前。妙契不可以思量到。眞證不可以言句宣。淨裸裸時。雲出山岫。赤洒洒處。月隨夜船。偏中之正。正中之偏。正當與麼時（拈杖云）恁麼即是。有甚巴鼻。不恁麼即是。作家漢不耽著那邊（卓一下云）恁麼也不得。不恁麼也不得。作麼生委悉。翡翠踏翻荷葉雨。鷺鶿衝破竹林烟。
　　復擧。記得。僧問雲門。初秋夏末。忽有人問。作麼生祗對。門曰。大衆退後。即今有人問山僧。只對他道。不因一葉落。爭知天下秋。僧云。未審過在甚處。門曰。還我九十日飯錢來。即今底作麼生。更對他云。還我九十日坐禪來。畢竟又如何。一條秋水清無痕。八面凉風消惱熱。久立珍重。
　　開爐上堂開爐歲歲是今朝。依舊大家新向火莫作丹霞燒佛看。灰頭土面爲間坐。
　　十月望上堂。朔風卷地寒索索。雲衲滿堂冷湫湫。衲衣下事。不可以色見。不可以聲求。拈得鼻孔。坐却舌頭。照徹諸佛之頂𩕳。把定諸祖之襟喉。玉樹發花。氷壺斷流（拈拄杖云）正與麼時。拄杖子作麼生安居去（卓一下云）霜天月落夜將半。誰共澄潭照影寒。
　　冬至上堂。律樞機轉。陰中之陽。雖生而未兆。雖照而彌藏。機前眼明歷歷。象外身露堂堂。正與麼時。諸禪德作麼生體悉得。夜明簾外主。不落偏正方。
　　臘八上堂。拈拄杖云。釋迦老子。今朝在山僧拄杖頭見明星與大地衆生同時成道。同時說法（卓一下云）且道。瞿曇說法。是爲拄杖說法。還是爲衆生說法（卓一下云）三段不同。收歸上科。
　　元正上堂。垂語云。正月初一日。上上是大吉。簫韶新奏。來賞音高應律。有麼。僧問。元亨利貞乾德也。柔和善順坤德也。天地合德。萬物出生好箇時節。學人上來。請師祝聖。師云。太平歌有道。和氣咲迎春。進云。年年是好年。日日是好日。爲甚還有舊又有新。師云。坐中盡是江南客。何必樽前唱鷓胡。進云。溪上梅花三兩樹。吟來猶帶去年香。師云。恰似弄風景。僧問。新年頭佛法。或說有或說無。還有優劣也無。師云。一賽兩賽。兩賽一賽。進云。如何是新年頭佛法。師云。金鷄唱曉。石女遊春。進云。可謂一句全提祥瑞氣。師云。法雨洒春宵。僧問。一氣不言含有象。萬靈何處謝無私。師云。位裏忘消息。機頭有變通。進云。天高群象正。海濶百川朝。師云。象王歸處。絕狐蹤。師乃云。淑氣催暖。暖日好愛。風不鳴枝。雨不破塊。春水如藍。春山若黛。大家得此慶祥大衆能住三昧。發大光明。得大自在彼不見其有餘。我方知其無外（拈拄杖云）即今拄杖子出來應節納祐。要增加宗門光彩（卓一下云）萬年松在祝融峯。
　　復擧。記得。僧問投子云。故歲已去新歲到來。還有不涉二途者也無。投子云。有。僧云。如何是不涉二途者。投子云。元正啓祥。萬物咸新（拈云）此僧只問故歲已去。投子還答新歲到來。山僧不然。即今有人問。只對他云。去年梅與今年柳。顏色馨香共一般。
　　元宵上堂。把住則眞金失色。放行則瓦礫生光。可謂我見燈明佛。本光瑞如此。一燈分百千燈。處處盡是本光雖然與麼。諸禪德作麼生委悉去（以拂打床云）打破乾坤界。光明照十方。
　　辭衆上堂。拈拄杖云。來時拄杖子從我必有隣。去處我伴拄杖子又遊春。百舌囀催行。百花咲相親。白雲遮路橫谷口。明月隨夜度海濱。且道。作麼生是還鄉底時節（卓一下云）退步承當特地新。
　　上堂。把住則釋迦彌勒。飮氣呑聲。一心不妄動。一步不妄行。放行則文殊普賢。放光動地。頭頭上顯露。物物處現成。且道。放行則是。把住則是。只如道大陽門下。日日三秋。明月堂前時時九夏。作麼生體悉得（良久云）萬國堯年賀太平。
　　佛誕生上堂。黃面瞿曇證獨尊。誕生著眼舊時人。雲門一棒亂難下。永扇慈風剎剎塵。今朝四月八正當佛生辰。清淨本然法性水。靈明本覺法性身。水是通身乃成離垢之緣。身是全水正現灌沐之因。與森羅同用而妙。與虛空合體而眞。正與麼時。如何辨白（良久云）綠樹送凉動。薔薇帶雨新。
　　五月旦上堂。虛靈廓通。滿地滿天。是二儀生成之元。是萬物造化之緣。金烏夜半飛。玉兎日中眠（拈拄杖云）且道。這箇拄杖子。竪七尺橫七尺。即今爲甚麼還在山僧手裏（卓一下云）木人行履處。妙在一漚前。
　　五月望上堂。開一片畬。種一籮粟。仰山一夏。不虛過。日中一食。夜後一眠。潙山一夏。不虛過。一日看經。一夜坐禪。永光一夏。不虛過。昨日退後。今朝進前。三段不同。收歸上科。雖然與麼。即今應時節底一句。如何體得。翡翠踏翻荷葉雨。鷺鶿衝破竹林煙。
　　永光語（終）


禪林晋濟禪師語錄卷中

　　	門人良珍等編

小參
　　結夏。擧永平曩祖偈。云百千萬境一時顯。佛現祖來教彼題。試向當門加一拶。千山萬谷幾高低。曾孫洞谷開山。續韻云。無思無覺無生話。鼻孔眼睛自爾題。若令雙眉傳語曰。空門終不分高低。遠孫善救。拜押二老尊韻曰。萬境一時不現成。無生一句有誰題。平等性智安居地。高處高矣低處低。可謂三人證龜爲鼈。三段不同。收歸上科。山僧住此山。三霜二夏已安居。清白傳家。家風細密處商量恰恰地。恰顧衆如獅子愛兒。未得聽翻擲一句。甚不堪爲悲。莫言不道。光陰可惜。後代深悔。初機後學請悉知之。
	復擧。記得。雲門云。今月十五日入夏。也寒山子作麼生。自代云。和尚問寒山。學人對拾得。拈云。雲門大師。昔時逢夏。得自問自答。即今有人。問山僧今月十五入夏作麼生。只對他曰。禁足安居。不墮蠟人機。
　　冬夜。有一物黑如漆。上拄天下拄地。不屬正不屬偏。不是難不是易。應感應緣。合理合事。鷺鶿立雪不同色。全露同中有異。明月蘆花不似他。更呈異中有異。雖然與麼。總持今夜說話。與洞山昔時垂示還有優劣麼也無。諸人作麼生會。偏正不曾離本位。
　　結夏。箇一段事。不向外得。盡十方世界。是沙門一隻眼。盡十方世界。是沙門一心力。秋沈千水。春行萬國。大用現前。更無軌則。總持明朝結夏舊參上士。不及誨勵。初機後學。光陰可惜。後代深悔。莫言不扶翼。
　　冬夜。今夜群陰盡。明朝一陽發。時節已到來。佛性理自活。祥雲常往還。瑞雪初凹凸。處處沒蹤跡。妙用在先達。遊戲得自在。縱橫或與奪。雖然與麼。今時兄弟。徒閱歲月。寸陰可惜。莫言疎豁。日用工夫。間不容髮。直饒言下承當去。猶是萬劫繋驢橛。一步密移玄路轉時。如何履踐得超脫（良久云）滿口氷霜寒徹骨。
　　解夏。小參家訓。委曲提示。山中諸兄弟。此一段大事。不可向外求。放下萬事。休歇心緣。盡十方世界。是沙門一隻眼。盡十方世界。是衲僧一生行履。所以道。萬法是心光諸緣。自性本來無迷悟。只要今時初機晩進。須惜光陰。後代深悔。莫言不道。伏乞知悉。
　　冬夜。六陰極時。雲布五朶瑞。一陽發處。日添一線長。胡地冬抽筍。京師出大黃。大道眞體。應物現前。萬法妙用。觸事擧揚。盡是人人。本有自性。未曾爲分外商量。大家好窮取。莫空度時光。伏乞知悉。復擧。記得。潙山示衆云。仲冬嚴寒。年年晷運推移事若何。仰山出近前叉手立。潙山云。我也知儞答這話不得。拈云。潙仰父子。有問有答。靈祐恰遇近前叉手立。寂子還諳仲冬嚴寒事。正與麼時。不依二老宿行履。作麼生理會去（良久云）凍鷄未報家林曉。隱隱行人過雪山。
　　結夏。山中諸兄弟。若要論此事。只須會取親切爲人底一句子。文彩未彰前消息豈有傳。全得出身一路。可透過那邊。不立功勳。不涉變遷。巍巍面目。屬正屬偏。堂堂儀相。是方是圓。仰之彌高。鑚之彌堅。箇是舊參上士學得底。初機後學。請著一鞭。雖然與麼。作麼生體悉得。偏正不曾離本位。無生那涉語因緣。
　　復擧。記得。僧問曹山曰。佛未出世時如何。山曰。曹山不如。佛已出世後如何。山曰。不如曹山。拈云。此僧祇要出世邊事。曾不具不出世眼。曹山還具不出世眼更不要出世邊事。畢竟如何。諸佛不出世。西天轉法輪。祖師不西來。東土有妙訣。
　　小參（終）

　　總持開山和尚諱日。拈香云。巴陵三轉語。諸嶽一爐香。報恩還無分。年年閱青黃。共惟本寺開闢勅賜佛慈禪師大和尚。洞上的傳。歷劫未灰。作家鑪韛。妙密鉗鎚。殺活自由。全敲出四哲骨體。與奪縱橫。能換却六兄胸懷。諸聖不得摸索。衲僧不著按排。就父一徑玉殿生苔。寶印當風妙。重重錦縫開。同中有异。易分雪裏粉。异中有同。難辨墨中煤。的的分明。皆得旨。當人元自异中來。再來末世眞普應。天上人間能幾回。雖然與麼。應時節。報恩德底一句。作麼生。擧香云。月到中秋滿。風從八月凉。
　　又。宿忌奠茶湯。時（八月十四日夜）中秋一夜隔毫釐。拈出月團絕比倫。今向眞前呈露去。忽然喚起舊精神。醍醐毒藥無异味。生殺全在作家手。咦。大刀三十口。
　　又諱日。拈香云。馨香徹威音。價直重河沙。收拾歸掌握。不是瞻蔔花。伏値當寺開闢佛慈禪師瑩山大和尚入涅槃之辰。此一片香爇向寶爐。奉伸供養以酬覆蔭之恩。眞慈共惟。家風清白單傳。异苗繁茂萌芽。把住則氣呑佛祖。放行則眼定龍蛇。四處名藍。付與四哲。五位祕訣。超出五家。夜半木童敲月戶。天明玉鳳笑銜花。此時消息有誰論量去。可謂風前野馬陰裏過。雖然與麼。正當中秋報恩一句作麼生（良久云）斫盡月中桂。清光應更多。
　　又。再來末世老婆心。寶殿無人秋夜深。蘆雪混融明歷歷。水天相合月沈沈。共惟眞慈。道風扇祖域。聲價重叢林。與乾坤齊其德祐。與日月同其照臨。今時作用無間隔。空王那畔絕知音。沒蹤跡處莫藏身。消息分明難推尋。古路坦然高彈新豐曲。田地穩密親和雪子吟。清風月下不守株。無私妙用到如今。機密密兮錦梭暗吐緒。道綿綿兮玉線斜聯針。雖然恁麼。即今報恩那一句。如何體悉（擧香云）栴檀片片是栴檀。黃金器器是黃金。
　　又。妙體普應。覆蔭後昆。湛湛不惛。綿綿常存。三世佛得之爲頂相。歷代祖傳之爲命根。衲僧得之爲鼻孔。至曩祖傳這眞源。全開作家鑪鞴。煆煉四哲大宗匠。密提本分鉗鎚。證得五老唯獨尊。自得琢磨妙。更無刀斧痕。環中隱照。蟄龍吟枯木之雲。量外眞明。老兎弄夜輪之魂。即今眞慈莅法筵。有覿面分麼（擧香云）羌笛數聲疏雨後。冒煙吹過夕陽村。
　　總持二代峩山和尚諱日（時十月二十日）不是砒·礵崖蜜寧墮炮製佐使。根莖連威音前。馨香溢坤維裏。今日新供眞前莫怪更沒滋味。（奠湯）趙州受用不謾他。風穴商量是作家。歷門別有報恩分。盞裡吹香雪乳花（奠茶）。
　　又。宿忌茶湯。祖翁一味分賓主。子子相傳不受謾。恩義至今難報謝。小春依舊雪花寒。總持妙藥服者安樂。不免今宵容易拈出咦。鐵作心肝還爛却。
　　又。諱日。拈香云。諸嶽山頭活祖翁。法光照徹古今同。依稀冷淡小春暮。雪月尚迷一色功。這箇聻。佛祖骨髓。衲僧心源。全爲生成主。能作造化元。雜而不混。湛而常存。芬芬郁郁。是靈枝靈葉。密密綿綿。其的子的孫。恰有資薰妙。更無斧鑿痕。此是當寺二代峩山老師大和尚。一生拈出不盡。歷劫不枯之靈苗。今日新挿向寶爐。且道。還有報謝恩德分麼。知恩者即是解報恩。
　　又。宿忌。拈香云。宗門大導師。洞家白拈賊。眞不掩僞。曲不藏直。大機發揚不覆埋。大用現前絕軌則。開席於洞谷。則四隣薰德香。留跡於諸嶽。則一世飛名翼。擧揚宗旨。不涉造化之功。建立法幢。不勞贔屓之力。萬水朝東。衆星拱北。與奪縱橫沒蹤跡。千變萬化無奇特。不住佛界。不居祖域。以言語賛不及。以聲色狀不得。銀籠鶴出度寒煙。桂轂兎推開夜色。雖然與麼。即今向那裡相見去（擧香云）無影樹下合同船。琉璃殿上無知識。
　　又。拈香（應永七庚辰十月二十日）元氣未萠前。親得此短木。即今歸掌中。餘薰尚馥郁。伏値本寺二代和尚遠諱之辰。謹爇此香。以伸供養。共惟眞慈。虛玄爲道。無著爲宗。永平五代的孫。洞谷四世祖翁。師資道合。古今無窮。開法席則。十方雲衲來脫窠臼。嘗法味則。三億衆生仰摧慢幢。不勞贔屓之力。不涉造化之功。能所共盡。理事圓融。位裡忘消息。機頭有變通。那時退位不守間田地。智不到處。寧爲安樂風。樵父唱山歌。漁翁眠海宮。弱孫比丘（善救）今朝因齋仰賛。伏望慈容。還有報恩底一句麼（擧香云）寒臥老蟬呼不覺。扶疎丹桂月朦朧。
　　達磨忌拈香。隻歷西歸祖意深。單傳直指古猶今。更無一句報恩分。稽首家家觀世音。恭爇却此一瓣香。驚破吾藝祖達磨圓覺大師九年面壁間夢。穿了盡大地人鼻孔。全要到共命同心。未審諸禪德。還委悉麼。幻人身識物我一純。
　　明德二辛未年五月初五日。通幻和尚示寂於越前州太平山龍泉禪寺。法眷并諸弟。各有佛事祭文。師廼鎖龕。當行法語云。白頭子還就黑頭父。一徑佛祖。難見難量。臺殿苔生。鶴出玉堂。虛而不露。妙而不藏。且道。正當與麼時。老師末後牢關。作麼生把定去。以鎖打龕云。等間掣斷黃金鎖。門掩薰風夏日長。
　　大鷲山大源和尚十三年宿忌（十一月二十日）不論風穴三巡旨。何用趙州一味禪。夜岳松風吹雪冷。驚回大鷲定中眠（奠茶）不依炮製。不屬佐使。平和應機。暝眩全治。一滴落地。萬神俱醉諸祖得之。換其骨髓。衲僧得之露其巴鼻。此是某禪師平生用不盡底靈方寸七。雖然與麼。即今以何爲驗。置盞云。自是人參五葉翠（奠茶）。
　　龍泉通幻和尚小祥忌。一氣已前分殺活。何勞妙術與靈方。今朝幸是端午節。簷外菖蒲帶露香（奠茶）無著擧揚爲按排。文殊作略涉多端。恩深一句難酬處。五月松風徹骨寒（奠茶）。
　　又大祥忌奠茶湯。玻瑠一盞不依舊格。作麼生按排去。擧盞云。松風起夜岳。月團散雲脚。父子不傳前定殺活。君臣道合後分寒熱。正當與麼時。以何爲驗。爛却乃師廣長舌。
　　又。諱日（妙高庵）拈香云。千聖不携得。一氣不萠前。即今拈出底。薰徹是龍涎。恭爇此片木。奉爲供養當山五世通幻大和尚。以酬法乳之恩。伏惟眞照廓徹。赴感應緣。湛存群象外。卓立萬機先。扇宗風於末世。揚慧日於壺天。作家可辨水中鹽。好手須知火裡蓮。雖然與麼。更有別調報恩一腔。如何體得（良久云）高山流水曲恰易奏。虛室夜明符全難傳。
　　又。諱日（妙高庵）拈香云。吾箇叢林英傑少。誰能相續遠聯芳。妙高峰頂孫枝葉。仰見宗門重蔭涼。共惟眞慈一點靈照。曾不覆藏。明明夜蚌。暗裡呑光。機輪撥轉。功勳泯亡。借功明位時。白雲依舊青山裡。借位明功時。青山不動白雲鄉。體用兼全。由來無妨。活卓卓。露堂堂。正當與麼時。眞面如何覿著（良久云）夜明簾外主。不墮偏正方。
　　寂室光和尚三十三回忌（淨住寺。應永二乙亥七月二日）拈香云。新豐調古少知音。三十三周忽到今。誰續斷絃彈得妙。夜明簾外月沈沈。恭焚箇木橛。奉供養洞谷七世淨住四代寂室光和尚。以酬受業之恩。眞慈伏惟。智通普應。古今道同。田地穩密消息。傳家清白宗風。道虛而妙明。神靜而混融。一步密移玄路轉。通身放下却壺空。翡翠簾垂絲綸未降。紫羅帳合視聽難通。靈靈不覆藏。卓卓沒稜縫。玲瓏八面。八面玲瓏。雖然與麼。山僧今日因齋賛揚。未免傍人笑。敗闕是重重。且道。諸人還看先師遊戲三昧處麼（擧香云）龍栖潭水。鳳宿梧桐。
　　通幻和尚諱日（龍泉寺。時應永六年）拈香。此老終焉端午節。因循閱盡幾青黃。茅簷滴綠菖蒲雨。特地令人愁一場。共惟眞慈。一靈先天地。無形自馨香。不觸著不近傍。沒蹤跡沒商量。諸佛得之成就無上菩提。傳持正法眼藏。諸祖得之豁開人天眼目。發露本地風光。先師得之法幢隨處建立。宗旨隨時擧揚。末世大宗匠。洞家大棟梁。道風高扇。兒孫聯芳。法輪食輪俱轉。寺門檀門同昌。這箇田地無有封疆。不守一色功。不坐萬年床。玉人轉側機梭動。細辨裡頭偏正方。雖然與麼。直截一句。正好報答深恩萬分之一。如何吐露（擧香云）薰風自南來。殿閣生微涼。
　　通幻和尚諱日（應永七年）拈香。黃閣簾垂無侍臣。紫羅帳合少逢人。御筵花謝微涼動。猶帶威音劫外春。共惟眞慈。提起總持無文印。道風扇三世。激翻永澤不盡流。恩波溢四隣。人天普應垂慈旨。溪山各揚利生因。一棒定殺活。一喝分主賓。象王蹴躂。獅子噸呻。抑揚佛祖之手段。高調焦尾曲。接納衲子之鉤頭。多得亦梢麟。橫說竪說。河漢瀾翻。太浩浩。把住放行。叢林氣和轉津津。無心出岫雲。應響居谷神。歷歷機前雙照眼。堂堂象外萬年身。幻化三昧。物我純眞。雖然與麼。即今知恩酬恩底一句。諸人還認得麼（擧香云）一種心香薰剎塵。
　　祥園開山無端和尚諱日（二月二十四日）奠湯。佐使靈方。炮製妙訣。換却諸聖骨髓。爛却衲僧口舌。何故如是。擧盞云。人參附子分寒熱。奠茶。潙仰昔年論體用。洞家今日沒商量。幸有建溪春色好。玻璃一盞酷芬芳。
　　又七年忌。奠茶。試人活手段。原夢好時節。無底籃兒涌春風。無心碗裡盛殘雪。別別。伏惟珍重。歇。
　　又。十三回忌。拈香。大岳山中春富貴。清香薰徹百花紅。燕吟鶯語瀟瀟雨。特地令人傷乃翁。伏値總持第七世祥園第一世無端和尚大禪師。一十三白忌之辰。謹焚箇柏子。以奉伸供養。共惟眞慈。妙應塵剎。大寂光中。清白家道。虛靈廓通。金印未開妙界靜。玉輪轉處不當風。正則龍啣異寶。偏乃鶴宿銀籠。蘆花映明月時。借功明位。明月映蘆花時。借位明功。活卓卓。玲瓏瓏。雖然與麼。眞慈堂前不可論功位。那裡如何彷彿。樵父唱山歌。漁翁眠海宮。
　　祥園開山無端和尚二十五年忌。隔宿。拈香（二月四日）擧香云。這箇聻諸嶽從前靈苗。祥園歷劫靈根。以是爲生成主。以是爲造化元。師資緣會處沒蹤跡。君臣道合時絕功勳。還中隱照則。蟄龍吟枯木之雲。量外眞明則。老兎弄夜輪之魂。雜而不混。湛而常存。芳芳郁郁溢乾坤。綿綿密密付兒孫。曾有資薰之妙。更無刀斧之痕。放行也穿諸人鼻孔。把住也收自己眞源。此是本寺第七世祥園開闢無端和尚大禪師。一生拈出不盡底消息。即今溫故剔出將來。挿向爐中。奉爲眞慈二十五周忌之辰。陪五分法身。還有穿却眞慈鼻孔分麼（擧香云）破玉早梅春雪裏。暗香疎影月黃昏。
　　通幻和尚十三回忌（龍泉寺）隔宿。拈香。那伽大定十三霜。花謝綠濃愁一場。罔極恩深無可報。杜鵑哭雨自清涼。共惟眞慈。芙蓉十世的孫。總持五代嫡傳。獨步千峰頂。優遊九曲泉。堂堂赴感。了了應緣。七十年間眼目快活。十二時中鼻孔遼天。仰之彌高。鑚之彌堅。桂轂兎推而開夜色。銀籠鶴出而度寒烟。借功明位。偕伴入鄽。步步凝佇思。木人唱雪曲。行行沒蹤跡。石馬著金鞭。千變萬化。縱橫周旋。頭頭上顯露。物物處完全。應而理平等。用而道自然。上來口談盡是干瀆高眞。雖然猶窺一斑在（擧香云）半夜木童敲月戶。暗中驚破玉人眠。
　　又。諱日。拈香。端午正當多忌景。更無一句可酬他。簾頭篷草飄風綠。缾裡菖蒲帶露斜。共惟眞慈。洞上宗風。清白傳家。永澤開基。諸岳光華。不嫌醜陋。不帶煙霞。直下相逢不相識。玉輪轉處笑呵呵。拈槌竪拂靡非己。接物利生更無邪。換却先聖舊窠窟。脫盡衲僧幾眼沙。遍界身軀無背面。莫教絲緒落機梭。漁翁眠海宮。樵父唱山歌。正當與麼時。打明暗雙雙一句。宜酬德去（擧香云）夜半木童敲月戶。天明玉鳳笑啣花。
　　又。諱日（應永八年）拈香。共惟眞慈。住世年七十。行道時二六。遼天鼻孔。人天眼目。開席於永澤時。一滴能激萬波。分座於洞谷時。一麟全超衆角。名翼翔南方。法雷轟北陸。扶起洞家之大宗匠。中興總持之大尊宿。向建化門即入鄽垂手。臨法戰場即藏行囓鏃。把住也翻天關轉地軸。放行也如烟霞被松竹。异苗繁茂時。瓜瓞綿綿。孫枝敷榮處棣萼簇簇。明月和流隨江水。白雲無心橫岩谷。恁麼賛揚。恰似混沌畫眉。知過知非。還有報恩分麼（擧香云）皓玉元無瑕翳。雕文長喪君德。
　　大鷲開山大源和尚二十五年忌。隔宿。拈香。大鷲山中舊主翁。却來寧帶祖師風。漁人罷釣寒江暮。雪月蘆花類不同。眞慈共惟。洞山嫡傳之大宗匠。總持輔翼之大尊特。開席於當山。薰衆於洞谷。塞斷衲僧鼻孔。嗣續列祖命脈。把住則拉乾蓋碎坤輿。放行則驅東旦撻西竺。繩繩子葉蔭南方。奕奕孫枝敷北極。二十五年前。有氣息無背面。二十五年後。有背面無氣息。正與麼時。還有薦嚴感通底一句麼（良久云）位裡忘消息。機頭有變通。
　　立川開山大徹和尚小祥忌。拈香。此香鷲嶺一枝。橫截斜拽。熊耳殘葩。遠採邇揭。伏値當寺開山和尚大禪師小祥忌之辰。爇向寶爐以伸供養。共惟眞慈。宗門木鐸。洞家英傑。一代宗匠。千載芳烈。大機大用。截釘截鐵。向去却來不留蹤。橫說竪說不干舌。辛辣手段。老婆親切脫却衲僧舊窠。改換先聖古轍。開總持印則一花五葉。激立川浪則千派萬折。頭頭上現成。物物處通徹。正當與麼時。薦嚴底一句。堪陳不堪陳（擧香云）咦。以此深心。奉報塵剎。
　　前住佛陀了堂覺和尚大斂忌。隔宿。拈香。彼蒼天也哭秋風。葉落歸根大鷲峰。一炷心香親挿著。兜樓沈水不曾同。共惟眞慈。同門舊知己。一家大棟梁。道光明明。與日月爭其耀。德香郁郁。有蕙蘭妬其芳。全挑起永光既滅昏燭。專整得總持已墜頽綱。居佛陀則。法雷輷北陸。處補陀則。梵音震南洋。法幢隨處建立。宗旨隨時擧揚。山雲冉冉。江水茫茫。正不居位。偏不屬傍。秋老蘆花兩岸雪。夜寒桂月一船霜。此是冥途之指引。豈非苦海之舟航。雖然與麼。即今莅大斂忌之齋會。那箇是端的相見處（擧香云）犀通半夜月。鶴夢千年松。
　　無等和尚二十五年諱辰。拈香云。此香不從娑竭來。非向月宮閣。元是當家珍。抽於祖代橐。伏値本寺前住第十五世無等和尚大禪師二十五回忌之辰。爇向爐中以奉伸供養。共惟眞慈。叢林大材。洞上一鶚。北地近代導師。南谷遠孫正嫡。竪拂拈槌。解粘去縛。放散倦翼籠。脫下困魚濼。不立空劫之功勳。不干浮世之穿鑿。木人撥動玉輪機。石女掣開金鎖鑰。借位明功體在用處。明月墜江水。借功明位。用在體處。白雲滿山郭。正當與麼時。不借功用。不屬正偏。向那裡與舊時人相見去（擧香云）三更月落夜巢寒。瓊林不宿千年鶴。
　　佛泉了庵主諱日。奠湯。烏喙鴆毒。殺活同時。全收全放。能療能治奠茶。建溪春色不相干。莫作趙州舊日看。萬壑松風殘雪冷。佛泉沸出月團團。
　　總持法光院新造祖像安座。奠湯。炮製之宜。定殺活。佐使之方。分寒熱。元來是毒爛却祖翁廣長舌。奠茶。原夢香嚴餘一味。送行風穴用三巡。今朝別有報恩分。六出花飛盞裡春。
　　源高上座小祥忌。拈香云。此香得是威音未焚燒。收歸心裡沒商量。今朝忽爾親拈出。炙地薰天知見香。某妙明田地。一靈風光。不觸著不近傍。竪窮三際。橫亙十方。的的無兼帶。明明不覆藏。無彼岸而不到。無法味而不嘗。有其根枝葉衍衍。有其源波瀾泱泱。書寫一乘金文。善根山上月孤圓。諷誦諸經神呪。功德林中花芬芳。
　　前住東慶慶忍大師三回忌。拈香。秋風翻葉好時節。佛性現前月作娟。忽爾三回駒過隙。今朝特地哭蒼天。茲者大功德主。當初秋夏末。伏値某大祥忌之辰。供養一千雲水。勸請十方聖賢。頓寫七軸妙典。莊嚴一會齋筵。特令山僧拈香賛揚佛事。資其冥福萬千。此深心無際。奉塵剎無邊。所以經曰。以是知。今佛欲說法華經。今相如本瑞。是諸佛方便。蚤爲末山主。誰敢容一問。全具鐵磨機。他豈著一鞭。但領意旨離言句。如得魚兎忘蹄筌。大道眞體。應時歷然。仰之彌高。鑚之彌堅。不立功勳。不涉變遷。巍巍面目。屬正屬偏。堂堂儀相。是方是圓。偏正不曾離本位。無生那涉語因緣。滿頭白髮出岩谷。半夜穿雲入巿鄽。錦梭暗動文彩度。玉線斜透金針聯。雖然與麼。即今不借功用。薦嚴相應底一句子。未審諸仁者。還商略麼（擧香云）翡翠踏翻荷葉雨。鷺鶿衝破竹林煙。
　　持地院開基宗通維那一七日。拈香（永澤時）自性圓通了了時。一刀兩段二三機。吐金楊柳吹新絮。破玉梅花咲舊枝。某虛玄大道。無著眞宗。七穿八穴。八達七通。具得殺活機先眼。坐斷悟迷境上蹤。何者是客作漢。那裡甚主人公。正恁麼時。處處現成水中夜月。物物普應花上春風。花柳風月。自在圓融。須有薦嚴一句（擧香云）或爲人說法。聞香悉能知典座慶了供衆滿散。拈香。一彈指頃。開無遮會齋。三事衲中。植河沙功德。爰同門慶了典座。緣化十方檀越。供養一千雲衲。特令山僧爇香慶讃佛事。奉爲總持第五世本師和尚大禪師。酬法乳之恩增崇品位。其志深重。其功難謾（擧香云）這箇聻。堅靈根於威音那畔。而德馨普施。茂枝葉於四維八埏。而密薰旁殘。大道由來。縱橫無端。熱時恁麼熱。寒時恁麼寒。正與麼時。典座報恩一句。如何吐露（良久云）桂林葉落寒雁定。現成公案大難難。
　　爲妙性上座逆修拈香。佛性因緣時現前。蘆花帶雪月孤圓。兜樓薰陸齊難類。一炷心香祝萬年。妙性上座。爲資助今身當有之福慧。施捨淨財。供養三寶。且身後超度。約自一七日忌至三十三回忌。一時打疊逆修諸功德。又要山僧拈香說己躬下事。某上座。妙明田地。自性本空。龍吟起雲。虎嘯生風聲前辨的句外明宗。七穿八穴。八達七通。活卓卓。玲瓏瓏。恁麼時。上座安身立命處。那裡在（良久云）來往行坐臥。聞香悉能知。
　　源海大姊四十九日。拈香。皮膚脫落一眞實。沈水返魂非此薰。親自胸襟拈出了。更無聲色可呈君。今日値過去某卒哭之辰。恭焚這箇香。以莊嚴法筵。資助淑魂。又命僧侶修諸善因。漸寫法華眞典。獨步於大乘之宗門。頓寫金剛般若。長養不壞之靈根。大虛無際映雪寒月。大道無心出岫白雲。現成作用。軌則不存。是尼總持骨髓。是老末山心源。妙明田地。覆蔭後昆。雖然與麼。向甚麼處安身立命去（良久云）寒梅一點芳心綻。喚起劫壺空處春。
　　又。小祥忌。拈香。四序因循駒過隙。一回忽爾閱春秋。滿天霜雪寒徹骨。無限行人盡帶愁。某一靈心性。萬古徽猷。轉處在機先。敢不可停留。丹霄吟木龍。碧澗吼石牛。有意氣時添意氣。不風流處是風流。今辰當某小祥忌。爇箇片香。爲復追善爲資福。諸人還委悉麼（良久云）暗裏抽橫骨。明中坐舌頭。
　　善阿禪門卒哭。拈香。葉落歸根北地秋。去來六十有餘休。正當今日好時節。一炷心香萬斛愁。今月今日。伏値本寺護法檀越七七日之辰。爇箇妙香以資彼冥福。某久乘彌陀願力。行履一心不亂即得往生之善道。近喫祖宗禪味。安住教外別傳不立文字之本家。且夫修善者幾少。行惡者還多。不思善何謂。不思惡如何。阿字本不生時。一靈心無起滅（良久云）芳草渡頭尋不見。夜來依舊宿蘆花。
　　圓通禪門二十五年諱日。拈香。圓通入理普門外。也是聞聲悟道宗。剎界三千香氣滿。桂林吹葉一秋風。某脫盡廉纖。明中就位。添借光彩。暗裏借功。活卓卓時無依倚。玲瓏瓏處沒遺蹤。今日當其遠諱。令山僧拈香修追善佛事。還有薦嚴一句麼。咦。犀通半夜月。鶴夢千年松。
　　梁珍禪門十七年諱日。拈香。十七回消息。春來忽到今。花開無影樹。松奏沒絃琴。某劫空田地。更絕知音。歷歷不藏。錦梭吐緒。綿綿不露。玉線聯針。月落珊瑚海。春回薝蔔林。一心圓明。圓明一心。栴檀片片是栴檀。黃金器器是黃金。以此深心奉塵剎。以此深心豁胸襟。山頂不爲高。海底不爲深。一靈不昧。不昧照臨。正恁麼時。山僧特拈香。爲某諱辰。賛揚佛事。豈虛設。諸人請高著眼（擧香云）虎依山嘯。龍得水吟。
　　良玄禪門三十三回忌。拈香。蹉跎日月駒過隙。三十三回方此辰。生死去來沒蹤跡。鳥啼花咲一般春。某虛玄大道。全絕疎親。截斷岐路。把定要津。把住則不在一切處。放行則周遍十方身。同中有异。劫外遊神。異中有同。環中契眞。諸塵三昧起。三昧攝一塵。一塵入正受。百花不藉春。雖然與麼。山僧今日値某遠諱。一香拈來資助冥福。短偈長語因齋賛揚。諸禪德不離當處。還體得麼（擧香云）愍衆而說法。聞香悉能知。
　　源海大姊十三年忌（臘月七日）拈香。性海無風艤法舟。群生濟度恰同游。天寒帶得蘆花雪。罷釣漁父月下謳。日本國北陸道加州路白江庄人事藤氏元機等。今月今辰。伏値先妣某之遠忌。就本寺捨淨財開法筵。供佛齋僧。山僧嘉彼孝順親切。而焚寶香以證追善佛事。夫以。某出家聽法。投誠祖室。凡聖直截斷。男女共泯絕。總持作略。末山古轍。涅槃常寂性。曾不是滅。圓明眞實相。更無可說。天曉橫白雲。水流和明月。即今無邊岸之光景。以何爲驗（擧香云）善哉聞香悉能知。過現未來親薰徹。
　　八月望永光開山諱日。拈香。五老峰頭舊主翁紫羅帳合不通風玉階夜靜無人侍。月滿中秋湖水東。
　　明德五年甲戌八月二十四時正第四之日。能州總持門頭地藏堂落成。開光安座。以筆點兩點云。豁開頂門眼。應現大士身。伽羅峰上月。夜夜照家隣。共惟。薩埵者無佛之處。稱尊獨。度厄之時。忘己躬。金錫聲響三途底。寶珠光散十方空。利生則運步於刀山劍樹。遊戲則分身於地獄天宮。內祕菩薩行。外現隨類容。雖然與麼。即今端居堂奧。一句作麼生委悉去。安住不動如須彌山。元來坐斷主人翁。
　　法雨山觀行寺十一面觀音點眼。豁開十一面正眼。坐斷圓通入理門。了角童兒高問訊。威冠長者仰慈尊。一筆連點。雖然與麼。十一面尊像。爲甚麼還寶冠戴彌陀。阿那面是正（良久云）唯佛與佛。乃能窮盡。寶陀巖上。箇箇現存。
　　四衆普同逆修。拈經云。以字不成前。八字不是時。蚤露大事法華妙理。普應七分全得布施。把住則歸掌握。放行則遍坤維。今日有逆修功德主。緇白男女等。諦觀浮世夢幻境。了知無常迅速非。各出隻手經營伊蒲。自一七日至三十三回。剋期修追善。自媒資冥貲。傾信心於法界。抛淨財於伽藍。開一日齋筵。供十方僧尼。頓寫開會一乘法寶。擬欲今後二世福祺。故比之不妄與人髻珠。喩之希有難遇曇花。漸見濕土泥。決定知近水。若有聞法者。無一不成佛。宜乎檀門施主。各爲頓昇彼岸之作略矣。雖然與麼山河大地。草木叢林。無不法華正體。落花流水。清風明月。盡是法華作用。正恁麼時。還看體用兼全處麼。擎經云。看南無薩達磨芬陀利修多羅。
　　源高上座卒哭忌。拈經云。秋風葉落芬陀利。秋雨雁鳴讀誦音。一一皆如金色字。收歸方寸大乘心。某玄微未萠。幻妄不生。一靈不昧不昧一靈。先天地不得形。後天地不得名。法法住自位。心心全相呈。高處高平。底處低平。剎剎見諸佛。塵塵出大經。今日莅某上座七七忌之辰。特轉法華。增崇報位。諸人還看某安身處麼（擧經云）虎靠山嘯。龍得水吟。
　　本源大姊入祠堂。返本歸源第二機。一頭未顯又如何。元來六六三十六。秋水舟橫古渡涯。某福壽康延。富貴克家。近入宗門。八十餘老婆。不起一念。白雲不得遮。眞俗不二法。信心更無邪。密密親近去。時時奉重他。白頭蠶婦織。歷歷夜鳴梭。如愚如魯。啝啝哆哆。雖然與麼（擧牌云）夜半木人敲月戶。天明鳳子咲啣花。
　　法春禪尼三十三回。拈經云。二月花開妙法華。三春鶯語梵音聲。莫言除佛方便說。剎剎塵塵是此經。今月今日。値某諱辰。親書一部圓頓詮。直合七分全得緣。以字不成前。字義炳焉。八字不是先。讀誦聲全。是爲神通化權。是爲法爾如然。正當與麼時。那箇是七分全得底時節（擧經云）一字不畫連。八字無兩邊。
　　明心上座入位祠堂。一心有則。萬法共有。一心無則。萬法共無。所以言。一心不生。萬法無咎。無咎無法。不生不心。是爲有是爲無。玉人招手處。復妙在回途。雖然與麼。某即今向何處安住去。當位即妙。不改本位。龍樓碧潭。鳳宿梧桐。
　　妙空大姊小祥忌安住（三月八日）柳亂花飛春已暮。忌辰徒過又清明。靈靈不昧性空寂。破曉青山鳥一聲。共惟今月今日。迓某一回忌辰。令山僧安位祠殿。以修追善佛事。玄微未萠。幻妄不生。卓卓無位。了了純清。先天無可形。後地無可名。早悟一法空。乃脫五障縈。元非男女相。何關物我情。生前投于龍泉。全聽法志。沒後就于本寺。致向道誠。著著眞面目。堂堂即現成。雖然與麼。即今向那裡安住去（擧牌云）是法住法位。世間相常住。法法平第。心心相呈。
　　禪意居士禪幸優婆夷逆修安位（應永六己卯三月二十六日）禪幸元位禪意位。心心安住最長生。鳥啼花笑三春曉。正體堂堂即現成。共惟今月今日。有大檀越某。捨淨財於伽藍。植善根於幽明。令山僧逆安兩位于祠殿。賛揚佛事。以致生前快樂身後超升之經營。擬欲七分全得。諷誦三寶鴻名。能堅其發願力。定表其大志誠。乾德坤儀。惟潔惟貞。丈夫烈婦。是雄是英。近來入禪門。聽法出常情。元非男女相。豈有眞俗爭。早脫三途患惱。頓離五障纒縈。用之爲現當二世安樂。用之爲兒孫千歲繁榮。用之爲幽途燈燭。用之爲空劫眼睛。頭上玲瓏脚下縱橫。剎剎見諸佛。塵塵出大經。春風夜雨海晏河清。雖然與麼。即今七分全得時。安坐法位底一句作麼生（擧牌云）法法住自位。一靈不昧。不昧一靈。
　　又。一日頓寫蓮經入壽塔。擧經云。日本國北陸道越前州巖永保人事大檀越禪意居士禪幸優婆夷。善根深植於法地。淨財輕捨於禪院。供佛齋僧。以一日頓寫之金文。入歷劫不壞之塔婆。所得功德。長祈生前壽命長延。後來兒孫之蕃衍。及身後冥福。七世父母圓種智。彼七寶大塔。皆從此經中出。出大音聲。歎言善哉善哉。彼七喩妙理。還自此塔中出。爲諸衆生說法如是如是。所以經曰。一一文字皆如金色。從阿鼻獄上至有頂。乃至童子戲聚沙爲佛塔。如是諸人等皆已成佛道。況是多生寃親。現在夫婦。同澍法雨。共被善功。安住不動如須彌山。置經（指塔云）看只是二體石塔。層落落。將謂。多寶浮圖。峭巍巍。虛空不容納。大地不載記。國師曾成樣子。敢論量其高廣。耽源不能下令。寧見得其光明。且道。即今大施主等。乘彼願力。未審成就什麼邊事得（良久云）翡翠踏翻荷葉雨。鷺鶿衝破竹林煙。
　　永光東堂宗興和尚入祖堂。吾箇叢林忽就荒。不知誰是整宗綱。祖庭千載繁興處子葉孫枝聯瑞芳。茲者萬松二代當山第二十二世宗興和尚大禪師。皮髓分張諸子等。今月今日就于本寺。安位於祖堂。辨修佛事。以奉酬乃師慈恩。共惟眞慈。長蘆十世嫡孫。洞家一代英雄。道學兼全。理事圓融。一步密移玄路轉。通身放下劫壺空。同中有異則。忘功就位。異中有同則。有位借功。夜半正明。雪覆千山。天曉不露。雲鎻萬峰。偏正回互。師資道同。眞俗共潤恩澤。人天盡仰德風。頭頭上露。物物處通。活卓卓。玲瓏瓏。雖然與麼。即今安住列祖位底一句作麼生（擧牌云）犀通夜半月。鶴宿萬年松。
　　諸徒安師位永平祖堂。師自作文云。南贍部洲日本應永第十三南呂下澣日。總持前住十二世永光。現住二十九代普濟老衲。皮髓分張諸弟子等。各出隻手營辨齋會。就于本寺安老衲位於祖堂。以要酬法恩。實是孝義居多。夫以。山僧是瑩山曾孫。通幻的子。渠元無面目。他還沒巴鼻。六十餘秋不擬擧揚宗旨。二六時間不能演說妙義。今朝如同列祖行履。直下安住自己本位。諸佛應感時節祥雲起。諸天應供當陽法雨施。有其源則派流太激揚。有其父則子孫長帶累。向無封疆處。永劫安置。於無途轍中。億年居止。雖然與麼。即今住自位一句作麼生（擧牌云）看鳳凰來儀宿梧桐。祖庭千歲爲祥瑞。
　　祖用禪門安位。生前五十一年娛。獨步黃泉萬里路。今朝親逢入牌辰。殺人特地倍愁慕（擧牌云）看幻人作用本來無。罪福皆空非識聚。應物現成隨處顯露。不見言。門門一切境。回互不回互。回而更相涉。不然依位住。正當與麼時。向那裏行履去（良久云）是法住法位。世間相常住。
　　爲道玄禪門立塔。塔樣分明層落落。湘南潭北滿黃金。無縫罅矣絕稜角。玉兎臥雲秋色深。雖然與麼現存。某向那裡安身立命去（良久云）安住不動如須彌山。任他雨洗風磨億萬年。
　　眞總禪門七周忌。頓寫蓮經（拈經云）正是小春霜雪冷。機前一句濟亡魂。水天相合江村暮。明月蘆花分不分。伏値過去某七回忌之辰。孝子等捨淨財於當山。開一日齋筵。供三寶衆尊。頓寫七軸法華妙文。擬欲七分全得利益。是大藏五千至要。是一代五時眼目。深理溢卷帙。讃歎言語極。前佛演說此爲骨髓。後佛傳得此爲命脈。正當今日。令山僧拈經供養。以資幽途冥福。雖然與麼。四十餘年未顯眞實。不依前佛演說。不屬後佛傳得。作麼生是眞實底消息（擧經云）看一字不著畫。
　　慶讃能州富來院主。就普照寺倡衆。書寫大般若。山林葉落中秋近。體露金風分用來。體用兼全般若力。蚌含明月兎懷胎。
　　南贍部洲大日本國北陸道能州羽咋郡富來院主伊德等。知浴于大光山普照禪寺。日稔觀佛恩廣大難酬。而募緣諸方檀越。胥約同袍禪侶。書寫三藏祕訣六百卷。安置于本寺。其功大哉。至矣。希有難思議。諸人能知悉。維時應永二年八月。時正第四日。令山僧拈經慶讃其功德。擧揚彼宗旨。所鳩鴻因。最報佛祖深恩。尋祝檀信壽量。法相常住。齊三光之明。皇道悠久。合二儀之德。增進十方亡魂冥福。超生佛地。到於彼岸。山僧適不獲已。赴施主請。間言長語。納敗闕不同小小。具眼者辨取。共惟是經。以字不成。八字不是。題目未彰。早示眞如理。破一微塵。出大經卷。向一毫端。成大佛事。種種妙理。大小權實。遍界半滿。無不周備。諸天龍神人及非人。聞所未聞。得未曾有。如是等事。爲甚麼。即今在老僧手裡。畢竟功勳歸何處去（擧經云）總持無文字文字顯總持。由般若大智。離言以言說。
　　普濟禪師語錄中（終）


禪林普濟禪師語錄卷下

　　	門人法鑒等編

下火
　　爲立川開山大徹和尚。懶鶯空囀無生曲。調入陽春奏沒絃。七十六年如幻夢。東風驚起百花天。共惟。新般涅槃永光東堂當山開闢大徹和尚大禪師。洞家棟梁。苦海筏船。與奪縱橫。不涉周旋。拈槌竪拂。不屬正偏。接物利生。赴感隨緣。滿頭白髮忽離巖谷。半夜穿雲即入巿鄽。生滅去來更無所至。遊戲道場逍遙自然。雖然恁麼。即今藏身處。沒蹤跡底一句。作麼生履踐去。以火把打一圓相云。火光三昧轉大法輪。誰家竈裏道火無煙。
　　又。掩骨。伏惟。本寺開山大徹和尚大禪師。不生不滅。本來身心。埋是彌天。不爲土沒。焚是歷劫。不爲火侵。擧骨云。看火蛇吐出金剛舍利。取拾節節皆是黃金。
　　爲前住雲門玄清書記（應永七年五月十一日）清涼心地無生滅。生滅自由隨世緣。四十七年槐下夢。覺來鼻孔正遼天。共惟。某同門舊交。絕世古賢。去冬寄跡於雲門。今夏唱滅於龜巓。冥方失燈燭。苦海沈舟船。得旨於本寺定光。參徹洞山五位。受業於昔年天明。領悟臨濟三玄。早知五位歸一位。親辨三玄具一玄。不涉變遷。不屬正偏。頭頭上全顯露。物物處自現前。翡翠踏翻荷葉雨。鷺鶿衝破竹林煙。雖然與麼。即今末後全提作麼生。打圓相云。雨中看杲日。火裏酌清泉。
　　爲智川監寺（應永十二乙酉臘八）百川流水盡朝海。海底枯乾不受塵。三十八年彈指過。夢醒寒夜舊時人。某藤家種姓。發心作僧。聽法十年長脫愛憎。不辭勤勞事無不能。任典座職則。出蘿蔔於鎭州。居監院位則。增米價於廬陵。冲天鳴鶴。摩雲俊鷹。終焉溘時。大山忽崩。瑞雪漫漫。愁雲層層。正恁麼時。末後一句作麼生體得。以火把打一圓相云。今日看來是火裏氷。
　　爲萬松二世宗興和尚（應永十三丙戌霜月初八日歸寂。十四日闍維）幻生幻滅一彈指。七十餘霜一剎那。位裏轉身人不會。寒江明月屬蘆花。共惟。新般涅槃本寺東堂。萬松第二世宗興和尚大禪師。宗門棟梁。清白傳家。不墮先聖途轍。脫却衲僧舊窠。拈槌竪拂作家宗匠。接物利生。親切老婆。自由三昧。去來隨他。不證後彌勒。不匹前釋迦。跛跛挈挈。和和哆哆。雖然與麼。即今臨行底一句作麼生。以火把打圓相云。看雪點紅爐。焰發氷河。
　　爲秀泉庵主。鎖龕。心泉通徹深無底。能發淵源寂照光。七十餘年塵世夢。覺來坐斷涅槃堂。且道。正當恁麼時。還有透得生死牢關底手脚也無。以鎖子打龕云。等間掣斷黃金鎖。門掩清風秋夜長。
　　又。起龕。龍泉門下寄全身。親作歸依聽法人。不重己靈與諸聖。涅槃生死是風塵。是則是即今末後轉身一路作麼生。作起龕勢云。退步承當時地新。
　　又。荼毘奠湯（應永六年冬）拈出醫王善逝藥。今朝親獻好題棺。東方世界瑠璃色。一盞移來不受謾。奠茶。作家一味還趙州。主位三巡任風穴。冬來別莫著按排。銀碗裏今盛白雪。爲宗悟浴主。以火把打一圓相云。大悟徹底。大智圓明。法從空處起。道從險處平。落花啼鳥。處處現成。正恁麼時。某。末後全提一句作麼生。良久云。野火燒不盡。春風吹又生。
　　爲明普禪尼。眞普明應無著宗。幻人身識本來空。三春將暮夕陽裏。啼鳥落花一樣風。諸人還要知某行履處麼。以火把打圓相云。海底抛燈明。火裏拾蓮紅。
　　爲祐禪禪門。修禪眼目劫空前。生死涅槃無兩般。六十九年殘夢斷。雪霜徹骨滿天寒。雖然與麼。某末後一句作麼生轉身去。打一圓相云。南山燒炭北山煙。
　　爲明道禪門。大道體寛曾絕易難。去來沒蹤跡。生死不相干。生前活業五十餘。末後全提爛泥團。雖然如是。即今以何爲驗。擧火把云。看紅爐上一點雪。
　　爲源海大姊。性海無風。了知圓成。末山鼻孔。鐵磨眼睛。七十餘霜。殘夢忽驚。臘雪紛飛。虛空悲鳴。生也不道。非男女相。死也不道。越物我情。正當與麼時。某向甚麼處行脚去。打圓相云。通身紅爛大光明。
　　爲明心禪尼。一心不生。萬法不起。空劫以前。無著宗旨。圓明了知。末後行履。春信通劫外。梅花開雪裏。某歸元一句甚麼道。我見燈明佛。本光瑞如此。
　　爲妙細禪尼。麁細不分空劫前。細中有細實難宣。薔薇帶露甚薰徹。夏日清涼哭杜鵑。正當與麼時。某。平生七十二年樂。今朝槐下一場夢。末後一句如何委悉。良久云。雨中見杲日。火裏酌清泉。
　　爲了具大姊。打圓相云。具足圓成是箇人。涅槃生死眼中塵。通身紅爛沒蹤跡。火裏還來轉法輪。某。更須有末後一句。作麼生全提。咦。見聞不昧。聲色純眞。
　　爲妙通禪門。眞通活脫。了知圓成。七十四年。秋風夢驚。一靈不昧。不昧一靈。死是不死。生是不生。去來沒蹤跡。見聞出常情。某。末後還向甚麼處去。打圓相云。雨中看杲日。海底抛燈明。
　　爲智性禪尼。覺性圓明空劫前。春風夢破入黃泉。去來無跡百花笑。八十餘年一樣天。雖然與麼。某。末後一著如何提撕。擲下火把云。今日看來是火裏蓮。
　　爲禪宗庵主。眞宗無著。無著眞宗。葵花向日。柳絮隨風。不墮趙州兩處勘辨。全成普陀一堂幹功。八十年來。遊戲神通自由三昧坐斷主翁。諸人還知庵主下落處麼擲火云。烈焰堆中蓮蕋紅。
	爲玄證大姊。眞證普應。普應無方。活卓卓。露堂堂。是老末山骨髓。是尼總持格量。古今常照徹。遍界不覆藏。恁麼時。某。向甚處安身立命去。打圓相云。火裏蓮花天地香。
　　爲英球大姊。心珠照徹劫空春。明歷歷時處處身。七十餘年無隱顯。生前死後是家珍。某。畢竟末後如何輥出受用。打圓相云。火焰裏轉大法輪。
　　爲善心禪尼。無心無相舊時人。生死去來一聚塵。十有五年殘夢斷。覺花枝上不萠春。某。早脫眞俗穢體。本非男女幻身。能死能活。非疎非親。恁麼濶略百年。夙逭橫陳。且道。末後有甚機用。烈焰堆中月轉輪。
　　爲妙空大姊。劫空田地全行履。無影樹頭花一枝。三十二年春夢覺。幻人身識喚爲誰。某。一靈心性。圓明了知。能隨他去。更不存師。虛明自然。豁達天姿。不墮總持途轍。不依末山舊儀。末後一著看拈出。打一圓相云。雨中看杲日。火裏汲清泉。
　　爲道一大姊。擧一明三機用活。幻人面目本虛玄。驚回八十餘年夢。心月狐圓空劫前。不慕靈照捷。不學鐵磨禪。末後全提如何指陳。烈焰瞥開一朶蓮。
　　爲了惠禪門。定慧圓明全了知。湛存聲色外威儀。去來生死沒蹤跡。八十餘年夢一時。某不重己靈。不輕匠師。本來心性。照徹無私。擲火云。看看。通身紅爛不掛寸絲。
　　爲正忍禪門。能忍能行信得及。湛存靈性本來光。光明處處不遮掩。生死涅槃夢一場。某蚤入空門親聽法。久居禪室細思量。不怯地獄。不樂天堂。逍遙自在。遊戲無方。且道。末後一著。別須有超方三昧之活計。擲火云。紅爐焰上點氷霜。
　　爲圓珠禪尼。玉琳靈光。圓明了知。寒巖回暖信。花笑不萠枝。玄功路絕處。佛祖敢難窺。觸曉玉人初破夢。夜間青女未登機。某四十七年。生死去來。本是同時。即今向那裏安頓去。打圓相云。看。大火焰裏轉大法輪。通身紅爛不掛寸絲。
　　爲妙圓禪尼。心圓湛寂。去來無蹤。歸根得旨。葉落飄空。某驚起五十七年夢。秋風一陣自清涼。生也不是。時節既到。死也不是。佛性理彰。通身無影像。遍界不曾藏。靈靈不昧。自己風光。透脫三世。照徹十方。活卓卓。露堂堂。恁麼脫洒不覊底生涯。末後甚麼處著。打圓相云。一莖茅火後。青青立雨中。
　　爲善尊上座。太尊貴生。無位眞人。涅槃生死。是一聚塵。某。一十七年一剎那辰。靈靈不昧心性。涅不緇。磨不磷。得生於天地前。唱滅於劫外春。生滅滅已。寂滅爲樂。遊戲三昧處。百花自精神。末後轉身。自在脚跟。一句作麼生。打圓相云。無憂亦無喜。火焰橫身。
　　爲性芳大姊。聯芳聯葉祖師眼。還本還源諸佛心。生死涅槃沒蹤跡。高樓月落夜沈沈。某。一靈心性。不借胞胎。蚤脫男女相。何有人我媒。明珠現掌。寶鏡當臺。超末山作略。絕鐵磨按排。青山元不動。白雲自去來。正恁麼時。末後任運自在一著。如何全提。打圓相云。野火燒不盡。春風吹又開。
　　爲源高上座。妙高峯頂無生滅。心月孤圓萬象前。五十年來一彈指。夢回槐影午時天。某一靈不昧。萬古徽猷。羅籠不敢住。呼喚不回頭。生也不是。罵倒嘉州大像。死也不是。鞭起陜府鐵牛。全機透脫。遊戲自由。且道。上座放身命處。如何劃斷。打圓相云。拂拂薰天火裏蓮。
　　爲了高大姊（越前府主女臘月十四）妙高峯頂月。和蘆花雪圓。二十年來夢。驚回歲暮天。某早了知佛性義。終焉忽應時節。生是不生。滅是不滅。生滅自由。老婆心切。超越鐵磨作略。不依末山途轍。活達廓通。七穿八穴。恁麼時。末後一著。如何拈綴。擲火云涅槃城裏轉身處。看也紅爐一點雪。
　　爲壽永禪門。壽永過量閱劫空。一靈不昧主人翁。浮世六十三年夢。驚起風霜活路通。某。親入吾門嚐法味。全期道果歸眞宗。生是不生。死是不死。𨁝跳奈落。遊戲天宮。滄海夜寒篷底月。漁人歌罷釣絲風。然末後翻身。超方一著。如何折合。擲火云。烈焰堆中優鉢紅。
　　爲本源大姊。還源一句出常情。七十五年殘夢驚。調入陽春彈白雪。誰知今日奏無生。某。本非男女相貌。何有恩愛纒縈成佛蚤先獻珠龍女。作略全超出定罔明。一靈不昧。諸法現成。某末後坐斷毘盧頂上一著。如何吐出。大法輪轉火焰裏。三世諸佛立地聽。
　　爲見了大姊。了了常知無著宗。夢醒五十一年冬。蘆花雪月難分處。裏許借功活路通。某心識湛然。理事圓融。在無佛處急走過。向有佛處不留蹤。遊戲三昧。地獄天宮。然末後轉身底生涯。是什麼面目。火裏蓮蕋逼塞虛空。
	爲明休大姊。大休歇處全行履。未許轉身換骨來。月暗星移消息斷。當人何辨墨中煤。某本有心性。不染塵埃。明珠走盤。明鏡當臺。棒頭具眼。喝下轟雷。髑髏識盡。枯木花開。然末後本身活現那一著。甚麼道。擧火把云。一靈不昧。不昧一靈。埋不爲土。燒不爲灰。
　　爲本了大姊。了了了時無可了。本來自性露風光。生前四十六年樂。寒夜驚回夢一場。某。生耶死耶。生死無常。來無所從。去無作相。去來沒跡。地獄天堂。末山標致。鐵磨同行。絕後再甦。遊戲十方。且道。末後把斷要津時。潜行密用。相續不偏底一著。如何打徹。擲火云。雪續溪橋斷。煙彰山舍藏。
　　祭立川開山大徹和尚文。維時應永第十二旃蒙作噩孟春二十五日。當寺開山大徹和尚大禪師。示滅正寢。越十二日。法姪等各虔備湯茗時羞之奠。昭告祭于尊前曰。伏以。尊靈百世遺老。一代導師。鈯斧住山。殺活臨機。眼辨龍蛇。機分素緇。皮肉排張。盡飫恩慈。其言播世。其行無虧。洞水逆流。長臂獨支。據永光室。騰萬丈輝。開立川地。鎭千歲基。老病俄篤。百藥不醫。溘然告滅哀慕無私。繄乎失大宗匠。我等仰誰家規。胸記隻履蹤。面瞻雙趺垂。涕泗無罄。既赴闍維。大寂定裏靈。其鑒茲尚饗
　　下火（終）

偈頌

　　佛涅槃
　　金色全身未涅槃。二千三百有餘春。舊枝梅笑吐香麝。新絮柳垂吹麴塵。
	又（賀州聖興寺時）
　　野外梅花清破玉。江邊楊柳暗垂絲。絃歌誰奏高樓月。春夜風光處處悲。
　　又
　　不曾生矣不曾滅。生滅去來同海漚。四五千條花柳巷。二三萬曲管絃樓。（曲一作坐）
　　佛誕生
　　四月正當初八日。至今帶累萬家人。滿盆香水灌隨例。注了紫磨金色身。
　　又
　　微凉生處綠陰濃。芍藥花開雨洒紅。灌浴瞿曇金色體。無端此地起腥風。
　　佛成道
　　眼睛打失一星光。心外法無可擧揚。滿目越山深雪裏。漏春消息早梅香。
　　達磨忌
　　十月正當初五日。報恩一句更難宣。冬來依舊雪霜冷。驚起少林面壁眠。
　　又
　　西來祖意絕比倫。面壁九年曾誑人。隻履空棺沒蹤跡。蘆花帶雪爲誰親。
　　渡江達磨賛三首
　　缺齒胡僧不得休。歷梁遊巍幾沈浮。長江萬里風波冷。一葦脚跟一葉舟。
　　萬里長江一葦輕。梁朝魏國幾多程。廓然無聖沒人會。不覺風波脚下生。
　　碧眼胡僧初祖宗。九年面壁少林中。廓然無聖難酬處。餘得渡江一葦風。
　　月桂
　　一輪照破九重天。垂蔭二株覆大千。誰是廣寒宮裏主。夜深喚覺玉人眠。
　　明一
　　靈光照徹不曾昧。心月孤圓空劫前。萬法全從歸處起。三玄三要未分玄。
　　月山
　　夢到巍然富士峰。一輪輾破廣寒宮。靈光照徹三千界。百億須彌影現中。
　　笑堂
　　破顏端的立家風。呵呵大聲密室中。半夜月明開戶牖。欄干十二玉玲瓏。
　　洞上宗風三首
　　誰言洞上認偏正。清白家風自現成。五老峰頭雲片片。三重塔外月明明。
　　吾箇山中洞上風。君臣道合到無功。蘆花明月一江暮。罷釣歸來白髮翁。
　　洞上宗風看永扇。異苗蕃茂幾千年。白雲子就青山父。黃閣簾垂明月天。
　　賀州太原山聖興寺十境（別附二首）
　　三神廟（寺西祀八幡·白山·住吉）
　　曾得如來眞付屬。三神靈德鎭山門。長應護法安人力。吾箇叢林仰至尊。
　　飯湧峰（寺東。厨庫後）
　　飯湧峰頭高亦圓。坐如香積院中眠。由來養得此清衆。永轉法輪億萬年。
　　瑞雲丘（寺東南隅）
　　瑞雲丘是寺東南。片片往來繞佛龕。接納無心多少衆。前三三矣後三三。
　　活人溪（寺東。舊刑人法場）
　　曹溪一滴遠流傳。能殺人兮能活人。殺活自由三昧處。花開枯木劫空春。
　　龍吟松（寺西）
　　萬年蟠屈茂枝葉。千尺蒼龍高作吟。和得新豐那一曲。蔭凉洞下舊叢林。
　　官路橋（寺西）
　　古渡長橋虹氣驤。趙州到此沒商量。誰人具得通方眼。不覺全身入帝鄉。
　　明月江（寺北）
　　雪月難分同一色。水天相合幾千秋。晩來江上不堪畫。罷釣漁人不繋舟。
　　靈龜島（寺西北隅有觀音堂·賀茂社）
　　湖中藏六靈龜島。湖水入神河出圖。此地分明補陀境。梵音日夜徹雲衢。
　　石蓮塚（寺南。古昔有人。一石一字寫蓮經瘞于此。故名）
　　誰書一石那頭字。六萬九千三百餘。脫盡筆端妙智力。到今高塚示如如。
　　白鷺洲（寺西）
　　蘆村秋色夕陽紅。白鳥雙飛湖水東。漁父孤眠篷底月。高歌吹起釣絲風。
　　總詠
　　太原靈地隨看記。十境應名各妙哉。錄得白山湖水影。老僧卒不上題來。
　　楊柳原（寺北）
　　楊柳原頭吹毱塵。定僧出定對漁人。相談日暮忘歸去。共樂長生不老春。
　　住吉島（寺坤位側有尼寺）
　　島接神靈活路通。松連圓頂碧吹空。新爲近住諸尼衆。長嚮末山千歲風。
　　越圓通山禪林寺十境（并叙）
　　圓通山之境。幽邃浩大。異于塵世。所謂別乾坤也。庚辰歲孟春。有檀越永幸居士。施捨此地。信心至誠。出流俗遠矣。最知。功德夙契不淺淺者歟。吾金仙氏。萬行具足。萬德莊嚴。周遍一切。及與衆生。偶際尋幽探勝之時。足驗感應道交矣。白毫光之妙相。特照臨於當山。阿蘭若之正行。恰不斷于今時。山上月明。夜夜挑定窓之燭。溪邊雲暖。朝朝蒸禪鉢之飯。運水搬柴。無不神通妙用。摘蔬擇菜。盡是轉妙法輪。如此靈地。如此道場。吾來爲主宰。是故觀音現于前。白山接于後。如形影相隨不相離。言不離。猶有間隔。我外無觀音。觀音外無我。白山出自己。己出自白山。一身多身。無別無斷。故予少年遊方。掛錫洛之建仁。妙喜月中嚴。證予號普濟即道。救世觀音儞全身也。如今到此用爲休息地。用爲終焉所。暗應其記者耶。禪餘間遊。所題十詠。將露一山之勝以備不忘云爾。時應永八年辛巳歲八月上澣。開闢比丘普濟序。
　　藏六山
　　歲六還爲六不收。綠毛背上出松丘。萬年祥瑞難遮掩。尚引鶴群宿嶺頭。
　　白山廟
　　白山古。廟接諸神。正直和光應剎塵。領得釋尊遺付旨。由來護法亦安人。
　　如意峰
　　如意峰頭香積院。芙蓉法味及雲孫。道光照徹食輪轉。清白風流屬洞門。
　　醫王嶺
　　山勢如珠松愈好。琉璃光裏綠相通。天然富貴長生地。高唱人人安樂風。
　　講師谷
　　廣長舌相溪聲響。日夜深談不口傳。八萬四千言教外。可看月色靜中圓。
　　主道巖
　　容易誰名主道巖。威音那畔得安心。心頭苔茂無人到。餘得松風半夜吟。
　　甘露泉
　　龜背穿雲天上來。山中受用最宏恢。淵源澄照深無底。洗盡癡人五濁埃。
　　安禪石
　　脫體頑然眞聽法。白雲生處自無心。從前只具點頭眼。打坐安眠無梵音。
　　挂鞋榎
　　大榎樹神鎭我門。異苗蕃茂仰爲尊。衲僧到此休行脚。挂得草鞋堅本根。
　　度香川
　　高源激起大河長。古河舟橫幾歲霜。秋至過橋山泉落。春來臨岸野花香。
　　總頌
　　圓通十境元靈貺。移步吟行入普門。無數煙霞題不盡。前山猿叫又銷魂。
　　同門梵清知藏。夏末欲歸關西。出繭紙徼以贈言。辭焉不可。輒筆偈三首。以塞白。
　　梵剎遠聞第一名。清藍高仰幾多兄。秋風捲衲三千里。可在如來藏裏行。
　　老來今住集雲峰。一別高僧難再逢。熟處不忘千里外。九州海上莫留踪。
　　孤錫西過華洛邊。途中行履舊山川。更無一句爲君說。八月秋風落葉天。
	醻韻棟首座試筆
	洞谷新年賀吉祥。人天眼目不遮藏。透過萬里關西路。吾箇山中名翼翔。
　　答韻卓書記試筆
　　新正擧揚洞谷風。風光永持立吾宗。當山記室超明教。喜見集雲峰下龍。
　　龜鶴燈檠
　　丹頂擎燈千歲鶴。綠毛繼燭萬年龜。光明照徹和銅眼。未許飛騰自在時。
　　缾梅三首
　　早梅奇蕊屬吾家。隻手移來雪裏花。帶得江南春夜月。玉壺水底影橫斜。
　　一瓶疎影一枝梅。漏洩江南芳信來。不墮百花撩亂色。劫壺空處得春聞。
　　移得梅花第一朶。軍持換水轉清香。餘看疎影橫斜月。無限衲僧又斷腸。
　　拜看眞歇和尚拈古三首。第四句共押光字
　　看看三祖信心語。眞歇拈來爲擧揚。著眼水天難辨處。蘆花雪月一江光。
　　三祖信心垂示旨。長蘆拈弄墮文章。機前看破葛藤外。吐出舌頭萬丈光。
　　三祖信心難度量。長蘆拈出整宗綱。夜明簾外不挑燭。古鏡臺前豈借光。
　　荷葉三首
　　一池荷葉圓如鏡。移得西湖十里風。無限智門拈不盡。千兵藏跡藕絲中。
　　一池荷葉浮明鏡。拈出智門照面來。爲報堂中參學士。莫求欄外藕花開。
　　翡翠踏翻荷葉雨。現成一句甚光輝。智門疇昔亂拈出。元是大梅身上衣。
　　重五佳節作一偈呈山中諸彥
　　一身六十餘端午。清白家風屬永光。不要善財拈出藥。菖蒲茶罷浴蘭湯。
　　筍二首
　　趙老曾逢婆子偸。尚餘頭角出生時。崢嶸勢有衝天氣。玉立龍孫與鳳兒。
　　出身脫體露頭角。龍子龍孫著一鞭。錦籜濕來湘浦雨。綠梢帶得竹林煙。
　　麟二首
　　露祥呈瑞聖仁化。不墮尋常異類中。衆角雖多尊一角。青原山下振威風。
　　有仁獸處起仁風。一角崢嶸勢不窮。祥瑞呈來塵世別。果然下界作天宮。
　　賀前肥前太守登山二首（應永十四丁亥年）
　　象駕入山增道光。仰看爲法社金湯。百花春盡藤花亞。巾舄同時語納凉。
　　傾蓋相逢裴相休。機前問話敢難酬。別無一句可呈示。花落鳥歸山更幽。
　　畫鷺三首
　　寫出筆端成羽翼。頂絲撩亂擲明珠。雪中獨立不同色。驚起月明心自殊。
　　毫端點出頂絲亂。後素風流翹一拳。未具飛騰自在眼。爭得衝破竹林煙。
　　寫出筆端擧一拳。風飄不動頂絲鮮。立藏明月寒江暮。行類蘆花秋水天。
　　竹篦三首彥
　　背觸機前活路通。橫拈倒用振宗風。縱爲三尺黑蚖勢。未免衲僧掌握中。
　　三尺吹毛分殺活。是橫是竪絕疑猜。豁開背觸機前眼。拗折直成兩片來。
　　背觸共非三尺劍。鋒鋩全露驗人時。作家信手輕拈出。殺活自由向上機。
　　祝香五首
　　皮膚脫盡露眞實。一片拈來香氣通。試向寶爐親挿著。淡煙滿室幾薰風。
　　香氣普薰千世界。靈根深固劫空前。三呼聲罷焚燒了。聖壽無疆億萬年。
　　不是龍涎與返魂。威音那畔固靈根。千秋萬歲三呼後。薰徹相酬皇帝恩。
　　芬芬燃得資薰妙。郁郁乎無刀斧痕。拈出三呼千萬歲。皇風永布幾兒孫。
　　祝著分明那一瓣。拈來挿向玉爐中。馨香薰徹威音劫。穿却君王鼻孔通。
　　賀肥州太守護法
　　投子開堂任司空。馬師住院接龐翁。誰知太守丹衷旨。扶起洞家清白風。
　　押寄肥太守韻答山中諸彦
　　無心大道恰如空。湖上垂鉤簑笠翁。日暮歸來篷底月。和眠吹送釣絲風。
　　送肥太守上都
　　祖帳歌殘寒夜曉。早行風雪賦歸歟。祝言天上五雲外。望入此山喜有餘。
　　立春（總持時）
　　立春大吉最如意。鈯斧住山五十二。柏樹新榮趙州禪。梅花初發洞門瑞。
　　元旦試筆二首
　　老僧新愧賞元正。白髮滿頭五十三。龍象同居無賓主。逢春相共咏周南。
　　金鷄唱曉一天春。玉鳳銜花萬物新。六十二年推甲子。趙州古佛笑爲親。
　　偈頌（畢）

行記
　　師諱善救。號普濟。生於賀州河北郡英田盛族藤氏。七歲隸州之觀法寺為童行。年甫舞勺。禮寂室光和尚於淨住披剃。十五登壇受具。十六寓越前州永昌寺曇英記室。讀雪竇祖英集。橘洲光明藏。十七遊方。初參天關于相之東勝。明年春關遷壽福。師偕往執侍。十九掌書記。其年小春回鄉。尋依中庭于能之洞谷。擧俾主客。二十六歲駐錫洛東建仁。憇別源禪師洞春塔院。既已三霜。以謂。叢林秋老從事浮華。大法不競天下皆是。徑返賀之肄業。寂室命充維那。執職凡五年。年三十四。以猶未饜所志。遂造丹之永澤。見通幻和尚。參隨無何。召侍巾瓶。師一夕得奇夢有省。即入室問云。飛龍上天時如何。幻云。作麼生是飛龍。師云。龍無龍句。幻深肯之。時至德二乙丑歲臘月十七日也。幻繼住能之總持。師隨往。禀幻之命補本寺維那。散席諸嶽。同歸丹山。或歷監寺。或典藏鑰。亹亹各勗其務。康應元年臘月初六夜。定中瞥爾透徹。直扣丈室云。和尚和尚。我徹也。夜半拾金鍼。幻曰。如何拾得。師云。通身是眼。幻曰。如何是通身眼。師云。井覰驢。幻曰。且道。與驢覰井還有差麼。師云。毫釐有差。毫釐無差。幻曰。恁麼恁麼。無心道得道無心。道無心合無心道。儞堪爲洞上種草。即付拂傳衣。分座說法。厥後幻。擧賀州聖興寺以付師。蓋幻祖有四建道場。聖興是其一。而爲退藏地。雖然以丹之永澤介於深山絕壑。便其幽勝。此去彼之。自時師以舊隱稱聖興者。職此之由也。明德四歲癸酉十月。承總持之命。本月二十二日入院。應永二年八月退院。還賀之舊隱。明年八月。又受永澤請。逮入院日。豐狐夜鳴百數。遶寺不已師感通于中曰。此護法之兆也。即日立庿。祀稻荷明神。狐鳴遂息。一住三載。無倦誨接。其際大勞土木。鼎新伽藍。應永五年八月撾退鼓。本月受請莅越之龍泉。視席三年。時本州榎富上莊。緇素波屬雲委。嚮師之道風。創建願勝寺。力請住持。無幾辭衆。歸賀之舊隱。然而越之道俗。景慕弗置。德尾保鉅戶白澤永幸居士。崇信特甚。開剏禪林延師。師鑒衞護靡貳。骩赴其請。重來越國。應永十二歲乙酉七月開堂。奉師爲開山第一世亡論。禪林之締營。殿堂厨庫。百事盡備。晨鐘夜梵。禪規確整。巋然爲一國望剎。又覩山之形勝以爲。諧吾素蘊。於茲追憶東山左畔之餘論。北岳上方之垂誨。且諦觀救世菩薩與此山簣始。同一慈力同一悲仰。作十境偈並叙引。以見意。翌歲應命能之永光。臨衆一周。十四年正月二十三日。將且解印。山中諸老。勤舊知事。及太守檀越。遮行引裙。師弗獲崚辭。却回再住。至七月自恣日。翩然徑去。過舊隱還越山。應永十五年正月初。浸染微疾。日累沈綿。屆十二日。門人知師不起。請最後垂範。師掉頭翻覆左手。云今日分明指示。安詳坐化。世壽六十二。法臘四十七。諸徒移龕。塔于本山。得法弟子。正覺大圓。寶圓直傳。金剛玉翁。洞源崇珍。宗德玉叟。淨智都寺。元快副司。法鑒書記。凡八人。師者東西南北之人。少壯行脚。閱禪將幾員。宜也比出世開堂。豁宗眼於敷演。撥關捩於章句。如詩偈。雖平平道將來。向上巴鼻。和盤托出。幻之貽謀。爲綽餘裕獨在師乎。特拔聖興明明付師。餘子所無也。不是非鵲巢之鳩耶。師之平生行業。其爲徒者。巨細記臆不可斯須忘之。雖然積日涉年。或有遺墜。是以狀其大概。以貽諸後。言到此猝緘口何也。其道之盛大。其德之光明。于時應永二十一甲午歲。孟春十二。七周忌之辰。小師淨智等謹記。
　　下卷（終）

跋
新刻普濟禪師語錄

　　通幻門下。人人龍象。蹴躂個個。鸞鳳翱翔。雖然非隱南山霧避北海濱。擬欲人讓一著。不受他黔劓者。奈昭昭冥冥。室邇人遐。其故何。居由輷天霹靂。瀾翻提唱罕聞於澆運季世也。就中。普濟禪師。潦倒多舌。著爾許口業。今日寒落冷裔。以鳳毛麟角待師。亦宜也。然而此錄淪諸湖海幾百歲矣。縱撈摝觀之者。視爲故事。縱攛掇揚之者。却犯忌諱。奚由若此總之。輓近宗屬。藐古輕於鉏蘭。玩今嗜于逐臭。若輩不受其咎。誰受其咎。茲有一同志。告余曰。洞上宗猷。天童一變流桑域者。率以嶄絕斗峭。寄之葛藤。至於其言朴略。不詭僻不奇崛。而不昧宗旨。不失機杼。示正明不露之妙趣。則不可無此錄矣。有一本淹委匣底者。今鋟諸梓。大行于世。不特舒禪師大寂場一顧。猶且提醒邇來幺䯢昏瞶乎。余聆其言嘆云。天日未墜。法社干城豈憂無托哉。于焉反復原本。渙散無紀。首次不分。以謂。別有全稿。故不欲擅抹一字填一字。歷索在東關北越者十數本。校訂一匝。稍得清楚。析爲三卷。遂付剞劂。嗟嗟方今叢林凋起。不榮不茂。如覩此錄者。爲甘霖時雨。化其拳曲。沾其枯朽則。直饒斷取一瓣於香積國。爲師祝爇。恩大猶未足酬矣。諒哉以師之拈提見于世。言道德迥隻當初一門伯仲。不敢過懛焉。余道。師前豈無師。師後豈有師。斯言使人短氣。亦使人作氣。統題于後。

　　時元祿八乙亥歲臘八前興聖嗣祖信[楳-甘+廿]峯書于楞伽林中
