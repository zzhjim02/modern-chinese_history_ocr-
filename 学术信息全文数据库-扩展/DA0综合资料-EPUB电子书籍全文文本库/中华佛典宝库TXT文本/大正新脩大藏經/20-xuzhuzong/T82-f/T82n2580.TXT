　　《大正藏》第82卷No.2580

　　普勸坐禪儀

　　原夫道本圓通。爭假修證。宗乘自在何費功夫。況乎全體迥。出塵埃兮。孰信拂拭之手段。大都不離當處兮。豈用修行之脚頭者乎。然而毫釐有差天地懸隔。違順纔起紛然失心。直饒誇會豐悟兮。獲瞥地之智通。得道明心兮。擧衝天之志氣。雖逍遙於入頭之邊量。幾虧闕於出身之活路。矧彼祇園之爲生知兮。端坐六年之蹤跡可見。少林之傳心印兮。面壁九歲之聲名尚聞。古聖既然。今人盍辨。所以須休尋言逐語之解行。須學回光返照之退步。身心自然脫落。本本面目現前。欲得恁麼事。急務恁麼事。夫參禪者靜室宜焉。飮食節矣。放捨諸緣休息萬事。不思善惡。莫管是非。停心意識之運轉。止念想觀之測量。莫圖作佛。豈拘坐臥乎。尋常坐處厚敷坐物。上用蒲團。或結跏趺坐。或半跏趺坐。謂結跏趺坐。先以右足安左䏶上。左足安右䏶上。半跏趺坐。但以左足壓右䏶矣。寬繫衣帶可令齊整。次右手安左足上。左掌安右掌上。兩大拇指面相拄矣。乃正身端坐不得左側右傾前躬後仰。要令耳與肩對鼻與臍對。舌掛上腭唇齒相著。目須常開。鼻息微通。身相既調。欠氣一息。左右搖振。兀兀坐定。思量箇不思量底。不思量底如何思量。非思量此乃坐禪之要術也。所謂坐禪非習禪也。唯是安樂之法門也。究盡菩提之修證也。公案現成。羅籠未到。若得此意。如龍得水。似虎靠山。當知。正法自現前。昏散先撲落。若從坐起。徐徐動身。安詳而起。不應卒暴。甞觀超凡越聖。坐脫立亡一任此力矣。況復拈指竿針鎚之轉機。擧拂拳棒喝之證契。未是思量分別之所能解也。豈爲神通修證之所能知也。可爲聲色之外威儀。那非知見之前軌則者歟。然則不論上智下愚。莫簡利人鈍者。專一功夫。正是辨道。修證自不染汚。趣向更是平常者也。凡夫自界他方西天東地等持佛印。一檀宗風。唯務打坐被礙兀地。雖謂萬別千差秪管參禪辨道。何抛却自家之坐床。謾去來他國之塵境。若錯一步當面蹉過。既得人身之機要。莫虛度光陰。保任佛道之要機。誰浪樂石火。加以形質如草露。運命似電光。倏忽便空。須臾即失。冀其參學高流久習摸象。勿怪眞龍。精進直指端的之道。尊貴絕學無爲之人。合沓佛佛之菩提。嫡嗣祖祖之三昧。久爲恁麼須是恁麼。寶藏自開。受用如意。

普勸坐禪儀（終）
普勸坐禪儀

　　    入宋傳法沙門道元撰
　　




    原夫道本圓通。爭假修證。宗乘自在。何費功夫。況乎全體迥出塵埃。孰信拂拭之手段。大都不離當處。豈用修行之脚頭。然而毫釐有差天地懸隔。違順纔起紛然失心。須知歷劫輪迴還因擬議之一念。塵世迷道復由商量之無休。欲超向上之徹底。唯解直下之承當。直饒誇會豐悟。獲瞥地之智通。得道明心。擧衝天之志氣。雖有入頭之量。尚缺出身之路。矧彼釋迦老子之爲生知。已在六年端坐之跡。達磨大師之傳心印。更貽九歲面壁之蹤。古聖既然。今人盍辨。所以翻尋言逐語之鮮行。須迴光返照之退步。自然身心脫落。本來面目現前。欲得恁麼。急務坐禪。夫參禪者。靜室宜焉。飮餐節矣。乃放捨諸緣休息萬事。不思善惡。莫管是非。停心意識之運轉。止念想觀之測量。正坐之時。厚敷坐物。上用蒲團。然後結跏趺坐。或半跏趺坐。謂結跏趺坐。先以右足安左䏶上。左足安右䏶上。半跏趺坐。但以左足壓右䏶矣。寬繫衣帶可令齊整。次右手安左足上。左掌安右掌上。以兩大拇指面相拄。乃正身端坐。不得左側右傾前躬後仰。要令耳與肩對鼻與臍對。舌掛上齶唇齒相著。目須常開。身相既定氣息亦調。念起即覺。覺之即失。久久忘緣自成一片。此坐禪之要術也。謂坐禪則大安樂法門也。若得此意。自然四大輕安。精神爽利。正念分明。法味資神。寂然清樂。日用天眞也。已能發明。可謂。如龍得水。似虎靠山。當知。正念現前。昏散曷到。若從坐起。徐徐動身。安祥而起。不應卒暴。於一切時護持定力。參究之超上關無本可據證。放之被自礙。所以未留乃道之十成也。誠禪定一門最爲高勝。先以十分之會擧。次轉一半之證來。只在此法。拈花破顏禮拜得髓。皆承他之恩力而獲大自在者也。學般若菩薩。詎不隨順者乎。嘗觀。超凡越聖必假靜緣。坐脫立亡能任定力。況復指竿針鎚之轉機。拂拳棒喝之證契。未是思量分別之所能解也。豈爲神通修證之所能知也。可爲聲色之外威儀。那非知見之前軌則者歟。然則不論上知下愚。莫簡利人鈍者。放下六根。見轉全道。不生一念坐斷十方。凡其自界他方佛法本無異法。西天東地祖門遂開五門。等持佛印。各檀宗風。唯務單傳。直指專事。翻身迴頭雖謂千差萬別。但喜歸裎[礻*（口/壬）]祥參。何忘却自家之坐床謾去來他國之塵境。若錯一步。當面蹉過。既得人身之應會。莫虛度光陰。必憶佛道之當行。誰浪樂石火。加以形質如草露。運命似電光。倏忽便空。須臾即失。冀其參學高流久習摸象勿怪眞龍。早向直指端的之正道。速成絕學無爲之眞人。方遵百丈之規繩。遍通少林之消息。莫勞拂耳之風。更驚擊舌之響耶。但能正開自寶藏受用使如意。
　　普勸坐禪儀
　　
天福元年中元日書于觀音導利院

