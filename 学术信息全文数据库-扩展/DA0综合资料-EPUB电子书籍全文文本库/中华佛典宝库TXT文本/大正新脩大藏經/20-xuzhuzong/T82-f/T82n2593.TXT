　　《大正藏》第82卷No.2593
實峰禪師語錄

               
                

實峯秀禪師語錄序

　　道味恬澹不涉辛酸。禪談豁曠不落宮商。不涉辛酸之味。其味至妙也。不落宮商之談。其談極玄也。未知甚人絕出此際耶。我永平元古佛。自從截海印心於太白老人。西來祖道單傳於東以來。扶桑禪林禮樂初遍界內乎。蓋實峯禪師秀公者。古佛六世之孫。而峨山碩公之嗣。倒提總持無字印。狀如鐵牛機全。縱奏新豐沒絃琴。曲教木人歌舞。餘音在耳而嫋嫋然不斷。今向三百歲也。可謂其根固而其葉茂矣。有門人宗裔。深入葛藤窠裏永拽枝蔓。要令人纒縛手脚無有漫馳岐奔徑。只恨後人虛蜜囊藏。流不與天下共之。余庚戌耳主加之黄龍日。對徒說禪之餘。更以閱陳編而樂焉。會有一客手彼師之語錄來。謂余云。此卷蘊袈裟袋裏久之。雖文字有法。聊非無烏焉成馬之患。請師爲正焉。余喜躍試之。其語言非舌頭所動。其旨趣非人意所致。噫落余視聽胡夫太遲乎。此恬澹道味。而豁曠禪談也。豈鼓舌甘辛酸。側耳分宮商者。所以得而窺知哉。余於是立志校正焉。三易稿而書成。遂梓流之以垂晩學。冀我洞上眞風。與世遙之與人遠久。連環而相續無始終也。
　　延寶三年歲序乙卯中秋望前一日。永平嗣祖沙門道印月坡。謹題於黄龍山大用閣中。

實峯和尚語錄序

　　原者震旦禪宗。自初祖菩提達磨尊者。唯直指人心見性成佛。傳至六祖能大師。始分青原南嶽二支。五派希迬徒領衆遂永立門庭。冀佛化之雲興。乃祖風之益振猶盛于唐宋元明。曁及乎清俱載于龍藏。悉可稽之耳。第日本永平道元禪師。入宋登天童得法而歸。然則燈分太白焰續扶桑。明如杲日麗宮。堀起新豐的旨派六。六世孫實峯良秀禪師。峩山嫡子也。皆承淨祖之玄奧。傑出于扶桑。相繼三百年之標榜。而獨竪頽綱之宗風。誠可欣可羨至矣美矣。茲閱其錄。而語句淳樸。不藉鉛華。所謂具擇法眼。爲僧中之龍鳳。荷超方智仍洞上之白眉。猗歟能全如意難行事。盡信曹源有至人。縣是並題如意庵開山之賛。略序顛末似斯而已云。
　　如意庵中主。堪稱如意庵。煙霞爲伴侶。迥別異塵凡。維時。
　　元祿癸酉仲春日。
　　明東皐心越杜多序並書

實峯和尚語錄目錄

　　前住諸嶽山總持禪寺語錄
　　再住諸嶽山總持禪寺語錄
　　秉拂
　　佛事
　　像賛
　　偈頌
　　行錄

實峯和尚住諸嶽山總持禪寺語錄
    
　　嗣法門人慈恩編
師入寺

　　指山門云。足下有神通。頂門無入路。門裏之出身。步步是活步。
　　指佛殿云。白毫光相。紫金面皮。繁興永處那伽定。好箇殿裏爲禮伊。
　　指土地堂云。佛親付囑護法善神。明鑒月照靈驗日新。
　　指祖師堂云。孫所生爲祖。西天四七付正嫡。流所出爲源。東土二三通血脈。始末畢竟如何化。外路窮木人斫額。
　　據方丈云。淨名舊窟窠。直心是道場。山僧據室實無奇特。蒲團倚坐無他事。永日寥寥謝太平。
　指法座云。法無高下。有何階級。須彌燈主座。從山僧足下立。
　　師陞座。拈香云。此一辨香端爲祝延今上皇帝聖躬萬歲。恭願堂堂北闕之尊。明於三千日月。巍巍南山之壽。積於萬億春秋。
　　次拈香云。此一辨香。奉爲本寺檀越賢體千秋。伏願壽域齊椿松。忠信如葵藿
　　又拈香云。此一辨香。塵勞不染。淨妙不收。一回拈出奉爲當山第二世峩山老師大和尚。以酬法乳之恩。遂就座白槌罷示衆云。心萠則失。口應則背。不上他機境。試致一問來。僧問。諸嶽山前祥雲涌。總持門頭瑞雲飛。正恁麼時。應[/卽]一句。請師擧揚。師云。傳家清白雪月光。玉壺中有轉身方。進云。臘梅洞裏泄春信。大家盡知佛性義。師云。有佛處不住。無佛處走過。進云。鳥棲無影樹。華綻不萠枝。如何是時[/卽]因緣。師云。一粒有荒田。不耕苗自秀。進云。一念心空。三世情忘。如何是佛性義。師云。坐却舌頭進云。佛性義。時節因緣相去多少。師云。法隨法行。法幢隨處建。進云。與麼則法法不隱藏。古今常顯露。師云。毫長老木上座相見早晩休。進云。記得僧問石霜。教中還有祖意麼。霜云有。意旨如何。師云。南山雲起北山雨下。進云。如何是教中祖意。霜云莫向卷中求。如何理會。師云。敲門瓦子空持手。進云。卽今白和尚。教中還有祖意也否。師云有進云。如何是教中祖意師云。唵阿嚕力繼娑婆訶。進云。可謂體露眞常不拘文字。師云。語默不到處。古今無盡時。進云。不因樵子路爭到葛洪家。師云。眞獅子兒好哮吼。
　　師廼云。一段宗要求何途轍。瞿曇未出西天。摩竭轉法輪。達磨不來東土。少林有妙訣。後代兒孫。或時一言一句。解粘去縛。或時一捧一喝。弄巧成拙。鈍癡工夫休去歇去。緣思不到透過言語格量。巧勳及盡切忌當頭觸諱。自家之家法須旁參奉重。君臨臣猶帶凝然。子就父還存孝養。須知有父承當擔荷。回途復妙冥應衆緣。借功萠誕生緣。閙巿分身不墮諸有。妙應具物中眼。八面玲瓏十方通暢。正恁麼時祝聖一句又如何。旁圓參驗爲傳持。萬里山河布征威（謝詞不錄）記得。宏智古佛開堂日。示衆云。善財彌勒相逢有彈指之緣。居士文珠酬對示忘言之處。妙在箇中投契。還他方外知音。拈云。大衆如何委悉去。良久云。木人夜半語。不許外人听。
　　退院上堂。蹈雪來時不入門。掃葉歸去不出戶。去住依然無滯留。山雲溪月爲賓主。下座

再住諸嶽山總持禪寺語錄

　　侍者宗裔編
師入寺

　　指山門云。門裏出身偏入正。身裏出門正出偏。喝一喝。不離當處常湛然。
　　指佛殿云。蓮華臺上黄面老。方袍衣下白頭僧。儼然未散靈山會。再三此地挑法燈。
　　指土地堂云。昔年蒙佛勅。今時感加護。神光日新。靈驗碁布。
　　指祖師堂云。鷲嶺密付。少室單傳。將錯就錯。古今連綿。
　　師陞座拈香。祝聖罷迺云。宗風元無途轍。轇徹大千萬里。有時孤峯頂上。目視雲霄。或時古渡頭邊。和泥合水。昨日有妙圓憩老躬。今朝登諸嶽對納子。須知胡語亂言不免葛藤滿地。大道虛曠透長安。見成無間誰知議。大用不當機。樞密不得旨。止止不須說。我法妙難思。雖然與麼。格外風流又作麼生。蒺藜圍裏放毫光。荊棘林中宜妙義（謝詞不錄）。
　　記得。僧問曹山。佛未出世時如何。山云。曹山不如。僧云。出世後如何。山云。不如曹山。師云。今日有人問山僧佛未出世時如何。只向他道。不行華錦路。又問出世後如何。更道。頭載華笠子。
　　佛涅槃上堂。綠楊風舞波旬袖。青嶂雲霾衆聖愁。將謂世尊唱滅度。梅華依舊笑枝頭。
　　佛誕生上堂。碧瑠璃色水澂清。紫磨金相光映徹。不洗體兮不洗塵。妙觸宣明誰辨別。無憂樹下周七步。唯我獨尊獅吼說。設從迷津到彼岸。成道降魔幾饒舌。此土西天起風波。山僧今日呈醜拙。不免雲門一捧令。果然眼裏著金屑。雖然與麼。今朝爲報佛恩。普請大衆拜烈。作挿香勢云。空裏莫釘撅。
　　五月十五日上堂。萬法全體現。爲誰堪說以薰風翻麥浪。霜雨洗梅子。
　　記得。宏智古佛云。空劫有眞宗。聲前問己躬。赤窮新活計。清白舊家風。的的三乘外。寥寥一印中。却來行異類。萬派自朝東。今日恭次韻末。欲謝大衆起動。體前誰辨宗。位裏密側躬。雪月六戶曉。水天一掉風。妙應三昧底。虛廓諸塵中。禹力不到處。扶桑在海東。
　　開山瑩山和尚忌辰拈香。五老峯頭今夜月。千山萬木一光明。祖翁面目不遮掩。分外是誰瞠眼睛。
　　造橋上堂。示衆云。有時孤峯頂上。目看雲霄。有時古渡頭邊。和泥合水。入鄽垂手漢有麼有麼。僧問。斤斧未勞成大功。虛空背上架長虹。白沙翠竹皆眞境。南北東西活路通。師云。清風隨掉滿。明月逐船來。進云。學人將有問。請師辨別。師云。不騎虎頭爭捋虎鬚。進云。記得僧問趙州。久響趙州石橋。到來只見略杓。如何理會。師云。隨波逐浪。進云。汝見略杓且不見石橋。如何商量。師云。听事不眞。喚鐘作甕。進云。僧云。如何是石橋。意旨如何。師云。造時向什麼處下手進云。州云。渡驢渡馬。是何章句。師云。擬向則背。蹉跎則觸。進云。卽今問和尚。畢竟亦作麼生師云。巨鼈不在江湖裏。堪笑時人把釣竿。進云。上來一二祇對如此。如何是格外風流師云。青山常運步。石女夜生兒進云。人天交接兩得相見。師云。頭角崢嶸不得藏。青原門下有祥麟。
　　師迺云。鷲嶺笑暖密付正法眼藏。少林坐冷單傳皮肉骨髓。二千餘年代佛揚化。三國傳燈聯綿不止。直正面去傍分借路。回途得妙應身無比。一塵入正受。諸塵三昧起。爲末世津梁。透脫流轉生死。超四衆六凡格量。豈三賢十地義理。卓拄杖云。古人到這裏爲什麼。敢不留聻。以吾爲隱。吾爲隱于汝。
　　記得。古德云。橋上山萬層。橋下水千里。只有白鷺鶿。見常吾來此。拈云。古德垂示一片打成。有八面家風。即今不免塵韻末。山上松千株。渡頭海萬里。水天合同時。有誰辨彼此。且道。與古人是同是別。諸人還會麼。下座驟歩步云。超方者委悉。
　　達磨忌上堂。南天太子東土祖翁。傳佛心印廣教外風。九年冷坐無人識得。一行三昧正偏圓融。且道。即今出挌一句。子又作麼生。樓高驚海闊。葉落覺城空。
　　先師峩山和尚忌辰拈香。信手拈來不覆藏。現成活計孰論量。威音那畔至今日。具足人人知見香。伏以鷲嶺笑暖洞上春猶昌。少林坐久。祖燈挑法光。劫空田地。文彩未彰。聲前古曲。不涉宮商。寰中天子不借禹湯。回途復依舊。古木華芬芳。大用不當機。全身活卓卓。妙圓不隱照。覿面露堂堂。山僧恁麼說話不免敗闕一場。今霄欲拜師翁。恐家醜向外揚。還委悉麼。挿香云。夜明簾外主。不落偏正方。
　　佛成道上堂。三祇劫滿薄伽梵。四八莊嚴妙色身斗轉星移出山去。依然不改舊時人。
　　大乘殊巖和尚訃至拈香。訃音落耳忽消魂。鐵作心肝腸千結。誰識阿師示眞風。豈只分外求妙訣。坐斷三世與十方。玲瓏七穿兼八穴。不離當處常湛然。其中去來滅非滅。
　　到大嶽上堂。僧問。大嶽絕頂曼殊靈蹤。祇園精舍古佛道場。永奏空山流水曲。難傳虛空夜明符。學人上來請師提唱。師云。門門無隱的妙有未分前。進云。洞上有五位旨訣。一一欲請問。許否。師云。不經青嶂路。爭到白雲根。進云。如何是正中偏。師云。半夜烏飛白如漆。進云。如何是偏中正。師云。碧潭水月隱隱難流。進云。如何是正中來。師云。玄途履踐絕追尋。進云。如何是兼中至。師云。目擊正容成滲漏。青天白日轉迷人。進云。如何是兼中到。師云。恐落類邊去。進云。五位逐一蒙示誨。和尚今日臨嚮齊。爲人一句又作麼生。師云。四海五湖龍世界。十洲三島鶴乾坤。進云。不經齊魯郊。爭知岱嶽高。師云。雪後始知松柏操。歲寒方覺丈夫心。
　　師迺云。一滴曹源五派流轉。諸聖辣手段曾難得快便。有棒有喝不待口頭之聲色。拈槌竪拂不因言語之所詮。奪境挫銳則囓鏃戲口前。應物播慈則垂手入巿鄽廛。入頭也超百大劫而呑三世。出身也破一微塵而出大千。拈却了也趙州七斤衫。受用不盡俱胝一指禪。或擧起鎭州蘿蔔逼塞口。或酥却盧陵米價不差錢。皆是悟上之三昧。機前之作略。擬議思量佇思停機隔山川。自家有兼中細異。此中分輥中異同。冥合活起體用虛玄。轉功就位傍分借路。有位借功一片妙圓。故云。住住不凝滯。木人敲玉戶。行行沒蹤跡。石馬著金鞭。如愚如魯朦朦瞳瞳。潜行密用連連綿綿。山僧恁麼商量不免口叨叨。更有不落鑒照底。作麼生委悉。良久云。凍柳含風落。寒華照月鮮。
　　祥園無端和尚忌辰拈香。昔日同床被底穿。今燒香穗獻眞前。新豐古曲知音少。尚有鸞膠繼斷絃。
　　通幻和尚忌辰拈香。道無揀擇絕言詮。新竹風前敗籜翻。淨法界身非出沒。月明夜夜在青原。
　　臘八上堂。果滿三祇有大劫。星移斗轉好時節。出身有路欲出山。始覺寒威冷於雪通幻和尚小祥忌拈香。大極未判一氣。千聖不識密旨。卽今活計現成。馥郁一爐沈水伏以前住總持。鷲嶺調御五十六世傳燈。通幻大和尚三建梵剎開化席。則五湖緇素信伏道德。再坐嶽山董雲衆。則四海龍象輻輳法筵。廣長舌無分外法音。可謂一字不說。懸河辨以語言三昧。誰疑有句中玄。雖然與麼。此箇逢場作戲。門庭施說方便。自家更有別調。潜行密用空山流水曲易奏。及盡功勳虛空夜明符難傳。不萠枝上之異華絕春信。無影樹頭之明月隨夜船。山僧恁麼商量不免葛藤漫天。呵呵大笑挿香云。神鋒藏笑裏。鬼箭落風前。
　　薦亡上堂。示衆云。大辯如訥。大音希聲有問話者麼。莫道忌十成。僧問。公館乳峯前。庭空境寂然。草蟲吟月露。水鳥夢風煙。明簾未捲祕殿光舒。妙體潜彰眞機稍密。言滿天下無口過。句句稱提不名言。大施門開請師法要。師云。不因夜來雁。爭知海門秋。進云。記得古德有四禁語。一一欲請問。許否。師云。門門何處不相空。進云。一切計挍悉斷除莫行心處路。如何理會。師云。玉本無瑕。雕文喪德。進云。悟了同未悟。不掛本來衣如何體悉。師云。國澂不歌。進云。當頭不嘗住。何須正恁麼。意旨如何。師云。莫守寒巖異草青。坐著白雲宗不妙。進云。分外無可尋。切忌未生時如何領略。師云。路不拾遺君子事。民無侵擾太平家。進云。四禁一一蒙示誨。向上還有事無。師云有。進云。作麼生是向上事。師云。木人夜半語。不許外人听。進云。學人今日小出大過。師云。靈然動處金鉤密。不觸波瀾暗裏收。
　　師迺云。一切言語知見解會。忽然泯絕。參禪一段之事。古今無異轍。只貴志氣猛烈。勇士如入陳。以破竹之單刀。直入不立己解。探顗諸方。瀝乾識浪。休歇攀緣。到此或向鬼窟裏成活計。或打淨潔裘子。將謂鼻孔遼天。縱得法界淨。只箇淨解。此成障礙。迢迢空劫收不得。豈爲塵機作擊留。故云。正不立玄。偏不附物。況今時禪徒。世智聰明。而欲談論言句塵聲譽。但增益我見。恰如以油投火。直到臘月三十日。茫然脚忙手亂。古人使人涅槃堂裏作死工夫。如風裏葫蘆浮水上。斫倒那邊無影樹。還來再抽枝。然而泥牛吼處火裏蓮生。木馬嘶時氷河焰起。入鄽垂手。則百臆分身處處眞。山僧今日値道慧禪門七七日忌齋陞座。諸人知彼落處麼。當生卽不生幻化空身。五十七年寂滅卽不滅。寂光田地看生涯。正恁麼時。且道。應[/卽]一句又作麼生。良久云。葉落歸根來時無口。

秉拂

　　總持首座寮冬至秉拂問答畢。師迺云。閃電中辨取弄光影漢。目擊間領覽留滯精魂。三世諸佛歴代祖師。横說堅說說不盡。直到而今無了時。今霄當機不讓。横生頭角強起波瀾。群陰剝盡一陽來復。律管吹灰阿誰悉悉。可謂痕垢盡時光始現。心法雙忘性即眞。眞知不昧妙絕對待。應用無方了然無事。塵塵脫落不受繩策。頭頭虛廓曾不染汚。入透幽玄之底。則深沈幽氣無人窺。出游三昧之門。則能爲萬像主。逐四時不凋。在彼同彼。在此同此。藏身處須沒蹤跡。沒蹤跡處莫藏身。卓拄杖云。達者須知暗裏驚（謝詞不錄）。
　　記得。仰山因指雪獅子云。還有過得此色者麼。雲門云。當時便與推倒。雪竇云。雲門但解推倒不解扶起。夜來堂頭老師拈云。今宵有人問山僧。推倒扶起且置。還有過得此色者麼。對他道。直透萬重關。不留青霄裏。古德垂示兩手分付。上方注脚八字打開。秉拂上座。參差卑語。恰似以管見計青天。取螢星比午日。喝一喝云。透徹體前無依倚。伏惟衆慈久立珍重。

佛事

　　侍者法晟編

釋迦文佛點眼安座（越州瑞泉寺）
    
　　靈山一會。儼然未散。山河不隔。處處光明。萬德奇妙。眉間毫相。三世照徹。項門眼睛。毘盧法身也。前峯靈松抽風操廣長舌相也。後嶽瑞泉激溪聲。故云。森羅萬像古佛家風。碧落青宵道人活計。常在釋迦文佛大定相現。且道。安座一句作麼生道。蒲團倚坐無他事。永日寥寥謝太平。

觀音大士點眼（二篇）

　　廣大悲願力。歴劫曾難改。聞聲忘所入。見色絕對待。剎剎圓通境。塵塵觀自在。點眼云。慈眼視衆生。無量福壽海。
　　一宇精藍崎海畔。不離當處補陀山。那伽大定觀自在。戶外雲收萬境閑（潮音菴）。

通幻和尚道影安座

　　南閻浮提。大日本國。北陸道越前州。太平山龍泉禪寺。今月今日恭安置當寺開山通幻和尚大禪師眞。仰願子孫照觀之慧眼。及龍華之曉。當處擁護之誓心。至樓至之世矣。伏以座不借燈王。不離當處而常湛然。居卜玉殿。其中去來變態無數。三到董諸嶽雲衆。改千歲法度。一回諳龍泉水脈。瀉九天法雨。一毫端上現梵剎。十字街頭臨古渡。大絕方處則木人斫額。細入無間則石女退步。畢竟落在何處。挿香云。不見道。門門一切境。回互不回互。回而更相涉。不爾依位住。

天巖菴主小歛忌拈香

　　擧揚時[/卽]因緣底。佛性義兮說不知。華落雁歸人去後。柳煙漠漠日遲遲。伏以天巖普公菴主。昔日遍歴名藍。敲宗匠骨髓。晩年穩坐禪洞。得辨道純眞。剩放開大施門。大與法喜禪悅。引接十方雲衆。豈借燈王座。供養五湖衲子。不撮香積飯。可謂於食等者。於法亦等。一塵不受十方通暢。山僧恁麼提唱。皎玉無瑕。雕文喪德。且道。卽今應[/卽]一句作麼生。水自竹邊流出綠。風從華裏過來香。

安淨俊大姊之像拈香

　　非男非女。坐斷末山不露頂。左轉右轉。透過鐵磨舊窠窟。塵垢淨盡。攀緣放捨。三世絕待。一境虛明。水月光潔。雲山秋瘦。冷湫湫時見劫空。乾爆爆處遊道環。妙存非有。虛空爲座。眞知非無。寂照爲家。照處不涉緣。應時不取相。正與麼時。淨俊大姊一回依此地穩坐底一句如何。良久云。那伽常在定。無有不定時。

見證禪尼二七日拈香

　　燕吟鶯語談般若。佛性現前有妙旨。具足人人知見香。拈來箇箇是沈水。南閻浮提。大日本國。山陽道備中州。淺口郡西河知庄。奉三寶弟子淨珍等。今月今日謹迎先妣見證禪尼二七日之辰。供佛施僧莊嚴覺路者。密以。大極未判之先。深沈幽氣靈然絕待。句萠甲折之後。枝葉繁茂應身無比。體前面目圓像不此讃。方外眞知祭終豈覺株。母陀羅臂難提起。舜若多身何及觸。正恁麼時。見性禪尼。無修無證不染汚。借功借伴作依倚。雖然如此。大用現前不存軌則。冥應衆緣入閙巿。千變萬化不坐他床榻。一彩兩賽村酒美。

見證禪尼大歛忌拈香

　　淑氣依依翠靄催。祖林郁郁柴煙霾。燕吟鶯語蕭蕭雨。特地令人傷痛哀。伏以四大孰爲主宰。一靈不借胞胎。直到絕中邊。白雲向寒巖而斷。本源無風波。明月隨夜船而來。清白家法六窓帶於雪。廓淨門庭四衢莫纖埃。正恁麼時。見證禪尼。無陰陽地解運步。不萠枝上春放回。非男非女夢幻三昧。現成活計也笑咍咍。雖然與麼。類不齊混知處底。作麼生委悉去。易分雪裏粉。難辨墨中煤。

薦道慧禪定門拈香

　　現成公案大難難。嬾綠四圍夏日永。一爐沈水生午煙。香氣馥郁滿室靜。南閻浮提。大日本國。能州賀島郡八田鄕。孝子優婆塞。前肥州太守國光等。今月今日迎嚴君道慧禪定門五七日之忌辰。欲資助彼雲裏者。伏以。一氣不言初雙無像。二義發光陰陽運行。有一物先天地之先後天地後。歸體前則謂是塵劫之大事。應衆緣則能爲萬像之主宰。仰彌高鑚彌堅。涅不緇磨不磷。悟之者超佛越祖。迷之者出生入死。諸佛謂此幻人。祖師言此無位。故三世諸佛幻。六趣衆生幻。山河大地幻。地獄天堂幻。無不幻人之三昧。教中云。幻身滅故幻心滅。幻心滅故幻塵滅。幻塵滅故幻滅滅。幻滅滅故非幻不滅。道慧禪定門旣隨幻滅。且非幻不滅一句。作麼生委悉去。挿香云。星前人居千峯室。無因佛祖識得伊。

善慧禪尼逆修拈香

　　遼天鼻孔竟難藏。悉有人人知見香。偏正位中收不得。是誰方外作論量。南閻浮提。大日本國。山陽道。備中州淺口郡。菩薩戒弟子善慧。淨財施捨三寶。法筵容納四衆。本有田地不受一塵。聖人空洞自懷萬物。維摩大士借座燈王撮飯香積。約納僧門下未曾爲奇。更有威音那畔一路。此是曠劫以前大事。三賢測度膽戰。十聖仰望魂消。諸佛傳語底。祖師把門漢。故曰。密密難擧。細細莫動。影轉體前木人喚三界夢。光分頂後石女登六門機。清白傳家月似秋。回途枯木華不春。純眞作用金出鑛。玲瓏機智玉走盤。治生產業皆與實相不相違背。恁麼提唱。善慧禪尼行履底。且道。安家樂業一句又如何。物外獨騎千里象。萬年松下打金鐘。

通幻和尚下炬

　　幻生非生來無所從。入滅不滅去無所至。自無住本流出萬端。妙應無方獨尊無二。或時有落草談。與奪縱横垂示。或時坐斷報化佛頭。超過三賢十地。正孤不立。偏豈單行。偏正回互不離本位。禁足也兩脚蹈夭。冲霄漢無依倚。安居也轉大法輪。入火光現三昧。恁麼說話且置。通幻和尚卽今兼帶穩密底一句作麼生。打圓相云。風化不傷的意玄。光中有路天然異。

無象禪師下炬

　　象先一氣。色後眞風。妙超物表。明滿壺中。內外虛廓。八面玲瓏。隱顯理事。針線貫通。調高難和一曲新豐。緣熟冥應萬化慈容。恁麼提唱。無象禪師平生作略。即今臨行一句又作麼生。良久云。鸞上玉鑑。鶴出銀籠。

清待者下炬

　　十分清白。月在天水在瓶。清侍者清侍者。喚不回頭。咦向火焰裏要窟。諸人還看麼。擲火把云。全身是光明。

巨上座下炬

　　巨海不深。呑却一毫端。芥子不窄。容納五須彌。故曰。於三界不現身相。還有心中不爲奇。護生也住無住相。廓徹九旬之安居。禁足也去無去所。透脫一生之挌量。此是巨上座平生行履底。即今實歸一句又如何。擲火把云。石女喚回三界夢。木人坐斷六門機。

源泰上座下炬

　　泰然兀爾。脫却夏天之衫。幽靈絕待。透過空劫已前。天眞一路不收體用。虛廓風流不居正偏。這箇源泰上座實歸底。即今臨行一句又作麼生。擲火把云。雨中看杲日。火裏汲清泉。

守傳上座下炬

　　傳心心不屬染汚。超方眼不居變易。不變易處去去來來。化外路窮磊磊落落。四大分離物表身。六門坐斷空劫宅。解脫護生禁足繩墨。透過九旬安居法格。這箇守傳上座平生行履。即今歸行一句又作麼生。良久云。沒蹤跡處莫藏身。藏身處須沒蹤跡。

法觀上座下炬。

　　觀察勇猛。背梁硬於鐵。兀地思量。此身非思量。三千剎界絕朕跡。怛然古路無封彊。法觀上座幻化生計七十歲。到處不居他榻床。翻手覆手變通底。杜鵑喚起夢一場。這箇語話平生作略。即今更有別調。打圓相劃一劃云。優鉢羅華火裏香。

了覺上座起龕

　　佛者覺也。空裏釘橛。覺體離念。弄巧爲拙。直饒道等虛空界。不免特地一場敗闕。雖然與麼。截斷衆流。透徹體前。且道。即今臨行一句作麼生。打龕云。菊垂金秋露。石戴古車轍。

見性大姊下炬

　　性絕垢淨。曾無染汚之親。體離斷常。元非名相之因。欲識得之。千聖又不識。故道。從門入者不家珍。雖然與麼。一回借功得活路。三昧之門超諸塵。諸塵廓落成一片。箇箇圓通處處眞。這箇見性大姊遠劫以來行履底。畢竟作麼生委悉去。擲火把云。一句若能曉曾去。了然無事普時人。

成道禪門下炬

　　道無心。合人在位借功。人無心。合道轉功就位。有時在孤峯頂上。無出身一路。有時入閙巿門頭。抱孫無難易。成道禪門來時無所從。去時無所至。即今臨行一句又作麼生。抛火把云。透徹體前無依倚。

道善禪門下炬

　　善根必感善果。猶是輪迴之因。不思善不思惡。此汝本命元辰。非因非果清淨法身。妙體本來沒蹤跡。百億分身處處眞。恁麼提唱。道善平生行履。且道。實歸一句又作麼生。白牛耕盡寒巖雪。靈鳥不鳴天地春。

禪闇大姊下炬

　　誾誾笑裡有靈劍。神鋒不露誰相當。風前中的難侵處。從來不落正偏方。此箇埜偈禪闇大姊本命元辰。三世不能遷。千聖不曾携。借功回位則化佛應世。塵塵剎剎現本光。化外路窮則木人斫額。灑灑磊磊絕方隅。撥開妙淨圓明眼。識取吉祥安樂人。

祭通幻和尚文（就越州龍泉寺）

　　維明德二曆歲次辛未仲夏初五日。法弟定光比丘良秀等。謹以蘋蘩蔬饌之奠。昭告祭新般涅槃當寺開山和尚之尊靈云。夫以。荷王一派水脈茲永澤。此龍泉洗除學人淨潔病。吐却諸方五味禪。超宗軼量還旋電。識鑑智辨深似淵。擧世參問恰如打床會。衆趍不去。豈思空窶悁。與公昔刻苦師門。閱寒暑十有餘年。各坐同床之上互知被底穿。嗟呼宗匠欻喝滅。孰斷鼻端泥。衲子憂失時。誰分玄中玄。從今以往。塤篪孤懶奏世上。恐無鸞膠繼斷絃。半盞苦茗一爐香穗。驚起那伽定中眠。尚亨。

祭法觀上座文

　　維明德三歲次壬申孟夏十七日。法谷住持比丘良秀等。以溪毛之奠昭告祭新圓寂當寺檀那法觀上座之靈云。夫以。檀度圓滿乃遠之佛道始成。正信堅固加護之夙因時至。禀受毘尼則尸羅清淨。戒珠擊衣中。草創精藍則佛土莊嚴。功德蒙羣類。嗟呼悲哉。神術不堪愈疲恨。丈夫未由立操志。昔日話學道之法味樂禪悅。今日備簠簋之祭供滴哀淚。唯願机前燈燭照破無明。盞底苦茗驚起昏睡。纖塵不受而受用般般。一物不將來圓成事事。尚亨。

奠茶（二篇）

　　趙州一味禪。黄檗陷虎機。格外風流。物表作略。献茶云。古聖不安排。到今無取捨。
    盞裏月團冷。鼎中松籟通。現成活計底。體用共同風。

奠湯（二篇）

　　總持甘露。佛祖命脈。向去則換骨。劫來則頤神。且道。到這裏。不去不來底一句又作麼生。良久云。暗裏抽横骨。明中剉舌頭。
　　黄連附子。寒熱君臣。佐使靈方。一齊拈出爲他供。却受也否。不受而露堂堂。

五部大乘經書寫供養

　　南閻浮提。大日本國。北陸道越前州。板北郡優婆塞道城等。今月今日就于海潮禪院。供養兼日書寫五部大乘經。奉爲先考道性禪門光妣妙照禪尼佛果圓滿者。密以。一毫端出大經卷。微塵裏轉正法輪。輪輪拈出一片香。如法禮拜辰炊巾。滿眼滿耳貝多葉。儼然尚有鷲嶺春。三界唯心是佛旨。卽今更說向誰人。大集大品箇箇說尸羅。般若法華頭頭演本眞。十如是相體皆同。一實知見非緣因。涅槃四教之大意。俱知常樂我淨身。戒品教誡波羅密。木叉德果故日新。世尊恁麼金口說。不疑濟苦海沈淪。若是約我納僧門下。凡聖路絕把斷要津。道非迷悟格量。權以偏正君臣。雖然與麼。今日兩員覺靈。應饗齊通靈神。且道。檀度知恩一句又作麼生。慇懃無米飯。堂前不問親。

石塔供養

　　無縫塔樣君自看。不在湘南潭北裏。爲道密密處擧難。裏許借功還就位。三世如來全身塔。一切菩薩詣此窟。即今爲他不遮藏。巍巍寶塔太突兀。死也全機現。攀向無生國裏。生也全機現。地水火風現前。此是韶思大姊入頭出身活路。正與麼時。畢竟作麼生行履。拈塔云。不離當處常湛然。

心翁道公居士預求火語（永祥寺檀越那須小太郎資道）

　　道無揀擇。渠無出沒。百川趣海。千峯向嶽。朕兆以前事。曾不物現成。居二儀前。處諸緣後。先天地之先。後天地之後。十世古今一剎那心。三界六趣唯心自性。此時無三界可出。果然六趣無可受。不出不在不失不壞。不墮緣不墮類。不登機不失照。正恁麼時。順又不見。逆又不見。物我我物不別彼此。這箇道公長年行履底。畢竟作麼生體悉去。蒲團依坐無他事。永日寥寥謝太平。

貞祐禪尼預求火語

　　一人德祐。萬物作略。變大地爲黄金。攪長河爲酥酪。大用現前諸塵廓落。妙圓一片內外空索。皎潔老兎秋容。清涼靈犀夜魄。此箇貞祐平生行履。且道。不思善不思惡。正恁麼時。有誰摸索。良久云。非思量處。識情難測。

性源禪門預求火語

　　本源無風波。位裏絕涯界。虛明自照體前眼。廓然無依方外身。遠劫以來不移易。古今更無第二人。了了常知不煩不擾。歷劫長徤本命元辰。回途妙而枯木華發。玲瓏八面變態純眞。此是性源平生受用。最初通末後一句又作麼生。彎彎月下漣漪水。剪剪風斜楊柳春。

了繼禪尼預求火語

　　虛玄大道。無著眞宗。繼是功也。繼了非功。深沈幽邃。自照環中。機輪轉處。妙用靈通。了繼禪尼恁麼參到。到處不坐他之床榻。逆行順行不見始終。所以道。一人發眞歸源。消殞十方虛空。且道。即今作麼生行履。殘月在天靜。宿雲出洞融。

像賛

　　侍者能卓編

文珠

　　七佛之師禿髮童。全提經卷說何理。吹毛放下立空拳。疑是神鋒藏笑裏。不來相來無所從。不去相去無所至。忘却五臺山上路。豈知七佛以前事。

觀音（三首）

　　化現毫端多種形。怒顏笑面各難禁。覆蔭廣大慈雲起。濟度無邊願海深。聞不耳聞聲悟道見非眼見色明心。蚌中妙體鷹巢誌。百億分身觀世音。青嶂峨峨。滄海沈沈。眼中泯色聚。耳裏絕知音。莫問無相底。圓通非古今聞思修入三摩地。所入既寂非動靜。歴劫風流摸索難。應身無比普門境。
　　廣大悲願力。歴劫曾難改。聞聲忘所入。見色絕對待。剎剎圓通境。塵塵觀自在。慈眼視衆生。無量福壽海

地藏（五首）

　　內行意菩薩。自未曾得度。外現是聲聞。不倦代受苦。無佛世界尊貴墮。爲問那個此惡趣。六環錫摧折刀山。一段光照破劍樹。人人衣裏如意珠。伽羅峯頂莫守住。
　　劫前光目女。現在地藏尊。一采也兩賽。古今共孰論。伽羅峯頂坐盤石。背後圓光月半痕。
　　六度萬行何日終。四弘誓願幾時窮。伽羅峯頂入諸定。百億分身塵剎中。
　　過去聖女。現在地藏。古今等等。面目堂堂。身横爐炭。足蹈钁湯。照破三途八難苦。見來腦後一圓光。
　　金針雙鎖。玉線繡彰。忉利付囑。歴劫不忘。錫碎劍林樹。珠煇熱鐵床。無佛世間尊貴墮。塵塵剎剎莫封彊（繡像）。

布袋（四首）

　　囊中包納閻浮界。閙裏移來兜率宮。到處榻床非借借。灰頭土面飽清風。
　　兜率天宮大士尊。塵塵三昧共誰論。一尋藤杖拽泥土。十字街頭任足奔。
　　下居兜史多天上。補處慈氏猶未生。應化非眞那箇是。沒巴鼻底有聲名。
　　一毫頭上現全體。十字街邊垂化儀。驚起午眠眼未發。玲瓏家法有誰窺。

峩山老和尚（此眞存永祥寺）

　　光分腦後。影轉體先阿師面目。大用現前。

無像禪師

　　無像而像靈犀桂魄。眉莖八字鼻孔三尺。兎角杖頭挑不夜燈。龜毛拂子拂盡功跡。末山非商超宗越格。瑞泉淵源洞上派脈。至化歴歴道無揀擇。天際月皎檻前嶺碧。

寶山和尚

　　功轉功外。體前獨靈。光分腦後。色裏膠青。清白家法。虛廓門庭。回途得妙。瓏瓏玲玲。

善住菴主

　　坐斷末山絕頂。撥轉鐵磨機輪。丹青豈得摸索。曾不改舊時人。

靈性禪門

　　非思量底。兀兀堆堆。坐中無昭。默處如雷。
自賛（二首）

　　似則不是。是則似難。形殼五尺。赤肉一團。華髮春老。霜鬚秋寒。傳家清白。雪月肺肝。
　　幻人三昧赤肉一捏。門裏出身枝頭結果。毛端著得沙界廓徹。枯木形容雙眉霜雪。生鐵心肝多口饒舌。哆哆和和跛跛挈挈。葛藤滿地一字不說。

偈頌

　　侍者能卓編

中夏望日示衆

　　屋簷滴瀝黄梅雨。殿閣嬾涼綠竹風。天下納僧舌頭短看看公案現成中。

示看藏經僧

　　四十餘年無說說。五時頓漸對機看。要知教外別傳旨。須倒却門前剎竿

雪佛

　　六華磨作白毫體。四八莊嚴一色新。遮莫風吹兼日炙。沒蹤跡處沒藏身。

水晶珠數（二首）

　　玲瓏顆顆光還照。線劫密通衆穴穿。過現未來佛菩薩。數聲輪轉太拳拳。
　　荊山山裏不收得。百八摩尼光璨爛。把住曉星連指頭。放行秋露落書案。

蒲團

　　玉線金針雙鎖通。圓成一月見全功。坐看諸佛出身處。永劫那伽大定中。

坐禪鈴落

　　透過定香香火裏。心空及第絕機絲。見聞覺了不收得。驀地一聲說向誰

鐵燈籠（二首）

　　虛空掛著鐵崑崙。內外通方絕點痕。縱箇八風吹不動。火光三昧照乾坤。
　　爐鞴經功斯鈍鐵。脫機範了正容全。玲瓏八面家風好。不夜傳燈輝滿天。

羅齋

　　尋常不勞空王捧。托鉢羅齋人所呵。有物福田非施汝。恁麼取食坐還家。

賀典座

　　飯喫人兮人喫飯。一塵不受看如何。還非雪老覆盆下。洞上祖師敢許他。

賀典座轉維那

　　雪老覆盆機不住。雲峯絕頂轉身奇。一回喚起佛菩薩。過現未來有一槌。

試筆

　　至化不收元太平。五湖四海征威明。韶老豈管堯年德。欺雪梅華競敷榮。
　　海晏河清皇道春。除非猛將與謀臣。張公呑酒李公醉。相對無言午睡新。
　　三陽佳[/卽]大家春。遍正和融君與臣。皇道太平元無像。梅華何事一枝新。

熟梅

　　脫盡浮華與暗香。圓成眞子露堂堂。常公熟處卽心佛。超出馬師法戰場。
　　枝頭葉底著渾身。雨洗風磨脫體新。熟處難忘大梅老。對機搖動簸箕唇。

水車（二首）

　　三輻汲波灌稻界。嘉禾九穗勝千載。盧陵米價問如何。幸有張三與李四。
　　一軸截流分派脈。公田灌穗得秋成。機輪轉處著誰眼。汲月潺潺河水聲。

畫牛（二首）

　　元來不借載嵩手。放出潙山水牯牛。水草四時何喫著倒眠横臥有床頭
　　王維妙手寫來久。頭角崢嶸眠柳陰。可笑生涯留壁上。不知何日到桃林。

扇面富士

　　圖得扶桑第一峯。四時長見三冬雪。輕輕拈出動搖看。八面清風忘暑熱。
　　昔日西行思似煙。今朝禪客扇圖雪。共臻臘月與人看。無用處時之直切。

螢

　　竺土達多煇額上。晋朝車胤聚書囊。納僧修略分疏叵。夜半正明明不彰。

雪

　　匝地皓然盛玉屑。普天撲碎糝銀塵。渠儂不居明白裏。寒殺任他多少人。

森

　　坤外山門君自看。不移一步劫囊天。修家各賦此中景。擲地金聲動老眠。

堀池養魚

　　去石決渠池水闊。金鱗養得興無窮。一回透過龍門浪。莫墮他家齏甕中。

蝉（二首）

　　始登樹上忘心識。被殼出身脫體新。奏得無生眞古曲。飛行自在轉精神
　　脫盡皮膚全體現。斷聲嘒嘒漢宮秋。含霞呑露吐風氣。不管殘生薄命愁。

白髮

　　伎盡情忘茲老大。霜鬚雪鬢見全功。白頭子就黑頭父。夜半失上不守中。

新竹

　　葉葉翻風千萬朶。枝枝零籜兩三莖。不留多福葛藤裏。曲曲斜斜爲孰生。

悼澤侍者

　　假跡人間二十年。一朝依舊轉凡緣。悲風浪冷雲夢澤。杜宇頻鳴新塚前。

悼鴨子

　　了緣時[/卽]有因緣。野鴨何曾之外邊。莫道誇聲飛過去。不離當處常湛然。

悼兎子

　　皎然眞性本無象。脖跳一回皮袋間。脫去月中明白裏。夜來依舊舊青山。
和加州大原山聖興寺十境韻（本韻普濟和尚）

三神廟

　　四衆聚頭臨法席。三賢膠口入宗門。佛親付囑威神力。歸仰人天無上尊。

飯涌峯

　　樫外峯捧鉢盂圓。窓前月照定僧眠。五臺山上雲蒸飯。此地移來多少年。

瑞雲丘

　　千家村北與村南。紺殿朱樓挿玉龕。洞上耆年談五位。正偏回互疊成三。

活人溪

　　活中死兮死中活。死活不干劫外人。千古深溪幽遠處。無陰陽地放回春。

龍吟松

　　長松千尺當軒聳。唱起宗風雪子吟。荷玉一派今猶在。遠飛名翼鳳棲林。

官路橋

　　千尺浮梁江上横。長安大道孰論量。脚跟各在透關眼。剎剎塵塵是故鄕

明月江

　　雲上白山千載雪。波心明月一輪秋。水天同合無邊際。古渡空横桂葉舟。

靈龜島

　　一島峙波仙境好。靈龜背上建浮圖。始知天下藏天下。世上名無關四衢。

石蓮塚

　　一字金文一石書。堆堆丘塚萬重餘。法善妙旨誰會得。娘生唇皮說叵如。

白鷺州

　　蘆華相映落暉紅。宿鷺并頭眠海東。喚起漁翁蓑底夢。櫓聲吚喔暮江風。

總頌

　　境得人兮人得境。異笛繁茂此時哉。玲瓏八面家風好。漁客釣休歸去來。

心翁

　　空王那畔到今日。萬象之中舊主人。雪鬢霜眉功轉裏。回途得妙化門身。

本泉

　　逐浪隨波無際限。未金鱗透過龍門。看他與萬法不侶。吸盡西江共孰論。

賀空（二首）

　　合宮殿矣總章屋。聖主明堂今古完。皇道太平無像處雲樓客散泌盃乾。
　　機輪轉則笑呵呵。六戶虛明治意多。樂業泰家君自看。靈臺一點不楷磨。

傑翁

　　超越萬人此一將。霜鬚雪鬢功勳多。罷却干戈收弓矢。太平無像始安和。

祖鏡

　　少林冷坐有端由。直旨明明百草頭。誰以磨塼摸索得。胡來漢現未曾休。

默叟

　　霜鬚雪鬢口生醭。直下承當共孰論。入不二門摩誥老。洪音草地怒雷奔。

日屋

　　六窓虛廓無遺照。明白家風君自看。光影裏頭曾著眼。金鳥飛上玉欄干。

猛翁

　　勇健工夫心識泯。單刀直入不容髮。白頭子矣就黑頭。大用大機無間歇。

過正法菴訪雪松禪師。

　　卽是道場名正法。心空及第幾人還。金鷄眠愕報天曉。玉馬步輕過月山。殿裏圓通菩薩像。鏡中應現雪松顏。我來點手是誰委。跳出塵塵三昧間。

同韻贈素滿首座（三首）

　　圓覺靈場分半座。懸河四辨愕聞還。道風扇野生東海。法雨溢朝起北山。爲我難看青眼面。對君可愧白頭顏。近來幸不露家醜。一片孤雲掩榻間。
　　客到不談塵世事。分與禪床半日還。詩篇迷格殘更月。圖畫失工薄暮山。爲我難聞韶樂韻。對君親見聖賢顏。聰明點慧不障目。丘立古風六合間。
　　松華數樹有餘食。誰與大梅把手還。坐斷萬緣如瓦礫。打成一片似溪山。這邊功滿絕知識。化外路窮無會顏。君學遠公顧洞下。傍參五位正偏問。

趙州柏樹

　　趙老語言誰許會。至今喚作祖師心。邯鄲可笑學唐步。庭柏任他鎖綠陰。

靈雲桃華

　　瞎却眼睛不著塵。諦當直下絕疏親。年年三月人無省。開落桃華幾度春。

香嚴擊竹

　　香嚴擊竹與君看。忘所知時絕攀緣。聾却娘生雙耳朶。果然生下未分光。

一著不到

　　局中十九路頭外。黑白以前一著先。佛祖到茲空拱手。崑崙未蹈月船舷。

清淨本然

　　妙明明妙覺湛性。非見見非立所空。透過琅琊窠窟裏。青山依舊白雲中。

七微八辨

　　莫言微心辯見去。心見都盧只有名。妙體本來無所所。谷神應喚一聲聲。

實峯和尚語錄（終）

實峯和尚行狀

　　師諱良秀。號實峯。俗名實秀。姓藤氏。京城人也。曾侍鳳闕。官登羽林。妙齡慕眞乘更無心爵祿。因閱十牛圖。始知有此事。果十九出家。投總持峩山和尚。剃髮受具。服勤數載親承印記。山是永平立世嫡孫。德望重朝野。得人太多矣。然傑出著世者。太源眞。通幻靈。無端環。大徹令。及師也。師辭山遊方遍參名宿。靡不機契。遂翻杖笠而歸總持。山擧首衆而分座說法。學者爭歸。出世初開定光於能州。承詔再董總持之法席。盛唱洞上密旨。恢震永平眞風。後應那須氏請。創蘭若於備陽。名禪洞山永祥禪寺。山林欝密。溪水圍流。良奇絕之勝境也。師居焉無幾。雲水奔波。法雷大鳴。此有神龍化童形。事師禀戒法。供衆涌甘泉。永鎭護山門矣。四衆伏靈威。檀信益尊崇焉。師卓菴於諸嶽云如意。建塔於禪洞云曹源。一日示微疾。告別檀越。遺訓徒衆竟。泊然而逝。實應永十二年乙酉六月十二日也。門人依法火浴。封靈骨藏曹源。世壽八十八。僧臘滿七十。嗣法十餘人。各化一方唯大澤恩繼席於永祥。恩徒特多矣。其存後毘者。英嚴傑。月溪掬。夢菴春三派而已。惟師天姿英特。靈智夙開。操行綿密。微言自發。數坐寶剎。熾挑宗燈。可謂苦海之舟舡。法門之棟梁也。嗚呼師道業顯煥洞上。奈何歲月消磨失其曲記。況禪洞法席缺主已久。殿宇俱廢（圓）辱掬末流。曷得袖手。故勵綿力。微扶仆僵。因錄行實銘口牌者。聊報德海。全功還他嘗一滴知海味者云。

時

　　寬文己酉年佛涅槃日

　　中興永祥後學比丘（良圓）再拜謹誌

　　乃祖往昔。道播西北。聲飛湖海。歷住名藍。激揚綱宗。惜哉失其全錄矣。親見裔侍者所記。師値峩山老師遠忌。晩登諸嶽修供。遂歸定光。領徒過冬。因罹回祿錄稿皆灰。今茲存者。門人纔所撮[扌*(鹿/土)]實百千之一而已。近世雖梓行。匪無遺漏（剎）濫汚高蹤。幸得舊本。此加先師覺海圓公所記行狀。重附鍥梓。冀閱者領言外旨。明句中玄。如意法光遍照燿。曹源正脈遠流傳焉。
　　時
　　元祿庚午佛成道日
　　現住永祥遠孫比丘圓剎稽首敬書

