　　《大正藏》第82卷No.2583

永平元和尚頌古


永平元和尚頌古目録

　　世尊妙心付屬  佛言三界唯心
　　尊者寶珠明鑑  初祖九年面壁
　　居士覓罪懺罪  三祖縛脱法門
　　大滿三撃三簸  六祖風幡心動
　　古人明明百草  船子藏身莫藏
　　大安牧牛領旨  雲嚴竪起掃箒
　　趙州不離叢林  石霜充米頭縁
　　雪峯鼇山成道  法眼不知親切
　　投子呑却兩三  青原拈靠拂子
　　青原聖諦不爲  藥山何不早道
　　趙州東門西門  夾山水中大悟
　　玄沙脚指出血  徳山點燭吹滅
　　宏智去來山中  南泉養得水牯
　　國師試驗三藏  船子垂絲千尺
　　長慶卷簾大悟  岩頭移取廬山
　　靈默言下大悟  灌溪一杓喫了
　　投子了然開悟  玄沙三種病人
　　夾山耳目不到  翠微遮竿那竿
　　臥龍眞實人體  南嶽磨磚作鏡
　　潙山生佛無性  大潙各住自位
　　玄沙一箇明珠  長沙轉得自己
　　趙州坐底立底  黄檗從上宗乘
　　趙州庭前柏樹  瑯瑘清淨本然
　　米胡還假悟否  黄檗眞儀可觀
　　清原又恁麼去  洞山佛向上事
　　臨濟悟黄檗棒  洞山無情説法
　　石鞏捉得虚空  投子十身調御
　　龍潭心要法門  曹山钁湯回避
　　芙蓉家常茶飯  天童渾身似口
　　南嶽一物不中  龍牙洞水泝流
　　道吾智不到處  香嚴撃竹大悟
　　南泉修行無力  長慶無二種語
　　長沙莫忘想縁  仰山高處高平
　　盤山精底割來  洞山佛麻三斤
　　大潙左脇五字  深明見人牽網
　　菴主谿深杓長  靈雲見桃悟道
　　趙州狗子佛性  洞山寒熱回避
　　馬祖即心即佛  南泉斬却猫兒
　　百丈野狐墮脱  馬祖頭白頭黒
　　魯祖見僧面壁  馬祖日面月面
　　南泉拈起鎌子  百丈三日耳聾
　　大隨劫火洞然  法眼汝是惠超
　　天童祇管打坐  天童身心脱落
　　香嚴千尺懸崖  宏智失錢遭罪
　　二祖心不可得  眞歇豁然契悟
　　（都計九十則頌一百二首）



永平元和尚頌古

　　		侍者詮慧等編


　　世尊在靈山。百萬衆前拈花瞬目。迦葉破顏微笑。世尊告衆曰。吾有正法眼藏涅槃妙心。付屬摩訶迦葉。流布將來勿令斷絶。仍以金縷僧伽梨衣付迦葉。
　　春臺夢覺辨花香。廣示人天獨飮光。山雨洗翻清削玉。嶺雲迸散織成章。金鱗交色皺文浪。黄鳥飛聲亂斷腸。百萬任他空擧首。頭陀直下已知芳。

	三界唯心。
　　山川縱是有雲遮。盡地無心徒算砂。莫待龍門三級浪。任他鷲嶺一枝花。

　　般若多羅尊者。以無價寶珠問三王子曰。此珠圓明。有能及此否。菩提多羅曰。此是世寶未足爲上。於諸寶中法寶爲上。此是世光未足爲上。於諸光中智光爲上。此是世明未足爲上。於諸明中心明爲上。此珠光明不能自照。耍假智光光辨於此。既辨此已即知是珠。既知是珠即明其寶。若明其寶寶不自寶。若辨其珠珠不自珠。珠不自珠者。耍假智珠而辨世珠。寶不自寶者。耍假智寶以明法寶。然則師有其道。其寶即現。衆生有道心寶亦然。
　　眼睛突出初相見。光彩㨔搖照會逢。點瞎回頭穿九曲。智珠誰克討靈蹤。

	初祖九年面壁。
　　少林一坐僅經年。擧目無親鴈唳天。撥草瞻風人莫笑。有蛇驚出可齊肩。

	二祖大師昔為居士。問祖曰。弟子身纒風恙。請和尚懺罪。祖曰。將罪來。與汝懺。居士良久云。覓罪不可得。祖曰。我與汝懺罪竟。宜依佛法僧住。
　　罪犯彌天無覓處。彌天罪犯好便宜。忽然箇裏重相見。一道清風撩亂吹。

　　三祖道信昔為沙彌。年始十四。來禮祖曰。願和尚慈悲。乞與解脱法門。祖曰。誰縛汝。曰無人縛。祖曰。何更求解脱乎。信於言下大悟。服勞九載。
　　鳳子鳳生不是兼。龍兒龍乳未爲添。要知轆轆回回意。筋斗翻來直下拈。

　　大滿禪師逮夜密詣碓坊。問能居士曰。米白也否。能曰。白也未有篩。大滿於碓以杖三撃之。能即以箕米三簸入室。
　　夜深眼活自相見。佛是西天老比丘。師子神威資返擲。象王行處轉狐蹤。

　　六祖到法性寺寓止廊廡間。暮夜風颺刹幡。聞二僧對論。一云幡動。一曰風動。往復酬答曾未契理。祖曰。可容俗流輒預高論否。直以風幡非動動自心耳。
　　風幡動處眼花新。各説異端動轉親。古佛猶忘仁者動。人心動轉不回身。

　　古人曰。明明百草頭。明明祖師意。
　　欲結不留千萬里。處門内未待他明。無情易失動容路。病耳猶悲夜雨聲。

　　次海兄韻擧。船子和尚囑夾山曰。他後直須藏身處沒蹤跡。沒蹤跡處莫藏身。吾在藥山三十年。秖明此事。（二首）
　　游刃亡牛誰手段。三條四赤或相違。清潭似鏡魚無去。彼此如空鳥獨飛。
　　不期遭毒通身死。可惜眉毛無一莖。非我非他非了別。忽然忘却向來行。

　　大安禪師問百丈曰。學人欲求識佛。何者即是。百丈曰。大似騎牛覓牛。安曰。識後如何。百丈曰。如人騎牛至家。安曰。未審始終如何保任。百丈曰。如牧牛人執杖視之。不令犯人苗稼。安自茲領旨。
　　朝霧薄時尚濕衣。夕陽落處遠山飛。吟成雪月梅花引。畫得牧童晩照歸。

　　雲巖掃地次。潙山云。太驅驅生。巖云。須知有不驅驅者。潙云。恁麼即有第二月也。巖竪起掃帚云。是第幾月。
　　誰人掃地更看月。禿帚放光透大虚。千萬月中重此月。縱云第二又何初。

　　趙州示衆云。汝若一生不離叢林。十年五載兀坐不道。無人喚汝作唖漢。
　　百草競頭窮赤骨。一生再活作功夫。幾來遮裏幾經歳。玉石轉疎淵有珠。

　　石霜在大潙充米頭。一日在米寮内篩米。大潙云。施主物莫抛撒。石霜曰。不抛撒。大潙於地上拾得一粒云。汝道不抛撒。這箇什麼處得來。石霜無對。大潙又云。莫欺這一粒子。百千粒從這一粒生。石霜曰。百千粒從這一粒生。未審這一粒從什麼處生。大潙呵呵笑歸方丈。晩後上堂云。大衆米裡有蟲。
　　那裡得來這一粒。爲他未道得高才。百千萬粒無摸索。這裡有蟲喫盡來。

　　雪峯岩頭二人同到鼇山。阻雪之次。峯問岩頭曰。如何即是。岩曰。它後若欲播揚大教。一一從自己胸襟流出。將來與我。蓋天蓋地去。峯言下大悟。便禮拜起來連聲叫曰。今日始是鼇山成道。今日始是鼇山成道。
　　夜來土地功夫錯。怪石奇巖怨恨多。今日鼇山成道也。一枚魔死一枚魔。

　　法眼禪師昔參琛禪師。琛問。上座何往。法眼曰。邐迤行脚去。琛云。行脚事作麼生。法眼云不知。琛云。不知是最親切。法眼豁然開悟。
　　騰騰了了又騰騰。行脚何關曲直繩。若缺大成方一寸。其知彌少二三升。

　　投子因僧問。月未圓時如何。投子云。呑却兩三箇。僧云。圓後如何。投子云。吐却七八箇。（二首）
　　瑩甎瑩鏡瑩天漢。鎖斷煙雲道未周。直想秋中非有月。月中本自得中秋。
　　圓後未圓同一月。不曾比類夜明珠。兩三七八任呑吐。萬古靈光滿五湖。

　　青原問石頭。汝從甚處來。石頭曰。曹谿來。青原乃拈拂子云。曹谿還有這箇麼。石頭曰。非但曹谿。西天亦無。青原曰。子莫曾到西天否。石頭曰。若到即有也。青原曰。未在更道。石頭云。和尚也須道取一半。莫全靠希遷。青原曰。不辭向汝道。恐已後無人承當。（二首）
　　十字街頭論内外。隔窓未離即明窓。空枯水老風無相。想料石人見大邦。
　　但知拈起未爲中。未會放行不見風。道半靠全更一骨。莫教兩老片言通。

　　青原問六祖曰。當何所務即不落階級。祖曰。汝曾作什麼。青原曰。聖諦亦不爲。祖曰。落何階級。青原曰。聖諦尚不爲。何階級之有。祖深器之。
　　掀回地軸天關轉。寒谷春來向桃源。山竹雪深風折節。清波直透水殘痕。

　　藥山問雲巖。海兄更説甚麼法。巖云。有時陞堂衆方集。以杖打下。復召大衆。衆回首。却云。是甚麼。藥山云。何不早道。巖於是大悟。
　　錯服藥山還毒手。摩身惱裂惡風雲。肉雖千斤智無寸。昔恨君兮今慕君。

　　僧問趙州。如何是趙州。州曰。東門南門西門北門。僧云。不問這箇。州曰。汝問趙州聻。
　　趙州因有一僧問。爲道東西南北門。四點頻成州似四。大疑何處是乾元。

　　華亭船子和尚云。垂絲千尺。意在深潭。離鈎三寸。速道速道。夾山擬開口。師便以篙撞在水中。因而大悟。
　　京口高聲知鼻直。華亭翻浪道將休。江波纔盡金鱗跳。一曲何深三點頭。

　　玄沙擬過嶺。到嶺脚指破血出來。忽有省。遂回雪峯。不參諸方。
　　手忙脚亂指頭破。血滴滴飛大地紅。水痩雲穿空摸索。依摸象骨不西東。

　　徳山一夕於室外默坐。龍潭問。何不歸來。山對曰黒。龍潭乃點燭與徳山。山擬接。龍潭便吹滅。徳山大悟乃禮拜。龍潭曰。見什麼。徳山曰。從今向去不疑天下老和尚舌頭也。
　　辨道功夫雖可歇。老婆爲汝道繩繩。眞龍愛處眞龍現。一段風光吹紙燈。

　　宏智禪師頌曰。來來去去山中人。識得青山便是身。青山是身身是我。更於何處著根塵。師因續韻。
　　山中人可愛山人。去去來來山是身。山是身兮身未我。更尋何處一根塵。

　　南泉示衆云。王老師自小養得一頭水牯牛。擬向溪東牧。不免食國王水草。擬向溪西牧。不免食國王水草。不如隨分納些些總不見得。
　　浮鼻爲舟山水封。驢前馬後未耕農。莫教結草違人意。且入千峯及萬峯。

　　西天大耳三藏到京云。得他心慧眼。代宗皇帝勅令與慧忠國師試驗。三藏纔見師便禮拜立于右邊。國師問云。汝得他心通耶。對曰。不敢。國師曰。汝道老僧即今在什麼處。曰。和尚是一國之師。何得却去西川看競渡。國師再問。汝道老僧即今在什麼處。曰。和尚是一國之師。何得却在天津橋上看弄猢猻。國師第三問語亦同前。三藏良久罔知去處。國師叱曰。這野狐精。他心通在什麼處。三藏無對。
　　子期未至伯牙恨。當曉徳雲集此中。萬谷非他心路絶。可怜佛是野狐通。

　　船子和尚問夾山云。垂絲千尺意在深潭。離鈎三寸子何不言。
　　千尺絲綸誰抛却。隨波逐浪不曾留。短長施去重栽竹。曲直用來幾換鈎。纎月離雲龍府曙。古弓浮水養家幽。諦觀釣盡金鱗意。江靜風恬道欲休。

　　長慶問靈雲。如何是佛法大意。雲曰。驢事未去馬事到來。慶如是往來雪峯玄沙。三十年間。不明此事。一日卷起簾忽然大悟。
　　孰磨去日顏如玉。一老回時鬢似霜。縱卷破簾偸月色。我纓且可濯滄浪。

　　僧問岩頭。如何是祖師意。頭曰。移取廬山來。向汝道。（二首）
　　如面片心隨節轉。齊身頭角示齊肩。青山運歩非人力。莫道近前被我牽。
　　廬山移取廬山來。向道誰知半口開。未審岩頭還坐却。不同三界競崔嵬。

　　五洩靈默禪師謁石頭。先自約曰。若一言相契我即住。不然便去。石頭知是法器。即垂開示。默不領其旨。告辭而去。至門石頭呼之云。闍梨。默回顧。石頭曰。從生至老只是這箇。更莫別求。默言下大悟。
　　一言可惜大無端。去住任他且自觀。生死悠悠雖未曉。回頭轉腦不相干。

　　灌溪禪師住後上堂曰。我在臨濟爺爺處得半杓。末山孃孃處得半杓。共成一杓。喫了直至如今飽餉餉。
　　相逢毒手渾身苦。算數眉毛有幾莖。怨自怨他猶未恨。魯連一箭更多情。

　　投子青和尚。執侍大陽三年。大陽一日問曰。外道問佛。不問有言不問無言。世尊良久。如何。青擬對。陽掩青口。青了然開悟便乃禮拜。陽曰。汝妙悟玄機耶。青曰。設有也須吐却。時資侍者旁立曰。青花嚴今日如病得汗。青回顧曰。合取狗口。
　　縱雖掩口何如鼻。設有未呑吐豈勞。爲子代師宗派遠。青天使電激星旄。

　　玄沙有時垂語曰。諸方老宿盡道。接物利生。且問汝。只如盲聾啞三種病人。汝作麼生接。若拈槌竪拂。他眼且不見。共他説話耳。又不聞口復啞。若接不得。佛法盡無靈驗。
　　隨人雖異非三兩。各説其端絶觸乖。醫術任他千萬品。誰將名字上門牌。

　　夾山曰。目前無法意在目前。不是目前法。非耳目之所到。
　　突出眼睛千萬箇。翳飛南北絶根柢。一朝落盡再提掇。滿樹鷓鴣日裏啼。

　　清平問翠微。如何是西來的的意。翠微曰。待無人即向汝説。清平良久曰。無人也請師説。翠微下禪床。引清平入竹園。清平又曰。無人也請和尚説。翠微指竹曰。遮竿得恁麼長。那竿得恁麼短。（二首）
　　無人道得西來意。園竹爲他説向渠。到此尚生長短計。豈知潘士倒騎驢。
　　増氷積水二非初。日月歳時各以餘。陌上茴香多少味。西川附子自心虚。

　　臥龍問了院王。先師道。盡十方世界是箇眞實人體。汝還見僧堂麼。主曰。和尚莫眼花。龍云。先師遷化肉猶煖在。
　　花中開眼先春馥。眼裏現身非二三。冷煖任他霜與露。親疎難辨水將潭。

　　南嶽問馬祖云。大徳坐禪圖箇什麼。祖曰。圖作佛。南岳乃取一塼。於祖庵前石上磨。祖遂問。師作什麼。南嶽云。磨作鏡。祖云。磨塼豈得成鏡耶。南嶽云。坐禪豈得作佛耶。祖曰。如何即是。南岳云。如人駕車。車若不行。打車即是。打牛即是。祖無對。又示云。汝學坐禪爲學坐佛。若學坐禪。禪非坐臥。若學坐佛。佛非定相。於無住法。不應取捨。汝若坐佛。即是殺佛。若執坐相。非達其理。祖聞示誨。如飮醍醐。（二首）
　　磨磚作鏡謂功夫。擧鏡爲塼人豈圖。瞞點迭成明白裏。方圓鑄像自依模。
　　縱名鐵漢豈塼鏡。殺佛未生坐佛降。坐臥經行皆即是。南山雲起雨西江。

　　潙山云。一切衆生無佛性。
　　玲瓏自撥數回轉。展事投機猶似遲。人死心銷生有面。神頭鬼眼幾癡疑。

　　仰山問大潙云。百千萬境一時來作麼生。潙云。青不是黄長不是短。諸法各住自位。非于我事。仰乃作禮。
　　且道威音已前事。萬山竹裂杜鵑啼。高飛燕子泥梁上。買帽相頭還一齊。

　　玄沙因僧問。和尚有言。盡十方世界是一箇明珠。學人如何得會。沙云。盡十方世界是一箇明珠。用會作麼。沙來日却問其僧。盡十方世界是一箇明珠。汝作麼生會。對曰。盡十方世界是一箇明珠。用會作麼。沙曰。知汝向黒山鬼窟裏作活計。
　　雖照如今還照古。可疑此事少根荇。方圓長短無邊際。内外中間不一崖。

　　長沙因僧問。作麼生轉得山河大地歸自己去。沙云。作麼生轉得自己歸山河大地去。
　　山河親轉山河力。自己元來少大才。如向所歸誰不定。一疑猜了一疑猜。

　　趙州和尚示衆云。才有是非。紛然失心。還有答話分也無。有僧出拊侍者一下曰。何不祗對和尚。州便歸方丈。後侍者請益。適來僧是會不會。州云。坐底見立底。立底見坐底。
　　不問程途行驀直。碧空隨順白雲飛。蓋知洞徹回天力。頑石點頭坐立歸。

　　黄檗嘗問百丈。從上宗乘如何指示於人。百丈據座。檗曰。後代兒孫將何傳授。百丈曰。我將爲汝是箇人。便歸方丈。
　　證去傳來從上祖。一生參學事何空。破顏面目靈山昔。温至得髓少室中。

　　趙州因僧問。如何是祖師西來意。趙州云。庭前柏樹子。僧曰。和尚莫以境示人。趙州云。吾不以境示人。僧曰。如何是祖師西來意。趙州云。庭前柏樹子。（二首）
　　無根柏樹大虚懸。祖意西來徹後先。古佛守株枝葉落。只留貞實飽風煙。
　　有僧問道趙州老。只道庭前柏樹枝。端的之言雖是妙。但恨祖師來意遲。

　　僧問瑯琊。清淨本然云何忽生山河大地。琊云。清淨本然云何忽生山河大地。
　　春松秋菊順時節。蓋地蓋天現鏡空。竹影掃除塵轉積。月穿潭水各融通。

　　米胡令僧問仰山。今時人還假悟否。山曰。悟即不無。爭奈落第二頭何。僧回擧似胡。胡深肯之。
　　正編易辨今人悟。空劫已前自己蹤。將錯等閑雖就錯。東西付囑密相逢。

　　黄檗捨衆入大安精舍。混迹勞侶。掃灑殿堂。時斐休相國入寺燒香。因問黄檗曰。眞儀可觀。高僧何在。檗朗聲云。在什麼處。公當下有省。
　　壁面人將人面壁。共言何在欲相知。雖然一等笑開口。破雪梅花密上枝。

　　清原和尚因僧問。如何祖師西來意。原云。又恁麼去也。
　　來又恁麼去恁麼。分明記取莫癡疑。回回露露近前問。爲汝當頭鉗一槌。

　　洞山示衆曰。體得佛向上事。方有些子語話分。僧便問。如何是語話。山云。語話時闍梨不聞。僧云。和尚還聞不。山云。待我不語話時即聞。
　　見語知人須似面。三端直是舌鋒書。道成羽翼自然就。逢我以來深敬渠。 

　　臨濟在黄檗會中。三年行業純一。首座勸勵。令問佛法的的大意。二度致問三度喫棒。往問大愚。有過無過。愚云。黄檗恁麼老婆爲汝得徹困。更來這裡問有過無過。濟言下大悟曰。元來黄檗佛法無多子。大愚撮住云。這尿床子適來道有過無過。如今却道黄檗佛法無多子。汝見什麼道理。速道速道。濟於大愚脇下築三築。大愚拓開云。汝師黄檗。非于我事。濟辭大愚却回黄檗。
　　棒頭明眼強相見。脇下憐兒塊未銷。爲汝老婆心切切。風顛水逆幾迢迢。

　　洞山參雲岩問。無情説法什麼人得聞。岩云。無情説法無情得聞。山曰。和尚聞否。岩云。我若得聞。汝即不聞吾説法也。山云。若恁麼即某甲不聞和尚説法也。岩曰。我説汝尚不聞。何況無情説法也。山乃述偈呈雲岩曰。也大奇也大奇。無情説法不思議。若將耳聽聲不現。眼處聞聲方得知。
　　無情説法無情會。牆壁莫教草木春。凡聖含靈非己分。山河日月及星辰。

　　石鞏問西堂。汝還解捉得虚空麼。西堂曰。解捉得。石鞏曰。汝作麼生捉。西堂以手撮虚空。石鞏曰。汝不解捉虚空。西堂曰。師兄作麼生捉。石鞏把西堂鼻孔拽。西堂作忍痛聲曰。大殺拽人鼻孔。直得脱去。石鞏曰。直得恁地捉始得。
　　中間樹子屬誰去。南北東西内外邊。兄弟相逢論父業。一牽地矣一牽天。

　　投子因僧問。如何是十身調御。投子下禪床叉手而立。又問。凡聖相去多少。投子亦下禪床叉手而立。
　　養兒令大作家賊。古記新條在戒姦。稍下禪床纔撥動。差珍異寶更斑斑。

　　龍潭禪師作餅爲業。禮天皇和尚出家。皇謂云。汝執侍吾。已後爲汝説心要法門。凡經一載。潭曰。來時和尚許説心要法門。至今未蒙指示。皇曰。吾爲汝説來久矣。潭曰。何處是和尚爲某説。皇曰。汝若不審我則合掌。我若坐時汝則侍立。汝擎茶來吾爲汝受。潭良久。皇曰。見則便見。擬思即差。潭乃大悟。
　　這箇是誰誰是我。似來似去水中波。千年八百田將主。師資心要龍與蛇。

　　曹山因僧問。時節恁麼熱。向甚處回避。山曰。向钁湯爐炭裏回避。僧曰。钁湯爐炭裏如何回避。山云。衆苦不能到。
　　秋期漸近月光冷。螢火頻飛逐火星。再向紅爐要一匝。雲來峯頂水生瓶。

　　芙蓉楷和尚參投子乃問。佛祖言句家常茶飯。離此之外別有爲人言句也無。子曰。汝道。寰中天子勅。還假堯舜禹湯也無。楷欲進語。子以拂子槭楷口曰。汝發意來早有三十棒也。楷即開悟。再拜便行。子曰。且來闍梨。楷不顧。子曰。汝到不疑之地耶。楷以手掩耳。
　　佛祖家常茶飯麁。爲修優禮奏寒笳。便行掩耳無窮意。十八拍成曲更加。

　　天童和尚云。渾身似口掛虚空。不問東西南北風。一等與他談般若。滴丁東了滴丁東。
　　渾身是口判虚空。居起東西南北風。一等玲瓏談已語。滴丁東了滴丁東。

　　南嶽讓禪師參六祖。祖問云。從什麼處來。讓曰。嵩上安國師處來。祖云。是什麼物與麼來。讓罔措。於是執侍八年。方省前話乃告祖曰。懷讓會得當初來時。和尚接某甲。是什麼物與麼來。祖云。汝作麼生會。讓云。説似一物即不中。祖曰。還假修證否。讓云。修證即不無。染汚即不得。祖云。祇此不染汚。是諸佛之所護念。汝亦如是。吾亦如是。乃至西天諸祖亦如此。
　　料理物子來。等閑離嵩岑。弄風生見雲起。味虎嘯愛龍吟。一向功夫八年練金。脱體脱體委也未。説似不中塵曷侵。直至如今雖得妙。毘婆尸佛早留心。

　　龍牙問洞山。如何是祖師意。洞山曰。待洞水泝流即向汝道。牙從此始悟厥旨。
　　五兩高超雲水際。先天後地使風帆。忠言逆耳重相報。莫恨老爺語不凡。

　　道吾與雲岩侍立藥山次。山曰。智不到處。切忌道著。道著即頭角生。智頭陀作麼生。吾便出去。雲岩問藥山曰。智師兄爲什麼不祗對和尚。藥山曰。我今日背痛。是他却會。汝去問取。雲岩即來問吾曰。師兄適來。爲什麼不祗對和尚。吾曰。汝却去問取和尚。雲岩臨遷化時。遣人送辭書到。吾展書覽之曰。雲岩不知有。悔當時不向伊道。雖然如是。要且不違藥山之子。
　　灼然道著眉毛落。異類中行鶻臭衫。日下孤燈光失照。壼中日月未曾咸。。

　　香嚴因潙山曰。汝生下爲嬰兒時。未辨東西南北。當此之時與吾説看。嚴下語并説道理。並不相契。便入武當山。忠國師舊庵基卓庵。一日併淨道路。因棄礫撃竹響。於時忽然大悟。
　　終日虚心待鳳臻。一叢叢竹却成隣。雄鳴䳄吼聞無拍。瓦礫傳言枯木人。

　　南泉因至莊。偶莊主預備迎奉。泉曰。老僧居常出入不與他知。何夙排辨。至於如是。主曰。昨夜土地神相報。泉曰。王老師修行無力。被鬼神覷見。侍者便問。既是大善知識。爲甚却被鬼神覷見。泉曰。土地前更下一分飯著。
　　不與他知自有分。神頭鬼面又慇懃。修行無力至如是。出入居常元絶群。

　　長慶有時云。寧説阿羅漢有三毒。不説如來有二種語。不道如來無語。只是無二種語。保福曰。作麼生是如來語。慶曰。聾人爭得聞。保福曰。情知汝向第二頭道。慶云。作麼生是如來語。保福云。喫茶去。
　　不説徳聲三兩種。木人本自木人孫。如來語是如來語。更有一聾記已言。

　　長沙因竺尚書問。蚯蚓斬爲兩段。兩頭倶動。未審佛性在阿那箇頭。沙云。莫妄想。書曰。爭奈動何。沙云。會即風火未散。書無對。沙却喚。尚書。書應諾。沙云。不是尚書本命。書曰。不可離却即今祗對有箇第二箇主人公也。沙云。不可喚尚書作今上也。書曰。與麼則總不祗對和尚。莫是弟子主人公否。沙云。非但祗對。不祗對老僧。從無始劫來。是箇生死本。乃示頌云。學道之人不識眞。祗爲從來認識神。無始劫來生死本。癡人喚作本來身。
　　欲論佛性兩頭動。風火散時全體寒。生死從來無定主。等閑莫説此言端。

　　仰山一日隨潙山開田。仰山問曰。遮頭得恁麼低。那頭得恁麼高。潙云。水能平物。但以水平。仰云。水也無憑。和尚但高處高平低處低平。潙山然之。
　　山前一片閑田地。上下高低任草料。欲算方圓料曲直。東西南北一青苗。

　　盤山甞因於市肆行。見一客人買猪肉。語屠家曰。精底割一片來。屠家放下刀子。叉手云。長吏那箇是不精底。山於言下有省。（二首）
　　十字街頭曾失脚。豈期白日見紅顏。精神惱亂塵埃底。佛法自元不等閑。
　　十字街頭人買肉。討精一片丈夫雄。血痕還入東君手。乃見盤山花自紅。

　　僧問洞山守初和尚。如何是佛。山云。麻三斤。
　　洞山佛是麻三斤。還有恩深怨亦深。要見海枯終徹底。始知人死不留心。

　　大潙示衆云。老僧百年後。向山下作一頭水牯牛。左脇書五字。云潙山僧靈祐。此時若喚作潙山僧。又是水牯牛。喚作水牯牛。又是潙山僧。某甲且道。喚作什麼即得。仰山出禮拜而去。
　　大潙耕道在山下。喚作牛僧倶未平。且道如何他是處。徒勞寂子強安名。

　　深明二上座因到淮河。見人牽網。有鯉魚透出。深曰。明兄俊哉。一似箇衲僧。明曰。雖然如此。爭似當初不撞入網羅好。深曰。明兄缺悟在。明至半夜方有省。
　　淮河流水到深明。跳出金鱗本命生。此命如無歸九折。悄然不見大波行。

　　雪峯山畔有一僧卓庵。多年不剃頭。自作一柄木杓去溪邊臽水喫。時有僧問。如何是祖師西來意。菴主曰。溪深杓柄長。僧歸擧似雪峯。峯云。也甚奇怪。雖然如是。須是老僧勘過始得。峯一日同侍者將剃刀去訪他。纔相見便問。道得即不剃汝頭。菴主便將水洗頭。峯便與他剃却。
　　有人問著西來意。木杓柄長溪轉深。欲識箇中無限意。松風一弄沒絃琴。

　　靈雲因見桃花悟道。有頌曰。三十年來尋劍客。幾回葉落又抽枝。自從一見桃花後。直至如今更不疑。擧似潙山。山曰。從縁入者永不退失。汝善護持。玄沙聞曰。諦當甚諦當。敢保老兄未徹在。（二首）
　　古曾誤入桃源客。兩眼看花一動枝。更歩都忘那畔事。將何酬答大家疑。
　　豔陽桃李藍朱色。百世春時同本枝。賤近不愚須貴遠。老兄未徹又何疑。

　　趙州因僧問。狗子還有佛性也無。州曰有。僧曰。既有爲什麼却撞入這箇皮袋。州曰。爲他知而故犯。有僧問。狗子還有佛性也無。州曰無。僧曰。一切衆生皆有佛性。狗子爲什麼却無。州云。爲伊有業識在。（二首）
　　全身狗子全身佛。箇裡難論有也無。一等賣來還自買。莫憂折本又偏枯。
　　有無二佛性。不造衆生命。雖似酪或蘇。猶如滅盡定。

　　洞山因僧問。時節恁麼熱。向甚處回避。山曰。向寒熱不到處回避。僧曰。作麼生是寒熱不到處。山曰。寒時寒殺闍梨。熱時熱殺闍梨。
　　寒熱來時撒手行。眉毛落盡喪虚名。太平本是將軍致。莫使將軍見太平。

　　馬祖曰。即心即佛。
　　忽忘獨歩來時路。回首那能滯此中。幾度賣來還自買。爲憐山竹引清風。

　　南泉一日東西兩堂爭猫兒。泉見遂提起云。道得即不斬。衆無對。泉斬却猫兒爲兩段。泉復擧前話問趙州。州便脱早鞋。於頭上戴出。泉云。子若在恰救得猫兒。（二首）
　　南泉有道再三行。趙老風流設陷坑。也識死猫尊貴者。長扶話柄斷疑情。
　　池陽提起猫兒道。道得猫生否不生。且道南泉聽也未。兩堂雲衲一雷聲。

　　百丈參次有一老人。常隨衆聽法。衆退老人亦退。忽一日不退。丈遂問。面前立者復是何人。老人曰。某甲是非人也。於過去迦葉佛時。曾住此山。因學人問。大修行底人。還落因果也無。某甲答他曰。不落因果。後五百生。墮野狐身。今請和尚代一轉語。貴脱野狐身。遂問曰。大修行底人。還落因果也無。丈云。不昧因果。老人於言下大悟。作禮曰。某甲已脱野狐身。（二首）
　　修行不落其因果。鬼窟現前非老狐。鬼窟之中還一轉。山河忽化證前途。
　　可憐迦葉一尊佛。墮落野狐五百生。耳底倒聞師子吼。舌邊長斷等閑鳴。

　　馬祖因僧問。離四句絶百非。請師直指某甲西來意。大師云。我今日勞倦。不能爲汝説。問取智藏去。僧問藏。藏曰。何不問和尚。僧曰。和尚教來問。藏曰。我今日頭痛。不能爲汝説。問取海兄去。僧問海。海云。我到這裡却不會。僧擧似大師。大師云。藏頭白海頭黒。
　　離四句之絶百非。有僧請益自精微。若非選佛場中士。誰見海藏直指揮。

　　魯祖寶雲禪師。尋常見僧來便面壁。
　　吾師獨歩轉身路。數見僧來絶異同。設欲爲君談得半。還教面壁失他功。

　　馬祖不安時。有僧問。和尚近日尊候如何。祖云。日面佛月面佛。
　　江西曾有佛。日月以爲面。何事未相備。圍碁逢敵手。

　　南泉一日在山作務。有僧過。問南泉路向什麼處去。泉拈起鎌子云。我這茅鎌子二十文錢買得。僧曰。不問茅鎌子三十文錢買。南泉路向什麼處去。泉云。我如今使得正快。
　　水雲暫到上南泉。不待嶺頭見好縁。昔日若非聾耳客。風流爭得及斯年。

　　百丈再參馬祖。祖擧拂子。丈曰。即此用離此用。祖掛拂子於舊處。丈侍立。少頃祖曰。汝已後鼓兩片皮如何爲人。丈取拂子擧起。祖云。即此用離此用。丈掛拂子於舊處。祖便喝。丈後謂黄檗曰。我當初被馬師一喝。直得三日耳聾。
　　被他一證見無身。誰識條條拈得新。誤入其家遭毒酒。皺眉戀慕舊時親。

　　大隨因僧問。劫火洞然大千倶壞。未審這箇還壞也無。隨云壞。僧云。恁麼則隨他去也。隨云。隨他去。
　　披毛戴角同他去。劫火洞然不轉頭。墨穴死灰消息斷。誰能向此問因由。

　　惠超問法眼。如何是佛。眼云。汝是惠超。
　　喚作惠超窮臘春。惠超回首鏡無塵。良哉法眼拈來用。一語未終佛變神。

　　天童和尚曰。我箇裡不用燒香禮拜念佛修懺看經。祗管打坐始得。
　　放自手頭不敢拈。是非抛却失將得。龍蛇混雜似龍蛇。渾坐蟠身元羽翼。

　　天童和尚曰。參禪者身心脱落。
　　弄來木杓風波起。恩大徳深報亦深。縱見海枯寒徹底。莫教身死不留心。

　　香嚴一日謂衆曰。如人在千尺懸崖。口銜樹枝脚無所蹈。手無所攀。忽有人問如何是西來意。若開口答喪身失命。若不答又違他所問。當恁麼時且作麼生。時有招上座出曰。上樹時即不問。未上樹時如何。嚴笑而已。
　　喪身失命死中活。簸弄孃生兩片皮。欲答即酬無別事。那須節外更抽枝。

　　宏智禪師初參丹霞。霞問。如何是空劫已前自己。智曰。井底蝦蟆呑却月。三更不借夜明簾。霞曰。未在更道。智擬議。霞打一拂子曰。又道不借。智忽悟作禮。霞云。何不道取一句子。智曰。某甲今日失錢遭罪。霞曰。未暇得打。汝且去。
　　風流賣盡圖人買。夜月出山更到窓。河内失錢河裡覓。在江叫者歇休江。

　　二祖大師問初祖。我心未寧。乞師與安。祖云。將心來。與汝安。云覓心了不可得。祖云。我與汝安心竟。
　　了了了時無可了。玄玄玄處是粉紜。尋他道畔錯逢己。被水引來稍歩雲。

　　眞歇禪師參丹霞入室。霞問。如何是空劫時自己。歇擬對。霞曰。汝鬧在且去。一日登鉢盂峯。豁然契悟。徑歸見霞方侍立次。霞掌曰。將謂汝知有。師欣然拜之。
　　相兼臭惡惱虚空。遮地蓋天要透通。再向上關相架構。元來走馬鉢盂中。

　　永平元和尚頌古（尾）

