　　《大正藏》第82卷No.2606

　　普照國師法語卷上
　　嗣法門人性杲編
　　示木菴首座
　　燥辣衲僧。超出塵勞之表。截斷生死根源。尋常孤迥迥峭巍巍圓陀陀活溌溌。人天窺[覤-儿+目]無門。魔外豈能近傍。凡來聖來渾爲一體。賢到愚到輥作一團。而後秉殺活劍。議擬不來。斬爲百段。抛栗棘蓬。呑吐不下。再加一錐。敢保惡知惡覺立地消殞。自然透頂透底恩大難酬矣。試看。臨濟正傳一派。轟轟烈烈。哮吼一聲百獸魂飛。唯金毛種草。便能返擲。以起中興之道。永永無窮矣。木菴瑫公親吾有年。已曾萬福堂中平分半座。後開法於象山。茲來乞法語。爲徴。聊書梗概與之。若夫擒虎兕按獰龍。在乎當機手眼殺活權變。公自能之。豈曰學養子而後嫁者也。是囑。
　　示虚白西堂
　　佛祖之道。彌漫法界。遍布娑婆。唯智者獲之無疑。愚昧狂狷過與不及。奚足道哉。吾人忝佛祖之裔。豈可不力而行之。不至從上之域不止也。然速行則速到。緩行則緩到。不行則不到。理固當然。是以學道易得道難。得道易守道難。守道易行道難。前之三難堅固勇猛持之必至。後之一難非五種縁備。勉強爲之則不無敗闕矣。然吾行之二十餘年。百事歴盡鮮不驗焉。今入扶桑三易法社。頗得數種之縁。汝既承當個事。須堅固勇猛操持身心。自然光被四表。圓陀陀活溌溌。何往而不可也。
　　示即非首座
　　衲僧家承佛祖正印。非才器弘大道徳隆重者任之。則顛危傾覆。然獅子乳非琉璃瓶難盛。夜明珠非清淨盤莫走。是故物薄易壞。事洩無成。水淺豈能藏龍。林成自然鳥聚。物理如是。大道豈不然乎。蓋從上諸祖。道隆徳備法法無礙。道滿天下言垂萬古者。皆由弘大隆重之騐。公既承紹從上大任。須法從上之法力行不怠。則去古人不遠矣。又貴在虚己推人潔己厚物。勿眩奇以耀衆。須敦本而利人。少懷老安則無往不化。知公才器出人意表。曾分座黄檗出世壽山。茲乞法語。聊述梗概如此。若當機擒縱直取龍呑。唯臨時自能之。非吾所教也。囑囑。
　　示慧林西堂
　　夫眼不圓明以鑑物。未免微瑕所玷。心未空淨以導人。不無所知之障。是以語言偏枯理事謬妄。皆由心眼糢糊之咎。自救尚且不了。詎能炤人者乎。衲僧家明自己之明而後明人。無所往而不明。淨自己之淨而後淨人。無所往而不淨。空圓鑑導亦復如是。故能自由活溌圓明無礙。如盤走珠。方可與人解粘去縛拔楔抽釘。不犯自己手脚。不瞎他人眼目。直令個個如龍如虎如獅如象。始稱衲僧本懷。且看。濟下一隊老古錐。箇箇轟轟烈烈。炤用玄要與奪臨時。料揀殺活著著有據。如大鵬擘海直取龍呑。如獅王哮吼百獸潜藏。如是繼紹則無忝矣。況今僣竊佛祖名位者衆。徑山老人所嚴者此也。可不愼諸。汝既承當個事。當勉力維持。俟道徳言行盈溢四表。自有龍天相諸。奚愁乎祖道之不振也。
　　示獨湛西堂
　　夫大法頓明。徹底無疑之後。正好維持護惜。孜孜念念弗忘正受。綿綿密密不露圭角。若逢逆順境縁。愈加炤察。便覺日用深造得力。般若智時時現前。如赫日當空紅爐正焔。縱有蘊魔習氣。直下消鎔淨盡無餘。便成大光明藏更有何物爲障爲礙者哉。
　　是以古徳有三十年不雜用心四十秋尚有走作。皆由未得大安樂田地。豈無護惜之功歟。上座親老僧有年。而密操造證之功頗勤。茲當應請遠州。乞法語爲徴。聊書梗概如此。但因縁時節已至。顯揚從上來事。須拈出本分一著子活活溌溌烈烈轟轟。
　　令人咬嚼不來呑吐不得寢食不忘間忙無間。忽然磕著額頭粉碎眼睛突出。㘞地一聲百了千當。可續瞎驢苗裔。堪承燥辣家風。則利己利人酬恩報徳盡在其中矣。
　　示龍溪上座
　　今時學道者衆。眞參實證者尠。未免師資混濫遞相授受。如盲引盲至於火坑。擧世皆是。求一正知見不被他惑者。誠如星中揀月矣。然佛祖命脈拈花已來至曹谿三十三世。曹谿至龍池又三十三世。龍池傳天童師翁。天童付徑山本師。皆從正知正見大機大用中而來。故諸方稱正傳。王臣重焉。龍天相諸。豈小知偏邪而能紊其毫端。若非眞悟實證一番。總是自謾漢子。依稀恍愡未免郷關萬里。到臘月三十日總用不著。如上座一面老僧便能改非。千百中唯一耳。改到無可改處。非至無可非時。豁然懛頭磕碎虚空。大地平沈。覓一點微細之惑。了不可得。更有何物爲障爲礙能攪能亂不安樂耶。
　　示峨山照上座
　　眞正衲僧心眼圓明。自知清淨具足之心。爲成佛之正因。豈更向外馳求。認空花影子爲張本耶。是故正見正知之儔。日用作得主把得住自守自持。了無一毫走作。直至徹悟透頂透底。而後已。果能如是。歩歩踏佛階梯。證佛正果可期矣。所謂置之一處無事不辨。豈欺我也。若無如是操持。便打入第二念中。論境論心著空著有説體語用分淨分染。紛紛紜紜無有了日。縱有苦脩瞎煉。未免魔外生涯。正如蒸沙欲圖成飯。無有是處。與夫本分正覺道果爰交渉也。此事本來現成奚假脩持。本來清淨阿誰汚染。本來圓明阿誰塞礙。本來具足阿誰缺少。雖然與麼。非過量衲僧超群漢子。大難承當。苟能如是信得及提得起放得下。佛之一字悟不喜聞。便能坐斷報化佛頭。凡聖位中收他不住。圓陀陀活溌溌東湧西沒南昇北降無可不可。吾知其法王大寶不求自至。無價明珠隨時應現取用不竭。利濟無窮。生死岸頭出沒自由。逆順縱横無罣無礙。不度衆生衆生度畢。不顯神用神用已全。便是大乘草種。詎人天偏小之可測也。峨山獨照圓上座。親覲老僧有年。而正知正見頗具。古云。吾不重汝道徳。但取其正見。正見中道而行到家可必。斷不墮於偏小魔外之坑塹矣。
　　示南源上座
　　大凡參禪要。明自己大事爲吃緊。餘一切間雜夢幻等事付之度外。一心圓明諸縁脱落。一念不生覿體全彰。切忌依他作解障自悟門。又不可打在無事甲裏。恐落空亡外道。大丈夫所秉金剛王寶劍。凡有物欲別思。一斬斬作百段。碎爲微塵。直令空蕩蕩虚豁豁忽然㘞地一聲。虚空粉碎大地平沈。便是好消息也。而後觸目揚眉行藏擧措。盡是大光明藏。覓一毫爲障爲礙了不可得。始見獅林無異獸。荷得老僧拄杖子。是爲頭正尾正全始全終。不孤最初參侍之志願也。時不待人。惟上座勉諸。
　　示獨吼上座
　　汝自隨吾東渡。歴洪波上扶桑。扶杖履險不至顛危。頗有力矣。然吾行藏取與應酬機辨汝盡知之。既知須擇善而行。曷用求吾剩語。所謂學吾者拙似吾者死。大丈夫自有超群越格之志。豈肯落人舊套。須當摟吾窩臼掃吾踪跡。便是返擲草種忽然一吼自然驚天動地。坐斷天下人舌頭也。否則學老婆禪過日。掠人啑唾以爛殘爲珍饈。未免智者所鄙。此事不在語言文字上。不在思惟卜度上。不在機境解會上。不在放曠無事上。不在平常打輥上。故知平常地上死人無數。無影林中誤殺良多。當時時返炤。密在汝邊。念念提究。莫向外求。日用浩浩之際不被物轉。睡夢之中純一無雜。無夢無想之時主人翁在甚麼處。忽然㘞地一聲直下了然。可謂出生入死自由自在。到與麼地。始是出格丈夫超群漢子。然後爲人解粘去縛。著著有出身處。斷不落人窩臼。活活溌溌有徴有據。則不孤最初入山之志。是老僧之所望也。
　　示海福本上座
　　大心菩薩量等虚空。能包萬有以無餘。徳被乾坤而不宰。廣開六度之門。普攝三根之器。外棄國城妻子。内舍身心腦髓。以成波羅蜜海。立就大功徳山。解行相應福慧滿足。頓明大道成佛果位。龍天八部無不歸敬。豈非道大徳備之所致哉。我等學佛之徒。行佛之行闡佛之言。以及將來廣被沙界。圖報洪恩之萬一。所謂虚心受道損己益人。行人之所不行。言人之所不言。脚踏實地。心淨如蓮。徳峻如山。願深如海。不至如來寶所不止也。苟能如是見聞如是操持如是證入如是任重如是護惜。則去佛不遠矣。海福獨本源上座。自老僧航海至崎。領徒首參。迄今十閲星霜。不退初心孜孜是念。況戒潔氷霜。規繩井井。凡老僧所爲者。無不立行之。果然立行之不怠。逢逆順境縁愈加猛省。一旦豁然[覤-儿+目]破老僧腦後圓相。突出自家本來面目。如盤走珠。圓陀活溌光前耀後烈烈轟轟。信手拈來縱横無礙。庶不孤最初參尋之本志也。
　　示九龍箴禪人
　　世間一切事物無一眞實。惟有當入脚跟下一著子。明如杲日闊若虚空。不屬成壞了無眞假。不増不減無去無來。明之者喚作本源佛性炤世明珠。昧之者返爲業識茫茫。未免物欲所累。從生至死從死至生無繇得脱。誠可憫也。有志衲僧正好在此茫茫之中。著得隻眼。且看。忙者是誰。略有少間。又看間者是誰。無分晝夜匪間間忙。轉追轉究。忽於不知不覺處迸出星兒。不妨輝天鑑地。則脚跟下大事已竟。而後忙時也得。間時也得。不忙不間也得。亦忙亦間也得。呵佛罵祖也得。吟風嘯月也得。何故爲伊踏著佛祖關捩。千聖萬賢盡在下風。所謂終日忙忙那事無妨。豈昧我耶。否則日久月深。便打在流俗阿師隊中去。吾未如之何也已矣。
　　示禿翁禪徳
　　來問意謂。實證永證。不當有隔陰即忘換胎却癡。以斷崖五祖。疑爲有不自由分。然前輩紹祖之人。不必以己私心而測度之。或内祕外現出入塵勞度脱有情。如迦文。我來此土八千番。若菩薩。不捨有情和光同塵。毎毎皆是。豈可未悟未至而度量之也。或菩薩有隔羅之惑。羅漢有出陰之迷。而況二師者無微瑕所玷乎。有志之者不必較前論後。第要當人自己日常打徹得。乾乾淨淨穩穩當當。寤寐如一逆順不二。生死去來自然自由自在。設有毫末未了渉於理路。盡是雜毒入心。難以救療。奚啻即忘却癡而已哉。古云。一翳在眼空花亂墜。豈不愼歟
　　又
　　昨所答恐未備。今再述數言以盡之。蓋從上師師受授如傳燈之喩。以燈傳燈燈燈不昧。而其圓明亙赫無二無別。然於中途或遇境風所動。或隱或滅。遮護不謹密而致之也。非從上傳者之咎。苟能剔之以時。護之以密。入暗室出重門。去來不昧。豈有即忘却癡之尤乎。付囑之事如中華選擧子一般。文章中式者取之。其後出仕做官。爲民父母修身治人。一段節概操持明正。如青天白日。君心民情倶得。全始全終唯賢者能之。餘者或貪虐暗昧。則罷官退職。自是無操持護惜之咎。非試官取者之誤也。吾宗門下亦復如是。古云。大道未明如喪考妣。大道已明如喪考妣。乃始終護惜則無敗闕之事。豈不愼歟。豈不愼歟。有志斯宗者。須觀南岳馬祖百丈黄檗臨濟楊岐慈明圓悟應菴高峯中峯。
　　以至天童老和尚一派正脈語言作略班班可見可師可法。其餘枝葉枯榮存而勿論。茲見大徳虚心爲法舍身衞道之至。不覺逗漏如此。但辨肯心。心不相賺。
　　示拙道禪人
　　學道先須戒根清淨因果分明心地圓潔。而後吐出無非清風明月。忽然收藏於密。了無一塵爲障爲礙。奚愁生死去來不自由自在乎。倘一毫未了。説詩作偈。祇是自謾漢子。到頭總用不著。與本分事有何交渉哉。
　　示天菴禪人
　　詩文一事是吾徒熟路。父母未生之前。死了燒了後一著子。乃是吾徒未到之生地也。糞力參切究勿舍間忙孜孜爲念。自然生處弄得熟。熟處不待放而自生矣。倘于不知不覺處。打破黒漆桶。踏斷生死路。則衲僧面門畢露眞成大丈夫之事也。而後遊戲三昧展演神通發之於言。言言見諦。行之於事。事事全彰。可稱無礙禪宗法門砥柱。則不孤梅福堂前脱白一番。益増中天祖之風光。誠老僧之所望也。不然仍批舊時葛藤。曷有了期。恐未免眩曜見聞之誚。累及老僧亦不少。知吾徒有大根氣象。故直言痛棒。苟承當得去。異日知些痛處。再來通信。囑囑。
　　示曇禪人
　　目上人所呈事實一篇。欲老僧痛下鉗鎚。若生死二字看破。曷有是與不是之言。如自家寶物失却多年。尋之不見。忽然途中失脚得之。喜不自勝。那更問人是與不是。設有些疑。未免白雲萬里。又何曾看破無疑耶。大都理路明的其心難死。不大死一番。安有大徹無疑之地。所謂大聰明人被所知障蔽。不能當下了然。良有以也。若此處一刀兩段。敢保直下無疑矣。
　　示絶嶽禪人
　　目上人一紙。要老僧直截開示。若動筆舌反墜委曲。憶前問老僧云。如何是和尚直截一句。老僧云。六耳不同謀。多少直截。祇是上人不薦。又要老僧方便。老僧云。待無人時向汝道。多少痛快。今又葛藤牽扯。詎不落水拖人者乎。老僧目至頻呼小玉元無事云云者。謂有言外知歸方覺祖師言句皆是小玉之聲。老僧云。祇恐不是玉是玉。也太奇。無聲無色時又作麼生。上人問訊。老僧云。又在聲色裏。何不拂袖便行。且道。是直截。不是直截。若更遲疑。盡落葛藤窩裏知解坑中。何時出頭。欲期活溌脱洒詎可得乎。
　　又
　　有巴鼻的與初機問答不同。妙在轉處。老僧詰云。無聲無色時知何。汝不能轉身。進前問訊似乎金鱗投網。不落在聲色而何。今謂老僧何做聲色看。是不虚心強作好漢。未免明眼所哂矣。
　　示達禪人
　　目汝做工夫一篇。自加鞭策。不無少分得力。但被心體如虚空不受一物礙。却爲實證。百尺竿頭一歩猶未也。古謂。眞常流注正是大病根。十個五雙却被此礙不能大徹耳。玄沙云。靜夜鐘聲隨扣撃以無虧。猶是生死岸頭事。良有以也。若此爲足。忽有境風動著。仍舊不得力也。須虚空粉碎後再來通信。不妨有吃棒分。囑囑。
　　示堂衆
　　結制中諸人眉毛與虚空。結之一處無須斯縫罅。忽然磕破額頭。虚空粉碎大地平沈。豁開眼睛。許汝呈偈問話。老僧不妨爲汝證據。如未得與麼一回。切不可妄想。罔用精神。錯過光陰。有何所益。擬欲瞞人。到底只自瞞矣。方纔一僧呈偈有日落高樓玉笛風之句。老僧批云。隨聲逐色漢。只如無聲無色時作麼生。彼拍几卓三下。老僧云。未也未也。彼又拍几卓三下。老僧云。又在聲色裏。何劫出頭來。汝等諸人。且道。無聲無色時作麼生。大地平沈時何處著脚。無夢無想時主人翁在甚麼處。水牯牛過窓欞了。爲甚麼尾巴過不得。日午打三更。甚麼人聞。得夜半日頭紅。阿那個見得。一一答得相應。許汝入室問話。不妨入得阿宇法門。
　　示妙書記
　　能其不能。空其不空。是眞受用是眞安樂。設或未然。寧弗著忙吃繄。且看此事從何處來。又從何處去。不知來去。豈非生死事大。臨末稍頭安得不忙乎。大都從前爲知解所障礙。却正知見不能覿體受用。名爲知解。非見解也。苟親見一番。所謂了了見無一物。大千沙界海中漚。一切聖賢如電拂。曷有能不能空不空乎。
　　示月潭侍者
　　一心爲法。曷有窮已。百煉鉗鎚唯期自徹。苟自徹也。自家本來面目豁爾全彰。而其日常運用著著可據。或取與收放頭頭恰好。不假外資一毫髮許。盡從自己胸中。流出無價珍珠。取之無盡用之不竭。然自己所珍之物更須舍却。即得空蕩蕩虚豁豁。内外明徹了無餘蘊。如琉璃寶鑑當臺。無物不燭。無法不收。無機不赴。無理不彰。
　　百了千當淨盡無餘更有何物何法而爲障爲礙者哉。只如古人道打破鏡來與汝相見。又作麼生。設於此處明得一毫頭。則老僧腦後圓光被汝[覤-儿+目]破。現前己鼻被汝摸著。則不孤十載追隨殷勤之心也。不妨歩歩踏著老僧脚跟。心心炤破老僧肝膽。二六時中運鉢掲瓶著著不虚。捧水執巾事事如法。同一受用同一安樂同一得失同一榮辱。逆順一如無二無別。反常合道全始全終。可謂一念普觀無量劫。凝眸何處不同風。果若如是。則受用無窮。否則毫釐有差。未免天地懸隔。要覓老僧脚底一毫端許。未夢見在。勉之勉之。
　　示雲石上人
　　爲學如入海。轉入轉深。爲道如登山。隨登隨高。入海則無底止。登山必至其極。故臨濟入門便喝。直截根源透頂透底。吾人於此薦得。可入普門保社。不妨有吃棒分。否則盡在是非海裏浮沈。何時出頭。且道。一喝不作一喝用。又作麼生。參。
　　示明禪人
　　目汝所問。無端又生一種疑心却成兩物。雜亂其中不能歸一。雖終日持般若。却被般若迷。則不無起滅之惑。愈持愈不相應。正在隱隱浮沈之中。不能一刀兩斷。更來請示者宜乎。然老僧終不頭上安頭節外生節。但願汝一持永持一斷永斷。無第二念無第二人。萬年一念一念萬年。那怕甕裏走鼈。龐公所謂日用事無別。唯吾自偶諧。傅大士云。夜夜抱拂眠。朝朝還共起。汝能信得及悟得徹提得起放得下。要且綿綿密密。斧劈不開刀斫不入。安有日用不相應者哉。
　　示仁禪人
　　欲發明自己本分一著子。與乘桴桴海一般。一任千波萬浪。矢志無移。不日定有到岸之時。既到已不勝慶快。則無生死怕怖之事矣。汝歴洪波者三。可謂乘桴之勇。登彼岸者亦三。其樂自知矣。更覓老僧法語。陳苦海中事。豈非頭上安頭乎。然此事不在語言卜度上。不在坐視無事上。不在脚踏兩船上。不在放纜亂漂上。不在逆風横行上。當一其志寧其心堅其骨傲其體。不爲色迷。不爲名酣。不爲利溺。不爲事絆。不爲理困。一念萬年萬年一念。身心一如我人一致。自然一帆風月霽。騎鶴上揚州。便是到家極樂之地。千佛萬祖不汝欺也。否則盡是流俗阿師隊中算將去。縱有千言萬語。與汝何渉。
　　示慈賢禪人
　　今時衲子盡將古人相似語言。以當己解來呈。欲老僧批幾句好話爲據以當生平行脚。斯乃自昧其心圖謾他人。奚補於理。名色之徒何足以語道乎。茲見上人自敍一章。始終事實。并見老僧機縁一段。似乎誠信率眞之言。非時輩虚套之可比也。至云西來亭被老僧一拶擬議。喝出通身汗流。若不遭喝罵而出。萬劫千生向鬼窟裏作活計去。上人果曾出鬼窟一番。正好入爐橐受鉗鎚。千磨百煉了無變色。便是圓陀陀活溌溌。超生死證菩提的時節也。吾則盡是門外之遶漢。奚足道哉。
　　示達空禪人
　　若論此事。須自己脚跟下一刀兩段。自然有得力處。自然得純一無雜。求其生死根源了不可得。拈來放去法法無別。乃證不疑之地曷用老僧口邊討分曉。老僧説的汝用不著。既未能一刀兩段。須晝三夜三無間間忙。且看虚空如何磕碎。只此一句看來看去久久純熟。不知不覺處忽然撞破。可來通信切不可起別念餘思。恐雜毒入心不可療也。囑囑。
　　示要津上人
　　來問。十有餘年山林靜坐。定心湛然不被物轉者。乃強作主宰。未曾徹悟本來無物矣。又云。病苦逼身亦無恐怖者。此亦念力堅固乃無恐怖。如人壯強不怕賊攪。非無物可怖。無能怖之者。隱隱之中有微細物我未忘。自不覺知。將以爲可。其實未爲眞得眞可也。直須撞倒銀山鐵壁。生死心絶則自然看破。不待問人矣。
　　示宗本禪人
　　目汝見處。忽然不覺忘所知心體如太虚。此乃暫時靜定之境。非實證無物無想之地。設有境風微動。仍舊把不住也。若未曾虚空粉碎懸崖擦手一番。總墮在黑漫漫地。無著眼之處。更牽扯盧老爲憑。詎不屈哉。
　　示堂中諸禪人
　　結制以來七日了也。未見諸人漆桶放光。恐錯過光陰。聊述數言爲敲門瓦子。冀策進爲幸。參禪如諸人要見普門一般。即刻起程一氣直到。徹見老僧面目了了無惑。當下休心更不疑是與不是。或有要見嬾渉程途。敢保驢年得見。或有行至中途而退。亦是自誤漢子。非老僧咎也。適纔維那謂。今日結制一七求和尚開示大衆。老僧云。我説他又不知。多説不如少説。少説不如不説。須菩提宴坐空巖。惹得天人散花。正眼看來。尊者關頭不密。被天人[覤-儿+目]破。若眞正習禪。猿鳥獻花無路。天人修供無門。坐斷生死路頭。佛佛祖祖天下老和尚無奈其何。百千萬億魔軍逡巡加嘆。可謂一堂風冷淡萬古意分明。汝等既不能與麼。略引方便繋驢橛幾條。令汝取證。只如古人道金剛圈曾跳得出也未。栗棘蓬曾咬得破也未。鐵釘飯木札羹曾呑吐得也未。
　　一一跳得出咬得破呑得下吐得出便是慶快衲僧無事漢子。則不被天下老和尚舌頭所謾。可謂水牯牛尾巴過得窗欞了也。徳山末後句勘破了也。玄沙諦當語明白了也。黄檗無多子無疑了也。乃至雪峯毬雲門餅趙州茶禾山鼓。徹骨徹髓淨盡無餘。婆心眞箇婆心。漏逗果然漏逗。看來盡是祭鬼神茶飯驅睡魔版子。要用便用要放便放。有甚麼難。汝等未曾與麼一回。大須審細。不可錯過。此時空喪天日。未免負飯錢吃鐵棒有日在。
　　示衆
　　庭前柏樹子。洞山麻三斤。新婦騎驢阿姑牽。杖林山下竹筋鞭。乃至入門便棒。入門便喝。汝等切忌別生穿鑿。直下疑去。畢竟是何旨趣。忽然打破漆桶。不妨光前耀後。不被天下老和尚舌頭所謾。在此界中便有立地處。亦有語話分。不然盡是半前半後漢。敢保三十日到來。一場懡（忄+羅）。
    普照國師法語卷上
　　普照國師法語卷下
　　嗣法門人興燄編
　　癸卯夏五月二十五日
　　太上法皇。召龍谿大徳。入内庭賜坐畢。上云。朕向聞禪門下有單傳之道。不歴階級。直指人心見性成佛。實朕所忻願焉。今隱元禪師廼大唐尊宿。甚爲希有。朕欲請問斯要以了大事因縁。煩卿代致之。谿承命面師宣聖旨。師云。單傳直指之道別無言説。唯要自己放下身心及一切塵勞。直下返炤本來面目。[覤-儿+目]破無位眞人。則不被外物所蒙。如鏡對鏡了了分明。原無一物染汚。亦無點塵留礙。圓陀陀活溌溌赤洒洒轉轆轆。名不可名。識焉能識。直得自徹自悟自了而後已。既徹悟了然。則生死去來自由自在。處富貴不爲富貴之所牢籠。處人天不爲人天之所留礙。可謂萬象主而作四生父。以天下爲一家。以萬類爲一子。繼往開來駢臻民福。聖種彌隆於萬代。法門砥柱於千秋。大哉於穆佛心天子世出世間無以加矣。不昧靈山之囑。豈小補哉。是以居尊貴之位。乃能垂下請法以資性地。兼利將來。非得正知正見。孰能如是決擇如是痛快。眞不與萬法爲侶。而能獨立乾坤者。奚以異乎。貧道所愧。徳薄言微無法與人。只將從上葛藤。述其梗概以涜上聽。伏惟聖徳。大開柔遠之風。廣函樗朽之質。則貧道無任感戴之至。復説偈言二章併進。偈曰。瞿曇曾捨金輪位。苦行六年在雪山。夜半覩星成正果。大千普利刹那間。心無城府道無方。扇起宗風大法皇。靈鷲枝花今再振。扶桑正脈永流芳。
　　示陳道人
　　念不淨不往極樂。心不染不來娑婆。娑婆極樂只在當人心念淨染之間矣。是以其心淨故法界清淨。水鳥雲林共演摩訶之音。其心染故世間混濁彼此山高。擧措無非生死之路。愚人不醒從迷至迷。萬劫千生無繇脱離。智者返炤一切世間五欲猶如幻夢。念念圓明即時解脱。於圓明解脱之中。求其染淨之相。了不可得。豈有娑婆極樂彼此往來之隔乎。所謂不見一法即如來。是則名爲觀自在。苟能[覤-儿+目]破盡無餘。日用應縁胡罣礙。以此資無漏之福田。事事如意。以此淨金剛之固體生生不壞。以此爲般若之種智。念念圓明。以此證菩提之妙果。時時現前。法王大寶不期自至。極樂一會當念儼然。所求皆遂無願不從。豈惟轉女成男而已哉。勉之勉之。
　　示儒萃丘居士
　　日常圓覺大伽藍。動靜於中莫放憨。忽悟惺惺寂寂者。人間天上總司南。吾人於此信得及。一念圓明亙赫千古。於中覓一點罪性。如芥子許了不可得。亦覓福性。如芥子許了不可得。所謂清淨圓滿中不容他。雖然如是。謾他一點不得。誠爲寶鏡當臺物來即鑑。吾佛證此名爲大覺。凡夫不覺便爲塵勞所汨。百千萬劫不得自繇。誠可憫也。善人苟奉余言。念念覺炤覿體圓明。便與諸佛何異。以此薦宗親即超蓮界。以此福子孫必也綿綿。書不云乎。反求多福。豈外斯語。
　　示丹羽玉峯居士
　　王侯將相家放得下。乞法語以資性原。非夙昔有般若智不能也。祖師云。吾本來此土傳法救迷情。一華開五葉。結果自然成。然金剛種智人人本具個個不無。只縁一念妄動。昧却本來。即成無明種草。或所修所結盡皆業果。無益於己。與失正因正果有何干渉。苟能不爲富貴所籠。不被五欲所困。千中無一。茲値西來。正是一花開五葉之時。亟須下種。結果成熟必有日矣。當下種之初須信得。當人即心是佛。無心是道。一念清淨圓明是彌陀。一念無差別智是文殊。一念平等行是普賢。千佛萬祖皆從一心而成。離心而成則成外道。正如蒸沙豈能成飯。然沙非飯種故。所冀日常間忙動靜之間。孜孜返炤看。當人眞心是何景象是何相状。不覺㘞地一聲。[覤-儿+目]破本來面目。可與維摩老子把手共行。在此界内作大佛事。便是大人作略成不思議之事。則不辜黄檗苦口一番矣。囑囑。
　　示公奎丘居士
　　修齋祈嗣直接來源。乞法至誠以壽後世。可爲奕葉相承源源無間者矣。然則嫡嗣弗從他得。眞法豈可外求。當求諸己靡所不備。是以聖賢正脈。以法嗣法法法奚窮。以心傳心心心不昧。不昧故光前耀後奚窮。故貫古通今。悟之者成賢成聖。迷之者爲凡爲愚。吾人豈可捨此嫡嗣眞法而不求向外馳逐虚幻變滅之法。非端人正士之所願也。偈曰。善人重法嗣爺娘。一念反求處處彰。偶値九秋空外響。正傳岩桂一天香。
　　示獨廣方居士
　　經云。心佛衆生三無差別。只因一念妄起。昧却無差別之心。作諸業故則爲衆生。佛心常覺故稱大覺。是佛因正果正。憐憫衆生有同體大悲。故示現世間度諸有情。本無因處而説修因。因之正也。本無果處而説證果。果之正也。指諸衆生本來清淨本自具足本自圓明。欲衆生返本還源直證本具之心矣。佛爲衆生説不爲佛説。若佛與佛。若祖與祖。如鏡對鏡。如水投水。本無二色。豈有二名。是入不二之門。摩竭掩室。淨名一默。證法本體。是家裏人説家裏話。始信默時説説時默。大施門開無壅塞。從上諸佛所證證此也。歴代祖師所悟悟此也。一切衆生所迷迷此也。所謂迷爲衆生。覺爲佛祖。故有佛祖衆生之別矣。然人爲萬物之靈。百歳光陰猶如一夢。豈可不迴光而照甘爲塵勞所汨耶。蓋檀越所行世法。不得不如是老僧傳佛祖之印。維持出世法直指之道。亦不得不如是矣。前云本無一物者。是當人本體當下無物非未生前無物也。孔聖云。有鄙夫問於我空空如也。此聖人所造實證受用處。當體無物眞空實相也。悟得此體而後起用。日應萬機無不端的。如潭底無沙泥之物流注百川自然清淨。在當人胸中無物。常清常淨至明至正。爲君則聖。爲臣則賢爲子則孝。爲弟則順。出則以利蒼生。入則以靜性命。是世出世間眞大丈夫矣。若識得自己是佛。正好齋心樂善持戒修行。爲人標榜。令一切倶成佛而後已。所謂堯舜與人同爾。讀堯之書行堯之行。是堯而已矣。識佛之人行佛之行。是佛而已矣。夫何疑哉。夫何疑哉。
　　示別峯居士（松平若州太守）
　　大心長者王侯。盡從三寶門中而來。一入娘胎昧却宿因。突出頭來恣受五欲之樂。落在色聲之内。埋沒丈夫之志。千呼萬撼而不醒。誠可憫也。倘失人身。又不知落於何道。欲聞禪道之名。詎可得乎。夫人爲萬物之靈。此時弗覺更待何時。苟能念念返炤。得本有期。動靜間忙之際常炤常察。察至無可察時。忽然打破面門。原來在邇。圓陀陀活溌溌左之右之取用無窮。死生去來終不改變。便是百劫千生金剛之種子也。冀太守信其自心。力行其言。必造聖賢之域而後已。是老僧之所囑也。
　　示永井日向守
　　永井日向守自舊臘。至新正。造普門相訪者三。初見則不無恍愡。次則疑信相半。茲者似乎了然無惑。可以進矣。又設問端種種。雖非宗門之事。不答恐辜其誠。答則不無葛藤。姑方便數言應之。來問。因縁自然心氣同異差別之論。老僧云。問從何來。苟知來處。則同異差別自然圓融一體矣。若不知來處循物而轉。奚啻千差萬別而已哉。所謂直截根源佛所印。摘葉尋枝我不能。然佛祖聖賢之心。清淨圓滿具足。從中所發正和純眞。其氣也吉。一見一聞令人踴躍生正信心。是成佛之正因。則爲善之本也。凡夫之心無明所障偏小狹窄從中而發。無非濁邪氛障。其氣也凶。人所厭聞怕見。恐落八識田中爲惡種子。是爲不善之根也。聊述善惡清濁因縁如此。冀力行之爲妙。蓋人生斯世一夢幻矣。此時不覺更待何時。大丈夫豈可自昧其心甘作迷中之人也耶。如何如何。
　　示小濱民部居士
　　來問。貪欲無有。而嗔恚愚癡忽然不覺而生如何。老僧云。果若貪欲無有。嗔恚愚癡何從而生。然貪嗔癡者名三毒。如惡叉聚生則倶生。滅則倶滅。凡夫與聖人倶未斷滅。第輕清與濁重耳。三果聖人所不能免。惟四果出三界。已斷故。我迦文設戒定慧藥以治之。其病若愈藥亦烏用。凡夫終日在貪嗔癡内打輥。如在苦海。頭出頭沒無時出離。甚可憫也。智者炤之未萌。忽起一念即能覺破。仍復清淨本體。如不能覺破。起復又不能隨炤。至於漂城國燎須彌括三禪。三災已成。悔之奚及。愼之愼之。既不能鑑在機先。但看貪時貪從何起。嗔時嗔從何來。癡時癡作何状。看之炤之不計歳月。久久純熟打成一片忽然㘞地一聲。便見本來面目盡是大圓滿覺。於中覓一點貪嗔癡相了不可得。便是出生死證菩提到彼岸時節也。左之右之莫不逢源。逆也順也反常合轍。便能使貪嗔癡爲妙用。轉六賊爲六神通。八萬四千塵勞門爲七寶池功徳海。證不可思議境界。説不可思議妙法。度不可思議衆生。皆由貪嗔癡之功。若無貪嗔癡則無衆生可度。是事惟在仁者力行之何如耳。
　　示翔卿顧居士
　　大丈夫讀聖賢之書。明聖賢之理。行聖賢之行。是聖賢而已。故曰。堯舜與人同。只是吾人信不及自甘爲愚。不之學欲至聖賢之域。烏可得也。吾顧公時時返炤念念返覺。行住坐臥無間間忙。試看是甚麼物在此動轉施爲。是何相状。是何景況。看來看去能所兩忘。忽然㘞地一聲。便知自己本來面目與天下老和尚無二無別。到臨末稍頭。自有主宰不被物轉。便是出生超死之靈驗也。至囑。
　　示永井信齋居士
　　永井信齋居士。請老僧宇治之遊。躬自洒掃以候。可謂誠信士。夫兼慕斯道。仍請開示末後生死大事。自謂世間之法悉備無惑。但恐死後茫茫無所知覺。望老僧説破。老僧竪拂子云。即今作麼生。士云。不知。老僧云。未知生焉知死。生如是死如是。生死去來如是。如是放下穿鑿心。日用事無別。生死若到來。紅爐一點雪。然則此事靠他人不得。要自己時時返炤念念追尋行住坐臥無間無斷。忽然㘞地一聲[覤-儿+目]破自家面目。原來在邇。則不被生死所轉。出沒去來自在自由豈假他人之力乎。偈曰。百年旦暮勿依稀。出沒何曾離本機。莫謂紅輪去不返。明朝再現又光輝。
　　示藤資清尚書
　　專入禪定者誰。提撕話頭者誰。或時不入禪定者又是誰。不提撕話頭者又是誰。如是參去忽然看破兩重關。縱横於天地之間自由自在。則佛祖不相謾耳。到與麼時節。再來請棒吃。
　　示道銓劉通士
　　道銓劉通士。係長樂閣部魯菴公之從弟也余與魯菴公方外交有年。乙未秋應請京都。崎陽鎭主特選相從助揚法化。其才貎辭氣倶備。兼精進斯道有日新之功。追隨將及二載。朝昏謹俟無失傳譯。機語如流。眞爲老僧拄杖子通事舍人。抑見崎主擇人手眼有徴矣。愧余老矣。接機遲鈍。加以聰敏以裨吾柮。則禪語圓全。非唯發醒今時。亦以壽於將來。則般若之功曷可磨也。雖然同吾舌同吾語無異無別。聊通一半消息。只如未開口前通一線來。不惟爲吾拄杖子通事舍人。敢保三世諸佛歴代祖師天下老和尚舌頭倶已串過矣。
　　示津陽彦信士
　　祖師西來直指人心見性成佛。然則心性不從外得。豈可向外馳求乎。須向己躬下晝三夜三念念返炤時時追覓。心性在甚麼處。行住坐臥迎賓待客時心性在甚麼處。正思正想無思無慮時是個甚麼。追來追去究來究去追至無可追。究至無可究。不知有人不知有我。空蕩蕩虚豁豁地。忽然㘞地一聲。便知落處。則不被流俗阿師所瞞。而後念法華也得。不念法華也得。説禪説道也得。不説禪道也得。呵佛罵祖也得。不呵佛祖也得。正如迷却自家無價寶珠。終日向外尋覓不見。坐臥弗安。忽然遇一導師。指示珠在自己衣裏。信手一摸。果然果然通身慶快取用無窮。豈疑是與不是矣。祖師所指正是心珠。曷用更問他人。要在自悟自證矣。
　　示細川丹後守
　　來札辭意誠切。以未面老僧。爲恨。以生死事大未得入頭。欲老僧警言爲休歇之期。老僧謂。未得入頭正好入頭。且道未得入頭者是誰。孜孜念念返炤提撕。二六時中無有間斷。久久自成片段。忽然撞破是誰面門。便是休歇田地入頭時節。徹見盡大地是個普門。擧足動歩無非大光明藏。有何物爲障爲蔽耶。得到與麼時。再來通信。勉諸勉諸。
　　示秀雲性英道人
　　百年後一段大事。須自己日常返照看畢竟死了燒了。此一段靈明向何處去。即今轉動施爲折旋俯仰是誰主宰。無想無夢之際主人翁在甚麼處。孜孜返照念念追尋。無間間忙不分晝夜。忽然不知不覺㘞地一聲便知落處。了了分明更不問人也。般若之智時時現前。一切境縁如紅爐點雪。靈明湛寂覿體如如。千魔百怪不能動搖。如大圓鏡物來便鑑物去了無朕跡。所謂本來無一物觸處獨圓明也。只此是出生死緊要處。宜勉諸。
　　示西左信士
　　學道須自信本來清淨圓滿具足之心是佛。只因不覺。妄起一念無明障蔽本心。隨業流轉。漂入生死海中。頭出頭沒無有了期。幸今得人身爲萬物之靈。又遇知識開導。得殊勝因縁。此身不向今生度。更向何生度此身。欲破無量劫來堅執無明復還本有清淨圓明。具足之心。非從外得。亦非別求。從自信而入。念念返炤心心不昧。細看。無明從何處起。煩惱從何處來。動靜無間間忙弗忘。忽然漆桶脱去㘞地一聲。突出現成公案。頭頭顯露物物全彰。
　　左之右之無不逢源拈來放去無非妙用是爲入不二法門。可與淨名老子把手共行也。
　　示透關捩鐵居士
　　向上關捩。須鐵漢子不顧危亡直下一拳七通八達這邊那畔了了分明。既透也。寧有生死去來可怖。堂堂大道出入自由自在矣。透關居士勉諸。
　　示元淨信士
　　來札謂。於古人話頭似有入處。又得師友之證。將爲究竟。遇縁觸境又不能無惑。老僧謂。此正在生死海中浮沈。何時得脱。蓋此件大事豈是泛泛之流乃能了徹。若欲了此。當不捨間忙無分晝夜。直下疑去。不知有身心世界。於黒漆漆地忽然磕碎額頭。覓其境縁虚空了不可得。然後來老僧門下請棒吃。
　　示江月居主人
　　參禪如一人與萬人敵相似。不顧危亡。入賊陣中取賊首而歸。始是大雄氏之猛將也。蓋吾人六根門頭八萬四千塵勞溷擾日夜弗安。使心王無一刻自在。是謂六爲賊媒自劫家寶。累劫竛竮無有歸期。幸逢超世丈夫。賜以金剛寶劍。一斬斬斷根塵到安樂大休歇之地。露出自己衣珠受用無盡。豈非法王大寶不求而至也。
　　示長門雲谷畫士
　　丈室三更月。空門一帶秋。呼藜天外看。誰是我同流。於是薦得。不妨得入不二之門長天秋水一色之妙。然後運筆吟詩。著著有據。終不落於濃淡彩色之中。可謂空即是色色即是空矣。更云欲老僧指示妙處。則老僧亦無下手處。只有粗棒三十相爲。或日用磕著自知。妙在汝邊。何須向外馳求。如未夢見棒頭落處。只是紙墨點畫上工夫。與眞詩眞禪眞畫有何干渉哉。
　　示玉翁隱士
　　目汝一章。做工夫不無入處。但未曾超脱。故隨縁觸事不能無障。若大徹一番。觸事如水漲船高泥多佛大。何障之有。不妨隨處安樂隨處自在。於中覓一點舊業新殃了不可得。如大圓鏡明淨無塵。物來便鑑謾他一點不得。世間森羅萬象。是吾鏡中所現之物。或鑑或收無可不可。若取若與皆吾妙用。得到與麼地。正好老僧門下領棒吃。且道是賞是罰。呵呵。
　　示石川居士
　　承教謂事君養親外不懈於定省。内不忘於忠愛。兼能信向佛法。有如是志向。誠大願大力量人也。然世出世間佛法人事。正要有志之士維持内外謹守。令知儒而後入佛。則成大家名流。蓋佛儒跡雖異而心莫不皆同。心雖一其修證不無小大淺深矣。故有大聖之別賢人至人之論。護法篇平心論載之甚詳。唯智者擇而修之。所謂希賢則賢。希望則聖。非但今人如此。從上諸祖莫不皆然故爲天下模範萬世法式也。先須看破世界身心猶如夢幻。而後回光返炤看。此身心從何處來。是甚形状。死了燒了又向甚麼去。如是隨時炤鑑勿捨晝夜。忽然撞破額頭㘞地一聲。便有著脚穩實處。可爲無事道人。或養親事君抱子弄孫。雖在動靜之中。莫不左右逢原。覓動靜之相了不可得。有何生死夢幻之能移哉。
　　示卓石居士
　　人生豪富之室。多被五欲之所籠罩。活埋丈夫之志。無一出離。眞可慨也。如居士茂年便覺無常迅速。正信此道。萬中唯一二而已。既信得及當晝參夜究無間間忙。忽然㘞地一聲。佛知見現前不從外得。了了自知。生死去來千魔百怪不能搖動。始知自證之驗。與夫龐老子把手並行。便信日用事無別。則不虚度此生。否則盡是流俗隊中算將去。與佛知見奚啻霄壤矣。
　　示九里居士
　　接來札。謂尊宿示以趙州因甚道無字話。碌碌塵勞不能專一。所供是實。老僧據款云。此實未曾爲出生脱死之眞切。故爲碌碌塵勞所轉矣。若眞爲生死事大。須究生從何來死從何去。如行路至中途兩傍深坑萬丈後有猛虎趁及。直奔向前只求脱身之計。更無餘思餘念。自然有出身之路。少渉遲疑。未免喪身失命。果有出身不須問人。自己日常著著有受用之處。所謂日用事無別。信不虚矣。而後唱誦禮念間坐打眠。呵佛罵祖逆順縱横無可不可。是爲入維摩不二之門。到老僧門下正好一頓大棒。且道是賞汝罰汝。
　　示無純居士
　　目來教一章。己知爲道親切。然此事不在語言解會上。不在博古通今上。不在有爲無爲上。不在計較尋思上。不在三教一體上。不在如如不動上。是知前之所迷悉皆見障。所謂依他作解障自悟門。毫釐有差天地懸隔。擬渉思惟白雲萬里。豈可泥於死句喪却天眞耶。然古人一語一默一挨一拶瘳一時之病痛。斷無實法繋綴於人。今時有一種無恥之徒。戴大帽侈大話。以維摩經中所説。爲遮自己面門。縱婬怒癡爲解脱大道。斥戒定慧爲二乘小果。鈴言肆説昧己謾人。無知之者從而和之。相習成風。如盲引盲墮於火坑。未免識者所鄙。審如是。釋迦老子不必離王宮入雪嶺。達磨老胡奚須棄榮位入中華。佛祖既已如是。後學豈可不然。寧可歩歩從實。不宜頭頭弄虚。到末梢頭總用不著。龐公云。但願空諸所有。愼勿實諸所無。吾等學佛之徒。須行佛祖之言。證入佛祖之道是佛而已矣。老僧與麼道。好吃三十大棒。且道阿誰下手。呵呵。擲筆。
　　示道成善士
　　我宗無語句。亦無一法與人。豈可間扯葛藤令人展轉繋縛乎。試問。善人誰縛汝。誰將生死煩惱與汝。既未知下落。須時時觀察念念返炤。忽然眉毛觸殺虚空自有倒斷處。更不問人。乃知般若智現前。如亙天烈焔。一切夢幻空花即時消殞淨盡無餘矣。
　　示衆善士
　　大凡要明自己本分一著子。不是要他人寫幾句好話以當平生。直須當下信得自己分。中有一件莫大之事。未明。晝參夜究廢寢忘餐。孜攷念念討個分曉。如四面銀山鐵壁。不能得脱。坐臥弗安。豁然撞破碎爲微塵。覿面七通八達無障無礙。擧足動歩不勝慶快。便成大丈夫事。若一向糢糊過日。豈不錯過光陰。此時錯過更待何時。此生錯過更待何生。一息不來便同灰壤。不知來生又成甚麼面目。設若業重。未免打在驢胎馬腹中去。啣鐵負鞍。千槌萬鞭莫能覺悟。曷知禪之可參本分事之可明。以此密察。寧不令人驚心駭目者哉。
　　又
　　世出世間無有一法不從精進而得。無況上大進至眞至妙者乎。是以大丈夫。須明大丈夫之事滿大丈夫之志成大丈夫之願。否則不若一婦人有純一之念決定之信。自知有佛斷斷可成。念念不已。自幼至老無間無斷。自然成一片眞佛境界。臨終之際了無業累。奚愁極樂不到。故曰。寧爲兒女眞。莫作丈夫假。至哉言也。
　　又
　　人生百歳猶如一夢。一切聖賢佛祖在夢中作一齣好戲。令百千劫後見者聞者無不露出一片忠心赤膽。與聖賢佛祖無二無別。其餘醜陋倶不堪觀。蓋佛祖聖賢是吾師也。師者表也。表正則正。表邪則邪。吾人豈可不擇善而從之以入聖賢佛祖之域哉。今時邪昧者衆。惑亂無知。如盲引盲入於火坑所不免也。老僧無法與人。但要諸人自家了却父母未生前一著子。是人天福本萬物根源。打開自家寶藏取用無窮。直至臨末之際。無不自由自在矣。
　　答問
　　答獨廣方居士七問
　　問。人死後氣息已絶。稍停又能起坐一喊。不知此理如何。
　　師云。此是魂不散的死人。又戀皮嚢種種世間事。未了而然也。彼時苟能驀頭一喝云大丈夫要行便行回頭轉腦作麼。敢保赤心片片無所不往。
　　問。作工夫時。或有石頭木片擲在其前。不知此魔從何處而來。
　　師云。過去莫追尋。未來休打算。正念獨圓明。妖魔即時隱。所謂山鬼伎倆有盡。老僧不采無窮。
　　問。人死後生極樂與落地獄否。
　　師云。念不一不生極樂。業不重不落地獄。
　　問。人死後出此生彼。種種地獄種種輪轉是否。
　　師云。隨福業以昇沈。果不虚矣。
　　問。自己死後不知向那裏去。或成甚麼形。
　　師云。若問來世果。今生作者是。若今生所作種種勝事。自然生人天中。若作種種重業。自然墮於三途。故我宗門向上一著透得。自然不落因果人天。第乘願力隨意生身。度諸有情成佛而後已。若問如何是向上一著。推倒銀山鐵壁向汝道。
　　問。人投生諸侯卿大夫家。倶是夙世善業所感。然有青年而夭者。未審何業所致。
　　師云。王侯之裔多從三寶門中而來。然三寶者。佛法僧也。爲人天之福田。作福不如意。受福不堅牢。故有壽夭窮通之別。恐前生殺生之餘報。一者短命。二者多病。信不誣矣。故我佛教第一戒殺生命。蓋一切衆生之命與我無二無別。何苦戕彼命而資我腹。聖人亦有聞其聲不忍食其肉。仁心發現亦戒之漸也。要延我壽。貴須禁殺以壽天下。福詎可量。是爲一國興仁。仁之至也。即此便是西方清淨世界矣。
　　問。今世之所行朴實未曾作不善。亦有少年夭亡令其父母苦楚萬状。不知何業所感。
　　師云。今雖朴實。安知前生所行未有朴實者。今雖爲善。安知前生未有爲善者。然妻兒子女因縁假合而聚。因縁別離而去。苟信三世因果毫髮無差。一切消歸自己。則無怨天尤人。便是知命君子。顛沛如是。造次如是。把柄在手。豈福業而能移哉。
　　普照國師法語卷下

