《大正藏》第81卷No.2572


見桃錄敍。

    圓滿本光國師匡徒于正法山之後。有有馬郡主赤松氏之女模堂夫人。爲國師剏建梵宮於山之兌方。拜請居之。國師以靈雲爲扁焉。晚再有細川氏綱。營一靜舍於大雲山麓。以供國師之禪燕。復名以見桃也。皆用志勤禪師機緣。必有說。迨今而不容測其旨矣。因國師平生擧場·開堂·示衆·立地·偈賛。當時撮蒐者題曰見桃錄。其錄傳寫所在祕珍。祇是多寡不均。踳駁尤甚。遙冑諸老常以爲憂焉。甲寅歲胥議編定。乃羅致家家所藏十數本。交互摩研。質魚亥。補閃脫。鏟除疊沓。倫貫畔散。釐爲四卷。於是乎。守塔銜衆命。來款乎遯窩。告（忠）曰。參訂旣竣矣。請引事情於簡首（道忠）。伏惟國師處于海字橫潰之世。不墜天源所傳之宗猷。道德厖鴻。文章藻繢。卓絕一代。
    聖主禀法。武豪仰化。禪教眞俗翻飛慕嚮。由委化迄于今。垂二百年所。雲耳湧隨。點定舊稿。㓶之木。而宣通遺言。以擬毛滴之報答。自匪源深流長。則豈能致之耶。此即是家庭盛事也（忠）。衰颯十拗。隨喜三歎。不覺鳴筆硯。塗糊滿紙。敢茂帥衆囑耳矣。凡展讀是錄者。不可昧却見桃之一著。茍徒摘葉尋枝。或在國師面前。則必不免熱棓三十矣。
    元文二歲次丁已壯月二十四日。
    遠孫稗比丘（道忠）謹書。

圓滿本光國師見桃錄卷之一。

    遠孫比丘衆等重編。


    住正法山妙心禪寺語錄。
    侍者某編。

    師永正十三丙子歲入寺。
    山門（指云）大休歇地。乾坤一人（名大衆）。聞門外雨滴聲。麽花開南浦春（喝一喝）。
    佛殿。報化佛頭（擧右足）。誰獨足立（即帽）。尀尀汝州風。哄落老僧笠（便禮拜）。
    土地。東坡居士護法明王護箇什麽。山色清淨。溪聲廣長。
    祖堂。吾這獅子窟。不容野狐精。去去。天下太平。
    據室。機關脫落。別討生涯（放竹篦）。拄杖不在且坐喫茶。
    勅黃。此三十三天大威德天子。折尼拘陀爲佛作蔭涼底一枝。爲甚落山僧手。拈分付春風。媆桃笑開口。
    山門疏。枯樹老僧山門境致。露柱古佛今日交參（擧疏）。是什麽花似錦。水如藍。
    同門疏。說向太湖三萬月。品論惠山第二泉。誰道千里遠。元來一味禪。
    拈衣。爲北秀者袒右。爲南能者袒左（搭起）。鷸蚌相持漁者利也。
    登座。高高峯頂。盪正法船（㘞）驪龍行處浪滔天。
    祝香。大日本國山城州平安城正法山妙心禪寺。新住持傳法沙門（宗休）開堂令辰。虔爇寶香。端爲祝延。今上皇帝聖躬萬歲萬歲萬萬歲。陛下恭願百王百代芥城空而壽山彌高。乃子乃孫桑田而仁澤何竭。
    將軍。此香。大樹奕葉仙李盤根。爇向爐中。奉爲大檀越準三宮。資倍釣算。伏願九州四海遠人服兮戎狄和。二京三都大廈成而燕雀賀。將補袞手轉正法輪。
    勅使。此香。貴於天上棘林。重於海外婆律。爇向爐中。奉爲勅使尊官左中辨。資倍祿算。伏願宗門功第一。名上甘露麒麟。洛社會十三。齡逮元祐司馬。以規以祝。維德維馨。
    京兆。此香。爇向爐中。爲外護檀越源府君右京兆。資倍祿算。伏以韓京兆起八代衰。仰才名於斗北。神堯帝爲一門事。觀義兵於晋陽。吾其庶幾乎。民之所歸也。
    嗣香。這一辨香。昔大燈國師劈作兩片付二神足也。以正法眼付第一神足吾關山祖。以諸莊園付第二禪足他徹翁師。是十目所視也。葢碧落碑無贗本者。只花園一枝而已。餘薰八傳至山野。山野秘之。三重五重裹複子。即今拈出。供養前住當山特芳老骨査。不肯報法乳。出乎爾者返乎爾。
    垂語。世尊有密語。迦葉不覆藏（擊禪床）。會麽。鷓鴣啼處百花香參（問答不錄）。
    提綱。乾坤內宇宙間有一物。黑如漆。護身靈符。頤神妙術。得之者禍胎乎二三。濫觴乎四七。著著有出身。門門書大吉。林際風顚得之作金剛王。正令當行。巴蜀雪消春水來。松源聵祖得之用黑豆法。孤機峭峻。湘潭雲盡暮山出。恁麽不恁麽。依俙相似越人爲鳧。不恁麽恁麽。彷彿不同楚人爲乙。吾皇得之。西極混明。東略扶桑。晝降閻浮。夜昇兜率（拈拄杖）。山僧今日得之。爲國開堂。此事了畢。是故在聖同聖。巾上戴堯天。在凡同凡。杖頭揭佛日。焦芽敗種齊霑恩。森羅萬象全歸一。直得。石女立舞三臺。木人坐吹觱篥。這新翻一曲。諸人還委悉。麽倘復未然。高提一律去（卓一下）。摩訶般若波羅蜜。甚深般若波羅蜜。
    自序（宗休）。出頭跛鼇。顚倒狂猿。吁何幸哉。天書遠召滄浪客。是亦時也。春衣夜宿杜陵花。慚赧慚赧。忸怩忸怩。
    白槌謝。開堂之次。共惟養源堂頭大和尚。規行矩步。學馬勝威儀。放去收來滅洋嶼宗旨。千古叢林改觀。三代禮樂重新。茲辱。降尊就卑。鳴槌證法。下座必趨十笏室。展一炊巾。伏乞道照。
    諸山謝。次惟諸位東堂大和尚。諸位西堂和尚。道香難掩。譬如栴檀葉葉起風。禪林有光。宛似珊瑚枝枝撐月。若罄褒詞。恐瀆大德。衆慈賢察。
    總謝。又惟山門東西兩序。諸寮辦事一會海衆。諸位禪師。雖可致逐一謝。此日開堂專爲祝聖。不敢繁詞。併期小參次。各各昭亮。
    拈提。記得。報恩逸禪師。因僧問。佛爲一大事因緣出世。未審和尚出世如何。逸云恰好。一問一答諦當甚諦當。那僧作略認奴作郎。報恩好佛只是無光。有人若問。新妙心出世如何。祇對他道（拂一拂云）。九萬里鵬纔展翼。一千年鶴便翱翔。
    當晚小參。垂語（拈杖）。虛堂拄杖殺活在我。試觸著看。毒花毒果。有麽（問答不錄）。
    提綱（竪起拂）。吾有一柄拂子。千聖不曾携。列祖提不起。竪起則竪窮三際。橫拈則橫亙十方。由是明月拂清風。未教趙州一生受用。霹靂驚天地。直得百丈三日耳聾。有來由無來由。即此用離此用。甚希有甚希有。日本國裏說禪。也太奇也太奇。大唐國裏打鼓。正與麽時（拈杖云）。同行木上座。忍俊不禁跳出云。和尚與麽道。早是龜毛長數尺。德嶠不答話。汾陽罷夜參。謂之眞家訓而已。山僧咄云。休休儞一拶。恰似兎邊求角相似。只如頭上定乾坤。毛端呑巨海底一句子。如何通箇消息去（卓一下）。芍藥花開菩薩面。椶櫚葉散夜叉頭。
    自序（宗休）。暗證禪師。央庠座主。忝拜宸藻。叨汚名藍。泚顙弗鮮矣。
    謝語。小參之次。共惟南昌堂頭大和尚。西源的流。急雪鶺鴒相竝。南昌故郡。落霞孤鶩齊飛。莫愧吾法兄。豈曰尊貴墮。春寒花遲。保愛珍重。
    次惟養源堂頭大和尚。聲價大振。天下仰德爵齒之達尊。典刑猶存。僧中獲才學識之三長。誰不巖瞻乎。又惟大心堂頭大和尚。大心衲子掉龍泉乎舌端。本色白拈捋虎鬚乎這裏。造次顚沛不失宗旨。誰敢近傍乎。
    更惟山門兩序。東斑都寺禪師。兩翼相簉。鴛序鵠立分班。百廢具興。鯨暗鼉寂革響。不亦偉乎。
    監寺禪師則監院。扣青林禪。丙丁求火。會和尚接白雲祖。玉人治璠。不其然乎。
    悅可禪師其才也。寔紀綱後佛。其機也況陶鑄仙陀。不是華姪提唱乎。
    副寺禪師副寺禪師。護法財。護世財。幹父蠱。幹母蠱。不亦宜乎。
    典座禪師直歲禪師。蒸雲母作飯。典座妙手乎。束虛空爲棒。直歲活機也。
    又惟西班堂中座元禪師。佛祖權衡。人天眼目。匡徒領衆。寧曰講經首座乎。降尊就卑。譬諸退位菩薩耳。葢不忘瓜葛法系之謂乎。
    後版座元禪師。輔賛吾徒。合小釋迦懸記。黼黻斯道。躡大禪佛高蹤。正好著力。
    記室禪師。翰墨膏盲未療。螢雪工夫勉旃。
    知藏禪師知藏禪師。白傳詩入大藏經。老韓同傳。碧巖集賡公子行。涇渭異流。入與不入公其甄別。
    知賓禪師知浴禪師。大應接客徑塢。朝一人暮一人。太原主浴雪峯。火三昧水三昧。古之今之至矣盡矣。
    侍香禪師。戒香定香解脫香。了天性司南於鼻孔。塵說刹說熾然說。謝吾道已東之證明。
　　侍狀禪師侍客禪師侍藥禪師。馳書不到家者侍狀也。報客不知在帝鄕者侍客也。療病不假驢駝藥者侍藥也。桃藥李白薔薇紫。一以貫之。珠簾玉案翡翠屏。三重也有。
    目子。某座元某座元。前資辨事二員問禪。一會海衆。諸位禪師。各坐般若叢。百千文殊左右彌布。再開楞嚴會。四教阿難內外玲瓏集大成矣。不亦盛乎。各乞恕宥。
    拈提。記得。達磨大師曰。吾法於三千年後。未曾移易一絲毫許。後來覃葛廬頌曰。東西縱目乾坤闊。玉露澂秋氣宇高。山是山兮水是水。何曾移易一絲毫。少室單傳自有安期棗。葛廬一偈不貪王母桃。子細點撿。吠虛啀實一犬千猱。休上座打破野狐見解。翻案葛廬風騷去（拂一拂云）。少室別傳旨。誰知來處高。將爲碧瞳窄。千里一秋毫。
    翌日玉鳳院拈香。大日本國山城州平安城正法山妙心禪寺。凡爲新住持者。開堂翌旦率合山清衆。就于玉鳳塔下。諷經一上。臣僧（宗休）攀其例。謹焚此妙兜樓。以奉供花園太上法皇尊前之次。唱拙偈聊充菲薄奠。云。玉鳳銜花桑海東。太平門戶競春風。三皇五帝果何物（擧香云）。一朶香雲擎梵宮。
    退院。祖翁一片舊田園。自荷鋤犁稱後昆。啼鳥落花留不住。倒騎佛殿出山門。

    再住正法山妙心禪寺語錄。
    侍者某編。

    冬節上堂祝香。薩訶世界南瞻部州。大日本國山城州平安城西京正法山妙心禪寺。住持傳法沙門（宗休）書雲令節。欽焚寶香。端爲祝延。今上皇帝聖躬萬歲萬歲萬萬歲。陛下恭願斬新日月歌王事無監之詩。太平山河奉聖主得賢之頌。
    垂語（開兩手）。放開線路。一氣潜回（拈拂云）。要看雲物麽。試登魯臺。有麽參。有僧出衆云。冬至日永。缺少一絲毫間工夫。妙高雪漫。相見五十三善知識。有時有節。互古互今。師云。暖律飛灰。繡紋添線。僧云。記得。天澤老師至日上堂。僧問。群陰消盡。一陽來復。衲僧家到此如何轉身。答云。恰如老鼠入牛角。端的也否。師云。蝦跳不出斗。進云。學人轉身處。和尚如何祇對。師云。倒却門前刹竿著。進云。天寒人寒。兩人一椀。師云。別別珊瑚。枝枝撐著月。僧云。烏鉢易見但禮拜。師云。見之不取。千歲難逢。
    提綱。欲識佛性義理。當觀時節因緣。作麽生是時節因緣。冬至在月頭則賣被買牛。木人倒吹葭管。冬至在月尾則賣牛買被。牧童遙指金鞭。僧堂今朝挂著慈明榜。首座昨夜掇退洞山禪。塞北天寒。十三葉牡丹開雪內。江南地暖。一兩枝梅花綻臘前。正與麽時（拈杖）。床角漆道士出來。咄一咄云。適來許多緒餘土苴。徒費言詮。巍巍乎堂堂乎。同得同證本來因果。塵塵爾刹刹爾。無縛無解。應用無邊。不拘時節。全絕變遷。別欲識佛性義麽（卓一下云）。大樹大皮裹。小樹小皮纒。
    自序（宗休）。廌頭鼠目。驢頷馬顋。江湖流離。將謂木瓜杲風子。天地棄物。元來蓬髮休上人。慚汗。
    謝語。上堂之次共惟。養源東堂大和尚。勃窣理窟天然作家。信手拈麁竹箆。敲出臨濟骨髓。治病以長松草。感得普明夙因。尊候如何。保養珍重。
    次共惟。大心東堂大和尚。才地山長。行藏雪潔。丁一株蔭涼樹旣倒之日。扶起正宗。遇五濁優曇鉢再現之時。來稱補處。百里興雲者龍也。千仭覽輝者鳳兮。瞻之仰之。
    更惟。山門兩序。滿堂活衲。問話禪客。諸位禪師。機居東頭。雲居西頭。可謂叢社兄弟。蠻屬左角。觸屬右角。足稱亂世英雄。各乞昭亮。
    拈提。記得。古德冬至上堂云。恁麽也是。不恁麽也是。恁麽也不是。不恁麽也不是。恁麽不恁麽。總是總不是。何謂如此。陽氣發生無硬地。古德提要。恁麽不恁麽強判鴻蒙。總是總不是。兩處失功。陽氣發生無硬地。窮則變變則通。山僧見處與他不同（拂一拂）。清風拂明月。明月拂清風。便下座。
    歲旦上堂祝香。仰聖明。如日如月。祝睿算。同地同天。
    垂語。開造化爐。鑄鐵崑崙。是麽暫新日月特地乾坤。有僧出衆云。萬歲古佛出世。何管舊歲新歲之送迎。高提祖印。南極老人下天。寧分無極太極之先後。仰祝皇圖。發獅子音。暢雞旦賀。師云。山門增瑞氣。草木發光輝。僧云。記得。趙王訪趙州。州不立。以手自拍膝云。會麽。王云。不會。不審佛法王法。是一般。是兩般。師云。一鎚兩當。進云。茲承今上皇下綸命。建立吾正法門。可謂山中雨露新。師云。從這裡入。進云。與麽則上皇於上方。趙王於趙老。古之今之豈有優劣。師云。二十年來塵撲面。如今始得碧紗籠。進云。山花笑。野鳥語。師云。吾無隱乎爾。進云。百千雪竇圓悟合爲一人。師云。低聲低聲。
    提綱。年年是好年。春色無高下。日日是好日。花枝自短長。如水隨器。不圓不方。在西乾名新歲經。本于釋氏。在東震曰先天易。始乎犧皇。洒法霈於九野。開壽域於八荒。也太奇也太奇。新羅國裏拄杖作舞。甚希有甚希有。古郢城邊落梅上堂。諸人還聞麽。是甚瑞祥（卓杖一下）。臥龍纔奮迅。丹鳳亦翱翔。
    自序（宗休）。繫匏魯叟不食。朽木宰予難彫。只愧無所取材。何敢可堪補職。汗顏。
    謝語。上堂之次共惟。山門兩序雲堂四衆。適來禪客位禪師。東有鱗蟲。龍爲之長。西有毛蟲。虎爲之長。南有羽蟲。鳳爲之長。北有甲蟲。龜爲之長。由此觀之。吾佛日祖翁麁竹箆下。打發四員禪將。鳳也龜也龍也虎也。從斯分一源於四派。允有以哉。抑具正法眼破沙盆者。松源破菴·曹源萬菴。豈不起中峯之道乎。猗歟盛哉。各各道體萬福。
    拈提。記得。大川濟禪師歲旦上堂曰。正月初一若說佛法。三百六十日被佛法縛殺。若說世法。三百六十日被世法使殺。在川恁麽告報。誤認元字脚。打失雙眼睛。何故會則途中受用。不會則世諦流布。休上座聻拂子。頭上點出光明去。滿堂露柱賀元正。不待千年河水清。非佛法兮非世法。綿蠻黃鳥出花聲。
    歲旦上堂祝聖。大日本國山城州平安城正法山妙心禪寺（云云）陛下恭願。致君周宣漢武之上。擧賢莘夫渭叟之間。
    垂語（竪拂云）。這正法樹開微笑花。有麽風流屬當家。有僧出衆云。大王萬福之趙古佛。金雞報曉。正鳳銜花。侍者三喚之忠國師。木馬嘶鳳。泥牛吼月。賴臨法席。仰祝丕圖。師云。日月垂秦樹。乾坤繞漢宮。僧云。記得。西巖惠禪師歲旦上堂云。磨盤呈舊面。水確拜新年。無作而作。不然而然。是甚條章。師曰。只待雪消去。自然春到來。進云。法山今朝上堂。不涉新舊。賀正一句可得聞麽。師云。普進云。雲北嶺冷。海南枝香。師云。侍者參得禪了也。進云。人人襟袖帶香歸（便禮拜）。
    提綱。朝來花萬福。鶯奏起居聲。是甚聲（拈杖云）。木居士在側。與吾同年同行。論晚節於松朋竹友。約歲寒於礬弟梅兄。其鬚拂履。其髮脫纓。特地出來胡盧軒渠曰。鐘魚鼓板是甚聲。蝦蟆蚯蚓是甚聲。長老長老何不聰明。依俙盲者日月。彷彿聾者雷霆。欲重宣此義。諦聽諦聽。昨送舊歲。今迎新正。是故一氣資始品物流形。四時不忒。春以鳥鳴。秦嶺霞秀。洛山雪晴。擊節唱歌。東村王太白作詩換酒。南隣張先生門門大吉戶戶太平。御園牡丹著紅。四海香風從此起。官池鷗波蘸碧。五湖煙景有誰爭。人境不奪公安現成。擧揚向上宗乘。罵釋迦打彌勒。商量年頭佛法。欺明教瞞鏡清。拈却崑崙鼻孔。突出金剛眼睛。雖然恁麽祝聖一句如何施呈（卓一下）。龍得水時添意氣。虎靠山色長威獰。
    自序（宗休）。廌頭鼠目。鳥觜魚顋。宗門一世衰。烏虖減師半德。住持千嶂月。胡爲失他五緣。慚汗。
    總謝。上堂之次共惟。山門東西序單寮蒙堂交資辨事一會海衆適來禪客諸位禪師。宗門惡毒瓜牙。獲得賢劫第四釋獅子。錯鎚妙密手段。捉敗洋嶼五百活馬騮。支分末流。譬四派乎江河淮濟。護惜常住。配一年乎春夏秋冬。每日轉食輪法輪。何時拜台帖鈞帖。叮嚀損德。各乞諒察。
    拈提。記得。僧問雪峯。元正一日四相盡朝。未審王有何祇待。峯曰。四相隨年老。眞王不預春。一人拗曲作直。一人弄假像眞。如擧燭用燕說。似[(卯/亞)*刂]鼻運郢斤。山僧亦作偈效顰去。三皇五帝百花春。廚庫山門雨露新。不借陰陽造工手。天然拄杖黑鱗皴。
    歲旦上堂祝香。時屬昇平。扶桑樹頭鳳舞。春入新曲。碧梧桐裡鶯啼。一願致君堯舜上。而施堯舜雨露於四溟。二願待我季孟間。而移季孟風俗於萬世。
    垂語（以拂指左）。左邊去年梅（指右）。右邊今歲柳（指中）。若問中間底如何。顏色馨香依舊參。僧出衆云。太平有象。緣髮將領百蠻。王事無監。緇衣禮復三代。法社之盛我道有光。師云。烏藤依舊黑鱗皴。進云。春風入門千花生觜。師云。又勝秋露滴芙蕖。僧云。記得。天澤祖歲旦上堂云。年年是好年。日日是好日。爲甚有新舊。意旨作麽生。師云。遇花成花遇柳成柳。進云。和尚今日上堂。不涉新舊底一句。可得聞麽。師云。聞麽。進云。上來且置。住山鈯斧開花時如何。師云。見麽。進云。烏鉢常在。師云。後生可畏（僧便禮拜）。
    提綱。祖師妙訣誰家不春。年之元。月之元。日之元。元來無縫罅。天得一。地得一。人得一。一氣轉洪鈞。因之野外綿絕復舊。雨餘鐘鼓響新。玉毫光耀紫栴檀。拜屈善住天子。青山湧出黃金宅。驚起釋提桓因。塵塵說法。刹刹說法。處處全眞。物物全眞。烏張三喫酒。黑李四濕脣。放開則夜都落地。把住則并汾絕津（拈杖）。且道。放開。是。把住。是。瞎漆桶。癡兀兀。醉袈裟。笑誾誾。若復未會看看。盡大地一箇木上人（卓一下）。只將補袞調羹手。撥轉如來正法輪。
    自序（宗休）。千年常住。百日主人。半德減師。蘇長公效庭堅體云爾。至尊列位。韓非子編伯陽傳者乎。汗顏謝語。養源和尚雪髦獅子。金翅鳥王潙嶠善養其源。山下檀越蕭然行李。葉波別傳何法。水光林影勃窣伽梨。不翅諳三千威儀經。況復劃六十華嚴易。道體萬福孟春猶寒。
    大心和尚大愚不愚。正法無法。風生八極。虎丘虎頭虎尾一時收。雲連九天。龍泉龍子龍孫兩處化。哿哉後學甘露。僉曰。本色住山。人其不仰乎。師之所存也。山門東西序。都寺悅衆寶公。不改生薑名。華姪誰道桃花媆。玲瓏爾音。黼黻吾道。
    前版後版。釋迦不前。彌勒不後。易地皆然。臨濟如夏。雲門如春。維時至矣。
    記室知藏。一人透過積翠三關。一人打開少室大藏。掃爛葛藤於胸襟。耀文章花於盆盎。
    侍香侍狀。侍衣侍藥。這箇印香嚴本寂。鼻孔遼天。那箇跨華林大空。威風遍野。想彼紅粉侍者。得此烏鉢道人。中有一箇叢社風流。藥龍人物更盡一杯酒。莫認三喚聲。夫是之謂侍藥職。
    堂中萬緇郎。適來十禪客。諸位禪師。渥洼奇種馳志。騅騑駰駱驪[馬*甾]騵。雲臺諸將論功。井鬼柳星張翼軫。箇箇立在轉處。人人盡有光明。三年關山月誰是。知音一日長安花。各自著眼。至祝至祝。
    拈提。記得。西巖惠禪師上堂。拈拄杖云。只如鷲峯老漢。於百萬衆前拈一枝花。直得。金色頭陀。破顏微笑。儞且道。是梨花耶。李花耶。梅花耶。杏花耶。卓一下云。一時分付與春風。子細點撿。首鼠兩端。世尊信手拈來。春到人間無棄物。西巖依模脫出。月移花影上欄干。山僧聻。梨梅杏李一般寒。金色頭陀被熱瞞。拄杖花開太平日。春風著力試吹看。
    結夏上堂聖。大日本國山城州平安城正法山妙心禪寺。云云。陛下恭願。與天地合其德。與日月合其明。與四時合其序。與鬼神合其吉凶。
    垂語。開圓覺伽藍。說安居偈子。諸人還聞麽。葵花無眼。芭蕉無耳。參。
    提綱。十五日以前金烏東轉。十五日以後玉兎西移。正當十五日傍有漆道士。眼如蒲萄朶。手攀珊瑚枝。圓陀陀地得得出來。築著祖師鼻頭。松直棘曲。吐露古佛心膽。綠暗紅稀。拾一溪雲作衣鉢。接千嶂月稱住持。或時與奪縱橫。轉聖作凡。脫却舍那珍御服。或時開遮自在。轉凡作聖。拈起向上惡鉗鎚。濡首遍吉。貶向二鐵圍。空裡磨盤生八角。驚走陜府鐵牛兒。與麽時節。臘氷鵝雪。不假修治。說甚麽護生禁足。論什麽取證剋期。雖然如此。只要殺中透脫活處投機（卓一下云）。欲知無限傷春意。盡在停鍼不語時。
    自序（宗休）。七十古來稀。菱花照雪。兩三竿也足。修竹掩門。慚汗慚汗。
    總謝。上堂之次供惟。鵠立東西序。蟬連左右侍。滿堂一會龍象象。泰山不辭寸壤。故能成其大。河海不擇細流。故能就其深。顧吾法山。高而如峯無頂。深而似海無底。誰不瞻仰乎。各請亮察。
    解夏上堂祝香。大日本國。云云。陛下恭願。南明公北明公掌左輔右弼之職。東王母西王母奉天長地久之篇。
    垂語。翻關山月作夷則律（擊禪床云）。聞麽一二三四五六七參。僧出衆云。大雲庇九丘。臨濟之龍呈露頭角。清風生八極。慈明之虎活弄爪牙。茲臨自恣令辰。仰祝皇圖萬歲。師云。三雨全清六合塵。進云。蓂葉風涼。桂花露香。師云。吾無隱乎爾。僧云。記得。鹿門燈禪師僧問。西天解夏以臘人爲驗未審鹿門以何爲驗門云。雨來山色暗。雲出洞中明。恁麽酬對端的也無。師云。公驗分明。進云。西天鹿門吾法山優劣如何。師云。問取露柱。進云。燈龍合掌。露住證明。師云。門外金剛因甚汗出。進云。溽暑猶甚。伏惟珍重。師云。名下無虛士。
    提綱。正人說邪法邪法成正法。邪人說正法正法成邪法。何故法無定相。逢緣即宗。薰風一聯之詩。賺殺杲木瓜禪和子。碧岩百則之話。惹著勤藞苴老凍膿。力口希咄咄咄。風從虎雲從龍。恁麽時節同行漆道人慕路相逢。能殺能活能擒能縱。口吧吧地道。秋初夏末各自西東。萬里無寸草。何處留朕蹤（卓一下）。巨靈擡手無多子。分破華山千萬重。
    自序（宗休）。雖同無著對文殊。稱末法比丘。不異巖頭喚欽山。作後生長老。汗顏。
    謝語。聖澤和尚。禪源無竭。聖澤有餘。老松臥壑。萬牛不動。五丁愁少林向秋。衆角雖多一麟足。至祝至祝。
    大心和尚。眞正正傳。大心心印。禪之炮炙。禪之本草。換骨頤神。或底微笑。或底拈華。直指見性。歆羨歆羨。山門兩序。一會海衆。諸位禪師。合百億紅彌樓山爲一山。高則高矣。較吾山門則只是蟻垤而已。合百億香水海爲一海。深則深矣。較吾海衆則只是蹄涔而已。可貴哉。
    拈記。記得。虛堂老師解夏上堂云。十五日已前休。十五日已後住正當十五日。休也休不得。住也住不得。虛堂叟逢人且說三分話。休上座爲他全抛一片心。臺前不有花含笑。可是東山一夏休。便下座。
    冬至上堂祝香。大日本國。云云。陛下恭願起春秋筆。曾出一角之麟於西周。上封禪書必致比目之魚於東海。
    垂語（叉手）。一冬二冬。叉手當胸。會麽闍梨。飯後鐘參。
    自序（宗休）。少叢林漢。大蘿蔔禪。登獅子座。流野孤涎。漸汗。
    謝語。養源和尚。甘棠故笏。苦海慈航。願聽法要。莫倦度生。
    大心和尚。哦岐陽雪。不是十三生蘇軾乎。化震旦風。可謂第二位顏回也。瞻之仰之。
　　山門東西班。滿堂三千指。適來禪客。諸位禪師。人人如百千日月繞釋天。箇箇似萬丈波瀾歸大海。吁嗟偉哉。於戲盛矣。
    結座（拈杖一劃云）。劃前有易。熱則熱。寒則寒。刪後無詩。山是山。水是水。四序循環一氣資始。繇茲梅花先漏泄。換却達磨眼睛。桃李終不言。敲出臨濟骨髓。格外玄談當陽直指。何用。開周曆員元正。登魯臺書雲氣。若約衲僧家。當甚弊皮履。正與麽時喚作拄杖子便是。喚不作拄杖子便是。不是不是（卓一下）。吾道一以貫之。曾子曰。唯。
    歲旦上堂祝香。大日本國山城州平安城西京正法山妙心禪寺。云云。陛下恭願。虎拜稽首。屠蘇白散。齡祝萬年。鵠立侍臣。禮葉樂花。德邁三代。
    垂語。把一枝笛奏萬年歡。這裏還有知音者麽。陽春白雪和皆難。有僧出問云。太平有象。三臺鶴舞花間。睿算無窮。千歲龜遊葉上。時其至矣。德惟大哉。賴値夏正。願沐周燠。師云。紅日照扶桑。僧云。記得。世尊擧花。迦葉一笑。意在花不在花。師云。雨箇落草漢。進云。百萬買一笑。風流屬當家。師云。誰家不春。祖師有妙訣。進云。昔將正法眼付迦葉一人。可謂靈山及第。師云。衆角雖多一麟足矣。進云。今日花園開一枝烏鉢。誰昨微笑人。師云。看脚下。進云。與麽則靈山一會儼然未散。師云。謝證明。進云。如來禪且措。如何是祖師禪。師云。親者不問。問者不親。進云。也勝秋露滴芙蕖。師云。雪亦輸梅一段香。進云。宗門遷固謹謝答話。師云。鶴鳴九臯。其聲聞天。
    提綱。說妙談玄。太平姦賊。拈槌竪拂。亂世英雄。臨濟金剛王倚天照雪。德山木上座罵雨打風。彀翻禪河教海。蹋倒虎穴魔宮。爾來說劍者墮迂莊圈繢。學射者遊后羿彀中。無限衲僧跳不出。猶有梅花路未通。是故熊峯面壁九年。胡僧眼瞎。馬師振威一喝。海兄耳聾。桶底脫時。事事無礙。機輪轉處。法法圓融。如水投水。似空合空。正與麽時。南山北嶺雲起雨下。千門萬戶柳綠正紅。祖意明明歷歷。佳氣欝欝䓗䓗。泥人擧揚宗旨。石女仰賛聖躬。畢竟以何爲驗。布衣稷契詩書澤。治世巢由畎畝忠。
    自序（宗休）。奔尺寸祿如蟻附膻。誇一小伎似虎挾乙。慚汗慚汗。
    總謝。上堂之次共惟。山門東西班。丈室左右侍。單寮蒙堂前資辨事。滿堂一會海衆。適來問話禪客。諸位禪師。東有馬鳴。西有龍猛。南有提婆。北有童壽。號爲四日。能照衆生感情。摧邪見山。然正法炬。顧斯山吾佛日下亦有四日。曰龍泉。曰東海。曰靈雲曰聖澤。爀爀然照天地。昭昭乎輝古今。鳴呼盛哉拈提。記得。古德云。佛法年年依舊。胡餅日新鮮。古德恁麽示衆無義味話。說口皮邊禪。風流可愛。公案未圓。超佛越祖談且置。賀正一句如何敷宣。昨夜春風吹入門。初機桃李賀新年。衲僧活計無多子。間聽松聲被底眠。
    歲旦上堂祝香。大日本國山城州平安城西京正法山妙心禪寺。云云。陛下恭惟。太伯孫領倭國。日昇若英。小月走都汴河。家種葵藿。
    垂語（竪拂云）。正月木犀樹。亂世優鉢花。若有仙陀客。秣我馬。膏我軍參。有僧出衆（擧坐具云）托出驪龍五色珠。靈光照徹盡閻扶。請師不借春風力。向上鉗鎚下得無。師曰。老將筋力不爲能。進云。四寒狼煙斷。九天鳳瑞新。師曰。時哉時哉。僧云。記得。僧問趙州。如何是祖師西來意。州云。庭前柏樹子。是什麽陳葛藤。師曰。一回拈出一回新。進云。此山近移柏樹於法堂前。不是乃祖惡芽孼。師曰。移入宮牆別是春。進云。趙州道底且置。靈雲桃花著紅也未。師曰。待柏樹子成佛向汝道。進云。猶有梅花路未通。師曰。只待雪消去。僧云。參寥覺範合爲一人。師曰。莫慚吾侍者。
    提綱。天何言乎四時行。地何言乎百物生。鶯南燕北。柳暗花明。玄玄玄分張林際骨髓。咄咄咄換却楊岐眼睛。重則重於九鼎重。輕則輕似一毫輕。也太奇也太差。青山白雲開遮自在。不可量不可說。清風明月與奪縱橫。雖然恁麽賀正那一句。如何施呈去。東夷降。也西戎伏。野老農夫樂太平。
    自序（宗休）。暗桃李俗。又來前度劉郎。黃楊木禪。好去閏位王莽。
    總謝。上堂之次共惟。山門東西班。丈室左右侍。滿堂一會龍象衆。適來問話禪客。諸位禪師。叢林禮樂。一新鳳銜花。雞報曉。華藻文章三昧。犀翫月象驚雷。鳴呼盛哉。各各道體。起居萬福。
    拈提。記得。松源師祖住香山日。歲旦上堂曰。歲去實不去。歲來實不來。山僧都不會。露柱笑咍咍。山僧亦作偈擊節去。春風露柱笑咍咍。咄箇岳翁聾似梅。木上座呼新長老。山門八字向南開。
    除夜小參垂語。臘月扇子。除夜納涼。若有寒毛卓竪底漢。盡此一杯杏薑湯參。有僧。出衆云。春入舊年。德山小參不答話。月印衆水。斷際全機繼後蹤。幸臨法筵。願聞家教。師云。今日早暮矣。僧云。記得。息耕老師歲夜小參。僧問。門前爆竹通消息。何必重新擧話頭。師云。刺腦入膠盆。端的也無。師云。冷灰豆爆。進云。燈籠合掌露柱點頭。師云。諾諾。進云。法山今夜小參不墮息耕圈繢。天到梅邊有別春麽。師云。有。進云。來年更有新條在。伏惟珍重。師云。勿謂今年不學而有來年。僧禮拜。
    提綱。臘雪連天。烹露地牛消得恁麽。春風逼戶。唱村田樂熱殺闍梨。闍梨即雲水。雲水即闍梨。學北禪家教。董百丈叢規。只是尋常茶飯。衲僧底未爲奇。舌走雷霆。林際金剛喝。神號鬼哭。氣呑佛祖。松源黑豆法。斗轉星移。冷氷氷地喪盡生涯。去年貧有錐無地。今年貧無地無錐。法山今宵分歲以何與大衆來。龍肝鳳髓暫待別時（卓杖一下）。莫嫌冷淡無滋味。一飽能消萬劫飢。
    自序（宗休）。擊柝抱關三更五更。自禦黃巾賊。打齋持鉢一箇半箇。誰愛紫衣僧。依舊可憐生。元來沒巴鼻。慚愧慚愧。
    謝語。小參之次共惟。山門兩序東顧一夜雨。滂澎打倒蒲萄棚。知事普請行者人力。拄底拄。撐府撐。橕橕拄拄到天明。子細看來。吾山都寺禪師。打雪商量。日日論廬陵米價。了花因果。夜夜分石窓燈檠。
    悅衆禪師。擧宗因喩。論說陳那因明。分序正流。剖判華姪提唱。
    西顧鳳林堂中。座元禪師。張雲門樂於洞庭。丹霄鳳凰。現瑞應花於濁世緇林麏臻。
    後版禪師。小釋迦說夢。推木枕於率陀宮中。大禪師出頭。靠藤杖於集雲峯下。
    記室禪師。僧中謫仙。酒杯酌翰林月。林下懶衲。袈裟裹煨芋煙。
    知藏禪師。偈示佛日。千年象教回春。振起儒風。四庫目錄稽古。
    更惟滿堂三千指。丈室左右侍。問話禪客。諸位禪師。一毛頭獅子百億毛頭現。百億毛頭獅子一毛頭現。若罄褒賛。恐減威光。各乞昭亮。
    拈得。記得。古德歲夜小參。因僧問。一切生死以何爲舟航。德云。年盡不燒錢。那僧問端。敲氷求火。古德答處。門釘桃符似不曾。若有人致如上問於休上座。祇對他道。燒葉爐中無宿火。讀宿窓中有殘燈。
    元宵上堂祝聖。大日本國山城州平安城正法山妙心禪寺。云云。燈節令辰。虔熱寶香。云云。今上皇帝聖躬萬歲萬歲萬萬歲。陛下恭願。惟天聰明。惟聖時憲。惟臣欽若。惟民風從。
    垂語。少室一燈證龜作鼇。試出頭天外看。珊瑚枝枝橕著月。有麽。
    提綱。十五日以前。金烏急玉兎速。十五日以後。泥牛吼木馬嘶。禪厄閏年。宣州杲風子參得黃楊木。機運閃電。首山念法華喚作麁竹箆。胡打亂打。全提半提。張三飽喫酒李四醉如泥。口吧吧地。問東答西（拈杖）。來也來也。杖兮杖兮。向上宗乘事。未夢見在。遠法師因甚不過虎谿。阿呵呵。天共白雲曉。莫待五更鷄。
    自序（宗休）。修吭矮身載方朔於滑稽傳。巧脣薄舌嘲子雲於太玄經。慚愧慚愧。
    總謝。上堂之次共惟。山門東西班。丈室左右侍。耆宿單寮蒙堂前資。辨事一會海衆。諸位禪師。多寶塔中二如來。開迹顯本。楞嚴會上四菩薩。屈尊就卑。不堪感戴。各乞允容。
　　拈提。記得。臨濟栽松次黃檗問曰。深山裡栽松許多爲甚麽。濟曰。一爲山門作境致。二爲後人作標榜。黃檗問端移花兼蝶到。臨濟答處買石得雲饒。有人若致如上問。只對他道。能爲萬象主。不逐四時凋。
    結夏上堂祝香。大日本國山城州平安城西京正法山妙心禪寺云云。陛下恭願。飛龍在天。肅宗宗帝即位於靈武。客星犯座。嚴先生應詔於炎劉。一絲九鼎。萬春千秋。
    垂語。劈破禁網。不守三期。要聞教外旨麽。杜鵑啼在落花枝。有麽。有僧。出衆云。兩箇黃鸝啼翠柳。臨濟寶主歷然。一雙胡蝶上葵花。達磨兄弟來也。祖師禪且置之。願聽祝聖一句。師云。王登寶殿野老謳歌。進云。寒巖四月始知春。師云。律呂調陽。僧云。趙州古佛示僧曰。洗鉢盂去。其僧便悟。此意如何。師云。掬水月在手。弄花香滿衣。進云。學人未悟。請師慈悲。師云。三十棒。進云。不到荊山爭得璞歸。師云。侍者參得禪了也。
    提綱。十五日已前。翠巖眉毛一莖兩莖落。十五日已後。黃檗拄杖七尺八尺餘。護生須是殺。刹盡始安居。是故能仁剋期於九旬。蜂房作獅子窟。濡首度夏於三處。龍光射斗牛墟。龍蛇凡聖。泥玉車書。崑崙核子隨機呑吐。虛空布衫信手卷舒（拈杖）。黑面翁在側。出來軒渠云。西天臘人氷守株待兎。東士鐵彈子緣木求魚。不啻瞞頇佛性。況復儱侗眞如。雖然恁麽。這裏何以分親疎（卓一下）。陶潜懶入東林社。在在青山可結廬。
    自序（宗休）。這雛道人稱贗長老。有愧北岳移文。恐坐東坡詩案。汗顏泚顙。
    謝語。上堂之次共惟。養源東堂大和尚。古道顏色。宗門爪牙。克家的流分禪源於末派。無邊眞照揭佛日於中天。不任泰瞻斗仰。誰辨涇濁渭清。
    次惟大心東堂大和尚。氣呑諸方。脚蹈實地。千萬世之林際後人有標。七八生之雲門知識無種。吾莫間然。自愛珍重。
    又惟山門兩序。滿堂四衆。諸位禪師。兩序鵠立。雁行四衆。象旋獅擲。甚希有甚希有。登摩利山片片皆栴檀。也太奇也太奇。入金剛窟寸寸是藥草。集而大成。豈曰小補。各乞道照。
    拈提。記得。偃溪聞禪師結夏上堂曰。十字街頭大圓覺海。逐色隨聲。家風落賴。討甚西天樣子。一任東倒西擂。偃溪提唱絕勝古今。言端語端。尋常未免臭氣。頭正尾正。只是不逢知音。和我窓前月。彈君石上琴（拂一拂）。唵齒臨唵部臨下座。
    冬節上堂祝聖。大日本國山城州平安城正法山妙心禪寺。云云。陛下。恭原有道。四夷守。無征萬邦安。
    垂語。冬日添線作一釣竿。有麽要知向上事。莫話子陵灘。有僧。出衆云。眞照無邊漢女。宮中一線日長。太平有象。魯候臺上五色雲興。振起宗風。祝延叡算。師云。早朝不審。晚後珍重。進云。枯木開花。虛空迸裂。師云。果然。僧云。記得。松源祖冬至上堂曰。晷運推移。日南長至。是什麽祥瑞。師云。日日是好日。進云。不涉陰陽底列一句可得聽麽。師（以拂擊禪床）聞麽。進云。和尚道底與松源道底還有親疎麽。師云。親者不問。問者不親。進云。南山打鼓北山舞。師云。迦葉門前風凛凛。進云。諸佛智慧難解難入。謹謝答話。師云。孤負少年僧。
    提綱。元亨利貞始乎一氣。常樂我淨本乎一心。一心即一氣。一氣即一心。是故暖律輕輕。飛灰則雲物洶湧。凍雨霏霏。作雪則山嶽平沈。小人道消斡回玄造。君子道長剝盡群陰。淨裸裸露堂堂。東西得自在。明歷歷白的的。南北分商參。石女空中拍手。木人石上彈琴。如雲韶掩夷[韋*朱]。只是不逢知音。床角拄杖子。聞得忍俊不禁。攪長河成酥酪。變大地作黃金。罵慈明臭老婆。傍提橫按。逼臨濟白拈賊。活捉生擒尀耐。蒙莊座主說劍誇周宋鐔。雖然如此。一陽未萌底時節。諸人向何處參尋（卓一下）。暗穿玉線。密度金鍼。
　　自序（宗休）。全俗全眞。坐青油幕下作謝宣面。至愚至陋。臨明鏡臺前。迷演若頭。憐宗。
    總謝。上堂之次共惟。山門兩序。雲堂萬衲。問話禪客。諸位禪師。領百萬衆於舍衞。步步獅擲象旋。列七十子於孔門。個個龍蟠鳳逸。蓋支大廈者非一木。況感六瑞而散四花。鳴乎盛哉。
    拈提。記得。古德冬節上堂曰。有物先天地。仰之彌高。無形本寂寥。鑚之彌堅。能成萬象主。瞻之在前。逐四時不凋。忽焉在後。古德拈語可入佛。不可入魔。山僧也一一代他去。有物先天地。紫金光聚照河沙。無形本寂寥。天上人間意氣多。能成萬象主。曾勅文殊領徒衆。逐四時不凋。毘耶城裏問維摩。
    歲旦示衆云。古道。兀正啓祚萬物咸新。元正啓祚時。諸人如何下一轉語。山僧有一偈。供養大衆去。千仭銜書玉鳳翅。元正啓祚祝吾皇。春風吹起關山笛。打鼓梅花叫上堂。
    歲旦上堂。珍重同行木上座。今朝隨例打商量。新年佛法無多子。三尺龜毛添箇長。
    謝暾典座夏齋上堂。吾肥典座叫鍋兒。蒸五臺雲作飯時。大地都盧無底鉢。盛黃梅七百僧來。

    駿州大龍山臨濟禪寺語錄。
    侍者某編。

    山門（指云）。超長沙七步。透臨濟三關。更有那一關在。富士雪鐵壁銀山（喝一喝）。
    佛殿。殿裏底何物。飛花舞晚風。看看。天開二十五圓通（禮拜）。
    土地。張大帝鬼神爺。四百年護漢家。以詩贈汝。思無邪。思無邪。
    祖師。三蘆東渡。餘波未收。今日捉敗了也。袁達李磨賊頭。
    據室。維摩室以月爲明。山僧室以雪爲明。別別（打云）三尺竹箆子。打破毘耶城。
    府帖（拈拈云）。塞外將軍令。舊邦其命新。補哀調羹手。撥轉正法輪。
    山門疏。淼文章波瀾濶。呑陸海吸潘江。花簇簇錦簇簇。異代同名夢窓。
    拈衣。黃梅夜半傳盧公。一絲九鼎。金輪峯下付華姪。大法千鈞（搭起云）無縫鐵崑崙。兩肩擔不起。
    登座。起於奮迅三昧。活獅子作馬騎。燈王佛燈王佛。還我一座須彌。
    祝聖。大日本國駿州路大龍山臨濟禪寺。新住持傳法沙門（宗休）謹焚寶香。端爲祝延。今上皇帝聖躬萬歲萬歲萬萬歲。陛下恭願。國家安萬石。玉燭調四時。多君苞桑計。百世其本支。
    檀那。這香爇向寶爐。爲源府君奉資倍祿算。櫜扶桑之弓。則東盡齋四履。匣青萍之劍。則西連魏三河。石女舞成長壽曲。木人唱起太平歌。
    嗣法。這香爇向寶爐。酬虛堂十世前住大德後住妙心特芳老漢法乳之恩。
    垂語。聖諦第一義。早是落便宜。要知諸佛出身處。麽薰風自南來參。有僧。出衆云。綿蕝束茅。百丈規矩曾拜紫詔。布金挿草。三代禮樂今在緇衣。賴値佛法東漸時。願示祖宗南頓旨。師云。三門依舊向南開。進云。允哉河出圖洛出書。師云。劃前有易。刪後無詩。僧云。記得。虛堂老祖丁九九數再住徑山。有勅祈雪。可謂奇外之奇也。師云。寒時寒殺闍梨。熱時熱殺式梨。進云。寒巖四月始知春。師云。鷓鴣啼處百花香。進云。老和尚應九九數。賜勅許初住吾山。況有雪頌乎。僉曰。老虛堂再出世。師云。家醜莫向外揚。進云。溪山雖異雲月是同。師云。別別和風搭在玉欄干。師云。金舂玉應謹謝答話（便禮拜）。師云。此是選佛場。心空及第歸。
    提綱。乾坤之內。宇宙之間。中有一寶。秘在龍山。因府主請而開堂。提住山鈯斧。拜天子詔而入寺。鳴下瀨玦環。吾祖昔住雙徑。此郎今領百蠻。東海兒孫八十一黃塵烏帽。西湖長老五十三白髮蒼顏。圓覺場中列聖象旋獅擲。通明殿上侍臣鵠立鵷班。黑漆拄杖子打魔佛。寶劍金剛王斬癡頑（拈杖）。正與麽時。不待彌勒下生。夜摩瑠璃。兜率瑪瑙。不印香嚴本寂。錢塘鸚鵡。吳岫鷓班。明月珠光燦爛。流水經響潺溪。萬年松抽萬年枝。以規以祝。炎天梅吐炎天蘂。難望難攀。潜珍開無盡藏。良策定太平寰（卓一下云）。疎簾見雪捲。深戶映花關。
    自序（宗休）。欲居九夷。魚叟匏瓜不食。將歸三徑。晋人松菊猶存。茲逼英檀命。拒辭不允。強陞猊座。作野干鳴。慚汗慚汗。
    白槌謝。開堂之次共惟。龍泰堂頭大和尚。瑞龍興大智雲。非池中物。睡虎典多羅藏。立教外宗。衆所歸也。誰不仰乎。茲辱降尊就卑鳴。槌證法。無堪激切屏營之至。下座必趨十笏室展一炊巾。
    總謝。又惟四來耆宿。一會名緇。諸位禪師。獅子產狻。出無量釋迦於賢劫。雞卵生鳳。接河沙妙德於心源。不啻仰四天下獨尊。況復稱十地上大士。各各道體。起居萬福。
    拈提。記得。僧問松源曰。只如大師郡王於一毫端不勞彈指。成就如是清淨寶刹。與昔賢干是同是別。師云。動容揚古路。不墮悄然機。此僧問端。掬水月在手。松源答處。弄花香滿衣。休上座亦代聵翁聊表微去。乳峯聳碧。錦鏡流輝。

    尾州青龍山瑞泉禪寺語錄。
    侍者某編。

    山門（指云）。瑞泉一滴。激揚松源（顯視左右云）。駕與青龍者。來入箇門（喝一喝）。
    據室。扣玄室中。佛魔交接（打案云）。打草驚蛇。移花兼蝶。
    拈衣。依俙曹溪直裰。彷彿靈山金襴。別別（搭起云）。一把柳枝收不得。和風搭在欄云干。
    祝聖。大日本國尾州路丹羽縣青龍山瑞泉禪寺。新住持傳法沙門（宗休）謹焚寶香。端爲祝延。今上皇帝聖躬萬歲萬歲萬萬歲。陛下恭願。仁德回春。四三王六五伯。喜氣消雪。右白虎。左青龍。仰彌樓山爲壽山。湛香水海作福海。
    開山（拈香）。攀折梅花雪一枝。住山薄福報恩來。無端穿却崑崙鼻。四海香風從是吹。
    退院。自代乃翁稱住山。三年光景鬢斑斑。一聲杜宇袈裟角。割取蓬萊左股還。

    偈頌。

    佛涅槃（八首）。
    鳥啼花落涅槃臺。竺土山河冷似灰。割取須彌千百億。瓣香喚醒臥如來。
    西方有美背花歸。生死涅槃皆昨非。無色界中多少淚。洒爲細雨濕春衣。
    是正法耶邪法耶。多羅八萬撒塵沙。番番諸佛出於世。先始梅花終楝花。
    紫金光聚照河沙。不識生耶是滅耶。欲向東風問斯意。和鶯吹折一枝花。
    業風吹起二千年。大地山河佛骨羶。今日一鎚鎚碎了。鳥啼花落又蒼天。
    西有美人無賴査。袈裟一別隔天涯。愁腸斷盡崑崙鐵。猶是春閨夢裏花。
    說玄說妙作麽生。一字全無借筆耕。此老元來太平賊。果然陷却鐵圍城。
    大小瞿曇叫度生。看來奪食又驅耕。簾前細雨濺花淚。五百由旬一化城。
    佛生日（十首）。
    他是西方一美人。銀盤洛出曉粧新。袈裟錯被毒花觸。腸斷毘藍園裡春。
    東海鯉魚薄伽尊。韶陽棒下兩傾盆。塵勞八萬洗何盡。滿架薔薇露一痕。
    竺士山河襁褓中。不祥兒坐梵王宮。滿身泥水狗何喫。一棒還他跛脚翁。
    咄哉了角黑崑崙。坐斷華堂稱獨尊。猶結寃讐二千歲。打花風雨老雲門。
    韶陽棒下不能平。藥嶠杓頭弄化生。別潑吾家蟲毒水。全身陷却鐵圍城。
    未出母胎三十棒。西天東土禍殃生。薔薇誤被微風觸。露碎水晶簾外聲。
    元是如來淨法身。周行七步曳泥塵。藥山杓柄長多少。葉底殘紅雨洗春。
    露柱懷胎也太奇。果然生這不祥兒。餘殃未了二千歲。洗出薔薇雨一枝。
    韶老棒頭天下疼。等間敲出紫金容。若無雪恥薔薇雨。也是闍梨飯後鐘。
    西天老沙門。報寃却以恩。獻花春在手。洒水月無痕。
    佛成道（八首）。
    昨夜面南見北辰。眼中八萬四千塵。瞿曇老也虛堂老。今古識羞無一人。
    棒頭有眼火星飛。逼活瞿曇陷鐵圍。坐到驢年不成道。滿山風雨急歸來。
    六年嶺北雪生涯。錯認星兒老釋迦。成道任他空劫外。工夫猶未到梅花。
    還我瞿曇活眼睛。六年間坐鈍遲生。依然未出舊窠窟。西有長庚東啓明。
    苦哉天竺古先生。雪北六年功不成。錯墮無星秤子上。三千佛國一毫輕。
    雪嶺聞時九鼎重。明星見後一毫輕。今朝縱是叫成道。猶有梅花老主兄。
    貪看天上一枚星。錯作多羅多萬經。今日欲重宣此義。黃鶯出谷又叮嚀。
    六年雪北不毛地。一卷兵書打妄談。星落營中死諸葛。臥龍舊迅活瞿曇。
    智門蓮華話。
    透得智門公案中。荷花雨過一枝紅。大唐國裏無人會。吹起香風日本東。
    蟄龍。
    泥蟠豈久屈池中。不待桃花三月風。別有衲僧霹靂手。拈來拄杖靠虛空。
    須彌枕子。
    山形枕子任逍遙。大仰當機推不搖。忽被秋風吹夢破。須彌百億小芭蕉。
    仲秋頌破砂盆話。
    七花八裂太虛空。正法元來在汝躬。𨁝跳密菴舊窠窟。秋天明月一盆紅。
    臨濟半夏上黃檗山。
    風顚破夏等間還。驀地踢翻黃檗山。若不爲他行一棒。尋常黑豆老癡頑。
    黃檗山頭滅正宗。喝雷棒雨活機鋒。尋常擺尾搖頭去。濟水那邊化大龍。
    鐵狗。
    銅頭鐵額黑崑崙。活喫紫金光聚尊。不入趙州皮袋裡。一聲吠月落花村。
    雲門剳之一字。
    雲覆千峯天未晴。那僧問處太遲生。苍剳之一字雷霆舌。吹散簷間積雨聲。
    佛法如一隻船。
    駕起慈明一隻舟。垂絲千尺截凡流。罵風喝月浪花底。不釣金鱗誓不休。
    鰲山値雪（二首）。
    店上未眠僧一枚。今朝成道六花堆。當時若是巖頭老。和却鰲山蹈倒來。
    三人一隊野孤精。何事連聲叫老兄。箇箇看來白拈賊。鰲山成道假銀城。
    靈雲見桃花。
    呵呵大笑豁然時。觸發春風桃一枝。打失孃生本來眼。靈雲亦暗證禪師。
    鐵拄杖。
    一條拄杖靠虛空。鐵樹形成全絕功。若使南泉行正令。普賢妙德落花風。
    須彌筆。
    東海涵松蘇利傾。須彌百億一毫輕。分明紙上燈王佛。跳入西來五字城。
    成就四法。
    妙之一字佛難宣。元是非蓮非普賢。待四法成遲八刻。花開天地未分先。
    大江和尚住百丈之日。有拜祖塔偈。依其韻。
    百丈山高向上禪。眞丹國也搏桑邊。縱然野鴨飛過去。只在大江春水前。

    追悼。

    次不二和尚悼西源翁之韻。
    翁負吾耶吾負翁。猶添寃苦哭蒼穹。他家親得白雲子。天外青山有父風。
    悼鄧林和尚。
    久響龍潭多少風。平生四海一禪翁。雷霆意氣血盆口。吹滅紙燈霜葉紅。
    悼玉衡座元。
    玉衡座元吾衡梅祖翁之徒也。守大愚祖塔而晨香夕燈無怠焉。一日觸造化兒溘然逝矣。寔亨祿四年春二月王蓂也。吁吾門不幸莫大焉。聞訃者靡弗嘆息。予亦作偈以助諸徒一哀云。
    璇璣北轉玉衡南。五十年前二十三。吾豈酬知無一瓣。鼻端先向晚梅參。
    悼景堂和尚。
    大心衲子活機鋒。三尺龍泉滅正宗。□舌猶在雷聲□。雨點□□□長松。
    悼天龍寺眞乘院祝英座元。
    龍門十日折殘花。不見其人感慨加。無色界中多少淚。作西山雨洒袈裟。
    悼宗順杜多。
    三十才名可惜哉。胸中書傳變寒灰。家山一片好風月。春在梅窓歸去來。
    悼大藏西江軒雪窓首座。
    大藏五千文字禪。西江一滴錯流傳。先花吾首座行脚。春雪吹殘窓半邊。
    悼謙仲護首座。
    空記同名南嶽碑。閻浮五十七年移。薰風不解吾徒慍。吹折炎天梅一枝。
    悼宗慶菴主。和瑞應和尚韻。
    瑞應堂上老師。追悼家兄宗慶菴主。余攀高韻助一哀。
    不識家兄何日來。疎鐘落月決然離。老松閱世臥雲壑。定有奘公東指枝。
    次韻悼譽禪尼。
    龍女寶珠認一漚。輝騰今古價何休。荷花紅碎新池雨。疑是芭蕉不耐秋。
    悼某禪尼。
    返魂一炷鐵崑崙。欲報元來不是恩。大義渡頭千古恨。落花流水遶江村。
    悼天慶祐公禪尼。
    卒賦一偈寄玉何藏主。悼天慶祐公禪尼。以償不赴朞年齋筵之罪云。
    去年今日別風光。斷盡梅花鐵作□。小玉聲中人不見。枕屏殘夢覺猶香。
    次韻悼先天居士。
    橘家跨竈又跳樓。昨日慈恩今作讐。劍樹刀山芭葉雨。不風流處也風流。
    悼光翁亙公大禪定門（細川六郎殿）。
    遠者呑聲近者悲。回頭冬日影西移。牡丹一閏春如夢。王老庭前召陸時。
    次韻悼德勝居士。
    八十年非今日知。虛空消殞轉身時。欲藏無去無來處。叫月梅花孤雁枝。
    悼宗鼎宗斑二禪門。
    龍吟金鼎虎藏山。脫却凡鱗露一斑。父子不傳眞消息。依然花帶舊紅顏。
    天釋和尚十三回忌。
    恭以吾大法兄前住龍峯天釋大和尚。大梅梅子而龍雲鼻祖也。外示朴直。內懷溫雅。癯然不勝衣。頗有古衲子之風焉。潜行密用誰窺其彷彿佛。熱喝痛棒誰觸其機鋒。可謂百世臨濟也。愚昔志于遊方發一步之初。扣老兄於妙法精舍。三到九登喫霜辛殆數歲也。夙緣所感恩讐難酬矣。老兄一日受師命。而遂董瑞泉之法席。緇素歡呼。遐邇欣伏。祖道江輝莫盛焉。瘴雨之攸濡。蠻煙之所染。俄爾微恙。溘然戢化矣。一門不幸可惜哉。其徒瘞履乎尾之犬山。圖像乎攝之龍雲。爾來烏積兎久。僂指今茲永五戊辰孟春二十有五蓂者。乃十三白辰也。其高弟妙法和尚設齋筵於先廬。齋供龍象之衆。至乎。愚亦不獲默止。叨唱村偈以共厥丹悃。蓋將深心奉塵刹而已。伏乞昭亮。
    元是吾家老大龜。嗣先師不肯先師。金襴傳外無人會。間却春風花一枝。
    景川和尚三十三回忌。依松岳和尚香語韻。
    塔號大齒多少年。雷遷電繞斗牛躔。胸中五逆藏不得。熱鐵花開阿鼻煙。
    景堂和尚七回忌依韻。
    德爵齒蔑以加。吾禪鸚鵡叫拏茶。岐山雪白象王袴。銀色普賢來獻花。
    普門寺某三回忌香語。
    再現普門南海涯。栴檀沈水佛陀耶。拈來物物非他物。小鐵圍山大白華。
    普門寺明巖座元三十三四忌。
    普門示現老師翁。曆數卅三在汝躬。不待春王正月朔。一爐沈水木犀風。
    寶泰寺大器座元七年忌。
    吾首座曾行脚來。爐香未冷七年移。崙崑鼻孔無功德。聽取炎天梅蘂詩。
    不孤軒德首座十三年忌。
    百億須彌小博山。八萬閻浮一沈水。十有三年德不孤。菊餘秋香梅吐蘂。
    以心傳公小祥忌。
    大永六年季春十有一日。迺以心傳公少祥忌辰也。聊唱伽陀一篇。以充菲薄之奠。
    記得去年今日事。鳥啼花落一回新。當陽拈作小香瓣。喚醒春閨夢裡人。
    大玄宗濟上座三七日忌（勢州人）。
    臨濟三關打破了。吹毛磨盡急提撕。滿林霜隕秋光冷。一曲伊州殘月西。
    汝雲妙慶大姉五七忌。
    梅湖藏主爲祖妣汝雲妙慶大姉。五七忌預設齋。手謄寫六喩經。唱貫華一章。以酬撫育之厚恩。愚也聊攀其韻。
    生死海中無一漚。涅槃岸畔絕同流。半籬殘菊眞沈水。信手拈來專爲秋。
    薦淵了正源信士卒哭忌。
    丹州人事一色幕下忠臣。遠山氏淵了正源公。丁今茲永正丁卯夏五下八之日。輕命重義。陣前戰死矣。所胃重賞之下必有勇夫者乎。蓋忠臣出乎孝門者也。傍難難忍。況復父母兄弟之情乎哉。遂作野偈一章。以當百日之奠云。
    都盧大地法身香。薰徹心源透十方。一色明邊君自看。秋天依舊遠山長。
    遠山氏某七年忌。
    七年一枕黑甜餘。慕父風兮讀父書。烏鉢遠山無限好。先廬脩竹影蕭疎。
    月溪常圓三十三年忌。
    刹那三十有三秋。劍樹刀山解說樓。不信回光返照看。一天明月入江流。
    聖泉居士三十三回忌。
    透霄漢也徹黃泉。這箇一香三十年。不掃自家門外雪。只看春在早梅邊。
    先考十七年忌。
    酬佛恩耶報父恩。露之一字老雲門。劈開十七年前面。屋後青山笑不言。
    柴屋居士十七年忌。
    先入東關爲看山。主人去十七年間。松門柴屋依然在。只恨聽名不對顏。
    某三十三回忌。
    武閥曾從失此郎。幾乎三十有三霜。無端拈出酬恩去。秋後滿山楓葉香。
    先妣三十三年忌。
    眞箇娘生舊面皮。元來子母不相知。一恩三十三年後。雪重梅花臘月枝。
    宗歡宗喜父子五七日忌。
    君臣父子整三綱。殞命戰場忠孝彰。劍樹刀山百雜碎。當陽拈作本來香。
    宗室禪門十七年忌。
    熱喝瞋拳五逆兒。掀翻阿鼻火坑來。報恩是也酬讐是。吹雪炎天梅一枝。
    古月妙圓禪定尼七周忌。
    一千佛母老摩耶。百萬人師老釋迦。今日酬恩消底物。臘天風雪七梅花。
    華屋宗榮百年忌。
    曾從華屋落泉臺。荏苒光陰一百回。我有江南寶薰在。秋風吹入月中梅。
    爲駿陽僧薦其慈母追室妙清禪定尼。
    報恩一瓣鷓鴣斑。深似海深高似山。山是士峯天下白。相逢不識對慈顏。
    旭芳宗泉禪定門三十三回忌。
    蝸牛角上一英雄。留取功名麟閣中。碧眼黃頭休說夢。天堂地獄大槐宮。
    玉叟玄繼居士一周忌。
    忠臣元出孝門中。近代麒麟第一功。五月牡丹花若夢。午簾雨過起微風。
    宗琳居士七年忌。
    今日相逢一笑新。分明記得七年春。簷頭滴滴薔薇雨。洗出阿爺淨法身。
    春陽宗照信女十三回忌。
    春陽秋露十三回。杜宇聲中喚不來。別有聖胎長養處。一枝結子綠苔梅。
    瑞雲開基玉峯大師十三年忌。
    秋風葉落十三年。老淚濕衣何夙緣。劈破崑崙作香片。瑞雲吹起玉峯前。
    明叟宗鑑禪定門七周忌。
    天文八祀八月二十九日。乃明叟宗鑑禪定門七周忌之辰也。孝子預於仲春二十九蓂。供佛齋僧之次。命苾蒭衆頓寫一乘妙典。仍倩小比丘宗休手。梵這松子膜。以酬罔極之恩云。其偈曰。
    這香佛祖不傳傳。秘在懷中已七年。今日看來松子膜。衝開碧落徹黃泉。
    春溪智雲大姉七周忌。
    今茲文丑盂春二十六蓂。迺宜春軒主翁之蓂萱堂。春溪智雲大姉七回忌也。休也七年之前。夜雨燒香。七年之後。春風燒香。蓋夙緣所感耶。作偈以助孝子之一哀。
    七年春夢老婆婆。爲勸一杯紅杏霞。誰也前身戒和尚。香煙散作百東披。

    詩。

    大雲山龍安寺歲旦（四首）。
    龍安龍寶一龍孫。當處豁開甘露門。不借春風多少力。大雲吹起盡乾坤（擧龍寶國師上堂）。
    大雲山裏孟春寒。敢不受諸方熱瞞。臘雪吹添新白髮。逢花猶作舊時看。
    佛法年頭無却有。祖師鼻孔舊耶新。乾元一氣從隗始。花亦黃金臺上春。
    大王萬福春來也。花滿扶桑六十州。若問眉毛長幾尺。報言西嶺雪千秋。
    次德林和尚歲旦韻新年舊歲事如何。昨日今朝也任他。翁德輝春吾鬢雪。菱花半掩獨高歌。
    歲旦。
    年年何用問新舊。佛法南方絕古今。屋後梅花無盡藏。門前柳色萬黃金。
    屋州青龍山瑞泉寺歲旦（二首）。
    托出青龍頷下珠。春光爛熳接天衢。滿堂花醉三千指。佛法新下一點無。
    鴻鈞一氣轉天關。楊柳舒眉花解顏。萬古瑞泉流不盡。七珍八寶湧如山。
    河州東吳菴歲旦（三首）。
    新年佛法有耶無。拄杖慇懃來問吾。解纜春風舟一隻。載千秋雪到東吳。
    新年拄杖舊同參。今日相逢無俗談。建法幢兮立宗旨。一莖春草活伽藍。
    斡回地軸轉天輪。造化功成一氣新。侍者報言花萬福。太平春屬太平人。
    和儒士某少年試毫。
    結髮從師伊洛涯。縹囊緗帙色交加。天工欲試春風手。先發六經三史花。
    和童子試毫韻（五首）。
    硯池波暖浴梅辰。月是毛錐字字新。無復長繩繫鶯日。讀書終日惜餘春。
    梅花標格雪精神。一歲新時詩亦新。持贈渠儂寸陰壁。從今可惜少年春。
    春風呼筆賀新正。竹報平安花太平。誰把蒙求中一句。教雛鶯得學詩聲。
    廿四翻風從此吹。鯉庭桃李競開時。小童若是鄒人子。學禮如何不學詩。
    內苑花開胡蝶風。新詩入樣墨痕濃。讀書莫道來年在。春再不回顏不紅。
    和希周髫年試毫。
    仁氣一陶花木濃。春城無處不恩風。奇才何事朱崖外。合在玉堂雲霧中。
    題高野山。
    高野山高絕點塵。松杉夾路古碑泯。花熏雲霧煙霞底。自是龍華三會春。
    題藤代。
    山水尤奇天下多。花香多月影看如何。潚湘八景又添二。吹上沙和歌浦波。
    題鴉山。
    北苑風煙君可頒。吳僧煮茗說鴉山。鴉山雖好誰商略。待我前丁後蔡間。
    題富士山。
    何年鼇背負山來。百億須彌絕點埃。四十由旬士峯雪。眼高看不到天台。
    依人題士峯韻。
    坡仙聞昔到斯間。獨愛全身雲水間。白盡乾坤士峯雪。眼高宋地似無山。
    松風石。
    出盡夫餘萬里和。松陰六月以風鳴。老來無力推殘暑。嗽石枕流聽此聲。
    繼鹿尾見花（尾州）。
    移鹿野春斯地看。千年象教一枝殘。幽人指點花耶雪。片片和風上玉欄。
    茅野看花。
    雲擁山櫻千萬重。多年天外望金峯。出花還又入花去。春夜朦朧古寺鐘。
    贈小僧。
    古寺歸來間記曾。十年前事谷成陵。山禽不語無人問。一榻秋風白髮僧。
    寄播陽太守赤松兵部大夫。
    風流太守久聞名。水遠山長情更情。拍手呵呵相見了。老僧門外送松聲。
    次韻洞下僧。
    不遠鯨波萬里長。袈裟角裹草鞋香。青鷹入室果何徵。記否浮山殘夢床。
    次韻寄夢菴老人。
    湘山如黛洞庭鬚。月色朦朧雨氣濡。中有畫師難寫處。詩僧間倚石屏孤。
    宗藝喝食落髮（丹州人俗姓井上）。
    丹山產此鳳凰兒。六藝文章好羽儀。井上碧梧風不動。栖巢高聳萬年枝。
    讀歐陽修秋聲賦（二首）。
    醉翁亭畔響颼飗。聲在西南定可秋。今夜暗中摸索識。梧桐一葉亦曹劉。
    聲在西南迷醉翁。暗知秋意屬梧桐。宋家四百年天下。吹醒山川黃落風。
    題盆石（京南宗珠請）。
    奇石持來天與翁。九華何必在壺中。青螺如湧平沙上。無復江山出日東。
    和某來韻。
    月話秋兮花話春。問天何幸伴吟身。詩歌自有風流種。白髮三千雪滿巾。
    和松岳和尚茶話韻欲原潙嶠夢。侍者點茶來。茶罷夢醒後。鐘聲被月催。
    （松岳和尚茶話詩云。茶兼禪味可。能避俗塵來。且欲停東話。楓林暮色催）。
    送策彥西堂赴大明國。
    北老禪機截衆流。南遊何日大刀頭。海門風定鯨波穩。一葉舟中四百州。
    送策彥西堂再赴大明。
    千里鶯啼遠送人。白頭何日又逢春。歸舟早載西湖月。呈我梅花面目眞。
    餞仁澤老禪歸岐陽。
    詩家第一碧瞳胡。歸去黃花有若無。九月岐陽定微雪。關山梅樹觜盧都。
    餞津首座歸東關。
    榔𣗖擔來士峯雪。袈裟帶去御園花。寃家何事添寃苦。杜宇一聲天一涯。
    送希菴老禪赴越。
    誤作杜鵑君莫聞。淵明去後晋無文。先花歸雁知何事。飛入越山深處雲。
    送梅江藏主歸關西。
    欲話山雲海月情。春風奉使出京城。君聽三疊陽關曲。鶯向花邊不惜聲。
    送三省先生。
    卜匪龜兮莢匪蓍。斯心四聖未曾知。機前劃破與君看。六月梅花太極枝。
    送明山藏主東歸。
    再會無期奈老顏。東遊萬里白河關。殘紅新綠滿山雨。杜宇等間呼得還。
    送哲上人歸肥陽古寺。
    渠儂何事憶高城。話盡三年海月情。西出陽關能記取。落花啼送杜鵑聲。
    餞天得首俯歸岐陽。
    海東得得來和尚。傳祖師心宗大興。萬里鄕關猶未忘。逐雲飛去老烏藤。
    送僧歸九州。
    甘棠茇舍慕先宗。秋入客衣歸意濃。再會無期吾老矣。海西月落五更鐘。
    送功岳座元歸駿陽。
    松連三保持衣藤。天女獻花龍點燈。來亦無心歸亦好。孤雲倦鳥一間僧。
    重陽前日送十洲歸鄕。
    茅鞋椶笠草袈裟。曉出長安殘月家。可怪斯行先節去。淵明終不負黃花。
    送眞安藏主歸藝陽。
    誤認他鄕作故鄕。巾瓶相侍五年強。拂衣好去家山路。秋海棠西欲夕陽。
    送宗擴藏局歸舊梓省母。
    那處春山不故鄕。孃生面目露堂堂。歸來呈示老僧看。秋在信州紅海棠。
    楓林殘照（遊高雄山賦二首）。
    楓橋何事等間過。山到晚秋勝概多。欲把一麾回落日。烏藤亦是魯陽戈。
    秋在花耶春在楓。夕陽斜挂滿林紅。紅圍綠擁寒山路。吟入牧之詩句中。
    待杜鵑。
    彷彿去年聽杜鵑。暮雲深擁蜀山邊。一聲定可曉天雨。窓掩長松獨不眠。
    藤繞菴。
    卜地江南南更南。藤蘿深處鬢毿毿。垂花挂蔓三千尺。縛住春風作一菴。
    待花。
    最怪東君馬不前。爲詩誰著祖生鞭。三千一念持花意。白髮閒僧倚柱眠。
    葉底殘紅。
    細雨浥香新綠深。過牆黃蝶繞枝尋。滿城春色永嘉末。一片殘紅正始音。
    春池梅影池亭只爲愛橫斜。曾自難波移此花。道者家風若相似。晴瀾吹月上袈裟。
    蟄鶯。
    嫩鶯勢戶未曾開。幽谷寒深似待雷。溫顧若通氷雪底。春風先起臥龍梅。
    五月菊。
    在夏黃花勝在秋。山房五月小笆秋。一枝臥雨羲皇上。不待元嘉以後秋。
    秋後觀山。
    斜風黃落雨斑斑。一鳥不啼秋後間。司馬灰寒數峯色。元嘉時節獨觀山。
    紅雨。
    朝埋遊履跡凝雪。暮洒疎簾影訝花。可是巫山神女夢。爲紅爲雨到君家。
    涼螢度竹（三首）。
    秦皇竹帛積成堆。螢火煙消冷似灰。小碧窓前無月夜。乘涼空照寂寥來。
    腐草化螢涼意微。雨時添影月時希。分光不照書窓夜。脩竹叢西緩緩飛。
    新竹綠濃花不如。微涼吹暑入郊墟。夜來螢亦殷人鑑。莫照昔時非聖書。
    寒雁。
    旅雁聲寒蘆葦涯。江風徹曉不堪吹。霜辛雪苦翅翕短。歸意待花花較遲。
    竹窓聽雪。
    喚醒十年塵夢迷。半窓雪竹響高低。斯聲不到畫堂上。何事荊公獨噬臍。
    松寺聽鵑（三首）。
    耶溪古寺月斜明。留箇長松杜宇鳴。何事問君歸意切。一聲却彷彿千聲。
    耶溪新綠勝花不。日暮杜鵑啼出幽雲隔東關未歸客。松聲雖好却添愁。
    箇長松樹換新銘。無復詩人著意聽。啼落若耶溪上月。從今挂榜杜鵑亭。
    寒雲欲雪。
    凍雲欲雪擁層巒。半捲疎簾倚玉欄。不向陽臺爲暮雨。梅花被底夢應寒。
    東川無杜鵑。
    南人雪與北人梅。此地如雪杜宇來。未免疑團無亦好。旅簷殘雨客腸摧。
    水邊梅花。
    梅在江南野水涯。驚人春色兩三枝。橫斜影落黃昏後。添月鷗邊也一奇。
    寺近聞鐘。
    殷殷疎鐘聞不迷。海山近接古招提。春來更有出花色。一朶紅雲斜日西。
    中華書言日本凝露臺戲題。
    日出處東移漢家。瑤臺凝露洛陽涯。合蘇四海蒼生渴。養得芙蓉八月花。
    旅宿曉（題咏）。
    異鄕爲客別先生。月落江村欲五更。白集歸舟士峯雪。袈裟不裹杜鵑聲。
    花錦（和歌之題）。
    剪取遊絲百尺長。春見織出錦衣裳。花前莫怪無家客。欲帶一枝還故鄕。
    花前見月（和歌之題）。
    清水巖前愛白櫻。有花有月二難并。茲遊奇絕慰衰老。鬪色爭光不夜城。
    梅關（和歌之題）。
    鎖斷東風不漏香。春遊佳客惱詩腸。鷄聲啼破函關月。誰識花中有孟嘗。
    扇面八景（二首各四景）。
    雁落平沙月上時。洞庭七十二峯奇。湘南湘北雨耶雪。水遠山長歸去來（落雁。秋月。夜雨。暮雪）。
    帆腹含風歸艇輕。巿人爭利不爭名。半江日落漁村外。寺隔數峯鍾一聲（歸帆。晴嵐。夕照。晚鐘）。
    題山水圖（二首）。
    人倚柴門期月不。斜陽欲落釣魚舟。西湖十景瀟湘八。紅樹蘆花一色秋。
    青箬綠蓑張志和。斜風細雨十年過。山中雖好可無月。莫較江湖詩景多。
    題竹間兩省圖。
    竹間兩雀呂耶劉。爲借商山羽翼不。四海英雄鴻鵠志。大謀豈在稻梁秋。
    扇面圖（三首）。
    先天有物謂之梅。憑仗畫師資始開。橋上杜鵑村上雀。一編心易百花魁。
    花到趙昌雖逼眞。華光墨亦不精神。珍禽枝上向吾語。今古知梅只一人。
    海外遠移安石榴。開花結實夏遠秋。辛酸甘苦備嘗得。眼在神農一舌頭。
    題墨芙蓉。
    芙蓉寂寞水之濱。淡掃蛾眉冷大眞。在地連枝總虛語。秋風紅脆馬嵬塵。
    題東坡畫竹。
    一竿也足此風枝。翠袖佳人瀟洒姿。坡老胸中三斗墨。作湘江雨不禁吹。
    題畫梅。
    顏色馨香誰寫眞。世無相馬九方甄。詩僧若問花來處。太極光陰不記春。
    雞冠花圖。
    頸帶絳羅頭戴冠。木雞鬪倚玉欄干。花中縱有孟嘗客。透白雲關千古難。
    海棠雙禽圖。
    鬪妍唐室幾千紅。寵在海棠春睡中。李杜相雙如二鳥。爲君翼弊落花風。
    黃蓮青雀圖漢苑春風王母遲。却疑青雀偶歸來。蟠桃末實三千歲。暫倚黃花借一枝。
    扇面（不畫）。
    好箇畫師到此休。不塗紅粉自風流。分明紙上西來意。雪裏芭蕉笑點頭。

見桃錄卷之一（終）。

圓滿本光國師見桃錄卷之二。
    遠孫比丘衆等重編。

    像賛。

    出山釋迦像賛（二首）。
    西竺老沙門。報冤却以恩。獻花春在手。洒水月無痕。
    香南雪北。失却路頭。相隨來也。箇老比丘。
    文殊賛。
    把獅子窟。作活伽藍。問多少衆。前三後三。
    達磨賛。
    流蓬直指。落葉單傳。大唐國裏。將謂無禪。徒費柴米。面壁九年（咦）。吾祖來也。月在青天。
　　問訊梅耶又杏耶。九年面壁是拈華。一時趕出合行棒。魏主梁王非作家。
    兀坐九年春。拈華間達磨。昔日對梁王。驀面何不唾。
    六宗叫受降。蹈倒葛藤樁。到處無人肯。空過龍慶江。足跨三國。眼貫五天。東走西走。衣破履穿。
    面壁九年。墮圈繢裏。若道會禪。西天萬里。
    同（半身）。
    眼看東震。意在西乾。失却了也。鼻孔半邊。
    百丈賛。
    將謂奇特。坐大雄峯。小叢林漢。匡徒立衆。
    臨濟賛。
    勢似沛公先入關。吹毛盍斬老癡頑。莫言佛法無多子。黃檗山頭喫棒還。
    四睡賛。
    四睡一覺人虎已分。無底藍兒盛峨嵋雪。焦尾苕帚掃五臺雲。豐干饒舌非我同群（咦）。寥寥天地知音少。唯有松風不耐聞。
    布袋賛。
    二童笑裏似藏春。梅里分身總未眞。向布袋頭空打失。長汀風月自家珍。
    神農賛。
    救民醫國世難逢。著鹿皮衣顯聖容。大地都盧禪本草。舌頭具眼只神農。
    鍾馗賛。
    終南進土闕北忠臣。雖不攀桂可以薦蘋。三尺寶劍四海風塵。輔李唐主爲楊太眞。驅逐癘鬼折伏邪神。于今于古護法護人。移花兼蝶誰家不春。
    賛福祿壽（雪舟圖）。
    曾降塵土。南極老人。向北斗裏。藏長法身。福海無底。壽山嶙峋。眉毛生也。珍重萬春。德雲比丘大休叟。
    靈照女。
    不塗紅粉面如花。有漏笊籬無賴査。龐老賺過兒女子。止啼黃葉滿貧家。
    賛白居易。
    江南有野梅。空劫以前開。不掃即心雪。自然春到來。
    北野天神（二首）。
    萬里飄然成逐臣。比來天地一詩人。三千風月不吟盡。松老梅飛北野春（駿州長谷川越前守藤原輝貞請）。
    寬延聖代降菅原。現宰官身一普門。吟取三千好風月。梅花枝上定乾坤。
    渡唐天神像（八首）。
    詩語通禪歌威神。冠巾和尚假耶眞。梅香直透龍淵室。花向扶桑漏泄春。
    北野君元北闕臣。徑雲深處現全身。三千風月一衣鉢。分付梅花總不眞。
    棄擲寬延王佐才。鯨波萬里不舟來。徑山文武大爐韛。煉得身形早到梅。
    徑雲吼破一聲雷。禪熟來耶詩熟來。此野春寒舊廬雪。終身合作臥龍梅。
    龍淵窟裏得龍鱗。此野君家別置春。萬古乾坤開闢後。梅花世界一詩人。
    扣龍淵室叫東來。吹起爐中文武灰。攀折徑山三月桂。拈成北野一枝梅。
    青衫白髮老袈裟。非夢眞參見作家。攀折徑山三月桂。等間拈作小梅花。
    四萬三千首錦嚢。徑雲敲月一禪床。是非合付梅花夢。惹得虛名滿大唐。
    賛今宮大明神。
    扶桑六十六州中。神德昭昭仰此宮。護法護人威猛力。滿山松竹亦仁風。
    鄧林法兄像賛。
    南浦末派。西源的傳。叢規井井。瓜瓞綿綿。店上阻雪則與吾有素。簾前賜紫則對御談玄。兎角挑起日月。龜毛呑却坤乾。住新寶林只缺虛堂八十。掌老黃檗不屑臨濟百千。誰知正法眼藏滅。向這瞎驢邊。滅不滅再把戀膠續繼絃。
    寶林諸徒繪鄧林翁遺像。就予需賛。事非可拒。聯贅野語。充寶林常住供養。大永三年林鐘吉辰。劣弟宗休燒香拜賛。
    三綱見禪師壽像（洞家僧）。
    大陽皮履裹袈裟。再使異苗抽毒牙。寶鏡臺前本來面。依俙相似趙昌花。
    前住光通仙裔鶴禪師肖像。
    眼中丁謂紙上張公。毒氣未除。師蜀川烏頭子。文字不立。祖熊峯絳衣翁。鳴板敲床。輝光法道。拈鎚竪拂。振起宗風。奪奯老全機則古帆挂後。黃河向北。劃犧皇艮卦則雜華資始。紅日昇東。咄要看眞面目麽。猶有梅花路未通。
    竹溪筠長老圖先師像。就予需賛。信口亂道。天文龍集癸卯林鐘日。
    前住普門泰雲安禪師像賛。
    斯老慈顏醉似霞。蘭溪剩馥茁其芽。無端入得三摩地。宴坐春風小白花。
    天文癸卯秋八月。靈雲菴衲宗休賛。
    密傳座元賛。
    他是有隣貽厥。自稱玉峯密傳。坐斷曲彔木上。問甲子答米年。記靈蹤盤龍窟。滅正宗瞎驢邊。眞箇滅耶不滅。夕陽長在我西。
    小師等繪持德密傳繼禪師之壽像以需賛。信口亂道云。
    前住長法春谷杲公藏主寫照賛。
    天源分流。太虛接響。洋嶼神如蚌蛤。異代同名。虎丘機似菸菟。大藏在掌。萬嶽千峯。折拄杖頭。十洲三島。曲彔木上。佛法不會。嶺南盧能。徒拾墮樵。俗氣未除。巖中幼輿。空留遺偈（咦）。歲暮天寒。松柏綠長。
    大永年臘月日攝州西江開基雪窓最公首座像賛。
    龍護寶所激揚大藏波瀾。孤首古丘分張少林皮髓。彷彿三皇不同。依俙半月相似。首座行道也威音劫初。首座說法也率陀宮裏。英氣凛凛。玉音琅琅在耳。寶積之松作何色。不奪境不奪人。雪窓之蘭抽其芽。有是父有是子。眇視雙徑雲。吸盡西江水。還會麽。這箇聻咄衆角。雖多一麟足矣。
    西江開基雪窓最公首座有二神足。曰怡溪。曰溫叔。命工繪師之像。寄予以需賛。
    大永甲申臘月吉辰。
    季友契公首座壽像。
    鐘谷遺響。百里震驚。龍津龍子。頭角崢嶸。五逆兒孫。電卷雷走。一喝賓主。雲起風生（咦）。黑漫漫地。慧日永明。
    大藏中興開基華屋宗榮首座大師偈賛。
    大藏金翅。直取獰龍。搏九萬里風則接禪源派。動三千刹海則探洋嶼宗。不費脚力。坐通玄峯。淨裸裸。赤條條。寸絲不挂。脫尼總持皮肉。明皎皎。白的的。一法所印躡大愛道遺蹤。鐵壁通線路。須彌跳鍼鋒。要看眞相麽。花影月重重。
    聖壽開基天慶祐大師壽像賛。
    混沌畫眉。春山青兮春水綠。燈籠合掌。江月照兮松風吹。相逢不識。借問是誰。取人頭取人腰。子湖之犬嗾劉鐵磨。得吾皮得吾肉。少林之狐誑尼總持。生涯只有三事衲。聖壽以固萬年基收。
    天慶大師頃令工繪壽像。需賛語於老拙。拙辭曰。汝德大而吾才短矣。何不投江湖名宿衒其名遺其德乎哉。尼曰。不無大手筆。蓋直指之才單傳之器難哉。請叙一二以垂無窮足矣。一言銘肝。不及再辭。熱觚贅其上云。永正十四仲春上澣日。
    明窓宗珠菴主像。
    四海九州唯一翁。傳茶經外得新功。前丁後蔡春宵夢。吹醒桃花扇底風。
    前左金吾額田耕雲笑夫居士像賛。
    紙上張公子。袖中邵堯夫。輔弼于漢室。優游于洛都。蚤侍右京兆。晚除左金吾。袞袞源流恭惟同出自。草草居士更有赤鬚胡。握住林際之寶劍。劈破天澤之衣盂。笑雛道者。罵贗浮屠。綠蕪霜寒。或時兎臂一棚鶻。烏帽塵暗。或時追犬鞭十影駒。送夕陽迎素月。開瓊筵坐花衢。次孟津而密謀。八百人不期會。臨淀河而戰死。三千卒爲前驅。惜哉名父子。遺恨失呑吳。顏色猶依舊。莫作墨梅圖。
    永正十三霜季秋上澣日。
    前賀州大守仁翁舜法禪定門畫像賛。
    繪月者不繪光。精神可掬。種樹者如種德。靈壽深根。卜菟裘於江左。賞牡丹於洛園。喜讀兵書。諳龍韜虎略術。勤知王庫。禦狗偸鼠竊冤。文武道未墜。典刑今尚存。竹椅蒲團。坐禪曾師璨可之迹。蓮漏香火。念佛晚候遠持之門。積善家餘慶在。有厥子有厥孫。
    右立入氏前賀州太守仁翁舜法禪定門之肖像。孝子就老拙求賛。不及拒辭。信口亂道。永正庚辰小春日。
    德雲院前刑部通叟宗普大居士肖像賛。
    一王一姓六十六州。高躡矢田前蹤。新賜劍履。故稱義家後裔。丕纉箕裘。誠哉千兵易得。眷夫一人拔尤。桃李園中宴群臣而醉月。梧桐名上處刑官以司秋。退靈鷲席罵釋。登呼鷹臺依劉。玉笛江樓。如今枕上無間夢。錦繡閭里。少日才華接貴遊。其和也。靄靄然如春之行大地。其量也。浩浩乎似海之納細流。活處投機。將謂丹霞居士別戶相見。元來德雲比丘還參得麽收。
     右德雲院殿前刑部通叟宗普大居士者。乃遠州太守勝益第三骨。而叔父一雲叟之猶子也。壯歲遊藝據仁。可謂亂代英雄也。春秋三十八上不幸而逝矣。不克無山崩梁壞之歎。仍𡥉子國慶命工圖像需賛。賛以祝遠大云。大永第四三月二十有六日。前正法山大休叟書于龍安室。
    牡丹花夢菴居士像。
    洛社耆英。恭惟本姓出久我也。天曆貴種。矧亦中院爲先君乎。五濁現烏曇鉢。三昧笑贗浮圖。或時採藥草窺仙窟。或時拜芝詔朝帝都。諷古今一千首而擬周詩。律合雅頌。講源氏六十卷而配台教。味同醍醐。託餘情於花鳥。催歸興於衒鱸。和歌連歌感神感鬼。內典外典學佛學儒。手裏團扇千億放翁。飄飄風襟月臆。頭上長帽七世坡老。蕭蕭雪鬢霜鬚。行李不俗。隱梧忘吾。偉哉如香孩兒屬猪。出其群拔其萃。栩然似漆園叟化蝶。在則人。亡則書。清也清也。還要看眞形模。麽夢非菴菴非夢。牡丹花春一株咄。
    花園主大休叟燒香賛。以梗等清禪者之需。大永龍集戊子盂夏四蓂。
    一元院殿先天宗普居士像賛。
    溫公宋地之大醫王。仁德育民治國。眞卿唐朝之一元老。才名輝古騰今。將謂麁桃俗李。由來甘草人參父子興家。領攝刺史。旣逮累代。君臣重義。奉源京兆屢惜寸陰。衆星韓斗。久星傳霖。繼薛嵩業而擅蹴鞠場。半梅半泥半雪。學雅經流而達和歌道。一觴一詠一吟。雖華其詞語不芥于胸襟。平蕪霜寒。呼鷹登臺。雁影陣陣。長楸日落。追犬嗚鏑。馬蹤駸駸。考政於禹謨舜典。試武於齊鍔周鐔。傳黃石一卷書。以冠苴履。參碧巖百則話。點鐵成金。活喫瞿曇。如鱸鱠炙。生呑彌勒。似鵝湯燖。言言也褒也貶。著著有縱有擒。當機倒毘耶居士之床。默處雷走信手拈鹽官國師之扇。意氣風凛。乾坤內稱獨步。宇宙間絕知音。堪笑化鵬蒙莊。扶搖萬里折垂天翼。合成臥龍諸葛。遺恨千載失呑吳心。流水東去。殘月西沈（咦）。將相王侯豈無種。枝枝葉葉皆栴檀林。
    藥師寺國長公畫先考一元院殿先天宗普居士之像需賛。信筆記厥大略云。亨祿初元戊子菊月日。正法山主大休叟越州太宗。
    藤原朝臣松井雲江守慶居士壽像賛（此像賛在丹波州桑田都金剛山龍潭寺）。
    木公榮冬。斯郎能持晚節。藤氏譬日。其祖曾執朝權。名喧四海。德溢八埏。奉右典廏源家。則指麾幕下諸將。任前太守越國。則旁求野外遺賢。進退以禮。忠孝兼全。罹世之騷亂而蹤迷淡路。遇時之嘉運而生還太田。錦繡照閭里。旌旗領山川。加之慕洋嶼風衣盂三拜。入龍潭室紙燈再然。百八摩尼轉回佛祖。一條白棒打定坤乾。杜暹飄然孤僧早謝塵事。李源元來信士未盡俗緣。葛洪井畔秋老。丹陽廓裏雲連（咦）。續箕裘業。子孫萬年。峕亨祿三祀龍集庚寅夏五吉辰。前妙心現居龍潭大休叟賛。
    平氏松田古巖宗松居士像賛。
    葛原之王子王孫引枝牽蔓。松田之難兄難弟竝蔕同根。傳文武道出忠孝門。裹五員於鴟皮。淅潮八月發怒。投靈均於魚腹。湘水五日招魂。腰間劍照霜雪。手裏扇握乾坤。噫亨祿辛卯臘月日。
    雲岫昌慶禪定門肖像賛。
    前河州太守庄所重信公者。平氏芥河之華族。累代之武閥也。去歲辛卯五月二十一日。觸造化小兒而逝矣。春秋四十七齡。未及知命。烏虖可惜哉。公存日洞家僧諱之曰昌慶。沒後余字之曰雲岫焉。今茲也家嗣繪厥像。需賛辭於圖上。不克峻拒。卒賦村偈一章。以塞其請。寔亨祿五祀壬辰夏五初吉也。
    葛原奕葉正盛孫。曾出王門列武門。積善餘慶猶不盡。一張弓挂搏桑暾。
    石雲菴主太玄宗白居士壽像賛。
    後生有揚子雲。嘲玄尚白。本姓爲藤原氏。惡紫奪朱。烹雪敲氷。茶煙半榻。酌花醉月。松醪一壺。追慕蓮社十八賢。大念佛小念佛。坐破薄團六七箇。死工夫活工夫。其右也拈日本扇。其左也轉水晶珠。俗而無髮。僧而有鬚。非僧非俗。是甚形模。吾道一以貫之。參乎參乎。
    嗣子石黑詮尚繪老父壽像需賛。感厥孝志不克拒。書以爲行實。
    越州太守源朝臣額田西河宗昭居士像賛。
    額田某。圖其父宗昭壽像。需賛詞于予。曰。某之祖父世家越之中。曁國之騷屑入洛。無幾僦屋鳩嶺之麓。而居有年矣罹丙丁之災家譜燒失矣。再入洛侍右京兆勝元公。及公命藥師寺元長領攝州刺史。令父宗昭輔佐之。自爾以來被堅執銳。百戰百勝。其功亦大焉。予亦與宗昭有方外交。聊摛小偈塞其請云。
    合在麒麟殿閣中。佐賢太守立忠功。化身千百億春色。何事梅花畫放翁。
    土岐橕月道珊居士壽像賛。
    文王是仁義釋迦。岐下栖鳳。儒童彼菩薩孔子。周末獲麟。將謂第一聖諦。直得百億化身。竪洞山五位旗則氣劘魔壘。抛般陀八正彗則胸掃俗塵。藝兼文武。道合君臣。繡戶映花。或時講魯論。名光鄕黨。珠簾捲雪。或時詠和歌。德感鬼神。唐書載東夷之國。建茶試北焙之春。被夷吾於方袍。將錯就錯。畫放翁於團扇。逼眞不眞。水尾濫觴源流袞袞無竭。圯上進履。家聲日日維新。譬之留侯菊。祝以蒙莊椿。咦。補袞調羹手。撥轉正法輪。
    右常陽信太莊江戶崎主。姓源。世稱土岐治賴。字橕月。諱道珊。菴主自繪壽像。遠寄需賛於予。予耄矣。固辭不允。仍摛俚語。以爲公之實錄。
    三友院殿前右京桓松岳桓公大居士賛。
    川黨領袖。源家棟梁。具文武才。藍氷于多田滿仲。傳騎射妙。權輿于八幡太郎。東西馳馬鳴鏑。左右追犬逼牆。宰相古得再溫公。雲山改觀。京兆今合十韓愈。星斗增光。或時會耆英於洛社。或時起義兵於晋陽。移本朝風則詠歌。學難波之什。餘上已景則賦詩。飛曲水之觴。名喧四海。威振十方。照窓螢嚢研精覃思。窺藝術圃。翔空鳧舄蹴鞠練腿。擅遊戲場。以松以竹以梅。牓之三友院。有蘭有蓮有菊。擬之四愛堂。加之在聖同聖。在凡同凡。脚下一條紅線。逢佛殺佛。逢祖殺祖。掌內三尺金剛。燕寢水沈森戟。龍安夜話連床。人品高哉。光風霽月。意氣凛乎。烈日秋霜。咦。繪花者不繪其香。
    天文龍集癸卯林鐘八蓂前妙心大休叟宗休焚香賛。
    西月慶照信女壽像。
    紫羅帳裏繫衣珠。百陋恰如逢一姝。濃抹淡粧無限意。丹青只合畫西湖。
    阪井備前守香林宗遠像。
    此郎牓閥敢誰論。從古忠臣出孝門。只有安劉一周勃。秋霜三尺定乾坤。
    是雲宗拂像。
    高屋氏。諱宗拂。字是雲。世爲積德之門也。形雖處俗頗塵表物也。天文庚子夏五初一日。觸造化小兒溘然逝矣。孝子不堪追悼。命畫師寫照。滿面霜凛如生也。一日紹介于一僧。求賛於肖像。吁予之所感者孝也。其志可擲焉。叨題一偈云。
    名高屋裏主人公。五十一年春一夢。打鼓看來都不會。雲雷吼裂太虛空。
    蘭庭常秀像。
    山田氏蘭庭常秀道人。予入室參徒也。蓋如天衣下有秀鐵面。不幸而逝矣。嗣子彌太郎命工圖其像。一日持來需贅語于余。展之凛乎餘勇如生。不克無感。仍作偈塞請云。
    弓挽強兮箭用長。護吾法社作金湯。曹溪鏡裏本來面。花有清香月有光。
    天文十三甲辰八月日。

    自賛。

    百億須彌條拄杖。三千刹界小袈裟。將無法付大龜氏。梅里下生春在花。
    賦山偈付愉龜年。大永癸未林鐘初吉。
    正法當住大休叟。
    這無明禿憨顋。皤腹脩吭矮身。拈達磨華。將錯就錯。畫靈山月。逼眞非眞。苕帚掃自家雪。袈裟帶御園春。瞎漆桶笑誾誾。誰道藞苴勤巴子。從來蓬髮休上人（咦）。
    亨祿庚寅林鐘吉辰。爲元從座元花園宗休賛。
    畫蛇添足竹箆子。種電尋根木面翁。若是當機行正令。韶陽臨濟落花風（韶首座請）。
    我無定相。逐惡隨邪。著金伽梨。入佛界。入魔界。用黑豆法。作主家。作賓家。瞎人天眼。暗撒塵沙。白逞威獰。當門一隻艾虎。誰觸毒氣。據至三尺筠蛇。續西源派脈。窮東海津涯（咦）。扶起臨濟樹。春風又發花。
    天文八稔龍集己亥三月初吉。松源十三世花園大休叟宗休。應玄津首座請。書于靈雲丈室。
    三十年胡亂。元來掠虛頭。喚作馬則馬。喚作中則牛。錯錯要見靈雲。麽桃花逐水流。
    太原座元繪予幻質求賛。信筆贅其上天文龍集乙已夏五。住花園大休叟書。
    吾扶桑國佛日再暾。捉敗白拈林際。罵倒黑豆松源（咦）。唯餘一喝。五逆雷奔。
    因暾首座請大信叟自讃天文乙已夏五念八（此像賛在參州渥美郡長松川太平寺）。
    龍而頭上無角。蛇而眼裏有筋。朝吸盡西源水。暮吐出南浦雲。聞其名不如見。見其面不如聞。重一髮輕千斤（㘞）。拈來天下與人看。拄杖開花春十分。
    胸中五逆不能藏。坐我阿鼻熱鐵床。臨濟兒孫普天下。唯餘一喝要商量。
    祖台首座繪予幻質求賛。作偈以塞其請云。天文丙午八月初吉。前妙心大休叟宗休書。

    道號頌（上）。

    石菴（韶首座）。
    坐斷雲根老衲衣。半巖春雨掩禪扇。銀山鐵壁迸開了。百鳥銜花別處飛。
    月航（津首座）。
    江水涵秋玉兎輝。孤帆高挂截流機。廣寒八萬四千戶。一葉舟中稛載歸。
    東菴（宗暾首座）。
    吠瑠璃界一封疆。坐斷孤峯不下床。佛日再暾明歷歷。眼頭高挂在扶桑。
    天菴（祖台首座）。
    月斧雲斤架法梁。把乾坤作一封疆。大機大用大人境。坐斷普賢三昧床。
    梅意（宗雲）。
    萬里西來間達磨。門前湖水起波瀾。暗香疎影黃昏後。月在天心君自看。
    義岳（忠）。
    高標卓爾直超宗。塊視華山千萬重。勢薄層雲何所似。秋天一朶玉芙蓉。
    友室（益）。
    知心自古世間無。卜此芳隣德不孤。入得還他梅與月。鴛鴦未了繡工夫。
    蘭谷（金）。
    雖同蕙弟罷參地。不許梅兄入室春。元是曹溪那一滴。流芳千載果何人。
    月堂（清）。
    秋風撲鼻挂花香。始到心空及第場。光境俱忘底時節。呵呵拍手下禪床。
    花菴（春）。
    熊峯鷲嶺一枝同。移入此門分外紅。只爲主人意安樂。太平無日不東風。
    春溪。
    太古乾坤一氣浮。非冬非夏又非秋。綠楊芳草東西岸。牧得潙山老牸牛。
    南芳（金）。
    打破曹溪明鏡臺。梅花面目絕塵埃。重離六畫分開後。四海薰風從此來。
    天覺。
    得一以清得一寧。世尊錯是認明星。了然不動如如體。月在屋頭花在瓶。
    太虛。
    竪蓋乾坤橫十方。法身邊事露堂堂。誰知撒手長空外。塞雁影沈秋水茫。
    天先（性）。
    蒼蒼何色蓋坤維。直得純清絕點時。不待義皇春一劃。梅開太極已前枝。
    澤翁（濡）。
    天地由來積德門。主人大坐直當軒。雲夢八九胸中芥。龐老西江何足呑。
    桂峯。
    東土二三聯奕葉。西天四七發芬芳。孤危峭絕難攀處。熊耳叢高秋色長。
    陽甫。
    一氣生時天靄然。別春何必在梅邊。金烏飛上扶桑樹。達磨元來不會禪。
    一翁。
    元來天地是同根。四海之中獨稱尊。行道威音空劫外。強遭王老喚兒孫。
    照嶺（眞）。
    影杲杲時空寂寂。峭巍巍處坦蕩蕩。三千刹界光明藏。百億須彌日月長。
    靈源（性）。
    神龍豈是池中物。脫却凡鱗登禹門。白浪滔天添意氣。由來水出自崑崙。
    玉中（恩）。
    少林毒種遍扶桑。天下一株之蔭涼。子葉孫枝繁茂處。秋媆桂久昌昌。
    玄虛（聃）。
    三要印開衆妙門。依然天地是同根。欲知佛老深談旨。黑漆昆侖空裏奔。
    榮溪（音）。
    蒼龍窟裡夜沈沈。波浪聲收萬壑深。明月清風無價寶。高山流水沒絃琴。
    劫外。
    行道威音王以前。虛空拍手叫同年。欲知少室別傳旨。枯木開花時節緣。
    悅巖。
    破顏尊者叫同參。宴坐空生費講談。禪味忘時眞法喜。石屏雨花響毿毿。
    見外（參）。
    若形文字語言中。更向那邊立我宗。堪笑善財強尋覓。德雲不在妙高峯。
    龜伯（哥）。
    舞袖翻風老飮光。吹箎仲氏絕宮商。餞行一句明朝吉。海上蓬萊日月長。
    一是。
    萬法歸空絕點塵。知非四十九年春。當陽直指即心佛。今日看來日下人。
    鐵船（梵盈首座）。
    打就渾鋼勢太頑。浪花捲雪倒銀山。古帆高挂掛後消息。載得海西風月還。
    松屋（宗林監寺）。
    棟梁材大幾經年。厨庫山門境致全。十里風聲聽愈好。三條椽下打安眠。
    仰岳（祖泰尼）。
    可望從來不可攀。一峯屹立揷雲間。鍼峯頭上𨁝跳去。塊視須彌百億山。
    春窓（祖椿尼）。
    不借東皇第一功。豁開戶牖百花紅。無端捉敗心猿了。喚醒南華化蝶翁。
    古巖（秀桂尼）。
    歷盡阿僧祇劫長。嶮崖萬仭絕瞻望。空生莫作舊時看。花落毿毿春雨香。
    一宗（秀統尼）。
    東震二三傳派脈。西乾四七叫同流。天龍佛法無多子。振起玄風竪指頭。
    龍川（秀濟尼）。
    四海五湖同一如。拏雲[爪*（耯-耒）]霧上清虛。禹門激起桃花浪。回首諸方點額魚。
    花屋（宗因尼）。
    九衢車馬競芳塵。吾愛吾廬別置春。不借鳳樓修造手。桃紅李白美哉輪。
    月溪（妙光尼）。
    勝遊何必在南樓。綠淨春深氣似秋。獨許寒山開口笑。氷輪西落水東流。
    江甫（秀清尼）。
    流水濫觴波勢增。海東扶木日初昇。出門一笑無人會。達磨元來宋少陵。
    梅窓（理清尼）。
    有物先天名未安。誰穿戶牖被香瞞。犧皇一劃華嚴易。小碧紗前和月攤。
    心溪（宗田尼）。
    佛祖元來傳不傳。琮琤日夜響潺湲。意中消息耳中得。爲雨泉聲落檻前。
    汝舟（祖川尼）。
    運濟支那四百州。桅竿菅索截凡流。殷人去後無良弼。空載蘆花明月秋。
    春庭（訓）。
    神光立雪二三尺。達磨拈花八九年。別有東君傳信息。黃鳥話盡玉階前。
    湖隱（賀）。
    雲歸南浦水西源。朝巿山林皆有煩。高臥安眠何處好。白鷗門外鶴乾坤。
    春學（篤）。
    燕子日長花發初。少年叢中惜三餘。欲知西祖西來意。先讀東丘東魚書。
    褒英（名讃一華的子雪村孫）。
    春秋筆力勢雄哉。千萬人中稱俊才。將謂少林消息斷。雪村深處一華開。
    旭峯（東）。
    金烏出海一飛輕。先照高山昇若英。拶到德雲相見處。黑昆侖放大光明。
    直菴（順）。
    捏聚乾坤竪毒拳。釆椽不斷自天然。德山臨濟無門入。雪月風花一老禪。
    梅室（春）。
    不是西湖處士家。老禪方丈住南涯。猊床三萬二千月。一夜工夫只爲花。
    菊裔（勻）。
    花持晚節不曾移。晋後風流隱逸姿。櫽括三玄三要語。小笆猶在傲霜枝。
    古帆（順）。
    鐵船陸地起波來。空劫之前未挂時。把五須彌成一片。東西南北任風吹。
    月浦（宗光）。
    遠離海嶠出雲衢。推轉氷輪凛凛乎。影落波心般若體。蚌胎吐出夜明珠。
    林叔（梵靖藏主夢窓國師雲孫）。
    恭以逋仙同自出。相逢靈徹記何曾。一衣一鉢西湖月。分付梅花樹下僧。
    安芳（榴）。
    寥寥心地自平均。珍重歸家穩坐人。四海香風吹不起。開花結實漢園春。
    梅湖（鶴藏主）。
    疎影暗香到家句。隨波逐浪截流機。有僧若問花來處。春在孤山雪後枝。
    玉海（善琛藏主）。
    元自圓成磨不磷。珠還合浦物咸新。夜來橕著珊瑚樹。月白風清無價珍。
    材菴（承國門下僧諱曰輪）。
    林無凡木一封疆。這裡可容獅子床。不借作家宗匠手。百千日月挂雕梁。
    春芳。
    溫然一氣自東來。花發破顏微笑時。諸佛番番出於世。梅蘭蓮菊不同時。
    怡菴。
    花滿門闌喜色加。夜垣何比馬箕家。主人安樂活三昧。拾暮山雲間煮茶。
    喜春。
    不耐歡悰積善家。韶光九十日相加。一枝佛法無多子。先付破顏微笑花。
    芳園（菊）。
    小牡丹花蔑以加。東籬秋色屬君家。少年叢裡回頭看。晋後風流猶在花。
    柏菴（元梁）。
    指示庭前那一株。九年面壁碧瞳胡。若論趙老雙華甲。太古莊椿在半途。
    玉英（宗哲）。
    晚成大器琢天球。千萬人中獨拔尤。色自粹溫何所似。黃花愛看晋風流。
    喜雲（宗慶尼）。
    曾經十地眞菩薩。終始無心出岫來。持以贈君怡悅否。風吹一朶落天涯。
    菊溪（宗芳）。
    金莖一滴濤無疆。籬落水邊猶傲霜。四海香風吹不盡。逢花問取幾重陽。
    月岑（宗珠）。
    指來不是話來非。鷲嶺曹溪共顯機。今夜出頭天外看。山河大地發光輝。
    器伯。
    似玉名珪磨不磷。六瑚八簋得其人。祭神如在廟堂上。北野梅花南澗蓂。
    柏翁（宗郝）。
    庭前立雪歲寒姿。古佛趙州酬得奇。天地同根同甲子。蒼髯叟亦萬年枝。
    春菴（正意首座）。
    環屋皆山稱醉翁。蒲團紙帳坐春風。袈裟撩亂三杯酒。興在簷花細雨中。
    西柏（壽兄）。
    竺土大仙傳以心。抽龜毛葉翠森森。無端轉作東來意。吾祖某棠一樹陰。
    檀溪（宗香首座）。
    摩利山中無雜樹。枝枝葉葉起香風。流傳海外眞消息。從此曹源一滴通。
    桃谷（周仁尼首座）。
    洞中春色異人間。路自武陵溪上還。不爲秦皇洗塵垢。飛花逐水日潺湲。
    覺林（妙等尼）。
    佛之一字汚人口。只麽嗽來薝蔔風。公案現成猶未了。二株媆桂綠叢叢。
    鈍翁
    文武爐中百鍊來。看佗鐵漢鑄成時。太阿寶劍未爲利。龐老機關猶是癡。
    稻屋（祖收）。
    鐵牛耕破一心田。秋水連門八九椽。捃拾法華遺穗法。民村戶戶樂豐年。
    香室（嚴）。
    五葉聯芳春滿堂。證龜作鼈一燈光。毿毿花落半巖雨。撼動毘耶三萬床。
    澄江（清）。
    今千年不待黃河。涇渭異流看若何。[隠/木]括元暉那一句。風翻素練湧清波。
    蘭庭（秀）。
    十蕙雖多輸一花。幽芳繞砌小籬芭。風流千古豈無種。子葉孫枝滿謝家。
    玉淵（琳）。
    衣裏寶珠輝大千。入波驚起臥龍眠。好和龐老西江水。吸盡來看明月泉。
    大用（宗碩）。
    劫外靈機忽現前。威風凛凛動坤乾。莫言佛法無多子。賺過裴休黃檗禪。
    希道（宗弘）。
    亡羊藏穀有多端。首鼠瞿聃無兩端。不識人人脚跟下。一條活路透長安。
    松屋（名紹長遠州人）。
    深根固蔕萬年榮。一木支來大廈成。只有寒山較些子。近聽愈好遠江聲。
    芳心（宗妙）。
    一字元來佛不宣。龍兒八歲稱華鮮。月宮豈待三星繞。維德維馨當體蓮。
    古峯（名勢雲）。
    高從塵劫絕躋攀。塊視須彌百億山。不是今時那一色。秋天依舊碧孱顏。
    龜溪（慧兆藏主）。
    出空谷也入禪河。正眼流通迦葉波。雞足山中藏六後。一枝佛法不須多。
    明室（珍）。
    玉兎金烏不照臨。靈光輝古又騰今。從門入者非他物。僧寶元來滄海琛。
    鳳嶺（榮儀首座軒扁安巢）。
    岐山有鳥絕同曹。得處安巢唰羽毛。不是丹楓碧梧上。孤嵐百尺一峯高。
    一麟（瑞祥）。
    衆角雖多獨出群。四靈呈瑞氣如雲。漢王殿閣留遺像。魯叟春秋修闕文。
    聞菴（興健首座）。
    香嚴擊竹竪拳機。鐵壁重重無路窺。和却補陀巖畔月。偃溪流水入門來。
    雲如（宗慧）。
    隨風到處雖無蔕。觸石生時似有根。臨濟大龍纔奮迅。忽爲法霈洒乾坤。
    玉岫（珍）。
    祕在形山無價珍。非金非石絕緇磷。東峯西嶺雲間處。托出天邊月一輪。
    覺林。
    草木山河淨法身。頭頭物物現全眞。心花開發底時節。冷笑華嚴會上春。
    瑞嶽。
    試問龜哥吉兆多。頽波砥柱立禪河。千年烏跋現何色。其面如花娑竭羅。
    希溪（善灌尼）。
    不慕少林尼總持。庶幾當日老閑師。無端截斷衆流去。劈箭猶遲閑電機。
    繼芳（性胤）。
    甘蔗拈華春授手。黃梅和月曉傳衣。門門從是香風起。露浥路紅吹不飛。
    無參（宗參）。
    減財從此絕遊方。初發心登正覺場。不往西天與東土。玄沙元是謝三郎。
    希雲。
    觸石無根出岫飛。浮空不蔕逐風歸。放開線路與他看。輕似道人身上衣。
    逸峯。
    五嶽雖高吾可攀。飛來一朶出雲間。當軒獨坐底時節。塊視須彌百億山。
    悅林。
    破顏微笑老頭陀。拈華宗旨不須多。給孤園裏好春色。留作千年烏鉢羅。
    覺翁。
    高叫心空吸盡江。角巾毳衲鬢雙雙。大疑團破底時節。拍手呵呵笑老龐。
    月巢（初首座丹州人）。
    丹山有鳳現僧中。不接碧梧秋識風。占得桂花枝第一。搏霄高入廣寒宮。
    南陽（長成律師傳南山律宗。稱泉涌門下碩德云）。
    傳道宣宗律藏開。把戈佛日再麾回。嶺頭春色屬梅後。四海薰風從此來。
    雪庭（宗可）。
    吾這裏無心可安。黑漫漫地白漫漫。神光縱得少林髓。輸却梅花徹骨寒。
    安岳（隆泰）。
    得一清兮得一寧。嵩呼萬歲兩三聲。而今天下泰山上。不動干戈致太平。
    密傳（宗嚴）。
    祖師心印付將來。何待南天鐵塔開。會得眞言成佛旨。眼頭高不到黃梅。
    玉岫（宗琳）。
    磨盡塵勞光自生。人人具足本圓成。形山一寶可無價。莫換秦王十五城。
    雲屋（宗澤）。
    鄧林一木得君支。將謂衝樓跨竈兒。爲瑞爲祥雨天下。須臾蓋覆四坤維。
    瑞巖（宗祥）。
    祥雲乍起覆乾坤。輕似天衣拂石根。亂墜空華休試我。銀山鐵壁入無門。
    華仲（淨金）。
    趙州甲子未爲多。問路臺山勘破婆。鳥奏壎箎百花裏。木人笑唱太平歌。
    以清（維泉）。
    大地元來淨法身。不知何處立纖塵。曇華現瑞底時節。河水千年一度新。
    寶岳（法珍）。
    衣珠一顆不磨圓。祕在形山歷幾年。端的出頭雲外看。夜光明月照青天。
    大川（宗三）。
    激起曹源那一滴。玄玄玄處立宗猷。銀河倒蘸須彌筆。白浪滔天學字流。
    高節（壽筠）。
    多福一叢凌歲寒。霜前雪後報平安。衝天意氣層雲上。渭子湘孫千萬竿。
    虎林（正隆）。
    典藏雲窓霧閣間。風生八極出南山。瓜牙備羽翼成矣。臨濟兒孫露一斑。
    補拙（勤）。
    垢面蓬頭老懶禪。鳴鳩呼醒一春眠。垂頤寒涕無心拭。手熟山中煨芋煙。
    悅叟（玄怡）。
    天開壽域八荒安。却算堦蓂幾若干。試聽西風一橫笛。新翻唱起萬年歡。
    永年（玄甫）。
    黃竹墟西青雀回。龜臺金母宴瑤池。春風坐了九千歲。海上蟠桃結實遲。
    柏心（梵茂）。
    看他華甲趙州翁。錯認西爲雙碧瞳。休與龜蛇鬪其齒。三星夜夜繞蟾宮。
    聖倫（慧勗）。
    化彼眞丹上大人。儒童菩薩是前身。不居仁里得名否。衆角雖多唯一麟。
    壽岳（宗仙）。
    龜齡鶴算白頭翁。不屑三呼萬歲嵩。遠看近聽聲愈好。長松修竹祝無窮。
    月桂（宗光）。
    雲斤削玉輾氷輪。美譽芳聲載得新。折取廣寒枝第一。作詩遠寄與佳人。
    大宗（昌乘藏主龍淵派）。
    龍淵深處老龍蹲。日本支那多少孫。一口平呑還吐出。烏頭毒氣溢乾坤。
    松菴（宗藤藏主）。
    山門境致人標榜。得棟梁材宗再興。近聽微鳳聲愈好。三間茅屋半間僧。
    橘洲（宗金藏主）。
    千江印月光明藏。古佛傳心一箇無。塔樣機前若相問。南村梅白北村盧。
    續芳（宗繼）。
    誰把鸞膠理斷絃。九年弓自少林傳。寒梅破甲六花陣。看箭威音空劫前。
    維馨（宗葩）。
    東君春信到君家。從是群芳次第加。傳得逋仙香影句。暗中摸索識梅花。
    有節（理忠尼醫王門下）。
    總持尼效少林顰。分得九年皮髓親。若論宗門功第一。峻標清節上麒麟。
    壽峯（宗丘）。
    巍然突出衆山中。比老彭依俙不同。鶴算龜齡休鬪齒。常春藤挂萬年松。
    傳巖（永霖）。
    義薄層雲大丈夫。聖朝雨落物皆濡。至今天下安磐石。在野遺賢人畫圖。
    春芳（名桂。建仁寺沙彌）。
    花發東皇第一機。根從蟾窟遠移來。少年能記狀元日。探取凌霄三月枝。
    雪庭（名瑞。建仁原沙彌）。
    普通年後宋丁卯。巽二先驅滕六多。松柏歲寒猶可忍。梅花太痩又如何。
    鐵牛。
    鎔二輪圍鑄一頭。胡僧心印有誰酬。當機拗折黃金角。少室山前高叫牟。
    松雲（長）。
    固蔕深根億萬年。春空靉靆翠連天。隨風若作夜來雨。留箇一枝啼杜鵑。
    月岑（宗圓淨土宗）。
    昨夜秋風動廣寒。桂花影映數峯殘。雪斤不借郢人手。削出青山玉一團。
    清芳（淨土宗）。
    帶水拕泥遠社蓮。崑崙鼻孔半邊穿。歸來莫認寥寥地。風送幽香落日前。
    蘭畹（四十字藪殿名宗芳）。
    蕙草雖多蔑以加。託根林藪楚人家。從來合在朝廷上。香滿春畦只一花。
    壽岳（宗延明石則兼公）。
    莫以尼丘比老彭。金華仙子授長生。嵩呼三十六峯外。四海波平萬歲聲。
    龍雲（掘豊後守名宗興）。
    神物蜿蜓出石根。至今韓孟約猶存。一飛不借風雷力。浪激挑花登禹門。
    悅叟（鶴原氏宗怡求）。
    春滿門闌喜色多。老年花亦帶溫和。君家自有長生訣。鶴算龜齡不讓他。
    大業（宗繼）。
    三千世界眼中穿。百二山河掌內收。若論此郎功第一。武門閥閱續箕裘。
    大成（宗功。備之甲族廣澤）。
    家業興時日轉新。美哉奐也美哉輪。籬邊燕雀休相賀。三百周詩賦碩人。
    義江（光忠禪門）。
    濯足機前落便宜。急流勇退運闍梨。丈夫意氣層雲上。間却渡頭風月來。
    松翁。
    根有茯苓經幾春。傳和扁術自頤神。蒼髯豈敢染奏垢。萬嶽千峯一老身。
    松屋。
    蒼髯叟有棟梁姿。一木今支大廈來。十里風聲聽愈好。儒門知識戒禪師。
    榮仲（泉隆）。
    士林從古出英豪。雲擁新豐樹影高。三尺吹毛元不動。太平天下卯金刀。
    太陽（宗旭。信州知久氏）。
    衞足葵花向日傾。致君堯舜抱丹誠。鵝湖山下神如在。陰德至今人誦名。
    春芳。
    造化無私備有隣。東君雨露百花勻。春於梅與秋於菊。敢保張良似歸人。
    芳室（宗葩尼）。
    紅釋迦隨春雨過。紫彌勒待曉風吹。天華亂墜珠簾外。撼動獅床三萬來。
    喜雲（明怡大姉）。
    十地初兮十地終。無心出岫又隨風。贈君一朶須怡悅。春色光明兜率宮。
    希周（宗鼎）。
    留得螽斯詩一篇。有文郁郁不曾遷。齊家治國似任似。能保蒼姬八百年。
    花屋（周林信女）。
    輪奐美哉桃李中。珠簾甲賬坐春風。家家爭富瞿曇花。多却一枝微笑紅。
    繼芳（祖胤大姉）。
    鷲嶺一枝傳別春。燈花續焰瑞光新。二三四七相承後。更有尋芳逐臭人。
    梅隱（祐芳信女）。
    一枝春色謝人間。贏得水邊林下間。試看孃生眞面目。月移花影小孤山。
    桂室（宗昌信女）。
    根是西天胡種族。少林門下二株抽。輸香遜白梅兼月。清似姮娥宮裏秋。
    見室（妙心信女）。
    佛眼難窺一丈方。藏機密密露堂堂。桃花亂落曼陀雨。撼動毘耶三萬床。
    月岫（慈圓信女）。
    宮裏姮娥獨倚欄。移春花影與人看。千山萬嶽雲收後。光照中峯玉一團。
    慧雲（宗智信女）。
    頓超十地未爲奇。參佛日禪無著尼。攀折徑山三月桂。拈成黑漆竹箆來。
    渭川（宗清信女）。
    脩竹林深千畝秋。清流何敢混涇流。釣竿直風穩禁池影。魚畏龍顏不上鉤。
    天外（超）。
    別傳向上禪。坐斷盡乾坤。出頭天外看。毘盧脚下邊。
    花溪。
    微笑尊者。廣長能仁。有水含月。誰家不春。
    燈溪。
    四七續焰。二三同流。證龜作鼈。須彌點頭。
    玉岫（梵圭）。
    溫潤縝密。山色連城。藍田日暖。崑崗煙生。
    潤屋（宗璣信男）。
    恩光雨露新。晚節保其身。無盡藏開也。楊州家裏珍。
    睡足（相國寺雲澤仁恕請）。
    胸中物八九雲夢。眼底書三萬祿渠。雨過海棠春院靜。清風一枕黑甜餘。
    話月齋。
    拾暮山雲束作薪。煮茶對榻主兼賓。曹溪話月士峯雪。一語應無落俗塵。
    萬休齋。
    白鷗似我未忘吾。迷悟聖凡無二途。瓦解氷消甚時節。心間朝巿亦江湖。
    半梅齋。
    梅因分色遜三白。雪爲不香輸一籌。劉項元來天下半。枝南枝北割鴻溝。
    大笑齋（五峯請）。
    籬邊斥鷃小鵬程。開口呵呵天地驚。到此寒山拱手立。柴門月色大江橫。
    松鷗齋（江心）。
    多汝書齋實合名。青松社裏白鷗盟。近聽愈好遠聽好。十里清風撲鹿聲。
    愈好齋。
    齋主老蒼顏。栽松愛境間。微風聽得好。天地一寒山。

    道號頌（下）。

    希雲號。
    定光精舍尾之古刹也。迺大覺門下一派也。其徒宗端藏局扣予室。朝參暮究。孜孜不倦。志勤矣。一日來告云。某諱端。請和尚字之以爲華袞。仍命以希雲焉。蓋古希顏者顏徒。今日希白雲者雲孫。予所取在茲耳。係一偈於厥上祝遠大云。
    非顏非驥是非龍。棒雨喝雷風亦從。金圈栗蓬鐵酸餡。甘棠故笏慕先宗。
    明屋號。
    神高山龍寶禪寺和之望刹也。其主宗朝典藏入吾門挂錫有年。晨參暮請不怠。厥志可嘉尚也。一日侍側之次前席云。甘有諱無字。請和尚圖之。仍以明屋稱之。并賦村偈一章。以祝遠大云。
    心月孤圓大法輪。楊州不是自家珍。此中花竹有和氣。占斷風光作主人。
    南華號。
    河陽一縣有雛僧。諱曰榮也。族逆卷氏也。自齠齓歲投宜春法兄室。執師資禮焉。染衣之後不幾而主盛和墳寺之席。不忽繩墨。緇禮肅如。一日通華姪之好。就予徵字。以南華命之。予雖不敏且說之。夫南方離卦也。離言麗也。日月麗天。草木麗地。其德文明而如華蟲之有文也。華也。草木欣欣向榮。春秋腓咸是南訛長養之功也。蓋南華眞經莊座主荒唐之說也。蘧然化蝶。栩然入南華。然而不近梅。雖誇大椿八千之春秋。不奈朝菌一日之榮焉。予所不取也。因記。曹溪能大師唐龍朔中傳黃梅衣。而建法幢於南華之地。斯時宗有南北。曰南能。曰北秀。彼一時。此一時。王侯之所仰慕也。宗門之榮莫大焉。加之吾臨濟大師亦南華人也。於檗嶠棒下痒徹骨髓者。臨濟一人耳。故檗囑曰。吾宗到汝大興。繇是觀之。或八十生知識或百世師也。榮也。爲二師華冑稱南華。不亦宜乎哉。他日回梅嶺春於河內。布臨濟凉於天下必矣。祝祝偈曰。
    日輪當午妙蒼陀。花果同時看若何。欲識曹溪別傳旨。一枝春色不須多。
    一菴。
    有一僧。諱曰虔。從肥之前州來。迺永明門下徒也。不忘昔因。一日扣予室徵字。來意之所感。字之曰一菴。蓋有來由也。昔馬師住菴于虔上。鬼神爲築夜垣。果出八十四人於江西派下。下亦護法力乎。虔也。他時異日金雞銜一粒供養十方僧者。非公誰乎。勉之。書以祝遠大。其偈曰。
    九州四海獨稱翁。山鬼難窺密室中。莫道夜垣非助我。江西從此振宗風。
    汝雲號。
    神應主盟祖泰藏主。迺龍淵之龍孫。白雲之雲仍也。姓新見氏。備之甲族也。一日扣予室徵字焉。予告曰。白雲汝祖也。泰汝諱也。以汝雲爲稱可乎。在凡雲之言運也。山川之氣觸石而起。謂之雲。舒則彌綸覆四海。卷則消液入無形。卷舒自在。變化不可得而測也。按公羊傳曰。不崇朝而遍雨乎天下者。泰山之雲也。予所取在茲焉。若據教家論之。吾佛說四種雲喩四比丘。一曰。雷而不雨言。其誦十二部經而不爲人說也。二曰。雨而不雷言。其顏貌端正好與善友相隨也。三曰。不雨不雷言。其不具威儀不修諸善也。四曰。亦雨亦雷言。基償問修習覺自覺他也。繇是三草二木沾恩。四生九類感德焉。四種之中亦雨亦雷。是龍淵之雲耶。雨而不雷。是泰山之雲耶。抑亦菩薩十地名法雲也。始覺之智歸入本覺之理。而始本不二也。是乃汝不二門也。智行運動則起大智雲。澍大法雨。不是甘露門乎。佛人也。闍梨即雲水。不二即甘露門也。德澤云乎哉法霈云乎哉。他日不崇朝而雨天下者。非汝雲而誰也哉。勉旃作偈。以祝遠大云。
    直起龍淵覆四坤。盡扶桑國是仍孫。忽爲霖雨蘇枯槁。不二廣開甘露門。
    雲華號。
    巢林菴頭祥公藏局。俗藤氏也。洞家名宿。字之曰雲華。系以一偈。然而罹于世之騷亂。而亡飛鳥。失驚蛇。以爲遺憾。頃寄楮皮於老拙。求伽陀一章。書以塞其請云。
    盤石託根膚寸新。天呈瑞氣地回春。青空一朶眞烏鉢。不耐持來贈道人。
    梅江號。
    對陽宗信藏主者。西源翁之小子也。侍余側殆一兩霜矣。然而昇堂未入室。一日告歸于舊梓。蓋慈明省母之謂乎。餞之摘梅江二字。以爲道稱。夫梅之爲梅。占春於犧易劃先。白而不白。紅而不紅。分宗於龍朔年後。頓而不頓。漸而不漸。可謂百花魁也。嗚呼道實不道花。說命闕文乎。不道實不道花。楚辭遺恨耳。牡丹無實。茘子非花。豈同日語乎。抑又江之爲江。濫觴于江西。瀰漫乎湖南。月在水猶春在花。清香于花。令姿于水。掬之月。弄之花。春湖白鷗自然宜哉。他時異日漏泄西來意。流傳雪月花者。不是梅江乎哉。仍作小偈以祝云。
    西天四七水傳器。東士二三花滿衣。畢竟非花又非水。暗香疎影野薔薇。永正六冬節後一日。
    古磵號。
    昔有僧。問大龍。如何是堅固法身。龍云。山花開似錦。磵水湛如藍。茲有一僧。諱曰良堅。寄紙求號。雅稱之曰古磵。余所字其在大龍舊話端耳。堅禪禪。二六時提撕看。古磵寒泉非他物。若是瞪目爭得見底偈云。
    主人門外舊山河。風定湛然自不波。空劫不以前今日事。落花流水早蹉過。
    文仲號。
    竹隱軒主虎藏局求道稱。稱之曰文仲。仍唱貫華一章。以證其義云。
    大器成時載道行。管窺錯認老書生。一朝跳出南山裏。凛凛威風動八紘。
　　龍光號
    攝之下郡有古禪刹。曰醫王。迺天龍門下之末派也。周表首座主其席也。自幼學醫得盧扁術。換骨方頤神術。可謂今日醫王善逝也。近頃就予徵字。以龍光命之。昔宋司馬溫公天下宰相也。有僧。避相公諱光字。唱瑠璃皎佛。古今笑具也。仍作偈以爲左證。
    扶桑樹萬八千東。醫國養民唯一翁。不觸淨瑠璃皎諱。人參甘草再溫公。
    春韻號。
    令津首座迺水派下僧也。一日入室這次就予徵字。字之曰春韶。仍摛俚語一篇。以塞其請云。
    物逐陽和資始生。唐虞禮樂屬昇平。吾家一曲宮商外。洗盡聞塵流水聲。
    藏龍號。
    魯史云。深山大澤者龍蛇之窟也。宗澤藏主就予需道稱。字之曰藏龍。作偈以爲證云。
    多年神物耐泥蟠。豈向池中獨屈尊。若遇春雷開蟄戶。鱗蟲三百總兒孫。
    東明號。
    東山下小阿師。諱曰昇如。就于予索字。雅稱之曰東明也。仍製貫華一章。以祝遠大。
    先照高山日近耶。仰之仁義老奢迦。出頭天外須看取。八十華嚴春在花。
    芳才號。
    禪佐藏主號芳才。吾鄧林師兄之攸命也。寄紙求偈。
    攢花簇錦好文章。覺範參寥不可當。轉正法輪調羹手。僧中今視有斯郎。大永五年孟春。
    桃嶽號。
    智康藏主求道稱於予。命以桃嶽二字。蓋丹田之神認之桃康。義取于此耳。仍唱拙偈一章。以爲左證云。
    古來度朔仰神荼。直入丹田摧衆邪。不羨洞中春色媛。金輪峯外有斯花時亨祿第四辛卯互側吉辰妙心住山大休老衲書。
    直指號。
    吾山後版鄧林一枝。諱曰諤也。俗甲族仁木也。就予需道稱。以直指命之。因摛偈一章。以證其義云。
    心地平時繩墨正。法梁高架鄧林材。要成少室單傳器。先自斯門入得來。天文龍集壬寅三月如意珠日。
    蘭圃號。
    駿陽有沙彌。諱曰金。予字之曰蘭圃。賦禪詩一篇。以祝遠大云。
    九畹移來深託芽。風流有種謝公家。春風競秀山林裏。十蕙一枝三四花。天文十七祀戊申夏五十又二。
    桂峯號。
    慶昌藏主需號。書桂峯二大字與之。偈云。
    少林惡孼。忽發天香。出頭雲外。山色蒼蒼。
    覺翁號。
    賢等老人寄楮皮見求道稱。命之以覺翁焉。蓋教中有等妙二覺。自十信位歷十地而至等覺。等覺一轉而入妙覺。謂之覺行圓滿也。佛者覺也。翁者老稱也。佛是西天老比丘也。覺云翁云。字義炳然。若約吾宗。一棒一喝之下。頓成正覺者誰哉。四海一暮翁耳。其偈曰。
    迷悟元來無二途。黃塵烏帽白頭顱。眼高三世十方外。呼老瞿曇作我奴。
    業仲號。
    河陽有丹下氏。畠山源公幕下之臣也。世有忠功。而宗因信男者厥宗也。永正庚辰之春。爲源公致命於戰場。可謂亂世英雄也。其徒寄紙需因公之字。稱之曰業仲。仍賦山偈。以爲左證。
    道合君臣非小緣。名字父子一時權。能醫邦國功成後。日落葛洪丹井西。
    雲江號。
    越太守藤氏松井宗信公者。源右典廏幕下三代之忠臣也。所謂武門干城。法社牆壍也。先師諱之曰守慶。老拙字之曰雲江。仍唱伽陀一章。以祝遠大云。
    朝來出岫自無心。白鳥明邊春水深。到此老龐難下口。旱天爲雨又爲霖。
    榮中號。
    多多良氏奈良元吉公者。源右京兆幕下之忠臣也。自弱冠奉主。而不廢晨夕。官暇之日。于雪于螢讀父書。而遂得射騎之妙也。一弛一張。文武之道未墜地者乎。加之公昔入吾鄧林法兄之室受衣。安名曰宗繁也。所謂俗而眞。眞而俗也。今茲大永乙酉夏。以瓜葛于法門之故。扣予龍安室祝髮染衣。厥志勤矣。一日話之次。出楮皮需立字。之命不可拒字曰榮中也。因記。漢朱翁子衣錦歸鄕。是翁子一時之榮耀也。宋蘇內翰賜燭歸院。是內翰一場之富貴也。蓋公榮中于源君之命。而賜祿拜官。位至匠作也。一門之榮莫大焉。內翰富翁子榮。彼一時也。此一時也（予）。稱榮中不亦宜乎哉。禪偈一章唱。以祝遠大云。
    富貴耀前春一場。錦衣蓮燭帶恩光。若非太守朱翁子。內翰昔時蘇玉堂。大永五夏五吉辰。
    東明號。
    細川右京兆幕下有一老臣。曰秀綱也。姓者源也。氏者中澤也。世任越州刺史也。公蚤嗽六藝之芳潤。而以繼箕裘之業焉。袞袞源流。藉藉家聲。不言而可知耳。先是公拜鄧林翁之衣盂。而自稱籌室先登。翁諱之曰宗晃。而後（予）字之曰東明也。夫公之爲人也。揭仲尼之日月於扶桑。而挹厥末光焉。與天地合其德。與日月合其明矣。晃晃焉就之如日。蓋明之爲明。以無私照爲明矣。然則誰不仰其德乎。誰不仰其明乎（予）。所命義在茲而已。公厥念之。
    青帝司春居震方。道儒星月叵爭光。元來宇宙無雙日。赫赫威名照搏桑。大永乙酉夏五吉辰。
    大業號。
    寶泉寺殿前常州刺史。全勳大居士。源家棟梁。細川砥柱也。居士曾扣龍安之室。受衣盂於義天師翁。翁諱之曰全勳。寔宗門之金湯也。居士已薨而烏積兎久之。蓋源深則流遠。有厥子也。有厥孫也。一日來告予云。吾全勳居士者先龍安之所命民。然而記其諱而不記其字之。是遺憾耳。請爲之字焉。厥辭銘肝。弗克拒之。稱以大業也。因記。昔竺乾猛將發人天百萬之兵。張三百餘陣。雜華爲先鋒。涅槃爲殿後。被堅執銳攻魔壘。殆乎四十九白。於茲魔軍大敗。波旬瓜潰矣。遂捨邪歸正者二千歲于今。其功不亦大乎。望之如雲。其業不亦盛乎。就之如日。於戲誰不仰哉。夫居士者天竺氏之將種也。言家系則有源有本。論行迹則有忠有義。與秋天爭高也。倘然稱大業亦宜也。仍唱一祇夜。以爲左證而已。
    用得竺乾猛將謀。源流袞袞繼箕裘。昔年馬上定天下。一劍霜寒兩鬢秋。
    桃溪號。
    藤氏伴野尾州太守。諱永勤。就予徵字。字之曰桃溪。蓋取靈雲見桃之義耳。仍賦貫華一篇。以爲左證云。
    武陵一自失源頭。千古花流水不流。敢保靈雲擔板漢。隨波逐浪幾時休。
    安邦號。
    藥師寺國長公者。梅宮奕葉。橘家棟梁也。幼而孤。敏而學。研精于騎射。覃思于倭歌。幾乎有父風。世仕京兆幕下。竭股肱之力。持忠貞之節。寔遠大之器也。一日官暇。扣予龍安室而打話之次。近前曰。請師安名。予咄曰。歷劫無名。說甚安名。然而堅請不已。遂名之曰紹泰也。公信受而退矣。三四旬之後。寄吳牋需字。字曰安邦。夫安者止也。凡人之處一世。置安處則安。是故人情莫不欲安。吁居累卵之危而圖泰山之安。是復人世之常也。邦者古謂。封諸侯爲邦。禮曰。大曰邦。小曰國。二義旣明矣。蓋予所謂安邦不然。昔漢時賈誼上治安策。治安者何也。乃治國安民之策也。上古聖人以爲設教施政之大本。竊以公之祖及子孫三代領津陽刺史。爰用治安策。而起蒼生保社稷者有年矣。因記。洛社耆英司馬光。偶與藥師瑠璃光佛同諱。兒童走卒誦之。元祐中召作相。先是民苦王呂新法久之。光及執政柄議以復舊。抑醫國活民之術。如救焚溺爾。程明道嘗曰。君寶之言如人參甘草。厥無妄疾勿藥有喜之謂乎。由此觀之。昔時溫藥師相宋室。而致君堯舜上。今日藥師寺守津陽。而置枕泰山安。彼賢宰相。此賢太守。支桑雖異易地然。件件且措。吾宗別有安心藥。公試嘗過看。必到大安樂地祝祝。
    爲劉偏祖左邊肩。國屬昇平四百年。且喜商顏猶不老。橘中一局漢山川。大永五稷季夏吉辰。
    輝岳號。
    攝之入江氏。有一奇男兒幼而抱棟梁之材。生而爲風流之種。詠萬葉千載。研精于雪。學六韜三略。覃思于螢。箕裘之業將寒氷矣。一日就于老拙。見需法諱并道稱焉。乃授禪杲爲之諱。輝岳爲之字焉。且告曰。拙聞入江爲藤氏的裔。厥家聲也輝騰古今。昭昭乎就之如日。巍巍乎仰之如山。曰輝曰岳。不亦宜乎哉。作偈以祝遠大云。
    卓爾高標不可攀。日輪推出搏雙桑間。三千刹界光明藏。百億須彌福壽山。
    模堂號。
    有馬郡主赤松氏。有一賢女。迺攝之刺史橘國長公之萱堂也。諱曰清範。字曰模堂。老拙爲之作偈。以代字說云。
    百丈業規今尚存。三千禮樂一乾坤。魯般到此絕繩墨。月斧雲斤不見痕。天文龍集癸已春日。大休老衲書于花園見麽軒。
    心源號。
    菅家左金吾宗徹居士。就予徵字。不克固辭。以心源命之。蓋聞。居士參瑞龍門下諸老宿。烏積兎久矣。可謂檗嶠下裴休藥嶠下李翱也。人中烏蔑希世之才也。仍擒祇夜一篇。以祝遠大云。
    龍淵派脈屬菅原。聞說他東海的孫。莫謂祖師無意旨。黃河九曲出崑崙。
    秀峯號。
    駿州刺史源府君。入室參玄之次求法諱。名之曰宗哲。字之曰秀峯。按倒上秀者峯。蓋義取于茲耳。仍作像以祝遠大云。
    富士蓬萊日本東。山顏不老壽無窮。虛空背上擡頭看。百億須彌立下風。
    芥舟號。
    尾之賢太守武衞源公幕下有禿居士。曰宗余。姓藤。氏織田。累代武門勳閥也。或人表其德而號芥舟焉。近頃介乎楮先生。求一偈於予。予聞之。芥千金屣萬乘而若雲夢者。八九澤不芥蔕其胸焉。寔光風霽月洒落之士也。蓋所以號芥舟何也。取之於莊子逍遙篇耶。且夫水之積也。不厚則負大舟也無力。覆杯水於坳堂之上則芥爲之舟。置杯則膠。水淺而舟大也。郭象曰。夫質小者所資不待大。則質大者所用不得小矣。故理有至分。物有定極。各足稱其事其濟一也。繇是觀之。一塵翳天。一芥覆地。居士生其兩間。仰瞻俯察。天地如杯水之浮芥。身爲之舟也。然而爲識浪不溺。淺深高低適情逍遙矣。飄飄乎縱一葦之所如。樂至矣。厥德昭昭乎天地之間。如莊之日月。予言掩其明。豈不異郭霧乎。鳴呼濟川之材舍諸。用汝作舟。勉旃。
    芥舟平地起波時。空裡遊絲欲繫之。一夜風吹何處去。蟭螟負海入蚊眉。
    春澤號。
    備之後州有甲族。姓藤。氏廣澤也。因食邑號安田。安田光忠雖予未見其面。遠寄書信需諱號。諱曰宗光。字曰春澤矣。蓋取之淵明春水滿四澤之句耳。祇夜一篇。以祝遠大云。
    氷解雪消風不波。雲夢八九未爲多。天浮野水眼俱碧。一箇白鷗黃達磨。
    月虎號。
    尾之甲族。織田又六郎信張。介于冷香軒主求諱號於予。予竊聞。此郎爲人。威而不猛。如虎挾乙。爪牙具兮頭角全。匪狐假其威羊象其皮之屬焉。諱之曰宗乙。字之曰月虎。可乎。軒主頷之。抑虎之爲虎也。按大戴禮云。西有毛蟲三百六十。虎爲之長。生而三不飡伏肉。有食牛之機。始入南山隱霧七日。厥文炳然。蓋入虎穴捋虎鬚履尾者。非乙居士而誰也。昔長沙岑禪師翫月次。仰山指月云。人人盡有這箇。中只是不得。沙云。恰是便倩儞用那。仰云。儞試用看。沙一蹈蹈倒。仰山起云。師叔一似箇大蟲。後來人號爲岑大蟲。繇是觀之。曰月曰虎。不亦宜乎哉。氣類相感則吼千峯之月。嘯萬嶽之風。凛乎餘勇至今斑斑。在兒孫乙居士之謂乎。作偈以祝遠大云。
    毛群三百六十長。兎子懷胎產大蟲。跳出南山雲霧裏。一聲吼破廣寒宮。
    玉雲號。
    宗珪信女寄紙求號。雅之曰玉雲。因唱貫華一章。以證其義云。
    崑山片片覆崔嵬。帝網重重鎖殿陔。朝逐風雖出荊岫。暮爲雨不到陽臺。
    雲外號。
    和之山中有甲族。稱山田氏。武門閥閱。法社金湯。不忘靈山遺囑者乎。是故兒卒誦之。草木識其名矣。宋之再溫公耶。齊之諸田氏耶。可嘉尚也。復慕教外宗。日課碧巖集。手之口之不輟。近頃寄紙於予徵字。或人諱之曰宗公。蓋公之爲義。天下無大小稱之曰公。不宜諱也。余改公作興之次。字之曰雲外也。按大戴禮云。東有鱗蟲三百六十。龍爲之長。然則公亦爲鱗蟲之長。而興雲降雨。非人中龍何也。其變化難得而識。孔云休云。不亦誣乎。仍作偈以祝遠大云。
    和國山河瑞氣濃。出風塵表露靈蹤。由來不是池中物。且待春雷起臥龍。天文十三龍集甲辰菊月中澣日。
    汝宗說。
    大雲山中有一侍史。諱曰派也。乃吾四源翁之含飴也。一日扣予室求字焉。命之以汝宗二字也。侍史曰。其說可得聞。乎。予曰。居吾語汝。夫建法幢立宗旨者。四七倡于西乾。二三傳于東震。而曹溪一滴自此分矣。波波浪浪淼瀰乎江西湖南之間。或五家或七宗。天下滔滔者皆是也。誰不歸吾宗。譬如無水不朝宗海也。雖然天下稱本色白拈者。臨濟一人而已。因記。臨濟一日栽松次。黃檗問云。深山裏栽許多作甚麽。濟云。一與山門作境致。一與後人作標榜。道了將钁頭打地三下。檗云。雖然如是子已喫吾三十棒了也。濟又以钁頭打地三下作噓噓聲。檗云。吾宗到汝大興於世。一問一答師資道合矣。侍史今爲厥孫定厥宗。夫予所字不在茲乎。他日若回南浦之春於花園。激西源之流於桑海。吾以汝爲臨濟正宗。勉旃。

見桃錄卷之二（終）。

圓滿本地光國師見桃錄卷之三。
    遠孫比丘衆等重編。

    立地。

    釋迦如來文殊普賢二大士安座開光。
    本是天然老釋迦。金剛正眼絕塵沙。象旋獅擲大人境。一會靈山春在花。（筆點左眼云）錯（點右眼云）錯。（點頂門一隻云）果然果然。
    三島江眞光寺本尊彌陀如來開光。
    青山錄水無量壽。玉免金烏雙眼睛。當處豁開安養界。傲霜黃菊一場榮。夫以。末劫濁亂。願海澄清。含枳里俱三字之義。分上中下九品之名。枯木形段。淵默雷聲。利濟四倒八邪。空盡諸有。不捨十惡五逆。接取衆生。右脇大勢至。左邊正法明。作主作伴。如弟如兄。凡聖同居。縮西方於十萬億。神仙靈境。移三島於咫尺程。人人入如來地去。箇箇蹈毘盧頂行。也奇怪也奇怪。白鼻崑崙賀太平。山僧別點出眞光。看看寶樹寶臺七重影。檀門成日寺門成。收。
    觀音點眼。
    梵釋照天雙眼睛。作湯池也作金城。普門八字打開了。永護吾山正法明。
    心安淨源居士誦法華千部供養語。
    薩訶世界南贍部洲扶桑國攝津州居住。奉三寶弟子藤原朝臣親吉。形雖處俗心如浮圖氏。從丱歲日課法華。寸陰分陰。手之不釋。口之不輟。始乎一部終乎千部。可謂在家菩薩也。其功大哉。其德至哉。以那由他舌說到塵劫。豈可盡乎。夫法華者諸佛出世之本懷。衆生成佛之直路。是故諸經中最爲第一。以五時配之。則日午打三更。以五味分之。則酥酪變醍醐。妙之一字三世佛說不盡。歷代祖提不起。展則拄天拄地。收則絕毫絕釐。妙之妙玄之玄。不可說不可說。不思議不思議。蓮之爲華內虛而外直。出五渴水心華開發。淆之不濁。澄之不清。其色也黃絹幼婦。其香敢八百鼻功德。當體蓮譬喩蓮。色即空空即色。然則離妙無蓮。離蓮無妙。開權顯實之花。本迹二門一時豁開。伏冀心安淨源居士。憑這經王讀誦之功。不駕羊鹿牛。頓出火宅。叱起象兎馬。直超三乘。加之致華封於三祝。盛藤氏於萬世。梵釋龍天爲之證明。鬼主鬼官爲之合掌。雖然如是。山僧別有撥轉七軸底活手段。居士高著看經眼。翻轉八邪轍。作一乘大車。欲到眞寶處。風流屬當家。
    建石塔語。
    元來無縫鐵崑崙。塔樣分明誰敢論。石火光中高著眼。風翻荷葉露團團。

    拈香。

    鼻祖忌。
    說禪說道是爭端。分肉分皮猶未寒。梁魏山河野孤窟。令人多少著疑團。
    廓然一箭已離絃。面壁挂弓八九年。天下今無落鵰手。等間飛過竺乾西。
    野狐跳入太平州。破却六宗誑俗流。熊耳峯高一痕月。空埋隻履不埋愁。
    眇觀梁魏小山河。風捲浪花蘆葉過。大藏五千餘卷外。片岡別有一篇歌。
    梁魏山河亂若麻。果然賊不打貧家。有何面目西歸去。冷笑江湖鷗一沙。
    神光三拜不相當。五逆兒孫錯擧揚。若道西來無意旨。直須東海變成桑。
    隻履西歸隻履東。九年面壁楚人弓。今朝拾得爲香片。落葉吹殘昨夜風。
    從這野孤精首丘。叢林千古失宗猷。自家頻掃單傳葉。莫管梁王臺上秋。
     石上油麻生惡芽。西來萬里裹袈裟。眞丹雖闊無餘地。移入扶桑開毒花。
    達磨大師千年忌。
    千年滯傾祖師禪。賣弄何曾直半錢。觸著衲僧辛辣手。野狐涎亦作龍涎。
    妙心開山忌拈香。
    （擧香云）關山梅向臘天開。和雪一枝拈出來。只爲兒孫消五逆。臥龍奮迅起雲雷。大日本國山城州平安城西京正法山妙心禪寺。大永元年臘月十二日。山門伏値開山師祖關山大和尚瘞履之辰。鳴鐘率衆。就于微笑塔下。嚴備香華燈燭菲薄禮奠。同音諷演大佛頂萬行首楞嚴神呪次。住持比丘（宗休）割這崑崙耳。聊作小香材。上奉慈蔭以充涓埃。餘薰必亙三際遍九垓。共惟大和尚。活機電轉。微笑春回。凌滅正法眼藏。賣弄本分鉗鎚。嗣國師而謁兩朝帝王。捲輪冠無憂履。愛風顚而罵四海英衲。單傳器直指才。御爐煙裹袈裟角。方丈雨洒錦繡堆。全依他力。長養聖胎。異代同名屈百千林際於七步。透關具眼空大小雲門於半杯。坐來星彩收月華散。喝下地軸折天柱摧。信州海棠花遲。故園有憶。吳宮野草綠老。徑路無媒。郊麟逃兮蔞鳳竄。夜鶴怨兮曉猿哀。再來何時。且待祖塔變紅碼碯。示寂斯日未見吾山露碧崔嵬。蓋袒左者爲呂。而趨風底從隗。酬讐則頭綱八餅。報恩則熱鐵數枚。報恩是酬讐是。更道更道。快哉快哉（以香挿爐云）。猶有傲霜一莖菜。向床脚下手栽培。㘞。
    鄧林和尚入牌祖堂（大永二年十一月二十五日）。
    （拈牌云）列聖叢無贗本碑。諸方莫教海螺兒。鼇山一夜同參話。雪在梅花說向誰。共惟前住當山第十七世鄧林法兄大禪。師通方作者見處過師。蚤辭京兆幕府。晚董百丈叢規。塵塵刹刹熾然說法。巍巍堂堂肅如威儀。祖月禪風效達磨氏學倭歌體。怪巖奇石擬寒山子題梵語詩。每詳百則公案。痛罵八教闍梨。望鸞鳳於雲間。泰華峯仰彌高矣。辨龍蛇於格外。淄澠水嘗而知之。接上根中根下根群衲。稱正法像法末法住持。賓主互換。棒喝交馳。御園春回。草色染成藍樣翠。先廬秋晚。盧橘花開楓葉衰。瞎拄杖正好。著力爛枯柴撿束酬知。若不入驢胎馬腹內。何其了鵲噪雅鳴時。錯錯且道。世尊傳金襴外。別將甚付大龜（顧視云）。侍者點平胃散一盞來。
    興宗和尚入牌祖堂（天文四年乙未五月二十一日）。
    這瞎驢堆容瞎漢。百千臨濟一叢林。後人標榜山門境。即是吾家大寶彫。共惟前住當山第二十三世興宗松公大禪師。仰之佛日逢彼傳霖。辛苦二年收汗馬於心地。震驚百里起瑞龍於蹄涔。際吾宗大興之日。感由來積德之陰。上有蕬下有苓。諸子抱密付之志。始于梅終于楝。斯翁回已墜之風。時現烏鉢。地變黃金。眞淨宗教類大珠。橫說竪說。虛堂兒孫在東海。以心傳心。明月夜光多逢按劍。高山流水只貴知音。者裏還有祖師麽。不道井底栽林檎。咦。
    花園法皇二百年忌香語。
    曇華再現百花園稽首。
    法皇無上尊。是報恩耶是酬德。龍涎吐出鐵崑崙。
    龍泉景川和尚七年忌。
    扶桑國裏一禪翁。舌振龍泉氣吐虹。滿肚無明七年雨。三千條罪落花風。
    特芳和尚十七年忌。
    知恩今日報恩易。中毒當時用毒難。將謂先師肉猶暖。疎籬殘菊帶霜寒。
    特芳和尚三十三回忌香語（天文六年）。
    滅吾正法瞎驢漢。項上鐵枷三百折。一炷爐香阿鼻種。業風吹作北山雲。
    賢甫宗喆首座七周忌拈香（師時在河州）。
    昔時何事結寃家。驀地掀翻奈落迦。我有本來香一瓣。和風吹送七梅花。今茲永正第九仲春二十日。伏値賢甫宗喆首座七周忌之辰。厥徒外記愉乎告山僧曰。就洛之北桂蔭舊廬。某兄某弟春色隨分。或拈花供佛。或折柳齋僧。鳴呼以何爲涓埃報乎。願請師一偈。往以隨例也。山野咄曰。一棒一喝不是外記之報乎。無言無說不是山野之偈乎。無垢稱曰。施汝者不名福田。供養汝者墮三惡道。外記外記。報恩耶報讐耶。蔑以加焉。雖然乞不輟。遂唱香語酬請者也。夫惟（某名）古道顏色宗門爪牙。參洋嶼黃楊禪則二十年喫辛苦。用松源黑豆法則三千里見誵訛。志凌鴻鵠。眼定龍蛇。蓋首座說法如何。畫閻浮夜兜率。而先師公案未了。水黃河山太華。餘波雖及左右。殘夢難裹袈裟。春風樓下愛生前酒。水晶簾中煎睡後茶。加之罵倒七步臨濟。驚起一宿永嘉。歸去來歸去來。天共白雲曉。沒交涉沒交涉。泉衝石徑斜。此是賢甫首座無盡藏陀羅尼三昧。別要履蔭後昆底句。諸人試看媆桂長新芽（以香指眞云）。幸字脚邏沙石上。種油麻㖿㖿。
    前住普門月心照公座元三十三年忌香語。
    按雜華人間有香。名曰象藏。因龍鬪生。若燒一丸。即起大香雲彌覆王都。於七日中雨細香雨（擧香）。山僧亦有那一香。生鐵鑄成底鶻崙得之未兆先。即今鎚碎將來軟於兜羅錦。起大慈雲于白花巖。則退猗蘭四十里之臭氣。澍小曼陀于金粟室。則奪蟾桂五百丈之芳鮮。上穿碧落。下徹黃泉。鶻崙即象藏。象藏即鶻崙。一回觸這香氣者。從三摩地入得普門。諸人還入得麽。別別綠楊晝暗鷓鴣烟。大日本國攝州路慈雲山普門禪寺守塔比丘聖安。維時亨祿三年龍集庚寅孟陬二十七日。山門茲迎前住當山月心照公座元禪師三十三白遠忌之辰。先庚七日。就函丈修諸般善利。彫刻當忌佛尊像者一軀。讀書經王妙典者如干部。修禮水月懺摩者一場。施設水陸淨供者一會。今當散筵營辨香花燈燭茶果珍饈之儀。供佛嚫僧。仍集現前苾芻衆。異口同音諷演白傘蓋無上神呪之次。借手於洛下退藏野衲宗休。焚這一瓣。奉供養本師釋迦牟尼善逝。濡首遍吉二菩薩。今日教主香集世界菊光佛。現座道場正法明如來。六道能化舅舅和尚。三世十方諸佛薩埵。乃祖大覺禪師。三國傳燈列祖師。天主地神水族山靈一切含識等。伏冀覺靈沐這薰染。無黨無偏。冤親平等證行同圓。夫惟月心座元禪師。蚤遊講肆。晚賦歸田。知識如優曇華。本朝始賜大覺之徽號。首座爲僧中月。季運幸得無明之正傳。其出興也世尊滅後。其行道也威音已前。鬧巿厭喧。黃塵烏帽伽梨勃窣。間房投老。青山素髮孤榻蕭然。每日日課經坐。長夜夜抱佛眠。仰秀鐵面於圓通。戒乘俱急。推照白眉於方廣。名實兼全。或時著短蓑衣。而探早梅前村雪裏。或時拈壬苕帚。而掃落葉夕陽溪邊。南方佛法如何。桃紅李白薔薇紫。西來祖意會麽。芒鞵竹杖布行纒。分身散影。塵塵爾。刹刹爾。放光動地。煒煒焉。煌煌焉。休休休。馬鳴龍樹千論未盡。錯錯錯。鹿野鶴林一字不宣。初發心成正覺。眞如性絕變遷。蚯蚓抹過東海。蟭螟呑却乾坤。雖然漝麽。要見向上牙爪。聽取祇夜一篇。山中無角老烏犍。高臥安眠三十年。忽化金毛活獅子。一聲吼裂率陀天（喝一喝）。
    大藏開基華屋宗榮尼首座三十三年忌香語。
    這老婆於我太賒。多年香瓣裹袈裟（擧香）。不如挿向寶爐去。供養芙蓉八月花。大日本國河州路茨田郡多福山大藏禪寺住持苾芻尼宗玖。維時亨祿一載八月十蓂。伏値當寺中興華屋宗榮尼首座三十三白遠諱之辰。迺就于函丈修飾焚筵。菊光佛彫刻者一軀。僧叡筆授經王印書者若干。西湖遵式所製圓通妙懺修者一座。三摩耶形造立者一基。作善件件品目。維那寫讀之。不勞重擧。虔備香華燈燭茶果珍饈之化儀。設供佛嚫僧大會。仍拜屈現前清淨衆清淨尼。諷演大佛頂光聚悉怛多般怛羅無上神呪之次。借手於花園休上座。兜樓一瓣爇向寶爐。奉供養本師釋迦牟尼善逝。濡首遍吉左輔右弼。當來補處慈氏尊。西方無量壽佛。世音勢至二脇士。六道能化願王佛。當忌至尊。香集世界能滿虛空藏菩薩。三世歷代乃佛乃祖。或天或鬼一切含識等。郁郁乎徹黃泉。則清於沈水。靄靄然穿碧落。則濃似紅霞。伏願。覺靈憑斯薰力。不歷五百由旬險道。至一乘寶所。頓出四倒八苦火宅。駕三種寶車。娑婆即是華藏。寂光豈離伽耶。則箇。夫惟。華屋宗榮尼首座。榮輝閭里。富潤屋家。逆行順行入鍼鋒世界翹足。佛境摩境坐蒲團菴內結跏。其德也燕金有價。其名也趙璧無瑕。雲北嶺梅南枝。再興曹溪宗。而瞞八十生大鑑祖。朝西天暮東士。重續兜率夢。而稱第二位小釋迦。截斷脚下紅線。脫脚項上鐵枷。清風起兮。忽然忽然。投幃送葉。殘暑去兮。端的端的。捲箔煎茶。萬機休罷。喪盡生涯。三十年前。轉凡成聖。轉聖成凡。證涅槃於雙樹。示五蘊漏質。三十年後。離教無禪。離禪無教。開大藏於少林。傳四卷楞伽。踏翻解脫毒海。淘汰無明塵少。時節因緣廣寒之桂。半輪圓半輪缺。當陽直指多福之竹。一莖曲一莖斜。黑漫漫地強納些些（以香指云）。老牸牛汝來也。爲甚麽沒鼻巴。不犯他苗稼。不受他木叉。左旋右轉牽犁拽把。叱。今日臺山大齋會。香嚴童子叫無遮。
    大藏住持明室宗玖尼首座三十三回忌預修供養語。
    刹那三十有三霜。始不動尊終菊光。欲識老婆心切處。炎天梅蘂一爐香。薩訶世界南贍部州大日本國河州路茨田郡大藏禪寺住持明室宗玖尼首座。預修三十三回忌之冥福。仍彫當忌尊虛空藏菩薩像一軀。修禮圓通妙懺一座。供佛齋僧盡善矣。天文五年丙申六月初吉。命宗休小比丘。唱香語以供養始終焉。其功德不可說。三寶證明。諸天洞鑑。願乘此香雲永歸本有故鄕。夫惟（某名）軟頑手段。鐵作心膓。預知世壽有限。頓了諸行無常。菩薩作誓言。我代衆生墮地獄。諸佛不妄語。汝使九族生天堂。五濁曇華現瑞。二株媆桂聯芳。度大愛道於靈山會中。戒乘俱急。接尼總持於少林門下。皮髓分張。打八九年面壁。開三百餘會場。借水獻化。昨日供養。今日供養。淘沙去米。佛法商量。世法商量。無著放開線路。普化踏倒飯床。施者受者瞎漢。不免因齋賛揚（挿香云）。人皆苦炎熱。吾愛夏日長。
    駿陽藤氏菴原世順良朝菴主四十年忌拈香師。
    無明爲父大哉乾。撿束酬恩四十年。業債重重士峯雪。拈成沈水一爐烟。于茲有駿州僧宗孚者。天文甲辰仲春二十四日。伏値先考菴原氏世順良朝菴主四十年遠忌。得得來西京花園。就于衡梅禪院設齋筵。葢報椿府罔極恩也。仍集六和衆諷經一上之次。借手於休上座。焚這決願香。奉供養三世佛六代祖。乃至日域大小神祇一切含識等。所冀頓脫凡骨。物地登仙去。夫惟菴主。闔國好駿。江湖橫鱣。剃髮染衣。僧非僧。俗非俗。出群拔萃。聖續聖。賢續賢。將謂川黨軟語魯直。元來丘徒短命顏淵。長歌短歌擬唐詩。則香象渡河。金翅劈海。大篆小篆臨晋帖。則怒猊抉石。渴驥奔泉。春樹暮雲千里繾綣。風花雪月萬古流傳。或時客路西遊問津。老生涯得漫種。或時故國東歸掩室。順現業感夙緣。乃翁與騷層而失本貫。此郎營菟裘而卜終焉。加之清淨法身堅固法身。螺甲割崑崙之耳。分段生死變易生死。龍光射斗牛之躔。理窟勃窣。意氣凛然。時其至哉。烏鉢曇華偶値一佛出世。道尚存矣。燈籠露柱高。叫九族生天。入涅槃兮奢迦後。成正覺兮音前。桃李不言。待三會春於率陀宮裏。芭蕉無耳。聞五逆雷於濟水尋邊。力口希咄咄咄。妙難思玄玄玄。要識端的麽。不可以言宣（擧香）。看看。歸來坐虛室。夕陽在我西。
    無礙妙心禪尼香語。
    （擧香）妙妙妙兮非思量。心心心也不可得。此是孃生本來香。十月勝花丹楓色。夫以無礙妙心禪尼。內懷慈仁。外少緣飾。忽爾示雙趺於棺槨側。竺土仙日日涅槃。依然證三昧於寶鏡前。曹家女時時拂拭。何處不風流。大地絕消息。雖然恁麽到向上圓極龍門。別有公案一則。代他兒孫。報恩酬德去。閻浮樹下笑呵呵。舜若多神面皮黑（擧香）露。
    文苑理總大姊香語。
    永正第四三月侍史某。啓老拙云。正當三十日者祖母文苑理總大小祥之辰。於戲吾無卓錐之地。以何報老婆心切之恩乎。老拙云。淨名居士不道乎。其施汝者不名福田。供養汝者墮三惡道。其義如何。汝只將這箇如法報恩去。縱有從來習氣五無間業。盡成解脫大海。豈不快乎哉。侍史不覺點頭一笑。仍作祇夜一篇。以代香語云。
    八十婆婆養子緣。莫聽鶯語作啼鵑。此中無限傷春意。錦上添花又一年。
    松巖大姊一周忌香語。
    雲山南源首座。告休云。臘旦者吾先妣。松巖大姊小祥忌。然而炷無香。奠無茶。以何酬恩乳乎。休咄云。無香無茶。已酬了也。首座揖云。謝供養。休云。蒼天蒼天。若非南源不子子。非松巖不母母。慈明銀盆。睦州蒲鞵。不可當焉。別有香語。一回拈出去。
    端的酬恩有甚難。黃金義也鐵心肝。黑崑崙畫蛾眉出。雪裏芭蕉冬牡丹。
    德雲院殿前刑部通叟普公大禪定門盡七日香語。
    （擧香）本來香屬本來人。鼻孔依然挂上脣。七七光陰消底物。薔薇露重一枝春。薩訶世界南瞻部州大日本國山城州平安城居住奉三寶弟子孝男土佐法師。大永三年孟夏十有五日。家門伏値先考德雲院殿前刑部通叟普公大禪定門盡七之辰。每忌就私第莊嚴道場。延請緇倫。經乎晝。禪乎夜。燈乎夕。香乎晨。勤修諸般白業。白業何乎。大乘妙黃頓寫漸寫印寫各若干部。水陸妙供兩會圓通懺儀二座。夫法華者有當體蓮華。有譬喩蓮華。異而不異。均而不均。在此方則纔是七軸。在西方則布一由旬。長者門外駕三種之車。信樂衣裏繫無價之珍。寶處在近。維德有隣。夫水陸勝會者。過去清提濫觴於岷。滅四倒八苦業火。救三有九界沈淪。梁武設金山會。以愍塗炭之民。今日施主亦復如是。上報先考罔極之恩義。下資群生無量之苦辛。其餘波及普天之下率土之濃。夫圓通懺儀者。慈雲懺主所修撰也。抑觀大士之應化。無刹不臻。小白花大白花。亂墜紛縮。借柳枝獻水。鋪草座爲茵。弘誓海好問津。特彫刻當忌尊醫王善逝聖像一軀。夫藥師者。乃是東方滿月世界教主。廣嚴城中醫王也。昔發十二大願。而示不死還年妙樂。是故寶號一經耳。則衆病悉除。身心安樂。作麽生是安樂處。請放下身心看。無佛病之可蘇。無祖病之可療。更不假一粒還丹。轉凡成聖。轉聖成凡。千年桃核討甚舊時仁。預於今月今日。散筵營辨伊蒲淨膳。以擬釆蘋。仍命現前苾蒭衆。同音諷演白傘蓋無上神呪之次。借手龍安小比丘宗休。焚此爛枯薪。供養三世十方薄伽世尊當忌醫王善逝現座道場無量壽佛微塵刹土諸賢聖等。所萃殊勳奉爲神儀。資嚴報土。願憑此聞薰力。頓出解脫毒海。速乘無上法輪。共惟大禪定門。運籌帷幄。列位縉紳。學晋帖而縈蛇蚓。詠和歌而感鬼神。封弟剪桐。拜冕旒於清和天子。賜姓食釆。纉箕裘於滿仲朝臣。源深流遠。其命維新。德雲相見別峯。驅雜華之春試遊轡。達磨不來此土。和普通之雪賣假銀。鐵笛千古恨。燈花十年親。喚醒這野狐精。楊柳緣暗。參得他村獦獠。黃梅月新。恁麽不恁麽。全眞全俗。不恁麽恁麽。全俗全眞。飛花開二十五圓通。則直印香嚴本寂。餘薰證八百功德。則忽了金仙前因。正知見力入麁入細。大丈夫心不緇不磷。到這裏說什麽自受用他受用。論什麽理法身智法身。淨裸裸地無寸土。清寥寥地絕纖塵。雖然與麽覆蔭後毘底一句。即今如何指陳。草木山河增瑞氣。虛空產出玉麒麟。
    東漸寺殿光翁亙公大禪定門七年忌拈香語。
    （擧香）這七梅花始太極長無根。得之於心則忽作栴檀樹。失之於旨則便變蒺䔧園。前釋迦不前。日日成道。後彌勒不後。處處稱尊。龜毛抽葉而布三千世界。兎角開花而魁二十四番。花光老畫不成。孤芳皎潔林浦仙。吟未了暗香黃錯。作夜三更和却邯鄲道上夢。今朝九日拾得羅浮山中村。去却一拈得七。以作返魂。我欲供養佛祖。佛祖與我生寃。不若挿向寶爐下。供養光翁大禪定門。且道寶爐下是什麽。元來一箇鐵崑崙。鐵崑崙𨁝跳上三十天天。築著帝釋鼻孔。山僧打一棒。百雜碎雨傾盆。薩訶界瞻部州日東城州平安城居住大功德主源朝臣虎增。明年甲申春王正月初九。伏値先考東漸寺殿贈從四位下前房州太守光翁亙公大禪定門七周忌之辰。預於今茲大永三天臘月今日。供佛齋僧陳菓茗。愼終追遠羞蓂蘩。先庚七日設道場於本寺。晨夕香莊嚴華莊嚴。晝夜經三昧禪三昧。其志敦矣。就中彫刻當忌東方無動佛尊像一軀。薩芸妙芬陀利頓漸印讀如干。茲總管府君右京兆。特抽丹悃本門壽量親書者一品。一品中該權大乘實大乘。淺深莫測。一毫端現本壽量跡壽量。短長難論。多少談玄說妙。十分酬德報恩。圓通懺儀一座。水陸妙供一會。諸經來由諸佛事迹不遑枚擧。住持事繁。今臨散筵。鳩六和苾蒭衆。諷演萬行楞嚴呪之次。借手龍安休上座。焚這小兜樓。奉供養三世覺皇十方薩埵。西天東土列祖師。天界地界諸神仙。日域大小神祇。冥府十殿王等。伏冀。檀越憑這聞薰力。直踏毘盧頂上。行莫隨他脚跟。共惟。大禪定門。威雄霜冷。談笑春溫。聖續聖。賢續賢。拜四位乎北闕。兄爲兄。弟爲弟。接長老乎東軒。梧桐名上鶯翔鳳舞。藕絲竅裏鯤化鵬騫。胸中數萬甲兵掃除熙寧元豐餘黨。門下三千賓客扶起文德清和末孫。蓋雖王侯將相無種。而如江河淮濟有源。畫堂晝間。愛雲愛僧青山下榻。朱欄日轉。酌花酌鳥石坳爲樽。不翅金湯法社。矧復黼黻諫垣。觸其諱者王老庭前。天地同根之陸大夫。空華何勞把捉。具其機者馬祖菴畔。萬法不侶之龐居士。江水豈足平呑。將謂小睡語大睡語。已是禪狀元儒狀元。玉鐙金鞭跨臨濟之大龍不得。皮履直裰夢投子這俊鷹以原。君臣道合。宇宙名喧。或時開知見戶牖。薰知見香。記同參夜雨句。或時入解脫國土。著解脫服。甘杜多風露飱。進退學前佛模範。殺活奪外道赤幡。聽曉鶯於武侯祠堂。出騎漢巴。長留八陣磧。詠群鵝於房公池館。致君堯舜。再回大雅轅。喜氣雪消氷解。號令電卷雷奔。何物任麽來。雲在嶺頭間不徹。何物恁麽去。月穿潭底水無痕。鑊湯爐炭一吹吹滅。銀山銀壁一踢踢翻。洒洒地落落地。離窠臼絕籠樊。者箇時節印甚香嚴本寂。管甚閻羅平反。雖然漝麽來年更有新條在。如何覆蔭後昆去。諸仁者試聽山僧重說偈言。吹毛不動定乾坤。生氣凛然今尚存。眞照無邊大人相。扶桑樹上挂朝暾（喝一喝）。
    德雲院殿小祥忌香語。
    三月正當春一回。一回花落又花開。欲知鼻孔指南旨。拈却門前下馬臺。薩訶界瞻部洲豐葦原山城州平安城居住大功德主源五郎。大永四年三月二十六日。家門伏値先考德雲院殿前刑部通叟普公大禪定門小祥忌辰。仍攀供佛齋之舊例。先期就私第莊嚴梵筵。一香一燈不廢晨夕。維誦維禪不舍晝夜。勤修善因資助冥福者七日。特當忌尊無邊光佛慈容彫刻者一軀。水陸無遮勝會施設者一場。今當散忌營辨淨饍。延請緇侶諷演首楞嚴神呪之次。命龍安小比丘宗休。炷這一瓣香。奉供養本師釋迦牟尼善逝。濡首遍吉二菩薩。現座道場無量壽佛。觀音勢至二脇士。三世十方諸大薩埵。西來東土諸大祖師。天仙地神。日域諸神。冥府鬼主鬼官。三有九界之群生等。伏冀。神儀憑這知見務。脫無數劫來生死淪溺。昇四十九重摩尼蓼陔。桃花色民雖同傳翕之號慈氏。華嚴法界何異德雲之接善財。共惟。大禪定門荊岫美璞鄧林奇材。致孝乎北堂叡草。動興乎東閣官梅。圯上傳書進黃石一隻履。江南定策付普第兩三杯。典刑存矣。晚節難哉。兵衞畫戟。燕寢清香。朱廉暮捲。歌臺暖響舞殿冷袖。急管畫催。紅顏昨日。丹心寒灰。托道根於心地初。蘇端明慕香山居士。散天花於丈室內。維摩詰稱金粟如來。千載回英靈之氣。四海仰王佐之才。日午打更。增上慢人鷲嶺退席。上已餘景積行菩薩。龍門曝顋。認甚已說今說當說。管甚火災水災風災。在聖同聖。在凡同凡。誰家無明月。逢佛殺佛。逢祖殺祖。何處有塵埃。休休休乾坤窄星辰黑。莫莫莫虛空消鐵山摧。與麽時節。金剛王氣凛凛。崑崙兒笑咍咍。此是通叟三十八年橫拈倒用底間事。山僧別有一道呪。保祐後胤長養聖胎去。唵蘇嚕唵蘇嚕。兎角龜毛眼裏栽。
    珠溪宗輝禪定尼三十三年忌香語。
    一片孝心心字香。消來三十有餘霜。分明呈露孃生面。秋日花開紅海棠。大日本國山城州平安城居住奉三寶弟子孝男源政眞。大永五年九月二十有三日。家門伏値先妣某三十三白遠忌之辰。先期就第莊嚴梵筵。一華一香供佛齋僧。七晝七夜誦經習定。諸般良因修之勤之。仍命工彫刻當忌尊虛空藏慈容一軀。七軸蓮經頓寫漸寫印寫若干部。圓通懺儀水陸妙供各一會。今當散忌營辨淨饍。拜屈緇郎諷演白傘蓋神呪之次。借手於龍安小比丘宗休。焚此小兜樓。奉供養本師釋迦牟尼善逝。當忌虛空藏菩薩。當來補處慈氏尊。西方無量壽佛。濡首遍吉二大士。觀音持地兩薩埵。三世十方諸賢聖。西天東土列祖師。天衆地神冥主冥官一切含識等。伏希。淑靈憑這薰力速登覺場。夫惟。珠溪宗輝禪定尼。雲路翡翠。丹山鳳凰。斷機曾學孟軻親。善隣維寶。截髮或效陶侃母。夙債難償。施仁澤於林野。寄生涯於洞房。追遠愼終。在花右竹。昭穆列廟。出群拔萃。東蘭西蕙兄弟聯芳。金屋粧成。門闌喜色。畫屏影冷。銀燭秋光入室受衣。秦國太慕洋嶼。關空鎖夢。普賢女約馬郎。破微塵出經卷。假四大作禪床。加之論其密用。則法身五分依俙竺土仙說香譜。按其家系。則正位一色彷彿曹山祖打商量。精神可掬。文彩已彰。心即是佛。佛即是心。燒葉爐中無宿火。寂而常照。照而常寂。折枝鏡裏憶新粧。端的報恩報德。畢竟非存非亡。是故三十三年前。逆順縱橫變天堂作地獄也得。三十三年後。隱顯自在變地獄作天堂不妨。事事無礙法界。刹刹本有故鄕。金雞喙破鐵卵。石虎呑却木羊。正與麽時。淑靈從光耀土起現八吉祥。而唱甚深般若曰。昔有護國珠。名仁王。是乃覆蔭後昆底要訣。即今如何承當去。大唐國裏打鼓。新羅人舞袖長。
    見室妙性禪定尼二七日忌拈香。
    金香爐下鐵崑崙。擊碎將來直報恩。指點轉身那一路。淡烟翠竹繞江村。薩訶世界南瞻部州大日本國河州茨田郡中振鄕今月二十有九日。伏値見室妙性禪定尼二七日忌之辰。吾徒園也來告老拙云。見室平生有博愛之仁。而於某如一子。某也於見室如阿母。厥德難報。厥思難忘。以故設菲薄之奠。仍供佛齋僧之次。借手於老拙。焚一片妙兜樓。以伸供養。伏希。禪尼憑這箇薰力。頓超九十億劫生死。速到無上正等覺園。夫惟。見室妙性禪定尼。標格雪潔。襟懷春溫。藉藉家聲。梅是兄礬是弟。昭昭淑德。蘭之子蕙之孫。項上三百鐵枷。脫却人天果福。脚下一條紅線截斷佛祖命根。赤洒洒沒窠臼。淨裸裸絕籠樊。到這裏全無彌陀可念。更無能仁稱尊。雖然恁麽地。如上許多陳葛藤猶是生死岸頭事。別有向上圓極法門。如何覆蔭後昆去（擧香）。暮樓鐘鼓月黃昏（喝一喝）。
    清泰院殿常春宗榮大禪定尼一周忌香語。
    （擧香）這常春木不知朝菌之晦朔。何屬蓍草之陰陽。開華靈鳥巖前則邪氣妖氣穿破諸聖鼻孔。託根野孤窟裏。則毒芽惡孼爛殺列祖肝腸。薰於螺早沈水。毒似烏頭磇礵。得枝者貴枝。多羅八萬藏錯標月。得葉者貴葉。好堅四十圍猶帶霜葱葱欝欝。久久昌昌。信手拈出。聊酬小祥。看看。凝爲岐陽九月微雪。散作濟北一株薩凉。咄香嚴童子來也。聽對淑靈重唱祕章。女中堯舜仰萱堂。寵雨恩烟解脫香。捲起珠簾高著眼。青山不改舊時粧。大日本國（云云）大功德主三寶受戒弟子源朝臣六郎。亨祿二年太歲己丑九月二十九日。先妣清泰院殿常春宗榮大禪定尼小祥忌之辱也。預就于般舟三昧道場。集十員緇侶修諸般白業者七晝夜。彫造大勢至菩薩尊像一軀。醍醐味經王頓漸印讀若干部。圓通妙懺一座。水陸淨供全會。茲有一件奇事。大孝男源府君。從經王二十八品內抽提婆一品手自謄寫焉。紅心心裏紅心。一乘無價珠繫以祕在。好手手中好手。五百塵點墨磨何消亡。妙義不可說功德不可量。諸仁未信問取阿孃。自餘善利忌佛事迹。眞詮祕呪之功驗。不遑縷陳。還他央痒底座主。今日正當散忌。虔備須彌香華海水燈燭鬼搗穀佛跳牆。以伸廣大供養。仍延請赤鬚白足圓頂方袍之輩。異口同音諷演大佛頂光聚心佛所說無上神呪之次。命妙心小比丘宗休。焚此畢力迦。奉供養三世歷代乃佛乃祖。上界下地或天或鬼一切含識等。伏願淑靈憑這箇薰力。不借慧海慈航。提誘諸趣苦類。同登心空場。共惟。清泰院殿常春宗榮大禪定尼。天曆末裔具平餘芳。芳聲美譽坤軸式載。淡粧濃抹湖鏡不藏。創祠院號清泰都。譬如韋提希觀七重寶樹。賜溫泉爲膏沐邑。恰似太眞妃起一門諸楊。龍舒居士記樂邦文類。龜臺金母祝家運延。長。山河始終剪葉桐封小弟。風流蘊藉愛蓮花稱六郎。蓋源深則流遠。矧時至而理彰。今歸碧落之天搗藥。失嫦娥於后羿。昔遊赤松之地詠梅。比婦人於張良。群臣獻策決勝千里。二竪作崇戢化他方。長夜漫漫。薰帳猿鶴且驚且怨。涼飈颯颯。金籠蟋蟀堪悲堪傷。政德治國雖同任姒壽夭在天。弗異彭殤。其來也放開線路。其去也把定封彊。難難出佛界入魔界難。冷笑摩登伽誑慶喜。易易變女相成男相易。熱瞞妙德尊度勝光。不逢盤根錯節。爭辨鈍鐵利鋩。百億身分菖蒲現釋師子。五逆消滅芭蕉觸香象王。箇箇圓成實性。塵塵本有家鄕。雖然如此保祐後昆那一句只麽擧揚去。臥龍纔奮迅。丹鳳亦翱翔。
    逆卷羊雲州太守春谷永源禪定門盡七日忌香語。
    吾有本來香一瓣。無陰陽地長無根。非烟非火又非木。將此深心報佛恩。大日本國河內州茨田郡居住奉三寶戒弟子孝男源朝臣宗綱。天文五年六月初二日。伏値先考前雲州太守春谷永源禪定門盡七忌之辰。今月今日預就于盛和精舍莊嚴梵筵。營辨伊蒲淨饍。供佛齋僧。蓋酬椿府罔極之恩也。當忌醫王善的逝尊像彫刻者一軀。七軸妙蓮漸寫者二部。孝男宗綱所自書之本門壽量一品。水陸妙供施設者一會。三摩耶形造立者一基。仍集六和苾蒭衆苾蒭尼。異口同音諷演白傘蓋神呪之次。命靈雲小比丘宗休。焚斯小兜樓。以奉供養三世十方諸佛。西天東土列祖。天衆地神。冥主冥官。三有九界苦類。依草附木精魂等。伏願。尊靈憑這箇薰力。頓超生死大海。永歸自性本源。共惟（某名）威烈霜冷。笑談春溫。譬之於姚黃魏紫。則且富且貴。仰之於召棠萊柏。則如亡如存。建阿育塔。開給孤園。積善餘慶必及兒孫。名翼搏空九萬里風。北溟鯤化。夢魂驚曉五十三年。南柯蟻屯。久苦清苗新法。每憂稼穡艱難。文王仁義釋迦。現卑小丈六相。維摩再生金粟。入眞俗不二門。瞬息星移斗轉。默處電卷雷奔。淨裸裸絕承當。合佛界魔宮生擒活捉。赤洒洒沒窠臼。和鶴樓鵡州拳倒踢翻。直印香嚴本寂。豈待琰羅平反。故家喬木覆蔭後昆（擧香）。看看。何料平生臂鷹手。黃金鑄出鐵崑崙。
    芳室妙薰禪定尼七周忌香語。
    稱千佛母老摩耶。未足酬恩前釋迦。薰徹黃泉穿碧落。一爐沈水七梅花。大日本國河州路茨田郡高瀨村富春院守塔宗仙。天文六年龍集丁酉三月十二日。伏値先妣芳室妙薰禪定尼七周忌之辰。就于靈雲禪院。虔備香華燈燭茶菓珍味。營辨伊蒲淨饍。以供佛齋僧之次。命小比丘宗休。焚斯爛枯柴。奉供養三世十方諸佛。西竺東震列祖。鬼畜人天一切群迷等。伏願。淑靈憑這箇妙薰力。提誘諸趣苦類。俱到眞如海涯。夫惟（某名）蟠桃結實。紫蘭茁芽。雖感蘇內翰間富貴。不奈靈照女無賴査。超越群機。佛界魔界衆生界誘引諸子。羊車鹿車大牛車。脚下斷紅線。項上脫鐵枷。休休休修多羅教標月。咄咄咄金剛眼睛撒沙。薰風徐來。珠簾半捲瑠璃滑。紅雨亂落。宮扇始開悲翠斜。法無二法。是正是邪。香嚴本寂誰定誵訛（挿香）。看看東海赤梢鯉。呑脚南山鼈鼻蛇。
    壽陽宗祝信女誦法華千部供養拈香語。
    古來錯被法華轉。轉得文文句句新。大藏五千餘卷外。爲君拈出一枝春（散說不錄）。夫以誦經功德主壽陽宗祝信女。昔退法席。今乘願輪。聽復講於十六王子。立化城於三百由旬。當體蓮譬喩蓮。天台一夏談妙。無憂樹菩提樹。瞿曇九劫超倫。向鍼鋒翹足。飮醍醐沾脣。至聖命脈列祖大機。悟之者得解脫。諸佛本懷衆生直道。迷之者受沈淪。鶖子受靈山記。龍兒獻滄海珠。正宗流通銀世界。普賢示長男相。方便濟度金沙灘。觀音現婦女身。誦經聲洋洋乎盈耳。粧鏡光熒熒然效顰。出門三種寶車。薏苡多讒。書空七軸文字。棘木不眞。或時踢倒寶所。或時把定要津。雪嶺草香。生蘇味熟蘇味。兜率花發。此岸人彼岸人。圓頓速疾。開迹顯本。漸次修行。結果收因。雖然漝麽言前的旨如何指陳（插香）。爇向爐中果何物。白灰撥出玉麒麟。
    壽陽宗祝信女逆修三十三白忌香語。
    咄箇幻人修幻緣。從初七到三十三年。爐香鑄出崑崙鐵。散作江南白鳥煙。薩訶世界南瞻部州大日本國河州路茨田郡。功德主奉三寶戒弟子宗祝。天文八祀龍集己亥歲。早懼當來苦報。逆修現在善因。始于初七忌終三十三白忌。捨淨財借手靈雲小比丘宗休。供佛齋僧之次。拈小兜樓一片。以奉供養三世十方諸如來諸薩埵。西天東土歷代諸祖師。天衆地神。日域六十六州大小神祇。鬼主鬼官。六趣四生一切群類等。伏冀。憑這妙薰力。上透青霄。下徹黃泉。加之現得安寧。後生覩史天。記旃。夫惟。預修功德主壽陽宗祝信女。捨邪歸正。顯實開權。其與留功名於身後。不如修冥福於生前。百陋一姝學壽陽公主之梅花粧。而呈含章面。三從五障償秦國夫人之竹箆債。而慕洋嶼禪。藥爐經卷。活計荊釵。布裙家傳。戒香定香解脫香。莊嚴報土。見濁命煩惱濁。汚染心田。眞如自性清淨本然。晝降閻浮夜歸率陀。廣塞宮裏攀桂。朝入伽藍暮成正覺。無垢世界坐蓮。奴呼龜臺金母。婢視龍女華鮮。畫不成描不就。妙又妙玄又玄。雖然恁麽吾家別有長壽曲。把鸞膠續斷絃去（以香挿爐云）。欲見法身無相相。門前不改舊山川。
    義峯宗卓禪定門十三回忌香語。
    曾從華屋落泉臺。露結爲霜秋幾回。回斡春風天八月。返魂香屬一枝梅大日本國攝津路三島江村居住奉三寶戒弟子功德主大江長能。天文十二年八月十有九日。家門伏値前左金吾義峯宗卓禪定門十三白忌辰。先甲三日。就于私第莊嚴梵筵。一花一燈一香一茶。供佛齋僧修諸般白業。就爲當忌尊大日覺王像彫刻者一軀。山頂經漸寫者一部。圓通妙懺修禮者一座。此外作善品目載在僧官擧唱之中。今臨散筵營辦伊蒲塞淨膳。南僧諷經之次。命靈雲休上座。焚這決願香。奉供當忌尊大日覺王三世十方諸佛。西天東土列祖師。天界地界水界大小明靈。日域大小神祇。冥府鬼主鬼官。三界二十五有苦衆生等。伏希。憑這聞薰力。超五百由旬嶮難惡道。登四十二重摩尼殿陔共惟禪定門道根熟矣。晚節難哉。任右京兆尹則爭百八珠於大顚。露柱歌燈籠舞。任左衞門尉則奪一條棒於德嶠。虛空消鐵山摧。雖有大乘之器。罕逢直指之才。淵明風流黃菊猶存。今作故物。田眞兄弟紫荊復茂。昔用賢材。蝴蝶空續殘夢。蟋蟀暗助餘哀。十劫波前坐智勝佛道場。盡是時人窠窟。一炷煙中印香嚴童本寂。寧受世俗塵埃。須彌穿鼻孔去。舜若劈面皮來。社燕秋鴻雲淡兮。渭北春樹暮。甲鷗乙鷺天碧兮。江南野水隈。圓通境漸入。解脫門頓開。千佛廣額抛下屠刀。豈等涅槃捃拾。五逆達多授與記莂。莫貪法華付財（擧香）這箇磨而不磷。涅而不緇。潤之以雨。鼓之。以雷。全依他力。長養聖胎。看看摩訶般若波羅蜜。兎角龜毛眼裏栽咄。
　　心源宗清禪定門二十五年忌香語。
    地獄天堂夢蝶床。覺來二十五年光。香消金鴨何飛去。扭住鐵崑崙鼻梁。大日本國山城州洛陽居住功德主孝女妙泉。天文甲辰二月十月五日。伏値先考心源宗清禪定門二十五遠忌之辰。就于靈雲精舍資嚴法筵。備香華燈燭茶菓珍饈。以伸供養。大乘妙典頓寫一部。圓通懺摩一座。水陸供一會。仍集苾芻衆諷演首楞嚴神呪之次。命休上座。焚這妙兜樓。奉供養當忌尊虛空藏薩三世十方諸佛。西天東土諸祖。日域大小諸神。六趣四生一切群類等。仰冀。憑者箇薰力速乘解脫航。夫惟。禪定門器之瑚璉。材也櫲樟。起於南陽廬者孔明。臥龍舊迅。吸以西江水底龐老。丹鳳翱翔。不翅進出師表。直得登選佛場。高義薄層雲。如松下見陶令。聲價動寰宇。似花中有孟嘗。將謂魯多君子。元來晋無文章。踢倒五陰山則定策於涅槃後陳打破三界獄則掃迹於本覺故鄕。恁麽不恁麽。活鱍鱍沒拘束。不恁麽恁麽。淨裸裸絕承當。雖然如是保祐後昆一句。若何商量（擧香）。海國乾坤濶。蓬萊日月長。
    月江宗光禪定門小祥忌香語。
    （擧香）晚梅二月折殘枝。信手今朝拈出來。風笛一聲花落盡。三千世界暗香吹。扶桑國山城州洛陽居住功德主宗清信女。天文甲辰初秋十三日。伏値月江宗光禪定門小祥忌辰。預於今月今日飾梵筵。集清衆諷演白傘蓋之次。借手於休上座。焚這小柴片。奉供養諸佛諸祖諸衆生等。所希頓超苦海。速到彼岸。夫惟（某名）一棚俊鶻千里烏騅。宋先生曾作日本歌。今尚存矣。融大臣始賜源氏姓。民具瞻之。不翅斥鹵桑田變。矧復夕陽花塢遲。降生死魔則指麾竺乾猛將。殺煩惱賊則鼻笑棘門戲兒。家業學書學劍。虛名如斗如箕。槁木死灰。或時呵莊座主稱羅漢。聞桂悟道。或時逼黃詩祖陷泥犁。吾無隱汝。君說向誰。南海沈檀爇却一爐。其功德不可說不可說。西方法華頓寫七軸。其妙理也太奇也太奇。山露此郎面目。天感阿母慈悲。若認聲色有甚了期。這裏無面目。又無慈悲（擧香）。看看。金鳥飛出暘谷。鐵馬跳上須彌。
    宗璘禪定門一周忌香語。
    落葉兩三片。拈作本來香。八百鼻功德。遍界不曾藏。
    臨濟寺殿用山玄公大禪定門十三回忌陞座（於駿州大龍山臨濟寺修之）。
    大龍再現大人身（擧香）。乘這香雲忽脫鱗。呑却十三華藏海。吐成臨濟百花春。
    垂語。祖師因甚西來。蕉葉聽雷展。佛法因甚東漸。葵花向日傾。小玉小玉只要。檀郎認得聲參。有僧（梅室座元）出衆問云。正法輪轉。隨芳草逐落花。大施門開。入檀林出荊棘。更示密旨。願應來機。師云。天鑑無私。進云。洛陽牡丹新吐蘂。師云。大似春意。進云。大功德主源府君今月十七日。伏値臨濟寺殿用山玄公大禪定門十三回忌景。拜屈大和尚陞座說法。未審說什麽法。師云。今日好晴。僧云。記得。鎭州府主王常侍請臨濟慧照禪師陞座即云。此日以常侍堅請那隱綱宗。如何是不隱底綱宗師云。呈宗無語句。又無一法與人。進云。大和尚今日受吾源府君請。爲臨濟寺殿陞座。謂之賓主互換乎。師云。戲海猛龍。摩霄俊鶻。進云。與麽則觀彼久遠猶如今日。師云。日月垂秦樹。乾坤繞漢宮。進云。三尺吹毛定寰宇。師云。阿刺刺。進云。四叢圍繞間世優曇。謹謝答話。師云。月從雪後皆奇夜。天到梅邊有別春。
    提綱。元亨利貞始於一氣。常樂我淨本乎一心。心法無形。蕩蕩乎充塞宇宙。面前有物。昭昭爾輝騰古今。乾馬坤牛猶不覆載。坎烏離兎何敢照臨。繇是毘盧先天。善財後天。空裏結紐。靈山指月。曹溪話月。海底摸鍼。六白冷坐勞佇思。百城煙水費參尋。爾來效少林顰石女吹無孔笛。識靖節趣木人奏沒絃琴。露柱歌燈籠舞。山花笑野鳥吟。未逢妙指。全絕知音。正與麽時（拈杖）。床角有拄枝子。不入他保社。忍俊不禁。驀路出來。吧吧地道。能殺能活能縱能擒。遠法師因甚不過虎溪。被山僧拶著目瞠口喑。雨打池蓮。十緇八素無繩自縛。風吹岸柳。六凡四生點鐵成金。畢竟非空非色。元來無陽無陰。正好打破葛藤窟。剗除荊棘林（卓一下）。若不登樓望。爭知滄海深。
    散說。大日本國駿州路居住大功德主源朝臣義元。天文十七年三月十七日。伏値先君臨濟寺殿用山玄公大禪定門十三白遠忌之辰。就于本寺莊嚴道場。先甲七日。命十員緇侶晨香夕燈書經夜禪。修諸般白業以伸供養。當忌尊大日如來像彫刻者一軀。圓通懺摩修禮者一座。水陸妙供施設者一會。法華經王頓漸書寫者如干。大功德主本門壽量自書者一品。今當散筵勞辨伊蒲塞淨膳。謹集清淨衆。諷演白傘蓋無上神呪之次。拜請雲居天上之三秀堂頭和尚。燒鷓斑發鯨吼。副命野桃花下之靈雲比丘宗休。秉塵拂作驢嘶。因檀命民。共以。大禪定門人中𣏌梓。名上梧桐。水尾之流賜源姓承多田滿中。淺間之雪詠和歌獻普廣相公。此郎武門閥閱。其先亂世英雄。褰仁義裳升吾堂兮入吾室。續箕裘業讀父書兮有父風。領取駿州太守。割據鴻溝以東。魯直齴齲碧瞳。現烏跋千年之瑞。馬溫瑠璃皎佛。比牡丹一日之紅。屈膝王候貴介。誦名走卒兒童。貧不諂。富不奢。一場二益三京四汴。近者來。遠者服。南蠻北狄東夷西戎。坐宣幕下。遊羿彀中。騰王蛺蝶穿花。依俙相似。張顚驚蛇入草。彷彿不同。心正則筆正。畫工者詩工。春陰十萬營。透細柳圈。雲夢八九澤。呑栗棘蓬。胸襟洒洒落落。佳氣欝欝葱葱。加之連聲叫兄。鼇山昔時成道。他方戢化。雄峯同日示終。隻履瘞地。雙劍飛空。活鱍鱍沒拘束。淨躶躶絕羅籠。此是大禪定門從前間絡索。茲有四事之筆供養。一一擧揚去。其第一云。即身大日法中王。朝照扶桑暮落棠。不信出頭天外看。人人脚下一靈光。是謂阿字之筆供養乎。其第二云。過去如來正法明。耳根清淨眼根清。楊枝洒水兩三點。饒舌黃鶯懺悔聲。是謂音聲之筆供養乎。其第三云。大地廣開甘露門。和風供上挿黃旛。寃新平等曲終後。倒十恆河一口呑。是謂大盆小盆之筆供養乎。其第四云。虛空是紙月毛錐。無字經王錯寫來。可笑秀能分頓漸。南枝春早北枝遲。是謂頓書漸書之筆供養乎。更有那一事之筆供養。供養三世佛三世佛敢不受。供養六代祖六代祖敢不受。供養三十三天衆仙衆亦不受。供養六十六州諸神諸神亦不受。未審大禪定門却受麽。別別金剛眼睛在源公筆頭上（收拂叉手）。謹謝供養。
    自序（宗休）。樗櫟遺韻。蒲柳衰容。取笑傍人。凌千里蠅附驥。越位流輩。登三級魚化龍。豈合大士講經之內證。叨攀世尊陞座之前蹤枉賜恕宥。莫罪愚惷。忸怩忸怩。
    檀謝。陞座之次。共惟。大功德主海壇馬子砥柱鳳雛。薔薇古洞留春。蚤慕謝傳。梅花門戶掩雪。晚訪林逋。奈彼蒼生黔首。拜他白足赤鬚。一卷兵書盡善矣盡美矣。半部論語執御乎執射乎。必稱八州都督。況秉三世相樞。法門英檀如匿王受佛勅。在家菩薩似大帝護吾徒。願保華甲仰祝蘿圖。
    總謝。大難四來高賓一會海衆諸位禪師。文經武緯諸尊官。得得來也貫休三千指醉花。堂堂去也雙徑五百衆繞樹。仰之高於御前山。譬之清於僧中月。若罄褒讃恐瀆尊聽。各乞昭亮。
    拈提。記得。僧問雲門。不起一念時却有過也否。門云。須彌山子細點撿。兩箇胡猻控水月。休上座亦管中窺豹得其一斑。百億迷盧一念間。等間踢倒入東關。呵呵拍手初相見。富士彌高吾用山。久立珍重。
    斑秀才一周忌香語。
    命一菴衆爲斑秀才諷經。山曾擧一香云。這箇是人人具足本來圓成底。喚作什麽（衆下語）。山僧咄云。不是遂偈而充小祥之供云。
    風前柳惹去年恨。雨後花摧今日腸。非柳非花果何恨。本來鼻孔本來香。

    秉炬。

    月巢初公座元下火。
    龜哥報道八月吉。吾首座行脚了畢。可惜一朶玉芙蓉。秋風吹作紅爐雪。夫惟。新圓寂月巢座元。籌室先登。風塵表物。折臂學醫頤神得術。二株媆桂卜地則覆蔭後昆。一杯紅杏酌春則追慕前哲。弗翅發德香發道香。矧復保初節保晚節。或時繫眞珠於衣裏。在凡同凡。或時按寶劍於眉間。逢佛殺佛。顢頇儱侗眼睛鳥律。加之挂鉢嚢拗拄杖。鑚之彌堅。仰之彌高。透金圈吾栗蓬。涅言不生。槃言不滅。咄咄咄籠絡馬面夜叉。玄玄玄鞭笞牛頭獄卒。畢竟如何。萬法歸一。一亦莫守。首座還委悉麽（抛火把）摩訶般若波羅蜜。甚深般若波羅蜜（喝一喝）。
    季友契公首座下火（二月六日）。
    涅槃活路瞎驢邊。先老瞿曇著一鞭。七十六年率陀夢。春禽聲裏夕陽遷。夫惟。某名。胸呑雲澤。姓出芥川。全機不覆藏。或時翻案石頭參同契。內外無瑕翳。或時觑破圓鑑九帶禪。這箇消息從那裏傳。加之在聖同聖。在凡同凡。秋菊春蘭寧其易地。逢佛殺佛。逢祖殺祖。清風明月元是同天。步步蹈斷。毘盧頂。明明透脫威音前。色即是空。說什麽鑊湯爐炭。空即是色。論甚麽清淨本然。契首座契首座。行脚事且置。如何是汝生緣。倘復未會試聽山僧敷宣（抛火把）。舜若多神叫希有。火蛇吐出盡三千。
    玉照寶公首座下火。
    形山一寶鐵圑圝。驀直回光返照看。鍊出千秋西嶺雪。丙丁童子面門寒。夫惟。某名。林間薝蔔。夜裏栴檀。開文武爐。爆徑山一粒烏喙。破生死窟。拈佛日三尺黑蚖。過與禪板。倒却刹竿。淨裸裸絕承當。破戒比丘不墮地獄。赤洒洒沒拘束。清淨行首不入涅槃。向上轉去。莫涉多端。會麽（抛火把）。妙處欲言言不及。月移花影上欄干（喝一喝）。
    潜龍看公首座下火。
    昨夜潜龍起窟蟠。青天霹靂惡波瀾。無端呑却乾坤去。吐作十三紅牡丹。
    慧曇都寺下火。
    雙林樹下老瞿曇。生死無根胡亂談。八十餘年春一夢。巖花落地雨毿毿。
    松壽茂公藏主秉炬。
    扶起吾臨濟正宗。清陰繁茂一株松。夜來不借風雷力。呑却乾坤化大龍。夫惟。某名。軟頑手段。廓落心胸。急管晝催。賞花於宜春苑下。珠簾暮捲。翫月於大雲山中。一生消何物。自由任渠儂。加之四十一年溫而厲恭而安。鍵鑰掌大藏小藏。三祇百劫呼不回留不住。[木*卽]𣗖入千峯萬峯。且道。藏主畢竟落在何處（抛火把）。生死涅槃猶昨夢。城樓殖角寺樓鐘。
    娛岳歡公藏主下火。
    蹈翻歡喜地。打破涅槃城。轉身那一句。月白又風清。夫惟。某名。峻機電卷淵默雷轟。知見即無明。看過安楞嚴句讀。世間相常住。惹得言法華虛名。流水廣長舌。大地活眼睛。父母未生已前。只恁麽。落花三片兩片。百年壽盡已後。只恁麽。脩竹一莖兩莖。藏主藏主會便會。莫涉多程。雖然如是別有向上關捩子。且待山僧施呈去（抛火把）。勝熱婆羅門拍手。驚倒烏有老先生。
    雲華宗潘藏主秉炬。
    古今天地一籧廬。生死涅槃總是虛。劈破華山千萬朶。任他潘閬倒騎驢。藏主藏主。歸歟歸歟。若未知眞歸處。枯腸盡底說向渠去。莫認殘鶯成杜宇。江城五月月昇初。
    不昧宗光藏主下火（少林派）。
    萬里無雲三十棒。千江印月一靈光。少林別有春消息。火裏梅花遍界香。夫惟。不昧宗光藏主。釋門釋種法社法梁。四十七年前在僧房。逢著䕀冬花發。四十七年後入禪林。扶起蔭涼樹僵。或時伽耶寂光穩坐地。或時兜率閻浮遊戲場。鑚之堅仰之高。金剛眼睛烏律律。描不成畫不就。本來面目。露堂堂。踢翻生死海。打破菩提坊。雖然恁麽這裏非停住處。且向那邊商量（抛火把）。演若何曾認影。善財不行南方（喝一喝）。
    宗柔上座下火（大永壬仲冬十四日）。
    剛勝柔兮勝剛。剛柔總不屬陰陽。一場富貴一場夢。覺後牡丹冬日香。宗柔宗柔。一切善惡都莫思量。汝若涉思量。有天堂有地獄。悲思量處。無地獄無天堂。何物恁麽來。何物恁麽去。畢竟是非存。畢竟是非亡。木馬嘶雪。華鯨吼霜。還會麽（擲炬）。安禪未必須山水。滅却心頭火自凉（喝一喝）。
    無性能聖淨人下火。
    夫以眞如法界無性爲性。實際理地不來而來。是故三世了達能仁鶴樹示滅。七地積行菩薩龍門曝顋。或時鐘樓上念讃。或時僧堂前挂牌。一夢一場電轉星飛究明己事。六十六年霜辛雪苦長養聖胎。蕭寺秋風曳弊皮履而步月。林丘斜日擊塗毒鼓而轟雷火首金剛怒發。瞎燈籠笑咍咍。正與麽時。能聖淨人燒作一堆灰。灰身滅已何處安排。倘復未委悉。山僧爲渠擧哀（抛火把）。捩轉廓然無聖位。山河大地絕纖埃。即今若要冷相看。打破曹溪明鏡臺（喝一喝）。
    能久淨人下火（火明院）。
    久遠劫來這是。金鳥玉兎不曾移。如今枕上無間夢。大小梅花一任吹。夫以（某名）護惜常住天鑑無私。密付傳衣瞞却嶺南村獵獠禮拜卷席曳回百丈野鴨兒。機輪轉處魔外難窺。不風流處也風流。銀山鐵壁百雜碎。有意氣時添意氣。鑊湯爐炭清凉池。臘月三十眼光落地時。還會麽說什麽會不會。還知麽論什麽知不知。雖然恁麽更有餞行一句。如何指麾（抛炬）。永明門前湖水漫。慧日峯頭夕陽遲（咄咄）。
    月窓玄清菴主秉炬。
    清寥寥地絕纖塵。活路通時急轉身。七十餘年吟未了。風花雪月本來人。夫惟。月窓玄清菴主。幻生幻滅。全假全眞。續歌於山邊赤人。則風流有種。賜姓於水尾天子。則意氣絕倫。有時松下麾喝道。有時梅邊置別春。加之菴主毒拳趙州強辨深淺。宗師玄妙洞山誤分君臣。窮而堅。老而壯。涅不緇。磨不磷。與麽時節。諸人試看。月窓菴主向火焰裏轉大法輪（抛火把）。白灰撥出紅麟鱗（喝一喝）。
    觀禪人下火。
    夢幻空華如是觀。轉身活路太無端。山僧別有送行句。十日黃花不折殘。
    送空禪人下火。
    倒翻筋斗太虛空。生死涅槃路不通。別有送行那一句。梅花依舊笑春風。
    大藏寺主宗玖尼首座下火。
    大藏五千餘卷經。涅槃生死說呵寧。南方佛法無多子。火自紅兮柴自青。夫惟。大藏寺主宗玖尼。竹持晚節。菊制頽齡。雙放雙收。具劉鐵磨手段。三歸三聚。存大愛道典刑。咄法身喝正覺。罵雨師叱雷霆。蝶舞海棠風。佛界魔宮半醉裏。雞聲茅店月。地獄天堂一旅亭。了了了時不慕諸聖。玄玄玄處不重己靈。石女打破業鏡。木人踢倒淨瓶。大師若要知向上事。截斷耳根諦聽諦聽（抛火把）。築著帝釋鼻孔去。輕羅小扇撲流螢（喝一喝）。
    密中祥堅禪尼下火。
    大地都盧堅密身。本然清淨絕緇磷。紅爐一點寒巖雪。熱花開四月春。夫惟（某名）袈裟勃窣。標格精神。愛牡丹於吉祥寺前。如夢相似。期法華於兜率天上。厥命維新。生死涅槃放開線路。迷悟凡聖把定要津。加之婆子尠破恁麽便去。倩女離魂那箇是眞。長天兮疎雨濛濛漆桶光歷歷。大野兮凉飆颯颯燈籠笑誾誾。快活自在撥轉機輪。此是祥堅禪尼六十年受用不盡底間絡索。別有向上圓極法門。聽山僧指陳（抛炬）。鴛鴦繡出任君看。莫把金鍼度與人。
    妙意禪尼下火。
    都盧大地涅槃門。線路通時絕意根。繡出鴛鴦君自看。元來無縫鐵崑崙。夫惟。妙意禪尼出生入死。顧子思孫。南天台北五臺。驀直轉去。婆子勘破。晝閻浮夜兜率。那箇眞底。倩女離魂。彌陀佛乾屎橛。正法眼破沙盆。洒洒落落地。何處不稱尊（抛火把喝一喝）。欲知諸佛出身處。月穿潭底水無痕。
    古帆性順禪尼下火。
    不涉順緣兼逆緣。春閨夢裏百年遷。說生說死都來錯。依舊斜陽在我西。夫惟。古帆性順禪尼。性地平等。心月孤圓。默處藏雷。毘耶杜口。退散花天女。智海無底。文殊說法。度獻珠華鮮。涅而不緇。鑚之彌堅。清淨法身。漱奇石枕流水。成等正覺。喝白雲棒青天。與麽時節。論什麽七凹八凸。說甚麽五蓋十纒。淨裸裸赤洒洒。妙又妙玄又玄。莫認者箇。轉過那邊。向上有事。爲汝敷宣去（擲火把）。臨濟命根元不斷。一條紅線手中牽。
    芳心禪尼下火。
    芳心芳心。過去心不可得。現在心不可得。未來心不可得。祇箇不可得心不可得中。只麽得。去去來本來無東西。何處有南北。若欲識眞歸處。看取山僧一句。移花兼蝶到。達磨道不識（咄一咄）。
    了善禪尼下火。
    了善了善。諸惡莫作。衆善奉行。鍼鋒頭上翻筋斗。衆善莫作。諸惡奉行。吹毛匣裏發冷光。畢竟說什麽諸惡。論什麽衆善。正與麽時變成男子即往南方。以何爲驗（抛火把）。火裏蓮華遍界香（喝一喝）。
    妙善禪尼下火。
    妙善妙善。呼喚不回。燈籠昨夜跳上天台。快活快活。奇哉奇哉。出生入死。放去收來。月白風清。鑊湯爐炭吹教滅。電卷雷走。劍樹刀山喝便摧。大地無寸土。何處惹塵埃（抛火把喝一喝）。
    芳溪宗荃禪尼下火。
    芳荃和露碎秋風。我說因緣諸法空。無所從來無所去。透天活路爲君通。
    石雲菴主太玄宗白居士下火。
    不住洞然明白境。太虛空外轉機輪。天堂地獄鐵爐步。火裏梅陶鑄春。夫惟。石雲菴主。晋後徵士。周餘黎民。一杯兩杯春風。消桃暗李明麁俗。二升三升野水。愛草頭木脚底人。遊目於間雲幽石。混跡於紫陌紅塵。或時登龐憩亭酬笊籬價。或時入遠公社修香火因。念西方界合掌。向北斗裏藏身。截鐵斬釘。昔非生今非滅。鍊金鍛玉。涅不緇磨不磷。玄玄玄罵佛呵祖。咄咄咄絕比超倫。金剛王光燦爛。崑崙奴黑鱗皴。雖然恁麽保祐後昆那一句。休上座爲儞指陳（抛火把）。提不起兮拈不出。山風溪月自家珍。
    玉浦宗琳居士下火。
    湘中曾產這琳琅。烈焰推頭忽現光。今日一鎚鎚碎看。薔薇雨過送微凉。夫惟。玉浦宗琳居士。心如金石。材得棟梁。全機難藏。三尺劍清四海。孤帆未挂。一葉舟載大唐。南其貧北其富。昔不生今不亡。五十四年前逆行順行。以天堂作地獄。五十四年後左轉右轉。以地獄作天堂。加之扣洋嶼祖翁禪。觸著蚖蛇毒。示維摩居士病。掀倒獅子床。默雷破柱。威風掬霜。活觸觸無拘束。淨裸裸絕承當。此是宗琳居士尋常受用底。別有新調。何落宮商（抛火把）。聞麽。木人高奏還鄕曲。百億須彌舞袖長（喝一喝）。
    前越州太守西河梵照居士下火。
    吹毛照雪勢凛然。生死元來絕兩邊。倒跨西河獅子子。一聲吼破率陀天。共惟。前越州太守稱名下士參教外禪。兄弟興田眞家。紫荊花發。父子侍源君府。碧梧枝連。三玄戈甲齊行照用。五位槍旗回互正偏。錯錯錯猶就錯。玄玄玄莫認玄。瑞的底會耶不會。這箇事傳耶不傳。向上那一句。聽山僧敷宣（抛火把）。鐵蛇鑚不入。木馬走如煙。
    壽岳宗永信男下火。
    百年三萬六千日。空合空時空不空。無所從來無所去。擧頭西畔夕陽紅。夫惟。壽岳宗永信男。見桃花參靈雲勤老。入蓮社慕廬山遠公。生也寒雲抱幽石。死也明月拂清風。轉身一路吾爲他通（抛火把）。上無攀仰。下絕己躬。
    義峯宗卓禪定門下火。
    卓然忠義薄層雲。一掃魔宮百萬軍。無所從來無所去。擧頭西嶺又斜曛。夫惟。新物故義峯宗卓禪定門。武門閥閱。蓋化功勳。青苗法新。厭熙豐末爭黨。丹心灰冷。願唐虞上致君。付百年榮於蟻垤。失千里材於馬群。加之意氣堂堂。殺佛殺祖。趙王好劍。威風凛凛。轉凡轉聖。郢匠運斤。匪啻滅濟北宗旨。矧復靜江南楚氛。如幻即空。芭蕉樹無堅實。當位即妙。薝蔔林絕餘勳。和却龐老江水吸盡。靠倒摩詰雨華繽紛。眞俗不二。邪正不分。雖然恁麽要到大休歇田地。塞斷耳根汝試聞（抛火把）。夜來何處火。燒出古人墳（喝一喝）。
    月心安生禪定門下火。
    生死涅槃大脫空。踢翻佛界與魔宮。歸歟臘月三十日。火裏蓮華帶雪紅。共惟。月心安生禪定門。風流太守。亂代英雄。因法社金湯。弗忘鷲嶺付屬。受正傳衣鉢。久慕龍安祖風。其父資始。是子愼終。自性本源。清之不澂。溷之不濁。平生事業。入則有孝。出則有忠。黃巢過後。還收得劍。扶桑那畔高挂弓。到這裏。說什麽眞俗諦。論什麽有功無功。羅籠不住。電光罔通。雖然與麽有頑石未點頭以前那一著。即今呈示生公去（抛炬）。看看。夜來金烏出海東。
    德雲院殿通叟宗普大禪定門下火。
    功名四海一英雄。今日看來春夢中。末後牢關留不住。馬蹄去逐落花風。共惟。德雲院殿。襟胸洒落。機智玲瓏。參得南昌禪兄倒拈無孔笛。追討西岡凶賊高挂一張弓。克文克武。有孝有思。煩惱菩提笑黃庭堅墮泥犁獄。眞如解脫欺白居易歸兜率宮。忽離邪正途轍。頓出生死羅籠。心觀通鼻觀通。蟾桂吹三月雪。佛見盡法見盡。牡丹著閏年紅。了了了無可了。空空空不屬空。雖然漝麽向上宗乘事。作麽生研窮（抛火把）。崑崙夜裏走。驚起丙丁童。
    春谷永源禪定門秉炬（逆卷氏）。
    了却無生一大緣。本源自性不曾遷。臘人鍊出安居雪。熱鐵花開火裏蓮。夫惟（某名）常光寂爾。和氣溫然。文經武緯。以才名稱。詞華言葉。使和歌連。綠蕪吹霜。或時臂鷹牽犬而愛原野。青萍漂水。或時撈蝦摝蜆而臨深淵。觀世間相。參教外禪。截生死流。寶劍出匣。破群魔境。聖箭離弦。有餘涅槃。無餘涅槃。起波瀾於平地。棒下正覺。喝下正覺。轟霹靂於旱天。成佛豈待靈運後。行道已在威音前。呼喚不回。泥牛戰入海。羅籠不住。木馬走如煙。逆順縱橫。卷舒自在。仰之彌高。鑚之彌堅。雖然恁麽保祐後昆底一道神呪。丙丁童如何敷宣去（抛火把）。揭諦波羅僧揭諦。夕陽長在海棠西（喝一喝）。
    清源院殿了然廓公大禪定門秉炬（大永乙酉仲冬九日）。
    少年四海稱英雄。今代麒麟第一功。不待太虛空落地。倒鞭鐵馬月明中。共惟。新捐館清院殿了然廓公大禪定門。疾蹄未試。名翼高冲。其源也濫觴乎水尾。其府也總管乎日東。張無盡決末後事於龍安。連床夜話機機相合。鄭了然呈本來面於洋嶼。入室暮請毒毒以攻。丈夫出處上雖異。大人境界維同。去年探梅定策江南。身染黃瘴。今歲折柳惜別洛北。聲哭蒼穹。騎象脫鶻崙袴。追犬抨兎角弓。煩惱菩提。掃花坐涼。汲井消醉。眞如實相。尋根種電。求影栽風。此錯彼錯。錯錯錯。是空非空。空空空。白拈金剛王意氣冷。青林丙丁童面門紅。從前間絡索還他廓公。即今清源一滴。如何爲君通（抛火把）。色色元來只仍舊。晚霜染出滿山楓（喝一喝）。
    龜策宗壽禪定門下火幻生幻滅本來空。二十餘年春夢中。鐵馬等間著鞭去。須彌百億落花風。夫惟。龜策宗壽禪定門。摩霄俊鶻。亂世英雄。續入江家業。奉細川源公。殺盡佛魔淬青萍三尺刃。學得文武挂扶桑一張弓。淨裸裸絕承當。玄沙破阿鼻獄。赤洒洒沒窠臼。白傳歸兜率宮。塵塵解脫。法法圓隔。雖然恁麽向上那一句。端的如何通（抛火把）。尺二眉毛燒却了。丙丁童子面通紅（喝一喝）。
    溫室淨球禪定門下火。
    天球不琢本來圓。一段靈光輝大千。七十二年間受用。和風吹落火中蓮。夫以（某名）功名已遂。德齒兼全。忠孝狀元。父爲父子爲子。騎射要術。妙之妙玄之玄。僉曰稼稷民種足稱箕裘家傳。倒提三尺吹毛。眼空四海。高唱六字密號。舌拄梵天。蓋雖淵明辭遠公社。遂得韓愈參大顚禪。是故在聖不增。小樹小皮裹。在凡不減。大樹大皮纒。突出威音外。何墮法身邊。與麽時節。生死涅槃。芭蕉葉上無愁雨。菩提煩惱。夜合花前日又西。燈籠跳入露柱。虛空走駕鐵船。快活自在。意氣凛然。這箇淨球禪門眞履實踐之處。別有向上一竅。山僧急著霹靂鞭（火把打地）。叱。泥牛耕破瑠璃地。木馬欽乾明月泉。
    妙法寺殿前豐州太守義海超公大禪定門秉炬。
    一超直入涅槃城。鐵馬金鞭致太平。滿盡袈裟無限淚。感花驚鳥兩三聲。夫惟。新捐館妙法殿。葛原枝蔓。芥河茂英。某祖昔軍東關。名下無虛士。此郎今屯西塞。胸中有甲兵。將謂化蝶莊子。何事臥龍孔明。丹心一寸灰。葵花影隨日轉。吹毛三尺劍。珊瑚枝和月撐。塵塵解脫。箇箇圓成。畢竟如何。非空非假。元來只寧。無滅無生。青混沌穿鼻孔。火金剛怒眼睛。前件是妙法寺殿三十七年眞履實踐處。枯腸盡底傾。欲重說祕密神呪保護香孩兒營（抛火把）。力口希咄咄咄。虎逢山色長威獰。
    宗得禪定門下火。
    生也不可得。何物恁麽來。死也不可得。何物恁麽去。宗得宗得。四大分離向何處去。若復未會且聽山僧恁麽擧。月落元來不離天。花外敲殘鐘數杵（喝一喝）。
    柏堂常盛禪定門下火。
    打破涅槃明鏡臺。清寥寥地絕纖埃。無消息處有消息。佛法南方一點梅。夫惟。常盛禪定門。進退以禮。短長掄材。在國家全盛日了人間殘夢纔。是故扣栖雲禪號柏堂。雪消山骨露。慕惠遠師修蓮社。池成月自來。情泯識盡。形枯心灰。朝三千暮三千喝轟棒打。春六十秋六十葉飛花開。忽當眼光落地。直得意氣走雷。常盛常盛。恁麽去恁麽去。呼不回呼不回。何不回麽（喝）。更聽山僧擧哀（抛火把）。臘月扇子打𨁝跳。燈籠浴壁上天台。
    德叟全勝禪定門下火。
    百勝百戰一英雄。收得從前汗馬功。汗馬功成追不及。涅槃城破落花風。夫以。全勝禪定門。胸次礧隗。心內玲瓏。受衣安名蚤參見相國王和尚。秉炬說法晚逢著松源岳聵翁。罵芭蕉窓外雨。指牡丹庭前紅。呑三世諸佛。不屑龐居士吸江。口尚乳臭。降百萬魔軍。曾輕馬伏波破虜。代異名同。不怕地獄。何愛天宮。捏目生花生也錯。死也錯。將錯就錯。都來錯。吹毛照雪。人已空。法已空。以空遣空。畢竟空。燈籠跳入露柱。石女仰哭蒼穹。雖然恁麽保祐後昆底活句。如何爲他通（抛火把）。丙丁童子來求火。夜半金烏出海東。
    天屋淨幸禪定門下火。
    不幸顏淵。三十四年。轉身一路。臘雪連天。夫以（某名）天下奇士。區中良賢。三十四年前。以不生爲生義。寒雲抱幽石。三十四年後。以不死爲死義。火裏汲清泉。快活自在。頓離塵緣。鐵雞追不及。木馬奔如煙。淨幸淨幸末後一句。錯果然（抛炬）。呈露梅花眞面目。夜來月在屋頭邊。
    南叟宗參禪定門下火。
    佛法元來無可參。善財何事強尋南。知非四十餘年後。錦是山花水是藍。夫以（某名）久參禪旨不打俗談。四十餘年前罵佛呵祖。四十餘年後育女生男。破生死陳試周宋鐔。依俙雪裏芭蕉樹彷彿火中優鉢曇。到這裏說什無明煩惱。論會澗愧林慚。劍樹刀山喝則碎。鑊湯爐炭吹則堪。黑漫漫白漫漫。前三三後三三。更有眞歸處。即今甘不甘（抛炬）。當頭霜夜月。任運落澂潭。
    禪寶禪定門下火。
    這箇一寶祕形山。乾坤大地載不起。百雜碎矣鐵團圝。火裏牡丹新吐蘂。禪寶禪門還識這箇一寶麽。吾無隱爾。本來圓成豈假直指。是故在凡不減。涅槃會上廣頭兒抛屠刀。在聖不增。普通年中赤鬚胡失隻履。大藏小藏逼塞虛空。有利無利不離行巿。木人唱歌石女側耳。快哉快哉已矣已矣。禪寶禪寶從生到死。只是是（抛炬）。不是不是。露春風桃李一以貫之。曾子曰唯唯。
    蘭庭常秀禪定門下火。
    苗而不秀一庭蘭。初節易移晚節難。生鐵崑崙空裏走。青天白日黑漫漫。夫惟。蘭庭常秀禪定門。黃金出鑛。白玉點盤。霹靂當空。學兎角弓於石鞏。清風拂月。還犀牛扇於鹽官。超眞俗諦。絕佛祖瞞。覿面提持。梨花溶溶。柳絮淡淡。皆證圓覺。菱角尖尖。荷葉團團。鼇山頻叫成道。鶴林假示涅槃。轉身一路莫涉多端（抛火把）。五月紅爐落梅雪。丙丁童子面門（喝一喝）。
    金溪久玉居士下火。
    黃金擊碎玉團團。鎚未拈先著隻看。看看歸來無一事。遠山雨過夕陽殘。
    蘭谷宗秀禪門下火。
    春蘭秋菊秀聯芳。長惡芽根七十霜。今日爲他添意氣。掀翻地獄與天堂。
    趙千禪門下火。
    大千世界壞成空。從此泥洹一路通。花落花開是常事。杜鵑誤恨五更風。
    月江宗光禪定門下火。
    一刀兩段太虛空。閑電光中絕己躬。到得歸來無別事。荷花照水夕陽紅。
    悟岳宗徹禪門下火。
    本來自性本來無。大徹還他大丈夫。三尺吹毛不曾動。月明挂在碧珊瑚。
    宗祐禪門下火。
    潙山靈祐一頭牛。脫却鼻繩高叫牟。石火電光追不及。乾坤無處覓蹤由。
    某甲下火。
    百年壽盡底時節。即是金剛不壞身。蹈倒丙丁童子看。野花啼鳥一般春。
    禪珍下火（拍鼓藝士）。
    須彌槌擊虛空鼓。白日青天吼若雷。翻作無生那一曲。木人火裏舞三臺。
    高仲宗功德禪下火。
    用盡從前汗馬功。平來佛界與魔宮。凱歌一曲還鄕路。兩過芙蓉朶朶紅。
    宗玉禪定門下火。
    一顆白玉。價直三千。不磨不琢。元自天然。
    古雲慈心大姉下火。
    刹那三萬六千日。放下身心君自看。觸著紅爐雪一點。丙丁童子面門寒。夫以。古雲慈心大姉。不來相而來。鐵壁迸開雲片片。不見相而見。黑山輥出月團團。地獄天堂間家具。生死涅槃不相干。向上轉去。莫涉多端。正與麽時。畢竟如何是得平安（抛火把）。去十洲春盡花凋殘。
    梅屋理常大姉下火。
    堅固法身常住相。旋嵐倒嶽不曾遷。馨香逼界從斯起。紅白花開火裏蓮。夫惟。梅屋理常大姉。領旨言外。撒手那邊。活捉生擒。無著敲洋嶼室。戒皮定肉。總持參少林禪。脫千萬劫羈鎖。了一大事因緣。淨裸裸絕承當。泥牛耕破瑠璃地。赤洒洒沒拘束。木馬飮乾明月泉。向上一路佛祖不傳。雖然恁麽別有眞歸處。試聽山僧敷宣（抛火把）。露堂堂活鱍鱍。鍼眼魚跳上天。
    春溪智雲大姉下火。
    六十九年忘世紛。珠簾玉案醉醺醺。轉身自在沒窠臼。喝散率陀青色雲。夫惟。春溪智雲大姉。始終貞節。末後慇懃。則天萬乘之尊。大雲山中稱眞彌勒。摩耶千佛之母。毘藍園裏產老迦文。元來不干生死。歷劫何論功勳。處處眞處處眞。前臺花發後臺見。刹刹爾刹刹爾。上界鐘清下界聞。聞麽。十方薄伽梵。一路涅槃門。露。
    潙山理祐大姉下火。
    百歲一場春夢婆。聲前薦得竟如何。豁開諸佛出身路。生鐵崑崙雲外過。夫以（某名）身觀烏有。口誦貝多。電光無根。透牢關句於末後。空華結實。滅阿鼻業於刹那。休休休涅槃鏡不重照。咄咄咄吹毛劍急須磨。正與麽時大姉還聞麽（抛炬）。丙丁童子念摩訶。露。
    雲峯宗秀禪定尼下炬。
    孤峯高秀勢崔嵬。六月火雲吹雪來。若欲知無寒暑處。炎天不白一枝梅。夫惟。雲峯宗秀禪定尼。識得自性長養對胎。月白風清。有佛處留不住。山長水遠。無佛處喚不回。打破曹溪鏡。大地絕纖埃。別有還鄕那一曲（抛火把）。崑崙騎象舞三臺（咄一咄）。
    桃岳慈緣禪定尼下火。
    一夢三生石上緣。風花二十有餘年。欲傾無限傷春意。小玉聲中月落西。夫惟。桃岳慈緣禪定尼。負丈夫氣瞞新婦禪。摩耶產竺土仙。無風起波。鹽官接檀林後。隔山見煙。兎子懷胎望月。犀牛𨁝跳上天。生死即涅槃。毛端呑巨海。涅槃即生死。火裏汲清泉。與麽時節。龍女獻珠。鄕關萬里。閻老喫棒朝打三千。混沌眉掃兩之。崑崙鼻失半邊。雖然恁地覆蔭後ノ底一句。試聽山僧敷宣（抛火把）。楊柳絲絲收不盡。和煙染出玉欄前（喝一喝）。
    月溪妙光禪定尼下火。
    靈光不昧古來今。龍女寶珠滄海琛。照破南方無垢界。曉天殘月落西岑。夫惟。月溪妙光禪定尼。當臺明鏡。出鑛精金。有物先天。非男相非女相。尋根種電。傳佛心傳祖心。當陽直指鉢水投鍼。加之出三界火宅中。不駕羊鹿。徹三種滲漏底。何隔商參。洒洒地落落地。豁開自己胸襟。雖然恁麽向上一著。如何參尋（抛火把）。石女舞成長壽曲。三千里外絕知音（喝一喝）。
    桂巖宗林禪定尼下火。
    瞞却少林尼總持。鍼鋒頭上轉身來。不塗紅粉孃生面。露白芙蓉八月枝。夫以（某名）秀而不實。逝者如斯。夢比空花卅四歲。工夫綿密二六時。繡口錦心嫌遠錄公著九帶集。檀郎玉女笑勤藞苴參小豔詩。截斷生死不挂寸絲。甚希有甚希有。也太奇也太奇。自性圓成。荷葉團團。團似鏡。全機頴脫。菱角尖尖。尖如錐恁麽看取。莫涉多岐。別要知向上事麽。聽火把子重說之（抛炬）。黑漆崑崙夜裏走。紅爐放出鐵烏龜。
    月江永秋信女下火（懷孕而亡）。
    露柱懷胎果何物。黃金鑄出鐵牛機。秋風吹入無生國。地獄天堂一葉飛。夫以（某名）結鴛鴦社擁翡翠幃。不許晚參。老婆戴楊岐笠。已過夜半。石女裁黃梅衣。具大人相逞丈夫威。菩提因菩提果。明明歷歷。法身用法身體。堂堂巍巍。江月照松風吹。標格瀟洒。暮鐘聲秋樹色。彷彿依俙把住則乾坤震裂。觸著則崑崙光輝。是故鬼官冥主倒退三千里。加之文殊普賢貶向二鐵團。到這裏說什麽幻生幻滅。論什麽眞是眞非。雖然恁麽地高山流水知音者稀。永秋信女還會麽。若未會試看山僧指揮（抛炬）。江上晚來堪畫處。漁人披得一蓑歸（咄）。
    榮中常盛信女下火。
    人間盛事夢中花。白日青天莫眼花。無限春風吹不入。一枝混沌未開花。夫以（某名）心存貞節富鬪雜華。汲洞水流。黑漆桶裏盛墨汁。奪林際境。瑠璃階上布赤沙。打無生話欺靈照女。具活手段笑慈明婆。奇哉奇哉。圓覺梅一枝兩枝早。會麽會麽。眞如竹三莖四莖斜。這箇時節。丙丁童吐舌。虛空神咬牙。若動寸步萬里天涯（抛炬）。看看。一把骨頭挑去後。不知明月落誰家（咄一咄）。
    愛溪理禀大姉下火。
    一氣生時所禀異。百年滅後本來空。空非空也色非色。磵水如藍花自紅。
    朝光妙槿信女下火。
    萬事人間如槿花。朝榮暮辱本來空。無端拈出還鄕錦。七月青楓半葉紅。
    了一大姉下火。
    一了一切了。大地黑漫漫。滅却心頭火。依舊孟春寒。
    宗照童女下火。
    離涅槃生死。絕煩惱菩提。擧頭有殘照。元是住居西（咄咄）。

    掩壙。

    攝州普門住持明巖永公座元掩士（正月四日）。
    花前拂袖別春風。行脚今年八十翁。撥轉趙州關捩子。涅槃路自普門通。夫惟。明巖永公座元。後學甘露。先宗巨叢。幽谷蘭芳。遙列金地派下。舊房松偃。間愛慈雲山中。接客作漢稱主人公。一段風光說是日說非日。三應侍者喚大空喚小空。依俙相似。彷彿不同。加之行亦禪坐亦禪。胡孫入布袋。生也錯死也錯。石馬出紗籠。到這裏。論什麽欲界色界。管什麽佛宮魔宮。倚天長劍不勞磨礱。此是明巖座元活機雄（以钁子打地一下）。山僧別架龜毛箭。抨兎角弓去（拋钁子）。钁頭邊事直看取。正月木犀吹雪濃。
    宗泉大德掩土。
    七星光冷一龍泉。魔壘平來叫凱旋。末後牢關留不住。須彌跳上率陀天。夫惟。宗泉大德常觀阿字獨坐法筵。清淨行者不入涅槃。悲翠蹈翻荷葉雨。破戒比丘不墮地獄。鷺鶿衝破竹林煙。印心於金胎界。轉身於钁頭邊。如何是轉身處。生無生滅不滅。是不是然不然。有眞歸那一句。聽取山僧布宣。擧頭殘照在。元是住居西。
    顯德院文伯祐豐法印掩土。
    十方一路涅槃門。擧足機前忽踢翻。試看龍圖龜易外。曉來欲雪早梅村。夫以顯德院文伯祐豐法印古器壘洗。天球粹溫。棆祠蒸嘗。賽鬼神。官設尸祝。高曾祖禰。排昭穆德及兒孫。守百王百代廟。詠八雲八重垣。黃石授書。伏兵於莽草之野。青海傳箭。挂弓於扶桑之暾。弗趐漱六藝芳潤。況復窮萬物根源。加之具龐老機關。則西江水合四海禪流。吸盡出思大圈。則南嶽峯和三世諸佛。平呑來時無口葉落歸根。雖然恁麽。更有向上一竅。山僧贈行以言（鍬子劃一劃）。吽吽黃金。鑄出鐵崑崙。
    紹歡上座掩土。
    掣電一歡五十年。本來眞相不曾遷。等間歸去長空外。莫聽黃鶯作杜鵑。夫以（某名）全機頴脫。本體如然不居菩薩初地。超越威音以前。恁麽不恁麽。殿則充塞六合。不恁麽恁麽。收則揑聚大千。生死即涅槃。紅蕉敗雨。無明即佛性。綠竹含煙。了了了玄玄玄。試看崑崙駕鐵船（打棺）。水流元入海。月落不離天。
    太年妙椿掩土（般若房）。
    毘嵐昨夜倒莊椿。一夢人生七十春。桃李若言五即問。誰能北斗裏藏身。
    見宗上座掩土。
    正宗滅向瞎驢邊。得意春風著鐵鞭。莫認涅槃眞妙相。梅梢月白屋頭天。
    永高上座掩土。
    鐵山萬仭太高生。一脚機前踢倒行。別有眞歸條活路。綠陰月暗杜鵑聲。
    雪巖端書記掩土。
    喚起瑞巖公主人。杜鵑枝上數聲頻。分明喚得歸那處。一閏花開四月春。
    菊仙宗英藏主掩土。
    宗門騰茂富英聲。二十四年都旅程。本有家鄕好歸去。雲埋老樹杜鵑鳴。
    前住繼孝高岫壽尊尼藏主掩土。
    元是吾宗妙總持。少林皮髓忽分離。珠簾玉案綠陰雨。杜宇一聲歸去來。夫惟。前住繼孝高岫壽尊尼。慕蓮華色作苾芻尼。錦繡光照閭里。袈裟影映禁池。未忘先宗。蚤入西源室而受戒屢修隣好。晚扣東海門而投機。具大丈夫志氣。罵新婦子禪師。瞿曇示般涅槃於雙林。薪盡火滅。文殊度夏安居於三處。舟行岸移。莖草上現梵刹。鍼鋒頭走須彌。夢幻空華雪裏芭蕉摩詰畫。鑊湯爐炭炎天梅蘂。簡齋詩。不住玄玄玄處。莫認了了了時。咄（鍬子劃地）。活埋了也。滿地蒺蔾。
    永昌開基寶聚榮珍大師掩土。
    七十四年般涅槃。钁頭邊打冷相看。虛空骨碎夜來雪。埋沒梅花玉一團。
    春菴妙榮禪定尼掩土。
    一榮春夢老婆心。六十五年同刹那。隻履前村西畔路。等間蹈碎雪花過。夫惟。春菴妙榮禪定尼。斷機孟母。泣竹湘娥。工夫密密綿綿。倒把金鍼繡佛。胸襟洒洒落落。高挂明鏡降魔。室內示病。杯中非蛇。或時入大雲山而翻大雲經。如則天后稱慈氏。或時慕淨土宗而學淨土教。似韋提希唱彌陀。塵塵解脫國。處處安樂窩。生死無根梅痩占春少。眞如不變庭寬得月多。明白裏留不住。窮玄處也須呵。妙榮妙榮。钁頭邊事任君會。後昆興有端的如何（抛鍬）。喬木依然今尚在。風吹石臼念摩訶（喝一喝）。
    前武庫德叟宗澤禪定門掩土（淡路島田氏）。
    澤廣藏山也太奇。大機大用現前時（擧钁）。钁頭未擧活埋了。一片落梧爲雨吹。夫以（某名）胸開武庫。策定雄基。繼業於小笠原則箭過新羅國。託迹於淡山巖則弓挂扶桑枝。才名可惜。逝者如斯。菩提涅槃是什麽繫驢橛。眞如解脫更莫認亡羊岐。石火不及。閃電猶遲（钁子打地一下）。叱倒騎鐵馬上須彌。
    香林紹覺禪定門掩土。
    掀翻大覺涅槃場。凛凛威風不可當。和太虛空埋却了。一犁雨過暑花香。夫惟。香林紹覺禪定門。脚蹈實地。氣壓諸方。三十四年前好勇。則鴻門舐樊噲盾。三十四年後示病。則獅窟臥維摩床。直截斷生死縛。倒提起金剛王。離教無禪。昨日拾法華遺穗。離禪無教。今朝傳媆桂餘芳。密密密不通凡聖。玄玄玄把定封疆。木人叫屈。石女回腸。這箇且措。更有還鄕那一曲。來吾與汝商量去（钁子打地一下）。扶桑國擊大唐鼓。百億須彌舞袖長（咄一咄）。
    二品前亞相天覺雄公大禪定門掩土。
    高山流水沒絃琴。莫作宮商角徵音。試聽無生那一曲。秋風拂月落松陰。共惟。二品前亞相天覺雄公大禪定門。樂花禮葉。談藪詞林。書訥諫言。五雲上仰堯天之日。才補袞職。九野外洒傳岩之霖。在家菩薩無相現相。儒門知識以心傳心。生死即涅槃。攪長河而成酥酪。涅槃即生死。變大地而作黃金。石虎頻哮吼。木馬走駸駸。會麽。喚不回兮留不住。萬岳千峯無處尋（喝一喝）。
    無住善住禪定門掩土。
    生死元來無住處。爍迦羅眼絕纖埃。一犁春雨吹晴過。滿地落花埋綠苔。夫惟無住善住禪定門。掉文武鞅。負棟梁材。五十三年前。西京牡丹惟富惟貴。五十三年後。南柯槐樹且樂且哀。假合四大分散。涅槃四柱忽摧。靈山會曰上說圓頓速疾之法。少林門下用單傳直指之才。牢關破時留不住。機輪輪處喚不回。雖然漝麽別有向上那一竅。百尺竿頭進步來（抛鍬子）。水底木人吹鐵笛。雲中石女舞三臺（喝一喝）。
    輝岳杲公禪定門掩土。
    名高亂代一英雄。匹馬單倉立戰功。兜率泥犁春夢裏。等間吹醒落花風。夫惟。輝岳杲公禪定門。精神瞿鑠。機智玲瓏。病維摩臥毘耶。花散室內。死諸葛走仲達。星隕營中。埋骨雖朽黃壤。槌胸猶哭蒼穹。竺乾猛將說五千兵書。掃蕩佛界魔界。林際厮兒施三玄戈甲。逗到人空法空。不墮涅槃窠窟。忽出無明羅籠。與麽時節。江月照兮江風吹。塵塵解脫。春山青兮春水綠。法法圓融。赤條條透過金剛圈。淨裸裸呑却栗棘蓬。此是杲公禪定門三十三年受用底間事。保祐後昆那一句。即今爲君通（鍬子打地）。鍬子口吧吧地說。夕陽長在我西紅（喝一喝）。
    玉室道玖禪定門掩土。
    無滅無生眞涅槃。都盧大地黑漫漫。彌陀不在西方界。放下身心君自看。道玖道玖恁麽會取。莫受他瞞。三界火宅不樂不安。是故接大乘根。達磨壙中遺下隻履。翻多羅藏。迦葉門前倒却刹竿。燈龍跳入露柱。虛空裂走磨盤。機關脫落底時節。枯木龍吟消未乾（錯錯）。山僧別有好消息。萬古一江風月寒。
    久芳宗椿禪門掩土。
    大椿一萬六千秋。都付南華夢裏遊。野外鳥啼人不見。權花半照夕陽收。夫惟。久芳宗椿禪定門。十手所指一人拔尤。源公幕下決勝運籌。眞門俗門蓋如蠻觸爭蝸角。佛界魔界而似漢楚割鴻溝。吹毛三尺定太平州。與麽時節。旋嵐倒嶽。夜壑藏舟。說生說死。錯錯錯談玄談妙。休休休活埋了也（抛钁子）。雖然如是。向上事如何爲他酬。人從橋上過。橋流水不流（喝一喝）。
    基成宗立禪定門掩土。
    坐脫立亡得自由。虛空迸裂萬機休。送行一句吹毛劍。朶朶芙蓉橕著秋。夫惟。基成宗立禪定門。洛陽年少。江左風流金。粟如來現毘耶城。丈室示病。白蓮人卜眉山地。二子拔尤。繼箕裘業而以寄末命。結香火社而莫愧前修。釋迦富彌勒慳。茶間作夢。碧胡蝶。德山棒臨濟喝。柳下談禪。黃栗留。笑呵小果於方等。瞞接大乘於神州。文武庫內八寶八珍非金非玉。生死海中一出一入不車不舟。已無煩惱之可斷。寧有菩提之可求。諸方尋常活下火。這裏祇還鈍钁頭（擲下鍬子）。別別還鄕古曲。如何唱酬。吹少林無孔笛驚走陜府鐵牛。
    東昇宗旭禪定門掩土。
    曉旭出雲桑海東。佳城埋玉響玲瓏轉身自在通霄路。步步蹈翻兜率宮。夫惟。東昇宗旭禪定門。吳牛喘月。燕馬追風。古世音耶。莘野伊尹。僉曰。耕叟今韓愈也。廬陵歐陽日號醉翁。四海收賢輔。九州先農功。六十餘年之先。淨裸裸離涅槃窠窟。六十餘年之後。赤洒洒脫生死羅籠。恁麽不恁麽。靈雲老未徹在。不恁麽恁麽。龐居士叫心空。向上還有事。即今爲君（抛鋤）。通一口吸盡西江水。洛陽牡丹新吐紅。
    桂雲昌公禪定門掩土（三宅氏）。
    匹馬單槍瞿鑠輕。當陽打破涅槃城。爲君指點轉身路。梅雨和風送晚晴。
    椿翁棟久居士掩土。
    久遠劫來不亙生滅。五十九年只得一橛。椿翁椿翁得底那箇一橛。世傳家聲。茲保晚節。示維摩居士病移床臥雲。慕能因法師風捲簾哦雪。花落夢醒。春鐘響絕。只憑這一橛。心地收汗馬。論甚麽功無功。袖裏藏青蛇。管甚麽徹未徹。只憑箇一橛。箇一橛觸向上惡鉗鎚。點鐵成金。點金成鐵。百了千當。七凹八凸。這箇且置。甘庶氏四十九年一字不說。久椿翁五十九年只得一橛。何優何劣。山僧今朝信手拗折。是同是別（抛钁）。別別珊瑚。枝枝橕著月。
    法雲宗護禪定門掩土。
    平生致命護官家。五十六年無賴杳。色即是空空即色。活埋雪內牡丹花。夫以（某名）勇以無撓富而不奢。具閃電機拜慈雲大禪佛。消甘露滅拂瑞泉破袈裟。水底木人頻絕叫。溪邊石女暗驚嗟。生死涅槃如鈍鳥栖蘆葦。鑊湯爐炭似香象觸芭蕉。到這裏說甚麽三祇百劫。論甚麽萬別千差。更有末後好消息。試聽鍬子著些此（抛鍬）。萬里長空一聲雁。夜來和月落平沙。
    清芳宗源禪定門掩土。
    一踢踢翻生死源。一拳拳倒涅槃門。虛空落地底時節。驚起西山雲外奔。夫惟。清芳宗源禪定門。世緣終淺。晚節難存。富貴一場會聚蚊於金谷。如幻三昧迷胡蝶於漆園。無位眞人是什麽乾屎橛。正法眼藏較什麽破沙盆。淨裸裸赤洒洒。明皎皎暗昏昏。別有眞履實踐處。聽土掘子說偈言（抛鍬）。扶過斷橋水。伴歸無月村（喝一喝）。
    常智禪定門掩土。
    智劍常磨三尺霜。佛魔何敢犯鋒鋩。涅槃城破後消息。松竹滿山送晚涼。夫以（某名）扣臥龍室馳群馬場。久服鹽車懸羊賣狗肉。親喫鐵棒打鴨驚鴛鴦。不滅不生。芭蕉無愁雨。有忠有孝。葵花傾太陽。石女俄洒淚。木人頻斷腸。六十六歲殘夢猶香。直得脫却萬劫鎖掀翻四大床。雖然如是。這裏別有轉身路。試聽鍬子擧揚（打地一下云）。陰陽不到處一片好風光。
    虛岳宗空童子掩土。
    空元非色色非空。白玉樓成黃壤中。啼鳥一聲春夢斷。天堂地獄落花風。夫惟。虛岳宗空童子。學字有法。讀書無功。命也匪天。類顏子先尼父。苗而不秀。如童烏於楊雄。分甘念母。吐血驚翁。一十三年前。無生死處示生死。一十三年後。出圓通又入圓通。淨裸裸沒拘束。赤洒洒絕羅龍。宗空宗空。別有眞歸那一句。作麽生研窮去（抛钁）。昨夜金烏飛入海。曉天依舊一輪紅（喝一喝）。
    宗珠童子掩土。
    老蚌胎中產出珠。鐵鎚擊碎絕形模。寒衣不裹殘宵夢。小朶梅西落月孤。宗殊童子驀地歸去。莫涉他途。倘未然善財何敢勞再見。沸法南方一點無（喝一喝）。
    宗田禪定門水葬。
    掀翻五無間。耕破一心田。泥牛走入海。木馬躍上天。正與麽時。宗田禪定門。還會麽。縱然一夜風吹去。只在蘆花淺水邊。
    小鳥斃掩土。
    脫却卵生與胎生。羅籠不住得飛行。和間佛祖活埋了。綠水青山噓一聲。
見桃錄卷之三（終）。

圓滿本光國師見桃錄卷之四。

    遠孫比丘衆等重編。

    預請秉炬。

    西隱秦公座元預求百年後秉炬語。
    透過百二十秦關。無所從來那處還。石火電光追不及。等間踢倒鐵圍山。共惟。西隱秦公座元。形容枯槁。手段軟頑。制大鼇於滄海。接靈鷲於塵寰。或時向孤峯頂。盤結草菴。口呑三世佛。或時開一心田。剗除荆棘。業滅五無間。到這裏。用甚麽德山棒臨濟喝。管什麽釋迦富彌勒慳。雖然如是。別要聽向上一曲子麽。丙丁童子高擊節。虛空唱起菩薩蠻（咄）。
    東陽院頭月岑珠公首座下火（預請）。
    一顆明珠本自圓。徑雲深處出龍淵。鐵鎚擊碎後消息。臘月花開火裏蓮。夫惟。東陽院殿月岑珠公首座。有權有實。無黨。無偏。學東陽清規則綿蕝野外。參南方佛法則擒住風顚。首座行道。威音已前生死即涅槃。水流元入海。涅槃即生死。月落不離天。眞與麽時。說什麽聲聞果緣覺果。論什麽如來禪祖師禪。若未然聽火把子敷宣（抛火把）。此是長生眞祕訣。氷桃結實歲三千（喝一喝）。
    賢仲啓聚首座預請百年後秉炬語。
    地獄天堂一聚塵。塵塵解脫本來人。好和西嶺千秋雪。鐵鑄梅花火裏春。夫惟。賢仲啓聚首座。截流香象。衝浪錦鱗。利自利他。膝下黃金用之無盡。殺佛殺祖。眉間寶劍磨而不磷。打破涅槃明鏡。脫却生死苦輪。箇箇立在轉處。密密把定要津。舜若多神面皮黑。燈籠開口笑誾誾。雖然恁麽。向上一路如何指陳（抛火把）。溪聲廣長舌。山色清淨身（咄一咄）。
    鳳林超公書記下火（預請）。
    泥洹一路轉身時。石火電光猶鈍遲。地獄天堂昨宵夢。風驚花落杜鵑枝。夫惟。鳳林超公記室禪師。濁世烏跋。叢林白眉。懸肘後符。而雖避禍。讀禪本草。而未得醫。佛日慧日頓破癡暗。大藏小藏僅拭瘡痍。積翠強設三關。屋頭山色豈非清淨。永明誤唱六字。門前湖水即是寶池。凡聖不留朕迹。自他何隔毫釐。露裸裸赤條條。全無菩提之可證。清寥寥白的的。寧有生死之應離。脚下蹈著實地。機前踢倒須彌。緊要時節。向上鉗鎚子如何提持去（抛火把）。紅爐放出鐵烏龜（喝一喝）。
    秀岳梵才書記下火（預請）。
    此是宗門直指才。當機踢倒涅槃臺。無陰陽地春風轉。火裏優曇朶朶開。夫惟。秀岳梵才書記。居翰墨任負棟梁材。提撕多福話頭三年受用只栽竹。漏泄少室祖意。一日工夫半爲梅。生也石火。光中留不住。死他親電。機裏喚不回。觸向上鉗鎚下。虛空消鐵山摧。到這裏。何物恁麽去。何物恁麽來。書記還會麽（抛火把）。燈籠沿壁上天台。
    大初最公藏主下火（預請）。
    最初一句。末後牢關。直透過看。綠水青山。夫以。大初最公藏主。道肥貌痩。年老心間。掌大小藏鑰。列東西序班。方袍菡萏。圓頂栴檀。位超十地已上。前輩芍藥。後生茉莉。時丁二佛中間。因則用因。果則用果。愚而不愚。頑而不頑。破草鞵三文兩文。雲無心出岫。折拄杖七尺八尺。鳥倦飛知還。此是藏主平生著力底。若復向上轉。文殊普賢失其境界。德山臨濟猶隔塵寰。到這裏。說妙罪過罪過。道禪慚顏慚顏。撒手長空外。可望不可攀。雖然恁麽。虎斑易見。誰窺人斑（抛火把）。聞麽。雪峯南趙州北。還鄕曲菩薩蠻（咄一咄）。
    掬月軒主德艮藏主預請秉炬語。
    艮男矣七佛之師。倒跨金毛獅子兒。忽解轉身底時節。一聲吼裂五須彌。夫惟。掬月軒主。不重先聖。何拘舊規。仙山五色瑞雲鍊不老藥。寶泉一滴甘露洒破戒巵。應變自在。殺活臨時。三千刹界袈裟橫拽竪拽。十二街頭尺八順吹逆吹。拄杖作舞。燈籠開眉。如來禪祖師禪。掬水月在手。煩惱濁衆生濁。弄花香滿衣。畢竟是何物。端的不相知。此是藏主平日作略。更有格外玄機。試看山僧提持（抛火把）。咄咄咄萬煆爐中鐵蒺䔧。
    慶實藏主百年後下火。
    實相眞如體本然。百年三萬六千遷。無端觸著棒頭去。東海鯉魚跳上天。實藏主實藏主。涅言不生。翡翠蹈翻荷葉雨。實藏主實藏主。槃言不滅。杜鵑啼破竹林煙（抛火把）。向上一路。佛祖不傳（咄一咄）。
    明谷昉公侍者預請秉炬語。
    此郎二十五白雲端。倒跨驢兒活路寬。吹起少林無孔笛。還鄕一曲萬年歡。夫惟。明谷昉公侍者。青燈燒盡。黃卷讀殘。南山有一條鼈鼻蛇。擒縱與奪。西川出八角鳥頭子。甘苦辛酸。其參如來禪易。蓋會祖師意難。即佛即心。何待彌勒五月之降誕。非生非滅。疾入瞿曇雙樹之涅槃。鐵團圝百雜碎。百雜碎鐵團圝。虛空翻筋斗。日月轉朱欄（抛火把）。會麽。昉侍者昉侍者。倒却門前刹竿（喝一喝）。
    賀屋玄慶禪人下火（預請）。
    金襴傳外事如何。慶喜問端瞞葉波。向刹竿頭。轉身去。蹈翻教海與禪河。慶禪人還會麽。若道會得。達磨不會禪。梅痩占春少。若道不會。瞿曇已成道。庭寬得月多。會不會都來是錯。滅不滅畢竟非他。淨裸裸絕承當。空空空時眞也不立。赤洒洒沒窠臼。玄玄玄處妙也須呵。水自竹邊出。風從花裏過（喝一喝）。石女舞成長壽曲。木人唱起太平歌。
    三翁德惠菴主下火（預請）。
    竺乾猛將陣堂堂。惠劍光寒三尺霜。生死涅槃秋一夢。火中菡萏覺猶香。惠菴主惠菴主。恁麽承當。倘復未承當。頻呼小玉只要檀郎。軟語魯直坐帷帳中。或時燕寢螺甲沈水。隨身兜率裹袈裟角。或時魚行酒顧婇坊。看麽山色清淨。聞麽溪聲廣長。驀直轉去。莫涉思量。不通凡聖把定封疆。雖然如是。欲到向上田地。山僧爲擧揚（擲火把）。昆侖奴齋怒發。推倒門外金剛。
    柏庭祖永尼首座下火（預請）。
    永劫無明淨法身。法身覺了却生塵。到頭霜夜前溪月。龍女寶珠磨不磷。夫惟。柏庭祖永尼。巿中卜隱。屋裏藏春。傳松源餘波於海東外。施蘭溪剩馥於河內民。蓋以吾首座到靈樹。而勝尼長老住聖因。有餘涅槃無餘涅槃。花間作夢雙胡蝶。大善知識小善知識。棒頭敲出玉麒麟。不立迷悟。把定要津。恁麽時節。說什麽阿鼻依正。論什麽苦海沈淪。生涯洒洒落落。心地歷歷明明。此是祖永大師斷送三萬日使得十二辰底。別要會西來意。待柏樹子成佛。向汝指陳（擧火把）。虛空翻筋斗。燈籠笑誾誾（抛火把）㘞。
    久菴桂公尼首座下火（預請）。
    少林媆桂久昌昌。蓋覆眞丹與槫桑。昨夜毘嵐忽吹倒。百年一夢醒猶香。夫以。久菴桂公尼。精神可掬。意氣難當。末後牢關。是放開是揑聚。本來面目。非濃抹非淡粧。截斷生死抛金剛王。塵塵無垢世界。步步涅槃會場。青山綠水體露眞常。此是大師間受用。若要向上轉去。別聽山僧擧揚（抛火把）。黃金鑄出崑崙鐵。火裏龜毛數尺長（咄一咄）。
    宗銀尼首座下火（預請）。
    天堂地獄假銀城。遊戲神通傀儡棚。春夢一場頻喚起。曉鶯枝上出花聲。夫惟。寶生尼寺住持宗銀尼首座大師。晚節難保。坤德利貞。少林門下總持得肉。法華會上菩薩求名。一枝佛法的的。百草祖意明明。無山不帶雲。人人具足。有水皆含月。箇箇圓成。須彌燈王佛入鍼孔。勝熱婆羅門出火坑。會麽（抛火把）。莫認自己清淨。直蹈毘盧頂行（喝一喝）。
    檀溪宗光尼首座下火（預請）。
    法身堅固本來香。郁郁乎薰徹十方。試滅却心頭火看。鑊湯爐炭自清涼。夫惟。檀溪宗香尼。溫面軟語。石心鐵腸。散花天勘破維摩默默。半杓水賺過末山孃孃。無明即明。燒栴檀木而奪猗蘭之臭氣。諸相非相。貪桃李實而忌梅花孤芳。出生入死不存窠臼戒皮定肉一任分張。正與麽時。拶倒丙丁童子。棒殺閻羅大王。丈夫作略誰肯抵當。雖然恁麽更有眞歸處。聽取山僧擧揚（抛火把）。玉樓巢翡翠。金殿鎖鴛鴦（咄一咄）。
    桃谷周仁尼首座下火（預請）。
    千年桃核舊時仁。觸惡鉗鎚絕點塵。欲到靈雲不疑地。花開空劫以前春。夫惟。桃谷周仁尼預懼未來苦果。頓了佛性三因。臨靈山法華會中。則壓倒無垢勝光佛。觸洋嶼麁竹箆下。則冷笑秦國大夫人。或時南方界戢化。或時北斗裏藏身。赤洒洒斷紅絲線。活鱍鱍碎鐵磨輪。雖然漝麽。千聖不傳處。要到大休歇地麽。試聽火把子指陳（抛火把）。雲破月來花弄影。寒山拍手笑誾誾（喝一喝）。
    玉英祥璠尼首座下火（預請）。
    大乘法器魯璵璠。本有圓成君自看。未下一鎚鎚碎了。青山月上影團團。夫惟。玉英祥璠尼。似竹有節。如環無端。春入嶺梅。村獦獠盧能打破明鏡。雪埋庭柏。野孤精達磨蓋却空棺。悉有佛性不受他瞞。淨裸裸絕承當。說甚眞如解脫。赤洒洒沒窠臼。論什麽菩提涅槃。雖然恁地。向上還有事。吐露心肝去（抛火把）。石女雲中作舞。木人奏萬年歡（咄一咄）。
    桃雲宗悟尼首座下火（預請）。
    不分迷悟絕凡聖。百歲光陰春夢中。春夢醒來無一事。桃花依舊面皮紅。夫惟。桃雲宗悟尼。心鏡清淨。戒珠玲瓏。瞥轉一氣具劉鐵磨作略。掃除五障躡憍曇彌還蹤。智行運動理事圓隔。文殊無二文殊。胸中吉祥宅。彌勒有半彌勒。天上兜率宮。了了了時霞穿碧落。玄玄玄處月拂清風。會麽。石火莫及。電光罔通（抛火把。喝一喝）。
    花屋宗因尼首座下火（預請）。
    這野狐精不昧因。大雄峯下解翻身。無端蹈倒涅槃窟。鐵樹花開火裏春。夫惟。花屋宗因尼。透金剛圈轉鐵磨輪。掃除濁世粃糠。馬祖簸箕跳不出。祕在形山一寶。龍女明珠磨不磷。幻生幻滅放開線路。不去不來截斷紅塵。更有送行句。聽山僧指陳（抛火把）。夜深一片虛欞月。寫出梅花面目眞（露）。
    春芳宗椿尼首座下火（預請）。
    莊椿一萬六千歲。昨夜毘嵐吹倒來。試聽無上眞曲調。花間胡蝶舞三臺。夫惟春芳宗椿尼。形如枯木。心似死灰。透過兜率三關。則葵花無眼隨日轉。觸著臨濟一喝。則芭蕉無耳聞雷開。鑊湯爐炭一時滅。劍樹刀山一時摧。是甚麽時節。看看。類籠露柱舌咍咍。錯錯。
    雲仲心祥尼首座下火（預請）。
    劈破率陀天上雲。臨行一朶好呈君。龍華三會夢中說。殘漏聲沈曉色分。祥首座祥首座。夢中說還聽取麽。三世諸佛亦說夢。前臺花發後臺見。六代祖師亦說夢。上界鐘清下界聞。山僧亦說夢。漆園胡蝶若箇分影。末後殺慇懃。槐國螻蟻多少作群。生死涅槃猶昨夢。脫却鐵枷三百斤。淨裸裸沒拘束。赤洒洒絕功勳。與麽時節。阿鼻獄却成夢宅。丙丁童子笑誾誾（喝一喝）。
    希溪善灌尼首座下火（預請）。
    迅機截斷灌溪流。末後牢關去不留。但看百年三萬日。槿花半照夕陽收。夫惟。希溪善灌尼。欺繡佛晋瞞鐵磨劉。博究毘尼學西天苾芻草。帶累先聖劈東福多子榴。是則總持得肉。非則演若失頭。玄玄玄處又須呵。不入涅槃清淨行者。了了了時無可了。不墮地獄破戒比丘。五逆消滅。萬機罷休（抛火把）。會麽。向上那一路。何處覓蹤由（喝一喝）。
    前住明禪玉宗琳尼藏主。預請百年後秉炬語。
    百歲光陰瞬息中。五蘊非有又非空。鍼鋒頭上轉身路。歸便可歸兜率宮。夫惟。宗琳尼截斷衆流瞞偃跛脚。扶起正法慕岳聵翁。一雙胡蝶上葵花。堅固法身有長有短。兩箇黃鸝啼翠柳。眞如自性無始無終。赤洒洒沒拘束。淨裸裸絕羅籠。與麽時節。向上那一句。如何爲君通（抛火把）。看看。丙丁童子面門紅（喝一喝）。
    一宗秀統尼藏主下火（預請）。
    釋門正統苾芻尼。冷笑小林尼總持。夜半有人負將去。鍼鋒頭上五須彌。夫惟。一宗秀統尼。預示鶴林滅度相。不待龍華下生時。掃除眼裏花則劍樹刀山即眞如界。滅却心頭火則鑊湯爐炭變清涼池。到這裏。說甚麽五障。論什麽三祇。機輪轉處閃電猶遲。尼藏主還會麽（抛火把）。欲問花來處。東君亦不知（喝一喝）。
    寶山珍尼藏主下火（預請）。
    祕在寶山滄海珍。靈光一點不緇磷。無端和却紅爐雪。百鍊將來色轉新。夫惟。寶山珍尼藏主。坐斷末山頂。推轉鐵磨輪。清淨本然十方三界世尊面。常照寂爾象之中獨露身。頭頭顯露物物全眞。不通線路。把定要津。雖然恁麽。更有向上宗乘事。試聽山僧指陳（抛火把）。白灰撥出玉麒麟（喝一喝）。
    月心宗珠尼藏主下火（預請）。
    衣裏明珠不琢磨。一鎚鎚碎看如何。大千俱壞底時節。放下全身與火蛇。夫惟。月心宗珠尼。舌轟霹靂。辯瀉懸河。一路涅槃門。有水含月。十方薄伽梵。無風起波。藏身北斗。託夢財柯。箇箇圓成。說甚麽現在佛過去佛。人人具足。論什麽煩惱魔生死魔。了了了時沒交涉。玄玄玄處早蹉過。雖然如是。末後一句。還會得麽（抛火把）。石女舞成長壽曲。木人唱起太平歌。
    悅巖宗忻尼藏主下火（預請）。
    一踢踢翻生死海。一拳拳倒涅槃堂。棚頭傀儡百年夢。牽得無絲玉線長。夫惟。悅巖宗忻尼。釘嘴鐵舌。錦心繡腸。娑婆即是華藏。伽耶豈非寂光。杜鵑啼破落花村。赤洒洒沒拘束。翡翠蹈翻荷葉雨。淨裸裸絕承當。雖然恁麽。向上宗乘一著。試聽山僧擧揚（抛火把）。安禪未必須山水。滅却心頭火自涼（喝一喝）。
    總持開基頓菴宗圓尼大師下火（預請）。
    少林門下總持尼。元自圓成了頓機。再見何勞百年後。殘花啼落杜鳴枝。夫惟。總持開基頓菴宗圓大師。短世風驚雨過。刹那物換星移。鵲噪鴉鳴要檀郎喚小玉。牛搏馬蹈拽鐵磨到大潙。機輪轉處閑電猶遲。淨裸裸赤洒洒。說甚兜率泥犁。也奇快也奇快。昨夜有力者。醯雞負須彌去（抛火把）。咦。
    速緣妙淨禪尼百年後下火語。
    鍊出舍那清淨身。紅爐焰裏絕纖塵。放開線路通消息。雨過青山色轉新。夫惟。速緣妙淨禪尼。預懼苦果蚤修良因。婆子燒菴正好趕出。倩女離魂那箇是眞。生也樹呈風體熊。死也波弄月精神溷之不濁。磨而不磷。雖然恁麽。要到向上田地。試聽山僧指陳（抛火把）。咄咄咄冷灰。撥出玉麒麟。
    琴溪妙泉禪尼下火（預請）。
    先天有物徹黃泉。自性彌陀易地然。無所從來無所去。擧頭殘照住居西。夫惟。琴溪妙泉禪尼。迷雲盡心月圓。人向靜中忙。勘破臺山婆子。路從平處嶮。瞞却趙州老禪。掉廣長舌八十餘年。白滴滴清寥寥。蹈倒涅槃一路。淨裸裸赤洒洒。截斷生死兩邊。到這裏說甚五障論甚十纒。雖然恁麽。向上却有事。聽山僧敷宣（抛火把）。木人石女叫希有。臘月花開火裏蓮（喝一喝）。
    月渚明圓禪尼下火（預請）。
    一輪心月本來圓。明鏡非臺輝碧天。無孔鐵鎚鎚碎了。江南野水白鷗前。夫惟。月渚明圓禪尼。眉宇秀發。和氣靄然。三世妙德尊稱智母。五障娑竭女號華鮮。捨邪歸正。顯實開權。加之清淨行者不入涅槃。翡翠蹈翻荷葉雨。破戒比丘不墮地獄。鷺鶯衝破竹林烟。莫就錯錯錯。須呵玄玄玄。禪尼還會麽（抛火把）。向上一路。千聖不傳（咄一咄）。
    春榮慶壽尼大師下火（預請）。
    閻浮壽盡百年移。蹈倒泥洹活路來。一點塵埃何處著。火蛇呑却五須彌。夫惟。春榮慶壽尼大師。水中乳味。泥裏摩尼。或底繞路說禪。喚木塔作老婆子。或底當陽直指。瞞林際稱小厮兒。其人如金如玉。磨不磷。涅不緇。生也春風桃李花開日。死也秋雨梧桐葉落時。淨裸裸割定肉。赤洒洒脫戒皮。萬機休罷。佛祖不知。向上轉去。莫涉多岐。與麽時節。大師還會麽（抛火把）。會不曾都來錯。江月照松風吹。
    雲林宗怡尼大師下火（預請）。
    直把雲林作鶴林。紅爐煉出紫磨金。無端入得如來地。一段靈光照古今。怡大師怡大師。從門入者匪自家琛。心即是佛佛即是心。心外求佛海底摸鍼。清淨行者不入涅槃。聽雨寒更盡。破戒比丘不墮地獄。開門落葉深。別有向上那一竅。大師向何處參尋（抛火把）。石女舞成長壽曲。高山流水絕知音（喝一喝）。
    芳室見春尼大師下火（預請）。
    一場春夢百年榮。地獄天堂客路程。到得歸來無別事。杜鵑啼落月三更。夫惟。芳室見春大師。栴檀圓頂。桂藉芳名。親聞鶴樹終談。能持苾芻尼戒律。不待龍華初會。自作桃花色衆生。豈假修證。本來圓成。權大乘實大乘。火熱水冷。棒正覺喝正覺。電卷雷轟。說甚麽眞如佛性。論甚麽聖解凡情。石女舞長壽。木人歌太平。雖然漝麽。別有少林那一曲。莫唱陽關第四聲（抛火把）。須彌座下烏龜子。直蹈毘盧頂上行（喝一喝）。
    古柏宗庭大師下火（預請）。
    庭前喫盡黃金草。這老牸牛無鼻巴。忽到潙山拗折角。化成火裏牡丹花。夫惟。古柏宗庭大師。出三界獄離五蘊家。說死說生。彷彿炎天梅蘂。如夢如幻。依俙雪裏蕉芭。截斷脚下紅線。脫却項上鐵枷。吾宗無語句。不須口吧吧（抛火把）。犀因翫月紋生角。象被驚雷花入牙（喝一喝）。
    慈德菴春溪明榮大師下火（預請）。
    榮耀如花花似夢。夢中三萬六千春。靈光不昧涅槃月。影在浮雲淺處新。夫惟（某名）以慈爲宅。維德有隣。預怖當來苦果。茲修現在勝因。有時轉七軸蓮。教壞八歲龍女。有時拈一莖草。熱瞞丈六金身。即心即佛。全假全眞。常啼誤東請。善財強南詢。鐵壁銀山不通凡聖。愛河欲海把定要津。正與麽時。生死去來本無住處。地獄天堂豈立纖塵。赤條條空索索。口吧吧笑誾誾。此是明榮大師平生如幻三昧底。即今向火焰裏轉大法輪。諸人還看麽。倘或未委悉。試聽山僧指陳（抛火把）。白灰拂出紅麒麟。錯錯錯。
    太虛理圓大師下火（預請）。
    本是圓成那一佛。靈光不昧古來今。忽然寂滅現前處。雨洗殘紅新綠深。夫以。太虛理圓大師。外少緣飾。內持戒禁。三萬六千日前。繡工夫爲梅香魂入夢。三萬六千日後。間受用栽竹塵事無心。打破獼猴鏡。抛擲翡翠簪。加之總持扣少室投機強分皮髓。德雲在別峯相見何勞參尋。放開線路官不容鍼。生魔死魔去粘解縛。男相女相點鐵成金。到這裏說甚麽七凹八凸。論什麽四大五陰。別有轉身句。試聽火把子發獅子音（抛火把）。末山頂日杲杲。鐵磨輪風凛凛（喝一喝）。
    玉江道琳禪定門下火（預請）。
    不待虛空落地時。活機前蹈倒阿毘。黃頭碧眼無間夢。蘿月松風一任吹。夫惟。玉江道琳禪定門。瑚璉有價。琳琅無玼。隨緣眞如不變眞如。雪裏芭蕉摩詰畫。分段生死變易生死。炎天梅蘂簡齋詩。展則遍十法界。收則呑五須彌。與麽時節。說什麽人空法空。淨裸裸天無四壁。論什麽眞諦俗諦。赤洒洒地絕八維。泥洹一路莫涉多岐（抛火把）。看看。紅爐入出鐵烏龜（喝一喝）。
    趙州太守雲江守慶居士下火（預請）。
    掃蕩魔軍百萬兵。七花八裂涅槃城。凱歌一曲忽歸去。屋後松風愈好聲。共惟。越州太守雲江守慶居士。義井汲古。心地研精。厥勇也蚤學六韜。如張子房從黃石。厥節也不仕二主。似司馬氏於淵明。紅塵劍三尺。白髮雪千莖。此郎就予求號。吾師爲他安名。再修龍潭舊房。萬年作計。假示鶴林滅度。三日先庚。平生囫頑手段。通身金剛眼睛。在聖同聖。在凡同凡。青山無限即。逢佛殺佛。逢祖殺祖。黃河徹底清。空空空畢竟空。何物恁麽死。錯錯錯都來錯。何物恁麽生（喝）。更有向上那一著。試聽取山僧施呈（抛火把）。須彌倒跨鐵馬。踢翻丙丁童行。
    神野氏雙月慧晃居士下火（預請）。
    不生不滅涅槃門。門外青山月一痕。舜若多神驚吐舌。火蛇呑却鐵崑崙。夫惟。神野氏雙月慧晃居士。承南嶽祖稱東海孫。道家蓬萊縮弱水三萬里。神野種草詠出雲八重垣。靠倒維摩居士。罵呵大覺世尊。放行則虎穴魔宮一喝喝散。把住則鶴樓鵡洲一踢踢翻。淨裸裸赤洒洒。離窠臼絕龍樊。更有向上宗乘事。吾不惜齒牙餘論（抛火把）。聞麽。杜鵑啼破落花村。錯錯。
    宗靖居士百年後下火。
    （火把打圓相）第一達磨陶靖節。不修蓮社。不參禪。人人本有圓成佛。秋菊春蘭易地然。夫惟。宗靖居士。騎射兩得。文武兼全。竺土黃面老說一卷兵書。運籌決勝。林際白拈賊施三玄戈甲。執銳被堅。意氣奔雷霆。眼睛輝坤乾。世緣淺兮道根深。黃太史稱五祖。天魔降兮波旬伏。韓京兆參大顚。超菩薩第十地。入居士不二門。有餘涅槃無餘涅槃。作活計於鬼窟。半字知識滿字知識。試妙手於龍泉。鐵團圝百雜碎。華甲子萬斯年。別有轉身處。山僧欲重宣（抛火把）倒鞭鐵馬春風裏。抹過須彌最上巔（喝一喝）。
    玉麟宗仁居士下火（預請）。
    能仁元是大醫王。壽域萬年開八荒。試看五千貝多葉。頤神換骨一靈方夫惟。玉麟宗仁居士。烏豆喙吻。狼毒肝腸。佐使君臣諳本草經於佛日。焙乾生熟學炮炙論於湛堂。點四味平胃散。名一念相應湯。能除邪氣。忽治顚狂。面染瘴煙。瞞木瓜之杲風子。力拯民社。欺人蔘之司馬光。或時用八火而煉般若波羅蜜。或時除三熱而抹知見解脫香。瀉實補虛。味和脾胃。沈空滯寂。病入膏肓。幻生幻滅無病著艾。持齋持律禁物絕糧。能殺能活任吾愚老。患聾患盲還他謝郎。菩提果熟。安心樂良。雖然漝麽。至聖命脈不屬陰陽。仁居士仁居士。冬來事如何商量（抛火把）。疎山作略將軍令。依舊京師出大黃。
    心源宗徹居士下火（預請）。
    西江吸盡徹心源。靠倒龐蘊居士門。到得歸來底時節。杜鵑啼過落花村。夫惟。心源宗徹居士。武門閥閱。法社藩垣。此郎託迹於蓬島。其先賜姓於菅原。振丈夫威雄則溟鵬展九萬里名翼。參大善知識則野狐離五百生精魂。碧巖集昔燒却。黃石書今尚存。有餘涅槃無餘涅槃。氷枯雪盡。棒下正覺喝下正覺。電卷雷奔。不求諸聖解脫。豈借閻王平反。淨裸裸赤洒洒。明杲杲暗昏昏。更有眞般若。無說又無言。會麽（抛炬）。入得火光三昧看。黃金鑄出鐵崑崙（喝一喝）。
    前豐州太守和智氏太成宗功居士下火（預請）。
    此郎今代一英雄。未上麒麟先識功。無所從來無所去。夕陽長在我西紅。夫惟。前豐州太守。具棟梁質。抱葵藿忠。威振十方。譬如漢隆準公起於沛邑。名喧四海。恰似宋執拗夫出于元豐。忽遇家國興盛。永誓山河始終。或時截生死流。提臨濟三尺劍。或時築威音垛。抨石鞏一張弓。箭鋒相拄。毒氣以攻。白的的兮清寥寥。不隔娑婆華藏。淨裸裸兮赤洒洒。莫管地獄天宮。千佛一數廣額兒抛刀子。萬法不侶龐居士叫心空。有末後句。更爲君通（抛火把）。泥牛吼月。木馬嘶風（喝一喝）。
    江州建部左典廏鐵船宗堅居士下火（預請）。
    法身堅固鐵圍圝。觸著吾鉗鎚下看。百雜碎兮百雜碎。涼風吹月上欄干。共惟（某名）折衝筆陣。拜將詩壇。騰茂飛英。置朝延上則三槐九棘。深根固蔕。在山林中則十蕙一蘭。將謂江州白司馬由來。宛陵梅都官天女散花惟新。毘耶老居士假示病。宗師落草且爾。瑞岩主人公何受瞞。或時能武能文。雲門紅旗風偃。或時殺佛殺祖。林際金剛霜寒。踢翻泥洹一路。莫涉生死兩端。雖然與麽。更有賾神妙術。爲君報平安去（抛火把）。倒把一枝笛。吹起萬年歡（喝一喝）。
    寂知宗空居士預請百年後秉炬語。
    向太虛空駕鐵船。須彌頂上浪滔天。大唐載得歸來看。紅海棠開秋日西。夫惟。寂知宗空居士。才華鎖俗。釣築收賢。法法圓融。裴相國傳心於黃檗。塵塵解脫。隱醉漢皺眉於白蓮。將謂先天地有物。元來離淨土無禪。或時峭峻孤危。禪板薄團用少得。或時遊戲三昧。舞衫歌扇舊因緣。雖羨回也稱儒門知識。却笑軾乎作人間謫仙。楓葉落兮荻花乾。萬機休則全歸方寸。松風吹兮蘿月照。一念起則早隔大千。拗折涅槃四柱。莫涉生死兩邊。錯錯錯都是錯。玄玄玄須呵玄。雖然漝麽。更有宗乘向上事。試聽山僧敷宣（抛火把）。雨中看杲日。火裏酌清泉。
    義翁宗高居士下火（預請）。
    日照高山遍界明。一人無復暗中行。網珠垂範雜華藏。開眼看來乾闥城。夫惟。義翁宗高居士。韜光鏟彩。覃思研精。邪正難分。天魔外道了八萬劫。因果不昧。野孤精魅脫五百生。撞著崑崙鼻孔。突出金剛眼睛。兜率權設三關。擘開華嶽連天色。瞿曇不說一字。放出黃河徹底清。轉身自在。受。用縱橫。欲識端的莫涉多程。雖然漝麽。更有末後句。聽山嶺僧施呈（抛火把）。滄浪之水濁兮可以濯吾足。滄浪之水清兮可以濯吾纓（喝一喝）。
    天眞宗守信男預請秉炬語。
    眞如自性守天眞。元是金剛不壞身。一夢百年三萬日。花開桃李火中春。夫惟。天眞宗守信男。預懼苦果。逆修良因。起居動靜六時念佛。禴祠蒸嘗四序賽神。唐朝白文殊參鳥窠師。蒲牢夜吼。宋家黃達磨見晦堂老。桂花露勻。證涅槃不住涅槃。清風拂殺明月。示生死不染生死。溪水截斷紅塵。不通凡聖。把定要津。木人高奏長壽曲。燈籠開口笑誾誾。雖然恁麽。更有向上宗乘。試聽取山僧指陳（抛火把）。色色只仍舊。青山雨後新（喝一喝）。
    寶隣宗善信男預請百年後秉炬語。
    善惡都來莫思量。阿爺面目露堂堂。百年壽盡後消息。火裏蓮華遍界香。夫惟（某名）維時丁大法之季運。其家保積善之餘慶。揖釋迦於東土。念彌陀於西方。打破涅槃城。直觸梅陽竹箆子。截斷生死縛。倒提林際金剛王。淨裸裸赤洒洒。離窠臼絕承當。雖然恁麽。若要向上轉去。試聽眞正擧揚（抛火把）。三足金烏飛入海。曉天依舊照扶桑（喝一喝）。
    春岳宗英信男下火（預請）。
    蝸牛角上一英雄。心地收來汗馬功。吹作紅爐焰中雪。刀山劍樹落花風。夫惟（某名）才兼文武。節克始終。竪五位槍旗。其先昔傳洞山顯訣。用三玄戈甲。此老今興臨濟正宗。架龜毛箭。張兎角弓。或時殺佛殺祖。寶劍光寒塵塵解脫。或時鍊凡鍊聖。金鎚影動物物圓融。出涅槃窠窟。脫生死羅籠。本來圓成。麻矢直蓬矢曲。常陽直指。李花白桃花紅。恁麽不恁麽。一口吸盡西江水。不恁麽恁麽。一棒打破大虛空。雖然如是。保祐後昆底一句。試問取丙丁童子去（抛火把）。面陳王覇龍庭上。手拔乾坤虎口中。
    泰岳宗韓信男百年後秉炬語。
    一韓摧佛佛何摧。端的捨邪歸正來。劫火洞然毫末盡。泰山依舊碧崔嵬。夫惟。泰岳宗韓信男。繼箕裘業。負棟梁材。截生死流風塵三尺劍。學文武道丹心一寸灰。法爾如然。鶴脛長鴨脛短。無常迅速。牛頭沒馬頭回。掀翻阿鼻獄。踢倒涅槃臺。赤洒洒離窠臼。清寥寥絕纖埃。雖然漝麽。保祐後昆底活句。元享利貞德大哉（抛火把）。倒把少林無孔笛。和風吹落一枝梅（咄一咄）。
    春澤宗光禪定門下火（預請）。
    靈臺不昧發靈光。映徹乾坤絕覆藏。喚醒閻浮百年夢。曉鐘月落一聲霜。夫惟。春澤宗光禪定門。備陽華族。藤家棟梁。全假全眞。晦堂接黃太史。而示月中桂子。如夢如幻。南泉召陸大夫。而指庭前花王。穿鼻換眼。倒腹傾腸。無明即明。鑊湯爐炭。眞如地諸相非相。劍樹刀山古道場。赤洒洒全沒窠臼。淨裸裸何守封疆。燈籠呑盡露柱。泥人拶倒金剛。雖然恁麽。向上宗乘事。只要重商量（抛火把）。安禪未必須山水。滅却身心火自涼。
    義江光忠信男下火（預請）。
    白髮丹心畎畝忠。金湯法社立全功。呵呵拍手好歸去。失脚蹈翻都率宮。夫惟。義江光忠信男。在家菩薩。亂世英雄。苦樂逆順。道在其中。生死涅槃。芭蕉葉上無愁雨。擒縱與奪。電光影中斬春風。不入佛界魔界。頓了人空法空。淨裸裸赤洒洒。離窠臼絕羅籠。此是光忠禪定門行履處。猶有梅花路未通（抛火把）。門外金剛白汗出。丙丁童子面皮紅（喝一喝）。
    但州太守大用宗碩信男下火（預請）。
    百年一枕黑甜餘。索索涼風秋入墟。大用現前無軌則。龍泉射斗犯清虛。共惟。但州太守大用宗碩信男。世緣雖淺俗氣未除。是故香至季子求大乘器於赤懸東。暗失隻履。竺乾猛將構涅槃於金河側。徒說兵書。依俙用松源黑豆法。彷彿畫輞川雪芭苴。無滅無生證得火光三昧。即空却假會盡物我一如。恁麽轉去。莫敢躕躇（抛火把）。呑却乾坤。鍼眼魚（喝一喝）。
    覺林宗圓信男下火（預請）。
    光呑萬象月孤圓。心外求心錯果然。生死涅槃無別路。等是踢倒率陀天。夫惟。覺林宗圓信男。時節因緣莫待柏樹成佛。當陽直指頻掃落葉單傳。正覺喝下寂滅現前。說其七顚八倒。論甚五蓋十纒。雖然恁麽保祐後昆底活句。試聽火把子敷宣（抛火把）。擧頭殘照在。元是住居西（喝一喝）。
    續芳宗繼信男下火（預請）。
    武門閥閱繼箕裘。亂世英雄獨拔尤。生死涅槃是常事。一刀兩段截凡流。夫惟。續芳宗繼信男。調羹補袞。跨竈衝樓。眞如隨緣。二乘聲聞沈空寂。邪風即正。五逆調達結寃讐。燈籠開口。露柱點頭。更有末後句。汝聽取我焉廋（抛火把）。碧眼黃頭會不得。野梅風定暗香浮（咄）。
    荊叟宗玉信男下火（預請）。
    玉本圓成絕緇磷。求之轉遠不求臻。形山信手劈開了。萬里無雲月一輪。夫惟。荊叟宗玉信男。承村上帝稱源朝臣。法社金湯。跨臨濟大龍拗折頭角。武門梁棟。觸洋嶼黑蚖脫却凡鱗。殺佛殺祖。全俗人眞。了了了時。干甚溪聲廣長舌。妙妙妙處。莫認山色清淨身。畢竟從門入者不是家珍。教我如何說。無物堪比倫（抛火把）。錯。春草池塘夢。昨花今日塵。錯錯。
    希道宗弘信男下火（預請）。
    截斷生死。寶劍光寒。閑電擊石。不移多端。夫惟（某名）文韜武略。義膽忠肝。輔佐人主。立孤爲難。京師復舊。置世泰安。魯直穿鼻。認著蟾桂。王老說夢指示牡丹。露電泡影作如是觀。預修冥福懼報應殫。是故五逆達多頓出地獄。千佛廣額直證涅槃。鬼畜人天同歸一致。迷悟凡聖全無兩般。須彌崩倒。大海枯乾。希道希道。一期頤後如何相看。秋風索索葉落歸根。聞麽。木人把笛奏萬年歡（咄一咄）。
    道本禪門下火（預請）。
    人人本有圓成佛。輝古騰今放大光。觸惡鉗鎚出爐韛。黃金色上更添黃。道本禪門。耳邊看麽山色清淨。眼處聽麽溪聲廣長。打破虛空奪芭蕉拄杖子。截斷生死提林際金剛王。正與麽時節。說甚麽無明煩惱。論甚麽地獄天堂。赤洒洒無窠臼。淨裸裸絕承當。別有宗乘向上事。來吾與汝商量（抛火把）。鳥啼人不見。花落木猶香（喝一喝）。
    石窓秀堅大姊預請秉炬。
    堅固法身無變遷。鍼鋒頭上定乾坤。打開末後牢關子。月落金鷄一拍天。夫惟。石窓秀堅大姊。欺河陽新婦子。瞞濟北老風顚。金沙漢頭約馬郎。上菩提樹上無明樹。靈山會上接龍女。說當體蓮說譬喩蓮。休休休百年壽盡後。妙妙妙一漚未發先。或時放去收來。泥牛耕破瑠璃地。或時出生入死。玉兎挨開碧落門。須彌翻筋斗。虛空駕鐵船。更有眞歸處。聽山僧敷宣（抛火把）。擧頭殘照在。本是住居西（咄一咄）。
    聞溪宗音大姊下火（預請）。
    此方眞教在音聞。傾倒心腸說與君。諸佛出身那一路。青青脩竹送南薰。夫惟。聞溪宗音大姊。始終一節。末後慇懃。尼總持得吾肉。仙陀婆出其群。隨緣眞如不變眞如。有水皆含月。觀照般若實相般若。無山不帶雲。拗折拄杖七八尺。脫却鐵枷三百斤。正與麽時。還覺寒毛卓竪麽。紅爐焰裏雪紛紛。
    江甫秀清大姊下火（預請）。
    法身清淨本然體。大地山河活眼睛。金鴨香消人不見。頻呼小玉是何聲。夫惟。紅甫秀清大姊。受老瞿曇遺教。慕尼總持芳名。恁麽不恁麽。分成六和合。不恁麽恁麽。本是一精明。生也佛界魔宮紅爐雪。死也地獄天堂乾闥城。左轉右轉。逆行順行。看看。毘盧頂上。月白風清（咄一咄）。
    天慶元祐大姊預請百年後秉炬語。
    百年幾許保天祐。生死涅槃春夢中。打破虛空無一事。鷓鴣啼亂落花風。夫惟。天慶元祐大姊。胸鑒映徹。戒珠玲瓏。少林門下尼總持。意氣相奪。法華會上大愛道。記莂全同。八識七情風來沒波起。三從五障日出乾坤融。眞如不變豈有始終。正與麽時。無明煩惱非他物。正法眼藏在汝躬。赤洒洒沒窠臼。淨裸裸絕羅籠。此時元祐大姊平常受用底。即今鍼鋒頭上翻筯斗。火焰裏現神通。看看（抛火把）。妙處欲言言不及。海棠雨過夕陽紅（喝一喝）。
    惟清了圭大姊下火（預請）。
    白圭無玷本來圓。祕在形山一百年。拈得分明與人看。華鯨吼破夕陽天。夫惟。惟清了圭大姊。內持晚節外謝塵緣。穿玉線金鍼笑日種氏說鴛鴦教。把藥爐經卷瞞秦國太參蚌蛤禪。丈天意氣揑聚大千。幻化空身即法身。花猶風雨後。無明實性即佛性。松只雪霜先。正與麽時。認什麽泥洹一路。涉甚麽生死兩邊（擧火把）。會麽。龍女變成男子處。枝頭露重火中蓮（喝一喝）。
    古梅妙林大姊下火（預請）。
    蹈翻地獄與天宮。死路通時活路通。此是少林眞一曲。三千刹界落梅風。夫惟。古梅妙林大姊。戒乘俱急心境混融。菩提坊裏病維摩。□□□□。金沙灘頭鎖子骨。誦經玲瓏。三寶十聖如電拂。四大五蘊本來空。空非空色非色。始無始終無終。上透霄漢。下絕己躬。正與麽時。說什麽冥官鬼主。論什麽黃頭碧瞳。雖然妙林大姊。畢竟如何研窮去（抛炬）。劫火洞然毫末盡。青山依舊白雲中。
    蘭室理秀大姊下火（預請）。
    蘭有秀兮菊有芳。法身邊事露堂堂。夜來吹送涅槃雨。不滅心頭火自涼。夫惟。蘭室理秀大姊。能學緇禮。掃除彩粧。點出三心。笑臭婆子接德嶠。消得五障。瞞尼長老住戒香。平生作略意氣難當。是故寂然不動如春在花。了了了無分曉。眞如隨緣似月印水。玄玄玄沒商量。透關萬重。或擒縱或與奪。還鄕一曲。非角徵非宮商。正好著力打破黑漆桶。直得臨行抛擲金剛王。這箇埋秀大姉平生間伎倆（擧火把）。別看勝熱婆羅門放大光（咄）。紅日照扶桑。
    心田永安大姉下火（預請）。
    眼界平時心地安。三更紅日黑漫漫。崑崙倒著孃生袴。火裏梅花吹雪寒。夫惟。心田永安大姉。越裳翡翠摩利栴檀。五障本空脫却項上枷鎖。百年如夢。指示庭前牡丹。寄迹於落[氵*巫]。假道於邯鄲。加之或時在龍女宮中。聽是文殊說法。聽非文殊說法。或時入蟭螟國裏。與善知識相看。與惡知識相看。易易轉凡成聖易。難難轉聖成凡難。生也鐵壁迸開雲片片。死也黑山輥出月團團。永安大姉驀直去太無端。若要向上事。應作如是觀（抛火把）。一把柳絲收不得。和風搭在玉欄干。
    陽甫玄春大姉下火（預請）。
    不待威音空劫春。無根樹子著花新。毘嵐昨夜忽吹倒。大地茫茫愁殺人。夫惟。陽甫玄春大姉。名珪無纇。粧鏡絕塵。生也蝴蝶夢中家萬里。死也翡翠簾前月一輪。不通凡聖把定要律。玄春大姉正與麽時。向何處著渾身去（抛火把）。須彌𨁝跳鍼鋒上。丙丁童子笑誾誾（喝一喝）。
    穆菴芳春禪定尼下火（預請）。
    喚起一場春夢婆。落花啼鳥百年過。無端吹滅心頭火。月白風清安樂窩。夫惟。穆菴芳春禪定尼。脚蹈實地心澄劫波。開甘露門採菽拯青提女。設楞嚴會甘蔗度摩登伽。不施寸刀殺盡魔佛。不隔毫端忘了自他。說甚麽生死涅槃。驪珠光燦爛。論什麽無明煩惱。蟾桂影婆娑。更有向上那一路。試進得一步麽（抛火把）。石女舞成長壽曲。木人唱起太平歌（喝一喝）。
    雪溪宗春信女下火（預請）。
    風驚雨過百年強。心火滅時心自涼。啼鳥落花人不見。一場春夢覺猶香。夫惟。雪溪宗春信女。錦心繡口。鐵肝石膓。如水有源。賜姓稱清和之苗裔。似禪歸海。擇師得鄧林之棟梁。黃河誓帶。岷江濫觴。或時截生死流。赤洒洒沒窠臼。或時超如來地。淨裸裸絕承當。到這裏。說甚麽無明煩惱。論什麽地獄天堂。不通線路把定封疆。雖然恁麽。保祐後昆底一句。試聽山僧擧揚去（抛火把）。自家頻掃門前雪。莫管他人屋上霜（喝一喝）。
    全室宗盛信女下火（預請）。
    百年三萬六千霜。盛者必衰人不常。漏盡鐘鳴底時節。泥犂兜率黑甜鄕。夫惟。全室宗盛信女。懷胎兎子擇乳。鵝王具截流機。秦國夫人參洋嶼。起救世願鎖骨菩薩嫁馬郎。見性不隔羅縠。試我莫以革嚢。煩惱即菩提。水自竹邊流出冷。娑婆即華藏。風從花裏過來香。向上宗乘事直下承當去（喝一喝抛火把）。安禪未必須山水。滅却心頭火自涼。
    壽岳宗永信女下火（預請）。
    王母蟠桃祝永年。視仙祕訣錯流傳。崑崙核子果何物。今日看來火裏蓮。夫惟。壽岳宗永信女。奕葉競秀。貞節彌堅。靈山會上龍女號華鮮如來。捨邪歸正。金沙灘頭馬婦化鎖骨菩薩。赴感隨緣。入眞如界不住眞如。花猶風雨後。在生死中不染生死。松只雪霜先。虛空裂落地。須彌跳上天。雖然恁麽興後崑底一句。試聽山僧敷宣（抛火把）。臨濟命根元不斷。一條紅線手中牽（喝一喝）。
    梅屋妙薰信女下火（預請）。
    諸佛出身活路開。薰風昨夜自南來。無端吹作紅爐雪。六月炎天一朶梅。夫惟。梅屋妙薰信女。掃除五障。消得三災。說法度生。應身如來鶴林唱滅。拔苦與樂。積行菩薩龍門曝顋。見性猶隔羅縠。遺骨強撥冷灰。了了了時乾坤窄星辰黑。玄玄玄處虛空消鐵山摧。妙薰妙薰。是甚麽時節（抛火把）。石女舞成長壽曲。燈龍露柱笑咍咍（喝一喝）。
    春榮壽椿信女下火（預請）。
    莊棒閱世八千歲。胡蝶園中一刹那。無說無聞眞般若。燈籠開口念摩訶。夫惟。春榮壽椿信女。拜稗沙門受草袈裟。盛者必衰雖示鶴樹滅於甘蔗氏。熾然常說不待龍華會於迦葉波。物物全眞。無數飛花圓通境。塵塵解脫。兩三脩竹安樂窩。從前間絡索且置。向上宗乘如何（抛火把）。白鷗不受人間暑。江上清風吹雨過（喝一喝）。
    松溪宗貞信女下火（預請）。
    貞節彌堅克始終。眞如佛性絕如同。丙丁童子呵呵笑。三十三天活火紅。夫惟。松溪宗貞信女。本然清淨。內外玲瓏。諸佛出興水浮天天浮水。世尊入滅風拂月月拂風。生死去來全無住處。苦樂逆順道在其中。正與麽時節。說甚麽千生萬劫。論什麽五障三從。轉身自在。八達七通。雖然恁麽。欲知向上事。須參教外宗（抛火把）。看看。一棒打破太虛空（喝一喝）。
    景雲壽慶信女百年後秉炬語。
    地獄天堂一夢中。掃除五障絕三從。凡鱗脫盡底時節。其面華鮮娑竭龍。夫以。景雲壽慶信女。觀世間相歸教外宗。隨緣眞如不變眞如。煙鎖翠竹。觀照般若實相般若。風吹幽松。了了了時是何物。玄玄玄處莫留蹤。雖然恁麽。聲前一句君聽取（抛火把）。青山不改舊時容（咄一咄）。
    宗光信女下火（預請）。
    萬機休不住無心。一段靈光亙古今。向上鉗鎚纔下手。都盧大地變黃金。宗光宗光。還消得萬兩黃金麽。煩惱即菩提。截蜂房作獅子窟。娑婆即華藏。變荊棘成栴檀林。木人暗穿玉線。石女密度金鍼（抛火把）。要聽無生那一曲。三千里外絕知音。
    芳室宗繼信女下火（預請）。
    截斷手中絲線長。繡成端的兩鴛鴦。涅槃生死春宵夢。林破斜紅覺尚香。夫惟。芳室宗繼信女。露芽蘭秀。晚節菊芳。本是一精明。華鮮如來現龍女。分作六和合。鎖骨菩薩嫁馬郎。天無蓋地無載。昔不生今不亡。淨裸裸出窠臼。赤洒洒絕覆藏。燈龍跳入露柱。泥人拶倒金剛。要識向上宗乘事麽。打破鏡來。與儞商量（抛火把）。少林媆桂久昌昌。
    桂雲昌慶信女預請百年後秉炬語。
    （火把打圓相）獻珠龍女太顢頇。不信一鎚鎚碎看。鐵壁迸開雲片片。黑山輥出月團團。昌慶信女還會麽。當陽直指不涉多端。昔甘蔗先生出西方。而布法華於一由旬。袈裟下藏毒藥。後香至大士入東海。而泛慈航於十萬里。平地上起波瀾。說甚麽三車火宅。認什麽隻履空棺。三世心不可得。將心來。爲汝安。雖然恁麽。百年壽盡後應作如是觀。知見立知即無明本。知見無見斯即涅槃（抛火把喝一喝）。
    花溪宗春信女預秉炬語。
    驚起一場春夢婆。百年光景烏飛過。虛空昨夜叫希有。火裏花開優鉢羅。夫惟。花溪宗春信女。肅爾粧淡。溫然氣和。三萬猊床維摩臥病於毘耶室。五千貝葉瞿曇示滅於尼連河。作衆生母降煩惱魔。本來面目露堂堂。梅痩占春少。金剛眼睛烏律律。庭寬得月多。當陽直指端的會麽（抛火把）。石女舞成長壽曲。木人唱起太平歌（喝一喝）。
    瑞甫清珍信女下火（預請）。
    從門入春不家珍。龍女寶珠磨不磷。直下出頭天外看。浮雲散處月光新。清珍清珍。是甚麽是甚麽。溪聲廣長舌。山色清淨身。不立迷悟把定要津。正與麽時。三世諸佛向火焰裏轉大法輪。雖然如是更有歸處。試聽山僧指陳。咄咄咄白灰。撥出玉麒麟。
    梅窓理清信女下火。
    直得純清絕點時。機輪轉處電光遲丙丁童子叫希有。火裏優曇和雪吹。夫惟。梅窓理清信女。愛物無黨。莅民有慈。法華會中倒跨五臺獅子。無垢世界忽化八歲龍兒。直入涅槃一路。何涉生死兩岐。公案現成。荷葉團團團似鏡。當陽直指。菱角尖尖尖如錐。淨裸裸地不挂寸絲。雖然麽向上還有事。山僧說向誰（抛火把）。欲問花來處。東君亦不知（咄一咄）。
    心源宗清信女下火（預請）。
    放出心源徹底清。清寥寥地太分明。一條界破轉身路。直蹈毘盧頂上行。夫惟。心源宗清信女。山川鍾秀閭里向榮。露柱懷胎鹿足感般若之說。明珠在掌。龍女受華鮮之名。直證佛果。豈墮凡情。弄花香滿衣。遊戲神通解脫國土。步岳風吹面。刹那滅却阿鼻火坑。正與麽時。說甚三從五障。論甚萬劫千生。雖然恁麽。末後那一句。如何施呈去（抛火把）。頻呼小玉元無事。只要檀郎認得聲。
    天章宗清信女下火（預請）。
    （火把打圓相）直得浮雲絕點時。一輪明月自清奇。不離當處南方界。龍女寶珠還我來。夫惟。天章宗清信女。掃除五障化育二儀。隨緣眞如不變眞如。荷盡已無擎雨蓋。觀照般若實相般若。菊殘猶有傲霜枝。到這裏。說甚菩提煩惱。論甚兜率泥犁。雖然恁地。要聞向上那一句麽（抛火把）鍼眼魚呑却須彌（咄一咄）。
    和仲妙春信女下火（預請）。
    生死涅槃春夢婆。天堂地獄亦南柯。當陽直指君聽取。風攪楓林一兩過。夫惟。和仲妙春信女。燒香禮佛。挂鏡降魔。苦海慈航濡首化度五障龍女。昏衢慧炬慶喜逢著四果登伽。單傳霜寒。流逢落葉。大法秋晚。折葦枯荷。誰家不春。塵塵隨身兜率。有水含月。物物唯心彌陀。無佛處不得住。玄玄玄窟須呵。從前間絡索且措。向上宗乘事如何（抛火把）。驪珠光燦爛。蟾桂影婆娑（喝一喝）。
    大有宗豐信女下火（預請）。
    從二禪開豐葦原。至今天地是同根。泥犁兜率春蘭夢。醒後簾前月一痕。夫惟。大有宗豐信女。精神雪潔。笑語春溫。畫混沌眉。拈聵岳壬苕菷。滅正法眼。鼓密菴破沙盆。暗穿祖師鼻孔。明徹諸佛心源。無餘涅槃泥牛耕破瑠璃地。不昧因果玉兎挨開碧落門。百丈山一拳拳倒。四大海一踢踢翻。那箇眞底倩女離魂（抛火把）。紅爐一點雪。鑄出鐵崑崙。
    保天慶祐信女預請下火語。
    （火把打圓相）坤德至哉天祐之。始終一節不曾移。臨行唱起還鄕曲。莫向風前歌竹枝。夫惟。保天慶祐信女。掃除五障。化育二儀。其人如金如玉。短褐不磷不緇。生也春風桃李花開夜。死也秋雨梧桐葉落時。淨裸裸赤洒洒。離生死絕去來。恁麽不恁麽毛呑巨海。不恁麽恁麽芥納須彌。驀直轉去。莫涉兩岐。雖然如是。山僧向痛處重下鍼錐（擲火把）。力口希咄咄。紅爐放出鐵烏龜。
    海雲宗龍信女百年後秉炬語。
    （火把打圓相）出生死海脫龍鱗。元是如如妝法身。一陣清風掃明月。從門入者不家珍。夫惟。海雲宗龍信女。胸中不芥。眼裏無塵。其德也如金如玉。其行也不緇不磷。四大本空。紅英掃地風驚曉。五蘊非有。綠葉成陰雨洗春。鍼眼魚呑石佛。丙丁童笑誾誾。更有向上宗乘事。試聽休上座指陳（抛火把）。千峯萬岳雲收後。翡翠簾前月一輪（喝一喝）。
    德陰妙性信女下火（預請）。
    成佛還他見性人。無陰陽地絕纖塵。夜來月入半江去。龍女寶珠磨不磷。夫惟。德陰妙性信女。苾芻草種。桃花色民。慕大慧禪。際臨濟中興之日。會永明旨。値彌勒下生之長。允矣則天皇后化迹。記否秦國夫人舊因。彩鳳舞丹霄。打破涅槃古鏡。清風拂明月。脫却生死苦輪。轉凡作聖。弄假像眞。淨裸裸絕承當。鍼鋒頭翹足。火焰裏藏身（喝一喝）。雖然恁麽。覆蔭後昆底活句。試聽休上座指陳（抛火把）。揭諦波羅僧揭諦。故家喬木又逢春。
    覺林妙等信女下火（預請）。
    平等一如如法門。百千妙德接心源。須彌𨁝跳入鍼眼。八角磨盤空裏奔。夫惟。覺林妙等信女。移風換俗抱子弄孫。其芳隣也。左以花右以竹。其貞節也。兄有梅弟有礬。理智圓融說甚麽始覺本覺。與奪自在管什麽上根下根。端的雙收雙放。畢竟非亡非存。和黃鶴樓一拳拳倒。把鴛鴦湖一踢蹋翻。此是妙等信女眞履實踐處。百年壽盡後消息。聽取火把子重論（抛火把）。拾得紅爐一點雪。黃金鑄出鐵崑崙（喝一喝）。
    花屋周林信女下火（預請）。
    鶴林示滅二千年。山色如灰花似烟。元是圓成那一佛。木人石女叫蒼天。夫惟。花屋周林信女。觀有情世間事。了無生一大緣。七賢女問死屍於尸陀林。有時盡矣。八歲龍唱正覺於無垢界。易地皆然。虛空裏翻筋斗。須彌頂駕鐵船。洛陽是兜率。風吹南岸柳。娑婆即華藏。雨打北池蓮。峭巍巍孤逈逈。離窠臼出蓋纒。上件底且措。達磨爲甚不會禪（喝一喝）。
    月溪妙秋信女下火（預請）。
    秋風昨夜動乾坤。葉落樹凋歸本根。和却心空那一火。黃金鑄山鐵崑崙。夫惟。月溪妙秋信女。美玉無價。赤繩定婚。摩耶爲千佛之母。則天稱三會之尊。生死涅槃。翡翠蹈翻荷葉雨。眞如實相。玉兎挨開碧落門（拋火把喝一喝）。
    宗眞信女下火（預請）。
    試看孃生面目眞。窓中眉黛遠山新。無端打破曹溪鏡。放出天邊月一輪。夫惟。宗眞信女。唱南無佛效西子顰。隨緣眞如不變眞如。翠竹風冷。觀照般若實相般若。黃花露勻。如金如玉。不緇不磷。雖然恁麽。從門入者不是。那箇是自家珍（抛火把）。鍼峯頭翹足。火焰裏藏身（喝一喝）。
    宗龜信女下火（預請）。
    紅爐放出鐵烏龜。皮裹骨耶骨裹皮。不屑當時大隋老。草鞵生翼上天來。夫惟。宗龜信女。鍼鋒翹足。苕菷圖眉。徹自性源則攪黃河成酥酷。滅心頭火則變鑊湯作寶池。意氣堂堂。一踢踢翻四大海。眼光爛爛。一拳拳倒五須彌。到這裏無菩提可證。無生死可離。石火不及。閑電猶遲。向上轉去。莫涉多岐（咄一咄抛火把）。欲問花來處。東君亦不知。
    春芳妙榮信女下火（預請）。
    朝榮暮辱共成空。今日顏非昨日紅。生死涅槃一場夢。天堂地獄大槐宮。夫惟。春芳妙榮信女。無偏無黨。克始克終。接總持尼達磨分張皮髓。逢登伽女慶喜撫摩婬躬。眞如佛性顢頇儱侗。縱放般若光蚌蛤含天上明月。雖得定慧力蚊虻弄空裏猛風。淨裸裸赤洒洒。不受諸方羅籠。掃除三從五障。直得八達七通。透金剛圈。呑栗棘蓬。雖然如是。要識轉身處。問取丙丁童（抛火把喝一喝）。
    妙蓮信女百年後下火語。
    夢幻空花一百年。風驚雨過刹那遷。回光返照自看取。露滴清香火裏連。夫惟。妙蓮信女。消滅五障脫離十纒。將謂金沙灘頭鎖骨。元來無垢世界華鮮。鍼鋒頭上五須彌。石女起作舞。地獄門前鬼脫卯。扇子跳上天。驀直轉去。莫涉言詮。會麽（抛火把）。向上一路。千聖不傳（咄咄咄）。
    宗祐信女下火（預請）。
    半熟黃梁夢蝶床。回頭三萬六千場。明明說與西來意。紹槿花前欲夕陽。夫以。宗祐信女。精神雪潔。貞節菊芳。五障本空。文殊代佛度龍女。兩願成就。觀音作婦約馬郎。蕩滌罪垢經卷流水。截斷生死慧劍秋霜。赤洒洒沒窠臼。淨裸裸絕承當。雖然如是。向上還有事。我爲汝擧揚（抛火把）。安禪未必須山水。滅却心頭火自涼（喝一喝）。
    心月妙性信女預修三十三白忌冥福之次。更請百年後秉炬語。
    佛性元來無變遷。不論時節與因緣。請君離却指頭看。月在青天夜夜圓。夫惟。心月妙性信女。劫波雖濁晚節彌堅。翠袖佳人竹動疎壁。畫眉京兆花滿細川。夫與留美名於身後。不如修冥福於生前。赤豆兩車唱無量壽百萬。玉函七軸轉妙法華一千。愼終追遠。三十三年無明即明。對普廣王說。鴛鴦教。諸相非相。接秦國太露蚌蛤禪。出涅槃窠窟脫生死蓋纒。燈籠入露柱。虛空駕鐵船。雖然恁麽。更有向上宗乘事。試聽山僧敷宣（抛火把）。雨中看杲日。火裏酌清泉。
    西夕明慶信女預請百年後下火語。
    元是餘慶積善家。光明照徹盡河沙。試看大用現前處。火裏優曇一朶花。夫惟。西夕明慶信女。神潔氷雪。語帶煙霞。栽公禍根五祖之兒託周氏。甘蔗惡孽千佛之母稱摩耶。心生種種法生。深閨洞房枕上化蝶。心滅種種法滅。地獄天堂杯中假蛇。頓出三界火宅。直駕一乘大車。雖江月照被曉風遮。赤洒洒沒拘束。淨裸裸絕誵訛。要知末後句。聽金口吧吧（抛火把）。會麽。夕陽長在我西斜。
    希西唯心信女下火（預請）。
    即心即佛一精明。吹滅阿毘大火坑。若認檀郎千萬錯。頻呼小玉村鵑聲。夫惟。希西唯心信女。出群拔萃。騰茂飛英。龍女號華鮮如來。改頭換面。馬婦化鎖骨菩薩。接物利生。轉身自在遊戲縱橫。生死涅槃落花三片五片。眞如實相脩竹一莖兩莖塵塵解脫箇箇圓成。露堂堂月白。淨裸裸風清。雖然恁麽。向上却有事。端的爲君呈（抛火把）。本一心常樂我淨。始一氣元亨利貞（喝一喝）。
    渭川宗清信女下火（預請）。
    昔日種氏四十九年三說。塵鹿資始鶴林示終爾來。乘地藏願輪。則外現聲聞。內祕菩薩。揮彌陀利劍。則上無攀仰。下絕己躬。出無明窠寥。破生死羅籠。木人太平歌。長樂鐘響花外。石女長壽曲。關山笛揚月中。塵塵解脫。法法圓融。雖然如是。向上還有事。一偈爲君通去（火把打圓）。清容獨秀內家叢。粉黛三千爭淡濃。無去無來無所住。夕陽長在我西紅（抛火把喝一喝）。
    眞如妙性信女下火（預請）。
    眞如妙性不曾移。昨夜虛空落地時。無所從來無所去。蟭螟呑却五須彌。夫惟。眞如妙性信女。火中木母。泥裏摩尼。百媚千驕。金沙灘頭馬婦現鎖骨菩薩。三從五障。靈山會上龍女稱華鮮如來。甚希有甚希有。也太奇也太奇。淨裸裸絕承當。說甚鑊湯爐炭。赤洒洒沒窠臼。論甚兜率泥犂（喝一喝抛火把）。杜鵑啼在落花枝。
    古梅妙意信女下火（預請）。
    祖師無意不西來。吹裂虛空鐵笛哀。休道少林消息斷。送行唯有一枝梅。夫惟。古梅妙意信女。正因信淨。世相心灰。瞿曇三界之師。燈籠合掌。摩耶千佛之母。露柱懷胎。教外別傳。葵花無眼隨日轉。喝下正覺。芭蕉無耳聽雷開。希有希有。奇哉奇哉。曹家女現寶鏡臺。看看。本來無一物。何處惹塵埃（抛火把喝一喝）。
    春芳妙榮信女下火（預請）。
    百年富貴一場榮。風攪落花春夢驚歸便可歸兜率路。杜鵑枝上月三更。夫惟。春芳妙榮信女。錦心繡口。玉振金聲。堅固法身。磨而不磷。涅而不緇。眞如自性。溷之不濁。澄之不清。倩女離魂那箇眞底。龐婆團圝共說無生。瀉瑜伽法水滅阿鼻火坑。要知教外宗旨。山僧爲汝施呈去（抛火把）。誰家別館池塘裏一對鴛鴦畫不成（喝一喝）。
    維馨宗葩信女下火（預請）。
    無常迅速太無端。假示雙林般涅槃。此是孃生來面。月移梅影上欄干。夫惟。維馨宗葩信女。珠簾玉案。禪板蒲團。效少林顰則西施淡粧除非興化。持首楞呪則摩登愛纒逼殺阿難。手携壙中隻履。脚倒門前刹竿。加之初頓華嚴後分華嚴。南詢頭財成正覺。實相般若觀照般若。東請常啼賣心肝。眞箇若未穩在。將心來與汝安（抛火把喝一喝）。
    渭川宗清信女下火（預請）。
    鑊湯爐炭清涼界。熱鐵洋銅安樂窩。佛法南方梅一點。驚人春色不須多。夫惟。渭川宗清信女。如竹保節似花養和。無山不帶雲。則天下生彌勒。有水皆含月。豐干上品彌陀。入淨入穢。入佛入魔。天女散花。判維摩憑於笏室。古人題菊。示涅槃相於金河。了了了時無可了。玄玄玄處亦須呵。雖然恁麽末後事如何（抛火把）。石女舞成長壽曲。木人唱起太平歌（喝一喝）。
    芳園妙椿信女下火（預請）。
    這一株無根大椿。花開花落幾回春。毘嵐昨夜忽吹倒。驚起南華夢裏人。夫惟。芳園妙椿信女。截髮陶母斷機。軻親預懼未來兩果。逆修修現在三因。聞麽溪聲廣長舌。風麽山色清淨身。龐老登心空第。龍女獻無價珍。吾這裏密密密處不通凡聖。了了了時何分主賓。雖然恁麽。向上一句如何指陳（抛火把）。只將補袞調羹手。撥轉如來正法輪（喝一喝）。
    玉浦妙珍信女下火（預請）。
    （火把打圓云）價直三千衣裏珍。靈光不昧絕緇磷。百年夢覺後消息。翡翠簾前月一輪。夫惟。玉浦妙珍信女。佛見忽盡凡情已泯。繡彌勒前入吾室受八齋戒。珠羅漢後證聖位超二乘倫。鶴算龜齡。王母蟠桃結實。鳥飛兎走。姮娥靈藥頤神。聞麽溪聲廣長舌。見麽山色清淨身。雖然漝麽。倩女離魂那箇是眞。若復不會我指陳去（擲火把）。冷灰撥出玉麒麟。
    賢屋利養大姉下火（預請）。
    長養功成不記年。浩然一氣自完全眼光落地底時節。朶朶新開臘月蓮。

    附錄。

    後平城帝宸翰。
    朕參禪年尚矣。祖師許多話頭。古則一一參究。一一證明。擧本有圓成話。而獲聞未聞焉。後一日在別峯。直與德雲比丘相見了也。從前參得底悟得底。一時瓦解氷消。洒洒地落落地。從是不受佛祖瞞。受用確乎。得大安樂。此恩甚深。何日報謝盡。縷縷不宣。
    天文壬寅五月十三日。

    大休上人禪室。
    
    大休和尚上後平城帝法語。
    世尊付正法眼藏於摩訶大迦葉以來。不移易一絲毫。東西諸祖的的相承。直至山僧也。恭以日出處國百六代聖天子。參吾禪年尚矣。一日召再三請益。奏以本有圓成話。陛下答處百了千當。如珠走盤相似。山僧抵掌奏曰。徹矣。蓋冷笑蕭梁武帝。熱瞞李唐肅宗者。非陛下其誰乎哉。願保寶祚萬安。永佛法檀越。珍重。
    天文十一龍集壬寅迎佛會辰。奉詔住妙心臣僧（宗休）謹書。

    後平城帝圓滿本光國師徽號宸翰。
    朕曩時聞大燈正傳。挑在師之室下。詔迎師入內。密參垂語。受其示誨有年于茲矣。得師印證之後。欲以國師稱之。未遂其志。遺道風於北闕。輯德化於西京。本體如然靈光。寔大人妙用也。蓋例在日之旨。以特賜之號稱之。爲圓滿本光國師云爾。
    天文十九年二月七日。御押。
    
    大休國師門徒等。
    後平城帝本有圓成國師徽號宸翰。
    朕召大光國師。而參得關山祖拈得底本有圓成之公案。得大機大用。而今當祖忌二百年。勅諡本有圓成國師。以酬恩報德云爾。
    弘治三年三月十二日。

    微笑塔下。

    大休號宗休首座需別稱。命之曰大休。仍頌以爲證云。
    千峯勢到嶽邊止。萬派聲歸海上收。林下何曾換朝巿。縱經塵劫不回頭。
    永正元年十一月日。前大德特芳叟。

    住正法山妙心禪寺山門疏。東山雪嶺和尚製。
    正法山妙心禪寺山門。欽奉北闕綸旨。敦請前第一座大休禪師。住持本寺。爲國開堂演法。祝賛皇圖萬安者。右伏以法社擇師。海棠多甘棠少。學徒克己。初節易晚節難。久厭見贗浮圖。忽欣逢佳衲子。共惟新命堂上大休大禪師。舌走霹靂。眼空乾坤。虛堂稱慧海航。心涵千古。洋嶼爲法門鼎。名重諸方。迺祖行道。獅擲象旋。后昆興家。鳳毛麟角。教黌禪府。蚤撿永明百卷書。棒雨喝雷。晚佩臨濟三要印。疑慈氏之下兜率。類輪王之化閻浮。張蒼佐漢。呂尚相周。來赴勝會。臯陶歌虞。奚斯頌魯。仰祈丕圖。謹疏。今月。日疏。知事比丘。頭首比丘。勤舊比丘。西堂比丘。
    同門疏。慧峯湖月和尚製。
    同門茲審。正法山妙心禪寺。適虛主席。特降綸命起大休禪師於德雲精舍以補處。於是昆季乎法系者。聞此盛擧不堪忻抃。胥率製疏。從臾厥駕云。德雲相見別峯。有水皆月虛堂遍歷諸老。誰家不春。寧曰知識難逢。其奈學者多惑。共惟新命妙大休大禪師。精神瞿鑠。手段軟頑。面壁得髓。達磨拈華。接大乘於赤縣。頌古垂示。雪竇落草。評百則於碧巖。窺孔違之玄。觸衡瘴之毒。床角七八尺藤杖。寒時闍梨。熱時闍梨。擔頭一兩枝梅花。者箇行李。那箇行李。商量南方佛法。勃與東海兒孫。未墜先宗。是謂本色。住烏寺一巡罵祖。宜急度生。到鼇山連聲叫兄。莫如同志。永正龍集丙子春三月。日疏。
    前大德宗恕。前妙心悳樹。
    前妙心宗繕。前妙心玄訥。
    前廣嚴永夤。智慶。宗諗。
    前大德宗棟。
    住駿州大龍山臨濟禪寺山門疏。
    駿州路大龍山臨濟禪寺山門。欽奉大檀越源府君嚴命。敦請靈雲大休大禪師。住持本寺。爲國開堂演法。祝賛皇圖萬安者。右伏以。虎丘振臨濟之正宗。譬西華山五千仭。駿河出圓通於安倍。冠東海道十四州。人待境境待人。聖希天天希聖。共惟新命堂上大休和尚大禪師。名喧宇宙。語帶煙霞。吾師三開堂說法。第一智慧。第一曾祖。四月入寺。住山八十。行脚八十。紫伽梨涵影禁池。烏跋華現瑞濁世。靈雲山頭古月。仰之彌高。洛陽城裏秋風。思不能忘。美哉率陀五鳳修造。宣也方丈大龍蟠居。邦君負弩而前驅。府主作疏以敦請。文至歐蘇。禪至妙喜。得百世師。俗若成康。壽若高宗。祝萬乘主。謹疏。今月日疏知事比丘。頭首比丘。勤舊比丘。
    臨濟寺殿用山玄公大禪定門十三年忌拈香（就駿州臨濟寺修忌）前臨川江心西堂（天龍寺三秀院）。
    這箇於過去則號沈水佛。度生梅早而白。分身之身法報應化。於現在則稱香春佛。出世杏晚而紅。無說之說刹塵熾然。凡同凡聖同聖。方自方圓自圓。栴檀世界栴檀。如來煒煒煌煌于東國土薝蔔叢林薝蔔圍繞。欝欝葱葱于西竺乾。本來無染至理絕詮。爇却之酬師恩者。供養春日知識秋日知識。插向之祝聖壽者。逢著香山大仙雪山大仙。江南螺甲以爲淺俗。吳中鷓斑猶是腥羶。法從空處起。人向鼻端參。或時轉大法於九衢紅塵裏。材收佛宮餘。工有子來助。或時取沈材於一燧黃雲邊。功德具足八百。芬芳遍滿大千。薰籠字字相凝。寫出鷲嶺文龍宮藏。滿爐縷縷不絕。織成鷄足襴熊耳棉。冷笑趙宋善神几上現九代祖。泥視匡廬法師社中集十八賢。一雨普霑。大根大莖。大枝大葉。諸漏已盡。非木非空。非火非烟。將謂。趙州柏樹。元來崑崙蘭荃。看看。用山大禪定門。憑這一炷薰力。脫却三界蓋纒。直處與密教教主拔苦王。同坐斷華臺寶蓮（擧香云）。信手拈來無別物。大龍山裏大龍涎。娑婆世界南贍部州。大日本國駿河州居住大功德主。源朝臣義元。天文十有七年三月十有七日。伏値臨濟寺殿用山玄公大禪定門一十三白遠忌之辰。預就于大龍山。集緇流。修白業。彫刻大日覺王尊像者一軀。法華妙典頓寫漸寫印寫若干部。水陸妙供圓通妙懺各一會。英檀自書壽量一品。且演出十如是於十首和歌。以筆墨成佛事者可尚矣。自餘作善詳于僧官宣讀。今當散筵。嚴備香華燈燭茶菓珍饈。謹命現前清衆。同音諷演究竟堅固無上神呪之次。拜請靈雲堂上大和尚。陞座說法。兼副命小比丘（承董）。焚這乾陀羅耶。供養本師釋迦牟尼大覺世尊。東方藥師醫王善逝。西方無量壽佛。今日教主大日如來。當來下生彌勒尊佛。文殊普賢二菩薩。現座道場觀音大士。六道能化地藏願王。西天東土歷代傳法諸祖。開山七朝國師。日本國內大小神祇天。界地界冥府冥官各各駢駢等。所集殊勳奉爲大禪定門。莊嚴報地。滅除往愆。慈承大禪定門年未而立。易簀之日。讓國於英檀賢弟。維時禍雖起蕭牆。一日之中一戰而覇。措國家於泰山安。於是乎營仁祠。而山號大龍。寺扁臨濟。夜禪書誦。淨侶之勤修者不知其員。昔破菴與松源同出密菴門。爲一門二甘露。破菴一傳至圓照。三傳至佛國國師。四傳至正覺國師。松源道至正法師祖。五世其昌。爾來此兩派濫觴于大唐。彌綸于大倭。建法幢施法霈者不遑枚擧。蓋英檀創建當寺之始。勸請吾先國師爲開山祖。以其先定光寺殿慕佛國道風。而師其迹者也。有所以哉。加之大禪定門與正法師祖異代同諱。僉曰。甚奇甚特。且復大原禪師爲龍山山主。晨鐘暮鼓。禮樂一新。月斧雲斤。輪奐盡美。頃日山門佛殿落成。施修鳳手。修造住持。說法住持。二難相并。今日適際此忌辰。而禪師傳英檀嚴命。拜靈雲老師陞座普說。山野亦附驥尾作蛙鳴。累世通家左右逢源。了先師未了因緣者乎。桃花餘上已風景於今朝。家也說法使靈雲和尚師子吼後。木犀吐雙徑塢天香於三月。莻耐亂道令圓照遠孫野干鳴先。慚赧慚赧。共惟臨濟寺殿用山大禪定門。才色兼麗。忠孝兩全。今河之出源氏嫡流也。殑伽河信度河縛芻河徒多河之衆水。不足窺其涯涘。用山之承清和後裔也。普賢山仙人山白墡山負重山之奇峯。何敢望厥層巓。澄之不清。淆之不濁。仰之彌高。鑚之彌堅。子房是英。淮陰是雄。可輔金卯赤帝。趙昌之花。邊鸞之雀。不屑畫工黃筌。高枕者遠江州聲近聽。凭欄則浮島原山色遙連。善御乘夜白逸群。盡爲王良。闔國好駿馬。平生臂海猛捷。常笑景升登臺呼鷹鸇事美一時。語流千載。道光九野。德載八埏。談兵合吳合孫。孫子。孟子。吳子。論語。興家有文有武。武王。春王。文王。元年。華冑燁燁。瓜瓞綿綿。牡丹海棠不名。馳溫國年少譽。芝蘭玉樹鍾秀。擬謝家風流煽。難兄難弟。成行鴻雁。曰朋曰友。盈座貂蟬。地連三河之魏。景移八境之虔。振起泰範範政之先緒。熟讀定家家隆之遺編。曼卿豪於歌。歐陽豪於文。太白豪於詩。歌詞妙絕。芳聲藉藉。胡照得其骨。韋誕得其筋。索靖得其肉。骨格超越。筆勢翩翩。遊藝則効薜嵩蹴鞠。學射則勝羿氏控弦。匪啻整三代禮樂。矧又執一世威權。獻治安策。著勳業鞭。河南河北從者無南無北。關東關西歸者自東自西。清見瀉台星照臨。雕輪吚軋。宇度濱天人降下。羽衣翩躚。駐之無叫。莫要去莫要去之鸚鵡。勸之有呼。不如歸不如歸之杜鵑。烟光凝淺間之嶽頂。橋聲報安倍之巿鄽。草木禽獸借恩光。草木之主也。禽獸之主也。芻蕘雉兎沐寵渥。芻蕘者往焉。雉兔者行焉。偉哉臧孫有后乎魯。哿矣昭王致士於燕。胸中自有丘嶽。公餘多愛林泉。五郎易之六郎昌宗。望清標於玉座。一人道安半人鑿齒。引緇徒於門扇。修隣好而以投木李。以報瓊玖。貴淳風之不剪茅茨不斷釆椽。雖云比蓋世成功之項羽。可惜似不幸短命之顏淵。去後木枯之森深秋寂寞。至今田籠之浦侍月嬋娟。三城帳屬昇平夢。一曲鈴關悵望心。因懷公居幕府。萬里春從逐客來。十年花送佳人老。不圖吾赴齋筵。願言居易歸兜率。胡爲裴休生于闐。何處深林覓鷳。倭圖富士入金華學士之句。者風顚漢將虎。臨濟老師倡黃檗先師之禪與其觀夢幻泡影。易若挑廣續普聯。此山接本色住持。揭示妙門。流通正法。當處呵歷代諸祖。掃蕩直指。拂散單傳。論什麽默時說說時默。談什麽偏中正正中偏。向陰陽不到處。會父母未生前。了理上工夫事上工夫。依俙陵亙見普願。成棒下正覺喝下正覺。睥睨韓愈參大顚。頓消衆罪霜露。直領自己山川。也太奇也太奇。蹈倒钁湯爐炭不動一步。勿可把勿可把。打破地獄天堂不勞一拳。濁世現烏鉢。虛空駕鐵船。正與麽時。香嚴童子出來。妙語芳鮮曰。如上所說不如棄捐之。大禪定門受有三昧底。不可以言宜。洒洒落落雖本分歸田。即今感英檀孝心。向此法會象御回旋。繇之無量化菩薩挹袂拍肩。山野瞻仰旃。讃歎旃。以小祇夜一篇。
    木人淚落暮春天。光景雖遷物不遷。聽麽燒香無譜曲。松風聲度十三絃。
    景川和尚三十三回忌香語。
    松岳和尚。
    那伽三十有三年。舌上龍泉衝半躔。莫道先師無此語。黃鶯啼破綠楊煙。
    和松岳和尚韻。相國寺恕西堂。
    伊陽隔洛幾多年。仰見德星今聚躔。一雨過時百花發。春風吹起鷓鴣煙。

見桃錄卷之四（大尾）。
