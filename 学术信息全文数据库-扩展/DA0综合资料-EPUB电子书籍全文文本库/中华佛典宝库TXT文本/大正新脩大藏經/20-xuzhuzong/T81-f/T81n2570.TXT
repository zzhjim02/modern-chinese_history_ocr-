　　《大正藏》第81卷No.2570
虎穴錄序


    吾遠祖大興心宗禪師。親佩衝梅深老人印。新創瑞龍於濃阜。又荐住大德妙心及瑞泉。其間單提宗乘。豁醒人天。雷鳴轟轟電棒烈烈。奈其所傳語錄者。編次不正。頗有錯雜。是以凡爲禪師兒孫者。莫不抱慊。鰲雲什和尚。住瑞龍日。竭力校正。麟祥通方眞公。其的子也。欲藏之本菴。以報遠祖之恩。併完什師之志。特入丈室請序。余固辭不應。眞公頻請不已。於是飜然而謂。余亦禪師劣孫。豈憚德之菲之[訁*止/目]。而且文之拙哉。謹書數語辨首。
   享保第六辛丑歲仲春穀旦
   現住妙心（如幻）熏沐拜撰
   後土御門院準十剎便綸旨
   金寶山瑞龍禪寺者紫野大德寺之門徒也先院御時草創之刻被下勅額上者早以準十剎之例數可奉祝萬歲之寶祚者天氣如此仍執達如件。
    文明二年庚寅三月十四日
    權右中辨兼顯
    宗頂上人禪室
    後土御門院特賜徽賜勅書
    勅山擎金寶日耀紫鳳印泥地生鉢華寺感青龍瑞世宗。頓和尚胡家舊俗西天比丘佛病祖病俱瘥。正眼旣徹人見我見忽斷吹毛還磨玄要發明吐關山山頭月的派無墜吸雪江江左波再辭城北上方竟卜岐陽巨剎宗風不遠禁闕達聽。特賜大興心宗禪師。
    明應六年五月二十四日
    今上帝宸翰
    朕聞東海開祖大興心宗禪師其道冠天下在日特賜嘉號寵旌之而今三百五十年欽師遺德特染宸翰賜佛德廣通國師號以青護法淵衷。
嘉永元年七月三日
    悟溪國師門徒等

虎穴錄目次

序
綸旨
勅書
宸翰
卷之上
龍寶山大德寺語
再住龍寶山大德寺語
正法山妙心寺語
青龍山瑞泉寺語
再住青龍山瑞泉寺語
示衆
法語
偈頌
道號
像賛
自賛
銘
卷之下
佛事
行狀
舊刊行狀
舊刑跋語
附錄
雜著
虎穴錄目次（終）

大興心宗佛德廣通國師虎穴錄卷之上

            門人某等編集
            遠孫元什校閱
            遠孫宗柱重訂
初住平安城龍寶山大德禪寺語

     山門（指云）。萬仭龍門銀山鐵壁（挿香云）看看。不動脚頭一超直入（喝一喝）。
    佛殿。雲門行棒德山析殿（挿香云）山僧爲伊通一線。咄。
    土地。受佛勅護正法。任汝振威擅權。要見新長老且待驢年。
    祖堂（指云）一隊老漢從異類來。咦。牽犁拽杷。分明馬含頷與驢𣎗。
    據室（拈竹箆云）。這箇是大慧禪師惑亂一十三輩衲子底竹箆子。未能打翻通方上士本分作家。新大德不輕行此令（置竹箆云）誅龍之劍豈可揮蛇。
    勅黃。普天匝地被這箇威靈。四海九州承這箇恩力。以祝以禱瞻之仰之。萬派朝東衆星拱北。
    山門疏。屋裏生涯彼此已知。何如黑漆屏風上。醉掃盧同月蝕詩。
    同門疏。遠寄白紙來。中有同風句。會麽。崑崙著鐵袴。
    拈衣。雞足峯前謾守定。黃梅夜半錯流傳。至今猶有餘殃（搭起云）一片牛皮挂半肩。
    登座（指云）。者一座子高廣難窮（驟步云）看脚下燈王。如來立下風。
    祝聖。拈香曰。大日本國山城州平安城龍寶山大德禪寺新住持傳法沙門（宗頓）謹爇寶香端爲祝延今上皇帝聖躬萬歲萬歲萬萬歲。陛下恭願萬世開鳳曆。景運益長。四海息狼煙。皇圖彌固。
    又拈香曰。此香奉爲大檀越大人相公資陪祿算。伏願救黔首於彫瘵。致聖主於唐虞又拈香曰。此香爲英檀權大僧都法印資陪祿位。伏願藩屏於王家。金湯於法社」
　　又拈香曰。此香不是鷲嶺一枝。亦非少林媛桂。一旦忽爾𡏖圾堆頭拾得些子乾柴片。懷藏已二十載。及乎逗到大雲山中。撞著箇呵風罵雨殺佛殺祖底惡辣老作家。無端被他粉碎一上了也。將謂。馨香全無。自此臭氣熏天炙地。雖然如此。他亦無法可授。我亦無法可受。只向無授受中拈來。一爐爇却。供養前住當山現住龍安雪江老漢。不圖用醻法乳。只要重結生寃。
    遂斂衣就座。白槌罷鉤語曰。一槌聲前演第一義。擬問如何落在第二。有麽（問答不錄）。
    提綱。師乃曰。吾家生苕帚從絕品評。不假造作。本自天成。未入山僧手先。千鉤重僅入山僧手後。一毫輕。全提也㪬瞎人天眼目。放下也振起佛祖權衝。一擊擊碎五須彌。十方世界一圍鐵。一攪攪動四大海。虛空背上白毛生。等間颺在壁根去。優盋華開三四莖。恁麽也得不恁麽也得。面南見北斗。恁麽也不得不恁麽也不得。日午打三更。所以不動一步。徑入龍寶山中。拈槌竪拂胡說亂說。絆倒五湖僧者只這箇。乃至於一剎那間入淨妙國土中。著清淨衣說法身佛。又入無差別國土中。著無差別衣說報身佛。又入解脫國土中。著光明衣說化身佛。卽今在寶華王座上者也只這箇千變萬化妙用縱橫（拈拄杖云）傍有拄杖子。聞得忍俊不禁。出來呵呵大笑道。適來許多間絡索。是什麽爇盌鳴聲。喝一喝曰。汝致恁麽問端傍觀不無分。未知向上關棙子在何故（卓一下云）龍得水時添意氣。虎靠山處長威獰。
    自叙（宗頓）江湖隱士雲水殘僧。忝承綸言於萬乘至尊。叨提鈯斧於無雙禪苑。戰慄頗多。慚惶不少。各賜鑒察。
    總謝。開堂之次。恭惟正法堂上和尚。慈光和尚。栖雲和尚。石門和尚。安養和尚。主翁禪師。茲蒙降臨座側作法之證明。各展化儀於一方。禪熟文熟。大振嘉聲於四海。宗通說通。伏乞道照次惟山門兩序。東斑諸位禪師。西班諸位禪師。適來禪客江湖耆衲。四來高賓。一會海衆。諸位禪師。今日爲國開堂端爲祝釐。恐久立之勞劬。省繁詞之褒賛。各乞亮察。
    拈提。擧。閩王請羅山開堂。羅山纔登座。以手斂僧伽梨顧視大衆便下座。閩王近前執羅山手曰。靈山一會何異今日。羅山曰。將謂儞是箇俗漢。恁麽公案諸人悉謂。主賓道合膠漆相投。一段光明照映今古。殊不知羅山一場敗闕。閩王也是將錯就錯。羅山曰。將謂儞是箇俗漢。奈荒草堆頭薶在伊了也。當時若是與伊一喝。非惟教伊別有生涯。管取光前絕後。
    當晩小參。吾箇寶山峭峻難上。若人踏著氣如樊將。有麽（問答不錄）。
    師乃曰。釋迦老子三七日中思惟曰。我寧不說法。疾入於涅槃。到這裏全無禪道佛法可商量。汝等諸人今晩上來計甚麽盌。各自歸堂去。不用特地謾疑猜頓上座當年錯參尋用心三吳百越。跋涉山川。風飡露宿。喫盡許多艱辛。而今憶著直是叵耐。苦哉苦哉。忽有箇牙如劍樹口似血盆衲僧。向山僧未開口以前。掀倒禪床去。山僧便明窓下安排。諸人卽今聽取一偈。迎人嬾接老雷堆。屏跡十年雲一隈。忽被業風吹著去。披毛載角出頭來。
    自叙（宗頓）樗櫟散材。蓬蒿陋質。枉據師子座。徒作野干鳴。無堪厚顏忸怩之至。伏乞衆慈昭亮。
    謝語。小參之次。伏惟。山門兩序東斑都寺禪師。出納錢穀如楊岐掌職務於慈明會計簿書。似石窓輔宗風於宏智。且喜得人監寺禪師（謝語逸）悅衆禪師。紀綱山門擧唱佛事。吾家眞種草。一枝桃萼新。副寺禪師。副寺禪師。廉謹家風須續用大盌。森嚴法令勿讓寶生薑。善思念之。典座禪師。直歲禪師。護惜常住。要教有餘垂後手。整葺殿堂。宜以防警爲汝任各勉旃。西班堂中座元禪師。眉間挂著寶劍。表率人天。堂中平分風月。各喧湖海。於戲。懷彼道義之敦。無勝感激之至。後版座元禪師。兜率宮中小釋迦說夢於摩訶衍岸。實其宗乘龜鑒。亦爲衲子楷模。記室禪師。須彌筆虛空紙。書西來五字以足張吾軍。知藏禪師。知藏禪師。卷盡五千餘軸。琢磨一顆摩尼。戴角大蟲。挿翼猛虎。知賓禪師。知浴禪師點一琖釅茶。驗作家漢。傾無邊香水。浴無垢人。次惟單寮耆宿蒙堂前資。小寮辨事。適來禪客。雲堂清淨大海衆。現前一會諸位禪師。人人鼻孔遼天箇箇脚踏實地。可謂。栴檀林中無雜樹。師子窟中無異獸。各乞恕容。
    復擧。雲門大師示衆曰。聞聲悟道見色明心。觀世音菩薩將錢來買胡餅。放下手却是饅頭。跋脚阿師恁麽說話大似鄭州出曹門。頓上座則不然（卓拄杖云）泉聲中夜後。山色夕陽時。

再住龍寶山大德禪寺語
山門疏相國橫川和尚製

    龍寶山大德禪寺山門。欽奉皇帝詔命。敦請前住悟谿大禪師。再董莅本寺。爲國開堂演法。祝延聖壽萬安者。右伏以。璉三生再住京國。天上降五色之芝泥。恩四明特來雲門塔中雨六月之桂子。蓋達人行藏隨時緣而已。抑大法隆替繫世教者耶。恭惟新命堂頭和尚大禪師禪究淵源。機呑佛祖。父子暀化於一代。嗣洋嶼者十三人。禪樂改觀於九章。起岐山者八百歲。廣長舌谿聲說偈。正法眼金色知歸。喝白雲而摧乾。裂坤。臨濟關中劉季評碧巖而呵風罵雨。圜悟江左夷吾佛日遍大千小千。僧夏當前半後半。龍珠在頷。蛇珠在口。直登龍峯。鳳精爲陽。麟精爲陰。仰祝鳳闕。

同門疏

    同門茲諗。平安城龍寶山大德禪寺見缺丈室。欽奉綸音起前席當山悟谿大禪師於濃之隱廬。以再補其處也。凡吾同黨在瓜葛之列者不勝慶幸。闔辭製疏抒厥賀臆云。大德不掩于公之門容高車。正法欲聞魏謨之家存故笏。須獲俊衲式整宏綱恭惟新命大德。悟谿法兄大禪師。清概氷枯。迅機電卷。妙喜度夏洋嶼。麁竹箆打發一十三人。聵翁慕道徑山。玍苕帚掃蕩千七百衆。旁探雄經鉅論。痛斥瞎棒盲枷。久爲東道主人。緇素嚮化。又稱西邊長老。軒矮望風。輪奐之美忽復舊年。園林之勝有待今日。榮膺鳳綍。密邇龍樓。賦梅蘂而續簡齋炎蒸要洗。種梧桐而識韓億庇蔭共依。時文明龍集庚子六月下澣日。謹疏。
    師以文明十二年庚子六月二十一日入寺」
　　山門臨濟半夏上黃檗。山僧半夏到寶峯。入門一句（拈拄杖云）拄杖化龍（喝一喝）。
    佛殿。平生嫌佛不作。今日慇懃禮謝。官不容鍼。私通車馬。
    土地。這千聖小王努力護靈區。嶮莫踢翻鴛鴦湖。
    祖堂。西來萬里瞞神諕鬼。縱到驢年。那會戴字。咦。
    據室（拈竹箆云）。者箇是國師。截斷佛祖底金剛王。新長老不敢墮舊規（置竹箆叉手云）洪爐豈鑄囊中錐。
    勅黃（擧云）。揭域中日月立方外乾坤。林泉無事客。兩度受君恩。
    山門疏。說屋裏話還屋裏人。叢林元氣禮樂一新。
    同門疏。龍蟠虎踞天南地北。同風之句無私。花簇簇錦簇簇。
    拈衣。金襴谿足祕。屆眴曹谿止。且道山僧傳那箇衣（塔起云）吾無隱乎爾。
    登座（指云）。從上佛祖遭渠折挫。山僧不然。要行便行要坐便坐。
    祝聖。拈香曰。大日本國山城州平安城龍寶山大德禪寺再住持傳法沙門（宗頓）開堂令辰虔爇寶香端爲祝延今上皇帝聖躬萬歲萬歲萬萬歲。陛下恭願寶祚延長撫育蒼生百萬。金輪統御覆庇剎界三千。
    又拈香曰。此香爇向寶爐奉爲大檀越準三宮資陪祿算。伏願振威風於夷狄弓挂槫桑流仁澤於寰區鼎調芍樂。
    又拈香曰。箇香爇向寶爐奉爲光賁法筵勅使尊官右少丞資陪祿算。伏願身居金馬玉堂毘賛聖化職任論思獻納黼黻皇圖。
    又拈香曰。此香爇向一爐爲源兵部增崇祿位。伏願播英聲於截柱石國家。顯忠烈於無窮渠答法社。遂斂衣就座。白槌罷釣語曰。第一義諦炎天瑞雪。直下承當十方通徹。有麽。時有僧出衆曰。古殿重興六出雪。飛瞻蔔法輪再轉千年氷化頗璃。願祝帝圖益昌叢社。答曰。大野涼飈颯颯。長天疎雨濛濛。僧曰。五峯峨峨倚空碧。半南長見老人星。答曰。麒麒現瑞鳳凰來儀。僧曰。記得。大慧禪師再住徑山日。上堂僧問。當來下生彌勒佛一毛頭上定乾坤時如何。大慧曰。天人群生類齊受此恩力。端的在那裏。答曰。是放開是捏聚。僧曰。和尚今日再住此山。還壓倒大慧機辯也無。答曰。一拳拳倒黃鶴樓。一趯趯翻鸚鵡洲。僧曰。也太奇也太差。捲起簾來看天下。答曰。莫眼花。僧曰。伏惟珍重。師曰。眞師子見。
   師乃擧拂子曰。龍寶山中那一寶。光明燦爛照河沙。國師信手繫碎了。散作花園園裏花。世尊昔拈一枝。拖泥帶水迦葉獨解微笑。逐惡隨邪。以至馬祖百丈以之提掇正令。坐斷千差。德嶠濟北以之放惡氣息。弄毒爪牙。天下老和尚以之殃害衲子。結得寃家。頓上座以之蕩除活業別立生涯。敢問。大家受此恩力耶。若道受波斯入鬧巿。若道不受啞子喫苦瓜。不涉二途如何著到去。金爐仄流月。金殿啓晨赮。
    自叙（宗頓）天資懞憧賦性疎慵。誤脫蒲葦叢叨臨龍象席。不勝慚惶之至。伏乞亮察」
　　白槌謝開堂之次。恭惟。德禪堂頭大和尚靈山苗裔大用寧馨。握黑蚖兒敲出鳳毛麟角。開大爐鞴烹煆鐵額銅頭。茲承俯臨座側辱鳴犍椎作法證明。下情無勝激切屏營之至。伏望尊照。
    總謝次。惟山門東西兩序諸位禪師單寮耆宿蒙堂前資辨事諸大尊宿江湖名勝一會海衆諸位禪師。雖可逐一褒賛。今日開堂端爲祝聖。不敢多詞叙陳。各丐恕宥。
    復擧。僧問雲門。佛法如水中月。是否。門曰。清波無透路。恁麽醻對。諦當則不無。爭奈教此僧輥草窠裏（拈拄杖云）當時若是劈脊與痛棒。管取光前絕後。雖然恁麽。如雲門答處。諸人如何緇素得（拈拄杖云）南北東西無路入。鐵山當面勢崔嵬。
    當晩小參。吾家黑豆法作者不能諳。若人要商略參。時有僧出衆曰。梅橋池邊活捉鐵崑崙。竹影閣上橫吹無孔笛。久思法霈。願聞雷音。答曰。妙在未聞先。僧曰。井梧秋近砌葉露涼。答曰。直下更無纖翳。僧曰。記得。圜悟禪師住天寧日小參僧問。靈光千古透萬法落階梯。時如何。悟曰。階下立瑞的在那裏。答曰。擒虎兕辨龍蛇。僧曰。龍峯今夜小參未審有什麽施設。答曰沒底籃兒盛白月。無心盌子貯清風。僧曰。燈籠露柱笑咍咍。答曰。也奇怪。僧曰。衆星之月法中之王。師曰。崑山片玉。
    師乃曰。衲僧行履全絕疎親。破夏忽向京去。日暮湖邊問津犯暑。觸熱喫幾酸辛。昔在金山盤石垂蘿臥雲嘯月。今日來寶阜東語西話。簸土揚塵。雖然恁麽。不動一步。直登此座已是納敗闕了也（拈拄杖云）。吾箇同行木上座。卽今於一剎那間走遍東弗于逮南瞻部洲西瞿耶尼北欝單越此方他界河沙國土。依然在這裏。於一毫端現寶王剎。坐微塵裏轉大法輪。全無有去來相。亦無自他隔。緣什麽如是快活自在要會麽（卓一下云）濕紙裏金毛師子。單絲控玉角麒麟。
    自叙（宗頓）區區賤子碌碌宵人。恰如鷦鷯於一枝。取笑醯雞之微分。慚汗慚汗。伏乞鑒察。
    謝語。小參之次。恭惟。德禪堂頭大和尚前輩典刑後人標榜。挑起大燈之光焰。照破十方古今。琢磨如意之明珠。重賞四來衲子。所願保趙老甲子。永作霧海之南鍼也。至禱至祝。龍潭東堂大和尚棠棣春輝鶺鴒夜雨同聲相應同氣相求。五葉東堂大和尚石谿眞孫。佛源正續。禪文共熟。宗說兼通。宗門之錧鎋眾所崇敬也。次惟。山門兩序東斑都寺禪師。監寺禪師。悅衆禪師。副寺禪師。典座禪師。直歲禪師（謝語悉逸）西班堂中座元禪師。龍門上客鳳臺遺音。久探圭峯禪源波瀾可卷。能學大梅舊隱。清風誰攀。重董名剎來輔化儀。何以伸謝。後版座元禪師蟾宮攀桂鳳樓修文。東土小釋迦兜率儞第二座。記室禪師。知藏禪師（謝語共逸）知賓禪師。知浴禪師。點一琖茗布七淨華。侍香禪師。天源末流遠山奕葉。曾典瑞阜之藏。今侍寶峯之香。目子大衆謝前資辨事上堂小參二禪客。現前一會海衆。諸位禪師。福慧兼全德行純備。可謂。和氏場中饒美璞。孟嘗門下足高賓。鳴呼。盛哉。各乞昭亮。
    復擧。德山小參示衆曰。今夜不答話。問話者三十棒。時有僧出作禮。山便打。此公案諸方盡道。德山有金翅鳥擘海。直取龍呑底手段。珠少知德山被者僧穿却鼻孔。也雖然恁麽。山僧卽今爲者僧出氣去（擊禪床云）擘開華嶽連天色。放出黃河徹底清。
    退院兩回奉勅住名藍。愧我宗猷缺指南。飛錫秋風好歸去。千峯鎖翠一茅菴。

住平安城正法山妙心禪寺語

    師以文明十六年甲辰四月十五日入寺。
     山門（指正）正法海中瑞龍現出（顯視左右云）誰不戰栗（喝一喝）。
     據室（拈竹箆云）。吾此丈室。水泄不通（打云）佛來也打祖來也打。何故放過則不可。
     勅黃。自九重天上鳳詔入雲來。揭麗天日月。卷動地風雷。
    拈衣。大庾嶺頭提不起。黃梅夜半亦浪傳（搭衣肩上云）。看看。一縷覆大千。
    祝聖。拈香曰。大日本國山城州平安城正法山妙心禪寺。新住持傳法沙門（宗頓）開堂令辰謹焚寶香端爲祝延今上皇帝聖躬萬歲萬歲萬萬歲。陛下恭願龍圖鳳曆踵三代之淳風。玉葉金枝享萬年之景運。
    又拈香曰。這爛枯紫爇却一爐奉供養前住大德現住微笑雪江老師大和尚。以醻法乳恩。
    入寺之次示眾。記得。浮江禪師因雪峯領衆到門曰。卽今有二百人寄院過夏得也無。浮江將拄杖劃地一下曰。著不得。如浮江恁麽道意在那裏。各請甄別來。代曰。把斷要津不通凡聖。
    五月旦示衆。記得天澤師祖上堂曰。始見安居又逢中夏。孜孜矻矻底鬼神莫測其由。奊奊𡔢𡔢底佛祖辨他不出。報恩門下還有此人麽。家無白澤之圖。如天澤恁麽道意在那裏。各自斷看。代曰。太平本是將軍致。不許將軍見太平。
    五月望示衆。記得。雪峯存禪師因僧問。聲聞人見性如夜見月。菩薩人見性如晝見日。未審和尚見性如何。峯打三棒。其僧後又問巖頭。頭打三掌。聲聞菩薩之見性且置。作麽生是諸人見性各自指出來。代曰。見罷青青竹。和衣自在眠。瞎。
    六月旦示衆。記得。興化初見臨濟。濟令化爲侍者。濟問。新到甚處來。化曰。鑾城。濟曰。有事相借問得麽。化曰。新戒不會。濟曰。打破大唐國覓箇不會人。難得。卽今問諸人。作麽生是不會底人各乞指出。代曰。坐熱鐵床喫熱鐵。石頭南嶽下兒孫。
    六月望示衆。茲承曲座今日設齋。方至齋時自提飯桶來作舞。呵呵大笑道菩薩子喫飯來。如何祇對。代曰。山僧待地道菩薩子喫飯來。便踏倒飯桶去。
    七月旦示衆。記得。九峯虔禪師僧問。西天夏末有人得道。此間夏末還有人得道麽。峯曰。有僧曰。何者是。峯曰。頭帶午夜月脚踏黃金地。敢問大衆。作麽生是得道底人不踏前蹤。各自甄別來。代曰。頭髼鬆耳卓朔。
   七月望示衆。記得。天澤師祖解夏小參末曰。來朝解開布袋各自儞東我西。前程忽有人道著報恩爺名。不須諱却。何故。擊拂子云。秋風吹渭水。落葉滿長安。敢問諸人。不諱却爺名時如何。各自斷看。代曰。是放開是捏聚。藏頭白海顯黑。蝦蟆蚯蚓泥猪疥狗。
    八月旦示衆。記得。龍濟示衆曰。是柱不見柱。非住不見柱。是非已去了是非裏薦取。敢問諸人。是非已去了是非裏薦取時如何。代曰。三邊一箭收功後。四海何愁不太平」
　　退院。項上鐵枷脫却了。草鞋裹著破袈裟。森羅萬象皆檀越。那處青山不我家。
初住尾張州青龍山瑞泉禪寺語
   師以文明十二年庚子十二月十三日入寺」
   山門（指云）萬仭龍門金鱗一躍（驟步云）青天轟露靂（喝一喝）。
    據室。德山棒臨濟喝。山僧束之高閣（擲竹箆云）大海從魚躍。
    拈衣。迦葉添蛇足。盧能刻劍痕（塔起云）祖禰不了殃及兒孫。
    兩開山塔拈香曰。兩翁昔日振綱宗。解弄死蛇成活龍龍生龍子有何瑞。滿山擎雪株松
    退院老矣無心轉法輪。萬機休罷一間人。拜辭祖塔眷然久。白髮寧期再掃塵（文明十三年辛丑七月十五日）。

再住青龍山瑞泉禪寺語

    師以長亨三年己酉四月十五日入寺（山門等一會法語逸）。
    兩開山塔。拈香曰。金毛生師子白額活大蟲。或開大爐韛。鍛凡鍊聖。或簸兩片皮罵兩呵風。再被不孝孫穿鼻孔。一箇眼瞎。一箇耳聾。咦。

示衆

    冬夜示衆。當山門庭荒涼。冬夜無果子可置辨。雖然陳年滯貨惟有白雲鐵酸豏楊岐栗棘蓬。不妨拈出供養諸人。這裏還有下㭰底衲僧。麽。代曰。麁飧易飽細嚼難飢（應仁元年）。
    冬至示衆。今日書雲令[/卽]雪覆千山。爲白銀闕。淨裸裸赤洒洒。明歷歷露堂堂。發揮靈鷲雄機。顯示少室蜜旨。恁麽事且置。陰向何處去。陽從何處來。諸人自下一轉語。代曰。一冬二冬。叉手當胸。
    臘八長坐夜示衆。古德曰。佛非定相。若執定相。坐殺佛。這裏爲甚麽。今宵長坐。各請一轉語。代曰。若識琴中趣。何勞絃上聲。
    臘八示衆。記得。釋迦老子雪山六年苦行及至臘八夜。開大口道。一見明星豁然大悟。釋迦老子恁麽告報。端的在那裏。各請甄辨來。代曰。山僧聻賊賊。
    除夜示衆。記得。北禪昔日作夜烹露地白牛。與諸人分歲。這裏不須烹露地白牛。只點麁茶一盌。與諸人分歲。爲甚麽如此。各請下一轉語。代曰。猛虎不飧伏肉。
    元旦示衆。三陽交泰萬物咸新。三日雨。五日風。風不鳴條。雨不壞塊。石女成舞。木人唱歌。此是太平奇瑞。祝聖一句如何擧揚。各請下一轉語。山僧謾述一偈。代曰。檀越歸依禪苑榮。法幢建立祖燈明。床頭拄杖高聲曰。今日當山集大成（應仁二年）。
    長坐示衆記得。金剛般若經曰。過去心不可得。現在心不可得。未來心不可得。不可得底心。諸衲乞拈出來。代曰。侍者點茶來。與大衆喫却。
    示衆。記得。巖頭雪峯於鼇山店阻雪。雪峯平生所得底一一被巖頭鏟却。遂豁然大悟。便曰。師兄今日初是鼇山成道。師兄今日初是鼇山成道。作麽生是雪峯悟得底。諸衲乞下語。代曰。不是一番寒徹骨爭得梅花撲鼻香。
    立春前夕（和俗曰節分）示衆。今夜本朝例家家爆豆撒室內一上了。驅鬼。求福。這裏不能免俗。適來爆豆撒室內一上了而驅鬼求福。爲是攀例。抑又別有事在諸衲乞甄別來。代曰。明日是立春。
    示衆記得。藥山坐次。有僧問曰。思量這甚麽。山曰。思量不思量。各乞拈出不思量底來。代曰。金鎚影動寶劍光寒。
    狗日夜示衆記得。昔年有一官人。入寺行隨年錢。僧曰。聖僧前何不置一分。官人曰。聖僧年多少。僧無對。諸人卽今代此僧。下一轉語。代曰。七九元來六十三。
    示衆記得。金剛般若經曰。一切爲法如夢幻泡影如露亦如電應作如是觀。釋迦老子恁麽說話端的在那裏。各乞下一轉語。代曰。瑠璃階上布赤沙。碼瑙盤中撒眞珠。
    立春日示衆。今日立春普賢磨墨。文殊把筆。事事書大吉。爲是奇特事。將復應時納祐。各乞斷看。代曰。風從虎雲從龍。
    示衆記得。古人曰。識得拄杖子一生參學事畢。這裏還有識得拄杖子一生參學事畢底麽。乞下一轉語。代曰。諾諾。
    示衆記得。古人曰。了事衲僧消一箇。長連床上伸脚臥。作麽生是了事衲僧。諸人試拈出了事底來。看。代曰。飢來喫飯困來打眠。
    示衆記得。古人曰。看佛祖言教如生寃家。初應有少分相應。已是佛祖言教爲什麽爲生寃家。諸衲乞斷看。代曰。逐鹿者不見山。攫金者不見人。
    人日示衆。記得。古人曰。元日曰雞。二日曰狗。三日曰猪。四日曰羊。五日曰牛。六日曰馬。七日曰人。人日卽不問。那一人在何處。諸人試指出一人看（擧竹箆）代曰。急著眼看（擲下去）若也不著直待當來問彌勒。
    示衆曰。天子下勅於寰中。將軍行令於塞外。不動干戈。坐致太平。直得人人歸祖道。箇箇祝堯年。作麽生是太平一曲。諸人試拈出太平一曲來看。代曰。喝。
    元宵示衆。今日燒燈節。燒燈[/卽]且置。過去燈明佛本光瑞如此。作麽生是本光瑞。諸人試拈出來看。代曰。拈起洞山三頓棒。慈明老漢接黃龍。
    龍興和尚十三年忌示衆。記得。耽源眞禪師因忠國師忌日設齋。有僧問曰。國師還來不。源曰。未具他心。曰。又用設齋作麽。源曰。不斷世諦。若作世諦會要世諦作麽。若作佛法會因什麽道不斷世諦。耽源恁麽醻對意旨作麽生。諸人各請割判。代曰。大施門開無壅塞（古刊龍興作龍濟誤也雪江和尚避應仁亂住丹州龍興寺乃十三回忌香語見偈頌中）。
   七月七夜示衆。今夏九旬向解夏。寒山子作麽生諸人各請下一轉語。代曰。諾諾（文明元年）。
   冬夜示衆。今夕諸方設鄭州梨青州棗洞庭橘種種珍果。供養大衆（擧坐具云）山僧亦有一顆果子。自何處來。諸衲各自指出果子來處來看。代曰。南天台北五臺。
    冬至示衆。記得。僧問古德曰。如何是冬來事。古德曰。亦師出大黃。代曰。是放開是捏聚。
    臘八示衆。釋迦老子雪山六年。苦行逗到臘月八夜。一見明星叫成道。雖然恁麽。畢竟眼至星邊乎。星來眼裏乎。諸衲乞下一轉語。代曰。高捲吟中箔。濃煎睡後茶。
    七月十四日示衆。一夏已過。還透過祖師關麽。若有透過底衲僧別甑炊香作夏賞勞。其或未然。各各散堂去。代曰。西風一陣來。落葉兩三片。
    解夏示衆。今日布袋口。打開遍界有路過。恁麽恁麽大地踏翻信脚行。不恁麽不恁麽橫擔榔栗。舞秋風雖然與麽。未是快活底衲僧。作麽生是快活底衲僧。代曰氷凌上行劍刄上走。
    佛生日示衆。記得。釋迦老子初生下時。一手指天一手指地曰。天上天下唯我獨尊。後來雲門大師曰。我當時若見一棒打殺與狗子喫。貴要圖天下太平。圖這甚麽。山僧今日灌沐他。各乞下一轉語看。代曰。誅龍劍豈可揮蛇。
    長亨元年臘八新僧堂落成示衆曰。心空堂啓定云何選佛人人。登甲科珍重金牛老扶化。自提飯桶笑呵呵。這裏還有登甲科底衲僧麽。若有出來對衆通箇消息來。代曰。眉毛橫眼上。
    元旦示衆。寶山今日値新正。麟鳳龜龍集大成。見說三軍解圍去。乾坤何處不昇平。闔山龍象各請擊[/卽]。代曰。巖莎步入祥麟穩。海樹飛來白鳳間（長享二年）。
    示衆記得。大慧禪師因圜悟上堂擧。僧問雲門。如何是諸佛出身處。門曰。東山水上行。若是天寧卽不然。如何是諸佛出身處。薰風自南來殿閣生微涼。敢問諸人。大慧悟去卽且置。東山水上行與薰風自南來殿閣生微涼是一是二。各乞甄別來。代曰。烏龜三眼赤。祥鱗一角尖。
    結夏示衆記得。天澤師祖結夏小參。卓拄杖不必善財斂念彌勒彈指。普請四聖六凡。入此大光明藏。互爲主伴。快說禪病。使瞽者明聾者聽迷者悟縛者脫。於是九十之期。各證本法然後升雙檮堂。入息耕室。向無星等子上。較其重輕以憑賞勞。會麽。卓拄杖。力㘞希咄咄咄。敢問諸人。畢竟呼什麽作大光明藏。各自指出來。代曰。諸人還要知大光明藏麽（提起坐具云）看看。
    師一日擧大通智勝佛之文一一下語示衆曰。
    大通（亙古亙今）智勝（列萬象於目前）佛（眉分八字）十劫坐道場（一念萬年萬年一念）佛法不現前（瑠璃階上布赤沙）不得成佛道（大抵還他肌骨好不塗紅粉自風流）。

法語
示齋藤超然居士

    佛祖頂𩕳一著子。如大火聚。近之則燎却面門。似太阿劍。擬之則喪身失命。所以世尊昔在靈山會上。拈華示衆。是時衆默然。唯迦葉尊者破顏微笑。世尊曰。吾有正法眼藏涅槃妙心實相無相微妙法門。不立文字教外別傳付屬摩訶大迦葉。者箇說話子細檢點將來。未免金色頭陀遭他釋迦老子惑亂一場。失却一隻眼。直得認魚目。作明珠也。以至西天四七東土二三。祖祖相傳互相鈍置。然謗焰至如今。猶未息也。到于南嶽青原之兩派。其兒孫滿天下。自爾以來諸大宗匠各皆建法幢。立宗旨。碁布鱗差矣。是以代聖君賢臣欽慕其道。投誠莫不歸向也。楊億侍郎問廣慧璉禪師。承聞和尚有言。一切罪業皆因財寶所生。勸人疎於財寶。而況南閻浮提衆生以財寶爲命。邦國以財寶聚人。教中有財法二施。何得勸人疎於財寶。璉曰。幡竿頭上鐵龍頭。侍郎曰。海壇馬子似驢大。璉曰。楚雞不是丹山鳳。侍郎曰。佛滅二千歲比丘少慚愧。投機偈曰。八角磨盤空裏走。金毛師子變作狗。擬欲藏身北斗中。應須合掌南辰後。侍郎乃貫穿經史文章尤工。然亦於宗門事其所造詣高妙也。士大夫鮮有出其右者也。左右旣入者保社。唯願於此箇門中。愈具決定志。永不退失非啻柱石國家。抑亦爲祖道金湯也。左右屢見索法語。山野平生於內外學不解萬分之一。況復於其之乎者也乎。不言而可知也。以故再三雖拒之。不肯見允容。山野不獲已聊製俚語。以付與齋藤氏超然居士云。

偈頌
佛誕生

    翻階芍藥風前色。倚架薔薇雨後姿。叵耐藍園少兒子。指天指地誑人來。
    人人具足不相欺。箇箇圓成也太奇。欲度衆生無可度。何由聖善降迦維。
    毘藍園裏誕金軀。四八端嚴妙相殊。吐水九龍雖灌沐。多生塵垢得清無。
    七步周行不足奇。指天指地又還癡。只看四月初八日。芍藥花開一兩枝。
    飛州一島帶長河。神涌溫湯除百痾。今日山僧杓頭汲。灌金軀沐垢猶多（浴于飛騨溫泉逢佛生日。）

佛成道

    檀特山中寄此生。金輪尊位一毫輕。見星失曉叫成道。敢保渠儂眼未明。
    夜半逾城入雪山。六年苦行未安間。自從一見明星後。惹得虛名滿世間。
    大地群生活眼開。伶竮與孰下山來。二千年遠多慚愧。引得梅花笑滿腮。
    六載雪山何所成。霜辛雪苦可憐生。爭如打坐東窓下。暴背朝曦樂此情。
    抛擲金輪何所須。六年雪嶺寄金軀。明星現處眼皮綻。欲度群生一箇無。
    六年冷坐老雷堆。一見明星瞎眼來。萬象森羅盡成道。前村雪裏早梅開。

佛涅槃

    黃面瞿曇識恥不。摩胸露足未能休。人天百萬悉悲泣。唯有波旬出一頭。
    瞿曇四十九年中。說妙說玄大脫空。堪笑從前間伎倆。金河那畔一時窮。
    釋迦老子入泥丸。百萬人天淚不乾。別有端嚴那一相。春宵雲破月團團。
    未出王宮已入滅。何須金棺示雙足。不信只看二月春。梅花落盡杏花發。
    波旬作舞阿難悲。黃面雙林活葬時。眞箇渠儂滅不滅。杜鵑啼斷落花枝。
    雙林滅却白毫光。笑一場時哭一場。慶喜愁顏桃萼媆。波旬舞袖柳條長。
    盡道黃面老瞿曇。雙林樹下曾入滅。但見桃花逐水流。不知洞中春色別。

達磨忌

    碧眼胡僧眼未明。謾言昔日救迷情。果然被老蕭瞞却。揚子江頭一葦輕。
    老漢元來不會禪。謾言心印正單傳。眞丹國裏無人肯。又涉流沙萬里天。
    缺齒胡僧何所爲。抹過萬里水雲來。梁王不具頂門眼。昔日遭渠驀面欺。
    雖破邪宗神異多。看來缺齒老頭陀。鳳凰臺上誑蕭衍。爭奈慚惶滿面何。
    元旦宗門奇瑞在開端。四海禪流著眼看。獨角麒麟登海嶼。九包鸞鳳舞神仙。
    洪鈞一轉氣佳哉。欝欝葱葱曙色開。木上座高聲報曰。七珍八寶入門來。
    革故鼎新群卉鮮。野僧燒柏祝堯年。金銀佛寺大成日。鶴在萬年松樹眠。
    氣轉洪鈞萬物濃。金華春色幾重重。烏藤昨夜近前曰。東海兒孫振吾宗。
    神堯天下斬新時。珍重吾山一段奇。庭下巢松丹頂鶴。池邊暴日綠毛龜。
    大燈國師忌鶻眼鷹睛鐵面門。惡聲難掩盡乾坤。大燈光焰千萬丈。吹滅還他五逆孫。
授翁和尚百年忌
    咄哉這老太顢頇。誤入花園被熱瞞。雪屈一場百年後。博山爇却紫栴檀。
日峯和尚忌（二首）
    無因嫡子授翁孫。興廢花園功最敦。此老全身雖不露。天魔外道又消魂。
    縱滄海變恨何窮。三喚機前昧己躬。昔日花園活埋了。連腮悔不掌斯翁（三十三年）。

義天和尚忌（二首）

    噬臍二十五年春。痛棒瞋拳愁殺人。且喜今朝報寃了。屈黃金膝展炊巾（二十五年）。
    橫拈三尺黑蚖兒。殃害幾枚禪侶來。不用山僧雪他屈。杜鵑叫月落花枝（三十年）

雲谷和尚忌（二首）

    參侍巾瓶已十秋。至今生怕毒拳頭。楓香一炷禮三拜。夙世寃家又结讐。
    掀翻佛界作魔宮。凌滅宗乘還此翁。戢化誰言二十五載。一枝菡萏吹香紅（二十五年）。

雪江和尚忌（二首）

    年光影裏似奔輪。憶著曾遭痛棒頻。今日寃讐何以報。兜僂一炷展炊巾（七年）。
    宗門妖孽作家寃。眼似流星口血盆。滅却大燈焰光了。惡聲難掩盡乾坤（十三年）。

悼景川法兄

    洛陽城北我兼兄。憶昔同參句屢評。莫道花園活埋了。杜鵑枝上月三更。
和特芳瑞泉寺退鼓偈以送行
    道者家風不繫舟。烏藤先問洛陽秋。秋來一別千般恨。愧我留公未有由。

悼春江法姪

    寶峯自結寃讐後。公去西兮吾又東。唯有杜鵑知此恨。聲聲啼斷緣陰中。
龐居士勘大梅
    相逢拳踢互相醻。誰道龐翁輸一籌。梅子嘗來緣何事。大家把手上高樓。

傳衣

    雞足山中迦葉祕黃梅夜半慧能傳。此衣親結寃讐後。嗣續繩繩億萬年。

蛤蜊現觀音相

     蚌殼慈容甚希有。利生接物忽開口。過支久遠正法明。如何錯落漁人手。

龍門躍鱗

    三月桃花浪作堆。金鱗一躍振鬣來。謝郎不解化龍去。幾度蓑衣下釣臺。

端午

    一家迎[/卽]共相陪。只把茶杯當酒杯。者裏如龍舟競渡。不知誰奪錦幖來。

半夏

    九旬一夏已過半。牧得潙山水牯牛。放去前坡任遊戲。國王水草飽方休。

開爐

    豈是潙山大丈夫。撥灰覓火涉程途。今朝者裏無此事。三箇柴頭燒一爐。

雪（二首）

    鼇山曾老叫成道。少室神光心未安。階庭昨夜雪盈尺。黃獨爐邊紙襖寒。
    雪掩千山一夜寒。普賢境界絕遮攔。慇懃爲報參玄客。莫作滿天瑞葉看。

賀德林寺方丈落成（後附壽岳彭）

    優盋曇華現瑞。開德林特地挽春回。落成丈室無餘事。幾箇金毛返擲來。

送彌書記

    挂錫寶山年屢過。聚頭盡是惡寃家。莫鞭駿馬後東野。好在長安城裏花。

謝伊勢備州寄紅白梅兩枝（三首）

    寄我官梅一段奇。清香量愛襲衣吹。銅瓶今得貯春色。不要羅浮山下枝。
    緬想騷人興最奇。哦詩折處曉風吹。清標不讓梁何遜。題取揚州玉雪枝。
    梅萼嬋娟色轉奇。風前撲鼻暗香吹。雖靈雲見桃花悟。不識江南有此枝。
    齋藤氏劃景龐居士寄紙再三見需一偈。不能拒而書以與之云。
    莫怪新題兩度辭。此心只許木人知。君看八萬四千偈。總是爲蛇添足來。

悼宗義上座（二首）

    證徹百年無性義。機前踢倒涅槃臺。大家共滴於從淚。一慟此時腸九回。
    遠別何圖逢此辰。木人石女亦傷神。床頭昨夜無絃曲。彈落天邊月一輪。

弔行脚僧

    不識那方行脚漢。終緣此地棄屍骸。野禽啼斷白楊外。似向秋風助一哀。

瑞龍寺殿追忌（三首）

    光陰百日剎那中。萬象森羅一慟同。應是家風益隆盛。先君陰德感蒼穹（一百日）。
    二載經過炎又涼。銅睛鐵眼涕淋浪。今朝別有天眞供。芍藥花開風露香（小祥忌）。
    光陰倒指已三霜。鐵作心肝也斷腸。珍重謝庭生玉樹。孫枝子葉久昌昌（大祥忌）。

大年妙椿居士追忌（二首）

    非出波斯南海壖。靈根生長劫空先。拈秋挿向博山上。散作甘霖洒八埏（小祥忌）。
    一失英豪十七年。木人石女也潸然。當陽拈出本來面花有清香二月天（十七年）。

一超妙純居士小祥忌

    一周光景剎那中。恨不九原由作公。瑞雨霈然有何象。家門隆盛幾重重。

承國寺殿追忌

    歲月堂堂俄頃移。一回憶著一回悲。大人之相不遮掩向節吹香黃菊枝。

玉雲寺殿追忌（二首）

    自從夜壑一藏妙。兎走烏飛歲粵周。六月炎天梅蘂綻。等是拈作妙兜樓。
    十有三回光景遄。使人追憶淚潺湲。虛空生得無根樹拈作兜樓一炷煙（十三年）。

竺叟常仙禪定門十七年忌

    十有七年殘夢中。空揮老淚盆忡忡。山僧今日以何薦。風送暗香梅隖東。

洞春院殿十三年忌

    十有三年倏忽周。木人石女不勝愁。雲軿莫道昇天去。雨後紅酣菡萏秋。

長壽寺殿追忌（二首）

    萬象森羅一慟同。國家不幸喪英雄。當陽指出大人相。秋近微凉生井桐。
    光陰百日剎那移。知與不知誰不悲。別有報恩一句子。杜鵑啼斷落花枝（一百日）。

雲巖宗德禪定門追忌（二首）

    淚痕易洒恩雞窮。七載曦娥一夢中。遍界堂堂大衆相。敖霜[/卽]後菊花叢（七年）。
    光陰荏苒十三年。鐵眼銅睛也潜然。露出阿爺眞面目。菊英[/卽]後綴金鮮（十三年）。

春巖魁公禪定門盡七日忌

    木人石女斷愁腸。七七光陰夢一場。不用今朝爇沈水。風從花裏過來香。

桂昌正繁禪定尼追忌（二首）

    不與栴檀婆律同。本然祕在孝心中。看看別有報恩句。昨夜秋風生井桐。
    十有三年如電拂。幾回葉落又花發。相期閥閱自茲昌。慈母三遷益輝赫。

林叟樹公禪定門追忌

    大塊託根何有鄕。二三四七沒商量。拈來插向寶爐上。散作甘霖洒八荒。

顯忠勳公禪定門十三年忌

    轉頭遽爾十三霜。春恨何如春日長。不用區區讃陰德。黃鶯替我爲稱揚。

心源常公禪定門三十三年忌

    三十三霜掣電中。飜思陟岵感蒼穹。今朝別不爇沈水一。朶梅香屋角東。
    故越州太守大功宗輔大居士者吾祖養源老和尚表其美德而號龐巖居士。居士又親見汾陽老師。而其所得太奇偉也。可謂。南嶽下之龐蘊百丈下之裴休矣。蓋居士與余方外道友也。吁嗟。悲夫。居士溘然而旣八稔不復相見也。然亦居士與余其平日交義甚厚。所以。今茲丁亥小春十一日詣其遺廟而焚香。供獻居士之廟前。悼而不足。憶之不休。休相憶霜葉紅於二月花。咄余彷徨而不獲已。感歎之餘述一偈。以旌其道義云。伏乞居士昭覽。
    濟北山前龐老祠。野僧今日拂苔來。不知居士生耶死亞菊早梅春一枝。

道號
春巖

    雪盡風和曉日晴。莓苔鎖綠勢崢嶸。登臨多少見花客。不識懸崖路坦平。

怡雲

    從龍不肯去他山。且喜無心伴半間。解道國師懸挂著。看來猶隔萬重關。

竺巖

    巍然終古鎭迦維。仰見雲收又霧披。昔日牟尼宣法後。鷲臺高聳壓須彌。

心月

    一片靈臺徹大千。恰如蟾桂朗青天。直饒光境俱忘去。敢保盤山話未圓。

竹谿

    霜筠碧水共依依。玉立嬋娟拂石磯。多福解言斜與典。看來猶缺截流機。

祖苑

    拈華之旨孰承當。金色頭陀笑一場。春入少林有何瑞。仰瞻五葉轉芬芳。

忠室

    輔佐武門功大哉。人言天產濟川才。相期作法社渠荅。莫讓當初李與裴。

決堂

    胸中緇素少人知。盤結草菴訶佛來。獎老罰錢雖盡法。化門猶缺別機宜。

玉岑

    琪樹重重光倍增。山如玄圃勢崚嶒。昔年若不辨眞假。爭得少林傳祖燈。

雲巖

    雖云出岫本無心。昨夜從龍宿故岑。好是旱天慰黎庶。霈然散作傳巖森。

壽巖

    遐算全兼彭祖同。登山臨水興無窮。時看繚亂曼陀雨。應有空生在此中。

桃谿

    幾樹繁花照水紅。如霞如錦岸西東。時看片片隨流去。應有仙家在此中。

正菴

    天生質直冠群倫。一室蕭然月作隣。古德竪拳消息子。看來萬里隔關事。

退翁

    敲磕門庭二十年。白頭屏跡打安眠。下看昔日南陽老。一室蕭然謝萬緣。

健翁

    心如生鐵鬢皤然。日夕提撕活祖禪。壓倒老龐裴相輩。威風凛凛氣衝天。德翁不唯致孝又存忠。少小傾心仰祖風。珍重化工愛公甚。綿綿壽算等虛空。

悅谿

    物外逍遙樂此情。冷冷響洗耳根清。春風滿面溢和氣。劈箭之機太嶮生。

天縱

    鐵額銅頭不奈伊。臨機通變是生知。依俙七百甲子叟。靠倒池陽老古錐。

智巖

    看雲樂水是生涯。分案現成知不知。皎潔五臺山上月。夜來依舊照峨嵋。

了菴

    不墮人間尊貴中。蒲團竹椅舊家風。自明古德竪拳旨。一掃凡情聖解空。

怡翁

    這老誾誾溫似春。參禪況復琢磨頻。因思黃面拈華曉。獨印破顏微笑人。

智海

    學究淵源忘所知。曼殊安解測其涯。一毛呑盡四溟了。正眼看來未足奇。

則翁

    志氣超然迴不同。一生持律感蒼穹。請看昔日臨濟老。春雨栽松興我宗。

玉巖

    幾株琪樹欝叢叢。八面玲瓏似閬風。時見天華零繚亂。空生如是坐斯中。

仰菴

    同北斗兮齊泰山。門庭嶮峻絕躋攀。要明古德竪拳旨。大地都盧鐵一團。

祥巖

    瑞雲蕭索擁山阿。中有禪翁兩鬢皤。借問嘗談般若否。天華狼藉碧嵯峨。

古巖

    造化雲根何却開。風磨雨洗鎖莓苔。此中不許空生坐。怕見天華亂墜來。

春谿

雪融澗水雨餘肥。公案現成玄又微。解道灌谿劈箭急。看來猶是缺全機。

茂巖

    春來群卉欝叢叢。萬仭懸崖倚顥穹。怪得空生坐斯裏。時看華雨落天風。
文明甲寅仲夏上休日爲宗洵首座賦西川號（師時住正法山此眞跡現在西濃池田郡本郷村雲門山龍德寺龍德者西川和尚所創建也）。
    開國蠶叢有故蹤。錦江一道水溶溶。三蘇間出宋天下。萬仭眉山壓衆峰。

文明十八年丙午正月爲宗珉藏主賦玉浦號

    此地生珠燦爛時。長天秋水其清奇。離婁罔象沒交涉。眞假還他碧眼知。
宗播藏主嘗爲其童子時。字曰蘭室焉。今茲明應五年歲次丙辰小春上澣日寄紙索一偈。余素乏學。矧復老嬾衰惰而無意製片言隻字矣。雖然不獲已聊漬筆以爲證云。
    楚畹花開香露濃。不須向外扣心宗。世尊摩竭雖行令。正眼看來隔萬重。

宗縉首座需瑞翁號

    千祥萬吉事尤新。竺土大仙生下辰。珍重仍昆有斯老。曇華吐蘂一枝春。
明應二稔龍集癸丑。小春仲澣日。宗賢臨寺需別稱。大書哲堂二字。且又作伽陀一篇以應厥請。云爾。
    孔門德行稱顏回。度越三千弟子來。爭似雲開霧收後。半間晩對碧崔嵬。
玄勝居士出紙需別稱。仍寫義叟二字。以塞厥請云。
    時[/卽]因緣契祖宗。觀之遲暮得從容。廓然無聖那一句。也是闍梨飯後鍾。
玄慶侍史託於親友被需雅稱。字曰雲和。蓋本于雲和琴瑟之字矣。仍作小偈以證之云。
    曉天五色擁蓬瀛。氷雪將融淑氣清。靄靄不飛物相感。無心琴瑟亦春聲。
宗榮信女出紙需別稱。字之曰茂堂。乃述祇夜一篇。以塞厥請
    𣏌梓楩楠集大成。豁開戶牖一時呈。郝翁休道庭前柏。露柱機先已證明。
    一擊菴主玄智上座者吾祖翁龍興開山義天和尚之小師也。一日寄紙需別稱。字之曰海嶠。且又述祇夜一篇以塞厥請。
    望可易兮攀可難。白銀堆裏碧巑岏。古帆未挂舊公案。萬仭懸崖捐手看。
英檀鈍公禪人出紙見索雅稱。山野匪才屢逼嚴命不能默止。聊染老筆大書一超二字。且又製野偈一絕。以醻其請矣。願儞不違靈山付屬。護持大法而俾吾門戶大焉。豈讓美于裴休楊傑之輩乎。勉旃勉旃祝祝。
    咄這迦文甚苦哉。區區翹脚恣癡獃。爭如不費纖毫力。坐斷毘盧頂𩕳來。

像賛
文殊

    金毛倒跨五臺山。無限癡人斫額看最苦。善財遭教壞。可憐古佛被渠瞞。
文明壬寅夷則上休龍崇書記繪先師瑞萼慶公座元禪師肖像需賛聊綴拙語以贅云
    天澤苗裔。橫嶽雲孫。圓戒珠而益潔。磨心鏡以無痕。首衆長島山平分風月。艸剏不動寺光闡法門。有長處誰理論。威音前行道。夜裏走崑崙。咦。

賛文囿正喜禪人肖像

    天資朴實。襟度和矛。仕主君則旦暮存忠烈。處鄕黨則鰥寡託庇庥。翳術逞
神妙。砭劑運機籌。加之眞詮法寶式書式誦。竹椅蒲團。爲侶爲儔。猛省生死大事。請益古德宗猷。夫之謂禪門龐居士流者耶。

自賛

    文明龍集甲辰仲夏下澣日。宗洵首座描余幻質而需賛。仍書以應厥請。
    出格孟八郎。天生沒意智。放憨放癡。不仁不義。品薻諸方殃害衲子。手裏竹箆劇如毒蛇。肩上金襴輕似敝屣。若謂天源正脈花園嫡孫。大似接竹點月。遠之遠矣。阿呵呵。

宗縉首座寫予幻質需賛

    者贋浮圖。不辨親疏。握起竹箆 。䔆沒宗旨。挂著金縷。妝飾形模。見衡梅老。驀面受塗糊。將醍醐爲毒藥。變佛果。作邪途。咦黔之驢。
文明元年己丑臘八門弟子大年妙椿禪人繪余幻質將來欲鎭衝山門。仍述拙語云。
    百不會百不能。撥置戒律。脫略規繩。學本雖孤陋。禪亦缺師承。將謂。臨濟苗裔。元來無眼村僧天地不仁生箇漢。驢腮馬頷得人憎。咄（此自賛現藏金寶山）。
    文明十八歲次丙午夷則上澣宗珉藏主畫予陋質請賛詞仍應其需。
    我箇眞容本無等匹。放開也彌綸河沙。把定也不立毫髮。寥兮廓兮。星飛電掣。設使僧繇妙丹青到頭於是也難貌。還會麽。落霞與孤鶩。齊飛。秋水。共長天一色。咄

銘
金寶山三石銘（師以生法師頑石點頭女媧氏錬石補天典故號三石爲上座）
琵琶石號道點上座（在多羅羅岡）

    以形似名琵琶。爲報道思無邪

喝食石號道頑上座（在庫司東巖邊俗曰惠美須石）

    汝靈何事。託石愚迷。翻轉邪念。連證菩提。

優婆石號道鍊上座

    咄這婆婆。惡業何多。應當謝過。歸依佛陀。

蓮經疾書銘

    三世如來皺兩眉。作家漢謗此經時。從頭展卷從頭寫。六萬餘言字字奇。

利能禪門請經銘

    咄這西天老古錐。三周七喩放憨癡。不知別有好消息。金碎黃花[/卽]後枝。

鐘銘
    新鑄洪鐘結善緣。眞聞全在未聞先。一聲敲落天邊月。驚破群生夜夜眠。

慈母梅蘂妙清大姊塔婆銘

    黃檗隔江秉火炬。睦州古寺織蒲鞵。別有報恩那一句。煙村梅蘂笑柴崖。

大興心宗佛德廣通國師虎穴錄卷之上（終）

大興心宗佛德廣通國師虎穴錄卷之下

          門人某等編集
          遠孫元什校閱
          遠孫宗柱重訂

佛事
大年椿公僧都十三年忌陞座（瑞龍創建檀越開善院權僧都大年妙椿居士者。齋藤越前守嫡子也。世稱曰齋藤越前守。文明十二年庚子二月二十一日卒。持是院一超妙純者。妙椿嫡子也）

    （擧香云）斯香不是鷓鴣斑崑崙耳。亦非栴檀樹薝蔔叢。根株連絡金輪際。枝葉繁茂太虛空。謂之靈山密旨。強名少室眞風。挿向寶爐。奉供養本師大覺世尊現座道場觀音大士一切諸賢聖衆。伏願大年椿公僧都藉這聞熏力。普提挈河沙含識。同遊戲法性海中。
    斂衣據座。索話。雪覆千山孤峯不白。嶮這裏如何湊泊。時有僧出衆曰。大施門開酥酪醍醐攪成一味。正法輪轉。缾盤釵釧鎔成一金。人天交參。願聽猊吼。答曰。希聲聞在不聞中。進曰。吹斷簷閒積雨聲。答曰。莫喚作雨滴聲。進曰。驚走陜府鐵牛。嚇殺嘉州大象。答曰。若無扛鼎拔山力千里烏騅不易騎。進曰。記得。廣慧璉禪師因楊大年諱日設供爇香。次僧問。從來弟子供養師。今日爲甚麽師供養弟子。璉曰。恩來義往端的也無。答曰。人情做得寃家結得。進曰。僧又噓一聲。璉曰。鈍置老僧瞎漢。可謂釘㭰鐵舌得人僧。答曰。是精識精。進曰。茲値大年椿公一十三回之嚴忌。拜請和尚陞座說法。不是恩來義往乎。答曰。仁義道中。進曰。敢咨詢和尚。未審楊大年與椿大年是同是別。答曰。一對鴛鴦畫不成。進曰。水自竹邊流出冷。風從花裏過來香。答曰。看盡湘南清絕地。僧曰。一種沒絃琴。只師彈得妙。便禮拜。師曰。錦包特石。
    提綱。混沌未分威音那畔一著子。包括二儀彌綸八極。如大火聚。近之則燎却面門來。似太阿劍。擬之則斷絕性命畢。孤迴迴。峭巍巍。轉轆轆。活鱍鱍。到這裏微塵裏轉大法輪。一毫端現寶王剎。放行也瓦礫生光。把住也眞金失色。所以三世諸佛得此說頓漸權實半滿偏圓。歷代祖師得此用抑揚褒貶擒縱與奪。以至天下老和尚假他威光拈槌竪拂勘驗鐵額銅頭。五湖活衲僧受他恩力撥草瞻風擊碎魔宮虎穴。（竪起佛子云）看看大年椿公僧都忽現本身。在山拂子頭上。念一道呪曰。唵蘇噓蘇嚧娑婆訶。奇哉奇哉。雖然恁地。此是建化門中事。更有向上一路。諸人還會麽（以佛子撃禪床云）柳絮池塘淡淡煙。梨花院落溶溶月。咄。
    散說。索訶世界南瞻部洲大日本國濃州路厚見郡活居住大功德主持是院一超純公僧都。延德四年二月二十一日。伏値大年椿公僧都一十三回忌之辰。特抽丹傾淨財焉。仍就金寶山瑞龍精舍。大啟齋筵。以伸迫嚴供養。預剋期三七日。令闔山苾芻衆修諸佛事。或書寫一乘妙典。或讀誦諸般經呪。命工彫刻大日如來聖像。洎修設圓通懺摩水陸淨供等。今日散場營辨伊蒲塞淨膳。供佛齋僧并嚴德香



華燈燭茶果珍羞等。以表追慕之忱。欽延請隣封諸大老緇流等。使諷演無爲佛心白傘蓋神呪之次。命住持比丘（宗頓）陞于此座。俾擧揚宗乘。所萃殊勳回向眞如實際專爲覺靈資嚴冥福者。共惟。大年椿公僧都。天資英特。雅量汪洋。信及豚魚。威振夷狄。內以修白業。外以利蒼生。往日雖奉般舟三昧。晩[/卽]皤然回心祖道。晨夕扣問此事。孜孜寤寐不忘。有時忽爾撞著孃生鼻孔。而胸襟豁如也。恰若披雲霧而覩青天。其造詣高妙快活也。耆衲宿德弗肯嬰厥鋒。初機晩學拱手歸降而已。抑亦法城渠答禪苑權衡者乎。公比發大願。親下爽塏。伐木開山。刱造大伽藍。渠渠兮潭潭兮。輪奐聳雲霄。金碧照山谷。咸謂。覩史夜摩涌出此地。依俙須達買園布金。彷彿荊公捨宅作寺焉。適應仁之初。禍亂俄起。中原鼎沸。東西相鬪。以故士卒觸鋒刄。緇素嬰災害。者不可勝計矣。熟觀之併天使然也。豈亦人謀哉。自爾以降。連年金革猶未息。諸軍寖窘乎戰爭。旣解圍去也。由是副相父子蒼黃罔措。公獨倡義督本州使君。引兵東行張青油幕於茜部。措枕于泰山安。者十有餘歲。可謂。大功至德也。公又主盟于隣國。秉柄於本邦。用兵術齋孫吳。施雄略類韓范。是以合郡若磐石固而黎庶悉晏然而得其處也。豈是非公之力哉。長享己酉春。大功德主持是院一超純公僧都屢運奇謀令副相父子之駕再還京師遂據蓮府之位。主上叡感搢紳稱美焉。實惟無雙之忠烈一代之盛事者也。吁。豈凡庸流俗之所克企及耶。夫大日者金胎兩部毘盧法身光明照無邊剎界。譬如大日輪當空。竪也窮三際。橫也亙十方。塵塵現覺體。物物顯印文矣。凡法華者。一乘圓頓。一多互融。其功能德用甚深不可思議也。故名經王。二處三會說也。教宗所談廣博繁多而不暇一一枚擧焉。矧亦大人相公忝印寫壽量品。蒙爲覺靈追嚴賜之。其鈞旨重者豈可堪感戴之至矣乎。又案水陸之會昔梁武帝夢神僧告曰。六道四生幽囚者衆何不建水陸大齋而濟拔之。帝旣寤詔十大高僧。披尋大藏撰成儀文。始於金山建此大會。於初夜分。悉停燈燭。帝親臨筵禱曰。若此儀文理協聖凡。願我拜起。燈燭自明。不符如來聖意。燭暗如故。帝一拜燈燭皆明。二拜宮殿震動。三拜天雨寶華。其修建顯驗頗多矣。大率爲亡靈追善設水陸會者此遺意也。
    自叙（宗頓）醯雞之微分。不識大方。井蛙之小機寧測巨海。爰逼檀命不能拒障。濫陞此座。豈無慚乎。伏乞衆慈亮察。
    檀謝陞座之次。共惟大功德主持是院一超純公。僧都武門楨幹法社金湯不動干戈。國以靜謐。永戢兵甲民以歡康。可謂繼藤氏之前躅。騰利仁（利仁者自鎌足九代之苗裔也從四位下鎭守府將軍而齋藤祖也仁明天皇時人也）之遺芳。至祝至禱。
    總謝次。惟諸位東堂大和尚諸位西堂和尚。叢林頭角法門爪牙。宗通說通。足稱後學模範。禪熟文熟。僉道。前輩典刑。枉蒙光賁。無勝激切屏營之至。伏乞昭亮。
    拈提。記得良遂座主兩回參麻谷。及纔稱名。忽爾契悟乃及歸講肆。散席告諸徒曰。諸人知處良遂總知。良遂知處諸人不知。雖然如是。這老奈何承當處莽鹵（卓拄杖一下云）更聽取一偈。當時良遂參麻谷。子細看來。眼未明。不似萬機休罷了。只將春睡賞春晴（靠拄杖云）久立珍重。

前越州太守大功宗輔居士三十三年忌陞座（汾陽創建檀越龐巖大功宗輔居士者土岐持益柄臣齋藤越前守也寛正元年庚辰五月二十七日卒）
  （擧香云）此香本非都梁迷迭品。肯與龍涎雞舌均。謂之至聖命脈。亦名列祖精神。三目摩醯不得覰破。千手大悲爭能指陳。挿向寶爐奉供養現座道場瑠璃界主醫王善逝一切諸賢聖衆。伏願先考大功宗輔居士。承斯眞熏力。生生爲苦海津梁。運濟大地群生類。世世作宗門檀越。撥轉如來正法輪。
    斂衣據座。索話。薰風自南來。殿閣生微凉。若喚作諸佛出身處。夜雨過潚湘。參僧出衆曰。少林無孔笛吹落江城五月梅花。虎丘省數錢分疊谿邊萬點苟葉。頭頭漏泄劫外消息。物物運出自己家珍。四衆臨筵請師提唱。答曰。無處回避。進曰。接待賓客還他孟嘗君。作麽生是主中主。答曰。師子哮吼百獸腦裂。進曰。威雄震十方。聲價動寰宇。答曰。毒氣傷人。進曰。記得。雲門大師曰。今日二十七拈向甚麽處。自代曰。壁上挂。是什麽條章。答曰。八角磨盤空裏走。進曰。正當今月今日二十七茲値大功居士三十三回遠忌之辰。特拜屈和尚陞座說法爲他追薦冥福。未審拈向甚處去也。答曰。天覆不得。地載不得。進曰。與麽則天人群生類皆承此恩力。答曰。張公喫酒李公醉。進曰。千峯勢到嶽邊止萬派聲歸海上消。答曰。錯。僧曰。仰之彌高。師曰。向道是龍人不信果然奪得錦幖歸。
    提網佛祖頂𩕳一著子。人人具足箇箇圓成。恢恢焉不可狀。蕩蕩乎不可名。天曉不露夜半正明。空索索赤條條。十方世界一團鐵。轉轆轆活鱍鱍。虛空背上白毛生。透聲透色七縱八橫。到這裏面南看北斗。日午打三更。移步則觸撥釋迦腦蓋。擡手則擉瞎達磨眼睛。所以臨濟大師曰。一剎那間便入華藏世界。入毘盧遮那國土。入解脫國土。入神通國土。入清淨國土。入法界。入穢。入淨。入凡。入聖。入餓鬼畜生。處處討覓尋皆不見有生有死。唯有空名。幻化空花不勞把捉。得失是非一時放却（驀拈拄杖云）傍有木上座。忍俊不禁出來曰。適來葛藤猶是功勳邊事。直甚麽臭皮襪。更有一段格外玄機。不惜眉毛。卽今爲諸人重說破去（卓一下云）擘開華嶽連天色。放出黃河徹底清。
    散說。薩訶世界南贍部洲大日本國濃州路厚見郡居住奉三寶弟子功德主孝子等。延德四年仲夏念七日。伏値先考大功宗輔居士三十三回忌之辰。同心戮力各捨淨財。特就靈藥山正法精舍。大啓齋筵以伸追嚴供養。預剋期一七日。令闔山六和淨侶勤修諸法事。或書寫法華妙經王。或讀誦諸般經呪。命工雕刻當忌教主虛空藏薩埵尊像一軀。一乘妙典疾書漸寫印寫若干部。修圓通懺摩法儀。設水陸施食大會。今日散筵營辨伊蒲塞淨膳。以供佛齋僧拜請諸尊宿苾芻衆。令諷演大佛頂萬行首稜嚴神呪之次。命龍光主翁。拈香演法兼屬瑞龍住持（宗頓）俾陛此座擧揚宗乘。所以鳩殊勳回向眞如實際。專爲居士資嚴冥福者矣。共惟先考大功宗輔居士五馬重寄。一門大賢。氣呑八九雲夢。而無蔕芥。胸羅數萬甲冑而有星宿。兵術練達騎射兼全。仁以布遐邇。澤以被種植。加之。不違靈山遺屬。衞護法城。恢興祖道。寔是足稱禪苑之潘屏矣。自非從菩薩地來假現宰官身。安能如是乎。逮治國秉政削暴誅姦。則威烈若霜摧百卉。導善推忠。則寬厚似海納衆流。由茲凶徒畏善人服。君子曰得先賢經綸之大體焉。公復平日不愛華麗。專本淳素。食無美味。衣屏綺紈。公孫弘晏平仲之後不聞其風者久矣。驕富貴貪貨財之徒。爲之可不愧赧乎。茲者前本州刺史持益公旣無令子。世厥家幹蠱矣。公於是與幕下諸老相共謀而遣主君左京兆成頼公繼其家督。可謂。無前忠烈。何以如之乎。公匪惟專武略。惟耽嗜歌道。晨夕嘲弄風月。不覺勞倦。其歌詞甚婉麗也。至于如今人皆追慕之。吁美也哉。公初參吾祖養源老師屢扣問此事。常以未明大法爲念。一日特特投誠見汾陽師。示以本分鉗鎚。自爾以來精研密鍊請益者年久矣。一朝於無心中。築著孃生鼻孔平生疑團頓氷釋。始知從上諸聖不瞞人也。公以所解呈師。師唯一笑耳。繇是鍼芥相投師資道合。夫之謂世出世間沒量大人也。公發大願欲營搆一禪剎以報法恩。數索佳山不獲矣。偶有客。語武儀郡有山。嶺松激濤。谿水漱玉。頗絕境也。公聞之喜甚。山下有父老。世主此山。公令諭其意。父老輒諾之。公旣卜此地。於是募闔郡同志之諸官員相共率運士拽石者凡三年。公命匠氏掄材刱建大伽藍。輪兮奐兮。山川改觀。乃請佛智廣照禪師。爲開山始祖。蓋一代盛事也。誰敢不歆羨耶。僉道。毘耶室史金栗黃檗門下裴相。夫虛空藏菩薩者。本經中說此去西方恒沙世界。有一佛剎。名一切香集。佛名勝華敷藏如來。彼國有一菩薩。名虛空藏。已從彼佛得深妙法一切種智。頂上有一如意寶珠。光明顯耀而呑蔽一切光明色相。無復現者。唯見虛空。是菩薩本願力故。以智慧方便度脫一切衆生。令歸第一義空。故聞菩薩名。或造形像。或設供養。是人現世無諸災患。臨命終時。菩薩隨其應。現身說法令離生死。乃至一切諸法皆悉空寂猶如虛空矣。是虛空藏菩薩大意也。雖然恁麽。若約祖師門下人人有一顆無價摩尼寶珠。六根門頭晝夜放大光明。無有間歇。是名眞虛空藏菩薩。夫法華者吾佛成正覺後。四十五年靈山虛空二處三會。凡八年所說。後來人師判爲醍醐味教。爲注疏釋者不可勝計。此經曰。一切治生產業皆與實相不相違背。然則諸人一切時一切處屙屎送尿著衣喫飯莫非法華也。夫圓通懺摩者。觀音大士成六度萬行之果德。爲二十五圓通之上首。故悲華經曰。若有衆生受苦時。稱我名而不能免其苦。我誓不取正覺。若至心懺悔則轉波羅夷罪。作輕垢罪教消滅矣。梁武帝始爲雍州刺史。其后妃多妬忌意。由是死爲巨蟒。入后宮而通夢於帝。求救。莊嚴慈悲道場。請僧禮佛至心修圓通懺摩法。巨蟒忽化爲天人。於空中謝帝功德。從是以降至今本邦沙門往往修懺摩法者。此遺法也。若也至心而修之。懺雪罪根福壽增長者。
    自叙（宗頓）天生癡鈍。容貌支離。機識謝陂量。宗教慚管窺。茲逼檀命之重。叨陞此座。納敗一上。伏乞衆慈亮察。
    檀謝陞座之次。共惟功德主孝子等棠棣聯萼鴻雁作行。于公車蓋駢闐謝氏蘭玉繁茂。冀閱八千春秋於壽域。湛四大海水於福源。至祝至禱
    總謝次。惟諸位東堂和尚。諸位。西堂和尚。先哲標準後生著龜。學極淵源涌泳禪河教海。名重叢社貫穿百家九流。無勝惶恐戰慄之至。伏乞昭亮。
    拈提。記得。那吒太子析肉還母。析骨還父。然後現本身。運大神力。爲父母說法。後來大慧禪師頌此公案曰。骨肉都還父母了。不知那箇是那吒。一毛頭上翻身轉。一一毛頭渾不差。雖然恁麽。這老未夢見那吒本身在。山僧卽勦絕去。析其骨肉還父母（擧拂子云）那吒本身見也麽。五月榴花紅一點。驚人春色不須多（喝一喝）久立珍重。
    前備州太守月窓宗心居士卒哭忌拈香（擧香云）此香託根株於威音劫外。而屈蟠古今。布枝葉於閻浮界中而繁茂塵剎。不是艾納教梁。亦非栴檀婆律。三世諸佛以之唱成道。降魔軍。歷代祖師以之建法幢開鋪席。以至石鞏承些子聞熏力彎弓。道吾借一點惡氣息舞笏。信手拈來爇却爐中。一穟黃雲氤氳八極。娑婆世界南瞻部洲大日本國濃州路厚見郡革手鄕。居住奉三寶弟子孝男家貞。明應二年十月念四日。伏値月窓宗心居士卒哭忌之辰。仍就于先君之第。啓帑抉金大啓齋筵。嚴備香華燈燭茶果珍羞等。修設水陸淨供。謹拜請現前一會清衆。諷演白傘蓋無上神呪。之次借手瑞龍住持比丘（宗頓。）焚此寶香。供養十方果海已滿未滿諸賢聖及大千沙界護法諸天冥道冥官等。所萃善利專爲居士。莊嚴報土。普願。上報四恩下資三有。乃至六道四生群類同證無上菩提不可思議勝果。者趙宋楊文公大年問廣慧璉和尚曰。尋常承和尚有言。一切罪業皆因財寶所生。勸人疎於財利。況南閻衆生以財爲命。邦國以財聚人。教中有財法二施。何得勸人疎財利。廣曰。幡竿尖上鐵龍頭。大年曰。海壇馬子似驢大。廣曰。楚雞不是丹山鳳。大年曰。佛滅二千年比丘少慚愧。投機偈曰。八角磨盤空裏走。金毛師子變作狗。擬欲藏身北斗中。應須合掌南辰後。又大年臨終前一日親寫一偈。與家人。令來日送達李駙馬。偈曰。漚生與漚滅。二法本來齊。欲識眞歸處。趙州東院西。尉接得偈曰。泰山廟裏賣紙錢。此二偈古今絕唱也。咸謂大年浪不出於廣慧門。山野聞居士之病革一日詣其私第。訪問居士。乃問曰。如何是末後一句。山野曰。八角磨盤空裏走。士曰。未審意旨如何。山野曰。吹毛不曾動。士曰。不動時如何。山野曰。築著磕著。士便休。山野觀居士作用。自非出生入死得大自在底漢安能如此哉。蓋居士與彼楊大年異代同調者乎。共惟（某名）天資軒昂。氣宇英特。輔佐主君則作股肱。衞護祖道則作渠答。抛擲五位槍旗。提持三玄戈甲。以加。親受龍興衣盂。欽慕天源派脈。剩亦參衡梅老師。一朝忽爾得透徹。下視黃魯直投機晦堂。平欺張無盡嗣法兜率。恁麽也得。不恁麽也得。象王回旋恁麽也不得。不恁麽也不得。師子返擲如上間絡索。卽且置。更有覆蔭後昆底一著子。聽取一偈。沒量大人有髮僧。壓倒毘耶老金粟。相期令子轉蟬聯。各興家業大門閥。

祥巖禎公座元卒哭忌拈香（擧香云）

    一穟黃雲充八極。乾坤無處不芬馥。人人鼻孔正遼天。笑殺香嚴添蛇足。娑婆世界南贍部洲大日本國濃州本巢郡長慶山福王禪寺小師善宗。文明十四年八月十有三日。伏値前住當山先師祥巖禎公座元卒哭忌之辰。預於日前漸寫一乘妙曲一部。洎修設圓通妙懺者。一座正當今日營辨伊蒲塞淨膳。以伸供佛齋僧之儀。仍拜屈現前一會衆諷演白傘蓋神呪。之次請瑞龍住持比丘（宗頓）焚此寶香供養十方三世一切聖衆西天此土歷代祖師護持正法諸天龍神盡虛空遍法界一切幽冥等。所萃殊勳專爲覺靈增崇品位。共惟。前住福王祥巖禪師。松源雲孫大林奕葉。首衆佛心則風月平分。視篆長慶則殿宇修飾。禮樂回古風。草木呈喜色。加之。少守佛制。清淨持律。家法森嚴。可謂。効典刑於前修。行李淳素足以垂軌範於後學。矧復訪道參禪其志專壹。一夏僦屋山前。日夕朅來孜孜咨決。忽爾及捐透禪關。平生疑團一時氷釋。從此眼空諸方。機鋒不可輕觸。快活自在。陸地起波濤。卷舒縱橫青天轟霹靂。平欺黃檗奪南泉位下視韶陽繼靈樹席。所以頂上一著子。赤條條。活鱍鱍。快快焉彌綸大千。蕩蕩乎不存毫髮一大藏教說不到。千手大悲捫不著。若也直下承當。總是無嫌底法。或時紅塵堆裏轉大法輪。或時猪肉案頭現寶王剎。其茍未然露冷蓮房。隊粉紅。波漂菰米。沈雲黑。咄。無計駐光景。嚴忌已臨卒哭。欲抒道情。不覺涕泣。如上間絡索卽且置。更有覆蔭後昆底一句。山僧如何指出。師子產狻猊。鳳凰生鸑鷟

 春林宗芳禪定尼三十三年忌拈香

    剎那三十有三春。睍睆助哀鶯語頻。遍界親顏不遮掩。梅花落盡杏花新。娑婆世界南贍部洲大日本國濃州路厚見郡居住。孝男直重。文明十六二月初六日。伏値春林宗芳禪定尼三十回忌之辰。命工雕刻菊光善逝尊像一軀。修設圓通懺摩。謹施淨財。今日就于金寶山。供佛嚫僧拜屈合山淨侶。諷演白傘蓋神呪。之次請住持比丘（宗頓）焚此寶香供養本師釋迦牟尼。世尊及十方三世一切諸佛扶桑國裏大小神祇等。攸萃殊勳專爲靈位資助薦拔。夫惟（某名）天資雅潔坤德純眞。能事舅姑殫恭敬。自取箕帚忘艱辛。散家財不悋。救窮又賙貧。加之生平去羶葷持淨戒。晨夕奉香火。修善因。其風韻也不減臺山婆子。其行履也曷慕秦國夫人。所以。一靈眞性不立纖塵。恢恢焉攧不開。撲不破。蕩蕩乎涅不緇。磨不燐。合之則剎那成正覺。背之則永劫受沈淪。若也向者裏直下承當去。頭頭非取捨。處處絕疎親。或時水殿雲廊現寶王剎。或時朱玉案轉大法輪。說什麽五障三從。濕紙裹金毛師子。論什麽無明煩惱。單絲控玉角麒麟。其茍未委悉。雪後春山青未了。雨餘芳草綠初勻。咄。如上間言長語且置。更有覆蔭後昆底一著子。山僧如何指陳（挿香云）。看看。一炷栴檀樹。散作慶雲盈九垠。

鏡外宗清禪尼大祥忌拈香

    洒淚秋風愁莫窮。三年光景剎那中。未生前事不遮掩。朶朶芙蓉雨後紅。娑婆世界。南贍部洲。大日本國。濃州路。厚見郡居住。奉三寶弟子。孝男基信。文明十四年八月十有五日。伏値先妣鏡外宗清禪尼大祥忌之辰。預於日前修設圓通懺摩。傾出淨財供養三寶。謹拜屈現前一會清衆。諷演白傘蓋神呪。之次。請瑞龍住持比丘（宗頓）焚此寶香供養三世十方一切聖賢水陸空行神祇幽冥等。攸萃殊勳專爲靈位資助薦拔。夫惟（某名）天資和淑坤德淵沖。鞠養親戚。則有慈有惠。軌範閨門。則愼始愼終。加之。親受禪源衣法。專仰橫嶽宗風。自非夙有靈骨。安得心鏡磨礱。其丰標也曷與菴提遮殊則。其高韻也當兼月上女如同。所以本地風光本來面目。十方透徹八面玲瓏。不受生死控勒。寧拘聖凡羅籠。淨裸裸絕承當。上無攀仰。赤洒洒沒窠臼。下絕己躬。謂之白雲鐵酸豏。亦名楊岐栗棘蓬。若也於斯直下領略。塵塵解脫法法圓融。或時發揮靈鷲雄機。玉殿璚樓雲母帳。或時顯示少林密旨。畫屏銀燭綺羅叢。到這裏說什麽五障三從。蛇呑鼈鼻。論什麽無明煩惱。虎咬大蟲如上間絡索禪尼受用底也。其茍未然。八月中秋三五夜。婆娑蟾桂影房㰍。更有覆蔭後昆底消息子。山僧卽今如何提唱。自此洪休期萬世。宮衣黃帶御爐烘。

前若州太守樂叟快公禪定門三十三年忌拈香

    倏然三十有三霜。恩義如山豈得忘。東閣官梅新吐玉。拈成五分法身香。娑婆世界南贍部洲大日本國濃州路武儀郡智勝禪寺住持智龍。長亨元年臘月十有八日。伏値先考前若州太守樂叟快公禪定門三十三回忌之辰。就于金寶山傾淨財。先庚謹令闔山衆頓寫一乘妙典一部。預今日營辨珍饌拜屈現前一會清衆。諷誦稜嚴神呪之次。請住持比丘（宗頓）焚斯妙兜樓婆。供養此界他界無量聖衆諸天龍神一切冥靈等。所集奇勳非特爲神儀資助薦拔。普願上報四恩。下資三有。乃至六道四生群品類同證無上菩提不可思議勝果者。共惟（某名）天資廉潔器質溫良。回施利澤於親族。奉揚仁風於遠方。非惟爲國家柱石。可以稱祖道金湯。加之。致力土木。刱建寶坊。美哉輪。美哉奐。金碧林泉輝光度越布金之須達冠絕捨宅之舒王。按願海浚不可稱量。所以。大人境界豈是尋常。指出涅槃妙心單槍匹馬撥轉正法眼藏。雲壘沙場恁麽時[/卽]酒肆魚行任遊戲。橫眠倒臥也不妨。林杪霜前楓赤樹赤。籬邊[/卽]後菊英黃。咄。如上間絡索卽且置。更有覆蔭後昆底一著子。山僧如何擧揚。積善餘慶有何限。蘭孫桂子久昌昌。

慈父眞叟道詮禪門二十五年忌拈香

    析骨那吒還父了。覆舟師備喪爺來。山僧別有報恩句。雨洗薔薇色轉奇。文明十五年四月晦日。丁先考眞叟道詮禪門二十五年遠忌之辰。大乘妙典漸寫一部并漸寫六喩經若干卷及嚴備香華燈燭等。以伸供養之儀。預今日設小齋。謹延請一會清衆諷演大佛頂神呪。山僧往日於正法山中。拾得一瓣爛枯柴。懷藏久矣。無端卽今拈來熱却一爐。伏願道詮禪門仗此聞熏力。頓開活眼。截斷香嚴童子脚跟。如上間絡索卽且置。山僧還有報罔極分麽。青天易見黃河底。五逆難伸苦屈辭。咄。

梅屋宗英禪定尼卒哭忌拈香

     斯香全無斤兩可定。寧有價直可醻。收也不留眹跡。放也彌綸六幽。謂之金剛正眼亦名萬古徽猷。三世諸佛以之。說妙。談玄。永作苦海般筏。歷代祖師以之下喝行棒。結盡衲子寃讐。別別。八月前村梅蘂綻。一枝拈作妙兜樓。明應五年八月十有八日。伏値梅屋宗英禪定尼卒哭忌之辰。孝男爲久。揮金傾帑。就于瑞龍精舍。光啓齋筵以伸追嚴供養。命工雕刻觀音大士尊像一軀。一乘妙典漸寫一部洎修設水陸淨供。伸供佛齋僧之儀。欽拜請現前一會清衆。諷演大佛頂神呪之次。借手住持比丘（宗頓）焚斯妙兜樓婆。供養遍沙界婆伽婆盡十方諸大士。非唯莊嚴報土。專冀。普誘引一切含識。頓證無上菩提者。共惟（某名）天資皎潔。坤德和柔。能治家道謹儉。咸謂君子好述。親族懷其惠里閈被其賙。加之。少小奉香火而無怠。晨夕課經呪以不休。留心祖道回施緇流。其高風也恰似奉國夫人繼承於曇晦。其逸韻也孰若臺山婆子抗衡於趙州。這箇且置。更有覆蔭後昆底一著子。山僧卽今呈露。聽取一偈光陰百日不曾留。一度追懷一度愁。珍重森然蘭玉列。家門盛事幾千秋。

妙光寺刱基利榮大姉大祥忌拈香

    戲綵常思侍北堂。九原理玉已三霜。今朝別不焚沈水。滿架薔薇一院香。娑婆世界南贍部洲大日本國濃州路厚見郡居住奉三寶弟子藤氏孝男康明。文明十四年四月念五日。伏値先妣妙光寺刱基利榮大姉大祥忌之辰。就于當菴預於日前令苾芻衆勤行精進。一七日夜雕刻無量壽佛尊像一軀。大乘法華妙典頓寫者三部。漸寫者若干部。自書者二部。讀誦者一百部。解說者一部。圓通懺摩一座。施鬼神食一會。今當散筵營辨供嚫。拜屈現前一會清衆。諷演白傘蓋神呪之次。請瑞龍住持比丘（宗頓）焚斯妙兜樓婆。供養十方婆伽梵法界賢聖衆等。專爲覺靈資助薦拔。蓋妙經曰。受持讀誦解說書寫謂之五種法師難行之行。也台宗修習之人無不行之。先妣在日信受此經。課念度日。豈非受持乎。今丁忌辰使人讀誦百部。非讀誦乎。先教講徒講演。所謂解說也。自書使人書。非書寫乎。五種之義不在茲乎。台教曰。手不執卷常讀是經。口無言音遍誦衆典。佛不說法恒聞梵音。心不思惟普照世界。恁麽葛藤看來猶是膩脂。帽子鶻臭布衫。共惟（某名）天資清淑。懿行溫良。平生甘藻食無心愛絲簧。嫌莘民儉約徒孟隣我芬芳。自幼稺。黽勉日夕課經王。蓮敷齦咬梵音琅琅。加之晩年易服奉香火。精修白業。未敢遑。歆羨劉鐵磨明祖意。崇敬尼末山振宗綱。所以本地風光本來面目。如擊石火似閃電光。蕩蕩乎彌綸三際。晃晃乎透徹十方。直下無纖翳。遍界不曾藏。若向者裏會得去。橫眼倒臥也何妨人人活大蟲。掀却釋迦腦蓋。箇箇生師子踏折達磨脊梁。說什麽眞如佛性。乾城影裏金剛眼。論什麽惑障業果。傀儡棚頭古佛場。大用現前八角磨盤空裏走。大機圓應一葉舟中載大唐。今日功德主見說。居親喪日。哀過禮貌摧傷。豈是得非紫芝輩。擧世皆謂。白鳩郎。況復自力書妙典。曠劫恩得一時償。驚看。銀鉤鐵畫勝似繪句絺章。彼孝心切可感格上蒼。雖然丐公著眼。看六萬餘言一字亡。咄。如上間絡索卽且置。更有覆蔭後昆底一著子。山僧如何擧揚。慈母有陰德。兒孫萬世昌。

爲諸大功德主拈香

    此香連根株於金剛水際。布枝葉於三千大千。覰之者眼睛瞎。聞之者鼻孔穿。畢竟這箇惡氣息。從那裏起。雲門一曲臨濟三玄。索訶世界南贍部洲大日本國濃州路諸郡鄕居住菩薩戒弟子諸大功德主。文明元年八月初九日。就于金寶瑞龍精舍。啓帑揮金。令闔山苾芻自初筵至今月念七日繕寫大乘妙典或頓或漸若干部。及課誦經呪。施設水陸會。蓋預修當來妙果者。今日散場特營辨伊蒲珍膳。謹拜屈現前尊衆。諷演大佛頂神呪之次。仍命山野焚此寶香。供養盡十方婆伽梵遍法界賢聖衆。所鳩善利。專冀諸大功德主頓脫多劫輪回苦因。速證無上菩提者。共惟諸大功德主。精神卓爾志氣超然。人人領略釋迦。飢來喫飯箇箇平欺達磨。困來打眠或靈鑒懸胸。照破無明窠窟。或智刀在掌。截斷聖凡蓋纒。是故諸法寂滅相。不可以言宣。點撿將來。一場漏逗。到這般田地。歷劫未明事忽爾得現前。說甚靈鷲雄機。霜前楓葉麗。論甚少林密旨。節後菊花妍。孤迥迥。峭巍巍。上透霄漢。淨裸裸赤洒洒下徹黃泉。正當恁麽時十聖三賢四生九類以至森羅萬象草芥人畜情與無情。同一悲仰。同一慈力。剎那無有生相。剎那無有滅相。一味平等蜜無中邊。雖然未是向上宗乘事。作麽生是向上宗乘事。踏破澄潭月。穿開碧落天。咄。這箇且置。山野別有一偈。卽今爲諸人伸眞法供養去。齋僧供佛惡因緣。酒肆魚行活祖禪（以香撃爐云）生死涅槃百雜碎。無根鐵樹吐香煙。

心海如貞禪定尼七周忌拈香

    一瓣栴檀價莫論。無陰陽地託靈根。拈來挿向博山上。靉靆黃雲覆九垠。索訶世界南贍部洲大日本國濃州路山縣郡富永莊居住。奉三寶弟子。孝男土州太守永家。文明元年八月念四日。伏値先妣心海如貞禪定尼七周忌之辰。預於日前頓寫大乘經王全部。及施設水陸大會。正當今日就于私第。營辨珍膳。以伸供佛齋僧之儀。仍拜屈現前尊衆。諷演大佛頂禪呪之次。命瑞龍小比丘（宗頓）焚斯妙兜樓婆。供養三世十方無量調御人間天上一切神祇等。專冀憑此殊勳。淑靈徑向摩訶衍海。駕起法身船。運濟大地群生者也。共惟（某名）坤儀潔白。天質忱恂。奉事父母而孝心厚。撫怜老幼而慈育均。邦閭皆懷德。遐邇盡歸仁。加之。蚤歲受信衣於柏堂室中。堅持菩薩之淨戒。末後需法語乎大雲山主。親結般若之勝因。剩安苾芻清衆。傾庫藏孰若須達長者布金銀。可謂。具丈夫氣。何妨現婦女身。是故。威音那畔空劫以前一著子。不假修證。本自天眞混沌未分先彌綸十虛而無向背。混沌已分後廓通三際而絕疎親。全無五障可除。梧酮秋色冷。有甚三從可厭。菡萏露香新。經卷藥爐全提祖師意。朱簾玉案撥轉正法輪。恁麽時[/卽]會憎愛一如。未必菴提遮之逸格。亡眞俗二諦。無望馬郎婦之芳塵。一杵華䲔木人驚破夢。七年夜雨石女暗傷神。大用現前涇紙裹金毛師子。全機活脫單絲控玉角麒麟。咄。恁麽告報且置。家門興盛一句如何指陳。少林一笛太平曲。永祝南山億萬春。

玉雲寺殿斷七日拈香（擧香云）

    碧眼黃頭全莫窮。出生一片孝心中。拈成五分法身也。嗅著還他鼻孔通。娑婆世界南贍部洲大日本國濃州路厚見郡居住。奉三寶弟子。孝男利實。文明十七年夷則念九日。伏値先妣玉雲寺殿護心隆鎭禪定尼斷七日之忌辰。命工雕刻藥師如來尊像一軀。一乘妙典漸寫三部。印寫一部及修設圓通懺摩水陸淨供等。預今日營辨淨膳致追懷之忱。虔備香華燈燭茶果珍羞之儀。以伸供養。仍拜屈現前一會清衆。諷演大佛頂神呪之次。借手瑞龍住持比丘（宗頓）焚斯寶香。奉供養三世十方諸佛薩埵及天界地界大小明靈等。仰願俯臨此會。各爲證明。專冀靈位緣茲勝因。頓證妙果。乃至法界含識均蒙餘熏者。共惟（某名）天資秀整。淑德和沖。治家道以勤儉。訓令子以輸忠。溘然時至忽爾破蒙。大用天旋恰似月上女抗稀鶖子。全機電轉孰若凌行婆祇對郝翁。所以本地風光本來面目。孤危峭峻八面玲瓏。空而不空。喞喞曉庭吟蟋蟀。有而不有。瀟瀟夜雨滴梧桐。赤條條空索索。上無攀仰。轉轆轆。活鱍鱍。下絕己躬。謂之無業莫妄想。亦號瑞巖主人公。發揮靈鷲雄機。燎光斜斗帳。顯示少林密旨。香字冷熏籠。恁麽時[/卽]全無五障三從可掃蕩。人人生師子。有甚禪道佛法可商量。箇箇活大蟲。茲承郎君利實了知親恩卒難報傾淨財修蔫拔。依俙浣厠牏石建彷彿溫枕席黃童觀其孝義篤可以感蒼穹。若將一字稱嘆。何異彩畫虛空。如上間絡索卽且置。更有庇蔭後昆底那一句。山僧如何呈似（以香挿爐云）珍重千秋家業盛。溢天佳氣欝蔥蔥。

慧照院殿預修追福拈香（擧香云）

    此香託根株於涅槃岸。長枝幹於眞覺場。不是栴檀婆律。亦非迷迭都梁。三世諸佛說不到。歷代祖師爭擧揚。德山以之作木上座。臨濟以之作金剛王。乃至天下老和尚承眞熏力。拈槌竪拂打發後學。五湖奇衲子借惡氣息千辛萬苦。參遍諸方。拈來爇却博山上。一穟黃雲散八荒。索訶世界南贍部洲大日本國濃州路厚見郡居住。奉三寶弟子。孝男女等。明應八年小春初六日。各傾淨財抽丹悃。爲預修善根。功德主慧照院殿光林宗耀大姉資嚴當來冥果預剋期自初七日迄三十三回忌。伸供養之儀。欽使六和淨侶修諸般佛事。晝誦夜禪命工雕刻佛像若干。造立石塔一基。一乘妙典頓寫一部。漸寫一部。并漸寫金剛經一部。洎修設圓通懺摩開甘露門。今月今日丁三十三回忌之辰。拜請現前一會清衆。諷演白傘蓋無上神呪之次。借手瑞龍住持比丘（宗頓）焚斯寶香。供養十方三世一切諸佛微塵剎上諸大薩埵一切幽冥等。預修善根功德主（某名）天資雅潔。坤德貞良里閈咸蒙慈愛。遐邇悉沐恩光。晩年落髻易服。位聯苾芻班行。少小護持佛戒。終始欽慕宗綱。其典刑也應同總持承少林印可。其履踐也何別鐵磨與大潙商量。況復了知無常迅速未免。逆修冥福傾庾及倉。七分全得報應。未嘗不有餘慶。今朝佳氣欝而溢。行看家門日益昌。更聽取一偈。能使男兒訓義方。如同孟母德惟彰。天眞別有法供養。雪後官梅吐玉香。

金寶山本尊藥師如來安座點眼

    咄這大醫王。巍巍露堂堂。能消滅萬病。遍除却餘殃。愚者得智慧。貧者與寶贓。功德林不老。瑠璃界無量。皇風無邊塞。佛日亙天長（以筆點一點云）看看雙眼點開如日月。珍重萬年鎭大方。
十一面觀音安座點眼稽首觀自在。福聚海無量。慈眼普照徹。古今及十方。

金寶山開山勅諡佛日眞照禪師木像安點眼

    從來無形本。寂寥。不須命工雕頂相。普化筋斗似顛狂。大潙叉手猶鹵莽。山僧誤憶著先師。其奈被惑亂一上。咬牙展炊巾。悔欠蓮𣎗掌（安座云）一座須彌高幾萬丈（點雙眼云）左眼半斤。右眼八兩。

乾德山汾陽寺開山勅諡佛智廣照禪師雲谷和尚肖像安座點眼（明應二年癸丑季夏十一日）

    咄者老汾水。一生得人憎。揮斥經論。凌滅宗乘。或罵倒諸方邪師。不惜三尺喙。或奮發惡辣手段。殃害五湖僧。我儂曾被他惑亂。至今綿綿恨益增（拈筆點雙眼云）今日盡底償價了。㪬瞎一對活眼睛（以两手奉安座云）從茲千秋又萬歲。坐斷乾德最上層。咦。

持是院木像安安點眼（文明元年己丑仲冬二十八日）

    大用依然屬大人。金毛師子解翻身。好將四海扶顛手。撥轉如來正法輪（以筆作點左眼勢云）左眼半斤（作點眼勢云）右眼八兩（作捧座勢云）瞻之仰之大坐巍巍鎭九垠。

瑞龍寺殿左京兆國文安公大禪定門掩土（世稱土岐成頼明應六年丁已孟夏初三日逝○師于時八十二歲）

    領會安心一句來。機先趯倒涅槃臺。薰風吹霽微凉動。大地山河活路開。共惟（某名）天性英特胸襟廣恢。逸群勳烈。壓三傑。絕世威名振九垓。其號令也如雷霆轟白日。其仁愛也似霖雨蘇枯亥。加之。早知宗門有箇事。晨夕傾心渴生埃。超然體裁。不層涪翁參晦堂親省發。卓爾行李。何慕龐老見馬祖絕疑猜爭奈法社不幸俄頃喪濟川才。木人頻痛哭。石女益悲哀。這箇是大禪定門一生自受用三昧。更有轉身一著子。山僧卽今如何提掇（以鍬子作掩土勢云）莫言白壁埋。黃壤。數峯如畫碧崔嵬（喝一喝）。

助山祐公大禪定門掩土（延德元年己酉重陽後一日）

    昨夜毘嵐吹海作。驚見玉樹忽摧折。森羅萬象濟助哀。唱起無生那一曲。共惟新捐館（某名）德宇天覆。襟度氷潔。一旦罹微恙。遽爾棄幻質。若芭蕉脆不堅。似芙蓉開早落。誰不咨嗟。奈此永訣。所以十四年先求生不可得。十四年後求死不可得。去來無形彌綸大千。脫體現成不留朕跡。淨裸裸佛祖不知。亦洒洒魔外莫測。若也瞥然。直下領略。處處全眞塵塵解脫。正當與麽時。直得變大地作黃金。攪長河爲酥酷。雖然恁地。更有轉身一路。山僧如何提挈（以鍬子作掩土勢云）休言白璧埋黃壤。一叢綴金十日菊。

德馨宗勳藏主掩土

    威音那畔打筋斗。二十九年殘夢中。石火電光追不及。等間抹過太虛空。夫惟（某名）天資純粹。襟宇和沖。晝夜事我相同。景從。恰似佛果服勤東山演。何異耽源近侍南陽忠。俊哉俊哉。擊碎藏裏摩尼了。威風凛凛氣吐虹。這箇是宗勳藏主一生受用三昧。更有轉身那一句（擧鍬子云）本地風光埋不得。[/卽]後猶芳黃菊叢。

興禀住者掩土

    本源自性任天稟。二十餘年夢一枕。此地活埋非活埋。山雨如絲山花錦。

月海玄性禪定尼掩土

    妙性圓明絕點塵。何須這裏較疎親。臨行昨夜打筋斗。趯落天邊月一輪（某名）天資皎潔。坤德忱恂。撫育親眷則以賙。以給。愛憐嫠惸則有慈有仁。加之。生平課誦貝葉而修白業。終始奉事香火以結勝因。其體裁也宛然臺山婆子。其行履也孰若秦國夫人。所以不干生滅。誰受沈淪。發揮鷲嶺雄機雲窓霧閣顯示少林密旨。蓉帳楓錦或時抱子弄孫頭頭合轍。或時男婚女嫁著著出身說什麽五障三從。濕紙裹金毛師子。論什麽天堂地獄。單絲控玉角麒麟。雖然恁地（擧鍬子云）這箇活埋不活埋。天寒北嶺雲方凍。日暖南村梅漏春。

悅巖僖公居士掩土（拈鍬子云）

    自甘示疾一旬中。應與毘耶金粟同。倒跨飛黃追不及。等間踏斷太虛空。共惟。新圓寂（某名）利仁後裔間世英雄。文武兼備。騎射俱通。奉慈母則致孝。仕主君則存忠。於戲。國家無頼摧楨幹。法社不幸失帡幪。所以一靈眞性八面玲瓏。不受生死纒縛。寧拘聖凡羅籠。恢恢焉上無攀仰。蕩蕩乎下絕弓躬。到者裏頭頭合轍。法法圓融。或時錦繡筵中全提祖師心印。或時笙歌叢裏撥轉古佛家風。這箇是居士一生受用三昧。更有轉身一著子（以鍬子作掩土勢云）莫向鑊頭邊著眼。寒梅吐玉梵王宮。

復初本立禪定門掩土

    平生特立振威風。一旦爭知命則終。踏斷涅槃那一路。等間抹過太虛空（某名）冠倫氣概絕世英雄。鰥寡皆懷恩惠。遐邇悉服寬洪。加之。早歲回心祖道。晨夕著力鈍工。其典刑也不屑聞雷發機超清獻。其履踐也曷慕覩日領旨楊次公。七縱八橫濕紙裹生師子。東涌西沒平地陷活大蟲。所以本地風光本來面目。孤危峭峻八面玲瓏。一大藏教說不到。天上有星皆拱北。千手大悲提不起。人間無水不朝東。謂之祖師意。亦名主人公。孤迥迥。峭巍巍。上無攀仰。淨裸裸赤洒洒。下絕己躬。有時半醒半醉。遊戲歌吹海。有時突出突入周旋干戈叢。恁麽也得。不恁麽也得。狗子尾巴書梵字。恁麽也不得。不恁麽也不得。野狐窟宅梵王宮（以鍬子作掩土勢云）全體乾坤埋不得。水自茫茫花自紅（咄)。

前若州太守明叟察公禪定門下火

    是非察辨著明哉。靈鑒懸胸絕點埃。鐵眼銅睛滴愁淚。一朝淪喪濟川才。共惟（某名）治國英俊克家傑魁。何惟騎射精鍊。抑又文武兼該。奉親益孝純。綵衣層著仕主愈忠烈。丹心未灰。加之少小歸佛乘。而親受戒法。晩[/卽]扣祖道。而長養聖胎。澗水松風逍遙自得。嶺雲豁月遊戲徘徊。所以不生不滅無去無來。蕩蕩乎包含三際。皇皇矣逼塞九垓。淨裸裸絕承當。萬絲牽大象。赤洒洒沒窠臼。鐵。鋸舞三臺。楊億北斗藏身。青岑翻洪浪。淨名毘耶杜口。白日轟迅雷。恁麽時[/卽]直得。鑊煬爐炭吹教滅。劍樹刀山喝便摧（喝一喝）此是禪定門平生用得底自由三昧。雖然恁麽。諸人還要會轉身一句麽（擲下火把云）。一枝優盋火中開。

天慶貞祐大姉下火

    造物扶持祐自天。朝遊夕處苦超然。虛空昨夜打筋斗。驚破槐安一覺眠（某名）天資秀發志氣貞堅。奉養父母則有孝有義。慈育老幼則無黨無偏。親受衣盂於黃梅室。益增顒仰於橫嶽禪。晩年易服具苾芻員。投身塵勞海。回心大因緣。不減無著尼參大慧明己事。曷慕劉鐵磨到潙山擅機權。所以本地風光本來面目。絕言絕慮非促非延。玄玄乎離名相。了了然絕變遷。頭頭壁立千仭。處處常光現前。正當與麽時。全無菩提可證。煩惱可斷。摩竭魚呑南海浪。豈有天堂可上地獄可墮。扶桑人種陜西田（竪起火把云）看看六月漫天雪。紅爐煨出紫金蓮（咄）。

惟愼初公座元下火（應偳二年戊子孟陬）

    夕處朝遊大塊初。衲僧行李絕親疎。春風影裏打筋斗。十聖三賢不識渠。夫惟。新圓寂（某名）天然灑落襟宇豁如。風骨崚嶒。專有澄清之志。世味淡薄都無儋石之儲。非惟能撫老幼。正是信及豚魚。加之。居黃檗位則威音以前行道旣了也。續佛源派則大地群生消渴猶有餘。有時拈毫而華藻鮮麗。有時對案以簡編卷舒。飄然風釆丹鳳舞。卓爾全機臥龍噓。所以無生無死無毀無譽。賤於瓦礫貴於瓊琚。如明月難海嶠似蓮華生泥淤。物物現前直得。等眞俗。頭頭漏泄不妨。混樵漁。本無靈藥可覓。寧有沈痾可除。五十九年前上透霄漢。絕言絕慮。五十九年後。下徹黃泉。非實非虛。出頭天外時。三更紅日照塵剎。進步竿頭處。一條活路失崎㠊。說甚菩提涅槃。寒雲抱幽石。論甚眞如佛性。野鳥吟廢墟（咄）雖然恁地。諸人還要會轉身一句麽（竪起火把云）卽今且聽火把子說破。三界如火宅。去去莫躊躇。

了堂宗悟禪門下火

    本無迷悟豈求眞。大死底人全活人。石火電光追不及。威音那畔出頭辰（某名）邇來罹微疾。忽爾棄幻身。六十年前生全不生。須彌項上翻白浪。六十年後死全不死。大洋海底起紅塵。脫體現成時。不留眹跡。去來無形處透徹九垠。貴買賤賣。打開無盡寶藏。梯山航海。運出自己家珍。這箇是汝日用的事。別有向上一著（擲下火把云）火裏優曇一朶新。

大虛宗圓禪定尼下火

    圓陀陀地露堂堂。花自紅兮山自蒼。若向箇中通曉去。塵塵剎剎是家鄕。夫惟（某名）天資溫順坤德貞良。里閈皆懷慈惠。老幼悉沐恩光。加之。親受菩薩將戒。專仰古德宗綱。其體裁也不減七賢女。其行李也曷慕十三娘。所以本地風光本來面目。不隔男女。不干存亡。脫體現成不留眹跡。去來無形彌綸八荒。本無天堂可上。雲歸華嶽。有甚地獄可墮。水到瀟湘。其若未然。柳色黃金媆。李花白雪香（咄）者箇是禪定尼平昔受用的。更有眞歸那一句（擲下火把云）看看火裏紅菡萏。一朶飄香盡十方。

忻屋妙榮禪尼下火

不涉榮枯與變遷。上通霄漢下黃泉。浮生五十三年夢。覺後空空無大千（某名）雖處垢汚不受垢汚。本來清淨若泥中蓮。或時絲麻坊續莫匪祖師公案。或時咿嘎戲笑總是古佛眞詮。七穿八穴。狸奴白牯。壁立千仭。丁一卓二。燈籠露柱。常光現前。說什麽三從五障。論什麽極妙窮玄。玄玄玄師子哮吼。了了了象王回旋。其茍未委悉。爲汝通一線。八月仲秋初一日。木犀花發轉嬋娟（咄）。

景諗壽公座元下火

    壽等虛空沒促延。圓成混沌未分先。懸崖撒手那邊去。梅綻前村臘雪天。共惟。新圓寂（某名）精神卓爾操履超然。少日鎖春亭前玩華藻。晩[/卽]萬年峯頂敖風煙。非啻禪河浚。亦以戒珠圓。況復用肘後之靈符開豁人天眼止。挂眉間之寶劍。裂破聖凡蓋纒。不異韶陽繼踵於靈樹。還同黃檗奪位於南泉。可謂。軌範後進追配先賢。加之。禪師一夏與余道聚孜孜日夕覃研。及乎參狗子無佛性話。忽然徹見父母未生前。與他從上間佛祖到頭結得惡因緣。自是機鋒聳峻罵倒默照邪禪。眼空寰宇氣蓋天千。直得。師子哮吼象王回旋。鳴呼。今日臨葬秉炬。不覺老淚洒別腸。煎休別腸煎摩竭魚呑南海浪。扶桑人種陜西田。者箇是禪師一生大自由三昧。雖然恁地。更有末後那一句（擲下火把云）須彌踍跳叫希有。紅爐煨出紫金蓮

宗順喝食下火

    縱橫逆順聖難窮。夜半金烏出海東。童子善財會斯旨。等間抹過太虛空。

俊叟宗彥首座下火

    平日出群諸彥中。還鄕一曲唱薰風。百千三昧沒巴鼻。柴自青兮火自紅。

聞桂常久居士下火

    久遠劫來無異同。可中消息孰能窮。掀翻生死牢關了。夜半扶桑日正紅（某名）天資傑特襟度寬洪。奉慈親則晨夕好致孝。仕武門則終始篤存忠。其慈仁也洽霑鰥寡老幼。其德澤也博施草木昆蟲。加之。回心祖道著力鈍工。絕倫行履不愧黃太史。拔俗體裁胡羨楊次公。所以一靈眞性逼塞虛空。孤危峭峻八面玲瓏。明歷歷露堂堂。上無攀仰。赤條條空索索。下絕己躬。或時痛飮狂歌著著解脫。或時高談雄辯箇箇變通（擲下火把云）劫火洞。然毫末盡。青山依舊白雲中。

方外紹通禪定門下火

    涅槃城踢倒了也。大地山河活路通。一旦快鞭金騕褭。等間抹過太虛空（某名）天資英特志氣寬洪。奉慈闈則晨夕專孝。仕武門則終始竭忠。加之。歸依佛乘而傾渴。景仰祖道以欽崇。或時遊戲酒肆魚行。莫非祖師公案。或時周旋長蛇偃月。總是古佛家風。正與麽時不慕諸聖。寧重己躬。大用現前不屑馬祖門下龐老。全機活脫何慕晦堂室中涪翁。這箇是禪定門一生自受用三昧。更有轉身那一句（擲下火把云）火裏蓮華一朶紅。

玉峯妙清大姉下火

    本然清淨絕纖塵。纔涉思惟早背眞。斷送百年光景後。那邊撒手急翻身（某名）天資皎潔襟宇眞純。生平奉木叉。圓梵相終始課經呪。結善因。咸謂尼總持輩。實是劉鐵磨倫。所以本無生死。誰較疎親。恢恢焉撥不散。擁不聚。蕩蕩乎涅不緇。磨不磷。卷舒縱橫頭頭非別事。快活自在物物是家珍。正當與麽時明月清風全提祖師公案。青山綠水漏泄古佛精神。這箇是大姉一生受用底。更有轉身那一句。如何指陳（擲下火把云）火裏優曇一朶新
。

桂昌正繁禪定尼下火

    慈竹繁陰綠作叢。和根拔却五更風。虛空唱起還鄕曲。六十餘年一夢中（某名）天資雅潔坤德淵沖。治家道則有慈有惠。肅閫範則愼始愼終。素甘蔬食屏去葷葱。加之。早受佛戒而堅守。剩信祖道以欽崇。其高風也與菴提遮曷殊別。其逸韻也兼月上女恰如同。所以不受生死纒縛。寧拘聖凡羅籠。通上森羅萬象孤危峭峻。徹下山河大地八面玲瓏。色卽是空。玉免沈西嶺。空卽是色。金烏出海東。七縱八橫玉女抛梭機。軋軋快活。自在石人。打鼓。韻韸韸。塵塵解脫物物圓融。或時翡翠簾前揩磨心地。或時綺羅叢裏明究己躬。其茍未委悉。疎雨濛濛霑菡萏。凉飆颯颯動梧桐（咄）雖然恁地。更有眞歸一著子。要會麽（抛下火把云）問取丙丁童。

桂林智昌信女下火

     二株媆桂久昌昌。少室真風不覆藏。若向此中曉玄旨。都盧大地是家鄕（某名）天資秀發坤德貞良。樂聞鐘梵不耽絲簧。惟護持佛戒亦能慕宗綱。其體裁也不減七賢女。其行履也曷羨十三娘。所以一靈眞性彌綸八荒。謂之本來面目。強名本地風光。頭頭非取捨。處處沒乖張。發揮靈鷲雄機。珠簾玉案顯示少林密旨。水殿雲廊。說什麽五障三從。一葉舟中載大唐。其茍未委悉霜前楓樹麗。節後菊花芳（咄）更有眞歸那一著子。安禪不必用山水。滅却心頭火自凉。

眞性禪尼下火

    一靈眞性本圓成。逼塞乾坤透八紘。撒手那邊底時[/卽]。忽然抹過鐵圍城。夫惟（某名）天禀淳朴操履幽貞。專仰祖師禪而崇敬。正受菩薩戒以鈍清。六十年託身於浮世。恰如泡影。一禪指絕跡說囂塵。頓離妄情所以了了然不可狀。昭昭乎莫能名。不墮悄然機。左撥右轉。動容揚古路。七縱八橫。或釆桑。或養蠶。分明漏泄向上以巴鼻。或弄孫。或抱子。直得露出金剛眼睛。壓倒秦國夫人活機用。超越臺山婆子氣崢嶸。說甚生死涅槃。胡蜨夢中家萬里。論甚眞如解脫。子規枝上月三更。臨岐一著如何證明（竪起火把云）洪爐焰裏碧波生（咄）

榮曉信女下火

    天曉不露是何物。夜半正明聖沒測。黃梅石女了此心。驀然掀翻生死窟（某名）雖受幻質女流。恰有丈夫氣息。猛省有爲變遷痛念無常迅速。佛乘厚信祖道棲神。須與十三娘如同。何兼七賢女列別。所以不干存亡。寧有生滅。孤迴迴峭巍巍。赤條條空索索。謂之楊岐栗棘蓬。亦名雲門乾屎橛。若也於斯直下明得。說什麽天堂地嶽。沙麓暮鐘聲論什麽五障三從。平原秋樹色（咄）這箇是信女平日活受用。更有眞歸那一句（擲下火把云）火裏蓮華香拂拂。

心嶽宗安禪定門下火

    不可得中心卽安。都盧大地鐵團圞。若能直下承當去。星在秤兮豈在盤。某名天資朴實氣宇恭寬。混塵俗不染塵俗。處綺紈不愛綺紈。加之。不啻親受佛戒。抑亦要窺禪關。全機瞥轉恰似摩圍道人聞木犀打失鼻孔。行李超邁如同節夫居士詠蠟梅突出心肝。所以不畏生死。不求涅槃。元來無迷無悟。何用說易說難。人人眼橫鼻直箇箇渴飮。飢飧。正當與麽時全無煩惱可斷。兩頭蚯蚓呈三要。有甚菩提可證。五眼胡孫念八還（咄）更有眞歸一著子（擲下火把云）紅爐焰裏起波瀾。

心鏡宗昭居士下火

    茂烈照然迴不同。惜哉人喪此英雄。涅槃城趯倒了也。大地山河活路通。

仁叟道義禪定門下火

    義斷情忘全體彰。森羅萬象不遮藏。虛空昨夜打筋斗。百載光陰夢一場。共惟（某名）天資朴實。氣宇軒昂。奉慈闈則終始致孝益厚。仕武門則晨夕存忠不忘。或撫恤鰥寡散金穀。或賙給里閈倒囷倉。加以。夙自非熏習般若。安得課法寶無遑。且亦持菩薩淨戒專壹仰古德宗綱。行履超群不減龐翁參馬祖。體裁拔萃曷讓魯直嗣晦堂。所以不墮遷變。不干存亡。脫體現成不留蹤跡。去來無形透徹十方。轉轆轆。活鱍鱍。謂之德山木上座。赤條條空索索。強名臨濟金剛王。恁麽時[/卽]男婚女嫁。任遊戲抱子弄孫也何妨。大用天旋。全無地獄可陷墜。大機電轉。有甚禪道可商量。咄咄咄。山門騎佛殿。默默默耐重。打金剛。者箇是仁叟。一生受用不盡底消息子。更有末後那一句。山僧如何擧揚（擲下火把云）火裏優曇一朶香。

覺科妙選大姉下火（以下皆預請） 

    選佛場中選佛辰。馬師野鴨費精神。若於裏許明斯旨。剎剎塵塵是主人。夫惟（某名）天資皎潔。賢行純眞。鰥寡僉懷思惠。老幼悉被慈仁。加之。少小奉香火。修淨業晨夕誦經呪。結勝因。超然履踐何與尼總持別。卓爾體裁須兼劉鐵磨均。所以不干生死。寧染埃塵。脫體現成不留眹跡。去來無相透徹九垠。頭頭合轍處處總眞。說甚麽三明六通。濕紙裹金毛師子。論甚麽十惡五逆。單絲控玉角麒麟。卽今打一偈。爲還鄕曲去（擲下火把云）女流還有丈夫作。不妨火焰裏藏身。風含翠篠叢叢密。露滴紅蕖朶朶新。

妙祐禪尼下火（應仁二年戊子二月五日請）

    不求祐也不除殃。混沌未分全體彰。生鐵崑崙雲外走。日輪夜半上扶桑。夫惟（某名）天資秀發坤德明良。平生操履不群貞於松柏。心性本自無染潔於雪霜。非惟恩養孤獨。況復專奉爺孃。加之。歸佛乘則受菩薩戒而清淨。仰宗旨則結般若緣以契當。不羨尼無盡辯才無礙。寧學靈照女日午坐亡。經卷念珠非他物。椒房碧閨眞道場。所以不生不滅不斷不常不可思議不可稱量。峭巍巍。孤迴迴。明歷歷。露堂堂。左之右之。吹毛曾不動。東走西走。遍地是刀槍頭。頭無非活祖師意。處處總是本地風光。本無煩惱可除。春色無高下。何有菩提可證。花枝自短長（咄）雖然恁麽。禪尼眞歸處。如何擧揚。百年三萬六千日。火裏蓮華朶朶香。

正進居士下火（應仁二年戊子四月十八日請）

    進無門也退無路。天下衲僧跳出難。撒手那邊底時[/卽]。四方八面絕遮攔。夫以（某名）性天清淨心地恭寬。歸佛乘則貴眞詮。敬法寶。仕武門則傾義膽顯忠肝。非啻奉養父母。亦能撫怜惸單。所以一念萬年萬年一念。十世古今始終不離當念。無邊剎境自他不隔毫端。夜半明歷歷日午黑漫漫。遍界不藏。熱則普天普地。熱無處回避。寒則普天普地寒。妙性圓明。風吹碧落。浮雲盡離諸名相。月上青山玉一團。一鏃破三關。不屑李廣天性善射。一劍平天下。寧羨馬援矍鑠據鞍。淨名杜口毘耶離。青天轟霹靂。老龐吸盡西江水。平地起波瀾（咄）一把柳絲收不得。和風搭在玉欄干。且道。正當恁麽時。如何證明得（擧起火把云）火裏蓮華香拂拂。拈來天下與人看。

妙智信女下火

    妙智等間難指陳。輝騰今古自天眞。夜來高唱還鄕曲。閃電光中解轉身。夫惟（某名）襟懷皎潔。氣宇精神。坤儀貞良而存禮存義。淑質溫潤以有慈有仁。雖處塵勞知有宗門之大事。早禀佛戒永結般若之勝因。所以金剛正體洞然明白。涅不緇磨不磷。彌綸法界不立纖塵。悟之者當處解脫。迷之者永劫沈淪。水碧沙明無非祖師心印。風清月白。全是自己家珍。處處逢渠。數聲羌笛離亭晩頭頭是道。君向潚湘。我向秦。到者箇田地。直得一莖草上現寶五剎。一微塵裏轉大法輪。或時撒手那邊。而出頭天外。或時藏身北斗而合掌南辰。快活自由平欺臺山婆子。全機獨脫壓倒秦國夫人。此是信女日用的消息子。還要會眞歸處。火裏蓮華朶朶新。

卽堂心公禪定門下火

    卽心卽佛露堂堂。月自嬋娟花自香。若悟此中消息去。不移寸步。達家郷（某名）天資爽拔。氣宇軒昂。奉父母則竭孝義於晨夕。處鄕黨則散鰥寡於囷倉。以之曾受汾陽衣法。專仰橫嶽宗綱。其風裁也不減黃太史。其行李也曷讓曾侍郎。所以求生不可得。崑崙著鐵袴。求死不可得。耐重打金剛。七凹八凸赤洒洒沒窠臼。東倒西擂淨裸裸絕承當。或時長蛇偃月施韜略。或時水村山廓任徜徉。塵塵打開正法眼藏。物物漏泄本地風光。正當與麽時。說什麽地獄天堂。鍼鋒頭上翻筋斗。論什麽無明煩惱。一葉舟中載大唐（咄擲下火把云）。安禪不必用山水。滅却心頭火自凉。

玉田超瑛首座下火（明應八年己未小春初五日請）

    貴似藍瑛賤碌塼。突然獨露劫空先。若於裏許承當去。月在天心夜夜圓。所以一靈眞性全絕言詮。脫體現成時不留眹跡。去來無形處彌綸大千。萬年一念一念萬年。天龍以之伸𤸃指。菴主以之竪空拳。不是神通妙用。亦非本體如然。正當與麽時說甚眞諦俗諦。摩竭魚呑南海浪。論甚佛界魔界。扶桑人種陜西田。恁麽恁麽師子哮吼。不恁麽不恁麽象王回旋。者箇是（某名）一生自受用三昧。更有轉身那一句。山僧如何敷宣（擲下火把云）雨中看杲日。火裏酌清泉。

玉巖壽寶菴下火

    形山一寶欲能窮。依舊新羅在海東。笑殺韶陽將五釆。剛然圖畫太虛空（某名）天資著實。氣宇寬洪。處塵俗不梁塵俗。慕祖風益仰祖風。拳頭竪起勘辨郝翁。所以渴飮飢飧不離自家底。橫眠倒臥莫非主人公。俊哉俊哉。本無諸佛。快活快活寧重己躬。其或涉遲疑。回首但看殘照外。滿林楓樹錦通紅（咄）這箇是菴主平昔活三昧的。更有眞歸那一句（擲下火把云）劫火洞然毫末盡。青山依舊白雲中。

太玄明奇禪定尼下火

    本地風光也太奇。黃頭碧眼不曾知。一朝唱起無生曲。撒手威音劫外來（擧起火把云）這箇彌綸八極包括二儀。於是明得紅霞穿碧落。若不明得。白日繞須彌。孤迴迴。峭巍巍。全無五障三從可掃蕩。淨裸裸赤洒洒。有甚禪道佛法可提持。是則是更有末後一句（擲下火把云）。紅爐煨出鐵烏龜。

正菴性貞大姉下火

    天資貞潔絕常倫。日夕參尋祖意頻。斷送百年光景了。威音那畔解翻身。夫惟（某名）堅持佛戒不染埃塵。其體裁也何與尼總持別。其行履也須兼劉鐵磨均。所以不干生死。寧有疎親。脫體現成不留眹跡。去來無形透徹九垠。塵塵解脫處處全眞。正當與麽時。說甚麽法身般若。師子哮吼論甚麽佛界魔界。象王嚬呻其茍未然。染霜江上楓林赤。向暖谿邊梅蕊新（咄）更有眞歸那一句（擲下火把云）紅爐焔裏水粼粼。

和州太守悅常忻公居士下火

    悲忻榮辱本如然。一片靈臺絕變遷。慕地掀翻生死海。扶桑夜半日輪懸（某名）文武兼濟忠孝雙全。雖處俗塵裏專仰祖師禪。其韜略也宜教孫吳虛左。其英雄也未許廉藺爭先。或時遊戲歌吹海中。著著超宗越格。或時周旋干戈叢裏一一極妙窮玄。說什麽煩惱菩提。大洋海底紅塵起。論什麽直諦俗諦。須彌頂上浪滔天與奪縱橫。師子哮吼。殺活自在。象王回旋其茍末委悉。梧桐葉葉迎秋動。菡萏枝枝含露鮮（咄）更有轉身那一句（擲下火把云）雨中看杲日。火裏酌清泉。

心徑壽信大姊下火（應仁二年戊子二月請）

    二十四番花信風。分明漏泄主人公。踏翻生死路頭去。夜半扶桑日正紅。夫以（某名）天資純粹。心地和衷。致敬於師長有禮有義。殫孝於父母盡始盡終。了以色身之等一莖。早作苾芻衆。猛省富室之如浮雲。不顧綺羅叢。加之。師老迦文則持十重禁而淨潔。景大愛道則遵八敬法而欽崇。有時禮諸聖而博山焚沈水。有時誦眞詮而殘月對窓櫳。所以。一靈眞性無形無相無根無本。無赤無去。活鱍鱍地。蕩蕩乎十方通畼。浩浩乎八面玲瓏。鑊湯爐炭清淨界。劍樹刀山兜率宮。全機不覆藏。湘潭雲盡暮。山出直下無纖翳。徐孺宅前湖水東。不屑末山誇頴脫。何羨無著逞威雄。如上一絡索拈放一邊。何故。煙羃羃草茸茸雖然恁麽。諸人還要會轉身一句麽。火裏螂蟟呑大蟲。

爲諸大功德主下火（文明元年已丑八月八日請）

    一片虛凝絕謂情。威音那畔已圓成。人人具足般若力。不動干戈致太平。所以父母未生以前本來面目。昭昭乎哉入火不燒入水不溺。寂而常照皇皇如也。在聖不增在凡不減。靈而妙用。轉轆轆活鱍鱍。不得狀。不得名。脫體現成時不留朕跡。去來無象處彌亙八紘。漏泄彌勒家風。江上數峯翠。打開文殊境界。洞中斷煙輕。正恁時擧步兮撞著鼻孔。轉頭也刺破眼睛。或七事隨身指輝三軍師旅。或一劍照雪精鍊十萬雄兵。輔弼君門則永作國家楨幹。衞護法社則親提佛祖權衡。直得。閻羅大王股慄阿帝羅剎魂驚。說甚地獄天堂。石人空裏擊鼓。論甚菩提煩惱。木童水底吹笙。龜毛繩繫樹頭風。坐斷毘盧頂。免角杖挑潭底月。踢倒涅槃城（擧火把云）這箇是諸人平生自由三昧的。雖然恁麽。百年後脫却殼漏子。向何處去。山僧卽今爲諸人指出轉身一句（擲下火把云）看看。紅爐焰裏碧波生。

天慶妙祐信女下火

    珍重慶喜承蒼祐。起居動靜絕艱辛。威音那畔打筋斗。推落天邊月一輪。那箇是眞歸處。火焰裏藏身。

德菴貞全大姊下火（文明三年辛卯孟冬二十日請）

    遍界全機不覆藏。日輪夜半上扶桑。三賢十聖難窺覰。撒手那邊出夢級。夫惟（某名）襟懷皎潔。天質貞良。早奉菩薩淨戒益仰祖師宗綱。髣髴大愛道受世尊之記莂。依俙劉鐵磨對潙山而論量所以幻生滅非存非亡。脫體現成時不留蹤跡。去來無形處彌亙大方。著著頓開金剛之眼。步步遠登眞覺之場。說甚眞如法界。論甚地獄天堂。掀翻先聖途撒。拈却自己風光。轉轆轆。活鱍鱍。八臂那吒行正令。峭巍巍。孤迥迥。赤脚波斯入大唐。其或未然。雲北嶺冷梅南枝香（咄）更有轉身那一句。作麽生擧揚（擲下火把云）也太奇也太差。氷河發焰却清凉。

義叟宗信居士下火

    信得宗門一大緣。者回徹證未生前。懸崖撒手底時[/卽]。劈破三玄作兩邊（某名）天資卓爾。氣宇超然。仕武門則以忠心厚。奉慈闈則以孝義全。曾受淨戒於大樹定內。益仰正續於龍寶山巓。所以一靈眞性全絕變遷。不干生死。迥出蓋纒。佛祖未興時上透霄漢。佛祖已興後。下徹黃泉。淨裸裸絕承當。水流元入海。赤洒洒沒窠臼。月落不離天。正恁麽時不屑老龐參馬祖。何羨韓愈見大顛。夕處朝遊無非本分事。著衣喫飯總是向上禪。大用現前蕅絲牽大象。自由三昧虛空駕鐵船（咄）者箇窓居士平生受用不盡底消息子。雖然恁地。諸人還要會轉身一句麽（擲下火把云）拂拂吐香火裏蓮。

雲岭了興大姊下火（長享三年己酉仲夏十三日請）

     大用繁興十二辰。鍼筒鼻孔屬當人。掀飜生死牢關了。萬象森羅現本身。夫惟（某名）天資皎潔。胸次眞純。生平奉木叉。圓梵相。終始課經呪。結善因。可謂。學尼總持高躅。繼劉鐵磨芳塵。所以。金剛正體絕疎親。恢恢焉撥不散擁不聚。蕩蕩乎涅不緇磨不磷。卷舒縱橫。頭頭非別事。快活自在物物是家珍正當恁麽時綠水青山全提祖師公案。白沙翠竹顯發佛精神大姊見麽。更有眞歸那一句（擲下火把云）。火裏優曇一朶新。

鏡堂龍心監寺下火（明應五年丙辰仲冬初六日請）

    （火把打圓相云）卽心卽佛玉玲瓏。不涉思量豈立功。斷送百年光景了。等間抹過太虛空。夫惟（某名）天資朴直。氣宇寬洪。挾紙衾扶道義。仰揚岐芳躅。問丙丁明心地慕則公高風。所以不受生死纒縛。寧拘聖凡羅籠。空索索赤條條上無攀仰。清寥寥白的的下絕己躬。謂之無業莫妄想。亦名瑞巖主人公。頭頭漏泄物物圓融。正當與麽時。說什麽無明煩惱。玉女抛梭機軋軋。論什麽禪道佛法。木童打鼓韻韸韸。其或未委悉。昨夜金鳥飛入海。曉天依舊一輪紅（咄）這箇是監寺一生自受用三昧。更有轉身一著子（擲下火把云）火裏螂蟟呑大蟲。

天祐眞慶信女下火（文明十九年丁未四月二十一日請）

    重慶繁榮歷幾春。只緣夙世信心純。機先打破當臺鏡。超越金沙灘上人（某名）天資皎潔。坤德忱恂。生平專孝義。晨夕奉慈親。里閈咸懷其惠。鰥寡悉服其仁。加之。堅持菩薩淨戒。樣結般若勝因。可謂。學菴提遮逸韻。繼月上女芳塵。所以一靈眞性全絕比倫。合之則剎那成正覺。背之則永劫受沈淪。孤迥迥峭巍巍。淨裸裸赤洒洒。攧不開撲不破。涅不緇磨不磷。漏泄古佛家風。階前芍藥倚欄媚。擧揚衲僧巴鼻。架上薔薇含露新。雖擧恁然。更有末後那一句（擲下火把云）劍刃上走馬。火焰裏藏身。

助林妙祐禪尼下火

    皇天祐汝壽聯綿。動靜輕安一百年。驀地掀翻生死海。扶桑夜半日輪懸（某名）天資卓爾。操履超然。處塵俗境不拘塵俗境。信祖師禪專仰祖師禪。其高風也宜與菴提遮連袂。其芳躅也未愧月上女差肩。所以向上一路千聖不傳。恢恢乎彌亙三際。蕩蕩乎逼塞八埏。塵塵壁立千仭處處。常光現前。廓示文殊象風。北嶺凍雲合闡揚普賢境界。南村早梅妍。正當與麽時。全無五障三從可厭。鍼鋒頭上翻筋斗。有甚菩提涅槃可證。蟭螟眼裏打鞦韆（咄）這箇是禪尼一生行李處。更有臨行一著子。山僧作麽生擧揚（擲下火把云）雨中看杲日。火裏酌清泉（本錄畢）。

大興心宗禪師行狀

    師諱宗頓。字悟谿。尾州丹羽郡山名邑之人。不詳姓氏。一夜母夢瞿曇投宿而娠。及誕不凡。幼而岐嶷邁倫。邑人異之稱小釋迦。及長父携抵邑之蕞寺剔髤稟戒。永亨年中登京兆。昉禮舜日峯於妙心。頼値珠還雲山之秋。努力執侍中缾。後服勤雲谷祥于濃之汾陽義天承于同州愚谿。學竺墳魯典。未幾之勢陽大樹。親近桃隱朔。攄誠纍歲。桃隱蛻化後。起單趣裝。拜雪江於洛之龍安。司侍眞淨頭職。屢觸砒董拳頭。曾靡難色。其切於己事。疇不服膺哉。一日問答。江震威一喝。師當下豁然大悟。乃吾投機偈曰。石火電光猶鈍遲。機先一喝碎須彌。衲僧更有轉身句。展盋開單喫飯來。江付印莂。直與悟谿號。于時師年知命也。旣而回枌邑鏟彩。弢跡青龍山中。締臥龍菴。而居。師恤崖溜枯竭。菴傍鑒深井。凡以轆轆轤上下修綆。十一肘餘。雖亢陽不乾。亦置藏經堂。今唯其舊趾存矣。濃州檀越趙前刺史齋藤利藤。相攸於岐山之麓。革教跡。爲禪窟。層樓傑閣交輝疊映。䲔鐘鼉鼓警昏闡幽。以奉其主源成頼之香火。請師爲第一世。榜曰金寶山瑞龍寺。先是創建之日。山鵶銜藥師佛面。落天師前。因使佛工雕刻尊軀用爲其面。乃莊校之位于寶殿。後花園上皇陞爲官寺。特御書賜金寶山之額。奎畫爛然龍翔鳳舞。瑞靄凝於乾坤。香風被於華夷。後土御門帝重降綸綍。準列十剎之位。從此利藤參禪問道。執禮欽尚。雲水每輻湊七百餘員。蔚爲鉅禪叢。其子院也。瑞雲鶴棲息耕。開善等左右盤結如綴蜜脾。侍眞寮曰牛欄。紀綱寮曰此枝。僧堂曰心空。浴室曰宣明。經藏曰不說。凡千古勝範百丈洪規。禮云樂云莫不畢備矣。於是請雪江爲開山祖。自謙成創建祖。且遷伊勢熱田洎香椎立爲鎭護廟也。奉勅住洛之大德。擧閩王請羅山開堂話曰。諸方盡道主賓道合膠漆相投一段光明輝映今古。殊不知。羅山一場敗闕。閩王也是將錯就錯。山云。將謂儞是箇俗漢。爭奈荒草推頭埋在他子也。當時若是與他一喝。非惟教他別有生涯管取光前絕後。文明十二年六月二十一日。再遷大德。上堂擧拂子云。龍寶山中那一寶。光明燦爛照河沙。國師信手擊碎了散作花園園裏花。世尊昔拈一枝。拕泥帶水迦葉獨解微笑。逐惡隨邪。以至馬祖百丈以之提掇正令。坐斷千差。德嶠濟北以之放惡氣息。弄毒爪牙。天下老和尚以之殃害衲子。結得寃家頓上座以之蕩除活業。別立生涯。敢問大衆受此恩力耶。若道受波斯入鬧門。若道不受啞子喫苦瓜。不涉二途如何著到去。金爐仄流月。金殿啓晨赮。視篆三日。撾鼓而退。尋又臘月十三日。住尾之瑞泉。據室曰。德山棒臨濟喝。山僧束之高閣。放下竹箆云。大海從魚躍。翌歲告退。十六年結夏日住妙心。四節旦望陞堂示衆槌拂控引棒喝交馳叢規不闕焉。同年仲夏雪江於花園方丈巽維。爲師割付靈地。師搴鈯斧草創扁曰東海。此四本菴之一也。以至開山中興兩塔及衡梅享堂亦僉師之攸鼎新也。師住妙心瑞泉。共至于再回後及解印還瑞龍。官族吏民鳧趨歸向。其餘中興汾陽及德林。肇刱陽德大寶等。厥功業不遑枚擧焉。明應六年夏朝廷聆其懿德。特賜大興心宗禪師徽號。師晩營歸藏地於瑞龍林丘。刱一院曰濟北。師住瑞龍。日鐫碧巖集。梓行于世。所謂聖而明之。碧巖寸寸旃檀。繄不袒妙喜。騰芳今古者不是師之用文字示總持耶。叢林嘗膾炙人口。曰師偕二三法侶。撥草瞻風偶過琶湖澨。時屬三伏。溽暑暍人。同侶皆脫服而沐湖。師獨隻手掬水惟洗面爾。同侶告曰蓋裸露浣澣。師囅然對曰。我留與兒孫永流是潤德矣。蓋祇今後昆蕃衍奕葉芊綿斯其遺蔭餘波之攸覃。明矣。師骨骼嶽峙眼目日煜。度量寬大慈濟包荒。或至呵風罵雨則一堂遭筠蛇呑盡。其奊𡔢佛祖不識。所以上自萬乘下至黔首。莫不嚮其風。寔是僧中法王。天下師表也。明應九年歲次庚申。九月初六日。示微恙溘然坐寂。塵壽八十有五。慧臘六十又三。寬于雪江龍淵塔之右。以序昭穆塔扁虎穴。院稱德光。嗣其法者天縱受。西川洵。仁濟恕。玉浦珉。壽岳彭。鏡隱贇。瑞翁縉。獨秀才。興宗松。九人各暀化一方。前修云。龍生九子所載不同。瑞龍亦產九子。箇箇荷斯文重寄。其言不誣也。可知焉。其賜紫諸老遵於遺訓限以瓜期。輪次董寶山。到今繩繩不絕矣。爰以語錄編次之駁。或分類補逸。或治紊芟繁。重鎪版而藏本菴。因（不肖）耳一派嚴旨。率由舊行狀。纂要編修。以壽于不朽。系曰阿耨達池銀牛口流出殑伽河。金象口流出信度河。瑠璃馬口流出縛芻河。頗胝師子口流出徒多河。吾山亦然天澤一滴直入雪江。支爲四派。其正脈流出四口而儞漫八紘。其中有東海巨派。包乾括坤。浩蕩不知涯涘。萬川歸之如尾閭泄之不已。此師之應日多懸讖。能揚其波瀾。其盛德大業設經多劫。讃不能盡烏虖所謂小瞿曇者乎哉。

享保第十七歲舍壬子孟陬中澣前妙心苾芻大通禪扃（宗柱）熏香拜譔舊刑行狀

    佛日眞照禪師。雪江第二禪足。諱宗頓。字悟谿。本貫者尾張州丹羽郡山名村之人也。託胎初。父母寢。而父已睡熟。母未睡。人跫然而來入于母懷中。摸之一僧也。母絕叫云。一僧忽入懷中。起起。父驚覺而見之。大人聳身出戶走却。父叫。正賊。趁出。一村人人驚起。而拈自棒腰利刀而俱趁之。逼于村裏之釋迦堂。而以炬火覓賊無賊。只有木佛釋迦而已。趁者却斷腸云。不是正賊。狂夫何言乎。是只寢語也。父聞自以慚赧。而移怒木佛云。釋迦偸人婦妻。不知慚愧乎哉。大罵而歸。趁者聞之。拍手大笑而分散。於茲母不歷一旬而懷妊。父云。若產男子則令出家。期滿十箇月誕。而頴利也（應永二十三年丙申之歲）人異之。萬口一朝僉曰。釋迦子誕。及長父携投一僧（得度之寺薙髮染衣受業。師誕產之月與日者。聞怕未聞皆墮疑惑。以故不記老宿之口碑也）。後代父之家居村民居住則得微疾。盡附木終作空地矣。祇今澆季之吏官。雖不免寸土。恐怖而寄附于裏之顯寶寺。至今村民曰悟谿屋敷也。空地有楠一株。枝葉繁茂。人不取一枝一葉。今猶存矣（此一株天正年中罹兵燹枯死）師永亨年中。出枌里在于日峯舜禪師左右爲侍者。親炙教誨矣。妙心再興之頃。峯禪師在洛。師亦隨侍。年齡十七八歲頃乎（師之枌里與犬山之瑞泉寺。一牛鳴地也。日峰禪師三十三回忌。文明十二年庚子正月十六日也。師之香語曰。縱滄海變恨何窮。三喚機前昧己躳昔時華園活埋了。連聰悔不掌斯翁）。又辭日峰和尚後。參侍雲谷祥禪師。又適東濃可兒郡愚谿寺。參請義天承禪師者年舊。于時桃隱朔禪師在伊陽保保鄕大樹寺。學徒雲奔。師聽得扣桃隱室參請者年舊。隱不安溘然而化去。師侍塔下者日歷五七後。挿複子到洛陽城。直登龍安衣盋閣。侍者便報師上洛。佛日禪師曰。桃隱遷化。侍影堂下者不歷五旬而上洛。謂太早計哉。便許參堂。未幾居侍眞職。佛日禪師具大根機施惡辣鉗鎚。小根劣機輩弗堪勤苦。師曾無倦色。勤者一回。尋又充淨頭職。師雖上上根機。難措手足。不報請暇拂袖而出去矣。後再來于席下親炙次。豁然大悟呈投機偈曰。石火電光猶鈍遲。機前一喝碎須彌。衲僧更有轉身句。展盋開單喫飯來。師從受印證。以往機鋒無敵。道化盛者如杲日麗天矣（景川隆禪師。寬正五年甲申佛成道之日。於龍安被受䓽。師亦此年被受印䓽乎。未詳聞矣。蓋師四十七八歲之頃乎）尾陽赤羽郡犬山莊瑞泉精舍之境內。師相攸于谷之南挿一草曰。臥龍矣瑞泉之封疆。山半嶺而古來無水。日峯禪師從相攸。乍有甘泉涌出于巖間。以故曰瑞泉。又涌出池。名宿龍池。本源院之後（祖塔）也修竹筧以潤色。常住庫司。寺中南北之院院徒衆及半千。拔其萃者塔頭八箇所。黃梅院義天承。龍濟菴雲谷祥。慈明菴桃隱朔。妙喜菴雪江深。大龜院景川隆。臥龍菴師。輝東菴特芳傑臨谿院東陽朝。自此八院支派分。院院總計七十有餘。雖如綴蜜脾。井淺而時時勞于汲竭矣。臥龍一菴者。師不挂厚費于心頭貯深井。轆轤繩長者十一肘餘。定水湛然。而始終不汲竭。又無飮乾。至今謂之三十貫井。然而被置大藏經于臥龍。其舊趾今曰經堂也。洛大德虛其席。特降綸命勅師開堂演法。大驚衆聽也。匡大德席者兩回。尋又匡妙心席者兩回。又視篆尾之瑞泉兩回。又尾之春井郡山田莊之內光音寺者。東福門徒以東之名藍也。久欠住持之人。敦請師單丁光音者。年數不聞之。師自撾退鼓。依爲他山兒孫不被補闕所。而以往殿堂廊廡零落。而後曹洞之僧縛一菴住居。師之畫像至今挂在于壁間。師住諸剎董徒領衆。而鐘鼓改響矣。又濃陽厚見郡金華山傍。有台宗名剎之舊趾。師相攸于此半嶺。藤氏大年妙椿。固師檀約而創伽藍洪基。日日率衆拾瓦礫芟除荒草。而力士星馳負簣。巧匠霧列連斤。則不終五年而其功大成。殿堂樓閣依法備者。七堂無不丹漆黝堊。聞者拍手。見者駭目云。帝釋梵王疑降地。覩史夜摩怪離天而已。四衆歡呼得未曾有也。山曰。金寶寺曰瑞龍。又辱朝廷賜額宸翰。奎畫鳳舞龍翔而爀爀然矣。從此諸方名衲江湖飽參日日輻湊。忽爲龍象大法窟。衆及七百。素大年椿公欽仰師道爲山門外護。嗣師法者九人。各各相攸于東西之谷華構院。院者。瑞雲院天縱受。龍德院西川洵。龍振院仁濟恕。息耕院玉浦珉。雲龍菴壽嶽彭。巢雲院鏡隱贇。龍岡院瑞翁縉。鶴栖院獨秀才。開善院興宗松。大年棒公亦奉師命。相攸于西山之半嶺。私創一院。師扁曰開善。然而後嗣皇降綸命。從被準十剎之例數以來。於瑞龍行僧官者不誣也。依尊命任綸言之旨。年年以印紙數十枚助與于犬山之臥龍菴矣。是故令守塔比丘行僧官也。師顧子念孫之心多。枉駕于濃陽之權門貴戶。使貴介公子賢牧富民出隻手。以一字充一文錢。欲印行碧巖集。大年禪人聞之言侍者曰。某不悔吝厚費。和因甚勸富民有待孔方兄點頭者。不是師慚愧乎哉。被止勸發者可乎。侍者言師。師大罵曰這顢頇。以後莫復言。復言則退出此山可爲空院。吁儞不知乎。此書諸佛正眼列祖大機也。若不改作則遂廢乎。又是爲利益人天也。大年聞得退。而欽仰師者倍萬于前日。此言流傳于四方。人人雲奔海集。合掌低頭。而以資財施入者。不知幾千萬人。於茲百則公案覓刊本及蜀本校訂譌舛。命良工傾心盡力以鏤梓壽其傳。老婆心切者歟。自爾以降藏新刊碧巖集于本邦之諸禪剎者。不是師道力云乎哉。又豈小補云乎哉。碧巖集首本朝濃州路瑞龍禪寺新刊之十一字載之者判然矣。東陽朝禪師曰。衡梅獨未構昭堂。明年當七周忌。愚熟思之。開山中興兩塔。共是瑞龍堂頭法兄大禪師曾攸作新也。然今先師一塔何不顧戀也耶。不可不勸發者乎。遙垂高鑒特出隻手庶幾乎。謹奉呈矢衡梅昭堂助緣之謝枕金寶堂上大和尚猊座前。伏希昭亮喜師一諾義尤眞。立向東風斫額頻。他日華堂燕應賀黃金。纔上柳條新開山。中興兩塔師攸作新也。衡梅院昭堂亦助成者昭昭然矣（師佛日禪師七周忌之香語。在偈頌之處矣。瑞龍山門之莊園燈油田寄附之地。雖在濃之處處。後人詳不知之。涉干猶豫者。仍不記之也）師瑞龍封疆之內。當于南有林丘。爲歸藏之地。刱一院曰濟北。瓊樓玉殿盡輪奐美矣。實明應九年庚申秋示微疾。九月初六日溘然而示寂矣。世壽八十五。法臘六十三。塔于開山佛日禪師之右。以序昭穆也。塔扁虎穴院曰德光。依遺命瓜瓞之諸徒輪次交代周而復始。綿綿而不絕也。嗣師法者。筵田慈雲寺天縱受。龍德寺西川洵。蜂野瑞林寺仁濟恕。山縣大智寺玉浦珉。尾州與野德林寺壽嶽彭。鏡隱贇患聾而無貽厥矣。粟野大龍寺一色。天衣寺瑞翁縉。長良崇福寺獨秀才。岐陽大寶寺興宗松。各接武暀化一方者。昭昭乎如朝日上扶桑矣。珍重。

舊刑跋語

    遺老且諗曰。往古編次而有三帙。目之曰虎穴集矣。自爾雖多方尋。年代深遠而聞處不見。蓋竹帛又經一秦成烏有耶。託胎生緣者。余祖翁澤彥老禪。略記其梗概留在骨董箱中。機緣顛末等十事九涉猶豫耳。是故不獲已。見一偈半句于他翻古堆捃之。得隻字片言于某册子上摭之者有年焉。然世殊而或焉馬之謬魯魚之差尤多。而強不可改正之。所以者何。先聖亦及史之厥文者厥之耳。然況於余乎。所捃摭之士苴不料揀。銓次猥編而成二帙者。屋裏之崇敬也。書鄙語于後而致夫羹墻之思。於戲。寧免他趁謴乎。仍賣弄青氈而鏤梓欲捨入于瑞龍虎穴塔。於是乎正法海中一派諸禪德相議曰。只以本菴厚費命工縷版。然而後藏開版于東海以壽其傳。豈不宜乎。大匠下小子何言耶。是則春風桃李一以貫之。古所謂孟氏之功不在禹下矣。夫是之謂乎。
    時寬永十六年歲次己卯秋九月吉辰
    不肖貽厥槐山比丘宗三炷香百拜謹書于逢萊左股。

大興心宗佛德廣通國師虎穴錄卷之下（終）

    今茲正當特賜大興心宗禪師二百五十年遠諱。重鋟此錄行于世也。
    寬延第二己已孟陬初六日
    花園東海禪菴知事比丘（某等）謹識

虎穴附錄

    雜著

賀大德寺入院寄悟谿
雪江

    吾家生得瞎驢兒。意氣衝天瑞世時。龍寶夜來歸手裏。靈光燦爛照坤維。

雪江和尚自賛（藏于金寶山）

    無辨龍蛇眼。無擒虎兕機。胡爲拈起竹箆子。容易搭著金縷衣。指槐罵柳將是作非。凌滅宗猷。瞎長老。不知何處振全威咦。宗頓首座繪余幻質需賛。述之以塞厥請。云時應仁初元仲秋日。
前龍寶山主雪江老漢書之。

利貞尼寄附東海菴地一項

    逍州方縣郡松蔭禪菴主盟利貞苾芻尼者。初遊禁廷。後爲藤氏細君也。東海祖師悟谿大和尚安名字。授衣鉢。遺老東海比丘尼應現也。慈母厥先信石山靈像。禱而產焉。又外祖母在尾州時。託漁者買取數萬鱗甲。析法華一部。每鱗一甲自書一字以放之於海中。彼此積善餘慶集歸一人者乎。生平之所爲。供佛齋僧之外無他事矣。又遺老曰。東海菴者悟谿和尚遷化以前。利貞比丘尼於花園方丈之東。以靈地寄進於師。師便挿一草曰東海也。師遷化以後利貞比丘尼革故鼎新。故謂利貞比丘尼之建立也。又特芳和尚悼心宗禪師之偈。并東陽和尚和一周忌韻。之頌各出東海二字則師在世之時挿草之地乎（文明十六年雪江和尚割地付師之眞跡。現藏東海。然則遺老說似誕。利貞尼添附妙心封地。者明。矣乃後柏原帝綸旨現藏于法山寶庫。蓋利貞尼於心宗禪師有勝緣故也）。

瑞龍寺殿左京兆國文安公大禪定門五佛事語（掩土載本錄）
鎖翕太初西堂

    風流門閥謝文靖。江左典刑全尚存。一句臨機鎖口訣。虛空冷地齩牙根。共惟。新捐館（某名）懷抱氷潔。氣宇春溫。入則輔弼廊庿。出則鎭撫藩垣。所以。東諸侯西諸侯推奬競稱五伯盟主。左馮翊右馮翊資早登三輔選掄。宜哉。射御名家承業奕世。矧亦金湯法社傾志宗門黃梅衣盂。親得傳授。龐老機關何涉討論。逆行順行不失其度。周旋折旋能逢其原。涅槃岸當頭踢倒。生死海卽處掀翻。正與麽時大禪定門直入隱身三昧。則立生涯了也。諸人還見得麽（度與鎖子云）金鎖玄關全把斷。此中自有一乾坤。

挂眞（京佛乘院）

    五十餘年蜨夢驚。大家豈意閉佳城。對眞忽濺春風淚。一段傷心畫不成。共惟（某名）絕塵標格間世豪英。清和天皇後胤有父有子。源氏當家的裔難弟難兄。進司輦下京尹。花竹和氣退嚴封內號令。草木威名雖視傳說肖在。復鑄顏子難并。逮于跳出衲僧窠窟。而活却自己眼睛。了色空於目前境。毫髮不移易。忘影像於鏡上痕。脫體一精明。直得。地獄天堂驀直走過。佛界魔宮遊戲縱橫。昨日十五討甚圓覺伽藍。今日十六論甚禁足護生。恁麽時[/卽]只箇筆描。菩薩出來讃歎曰。瑞龍寺殿却今現奮迅三昧。還向虛空裏幻出大人相時諸人者一句作麽生施呈（展眞云）麒麟閣上功第一。白鼻渾崙賀太平。

起龕（瑞巖寺）
汝南西堂

    世故槐宮一場夢。龕頭照寂水沈勻。松風吹起無生曲。心地花開劫外春。共惟（某名）操履超俗風神絕塵。掣施鑰於空諸所有之海。收因結果構禪宮於大圓滿覺之場。結果收因雜華會寶絲網法華藏摩尼珠付谿聲廣長舌。歡喜國紫金光安養界白毫相還山色清淨身。恁麽間絡索。且置棒頭論殺活。喝下分主賓。底消息子。還承當去也無。黃金自有黃金價捐。

奠茶（對松院）啓西堂

    茶元安樂活人方。卽處點來甘露芳。無味中間有眞味。鵑啼除熱得清凉。共惟（某名）鍊金鳳質增玉兎光。煎雪現聲聞壓倒七盌之風味。指梅示士卒慰藉三軍之渴望。肝肺無纖毫毒。齒頰呈萬象祥。眞如寶雲一洗巫廟餘習。叡源顧渚萬倍韓鼎商量。正與麽時如何展三昧手（擧琖云）祝融峯捧子孫翠。屋後松聲吹滿床。

奠湯（承國寺）

    繁露水傾三世海。清凉散抹五須彌。等間喫却虛空口。門外金剛笑展眉。共惟（某名）纍朝芳烈。萬世英姿。施君臣佐使之靈方。非眞非假。治作止任滅之幻病不卽不離。翻却一琖鴆毒。斷斷百尺菟蕬。說甚耆域經。山花開兮澗水湛。那箇醫王佛。江月照兮松風吹。這邊那邊左之右之。雖然與麽。大禪定門檢點禪本草。覆蔭後昆底那一著。作麽生宣揚來（良久云）華仙別無訣。一味服燕支。

瑞龍寺殿前左京兆國文安公大禪定門眞儀賛

    大哉成頼公世家。恭惟貞觀帝宗室。曾皇祖始降尊拜將。統十一州都督無不風行草偃賸至削鬼窟摧黑山。諸昆季連升殿應制經三四品科階洎乎海晏河清。獨能射夜鵺鳥。詠櫻雪。寔是源家嫡流專爲日域勳閥。公興此門旣秉其哲。籍籍焉。鎭內庭之嘉聲煌煌焉。尹京兆之武烈斫額望之峭分巍兮。一座玉山從容嚮之悠兮靄兮。三春紅日道也用六藝以遊。交也兼五常以接。康正太平之秋。殿大將後陳則頗牧軍客傾禁林。應仁相伐之夏攙群雄先鋒則桓文覇氣徹天闕。星霜屢遷。戎馬未決。遂乘下澤周旋。便就東藩保節。伏櫪之心猶馳據鞍之勇未歇。重入雒而省上台尊。再屯江而平北郡孽。於茲乞骸還濃府。府內日飮無何。少頃投老寓藥山。山中雲多自悅。明應六年嗟夫何時。丁已四月大事了畢。輿論曰。蚤歲蹋強弩。壓倒洋嶼會裏張子韶。晩年披緇衣平欺定林堂前馬君實。當知金華隆神彰人瑞乎龍章。岐阜鍾秀現佛身乎鳳質。蓋回九重春於仙桃之園。宜襲千萬世於甘棠之笏。劫石設磷眞儀長吉。嘻。一段風光畫不成。黃頭碧眼爭甄別。時。明應八年己未盂夏日。前大德英朝謹述之。

珍嶽常寶菴主壽像替（并序○有心宗師中興德林事）

    清和帝後胤源元勳武衞大將軍幕下功臣織田遠州太守廣近公。迺鄕廣公仲子也。令兄在州之治。執州事。廣近公輔佐之。僉曰關左雄傑之士也。昔年宗族兄弟鬩于牆。深壘固壁而雖曰挑戰決勝。蓋厥纍卵之危也。外禦其侮遂同好未肯渝其介也。事君則忠肝義膽能致其身。一令則政化民服。一變則家齋國治。吁寬猛莫不兼備矣。其雄也已奪衞霍之勇。其譽也不屑蕭曹之功。可謂。翼君正民之道明焉。其伎藝也矯矢則走獸相號。飛禽皆感。由基之蒲盧共遊其殼中。加之。臂蒼牽黃臺上常野鷹來。錦囊尺八造次弄之。顛沛按之。明皇所夢回向院一枝之餘音耶。抑亦宇治朗菴主一曲之正脈耶。蚤有謝世之素志。嘗扣正眼天先和尚之室。親受菩薩戒。諱曰常寶。別稱號珍嶽。領會洞下五位君臣寬鏡三昧之旨。決然高挂冠。剃除鬚髮脫朝服著緇衣旣割邑草創精舍。曰德林。奉敦請金寶山悟谿大和尚。爲中興開山。而菴主乃爲檀度矣。於茲大心老和尚提鈯斧於瑞泉先廬。領衆匡徒之日。就菴主私第遊息之次。木蘭安陀會傳付之菴主。于今挂著肩上。然後營居於大久地之邑。爲菟裘之地。庶民子來不日而落成矣。築齋扁曰萬好也。梅花無無盡藏萬里翁所立也。蓋黃太史之萬事稱好。司馬公之謂乎。又以高枕二字俗額一室。取杜拾遺之入簾殘。月影高枕遠江聲者也。於是乎潔齋精進而晨香夕誦入念佛三昧。此是菴主圓淨活脫無礙自在日用行履之處也。一日其孝子寬近命工繪菴主壽像。菴主就予求讃。不獲拒繫其上。以辭。辭曰。胸襟洞達。英氣天資。仁愛如春之煦。威容似霜之敖。有時拈尺八以爲塵尾。有時焠莫耶而斬猛兕。著解脫衣彎三玄弩。被忍辱鎧。靡五位旗。克繼箕裘之家業。親諳寶鏡之宗師。入魔入佛。絕橫絕規。眞諦俗諦有爲無爲謂之在家菩薩。豈非當世毘尼。是故擊碎無明之窠臼。打破有漏之藩籬。伏願保不老千秋之壽。洪無疆萬世之基。時。延德三載龍集辛亥秋八月如意珠日。前臨川春澤梅心瑞庸書。
謝瑞龍堂上來訪（相國寺）橫川
    京寺拜顏歡倍恒。他年林下記吾曾。龍生龍子瑞龍室。四海八荒雲雨興。
題籠餅詩漆桶萬里
    悟谿宗頓禪師降臨于持是院第。而有饅槃師之從弟子十餘輩其內不喫盡而饅在盌子。師曰。若不喫盡則斯饅必入汝等之夢。一座僉戲笑。持是院命某漆桶子使其扇面書饅入夢之公案。其間不容髮。書二十言。蓋正法雲門菴前造饅之者。饅之面目甚白而如洛。造洛饅者小女子嫁福富宗妙。故以洛法調焉形輕而色白。詩以及之云。
   柳絮三分白。梅花一點紅。細看饅有洛。蜨夢路應通。

次悟谿和尚悼景川法兄韻特芳

    稽首吾門老主兄。隱顯難將口舌評。鐵腸滴盡黃金淚。獨立鴒原欲二更。

同西川

    一自葉婆稱老兄。單傳地直指曷容評。卽今相對眞師叔。濟北松聲竟不更。
明應癸丑季春日。謁瑞龍堂上和尚。茲日適營雙親忌齋。仍見留。且有尊偈依韻末以矢應供謝云東陽雙親嚴忌一時。臨苦海悉枯牛跡涔。雨過春山抽紫蕨。拳頭難隱打爺心。

謹奉塵先考眞叟道詮禪定門三十三回忌拈香寶偈之尊韻玉浦

    今日大齋緇素臨。曹山孝滿是蹏涔。千層躑躅紅如錦。不以黃金鑄寸心。

和悟谿和尚元旦尊偈天縱

    福海壽山全巨哉。支流末派幾分開。烏藤不出瑞龍窟。呑却坤大地來。

和悟谿和尚元旦尊偈西川

    金阜層層國曰濃。莊嚴大地佛廬重。一枝春色萬年富。天下盡歸微笑宗。

謹奉追悼大興心宗禪師特芳

    鐵崑崙跳也奇怪。驚起瑞龍走雲外。一千五百善知識。多少兒孫在東海。

拜瑞龍虎穴塔東陽

   法旆俄遷動大千。宗風滅向瞎驢邊。祖庭誰敢恨秋晩。棒喝交馳濟北禪。

次韻西川喫雪霜辛萬萬千。潭心月在屋頭邊。木棉花綻傳春信。莫認曹谿半夜禪。

心宗禪師一周忌天縱

    生鐵面皮狼毒腸。依前八十五虛空。山中寂寞秋風晩菊似去年吹露香。

和瑞龍和尚（受天縱）心宗禪師一周忌香語韻東陽

     雪鼇舊話崇寒腸。炷拜醻冤是影堂。東海崑崙叫希有。盡閻浮化一丸香。

心宗禪師三周忌西川

    虎穴魔宮載三移。普天猶是業風吹。折梅醻得冤憎去莫話珊瑚月一枝。

卒依瑞龍和尚心宗禪師第三忌香語之韻兼致堂頭（洵西川）瑞世之祝云東陽

    三年光景剎那移。月笛關山一任吹。濟北猶留蔭凉樹。出頭天外化龍枝。

心宗禪師二十年忌雪岫（時住瑞龍）

    一葉兒孫拜影堂。剎那頃過幾星霜。思君不寢斜窓月。二十五聲秋點長。

次韻西川

    乃翁意氣露堂堂。八字眉垂一握霜。龍子龍孫遍天下。滿山松竹傍雲長。

同仁岫

    運菴設忌老虛堂。二十五秋吹菊霜。猶有兒孫得餘烈。滿頭白髮數莖長。

同泰秀

    巾匜携去侍昭堂。昴月余懸影映霜。落葉單傳總虛語。佛心宗地久天長。

同序東堂

    綿蕝重看營七堂。兒孫瓦上掃晨霜。美哉輪奐一新日。億萬回春門葉長。

心宗禪師三直三年忌信叔（時住瑞龍）

     爲佛心宗作指南。威風凛凛活伽藍。天之曆數在吾輩。入虎穴來三十三。

次韻仁岫

    寺如選佛在湖南。幾箇兒孫得出藍。師號猶輝寶山上。燦然星繞月宮三。

心宗禪師三十三年忌（壬辰年秋九月六日爲正當也預以己丑年三月修設於崇福寺）仁岫

    元來這老掠虛頭。滅却心宗禍未休。三月芙蓉也奇怪新紅染出執徐秋。

次韻泰秀

    祖意明明百草頭。東風吹綠未曾休。端居虎穴藏斑去。肚裏如春面上秋。

心宗禪師三十年忌泰秀

    五逆酉醻恩一炷香。剎那三十又三霜。秋風還有勝花葉。震旦心宗出榑桑（天文元年修設於大寶寺）。
創建本寺大興心宗禪師五十稔遠忌之辰正當天文十八己酉九月初六。謹綴村偈奉獻眞前。云伏乞尊昭泰秀（時住瑞龍）
    莫話邯鄲五十年。千秋不改寶山巓。黃金鑄出瑞龍腦。籬菊露香重九前。

心宗禪師百年忌趙室（時住瑞龍）

    瑞龍呑却盡乾坤。吐出扶桑樹上暾。拈作報恩香一片。百年東海鐵崑崙。

同（修設於東海菴）南化

    震旦心宗日本禪。禪風祖月更無邊。清茶一琖禮三拜。東海崑崙叫百年。
天畏老兄者吾山創建心宗禪師之高弟也。予亦同時侍禪師巾匜覃壯年兄分一谿髓予分興宗肉。各處一方十有餘年前濃陽有左角爭避之居信陽大雄鉅剎。而仲秋三五日。遽厭世。山中耆宿議曰。吾山成功以天輔爲第一。與麟閣蕭何不多讓矣。季秋十五迺忌日之初也。故安前住瑞龍牌。而盛巴陵雪。滿堂諷經一上予炷拜之次。謹綴悼偈。抒鴒原情。云伏乞靈鑒泰秀
    訃音何計到山中。濁世烏曇老大雄。腸斷岐陽九月雪。鶺鴒影冷一枝風（天文十五年）。

金寶山元旦賀式

    師在日金寶山每歲元旦賀禮大家先一同展坐具而拜師了。各擧禮問。罷參久參之僧侶二百餘。禮式始于雞鳴終于旣曰。參頭叫曰。就于方丈。茶禮。大衆赴於函丈。喫五種果子。而有茶禮。師尋常服用山椒小豆鹽梅。元旦尚然矣。三元大衆喫糍粑之箸子。削圓長大而言足為燈籠之露柱。是寶山之故實也。
    虎穴附錄


