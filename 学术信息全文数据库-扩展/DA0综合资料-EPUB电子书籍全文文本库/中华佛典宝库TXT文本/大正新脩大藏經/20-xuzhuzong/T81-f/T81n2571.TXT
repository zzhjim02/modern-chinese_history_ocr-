　　《大正藏》第81卷No.2571
東陽和尚少林無孔笛序


    鷲嶺著賊嵩少納款以降。燈燈相照心心相傳。或託槌拂而演道。或假文字而說禪。我祖大道眞源禪師。夙發英聲於五嶽。忽轉路翻身。直衝突衡梅之瘴毒。觸他辣手而喪盡生涯焉。後來住院。初自米山終到少林。把箇無孔笛。向於關山之月。橫吹竪吹逆弄順弄。和者口啞。豈陽春白靈之足比哉。聞者膽喪。雖毒鼓旱雷。蔑以加焉。非惟逞德嶠滹沱之機。亦能摛器之仲靈之藻。可謂禪文兼熟。而擔當鷲嶺之密旨。黼黼嵩少之眞宗矣。慧照大春和尚。歴歲勤勞于此。剞劂流傳將就緒。値璧備乏視篆乎法山。以陪遠孫之列。苦責作序。固辭而不可。遂僭數語冠卷端。
     寶永戊子仲夏二十四日
     現住妙心（祖璧）熏沐拜題

東陽和尚少林無孔笛目錄

序引

卷之一

       米山龍興寺語
       龍寶山大德寺語
       再住米山龍興寺語
       青龍山瑞泉寺語
       堆雲菴語

卷之二

       正法山妙心寺語
       不二菴語
       法雲山定慧寺語
       再住青龍山瑞泉寺語
       臨滹山大仙寺語
       龍慶山少林寺語

卷之三

       佛事上

卷之四

       佛事下
卷之五

       偈頌

卷之六

       像賛
       道號
       雜文
附錄

       勅書
       傳
後序

少林無孔笛目錄終
東陽和尚少林無孔笛卷之一

       侍者某等編集
       遠孫元貞挍定

初住丹州路米山龍興禪寺語

    師以文明十二年庚子（時五十三歲）七月十五日入寺。祝聖拈香曰。大日本國丹州路米山龍興禪寺新住持傳法沙門（英朝）開堂令辰虔爇寶香瑞爲祝延。今上皇帝聖躳萬歲萬歲萬歲萬歲。如挑百億日月。齊全盛於唐宋。以保八千春秋。
    記得。圓悟禪師住天寧日。著臨濟正宗記以付大慧。令分座訓徒。大慧乃炷香誓日。寧以此身代衆生受地獄苦。終不將佛法以當人情。乃握竹箆爲應機之器。於是聲譽藹著叢林。我龍安老漢見居大雲山頭。坐斷天下法窟。今日分米山座付囑山僧。開堂演法。然我這裏。全無佛法可以當人情。說甚代衆生受苦。若行正令。逼釋迦達磨生陷地獄也得。扶狸奴白牯。立地成佛也得。這裏縱令有不惜性命作家戰將。出來血戰一場。展掀倒禪床喝散大衆底作略。也不消山僧一捏。不如做得一箇太平無事僧。長松泉石之間。要坐便坐。楓林荷橋之上。要行便行（咄一咄云）有一句子。擧示大衆去也。大唐打鼓新羅舞。張公喫酒李公醉。
    因雪示衆。少林斷臂鰲山成道。古人恁麽便得坐斷毘盧頂𩕳受人天供養。諸仁今日著衣喫飯。且道。受誰恩力。若只委委隨隨。倚窓吟詩圍爐談食。總是麽酒糟漢。爭得一回寒徹骨。直饒具臨濟德山作略。也須棒頭晩下一回捨身命始得。歲云暮矣。風雪連宵。諸仁且歸七尺單前。竪起脊梁骨。火急著精彩看。忽然石火電光中一機瞥轉。急須向山僧面前道將著力底一句來。與麽時[/卽]許儞。掀倒禪床喝散大衆不亦快乎。珍重。
    冬至擧。息耕祖翁冬至上堂曰。天地不仁。以萬物爲芻狗。衲僧不仁。以自己爲臘月扇子。諸仁還搆得麽（衆下語）師代曰。孜孜矻矻底。鬼神莫測其由。奊奊𡔢𡔢底。佛祖辨他不出。
    半夏示衆。一夏半過。任運騰騰。人人護鵝之戒如雪。箇箇守臘之行似氷。雖然與麽。如臨濟半夏上黃檗底。却曾夢見也無（良久云）半夏猶在各自努力。
    六月望擧。般若會上舍利弗問須菩提曰。夢中說六波羅蜜。與覺時是同是別。須菩提曰。此義幽遠。吾不能說。會中有箇彌勒大士。汝往問之。舍利弗便問彌勒。彌勒曰。誰爲彌勒誰是彌勒者。雖是教文。太有要妙處。且道。妙處在什麽處。山僧到者裏還不會。梅陽老人有一偈恰好。爲諸人擧去也。荷葉團團團似鏡。蔆角尖尖尖如錐。風吹柳絮毛毱走。雨打梨花蛟蝶飛。珍重。
    解制擧。雲門大師因僧問。殺父殺母佛前懺悔。殺佛殺祖向甚麽處懺悔。門曰。露這箇鐵橛子鐵蒺黎。諸仁試下觜看。師代曰。德山入門便棒。臨濟入門卽喝。臘月旦擧。明招上堂。衆纔集。招曰。者裏風頭稍硬。且歸煖處商量。便下座。衆隨到丈室。招曰。纔到煖處便見瞌睡。以拄杖一時趁下。明招放去太遲。收來太急。只是無人承當得。山僧要明招令。衆中還莫有不惜性命底麽。師代曰。杖頭有眼明如日。要識眞金火裏看。時有僧拊掌呵呵大笑。師曰。笑中有刀。殺人邪活人邪。僧曰。和尚勘辨看。師曰。試呈露看。僧咄。師便喝。僧復咄。師曰。再犯不容。
    退院上堂。頌曰。苕帚多年胡亂揮。宗綱難整。決然歸。山前一片閑田地。松有清風是我扉。
住平安城龍寶山大德禪寺語
    師文明十三年辛丑（時五十四歲）在丹州龍興受請。以十一月十九日入寺。
    三門（指云）臨濟三關壁立萬仭（進前云）看東海兒孫。當陽提祖印（喝一喝）。
    佛殿倒騎佛殿橫行法堂。叱朝日上扶桑聻。土地儞歡喜園欠無根樹（擧香云）者一株能保護。祖堂少林九鼎輕重繫人（提起坐具云）一髮千鈞㘞據室（竹箆揮案云）打草蛇驚（拈起坐具云）移花蝶至咄。若能凌滅正宗。與儞瞎驢邊授記。
    勅黃網珠垂範無地遯蹤。羞將煨芋手。輕觸紫泥封。山門疏入。若無洞庭七十二朶峭巍之舌。世寧有天台萬八千丈煙霞之詞。家風未展。天知地知。
    同門疏怨憎會苦風雨一床。罪我蒹葭醜。傾君錦繡腸。
    拈衣者箇皮毛變化自在。且看。朝上座一肩擔荷。入水牯牛群隊去（搭起云）玷辱宗風獲罪如是。
    登座咄哉燈王古佛。汚吾一座迷盧。侍者香水以灑衆花以敷。遂陞座。
    祝聖拈香曰。大日本國山城州平安城龍寶山大德禪寺新住持傳法沙門英朝。開堂令辰虔爇寶香端爲祝延。今上皇帝聖躳萬歲萬歲萬萬歲。陛下恭願。三皇春兮三王秋平分雨露。衆水東兮衆星北。一統乾坤。
    次拈香曰。這香爇却寶爐。奉爲準三后資倍祿算。伏願壽山岌岌支甘棠笏于累朝。台府潭潭傳監梅詔于萬世。
    又拈香曰。這香奉爲勅使尊官增崇祿位。伏願射策天門。清名兼雙宋玉。鳴珂昧旦。雅望累百歐陽。
    又拈香曰。這香爲兵部源公資嚴祿位。伏願出鎭三邊。則威名被草木。進封萬戶。則積善生公侯。
    次拈香曰。這爛枯紫小根魔子。毀戒定慧爲臭惡。讃婬怒癡作馨香。信手拈來。供養前住當山見住微笑雪江老漢大和尚。用酬法乳之恩。
    師斂衣就座。上首白槌罷垂語曰。垂鉤四海。橫劍水盆。具盂賁勇底。一任登龍門有麽。時有僧出衆曰。闡揚雲門宏規。蹈上頭關於尊貴路。承當臨濟密旨。滅正法眼於瞎驢邊。茲受綸命開堂萬歲祝賛聖壽。師曰。手把少林無孔笛等間吹起。萬年歡進曰。鳳凰來儀麒麟現瑞。正在此時。師曰。山河增瑞氣草木盡霑恩。進曰。記得。大應國師住興德日。擧保壽開堂公案曰。大衆要知二大老落處麽。象王回顧。師子嚬呻。凛凛神威。誰敢近傍。如何商確。師曰。劈開華嶽連天色。放出黃河到海聲。進曰。又云。雖然如是。點檢將來。總被這僧勘破意在那裏。師曰。驅耕奪飢。進曰。上來已蒙指示。卽今咨問和尚。微笑老人如何領拈花旨。師曰。別別珊瑚枝枝撐著月。進曰。可謂親言出親口。師曰。認取不是。進曰。遊龍寶者徒手不歸。師曰。清風生八極老虎出南山。
    提綱師乃以拂子打一圓相曰。靈光不昧萬古徽猷。是名無上法寶。或謂不貲天球。等間托出時。身雲衣雲樓閣雲。興於膚寸而遍滿華藏剎海。無瑞收來處。象寶馬寶玉女寶。合於一塵而包含金色彌勒。到者裏露柱燈籠貓兒狗子。一時入王三昧正受光嚴住持。朶朶湖山千古佛銅頭鐵額僧鳳人龍。隨虎稱第一等宗師。照用齊行。凛凛威風四百州。驚奔南海瞎波斯。同光年來未酬價。嚇殺西天貧須達。開聖院裡無所求。與麽時[/卽]光曜土中萬歲佛（竪起拂子云）忽現於拂子頭上。震威一喝曰。休休卽今新長老。遊戲這光明藏。打禾山鼓輥雪峯毬。直得無邊剎境一毫端收。是皆以九天紫詔鳳翔千仭。兩朝宸奎虹貫六幽也。何故適來告報。一似癡狂外邊走打遭南閻浮相似。阿呵呵萬歲。古佛早輸吾一籌了也。雖然恁地。作麽生是那一籌（叉手云）無象太平今有象。五雲縹緲擁蓬丘。
    自叙（英朝）椰子之身㽄嗄之器。如同觸鼻羊逢物。輸却長觜鳥說禪。辱蒙綸言漫汚法席。難免諸方貶剝。只消滿面慚惶。衆慈亮察。
    白槌謝開堂之次。共惟德禪東堂大和尚。人天藻鑑佛祖權衡。萬衲趨風栗棘逢噀漫天毒氣。三台欽道苕帚椿振寰宇英聲。茲承忘大降尊。俯臨座側。特鳴犍椎作法證明。下情莫勝感激之至。所冀永保郝翁甲子。增挑大照光華。至祝至禱。
    總謝又惟諸位東堂大和尚諸位西堂和尚。遞昌法幢。各據雄席。豈圖自他不隔主伴交參。於戲議之蚍蜉撼山。讃之太虛生翳。乞各各道照。又惟山門東西兩序。單寮耆宿蒙堂前資適來禪客。四來高賓一會海衆。諸位禪師箇箇璞玉。渾金人人光風霽月。迫開堂浩繁。缺逐一褒讃。枉賜恕宥。
    拈提擧鹽官安國師示衆。虛空爲鼓須彌爲槌。甚麽人打得。衆無對。南泉聞曰。王老師不打這破鼓。後來雪竇拈曰。打者甚多。聞者極少。師曰。大小大國師。掌四世界如陶家輪。垂萬里鉤不遇箇蛙步。南泉雪竇。或刻畫無鹽唐突西施。或不惜黃金要鑄子期。至竟只做得雲居羅漢。新寶山且爲三大老雪屈去也（卓拄杖云）一聲雷發動。蟄戸一時開。
    當晩小參。壟梅輕拆。溪雪稍寒（擊拂子云）打鼓看來君不見。和風搭在玉欄干。參時有僧出衆曰。鳳舞龍翔。覽昇平乎瑞彩。位高道大。振宗要乎萬乘。禮樂雙全時。願聞小參之家訓。師曰。金輪天子勅草店家風別。進曰。寒月分清影。天香遂晩風。師曰。還覺寒毛卓竪麽。進曰。如汾陽晩參。規繩惟新。師曰。叢林千載憶遺愛。有如召伯留甘棠。進曰。記得。息耕老師住徑山日。宋理宗皇帝。遣中使請祈雪。呈偈之次。問其期應。老師曰。今夕必下。及歸果六花紛紛。莫是叢林改觀麽。師曰。十目視十手指。進曰。吾山今日官旆臨筵請祈雪。尊偈如何提唱。師曰。百花毬子上不用繡紅旗。進曰。只聞風度竹不覺雪漫空。師曰。風花雪月任流傳。金剛腦後著生鐵。進曰。至矣盡矣。師曰。慈明角虎師。乃以拄杖畫一畫曰。拄杖是浪橫按曰。正法爲船。三世法身舶主受用將來成浮幢剎。則竪扶橫該利濟群迷。五湖歸去。孤舟月。歴代明眼篙師。當頭坐斷做活伽藍。則東棒西喝流通正脈。百草頭邊一味禪。是故息耕師祖。垂三轉語釣得崐崙奴乎東海。橫嶽老人駕一帆風。劈開蟭螟眼乎大千。自爾以來。諸方籍茲上載下載。萬衆由之周旋折旋。以至山河大地草芥人畜。總在裡許立情界成器界。猶如水之隨方圓。新龍寶少機權。只隨他脚跟。晝降閻浮夜升兜率。多被渠移換。暮歸東土朝到西天。忽然若作得主。則把斷要津不通凡聖也得。分付海山時下圈攣也得。或時携張三於月夕。看雲亭上賦漁家傲。或時拉李四於花晨。梅橋池頭撫流水絃。更說甚世諦流布。又論甚直指單傳（拈出拄杖云）看看柱杖子。聞得忍俊不禁出來。攃向四七顆驪珠於諸人面前。光射虛空文彩太新鮮。諸人若不委悉。山僧拈作貫花一篇去也。鄂渚奯公猶掣顛葦間舞棹。恣夤緣紅樓應制。那僧句具眼沙鷗笑莞然（卓一下）。
    自叙（英朝）群木樗材褪花杏子。貧而智短。雖乏笑翁百萬之資。鈍且機遲。屢遭元老五斗之誚慚汗。
    謝語小參之次。共惟德禪東堂大和尚。揮金剛王用黑豆法。前無釋迦後無彌勒。儼然一會靈山。南有雪峯北有趙州。屹乎中流砥柱。煒矣煌矣。瞻之仰之。又惟山門兩序東班都寺禪師薄書叢中。不屑雜華之富。金穀堆裏。無慚大椀之名。所謂南嶽二十年文曆。記之一宵而無遺失者也。監寺禪師。保持廉能守歲寒於松柏節。訓誨行僕撐夜雨於蒲萄棚。在古規則稱云寺主。其任重哉。悅衆禪師迦陵仙音。成褫佛事。波離軌範調整宏綱。無人肯議桃花嫩也。副寺禪師副寺禪師。絕侵漁於財帛。揮直筆於日黃。可謂宛轉酬應才。典座禪師直歲禪師。天食時法食時杓頭。舀千億化佛。大普請小普請。芽草刈三百祖師。勉哉。西班堂中座元禪師。佛海奇產永源的流。優曇瑞世花。旣滌名藍之篆。首座僧中月。茲和退位之光。亦猶七佛祖師暫處小男位。而扶竪今佛一會。夫不盛哉。欽仰。後版座元禪師。慈氏宮中三春草。各夢同床集雲峯下四藤條。全機獨脫。此豈以鬢毛斑。排班位於第二位者也邪。記室禪師。嬉笑怒罵。皆成文章之乎者也。可以黼黻宗猷。寔彬彬君子也。知藏禪師知藏禪遇師。東撐西撐。廉藺爲覇國兩虎。左轉右轉。胡越遇同舟一風。共是不被般若眼謾却底衲子也。知賓禪師知浴禪師。有時驗來客擧玻璃盞於金剛窟前。入水見長人。燒栴檀香於離垢山上。其名當實者乎。侍香禪師。東閣官梅南禪芍藥。一顆遠山寶增光彩於吾門。滿爐沈水香助化儀於此會。矧下虎丘位來班猊座傍。切矣忸怩。目子大衆謝各各座元禪師前資力事。兩員問禪一會海衆。諸位禪師獅子窟無異獸。瞻蔔林絕餘香。壓倒雪矯三僧堂。平呑清凉萬菩薩。識者曰。天下禪沒於相似已來。獨寶山含古道元氣。而巍然五嶽之外。蓋不也尊乎。允矣知言者也。佛果老人曰。相共建法幢。展衲僧巴鼻。吾山亦得其人哉祝祝。
    復擧大慧禪師住徑山日。少卿憑公問曰。和尚常言。不作這蟲豸。爲什麽今日敗闕。慧曰盡大地。是箇杲上座。儞作麽生見。公擬議。慧便與一掌。師曰。老大慧等間束三千界。以作一太阿。憑少卿恰似排百萬軍却鬪箇苕帚。今夜寶山。若有人致恁麽問如何祇對（拂一拂云）雪內牡丹花。
    冬[/卽]上堂拈香曰。大日本國云云龍寶山大德禪寺住持傳法沙門（英朝）書雲令[/卽]謹焚寶香端爲祝延。今上皇帝聖躳萬歲萬歲萬萬歲。陛下恭願。文明齊日月。度越周漢中興。睿澤遍華夷。追還唐虞盛化。遂斂衣就座垂語曰。一句鐵團圞。梅花先漏泄。若辦大呂黃鐘。來聞陽春白雪有麽。時有僧出衆曰。繡紋添線暖入幽谷之梅。雲物紀祥春侵巿橋之柳。應時一句。願祝萬乘。師曰。瑞草生嘉運林花結早春。進曰。陰陽不到處。一片好風光。師曰。描不就畫不成。進曰。記得。僧問古德。如何是冬來事。德曰。京師出大黃。端的在那裏。師曰。填溝塞壑無人會。千古萬古黑漫漫。進曰。黃金鑄出鐵崑崙。還有意旨也無。師曰。打破大唐國。笑殺老南泉。進曰。卽今咨問和尚。不涉冬夏遷變底一句作麽生。師曰。問取露柱。進曰。只將一點雪。烹出太虛空。師曰。還覺七十二峯橫點頭麽。進曰。謹謝答話。師曰。前路逢人莫錯擧。
    師乃曰。有物先天地無形本寂寥。能爲萬象主。不逐四時凋。到者裡黃梅石女舞三臺。豈知陰剝陽復。白鼻崑崙歌一闋。無拘暖律春韶。然雖與麽一向打淨潔毬子。更較甚泥捏筆描。或時孤峯頂上全身泥水。或時十字街頭目視雲霄。直得仁義道中空花結果荊棘林內石笋抽條。畢竟爲萬象主底物如何辨別（卓拄杖云）花信之風云起。寒食之雨是繇。
    自叙（英朝）薄福住山宗桀無補。頼借一衆道眼聊守大雄規繩。各乞鴻恕。
     謝語陞堂之次。共惟德禪東堂大和尚。挑大照燈鐘靈山秀。一莖草上已現瓊殿玉樓。千尺絲綸行釣呑舟橫海。以瞻以仰（總謝不錄）。
    復擧潙山問仰山。仲冬嚴寒年年事晷運推移事。若何。仰山近前叉手而立。潙曰。誠知子答者話不得。復問香嚴。嚴亦近前叉手而立。潙曰。頼遇寂子不會。師曰。潙山仰嶠。父爲子隱。香嚴有斷和句。不覺巡人犯夜。潙山龍頭蛇尾。到末後敗露了也。寶山聻一畝之地。三蛇九鼠。雖然與麽。冬不寒臘後看。
    一休和尚入牌祖堂正宗滅却。瞎驢邊尺八一聲風戞天（安牌云）大坐當軒添意氣。狂雲吹起寶山巓。共惟前住當山一休和尚大禪師。名喧宇宙眼蓋坤乾。或時向盤山猪肉案頭。潑郎潑頼。或時在普化紅塵陌上。掣風掣顛。逆行順行。異類中行年抛造物陶甄外。佛界魔界苦衆生界。日短江湖白髮前。將謂藏身北斗。元來竝位南禪。大哉山門修造之功。一莖草上現瓊殿。美矣法社作新之日。半升鐺內煮山川。畢竟大休歇一句。卽今作麽生敷宣（指牌云）花開鐵樹曉來雪。列聖叢中春萬年。
    元旦上堂（竪起拂子云）吾家苕帚椿天下蔭涼樹。誰其禪狀元。試擧第一句。參時有僧出衆曰。寶曆更端岸柳拖金。新歲葉元正啓祚。寒梅香動舊年枝。堯風蕩蕩舜日熈熈。祝聖一句。正在此時。師曰。太平無日不春風。進曰。與麽則相逢共賀萬年慶。師曰。如登春臺似享太牢。進曰。記得。僧問古德。新年頭還有佛法也無。鏡清道有。明教道無。還有優劣麽。師曰。江南兩浙春寒秋熱。進曰。今日若致此問。和尚如何祇對。師曰。有願不攃沙。進曰。直得言言合的。師曰。謾我卽得。進曰。聞道必書紳。師曰。鴛鴦繡出從君看。莫把金針度與人。
    師乃曰。年年是好年。日日是好日。元來河清海晏。彩鳳舞丹霄。遮莫花笑鳥呼。鐵牛眠少室。衲僧家居常硬剝剝峭巍巍。誰管革故鼎新（拈拄杖）拄杖子且喜。活鱍鱍坦蕩蕩不妨。隨時應節。大家齊唱太平曲（卓一下）喫茶珍重歇。
    自叙（英朝）眞破落戶箇贗浮圖。伏望衆慈枉賜恕容。謝語陞堂之次。共惟德禪東堂大和尚。以宗通說。惟德照隣。所冀寵遇類大覺三生。尊年逾寶掌千歲。至祝至禱。又惟山門兩序東班監寺禪師。三脚弄蹄驢子。得意於春風。悅衆禪師。一聲出㲉頻伽成蹊于桃李。以慶以賀。西班堂中座元禪師。黃蘗樹頭生密果。行道不讓威音已前。知藏禪師。具多葉上起香風。摩尼親收如來藏裡。以欽以伏。更惟單寮大勤舊家堂前資小寮辨事。適來禪客一會海衆諸位禪師。雲從龍風從虎。草有芝木有椿。各各道體起居萬福。
   復擧僧問雲門。如何是佛法大意。門曰。春來草自青。山僧有一偈。擧似大衆去也。淋漓元氣溢長安。花醉十三紅牡丹。露柱歌兮山嶽舞。東風吹入萬年歡。佛降誕値雨上堂殺投狗口。雲門老洗到驢年。天澤翁龍寶不勞些子力。雨中山色翠螺濃。
    結制上堂（擊禪床左邊云）打東海鯉魚（指右邊云）驚南山鼈鼻懸崖攃手看。清風已匝地有麽。時有僧出衆曰。時[/卽]遷變。百花謝而萬木榮。天道自然。三春去而九夏至。安居修證尋常事一句。臨機請師提唱。師曰。如片雲點太清。進曰。誰知遠烟浪別有好思量。師曰。切忌外邊走。進曰。記得。南陽忠國師。因耽源爲侍者。國師三喚侍者意在那裏。師曰。憐兒不覺醜。進曰。侍者三應諾。又作麽生。師曰。芭蕉聞雷開。葵花隨日轉。進曰。國師曰。將謂吾辜負儞。端的也無。師曰。人情做得寃家結得。進曰。旣是三喚三應。爲什麽儞辜負吾。師曰。暗寫愁腸寄與誰。進曰。與麽則咬破鐵酸餡始知。師曰。石人點頭露柱拍手。進曰。白雲歸峯頭。鐘聲響梵宮。師曰。晦堂之下有清新。
    師乃曰。圓覺伽藍黑山鬼窟。平等性智漆桶膠盆。二千餘年無人能跳出禁網。一夏九句。直至今繫絆兒孫。咄明眼漢無窠臼。拄杖子呑乾坤。恁麽也得。摧普賢床榻。奪文殊繡墩。不恁麽也得。拈泥團土塊。爲蠟氷鵝雪。指婬坊酒肆。作祇樹獨園。恁麽不恁麽。總也不得。檻前日上月下。溪頭雨微烟昏。龍寶今日入夏。也不拘動靜作麽生言（良久云）竹密不妨流水。山高豈礙白雲。
    自叙（英朝）粘泥柳絮厄閏黃楊。住山不具五緣。薄福無賑四衆。各各枉賜恕容。
    謝語陞堂之次。共惟德禪東堂大和尚。一木而支大厦。中流而回頽波。德爵惟尊王侯盍仰。又惟山門兩序東斑監寺禪師悅衆禪師。或護堂住如眼睛。或用音聲成佛事。西班後版座元禪師知藏禪師。或入兜率宮說摩訶衍。或張大教網漉人天魚。單寮耆宿蒙堂前資小寮辦事。適來問禪一會海衆。諸位禪師或先輩匣中三尺氷。誰觸機鋒。或春風攢上百花毬已彰文彩。古者曰。三代禮樂盡在緇衣中。夫吾山之謂乎。各各道體起居萬福。
    復曰。趙州柏樹子話。古今所參詳也。寶山頃移兩株。山僧有一偈。雪上加霜去也（以拂子指云）庭前雙柏樹。黛色共蒼蒼。三門朝佛殿。厨庫對僧堂。
    解夏上堂祝聖拈香云云。恭願八千春八千秋。踰曆數乎虞夏。百億日百億月。媲明哲乎宣光。
    垂語（指面前地云）野水無人渡。孤舟終日橫。頻呼小玉元無事。只要檀郎認得聲。有麽有麽（問答不錄）師乃曰。法王法令十方一律。所以九十日已前。東勝身洲展單。西瞿耶尼禁足。人人鼻孔相撐。九十日已後。大唐國裏打鼓。扶桑那畔上堂。箇箇眉毛厮結。無端月波樓跳入蟭螟眼裏。曳得占波國。共新羅鬪額。直得三十三天特地驚呼。十八地獄一時破裂。床角拄杖子。依舊坦蕩蕩。向僻地裏念這一道眞言曰。摘楊花摘楊花。唵摩呢哆唎吽撥吒。希奇希奇快活快活。且道。是什麽時[/卽]。喚爲神通妙用也不是。喚爲本體如然也不是。喚作無邊剎境自他不隔於毫端總是不是。畢竟作麽折合去也。豈不見。長沙道。盡十方世界是沙門一隻眼。旣是一隻眼。諸人爲甚不知不覺（曳出杖云）杖兮杖兮出來甄別（卓一下云）瞎。
    自叙（英朝）鈍榜狀元杜撰長老。不具鳳樓之手。都無麟閣之功。顧夫淞江江上古松樹下鼓城氏之子。十三歲去作和尚。費常住多少茶飯之論。豈不的當也乎慚汗。
    謝語陞堂之次。共惟德禪東堂大和尚。先宗典刑後學模範。分餘光於隣壁。負重寄乎一身。瞻之仰之。
    又惟山門東班諸位禪師。西班諸位禪師。掌如意珠架威音箭。從前汗馬無人見。只要重論蓋代功。可畏矣。單寮耆宿蒙堂前資小寮辦事。一會海衆諸位禪師。雖一一可盡褒讃。今日自恣。恐勞久立。各各道體起居萬福。
    復擧東山演祖上堂曰。如何是禪閻浮樹在海南邊。近則不離方寸。遠則十萬八千。畢竟如何。禪禪師曰。阿呵呵這亂葛藤。無些衲僧氣息。龍寶有還丹一粒。試點鐵作金去也。如何是禪閻浮樹不在海南邊。遠則不離方寸。近則十萬八千。畢竟如何。咄咄復有偈留別大衆。獨坐龍峯鎭帝州。終無一句振宗猷。朝來拄杖說歸路。山舍半吹黃葉秋。
再住米山龍興禪寺語
   據室（拈箆云）佛界魔宮一時坐斷（揮案一下云）若認赫日裏人我雲霧裏慈悲。西天迢迢十萬。
    因疏溝示衆曰。但道。水到渠成。爭知渠成水到。非是钁頭邊事。又非钁頭邊機。諸仁者著力處。端的作麽生。自代曰㘞。
    大德開山國師忌（拈香云）去年親掃寶峯塔。今日安眠米嶠雲。莫怪忌齋無力辦。灞陵憔悴舊將軍。
    元旦示衆曰。昔者天衣烹金爐有元旦免人事之頌。其末曰。無角鐵牛眠少室。當初豈是賀新正。米山則不然。陽氣發時無硬地。未免應時納祜。且作一偈以賀新正。伏乞大衆擊[/卽]法舍興時帝道昌。萬年枝上好風光。須彌是筆虛空紙。信手書來大吉祥。
    臘八定坐次垂語曰。雲門胡餅趙州茶。慧崇蘆鴈趙昌花。這四件事。還有優劣取舍麽。抑又一味平等乎。各下觜看。代曰。文質彬彬。然後爲君子。又曰。只將補哀調羹手。撥轉如來正法輪。翌日有頌曰。雪嶺六年癡兀兀。米山一夜坐堆堆。不曾迷倒有何悟。只覩茶星睡眼開。
    元旦示衆曰。斬新日月特地乾坤。佛祖大機衲僧巴鼻。恒河福智無量妙用。悉向者裏一時發現。未證據者看看。卽擧頌曰。六十老翁疎懶加。但將春睡賞年華。公案現成君自看。鶯邊柳色日邊霞。
    七月旦示衆。古者道。依經解義。三世佛寃離經一字還同魔說。山門今日出蘭盆看經傍。依經卽是離經。卽是自代曰。耕荊棘林下地獄種。
    八月旦示衆。清風挽不來。殘暑推不去。學道勤不成。此三不只在努力。雖然與麽。涼風只在殿西頭。所以道。欲知佛性義。當觀時節因緣。時節旣至。其理自彰。喝曰。是甚麽時[/卽]（良久云）只爲分明極。還令所得遲。開爐擧則監院丙丁求火因緣曰。敢問。問頭已同答處不別。爲甚前頭依然錯會。後頭豁然大悟。請試甄別。自代曰。霹靂一聲透頂門。驚起從前自家底。
    示衆擧。嵩山峻極和尚因僧問。如何是大修行底人。答曰。擔枷帶鎖。問。如何是大作業底人。答曰。修禪入定。師曰。此是父子唱和。爭奈傍觀者醜。諸禪德試下一轉語看。自代曰。太平誰整閑戈甲。王庫初無如是刀。
    擧丹霞和尚。於慧林寺遇天寒。取木佛燒火。向院主訶。師曰。燒取舍利。主曰。木佛何有舍利。師曰。旣無舍利。更取兩尊燒。曰正人說邪法邪法爲正法。邪人說正法正法爲邪法。又曰。愁人莫向愁人說。說向愁人愁殺人。
    擧三祖大師信心銘曰。夢幻空花那勞把捉。得失是非一時放却。試道一句子。代曰。赤脚崑崙蹈雪行。轉身打破瑠璃椀。
    冬[/卽]上堂（竪起拂子云）拈五須彌作一枝筆（收拂云）看麽伶利底。莫待虛空裏書雲物參。有僧出曰。向上機關。天欲雪而未雪。衲僧巴鼻梅。欲花而未花。好箇時[/卽]請師一言。師曰。我宗無語又無法。獼猴各佩古蔆花。進曰。一氣不言。發自九淵之底。初爻無象。肇爲萬化之宗。師曰。好箇一問。進曰。記得。慈明圓禪師。昔日榜僧堂前。作三圓九畫之相。題其下曰。若人識得。不離四威儀中。端的在那裏。師曰。胡亂指注。進曰。與麽則賺殺一船人。師曰。出頭天外看。進曰。吾山[/卽]屆書雲晷運推遷一句作麽生。師曰。體露金風僧拍掌曰。一二三四五便禮拜。[/卽]曰。何不道五四三二一。乃曰。群陰剝盡一陽生。又見東山水上行。冷笑雲門多口老却來日午打三更。吾大應祖恁麽忉怛。旣爲點胸尊者。諸方紛然商量。總是杓卜虛聲窮則變。洞山果卓。今何掇退。變則通。京師大黃本自分明。直得換布裩於玉泉。展臥單於鏡清。無端槃大兒繡紋添線。不覺刺破金剛眼睛。血濺梵天痛聲雷轟。驚起海邊阿修羅王。走入藕絲竅裏竄伏疲兵（拈出拄杖）傍有黑面翁。出來呵呵大笑曰。月從雪後定奇夜撥亂乾坤致太平（卓一下）。
    擧古者道。冬至在月頭賣被買牛。冬至在月尾賣牛買被。今年冬至在月尾。大家不堪嚴寒。山僧一頭露地白牛。要賣以買被。非貴非賤。作麽生買得。若有人論價直。且看取頭角（一拂云）休休騎得歸家。斜照外好橫鐵笛逆風吹。
    示衆擧。雲門大師道。直得盡乾坤大地無纖毫過患。猶是轉句不見一色。始是半提。更須知有全提時節。師曰。如何是全提時節。時樹首座出衆曰。一拳拳倒黃鶴樓。一踢踢翻鸚鵡洲。師曰。是誰作略。樹便喝。師亦喝。師仍代曰。百丈三日耳聾。
    八月旦上堂擧。疎山示衆曰。老僧咸通年已前。會得法身邊事。咸通年已後。會得法身向上事。米山不然。長亨年前不會禪不會長。長亨年後亦不會禪不會道。且道。疎山與山僧還有優劣也無。這裏若有箇漢出來道。會與不會都來是錯。不知幾州鐵鑄這一大錯（良久云）八月初吉無供可當。唯以一這一大錯。供養大衆去也。三條椽下七尺單前。子細咬嚼看。
    中秋示衆曰。人間月半天上月圓。天地未分已前。箇月在何處。速道。自代曰。無人知此意。令我憶南泉。
    九月旦上堂。九九元來八十一。雖然恁麽不可渾崙呑棗。所以道。研究至理以悟爲則。也須子細研究。忽然逢豆爆時節始得。衆中却有也未（良久云）九九元來八十一。
    冬至上堂慈明出榜。僧堂前草寫。盧同月蝕詩。欲會冬來意（拈出拄杖云）看取鐵樹抽枝。擧揚岐和尚因僧問。如何是學人親切處。岐曰。五九盡處又逢春。僧曰。畢竟事如何。曰冬至寒食一百五。諸仁楊岐答處如何領會。若未委悉。山僧下一轉語去也（竪起拂子云）定盤星上轉風車。
    三月旦上堂。公案現成別無奇特。桃花杏花紅。李花梨花白。或聞恁麽擧便理會道。各各本自天然。若作者般邪解。那異自然外道。佛界便是佛界。無衆生可度。衆生界但是衆生界。無佛可歸依。然則無一人成佛作祖。無一佛和光同塵。悟底自悟。迷底長迷。遍界乾坤都成一箇無孔銀鎚去。也大難也大難。將奈之何。者裡若有具正知見底漢。直下呈露看。
    結夏示衆曰。尋常衲僧家。人人如龍得水。似虎靠山。因甚麽一夏九旬無繩自縛。自代曰。禮非玉帛而不露。樂非鐘鼓而不傳。
   半夏上堂（竪一指云）一段清氷自萬壑出。諸人還覺寒毛卓竪麽。其如未然。來日更有大會齋。且待銀椀裡盛雪。
    十一月望擧。童子善財。歴一百十城參五十三人善知識。中間有這勝熱婆羅門。常在刀山火聚中而說法。善財去參。卒難近傍。於疑懼中。忽發勇猛心。進步刀山。投身火聚。便得菩薩善住三昧。又得菩薩寂靜樂神通三昧。也大難也大難。雖然與麽。到吾祖師門下。劍刀上求人。火焰裏垂手。猶是家常茶飯而已。米山今日更打一重關。若不惜性命底大丈夫漢。速近前來。施儞無畏有麽。自代曰。要聽少林無孔笛。從前多是逆風吹。
    解夏示衆曰。西天蠟人氷。東土鐵彈子。米山白夏則不然。兩頭俱截斷。一劍倚天寒。諸佬者解開布袋。各自東西。以這話別處擧去咄。
    施主請示衆擧。古人曰。學道須如喪考妣。端的在那裡。會中有箇漢。今晨爲先考設白粥一堂之次。特袖香來室中曰。請和尚。爲亡父垂示。天祐居士。往昔於青龍山中會面。粗知其爲人。從大濟禪師已來。參見門中諸老宿。了脫生死底火中之蓮也。何必要山僧亂葛藤邪。只爲孝子擧從上諭子而已。知藏但須見平生學道心與葬考妣時打成一片也無。然則報恩足矣。大衆東家人死。西家人助哀。各下一轉語看。自代曰。不是一番寒徹骨。爭得梅花撲鼻香。
    上堂擧。古德曰。千說萬說不如親面一見。如何是親面底事。自代曰。昨夜雲晴山有月。
    冬[/卽]上堂。垂鉤獰龍不問蝦蜆。若有聱頭禪。一任跳出金圈參（問答不錄）乃曰。陰陽變爻時。赤肉團上壁立千仭。繡紋添線處。紅粉佳人發最上機。到者裏新豐卓上果𩝐。遮莫羅七珍列八寶。慈明堂前牓子不妨。離四句絕百非。巿橋之柳搖動春意。江路之梅馥郁氷肌。與麽時[/卽]有一人。孜孜矻矻床擁落葉以坐。有一人委委隨隨。爐燒榾柮以圍。阿那箇合受人天供養。阿那箇堪稱王臣歸依（拈出拄杖云）同行木上座。解驅耕奪飢。驀地出來曰。咄咄咄力口希桀無由助。顏弗足睎。長老長老。何不施師子全威（卓一下靠杖叉手云）老倒疎慵無事日。茅檐晒背負朝暉。
    謝語陞堂之次。共惟雲堂清淨海衆一會諸位禪師。秋淡見黃花晩[/卽]。歲寒知松柏後凋。各各道體起居萬福。又惟監寺禪師。縝栗堅剛。挾紙衾就楊岐舊職。廉能公正分燈盞攀石窓高風。道義惟敦。謝忱未盡慚汗。
    擧僧問巴陵鑒禪師。祖意教意是同是別。鑒曰。雞寒上樹。鴨寒下水。師曰。大小大鑒多口。道則太殺。道只道得八成。卽今如問米山。但對他道。塞北安南一道收（便下座）。
    歲旦上堂。金雞報旦。早落二三。要聽第一句。威音已前參（問答不錄）乃曰。一元坱圠萬彙敷榮。物惟賞新。人則尊舊。舊也者所以年齡加也。新也者所以氣候變也。長安一日之花鞏雒九十韶光。是爲長年氣候。夫不亦悅乎。看看。燕吟鶯語總是古佛家風。冶葉倡條無非衲僧巴鼻。開眼也著。合眼也著。擧足下足。築著磕著。夫不亦快乎。若能於此坐得斷把得定。則折旋俯仰。追回大雄元氣也得。動用施爲。振起少室芳猷也得。唐突雲門臨濟。稱僧中王也得。鞭撻文殊普賢。做法身主也得。以至思衣羅綺千重想食百味具足也得。攪長河作酥酪也得。變大地成黃金也得。恁麽也得。不恁麽也得。且道。畢竟得誰恩力（卓拄杖云）珍重。春風齊著力。一時吹入我門來。
    擧。僧問古德。新年頭還有佛法也無。惑答有。或答無。米山有一偈。不可作有無會。便請。大衆擊[/卽]。松帶歡聲瑞雪多。應時納祜看。如何。千紅萬紫太平象。四海五湖安樂窩。
    上堂擧。天澤師祖上堂曰。空山無人。水流花香。鶖子滿慈泯其智辯。離婁師曠黜其聰明何也。識法者懼。師曰。與麽提唱。便有殺人刀無活人劍。卽今活人劍在誰手裡（良久云）休休拈出則不辭。只恐諸人傷鋒犯手。團蒲日靜。鳥吟時爐熏一炷試觀之。
    示衆擧。古德有偈曰。釋迦牟尼佛。下賤客作兒。庭前柏樹子。一二三四五。師曰。如此一篇。會則破竹迎刃解。不會則蚊子咬鐵牛。諸禪德作麽生。自代曰。不信但看。五六月黃河曲曲是寒氷。
    八月旦上堂（顧視左右云）覿面人人八字眉。因甚一狐疑了一狐疑。會則星河秋一雁。不會則砧杵夜千家。雖然與麽。會與不會都來。是錯錯錯。是誰錯打鼓普請看（下座。）
    冬夜小參。否極泰來。陰剝陽復。小人道消。君子道長。爰觀易中陰陽之變化。足知天下佛法之興衰。方今宗門之運危如累卵。微似懸絲。諸方稱明眼者。或抱妻罵釋迦。醉酒訶彌勒。撥無因果自謂活衲僧。似則似。是則未是。或侵奪常住。瓷自己利欲。貴鬻豪奪。諂權諛世。住著寺院字如蚖蛇戀窟。不循規繩魔魅男女。學者亦抛却抖擻屎膓之雪竇。承嗣富貴德山。盜法辜恩。乃稱某和尚的子親孫。妄坐斷師位。如褪花杏子相似。五家七宗。殆乎掃地而泯絕。烏虖法道元氣。至此五陰剝盡。悲矣雖然與麽。一陽來復。唯在諸仁者一機撥轉。三條椽下七尺單前。忽然豆爆。一聲則別求甚麽德山臨濟。人人鼻孔遼天去也咄。
    冬[/卽]擧。古德道。冬至在月頭賣被買牛。冬至在月尾賣牛買被。今年冬至正當十五。被也不賣牛也不買。諸仁衲衣下事。作麽生支遣。自代曰。怯寒懶剃。鬅鬆髮。愛暖頻添榾拙柴。
    臘月八日定坐夜將半。師忽下床曰。大丈夫悟道。待甚麽明星。喝一喝。大衆一時散。
    除夜小參。古人分歲。或烹龍肝鳳髓。或殺露地白牛。米山但爐邊。聚頭雪水煮茶而已。謂之隨方毘尼。又爲隨家豐儉。莫怪空疎。勿嫌枯淡。大凡年頭大方叢林。猶或出免人事榜。天衣懷禪師。代榜有一頌曰。休用僧儀混俗情。江頭野草幾回青。無角鐵牛眠少室。當時豈是賀元正。者裡若隨風俗。恐取笑於天衣。莫敢來丈室講拜年禮。山僧老病威儀懶具。元來年年是好年。日日是好日。伏惟山門列職一會清衆。諸位禪師。各各道體珍重萬福。
    元旦示衆。三世諸佛胡亂說。歴代祖師胡亂說。天下老和尚胡亂說。微笑老漢胡亂說。山僧尋常亦胡亂說。今日元旦令辰山僧。不可謾諸禪德。諸禪德亦不可謾山僧。要須一據實共通。敢問。實頭一句作麽生擧著（大衆下語畢）乃曰。昨夜須彌呼萬歲。今朝露柱賀三元。米山拍手法山笑。拄杖打開歡喜園。
    上元上堂（顧視大衆云）幸是無事好。收取口喫粥」
　　七日旦示衆曰。古人曰。破一微塵出大經卷。未審一塵未起前。斯經在甚處。自代曰。三世諸佛不知有。狸奴白牯却知有。
住尾張州青龍山瑞泉禪寺語
    師文明十六年甲辰（時五十七歲）某月日。在米山龍興寺丈室。受請夏六月初五日入寺。
    指山門曰。海東法窟天下禪源入作看（進前云）一句定乾坤喝。
    土地堂倉卒主人未辨麁糲（以手加額云）斫額看焚香祭獺。
    祖師堂朝鳴鳳臺鼓。夕蹈龍慶蘆（提起坐具云）中間有箇幡子。被風吹著道胡盧胡盧。
    據室德山棒臨濟喝。姑蘇臺畔春秋（竹箆輝案云）欲窮千里目。更上一層樓。
   拈衣亦水之朱。罔象無眼而獲。黃梅之衣盧。能不會而傳（擧衣云）者箇聻（搭起云）今日見來果然。
   兩開山塔拈香曰。這香在赤縣神州則稱大乘之根。未出生前。西天東土全機齋顯。於黃檗山頭。則爲蔭涼之樹。纔撞著處。五家七宗鼻孔盡穿不拘時節。豈干變遷。炎天梅蘂沒交涉馥郁。小千與大千。大日本國尾張州青龍山瑞泉禪寺新住持小比丘（英朝）入寺之次。拜謁開山始祖兩塔下。謹焚乾柴於初會。用酬慈蔭。雖然恁麽。此箇些子如何敷宜（擧香云）證羊蜂桶是家傳。兩塔巍然昭穆全。夙世寃讐猶未了（挿爐云）又添心字一爐栴。
    退院千鈞大法愧權衡。薄福住山山亦輕。獨著蓑衣入烟雨。慇懃送我只江聲。
住堆雲菴語（文明十七年乙巳）
    半夏示衆曰。臨濟半夏上黃檗底境界。諸人見也無。乃拈出拄杖曰。大家齋著力。
   雪江先師忌（拈香云）一生惡辣逞威雄。殃害叢林滅祖風。珍重梅陽三尺土。活埋洋嶼罵天翁。
   示衆寰中天子勅一句。定乾坤塞外將軍令一劍平天下。將謂江山入戰圖。元來日月低秦樹。於我衲僧門下。又且作麽生。德山棒臨濟喝。猶是第二頭。曹洞君臣潙仰境致。更較甚麽第三首。雪峯雲門趙睦二州。總是亂世英雄太平姦賊。豈不見道。大人具大智。大機顯大用。諸人還識不動干戈。坐見成敗底一著子麽（良久云）一點梅花蘂。三千剎界香（于時右大將義尚公卒。大軍討佐佐木六角於江州。六角出奔）。
少林無孔笛卷之一（終）

東陽和尚少林無孔笛卷之二

          侍者某等編集
          遠孫元貞挍定

住平安城正法山妙心禪寺語

    據室（拈起竹箆云）微笑一枝花。這回莫賺擧（揮案一下云）紅粉佳人發最上機。金色頭陀無容身處。
    拈勅黃怡悅之雲。難爲攀龍顏。揖讓之水復恐汚牛腹。綸命旣臨。維那宣讀。
    拈衣不貴世尊金襴。無慚迦葉坌掃（搭起云）且看東陽以身爲衣絮。晒箇眼皮草。
    開爐擧。東山演祖示衆曰。若有人以四大海爲硯。五須彌爲筆。向太虛空裏。書祖師西來意五字。老僧展坐具禮三拜。師曰。山僧不然。正法山今日開爐。若有人以螢火燒五須彌。以香水海爲茶鼎。煎三百箇月一口吸盡。山僧打退鼓讓院去也有麽有麽。自代曰。一毛頭上定乾坤。
    冬至擧。僧問古德。如何是冬來事。德曰。京師出大黃。後來松源頌曰。京師出大黃。見賊便見贓。竹杖化龍去。癡人戽夜塘。諸禪德京師大黃劍去久矣。松源爲甚道。見賊便見贓。又道。竹杖化龍去。各下一轉語看。代曰。填溝塞壑。無人會。千古萬古黑漫漫」
　　十一月望示衆。去年寒徹骨。今年寒徹髓。衆中還無有寒殺底麽。試下一轉語。代曰。說甚麽徹不徹。更參三十年。
    臘旦擧。巖頭雪峯鼇山店祖雪。雪峯謂巖頭曰。我當時在德山棒下。如桶底脫相似。巖頭晩曰。儞不見道。從門入者不是家珍。須是自己胸中流出。蓋天蓋地方有少分相應。雪峯忽然大悟。禮拜曰。師兄今日始是鼇山成道。卽今諸禪德。轉自己胸襟來看。代曰。如今冷地思量著。暗把繡腸寄與誰。
    五月一日擧。妙喜老人頌臨濟打三僧因緣曰。五月五日午時。書赤口白舌盡消除。縱是急急如律令。不用門上畫蜘蛛。且道。端的在那裏。試下一轉語。代曰。頂門竪亞摩醯眼肘。後斜懸奪命符。
   示衆記得。般若曰。一切智智清淨。無二無二分無別無斷故。雲門指露柱曰。且道。與般若相去多少。師曰。雲門恁麽道。端的作麽生。代曰。狗子尾巴書梵字。野孤窟宅梵王宮。
    七月旦出榜看經。示衆曰。對一說一二三四五六七。倒一說七六五四三二一（作擧經卷勢云）且道。此經對一說耶倒一說耶。代曰。金屑雖貴。落眼成翳。
    八月朔擧。古德曰。會則星河秋一雁。不會則砧杵夜行家。山僧曰。會與不會都來是錯。古德與山僧爲甚麽天地懸隔。諸衲試甄別看。代曰。可憐逐句滯言者。論是論非空白頭。
    一日有僧相看問。如何是奪人不奪境。師曰。山河不見漢君臣。如何是奪境不奪人。師曰。蹈翻大海踢倒須彌。如何是人境兩俱奪。師曰。打破蔡州城殺却呈元濟。如何是人境俱不奪。師曰。秦樓歌夜月魏闕醉春風。又有僧問。如何是先照後用。師曰。近前來向汝道。僧近前。師便打。問如何是先用後照。師打曰。道甚麽。問如何是照用同時。師曰收。問如何是照用不同時。師曰放。又有僧問。如何是賓中賓。師曰。慚愧闍梨飯後鐘。問如何是賓中主。師曰。高祖入關。問如何是主中賓。師曰。明皇幸蜀。問如何是主中主。師曰。玉璽未彰文。萬邦威稽首。又有僧問。如何是第一句。師曰。疑殺天下人。問如何是第二句。師曰。黃金鑄出鐵崑崙。問如何是第三句。師曰百雜碎。
    示衆擧。趙州和尚。到一菴主處。問有麽有麽因緣。後來無明性禪師頌曰。南枝向暖北枝寒。一種春風有兩般。寄語高樓莫吹笛。大家留取倚欄看。師曰。往往道。趙州肯一不肯一。如無明頌。也似春色無高下。諸仁作麽生甄別。自代曰。湖光瀲灧晴偏好。山色涳濛雨亦奇。若把西湖比西子。淡粧濃抹兩相宜。
    示衆記得。五祖師翁。一夕亭上夜話。及歸月黑。各令下一轉語。佛鑒曰。彩鳳舞丹霄。佛眼曰。鐵蛇橫古路。佛果曰。看脚下。祖曰。滅吾宗者克勤爾。師曰。旣是東山下有三佛之稱。爲什麽佛果一人受滅宗之記。試辨端的。代曰。烏龜三眼赤。祥麟一角尖。
    因搬土爲山示衆。歸宗一日普請拽石次問維那。作什麽耶。曰拽石。宗曰。莫動著中心樹子。又木平和尚。凡有新到先令搬三轉泥。有一僧不肯便問。三轉內卽不問。三轉外事作麽生。平曰。鐵輪天子寰中勅。僧無語。平便打。後來雪竇明覺大師。頌禾山四打鼓曰。一拽石二般土。發機須是千鈞弩。山僧近日乘間。爲一簣之山於窓前。叢石植木。頗有幽致。唯無知音。若有撥轉一機底。也須是千釣弩。有麽有麽。自代曰。石頭大底大小底小。又曰。第一幽藏處。廬山小洞天。
    佛涅槃示衆擧。世尊曰。若言我滅度非我弟子。若言不滅度又非我弟子。卽今作麽生道（衆下語）師代曰。道得白雲萬里。道不得白雲萬里。又曰。苦瓠連根苦。示衆擧。古人曰。會則桐花落地春將半。不會則杜宇催歸月過三師顧視曰。作麽作麽。自代曰。會也三十棒。不會也三十棒。
    結制示衆。衲僧家居常呵佛罵祖。爲甚一夏九句。却墮如來禁網。速道。自代曰。叔孫禮樂蕭何律。
    示衆古人曰。干戈裏立太平基。又曰。太平本是將軍致。不許將軍見大平。畢竟太平無象。作麽生得見。自代曰。兩頭共截斷。一劍倚天寒（時京師大亂廢立將軍）。
    十一月旦示衆擧。法華以普佛世界六種震動。爲四瑞之一也。連日大地震動。是甚麽奇瑞。自代曰。試搖枝上雪。定有夜來花。
    解夏上堂。翠巖一夏。與兄弟說話。便道。看翠巖眉毛在麽。山僧一夏不爲兄弟說話。亦道。看山僧眉毛在麽（卓拄杖一下云）一聲羌笛籬亭晩。君向瀟湘我向秦（又卓一下云）勸君更盡一盃酒。西出陽關無故人。白露節上堂。會則星河秋一雁。不會砧杵夜千家。會不會總沒交涉。看看露從今夜白。鬢已老年花。㘞。
    冬至上堂。天下佛法九鼎一絲。眼中龍象長庚殘月。休休休火爐頭無賓主。榾柮炙背交脚眠。兀兀兀袈裟下太顢頇芊魁誑腸和涕喫。無端堂前露柱叫書雲。繡紋添線絆倒槃大兒。床角烏藤打筋斗。葭管吹灰飛過新羅國。街頭卷尾東櫐西葛。奏蹈陽春呵扣氷佛。慕境歸來和盲勃𢱢瞎。忽抗聲曰。長老長老。何不順時應[/卽]咄。這掣風顛大。似福州人吟雪相似。豈不見。山僧者裏元無千五百布衲子杓頭舀來。又無一十八泥塑像階下環列。雖然與麽事不得已。且要做獨弄參軍去。儞等努力（卓杖一下云）道吾舞笏德山歌。白鼻崑崙吹觱篥。 
    師因患欬不下帽。而祝聖上堂擧。唐肅宗皇帝因忠國師。指頭帽問曰。會麽。帝曰不會。國師曰。天寒莫怪不下帽子。師曰。敢問大衆。國師昔在白崖山。跏趺擁葉時之寒。與昇紫宸殿。對御唱宗乘時之寒。還有兩般也無。自代曰。曾經霜雪苦。楊花落也驚。
    立秋示衆。一葉落而天下知秋。未審一葉未落先。秋在那處。速道。自代曰。自從金革銷聲後。但聽堯民擊壞歌。
    九月望示衆。荷盡已無擎雨蓋。過去心不可得。菊殘猶有傲霜枝。現在心不可得。天欲雪而未雪。梅欲花而未花。未來心不可得。昔年周金剛。被賣油糍老婆一拶。喫點心不得。直至今充饑腸無術。諸仁者。作麽答得。喫却點心去也。速代一轉語。師於婆子一拶下。喚婆婆。婆子纔擡眸。劈面與一掌。便奪油糍喫却去。
    因葺僧堂示衆擧。南院顒禪師。因僧問。古殿重與時如何。院曰。明堂瓦挿簷。僧曰。恁麽則莊嚴事備去也。院曰。斬草蛇頭落。敢問諸仁。南院後語鐵橛鐵蒺黎。試下嘴看。自代曰。一句定乾坤。一劍平天下。
    五月旦示衆擧。歸宗常禪師。一日有僧辭。宗問。甚麽去。僧曰。往諸方學五味禪去。曰我這裏只有一味禪。僧便問。如何是和尚一味禪。宗便打。僧於此大悟。乃曰。嗄我會也。宗急索曰。道道。僧擬開口。宗又打卽時趁出。僧乃高安灘頭大愚和尚也。黃檗聞之謂衆曰。馬祖下八十餘員善知識。唯有歸宗較些子。師曰。敢問諸禪德。五味一味便不要。棒頭正眼作麽生。自代曰。嫩綠枝頭紅一點。驚人春色不須多。
    九月望示衆。十五日已前蹉過了。十五日已後鈍遲生。正當十五日。速道將一句來。自代曰。一身寒在五更多。
    開爐示衆擧。橫嶽祖師開爐。示衆曰。大地爲爐須彌爲炭。崇福家風未是寂寥。且去火邊坐。切忌更商量。喝一喝。師曰。阿呵呵。祖師只知脫空不覺。虛空口霹靂舌。一時凍噤噤地了也。諸仁者。試向火爐頭商量看。
    示衆擧。趙州一日。於雪中倒叫相救相救。有一僧便去身邊臥。州便起去。師曰。這僧救得趙州耶。抑又趙州救得這僧耶。試甄別看。自代曰。龍象蹴蹋非驢所堪。
    擧。雪竇示衆。譬如二龍爭珠。有爪牙者不得。師曰。罔象到時光燦爛。離婁行處浪滔天。
    師不安擧。僧問玄沙。如何是清淨法身。沙曰。膿滴滴地。師別曰。三月懶遊花下路。一家愁閉雨中門。
    半夏擧。雲門大師曰。直得山河大地無纖毫過患。猶是轉句不見一色。始得半提。更須知有全提時[/卽]。作麽生是全提時[/卽]。代曰。六月黃河連底凍。
    擧。趙州和尚問新到。曾到此間麽。曰曾到。州曰。喫茶去。又問僧曰。不曾到。州曰。喫茶去。師曰。四來有疎親。因甚趙州一味安排。若能甄別。請各下一轉語。代曰。一毛頭上定乾坤。
    解夏擧。維摩經曰。其施汝者不名福田。供養汝者墮三惡道。居士恁麽道。端的在那裏。代曰。悲翠蹈翻荷葉雨。鷺鸞衝破竹林烟。又曰。眼高看不到黃金。
     冬至擧。古者道。冬到在月頭賣被買犢。今年月頭冬至諸仁有一張被。山僧有一頭水牯牛。非貴非賤。作麽生買。速道。時有僧曰。自是鳳凰臺上客。眼高看不到黃金。師曰。更高有天在。僧曰。天上天下唯我獨尊。師曰。三十棒。僧曰。謝供養。師曰。莫亂道（僧顒藏主也）師代衆曰。好把一枝無孔笛。夜深吹過汨羅灣。
    二月旦擧。佛鑑懃禪師上堂曰。至道無難。唯嫌揀擇。桃花紅李花白。誰謂融融唯一色。紫燕語黃鶯鳴。誰道關關唯一聲。不透祖師關棙子。錯認山河作眼睛。師曰。佛鑑與麽垂示。爲把髻投衞。抑打草驚蛇歟。諸仁如何委悉。代曰。黃金打就玉鸚鵡。一聲聲作鷓鴣鳴。
    擧。雲峯悅禪師。首到大愚。愚上堂曰。大家相聚喫莖齏。若喚作一莖齏。入地獄如箭射。悅聞而奇之求參堂。乃至愚移翠巖。悅見桶箍散。忽然開悟。翠巖曰。維那大事了畢。敢問大衆。子畢底甚事。代曰。不是一番寒徹骨。爭得梅花撲鼻香。
    示衆擧。乾峯和尚曰。擧一不得擧二。放過一著落在第二。雲門出衆曰。昨日有人從天台來。却往徑山去。峯曰。典座來日不得普請。吾祖大應國師曰。無孔笛氈拍版挾路相逢。音徹青霄。二尊宿提唱。吾祖拈語畢竟作麽生。代曰。鷓鴣是啼處百花香。
    臘月望擧。南泉和尚示衆曰。昨夜文殊普賢起佛見法見。每人與三十棒。貶向二鐵圍山去也。趙州出曰。和尚棒教誰喫。泉曰。王老師有什麽過。州禮拜。泉下座歸方丈。二大老作略諸仁如何領會。試下一轉語。代曰。太平元是將軍致。不許將軍見太平。
    云衆擧。無業禪師曰。若一毫頭凡聖情念未盡。不免入驢胎馬腹裏去。白雲端和尚曰。設使一毫頭凡聖情念淨盡。亦未免入驢胎馬腹裏去。二尊宿示誨如何究取。時有僧曰。兩頭俱截斷。一劍倚天寒。師曰。一劍且措。奈何入驢胎馬腹裏去也。僧便喝。師亦喝曰。再犯不容（僧鄧林棟公也）師又別曰。始信人間行不盡。天涯更復有天涯。
    開爐擧。古德云。昨夜三更失却牛。天明起來失却火。箇中端的旨。諸人作麽生。代曰。腰纒十萬貫。騎鶴下揚州。
    擧。南陽忠國師。一日喚侍者。侍者應諾。如是三喚三應。國師曰。將謂。吾辜負儞。元來儞辜負我。已是三喚三應。因甚麽做辜負去也。試呈管見看。一僧曰。平生肝膽向人傾。相識猶如不相識。一僧曰。不識盧山眞面目。只緣身在此山中。一僧曰。愁人莫向愁人說。說向愁人愁殺人。一僧曰。駕與青龍不解騎。師曰。試著一鞭。僧便咄。師便喝。師又別曰。可惜年年明月夜。漁家只作等間看。
    擧。三聖道。我逢人則出。出則不爲人。興化道。我逢人則不出。出則爲人。二老用處諸仁如何領會。一僧曰。雞寒上木。鴨寒下水。代曰。一聲羌笛離亭晩。君向潚湘我向秦。又曰。若把西湖比西子。淡粧濃抹兩相宜。
    擧。大應國師元宵示衆次因僧問。昔日瞿曇以無所得受燃燈之記。還的當也無。國師曰。承虛接響。敢問諸人。祖翁答處爲疎爲親。代曰。莫謂劫空消息斷。春來花鳥尚依然。
    示衆擧。雪竇老人有偈曰。春山疊亂青。春水漾虛碧。寥寥天地間。獨立望何極。師曰。諸仁者聱訛在何處。請下語看。一僧曰。雪竇老人眉毛在也無。師曰。莫謗如來正法輪。僧喝。師亦喝。一僧曰。不覺全身陷泥犁。師曰。相救看。僧曰。蒼天蒼天。師曰。誰知砧杵裏有此斷腸人。師別衆曰。誰知遠烟浪別有好思量。
    示衆擧。風穴因僧問。有無俱無去處時如何。對曰。三月懶遊花下路。一家愁閉雨中門。端的在那裏。代曰。道得三十棒。道不得三十棒。又曰。咬人師子不露爪牙。
    三月望擧。古人頌魯祖面壁曰。曉來枝上囀黃鸝。睡起佳人刺繡遲。要知無限傷春意。盡在停針不語時。諸仁作麽生理會。代曰。咬人師子不露爪牙。
    四月旦擧潙山與仰山摘茶因緣。師曰。欲把枯腸盡底頃。出門不覺又丁寧。
    因翻蓋方丈示衆（五月旦）擧南院顒禪師因僧問古殿重興因緣。師曰。如南院道斬草蛇頭落。諸仁者作麽生甄別。代曰。抛出輪王三寸鐵。方知遍界是刀鎗。
    擧黃龍機禪師。因黑水和尚問。雪覆蘆花時如何。龍曰。猛烈。水曰。不猛烈。龍又曰。猛烈。水又曰。不猛烈。龍便打。水乃悟。師曰。黑水如韓獹逐塊。黃龍似師子咬人。雖然與麽。黑水省處作麽生。代曰。風花雲任流傳。金剛腦後著生鐵。有時又擧此則拈曰。犀因玩月紋生角。象被雷驚花入牙。
    六月望擧。僧問大慧禪師。心法俱忘時如何。慧曰。賣扇老婆手遮日。師曰。諸仁試下一轉語看。代曰。大野兮凉飈颯颯。長天兮疎雨濛濛。
    擧龍潭吹滅紙燭德山大悟因緣。代曰。稛載而往。垂橐而歸。
    擧。地藏和尚示衆曰。南方佛法浩浩地。爭如我這裏種田博飯喫。代曰。堪對暮雲歸未合。遠山無限碧層層。
    擧。玉泉皓布褌頌法身曰。一夜雨滂烹。打倒蒲萄棚。知事普請行者人力。拄底拄。撐底撐。撐撐拄拄到天明。依舊可憐生。師曰。去却一拈得七。佛祖玄關元不識。
    中秋擧。盤山寶積禪師示衆曰。心月孤圓光呑萬象。光非照境境亦非存。光境俱亡。復是何物。諸仁者是何物。請點檢看。代曰。斫却月中桂。清光應更多。又曰。百鍊黃金鑄鐵牛。十分高價與人酬。有時又擧此曰。是何物不知更問天邊月。又曰。萬里無雲時。青天須喫棒。
     擧。古德曰。欲知佛性義。當觀時[/卽]因緣。時節旣至。其理自彰。作麽生是彰底理。代曰。燕知社日辭巢去菊爲重陽冒雨開。
     臘八定坐罷示衆曰。一夜兀坐工夫熟也無。古德曰。昨夜三更失却牛。今朝起來失却火。且道。是誰屋裏事。各下一轉語看。代曰。針頭削鐵鷺股割肉。
    元宵擧。藥山光禪師因僧問。藥嶠燈連師當第幾。答曰。相逢盡道休官去。林下何曾見一人。師曰。愁人莫向愁人說。說向愁人愁殺人。
    擧。楊岐和尚示衆曰栗棘蓬儞作麽生呑。金剛圈儞作麽生跳。師曰。百雜碎兮鐵團圞。和風搭在玉欄干。示衆丹霞燒木佛。院主因甚眉鬚墮落。代曰。犀因玩月紋生角。象被雷驚花入牙。
    擧。南泉和尚云。心不是佛。智不是道。師曰。太平誰整閑戈甲。王庫初無如是刀。
    擧。雪峯空和尚云。自從打破秦時鏡。總是花開臘月蓮。師曰。針頭削鐵鷺股割肉。又曰。自從金革消聲後。祇聽堯民擊壤歌。
    擧廣德周和尚因僧問。教中道。阿逸多不斷煩惱。不修禪定。佛記此人。成佛無疑。此理如何。德曰。鹽又盡炭也無。僧曰。鹽盡炭無時如何。德曰。愁人莫向愁人說。說向愁人愁殺人。師曰。太平誰整閑戈甲。王庫初無如是刀。
    七月旦擧。僧問雲門。古人面壁意旨如何。門曰。念七。師曰。鐵橛子鐵蒺黎。諸仁試下觜看。代曰。誰知砧杵裏。有此斷腸人。
    盂蘭盆會擧。臨濟大師曰。造五無間業方得解脫。師曰。已是造五無間業。爲甚却得解脫。自代曰。譬如月波樓跳入蟭螟眼裏。千聖小王怒發。將鴛鴦湖一脚踢翻。又曰。瑠璃階上布赤沙。碼瑙盤中撒眞珠。
    擧。息耕祖翁上堂曰。溪林葉墮塞雁聲寒。見成公案大難大難。師曰。已是見成公案。爲甚麽道大難。自代曰。道得三十棒。道不得三十棒。
    擧。息耕祖翁上堂曰。天地不仁。以萬物爲芻狗。衲僧不仁。以自己爲臘月扇子。諸仁如何甄別。代曰。赤脚波斯入大唐。八臂那吒行正令。
    擧。雲門半夏示衆曰。如今半夏也。敲磕處道將一句來。復曰。蜜怛哩孤蜜怛哩智。又曰。蜜怛哩孤密怛哩智作麽生。自代曰。[口*部]啉。又曰磕。代曰。道得底脣上碧斑賓豹剝。道不得底舌頭當的帝都丁。又曰。雪裏芭蕉摩詰畫。炎天梅蕊簡齋詩。
    擧。無著文喜禪師。屢見文殊。曾在仰山爲典座。一日文殊現粥鍋上。著以覺粥箆打曰。文殊自文殊。文喜自文喜。文殊遭打作偈曰。苦瓠連根苦。甜瓜徹蔕甜。修行三大劫。却遭老僧嫌。師曰。大衆文殊是七佛師。爲什麽遭無著打。代曰。一聲羌笛離亭晚。君向潚湘我向秦。
    擧。法眼益禪師。因僧齋前來參次眼以手指簾。時有三僧齋去捲。眼曰。一得一失。師曰。旣是齊捲。爲甚有得失。代曰。莫向樽前奏花落。凉風只在殿西頭。
    擧。吾虛堂祖翁上堂。凉飈乍起玉露初垂。蟬噪高梧蛩吟古砌。發揮臨濟在黃檗處喫棒底意旨。誰肯承當。師曰。噫見成公案大難大難。衆中還莫有承當得底麽。代曰。曾經雪霜苦。楊花落也驚。
    三月旦擧長沙遊山話。代曰。依俙似曲纔堪聽。也被風吹別調中。
    擧。趙州因僧問。至道無難唯嫌。揀擇如何是不揀擇。答曰。天上天下唯我獨尊。師別曰。寒時普天普地寒。擧。古有老宿菴居。門上書心字。窓上書心字。壁上書心字。法眼曰。門上但書門字。窓上但書窓字。壁上但書壁字。玄覺曰。不要書門字窓字壁字。何故字義炳然。代曰。抛出輪王三寸鐵。分明遍界是刀鎗。
    擧。應庵師祖上堂曰。盡力道不得底句。不在天台定在南嶽。師曰。作麽生盡力道不得底句。代曰。者裏是甚麽所在。
    擧。長慶稜道者二十年。坐破七箇蒲團。一日因捲簾豁然大悟。作偈曰。也大差大差。捲起簾來見天下。師曰。捲簾且措。作麽生見天下底眼。各請呈露。代曰。日出乾坤耀。雨收山嶽青。
    擧。黃檗遊天台。路逢一僧。値澗水瀑漲。回顧曰。渡來渡來。檗咄曰。這自了漢。吾早知捏怪。當斫汝脛。其僧歎曰。眞大乘法器。匪我所及。師曰。蒼龍因水起雲雷。又曰。臥龍不鑒死水。
    擧。乾峯和尚僧問。十方薄伽梵一路涅槃門。未審路頭在甚麽處。峯以拄枝畫一畫曰。在這裏。僧後請益雲門。門拈起扇子曰。扇子踍跳。上三十三天築著帝釋鼻孔。東海鯉魚打一棒雨似傾盆。會麽。師曰。二老答處諸仁如何理會。代曰。巨靈檯手無多子。分破華山千萬重。
    擧。雪峯和尚示衆曰望州亭與諸人相見了也。烏石嶺與諸人相見也。僧堂前與諸人相見了也。師曰。畢竟端的作麽生。代曰。看看古岸何人把釣竿。又曰。百尺竿頭坐底人。十方剎土現全身。
    九月望擧。趙州問南泉。知有底人。向甚麽處去。泉曰。向山前檀越家。作一頭水牯牛去。州曰。謝師指示。泉曰。昨夜三更月到窓師曰。如南泉後語。爲一理齋平得麽。抑亦兩重公案耶。壙人試下一轉語。代曰。誰知砧杵裏有此斷腸人
    十月望擧。雲門大師曰。若說菩提涅槃眞如解脫。是燒楓香供養儞。若說佛說祖。是燒黃熟香供養儞。若說超佛越祖之談。是燒餅香。供養儞。歸依佛法僧下去。師曰。供養卽不無雲門大師。爲甚麽分作三段。却有異同麽。諸人試下一轉語。代曰。燈籠上作舞。露柱裏藏身。未是希有。喝一喝。又世間豈有楊州鶴。
    十一月旦擧。潙山示衆曰。仲冬嚴寒年年事。晷運推移事如何。仰山香嚴一模脫出。卽今諸禪德。不墮三老途轍。道將一句來。晷運推遷事如何。代曰。怯寒懶剃髼鬆髮。愛暖頻添榾柮柴。
    臘月初七夜示衆。山僧曉來。夢聞鐘聲披七條。從僧堂後門入而顧上肩。衡梅先師。擁被靠板頭而坐。山僧低頭問訊而退。遂轉巡聖僧龕一匝。到下間將登床而覺矣。凡諸方寺院。臘八長坐。酬黃面老漢自覺覺他慈蔭也。山僧住正法山已來。三値臘八初則臥病床。次年老羸不能同衆而止。今茲亦爾。爰原曉來夢。蓋夫先師之意。在補闕典耶。法山無產。清衆不忍枯淡。太半分散。猶以夙寃聚首底。纔二十餘輩四節三佛諸般行事。要使大雄叢規不墜于地。所謂凝塵一榻。儼如臨千衆。寔是獨弄參軍一場笑具也。因憶。十餘年前。住丹州佐佐江清隱菴之日。先師賜書曰。憶夫敗簷雪月不愧法昌古風。惟爲大法自愛保重。法昌遇禪師。爲雲門的孫。眼高四海名重叢林。不減德山臨濟底大宗師。而少衆緣。一日以十八泥像爲聽徒。令一力打鼓而說法。雖然如此。當時雲門一宗。未嘗致寂寥。以有法昌也。烏虖識子莫如父。然而以余諭法昌。則豈不過當耶。臨濟大師曰。長坐不臥六時行道。皆是造業底人。當寺開山祖翁因有僧。自寂室會裏來。祖問曰。聞飯高督衆長坐是否。僧曰是。祖曰。儞試坐看。僧便面壁跏趺。祖翁大罵。連棒打趁出。居常衲僧家訶佛罵祖。因甚麽臘月今夜忍寒兀坐。墮尚闍梨舊途轍。直饒道明星時時出現諸佛日日成道。猶是蝦跳不出斗。衆中還有悟得底麽。若快薦取。何拘坐臥。花須連夜發。莫待曉風吹。若也會不得。假令竪起鐵脊梁到彌勒下生。總是黑山鬼窟裏活計。堪濟甚事。寔造業底人也。雪竇和尚頌跋陀婆羅水因三昧曰。了事衲僧消一箇。長連床上展脚臥。夢中曾說。悟圓通香水洗來驀面唾。豈不快哉。咄曈眠去（大衆一時散。師復召云）且坐喫茶退院辭衆上堂（拈拄杖云）正法山頭老紫藤。拈來鐵面瘦如僧。歸歟屋裏揚州好。未必辭雲入碧層。

住濃州賀茂郡不二菴語

    師明應元年壬子（師時六十五歲）十月某日。在妙心養源院受請。以十一月二十八日入菴。
    祝聖畢斂座曰。一衣一鉢垂垂老。萬水千山得得來。若有聱頭漢。扶起我雷堆。參時有僧出衆曰。萬壑松聲新。長千歲之碧。一庭梅樹早漏太平之春。端的家風。請師指示。師曰。九皋鶴舞威音外。三島花開大塊初。僧曰。南山起雲北山下雨。師曰。天之用莫如龍。僧曰。記得。維摩詰問文殊師利。何等是菩薩入不二法門。文殊曰。如我意者。於一切法。無言無說無示無識。離諸問答。是爲入不二法門。的當也無。師曰。碧玉盤中珠。瑠璃殿上月。僧曰。與麽則話盡。山雲海月情。師曰。淵默雷轟僧曰。祝聖一句又作麽生。師曰。萬年松在祝融峯。僧曰。福慧兩足尊便禮拜。師曰。文字門前大蟲。
    師乃曰。如適來問禪擧。不二門無言說。元來眞正擧揚。那用東葛西葛。到者裏直饒。文殊普賢出來。纔問如何若何。舀熱屎驀頭潑尀耐。德山臨濟行雨點棒。下雷奔喝。雖然恁麽。今日祝聖開堂。不免納一場敗闕（撃拂子云）風花雪月任流傳。金剛腦後添生鐵（叙謝不錄）。
    復曰。記得。臨濟大師臨滹沱河側。小院住持。所以道。院臨古渡運濟往來。把定要津壁立萬仭。山僧今日此來住菴。似則似是則不是。作麽生是不是底（拂一拂云）檻前蒼翠瀑千尺。雪裏牡丹春一枝。
    當晩小參。野水無人渡。孤舟終日橫。喝一喝。只要檀郎認得聲有麽（答不錄）。
    師乃曰。衲子家風任緣放曠。有時遊九重城闕。入對萬乘至尊。有時立不二法門。端居維摩方丈。一模坦蕩蕩。全體赤條條。雖然與麽。昨來所歴觀正好。重提唱非循叢林規繩。莫認正法眼藏。攀艮嶽千發之紫翠。則我水濱兮僕木末。備嘗崎嶇嶮坦。蹈太湖萬頃之玻璃。則船天上兮花霧中。空凝杳渺眺望。社翁七得樹。皆是江左風流。沙觜一株松莫非林際標榜。蝸角徒爭觸蠻疆。麟閣未畫風雲將。悲矣戰圖峭奔。勉哉王事鞅掌。比良漲雪。屈鳥鼠僧乎阿耨之齋。片田闢葑。漉人天魚乎台教之網。家縋岸冄冄離離。浪連空溶溶洋洋。分鷗席宿葦間。借鷺簑眠沙上。清晨喚起華亭老師。物地做得杯渡和尚。瞑色乍陰霾。水程多虜掠。遂捨棹高島水灣。俄卸帆小松風響。漁簑火寒劫歷三祇。砲車雲起時驚五兩。山哀浦思。留幻住於船居。露宿風飡。困慈明於厮養。默禱白髮神。無遑詰蒼華好文章。痛罵碧眼胡。不要蹈莖蘆閑伎倆。與夫經信宿而營營。孰若駕長風以颺颺。載扣舷歌。盍解纜往。旋嵐偃嶽任發掣電機。白浪洪波將乘化龍杖。眼界空諸方心月呑萬象。群衲不凡滿船無恙。縣吏負弩前驅。山神迎輿近傍。津路惟要。竹浦之晨光熹微。陣雲所屯。柏原之瑞露精爽。烏虖諸禪。重繭相隨來。不免打諢以寬廣了也。更有山偈一章。漫述菴居情狀曰。太平不改舊山河。亦兆威風萬方仰。一菴高臥白雲中。多日旅懷都通暢」
　　施主請示衆。教中曰。那吒太子。折骨還父。折肉還母。然後現本身。運大神力。爲父母說法。佛眼遠禪師拈曰。骨旣還父。肉旣還母。用甚麽爲身。若見得去廓清五蘊呑盡十方。乃爲偈曰。骨還父肉還母。何者是身分明聽取。山河國土現全軀。十方世界在裏許。大慧禪師亦有頌曰。骨肉都還父母了。不知那箇是那吒。一毛頭上翻身轉。一一毛頭渾不差。師曰。二大老可謂。盡善盡美矣。色身外別無本身。不見道。山花開似錦。澗水湛如藍。今日是貞巖德公大禪定門三七日之辰也。爰齋藤駿州太守基廣。特運轉淨財。就不二禪菴。嚴設供佛齋僧會。以伸追薦之儀。仍命菴主對衆垂示。便隨喜感嘆。謾擧這話。看看禪儀。卽今儼臨斯法筵。爲雙親諸軍。演說寃親平等法門。諸仁者未審委悉麽。各請下一轉語。師代曰。易水悲風輕按指。鸞膠難續斷腸人。又曰。石女舞成長壽曲。木人唱起太平歌。
    十月望示衆。雪峯悅禪師因僧問。佛不化本國。和尚因甚還鄕住持。峯曰。放過一著。僧擬議。峯便打。師曰。山僧歸鄕住菴五年。未曾有人置這問。若有則作麽生祇對。諸禪德試代老僧看。自代曰。天鑒無私。
    歲旦示衆。山僧今年六十六。未倦人事。應時納祜。昔僧問古德。新年頭還有佛法也無。古德或對道無。或對道有。有一偈。清衆擊[/卽]。莫於有無間而認。年頭佛法無多子。鏡裏鬢花添一莖。忽被山神呼萬歲。把須彌筆頌河清。
住濃州法雲山定慧禪寺語
    三門定慧圓明法雲靉靆（作托開勢云）合浦珠還龍世界。
    佛殿古佛今佛。二無兩般。拔儞廣長舌。作我尼師壇。土地感鬼神莫近詩。鑑前度劉郎復染髭。
    祖師直指曲指春風桃李。大哉臨濟中興。今屬四海妙喜喝。
    室間一毛定乾坤。三眼成國土（箆揮案云）這裏莫有排闥底舞陽侯麽（叉手云）大坐巍巍主中主」
   祝聖大日本國濃州路山縣郡法雲山定慧禪寺中興新住持傳法沙門（英朝）開堂令辰虔爇寶香瑞爲祝延。今上皇帝聖躳萬歲萬歲萬萬歲。陛下欽願。德嫓華勳之明。政復延天之古。
    次拈香曰。此香奉爲本州太守源君殿下。當像季爲法社之金湯。則正韜略道。遇歉早惠兆民於塗炭。則活僵仆骸。信及豚魚恩遍鰥寡。只願齋彭聃壽于坤維。施桓文威于海內。至祝至禱。
    垂語開海棠窠據華王座。若有伶俐衲僧。莫費二千瓶瀉參。
    師乃曰。千峯盤屈。一鄕巖居。河流一帶。野橋半斷。雖然恁麽。蓮華峯東聳。逞將門威雄。松樹洞西遮。當天下壯觀。元來不凡鄕。爭屬尋常人。已爲七朝國師遣迹。宜立諸佛頂上正宗。方今刺史源君。降嚴令擯斥俗侶先師雪老。應勸請中興叢規（英朝）薄福住山有愧鈯斧。叨借英檀威力。建法幢立宗旨。大類風穴單丁。又似楊岐乍住。傍有同行木上座。忍俊不禁出來曰。新長老休𪆗速。山雜古今樹。岸疏開闢水。何不舞道吾笏奏德山歌。咄拄杖子。且諦聽。今日法會闥札鴻休事無缺少。專讃帝闕千秋祥。永植檀門萬代福。爾太無厭足。更爲呈祝聖一句去也（卓一下云）無限雲山描不就。一株松茂祝融峯。
    謝語開堂之次。共惟諸位東堂大和尚。或披慈雲荊棘。激禪河波瀾。或出圓通又入圓通。步步青山綠水。有意氣時添意氣。篇篇明月清風。或大智洞明瑠璃瓶含寶月。清標溫雅薝蔔林蔑餘香。或提三句體調於鐵佛。烹四碧眼胡於金爐。或輝大珠于越上。湛慧海于江西。又以諸位西堂和尚。或弄少林笛。放開炎天梅蘂。發新定機。區別韶石楓香。句句函蓋。乾坤珊珊。曼陀寶雨。或連如是牀。傾薔薇水。示向上機。輥栗棘蓬。更惟兩員座元禪師。或瘦盡黃檗七尺身。宏開金粟方丈室。或毋必眞正見解。自然蘊藉風流僉言。岐山九苞有待禹門一躍。又惟山門要職江湖飽參。四來雲衲一會海衆。諸位禪師迫今日浩繁。無遑褒讃。伏望昭亮。
    拈提昭化道簡禪師。歸雲居山。日山神連聲歡呼曰。和尚來也和尚來也。山僧今日再來。爲甚麽不聽一聲神語（拂一拂云）夜來王老師。未下一分飯。
    元旦上堂。氷雪鶯難到。曉來有這長觜鳥。飛上我拄杖頭上。演說一道護國陀羅尼。諸仁分明聽取麽。若或未然。山僧重說偈言去（叉手云）玉積臘前雪。花含天下春。岐山鳳凰瑞。先應太平辰。
    冬[/卽]示衆。今年冬至在月尾。須賣牛買被。山僧有一頭水牯牛。欲就諸仁賣。非貴非賤。作麽生買。衆下語皆不契。師曰。山僧今曰失利。
    歲旦上堂。新年頭無佛法。唯有一頃供養大衆去。古公岐下舊山河。一樹棠陰添閏。多。佛法新年無別事。金衣緩奏太平歌（明應五年丙辰二月有閏）。
   重陽示衆擧。橫嶽祖師九日上堂曰。天地同根萬物一體。抛大千於方外。納須彌於芥子。卷舒在我。縱橫得妙。左之右之無是不是。以何爲驗。擊拂子曰。重陽九日菊花新。師曰。這一絡索還委悉也無。試下一轉語（衆下語）師曰。山僧有一偈。不敢酬祖德。且要不辜負佳[/卽]。六十九年重九[/卽]。黃花欝欝意如何。幽叢冒雨露香淨。老圃約秋霜蘂多。寒蝶夢驚劉禮樂。晩蛩吟破晋山河。西風吹帽鬢皆鶴。笑典虛空作醉和。
    元旦上堂。天得一以清。地得一以寧。臨濟得一以喝。德山得一以棒。山僧亦得一不敢自立門庭。只要與諸仁同受用。且道是甚麽一（良久云）吉更有賀正一偈。大衆擊[/卽]好。誰言七十古來稀。喜色上眉心欲飛。河伯山神共歡舞。太平無日不春暉（明應六年）。
再住青龍山瑞泉禪寺語（明應七年戊午師時七十一歲）
    據室十五年前。密室不通風。猶有玄可扣。十五年後密室爛如泥。唯有棒可喫（拈杖云）。若有聱頭禪（卓一下云）從這裏入。
    祝聖大日本國尾州路青龍山瑞泉禪寺再住持傳法沙門（英朝）開堂令辰虔熱寶香端爲祝延。今上皇聖躳萬歲萬歲萬萬歲。陛下恭願。嫓文明於日月。萬國櫜細柳弓。齊壽域於乾坤。兆民安太山枕。
    次入兩開山塔拈香曰。這香亙古今一時行照用咦。兩箇黍桶無鼻孔。
    九月一日小參。幾時苦熱念西風。九月西風驚落葉。看光陰如此易遷。諸禪德成得甚麽邊事。吾臨濟門庭有甚麽事。人人具足箇箇圓成。惜乎自信不及。自棄自怠。一剎那間。頭童齒豁噬臍無及。是誰咎耶。有者道。我是後生衲子參禪時未到。豈不見。俱胝竪指童子十二歲悟去。仰山十四歲。得體耽源處。趙州在南泉。十七八歲解破家散宅。有者道。我老矣。無力參禪。豈不見。六祖會下有法達禪師。垂百歲始悟道。大慧竹箆下。有大悲閑長老。年八十四。豁然大悟。有者道。我牽於寺院劇務。無遑參請。豈不見。雪峯存禪師。初出閩嶺之日。自買笊籬木杓。誓向諸方爲飯頭。三登投子九到洞山。洎在德山多年。皆作典座而勞苦。他後爲千五百人善知識示衆曰。一千五百人布衲子。從杓頭邊舀將來。又不見。楊岐會監寺。挾紙衾出入庫司三十年。陸沈金穀。遂續得臨濟正脈。至今碧落之碑無贗本。又不見。五祖演禪師。在白雲爲磨頭。納糠麩錢三百貫於常住了。受第一座請。續得楊岐正宗。昔日如此。而今何時。祖庭秋晩。可嘆可悲。大濟禪師創開此山。豈爲著數百閑漢也哉。茍得一箇半箇。定中必點頭矣。往昔齒其席下者。一一龍驤虎驟。今山中見有諸塔。黃梅龍濟慈明諸祖師。妙喜老漢大龜臥龍輝東諸師兄。皆預其會親喫痛棒底人也。自餘不幸早世者。亦不可勝計。噫吁嘻彼此男兒大丈夫。何不各自努力耶。咄。駕與青龍不解騎。
    九月望擧。古人曰。欄頭昨夜風兼雨。說得分明落二三。師曰。是則是作麽生是不說底法。代曰。我也不會。開爐示衆擧。趙州古佛云。我在南方二十年。有箇火爐頭無賓主話。直至今無人擧著。幸是無事好。雖然恁麽。這鐵橛子不可作陳年滯貨。諸人試商量看。自代云。心不負人面無慚色。
    開山無因和尚一百年忌拈香曰。百年只省數錢禪。受用將來機不全。賣弄家傳生苕帚。黃金鑄出一爐煙（永正六年已巳六月初四日正當百年也今預以明應七年戊午十月初四日修之）。
    示衆擧。南天毘羅國有長者。名梵摩淨德。一日園樹生大耳。如菌味甚美。唯長者與第二子羅睺羅多取而食之。盡而復生。時第十五祖迦那提婆尊者至其家。長者問其故。尊者曰。汝家昔曾供養一比丘。然此比丘道眼未明。以虛霑信施故。報爲木菌。乃說偈曰。入道不通理。復身還信施。長者八十一。其樹不生耳。師曰。咦。老僧與諸禪德不耕而食。不織而衣。一一無不霑信施。但如道眼且道。明未明。自代曰。愁人莫向愁人說。說向愁人愁殺人。
    示衆擧。僧問巴陵。祖意教意是則是別。陵曰。雞寒上樹。鴨寒下水。白雲曰。巴陵只道得一半。白雲則不然。掬水月在手。弄花香滿衣。聵祖曰。白雲盡力道。只道得八成。若有問靈隱。只向他道。人我無明一串穿。師曰。從上提唱。可謂字經三寫烏焉成馬。卽今諸仁者。試下一轉語。爲三大老雪屈去。不也快活哉。自代曰。黃金打就玉鸚鵡。一聲聲作鷓鴣啼。
    上堂擧明招風頭稍硬公案。師曰。這獨眼龍將謂。有陷虎機無斬蛇劍。元來辨王庫刀。振添毒鼓。諸仁者如何甄別。自代曰。欲把枯腸盡底傾。出門大覺又丁寧。
    冬至上堂（拈拄杖云）孤舟蓑笠翁。獨釣寒江雪（靠杖云）若是千尺長鯨。也須離鉤抑逼有麽（問答不錄）師乃竪起拂子曰。一毛頭上定乾坤。黑黍崐崙層臺書雲物。黃梅石女一線添繡紋。有閑道人。高臥看山不知變遷。終日昏昏。無端閻浮夜半海現日輪。天門金鼓墜地雷奔。須彌山王驚起。蟭螟眼裏藏身（拈出拄杖）德山木上座。依舊黑嶙峋。蒼皇出來道。長老眊矣。何不抖擻精神。於是徐徐擡眸。只消一欠伸而已。便見葭灰吹鄒氏律。梅蘤漏太極春（以杖畫云）陽氣發時無硬地。不須久日樺來脣。
    謝詞陞堂之次。伏以山門東西諸禪師。或列叢社四寮。相共守枯淡。或司古規十務。等間費工夫。或藏江湖飽參之名。了雲水行脚之債。此乃現前一會清衆。適來問話諸位禪師之謂也。各各道體起居萬福。復曰。記得僧。僧問睦州。終日著衣喫飯。如何免得著衣喫飯。州曰。著衣喫飯。僧曰不會。州曰。不會卽著衣喫飯。師曰。更有昌州海棠有香。也是徐六擔版。
    臘月旦示衆擧。雲蓋鵬禪師。初參雙泉雅禪師。泉示以芭蕉拄杖話。久無省處。一日向火次謂鵬道。拄杖子話擧將來。與子商量。鵬擬擧。泉以火箸便摵。鵬豁然大悟。師曰。敢問諸仁。此是拄杖話。爲甚却向火筯上打發。自代曰。君看陌上二三月。那箇枝頭不帶春。擧丹霞燒木佛。師曰。院主因甚眉鬚墮落。代曰。正人說邪法。邪法爲正法。邪人說正法。正法爲邪法。又曰。愁人莫向愁人說。說向愁人愁殺人。
    元旦上堂擧。妙喜老人上堂。拈拄杖空中作書字勢曰。正朝把筆萬事皆吉。應時納祜。慶無不宜。山僧有一偈。亦以代闥札鴻休。伏乞大衆擊[/卽]。不覺春秋八九遷。忽遭拄杖賀同年。年頭勿怪懶開口。紫燕黃鸝皆說禪。
    上元上堂黃面老人曰。我見燈明佛本光瑞如此。卽今燈明古佛在甚處（良久云）看脚下示衆曰。春山春春水碧。箇箇宣揚古佛家風。李花白桃花紅。著著漏泄祖師巴鼻。諸仁者。何不言前薦取眞下承當去也。有麽有麽。有則呈露看。自代曰。只爲分明極。却令所得遲。
    六月望擧。昔日文殊三處過夏。爲迦葉見擯。山僧今夏兩處禁足。阿誰爲吾行令。衆中若有箇漢出來。試下迦葉槌看。代曰。心不負人面無慚色。
    中秋擧仰山與長沙翫月因緣曰。已是人人有者箇。且道。受用底作麽生（一衆下語）師曰。山僧不然。拈來作胡餅一口呑却了。
    九月旦轉般若次示衆。古德曰。青青翠竹卽是眞如。欝欝黃花無非般若。適來一衆轉般若。且道。與釆菊東籬底。還有異同麽。自代曰。莫眼花。
    開爐示衆。誰道。火爐頭無賓主。山僧拄杖子。做得亂世英雄。衆中却無有同生同死底漢麽。出來法戰一場。代曰。蕭何賣却假銀城（今年明應己未。尾州織田之族。圍智多花井城）。

開山濃州臨滹山大僊禪寺語（文龜元年辛酉師七十四歲。檀越革不二庵故基。新營造請師。爲開山師改寺名爲大仙山爲臨滹）

    改不二菴額號大仙寺。上堂記得。圓悟禪師。自五祖山還蜀之昭覺。遂居八年。次移住夾山道林。又遷天寧金山雲居。凡八坐道場。復還蜀再領昭覺。時勅改昭覺爲崇寧寺。一日上堂曰。獨掌不浪鳴。獨樹不成林。建法幢立宗旨。須是互爲賓主安貼家邦。所以道。我若坐時爾須立。我若立時爾須坐。我若孤峯獨宿。爾須偃息干戈。我若天上人間。爾須三頭六臂。且道。浩浩之中。如何辨主。師曰。山僧昔在丹龍興數年。奉勅視篆大德。又遷妙心。遂還鄕居不二小菴。再住尾之瑞泉。退居少林蕞寺。感疾歲餘。復歸不仁。仍改額號大仙寺。然未鳴陞堂鼓。不秉小參燭。便老倒疎慵高臥對山。雖然與麽有一句子。要隨分做得主。作麽生是一句子。喝一喝曰。諸仁如何辨別。自代曰。四海五湖龍世界。十洲三島鶴乾坤。
    復擧雪堂行和尚。刪東坡偈作一篇云。溪聲廣長笑。山色清淨身。八萬四千偈。如何擧似人。且道。是何人（一衆各下語）自代曰。瞎驢端和的眼無筋。
    二月旦示衆曰。識得拄杖子。一生參學事了。奈何久矣上士。往往半青半黃。衆中還有渾鋼打就生鐵鑄成底漢麽。試出來施臨機不讓師底作略看。老僧不辭喫一頓。匡首座出衆曰。昨夜文殊普賢。起佛見法見。各與二十棒趁出了也。師曰。說甚麽文殊普賢。匡曰。和尚也須喫一頓始得。師曰。老僧有甚麽罪過。匡曰。猶有一頓在。師呵呵大笑（良久云）勸君更盡一盃酒。西出陽關無故人（翌日命匡看少林新寺）。
    十一月望因事辭衆。記得。會禪師曰。楊岐乍住屋壁疎。滿床盡布雪眞珠。縮却項暗嗟吁。良久曰。翻憶。古人樹下居。爲是寒骨相耶。抑又屋裏鬻揚州乎。諸人試辨別看。師乃以坐具纒腰作飛勢曰。腰纒十萬貫。騎鶴下揚州（翌十六日還少林寺）。

住濃州龍慶山少林禪寺語

    師再住瑞泉時。欲創建一寺於岐陽。相攸于各各務郡新加納。適薄田司農丞。捨祖母所居造立精舍。延請師。遂以明應八年己未（師時七十二歲）十月八日進院。入門佛事指曰。開新加納現古叢林（顧視左右云）看看四十頃地。側布萬兩黃金。喝一喝。
    歲旦示一偈代免人事牓曰。鶯花剎界乍開闢。帝網山河元泰平。七十三年無一法。只將春睡賞春晴。
    結夏因宿雨忽晴示衆曰。擧昔有座主見法雲杲禪師曰。禪家流多愛脫空。雲問座主。講甚麽經論。主曰。粗通百法論。雲曰。昨日雨今日晴。是甚麽法中收。主不能對。雲便打曰。莫道禪家流多愛脫空好。主恚曰。和尚且道。昨日雨今日晴。是甚麽法中收。雲曰。第四十二時分。不相應法中收。主乃禮謝而去。師拈曰。阿呵呵。這座主蚍蜉撼於大樹。蚊虻弄空裏猛風。奈何。法雲千鈞弩。發機於鼷鼠。譬如師子王捉象全其力。捉兎全其力者哉。諸仁試下一轉語。自代曰。迅雷吼破澄潭月。
    閏六月望擧。應菴昔謝事寶林。到莞山淨明菴。有偈曰。三十三州七十僧。驢腮馬頷得人憎。諸方若具羅籠手。今日無因到淨明。師曰。山僧罷乾峯。在此蕞寺過夏。相隨底十數輩。還與淨明有優劣也無。代曰。師子窟中無異獸。又曰。雖然與麽。各自努力。珍重。
    九月旦因發洪上堂（八月二十七八大雨洪水晦日大風）南華眞經曰。大塊噫氣。其名爲風。是唯無作。作則萬竅怒號。杜甫曰。八月秋高風怒號。卷我屋上三重茅。黃九曰。但聞窓風雨平陵漫成江。此皆人間世口實。不遑論量。俱舍傾曰。三災火水風上三上爲頂。要七火一水七水火後風。此是座主家所談。亦不足擧著。仰山小釋迦記臨濟宗曰。遇大風卽止。世傳讖風穴也。然悟明聯燈錄。爲妙喜之讖也。後來應菴師祖普請栽松上堂。擧這話曰。仰山見解未出常流。但道遇大風卽止。何不道直待虛空界盡這話方始大行。豈不快哉。畢竟雨從何來。風作何色。諸禪德。各試下一轉語看。代曰。遍界乾坤皆失色。須彌倒卓半空中。
    九月望謝普請上堂。蕞爾小院。類楊岐乍住。似風穴單丁。然作務而供養少。一衆爲道聚頭。頗無倦色。山僧今年七十五。老羸特甚。不能均勞。坐聞普請鼓。慚汗浹背。漫作小偈以矢謝意。野外招提綿蕝初掛牌普請看。何如钁頭斲出祖師意。不落世間城旦書。珍重。
    本尊安座示衆。臘雪連天白。是什麽異祥。春風逼戶寒。是甚麽嘉瑞。看看大覺世尊出現。容顏甚奇妙。梵王獻花。迦葉微笑。醫王坐斷東方。願王降自忉利。非是山僧事。諸禪德龍飛虎驟之謂也。各乞下一轉語慶讃。代曰。石人起舞三臺。露柱歡呼萬歲。
    孏室忌設齋上堂舉。蓮華峰菴主。拈拄杖示眾曰。古人到這裏爲什麽不肯住。自代曰。爲他途路不得力。復曰。畢竟如何。如此者三十年。竟無人酬得者。一日自代曰。[木*卽]標橫擔不顧人。直入千峯萬峯去。遂遷化。雪竇頌曰。落花流水太茫茫。剔起眉毛何處去。前住興雲孏室牧公菴主。平生門庭險峻迅機電轉。無人近傍。只有宗夥知藏一子親得。頃日寓錫於少林。今日當菴主嚴忌。設饡飯於一堂。可謂報恩有餘。雖然與麽。還知菴主去處也未。試下一轉語看。代曰。佛祖位中留不住。夜來依舊宿蘆花」
　　臘月旦擧。古人曰。不是少林客。難爲話雪庭。卽今連天臘雪諸人盡。是少林客。若有人問雪庭事。如何祇對他。代曰。自携瓶去沽村酒。却著衫來作主人。
    臘月望示衆曰。三世諸佛歴代祖師。皆有度人方便。山僧難不敏。亦有些子。作麽生是度人方便（良久云）且歸爐邊坐。切忌商量。
    上堂適雪下。衆纔集。師曰。乘興來興盡歸。珍重下座元宵擧。吾龍寶國師元宵雪下。上堂拈拄杖卓一下曰。一燈百千燈。明暗雙雙底時[/卽]。又卓一下曰。百千燈一燈。夜深共看千巖雪。所以道。有時前照後用。有時後用前照。有時照用同時。有時照用不同時。又卓一下曰。且道。是照是用。各各自辨別。師曰。照用一時行。則且措。諸人如何甄別。試下一轉語。代曰。室內一盞燈。三人證龜成鼈。
    二月旦記得。乾峯示衆曰。擧一不得擧二。放過一著落在第二。雲門出衆曰。昨日有一僧自天台來。却往徑山去。峯曰。典座來日休普請。後來大應國師拈曰。無孔笛氈拍版狹路相逢。吾山宗堯首座。今年正月自請爲典座。設一當饡飯數回。可謂大普請。幸是蒸五臺臺。自今去休普請。山僧亦與乾峯大應唱拍相隨。喝一喝曰。山僧擧一了。諸人試擧一看（衆皆下語了）宗堯首座出衆禮拜而退。師曰。直得盡大地。爲三尺炊巾。
    佛涅槃記得。趙州示衆曰。有時以一莖草。作丈六金身用。有時以丈六金身。作一莖草用。諸禪德作麽生用。代曰。有甚麽用處。復曰。正是雙林示滅時。紅紅白白斷腸枝。要看金剛無相體。試拈將草一莖來。
    三月旦記得。僧問風穴。語默涉離微。如何通不犯。穴曰。常憶。江南三月裏。鷓鴣啼處百花香。諸禪德非語非默。如何通不犯。師指庭前花曰。時人看此一株花。如夢相似。
    結夏記得。雲門大師示衆曰。十五日已前不問汝。十五日已後道將一句來。自代曰。日日是好日。師曰。作麽生是好底一句。堯首座曰。安眠高臥對青山。師曰。正當與麽時如何。堯曰。全機隨處齊彰。師曰。作麽生是彰底全機。堯便喝。師亦喝。師（拈拄杖）曰。仁義道中石筍抽枝。荊棘林內空華結果（靠杖）。
    五月旦擧長慶坐破七箇蒲團。一日捲簾大悟作偈公案。師曰。諸仁者在會裏久矣。蒲團穿也未。捲起簾端的見處作麽生。代曰。武陵春色老。臺榭綠陰多。
    同望記得。龐居士訪大梅常禪師。問曰。久響大梅。未審梅子熟也未。梅曰。儞向甚處下口。居士曰。百雜碎。梅展手曰。還我核子來。師曰。居士把髻投衙。大梅破關受敵。全主全賓。當機不讓。因甚老居士末後放過一著。試代一轉語。代曰。將謂黃連甘於蜜。却是蜜苦似黃連。
    六月旦示衆曰。半夏令辰別無供養。白山滿天雪。黃河連底氷。臨濟喝。德山棒。一時拈來羅列面前。各各任現成受用。還覺寒毛卓竪麽（良久云）六六三十六。清風動脩竹。
    九月旦示衆。古德道。欲識佛性義。當觀時節因緣。時[/卽]旣至。其理自彰。作麽生是佛性義。如何是時節因緣。且道。是甚麽理。此三問諸仁若道得。三處西湖一色秋。若道不得。一火徒弄泥團漢。速道。自代曰。明歴歴。又曰。秋後風光雨後山。
    九月望示衆。十五日已前。賊不打貧兒家。十五日已後。賊不入愼家門。正當十五日。白拈手段意在當陽。衆中却有奪賊鎗殺賊底達者麽。代曰。太平誰整閑戈甲。王庫初無如是刀（時處處劫盜起）。
    開爐示衆。今年初寒徹骨。者裏禪有些子。只是冷噤噤地如凍凌上驢。也莫由吐半句。山僧有箇方便門。爲諸人一時打開令無所乏（良久云）指橘皮作猛火。變大地爲黃金。珍重。
    十一月旦擧潙山晷運推遷事如何公案曰。當時仰山香嚴答話不得。卽今諸人。試下一轉語。代曰。燒葉爐中無宿火。
    冬至示衆。古人曰。陽氣發時無硬地。陰陽不到處又作麽生。師代竪一指曰。一毛頭上定乾坤。
    所畜馬斃。示衆。擧。外道問佛。不問有言。不問無言。世尊良久。外道讃歎曰。世尊大慈大悲。開我迷雲令我得入。乃作禮去。阿難白佛。外道得何道理稱讃而去。世尊曰。如世良馬見鞭影而行。師曰。山僧頃者養一龍馬。忽然夜半不待鞭影。眨眼十萬八千里去。諸禪德盡是眉藏寶劍。袖懸金鎚。莫有作死馬醫底麽。代曰。山中無所有。聊贈一枝梅。
    臘月七夜定坐示衆。明星未現時。還有頓悟底麽。代曰。滿堂一一新如來。
    歲旦上堂。白日現扶桑。紅霞飛碧落。撒手長空。正好商略有麽（問答不錄）乃曰。年甲子日甲子錦上鋪花。天何言地何言。蓂階現曆。任運騰騰分明歴歴。無端鏡清明教二大老。遭問著新年頸佛法。墮在有無兩邊。醉倒張李二客。直至今。不克勦絕。白鼻崑崙賀泰階平。烏眉齴齲吹無孔笛。與麽時[/卽]。且聽取床角黑面翁歡喜躍出來擊節[/卽]麽（卓一下云）祝祝（叙謝不錄）。
    又擧天衣免人事偈。師曰。少林今日隨例攀條。急著眼看（一拂云）金輪天子勅草店。家風別便下座。
    上元示衆（拈拄杖云）我見燈明佛。本光瑞如此。卽今燈明古佛。在山僧拄杖頭上。放大光明照徹十方界。是甚麽祥瑞。諸禪德試指出看。代曰。秦樓歌夜月。魏闕醉春風。
   七月旦示衆。正當今月日。天下大小剎。出牓看經。蓋効釆菽氏救倒懸之例也。衲僧家以父母未生前爲本分行履處。有甚倒懸之可救。雖然與麽。者裏別有事。各請下一轉語。代曰。新羅夜半日頭出。又曰。頭兮第一第二。臥龍不鑒死。
    解夏擧僧問乾峯十方蒲伽梵一路涅槃門公案曰。諸禪德。乾峯猶是尋常底。雲門答處直得誵訛。諸人試下一轉語。代曰。閻浮樹下笑呵呵。昨夜驪龍拗折角。
    八月旦上堂。君不見露從今夜白。君不聞星河秋一雁。說了也說了也。諸人有甚麽疑團。各自珍重。
    師入滅前三日。作偈示徒曰。造化小兒休嬲人。靈臺不動一微塵。侍僧勞苦以何謝。籬菊半開楓葉新。
    師臨滅書辭世偈曰。涅槃四柱一時拗折。看看珊瑚枝枝撐著月。憑甚魔宮化墨魔膽落。喝。永正初元甲子仲秋念四日東陽叟筆。
少林無孔笛卷之二（終）

東陽和尚少林無孔笛卷之三

           侍者某等編集
           遠孫元貞挍定

佛事上
龍興開山二十五年忌拈香

    馬駒喝倒大雄峯。黃檗舌頭三寸紅。殃及兒孫無限恨爐薰一炷。雨聲中噫。祖翁開此山之日。我未參侍。我住此山之日。祖翁去無蹤去無蹤。不知誰克振綱宗（喝一喝）祇合郄超長叛鑒。滿山松竹動清風。

宗善上座初七日拈香

    我這信香通剎塵。天涯喚起未歸人。知心獨有南泉老。庭上牡丹如夢辰。夫惟宗善上座平生潔白。一味純眞。活埋臨濟钁頭邊。不妨全機隨處。軃避興化古廟裏。直得半路抽身。到者裏說甚麽生死涅槃。桃花紅李花白。論甚麽人心佛性。草色薰柳色勻。咦。善上座來也更聽龍興指陳（良久云）歸家穩坐好時[/卽]。始識途中受用親。位佛齋僧孰恩力。爐煙一縷意千鈞。

德蔭道順禪定門三十三年忌拈香（擧香云）

    這香逆順縱橫體本然。樹凋葉落仲秋天。博山相對故山月。一穗黃雲亙大千。維時文明十三年辛丑秋八月十八日。丹州八木村利生院主宗源。就于本院嚴設先考德蔭道順禪定門三十三白之忌齋。仍來求小祇夜。余輒焚香龍興堆雲室。遙唱此一篇。是時金爐之上。諸佛化身雲湧起而連綿焉。或爲四生慈父。橫該竪抹。或爲無上丈夫進退周旋。忽覩先考乘此香雲儼臨法筵。普導含情齋出蓋纒去也。與麽時[/卽]源知賓蜂桶蓄證羊直氣。畦衣藏打爺麁拳。是名眞報恩者。可謂是大因緣。於是山僧重說半偈言。三十三天叫希有。菊光古佛鼻尖穿。

承國寺殿十三年忌就某寺拈香

    這香先天地有形模。檮林不克覰破。離烟火無氣息。香嚴難爲參詳。千七百葛藤樁。得之利生接物。十三重華藏剎。憑此動地放光。卽今信手忽拈出。瑞靄輕浮盡十方。薩訶世界南贍部洲大日本國濃州太守奉三寶弟子孝男源朝臣成頼。維文明丙午九月七日。寶當先考承國寺殿前左京兆大助祐公大居士一十三白之忌辰。預於今甲辰今月今日。就本寺運轉淨財。追修冥福。先期七日。莊嚴道場。晨香夕火。晝誦夜禪。諸般佛事以修以行。其間轉法寶大藏。課法華經王。頓漸印寫。各若干部。圓通懺儀一座開甘露門一會奉雕刻大日如來尊像一軀。夫大日覺皇者。毘盧法身主金剛密印尊。五部瑜伽。由是流通。梵語瑜伽。此云相應。一切乘境行果皆相應也。按東湖志磐統紀曰。瑜伽之教。於護國救世尤至要也。竊以。大功德主。心專忠孝擴之以爲政化。是故國泰民豐。然則所謂相應之義於是明矣。蓋云顯云密。皆教迹而已。佛心宗不取焉。吾臨濟大師曰。儞要與祖佛不別。但莫外求。儞一念心上清淨光。是儞屋裏法身佛。咦。法身無相遍滿虛空。何處不光明。至此無邊剎境。自他不隔毫端。十世古今始終不離當念。乃至剎說法塵說熾然說三世一時說。是則大功德主。預修忌辰之謂乎。可謂盡善矣。正當今日營辨伊蒲塞上膳。設供佛齋僧大會。嚴備香花燈燭茶果珍羞之儀。以伸供養。仍命現前清衆。諷演大佛頂光聚悉怛多般陀羅無上神呪之次。借手瑞泉小比丘（英朝）焚此妙兜樓婆。供養十方調御當忌尊容本師大覺世尊滿月世界醫王善逝安養教主無量壽現座道場聞思大士智增悲增菩薩行境解境聖賢西天東土傳法祖師當寺開山七朝國師大和尚開基鈍仲和尚大禪師洎梵釋四王護法諸天神祇冥道三有六趣等。所鳩善利。奉爲神儀莊嚴報土。伏願大居士。乘茲聞熏。速超菩提海岸。濟度含識同捨般若舟航。共惟某名皇家堡障法祖金湯。承嗣正覺國師的孫。布武略乎三玄戈甲。降離清和天子尊貴。播家聲乎五世甘棠。非啻繼先人諸業。亦能挑自己光芒。將謂少壯罹疴恙。元來無心厠廟廊。風塵之下。置枕太山安。并呑金粟摩詰。帷幄之中。決勝千里外。驚奔黑李胡張。說甚平常心涅槃心。渾崙無縫罅。論甚世俗諦勝義諦。露柱絕承當。巍巍昔日浮圖樹影中流兮。鐘聲兩岸了了。現成公案。燕知社日兮。菊爲重陽。此是大居士身前身後。做得主將來底大光明三昧。今日儼臨斯會。爲令嗣一句。作麽生擧揚。四山楓錦曉來霜。佛界魔宮遊戲場。把五無間成解脫。秋風簾幕一爐香。

禪悅院殿大祥忌拈香

    這香一眞實相等虛空。化作栴檀絕異同。無限孝心熏不徹。三年光景穗煙中。娑婆世界南閻浮洲大日本國濃州路厚見郡居住奉三寶弟子孝男基廣。文明甲辰九月二十一日。伏値先考禪悅院殿前駿州太守德海弘公禪定門大祥忌之辰。先庚七日。特就本宅延請禪侶莊嚴道場。諸般佛事逐日勤修。大乘妙典漸寫印誦各若干部。圓通懺一座水陸供一會。雕刻彌陀如來尊像一軀。大凡安養事迹。詳于諸經。不待擧而論。或者曰。靈位平生結西方香火緣。今當忌日獲値遇彼尊。豈匪機感純熟乎。余謂不然。靈位本是濟北門下徒弟也。自家自有向上一著子。那敢入他般舟三昧去耶。豈不見。宋憑濟川居士。初扣道禪林。晩專修淨土。然至鎭長沙之日。著禪衣登座。橫拄杖于膝上而化。旣施這作略。列于普燈臨臣章。無以愧者也。靈位蓋夫憑居士之流亞也歟。雖然今日當忌尊容任他眼裏著屑。基廣亦瀝誠染翰。謄寫西方教典一軸。可謂知恩而能報恩者。伊蒲盛膳云。營辨香華珍饈以鋪陳。仍拜屈現前尊衆。同音諷演大佛頂萬行白傘蓋神呪之次。借手山野焚妙兜樓。奉供養三世十方薄伽世尊正當忌日無量壽佛現座道場圓通大士洎微塵剎土一切賢聖。所鳩善利。奉爲靈位莊嚴報土伏願乘茲香雲。直上如來地。攝盡世界同歸列聖叢。共惟某名將家閥閱邦國英雄。輔佐主以下令。則雷轟忽地。指揮士以逞威。則劍倚蒼穹。初拶高僧於大安。開殺人不貶眼底活眼。晩消宿習於蓮社。得汗馬到無功底全功。斯謂丈夫能事。弗妨八面玲瓏。所以畋獵漁捕諸惡律儀。隨機受用。莫非直指。俗間經書治生產業。信手拈來。總是心宗直得。彎兎角弓。驚奔嘉州大象。架龜毛箭。退敗海上明公。與麽時[/卽]。碧眼黃頭閑夢一場。玉鳳銜花。金雞唱曉。天堂地獄遊戲三昧。泥牛吼月木馬嘶風。看看靈位卽今聽得恁麽說話。而世出世間諸法一時圓融去也。更有臨斯會而覆蔭後昆底一句子。諸郎且莫掩聰（挿香于爐云）九月岐陽天未雪。無邊佳氣欝蔥蔥。

文淵妙智禪定尼十三年忌拈香

    這香智慧爲根柢。敷芬馥於三千佛國土。慈悲作楨幹。布蔭涼於百億須彌盧。憑茲聞熏。三惡冥府齊脫羈鎖。觸此氣息。二乘闡提悉霑醍醐。一瓣拈來報恩處。木人石女共歡呼。薩訶世界南贍部洲大日本國濃州路保壽禪寺居住經丘尼孝子理用。維時文明十七年乙已十月十九日。伏値先妣文淵妙智禪定尼十三回之忌辰仍借手山野。燒斯妙兜樓婆。以供養三世十方佛法僧當忌尊容大日覺皇洎無邊剎土一切聖賢三有六趣等。所萃殊勳。奉爲靈位莊嚴報土者也。夫以（某名）淑儀惟厚。陰德不孤。十三年前動靜兮不以心。叢菊經霜傲。十三年後去來兮不以象。老梅帶雪癯（擧。香云）一自階庭栽玉樹。禪風祖月遍寰區。

持是院法印大祥忌拈香

    這香通貫眞諦俗諦。脗合人空法空。大年得之疎閻浮財。則遺德馨於社稷。善慧拈之作須彌枕。則結奇夢於鴻濛。別別一超直入如來地。卍字金爐氣吐虹（散說不錄）夫以持是院法印權大僧統一超公性明堂梁棟大廈帡幪。投籌室扣佛心宗。依俙璿講師悟得徹。拜詔麻登僧統位。超越璘供奉班資崇。禁漁捕以禱慈闈壽考。嗜吟詠而啓俗士昏蒙。青絲履白㲲巾。全是風流儒雅木蘭舟翠羽楫幾多遊戲神通。建寺了無功德話。論文誇古戰場工。無端生鬪諍堅固之世。不免逞飛揚跋扈之雄。柳營籋雲蹄去時。千騎萬騎梅驛彎。月影歸路左弓右弓天運遽如許。古今將無同。大星流呑吳恨。飛雪沒平准功。然雖與麽睚眥旣報謳歌彌豐。四柱三車同醍醐。樹密午陰合。森國萬象一法印。萍開嵐翠濃。金剛句摧黑白因果。帝網珠鎭山河始終。且喜。令嗣此郎父蠱日幹名翼天冲。山僧更有集句偈。勿掩須臾聰。松月三年別遠公。江南樓閣白蘋風紅霞影落。千峯外只在當人掌握中。

心源祥忠禪門三十三年忌拈香（不二菴）

    這香放光動地絕遮攀。不二栴檀希世間。洞徹心源君自看。香風月佛現塵寰。忍世界贍部洲大日本國濃州路賀茂郡細目鄕居住奉三寶弟子信女等。明應三年癸丑臘月十又七日。實當心源祥忠禪定門三十三白之忌辰。預於仲冬今日。就于本菴運轉淨財營辨齋會。漸寫大乘妙典。熏修圓通懺儀。香花燈燭以備。茶果珍饈以陳。仍集現前清衆。諷演大佛頂光聚祕密伽陀之次。藤公基信。特命菴頭小比丘（英朝）因香讃揚佛事。蓋藤公之於古田氏也。猶如呂不韋家居此奇貨。不忘舊德要弔遺塵。夫不亦切哉。輒焚斯妙光陀婆。供養現座道場大覺皇軟首遍吉二開士當忌至尊滿願薩埵洎二覺十地三賢四果西乾東土五家七宗天神地祇龍神河伯一切賢聖等。所鳩善利。專爲靈位資嚴報土。伏願法界含生。同憑一聞熏力。共證五分法身。更惟本菴先功德主（某名）富熏諸夏財溢百蠻。夜巿無囂塵。遊鳥道唱新豐曲。雲霄有活路。先雞鳴透函谷關。鄕閭云化。國步弗難。架神洲五花橋。水連天天連水。立古佛無縫塔。山裹寺寺裹山。明明陰德。陽報著著。砭愚訂頑。樹夾河聲繞郡流。遮莫華藏事事無礙。風吹碧落浮雲盡。說甚波斯念念八還到此都來阿僧祇夙因維摩赫日消霜雪。瞥爾三十三嚴忌。毘盧空身理髻鬟。噫驀拶相見了。莫作等閑看（以香撃空一下云）一點梅花臘前蕊。三千剎界鷓鴣斑（遂挿香）。

前住通玄剛嶺長老大禪忌拈香

    這香洞徹三際包含二儀。在天上則號棘林。霑聞熏者。頓除五衰相。生海外則稱婆律。觸賸馥者齋脫三有羈。一佛出興已來。苦魍薩魎憑茲以活慧命。列祖傳受。而後袁達李磨借此以定師資。咄。信手拈來端的別。和煙籠罩五須彌。索訶世界南贍部洲大日本國濃州路護國山保壽禪寺住持比丘尼了淳。明應三年甲寅孟夏二十七日。伏値前住通玄剛嶺長老大禪師大祥忌之辰。先斯諸般梵行如法勤修。雕刻當忌彌陀尊像一軀。法華妙典頓漸印誦各若干部。圓通妙懺一座甘露門一會。正當今日。營辨伊蒲淨膳。嚴備香華珍饈。仍集現前清衆。諷演大佛頂首楞嚴王白傘蓋神呪。之次。特命不二小比丘（英朝）因香讃揚佛事。輒焚斯妙光陀婆。供養本師大覺世尊安養無量壽佛現座道場聞思大士洎等覺妙覺智增悲增無量聖賢竺支傳宗諸祖梵釋護法列天日域旺化大小神祇等。所集殊勳。奉爲眞茲增崇品位。伏願速乘香雲臺去。普度華藏海來。共惟（某名）雙徑無著少林總持。發安國三門之機。煌煌煒煒。佩保壽二世之印。矻矻孜孜。無端轉脚跟於紅絲線。直下分眞贋於碧落碑。通玄滿目山。坐斷大人境界。永明一湖水。漏泄上古風規。麁糲黎兮有權有實。古蔆花兮不磷不緇。玉案珠簾。接雲水捨尊貴墮。琅函赤軸。護國家開太平基。望之春霄氣宇。近則雲霧慈悲。昔時灌溪早蹉過翡翠蹈翻荷葉雨。來日臺山寧再勘。杜鵑啼在落花枝。與麽時[/卽]。黃梅石女擁生苕帚。東土鐵彈歌甘棠梨。噫。山僧卽今重相見。小偈聊呈似禪師。柳條三換別時絲。搭在欄干動所思。天地同根牡丹話。一爐心字劫僧祇。

禪悅院殿十三年忌拈香

    功德海中賢聖香。蟋床一夢十三霜。南閻東畔重相見。[/卽]後露叢棲晩黃。索訶界贍部洲大日本國濃州路厚見郡居住奉三寶弟子孝男基廣。明應三年甲寅九月二十又一日。伏値先考禪悅院殿從五位前駿州太守德海弘公禪定門一十三白之忌辰。先期七日。就本宅而鋪設。延僧侶以勸修。雕刻當忌尊大日覺皇聖像一軀。大乘妙典頓漸印誦各若干部。圓通懺儀一座開甘露門一會。正當今日。營辨伊蒲塞淨膳。嚴備香華珍饈之儀。仍拜屈現前尊衆。諷演大佛頂首楞嚴王十方如來一門超出無上大陀羅尼之次。特命小比丘（英朝）因薌賛揚佛事。輒焚這阿伽嚧片。供養本師大雄世尊西方無量壽佛現道場小白花大士洎諸佛列祖天趣神祇海龍冥府一切薜茘等。所鳩洪勳。專爲靈位資嚴報土。伏願忽發信根於聞熏。成薩婆若海。速度含識於覺岸。捨波羅蜜航。共惟（某名）流星眼目鐵石心腸。入寰中歴五位階。榮歸晝錦。投濟北揮三玄甲。外護金湯。運籌帷幄。則類乎龍淵會裏張橫蒲。近論格物遠斬陜府。銘功鐘鼎。則同乎麟閣圖中蕭鄼侯。明修棧道暗度陳倉。元來活祖師機用。只許烈丈夫契當。五湖孤舟名遂身退。雖天道萬物一馬禪悅法喜。是家常宜對青山高臥。故知白日舒長。如純仁純父襲于慶。似裴肅裴休鳴於唐。多多益善。任他華樹成行果樹成列。程子門。皆承春風力。念念不停。說甚青蓮爲夜赤邁爲晝。淨名室自超日月光。到者裡白棒雨點碎崐崙鐵褲。金罏雪花鎖毘盧木鏘。更有則語要且商量（良久云）君不見。當初令嗣借吾手一爐爇却。郎罷前撐天拄地。其義氣又不見。這回依前逢茲晨。一瓣拈來博山上。亙古亙今幾嘉祥。雖然與麽沈檀猶局。佛知見（擧香云）贈以昌州秋海棠（遂挿香）。

長壽寺殿小祥忌拈香（佐佐木氏）

    檀林寶雨太平祥上有龍巢栖鳳凰。厭離江山戰圖隘。岐陽梧竹夏乘凉。惟時明應四年五月二十七日。實當長壽寺殿花巖宗久大居士小祥忌之辰。濃州路蒼龍山松源禪寺。特承太守京兆源公命。卒營辨齋會。勤修善因。昔宋內翰汪彥章。傷令子喪亡。上書大慧。懺雪父子之情。大慧答曰。父子之情。萬劫千生恩愛習氣之所流注也。要思量但思量。若子喪父不哭逆天理而已。方今太守之於花巖。全達天理者乎。然頃者以國有屯兵之難坐而制焉。無遑臨此法筵。仍裒現前清衆。諷演大佛頂萬行首楞嚴王白傘蓋神呪之次。特命小比丘（英朝）。
    不惜眉毛憑香亂道。看看一炷烟中十號三明大覺皇五臺峨眉二大士。當忌尊特大勢至薩埵四七二三諸祖師。當寺開山老和尚盡法界無邊賢聖衆三塗六趣無數迷徒等。齋應供養來。所鳩殊勳。奉爲神儀資嚴報土。伏願緣此熏力。掀翻阿鼻奈落。導諸毛凡遊戲大圓覺場。共惟（某名）風雲漢將玉雪王郎。一念十世古今金剛窟兮。石女歌長壽曲。無情五湖春水慈恩塔兮。風甌語替戾岡。人若可向九原作。孰夫不將千金償。龜毛箭兎角弓。武威靡寒草。犬牙山脣齒國遺愛在甘棠嶽頭八字碑銘。將謂黃童開東觀讀。天上百尺樓閣。元來揚氏入北斗藏。不生不滅明歷歷。非心非佛露堂堂。諸人卽今。看取花嶽大居士儼臨斯會。親聞山僧擧揚麽（以香撃空一下云）勸君省徹鼻功德。燕寢去年無這香（遂挿香）。

承國寺殿二十五年忌就某寺拈香

    這香萬法根源。列祖芳烈。黑白未分先。初中後善等熏修。皮毛纔剝處。心佛衆生同解脫。卓朔崐崙耳。成褫五五圓通門。無邊沈水身。遍滿重重浮幢剎。一瓣敬爲曾南豐。阿僧祇雲普天發。索訶世界南閻浮洲大日本國濃州太守左京兆源朝臥孝子沙彌宗安。維却後明應戊午歲九月七日。實當先考承國寺殿大助祐公大居士二十五年之忌辰。預於今茲乙卯秋今月今日。就于本寺勤修諸般佛事。先庚七日。莊嚴香燈禪誦之場。延六和群侶。轉一大藏經。芬陀利素怛覽頓漸印寫若千部。觀音懺甘露門修禮施設各一會。雕刻愛染明王聖像一軀。夫明王也者幻化網中瑜伽教內之尊特也。何故借愛欲染緣以立其號乎。蓋三頭六臂現忿怒師子之威。雙箭張弓顯金剛那吒之體。豈非入凡入聖施無畏度有緣之謂耶。何況父子之情。以愛爲因。以染爲果。果因轉而成八識。束八識成四智。東四智成三身。畢竟一法身而已。卽今當嚴忌而應現底。是甚麽相。諸相非相不拘愛惡染淨。高著眼看。先德曰。斷髮斷愛根。愛根纔斷本身卽露。方今大檀越。斷愛根成法體。知恩報恩。功德不也大哉。正當今日。虔備香華珍饈之儀。營辨伊蒲淨膳之供。仍命現前摩訶海衆。諷演無上祕密伽陀。不二小比丘（英朝）特蒙大檀越嚴命。憑箇妙兜樓。呈些不才淨。看看於一穗烟中。攝十方佛士。舍那三身交光。等覺十地接武。四雙八輩之證果。諸天五通之神祇。乃至冥府鬼畜一切苦趣等。臨斯法會。皆獲恒沙功德。悉霑甘露湛恩。於是塔中開山國師大和尚開基鈍中大禪師。與目前萬象森羅一時點頭了也。所萃洪勳。專奉爲神儀。資業報士。伏願開知見于不聞聞。印本寂于無說說。共惟（某名）日域上流源家明哲。蚤中心空第。攀正覺道樹之花。親司造化權。記普廣芭蕉之實。活人劍兮回一笑春於平反。射鵰弓兮定三分國於閥閱。菩提坊裡金粟佛。豈圖示疾毘耶。興善會中紫薇郎。便見直歸兜率。風散摩尼雨收優鉢。鬼崇神符都掃蕩。露柱舞三臺。孤牢雞獄共掀翻。輪王抛寸鐵。至哉孝于。昌矣胎厥。別無圓頂栴檀。全是肉身菩薩薦紳聲。遞代雷轟韜略機。乘時電掣。故知阿脩羅王。藏八萬四千眷屬乎藕絲竅。木人唱起太平歌。且喜辨音大士轉二十五種定輪乎貝葉堆。溪聲便是廣長舌。咄。大居士與麽諦聽。小祇夜更須甄別。三要三玄玄又玄。漫將沙土眼中撒。大小汾陽鈍置人。秋香那待菊花[/卽]。

東田菴觀音大士安座開眼供養佛事（明應五年丙辰孟秋十又八日）

    索訶世界南閻浮洲大日本國濃州路可兒郡姬鄕東田禪菴住持善最。頃者命工彫造圓通大士。聖像旣成嚴飾圓備。唯闕供養之儀。仍就不二比丘（英朝）請唱安座開眼佛事。便隨喜炷拜。漫打葛藤以慶讃之。其語曰。奇哉十二面妙相。那箇是金剛眞正體。大矣千百億須彌。何等夫安住不動尊。看看（以筆一點云）。
    纔點左眼光明頓除諸闍（又一點云）更點右眼剎境齊現普門。手中一軍持之花蓮吹黛色。身下諸法空之座蘚帶雲根。放開五五圓通時。山冄冄水悠悠。直得兎角杖頭挑日月。收拾三三摩地處。鐘殷殷鼓韽韽。何妨蟭螟睫裡定乾坤咦。確確若木東南井田濶。和花堅坐幾山礬。

實巖玄眞禪定門初七日拈香

    這香在大集經。則稱之淨光佛世界。不分眞俗二諦。於梵網經。則曰之波羅提木叉。無過孝順雙新。所以前武庫巖玄眞禪定門。存孝存順。入俗入眞。不唯重義輕命。抑亦專忠忘身。毒藥卽醍醐。雪山童捨生半偈。勝軍是般若雷電吼。震威于一呻。正與麽時（吹一吹云）钁湯爐炭機前吹滅（喝一喝云）劍樹刀山直下成塵（良久云）無情定慧海棠春。六月炎天梅也新。

前權律師大猷紹興大德初七日拈香

    這香直截根源正印多生種智階除。在妙嚴國。則衣樹鬘樹瓔珞樹芬芳三世。於得勝堂。則華雲寶雲樓閣雲靉靆十虛。拈作返魂梅一炷。木人石女共軒渠。索訶界閻浮洲濃州路賀茂郡米田鄕居住奉三寶弟子孝男孝女等。明應丙辰臘月十三日。伏値大猷紹興大德初七日之辰。仍就坊舍施設會齋。夫濃江二州。素爲脣齒國。無端禍起蕭牆內。吾軍不競。同日死者數千人。於茲大德。如飛騎將軍陷盧庭。若其以智脫。豈不全命乎。然身挨白刃。義氣薄雲。威風凛烈。遍滿江山。厥身圓宗毘盧遮那爲教主。梵語毘盧遮那。此云遍一切處。豈非義雲之機用耶。古德云。有殺人不眨眼底手脚。當得立地成佛誠哉是言。正當今日。特命山野憑香讃揚佛事。輒焚一瓣供養三世十方佛陀耶衆西乾此土正脈祖師天龍八部神祇冥官河沙共業亡靈薜茘無邊鬼趣等。所萃洪勳。專爲覺靈資嚴報土。伏願仗茲熏力。粉碎刀山劍樹。用此沈材洗空素洛青淤。共惟（某名）緇林鳳羽教海鯨魚。混眞俗風流諦。諳武功於黃石書。豈圖諸葛侯入失呑吳之詞。流恨半江水。徒見巨靈神。擡分破華之手。擧頭殘照居。耳背舞雙劍。駸駸六花陣。雲間揮一鞭。麟麟駟馬車。㘞法戰場中凱歌別。香爲却敵見何如（遂挿香）。

大猷紹興大德盡七日拈香

    七七光陰彈指遷。燈籠露柱共騷然。帳中二十四年夢。髣髴江南白鳥烟娑婆世界南贍部洲大日本國濃州路賀茂郡米田鄕上野居住奉三寶弟子孝男等。明應丁已歲春正月二十五日。實當前權律師大猷紹興大德盡七日之辰。預於今茲臘月二十三日。營辨其儀。蓋超九劫於七日。了十世於當念者乎。旣從聞訃。就坊舍施設累七齋會。集禪流修諸般善因。晨香夕火晝誦夜禪。斛食懺摩等法。逐日功課不怠。更以大乘妙典頓寫漸寫若干部。奉雕刻滿月世界教主藥音樹下醫王東方瑠璃光善逝聖像一軀。可謂盡善矣盡美矣。正當今日。嚴備香華燈燭茶果珍饈之儀以伸供養。仍屈現前清衆。諷演大佛頂首欏嚴王一門超出妙莊嚴路無上大陀羅尼之次。命不二小比丘（英朝）因香慶讃佛事。輒拈起斯妙兜樓婆。二十重華藏一時馥郁。看看。本師毘盧遮那安養無量壽佛現座道場。濡首小男忉利天宮付囑衆生地藏願王大薩埵。洎十地三賢五果四向。各增威力。齋轉法輪。直得上從那含下至冥府。悉霑甘露法施。頓脫五陰重擔。就中江洲血戰無數亡魂。同免三途苦報。共歸常寂光中者也。所集洪勳。專爲覺霛資助報土。伏願印本寂乎空劫那畔。熏心聞乎威音已前。共惟（某名）白衣亞相緇苑春權。超出愛慾泥。現玉井蓮于華頂。架起吉祥宅。開茅穗村于米田。然振嘉聲於利仁裔。矧揮辣手於瑞龍禪。臂蒼牽黃惡律儀。皆不與實相違背。長蛇偃月諸軍壘。終以爲般若勝緣。大用現前時。踢翻鴛鴦湖乎一脚。全機特達處。收拾蓬萊島乎三拳。芙蓉劍星光馳。露刃。霹靂弓魔膽落虛絃。咦。卽今大德。臨斯法筵有。有寬慰慈闈覆廕后毘底一句子。度聽山僧打傳口令而敷宣（擧香云）傾倒無邊香水海。沈空兵馬定坤乾。

玉巖宗金居士卒哭忌拈香

    這香一切種智起本。五分法身威儀。桃花之悟柏樹之參。隨機發轉。甘蔗之定。蒲萄之慧。任力修持。丈夫用之。則勝軍般若觸處傳譯。三惡得之。則阿鼻泥梨同時出離。今日拈來淨名室繁榮。子葉與孫枝。大日本國濃州路厚見郡居住奉三寶弟子孝男。明應六年丁已季春十又七日。伏値先考玉巖金公居士卒哭忌之辰。特於本宅勤修諸般善因。仍命瑞泉比丘（擧香云）憑香讃揚佛事。不免卒打亂葛。冀恕蕪辭。共惟（某名）逞關羽勇。類嚴顏碑。早傾素心於臨濟道。親扣玄旨於景川師。重義經命。決志無疑。一笑大江橫。遮莫風雪蘆荻。相思春樹綠。芾然郡庭棠梨。看看居士卽今現全身。臨斯法會。更爲后昆垂箴規云。一百光陰彈指移。花飛杜宇血啼時。袈裟熏沐寶公手。摩頂石麟天上兒。

法燈國師二百年忌拈香（明應六丁已年）

    這香歸南華老掌握。則金剛王兮。七星燦爛掛東山祖脣皮。則鐵酸餡兮。百昧完全。辛辣於烏頭子噀毒氣。芬芳於鷄冠苦鬪風前。卽今拈來。奉供養鷲峯開山法燈圓明國師大和尚。伏以國師當初。於北闕南朝累受萬乘拜。將謂。寰中皆天子勅。而今丁像季末運。撥轉正法輪。元來祖師在屋頭邊。莫勝渴仰。矧預華筵。仍述小祇夜。用從一爐烟云。媆桂叢林二百年。法燈猶耀九重天。一從拄杖過東海。回首大唐無復禪。

瑞龍寺殿盡七日陞座（明應丁巳五月九日受請二十一日講行）

   （拈香云）這香無定相。惟德卽芬芳。屬天趣則號栴檀花妙丈夫。威儀卓卓。歸佛乘則稱芬陀利優婆塞。覿露堂堂。伏以瑞龍寺殿左京兆國文安公大禪定門。道根徹三世知見熏八荒。所冀乘斯光明雲。遊戲於四十九重摩尼殿。放却澄清轡。超越三祇百劫菩提場。
    斂衣據座。垂語諸佛出身處殿閣生微涼。若要作家相見。掀倒吾三萬二千獅子床。有麽時有僧出衆曰。臨濟大龍現祥瑞于五雲表。岐陽威鳳覽德輝于千仭嶺。茲逢無遮大會。伏冀直指單傳。師曰。明明百草頭。進曰。蕉心展雷葵葉傾日。師曰。欲窮千里目。更上一層樓。進曰。記得。宋猊侍郎。爲父齊齋尚書。請佛眼禪師陞座。因令讃遺像。可謂一擧兩得。師曰。只將補袞調羹手。撥轉如來正法輪。進曰。其始曰。心澄秋月。氣藹春風。致君堯舜之上。澤民恩波之中。蓋實錄哉。師曰。天鑑無私。進曰。其末曰。逍遙遊而自樂。釋儒混爲一宗。豈非世中曇華耶。師曰。打破大唐國。覓箇達理人難得。進曰。大功德主。當先考瑞龍寺殿盡七之散筵。拜請和尚陞座說法。僉謂風雲際會。師曰。空戀甘棠影裏行。進曰。今日法會。與佛眼網宗還有親疎也無。師曰。萬里一條鐵。進曰。十成報德酬恩句。萬古一江風月寒。師曰。誰知砧杵裡有此斷腸人。進曰。本寺是東山直下的流。暗號子則不問。如何是左邊底。師曰。他家自有通霄路。師曰。森羅聳聽萬象吐舌。師曰。一任天下人貶剝。
    提綱知幻卽離。洒洒落落離幻卽覺。煒煒煌煌恁麽也得。王老門下陸大夫。何妨指牡丹作夢。不恁麽也得。大顛會中韓京兆。不意論佛骨生殃。恁麽不恁麽總也不得。東海纔打鯉魚。扇子踍跳忉利。西川未斬畫像。鏌鎁抹過陜陽。爰國文大禪定門。脫屣侯將含糊否臧。丕承清和上流。無意貞觀政。親得洋嶼機用。不師急性王。國泰民安。南嶽碑龍鬚席兮。酣眠于祇樹。塵勞妄想太山枕。兎角弓兮掛著于扶桑（拈出拄杖云）無端拄杖忽奮迅。物地打開常寂光。黑山鬼窟一時粉碎。虎穴魔宮剎那灰颺。正當恁麽時[/卽]。唯有宗門向上一著子。不動干戈。作麽生宣揚去也（卓一下云）張公喫酒李公醉。滿架薔薇一院香。
    散說日可冷月可熱。衆魔不能壞眞說。作麽生是眞說。龍宮海藏赤軸琅函。是無眞說麽未也。德山臨濟棒雨喝雷。是無眞說麽未也。畢竟作麽生是眞說。明應丁已夏五念二日。實是瑞龍寺殿左京兆國文安公大禪定門盡七日之忌辰也。令嗣本州太守政房公。預於斯日俯臨山門施設大會。特拜請尾之楞嚴堂上大和尚。拈香讃揚佛事。豈不是具說乎。乃至累七供養諸般善因。豈不是眞說乎。且夫神儀。昔少年時秦樓魏闕居常坐花酌月。今歸老日。雍州岐阜無復牽黃臂蒼。加之偃月長蛇陣雲中。一戰搴其旗鼓。金鞭珮馬御街上。萬人觀若堵牆。豈不時眞說乎。於是瑞泉小比丘（英朝）卽今陞斯座。信口東葛西葛。此是無說說。唯要神儀於三昧中發不聞聞。于時面前露柱聞得忍俊不禁出來曰。長老長老。只解入麁不解入細。邇來中陰諸佛事。何不一一讃揚焉。咄。這耳聾漢適來。旣詳于楞嚴堂上師子吼之說了也。儞何不委悉耶。雖然錦上添花別是春。姑竢吾胡揮亂𣫝去。夫大乘妙典頓漸印誦各若干部。蓋頓寫也者權輿于僧法僧行二沙門。追修勝利莫以加焉。夫印寫者自漸寫而成。凡壽梓鏤金石。皆謂之印。至心印者。所謂印空印水印泥。都無烏焉魚魯之訛也。菩提心論曰。有人見佛法滅。以如來十二部經。仰書虛空。宛然具足。一切衆生無有知者。久久之後。更有一人遊行空中。見經嗟咄曰。云何衆生不知不見。便寫以流布世間。此是漸寫功德最大者也。一句一偈猶有恒沙功德。況若干部耶。夫讀誦者。昔達禪師誦法華三千部。來謁六祖。祖示以偈曰。心迷法華轉。心悟轉法華。達蒙啓發以偈賛曰。經誦三千部。曹溪一句亡。六祖可謂。驅耕夫牛。奪飢人食。茍手把經卷。先領取這話好。夫施食也者起自阿難陀焰口鬼緣。往往稱云水陸供者過矣。蒲室亦有化水際齋疏一篇。其法興於梁武朝婁約法師始製其儀。非佛在世事也。夫圓通懺儀者。寶雲遵式法師所修也。式母王氏求男於觀音夢一女以明珠與呑之而生。式少以苦學感疾。入大慈佛室。用消伏呪法自禱七七日。期滿日空中有聲曰。十方諸佛增汝福壽。又見觀音垂手注甘露於口。身心清涼宿疾卽愈。咸平四年寓滋溪治定請觀音消伏毒害懺儀。有三陀羅尼。共是破六道三障底利劍也云爾。夫雕刻當忌至尊藥師瑠璃光佛聖像一軀者。乃是東方滿月世界教主。廣嚴城中醫王也。初發十二大願。專觀諸病苦。救九橫死已成正覺時。入三摩地。名曰滅除一切衆生苦惱。乃於肉髻中。放大光明。光中演說大陀羅尼。有本願經二卷。樂音樹下所說也。日光月光二菩薩以爲脇士。十二神將七千夜叉以爲眷屬。十二神事跡。詳于大集經及天台止觀等。然皆不言藥師事何也。豈傳譯闕文乎。可惜許。或者曰。當寺是靈藥山殿裡底卽藥師如來。神儀嘗寓居丈室。亦猶如王荊公罷相而投老於半山之松竹。將謂樂間延年。何料忽焉感病一臥不起。盧扁拱手醫王皺眉。豈不見。雲門示衆曰。藥病相治盡大地。是藥那箇是自己。然則盡法界。總是靈藥山。阿那箇是不神儀大人相。又不見。臨濟大師曰。儞若道佛是究竟。緣什麽八十年後。向拘尸羅城雙林樹間側臥而死去。佛今何在。明知。與我生死不別。咦。三世諸佛歴代祖師。悉皆向無生死中示涅槃相。於無出沒間現去來形。與一切衆生來同一如。所以道。無明實性卽佛性。幻化空身卽法身。語未了露柱復近前揶揄曰。止止長老。不須說。我不要聞。且作麽生是無說說不聞聞（良久叉手云）但恁麽承當去。
    自叙（英朝）四三懶養一半欠償晩慕勤巴還川中。片雲蹤跡。時擬杜老夢白也。落月屋梁。慈蒙英檀嚴命。叨整法會大綱。冐瀆衆聽。無堪慚惶亮察。
    檀謝陞座之次。共惟大檀越本州太守源公。德兼文武威鎭廟廊。如孫仲謀生吳。家聲藉甚似范文正知慶。玉立軒昂。謂之禁闕柱礎。期以宗門金湯。至祝不盡。
    總謝又惟諸位東堂大和尚諸位西堂和尚。共聯宗鼎。遞立法幢。偉哉作家將。誰敢替戾岡以欽以仰。更惟闔山龍象適來問禪。現前一會諸位禪師。崑玉麗金齊懷國器。春蘭秋菊各占風霜。人天久立褒讃無遑。各乞賜恕容。
    拈提記得。大梅常禪師。初問馬祖。如何是佛。祖云。卽心卽佛。梅卽大悟。馬祖後聞他住山。乃令一僧去道。馬祖近日佛法又別。梅問。作麽生別。僧云。非心非佛。梅云。這老漢。惑亂人未有了日。任汝非心非佛。我只卽心卽佛。其僧迴擧似馬祖。祖曰。梅子熟矣。師（拂一拂云）時[/卽]旣至事理自彰。因齋慶讃正好商量。有拙偈擧去。龐憩亭南梅子黃。無邊烟雨一封疆。卽心佛也非心佛。遮莫龜毛三尺長（下座）。

預修慈雲院殿追福盡七日拈香

    這香天地未分先。成覺果於六和合。聖凡不二處。布慈雲於八吉祥。三乘依是。多生曠劫具修諦緣度。五智用之。一段靈光通貫過現當。別別特地西風安養國金香爐下佛跳牆。索訶世界南閻浮州大日本國東濃州路厚見郡居住慈雲尼院功德主善性。其令子利綱令孫又四郎等。各爲慈母尼大師。雖盡一日三牲之孝心。猶要全二世七分之來果。謂與臨渴掘井。孰若預爬待痒。於是明應丁已之秋。就隣寺安養精舍運轉淨財。鋪設齋會。自九月初五。至小春念三。嚴修衆善以備累之儀矣。今當盡七散筵。陳施食一會。修妙懺一座。大乘經王頓漸印誦各若干部。加之莊嚴光曜土。以爲香華燈燭。傾倒香積國。以爲茶果珍饈。仍拜屈現前清衆。諷演大佛頂光聚摩訶悉怛多般陀羅祕密神呪之次。特命尾之瑞泉小比丘（英朝）憑香讃揚佛事。便覩當忌至尊東方瑠璃光善逝。和栴檀入細雕來。本山殿裡西方無量壽如來。步金蓮蹈實地著。南海聞思大士。起三昧而現座。忉利付囑願王。乘十輪以降臨。于時常在靈山牟尼覺王。放出眉間白毫光。光光交參。猶如帝網珠包含十法界。上自尼吒天下及阿鼻獄。二中間一切賢聖衆。無一不預斯法筵者。乃至累劫親屬恒沙亡靈阿修羅薜茘多。同時出離。無一不霑此法味者。希有希有。廣大無遮平等大會。其斯之謂乎。所集鴻勳。專奉爲壽位資助報土。伏願聞塵忽熏。擧足下足。蹈開無垢剎。信根不朽。周旋折旋。遊戲般若莊。共惟慈雲院殿本光善性大姉懷泯綺習德重椒房。帶天曆太平朝儀。超出赤松譜系。扣林際向上玄旨。成褫黃梅宗綱壬苕帚兮。綿綿金寶山之密室古蔆花兮。炯炯燈明佛之本光繡闥雕甍。奴呼經中遇舊秦國太。禪風祖月。婢視錦上添花鄭家娘。旣了世榮幻夢。那拘流注眞常。昨日恁麽今日恁麽。宣風化于一城葶藶。順行也得。逆行也得。打春令于十月海棠。石人抃而稱善。露住歌以舞颺。山野更述小祇夜。大家宜慶斯散場。碧瓦初寒葉雨黃。兒孫羅列拜。萱堂。從今壽域無邊際。一炷楓香遍界霜。

前武庫仁嶽紹義禪定門小祥忌拈香

    博山一瓣返魂梅。悉攝群靈應供來。祇爲和烟引郎罷。胸中五逆不全灰。娑婆世界南閻浮洲大日本國濃州路厚見郡居住奉三寶弟子孝男秀教。明應六年臘月七日。實當先考前武庫仁嶽紹義禪定門小祥忌之辰。預於斯日。就于本宅營辨伊蒲淨膳。勤修諸般善因。雕刻大勢至菩薩尊像一軀。大乘妙典頓漸印讀各若干部。及施食懺摩等各一會。嚴備香華珍饈。供養眞如實際果海賢聖現座道場圓通大士等。仍集現前清衆。諷演首楞嚴王一門超出妙莊嚴路大陀羅尼之次。特借手山野燒斯妙兜縷。但要上自佛法僧寶下及火血刀塗。齊預無遮大會同歸本有眞源而已。所鳩洪勛。專爲靈位資助報土者也。伏願用茲聞熏。圓成五根五力覺體。除諸見刺。免離八熱八寒輪迴。夫以（某名）智通衆藝功冠群材。逐元凱馳武庫聲無異論者。從大年述禪門式。豈不補哉。入得心宗籌室。兼全醇吏胚胎。艷詩中脫泥犁。無慚白鷗波上豫章大史。經卷外尋國土。不屑黃鶴樓前張拙秀才大矣。呑五湖三江之雅量。舍諸壓一揚二益之貨財。將謂逃蕭牆禍。無端起平地堆。義薄層雲赤壁磯兮。忽逢東風轉。身挨白刃砥柱山兮。難障萬波頽。其迅機也落霞飛孤鶩。厥餘勇也晴天走怒雷。祝祝祝。家法依舊森嚴。子承父業甘棠笏。空空空怨視自今平等。胡現漢來。明鏡臺畢竟眞諦俗諦風流諦。打成一片底法門。卽今看取吾八字打開（擧香云）大家不惜巨靈手。傾海藏香雪九陔。

玉巖宗金居士小祥忌拈香

    這香心地木叉諸佛身。龜毛兎角絕疎親。巴苴葉上無愁雨。成道梅前有別春。索訶世界南贍部洲大日本國濃州路厚見郡居住奉三寶弟子孝男等。明應六年臘月七日伏値先考玉巖宗金居士小祥之忌辰。先庚七日。就于本宅延諸祥侶。晨香夕燈以盡追嚴之美。雕刻大勢至菩薩聖像一軀。大乘妙典頓漸印誦若干部。及施食懺摩等法各一會。正當今日。營辨伊蒲塞淨膳。拜屈現前清衆。令諷演首楞嚴神呪。特命瑞泉比丘（英朝）來焚一瓣妙兜樓。便覩十方調御菩薩聲聞。悉應供儼臨。諸天神祇修羅鬼畜。齊聞法解悟。乃至阿鼻泥犁共業苦趣特地出離。依草附木恒沙精靈剎那得脫。怨親忽平等。携手同登菩提場。畢竟從頭諸般善因。唯出一片孝心而已。於是丱角行經案之墨。髫亂供牌前之香。會中咸謂。有箇寧馨兒。夫諸佛視群生如一子。而又名孝順爲清淨戒。何況現座道場開土。今日當忌至尊。與麽諦觀何不隨喜讃嘆也耶。所鳩鴻勛。專爲靈位資嚴報土。伏願畫戟清香。皆通寶所。刀山劍樹不立縴塵。共惟（某名）將種門楣邦家席珍。景西川鄧斯波。依俙呼小玉手段。甘南華風顛漢。凛洌磨吹毛機輪。付去年崔護於暫夢。懷冬日趙衰於遺民。抛金瑣甲臥綠沈槍。說甚五五百年鬪諍堅固。開孔雀屏隱芙蓉褥。由來方方丈室曼陀紛綸英靈未泯。俊於鐵鷹凌空意氣。嘉聲無敵。猛於金翅劈海威神。到者裡典刑尚在千金子。風措宛然一角麟。看看玉巖居士。卽今向一炷烟中。劈開本來面目來。更有覆蔭後昆一句子。大家姑聽取。丁寧指陳去。於萬年枝加萬萬。太平無日不芳辰。

寶積院殿三十三年忌拈香

    這香在摩黎山則曰牛頭王。觸芬馥者長孫枝于累代。於毘藍園則稱佛種智。攀蔭涼者成覺果于剎那。直得穿過老臊胡鼻孔。𣤩瞎磐大兒眼波。噫思量只在芙蓉殿。沈麝吹過十殑河。索迦界贍部洲大日本國濃州太守奉三寶弟子孝男源朝臣政房。明應七年秋七月十四日。伏値先妣寶積院殿芳巖常譽禪定尼三十三白之忌辰。仍就靈藥山正法禪寺。供佛齋僧。先期一七日。勤修諸般善因。大乘妙典頓漸印誦若干部。施食懺摩等法各一座。雕刻虛空藏菩薩聖像一軀。夫虛空藏者。與釋尊於定光佛所得無邊身底大薩埵也。爲甚却今却入細雕來。按釋尊本紀瑞應經等所載託胎出胎成道。皆在明星出時。明星卽虛空藏變作也。然則凡世尊一代化儀。在空藏助發之功者乎。且夫摩耶聖母。誕悉達太子經七日而命終。直生忉利天。太子幸依姨母大愛道乳養長成。爾後成道稱世尊。徑登天宮一夏爲母說法。蓋今太守於先妣也。小大雖異。異中有同何也。竊承淑靈三十三霜之前。以弄璋之慶安處椒房者僅十日。於霹靂一聲中。溘然掩粧矣。異哉與摩耶脇誕之事無少爽者。方今當三十三霜之忌辰。太守自登此山嚴設佛事。特借手瑞泉小比丘（英朝）焚斯妙香。時哉九旬將終。可謂與忉利一夏之前軌古今一律也。然空藏爲當忌之尊。現斯法筵。不亦宜哉。粤虔備香華燈燭茶果珍饈。供養佛祖龍天神祇冥道洎三塗八難河沙薜茘衆等。所冀當寺開山祖師檀門昭穆廟靈。齋應法供各增威雄。所集鴻勛。專奉爲淑靈資嚴報土。伏願聞塵塵盡自覺覺他去也。共惟（某名）天球不琢水鏡何磨。室內散天花懊惱淨名身子。毫端攝剎境圓融安養娑婆。與麽作用誰定聱訛。逝波不迴捨般若筏乎灘頭鎖骨。彩雲易散推僧祇窓乎月裡姮娥。合付蘇嚧於蝶夢。寧教揭諦於鸚哥。是時遭天下艱虞。邦君雖攬澄清轡。連夜聽秋聲淅瀝。孝子盍驚歲月梭。更見青絹扇子踍跳碧落。錦繡香囊平呑新羅。這回倉卒不覺嘍囉。更聽取山僧小伽陀。三十三天一夏過摩耶聽法界如何。秋風簾雨寶階外。有髮瞿曇意氣多。

悅溪怡公座元大祥忌拈香（瑞泉寺）

    這香戒定慧爲楨幹。佛知見作本根。漏泄威音已前事。早梅春意遍乾坤。今日當悅溪怡公座元大祥忌。諸道伴營齋宏開佛事門。噫山僧二十年前。來此山而暫掛搭。清衆凡一千指。具大度者唯座元。這回猥玷主席。舊話無由重論。聊述祇夜以擬蘋蘩云。隣房老素舊時寃。松月三年爲斷魂（擧香云）今日一香穿鼻孔。毒蛇吐出鐵崑崙。

薦妙中全淨禪門書寫法華經銘

    維明應戊午歲季秋月初二晨。妙中全淨禪門。實値七周忌辰。孝子比丘玄繼。旣已迎期惟夤。罔極之恩叵報。先甲以傷心神。爰瀝誠於硯滴。類四大海無垠。載染心於毛頴。聳五須彌由旬。寫大乘七軸字。轉如來正法輪。諸孤脫三車宅。九族了十如因。妙中妙無相相。全是清淨法身。確乎一片孝義。亙三際不可磷。西風兮吹袈裟。採芙蓉于水濱。擬欲重宣此義。而說偈以指陳。以字不成八不是大經收在。極微塵虛空拊手嘆希有。一筆芬陀遍界春。

禪悅院殿十七年忌拈香

    這栴檀佛將出興浮幢剎無端六反震動。然兜樓婆所薰徹毘藍風。一掃四種魔軍。今日拈來無別事。卍爐吹起吉祥雲。索訶界贍部洲大日本國濃州路厚見郡居住奉三寶弟子孝男基廣。明應七年九月二十一日。伏値先考禪悅院殿從五位前駿州太守德海宗弘禪定門一十七年之忌辰。特就于本宅莊嚴道場。勤修阿僧祇善因於七日間。供養一千人苾芻於剎那頃。雕刻無量壽佛聖像一軀。蓋依先考歸依之尊。以旌大家孝順之義者也。書寫大乘妙典若干部。以頓機以漸機。敷設施食懺摩等法儀。於雙日於隻日。加之基廣親入經王本迹二門。築著如來壽量一品。便一筆謄寫。以供牌前。寔舍利所謂折骨爲筆。以髓爲水也。可謂盡美矣。正當今日。虔備香華燈燭。施陳衆香世界甘露齋會。延請龍象雲水。諷演首楞嚴王密因伽陀。仍借手山野令拈香讃揚。輒焚斯乾柴片。供養毘盧覺皇圓頓菩薩分部龍天無邊賢聖。洎冥府雙王苦海六趣等。所鳩殊勛。專爲靈位資助報土者。伏願忽發大智乎銖兩。兼全法身乎五分。共惟（某名）胸陂不隘眼界無垠。龐居士拶藥山十箇禪。花飄好雪。王常侍諳林際三玄旨。菊帶餘芬。稱之作家戰將。偉矣了事官員心地大施門。勘過江湖簑笠輩。士林嚴冷面。驚奔悲翠蘭苕群。頗類據鞍翁以瞿鑠。尚望懸鼓相于斜曛。一念萬年水鳥樹林。皆作佛事。科階五位金魚朱紫足輝鄕枌。惟孝子具蜂桶腔羊之機。曲不藏直。矧契經宜兎角龜毛之父。干何夙熏。直得金華山兮排闥岌岌。黃揚木兮向榮欣欣。此是禪悅平生三昧門。其誰不耳處見。卽今令嗣報恩一句子。便請於眼處聞。㘞。八臂那吒捧天地。向來一瓣重千斤。

前住瑞泉佛智廣照禪師祖堂安牌佛事
（此日師號始降故改舊牌）

    龍濟門庭萬仭開。聖名凡號總塵埃。這回恨被君恩誤（擧牌云）鐵樹生花奉勅梅。伏惟前住當山勅諡佛智廣照禪師大和尚。百年東海崑崙氣呑佛祖。一代西河師子威卷風雷（喝一喝）任他芝詔輝林嶽。谷靜片雲依舊隈。

前住明白明信理誓大師三十三年忌拈香

    甘蔗園中惡芽孽。同條生不同條滅。今日博山一炷烟。半解怨憎半哀雖。娑婆世界南閻浮州大日本國濃州路方縣郡明白禪寺住持比丘尼了淳。明應八年己未春正月初九日。實當前住本寺明信理誓大師三十三年之忌辰。預於今年小春十日。勤修諸般佛事。雕刻虛空藏菩薩聖像一軀。印寫妙典若干部。開甘露門一會。仍擬末山半杓法供養。以營鐵磨。五臺大會齋。於是尾之瑞泉比丘（英朝）顧影鴒原。憖遺一老。當斯法筵不忍緘默。憑香卒揚家醜云。夫以（某名）雅量海涵。襟懷氷潔。長鼻孔於針筒。忘綺紈於閥閱。塵塵步妙音寶蓮華。念念遊普賢毛孔剎。日月東趨水倏忽。塞外三十三春之索居。乾坤一旅亭歸歟。岐陽八九月之微雪。噫賓中主兮。主中賓。燼梅花腦表視切。

渭中道清禪門三十三回忌拈香（却後七年秋八月八日爲正當也。預以今年三月修設）

    這一香告諸聖。渭中道清禪門三十三回忌。實在却後七年之秋。孝女妙慶夫人。預於今日營辨齋會。蓋急於報恩者耶。於是山僧。卒唱小偈以褒讃云。白頭難待正當晨。先採溪毛倉卒陳。轉換燈前七年雨。一簾紅杏散餘春。

仁嶽紹義禪定門大祥忌拈香

   （擧香云）南無古佛香風月。照我三年笛裏人。具眼沙鷗會不得。梅花公案大江濱（散說不錄）夫以前武庫仁嶽紹義禪定門丹心惟確素[/卽]不磷杜預冠楚材。宜矣開武庫品藻李愬襲淮雪。凛然擊鵝池精神已呑八九雲夢。何限西南蜀閩彎弓論達生。注金則昏。注瓦則巧。架閣富多景。樂水者知。樂山者仁。名中實而藉藉。質兼文而彬彬。加之仰臨濟宗師之風。參克符大龍句。投淨名法喜之室。弄濡首獅子嚬。峭巍巍堂前露柱拜螺髻。阿轆轆夜裡崑崙推兎輪。看看仁嶽。卽今臨此法筵有特爲後昆殖德本底一句子。便請令嗣諸郎圭復書紳。一炷沈檀瑞雲起。牡丹紅嫩臘前香。

祥室宗瑞大姉盡七日拈香

    今日是祥室宗瑞大姉盡七散筵也。而檀門擧族有報恩未歉之色。山僧爲述一偈。聊因齋慶讃云。子母宿緣難測量。丘山恩德露堂堂。氷魚雪笋萬般意。拈作牌前一炷香。

華嶽紹榮禪定門二十五年忌拈香（世名齋藤四郎三郎臘月四日。於正法寺法喜菴卽座請佛事）

    這香眞萬歲藤。依正法而住世實長生桂讖久昌以單傳。咦。拈來未作博山穗。鼻觀旣通空劫前（散說不錄）頌云。箭過新羅五五年。功名全在萬人先。羽林今見鳳毛瑞。冬日牡丹香雪鮮。

光溪勝公禪定門三十三年忌拈香（世名村山參河守居濃州鞍智鄕關邑。曾與富島力戰於鷺田島而死）

    這香直截根源正印圓通本寂芳猷。不乘佛知見而出現。何假鼻功德而熏修。爇爲辟邪。則雲天闢三十三瑪瑙。拈爲却敵。則郡國收百萬億豼貅。別別孝義難藏。巨靈手劈檀特作妙兜樓。索訶世界南閻浮洲大日本國濃州武義郡鞍智鄕居住奉三寶弟子孝男源利重。明應八年九月十三日。伏値先考前參州太守光溪勝公禪定門三十三年之忌辰。特就邑之智勝禪寺運轉淨財。鋪設大會。先甲七日。所勤修諸般善因。不遑枚擧。具在回向文。正當今日。虔備香華珍饈。營辨伊蒲上膳。以伸供佛施僧之儀。仍拜屈現前清衆。諷演首楞嚴王一門超出大陀羅尼。更延請尾之瑞泉小比丘（英朝）憑香讃揚拂事。顧余於光溪有四十年前之素。今歴三十三霜。際此法筵。怳若夢寐然。追惟應仁初元丁亥歲。洛城兵起羽檄四馳。前左京兆公軍于大內之東。馳檄厚賞。悉致精銳於麾下。故留光溪于濃陽。委以國安危。猶如漢祖以蕭何。爲關中留守也。于茲富氏餘孽。率江州兵數千。入邊城虜掠。公將一門甲兵。攙先拒戰。大破敵俘馘無數。卽日賊滅國得以全矣。厥功不亦大哉。然公與諸從弟十餘人鬪死此役。蓋重義輕命者英雄道歟。我聞之。古之結刎頸交者。其友死難。則枕其尸同死。今親視之。光溪公之於諸從弟是也。嗟呼天也。吾宗門法戰亦不別。故有同死同生之說也。卽今這一爐香。供養毘盧覺皇安養教主現座道場聞思大士當忌尊特滿願薩埵。洎梵釋諸天竺支列祖神祇百祀冥府十殿一切賢聖衆。所冀火血刀塗共業苦趣鐵圍幽暗無邊精靈等。遍霑甘露法味。齊登等妙覺場去也。所鳩殊勳。專爲靈位資助報土。伏願聞塵及盡。種智方抽。夫惟（某名）玲瓏藻鑑瞿鑠謀。旌源家德輝。岐山陽兮鳳花臺多瑞。觸慧日餘照。徑塢室兮烏頭毒未休。樽俎間眉掛一喝寶劍。帷幕下手提三玄戈矛。了世榮于露電。空沙界於浮漚。鶯館幾回春。宜襲范鎭川中[/卽]。鷺田千點雪。尚驚李塑淮上籌。不昧五色因果。那分二諦風流。昔年諸從弟。如五百人死田橫軍。長蛇偃月明公秀。今日此道場視十六子歸智勝佛。六震四花贍部洲蘇迷盧飄迴雪舞袖。珊覩史發遏雲歌謳。此是靈位平生治國興家覆蔭後昆底仁澤。卽今向一穗烟中現無相相來。看看披髮凛雙眸。乃作偈以相投云。骯髒關中蕭鄼侯。忠肝義膽氣凌秋。秋客似畫麒麟閣。晩[/卽]黃花風露稠。

悅巖僖公居士盡七日拈香（世稱齋藤又四郎十八歲而逝矣。魚名公五代孫利仁將軍之後。父卽持是院公性也）

   （擧香云）奈斯玉樹謝風前。百億須彌淚雨懸。司命無心臍合噬。電光影裡木公年。索訶世界南贍部洲大日本國濃州路厚見郡居住奉三寶弟子孝男（某甲）明應九年正月初二日。實當悅巖僖公居士盡七日之忌辰。預於今年臘月十七日。就于本宅營辨伊蒲塞淨膳。應嚴中陰散筵之儀。雕刻當忌教主瑠璃光善逝尊容一軀。大乘妙典頓漸印誦若干部。圓通妙懺一座開甘露門一會。虔備香華燈燭茶果珍饈。以伸供養。仍集現前尊衆。諷演大佛頂光聚密因了義無上神呪。更借手山野。炷這妙兜樓。纔拈一瓣理事全眞。橫亙十方竪窮三際。上自十身調御河沙聖賢。下及六趣幽暗草芥人畜。無不悉霑這香功德者。所萃洪因。專爲靈位資嚴報土。伏願聞熏大發。種智便圓。共惟（某名）雍容含雅蘊藉秉權。繙麟史景鄒魚君。華袞褒在一字。祖魚名隘邾莒國。翹材館分三銓。加之親投寶山之室。暗合洋嶼之禪。袍著金華勒小驄。髣髴五陵公子。風散古陂驚宿雁。忽忙四序變遷。胥期比冬青於禹錫。豈料觀朝槿於輞川。彈指去來今。李侯大鵬六合九萬化身法報應。莊叟胡蝶一念三千直得。醉倒繡彌勒乎席上。奴呼黃涅槃乎轎邊。看看居士。卽今向博山烟中。現新如來相來。寬慰萱闈戀慕。祝賛遞代安全。奇哉以何爲驗。念七到頭拈得七。臘梅雪拄牡丹天。

梅屋宗信大姊五七日拈香

   這香不比尋常婆律材。鷓斑螺甲總塵埃。胸中五逆佛知見。爇作同雲布九垓。娑婆世界南贍部洲大日本國濃州路厚見郡靈藥山正法禪寺居住比丘壽崇。明應九年庚申六月二十四日。營辨梅屋宗信大姊五七日之忌齋。仍延請山野。命以拈香讃揚之儀。茲審邇來就祖塔之傍。鋪設追嚴之場。晨香夕燈晝誦夜禪。又時中自看讀寂音法華合論洎新譯華嚴大經者各一遍。於是一代時教始中終。旣備于方寸中。自餘小善不遑枚擧。更令彫刻當忌尊特地藏願王大薩埵聖像一軀。按實叉難陀所譯本願經曰。一時佛在忉利天宮。爲母說法。時十方諸佛菩薩諸天鬼神。悉皆集會。佛告文殊。汝觀此衆。皆是地藏菩薩久遠劫來已度當度未度者也。此菩薩威神誓願不可思議。有善男善女。或讃歎或瞻禮。乃至彩畫塑像。是人永不墮惡道。又曰。若未來世衆生。於月十齋日。對菩薩前讀是經一遍。百由旬內無諸災難。時哉今日二十四。當其齋日之一也。是經凡十三品。第十三囑累品曰。爾時世尊。擧金色臂摩頂而說偈言。現在未來天人衆。吾今慇懃付囑汝。以大神通方便。度勿令墮在諸惡趣。由是觀之。前釋迦後彌勒。二中間衆生。其誰漏於地藏願輪耶。茍欲超越。則出頭三十三天之外看。不亦快哉。是日香華燈燭嚴周備。祖佛龍天普降臨。伏冀現座道場彌勒觀音二大士。塔中古佛法燈國師大和尚。共扶竪報恩義。同光賁佛事門。所鳩殊勳。專爲覺靈資助報土者。當知景睦。不屑老萊。夫以（某名）機存靖[/卽]智絕疑猜。紅羅梅屋不勞一字評。華筵帙帙雪嶠松山。何拘七日約。蒲坐堆堆禀衣瑞龍。如蓮出水。投金角虎。類蕉聞雷。念念修八敬法。塵塵具七聖財。入俗又入眞。金沙灘頭鎖子骨。敓人不敓境。佛母堂前戶牖開。便得度沃焦齊歌八德。目迦路起舞三臺。昔僧問雲門。殺父殺母佛前懺悔。殺佛殺祖甚處懺悔。答曰。露唯箇一字。非衲僧面前。難爲擧著來。大姊還會麽（擧香云）單絲絞出栴檀水。添得雲門醉後盃。

慈雲院殿五七日拈香

    這香山寶鎭坤乾。散作慈雲遍大千。千億化身成道後。一枝木母更超然。索迦世界南贍部洲大日本國美濃州厚見郡加納鄕居住奉三寶弟子孝男利綱利隆等。明應九年臘月十又八日。實丁先妣慈雲院殿本光善性大師五七日之忌辰。預於本月初十蓂。就長春院營辨齋會。先庚勤修諸般善因。凡法華妙典頓漸印誦各若干部。圓通懺摩開甘露門各一會。雕刻當忌尊地藏願王大薩埵聖像一軀。於茲利綱利隆。各親染筆書金剛般若經。以報罔極之恩。蓋是經者。以喩法爲名。梵語跋折羅。華言金剛。力士所執杵也。能摧一切物。一切物不能摧之。大經曰。修一善心破百萬種惡。如少金剛能壞須彌。以是義故。冥間名此經爲功德經。今特謄寫以薦冥福。善不亦大哉。正當今日。虔備香華珍𩝭。以設供佛齋僧之會。伽陵仙音演楞嚴無上伽陀。馬勝威儀布堂上幸字步武。仍命瑞泉比丘（英朝）憑香讃揚佛事。佛事門已開。豈可捨一法。夫理智一體化相住持行住十地滿心薩埵。梵釋四王天龍八部竺支列祖昭穆靈神曠劫怨親河沙鬼趣等。悉赴斯法會。周霑此法味。可謂平等利益廣大無邊者也。所萃洪勳。專爲覺靈資嚴報土。伏願塵塵圓成二覺果。步步踏著三世蓮。恭以（某名）鞱關睢德謝國太權。蚤歸正眼英雄。大功基業乃盛。晩越輕毛菩薩。不退信根惟堅。眞女丈夫事。匪新婦子禪。如同資壽淨居。投機於濟下龍象。出自延喜天曆。鍾秀於番禺山川。諸郎登臺省而袞袞。合國引瓜瓞以綿綿。假令冬日夏日知法身壽命。敢曰桃華李華無涅槃因緣。打破鏡空時。萬象森羅齋漏泄。放開線路處。風花雪月任流傳。金鴨錦繡帷。髣髴夢中六波羅蜜。王象栴檀閣玲瓏。胎內一覩史天。這是大姊遞代藉甚嘉聲。今日臨法會大家報恩一句。作麽生敷宣去。五七光陰彈指過。長春苑囿萬斯年。

松齡祝公侍者十三回忌拈香

    這香超脫天寧錦繡帷。有意氣時添意氣。發揮佛日黃楊木。出圓通又入國通。休道寃讐不能斷。拈爲心字付熏籠。明應十年正月初八日。實當松齡祝公侍者一十三白忌辰。蓋侍史左金吾藤利安情愛所鍾也。不幸短命而逝矣。斯日當嚴忌。虔備香花珍^7□以薦冥福。仍命少林比丘（英朝）資一偈。偈云。萬年松在祝融峯。那箇一株如夢中。雪竇南泉都睡語。依然逢閏十三紅。

和巖宗康大姊十三回忌香語

    這香日種所生有蘭兄有蕙弟。天機攸漏爲蔓說爲枝辭。時哉閏歲牡丹十三紅遭逢嚴忌韙矣炎天梅蘂一天雪熏徹僧祇。江南漫閟崑崙耳。列聖叢中覩孝儀。惟時文龜元年六月二十日。伏値和巖宗康大姊一十三回之嚴忌。孝男宗珍元荀等。設莫薄奠以擬三牲孝。少林老衲（英朝）應藤金吾命。漫打亂葛云。子母元來不共知。誰言啐啄是同時。巖花春暖晒宮錦。古佛家風只若斯。

大喜道觀禪門十七年忌拈香

    這香用佛種智而發現。由平常心以成褫。拈來作一穗黃雲。則竪窮三際。挿向之千眼熏籠。則橫亙四維。禪枝不𢨤。黃楊閏列聖叢中顯孝儀。娑婆世界南贍部洲大日本國濃州路各各務郡濟北山居住苾芻祖德。維文龜改元閏六月十日。伏値先考大喜道觀禪門一十七回之忌辰。特就本郡少林精舍。聊抽衣資營辨香燈奠。以伸追嚴之儀。仍屈合堂清衆。諷演大佛頂白傘蓋神呪之次。住山幻蕉叟。扶病焚香讃揚佛事。所冀上自果海因分一切聖賢。悉霑法味。下及三塗六趣無邊幽暗。同時出離。所集殊勳。專爲靈位資助報土。更有一偈。重宣此義云。未證腔羊蜂桶兒。胸中五逆有誰知。只將十又七年夢。漏逗炎天梅一枝。

仁嶽紹義禪定門七周忌拈香

    這香未自博山生穗烟。聞熏遍滿盡坤乾。直將八百鼻功德。回向江湖臘月蓮。娑婆剎界閻浮洲大日本國濃州路厚見郡加納鄕居住奉三寶弟子孝男秀教（散說不錄）憑茲功德。恒沙精靈洎昔年江州戰死無數亡魂等。悉脫薛茘苦輪。齊霑醍醐法味。所萃洪勳。專爲靈位資助報土。伏願言前薦得。法界周旋。更以前武庫仁嶽紹義禪定門。才器共秀。智謀兼全。探宗旨于虎穴。仰瑞圖乎龍淵。清寥寥法喜開淨名室。陣堂堂武庫契大慧禪。樞第三更陳飛玉斝於燕寢。錦城七年陸帙歌吹於賓筵。乍攬范滂之轡。漫投苻堅之鞭。將謂行氷凌上。元來執雪月權。天鑒無私大星落奔仲達。南風不競厚地裂陷桓玄。霹靂弓潰散脩羅界。須彌屏宏開化樂天。咦。吾箇乾柴片兩回爲靈位拈出。今當斯會。令嗣孝心如何敷宜去。太平不用閑戈甲（擧香云）心字穩燒郎罷前。

大猷紹興大德七周忌拈香

    這香拈爲木叉。則熏五篇七聚于心地。喚作定慧。則攝二禪六律于毫端。佛陀耶依是解脫嚴身瓔珞。師子將得之成褫圓頂栴檀。咄。尸羅清淨本然體。劈破沈烟正眼看。索迦界贍部洲大日本國濃州路厚見郡加納鄕居住奉三寶弟子考男勝千代等。文龜二年壬戌臘月七日。實當前權律師大猷紹興大德七周忌之辰。預於今月今日。就禪隆尼院莊嚴道場。延請禪侶勤修諸般善因。雕刻當忌尊阿閦如來聖像一軀。大乘妙典頓漸印寫各若干部。圓通妙懺一座。今晨特備香華珍𩝭之儀。鋪設供佛齋僧之會。仍集現前龍象衆。諷演無上陀羅尼之次。借手山野。燒香讃揚。於是等覺妙覺調御。智增悲增薩埵。竺支列祖梵釋四王天神地祇冥官鬼趣。洎昔年江州戰場無數亡魂等。悉歸佛事門。同沐平等慈。所鳩功德。專爲覺靈資助報土。伏願憑茲勳力。掀翻苦海超升法壇。共惟（某名）風花權柄鐵石肺肝。投心宗之密室。拜亞相于僧官。雖無韋馱獻供南山。自飽天廚禁臠。擬與大年藏身北斗。全非世俗涅槃。無端咬牙於蔡城之室。不意墮指於滹沱之寒。寧見義不爲哉。馳孟明焚舟之銳氣。但思與其進也。遇孫臏減竈之欺瞞。錯錯柳營棘門。總是夢中兒戲。休休金谷刀州。孰非目前電歡。梅向臘前先漏泄。萱存堂背尚平安。袈裟幢威風凛凛。瑠璃殿佛日團團。看看（擧香云）香嚴童子。臨斯法筵。與令子諸郎。競喜色于門闌（良久云）收拾江湖七年雨。等間變作好生觀。

參州太守梅操居士大祥忌齋會拈香

    三年笛裏關山曲。翻作江城五月梅。這度被風吹別調。香煙擎出活如來。

谷隱菊菴主塔婆銘

    宗門仰止菊光佛。三十三霜四月秋。天外出身誰得見。虛空竪起箇拳頭。

大機軒本尊觀音安座點眼

    濃州路南豐山中大機軒者。前建長南溪大禪師塔院也。禪師順世後一年。的嗣玻公知藏命工。雕造補陀大士尊容。嚴飾已成光明粲爛。一夕捧來請余安座開眼一偈。輒炷香瞻拜。而無詞可以慶讃焉。因拈臨濟麻谷雲巖道吾四尊宿機緣。摘作川八一章。以應其索曰。百億須彌法空座。爍迦羅眼露堂堂。灘聲夜激道吾枕。河府雷轟臨濟床。印臂交光呑萬象。鏡容分影鎭扶桑。聞思境界今猶昨。豐嶺樓頭鐘復霜。

千尊地藏十三佛安座開眼

    東濃瑞雲山中梵春都寺。頃者募衆緣。命良工雕刻一千軀地藏薩埵。中尊願王大像。并掌善掌惡二童子。咸嚴飾圓備矣。加之造十三佛聖像。以爲預修洪因也。自利利他之功德。莫大乎此矣。唯缺安座開眼供養。有未歉意。乃遙寄一香。求山野小偈。卒作二章以矢慶讃之儀曰。地藏願王乘願輪。入麁入細巧分身。同時點出頂門眼。一段光明徹剎塵。
    列聖交光帝網中。十三華藏頓圓融。阿僧祇劫燈花雨。一座須彌擎太空。

堆雲菴本尊釋迦文佛安座

    堆雲菴未嘗著佛祖焉。茲上人持來一尊請安置之。乃金泥大覺皇也。四八端嚴。實可瞻仰矣。輒燒香禮拜。以伸香湯供養之次。口占一偈以爲安座佛事。紫金光聚遍河沙。彫刻誰鋪錦上花。正眼看來端的別。全機逐賊又隨邪。

薦酒家婆子塔婆銘

    木馬嘶風五月凉。剎那滅罪寶蓮香。維摩赫日銷霜雪。酒肆婬坊總道場。

窣覩婆供養佛事（拈起窣覩婆云）

    八萬四千高顯標。聚沙功德豈同條。輪王拊手嘆希有。露柱無端入細雕。右伏以。大日本國攝州路河邊郡居住奉三寶弟子親光。頃者刻木晝梵文。造立八萬四千窣覩婆。積功課已齋阿育王。乘願輪何異多寶佛。爰遇時正之辰。欲伸供養之儀。乃託於人遠來山野一偈。輒應來命特爲讃揚。乃曰。夫梵語塔婆。或云窣覩婆。華言高顯亦云滅惡。蓋製作雖有異。其理之與功德一也。經王說萬億種塔。有七寶莊校者。有栴檀沈水雕刻者。有嚴飾甎瓦泥土者。乃至起石者聚沙者。皆已成佛道。雖然如是。若不以供養。則猶如畫佛而缺點眼。故大般若波羅蜜多經第五百四十卷。有供養窣覩婆品一章。其規儀可以觀焉。可以讃焉。且夫般若波羅蜜多者。智慧到彼岸也。本邦曆家者流。紀春秋二時正。名云彼岸。蓋居士今日供養。可謂時[/卽]旣至。其理自彰竊聞居士平居奉佛於世味泊如。然罹羸疾久苦𨂂𥂢或者謂。年壯而身不強健者夙業所感焉耳。佛爲三界醫王。能療衆生病。豈不見。窣覩婆本是大日覺皇三摩耶形。而圓成五輪五體。具足四大四支。建者見者獲福無量。居士聞得便服膺。遂成就造立之功。若此可謂盡善矣。然猶是把本修行。而匪丈夫能事。若又眞大丈夫。直須向八識田中。快下一刀截斷生死根源了。說甚麽五蓋十纒。然則脚下一段光明。輝騰今古勦絕知見者耶。到者裏朝到西天暮歸東土也得。蹈翻大海踢倒須彌也得。古人所以道。直截根源佛所印。摘葉尋枝我不能。雖然與麽。山僧別有一分供養品。居士至心諦聽（乃指窣覩婆云）木人起舞太平曲。津鼓鼕鼕徹九霄。
少林無孔笛卷之三（終）

東陽和尚少林無孔笛卷之四

            侍者某等編集
            遠孫元貞校定

佛事下
處綱主宗上人秉炬

    投子主盟宗道者。再來今日見闍梨。黃金鑄出轉身句。杜宇一聲殘月枝（某名）平常朴實弗假修持。紫羅帳兮撒大明珠。中規中矩烏鉢華兮。藏遠山寶無磷無緇。潭月靜鐘論何生死岸。巖華澗草總是出離岐（咄）松風吹送無生曲（擧起炬云）石火電火歸去來。

雲岫祖慶上人下火

    慶雲五色是何祥。成佛生天夢一場。昨夜松聲驚枕破擧頭簾外已斜陽（某名）與舟峯同名。會碧落碑無贋本。如樂浦有始。知臨濟道出尋常。力口希兮菩提荊棘法身堅固。觜盧都兮幻化芭蕉公案齋彰。慶上人慶上人。唯恁麽承當去（擧火把云）道人纔入火三昧。萬疊遠山優鉢芳。

中溪玄就上人下火

    居常去就太分明。路入泥丸自坦平。行李葉輕無別事。松風一曲奏無生（某名）歷勤勞於作務。嘗世味於奇羸。叱起大圓水牯牛。東牧西牧。追回長沙岑大蟲。逆行順行。到這裡設一法過涅槃。猶是家常茶飯。更論甚麽三味不思議。元來杓卜虛聲（咄）卽今臨行得大機大用底消息子。作麽生施呈去。都盧勝熱善知識。祖佛相牽過火坑。

見龍田公座元下火（天寧寺妙嚴菴之主少林寺檀越司農丞之叔父也。明應九年庚申八月二十六日亡）

   （火把打云）佛之一字卽心田行道威音王已前。卷衲秋風何處去。青山長在屋頭邊。共惟（某名）胸陂浩渺氣宇坤乾。握起佛日竹箆時。是也打非也打。橫拈集雲藤杖處。行亦禪坐亦禪。翻萬年歡作少林笛。景東道主拏慈濟船。塵塵妙莊嚴土。步步摩訶衍蓮。看看。首座行脚眼。照破三千大千去（咦）今日法身藏北斗。電光石火絕攀緣。

高源球公座元下火（火把打圓相云）

    天球元不琢。照破涅槃城。壓倒阿那律。頂門三眼明。夫惟（某名）我門耆宿先輩典刑。親見禪源祖翁。七十五年用其餘力。更司雲堂修造。阿僧祇牖集以大成。是故全機大用。不妨七縱八橫。快鷂子追過新羅。駛於掣電。小釋迦直升兜率。涉甚途程。然雖恁地。座元卽今轉身一句作麽生道（火把一劃云）一陳東風吹雨急。火蛇吐出大江聲。

古朴通公座元下火（竪起火把云）

    本是大通智勝佛。化小釋迦離兜率。閻浮六十四年春。摩訶衍法夢中說。夢中說一字不說。黃頭碧眼難甄別。岷峨之秀一團玉。積翠之孫九天月。卽今是甚麽時[/卽]。向火焰裡。七穿八穴。轉大法輪。橫說竪說。剎說熾然說三世一時說。直得森羅萬象亡鋒結舌。然雖恁地。眞如佛性菩提涅槃。到衲僧面前。更較甚麽紅爐一點雪。古朴座元。畢竟作麽生了畢（火把打圓云）快須入作家鑪鞴一回煆過始得（擲下）珍重歇。

明室珠公都寺下火（火把打圓相云）

    奪得驪珠解轉身。玲瓏八面絕纖塵。等間喝倒涅槃岸。萬里波秋一旻。夫以（某名）廉能質朴自性鈍眞。受用天龍一指頭。自有千金享帚。掀翻石窓兩燈盞。全無一法與人。說甚用大椀無倦賑濟。論甚寶生薑不分疎親。心佛及衆生。野色更無山隔斷。過現未來際晴雲難掩。洞門春與麽時[/卽]（某名）更有轉身自在那一著。卽今作麽生指陳㘞崑崙生鐵大人相。火裡芙蓉一朶新。

心月觀公記室下火（瑞泉黃梅院塔主）

    三十三霜清淨觀。一場春夢落邯鄲。途中受用黃梅旨。莫作盧梁半熟看。切以（某名）幼弄義天風月。親斟瑞泉波瀾。具足者些標格。證入無上菩提。開佛手展驢脚。莫恥匾頭祖地位。捨江楂抛管炬。暗合缺齒胡肺肝（咄）正與麽時臨行得大自在底消息子。作麽生稱歎去（擧火把云）劈破虛空付火官。

笑翁誾公記室下火（正法寺聯芳和尚小師也。聯芳卽續燈西院禪師之法嗣）

   （火把打圓相云）拈花驀拶笑誾誾。撥轉如來正法輪。逆順縱橫涅槃路。爍迦羅眼絕纖塵。共惟（某名）操履惟潔心機共泯。盍付二株桂讖。其奈五葉芳辰。會西院兩錯。不過夏而行。豈墮草蠟氷鵝雪途轍。透南公三關。非坐衢以鬻。直憑佛手驢脚指陳。立處太孤迥迥。平居文質彬彬。凉風只在殿西頭。那妨龍巢睡穩。生鐵崑崙雲外走。且喜烏藤嶙峋（㘞。擧火把云）都將五十八年夢。吹作火中優鉢春。

一雄祖覺監寺下火（寮扁倚玉在愚溪）

    自覺覺他無兩般。通霄一路是泥丸。杜鵑忽奏還鄕曲。月照簾西萬疊巒（某名）茂林枝葉愚谷猗蘭。上楊岐碧落碑已無贗本。喫白雲鐵酸餡全非素飡。芍藥調羹十分禪味。蒹葭倚玉一任傍觀（咄）本地風光描不就。丙丁童子報平安。

正翁祖眞監寺下火

    無位眞人赤肉團。出生入死有何難。愚溪不隔曹溪水。抹過江西十八灘（某名）閑雲在岫古井無瀾。雪峯木杓笊籬千年桃核覓甚汁。楊岐栗蓬金圈一把柳線搭在欄。從來把本修行特地無餘涅槃。直得麁糲梨。抽身千仭緉草鞋展翼九垠。到者裡監寺也須眞觀清淨觀廣大智慧觀去（擧火把云）火裡清泉酌不殫。

明嶽淨因藏主下火（火把打圓相云）

    正因佛性體安然。脚下光明徹普天。生死園林且遊戲。鐵鞋鼓翼三千。切見（某名）流通佛海派脈。活弄鷲峯雲烟。拈壬壬苕帚掃除諸魔。塵塵風清月白。坐傳衣閣超越列祖。箇箇獅擲象旋。收摩尼珠於藏裡。脫墨黍桶於機前。與麽時[/卽]。潑蒲團兮兀兀癡癡。進在我退在我。麁糲藜兮洒洒落落。行也禪坐也禪。畢竟涅槃門頭得大自在底一著子。作麽生敷宣去（擧火把云）看看石裡蓮華火裡泉。

景純智貞藏主下火

    鐵樹枝頭貞實。元來直截根源。昨夜邯鄲夢渴。西江一口平呑（某名）茂林子葉愚谷仍孫。如來藏兮摩尼珠通身無影像。甘露臺兮涅槃岸何處不稱尊。潑工夫松風蘿月閑絡索露柱崐崙（咄）。臨行更有活機用在（擧火把云）火星一爆盡乾坤。

叔棠全昌藏主下火（细目男陽菴看主也，南陽卽蘭坡和尚菴）
 
    （擧起火把云）久昌桂樹忽驚秋。去就分明得自由脚下靈光曾不昧。平田今古一徽猷。切惟（某名）得柴石以分甘。思浮山之見驢漢。傳衣盂而泊守。景慧日之嗣烏頭。別無眞悟。何必漸修。多年菴中賓主機。共明月乎千里。三世電拂聖賢衆。付沙界乎一漚。正與麽時是柱非柱。山圍龍濟東藏西藏月轉虎丘。看看全昌藏主曠劫無明。卽今一時休去（擧炬云）金蓮照徹盡閻浮。

智淳藏主下火

    淳化無今古。微塵非大經。豁開透關眼。白日走雷霆。夫以（某名）青龍奕葉黃梅寧馨。參到無參。大休歇地大安樂。悟同未悟。不慕諸聖不重靈。孤迥迥岐陽九月定微雪。活潑潑丹山一雨過旅亭。更有還鄕一曲不涉途程底消息子。知藏卽今作麽生諦聽（擧火把云）丙丁童子太丁寧（咄）。

建中寅公知藏掩壙

    寅夕參詳力。掀翻生死關钁（钁頭打地一下云）頭得活路。抹過鐵圍山。看看（某名）契當臨濟機鋒著。裂破如來禁網還。阿刺刺。快活快活。匝地清風不可攀（咄一咄抛下钁子）。

潤中周琳知客下火（住妙音菴）

    （火把打圓相云）藍田曾產箇琳璆。不向暗中容易投。千手大悲輕托出。夜光透徹盡閻浮（某名）了水雲債甘巖谷幽。脫泥丸於玄路。空沙界於一漚。歷劫古蔆花親對蘭溪影像。多年壬苕帚。尚存松源宗猷。至竟臨行得大解脫三昧底消息子。卽今以何爲憑據（擧火把云）火裡清泉蓮葉舟。

南宗源公知賓掩土（拈钁子云）

    大道眞源無所染。落花流水太茫茫（擧钁云）钁頭邊有轉身路（作鋤地勢云）和月鑿開常寂光。夫以（某名）天生朴實操履堅剛。據雪竇位而不專鳳樓文章。功在修造諳米山禪。而深中罵天毒氣。自肯承當。無端百千三昧門風力所轉成敗壞。了畢四十六年事。莫藏身處沒商量。知賓知賓這裡是甚所在（以钁打地一下云）是謂大休歇地（又打一下云）是謂大安樂場（咄一咄）崐崙生鐵走雲外。莫掃荒苔弔北邙（擲下）。

南洲璨公侍者下火（火把打圓相云）

   一段靈光本璀璨。下徹黃泉上霄漢。虛空昨夜叫奇哉。無端照破涅槃岸（某名）禪要實參語無虛誕。禀承洋嶼衣盂千載下。名同三祖大師。商確米山風月一天涯。夢落五臺那畔。熟言流水無情。其奈彩雲易散。點鐵點金一粒丹。相治還雲門閑話頭。三玄三要九日菊。自然契汾陽舊公案。直得未擡脚處。閃電機透過萬重牢關。纔轉身時。盡沙界齋脫三有羈絆（咄）侍者居常恁麽把斷。更有聱訛如何決判（擧火把云）筆描菩薩火中行。從此河清又海晏。

鐵牛印公侍者下火（竪起火把云）

    祖師心印鐵牛機。去住何人定是非。石火電光追不及。沒蹤迹處力□希（某名）觸著妙喜辣竹箆。當陽崖崩石裂。掀翻慈明破盆水。特地雷厲風飛。與麽時不假胞胎。一眞性全無骨肉還火母。覿面提持八字眉。豈有語默涉離微。所以十九年來動靜兮不以心。坐石雲生衲。一彈指頃去來兮不以象。弄花香滿衣。卽今無端大事了畢。直得獨脫無依。印侍者印侍者。將謂三喚不應諾。元來一機瞥轉歸（咄一咄以火把打云）一擊粉碎涅槃岸。丙童口裡吐芬菲（擲下）。

悟信侍者下火（住大法寺也。曾有奴僕數人。共謀夜害之盜其財。竊埋屍于後園。人知之。賊黨矯云。公自負貨出奔。久之發覺。賊首逃去。捕殘黨鞠問招伏。卽得其骸而闍維之）

    十信轉凡時。翻身劍刃上。這回賊後弓。揮淚北邙葬（某名）洗除脚跟下塵泥。截斷髑髏前妄想。雖云先師垂手而命拾得之名於嬰孩。爭奈萬法旣無。而失普賢之境於草芥。鳥啼兮落花寂寂。埋沒鬼窟黑山。風驚兮秋葉飄諷。喚醒菩魍薩魎（咄。火把打圓云）本來面目藏不得。腦後圓光高萬丈。

一枝慶林上座下火

    緇林孤鶴片雲情。憑仗經王了一生。舌上紅蓮廣長相。洪爐焰裡激溪聲。

嘉洲了永上座下火（竪起火把云）

    永劫修來彈指中。直登祖域振威雄。無端踢倒涅槃岸。雪月梅花八面風。切以新圓寂（某名）風標峭峻內外玲瓏。脫爵祿于京兆阡頭。若弊屣相似。承衣盂于大雲室內。無餘香可同。依俙忠道者持淨時。軀身子目連。持來坌箕掃帚。坐斷高沙彌晏然國。了單傳直指。付與落葉飄蓬。雖然恁麽。父母未生前本身無來無去。佛祖不傳底消息。非有非空。畢竟了永上座脚下一條活路。看他卽今八橫七縱（擲下火把）石火莫及電光罔通。

利涉玄益上座下火（火把打圓相云）

    懷益二州同法身。不須天下覓醫人。唯因臘月燒山火。壞衲忽開優鉢春。夫以（某名）親侍花園。胸不留枝辭蔓說。久居米嶠力無倦雪苦霜辛。所以活潑潑。途中受用圓陀陀。直下指陳看看（擧火把云）拏得電光爲一炬。還鄕杖子黑嶙峋（擲下）。

向榮紹欣上座下火（世名日吉七郎次郎）

    平生欣仰。大宗師全在途中受用時。五月落梅無孔笛。還鄕一曲逆風吹。看看（某名）無端超出錦城歌吹海。特地做得東海崑崙兒。歴劫無名。論甚獼猴古鏡。百年如夢。感彼邯鄲半炊。月掛客愁村。隨緣坐斷毘耶摩竭。綠垂風折笋。信手掃空阿鼻泥犁。孤迥迥峭巍巍。正與麽時。紹忻上座。卽今安身處如何指出來（火把吹一吹云）钁湯爐炭悉吹滅。火裏吐紅蓮一枝。

正悅上座下火（鐘頭）

    通身禪悅樂。物地涅槃城。還鄕那一曲。五月落梅聲。夫以新圓寂（某名）親見洋嶼遠承息耕。多年衲衣下之勤勞。晨香夕火成就一段功德。幾日鐘樓上而念讃。佛法人情𣤩瞎一雙眼睛。論甚世諦流布。足以慶快平生。所以從前不顧危亡。直得劍刃上走。卽今轉身自在。那妨火焰裡行（擲下火把咄一咄）。

慧同上座下火（鐘頭）

   （以火把指云）同條生也共相知。不同條死還殊絕。還殊絕黃頭碧眼須甄別。慧同上座甄別也無（噫）閻浮四十二年塵勞。乃至生死無常五無間業。三界二十五有。總被儞一聲鐘撞破了也。明月拂清風清風拂明月。看看（擧火把云）烈焰堆中飛片雪。

宗玖上座下火

   玖伍生乾六四坤。無陰陽處是心源。心源一片發風景。靜夜鐘聲月過軒（某名）慕濟北定闍梨。築著自己鼻孔。擬嶺南明上座。打失孃生面門。四威儀皆成佛事。三自省豈止寒溫畢竟出生入死。得大自在底消息子。卽今作麽生理論去也（火把打空云）將謂不作用一喝。電光石火又雷奔。

見亮外座下火

    西山亮去勢崔嵬。月照松吹絕點埃。一拶當機指東處。鐵圍奈落頓低摧（某名）四威儀佩三要印。一伽梨包七聖財。到這裡眞如佛性菩提涅槃。總當甚麽風前一堆灰（擧火把云）看看。聖箭離弦無返回。

元瑞上座下火

    烈焰中瑞應花。無明爲種長根芽。虛空背上踍跳看。祖佛元來沒等差（某名）被褐懷大明珠。露含月桂。捧裓修圓通懺。風散天葩（咄）閻羅大王不怯多語。那須口吧吧地去。雖然與麽。卽今轉身一句作麽生（擲下火把云）火官頭上紙風車。

紹符上座掩土（患狂病而死）

   去去紙衣符道者。七顛八倒那伽定（以钁打地云）囉囉哩兮哩哩囉。遮莫土曜星入命。

正音大德下火

    觀音菩薩將錢來買餅。放下手元來饅頭。鐵團團無高下。麻谷禪師荷鋤去入園。钁頭邊幾許荒草。淨裸裸絕承當（某名）蚤得這三昧力於龍安山中。一聲鐘驚破五無間獄。頃助吾無味談於米嶠庫下。數莖菜鋪陳衲僧家常。運水搬柴。無非神通妙用。掃地執爨。總是眞正擧揚。所以夜來無疾泊然化（火把打圓相云）看看腦後放圓光（擲下）。

寅盛大德下火

   （火把打圓相云） 實相本來無盛衰。泥丸一路絕多岐。崑崙蹈破聖凡窟。赫日毘耶銷雪時。切以（某名）攀台嶺秀掬龍泉漪。藏智德於月愛三昧之中。誰言什法師如好綿棘。證佛果於風流二諦之外。只許傳大士著僧伽梨。淨裸裸虛空翻筋斗。清寥寥濁水耀摩尼。然雖恁麽。吾宗別有一則公案。卽今拈爲大德挽詞（擧火把云）如何是佛丙丁求火來。

惟馨元德菴主下火

   （拈出拄更云）德齒俱尊濟北尊。一拳拳倒鐵崑崙。欲知菴主轉身句。喝散杉洋與覆盆。夫惟（某名）儀容淳朴道貌粹溫風光。雨後山染食指於正宗鼎。僧臘堦前樹。投玄機於大安門。電毛兎角真長物。阿鼻泥犁頓掀翻。此是菴主平生小三昧。卽今臨行得大安樂底消息子。作麽生理論（咦）虛空布袴須彌杖（擧火把云）火裡芙蓉涼露繁。

天祐宗梵菴主下火（平居病臥）

    唐言梵語不曾分。倒臥橫眠懶似雲。昨夜機輪忽然轉。出頭天外頓起群（某名）明僧儀于大安古殿。撥寸草于瀏陽斜曛。咄咄咄。竪起拳頭於趙老。玄玄玄。揣摩心要於川勤。乾坤緉草鞋。雖云了行脚債。天地一衾枕。寧非受宿困熏。卽今臨行得大解脫三昧一句作麽生道（擧火把云）涅槃一路無多子。火裡天葩吐奇芬。

元仲正乾菴主下火

   （擧火把云）撥亂乾坤致太平。等間打破涅槃城。落花流水上元節。剔起眉毛燈裡行。雖然與麽且道。正乾菴主。會了行不會行。若道不會。已是燈影裡行。若道會會底作麽生。在莊上爲王老師施設油糍。則不憚霜辛雪苦。入庫司做會監寺陸沈金穀。則無拘佛法人情。赤洒洒沒窠臼。活鱍鱍太麁生。到者裡生死去來。當甚麽第一莖（咄）閻浮四十五年夢。信手拈來付丙丁。

祖源承曹菴主下火

   （火把打圓相云）曹源一滴鐵團圞。不以聖凡分兩般。六十五年眞妙用。鬢線禪榻杏花寒（某名）頓華嚴轡倒迦葉竿。久呼東道主人。追配金剛密迹。蚤上西山名剎。足稱典藏阿難。睫梢尚佛日晃曜。胸次皆教海波瀾。錯錯錯僧肇僧叡之依於草堂。擧世雖嘆綿棘。玄玄玄普建普成之生於松頂。諸昆子擬蕙蘭（咄）更有轉身一句子。親入火光三昧看（火把打空云）有意氣時添意氣。一鞭先著佛泥丸（擲下）。

月窓等修菴主下火

    頓機全不假修治。石火光中脫萬覊。竪起拳頭底時[/卽]。趙州作略有誰知（某名）拈二十年[木*卽]標杖。伴七五片白雲兒。乘禪悅法喜之食輪。披眴衣於南印度。蹈林慚澗愧之前轍。捨蕙帳於北山移。癡兀兀。忘遠梅於觜盧都地。清寥寥現曇華于阿鼻泥犁。看看菴主卽今功成不處。掣電能追（咄）毘嵐卷起無明火。壞大千來烈焰吹。

全機祖文菴主下
火
    祖印不干名句文。三經五論漫紛紜。虛空突出拳頭話。除却郝翁誰得聞（某名）參玄卽了業白惟勤。金剛劍掃蕩元字脚。鐵背梁驚奔睡摩軍。無爲非閑道人。藥嶠每束三篾。全機豈蓋覆却。青州作衫七斤。到者裡說甚熱鐵洋銅。十里松風動澗壑。別無珠林寶地。千竿竹影篩斜曛。畢竟菴主安身立命處。作麽生區別（火把一劃云）天葩火裡吐奇芬。

福壽開基無別慧等尼首座下火

    （火把打圓相云）平等性中。十方互融。一條活路。匝地清風。夫以（某名）襟懷穩實內外玲瓏。早見佛德的孫。貝葉伽梨以爲日用。終成總持儀相。金針玉線都是心宗。不在明白裡。而善護信心。野色更無山隔斷。本來無差別。而能了塵質。浮雲散盡月當空。正當與麽時[/卽]。作麽生是慧等首座安身立命處（擧火把云）洪爐一片雪花紅（擲下）。

松岡理貞尼首座下火

   （擧火把云）本來貞潔絕情塵。撒手那邊忽轉身。剎界三千無隔礙。野花山鳥一般春。夫惟（某名）風儀蘊藉履踐純眞。入得佛國乾坤。掀翻蓮華色之窠窟。激揚古溪波浪。撥轉鐵磨尼之機輪。到者裡更說甚眞如佛性。又論甚惡果善因（咄）貞首座。耳處見眼處聞（火把打圓云）靈光不昧亘今古。童子丙丁親指陳。

月心理用尼首座下火大

    機兼大用打破涅槃門。一線通霄路電光周八垠夫以（某名）總持清淑規度粹溫。親入明海之室。遠稱佛光之孫。直得豁開無著眼睛。蝴蝶夢中竪脊梁起。具足末山權變。針鋒頭上打筋斗翻。所以逆行無妨。順行無妨。心月呑萬象。這邊也透。那邊也透。斷雲過前村。然雖恁地。用首座轉身自在消息子。卽今如何理論（火把打圓云）眨上眉毛何處去。紅爐迸出碧潺湲。

子楊宗讃尼藏主下火

    （擧起火把云）光讃輝騰般若林。一彈指頃去來今。無端唱起還鄕曲。剎界三千絕賞音。切以新圓寂（某名）祇緣海印發光。超升常寂土。已預靈山記莂。解了祖師心。擧足下足。莫非八敬法。逆行順行。那受四魔侵。者箇且措。宗讃藏主頓脫生死。得大自在底消息子如何參尋（火把點空云）還丹一粒點鐵成金。

祖芳宗作尼藏主下火

    卽身作佛露堂堂。脚下光明徹十方。打破疑團君自看。金連步步掃空香（某名）親入海印三昧。夐聯祖苑餘芳。珠簾玉案翡翠屏。寧假嚴土於戒定慧。桃紅李白薔薇紫。頓空色塵於過現當。無著淨名機前屈[/卽]。總持莫窯背後稱揚。直得拈壬苕帚。掃蕩三途六趣。輝古蔆花。驚奔十殿雙王。至竟以何爲證據去（擧起炬云）火裡曇華照八荒。

心源宗本尼侍者下火（預請）

   （拈起火把云）本地風光描邈難。水流花謝好生觀。閻浮三萬六千夢。碧眼黃頭總一般。共以（某名）總持奕葉圓頂栴檀。聵翁垂三語徽猷。無拘脚下線線。慶喜稱多聞侍者。頓明門前剎竿。見性離男女相。全機折我人謾。弄花香滿衣。築著父母所生鼻孔。坐石雲生衲。劈開佛祖不傳心肝。到此八萬法門。猶是生死岸頭事。要須一剎那頃親入作家鑪鞁看（火把打圓相云）看麽火裡芙蓉漲碧瀾。

義雲理高尼大師下火

    孤月秋高印萬江。萬江還合一輪光。漚生漚滅無分曉。祖佛渾崙春夢場（某名）琢心藻鑑頤德萱堂。七聖財機前領取。八敬法直下承當。入理法界入事法界。新羅夜半挑日於華嚴之三照。遊情世間遊器世間。毘耶城中散花於笏室之一床。謂之暗投明合。論甚流注眞常（咄）甘露涅槃描不得（擧起炬云）火中鳥鉢露吹香。

元中昌祐尼大師掩土（住鵜沼竹林寺。壽四十二歲。以四月八日寂）

    生死岸頭元祐船。朝遊東土暮西乾。拈爲四十二章說。驚破竹林烟外天。切見（某名）登佛乘室縮龜養年。一出一沒易地皆然。斯日見金軀於無憂樹下。全主全賓當機無讓。諸方知鐵磨於莫窯村邊。芭蕉葉兮元來無愁雨。蒼陀華兮特地擎大千（咦擧钁子云）看看國土身盧舍那（打地一下云）上透霄漢下黃泉。

希文性音尼大師下火

   （拈起火把云）這鄕一曲絕知音。石火電光何處尋。昨夜銀山通線路。不須霧海認南針（某名）桂蘭操履氷雪胸襟。慕資壽之投機於雙徑。希總持之得肉於少林。八敬法離塵。道弘人人弘道。一穗香繞几。心卽佛佛卽心（咄）忽入作家大鑪韛。崑崙生鐵變精金。

義林宗敦尼大師下火（預修明應三年甲寅春三月請）

   （火把指靈位云）祖道義敦。梁總持少林。得肉絕機宜。單傳落葉歸根日。生鐵崑崙火裡趍。共以（某名）清高地位穩實風規。海印發光時。明頭也打暗頭也打。鐵磨應機處。左轉而來右轉而來。僧祕劫兮團蒲倚版十二辰兮貝葉伽梨峭巍巍。毘羅拱手寥廓廓。舜若多攅眉。到者壬說甚忘懷管帶默照邪禪。脩竹不受暑。論何菩提涅槃眞如佛性。落花難上枝。雖然恁地。卽今義林轉身自在一句子。作麽生成褫去（火把點空中云）百草頭邊常寂土。電光一爆五須彌。

南華宗榮尼大師下火

     江南花木四時榮。生滅都來小玉聲（擧火把云）一朶優曇三昧火。電光爍破涅槃城。切以新圓寂（某名）蚤年得這三昧力。出塵離俗修八敬法。今日依這三昧力。瞥地轉身放大光明。當此二中間。日用三昧。畢竟又作麽生。豈不見。親參見洋嶼老漢。豁開無著眼目。更坐斷大義渡頭。圓備奯公孝貞。直得花簇簇時。黃梅石女舞長壽。草薰薰處生鐵崑崙貪去程。這是尼大師平生受用底大自在三昧。看看臨行一時脫體現成（火把打圓相云）金針玉線那吒力。和海掀翻火坑。

景韶智春尼大師下火（丹州小河南薫菴主）

   （以炬指云）一場春夢去來今。曲入無生絕賞音。政是毘盧出身處。薰風絃絕殿森沈（某名）蚤扣米山禪。平欺尼總持之得肉。方憐瓜州客。領略大愛道之修心。直得攪黃河六月氷。洗空阿鼻泥犁苦趣。牽松源一條線。開豁末山鐵磨胸襟（擧起炬云）臨行乞與安心旨。火裡清泉和月斟。

桂室利久尼大師下火

    久昌桂讖剎那中。月裡姮娥了法空。顯露末山無見頂。全身超出廣寒宮（某名）入心宗室遊列聖叢。諸方翡翠蘭苕。獨收心腸於鐵石。只管伽梨貝葉。猶藏鼻孔於針筒。步步要津玄路機機。祖月禪風畢竟涅槃。門頭得大解脫三昧底一著子。如何證據去。豈不見。臨濟道。大道絕同任向西東（以炬一拂云）石火莫及電光罔通。

松年祖永尼大師下火

    永劫無明當下灰。玲瓏八面絕纖埃。還鄕一曲青霄外。松籟翻成阿濫堆（某名）著著修八敬法。塵塵獲七聖財。一條水數朶山。唐突鐵磨於莫窯村外。三冬花九夏雪脫賺舍脂於尸陀林隈。本自全機特達。那妨夢幻去來。畢竟出離生死底消息。卽今如何絕疑猜去（拈火把云）看看蓮在火中開。

理宗尼大師下火

    祖宗門下發全機。掃蕩阿鼻正與依。福地洞天藏不得。末山山頂露巍巍（某名）甘烏頭毒。逞龍吟威。雨花影邊現蓮色於階下。添鉢聲裏屈林際於竹扉。直得雙眼金針穿過十法界。無絲玉線牽倒二鐵圍（擧起炬云）斯日轉身那一路。火中浣出涅槃衣。

東際性眞禪尼下火

    （火把打圓相云）自性天眞佛。無拘男女相。踢翻涅槃城。八面絕遮障。夫以新物故（某名）承禪源的流。景米山高尚。針鋒頭上打筋斗。三從義點鐵爲金。聲色堆中開木叉。八敬法依模畫樣。所以逆行也是。順行也是。動靜兮不以心。色身亦如法身亦如。去來兮不以象。直得拶倒奯公於鄂渚渡頭。復能勘過趙老於臺山路上。此是禪尼平常三昧。卽今轉身一路。得大自在底一句子。作麽生說向（擧火把云）一朶芙蓉火裏開。紅爐漲起碧波浪。

玄機善用禪尼下火

    妙用恒沙特地休。多生恩愛一浮漚。法身不隔僧尼相。遍界莫窯村樹秋（某名）受衣於日域之名師。拜第一義天月。挹袂於寒林之女伴。斟千古愚溪流。果因轉處鋪花錦上。知見無時削鐵針頭。卽今臨行如何得自由去（擧炬云）一炬電光徹九幽。

淑貞瑞忠禪尼下火

    忠言良藥總歸空。天下知秋一葉風。五十六年半炊夢。月明蟋蟀露花叢（某名）蚤歲禀衣于米山室。終身傾誠于臨濟宗。到這裏更說甚龍女成佛。又論何鶖子神通（咄）石火莫及任向西東。

雲岫正慶禪尼下火

    一片慶雲辭海山。機輪通變絕追夢。伊州轉入無生曲。杜宇聲中直透關。共以（某名）傾心濟下發智齋環。金梭玉線消前業。貝葉伽梨謝世頑。渾鋼打就時。堅守八敬法。白圭無玷處。寧怖五無間。到者裏莫窯村兮頂笠。沒可把無垢界兮獻珠。匹似閑畢竟禪尼。於生死不生二見底消息子。試露一斑去（擧火把云）紅爐漲起碧潺湲。

眞修正善禪尼下火（如幻弟子無病俄死）

    石火光中成善因。萬重關鎖頓通津。元來如夢幻泡影。月裏姐娥笑殿顰（某名）具三聚淨越七賢倫。無根樹抽枝抽芽。元是褪花虛質返魂梅。非生非死。如同夢蝶眞人。仙凡總一塵。壽夭何足擬。法門都不二。男女絕疎親（噫）牡丹亦値閏年厄（擧火把云）紅焰十三亙九旻。

前掃部功甫捷公居士掩士（文龜初元孟夏上澣亡）

    捷書忽報涅槃城。劍樹刀山悉坦平。一箭通玄無隔礙。三千佛土任橫行。伏以（某名）柳營武略鍾鼎功。名塗毒鼓王庫刀。那妨趙老好殺。精進幢忍辱鎧。屢見隱峯休兵。爰列臨濟兒孫。受衣鉢於吾籌室。永治岐陽黎首。付箕裘於幾世榮。一病三年摩詰心。觀紅槿于輞川別墅。七摛八縱孔明表。沒白楡于漢巴殘更（咄）力口希鐵船電過。絕潚酒珮馬蹄輕。畢竟轉凡爲聖一句。卽今如何施呈去（钁作鋤勢云）大休歇地大安樂。步步金蓮風露清。

久峯德昌大居士下火（預請○畠山左典厩各居越後）

    西來桂讖久昌春。遞代威名鎭利塵。一發遼空廓然箭。涅槃城上凱歌新。共惟（某名）興晋文覇試姬滿巡。天下佛法屬大寧船。何適非先祖室。海中蠙珠輝文登石。這回獲自家珍。日月豈羞盈昃變。山河須守始終眞。乘城揮太阿。風行草偃千萬里。築堂扁得勝。花笑鳥歌升平辰。然觀夢幻於明公秀。頓轉機輪於上大人。活卓卓。所向崖裂岸崩。又說甚阿鼻業。峭巍巍。只麽象旋獅擲。更論何毘盧身（咦）鐵袴崑崙戲三昧。蓮華藏海掣紅麟。

月村成圓居士下火（世名黑巖掃部允）

   （擧悟溪和尚秉炬語了云）這箇是法足心宗禪師。預爬待痒底滯貨也。盡善矣盡美矣。不可以加焉。然今令子諸孫。以月村遺命索余一偈。弗免漫贅亂葛。圓滿報身充八絃。閻浮日午打三更。據鞍不管中秋雨。般涅槃城心月明（擧炬云）寶炬王菩薩把手共行（擲下）。

大觀性全居士下火（世稱千名又六以七月十七夜格鬪。死於濃之美江寺）

    大死底人全活。誰言不許夜行。電光石火機變。前後一念不生（某名）入圓通出圓通。那裏非常寂光土。具無畏施無畏。觸處皆般涅槃城（一揮火把云）金氣吹而火星散。寃親一理自齊平。

龍溪院殿要津久公禪定門下火（有辭世和歌）

    久遠誰言一剎那。威風凛凛逼山河。涅槃城上凱旋日。驚走鶴林前釋迦。共惟新捐館（某名）無雙韓信破虜伏波。排列五位槍旗時。類棘門灞上乎兒戲。把定萬仭要津處。陣囊沙背水乎龍蛇。直得圓成言無說法門。祕金粟於居相。遊戲不生不滅田地。揮藻翰於和歌（噫）四十七年春夢破（擧炬云）紅爐焰裏鉢曇摩（擲下）。

前賀州太守昌巖宗久禪定門下火（西尾）

    久昌仙桂據巖阿。瞿鑠今時老伏波。偃月長蛇凱旋日。活人一箭過新羅。切見新物故（某名）遞代遺直邦家大哥。用智爲城。獨安大山之枕。在德非險。誰起平地之波。禀心宗衣。無愧雙林善慧。極法喜樂。做得丈室維摩。灰無明乎曠劫。滅阿鼻於剎那。到者裏目前畋獵漁捕。全不與實相違背。胸次忠義機謀。皆可取選佛甲科。轉身路兮七縱八橫。鐵壁迸開涅槃岸。無生曲兮洪爐片雪。毘嵐吹倒海棠窠。此是昌巖八十三年常三昧。卽今別有那一著。如何辦誵訛（擧起炬云）看看寶炬王菩薩。烈焰亙天超絳河。

前武庫道元禪定門下火

    元來猛烈丈夫氣。直下承當活祖禪。五十餘年半炊夢。通霄一路剎三千。新物故（某名）親見米山祖。遠景老龐賢。一身葉經。抛向榮辱於膜外。三界漚滅。拂空佛魔於機前（擧起炬云）紅光爍破無生窟。特地開花火裏蓮。

實溪常穩禪定門下火（芋島篠田）

    一心平穩六窓明。驚地轉身行李輕。葉落歸根無別事。風清月白涅槃城。夫惟（某名）居常淡泊老氣崢嶸。芋葉藏山徑。蘆花雜渚田。元來閟。揚州於屋裏。茅戶掛珠簾。瓏樓鋪草座。不妨輝梵位於柴衡。所以椎髻毘盧弗分身土。赤脚崑崙涉途程。畢竟不拘生滅底一著子。以何爲憑據（擧起炬云）火裏曇華春一莖。

前豐州太守茂叔宗繁禪定門下火

    繁華國土在唯心。安養率陛何處尋。生鐵崑崙轉身句。一漚不隔去來今。夫以（某名）新豐父老正始遺音。修般舟於夙夜。拜懸鼓於遙岑。忽觸華藏香水波。直下超宗越格。更觀林際蔭涼樹。無端點鐵成金。晩達宜保冬青節。鄕閭尚傳清白箴。拳踢踢翻生死岸。坦平平地菩提林（咄）虛空無限鼻功德。火裏曇華吐水沈。

大智宗勝禪定門下火（世稱寺町孫六豫州人二十一歲而亡）

    大通智勝佛來也入聖入凡。都不妨利劍拂開全體現。涅槃活路露堂堂（某名）禀少林衣鉢。飽菩提資糧。千里夢中。空盡僧祇塵點。一彈指頃。閱過三七風霜（噫）無端用此紅爐雪。煉出寒梅鐵石腸

興堂貞隆禪定門掩土（長森俗名渡邊新兵衛尉。以文龜三年正月二日亡。曾參禪于雲谷和尚。是年立春在元旦）

   （拈鋤子云）家譜紹隆春夢驚。誰言埋玉是佳城。兵營畫戟忽抛却。直向毘盧身土行（某名）早投雲谷之室。親掬汾河之清。古渡頭邊。捨般若筏於善現。森羅影裏。還毘耶床於淨名。明得新年無佛法。際遇立春在元正。畢竟遮裏是甚麽所在（鋤子打地云）泥牛畊破雪。日午打三更。

雲山高公禪定門下火（世名宅間入道壽八十歲）

   （炬打圓相云）轉身一著大高生。葉落歸根老淨名。石女舞成長壽曲。木人唱起泰平聲。夫以（某名）風儀矍鑠氣岸崢嶸（噫）不知他是嗣誰法唱誰宗。生死園林遊戲自在。莫是從前參吾師見吾祖。佛祖機關透脫分明。直得揮三玄戈甲風颯颯。跨三脚驢兒坦平平。雖然卽今津送諸子孫。還識取居士臨行妙用縱橫麽（擧起炬云）一朶曇華熾然說。紅爐焰裏碧波驚。

雲岑淨慶禪定門下火

   （竪起炬云）大家相慶者稀年。絃誦有餘鄕黨篇。珍重毘耶老金粟。通霄一路剎三千（某名）皤然古貌朴直遺賢。元來具足烈丈夫氣。自然契當活祖師禪。所以排槍旗爲洞上五位。振戈甲作林際三玄。畋獵漁撲諸惡律儀。隨機受用時。莫勞生擒活捉。眞俗凡聖五無間業。信手拈來處。全是直指單傳。佛界魔界七縱八橫。直得脚跟點地。逆行順行六度四攝。何妨鼻孔遼天。與麽時[/卽]。飛雲思古岑。髣聞參寥杼於翠微外。春風掃殘雪。吹滅王隨燈於畫堂前。這是雲岑出生入死。得大自在底消息子。卽今更有轉身那一句。莫認言詮（炬打圓相云）木人火裏酌清泉（擲下）。

浦雲心棟禪定門下火

    （竪起炬云）義膽忠肝梁棟材。誰言一夢落泉臺。丈夫自有衝天氣。直逐春雲過九垓。夫以（某名）天資俊邁智眼張恢。入雲山室親承信衣。圓融眞諦俗諦。欽米嶠風。每接群衲。運濟法財貨財。貝瞻砥柱之屹。其奈玉山之頽。四根本罪障菩提。維摩赫日消霜雪。六到彼岸原般若。曹溪明鏡絕塵埃。直得禪河教海機前擲。劍樹刀山喝下摧。與麽時[/卽]。不是心不是佛不是物。野桃笑兮竹籬短。云何念云何思云何修。溪柳眠兮海燕回。畢竟出沒死生得大自在。則且置。卽今轉身那一句。作麽生辨裁（火把打圓相云）杜宇血啼寒食過。一枝優鉢火中開。

快翁了慶禪定門下火

    慶快平生了禪緣。涅槃一路百花前。丈夫自衝天氣。先老瞿曇疾著鞭（某名）操履篤實才能兼全那圖示疾高臥淨名一室。且喜。傾誠渴望臨濟三玄。旣是嗣吾祖見吾師。將謂能安會下張天覺。矧夫絕己躬開已眼。元來洋嶼菴前馮濟川。看看（火把打圓相云）快翁卽今入遮光明藏三昧。與從上諸聖恁麽周旋。休周旋（擧火把云）陣陣東風吹雨過。崑崙捧出火中蓮。

義雲了[/卽]禪定門下火（俗稱大江彦八。曾感惡疾困臥者八年。齡四十一而死）

    [/卽]當千秋驚八月。江夫芙蓉火中發。翠巖眉爲長慶生。直下透關活鱍鱍（某名）親參正宗之禪。久臥淨名之室。四十過而暮景斜。奈平生飛騰心。一彈指而古今變。捨非法般若筏。咄咄咄。脫崑崙鐵袴。跨却菩薩乘。玄玄玄。揮秋水智劍。掃開金剛窟。正與麽時。看看。義雲[/卽]公具足清淨法身去（擧火把云）毘盧光焰太芬馥。

桂林宗昌禪定門下火（預請）

    百年昌久半炊間。和夢掀翻五蘊山。杜宇一聲雲吐月鐵鞭趁電過鄕關。切以（某名）抱箕頴[/卽]紉湘浦蕳。葵藿傾寸誠。曾入山僧之室。松柏守孤直。備嘗國步之艱。眞俗二諦總沒分曉。涅槃一路何拘躋攀。抹明月批清風。剎那滅却阿鼻獄。呑栗棘透金圈。毘盧翻成菩薩蠻。畢竟桂林安心立命處。卽今呈處一斑去（擧火把云）火裏蓮華君自看。紅爐烈焰碧潺湲。

桃溪淨仙禪門下火

     元來不死五通仙。石裏蓮華火裏泉（火把打空云）射破無明閑鬼窟。通玄一箭過西天（某名）早投如幻之室。纔保不惑之年。薰風南來殿閣微凉。卽是諸佛出身處。明月夜光朱絃流水。莫非單傳直指禪。截斷根源眞了非了。無依獨脫太玄絕玄（咄）出頭天外君自看（擧火把云）烈焰亙空輝大千。

桂巖性久禪門下火（擧火把云）

    西來桂樹久昌昌。五月秋風夢一場。解道維摩是金粟。三更昨夜月侵床。夫以（某名）卓爾遺直巍然老蒼。餘波四隣染指曹源宗鼎。周給一國橫身濟北蔭凉。堪呼再來許玄度。豈愧三絕顧長康。依俙張道濟獻夜明簾。排五位槍旗。則時時捉敗。超越石季倫開金谷館。接四來雲水。則日日奔忙。無端持誦送一生。全無墮羊車鹿車白牛車之途轍。直得清廉遺諸子。一任增象寶馬寶玉女寶之輝光。百千三昧乾闥城。子規山竹裂。七十一年新羅箭。鷓鴣百花香（咄）崑崙露柱共歌舞。石女木人休斷腸。與麽時[/卽]。桂巖臨行得此戲自在底消息子。如何商量（火把打圓相云）一堆紅焰熾然說。三世十方齋對揚（擲下）。

道秀禪門下火

    百年海上明公秀。一夢人間乾闥城。無角鐵牛化泥佛。閻浮日午月三更（某名）樵爨守朴芹暄存誠。鼓皤腹以謳歌。條風塊雨沐王化傾丹心而信受。佛國仙山任意行。自然蹈著本分田地。直下滅除阿鼻火坑。以何爲馮據（擧炬云）一炬電光徹幽明。

正甫元眞信士下火

    元來無位一眞人。掣電光中透法身。午夜清風拂明月。心花開遍十洲春（某名）傾誠少林籌室。染耳臨濟要津。針芥暗投。兩地共看一月。鉢盂遙受。東際那事南詢。兎園冊兮教巿竪。魚山梵兮賽江神。靈毫寧惹塵埃。拓開古田於八識。逝波不捨日夜。解了佛性於三因。石人蹈雪而剝剝。木馬嘶風而踆踆。畢竟元眞信士歸家穩坐底消息子。作麽生指陳（擧起炬云）紫栴檀現火三昧。撥轉如來正法輪。

道覺信士下火

   （火把打圓相云）百草頭邊覺路通。河沙剎境電光中。拈爲甘露涅槃相。照破人空與法空（某名）傾誠于金山祖道。染耳於松源宗風。木馬嘶時囂塵鬧巿。密嚴國心華發處。峭壁□峯忉利宮道。覺卽今還覺得麽（擧起炬云）始覺本覺等妙覺。火中優鉢一莖紅。

春翁信士下火（匠人○曾付法名了又預請一語。擬末後資糧）

    無常一偈涅槃四柱。虛空不留斧鑿痕。火宅入出法身主（咄）。

芳澤源仁大姊下火

    諸佛眞源仁讓齊。菩提坊裏不曾述。無門關捩忽撥轉抹過。趙州東院西（某名）具八敬法超三乘梯。出東山下。而不肯左邊底。景西川風。而莫拘無町畦。月影鍾聲。論甚生死岸。蓮華荷葉。說何愛欲泥。畢竟轉身自在消息子。卽今作麽生辨端倪去（擧炬云）火中桃李自成蹊。

欣甫見幸大姉下火（眉州巖倉織田出雲守之母卽羽黑小牧。但馬守之繼母也。壽九十三歲。平居歸曹洞宗）

    平生慶幸樺來脣。九十三霜忽轉身。蹈破夜明簾外月。通霄活路絕纖塵。切見（某名）染耳於新豐之曲。混迹莫窯之倫。那妨一問賺過奯公。氷連鄂渚而浩渺。直得千巖髣像緱氏。雲近蓬萊而紛綸。加之割愛遊方。榜浙客川僧于露柱。修因植福。列渭子湘孫于庭筠。此是大姉德齒俱尊底常三昧。卽今去就分明那一著作麽生指陳（火把一拂云）白灰撥出紅麒麒。

祥室宗瑞大姉下火（十月二十七日逝。少林寺檀越薄田之祖母也。翌二十八之夜闍維有雨）。

    祥雲瑞日欝葱葱。今雨回轅列聖叢。祇合摩耶在忉利。傲霜殘菊竹籬東。夫惟（某名）存鐵磨體克菴提終。暗合林際之機。自然佩三要印。明投松源之室。何必絕一條紅。保八十六年。守心腸于鐵石。解百千三昧。藏鼻孫於針筒。僧鳳人龍盈門雜沓。蕙子蘭孫如玉玲瓏（噫）剔起眉毛恁麽去（揮火把云）電光灼破盡虛空。

泰和理春大姉下火

    春雲過太清。日午打三更。祖佛共携手。崑崙玄路行（某名）預崇福遠裔。尋德禪宗盟。把定函谷之關。養花留春色。儼然靈山之會。分楊引月明。悟同未悟生了無生。慈悲喜捨。卽是千經萬論。動靜起居。從教七縱八橫。與麽時[/卽]。殿脊鴟吻。吹滅钁湯爐炭。床頭龜毛掀翻陽焰乾城。畢竟大姉安身立命處。 如何呈去。卍字紅爐點玉雵（擲下火把）。

淑安景壽大姉下火（大藪人）

   （拈火把云）資壽古今名實齊。一天星斗暮鍾西。錦心繡口沒交涉。頌得梅陽麁竹箆（某名）超出尸陀林藪。蹈著正覺階梯。遮莫落花破鏡把本修行。只麽放下尋常清風明月現成公案。那勞提撕。直得變苦域幻出無垢淨剎。傾禪河洗空阿鼻奈犁。看看。大姊卽今證入大自在三昧去（火把打圓相云）左轉右轉劉鐵磨。火中桃李自成蹊。

華屋宗榮林姊下火（乾兵庫殿之女西郷殿之母也）

    永保繁榮齊大椿。元來無位一眞人。等間證海印三昧。忉利宮中現本身。共惟（某名）鄕閭懷惠幕府賑親。夐攀臨濟大龍。全無凡骨。高揖岐山威鳳。實絕比倫。玉案翡翠屏。呵斥登伽女之證果。桃笙珊瑚枕。勘過迦葉波之無姻。正與麽時。一陳涼飆吹滅钁湯爐炭。九霄彎月驚奔陰魔波旬看看。大姊卽今聽得向上提唱。撥轉活機輪去（火把打圓相云）一句崑崙百雜碎。火中瞻蔔六花春。

悅江玄怤大姊下火

    記名暗合鏡清怤。凡聖由來道不殊。劈破虛空君自看。今宵明月暈珊瑚。共惟（某名）早年投海印空。常坐守觜盧都。崖崩石裂。登伽自然證果。鳥啼花落。小玉不勞頻呼。到者裏彈指圓成涅槃門。古佛交露柱。剎那滅却阿鼻業。片雪點紅爐。此是大姊獲得底大解脫三昧。卽今格外行李又作麽生（擧火把云）百鍊黃金無變色。然燈擎出護身符。

月船宗智大姊下火

    發無漏智解翻身。鐵磨末山同一塵。若認孃生臭皮袋。曹溪鏡裏任西顰（某名）觸濟北之機用。了月上之夙因。與麽時[/卽]。片雪點紅爐。頓消十波羅夷罪垢。消風拂明月。全脫五無間獄苦輪。畢竟大姊眞歸處。如何指陳（擧起炬云）毘盧圓相無邊際。爛熳火中桃李春。

盛元妙隆大姊下火

    佛法興隆在信心。莫將男女卜昇沈。潙山水牯過窓處。繞屋松風綠綺琴（某名）僧園拂紺紗。無功德中眞功德。巿聲鏖午枕。解梵音處悉梵音。村田樂兮籬頭吹觱篥。潑家風兮井底植林樆。與麽時[/卽]。滅除火血刀乎一喝。拖却人我擔乎五陰（咄。擧起炬云）曠劫無明頓灰爐。重重香水中斟。

和中理順大姊下火

   （火把打圓相云）逆順縱橫機用全。鐵船高駕末山巓。還張一曲好時節。楓錦晒殘斜照前。夫以（某名）日用皆八敬地。天然契一指禪。所以早笑娑竭女之變男。直到覺岸每訶蓮華色之瞻佛。那汚心田。到者裏說甚眞如佛性。澗松閱世臥。論甚生死涅槃。叢菊帶霜鮮。此是理順大姊八十五年常三昧。卽今別有轉身一著子。臨行作麽生敷宣（擧火把云）雨中看杲日。火裏酌清泉。

大機妙生大姊下火

    生佛本來齋。到頭曾不迷。閻浮一場夢。日落暮鐘西。看看（某名）當時月上今日菴提。及桑楡之迫暮景。如蓮華之處淤泥。所以卽世緣了大機緣。石火光中分緇素。空我性歸一佛性。閃電機裏辨端倪。與麽時[/卽]。覿露堂堂。皆爲無垢淨剎。清風颯颯。有甚阿鼻泥犁（咄。以炬一畫云）轉身一路活鱍鱍。烈焰堆頭木馬嘶。

天應妙祐大姊下火

   （火把指云）天祐由來積德門。兒孫羅列冠鄕村。趙州休道勘婆子。昨夜虛空箸斗翻。夫以新圓寂（某名）保歲寒柏。存堂背萱。得坐披衣。自然把斷末山境界。經行觀樹天禀諳含尸陀林園。所以日用百千三昧。水流在海。塵勞七十五年。葉落歸根。直得離男女相。顯現本來身。傲霜籬菊秋無數。卽生死海宏開涅槃路。斜日岸楓紅一痕。與麽時[/卽]。大姊更有轉身那一著。臨機作麽生理論（擧起炬云）紅爐烹出鐵崑崙。

以肅妙嚴大姊下火（預請○土岐麻野殿之室正法仁獄麟首座之北堂也。尊歸雲存中和尚爲師）

   （火把打圓相云）微妙端嚴無相身。光明寂照剎塵塵。慈顏不佩蔆花影。月傍金沙灘上新。共惟（某名）坤儀旌節壽域配椿。知東晋之嫗於寧馨。無憂樹下覺母。得南院之旨於啐啄。尸陀林中賢倫三牲。爭似懷橘陸。九族悉歸編蒲陳。到者裏人空法空。乾城陽焰。眞諦俗諦。阿魏水銀。東月照松風吹。觸處卽無垢界。山花笑野鳥語。全機皆正法化輪。此是大姊平生暗投明合底勝因。看看。卽今入寶炬王三昧。爍破涅槃城闉去（擧火把云）火中優鉢一莖。
春
玉崖□潤大姊下火（預請）

   （擧火把云）玉山含潤德輝繁。照破九霄兼九原。一片虛空無縫罅。針頭削出鐵崑崙（某名）枕苔石而平欺延命薩埵。聽泉水而證入圓通法門。所以弄花香滿衣。鼻孔無端築著。呵鏡雲遮月。業障直下直掀翻（咄）妙解不拘男女相。紅爐漲起碧潺湲。

菊莊玄要禪定尼掩土（伊藤掃部之室）

   （钁打地云）玄門要路總分明。下徹黃泉上玉京露。染坤裳一枝菊。慈顏不隔涅槃城（某名）三從氷潔五障霧晴。針芥投時兮千里共明月。脚絲絕處兮片雲過太清。暗合聵翁舊話。輕抛王母長生。說甚天堂泥犁。青山綠水剎無垢。論甚娑婆安養。玉展瓊樓草一莖。看看。這裏是法性土。阿要是法性身。畢竟身土互融一句子。作麽生施呈（作锄地劳云）一钁鑿開渾沌竅。天風吹下步虛聲。

大用宗機禪定尼下火

    全機獨脫絕追攀。夢斷屋梁殘月顏。誰道咽喉都併却金沙灘口水潺湲。切以（某名）諳得新婦子禪。契當河陽舊話。頻呼小玉手段撥轉檀郎機關。也奇怪忽趁午景於靈照。可惜許輕抛夙緣於勝鬘。一彈指頃。將謂脫賺罔明妙德。全體作用那妨。掀翻阿鼻無間。與麽時[/卽]。作麽生是大用轉身一路（擧起炬云）十月上春黃落地。火中桃李照人寰。

天英妙祐禪定尼下火

    天祐無邊保永年。好時節了善因緣。君看。葉落歸根處。一路遼空駕鐵船。切以（某名）淑容卓爾和氣醉醇然。早霑古溪法味。親人佛國乾坤。然雖孝男信女棄恩割愛。美矣阿姊小弟入教歸禪。這是禪尼平常三昧。卽今轉身一著。作麽生敷宣（擧火把云）一朶吹春火裏蓮。

光甫妙玉禪定尼下火

   （擧火把云）生死無常小玉聲。人人本有自圓成。一回拈出一回別。火裏蓮華照夜行。夫以物故（某名）北堂萱茂慈蔭竹貞。五十三年前。黃梅石女舞長壽。五十三年後。宿草原鴒感弟兄。蓋夫十世古今。不離當念。何矧數年離別。寧隔幽明。所以逢著瞎驢兒之的裔。特伸目犍連之孝情（擲下火把云）乾闥婆城一吹吹滅了也。眞如佛性菩提涅槃。更當甚麽火後茅一莖。

淑元了信禪定尼下火

信解無難針頭削鐵。菩提涅槃紅爐片雪。所以新物故（某名）頓離愛欲泥。全得大休歇五障三從七花八裂。到者裏直饒尸陀林美談。當甚行弔前桃茢。雖然與麽。更有轉身那一機（擧炬云）丙丁童鼓紅蓮舌。

天球妙珍禪定尼下火

    妙性圓明無價珍。玲瓏八面絕疎親。知音不局如來藏。萬象之中獨露身（某名）蚤入如幻三昧。常乘願王十輪。擬花養賢。黃梅石女梳苔髮。觀樹修道。藞苴棠梨脫法塵。閨閤中物。一時放捨。聲色堆頭諸夢自泯。到者裏說甚火血力塗。千江澄一月。論甚洋銅熱鐵。清風拂九垠別別（擧炬云）劫火點開優鉢春。

如菴妙性禪定尼下火

   （擧火把云）明心見性果如何。烈焰堆開優鉢羅。者箇元來不生滅。莫將春夢喚婆婆（某名）居養牯地。掬臨滹波。所以枕肱于痎巿之囂塵。太平得路。負暄于紺園之夕霽。安樂爲窩。抱子弄孫。無乖薩埵悲願。出生入死。頓脫阿鼻罪枷。畢竟以何爲證據（一揮火把云）一炬電光超率陀。

妙闡禪定尼下火（大藪人）

    大闡提人卽佛身。泥丸一路絕纖塵。聖凡男女總無二。林藪放開紅白春（某名）受衣盂於義天室。解泡影於愚溪濱。泥牛觸破嶺頭雲。皎皎心田之朗月。石女舞成長壽曲。熈熈化國之芳晨。隨聲逐色。無負尸陀遊履。弄子抱孫。皆乘薩埵願輪。至竟以何爲馮據（擧炬云）碧眼黃頭一床夢。洪爐火盡不添薪。

壽峯妙慶信女下火

   （火把打圓相云）慶壽宮中蝶夢醒。本來面目太惺惺。閨門一線通霄路。蹋倒須彌百億屏（某名）羽丘仙侶緱嶺典刑。蹈過新豐五位之階。剎塵塵月明煙暗。證人補陀千眼之境。坐堆堆水綠山青。更有向上活機用。臨行分明諦聽去（咄一咄云）石火電光追不及。無端一喝走雷霆。

春嶺宗韶信女下火

   江水夜韶聞性清。逝波千古意分明。塵塵剎剎總無垢。剔起眉毛驀直行。夫以（某名）諳三轉語不絕紅絲。暗合松源宗旨。會小艷詩猶閑絡索。何要檀郎認。聲。苦樂逆順皆莫妄想。夢幻去來敦非無生。近佛于那伽定中。抑逼罔明妙德。散花於毘耶室內。脫賺身子淨名。更有轉身那一著。卽今聽道得十成（擧起炬云）閻浮三萬六千日。石火電光乾闥城。

乾德宗貞信女下火

    菩提樹上女貞花。掣電春過天一涯。閨閤打翻情滲漏。光明爍爛遍河沙。共惟（某名）大夫人今時勝鬘季世提遮禀活祖衣則敬苕帚椿之宗旨。從親迎義則託梧桐樹之名家。坐禪離鸞於岐阜。須發萬騎於漢巴。踼翻二鐵圍。滅除阿鼻泥犁。整整威儀進止。捉敗三世佛。扶起狸奴白牯。時時安禪結跏。到者裏黃般若翠眞如。總是嚴身瓔珞。青閻浮白兜率。莫非虛質芭苴。便見崑崙兒兮擔枷過狀。素洛王兮把髻投衙㘞至竟何以爲證據（擧起炬云）火官劈破八紘置。

鏡空宗有信女下火（亡後七年方告計而應諸子追求）

    有情世界本來空。滿地落花連夜風。曠劫無明頓懺雪。心花開發剎那中。切見（某名）一念失垢。三從絕同。喪車藥方雖事旣晩。墓樹劍佩所思那窮。舊事阿難陀。勦絕摩登伽之凡塵於獨居地。大悲觀自在。滅除寶蓮香之猛火於列聖叢（咄。擧火把云）死灰掃出錦通紅。心地木叉光彩穠。

惟正宗理信女下火

    （火把打圓相云）理事圓融萬境齊。轉身一著任東西。脚跟不帶紅線線。平步丹霄氣吐霓。夫以（某名）通血脈于少林室。知痛痒於洋嶼箆。一面古蔆花。劈開無垢淨剎。多年仝苕帚。掃除阿鼻泥犁。所以峭巍巍。現法身無相相。孤迴迴。超正覺不梯梯（咦）幸有丙丁阿童子。電光機裏辨端倪。

雪庭宗柏信女下火

    森森庭柏翠成群。月轉莫窯村外雲。昨夜虛空打筋斗。法雷驚破睡眠軍（某名）傾誠禪寂去飾俗氛。僥倖少林風。呈總持之見解。逍遙普門境。證圓通於音聞。松籟翻無生曲調。榴花曳長壽舞裙（咄一咄。擧炬云)直入紅爐焰中看。天花亂墜雪繽紛.

祥雲宗浦信女下火

    斜日明邊湘浦西箇中。去就不曾迷。大家津送好時[/卽]。一覺春風夢蝶閨（某名）染指于林際禪。機前行照用。傾心於松源道。脚下辨端倪。那妨藏大千乎莫徭之笠。直得增斤兩於資壽之箆。到者裏焦穀闡提人。同時遊履無垢剎界。涅槃薄伽梵。徹底滅除阿鼻泥犁雖然與麽。信女要後消息子。端的如何提撕去（擧火把云）唯這繄（擲下）。

用仲正受信女下火（歸敬曹洞宗）

    現受苦輪彈指過。夜明簾外絕聱訛。閻浮三世兩重夢。轉入新豐一曲歌（某名）遊三摩地蛻五位窠。鳩雨帳中聞崑崙耳於李后主。鸞鏡臺下省春夢婆於蘇東坡。莫妄兮清風拂明月業識團兮鐵槌碎槃陀。到者裏無垢界。不隔同居士。轉身路論甚奈落迦。善哉信女。只恁麽信得及（擧火把云）烈焰堆中安樂窩。

金圃宗菊信女下火（預請）

   （火把打圓相云）卽身卽是菊光佛。聲色堆頭甘露滅。劈破虛空君自看。姮娥不局簾西月。夫以（某名）翩翩羽丘仙姝步步龍女淨剎。無端築著玍苕帚。傾素心於聵祖門庭。直下提撕麁竹箆。扣玄旨於瑞泉笏室。傳持單傳直指之家風。脫離默照邪禪之窠窟。說甚生死岸。富士峯頭駕鐵船。論何兒女家。蓬萊宮下履羅襪。到裏從來塵勞無明。總付紅爐片雪（咄。擲下火把云）。儞但恁麽休歇去。

椿莊妙壽信女下火（預請○于時明應六年丁巳佛滅日）

    （擧火把云）卽心卽佛無量壽。不滅不生春夢婆。至竟難遮本來面。簾西纖月海棠窠（某名）於如幻境。無端磕著。以新婦禪自立聱訛。三從曲順人情。金沙灘頭鎖子骨。萬古宜稱覺母。黃梅路上石盤陀。無垢剎隨身土轉。半炊烟逐巿聲過。妙壽信女。但須恁麽用去（火把一劃云）寶炬總持安樂窩。

性盈信女下火（預請）

    （火把打圓相云）梅性不虧心月盈。無端一曲奏無生。閻浮日午三更夢。直逐片雲過太清。夫以（某名）天資蓮潔。晩[/卽]竹貞。明投板源宗綱。享千金於玍苕帚。暗合林際的旨。省三玄於秋菊英。奪獻珠機。唐突龍女妙德。撒散花手。脫賺鶖子淨名。鄂渚渡頭阿婆。猶是一知半解。臺山路上古佛。任他七縱八橫。與麽時[/卽]。風從花裏香。阿鼻依正剎那滅却。天到梅邊別。毘盧身土彈指圓成。到者裏生死涅槃甚麽陽焰乾城。畢竟若何（擧起炬云）火後乾茅紅一莖（擲下）。

少林無孔笛卷之四（終）

東陽和尚少林無孔笛卷之五

            侍者某等編集
            遠孫元貞挍定

偈頌
鳥銜花落碧巖前

     夾山勝境話方圓。誤殺清涼二十年。如問這回何處別。鳥銜花落碧巖前。
潙山茶夢
     二子原來夢一場。潙山寐語太郎當。憐兒忘醜春風椀。髣髴僧中睡海棠。
長沙遊山（二首）
    何處去兮何處回。落花芳草謾徘徊。長沙無限一春意。獨許川勤掘地埋。
    萬古長沙明月秋。等間踏碎盡閻浮。百千諸佛沒蹤迹。無事如題黃鶴樓。
徑山朴渥（四首）
    徑塢名高兩浙山。半千雲水守清閑。忽遭臨濟喝衆散。一兎相隨杖履間。
    雙徑風烟冠佛廬。老欽宗旨定何如。窓間朴渥月中兎。水底蓬塵山上魚。
    徑塢月寒鐘已晡。雪窓朴渥煖雙趺。忽生頭角出天外。多少癡禪猶安株。
    懶融親見信禪師。百鳥銜花不再來。徑塢窓寒栖朴渥。一枝佛法復生疑。
南泉斬猫兒
    兩堂交陣楚氛滋。爭箇牡丹花下兒。王老全機如掣電。將烟塵付一刀來。
靈雲見桃花
    一顧桃花兩眼穿。若論悟道待驢年。漁郎蓑朽落紅雨。劍去可憐猶刻舷。
鄧隱峯擲錫
    交鋒酣戰蔡州城。佛手難救百萬兵。一錫過空楚氛解。寃親齊仰老狐精。
馬祖與西堂百丈南泉翫月
    有梅無雪不精神。有雪無詩俗了人。薄暮詩成天又雪。與梅併作十分春。
道吾慚源到一家弔慰
    樹頭樹底覓殘紅。一片西飛一片東。自是桃花貪結子。錯教人恨五更風。
後到石霜法堂上日覓先師靈骨
    曾絕珠纓吐錦茵。欲披荒草訪遺塵。秋風忽洒西園淚。滿目山陽笛裏人。
鼇山雪夜
    鼇山阻雪匪游州。宿世寃家話聚頭。他日住持事繁處。見楊花落亦生愁。
大陽皮履直裰
    萬事傷心在目前。一身憔悴對花眠。黃金用盡教歌舞。留與他人樂少年。
問禪答蟬
    脣上碧斑賓豹博。舌頭當的帝都丁。頻呼小玉元無事。只要檀郎認得聲。
禪狀元
    杏已褪紅槐未黃。叢林春屬狀元光。罵天一拶怒雷吼。驚倒諸方孟八郎。
    兎角龜毛不論禪。竹箆敲出十三賢。春風一日狀元馬。健羨看花先著鞭。
    黑蚖三尺鐵山摧。驚起七閩光秀才。失却眼睛拈得口。直稱鈍榜狀元來。
    萬重關鎖罵天翁。裂破還他一教忠。驚起春闈都眊矂。竹箆敲出狀元紅。
虛空鼓
    太虛空鼓自圓成。未下槌先霹靂聲。北欝南瞻齊普請。鹽官日午打三更。
山谷參晦堂
    文章四海老涪翁。一拶機前伎儞窮。忽被桂香穿鼻却。和衣摧倒廣寒宮。
金襴衣
    世尊付法授金襴。後代却成爭奪端。佛祖不傳眞妙訣。一肩搭起與人看。
佛誕生
    天然具足活機鋒。纔出母胎便點胸。殃害他年爭免得。韶陽不詐紫金容。
    脇誕等間興慢幢。人間天上勢無雙。如何行令韶陽老。汚却烏藤狗不噇。
    杓頭打倒紫金軀。天地獨尊休亂呼。眞佛出身端的處。君山點破洞庭湖。
    天地空來一指端。三千剎界受渠瞞。今朝更灌薔薇露。爛盡他家業識團。
    母胎未出度人了。那用藍國土上泥。一杓香湯驀頭潑。法身沒溺五天西。
    雲門醉後用嚴刑。棒殺摩耶小寧馨。我老袖間無辣手。香湯一杓爲丁寧（文明丙午）。
    母胎纔出步丹霄。消得雲門棒一條。我有報恩酬德句。些些惡水驀頭澆。
    四海條風塊雨時。無端降誕寧馨兒。杓頭攪動金剛際。一洗藍園乳臭來。
    五天西畔四洲南。惡水澆成滿面慚。清淨法身端的別。山花濯錦澗吹藍。
    驚動閻浮箇黠兒。獨尊一句絕機宜。杓頭不惜勞筋力。激爾天然氣海來。
    指天絕叫小瞿曇。驚倒頂須彌一二三。今日華亭重灌沐。坦平平地漲龍潭。
    孺子出胎但點胸。痛遭韶石折其鋒。山僧却愛渠禪俊。一杓香湯起九龍（再住瑞泉）。
    丈六金身草一莖。年年灌沐未全清。娑婆世界衆生濁。惹得江湖愍忌名（同）。
    微涼殿閣出身處。遍界乾坤洛佛經。一杓香湯平地浪。元來損德是丁寧，
    唯我獨尊天地間。雲門拈棒齩牙關。吾儂老不事筋力。翠雨一簾螺髻山。
    滿院薔薇雨。千山清淨身。藍園這妖孽。忽著眼中塵。一杓薔薇水。五天甘蔗童。後生眞可恐。七步起威風。身毒夜半產這寧馨。傾海灌沐遍界猶腥。
    浴佛之次集句成章。以侑一杓功德云。
    山色豈非清淨身。癡人猶戽野塘水。添得雲門醉後盃。白浪滔天平地起。
佛成道
    一見明星便掠虛。彌天罪犯果何如。六年端坐無斯苦。風雪下山三脚驢。
    一星穿眼尚闍梨。恨不機前𡎺殺伊。白浪滔天平地起。濫觴全在出山時
    雪嶺六年癯似梅。期渠凍死墮泉臺。弊衣勃窣舌猶在。漫作娑婆說客來。
    饑凍六年心未灰。面皮鐵厚下山來。雪中別有出興佛。剎剎塵塵千億梅。
    星芒烜爀眼瞇麻。引得人天蔑戾車。四八端嚴都不是。一身清瘦似梅花。
    成道後兼成道先。眼橫鼻直故依然。如何認取一星事。脫賺三千與大千。
    雪苦霜辛漫六年。妖星一見眼皮穿。若言成道太遲鈍。已被梅花先著鞭。
    毛頭星現雪山頂。石裂崖崩瞎屢生。特地噇些酒糟著塵塵剎剎半途行。
    凍餒六年何太愚。幽崖梅花觜盧都。只將一點雪山雪。染得阿僧祇白鬚。
    一見明星遭眼瞞。崑崙脚下爛泥團。君看迷悟兩岐外。溪雪梅花帶月寒。
    大道本來無可成。誰家一犬吠虛聲。這回打失孃生袴。赤脚崑崙蹈雪行。
    蘆膝鵲肩寒更饑。有何顏色出山來。娑婆世界八千返。始被一星穿眼皮。
    如何是佛眼是禍門。明星一見瞎却兒孫（明應六年丁巳）雪嶺年年雪。明星日日明。奈何千古下。箇箇覩如盲。

佛泥洹

    歲歲感時花濺淚。年年恨別鳥驚心。這回佩得魔王印。笑倒五天雙樹林。
    暖風遲日鶴林春。嬾困如來丈六身。只用獅床一肱夢。等間脫賺惡波旬。

    紫金光聚剎塵塵。澗水山花蘸錦新。將謂雙林曾滅度。元來脫賺老波旬。
    臭煙漠漠鶴林阿。三界導師春夢婆。今古波旬較些子。風前拍手笑呵呵。
    人天群類悉悲辛。醜惡難藏丈六身。滿地落花蹤未掃。至今狼藉鶴林春。
    慶喜桃花雨泣辰。年年愁殺鶴林春。曉晴枝上黃鸝辨。撥轉如來正法輪。
    三身四智六神通。彷彿一場春夢中。錯認提河休擧似。釋迦院院牡丹風。
    惱亂春風死不休。金棺三繞誑閻浮。猶聞四十九年辦。忉怛柳間黃栗留。
    不曾一字弄泥團。百萬人天遭眼瞞。今日和贓都敗露。滿簾紅雨杏花。寒
    二月鶴林烟霧愁。八千來往到茲休。祇緣一字曾不說。五逆兒孫遍四洲。
    鶴林五五百年春。知有底人無一人。燕外鶯邊魔境界。風吹揚柳舞波旬。
    不耐春愁老骨楂。鶴林風冷穗烟斜。唯將慶喜兩行淚。染出阿僧祇劫花。
    四十九年胡亂說。墮阿鼻獄遭拔舌。遍界春風二月花。至今染出佛身血（文明十八年）。
    這臭骨頭何業塵。年年枉作刻航人。好將八萬四千淚。染出無邊桃杏春（瑞泉）。
    咄這臥如來。肉團心未灰。餘殃及今日。氷雪破顏梅（瑞泉）。
    三界導師一場狼藉。今古雙林鳥啼花落。

達磨忌

    竺尾支頭兩處龍。靈蹤未必在熊峰。橋邊楓樹遠山雨。覿面西來老凍膿（初住瑞泉）。
    太平梁魏不容姦。掘地活埋蒼翠間。驚起熊峰夜來月。九年弓影復彎彎（瑞泉）。
    十月小春黃葉天。祖師在我屋頭邊。若言皮髓實分付。對面迢迢隔竺乾。
    曲指人心立文字。通途變格也風流。而今若認單傳旨。徐六海棠香滿川。
    隻履西歸宇宙空。欺梁瞞魏滅宗風。玉蕭吹徹鳳臺月。猶掛彎彎賊後弓。
    九年面壁弄精魂。鬼窟黑山荊棘繁。梁魏無人棒伊殺。至今殃害及兒孫。
    隻履西歸老骨槎。梁朝魏闕事如麻。勸君更盡一盃酒。霜葉紅於二月花。
    眞丹無地可藏蹤。皮髓分張少室峯。十月小春楓葉錦。年年染出惡情悰。
    面壁九年何似生。單傳直指禍胎成。蹈翻梁魏山河去。隻履西過霹靂聲。
    鴆酒三盃奪命根。單儀落葉掃無痕。猶餘一隻西來履。驚倒梁朝魏闕尊。
    眞野狐精迹未陳。慇懃三拜蓋溪蘋。此中無限雪庭意。說向愁人愁殺人（延德四年壬子妙心寺）。
    分皮得髓老猶癡。袁達李磨渠是誰。一炷清香兩般意。把無孔笛逆風吹（明應二年癸丑不二菴）。
    直指單傳漫撒沙。無人逐惡又隨邪。唯將一臂雪庭血。五葉染成東震花。
    正是小春初五辰。一香喚起野孤身。單傳落葉無由掃。處處楓林眩惑人。
    路過流沙逢者稀。九年弓折一身歸。復驚少室峯前草。無角鐵牛眠落暉。
    西來無意果如何。枉被人呼閑達磨。臘雪在時梅發處。重遊應續片岡歌（明應七年戊午再住瑞泉）。
    五天殃害六宗讐。隻影栖栖梁魏遊。乍被西風仲歸思。虛空背上倒孤裘（明應八年己未住瑞泉）。
    齴齵不曾東土來。三千剎界小春梅。一花賣却少林髓。殃害人天心未灰。
    魏梁雙象觸蠻國。支統鶴盃兒女讐。隻履飄然過葱嶺。不風流處也風流（大仙寺）。
    空棺隻履太姦生。歲歲小春無限情。拈朶梅爲香一瓣。和魂喚返老狐精（同）。

臨濟忌

    人生七十又青春。忽値瞎驢嚴忌辰。未下雷奔一聲喝。歷然全主與全賓。

元旦

    海上蓬萊呼萬歲。堂前露柱舞三臺。牡丹吐蘂西江水。大坐當軒接客來（瑞泉）。
    大地都盧雪一團。春皇上瑞與人看。東風吹入太平曲。起舞丹山白鳳鸞（米山）。
    山光水色動春容。無角鐵牛眠尚濃。珍重金衣賀正語。一聲飛上萬年松（同）。
    栴檀圍繞一叢林。吾再掬泉聽古琴。別有東風交割處。梅梢擎玉柳垂金（明應八年再住瑞泉）。
    埜寺曉鐘呼睡翁。年光添閏望朧朧。袈裟定被鶯兒笑。老眼看花總霧中。
    正法住山千萬仭。飛樓湧殿九重天。高科箇箇龍頭選。壽算人人亥字年。鳳闕仙桃如笑日。鶯邊御柳半垂烟。花園重布法王令。一喝機前賓主全（妙心）。
    箇箇尊年超寶掌。人人萬福蔑曾郎。少林春色冠天下。拄杖頭邊僧鳳翔。
    水獻河清頌。雲從臨濟龍。春風無限喜。添得萬年松。

少林萬年歡

    無孔笛兮氈拍版。大家齊唱萬年歡。春皇呈瑞少林雪。吹入鳳簫聽不酸。

和德禪和尚（春浦）年頭之作

    門庭輻溱五湖僧。池水不通床角藤。好雪窓前換人眼。諸峯削出玉千層。

奉和微笑堂上老師元旦示衆尊偈

    法山千仭聳。住世幾椿年。萬象須彌筆。三春太雅篇。宮花含露拆。園萼帶晴妍。四海齋欽仰。古今妙喜禪。

和集公試筆韻（天寧僧）

    春從筆下融。妙悟入薰風。今日天寧主。昔年佛果翁。

九日寄人（師二十歲之作）

    蕭條院落雨聲中。立盡龍山吹帽風。蝴蝶飛邊應有句。黃花秋淡露叢叢。

無題

    庭前紅白梅。春到一時開。遙識帝城北。爲花神御催。

牡丹花盛開啜茶當酒因戲作

    姚魏芳名冠古今。多將一醉低千金。風流清衆亂離裏。相共拔貧花不斟。

春日寓懷

    碧雲日暮惹閑愁。拄杖嶙峋床角頭。梅在溪邊門半掩。白鷗不下水悠悠。

春月聞蛙

    劈耳蛙聲月午天。無端透徹未生前。我儂一著勝渠處。聞到驢年不會禪。

天寧寺櫻花

    岐下山櫻天下稀。若王華頂覺前非。飛花漠漠避無地。帶得滿身紅雪歸。

漫興

    老矣鶯歌三月嬾。悠哉蝶夢半途迷。春風緣遍王孫草。生鐵崑崙萬國西。

山詩一章謝明鏡易公侍丈惠白躑躅

    白杜鵑花天稀。一株移得玉成圍。劍南樵叟唯丹萼。應向春風悟昨非。

花下話舊（正法雲門菴之會）

    老矣乾坤一旅亭。花間勝集慰飄零。風光莫負霎時樂。雒社耆英亦曙星。

留別雲門主翁

    投宿雲門散百憂。吟花眠雨更遲留。端嘉諸老偶然會。冠我平生茲夜遊。

聞大仙寺海棠盛開作之

    尺書來報海棠開。不奈舊房歸興催。永夜能燒老坡燭。恐花睡去委蒼苔。

漫興

    應機接物鬢斑斑。倒臥橫眠守一閑。柳絮走過無佛處。三山鎖斷萬重關。

對花漫賦

    今年紅是去年紅。老眼看來似霧中。遮莫人呼王和尚。袈裟吹亂落花風。

司馬溫公獨樂園

    深衣獨樂鬢蕭條。蟬冕功高簾聽朝。野竹秀花纔五畝。終無春色帶青苗。

暮簷雨竹

    一庭寒玉兩滂滂。珍簟論詩坐晩涼。今日彭城對床喜。櫚間堪扁綠筠堂。
    簷竹戰風涼雨來。葉間鳥雀似催詩。無端曾作晩晴賊。臍噬三生杜牧之。
    此君亭外此君君。渭子湘孫恩不群。一霎過窓砌如畫。半叢風露映斜曛。

    簷竹雨殘暝色加。一莖烟重兩莖斜。窓間可待毛錐月。儻與晴梢定等差。
    帶雨新篁玉露鮮。巡簷嫋嫋小嬋娟。憑誰喚起湖州筆。描得鵝溪一疋烟。
    霜筠帶得舒王句。夏籜裁殘漢祖冠。今雨暮簷標格別。詩聲風碎翠琅玕。
    雨洒幽篁爽氣浮。蒼梢吹亂暮簷頭。乘涼快策揚州鶴。占斷渭川千畝秋。

七夕祈雨

    桑林請六感天心維昔蒼生獲早霖。誦大雲經仰河漢。二星休嗇一宵陰。

蘆花被

    收拾蘆花兩岸秋。裁來作被轉風流。酸齋可愧漁郎意。一首詩輕萬戶侯。

楓林夕陽（六首於天寧作）

    上方楓樹錦層層。望入晩鴉携手登。他日金鑾莫相忘。半跏風葉夕陽僧。
    晴巒重疊錦屏風。霜葉翻鴉斜照中。姚魏休誇花及第。楓人獨占狀元紅。
    衣錦將軍迹未陳。手裁花木感遊人。寺前紅葉夕陽冷。霜憶烏臺楓紫宸。
    霜葉趁晴宮錦鮮。織成吳越舊山川。從教鐘送夕陽過。張亦楓橋夜泊船。
    情如小杜晩停車。愛此楓林紅勝花。滿座詩人齊指處。幾重雲錦晒西斜。
    山山黃落卷寒聲。獨愛霜楓晩帶晴。步屧轉迷紅世界。夕陽亭北錦官城。

楓橋口號示同遊諸禪侶

    道吾舞矣德山歌。奈此楓橋一賞何。水面枯荷幻泡影。松間紅葉玉顏酡夕陽僧向溪邊掃。夜泊船從鐘裏過。體露金風現成句。雲門意氣逼關河。

觀音菊

    出圓通未入圓通。應物現形秋菊叢。業識茫茫衆生界。衰容冷淡倚西風。
重陽之後籬菊爛漫而開。漫賦一絕付昉子同作
    [/卽]過重陽雨未晴。敗簷點滴帶詩聲。倚窓吟斷折殘菊。彷彿抱叢寒蝶情。
寒爐（二首）
    豪家獸炭幾通紅。誰識爐邊老凍膿。待得烏薪吹暖氣。靜煎雪水聽松風。
    品字柴頭烟霧凝。無賓主話冷氷氷。殘山却怕芝泥降。鼻涕垂頤煨芋僧。
    雪月滿山欄嬾凭。甘成下等擁爐僧。因思長慶納敗闕。一爆明明火裏氷。

子陵釣臺

     和璜釣帝贋漁叟。萬古磻溪帶恨流。七里灘高無官路。一竿斜日水悠悠。

覽土岐府第

    肩輿終日傍山行。白首獨含懷古情。衣錦將軍有餘烈。嚴霜楓樹擁重城。

臥隱軒

    一臥軒窓萬事休。琴樽猶帶晉風流。黃花未落卯金手。慰藉義熈年後秋。
留題法城菴之壁
    瑞雲千仭欝難攀。古殿崢榮紫翠間。投宿連宵接諸老。楓林恨隔主人顏。
題杜埔端午賜衣詩後（三首）
    炎蒸五月困衣時。風葛雪羅清且奇。料得恩榮端午句。切於再拜杜鵑詩。
    乾元元曆夏端陽。齊賜宮衣鵷鷺行。巧寫恩榮在詩史。千年風葛至今香。
    乾元蒲節太平秋。臣甫賜衣恩露稠。聞說自天題處溼。汗淋學士有名不。
法山寓懷
    生來薄福絕檀緣。祖塔不禁聽雨眠。槐國半漂螻蟻垤。雲根難補女媧天。
菴居偶作
    把茅分得一溪雲。栽竹疏泉晝掩門。松靄層層山裹寺。稻田漠漠水侵垣。斷霞隔岸疎鐘麓。片雨過橋數店村。明眼衲僧吟不徹。欄前烟景變晨昏。
偶題（二首）
    萬里青天喫棒時。汗流浹背五須彌。三更月下哭還笑。臨濟德山都不知。
    南詢童子不求過。遮莫百城善路多。若道文殊再相見。五臺拊手笑呵呵。
岐下偶作
    三國山河是故鄕。物移星換似殊方。擔夫爾汝漁爭席。露枉呵呵笑一場。
漫興（二首）
    綠萍身世暫須臾。首鼠未乘滄海桴。也好掣顛無定相。贋漁蓑底一浮圖。
    亂後江湖絕消息。破袈裟下算遊程。夢中四十年前面。樓上三千里外情。去雁蘆花烟雨岸。翻鴉楓葉夕陽城。安能拘落天河水。一洗人間兵馬清。
芭蕉扇
    芭蕉扇也芭蕉扇。巧製青縑作葉了。一陣清風何所似。王和尚揖破袈裟。
    蒲葵松箑不同群。便面巧裁蕉葉紋。揮洒要須麻詰筆。炎天六月雪紛紛。
    剪取芭蕉菴主蕉。製成扇子冷飄飄。無端化作犀牛去。三十三天快踍跳。
安枕室（崇春蘭）
    花影上簷春晝長。睡工夫外沒商量。風晴日暖南華蝶。靠倒燈王三萬床。
水晶簾（二首）
    毘藍吹裂水晶州。收拾作簾清暑縷。帝網山河千萬朶。一時捲上月明鉤。

    一槌槌碎水晶宮。捏聚作簾炎暑中。拌洗人間三伏暑。珊珊時響不貲風。
山雲幙
    煨芋烟中寒涕流。山雲爲幙傲王侯。紅蓮貴矣青油俗。不許上師明月鉤。
寄人
    投筆鳳樓三十年。憑君忉怛復胡爲。定遭具眼白鷗笑。把鐵圍山作面皮。
賀智棟落髮（瑞泉再住時作）
    潙山大仰藥山高。今古何曾隔一毫。刢利赤梢各啟蟄。青龍峯頂浪先桃。
雲門艮背記室。頃者遊履細鳥。寓居卑濕故。不遠而遷吉。愚未遑馳賀。漫作川八一章以代謁刺云。
    天涯偶合兩萍迹。桑下愧君移宿輕。山色定娟於月色。巿聲知孰與灘聲。雲門布襪奈泥滓。剡水船蓬期雪晴。寄語黎村椎髻輩。芹暄先慰寓公情。
余永享壬子夏前。於天龍寺薙髮。時方五歲也。臨曹源池觀鯉魚躍。而今倒指實六十三年。如夢相似。感而作之
    龍門薙髮五齡春。集瑞軒前觀躍鱗。六十三年一彈指。夢中變滅境兼人。
雲門老禪在都下歴年未還。近聞寓錫于東山靈源精舍。想與常菴雅藏日日聚頭清話。頗忘歸期耶。託便呈二章。前以督雲門歸駕。後以供常菴軒渠
    臘雪在時君未歸。五橋春水思依依。有情急結若耶襪。千里鶯邊花欲飛。
    會無多日別多年。柳絮光風心欲顛。十夢春來九蝴蝶。洛東古剎牡丹天。
寄顒藏主
    人被九關隔。月猶千里同。何當尋舊約。分楊聽松風。
長享戊申之秋。解龍興印而聞居于堆雪矣。中秋云臨。衆或請和月垂示。漫作一偈代之靈山話了曹溪指。物外獨超王老師。今夜堆雲三五月。非禪非道自清奇。
    昔者密菴從應菴於衢之明果。一日辭而還鄕。應菴送以偈。時辛未上元也。今歲戊申燈夕雪晴。樹首座翻然有省覲志。米山無物可賮。聊用祖師舊韻以壯行色云。
    衲子遊方志。天涯任倚門。胸中眞五逆。目斷白雲痕。聚首龍興席。紛紛六四坤。丁寧復門送。拄杖雨傾盆。雖未付禪版。風雷從脚跟。不是褪花杏。歲寒期再遵。
溫泉口號（七首）
    溫泉之醫人焉。雖盧扁不及也。但馬攝津二州自昔有之。若言其效驗。則隨病證耳。未易優劣。余文明癸卯之春。忽罹風恙口吻喎斜。治以灸藥少愈。或謂浴但湯則可也。輒乘秋晴。與二三子共行。中路聞山氏大將軍將發行。遂轉趍津湯也。津之溫泉在有馬縣東。爲醫王垂迹靈場。山有寺卽號溫泉。世以律居。山中頗多奇事。不遑枚擧。今詩中往往記之。
    欲到馬州來馬縣。西風八月客衣單。陳倉棧道轉身句。暮雨朝雲行路難。佛迹想應開闢水。靈源流出自然丹。歸時若使口喎愈。不用母丘覓藥丸。
    店翁如故意殷勤。五口解包顏共忻。健婢司湯時報浴。病人扶杖忽成群。轆轤牽落客欄月曲磴蹈開樵徑雲。白馬不來風日靜。山中舊話一爐熏。
    都盧大地一禪床。百里陽陰豈異鄕。行李雖微關吏緊。邏齋却羨野盤忙。魚坊酒肆毘尼境。地獄天宮遊戲場。放下杓頭君自見。淨瑠璃界露堂堂。
    溫泉靈地一都會。灌沐頓醫天下人。隣舍語音吳越雜。旅亭情義蜀閩親。喎斜三嗽足吟嘯。肢體半沈堪屈伸。怪得古來斟不盡。如來願海浩無垠。
    妨東移宿喜幽假。白髮秋風一病身。溪響空山鏖遠夢。室依脩竹絕汚塵。晝眠靜倒須彌枕。隣宴聒斟兜率醇。休道我傍無侍者。便他十二好辰。
    亂山高下備嘗險。路入溫泉望眼明。塔杪斷霞迷樹色。橋邊殘雨趁鐘聲。醫王殿下露肥藥。玉女祠前風弭旌。默禱從來有神助。歸程三日定新晴。
    金氣侵肌湯沐宜。光陰二七一梭移。路頭十客九跋脚。烟際諸峯雙塔陊。泉煖如燃丞相井。瀑飛恰掛謫仙詩。明朝別後又誰到。籬菊折殘黃蝶枝。
有馬湯歸（重陽日出溫泉）
    青山如笑片雲迹。露宿風餐有底忙。野水縱橫橋下合。田家遠近樹陰藏。村村落葉三秋雨。處處楓林一夜霜。最是斷崖苔石滑。杖頭有眼脫厄亡。
偶謁江山一覽之丈室謾奉呈一章
    疎慵無事老甘間。臥見城南堪畫山。雲際長江柳陰艇。拈來特地立機關。
    官軍不東鄕國安貼。蓋是瑞龍法兄道力之所加也。景仰有餘。騁一介拜賀矣。裁答外更賜謝章。綣繾銘肝。謹攀高韶託之雁信。
    先聲漫道大軍臨。苔臥牙槍擲綠沈。早識龍天護名剎。山無變色是精金。
正法山頭三祖師之塔。品立而衡梅院獨未構饗堂。晨香夕燈風吹日炙者半紀矣。明年當七周忌。亦恐使人白地炷拜也。劣弟薄福住山百計無補。每瞻禮自以愧赧。蓋開山中興兩塔。共是瑞龍法兄禪師攸作新也。今於先師一塔。何不顧之耶。嗚呼鐘之在筍簴也。待撞以鳴。不可不勸發焉。仍作拙偈呈上猊床下。所望遙垂高鑑。特出隻手一莖草上忽現瓊樓玉殿。不亦盛哉。
    梅陽一塔聳雲端。無殿無廊香火寒。業債難償七年雨。止啼黃葉掃階看。
賀龍田住菴（理侍者）
    檀緣偶結貧須達。杖履新臨吟佛陀。數頃布金黃葉雨。天童百萬汗顏多。
雲門主翁。今夏來補典座局。賦偈謝其勞。旹立秋後三日也。
    鳳世寃家又聚頭。笊籬木杓轉風流。全機新定叵酬句。一葉些涼無價秋。
虎溪天下之勝概也。賢愚皆遊焉。余何人乎。在其國未知其國之眉目。今茲七十三歲。勵老懶一行特拜兩祖師塔。豈徒玩弄景致者耶。仍有小偈。
    躑躅期春楓約秋。因循未遂虎溪遊。這回不是爲山水。活捉本師三世讐。
    典座之職。掌衆之齋粥務在清潔而已。吾山崇泉上人。下崇就卑。馳驟於庫下。普供一村緇素。兼及修造。其勤勞亦至矣。作偈美之。
    雪峯千五善知識。木杓頭邊果若何。叢林近代無斯作。今見堂中鼈鼻蛇。
天寧和尚賜綌衫壹領。作偈奉謝厚意（明應二年癸丑閏四月二十五日）
    絲來線去心機密。雪疊風含眼界涼。逗到無針無劄處。炎天梅蘂一身香。
今歲冬月有閏。寒威逼身。與黃楊木同其厄。忽天寧堂上惠楮衣壹領。暖信通膚座間回春。雖每歲有此惠。感恩倍恒。謾述山偈聊矢忱謝。
    楮衿新疊玉芙蓉。遮莫三冬添一冬。轟起天寧迅雷喝。春前啓蟄老青龍。
    大梁和尚賜楮衣。素朴輕清長短稱意。雖云香羅。較何塵泥。禪詩聊充謝。
香林紙襖涿州衣。綿密工夫隔鐵圍。欲對梅花誇暖意。直須騎鶴雪中飛。
    今雨老禪。覽余謝天寧紙衣之小偈。特賜和篇。先是老禪有兩種盛貺。紛冘粗面謝耳。今用前韻作二章。其一謝段子坐具。其二謝鵝溪新衣。
    尼師壇綠布苔衣。稱坐那愁雪打圍。時具威儀衆中刷。縱非馬勝鳥回飛。
    東縑疊雪勝宮衣。詩瘦慚吾減帶圍。厚意重重吟不徹。溪林秋過葉皆飛。
    梁山楮衣之惠攀例復來。和氣若春。頓學覺排遣祁寒於梅花世界之外。余病軀不離爐背。未可跬步。卒賦狂斐以爲他日馳謝之先容耳。
    蜀錦越羅工製成。風流爭似紙衣清。著來雖免凍吟苦。陳謝匪詩慚楮生。
    夫知有佳山水。而懶於登涉者。豈匪隱倫之過乎。余巖栖瓢飮。挂杖屨而弗出。奈烟霞之嘲何。一日偶覽雲門常菴山行唱和之作。不覺面發赬矣。天寧堂上。旣見和二章。其中言去歲楓林之會。鳴呼此會。余亦預席難以箝口也。思索之間鼻祖忌云臨。一偈以侑蘋蘩。卽日天寧雲門相繼擊[/卽]。懦夫何不激勵也。然而少林劍去久矣。不可刻舷也。霜葉有餘妍。可與言詩而已。遂疊和三章。始以呈大寧堂上。次以東雲門老禪。後以投常菴侍丈。
    憑君莫話去秋遊。情到楓人難卒休。誰管呼爲間達磨。單傳落葉一坑收。
    名迹耳聞身未遊。老羸畏嶮寸心休。斜陽陽楓錦蜀江水。此景幾詩裁得收。
    謝東山後少斯遊。徑蹈溪聲行且休。知就雲門釣新語。樹凋葉落亦雙收。
賦一章遠呈雲門主盟研右。聊謝留滯兼述別後之懷
    去雒東來知者希。謝君半載卜隣扉。風爐煮雪泯賓主。月殿題梅鏟是非。芋火懶。望丹風闕。葦間同忘白鷗機。江頭別後贈無物。十八灘聲一枕幃。
乙已孟陬餘寒祁於冬也。鳳宿樹公。新製春服持來贈予。綈袍戀戀。又何足比也。作狂斐一章謝溫存之情。
    素練照春香雪吹。那圖慰我一寒來。從前若不同床睡。凍殺殘骸也不知。
    罷龍峯之日有小偈。養德老和尚。辱賜尊和。後數日達于丹丘之退欄。泉石爲之震耀。十襲以爲珍耳。再用前韻奉呈猊則忱謝。
    自家屋裏有楊州。鎚拂那勞繼祖猷。回首猶慚寶峯席。姑蘇臺畔話春秋。
次韻奉謝佛性主翁來過
    偶然邂逅絕疎親。得得又來眞友人。吟外搔殘霜雪鬢。機前罵倒紫金身。松聲過枕暗濤碎。荷氣撲衣涼雨新。恰好東山左邊底。曹溪一宿迹猶塵。
更用前韻答佛性主翁
    不知不會最相親。語默都非達道人。萬事半宵胡蝶夢。一言多劫野狐身。望迷津樹暮煙外。思入山櫻春興新。德嶠歌兮道吾舞。若論心法是魔塵。
    米山臘八督衆長坐達旦。追繹雪山之前規也。有樹侍聖。爲闔堂設藥石行湯果。乙夜外面風頭硬雨雪瀌瀌。然床座回春。衆無寒粟之肌。蓋侍聖之惠也。老拙薄福住持頼遇他助化。莫勝愧嘆。一偈以謝之。
    長坐堆堆得未曾。謝君別甑拔貧蒸。却疑金粟乞香積。便見丹霞騎聖僧。擁葉雙趺寒似欓。團蒲七箇破如稜。孃生眼裏絕星翳。雪後諸峯碧玉層。
和春桂西堂韻
    臨濟正宗三聖驢。眞如翠竹近如何。前程有待簾前紫。此日龍淵主席虛。
奉呈金寶堂上大和尚。謝衡梅饗堂助緣。用去冬題畫燕韻。
    喜師一諾義尤眞。立向東風斫額頻。他日華堂燕賀。黃金纔上柳條新。
    呈龍光堂頭猊側。奉謝衡梅饗堂助緣。用曾呈瑞龍韻東風吹喜上眉端。早覺貨泉排遣寒。輪奐功成若歸去。半窓春雨借山看。
謾用端字韻。呈汾陽丈室矢賀枕一獅子百億毛端。風捲西河威烈寒。軟翠浮嵐山裹寺。懸崖撒手幾人看。
去冬梅菴漆桶老人。觀余化緣小偈於金寶山中。輒和一章。今春得東來之信。又用前韻謝答。
    無邊剎界一毫端。雲在萬年松頂寒。爭識湘南又潭北。先師塔樣少人看。
次韻天寧龍田唱和之作（并序）
    老拙今年七十四。纒沈痾而瀕死者歲餘。幸遇盧扁妙手。殘喘線聯。遂獲再遷大仙。松菊依前無恙。先謁大梁和尚。茶話。爾後來往無虛日矣。適書雲[/卽]龍田隣菴鐘鼓乍興。怪而問之。則濟北權德老人董莅也。不亦悅乎。於戲五十年前。識其面於毘盧頂上。則人皆期以遠者大者。世亂已來。東漂西泊。人境共違。擧而論焉。則中腸爲熱。如今斯擧雖匪榮耀。茍山川適意。則知足天宮亦不可易也。矧梁山餘波所及是德惟馨。若言九折灣不可容萬斛舟。則謬矣。余僅病起猶艱乎跬步。漫賦小偈代馳賀。翌蒙和答。大梁擊[/卽]。龍田又有謝大梁垂訪之瓊章。余聞得同氣相求。輒步芳韻。以爲他後惠來之基本。也。詩曰。
    懶將梨棗養丹田。落魄江湖七十年。君若不來誰共話。綠萍蹤迹白鷗天。
    昨者眞正和尚（訥景堂也）見枉高駕於野寺。余老羸入春已甚。未克趨謝。翌日又以貫花一章。賜吾會裏鶚見兩座元。賀轉位也。卒借嚴押呈猊右。謝存撫稠疊。
    巍巍象馭入山來。驚動天神又地祇。二子休誇兜率草。岐陽千仭鳳凰枝陽峯座元壬寅之春。輪侍于雲門影堂。香燈餘暇賦二章。同社互酬。余亦戲和其韻。
    白首懶陪風雅遊。龜毛兎角一床頭。東欄梨雪亦無頼。朧月使人生百憂。
    情知餘力課詩多。一月春如掣電過。臨別風光難擲。滿簾花影日初和。
答一雲叟（并序）
    龍阜和仲知藏。早擅才名秀拔乎流輩之上也。不幸値世亂不覩其飛騰焉。叢社爲嘆惜也。余壬子歲杪歸老於濃之山中。一日有客自稱一雲。啓扃而接眉宇。則四十年前和仲也。恍然若夢。昔在蘇子瞻一字和仲。時人稱爲人中龍。夫龍無定居亦無定相。有飛天者有躍淵者。乖者蟄者。竄伏乎爪甲下者。蓋變化叵測也。是以凞豐元祐間。是亦坡非亦坡。是非雖殊坡恒一而已。故云是非何處定。撫枕笑平生。余於一雲亦云。
    人不知吾吾卽尊。一蓑歸老任乾坤。遇君恰似夢中夢。枯葦渡頭鷗鳥門。
謝石門惠秋杜鵑花
    謝君秋後杜鵑花。寺似鶴林幽趣加。十九重陽不多日。有情來看一枝斜。
借金山竺溪老禪韻。賀藤金吾來歸
    舊聞衡嶽識韓山。雲霧復開向上關。幾箇丈夫歸鬢黑。鵑餘朧月五湖間。
    太史公留滯者。終南之顏色也。岐下人於鹿山泛梗詞伯。赤云粤一日扣余泉扉。惠以湘竹管筆。不可默受焉。漫寫二十字矢其謝耳。梅花翁儻見併索一笑（鹿山省佐知藏梅花翁學徒也）。
    襟宇士峯雪。筆頭龜谷花。湘江可流恨。萬里隔鷗沙。
賀藥山燒漁網之慈制用梅菴老人韻
    月暗江城嚴警聲。侵漁誰網葦間橫。藥山山下李翱後。珍重金吾夜禁行。
卒依某人蓮經和歌之韻
    朝埜相通鐵石交。妙蓮一軸玉輝郊。月卿無限黃金淚。劈破虛空作紙包。
    龜養山中中元觀燈之盛。莫如庚申歲矣。泛梗詩伯作頌見示。謾依其韻。
祖龍日月鳥投籠。項羽歌騅劉大風。尀耐鴻門會示玦。燈明古佛瑞光中。
借天寧和尚韻賀雲門牛欄室
    巿中買沃古今難。罨畫青山入退欄。遍界罵天伏頭眼。四雲門作一般看。
冬至前一日初雪。謾賦謝天寧和尚賜楮衣
    被穿唯念一陽臻。無復牛兒賣與人。微雪捲簾梅有信。楮生來報十分春。
寄題蟠龍寺孤秀松（并序）
    夫挿一莖草現瓊樓玉殿者。瞎驢九世端師翁也。作四時詞排春水夏雲者。典午第一陶達磨也。轉心於境視古於今。蟠龍之遊不也奇絕耶。門前有一株青松。余卒然指之云。豈非淵冬於嶺嘉樹乎。宜名孤秀松。後月餘賦之。
    春秋無限景。孤直莫如松。偃蹇一株雪。陰涼千萬峯。
    今年早獻萬邦風塵。途路多劫盜人困來往。林寺殘衲擁葉趺坐。無復桃源可避。僅有𣏌菊為餐。但覺去年貧徹骨。今歲寒徹髓矣。爰五寧和尚製楮袍寄贈。蓋每歲沐此惠。而今歲急難感荷特重。加以佳章一唱三歎。牆壁回春几硯解凍。何但鄒衍吹律寒谷暖至哉。便依尊韻奉酬厚意之萬一。
    大梁佳氣欝葱葱。縱立一塵應彀中。斯日嚴寒拜溫問。任他虐雪與饕風。
    衡梅老師和尚。頒賜黃柑二十顆。有玉偈兩篇。後篇辱慰趺坐擁葉之寒乞也。鴻恩難荷。謹和尊呈上猊床下。伏望慈悲改抹。
    壓倒永嘉三寸黃。樹頭蜜果檗山陽。不堪清賞劈開看。毒氣噀人寒似霜。
    凍雲鎖月一閑房。冷笑青銼誇鐵腸。趺坐夜來寒徹骨。滿床風葉半吹霜。
春和微笑堂上老師大和尚尊韻（并叙）
    七月念三日。所賜玉偈。淹滯于濃陽不達山中。及九月晦日有一僧持來。遂拜受披閱。驚而且告言。是吾至寶也。何自懈于傳達。致令吾謝答失時耶。其僧口不絕罪過。孔夫人曰。旣往不咎。遂宥之去。旣而圭復有日。適得鴻便謹汚尊韻。無以遲晩之責萬幸。
    故國却殊方。花園杳悵望。三山一蓬島。十夢九梅陽。雅量包天地。風規動廟堂。何時侍猊側。四海德惟香。
老師和尚付法衣。作偈奉謝焉
    正法山頭雲一縷。半肩搭起重千鈞。獃翁不受聵翁囑。今日劣孫難效顰。
奉次微笑堂上老師尊韻
    宗綱大振聖圖安。一瓣祝香抽寸丹。更向法山呼萬歲。銜花玉鳳有餘歡。
次韻賀養德和尚賜禪師號
    師門輻湊五湖禪。閣上宸奎映日鮮。草木山河發春意。新條何必待來年。
毛錐子一枝。贈井上雅樂助答惠炭
    鳳炭遠從丹嶽來。寒爐頓覺挽春回。聞君吏隱多間暇。凍筆可呵東閣梅。
謝虛上人惠白紬
    隴上白雲持贈來。一寒范叔入秦時。滹沱麥飯古今事。厚意未酬君莫疑。
少林寺櫻花
    朽質不妨遊興新。高吟相屬兩三人。四方八面櫻花雪。一箇胡床坐斷春。
辛苦酉春興呈左大史（壬生官務）邵菴閤下。奉謝診劑靈驗
    白髮殘僧萬死中。神僊妙訣活微躬。若分一七與春色。天下花應難老紅。
    龍興僧堂落成。堂上老師有偈依韻奉賀
    米嶠新開龍象場。并呑臨濟與韶陽。溫公嘆服禮三代。王氏問來僧滿堂。香氣暗凝秋雨被。鐘聲時殷月明床。主山歡抃安山舞。萬衲趨風傾四方。
夢詣北野神祠
    菅相風流在。尋詩廟下來。遙望松似薺。近看雪皆梅。花月九天筆。楓宸一轟雷。片雲何處過。絃管鳳城隈。
春湖浴鳧圖（并叙）
    余昔從事筆硯。頗有詩癡而拙焉。棄去遊方凡二十餘年。聲律都忘了。然雅音過耳。則猶如疵之遇蝦蟹也。蓋宿習然。南豐山每春元夕大置詩筵。可謂盛典也。而青龍精舍但隔一江。猶如浙之有靈竺也。而居衆皆村野。未嘗知慕其風韻也。及余之來。方通隣好矣。乙已燈夕南豐之會愈新。命及山野。自顧拙才而辭焉。已而聞其題春湖浴鳧圖。忽謂此豈非吾烟蓑雨笠之所目擊者耶。不覺一節一奏。則自然詩也。數日之後寫呈侍右。以入漁櫂之歌。江湖其舍諸。
    瀲灩湖光蘸晩晴。蘆根春暖浴鳧聲。青雲鼓冀幾鵷鷺。敢問滄浪一濯纓。
趙州侍郎見兎子圖

　　佛祖一刀殺。毘尼曾不瑕。無端驚兎子。千里摘楊花。
俱胝竪指童子圖
    淋漓梵天血。回首痛心休。碧落碑無贗。乾坤一指頭。
洞山過水圖
    兩箇一新豐。正偏誰立宗。澄潭雖照影。死水不藏龍。
香嚴宣宗觀瀑圖
    瀑掛銀河五老東。雲遊結伴氣如虹。飛流一洗會昌惡。直變乾坤作大中。
雪鼇圖
    從前九到又三登。躂倒鼇山氣岸崩。近代叢林無此作。圖通中等點胸僧。
四睡圖
    癡癡兀兀。物我相忘。海棠睡息。狼毒肝腸
八景圖（在細目得月菴）
    漁村山巿雪晴夕。秋月浦帆遠寺樓。莫厭湘江一蓑雨。幾多旅雁宿沙頭。
李白觀瀑圖
    廬峯飛入謫仙篇。驚倒銀河落九天。怪事還過於瀑布。鏡中白髮丈三千。
剡溪圖（扇面）
    雪月山陰畫不如。和舟遙訪戴逵居。祇應夜色惱人去。興盡歸來都是虛。
牧牛圖（二首）
     水肥草媆思依依。牧得歌兮騎得歸。峭壁攅峰路應嶮。閃鴉撩亂報斜暉。
    觳觫溪邊喘未休。桃林牧去夕陽收。擧鞭敲落吳天月。近代無人問我牛。
題畫（四首）
    江上春山疊亂青。樹牽離思晩冥冥。喚舟欲入畫圖去。惆悵蘭橈不暫停。
    玉削芙蓉雪後山。山前湖水碧潺湲。磯頭路入桃源去。漁艇無人蘆荻灣山裹寺樓樓裹山。無窮勝概杳望間。蓑翁一入桃花後。七世不漁蘆葦灣。
    丹青誰氏筆三昧。置我潤州多景樓。橋似垂虹穿柳過。瀑如振鷺榜松流。瞑瞑鐘靄擁危閣。閃閃酒帘迎遠舟。掛在高堂無一事。江山千里興悠悠。
夢中題畫
    幽居占斷小楊州。野鶴軒昂水竹稠。待月祇應蛻琴服。江山千里思悠悠。
扇面（八首）
    浦口凍雲吹雪添。漁蓑不耐暮寒尖。移舟祇合換魚醉。隔岸梅花映酒帘。
    對花慚愧多。業鏡白頭波。才譽付年少。悠悠漁棹歌。
    雪殘梅塢路。風解柳塘澌。何夕一燈雨。細論黃鳥詩。
    蜑烟連遠浦。鐘靄擁危樓。歸艇載詩否。瀟湘一望秋。
    一字歸鴻陣。三家掛月村。客愁吟不盡。四塞又黃昏。
    平生江海志。對畫思悠悠。隱顯遠帆影。猶疑天上鷗。
    涪皤雙井夢。野水一間鷗。兩地有何隔。乾坤元祐舟（背面各有一鷗）
    江天萬里白鷗波。顧影升沈感慨多。寄語瀟湘黃髮杜。相隨那耐一漁蓑（有鷗）
扇面漁墅夕雪
    西子湖邊雪亦奇。晴欄覓句坐多時。寄言分我白鷗席。要傍寒蘆釣一詩。
    臨江村墅暮寒多。一陣北風吹雪過。今夕聚星堂上席。何人詩思入漁蓑。
前開善古韶禪師順世七年之秋的子桐岡知藏在丹米山。嚴設忌齋。餘與禪師有四十年之舊。一香不足酬焉。仍敲鑑而歌焉。語直叙情。固不成章凡二十韻。
    大唐國裏大雄峯。草創天下法王窟。日域禪居是後身。重興禮樂布綿蕝。祖禰不了殃及孫。開善提持住山鈯。平生偃蹇眼無人。老氣崢嶸顏凛烈。鎖春亭廢鳳樓頹。室無長物唯貯月。月缺復盈人不同。年年歲歲鬢添雪。一門叔父號村菴。詩之尊宿世優鉢。花晨月夕每參詳。自許奪胎得換骨。晩[/卽]懶遊翰墨場。法華時鼓廣長舌。恰如砥柱屹中流。誰料頽瀾俄回敓。生死於師何有哉。梁摧哲萎我腸熱。萬里江湖鷗鷺情。朱絃流水一時絕。夜雨七年燈火青。籬邊殘菊候蟲咽。謾把遺篇咬嚼看。軟於綿兮硬於鐵。之子猶喜黃刑存。風前玉樹襟宇豁。會當雲路覩飛騰。叢社早以其萃拔。自離師後自知非。抛業遊方探虎穴。白雲驅儺古靈蠅。撥草參玄效先達。不擧巴陵三葛藤。直將此心奉塵剎。爐熏一炷邏邏招。勿怪報恩天淵別。
    明應癸丑季春日。謁瑞龍堂上和尚。茲日適營雙親忌齋。仍挽留當供。且有尊偈。謹依韻末。
    雙親嚴忌一時臨。苦海悉枯牛迹涔。雨過春山抽紫蕨。拳頭難隱打爺心。
    多生佛母黃梅縣。無位眞人赤肉團。業債重重酬不盡。和風塔在柳絲欄。
春日和某人七周忌之韻
    一念阿僧祇劫灰。刀山劍樹喝成埃。等間拈得七年夢。寫作小詩回向梅。
謹依養德和尚嚴韻。獻上正續大宗禪師眞前聊代香
    拈須彌作一毛錐。句句驚天霹靂機。將謂雲門藏北斗。證羊蜂桶寧馨兒。
依韻悼梅心西堂順世
    梅本鐵心凌雪開。豈圖夢蝶遽驚回。一聲玉笛奏花落。萬象森羅齊擧哀。
如濃州扣雲門室。次示東山常菴知藏爲蕭菴老師小祥忌侑香偈。有感而作。
    生緣佛手又驢脚。眹迹難藏明鏡臺。斯日東風適交割。龍華枝上賀當來。
悼錦芳宗文書記（并序）
    記室越人也。寄錫于丹丘正法蕞寺。霜辛雪苦。助餘道誼於一方。雖隔山河亦猶肝膽也。明應八稔己未臘月念三日。溘然化去。訃音經年達尾陽。披緘一慟老泪難掩。聊述小偈酬平素情焉。仍寫投嘉仲知藏。
    文關西透老南關。未必生緣在越山。山若有神呼萬歲。電光灼破臘梅顏。
和瑞龍和尚（受天縱）心宗禪師一周忌之頌
    雪鼇舊話崇寒腸。炷拜酬寃是影堂。東海崐崙叫希有。盡閻浮化一丸香。
卒依瑞龍和尚心宗禪師第三忌香語之韻。兼祝堂頭（洵西川）瑞世云
    三年景剎那移。月笛關山一任吹。濟北猶留蔭凉樹。出頭天外化龍枝。
拜謁虎穴塔之次。卒打亂葛以侑一香。仰蘄慈照
     法旆俄遷動大千。宗風滅向瞎驢邊。祖庭誰敢歎秋晩。棒喝交馳濟北禪。
玄珠藏主値萱堂三十三回忌。設蔬飯一堂。山僧感厥孝義打一偈。
    五逆藏胸三十三。一香今日默和南。梅花亦瘦小春月。淚眼遮殘經半函。
龍興鄧林令弟四年前寂於豫州。山川脩阻聞訃太遲矣。託便寄偈矢追悼之儀
    鴒原宿草幾秋螢。忽地髣聞愁淚零。萬水千山沒交涉。刻舷愧我認青萍。
元章溘然。稜叔典座將其衣服一襲贈於余。視之悽惻焉。作詩追悼。
    別離有限恨無窮。疊雪白紬如近公。只慣同床穿底被。猶疑殘夢在斯中。
和春澤主翁（梅心西堂）悼般若韻（自注云。般若鐵船老人。以以月十日入寂）
    鬧紅塵裏涅槃禪。猫則日兮驢則年。可惜莓苔一抔土。沈埋天下翠巖船（自注般若辭世頌有猫日之語）。
前越州太守藤公居士挽詩用雲門老禪韻（明應七年二月十二日逝）
    臥治清廉措大家。胸藏水鏡不誅邪。春風忽掃王隨雪。世俗諦中優鉢花。
余養一靈犬。以毛白名云梨花。馴擾者十年矣。辛酉仲冬忽來于窓前。如惜別者。此夕俄斃矣。仍改諱道白上座。以亡僧禮葬之。且作偈悼焉。
十年梨雪春陰夢。一別楓橋秋雨情。啀實吠虛總無事。全身脫去涅槃城。
少林無孔笛卷之五（終）

東陽和尚少林無孔笛卷之六

            侍者某等編集
            遠孫元貞挍定

像賛
出山像（二首）

    鵲肩蘆膝雪山巓。一見明星動五天。村外梅花亦成道。著鞭須在祖生先。
    帶雪毳成獅子皮。髼頗出窟欲何之。終身俁袖兜羅手。容易漏春微笑枝。

圓通大士（五首）

    巍然端坐。不聞不思。寶缾柳色。一任斜吹。通身遍身那面正面。咦。急須著眼看仙人。莫看仙人手中扇（千手十二面）。
    用大悲做闡提人則速。乘弘誓出那伽定則遲。遲不遲速不速。衲被蒙頭百不知。
    臨崖看滸眼。苦海浩無涯。幾度僧祇鳥。銜來劫外花。
    山皆普門境。穩坐白花巖。無限圖通理。鵽鳩終夜談。

文殊（二首）

    香煙無際繩衣半身。丰容鬒髮阿魏水銀。拶。手中經卷亦何義。疑殺熈豐呂善禪（繩衣）。
    貝葉伽梨七佛師。改顏却現小童來。兩肩鬒髮亂蕭颯。一一毛頭百億獅。

不動

    幻化網中大聖。踰伽教內至尊。牙如劍樹口似血盆。左眼裂右眼綻。光透地軸天門。迦樓焰中握起秋水。毘盧海上蹈藉崑崙。綰百尺繩繫縛魔外。用三密鈷鎭壓乾坤。咦。爲挽天河成瀑布。洛叉聲碎碧潺湲。

善財童子

    一步不曾南。賺過五十三。相逢別峯見。褪杏綰䰐鬖
    風標了角鐵心肝。濡首逸多陶鑄難。親入蟭螟眼中看。百城煙水一泥團。
    剎境無邊在一毫。南詢平地起波濤。風行草偃覺城外。功到無功汗馬高。

達磨（七首）

    東土鼻祖西乾骨楂。努流星眼猷劍樹牙。是甚麽儀相。元來蔑戾車。噫。若要過江藏幸字。蘆花應笑脚羅遮。
    豁開頂門眼。做得孟八郎。雖曰彎九年弓射落神光臂。奈何中一盃鴆輸却曹瞞腸。㘞。潑屈眴兮風颯颯。朝遊支竺夕扶桑。
    活眼睛兮杲日麗天。蓋膽毛兮清風匝地。脚跟下事難爲直指。且現半身驚拶呈似。休呈似吾早知爾。一葦暗渡龍慶江。萬波流恨沒梁魏。咄。是甚麽野孤精魅。
    赤懸神州太平賊。用汝濫觴。黑山鬼窟九年弓。無人入殼。凝閑電眸袖射鵰手。噫。肚裏參天荊棘林。雪庭一臂不曾救。阿刺刺。誰袁達誰李磨。見楊花落也驚走。
    廓然無聖。剛現半身。鳳臺毒鼓。雷聲九垠。
    眉呑巨海。鼻聳須彌。虛空界窄。現半身來」
　　閃電眸兮照破梁魏。蓋膽毛兮驚奔佛魔。直指單傳總不識。是甚麽袁達李磨。㘞。平地將奈洋瀾左蠡何。

太原孚上座

    維楊雪月冠江淮。清夜那妨醉臥街。唯用樓頭烏軌角。等間酬得一柴崖。

圓悟和尚

    小玉聲中。喚鍾作甕。金鴨香消。全無鼻孔。

傳大士

    儒釋道中看叵分。雙魚拍版重千斤。不如空手把鋤去。耕破松山鶴外雲。

少林春禪師肖像賛（安國一華主）

    上古風規浮圖標牓。見時儉聞時豐。依厥模畫厥樣。虎哉虎哉。睡于大原之野。佩如是印黼黻佛國乾坤。鳳兮鳳兮。翔于岐阜之陽。乘菩提輪逍遙龍宮海藏。攝三機乎門戶間。輥九鞠乎氷凌上。日日行悉檀於香積厨。時時撒真珠於紫羅帳。五世甘棠猶存蔽芾陰。諸方杏子盍愧褪花謗。與夫做得百萬天童。孰若交參十八泥像。咦。媆桂盛開東震花。黃金鑄出大人相。

書神農像後

    大矣哉炎帝出於義軒間。明天文究地理。教民始耕五穀。天下由是粒食。以省殺生罪。嘗百毒辨藥性。以救夭殤難。本草一經利濟之慈。不減十二分教。於戲稱佛爲三界醫王。蓋神農亦眞佛心天子也矣哉。

賛鍾馗

    終南呼吸幾風烟鐵面干思眸凛然。科擧縱成長齟齬。丈夫寧鬪小嬋娟。脫身武德棘圍地。應夢明皇桑字年。截斷人間惡芽孽。袖中三尺鎭坤乾。

賛天滿天神（五首）

    風流丞相是菅家。去扣龍淵老榾楂。萬里歸來無別事。一枝佛法小梅花。
    萬事抛來付彼蒼。龍淵室內密參詳。無端漏逗傳衣句。一朶梅花一瓣香。
    搏桑飛筆。震旦授衣。一段風流罪。折梅萬里歸（授衣相）。
    扶桑風月主。延喜股肱臣。七字天封後。梅邊有別春（束帶相紅梅在傍）。
    臍噬儒冠多誤身。伽梨傳得老菅神。人間除箇徑山主。誰識一枝天上春。
禪悅院殿從五品前駿州太守德海宗弘禪定門眞儀賛利將苗裔藤原克家。麾三軍於京府。拜五品於詔麻。望之則目光射人。范老子胸中數萬甲兵。何足敵也。近之則雍容閑雅程先生座上一團和氣莫以加焉。燕寢清香念念兮安養數珠直裰堂堂兮毘耶。宜矣哉階庭貽厥蘭玉久如。與日月具瞻光華。至若其大安拶黃檗底機鋒。則與普燈諸賢臣。未可以定等差而已。
益紹院殿前野州太守性雲見公大居士壽像賛
    馮濟川修四方教乘。及鎭長沙時。忽著禪衣拈拄杖。溘然化去。蘇頴濱號東軒長老。承嗣上藍。後雖拜黃門侍邇英。疎絕塵纏。如二公可謂在家菩薩冠巾和尚。達黑白未分前底英賢。土岐野州太守性雲大居士。玲瓏機智矍鑠老拳。帶曹洞下宗風。排五位槍旗乎劫外。含道林師神俊。放一棚鐵鷹乎那邊。爰逼桑楡暮景。尚抛造物陶甄。蓋其家聲地位無愧頴濱濟川。頃者將爲身後革本宅成禪院。以與耳孫長善根植福田。令子石門宣公知藏。預命工圖寫肖像。要遞代光賁楚筵。五彩旣成矣。三熏而展焉。則曲彔上安坐。而伽梨塔在肩。或者謂欲云之金粟佛。淨名猶在室。將道之梅呾麗。善慧未還天。是甚麽相。誰歟識旃。余曰。噫。在昔公先祖屬司農卿之亂。而重義輕命。方今卿劣孫。瞻益紹院之眞。盍感舊思前。聊又述賛。豈非機緣。夫晉顧愷之畫謝鯤于丘壑間者何也。繇厥素志於世邈然。若觀所畫以爲實則愆。若言否則偏。悠哉一丘一壑。亦形容箇心以傳。到此雪裏芭蕉方皋馬。未足以爲妙爲玄爲玄玄者也。看看。僧繇拱手嘆希有。鐵樹著花春萬年。

兼松天關居士肖像（兼松右京兆居犬山）

    异矣將謂之僧。則文經武緯鬢霜未掃。怪哉將謂之俗。則得座披衣心地先灰。肩上一片安陀會。風颯颯兮如同三玄甲。手中百八摩尼珠。月團團兮不屑七聖財。若非開元青蓮居士。恐是毘耶金粟如來。咄。未必蒼官屬京兆。衝開碧落拄徂徠。

瑞龍寺殿前左京兆國文安公大禪定門眞儀賛

    大哉成頼公世家。恭惟貞觀帝宗室曾皇祖。始降尊拜將。統十一州都督。無不風行草偃。賸至削鬼窟摧黑山。諸昆季連升殿應制。經三四品科階。洎乎海晏河清。獨能射鵺鳥詠櫻雪。寔是源家嫡流。專爲日域勳閥。公興此門旣秉其哲。藉焉鎭內庭之嘉聲。煌煌焉尹京兆之武烈。斫額望之峭兮巍兮。一座玉山從容嚮之悠兮藹兮。三春紅日。道也用六藝以遊。交也兼五常以接。康正太平之秋。殿大將後陣。則頗牧軍容傾禁林。應仁相伐之夏。攙群雄先鋒。則桓文覇氣徹天闕。星霜屢遷戎馬未決。遂乘下澤周旋。便應東藩保節。伏櫪之心猶馳。據鞍之勇未歇。重入雒而省上台尊。再屯江而平北郡孽。於茲乞骸還濃府。府內日飮無何少頃投老寓藥山。山中雲多自悅。明應六年。嗟夫何時丁已四月大事了畢。輿論曰。蚤歲蹋強弩壓倒洋嶼會裏張子韶。晩年披緇衣平欺定林堂前馬君實。當知金華降神彰人瑞乎龍章。岐阜鍾秀現佛身乎鳳質。盍回九重春於仙桃之園。宜襲千萬世於甘棠之笏。劫石設磷眞儀長吉。嘻一段風光畫不成。萬頭碧眼。爭甄別明應八年龍集己未孟夏日。前大德英朝謹賛。

前長州太守三秀宗端禪定門眞賛

    藤家奕葉利將遺芳。進五品階榮耀畫錦。遊六藝苑智通天綱。早侍金吾筵。白接𦍀兮日日馳突。晚歸京兆府。青油幕兮時時翕張。聞其韶頀。以忘臠味者。之謂觀樂歌風吳季札。入其帷幄以成功者。之謂運籌決勝漢子房。至于扣禪金寶承嗣衡梅。則亦以擬首山門下李與楊。吽。黑衣禿鬢六十六。若非戒和尚。恐夫蘇雪堂也哉。

信叟智篤禪定門眞賛（關戸石京亮）

    天生利器宿蘊清通。入麁入細。莫有可不可。於俗於眞。誰論功無功。冠巾而從淝水之軍。則無雙俊鶻。薙染以侍義天之室。則衆角眞龍。一脚趯翻胎蓮土。兩肩荷擔讖桂風。點關門不鎖晋餘水。國慶薔薇幾度紅。

瑞仲禪門眞賛（仲阿彌）

    活捉九萬扶搖風。作五彩犀牛扇。生擒百八煩惱賊。爲一串摩尼珠。咄。是甚麽相。趙州東壁掛葫蘆。

自賛（大仙原常住○時師七十四歲）

    色見聲求。水銀阿魏。諸相非相。誰辨同異。一箇兩箇是甚蟲豸。踞兎角床脫龜毛履。頂聳三峯眉分八字。咄。無端凌滅臨濟宗風。直得辜負瞎驢授記。咄咄。
    齋藤敬仲居士。命工繪余幻質以請賛。時明應十年辛酉春王正月初吉。東陽老漢自訐。

又（定慧寺常住）

    誰歟惟肖。我亦不識。或謂。這漢授業七朝國師門庭。便知。蚤歲承續三會圓極正脈。忽被風吹別調。無端瞎眼橫嶽。據曲彔木。峭峭巍巍。拈麁竹箆。奊奊𡔢𡔢。還作雲山主盟。頗覺夙緣純熟。士木之形金蟭以飾。麒麟楦兮麒麟楦。一任天下人貶剝。咄永正初元甲子夏五吉日。東陽英朝自題。

又（少林寺常住）

    呼翠竹爲眞如錯。喚黃花作般若錯。畢竟有若非仲尼。畫師畫師莫將五竺鐵鑄一大錯錯。右依司農丞需。東陽英朝行年七十七。書于少林精舍南榮之下。時永正初元甲子仲秋二十三日。

道號
天蔭

    藻鑑無私老睦州。一株蓋覆盡閻浮。喝雷棒雨徹霄漢。不許稠人輕出頭。

大雅

    乾坤正氣集成章。黼黻宗猷道益光。轉入陽春那曲。雲門臨濟百花香。

朴菴

    萬戶淳風擊壤聲。一床高臥樂柴衡。梅花不洗許由耳。箕潁水從開闢清。

希雲

    劍客漫尋三十年。一枝桃萼眼皮穿。癡人休戽夜塘水。白日飛龍已在天。

省華

    鐵樹抽枝劫外春。不隨桃李競芳辰。無端漏洩別傳旨。金色頭陀一笑新。

東淑

    不待毫光萬八千。新羅夜半日升天。當陽一拶沒交涉。誰把金針暗裏穿。

物外（崇泉首座）

    月白江西十八灘。大雄智藏涉多端。南泉拂袖超然去。萬丈簸揚平地瀾。

享仲（物外後改享仲）

    德通萬物發源初。草木叢林悉溢餘。三月龍門幾桃浪。寧將涓滴測歸墟。

杏雲（初首座）

    日邊春鬧選郎家。十二疎簾紅雨斜。祇用太山膚寸氣。長安城闕暖於霞。

文溪（瑞泉派首座）

    曹源一脈五家分。千七百中誰出群。品藻楊岐玉人手。舟峯確論筆紛紛。

惟正（順都寺）

    平常三昧思無邪。此外那須載道車。叢社旦評今尚古。石窓春靜兩燈花。

文器（瑞龍璉首座）

    梵語唐言絕異同。百千周孔漫雕蟲。太虛空紙須彌筆。不墮東風交割中。

心月（瑞泉觀書記）

    三星長繞廣寒宮。不變隨緣西又東。顯露圓通眞面目。鶯吟燕語落花風。

月浦（宗圓首座）

    江湖蓑笠共周旋蟾桂影斜湘水邊。路入桃花人世隔。鷗波浩蕩鏡中天。

松嶽（萬年壽公監寺）

    磊落蒼髯澗壑姿。一株欝密鎭坤維。分明臨濟钁頭意。留作後人標榜來。

月洲（宗圓首座）

    合浦珠還三五秋。鐵船稛載下揚州。盤山光境杳無際。分付江湖具眼鷗。

謹甫（宗嚴藏主）

    三省三惡六四坤。何如直下了心源。德山歌矣道吾舞。密室元來鐵鶻崙。

玉田（雲龍山井藏主）

    瑤草瓊花萬頃秋。祖翁契券有來由。龍吟雲起本無事。開闢水和明日流。

以柔（鐵藏主）

     體露崐崙無縫罅。都盧大地黑漫漫。風流唯有廣平賦。鍊漉梅花換肺肝。

悅庭（瑞雲山柏藏主）

    階前雙樹矗森森。黛色參天春色林。且喜西來別無意。趙州東院是觀音。

元明（審藏主）

    春秋五始屬乾符。竺貝更觀三照殊。遷佛場開杏花鬧。扶桑夜半現金烏。

春溪（榮派侍者）

    誰道曹源無異流。三川兩浙競芳猷。東山吸盡西江水。洛下牡丹花蕊稠。

竹庭（慶福侍者）

    簾外一叢三四重。風輕露重細香清。分明斜曲少人會。剎說未休金玉聲。

椿巖（定林正傳菴）

    鐵樹枝頭兩八千。莊生竇氏漫論年。如今眉壽萬春瑞。玉鳳銜花緱嶺巓。

了堂（溪月悟上人）

    桃花見刺竹聞塵。大徹投機絕等倫。午夜前溪月如晝。七蒲穿後捲簾辰。

松巖（音藏主）

    挺出蒼官澗壑姿。希聲十里入絃奇。誰知臨濟蔭涼地。自有清風別調吹。

玉庭（祖訓）

    東郡昔趨郎罷前。片言圭復得天全。拈爲韶石自家寶。祕在形山億萬年。

竺寶（玉藏主）

    香至國中光彩多。東西密付竟如何。勸君祕在形山看。剎界三千一釋迦。

芳隣（德藏主）

    城南尺五杜陵花。爭似素公鄕果嘉。前悅後洪都不會。月移梅影過牆斜。

起潜（沼藏主）

    月與氷壺合湛然。誰知龍向此中眠。一聲霹靂捲雲過。萬仭禹門波漲天。

芳洲（菖藏主）

    四海皇元笑隱翁。龍翔密室不通風。白鷗具眼乾坤別。波暖水香蒲葦叢。

景文（殊藏主）

    南詢那用涉多岐。稽首清涼七佛師。百草頭邊大人境。威風凛凛現金獅。

希白（珪藏主）

    香至寶珠聲價重。巴陵銀碗齒牙寒。謝郎釣得同風句。雪月蘆花望一般。

光甫（昉藏主）

    新羅夜半出晨暾。萬八千東毫相尊。衲子家風端的別。杖桃日月一乾坤。

春溪

    水自竹邊流出清。鵁鶄谿𪀦共歡聲。潮頭望入桃花洞。未必漁蓑獨避嬴。

茂叔

    士林松柏閱年華。季之孟之間春意加。更有風標子君子。濂溪遺愛滿池花。

令仲

    勅下旣聞湖海清。壎箎遞奏多平聲。金鞭尚約三章法。月在御街誰夜行。

淵材

    泓下禪龍抱寶眠。登庸衣鉢在單傳。潜珍若入楊岐手。準擬碔砆輝九天。

松嶺

    特立蒼官澗壑姿。風聲十里少人知。朱絃能保三千歲。恐有子期騎鶴來。

月窓

    疎簾半捲桂花風。坐斷江聲嶽色中。開士不還回向院。洞簫吹徹廣寒宮。

抱安

    憑慈忍力。了祖師心。眼中風月。膝上古琴。

玉章

    斑石之內。混沌分開。形山一寶。郁乎文哉。

椿叟

    鐵樹枝頭春八千。老胡不識著花年。君看劫外風光別。一朶紅雲擎九天。

春嶽

    霞擁雲圍至樂山。人間風日絕躋攀。等間壓倒千峯勢。鳥不銜花向上關。

光巖

    玲瓏帝網萬重山。惺惺主人心境間。一段風流堪畫處。鳥銜花入碧層間。

雲甫

    鐵壁迸開紅片片。蒼空搖曳碧依依。胸天一氣天然別。不作旱霖不敢歸。

又

    山噓爽氣應龍吟。一霎霈然天下陰。漏洩慈明翠巖旨。夜闌有月落波心。

玉霄

    鯨呑海水動蒼穹。露出十洲珠樹叢。一自巴陵橕著月。枝枝光賁廣寒宮。

敬元

    獨坐雄峯百世師。三千禮樂定叢規。晨鐘暮鼓太饒舌。說著昔年綿蕝時。

松蔭

    挺挺蒼官澗壑仙。孫枝子葉日森然。遼東白鶴剎那頃。翠鎖祝融春萬年。

慶室

    卿雲五色擁仙家。燕雀風微簾幕斜。怪得纖纖散花手。和床掀倒老毘耶。

虎巖

    睡菸菟太殺威雄。未露爪牙丘壑中。竹密不知流水過。醒來一嘯滿山風。

敬仲

    新豐樹色擁龍顏。玉帛求賢季孟間。惶恐灘南今不浪。壎箎緩奏太平寰。

義林

    仁山兼智水。黼黻孔門章。誰識祖識祖庭桂。秋霄月也香。

泰和

   心頭無可否。花影上簾時。演祖忘人我。唯容三佛知。

文裔

    斑石惟美。混沌已彰。風前玉樹。濟北蔭涼。

信甫

    至道兮無難。呼甚麽小玉。一句在聲前。檀郎認不得。

芳洲

    五葉始開東震花。江湖從是事如麻。白鷗具眼天然別。水綠蘋香萬里沙。

大機

    文經武緯定坤乾。鉅宋山河幾貴權。霹靂一聲動天地。高齋琴鶴尚安禪。

以蘊

    形山祕在夜明珠。萬象扶疎印劫壺。珍襲將來我無隱。梅梢新月照西湖。

瑞嶽

    山川鍾秀聖賢興。天上五雲鸞鳳僧。別有道人優鉢現。暮欄無限碧層層。

寶洲

    驪珠出海鎭閻浮。萬里浪平明月秋。赤脚波斯休鼓棹。元來屋裏有場州。

蒲菴

    雲門臨濟百花春。爭似閑房尊宿陳。試向夜明簾外看。昌陽九節爲誰新。

剛仲

    形山祕在乾坤寶。斑石包含混沌初。珍重南泉末尼話。宗門更有蘭相如。

雲澤（山內宗怡信士）

    片片悅多弘景隴。元元望足傳巖霖。春雷起蟄轉滂霈。紅漲桃花浪萬尋。

太茂

    閻浮樹覆十虛空。收在蟭螟左眼中。欲究圖融甚奇旨。莫將紅白問春風。

祖芳

    五葉一花東震春。相承的的絕疎親。遼天鼻孔幾英衲。較甚莫窯村外塵。

文英（高瀬玄俊信士）

    羽干齊舞萬人叢春在一團和氣中。李四張三競相賀。心空榜上狀元紅。

以清

    立廉思義伯夷風。全在交遊操履中。一帶青羅渭南水。他年可問釣璜翁。

叔堂

    共強仙子色香并。一郡佳名冠錦城。伯仲之間川又浙。不妨徐老睡同床。

桃溪（淨仙禪門）

    世外青山勝概多。帶流直自武陵過。漁蓑唯裹避秦意。不管落紅隨去波。

大器

    晝錦堂開韓魏公。故將藻鑑屈英雄。登庸果在晩成日。四海一坡簾聽中。

景藻

    月是毛錐豈用彬。可憐梅棗傍池臨。要知雪竇翰林句。休向枯椿舊處尋。

雲心（齋藤左金吾居士）

    蓬萊有慶曙光中。炯炯三星繞月宮。一片輕蹤太疎懶。時時出岫又隨風。

秀嶽

    末山一隻頂門眼。天外出頭誰得看。堪笑灌溪云劈箭。元來平地弄泥團。

鳳林

    大島克家令子。幼登老漢籌室。名曰信榮。期以遠大也。外祖藤公爲需雅號。仍書鳳林二字以付焉。且作偈證之云。
    欣欣嘉木向春天。上有鵷雛毛羽鮮。練實醴泉無盡藏。條風塊雨斯年。

全機

    趙璧連城曾誑秦。十分聲價若爲陳。全梭不絞單絲水。直把錦心呈似人。

淑英（慈賢大師）

    萬歲山前草樹濃。蕭韶緩奏蕊珠宮。紅鸞紫鳳昇平日。春在閨門喜色中。

月江（宗盈信女○久久利殿後室）

    珠宮貝闕桂花風。三五秋光含露濃。捲起湘簾見天下。船無驚浪大瀛東。

秀巍（理整信女）

    遠近高低雲際巒。一峯削玉碧巑岏。情知遙覽德輝下。日日銜花千仭鸞。

本光

    一片古蔆涵肺肝。山河萬朶好生觀。琴臺不掛暮雲影。月在天心居自看。

義雲（理高）

    露末山頂。超無上乘。暮天杳杳。迢碧層層。

湖隱

    慧峯桂昌門下梅公座元。別稱湖隱身後失舊㡧所在矣。今此二大字秘在令嗣形山者也。請余謄寫。且謂作一偈擬補亡篇。不免猥應來命耳。
    咸平天下足殊恩。梅瘦孤山山下村。莫怪橫斜負封禪。花中巢許別乾坤。

和巖（宗康信女）

    日暖風晴草木勻。翠屏重疊帶霞新。銜花彩鳳下緱嶺。早覺蕭韶徹玉辰。

南明（五薫信女）

    吠瑠璃樹映閻浮。佛法何曾隔北洲。何處梅花一枝早。珠簾捲月麝風稠。

廷賢（玄哲○世稱齋藤二郎四郎公基）

    良將櫜弓撫四夷。九天鳳瑞日來儀。瑤宮春閟養花暮。只許禁林頗牧和。

花屋

    鳥喚花開幾度春。檐頭青嶂萬年新。向心外若別求法。當面蹉過無價珍。

文溪

    胸蟠萬卷辯傾河。不悄坡仙七世花。選佛場中登第去。安眠高臥對谽谺。

□□

    雛僧阡陌氣如雲。遠自曹源滴水分。洗却東山左邊底。一枝正脈是川勤。

雜著
屋州犬山青龍山瑞泉禪寺鐘銘（并序）

    日峯和尚創建瑞泉精舍。乃奉無因師翁以爲開山始祖。叢規肅如也。壬寅之冬。命鳧氏範金作鐘。晨昏考擊號令人天。爲利也博。茲來乞銘爲之銘。
    伊昔荒岡化爲寶坊。過者稽顙。伊昔頑銅鎔成巨鐘。聞者擊蒙日祖訓徒。暴革貪渝。將無同乎莛發則鳴。神誦有程利及幽明。洪音年宣。與法同傳萬億斯年。
大日本國濃州路郡上郡下田鄕吉田村臨濟山大寶禪寺鐘銘（并序）。
    今茲甲寅之秋。法印權少僧都公性相攸郡上剏寺山中。特請悟溪和尚爲開山始祖。叢規勃興而鐘未勒銘。僧都乞於余。其銘曰。
    維昔祇樹基以金布于竺之土。方今扶桑建大寶房于濃之陽。夫鐘法器。號令資始。誰言像季。古道旣東。殷其春容遠近擊蒙。霜晨月夕眼聲耳色。利不可測。何人發省。僧都諱性秉國之柄。繄孰始祖。驅文役普。眞主中主。皇風兮興佛日兮昇。咸得未曾。邦君乃福。檀門乃祿。若響應谷。憑茲鴻音。法界昏沈當下明心。時哉媆桂崷崒山勢萬世臨濟明應三年龍集甲寅十一月吉日。前住龍寶山東陽（英朝）題謹題。

濟北山大安禪寺修塔婆幹緣疏（并序）

    康正丙子之春。宗橘上人自爲願主起多寶塔于濟北巓矣。募衆緣之外。亦自捨衣資以成功也。眠指于今。倏忽歴桑字星霜。故風甌語冷。露盤蘚侵。日居月諸輪相臨危耳。爰有橘道伴宗寶。弗忍坐看百廢焉。將踐前迹幹化一新之。厥志切矣。山曜經曰。迦葉佛寶塔。歴世凋壞無補治者。瓶沙王因地告衆人曰。佛世難遇人身難得。乃率九萬三千人。同治故塔。又同發願。共生人天値釋迦文佛。得聞初會說法。後果符前願。方今宗寶持一疏扣十方。無貴無賤無眞俗無多寡。茍抽檀心者。悉可齊於瓶沙願輪也。祝祝疏曰。
    大安古剎臨濟餘流。雖云昔日浮圖。其奈現今壞劫。山河扶繡戶。高標跨穹以傾危。星月繞檐楹。明堂挿瓦而亂墜。蓋多寶佛五百由旬表樣。從願力生。然阿育王八萬四千洪基。用施心立。償感宿因之麨。蓋聚兒戲之沙。遍敲綠戶朱門。要運雲斤月斧。的皪林間孤鶴壯觀何時。蜿蜒湫底靈鰻神物尚在。檀波羅蜜成就。白水眞人點頭。明應八年菊月如意珠日謹疏。

濃州路方縣郡鵜飼莊佛日山圓照禪寺再興佛殿化緣疏（并叙）

    當寺舊蕞爾古剎也。本願信士。號鵜飼氏。法名蓮一。以康曆二年草創焉。厥後莊入官府。而邦君華族。高山遠州太守日照居士。割據者久矣。暇日陟白厓嶮。探衫洞幽。遂入此寺而徒倚。回視隳壞。捨淨財以作新。欝成勝伽藍。特請前天龍南宗禪師。爲開山祖師。師諱士綱。嗣崇壽正當士顯。顯嗣建長南山士雲。雲嗣聖一國師。實慧日四葉的孫也。山號佛日。殿裏安盧舍那。然英檀法諱雅稱。與華嚴日照高山之法門相符合。鳴呼奇也。在昔越之太守裴公肅。應三百年讖記修成龍興大殿。蓋亦有以哉。由康曆庚申至明應戊午凡一百十九年。是年孟夏二十六。夜天忽降災。展堂廊廡一塵不立焉。星換物移。魔強法弱。土木之營百計不就。爰有一沙門。未知來處。名曰智運。仰觀此荒廢。慨然啓余言。夫累簣士成太山。瀦涓滴爲巨海。則與其進也。余何人哉。願得一疏以扣十方。給孤之功可立致矣。余奇其勇爲。輒製俚詞而督厥駕云。
    諸佛出身機宜薰絃之凉生殿閣。雜華無閡法界。艮卦之象兆蓍爻。麾三照於高山。指一湖於慧日。若待覩史夜摩從天降。無乃迂乎。如彼瞿曇憍尸挿草行。於此切矣。須彌柱雖非斧鑿。僧祇窓必在莊嚴。所庶結悉檀緣。胥期歌輪奐美。山圍故國周遭在。格爾岐阜之鸞水流澗下太忙生駕。言揚州之鶴同文萬里一諾千金。謹疏。

重上啓奉答天寧堂頭和尚年頭祝賛

    右宓以勤巴謚圓悟如來。僉謂簡在。象祖稱慈濟菩薩。夫誰間然。自非運度生舟。焉得傳鎖口訣。共惟天寧堂頭和尚。詩文禪熟德爵齒尊。大滿乃今鄧師波異代同調。梁山維昔益陽水卽處全眞。緬思聞機杼翠微。幾度捲珠簾暮雨。相國之廊連三十六院。共競物華權。臨川之筆發萬八千光。全歸風月主。汗牛書并呑芸香閣。化龍杖不待桃浪春。萬年松下擊金鐘。必有日爾。五鳳樓前聽玉漏。今何時哉。聳蕉耳於法雷。擡蓬頭於仁澤。聖代多雨露。齊拜冕旒。出門橫大江。忽忘鷗鷺。謹啓歲舍著雍敦牂。王正上元前二日蓬萊（英朝）增端肅。
    叨擬手啓答月谷座元禪師。兼懺雪清規妄談之罪云。
    右伏以三代之禮在緇衣。感司馬光於伊雒。叢林之規興綿蕝。知叔孫通於大雄。自非虎驟龍驤。其奈鯨瘖鼉寂。共惟東山月谷座元禪師。鍾岐山秀出玉府群。一段風流唐突東山三佛。無邊剎境劈開衝嶽十如。譬諸水有德以亨。誰道雲無心而出。北窓風兮五六月云入睡工夫。南唐路兮第五橋敢望詩世界。霧豹盍變。風鵬當搏。集雲峯下四藤條。早鼓霹靂之舌。文殊堂裏萬菩薩。竟歸青凉之尊。幻蕉子命與時違。謀於世拙。戀白閣知志隱者。寧非睠屋上烏。推紅樓應制詩僧。會須披簾前紫不宜已未林鐘下澣。

馨林說

    近古詩人看賛僧一聯曰。圓頂栴檀樹。方袍菡萏花。蓋謂花樹非馨。惟德惟馨耳。吾門紹栴侍者。名實相稱。今需雅稱。稱云馨林。仍援此一聯以爲之說。

少要要無孔笛卷之六（六尾）

    勅。本有圓成國師之的孫。佛日眞照禪師之神足。東陽和尚。岐下祥鳳林際大龍。結衲子寃出四派之其一。發活祖意究五家之其源。拂子邊振宗風。拄杖頭挑佛日。重續妙心傳記。廣垂後昆。曾綠宗門正燈。永流萬世。匪啻顯示少林密旨。況又匡正百丈清規。道風達天聽。聲價播宇宙。仍諡大道眞源禪師。承應二年八月二十四日。
    東陽英朝禪師上岐氏子。產于濃州賀茂郡。五歲上京。禮天龍玉岫種公執童役。旣及落丱圓具。天資逸發。讀內外典過眼卽記。久侍岫公于南禪。去踵諸方叢席。聞雪江深公之道風。掛錫龍安。決志參敲。江喜傑特與以本分。遂傳心印。出住丹之龍興。文明辛丑。奉勅興洛之大德。開堂演法一香酬雪江之恩。周歲遷妙心。歷三寒暑移尾之瑞泉。源司農剏濃之少林寺。延請居第一祖。相尋住州之大仙定慧二寺。所到寶剎。竪大法幢。四衆宗仰似衆水歸巨壑。四十餘年八坐道場。應機接納耄期益健。在妙心日。多講祖錄。五山衆僧請益其門。永正元年八月。在于少林示微恙。二十二日示徒偈曰。造化小兒休嬲人。靈臺不動一微塵。侍僧勞苦以何謝。籬菊半開楓葉新。二十三日源司農。寫師照容請賛。師卽賛曰。呼翠竹爲眞如錯。喚黃花爲般若錯。畢竟有若非仲尼。畫師畫師莫將五竺鐵鑄一大錯錯。二十四日端坐書偈曰。涅槃四柱一時拗折。看。看。珊瑚枝枝撐著月。憑甚魔宮化墨。魔膽落。喝。擲筆坐化。壽七十七。臘六十四。塔于少林。八會法語門人編緝曰。無孔笛。別撰正燈錄二十卷。承應二年秋。賜諡大道眞源禪師。

右出于本朝高僧傳

    吾祖大道眞源禪師語錄。號曰少林無孔笛。廣本祕珍於海內諸剎。而世不可得而見也。間有寶襲經櫃。皆殘編斷簡首尾不備。忝雲仍者。迭出謀壽梓廣傳。及乎訪求完本而不能得之。力竭而止焉。予嘗謂。若論古曲。不墮宮商。依譜而喩無譜。功專在鏗鏘。吾祖之妙指妙音。或淪滅于曠歲。而不傳。則兒孫何因彷彿其引商刻羽之調哉。於是乎食息芒負。搜索所謂祕珍者幾乎二十霜。諸剎主法感予之至情。竝發露遞送不敢拒所請。差珍異寶羅列於一目。痛快不可言也。其本互有增減異同。較異者拾遺者。遂成全璧矣。便敦請法苑髦傑。重新編次。釐正傳寫之帝虎。美而善蔑以加也。卽入于梨棗垂諸不朽。鳴呼去角則病於牛。添足則殃於蛇。


