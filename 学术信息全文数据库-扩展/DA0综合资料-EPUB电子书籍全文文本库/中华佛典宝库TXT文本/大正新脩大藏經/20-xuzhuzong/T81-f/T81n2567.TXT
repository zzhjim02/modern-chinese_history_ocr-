　　《大正藏》第81卷No.2567

　　徹翁和尚語錄卷上。
    但州安養禪寺徹翁和尚語錄。
    住德禪遠孫比丘禪興編。
    佛殿（安彌陀）非釋迦非彌勒。殿裏是什麽物咦（便展坐具禮拜）。
    土地堂。護法須護說法者。且道誰說法者。出頭天外看。誰是我般人。
    祖師堂。千聖靈機。人天眼目。總在這裏。如何是千聖靈機人天眼目。四七二三。
    佛涅槃上堂。生也兩手指天地。死也雙趺出金棺。世間無限意。悲泣憶瞿曇。
    上堂。擧。世尊曰。道離文字不屬因不在緣。師曰。咄這老漢。口喃喃地說之乎者也。與麽道者什麽交涉。雖然如是。誰知蟲禦木偶爾成文。
    復擧。大川頌云。桂輪孤朗碧天寬。簾卷清光入座寒。方知大川老漢見。解異於凡見。若是凡見。豈恁麽道底事。明明人不薦果然。有變通機末後道。又移花影上欄干。
    紫野龍寶山大德禪寺語錄。
    住德禪遠孫比丘禪興編。
    師建武五年三月二十六日入寺捧勅黃云九重降勅爲祥爲瑞。從茲遍界流通祖意。
    （拈衣）佛佛祖祖遞代傳受頂載披之。畢竟披底是什麽（擧衣云）吾無隱乎爾。
    陞座（拈香）此一瓣香爇向爐中。端爲祝延今上皇帝聖躬萬歲萬歲萬萬歲。陛下恭願堯仁廣被舜德益新。
    （次拈香云）此一瓣香爇向爐中。端爲祝延太上法皇聖壽。恭願保仙家之萬年。輝佛月於百世。
    （又拈香云）此香奉爲勅使金紫光祿大夫黃門侍即增崇祿算。伏願柱石皇家。金湯祖道。
    （又拈香云）這箇穿過鼻孔和氣靄然。洛陽東畔雲居室中。忽然拾得而囊藏久矣。今日人天普會。無端拈出爇向爐中。供養當寺開山特賜興禪大燈國師宗峯大和尚。用酬法乳之恩。
    師遂歛衣就座。維那白槌云。法筵龍象衆當觀第一義。師曰。作家相見覿面當機。一挨一拶誰辨機宜有麽時。有僧出衆云。優曇花發普天香。師曰。時節難逢。進曰。擧揚正法眼藏。轉大法輪。正在此時。四衆臨筵。願祝聖壽。師曰。海晏河清。進曰。記得世尊昔日在靈山會上。向百萬衆前拈起一枝花。意在那裏。師曰。換却人眼睛。進云。唯有迦葉破顏微笑。未審見甚道理。師曰。來踢不報。進云。世尊曰。吾有正法眼藏。付屬摩訶大迦葉。如何是正法眼藏。師便竪起拂子。進云。和尚爲大燈國師的子。親受正法眼藏付囑是否。師曰。遍界曾不藏闔國咸知。進云。果是人天大導師。便禮拜。師云。放儞三十棒。乃曰。法法本來法。心心無別心。春山疊亂青。春水漾虛碧。郢流難盡處。衲僧那覷破。窮則變。變則通。青轉青。碧轉碧。佛佛以之出世。祖祖以之立宗。恁麽相承直至曹溪。曹溪正流。流入東海。龍寶山頂興波起浪。頭頭合轍。處處逢源。隨處作主。立處皆眞。應用無虧。對揚有準。如天普覆。似地普載。法輪轉時。金輪並轉。佛日光時。舜日共光。畢竟以何爲驗（卓拄杖一下）鳳凰來儀。麒麟現瑞（叙謝不錄）。
    復擧。三聖興化逢人。則出不出爲人不爲人。公案。師曰。大衆要見二大老漢爲人處麽。一畝之地三蛇九鼠。雖然如此據臨濟正宗二俱沒交涉。喝一喝。維那白槌云。諦觀法王法。法王法如是。便下座。
    次日謝兩班上堂（拈柱杖）衲僧行履。七縱八橫。左轉右轉。東邊西畔。所所逢源。頭頭合轍。正與麽時。畢竟承誰恩力（卓一下）量材補職。便下座。
    半夏因僧起單上堂。栴檀林無雜樹。獅子窟無異獸。龍寶會中。近日起單者有許多打殺。不敢去者三十人不見道。此衆無枝葉純有諸貞實。更施敏手俾成法器。龍象蹴踏非驢所堪。他時拏雲攫霧。佛祖難近傍。且道正當恁麽時。畢竟承誰恩力（撃拂子）日不待火而熱。月不待風而凉。
    古藏主至上堂。古佛心。祖師意。水漫漫。風凛凛。耀天耀地。明歴歴。露堂堂。體露金風遍界不藏。有人恁麽見。得透不妨獨超。物外其如未然（撃佛子）經歸藏。禪歸海。
    如藏主至（自唐歸朝）上堂（拈拄杖）如來藏裏有摩尼珠。大唐國裏無人識。東海依舊歸龍寶（卓一下）。
    上堂。擧。有一老宿問一童子云。如何是佛法子云和尚道。宿擧拳頭。子云不是不是。宿云老僧無端納敗缺。子云和尚知非始得。宿云諾諾。子呵呵大笑。宿摩頂云。他日興吾宗。師云。好箇童子。首正尾正。就中奇特。虎生三月有飡牛機。日有道他日作麽生興吾宗去也（拈拄杖卓一下）洪波浩渺。白浪滔天。從茲東海兒孫日轉多（又卓一下）。
    八月且謝首座上堂。擧長沙一日游山歸至門首首座問長沙公案云。長沙不辜負首座。首座不辜負長沙。彼此從來同見同用。雖然如是龍寶不敢釆伊何故芳草落花春已過。任他秋露滴芙蕖。
    上堂。古佛放光。大地震動。奇哉快哉。萬人叢中。一箇便見。且道一箇是誰。
    上堂。覿面難藏今日相見。威風凛凛誰敢近傍。親識得渠法王法主。天上人間絕比倫。釋迦彌勒在下風。且道渠是誰切忌當面諱却上堂。聖人無虛言。喚鐘作甕。便下座。
   上堂（拈拄杖卓一下）法無異法。覺有淺深。南北頓漸。天地懸殊。
    四月八上堂。有僧出衆曰。糝徑楊花鋪白氈。點溪荷葉疊青錢。師曰。看不破。進曰。老胡今日出母胎。未審如何是本來面目。師曰。眉毛突出。進曰。清淨法身爲點汚。一盆香水爲誰潑。師曰。鐵丸無縫罅。進曰。衲僧家尋常呵釋迦叱彌勒。因甚今朝瓣香盃茗齊之以禮。師曰。恩大難酬。進曰。雲門一棒打殺報恩之分在甚麽處。師曰。花落樹梢緣。進曰。雪竇便與掀倒禪床端的也無。師曰。雨後青山青轉青。進曰。和尚當初若在。未審行什麽令。師曰。只知貴伊賤伊。進曰。爭奈不出他二大老用處。師曰。非儞境界。進曰。若不登樓望。爭知滄海深。便禮拜。師曰。放儞三十棒乃曰。億劫利濟。報恩有分。茗椀爐香。不可以禮。惡水驀頭潑。爲他好雪屈（撃佛子復拈拄杖）世尊降生從天生從地生。且道生處何處（卓一下）毘藍園裏。摩耶胎內。
    佛生日上堂。僧問。滿架薔薇。一盆香水。不是目前機。又非目前事。正與麽時如何相委。師曰。大海若知足。百川應倒流。僧曰。鐵壁鐵壁。號之曰佛。常在苦海中立。只如今日降生底是。苦海中立底是。師曰。兩彩一賽。僧曰。作麽生是我今灌沐諸如來。師曰。惡水驀頭潑。僧曰。作麽生是淨智莊嚴功德聚。師曰。是甚閑家具。僧曰。作麽生五濁衆生令離苦。師曰。道什麽。僧曰。作麽生同證如來淨法身。師曰。兔子不離窟。僧曰。上來一蒙師指示。向上宗乘事又作麽生。師曰。月轉太清。僧曰。入水見長人。便禮拜。師曰吽吽。乃曰。麻三斤乾屎橛。露柱橫點頭燈籠笑呵呵。洞山韶陽。面熱汗出。路從平處嶮。人向靜中忙復擧。僧問雲門。如何是諸佛出身處。師云。諸佛出身處。東山水上行。大地無寸土。東西一波清。
    結夏小參。僧問。山前一片閑田地。又手丁寧問祖翁。師曰。是什麽。進曰。紅白落盡。嬾綠上枝。聖制己臨。安居時至。未審衲子如何安居去也。師曰。頭上一堆塵。脚下三尺土。進曰。如何是圓覺伽藍。師曰。牛欄馬厩。進曰。平等性知又如何。師曰。泥團土塊。進曰。不覩皇居莊。爭知天子尊。便禮拜。師曰。能知始得。乃曰。一見便見。一得永得。挺拔清虛蕭然物外。畢竟是何物咦。黑如漆。明似日。
    復擧。潙山示衆曰。有句無句如藤倚樹公案。師曰。此二老。一人上無攀仰。一人下絕己躬。雖俱向壁立。萬仭處去分明有優劣。諸人還會麽。獅子咬人。狂狗逐塊。
    次日上堂。僧問。糝徑楊花鋪白氈。點溪荷葉疊青錢。師曰。看不破。進曰。衲僧一機電轉星飛。左右逢源處處合轍。因甚九旬禁足護黑柱。師曰。草繩自縛。進曰。此事既是白日青天。向甚處剋期取證師曰。薦取一問。進曰。古人道。十方同聚會。箇箇學無爲。如何是學無爲。師云。山青水綠。進云。此是選佛場。心空及第歸。便禮拜。師云看脚下。乃云。機前薦得底。猶是涉途程。何況吾這裏結制教汝諸人護黑柱。所以適來禪客問云。此事既是白日青天。向甚處剋期取證。諸人還知落處麽（撃拂子）清曉薔薇帶露寒。
    復擧。僧問趙州。如何是佛。州云殿裏底。師云。巍巍堂堂。煒煒煌煌。憒得其便。卒難近傍。結制小參。僧問曰。秧針刺水連青畝。麥浪翻雲漲碧空。師曰。吾常於此切。僧曰。四日十五日。布袋頭一時結了也。把定封疆不通水泄。正與麽時轉身一句作麽生道。師曰。還見今宵月虧一分麽。僧曰。寶山門下箇箇氣宇如王。因甚今日墮在區宇。師曰。有例攀例有條攀條。僧曰。記得雪峰領衆到浮江乃問曰。欲寄二百僧過夏得否。此意如何。師曰。自領出去。僧曰。浮江以拄杖畫曰著不得又如何。師曰。手何親。僧曰。若有人寄僧過夏。未審和尚容他也無。師曰。汝是甚人受業。僧曰。入水見長人。便禮拜。師曰。自作自受漢。乃曰。竺乾大士爲癡鈍人。九旬結制剋期取證。若其伶俐底有什麽聖制。敢問大衆龍寶今夏結即是不結即是（良久）咄箇一隊亂走漢。縱結得有什麽益。
    復擧。德山小參不要答話。趙州小參要答話古則。師拈曰。諸人要識二大老用處麽。泥牛吼月。木馬嘶風。
    次日上堂。僧問。三春已去。九夏已來。桃花李花零亂。桑條柳條成陰。不涉萬綠如何擧唱。師曰鐵丸無縫罅。進曰。竺乾大士爲他亂走。殺生害命故立制謂之禁足護生。衲僧門下有與麽事否。師曰。頭上一堆塵。脚下三尺土。進曰。若有箇朝遊檀特。暮宿羅浮底漢。如何教他禁足。師曰。步步清風起。進曰。學人要咨問一則因緣請和尚賜慈悲。師曰。從頭問將來。進曰。乾峯示衆曰。法身有三種病二種光須是一一透得始解穩坐意旨如何。師曰。得本者不患末。進曰。雲門便出衆曰。庵內人爲甚不見。庵外事還端的也無。師曰。從此飛來峯下寺又添多少斷腸人。進曰。峯呵呵大笑意在那裏。師曰。桃花園裏開。門曰猶是學人疑處在又作麽生。師曰。從來疑著這漢。進曰。峯曰是什麽心行如何領略。師曰。非得之難行之難也。進曰。門曰也要和尚相委悉此意如何。師曰。龍頭蛇尾漢。進曰。峰曰直須與麽始解穩坐地如何理會。師曰。錮鏴著生鐵。進曰。雲門應諾聻。師曰。驢揀濕處尿。進曰。今日親聞師提唱。學人作麽生保任。師曰。參始得。進曰。恩大難酬。便禮拜。師曰。酬也不足。乃曰。無法可證。無生可護。阿誰禁足。阿誰安居。半夜放烏雞。萬里一條鐵。一向與麽去。土曠人稀。相逢者少。以綠水青山爲圓覺伽藍。普集四對六凡安居平等性智。掃蕩在手。建立臨時。即今是建立好掃蕩好（撃佛子）千溪萬壑歸滄海。四海八蠻朝帝都。
    復擧。僧問雲門如何是諸佛出身處古則。師拈拄杖（卓一下）混沌未分前。拈出諸人面前了也還會麽（又卓一下）。
    結夏小參。有僧出衆曰。山色夕陽時。泉聲中夜後。師云。知時識節能幾人。僧云。衲僧一機。石火莫及。電光罔通。豈涉解結修證。師云。試呈來看。進云。綠水青山成現圓覺伽藍。清風明月全彰平等性智。師云。猶涉多端。僧云。恁麽則綠水青山清風明月。師云。車不橫推。理無曲斷。乃曰。作家相見不涉多端。有問有答拳來踢報。其或論量圓覺伽藍。有甚麽眼目。辨長緇素。喝一喝云參。
    復擧。夾山曰。路逢死蛇莫打殺。無底籃子盛將歸。後來有人著語曰。手把夜明符幾箇識天曉。師曰。時人但看絲綸上。不見蘆花對蓼紅。
    次日上堂。僧問曰。紅白凋零。嬾綠上枝現成公案曾無遷變。師曰。通路難得。進曰。今日正當如來聖制之辰。四海高人罷搖金錫同此立期限。其要只在打破漆桶成就惠身。請師方便。師曰。雨下地上濕。進云。記得古者道護生須是殺。殺盡始安居。會得箇中意。鐵船水上浮。畢竟意旨作麽生。師曰。天晴日頭出。進曰。如何是護生須是殺。師曰。爲我拈護生殺底來看。進曰。如何是殺盡始安居。師曰。話作兩橛。進曰。如何是箇中意。師曰。上無攀仰。下絕己躬。進曰。鐵船水上浮又作麽生。師曰。一二三四五。進曰。豈止乎龍寶一會霑師恩。師曰。靜處薩婆訶。乃橫按拄杖曰。龍寶拄杖子。橫該十方。竪窮三際。乾坤大地。日月星辰。渾在手裏。佛佛祖祖。蠢動含靈。亦復如此。情與無情。四聖六凡一齋身心安居平等性智。諸人還會麽得分明。一切智智清淨其如未然（卓一下）洞中山色四時好。雲外溪聲一樣寒。
    復擧。雲門示衆曰。十五日已前不問儞日日是好日公案。師云。以答見問。問却似泥裏有刺。以問見答。答自泥裏有刺。且道似泥裡有刺好泥裡有刺好。諸人如不辨弄物不知名結夏小參。僧問云。山前一片閑田地。叉手丁寧問祖翁。師云。與麽問得始得。僧云。德山小參不答話意旨如何。師云。嚴而無威。僧云。趙州小參要答話又如何。師云。恭而無禮。僧云。和尚今夜要答話耶不要答話。師云。常得其便。僧云。謝師答話。師云。放儞三十棒。乃云。人人分上。壁立萬仭。上無攀仰。不絕己躬。因甚聖制九旬禁足剋期修證不行尊貴路。爭踏上頭關。
    復擧。德山小參不答話公案。師曰。德山雖斷此僧不知自納敗闕。此僧雖納敗缺得見德山心肝。且道德山敗缺與此僧敗缺相去多少。請試辨別看。
    次日上堂。僧出衆曰。蠶熟簇攢千嶂雪。麥香磨動萬家雷。師曰。能受用去。僧曰。龍寶山中道香果熟。四來高人同此結制。作麽生是以大圓覺爲我伽藍。師曰。洞中山色四時好。僧曰如何是身心安居。師曰。雲外溪聲一樣寒。僧曰。恁麽則青山無處不道場。師曰。有甚交涉。僧曰。記得文殊三處度夏。迦葉欲擯出文殊。文殊即現百千身。未審文殊有甚麽神通。師曰。牙齒一具骨。僧曰。迦葉不能擧槌。世尊言。汝欲擯那箇文殊。迦葉忙然。迦葉是龍華第一子爲什麽擧槌不得。師曰。耳朶兩片皮。僧曰。不行尊貴路。爭踏上頭關。便禮拜。師曰。蘇魯蘇魯。乃曰。衲僧行履。孤危峭峻。不慕千聖。不重己靈。說甚安居。說甚修證。要行便行。要坐便坐。其如未然（撃拂子）萬古碧潭空界月。再三撈摝始應知。
    復擧。應庵問蜜庵。如何是正法眼藏。庵曰破沙盆。師拈曰。衝開碧落松千尺。截斷紅塵水一溪。
    結夏小參。處處是圓覺伽藍。普集四聖六凡。步步是禁足護生。安居平等性智。諸人若恁麽會云。劍樹刀山任足游戲鑊。湯爐炭從情逍遙。其如未然。萬古碧潭空界月。再三撈摝始應知（撃拂子）下座。
    次日上堂。九旬聖制。頭上一推塵。禁足安居。脚下三尺土。要行便行。要坐便坐。有甚缺少作閑工夫。雖然如此衲僧家別有生涯在。還會麽（撃拂子）兩中見杲日。火裏汲清泉。
    五月旦上堂（拈拄杖）古人道。一塵纔起。在地全收（卓一下）五月臨平山下路。　藕花無數滿汀洲。
    上堂。擧。洛浦曰。一塵纔起。大地全收雲門曰。鳥窠吹布毛。便有人悟去。師拈曰。韶陽老人在汝諸人眼睫上。打翻筋斗會麽。若會得分明許汝。朝游西天。暮歸東土。其如未然洞中山色四時好。雲外溪聲一樣寒。
    端午上堂。龍寶門下。壁立萬仭。問不容髮。妖怪何來。喝一喝。便下座。
    復擧。乾峯法身三種病。乃雲門出衆古則。師拈曰。多添少減。青山青轉青。綠水綠轉綠。
    上堂（拈拄杖）薰風自南來。殿閣生微涼。善哉龍寶拄杖子不會轉身句便下座。
    復擧。龐居士問大梅古則。師拈曰。大梅有轉路。龐公知機變。
    半夏上堂。僧出衆云。官池水清看雲亭凉大家向這裏好迴避炎熱。師云。萬里一條鐵。進云。半夏已前四十五日。學人空過了。半夏已後四十五日。和尚莫有方便麽。師云。昨日雨今日晴。進云。人人眉橫眼上。箇箇口在鼻下。有甚缺少朝參暮參。師云。萬古碧潭空界月。再三撈摝始應知。進云。學人今日小出大遇。便禮拜。師云。多虛不如少實。乃云。法無定相。遇緣即宗。隨處作主。立處皆眞。有時喚晴作雨。有時喚雨作晴。言言合的。句句歸宗。畢竟以何爲驗（撃拂子）三冬枯木花。九夏寒巖雪。
   復擧。五祖牛過窓櫺話。師（良久）千箇萬箇悉有疑團。點檢將出來。咫尺隔關山。
    六月半節屆立秋上堂（拈拄杖）時節遷變。變處無象。風未涼。月未明。難分災中凉。難辨凉中炎。恰相似我家一段事。如何是一段事（良久）。佛法幽邃。紅紫難分（卓一下）。
     七月旦上堂。西風一陣來。落葉兩三片。不是時節因緣。亦非佛性義。畢竟是什麽（撃拂子）三賢十聖不曾知。只看一片月生海。
    解夏上堂（拈拄杖卓一下）。年年結制從這裡結。年年解制從這裡解。結也解也解也結也。解結都盧無兩般。千里萬里一條鐵（又卓一下）下座。
    解夏小參。有僧出衆曰。庭梧一葉夜來秋。迫塞乾坤爽氣浮。師曰。時莫空過。進曰。三月安居。九旬禁足。已是各各捱得期滿。如何是秋初夏末一句。師曰。風凛凛水漫漫。進曰。西天將臘人爲驗。還端的也無。師曰。閑葛藤。進曰。龍寶一會箇箇石人鐵漢之機。風吹不入。水洒不著。將箇什麽爲驗。師曰。崑崙嚼生鐵。進曰。虛而來。實而歸。便禮拜。師打曰吽吽。乃曰。答與不答俱沒交涉。長處求短短處求長。今夜小參小涉多端。明處明如日。暗處黑似漆。大衆還會麽大難大難。佛祖難辨。
    復擧。德山小參不答話。趙州小參要答話公案。師拈曰。諸人盡謂。一人雲橫谷口。一人月落寒潭。殊不知漆隱處黑。朱隱處赤。
    次日上堂。有僧出衆曰。雲物淒凉拂曙流。漢家宮闕動高秋。師曰。正與麽時如何。進曰。學人承聞。龍寶元來龍象蹴踏獅子窟宅是否。師曰。從教無異獸。進曰。既是龍象因甚一夏已來蒙老師檢責。師曰。大家在這裏。進曰。馬大師接八十四員善知識。和尚今夏接得幾箇衲子。師曰。人人箇箇氣宇如王。進曰。結則針劄不入。解則處處通方。南北東西不妨去來。如何是途中受用事。師曰。清風匝地爲誰寒。進曰。謝重重相爲。但禮拜。師曰。好謝始得。乃曰。衲子從來呵罵佛祖。不拘規矩。不歴時候。汝諸人因甚聖制九旬禁足安居（撃拂子）。不因夜來雁。爭見海門秋。
    復擧。翠嵓眉毛話。師拈曰。些三大老漢各出一隻手。子細點撿將來看。未出翠嵓關麽子。龍寶今夏五十餘員。僧人朝結眉暮交肩。山僧終無是非錐。豈敢入古人保社。
    次日上堂。僧問。結夏安居困魚止濼。解制發足猛虎出林。正與麽時請師不悋一句。師曰。咦。僧曰。煙雲沙鳥歸程遠。明月清風眼界寬。如何是兄弟行脚事。師曰。步步清風起。僧曰。記得洞山示衆曰。兄弟初秋夏末直須向萬里無寸草處去此意如何。師曰。知洞山門下寸草不生。僧曰。石霜曰何不道出門便是草還諦當也無。師曰。知石霜門下荒草深。僧曰。洞山聞曰大唐國裡能有幾人。是何道理。師曰。第恨欠惡辣手段。僧曰。古德爲人處則且置。未審和尚教人向甚麽處去。師曰。南天台北五臺。僧曰。處處逢源。頭頭合轍。便禮拜。師曰。莫亂走。乃云。行脚師僧家須具行脚眼其如未然前路顛蹶何故（撃拂子）路從平處嶮。人向靜中忙。
    復擧。趙州婆子偸笋話。雪竇云好掌更行兩掌也無勘處。師拈云。好箇婆子覿面當機當機覿面。雖然如此更須知。行到水窮處。坐看雲起時。
    八月旦上堂（拈拄杖）秋風颯颯。秋水漫漫。錮鏴著生鐵。千眼看不破。千眼看不破。大衆且過那邊（卓一下）。
    中秋上堂。擧。仰山與長沙玩月次。山指月云。人人盡有這箇。只是用不得。沙云。恰倩儞用那。山云。汝試用看。沙便一踏踏倒。山起來云。汝大似箇大蟲。師拈云。好箇大蟲。只解露爪牙。未解藏爪牙。且道作麽生藏爪牙底。以拂子打圓相下座。
    上堂（拈拄杖）擧。心隨萬境轉。轉處實能幽。隨流認得性。無喜又無憂（卓一下）這箇是龍寶拄杖子。阿那箇是萬境還有可隨流麽（靠拄杖）樹頂老山顏醉。
    上堂。擧。有僧禮玄沙次。沙云。因我得禮汝。其僧於言下大悟。師曰。今時叢林盡謂者僧元來有主人相。所以道得禮汝。若恁麽會驢年夢未見。玄沙意在何故（撃拂子）樹頂老山顏醉。
    上堂。擧。玄沙因我得禮汝古則曰。玄沙見解只是野狐精。者僧悟去依模脫出何故（撃拂子）。月明四海。風清六合。
    九月旦上堂（拈拄杖）人人分上。壁立萬仭。和雲霧水月。不墮今時機。如何是不墮今時機底（卓一下）眼開秋風聲。耳見黃葉色（卓一下）九月半上堂。無一法與人。無一句可說。從上諸聖將何爲人（撃拂子）翻空黃葉爲誰飛。
    重陽上堂。重陽節釆黃花。何止陶淵明。就中有箇奇特處。採菊東籬下。悠然見南山。雖然如此。若約我衲僧門下。猶隔天涯在參參。喝一喝便下座。
    上堂。龍寶有一句語擧似汝諸人向人莫錯擧便下座。
    開爐上堂。有僧出衆曰。聽雨寒更盡。開門落葉深。師曰。看不破。僧云。今朝十月初一。大家要暖氣相洽請師打開箇火爐。師曰。誰家屋裡灶無煙。僧云。恁麽則深夜一爐火渾家身上衣。師曰。知汝怕寒貪暖人。僧云。記得潙山向火次問仰山。終日向火因甚無暖氣。意旨如何。師曰。魚行水濁。僧云。仰山作向火勢是什麽心行。師曰。鳥飛毛落。僧云。潙山云子只得物體能所未在是褒是貶。師曰。果然。僧云。仰山云。某甲只如此和尚作麽生還端的也無師曰不信道。僧云。潙山亦作向火勢莫是與仰山一般。師曰。青於藍。僧云。仰山曰和尚得物體能所未在又作麽生。師曰。寒於水。僧云。潙山曰如是如是必竟如何領略云。師曰。夜深共看千嵓雪。僧云。即今忽有人問和尚。終日向火因甚無暖氣麽。師曰。劈口一拳教誰喫。僧云。不入紅爐。爭辨眞僞。便禮拜。師曰。吽吽。乃曰。物體不論能所。不爭不爭不爭爭則別爭則別別別。紅爐焔上沃一點雪。
    復擧。趙州火爐頭無賓主話曰。若論無賓主話何止南方火爐頭。雖然如是諸人還會趙州爲人處麽（撃拂子）覓火和煙得。
    十月望上堂。擧。藥山示衆曰。我有一句。子待特牛生兒。即向汝道。時有僧出曰。特牛生兒了也爲甚不道。山曰。侍者點燈來。其僧便歸衆。師曰。一問一答。明投暗合。雖然如是大衆還知落處麽（撃拂子）當頭霜夜月。任運落前溪。
　　上堂。擧藥山特牛生兒古則曰。奇怪藥嶠賓主具啐啄同時眼唱言表意外宗。且道作麽生是言表意外宗霜花和月白。梅雪帶煙寒。
    十一月旦上堂。鼻祖西天來。震旦傳此事。從茲正法大興。南北頓漸一時分。一人高高峯頂坐一。人深深海底立。法本一種。因甚有優劣（撃拂子）雞寒上樹鴨寒下水。
    上堂（拈拄杖）拄杖在手打殺問來者不曾將禪道佛法掛唇皮何故（卓一下）梅花擎雪影。和月度疎籬。
    上堂。擧雪峯古鏡闊一丈并玄沙脚跟未點地在一絡索話曰。師資相見處太殺慇懃。雖然如此。玄沙當時若休去。使雪峯兒孫至今不斷絕也。
    十一月半上堂。擧。龐居士辭藥山。山命十禪客相送。至門首問答。雪竇初問處握雪團便打古則。曰。有辨龍蛇眼。無擒虎兕手。
    上堂。擧。雪覆千山。孤峯因甚不白。虛堂答此話云。消得龍王多少風。師拈云。一人要見徹萬法根源。一人要表顯自己胸襟。且道萬法根源自己表顯相去多少（撃拂子）萬里一條鐵。
　　上堂。擧雪覆千山虛堂答話。師云。橫該十方。竪究三際。
    上堂。擧曹山雪覆千山公案。師拈云。曹山自盡力而要他盡力。如何是自他盡力處（良久）。吾二十年來於此切。便下座。
    因雪上堂。擎山涵海遍界不藏。乾坤大地一時露出。且道露出底是什麽咦。東西南北白漫漫。
    因雪上堂。少林安心。鰲山成道。豈不是今日事（拈拄杖卓一下）便下座。
    上堂。擧潙山示衆云。有句無句如藤倚樹。大惠云。上無攀仰。下絕己躬。大川云。斬釘截鐵。師云。此二大老漢有烹佛煆祖手段。因甚意到句不到。且道合下得那一句免得此點撿。滴水滴凍。玉振金聲。
    臘月望上堂。擧僧問香林。如何是衲衣下事。林云。臘月火燒山。師云。一棒一喝斬釘截鐵。纖塵不立鷺爇立雪。
    上堂。擧。僧問巴陵。祖意教意是同是別。陵曰。雞寒上樹。鴨寒下水。師曰。巴陵實頭此問難酬若據實商確此答猶未圓在若有人致恁麽問但對他道騎一問來。
    上堂。擧僧問瑯琊。清淨本然云何忽生山河大地。瑯琊曰。清淨本然云何忽生山河大地。師曰。諸人盡謂手握照雪截斷葛藤。若恁麽會夢未見瑯琊在何故（撃拂子）到江吳地盡隔岸越山多。
    冬至小參。擧。德山趙州要答話不要答話公案。師曰。德山趙州暗裏按劍。誰敢當鋒。喝一喝曰。住住吾王庫內無如是刀。便下座。
    次日上堂。陰陽不遷變。春風不管待。鐵樹開花。石笋抽條。靈山密旨。少林消息。曾不遮藏。句句漏逗。諸人還會麽（撃拂子）雪裏梅花撲鼻香。
    臘月半上堂（拈拄杖）有一物。黑如漆。充塞宇宙。歴亙古今。不干陰陽。造化功不墮時節。遷變機佛祖名邈。不出千眼覷著不破。畢竟是箇什麽（卓一下）。
    臘八上堂。無色可見。明星何處現。無心可明。瞿曇何時悟（良久）還會麽（撃拂子）不因一番寒徹骨。爭得梅花撲鼻香。
    達磨忌。拈香。栴檀林無雜樹。少室峯前一條生鐵。生鐵面顏劈不曾開。一句臨機當下打徹。從茲曹溪。漲起滴水。直至如今。流猶不絕。
    大燈國師忌。拈香。報恩燒起沈水烟。酬德提唱祖師禪。畢竟唱底禪聻（挿香）巴陵三轉語楊岐頂上拳。
    除夜小參。僧出衆曰。城上已吹新歲角。窓前猶點舊年燈。師曰。知時識節能幾人。進曰。年去年來。迎新送舊。衲僧門下如何免得隨時逐節去。師曰。阿儞衲僧始得。進曰。學人記得一則因緣和尚還許咨參也無。師曰。何妨問將來。進曰。僧問香林萬頃荒田是誰爲主。此意如何。師曰。客是主人相師。進曰。林曰看看臘月盡又作麽生。師曰。和盤推出夜明珠。進曰。即今忽有人問和尚萬頃荒田是誰爲主麽師曰當軒大坐。進曰。昔日香林今日和尚便禮拜。師曰。出頭天外看。誰是我般人。乃曰。年去年窮臘盡春回見盡。陰陽造化淵源。南斗七北斗八。便下坐。
    正旦上堂。僧出衆云。鶯逢春暖歌聲滑。人遇時平笑臉開。師云。時哉時哉時何孤負。進云天得一以清。地得一以寧。今朝正月初一莫是箇一麽。師云。天高群象正。海闊百川朝。進云。和尚也得此一以建立法幢揚宗旨。師云。九州四海流通祖意。南北東西齊扇家風。進云。學人如何得此一以慶快平生去也。師云。澗底青松元有茯苓。進曰。與麽則合山得此一以箇箇道體起居萬福。便禮拜。師云。處處逢源。頭頭合轍（拈拄杖）乃云。岸莎步入祥麟穩。海樹飛來白鳳閑。好箇時節。佛日重輝於靈山。舜日新明於魏闕。人人應時納祐從此天下。日日是好日。時時是佳辰（卓一下）。
    嵗旦因雪上堂。僧出衆曰。正朝乍臨。瑞氣多端。林鶯送好音。山花舒笑面。師曰。好箇時節大平無象。僧曰。三通鼓罷四衆臨筵請師祝聖。師曰。瑞雪滿地。僧曰。只冀四海宴清。佛日增輝。師曰。祥雲遍空。僧曰。方知世出世間能事全無不憑師恩力。師曰。東西南北扇家風。僧曰。宗門中宗匠。祖室中祖師。便禮拜師曰一句道著（拈拄杖）乃曰。衲僧行履間不空髮。鐵壁銀山以爲門戶。與麽把得定隨處作主宰。一回放開應用不虧。萬邦有慶。萬事大吉。且道以何爲驗（卓一下）看看。龍寶山高。大德門闢。
    復擧。僧問鏡清。新年頭還有佛法也無。清云。有僧云。如何是新年頭佛法。清云。元正啓祚。萬物咸新。師（拈拄杖卓一下）包容天地。該括山川。呈祥呈端。萬物咸新（又卓一下）。
    元宵上堂。僧出衆曰。一輪寶月明如晝。萬斛金蓮開滿城。師曰。天上人間齊光輝。進曰。今佛放光明。助發實相義。如何是放光明。師曰。弄光影作什麽。進曰。實相義在甚麽處。師曰。好恁麽去。進曰。放光明與實相義是一是二。師曰。教阿誰看。進曰。學人更有小問。和尚還許也無。師曰。問來看。進曰。暗中忽得明時如何。師曰。照破阿儞面觜。進曰。學人無處藏身。便禮拜。師曰。吽吽。乃曰。燈燈相續二千餘年。遞代挑起光輝閃爍。所以道今佛放光明。助發實相義。實相義且置。今佛放光明在那裡我見燈明佛本光瑞如此。
    復擧。盤山云。心月孤圓。光呑萬象。光非照境境又非存。光境俱忘。復是何物。師云。末後慇懃。諸人還會麽（撃拂子）今夜一輪滿。清光何處無。
    二月旦上堂。春山疊亂青。春水漾虛碧。千聖。靈機。萬衲巴鼻。頭頭顯露。處處漏泄。且道如何是千聖靈機萬衲巴鼻（撃拂子）挽回千古少林春。便下坐。
    佛涅槃上堂。有僧出衆云。黃鶯頻織柳絲煙。子規猶哭松梢月。師云。現成公案。僧云。百花春到盡明媚。何事雙林半樹秋。師云。突出難辨。僧云。世尊四十九年未嘗談一字。還端的也無。師云。有甚交涉。僧云。三百餘會橫說竪說。因甚却道不談一字。師云。守古塚漢。僧云。不因今日節。爭得聞未聞。便禮拜。師云。好去好去。乃云。二月三月紅白競開。苦哉時人著虛幻相。所以吾佛開一路涅槃門。誘引十方諸子。截斷生死流。到無差別境。且道如何是無差別境（撃拂子）萬里一條鐵。
    三月旦上堂（拈拄杖）擧。靈雲見桃花悟道有頌。玄沙曰。諦當甚諦當敢保老吉兄未徹在。師曰。靈雲諦當處。玄沙道未徹。諸人孟即不如此意。同坑無異土漢阿誰管阿儞（以拄杖打一拄杖）便下座。
    三月半上堂。擧靈雲見桃花悟道有頌。玄沙道諦當甚諦當敢保老兄未徹在。師曰。盡謂落花難上枝。破鏡不重照。一向與麽會。去三千里外絕知音。
    四月旦上堂。春去夏來。花落葉茂。時節因緣。其理自彰。切忌諸人被眼界。惑昧却佛性義。且道作麽生是佛性義（撃拂子）海闊難藏月。山深分外寒。
    五月旦上堂。擧。僧問石霜。咫尺爲甚不見師顏。霜曰。我道遍界不曾藏。其僧問雪峯。遍界不曾藏意旨如何。峯曰。什麽處不是石霜。瑯琊覺拈曰。雪峯雖有利人之心。且無出人之眼石霜雖有出人之眼。未知向上一竅。師別雪峯曰。是什麽人別石霜。撥開眉毛曰。何似生待者僧纔擬議便劈口打免見瑯琊末後句。
    端午上堂。僧出衆曰。蠶熟簇攢千嶂雪。麥香磨動萬家雷。師曰。好恁麽去。進曰。龍山門下箇箇無孔。鐵槌風吹不入水洒。不著說甚要神符藥草。師曰。車不橫推。進曰。已是道泰時。清門安戶靜。師曰。理無曲斷。進曰。記得古有老宿。於門上書心字。窓上書心字。壁上書心字。此意如何。師曰。雲在嶺頭閑不徹。水流磵下太忙生。進曰。後來法眼道。門上但書門字。窓上但書窓字。壁上但書壁字。又作麽生。師曰。山高海闊。進曰。不因今日節。爭知今日事。便禮拜。師喝曰。脫空妄語漢。乃曰。德山門下妖怪來。則一棒棒殺。臨濟門下妖怪來。則一喝喝散。龍寶門下妖怪不來。棒喝不施。門安戶靜。只見日月麗天。
    半夏因雨上堂（竪起拂子）曰。這箇半夏已前。一點未楷磨黑如漆。半夏已後。都盧既楷。磨明似曰。正當今日。不涉磨與不麽。不屬不黑與不明。偶爾見天眞畢竟見底天眞聻（撃拂子）久旱簷頭雨。橋流水不流。便下坐。
    中夏上堂。有僧出衆曰。殿閣涼生綠樹風。樓臺影動池塘水。師曰。描不就畫不成。進曰。半夏已前山青水綠。半夏已後水綠山青。正當今日半夏。山不青水不綠。還端的也無。師曰。大海若知足。百川應倒流。進曰。學人更有咨參請師決狐疑。師曰。一一問將來。進云。記得慈明問黃龍。雲門三頓棒可喫不可喫。此意如何。師云。洞山喫何似慈明喫。進云。黃龍云可喫諦當否。師云。却較些子。進云。慈明云終日鴉鳴鵲噪。可喫幾棒又作麽生。師云。不謬爲慈明。進曰。學人今日小出大遇。便禮拜。師打一拂子曰。多虛不如少實。乃曰。諸佛出身處。東山水上行。天無四壁。地絕八維。因甚薰風自南來。殿閣生微涼（拈拄杖卓一下）。勸君盡此一盃酒。西出陽關無故人。
    七月旦上堂。時節遷變。暑去涼來。衲僧行履不涉遷變。鐵作心肝間不容髮。喝一喝便下座。
    解夏小參。僧問。一葉落天下秋。應節一句請師提唱。師曰。月明風清。僧曰。龍寶峯頂峭峻巍巍仰之無垠。瞻之無際。今夏九旬。制內禪徒五十餘員。還莫有親到得頂𩕳底麽。師曰。他家自有通霄路。僧曰。潙山問仰山。子一夏不上來在下面。作得箇什麽意旨作麽生。師曰。龍戲滄溟。僧曰。仰曰鉏得一片畬種得一蘿粟。又作麽生。師曰。虎嘯南山。僧曰。潙曰子不虛過一夏。意在那裡。師曰果然。僧曰。仰曰和尚作得箇什麽如何辨別。師曰。種瓜得瓜。僧曰。潙曰日間一食夜後一寢。還端的也無。師曰。翻欵那。僧曰。仰曰和尚亦不虛過一夏道了吐舌聻。師曰。見義忘利。僧曰。潙曰子何得傷己命如何領略去。師曰。何不行令。僧曰。畢竟潙仰父子相去多少。師曰。同坑無異土。僧曰。若不垂芳餌。爭知碧沼深。便禮拜。師曰。賞儞大膽。放儞三十棒。乃曰九旬結制內。剋期取。證事。人人有分。箇箇現成。頂門。上具行脚。眼脚跟下。齊起清風。[木*卽]標橫擔。直過千山。明月萬里。爲阿誰明（拈拄杖卓一下）。
    復擧。陳操尚書見資福福見來便畫一圓相古則。師云。盡謂陳操欠一隻眼在。殊不知漆隱處黑。朱隱處赤。
    次日上堂。落梧一葉天下秋。箇中端的若爲酬。師云。正眼看不破。進云。九旬禁足期已滿。東西南北脚頭闊。如何是衲僧自恣一句。師云。要行便行。要坐便坐。進云。記得大隋和尚因僧辭大隋問什麽處去意旨如何。師云。去來遠近不可不知。進云。僧云峨嵋禮普賢去還端的也無。師云。實頭人難得。進云。隋竪起拂子云。文殊普賢總在者裡又作麽生。師云。青於藍。進云。僧畫一圓相見抛向背後。是什麽心行。師曰。寒於水。進云。隋曰侍者將一貼茶與者僧去作麽生理會。師曰。猶不放過在。進曰。只將今日老師語。便當九夏之言薦賞勞。便禮拜。乃曰。教外別傳事。容易難提唱。入作家鞴受煆煉。猶是半青半黃。一隊逐秋風。東去西去漢。有甚麽眼目。辨長短分緇素。至于夫開鑿人天鉗鎚。衲子亦須具辛辣手脚始得。衆中還有得體裁底麽。如有其人出來唱和看其或未然（撃拂子）還我九十日飯錢來。
    復擧。翠巖眉毛一絡索話。師曰。臭肉集蠅。
    八月旦上堂。擧經曰經行及坐臥常在於其中。師曰。畢竟常在於其中底是什麽（良久）胸駄背負。
    中秋上堂。有僧出衆曰。團團離海嶠。漸漸出雲衢。今夜一輪滿。清光何處無。師曰。知心能幾人。僧曰。天上月圓。人間爲甚月半。師曰。弄光影作什麽。僧曰。不涉圓缺。明暗畢竟月麽。師曰。突出難辨。僧曰。記得馬大師玩月次問曰。正當恁麽時如何意旨作麽生。師曰。有權有實。僧曰。西堂曰正好供養又作麽生。師曰。乞兒貪小利。僧曰。百丈曰正好修行與前頭有幾般差異。師曰。左之右之。僧曰。南泉拂袖便曰還端的也無。師曰。風光可愛。僧曰。馬大師曰經歸藏禪歸海。唯有普願獨超物外。如何辨別去。師曰。似一人斷三人相相似。僧曰。當初若遇馬大師問。未審和尚如何祇對。師曰。堪笑南泉猶隨他去。僧曰。一句迥超千聖外。松蘿不與月輪齊。便禮拜。師曰。知我罪我。乃擧陳操尚書見資福福見來便畫一圓相。操云。弟子恁麽來早是不著便。何況畫一圓相。福便掩却方丈門。雪竇云。陳操只具一隻眼。師云。明處明如日。暗處黑似漆。從來龍寶不爭多。但看今宵一輪月。便下座。
　　重陽上堂。擧。僧問古德。如何是祖師西來意。德云。東籬黃菊。師云。問處太殺的當。答處爲甚不當機。
    開爐上堂。僧問。木葉辭柯霜氣清。虎頭戴角出禪扃。正當恁麽時如何。師云。歸依佛法僧。僧云。今朝十月初一。大家圍爐打坐。不要明招暖處商量不擧趙州無賓主話畢竟作箇甚麽事。師云。三箇死柴品字燒。僧云。枯木倚寒嵒嵓。三冬無暖氣。意旨如何。師云。無目不畫眉。僧云。婆子因甚燒却庵。師云。果然忍俊不禁。僧云。若不因今日節。爭知作家體裁。便禮拜。師云。放儞三十棒。乃云。木佛不渡火。家富小兒嬌。金佛不渡爐。國清才子貴。壁立萬仭。間不容髮。鑊湯無冷處。　萬里一條鐵。
    復擧趙州火爐頭話云。古今不擧著處趙州分明擧著還會麽。其或未然。方知汝諸人道火燒却口。
    開爐上堂。僧問。霜風戒曉。黃葉堆雲。師曰。能知初得。僧曰。學人記得一則因緣還許咨參也無。師曰。從頭一一擧將來。僧曰。雪峯曰。世界闊一尺古鏡闊一尺。世間闊一丈古鏡闊一丈。此意如何。師曰。莫弄鬼眼睛。僧曰。玄沙指火爐曰。火爐闊多少又作麽生師曰。劈面來。僧曰。雪峯曰如古鏡闊便的當否。師曰。拳來踢報。僧曰。玄沙曰脚跟未點地在如何辨明。師曰。半合半開。僧曰。不因今日節。爭知恁麽事。但禮拜。師曰吽吽。乃曰。若夫論古鏡闊。如虛空無邊際。論甚尺丈有甚世界。雪峯老漢無處容身。龍寶恁麽道。早知沒交涉。何故樹頂老山顏醉。
    開爐上堂。龍寶今日覓火和煙得。因甚二祖當初覓心不可得（撃拂子）大海若知足。百川應倒流。
    因雪上堂。少林家風。鰲山成道。今日初新見見底何遮藏乾坤擎出白漫漫。
    因雪上堂。有句無句。如藤倚樹。滴水滴凍。明月藏鷺。
    臘月半上堂。因雪擧龐居士指雪古則。師曰。居士恁麽具大機。禪客恁麽納敗缺。雖然如是難分霜裡粉。難辨雪中梅。
    冬至小參。有僧出衆曰。中宵忽見動葭灰。料得南枝有早梅。師曰。阿儞如何定當得。進曰。時節既至。其理自彰。今當書雲令節如何是彰底理。師曰。吾無隱乎儞。進曰。記得洞山冬夜喫果子次。問泰首座。有一物黑似漆。常在動用中。動用中收不得。過在什麽處。此意如何。師曰。洎乎放過。進曰。首座曰。過在動用中還端的也無。師曰。泥多佛大。進曰。洞山令掇退菓卓是何道理。師曰。夜深共看千巖雪。進曰。千峯勢到岳邊止。萬泒聲歸海上消。便禮拜。師曰。好恁麽去。
    復擧德山趙州答話不答話公案。師曰。七尺拄杖不打問話者。三寸舌頭不要答話在。二老漢敗缺不少。只看南枝開早梅。
    次曰上堂。冬至一陽生。枯木再開花。好箇時節。願聞法要。師云。烏飛兔走。僧云。及乎一氣不言發自九淵底。初爻無象肇爲萬化宗。依舊看來不出仲冬嚴寒。如何是不涉陰陽造化處。師云。天蓋不得。地載不得。僧云。學人因今日節擧揚一則公案。還許咨參也無。師云。也何妨。僧云。慈明冬日畫三圓上九卦云。若人識得不離四威儀中意在那裏。師云。鷲峯山色青轉青。僧云。首座一見乃云。和尚今晚放參又作麽生。師云。松直棘曲。後來虛堂別首座云。某甲代和尚下延壽堂如何領略。師云。同病相憐。僧云。上來一一秖對分明。更請和尚別首座下一轉語看。師曰。今日一陽生。僧曰。非止學人今日親聞未聞。合山諸衲霑恩去也。便禮拜。師曰。天高群象正。海闊百川朝。乃曰。一塵起大地全收。一花開天下盡春。竪極三際。橫該十方。所以鳥窠吹毛俱胝竪一指。若是當下有人悟去。且道。見什麽道理（撃拂子）陽氣發時無硬地。
    復擧。僧問古德。如何是冬來事。德曰。京師出大橫。師曰。盡請古德答冬來事。殊不知竪卓拄杖云。橫撈竹篦。
    冬節小參。僧問。氷鎖瀑泉聲細碎。風搖危木影攣拳。現成公案如何商確。師曰。好恁麽去。僧曰。巴陵有三轉語。還許學人咨參也無。師曰。一一問將來。僧曰。如何是道陵曰明眼人落井。此意如何。師曰。何止三句體調。僧曰。如何是吹毛劍。陵曰。珊瑚枝枝撐着月又作麽生。師曰。滴水滴凍。僧曰。如何是提婆宗。陵曰。銀椀裡盛雪意旨作麽生。師曰。半夜放烏雞。僧曰。不因樵子徑。爭到葛洪家。便禮拜。師曰。行到說到始得。
    次日上堂。僧問。群陰剝盡。一陽復生。雲物呈祥。山林改觀。好箇時節。願聞擧揚。師云。鐵壁銀山。進云。冬至月頭。賣被買牛。冬至月尾。賣牛買被。是佛法要妙。是世諦流布。師云。銀山鐵壁。進云。古人云。有物先天地。無形本寂寥。能爲萬象主。不逐四時凋。畢竟是什麽物。師云。挺拔清虛。進云。於此作麽生受用。師云。突出難辨。進云。學人霑恩去也。便禮拜。師唱云。畫餅不充飢。乃云。衲僧面前。壁立萬仭。一機不來。誰截釘鐵。一向與麽去。土曠人稀。相逢者少。靈山密旨。今日漏泄。少林消息。又重剖露（拈拄杖卓一下）鐵樹開花。石笋抽條。
    復擧。趙州因僧問。如何是祖師西來意。州曰。庭前柏樹子。僧曰。和尚莫將境示人。州曰。老僧不將境示人。僧曰。如何是祖師西來意。州曰。庭前柏樹子。僧有省。師曰。趙州爲人處。只要不受境。惑不要不受人惑。何故不令第二問。頭覺不是好心也。
    次日上師。僧問。葭管飛灰。繡紋添線。此是時節底。請師更別擧揚。師曰。彩鳳舞丹霄。進曰。記得洛浦因龐居士來參禮拜起曰。孟夏漸熱。仲冬薄寒。浦曰。莫錯意旨作麽生。師曰。洪波浩渺。白浪滔天。進曰。士曰龐公年老。浦曰。何不道寒便道道寒熱便道熱又作麽生。師曰。龍戲滄海。虎嘯南山。進曰。士曰患聾作什麽。浦曰放汝三十棒還端的也無。師曰。鐵騎突出刀鎗鳴。銀瓶閉破水晶迸。進曰。士曰啞却我口。塞却汝耳。如何領略。師曰。截斷紅塵水一溪。進曰。古人恁麽相見電轉星飛。猶未出褒貶中。和尚亦免得他後點撿麽。師曰。今日一陽生。進曰。不因射鵰手。爭識李將軍。便禮拜。師曰。被汝覷破。
    復擧。僧問南院。日月交謝。寒暑迭遷。如何是不涉寒暑。院曰。紫羅抹額。綉裙裝腰。僧曰。向上之機今已曉。中下之流如何解會。院曰。炭席裏藏身。師曰。南院老漢雖不被寒暑所遷不受。衲僧欺瞞。爭奈有問不有答。泥多佛不大。
    冬至小參。僧問。當頭霜夜月。任運落前溪。正與麽時。願聞提唱。師云。正眼看不破。僧云。只如陰陽代謝四序變遷。衲僧家還莫有不被寒暑所遷底麽。師云。萬里一條鐵。僧云。不因霜雪寒。爭知松柏橾。便禮拜。師云。南地竹北地木。
     復擧。五祖演示衆云。但只喫果子。誰管木曲彔。師曰。貧士不可作此說話。
    冬至小參。僧問。一陽來復。雲物呈禪。那箇是呈底祥。師曰。天高群象正。僧曰。天不言四時行焉。地不言萬物生焉。萬物生則遷謝不停。四時行則寒暑流轉。轉底與不停底是同是別。師云。耳朶兩片皮。牙齒一具骨。僧云。學人上來秖對分明。衲僧門下事又作麽生。師云。敗也。僧云。小出大遇。便禮拜。師便打。乃曰。群陰剝盡。一陽來復。鐵樹發花。石笋抽條。現成公案。正眼難看。大衆且過者邊歸去那邊。
     彼擧。夾山曰。路逢死蛇莫打殺。無底籃子盛將歸。又曰。手執夜明符。幾箇知天曉。師曰。美則美矣。可惜忤何不道鑊湯無冷處。
    次日上堂。枯木花開劫外春。不知一氣從何發。師曰。天無四壁。地絕八維。僧問。如何是物不遷義。師曰。鑊湯無冷處。僧曰。不涉遷與不遷如何領略去。師曰。萬里一條鐵。僧曰。記得潙山問仰山。仲冬嚴寒年年事。晷運推移事若何。仰山近前叉手而立。此意如何。師曰。魚行水濁。僧曰。潙山曰誠知子答者話不得。又作麽生。師曰。青於藍。僧曰。香嚴至潙山。擧前話問香嚴。嚴又近前叉手而立。如何定當。師曰。鳥飛毛落。潙山曰。頼遇寂子不會還端的也無。師曰。冷於水。僧曰。仰山近前叉手。香嚴近前叉手。却有勝劣也無。師曰。左眼半斤。右眼八兩。僧曰。忽有問和尚仲冬嚴寒年年事晷運推移事如何麽。師曰。烏飛兔走。僧曰。和尚恁麽答話勝他仰山香嚴多少。師曰。十萬八千。僧曰。上來一一祇對。珠轉玉回。別有一問許咨參也無。師曰。佛不奪衆生願。僧曰。如何是冬來事。師曰。天寒地寒。僧曰。學人今日得聞未聞。師曰。聞得始得。乃曰。世尊拍花。迦葉微笑。只見錐頭利不知鑒頭方況亦死在句下驢年孰知宗旨。賓主相見有問有答。平地陷虎。遙天羅禽。句中無眼。莫將問來。恐勞我入泥入水。喝一喝。
    復擧。僧問古德。如何是冬來事。德曰。京師出大黃。師曰。古德只知冬來事。不知問頭意冬至小參。擧慈明冬至榜虛空別語。師云。諸衲多謂。人無遠慮必有近憂。殊不知深深處佛眼難窺。密密處魔外無測（撃拂子）便下座。
    冬至小參。陰盡陽回。鐵樹開花。衲僧門下不涉遷變。暗夜放烏雞。亙空一片石。
    臘八上堂。僧問。曉天雲靜濃霜白。千峯萬峯鎖寒色。正與麽時請師提唱。師云。誰敢視破進云。世尊棄金輪寶位。受雪山苦行。忽覩明星悟去。豈不是一翳在眼空花亂墜麽。師云。鑊湯無冷處。進云。奇哉一切衆生悉具如來智慧德相。但以妄想執著而不證得。可憐鼠口終無象牙。師云。放儞一著。進云。記得孝宗皇帝宣問佛照。釋迦老子六年所成何事。意在那裏。師云。謝高垂天鑑。進云。奏云將謂陛下忘却意旨如何。師云。照破龍顏。進云。孝宗龍顏大悅。見何道理。師云。君臣道合。進云。和尚若遇與麽勅問。未審如何奏對。師云。得人一牛還人一馬。進云。昔日佛照。今日和尚。但禮拜。師云。莫錯。乃云。聞聲悟道。見色明心。隔山見煙。早知是火。隔墻見角。便知是牛。觀音菩薩。將錢來買餬餅。放下手云。元來祇是饅頭。人無遠慮。必有近憂。且道色與聲心與道相去多少（撃拂子）天上星。地下木。
    復擧。孝宗皇帝勅問佛照。釋迦老子六年所成何事。佛照奏曰。將謂陛下忘却皇帝。龍顏大悅。師拈曰。答應勅。勅應答。所以龍顏大悅。雖然如是彼此不免老僧怪笑。
    佛成道上堂。僧問。雞聲茆店月。人迹板橋霜。正與麽時。學人上來請師指示。師曰。知來處好。進曰。瞿曇當年覩明星悟去。人人而今覩明星不悟。未審爲是眼目有親疎爲星辰有古今。師曰。鑊湯無冷處。進云。未覩明星已前麽。師曰。鷲峯山色青更青。進曰。覩明星後又如何。師曰。雪山雪色白轉白。進曰。悟與未悟是同是別。師曰。萬里一條鐵。進曰。畢竟其功歸何處。師曰。靜處薩婆訶。進曰。四衆盡臨法席。各各歛衽聳聽。學人更咨參一則話。和尚爲衆不肯覆藏。師曰。佛不奪衆生願。進曰。仰山指雪獅子曰。還有過得此色者麽意在那裏。師曰。大似爭色。進曰。雲門曰當時便與推倒是什麽心行。師曰。勘破了也。進曰。雪竇曰。只解推倒不能扶起。還端的也無。師曰。鬼爭漆桶。進曰。四衆霑恩。學人禮謝。便禮拜。師曰。能有幾人。乃曰。生佛不分。迷悟何立。黑漆桶裏盛墨汁。從教夜夜明星現復擧。城東老母與佛同時生。而不顧見佛。每見佛來即便迴避。一日迴避不及。以手掩面。於十指掌中悉皆見佛。師拈云。金不博金。水不洗水。忍俊難禁。佛現十指。
    臘八上堂。有僧出衆云。天上有星皆拱北。人間無水不朝東。師云。描不就盡不成。進云。釋迦老子。棄萬乘尊榮。受六年飢凍。不離草坐。成等正覺。豈不是鬼窟裡作活計麽。師云。天上星。地下木。進云。教中道。若有一人發眞歸源。十方虛空悉皆消殞。意旨如何。師云。錮鏴著生鐵。進云。五祖演和尚云。我即不然。若有一人發眞歸源。十方虛空築著磕著。又如何。師云。充塞宇宙。進云。古德恁麽提唱同途不同轍。和尚也莫別有條章草麽。師云。山青水綠。進云。昔日古德。今日和尚。便禮拜。師曰。能知始得。乃曰。釋迦老子六年苦行。蘆芽穿膝。芻尼巢頭。到臘月八明星現時。一失人身萬劫不復。既是失人身。因甚還道一切衆生具佛智德（撃拂子）勸君不用栽荊棘。後代兒孫惹著衣。
    復擧。雲門上堂。明星現時成道。有僧問。如何是明星現時成道。門曰。近前來近前來。僧近前。雲門以拄杖打趁。師曰。者僧若拂袖去韶陽拄杖子更長打他不著。
    臘八上堂。悟與未悟。金不搏金。疑與不疑。水不洗水。因甚瞿曇今朝特地成道去（撃拂子）明星燦燦雪漫漫。
    大燈忌拈香。金機作用。壁立萬仭。滴水滴凍。何誰通信。放過一著。賓主歴然。慣擧巴陵三轉語。安著楊岐頭上拳。雖然恁麽不涉二途。畢竟作麽生報謝（挿香）一爐沈水騰薰煙除夜小參。僧出衆曰。寒梅香動舊年枝。岸柳拖金新嵗葉。師曰。現成公案。進曰。舊嵗今宵去向何處去。師曰。鐵壁銀山。進曰。新年明日來從何處來。師曰。銀山鐵壁。進曰。衲僧門下不干新舊。豈涉去來。師曰。萬里一條鐵。進曰。北禪當初烹露地白牛分嵗。如何是露地白牛。師曰。看看頭角崢嶸。進曰。和尚今夜有甚麽施設。與諸人分嵗。師曰。三尺竹篦。七尺拄杖。進曰。謝與麽施設。便禮拜。師曰。莫錯謝。乃曰。一年十二月。月月不逐月。一月三十日。日日不逐日。鐵作心肝得不變機。堪笑汝等諸人逐時逐節區區去。且道者裏還有解笑者麽（撃拂子）半夜放烏難。
    復擧。僧問古德。如何是道德。曰臘月三十日。師曰。山僧不然。有人與麽問對他道脚下底。何故要教此人知有三句體調。
    嵗夜小參。僧問。好箇時節。時康時清。鳳凰來儀。麟麟現瑞。師曰。車不橫推。理無曲斷。僧曰。龍寶門下今夜莫有與諸人分嵗麽。師曰。夜夜抱臥。朝朝共起。僧曰。如何是聖人。師曰看看面前輝大寶光。僧曰。煒煒煌煌。巍巍堂堂。誰敢近傍。便禮拜。師曰。親相見始得。
    復擧。僧問趙州。如何是佛。州云。殿裏底。師拈云。今日逢著。
    除夜小參。有僧出衆云。臘雪連天白。春風逼戶寒。師云。試呈受用底來看。進云。諸方今夜烹龍肝鳳髓分嵗。衲僧門下雖蔬食菜羹。其中清味勝地禁臠。師云。莫嫌冷淡無滋味。一飽能消萬劫飢。進云。學人今夜小出大遇。便禮拜。師云。弄物不知名。乃云。諸人不孤負。我我不孤負。諸人朝結眉夕交肩。到臘月三十日不烹龍肝鳳髓。只調木札羹與諸人分嵗。又要知道來朝定是大年朝（拈拄杖卓一下）景星耀而泰階平。聖人作而萬物覩。
    復擧。僧問古德。年去年來。這裡還有不受嵗者麽。德云。作麽作麽。僧云。與麽則不受嵗也。德云。城上已吹新嵗角。窓前猶點舊年燈。師云。只要成人不要敗人。所以今晩遭人點撿。
    除夜小參。年窮年盡。烏飛兔走。明年新底。錦上添花。堪笑以一重去一重。塞北天寒。江南地暖。
    除夜小參。擧僧問古德。舊年已去。新年到來。這裏還有不受嵗者麽。德云。作麽作麽僧云恁麽則不受嵗也。德云。城上已吹新嵗角。窓前猶點舊年燈。師云。無賓主無緇素。焦磚打著連底凍。
    嵗旦上堂。僧出衆曰。時哉時哉。優曇花發普天香。師曰。一句道著。僧曰。大機圓應。大道無方。師曰。出頭天外看。誰是者般人。僧曰。古佛放光。光輝普天。便禮拜。師日。天上人間誰不受恩（拈拄杖卓一下）看看鳳曆開元日。瑞氣鎖乾坤。龍寶山頭建立法幢。古佛放光光輝普天。正與麽時。人人箇箇慶快平生底一句。畢竟落在甚處（又卓一下）聖人復生。
    復擧。僧問鏡清。新年頭還有佛法也無。清曰有。僧曰。如何是新年頭佛法。清曰。元正啓祚。萬物咸新。師曰。古人爲人處。只要現成受用（便竪起拂子曰）者箇是現成底。阿那箇是受用底突出難辨。
    正旦上堂。有僧出衆曰。東風吹散梅梢雪。一夜挽回天下春。從此陽春應有脚。百花富貴草精神。師曰。親受用始得。進曰。年年是好年。日日是好日。爲甚有新有舊。師曰。天上星。地下木。進曰。記得雲門垂語曰。乾坤之內。宇宙之間。中有一寶。祕在形山。作麽生是祕在形山底一寶。師曰。以吾爲隱乎吾無隱乎爾。進曰。作麽生是龍寶那一寶。師曰。立宗旨。進曰。恁麽則人人共唱萬年歡。箇箇同語百國清。便禮拜。師曰。露柱燈籠笑滿腮。乃曰。元正有慶。瑞雪滿地。五穀豐熟。四時調和。正令當行。邪魔降伏。佛祖大機。全歸掌屋。人天性命。悉受指呼。與麽手脚是何人行得（拈拄杖卓一下）出頭天外看。誰是我般人。
    復擧。僧問境清。新年頭還有佛法也無。清云。有僧云。如何是新年頭佛法。清云。元正啓祈。萬物咸新。師云。只知有時節。不知有有宗旨。如何是宗旨。具眼者辨取。
    嵗旦上堂。僧問。開端令節。法鼓轟雷。四衆臨筵。請師祝聖。師云。四海而今清似鏡。進云。與麽則堯風舜日又重新。師云。三邊誰敢犯封疆。進云。記得僧問古德。新年頭還有佛法也無德云。有僧云。如何是新年頭佛法。德云。元正啓祈。萬物咸新。意旨如何。師云。鶯逢春暖歌聲滑。進云。即今問和尚新年頭還有佛法也無麽。師云。人遇時平笑臉開。進云。四海九州悉霑師恩。但禮拜。師云。吽吽。乃（拈拄杖）云。年年是好年。日日好日。爲甚有舊有新（卓一下）四海隆平煙浪靜。斗南長見老人星。
    元宵上堂。僧出衆曰。家家門首家家月。處處樓臺處處燈。師曰。天下人間明歴歴。進曰。今日正當三五夜。月與燈爭明。爭似衲僧爭。師曰。何處學得來。進曰。世間之燈莫若心燈最明。如何是心燈。師指面前燈燭曰。豈不是心燈。進曰。恁麽則光明寂照遍河沙。師曰。白馬入蘆花。進曰。記得香林因僧問。如何是室內一盞燈。意在那裏。師曰。日下挑孤燈。進曰。林曰三人證龜作鼈又作麽生。師曰。據款結案。進曰。即今忽有人問。如何是室內一盞燈。和尚作麽生祇對。師曰。劈口便打。進曰。暗而來。明而歸。便禮拜。師曰。吽吽。乃曰。天上明月不如心月。人間明燈不如心燈。心燈心月光不照境。境亦不存。光已不照不知光境亡不亡（撃拂子）我見燈明佛。本光瑞如此復擧。雲門問僧。光明寂照遍河沙。豈不是張拙秀才語。僧曰是。門曰話墮也。師曰。賓主納敗缺。具眼者辨取。
    元宵上堂。僧出衆云。春宵一刻直千金。花有清香月有陰。師云。如何會得。僧云。一燈相續百千燈。如何是那一燈。師云。明歴歴。白的的。僧云。天地以此光而蓋載。月月以此光而照臨。和尚亦以此光而光輝佛法。師云。何止佛法。僧云。放光動地。動地放光。便禮拜。師云。能承當結得。乃云。燈燈相續二千餘年。正法眼藏瞎驢邊滅。從此臨濟家風委地。彼此交加五逆聞雷。杜撰無眼得人欺瞞（打一拂子）復擧。光明寂照遍河沙。是什麽光明（撃拂子）今夜一輪滿。清光何處無。
    元宵上堂。有僧出衆曰。月似羅中鏡。星如霧裏燈。師曰。莫弄光影好。進曰。天下今夕燒燈之節。人人箇箇要出無明。窠子請師燒一椀燈發光明去。師云。未燒一燈早照儞面觜了也。進曰。好箇一燈。迥照大千。師曰。放儞三十棒。進曰。僧問藥山。藥嶠燈連師當第幾意在那裏。師曰。雨中見杲日。火裏酌清泉。進曰。山曰。相逢盡道休官去。林下何曾見一人。未審如何理會。師曰。月明照見夜行人。進曰。不因今日節爭聞未聞。便禮拜。師曰。能聽取始得。乃曰。鑑古鑒今。照天照地。明杲杲。白的的。人間天上。情與無情。一等無不受此光輝。畢竟是什麽光輝（拈拄杖卓一下）。我見燈明佛。本光瑞如此。
    復擧。雲門間僧。光明寂照遍河沙。豈不是張拙秀才語。僧曰是。門曰話墮也。師曰。者僧分明話墮。還有具扶起手底麽具什麽。眼出扶起手。具眼者辨取。
    元宵上堂。僧出衆云。柳梢掛月黃昏後。花巿張燈白晝前。師云。莫弄光影好。進云。節屆上元。處處燒燈。和尚門下隨例也燒一椀。大家喜向箇影子裏游戲。師云。千峯向壑。百川歸海。進曰。世間之燈莫若心燈。最明。作麽生是心燈。師曰。月明明。日杲杲。進曰。世間之燈又作麽生。師曰。春色無高下。花枝自短長。進曰。不因今日問。爭得聞未聞。便禮拜。師曰。聞得始得。乃曰。團團離海嶠。漸漸出雲衢。孤明歴歴。照破剎塵。南泉拂袖未出影子。靈山曹溪齊蒙光輝。畢竟是什麽光輝（撃拂子）今夜一輪滿。清光何處無。
    復擧。雲門問僧。光明寂照遍河沙。豈不是張拙秀才語。僧云是。雲門云。話墮也。師云。韶陽須扶起者僧。山僧亦須扶起韶陽。
    二月旦上堂。山疊亂青。水漾虛碧。現成公案。轉身無路。無路處急走過。走過後落在那邊（撃拂子）古路草漫漫。
    二月旦上堂。山疊亂青。水漾虛碧。現成公案。大難大難。達磨不知。二祖不會。從教挽回千古少林春。
    二月旦因雨上堂。一塵起大地收。一花開天下春（竪起拂子云）只這些子。橫該十方。竪窮三際（打一拂子）蝦跳不出斗。南山起雲。北山下雨。
    二月旦上堂。擧。世尊一日於靈山會上。向八萬衆前拈一枝花。八萬衆悉忙然。唯有迦葉一人破顏微笑。世尊曰。吾有正法眼藏涅槃妙心。付屬摩訶大迦葉。汝護持莫令斷絕。師曰。拈花微笑。明投暗合。二千餘年間無人圓此話。眼難親手未親。
    佛涅槃上堂。有僧問云。常在靈鷲山及餘諸住處。慈顏今在什麽處。師曰。高著眼看。僧曰。恁麽則靈山一會。儼然未散。師曰。當面蹉過。僧曰。世尊臨入涅槃。以手摩胸普告人天大衆曰。汝等諦觀吾紫磨金色之身瞻仰取足莫令後悔。是什麽心行。師曰。裂破。僧曰。若言吾滅度非吾弟子。若言吾不滅度。亦非吾弟子。畢竟如何定當。師曰。桃花紅李花白。僧曰。時百萬之衆見聞悉悟道麽。師曰。落霞與孤騖齊飛。春水共長天一色。僧曰。釋迦老子顛言倒語。衆等各各將錯就錯。千古之下遭人怪笑。請和尚出一隻手爲他扶起。師曰。放儞三十棒。僧曰。將此深心奉塵剎。是則名爲報佛恩。師曰。相識滿天下。知心能幾人。乃曰。生死涅槃。無孔鐵鎚。剎剎塵塵。紫磨金身。花須連夜發。莫待曉風吹。
    復擧。僧問乾峯。十方薄伽梵。一路涅槃門。未審蹃頭在什麽處。峯以拄杖劃一劃云。在者裏。雲門拈起扇子云。扇子麽跳上三十三天築著帝釋鼻孔。東海鯉魚打一棒似雨盆傾相似會麽。師（拈拄杖）大包虛空。小入微塵（卓一下）錮鏴著生鐵。彩鳳舞丹霄。
    佛涅槃上堂。僧問。十方薄伽梵。一路涅槃門。未審路頭在什麽處。師云。萬里一條鐵。僧云。大覺世尊爲見衆生執妄爲本當。百花明媚。萬葆敷榮。示以入滅之相。不知他向甚麽處去。師云。日面佛月面佛。僧云。和尚恁麽祇對還爲釋迦老子報恩有分也無。師云。蘇噓薩婆訶。僧云。不因風撼庭前樹。爭得山花入袖香。便禮拜。師曰。莫錯好。乃云。天無四壁。地絕八維。佛祖出氣無處。衲僧措足無路。所以道十方薄伽梵一路涅槃門。大衆還會麽（撃拂子）彩鳳舞丹霄。
    佛涅槃上堂。僧出衆曰。掬水月在手。弄花香滿衣。師曰。知心能幾人。進曰。毘藍園裏降生。雙林樹下入滅。既是堅固法身。爲甚麽有生有滅。師曰。君子愛財取之有道。進曰。槨示雙趺。未審明得箇甚麽邊事。師曰。突出難辨。進曰。今日即有。明日即無。紫磨金色身。即今是有是無。師曰。巍巍堂堂。煒煒煌煌。進曰。不得春風花不開。花開須藉春風力。便禮拜。師打曰。脫空妄語漢。乃曰。毘藍園裏出生。雙林樹下入滅。因甚道十方薄伽梵一路涅槃門。若會得分明。青松青轉青。其如未然。翠竹翠轉翠。
    復擧。今日即有。明日即無。師曰。紫磨金色身心。即使得是非錐。
    佛涅槃上堂。擧僧問乾峯。十方薄伽梵。一路涅槃門。未審路頭在甚麽處。峯以拄杖面前劃一劃曰。在這裏。師曰。此答孤負問處。若是龍寶理不曲斷（以佛子拍禪床一下）。
    佛涅槃上堂（拈拄杖）以此深心奉塵剎。春入千林處處花。秋沈萬水家家月。上下四維無等匹。歸去來歸去來（卓拄杖一下）。
    佛涅槃上堂。僧問。世尊入涅槃。盡山河大地。草木悉爲叫喚聲。意旨如何。師云。處處綠楊堪繫馬。乃曰。無生亦無滅。一路涅槃門。正當恁麽時。如何萬里一條鐵。
    三月旦上堂。擧。僧問大龍。色身敗壞如何是堅固法身。龍曰。山花開似錦。澗水湛如藍。師曰。擧大美者不疵細瑕。雖然如此。何不劈口與一拳。教他到活脫田地。
    上堂。擧。香嚴上堂。有僧出問。不慕諸聖不重已靈時如何。嚴曰。萬機休罷千聖不携。疎山在座下。作嘔吐聲曰。是何言歟。嚴問阿誰。山曰師叔。嚴曰不諾山僧那。山出衆曰是。嚴曰師叔莫道得麽。山曰道得。嚴曰試道看。山曰若教某甲道須還師資之禮始得。嚴乃下座大展坐具三拜準前。問山曰。萬機休罷猶有物在。千聖不携亦從人得。何不道肯諾不得全。嚴曰。肯又肯箇甚麽。諾又諾阿誰。師拈曰。人無遠慮必有近憂。雖然恁麽銀山鐵壁。壁立萬仭。
    端午上堂。有僧出衆曰。白綿飛盡蘇公柳。青豆實嘗處士梅。師曰。如何受用去。進曰。衲僧家尋常不慕千聖。不拘舊規。因甚今日認文殊。令善財採藥花底樣子。師曰。阿儞衆生毛病不可不醫。進曰。記得僧問九峯。親見先師是否作麽生問著。師曰。問得始得。進曰。峯曰山前麥熟也未作麽生答得。師曰。不解敗人解成人。進曰。忽有人問。和尚親見先師是否麽。師曰。不要成人要敗人。進曰。今日親見和尚體裁。便禮拜。師便打曰。不信道。乃曰。五月五端午節。天平地平。門安戶安。人人箇箇無不快樂。且道正與麽時得誰恩力（撃拂子）四海隆平煙浪靜。斗南長見老人星。
    復擧。大梅因龐居士問久響大梅古則。師拈云。覿面當機不容擬議。閑電光中奪得鎗旗。且道奪得後作麽生（撃拂子一下）到江吳地盡。隔岸越山多。
    端午上堂（拈拄杖）棒頭打魔。喝下摧邪。猶有正令在未是清平時節。畢竟作麽生是清平時節（卓一下）今日五月五撃鼓上堂。吾有神呪。一回誦之。便妖怪摧伏。天下安寧。且道那神呪。喝一喝。
    半夏上堂。僧問。薰風自南來。殿閣生微涼。好箇時節。願聞擧揚。師云。描不就畫不成。僧云。欲識佛性義。當觀時節因緣。六月初一時節既至。佛性義在甚麽處。師云。偏界不曾藏。僧云。熱時寒向甚麽處去。師云。九九八十一。僧云。寒時熱向甚麽處去。師云。朝三暮四。僧云。不涉寒暑底在甚麽處。師云。是什麽。僧云。謝重重相爲。便禮拜。師云。驢年夢見麽。乃云。陰陽造化淵源時節遷變因緣。半夏已前黑如漆。半夏已後明似日。正當半夏不黑不明。必竟是什麽（拈拄杖卓一下）充寒乾坤之間。能養浩然之氣。
    復擧。趙州七斤布衫話。師拈云。問難見答易見。何故得人一馬還人一牛。
    六月旦上堂。僧問。荷葉團團。菱角尖尖。千眼大悲因甚覷著不破。師曰。收歸上科。僧云。臨濟半夏上黃檗看和尚看經次曰我將謂是箇人元來是掊黑豆老和尚道得端的也無。師曰。龍頭蛇尾。僧曰。臨濟住數曰乃辭去。檗曰。汝破夏來何不終夏去。意在那裏。師曰。見子不如親。僧曰。臨濟曰某甲暫來禮拜和尚如何承當。師曰。果然。僧曰。檗遂打越令去。是什麽心行。師曰。不謬爲黃檗。僧曰。臨濟行數里疑此事却回終夏。作麽生領略。師曰。虎頭虎尾一時收。僧曰。不因今日爭明古人誵訛。便禮拜。師曰。猶隔五須彌在。乃曰。半夏以前。諸人分上黑暗暗地。半夜放烏雞。半夏以後。諸人分上明皎皎地。日下挑孤燈。正當半夏。前後際斷。上無攀仰。下絕已躬。且道上來三件畢竟是同是別（撃拂子）泣露千般草。吟風一樣松。
    復擧。僧問洞山寒暑到來如何迴避古則。師拈曰有問有答。有答有問。賓主交加箭鋒相拄。雖然如此洞山門下還具恁麽眼目麽。
    半夏上堂。半夏以前。平地上死人無數。半夏以後。過得荊棘林好手。正當今日汝等諸人是死人是好手。畢竟是箇什麽人（撃拂子）六月賣松風。人間恐無價。
    六月上堂。擧。僧問洞山。寒暑到來如何迴避。山曰。何不向無寒暑處去。師曰。如向無寒暑處迴避。何必用洞山爲人處。可悲可痛。取笑於作者何故。何水無魚。何官無私。
    七月旦上堂。不欲識佛性義。不可觀時節因緣何故（撃拂子）西風一陳來。落葉兩三片。
    七月旦上堂（拈拄杖）欲識佛性義。當觀時因緣時節既至。其理自彰。作麽生彰底理（卓一下）西風一陳來。落葉兩三片。
    七月旦上堂（拈拄杖）不涉陰陽。不歴時節。拄天拄地。黑粼皴地。一回入手。打破漆桶。且道以何爲驗（卓一下）看看等閑提掇起。清風生八極（又卓一下）。
    解夏小參。僧問。秋初夏末殘暑未退。自恣斯臨請師賞勞。師云。好喫三頓。進云。修心煉行。三世佛寃。因甚今夏九十日內禁足護生剋期取證。師云。上無攀仰。下絕已躬。進云。記得趙州因僧辭。州云。有佛處不得住。無佛處急走過。三千里外逢人莫錯。擧此意如何。師云。爲人有時。進云。僧云。與麽則不去也又作麽生。師云。可惜。進云。摘楊花。摘楊花如何領略。師云。謝重重相爲。進云。上來一一蒙師指示。者邊那邊東去西去。畢竟作麽生是履踐眞實一句。師云。一不是。進云。隨處作主。立處皆眞。便禮拜。師云。果然。乃云。聖制九旬中剋期取證事。天無四壁。地絕八維。因甚月明四海。風清六合。諸人還會麽其如未會（撃拂子）勤君盡此一盃酒。西出陽關無故人。
    解制小參。僧問。秋初夏末布袋頭開。如何是衲僧自恣一句。師云。要行便行。要坐便坐。進曰。臨濟曰。一人在途中不離家舍。一人離家舍不在途中。那箇合受人天供養。意旨如何。師云。慣得其便。進曰。即今學人爲在途中不離家舍耶。爲離家舍不在途中。師曰。青似藍。進曰。爲受人天供養。又不受人天供養師曰。寒於水。進曰。不因夜來雁。爭見海門秋。便禮拜。師曰。放儞三十棒。乃曰。辨龍蛇眼容易難明。擒虎兒手等閑難行。行得手親。明得眼親。煆煉衲僧。穿鑿佛祖。其如未然（撃拂子）萬古碧潭空界月。再三撈摝始應知。
    次日上堂。僧問。月明四海。風清六合。好箇時節。願聞提唱。師曰。天蓋不盡。地載不起。進曰。記得翠巖夏末示衆曰。一夏以來爲兄弟東說西話看翠嵓眉毛在麽。意旨如何。師曰。有例攀例。進曰。保福曰作賊人心虛還端的也無。師曰。可惜許。進曰。長慶曰生也意在那裏。師曰。一向一背。進曰。雲門曰關作麽生領略。師曰。自作自受漢。進曰。不因今日問。爭得聞未聞。便禮拜。師曰。吽吽。乃曰。古來作者通方有路。路從平處險。人向靜中忙。不墮平處險。不于靜中忙。草鞋跟斷。步步清風。
　　復擧。虛堂云。拄杖子尋常口吧吧地道我能縱能奪能殺能活及問他遠法師因甚不過虎溪便道不得。且道病在那裏。師云。五逆人聞雷。
    解夏小參。擧德山小參不答話。師云。諸人盡謂。把定要津不通。凡聖殊不知。要不受人惑底。
    次日上堂。擧翠岩眉毛話。師拈云。二大老漢各雖出隻手。不免坐在雲門關裏。且莫有超越一句麽西風一陳來。落葉兩三片。
    結夏小參。擧德山小參不答話至好與三十棒。師拈云。彼此俱納敗闕。者僧敗闕如是。如何是德山敗闕處。具眼者辨取。
    結夏上堂。上根人向虛空裏安居。中根人向拂子頭上安居。下根人向枯木堂裏安居。龍寶一衆不是下根向虛空裏安居底。多向拂子頭上安居底。多請各自道來。看要識多般底。
    八月旦上堂。陰陽不遷。日月不照。夜半正明正曉不露。雖然如是。吾此臨濟門下不說剩語不談回互。只看西風一陳來。落葉兩三片。
　　八月旦上堂。法法本來法。心心無別心。今日是八月初吉。阿那箇是本來法（拈揋杖卓一下曰）這箇是黑漆拄杖子。阿那箇是無別心（良久）。山僧恁麽道言猶在耳（卓一下拈拄杖）。
    中秋上堂（拈拄杖）團團離海嶠。漸漸山雲衢。畢竟見什麽物（卓一下）照見三千與大千。
    中秋上堂。擧馬祖玩月次問三弟子古則。師云。馬祖覆水難收終歸大海作波濤。
    重陽上堂。擧僧問古德如何是西來意。德云東籬黃菊。師云。只知祖意不解祖關。
    重陽上堂。諸子悉謂賊心已虛指天作地。殊不知重陽。九日菊花新。
    佛涅槃上堂。擧生死煩惱菩提涅槃。師云。如何是生死煩惱南地竹。如何是菩提涅槃北地木。畢竟是同是別（撃拂子）南地竹。北地木。
　　閏月旦上堂。擧梁武帝問達磨如何是聖諦第一義。磨云廓然無聖。帝云對朕者誰。磨云不識。師云。直饒武帝恁麽剔起去。達磨更下切磋手始得何故。先行不到末後爲初。
    上堂。擧船子和尚示夾山云。垂絲千尺。意在深潭。離鉤三寸。汝何不道。師拈云。若知鉤離三寸。便知上鉤來。何故何官無私。何水無魚。上堂。擧古人云。三界無法。何處求心。師云。盡道無心無法有有。
    中秋上堂。有僧出衆曰。時哉時哉。天上人間增光輝。師云。吾於此切。進曰。恁麽則天垂十二欄于角。月滿三千世界中。師曰。勸君盡此一盃酒。西出陽關無故人。進曰。人天衆前信受奉行。師曰。能受用始得。乃曰。雲外突出。光輝燦然。無幽不燭。且道是甚麽光輝（撃拂子）今夜一輪滿。清光何處無。
    復擧。長沙與仰山翫月次。仰山指月曰。人人盡有這箇只是用不得。長沙曰。倩儞用那。仰山曰。試用看。長沙一踏踏倒。仰山起曰。汝大似箇大蟲。師曰。諸子須知。故人飽飯弄箸。人人有分可殺。分明只是問頭意。超越這般標格。
    開爐上堂。擧火爐無賓主話曰。自古至今無人擧著諸子還識落處麽近火者先焦。
　　開爐垂示曰。趙州門下火爐頭無賓主。臨濟門下爲甚一喝分賓主。又曰。臨濟門下一喝分賓主。趙州門下爲甚火爐頭無賓主。
    大燈忌拈香。一段靈光迥輝象外。體露圓明天不得蓋。大衆恁麽見得便見國師不去。既是不去今在甚處不審不審。
    大燈忌拈香。萩原太上法皇勅翰林降御香。師拈香曰。此香包容天地。有仁有德。幹旋造化。允聖允神。畢竟以何爲驗煙起處泄天氣。
    大燈忌拈香。萩原法皇勅四條相公降香。師拈。御香曰。此香充寒天地。遍界不藏。爲祥爲瑞。金爐騰香。
    大燈忌拈香。眼眼相對。心心相知。金不搏金。水不洗水。所以一年一度燒一炷香供者老漢報恩謝德。雖然如是子細點撿將來。彼此沒交涉。何故鼻孔元來掛上唇。
    大燈忌拈香。先師三昧山僧不知。山僧三昧先師不知。彼此既不知。因甚特地燒一炷香還鈍置地一上水長船高泥大佛大。
    大燈忌拈香。先師三昧山僧不知。山僧三昧先師不知。彼此既不知。爲什麽一年一度特地燒香禮拜。牙齒一具骨。耳朶兩片皮（挿香）。
    大燈忌拈香。薰一炷香。點一盃茗。爲禮爲義不是好心。遙天羅禽。平地陷虎。慣得其便。酬三喚機。
    大燈忌拈香。粉骨碎身。恩不足酬。瓣香盃茗。得馬還牛。     落慶大德寺上堂本尊點眼安座（般若若會）像。
    開却五眼。圓備四身。了達三世。轉大法輪。坐斷三界。爲萬德尊。利濟億劫。無不沾恩。點一盞茶。焚一炷香。仰謝恩德。俯賛威光。擁護圍繞二八善神。靈山會上今日重新（拈香云）。
    此一瓣香爇向爐中端爲祝延今上皇帝聖躬萬嵗萬嵗萬萬嵗。陛下恭願金輪統御。玉燭調和。四海歸仁。萬邦拜手（次拈香）此香奉爲勅使諫議大夫。增崇祿算。伏願咫尺龍顏。扶持拂法（又拈香云）。
    此香奉爲征夷大將軍資陪祿算。伏願壽山堅固。福海渺瀰。握閫外權。扶寰中主。欽衣就座云。有口慵開。三十餘年。深雲掩戶。獨坐兀然。再應。
    勅命。重開法筵。誰爲我報來拳有麽時。有僧出衆云。建大法幢。撃大法鼓。祖道中興。正在斯時。祝聖一句。請師擧揚。師云。海晏河清。進云。昔日瞿曇親受然燈記。說法於波羅奈。未審說什麽法。師云。一句道著。進云。今日和尚恭奉聖旨演法。又作麽生。師云。天高群象正。海闊百川朝。進云。昔日與今日相去多少。師云。覿機無改路。進云。此是佛祖日夕受用三昧。作麽生是覿面事。師云。一句合頭語萬劫繋驢橛。進云。不因入水爭見長人。便禮拜。師云。三生六十劫。乃（拈拄杖云）德山棒。臨濟喝。天迴地轉。崖崩石裂。衲僧相見有問有答。賓主交加電轉星飛。有意氣時添意氣。不風流處也風流（卓拄杖一下）又云。臣僧某甲。恭奉聖旨。今日落慶此大梵宇。此大梵宇非人力作。自天功成。般若靈光。騰今耀古。不見吾佛。有云後五百嵗東北方角此經流布。上下四維三界三界四聖六凡悉皆來集。低頭合掌隨喜聽法。正知本朝扶桑日域如來記莂淨處。上自一人下至兆民。一佛一性善種無二。無二分無別無斷故。憑茲天長地久。國泰民安。草木叢林。情與無情。等霑皇澤。臣僧某下情不勝感激屏營之至。誠惶誠恐頓首頓首。
    復擧。大宗皇帝因僧朝見賜座宣問從何處來。僧奏曰。廬山臥雲庵。帝曰。臥雲深處不朝天。爲甚麽至這裡。僧無語。師曰。澤廣藏山狸能伏豹。雖然如此臣僧今日。若有勅問奏曰。謹謝陛下高垂天鑑管取。皇情大悅。
    徹翁和尚語錄卷下。
    靈山語錄。
    法語。
    示玉峯璨居士。
    此事古今獨露。法法不隱藏。經行及坐臥。常在於其中。蓋爲塵劫來背覺合塵故。處處築著處處違背。千匝萬匝脚下踏過。而流浪生死如汲井輪。略無停息。良可悲也。若要得不受如此殃過便休歇去。更覓箇什麽物。上無攀仰。下絕己躬。有甚一法可證。有甚心地可印。無可無不可。無孔鐵鎚無前無後。萬里一條鐵。便與麽去得。著衣喫飯。屙屎送尿。喚男呼女。抱子弄孫。一等總是本地風光。本來心地。更無他物無別事。正好自受用三昧時節也那時。不妨與古龐老一路行而同聞同見同知同用也。善男思之念之。
示宗讚知客。
    教外別傳旨。迥然離言辭。所以靈雲見桃花到不疑地。玄沙云。諦當甚諦當敢保老保未徹在。且道玄沙與麽道意在甚麽處。若未徹在因甚道諦當。若是諦當爲甚未徹在還會麽。須向言外知歸始得。其如未然。百花春到爲誰開。
贈病僧示之。
    衲僧行履。壁立萬仭。上無攀仰。下絕己躬。有甚麽生而可死。有甚麽來而可去。要行便行。要坐便坐。莫帶情帶識。輪轉三界受殃過矣。
示富永宗伴居士
    佛祖不傳妙。人天性命道。秋風吹渭水落葉滿長安。宗伴居士若向者裡履踐眞實。上無攀仰。下絕己躬。有甚禪道佛法可了。有甚生死煩惱可脫。要行便行。要坐便坐。不用徒勞精神打閑工夫。其如未然。提撕一則因緣猛著志捱將去。忽然一回打著。明知其落處矣。
示宗紹禪人。
    佛祖靈機。衲僧巴鼻。亙古亙今。輝天輝地明歴歴露堂堂。挺拔清虛遍界不藏。當人會得不離目前。人人箇箇鼻孔遼天。此外更無可道。思之念之。
示宗簡禪人。
    虛玄大道逼塞目前。學者亂走追尋外邊。只要直下識得。目前一剎那間。便與此相應那時。處處逢源。頭頭合轍。雖然如此更須勉旃何故不見道。行到水窮處。坐看雲起時。思之思之。
示宗義禪者。
    今時學道人十箇五雙。以無念無心而凝坐矣。不知爲甚麽事。若以是爲大道現前時節。無心猶隔一重關有甚交涉。若也爲趣向時節。無情不解道有甚麽相應時節。須知以心傳心以心明心。如云見色明心。聞聲悟道。豈是無心而見色。無念而聞聲。亦如云即心即佛。即今心外豈別有佛。非心非佛。亦豈可無念無心而承當。既云非心非佛。豈不是呈心佛語。行住坐臥造次顛沛。不是非心非佛時節。著衣喫飯屙屎送尿。不是非心非佛時節。所以道經行及坐臥常在於其中。若於此知歸。即不以無心無念爲道。不以無心無念爲道。而於天然無理會處著勇猛志。忽然明見即心非心即佛佛矣。思之。
示熒衒徒。
    參須實參。悟須實悟。且道如何是實悟實參。聞我呵責汝之語。不逐言句亂走。一句下領略。直拔地爲人之宗旨去。名之曰實參實悟。其或不實參。而謾逐言句走。向理路去。則驢年無實悟時矣。見我怒罵呵咄而乃發憤云。若不存賓主禮。則禍事忽生矣。便取我直拔地爲人之金言。棄擲泥土不知徹困恩。名之曰宿根淺薄流。嗟汝有熒衒意故。當參不參。當究不究。只擬欲學得模樣禪。而著得相似句直饒。汝千轉萬轉下得相似句。不知句中意。恰如鸚鵡學人語。有甚用處。明眼看來。惑人底魔魅子當下向汝痛處下針錐。便見敗缺矣。達者下一言半句。意在言外。死在句下。焉知言外宗旨。模樣易參。宗旨難參。我見汝下箇相似句。便挨拶將來果然未了。便向汝道語句相似切。須會得意旨始諦當矣。只肯相似句。則既自謂得證明矣。汝莫錯。汝若明宗旨。我便證明。汝見其未了。而奪相似句去。則汝望洋而罔措。我却似無眼而不成得人。於相似句而不勘辨。未了意而放過去。則汝外邊打之遶而不得眞正見解。我却似不見盡人。而一盲引衆盲。我只肯汝相似句。未許汝未了意。汝親記取我處分。莫實相似語可以退步。而究明未了意。汝錯勿謂得我證明矣。夫言句多用處。用處無障礙也。隨處用之。因人看之。愚人因己見看之。智者隨處用之。汝捨己見。直須知句中宗旨。莫以己見爲師。宜以明眼人爲師。汝以己愚魯爲是。不知達者歸誠可憐愍。汝今受我呵責。猶自可也。忽逢著具眼學者。當面被罵詈了。大丈夫漢何皮下無血。何不知羞耻。凡爲人須得眞實體裁而妙。汝自救尚不了。何況爲人實參須飽參。實悟須大悟。古人名之云到圓融無際境界。那時方始堪爲人。汝自知未到未了。而誑惑於無限癡男女。咄這無慚愧漢。胸襟所介。只爲世緣。咄哉咄哉。出家豈爲世緣咨參。豈爲惑人咨參。爲求實悟。爲得度人。不得度人而却得惑亂人。不求實悟而求世緣。方是出一家造業異類俗漢。將佛法當人情一種剃頭外道。一念之錯。曠却難改。熒衒意今日不改。又期何時。只管留心於道中不見苦樂。不見苦樂不求世緣。不求世緣自然捨熒衒意。捨熒衒意而發起眞正學道志願。驀忽到了實悟實參田地。便見我直拔地爲人之宗旨。則不錯體裁也。
廣語（三寶院玄俊僧正問教外別傳旨師書此贈之）
    諸禪德盡謂教外別傳。且問汝。如何是教外別傳宗旨還會麽。汝若道以說心說性談玄淡妙爲教外別傳。他教主爲衆說法。不是說心說性談玄談妙而說。箇什麽法明知者般說非教外別傳宗旨。汝若道以悟心悟性明玄明妙爲教外別傳。他教主皆有付心。不是悟心悟性明玄明妙而付。箇什麽法明知者般悟非教外別傳宗旨還會麽。釋迦老師。四十餘年。未曾等閑提唱。到于末後。已知有其人。拈起一枝花。百萬大衆果然罔措。唯有迦葉一人親破顏微笑。從此便受正法眼藏付囑。四七二三遞代相承來。祖師門下別有擧揚。體裁直至。如今風規不墜地。第恨法器者稀。由是惠命如懸絲。咄哉諸禪德。只如教外別傳名句。不知教外別傳意旨。汝若不知教外別傳宗旨。何以辨邪正分緇素。若不辨邪正分緇素。何以爲人天眼目乎。咄哉諸禪德。不知吾宗體裁與他教相法互相混雜。而自謂我是禪師有甚交涉。汝欲知教外別傳宗旨。須受明師鍛鍊始得。若不受明師鍛鍊卒難明得。汝等盡謂己證自證不由他。而冷暖自知。己證自證。上更無事也。訪甚明師莫錯直饒己證自證諦當分明。更到于衲僧門下。句裡呈機。言中有響。汝手脚忙亂無安身立命處。明知教外別傳宗旨。不以己證自證爲足也。從上先德入室請益。晝參夜參未必爲己證。蓋爲捱窮此宗旨體裁也。不見潙山垂示云。有句無句如藤倚樹。疎山云。樹倒藤拈。後句歸何處。此語不是無己證自證分。只是不知句中宗旨。故三千里外上鉤來引得。二尊宿笑到末後解道。笑中有刀果然而改換眼目。會教外別傳宗旨。何教中有如此悟。何教中有如此說。汝等須知。喚之曰教外別傳宗旨。若會得有句無句如藤倚樹意旨不疑。山僧今日說也珍重。
示忠菴居士。
    參學緊要只在見性。見性如未脫。日用參差天地懸隔眼見如盲。口說如啞。左轉右轉。步步勿交涉。擬登月出峯。似伴夕陽行。脚頭脚底走差路。進前退後失途轍。若要得不誤錯直下便去。即今蹈著看脚下是甚麽。忠菴居士留心於此道三十餘年矣。旦夕以此事爲念。予且作此言切。須看末後一句矣。
示宗全道人。
    古佛心。祖師意。亙古亙今。輝天輝地。若是宿根靈利漢。一見便見。一得永得。處處逢源。頭頭合轍。其如未然。二六時中單單看取覓一語底是誰直饒到恁麽田地更須勉旃。何故禹力不到處。河聲流向西。
因讀碧岩錄示衆。
    碧岩是佛祖心肝。蒼生命脈。爲命脈則虛玄而蓋天地。爲心肝則虛直而談賓主。且道虛玄與虛直是同是別。若道同虛玄有兩意。作麽生道同。若道別玄直一致也。爭敢道別。若道非同別間。莽莽鹵鹵引得人笑。畢竟如何道得愜於老懷去也。具眼者請試道看。
佛祖讃。
觀音。
    坐石聳玉。缾柳垂金。善財不用。外邊尋聲。前句後願海深（咄）阿誰願海深。南無觀世音。
文殊。
    手握如意。跨金獅子。跨底是誰（咦）文殊師利。
布袋。
    彌勒未正覺。見性隔羅縠。時時爲人知弄瓦礫。西風一陣來。秋已行萬國。任他分身如麻似粟。
又。
    既是兜率陀天主。爲甚明州長汀賓（咦）布袋元來彌勒佛。從上那邊有伊人（咦）。
達磨。
    九年面壁不是好心。遙天張網幾打飛禽。渡江相。
    廓然無聖有剩語。不識一死不再活。覿面當機期甚時。梁王殿上納敗缺。敗缺敗缺見重重。一葦棒足堪打折。神通妙用弄精魂。千載下孫爲雪屈。
    師書此讚次。僧請代不識語。師代云。劈開而待武帝不契。乃云。陛下何忘靈山付屬。僧問師云。劈開面意旨如何。師云。騎賊。馬趁賊。僧又問。如何雪屈。師云。青天白日。携隻履相。
    揚子江水浮一葦。葱嶺那畔携隻履。佛法曾不讓祖翁。神通妙用還阿儞。
渡江相。
    一句臨機不勞手脚。振起金聲言前吐却。梁王不知者箇消息。暗渡江過魏國。
大燈國師。
    透過韶陽萬衲關。果然用嶺口訣來。輕輕三喚。平處崔嵬。妍醜易分。明鏡當臺。東海從茲起雲雨。龍寶鎭長震法雷。
    覿面當機不容擬議。吹毛一揮血濺萬里。珊瑚撐月滴凍滴水。從此東海洪波漲起。
    鉗鎚佛祖鍜鍊衲子。辛辣手段卓犖宗旨。千聖不到萬人爲毀。從教九天月明萬里。
    這老漢不好心。平地陷虎。遙天羅禽。輕輕三喚誰是知音。扶桑依舊山高海深。
    這老賊心既虛。喚驢作馬。此馬是驢。驢元非馬。馬亦非驢。山上鳥海底魚。
點眼（并）安座。
    目光射人覿機寒。等閑近傍喪心肝。惡辣手段得人憎。鍜鍊佛祖鑿衲僧。坐斷一天四海中。獨提起臨濟正宗。從茲勅爲兩朝師。百辟仰德口如碑。合國競無不汲流。有巴鼻又有來由。祖翁記莂何蹉過。東海兒孫日轉多。誰是的骨孫（顯視大衆云）衆眼難瞞。
自讚（祐比丘尼請）。
    雪覆千山。末山不白。白寥寥青的的。多少雨風龍王消得。知也不知那邊一著舌根藏身卒難名邈。
書山石（菴名正傳山號靈山）。
    頭頭物物道合心同。心無心。道無體。無體是大道。無心是佛心。佛心鎖山。大道聳石。鎖山聳石。不異靈山。佛日光新。亦興大法。大法不斷。遞代相承。師資手親。將來永劫。正傳密旨。善挑心燈。
立石。
    空劫前有這箇。堅如鐵擊不破。山擎海涵風磨雨洗。直得佛祖保愛莊嚴門庭。且道莊嚴誰家門庭。看看靈山孤頂石斕班。
小佛事。
    征夷大將軍特進亞相寶篋院殿忌（細川武州太守奉治命而請拈香）。
    此香靈根蟠塞外。枝葉茂寰中。聲重百辟。位列三公。佐賛宸極存許國忠。削平戎夷有蓋代功。百世施武德。千載仰威風。機輪瞥轉不得羅籠迢迢歸路踏破虛空（挿香）。如今豈是有遮掩香氣氛氳帝釋宮。
    寶篋院殿忌（武州太守請拈香）五百年間。亞聖者生。仁風宣揚。禍亂削平（擧香）佛佛授手。祖祖相承。信手拈來。公案圓成。是什麽（挿香）爐煙爲瑞古風清。
    大田墻善公居士忌（俊侍者請拈香）聲聞悟道見色明心。放下手來拈起一寶。此寶四時遷變之清氣。陰陽造化之淵源。日月照臨之光輝。乾坤覆載之至理。佛祖以之立宗旨。武家以之立戰功。俊侍者以之顯發玄機於三呼了畢。出家之本志。六趣拔苦。九族生天。所以大田墻裡德根深培。靈苗繁茂。佛法僧普同供養。持地借山野。手爇一辨香。薦他亡靈登到佛地。善公居士若是宿根猛利漢。不勞倒用橫拈。其或未然。山野回互去也分明領會（挿香）臭煙拂拂博山爐。丈六金身一莖草。
    願西禪尼忌（息男息女請拈香）擧香云。只箇些子。薰天炙地。多風流有意氣。橫拈自由倒用自在。善男善女。伏値先妣一十三回忌辰。經過山川遠贈家財。供養三寶燒一瓣香。誘引靈魂安住淨邦也。只恁些子爐煙颺處分明看。發起西來端的意。喝一喝。
    性護居士忌（請拈香）外護正法三十六年。扣問禪室直指單傳。靈山付屬今猶儼然。一機瞥轉蹈翻黃泉。拂衣歸去兜率陀天時如何。清香拂拂火裡紅蓮。
    源初居士忌（息男請拈香）劫初清氣濁世流通。海岸橫煙博山爐中。南閻浮州莊嚴報土。瑠璃殿上安他大雄。且道他大雄是什麽（以手指云）耳卓朔頭髼鬆。
    金紫光祿大夫一超頭居士忌（請拈香）頭頭是物物是。逼塞目前突出機外。佛祖爲人宗旨。衲僧向上巴鼻今日忽然落在山僧手裡。爇向爐中作祥作瑞。且道其要何也不要莊嚴報土於淨邦。亦不要誘引靈魂於覺路。只願一超大居士言不知歸超佛祖地（挿香）香煙爲誰起。
    翰林學士範翁道規居士忌（息男息女請拈香）這箇充塞乾坤之間。能養浩然之氣。仁者見之謂之仁。智者見之謂之智。翰林學士博愛則謂之仁。格物則謂之知。應用無虧立處皆眞。如天普覆。似地普載。雖然如此吾祖師門下未敢放過在何故（挿香）看看遍界香風起。    八代宗眞居士忌（請拈香）清機歴掌曾不遮藏。爲君提起爇散清香。且道君是誰。天眞獨露巍巍堂堂。
    宗玄居士忌（請拈香）轉玄機利人天。騰香煙薰大千。上透霄漢。下到黃泉。一塵收大地。一毛呑乾坤。方圓長短一任君看。去來生死不妨往還。頭頭合轍。處處逢源。南山起雲雨下北山。
    宗惠首座（師自爲拈香夢中來禮謝）無慚愧漢我不管儞。黃金非糞土。指天莫作地。心逕苔生。誰來拜謝。言下若知歸。遍界香風起。
    宗喜禪者忌（請拈香）喜怒哀樂未發前。只箇些子薰天。山僧不別下手。以此餘薰供三世諸佛。假他威神力莊嚴宗喜禪者報土。誘引靈魂入涅槃門。且道甚處是此門一爐沈水散清煙。
    宗禪居士忌（請拈香）禪非意想。寒雲抱幽石。道絕功勛。雨過竹風清。當人若與麽受用去。去來不以象。動靜不以心。跳出生死關。游戲涅槃城。其如未然（挿香）看看野火燒不盡。春風吹又生。
喝一喝。
    心禪尼忌（請拈香）當陽突出迥脫根栽一見便見信手拈來收放隨處倒用橫拈挿向爐裡少減多添畢竟是什麽（挿香）三點如流水曲似刈禾鎌。
    宗幸禪尼忌（請拈香）七通八達。性地明白。那待爐煙。更成正覺處處常寂光土。塵塵妙莊嚴域。白雪鋪銀。寒梅吐玉。供養在天眞莊嚴不造作。宗幸禪尼與麽安住與麽受用去。本有如如佛有慈悲喜捨樂。其或未然。盃茗爐香邪師作略。修善生天無繩自縛（咄咄）。
    宗英居士忌（息男請拈香）英靈士不回頭。一句下罷林無巴鼻沒來由。梧葉片片鳴秋。此是英公居士平生行履自在自由。雖然如此末後一句始到牢關還會不（挿香）爐煙颺海底。燒却寶兜樓。
    宗有居士忌（請拈香）一氣含有象耳朶兩片皮吹毛高提起南泉斬猫兒。衲僧行履壁立萬仭。上無攀仰。下絕己躬。薦却甚靈魂莊嚴甚報土。宗有居士若與麽受用去。瓣香盃茗有甚用處。何故破鏡不重照。落花難上枝。
    源初禪尼忌（請拈香）鼻祖將來心。嗣祖不可得。鷲峯山色青轉青。雪山雪色白轉白。初禪尼若與麽承當云。不妨與總持尼行遍一路無二無別。其或未然。山僧爲阿儞重通線路分明聽取（挿香）挽回萬古少林春。葉葉栴檀香馥郁。
    宗明禪尼忌（請拈香）明歴歴露堂堂。突出物外。遍界不藏。只這些子人天性命佛祖心腸。山僧未免由之出氣誘引靈魂入作覺路。莊嚴報地。安住淨邦。明禪尼還會麽（挿香）薰風自南來。殿閣生微涼。
    了妙禪尼忌（拈香）了妙誰知水月難比。薰風生微涼。薔薇帶露香。以此無味一句子教他靈魂薦覺場。喝一喝。
下火。
朝散大夫宗玉月公居士下火。
    玉轉珠回。七花八裂。半轉星飛。不留朕跡。
    某人一回入祖門得恁麽行履。所以去來不以象。動靜不以心。要行便行。要坐便坐。雖然如此末後一句始到牢關始得。如何是牢關火裡優曇香馥郁（放下火把）。
住吉國實朝臣下火。
    闔國人不知涅槃門頭事。清風生九天。明月行萬里。應用現成顯實相理。宗實相峯大居士若於此見得透去。當生不生。萬死不死。去來不以象。動靜不以心。起居三昧一條生鐵子無二無二分無別無斷故。其如未然。君自看猛焔堆裏臭煙起（放下火把）。
住吉禪主金紫光祿大夫下火。
    當生不生。當死不死。落落聲光。擎天拄地。所以去來不以象。動靜不以心。要行則行。要坐則坐。步步清風。處處淨土。左轉右轉逍遙自在。且道是何人行履處（擲下火把）看看橫身火裡。
性見禪人下火。
    見色明心。獨步丹霄。近水者溫。近火者焦。
    某人向者裡會去履踐眞實變化逍遙。如何是履踐變化一句（擲下火把）入火不燒。
長谷河宗光居士下火。
    一點靈光獨耀乾坤迥出。陰陽造化千古萬古長存。居士恁麽見得透去。不妨游戲涅槃城透過生死關。其如未然。山僧爲君重說破（擲下火把）大地炎炎火一團。
宗性禪尼下火。
    一性坦然。無去無來。片兩片晴。數峯崔嵬。
    某人若恁麽去得。不妨透過生死關遊戲涅槃城。穿南岳入天台。正當恁麽時如何（擲下火把）火裏紅蓮朶朶開。
光祿典藥宗頭居士下火。
    頭頭是物物是。包容古今。該括天地。遍界不藏。處處現瑞。爲人天性命。爲列祖巴鼻。以之換骨。以之起死。只這些子得入手。佛病祖病總醫治。畢竟是甚人分上事（擲下火把）看看朶朶蓮花開火裡。
宗願禪尼下火。
    自利利他。願拈莖草作金身。遍界齊頃首。火裡轉法輪。當人會得不妨百草頭上見祖師。意說甚剛有不明人。其如未然。山僧爲君重說破自須親聞。看看一花開天下春。
宗門道人下火。
    十方薄伽梵。一路涅槃門。春入千林處處花。秋沈萬水家家月。大悲千眼看不得。桃花依舊笑春風。某人若能恁麽得透去。當生非生。當死非死。去來不以象。動靜不以心。呼女喚男。抱子弄孫。一等是箇風光無不自受用。直饒到與麽田地更須看雲起始得。且道如何是起底雲（擲下火把）看看碧波心裡猛焰起。
道觀禪者下火。
    有觀非念。有見非色。桃花紅。李花白。某人恁麽見得透。不滯生死關。雖然末後一句始到牢關。如何是末後一句（擲下火把）火裡優曇香馥郁。月峯圓大姊下火公案圓成。九天月清突出難辨海足逆流生。此是某人平生行履處。通變自在自由。超無著機踏末山頂。雖然恁麽金自有金價。更須勉旃。何故火裡清泉水冷冷（擲下火把）。
忍大姊下火。
    忍俊難禁。握土成金。西來祖意。不是別心。庭前伯樹。胸中森森。劫火燒空。亙古亙今（擲下火把）。
三寶院北坊宗讚大德鎖龕。
   讚嘆無分。公案現成。梧葉索索。桂花明明。某人還會麽。直饒會得分明先行未到在。更須末後爲初當恁麽時把斷要津。如何是末後（落鎖子）無蹤藏全身。
同起龕。
    讚佛讚祖。圖畫太虛。喚馬作驢。太殺縈迂。某人若是伶利漢。豈惹許疑情言下剔起去。游戲涅槃城。
同下火。
    毀佛讚祖。判頓漸宗。祖門體裁。愛頓嫌漸。見性成佛。直指人心。越格風流。超宗玄旨。教家利濟。果海遍圓。演說隨機。五時五昧。凡聖不斷。如汲井輪。輪轉三界。停息無時。不可不誡。今日某人聽頓法乃知歸聻（擲下火把）隔山見煙。早知是火。隔牆見角。便知是牛。
陞座。
    玉峯道璨居士一百箇日忌（息男請陞座 拈香罷師斂衣就座云）。
    一挨一拶。機如閃電。不容擬議。出來相見。時有僧出衆云。松挂晝不動。陽鳥飛半天。稻麻傾結實。沙石欲生煙。師云。好箇時節。莫辜負時。僧云。今朝六月初二。炎炎普熱。正當恁麽時。紛紛下雪底一句作麽生。師云。開口舌頭重。僧云。六月賣松風。人間恐無價。師云。今日輸却一著。僧云。今日正當金紫光祿大夫玉峯大居士一百箇日忌辰。孝子尊男尊女請師陞座說法。未審有什麽施設。師云。薰風自南來。殿閣生微涼。僧云。玉峯大居士即今在那裡成佛作祖去。師云。日出乾坤耀。僧云。上來一一祇對有權有實。離却兩頭如何擧唱。師云。斫額望天衢。僧云。和尚只恐道半邊。師云。天下布單增高價。僧云。若不登樓望。焉知滄海深。便禮拜。師云。三生六十劫。乃云。大用現前不存軌則。築著磕著迥絕多瑞。迄于夫拈花微笑。不風流處也風流。遞代傳授。承虛接響。所以韶陽關字相酬。雪竇失錢遭罪。天下衲僧跳不出。俗人沽得酒三升。一問一答賓主歴然。雖然如此大衆還會賓主麽（撃佛子）白雲深處金龍躍。碧波心裡玉兎驚（叙謝不錄）又云。在家菩薩行出家事。火中生蓮花。阿那箇是火中蓮花。不見則川與龐居士摘茶次。士云。法界不容身。師還見我也無。北斗裡藏身去。川云。不是老僧幾乎答公話非得之難行之難也。士云。有問有答蓋是尋常。果然走向異路。川不答。大衆不游於兎徑。士云。適來莫怪相觸忤恰似翻款。川又不答多添少減。士喝云。者無禮漢待我對明眼一一擧似云相送不辭山路遠川放下茶籃便回斬釘截鐵。若會得問話時節。便見火中生蓮花。則川作家寸釘入木。驗人端的處下口便知音。吾大檀越金紫光祿大夫繼龐公躅外護祖門久仰先師風觸。惡辣手段同參面前不敢相瞞。從來與龍寶見齊知齊矣。所謂在家菩薩行出家事便是此也。且道作麽生是見齊知齊底事（拈拄杖卓一下）荷葉團葉團似鏡。菱角尖角尖如錐。
    復擧。王大尉入佛殿指鉢盂問僧。者箇是什麽鉢。僧云。藥師鉢。尉云。秖聞說有降龍鉢。僧云。待有龍即降。尉云。忽遇拏雲攫浪來又作麽生。僧云。他亦不顧。尉云。話墮也。師云。作家中作家。宗師中宗師。點檢將來首正尾正。雖然恁麽大衆救取龍寶而始得。何故話墮也。
    玉峯七周忌書寫法華八軸（息男請陞座）師索話云。覿面提當機利一句。臨機誰辨的旨有麽。僧問。春山疊亂青春水漾虛碧現成公案。大難大難學人如何受用去也。師云。好恁麽去。僧云。今日當於光祿大夫七周忌長陞座說法。顧問親切一句。師云。桃花紅李花白。僧云。記得長慶問秀才。佛教曰。衆生日用面不知。儒書亦曰。日用而不知。不知箇什麽意旨如何。師云。常得此便。僧云。秀才云。不知大道還端的也無。師云。三十年後脇下汗流。僧云。雲門云酌然不知。又如何。師云。一槌兩當。僧云。不因風撼庭前樹。爭見山花入袖香。便禮拜。師云。道易知難乃云。生前一機。機前呈解。山花開似錦。澗水湛如藍。便見處處漏靈山密旨。頭頭通少室眞宗。四海九州風行草偃。東西南北水到渠成。只如人人霑恩箇箇蒙德底一句。畢竟作麽生（拈拄杖卓一下）落霞與孤鶩齊飛。秋水共長天一色。又云。百千法門無量妙味。收得一毫頭上都盧不涉多端。所以道一塵起大地收。一花開天下春。一念萬年萬年一念。一劫多劫多劫一劫。金烏急。玉兎速。光陰荏苒又逢七春。風作悲哀。兩洒涕淚。情與無情等知時節。須知古日月今日月。古長空今長空。莫言玉峯居士過去久矣。即今分明不離當處。坐底坐。立底立。爲法作證。爲道聳德。聞聞與釋迦不別。見見與彌勒不異。同聞同見同知同用。無二無二分無別無斷故。以去來爲大寂滅。以生死爲大涅槃。天堂地獄火聚刀山。一等是箇逍遙游戲道場。不動一步而遍歴諸佛淨邦。畢竟向什麽處安禪靜慮去也（撃佛子）。紅輪決定沈西去。白雲依舊覆青山。
    擧。陳操尚書見資福。福見來便畫一圓相公案。雪竇者語曰。陳操只具一隻眼。師云。一人高高峯頂立。一人深深海底行會麽。
    玉峯十三年忌（息男息女請拈香）石含玉。山擎峯。虛而靈。空而妙。以箇無味語報先考德功畢竟報底如何。玉爐香散。遍界香風。
    牧田宗惠居士十三年忌（請陞座）師云。一挨一拶飮氣呑聲。一起一倒誰敢辨明。時有僧出衆云。氷鎖瀑泉聲細碎。風搖危木影攣拳。師云。如何受用去。進云。和尚今日陞座說法。願聞緊要一句。師云。霜花和月白。梅雪帶煙寒。進云。記得陸亙大夫問南泉。弟子家中一片石。有時坐有時臥。擬鐫作佛得麽。泉云。得意旨作麽生。師云。眼親手親。進云。莫不得麽。泉云。不得又作麽生。師云。得之行之。進云。上來秖對一一分明。只如惠居士即今在什麽處。師云。日出乾坤耀。進云。不因一番寒徹骨。爭得梅花撲鼻香。便禮拜。師云。雨下地上濕。乃云。問在答處。答在問處。賓主交參。電轉星飛。抑揚褒貶。與奪擒縱。千變萬化迄于盡體裁彼此無縫罅共看千岩雪。一賓一主。一長一短。緇素分明。紅紫相分。獅子嚬呻。野干惱裂。龍象蹴踏。非驢所堪。問話禪客問得一邊。若下惡辣手作麽生酬對還有相酬手脚底。試出來重剖露看。其或未然（撃佛子一下）勸君盡此一盃酒。西出陽關無故人又云。人人分上壁立萬仭。箇箇面前放大寶光。處賓不賓。處主不主。賓主雙泯。眉橫眼上。喚之云佛。喚之云祖。阿誰無分。阿誰缺少。便更成佛。何更作祖。所以道大通智勝佛十劫坐道場。佛法不現前。不得成佛。道宗惠居士恁麽會得。不莊嚴而安住淨邦。不誘引而游戲覺路。天堂地獄火聚刀山。處處總是自家屋裏事。一畫二夜二六時中。時時都盧自受用三昧。更無別事。又非他物。那時不妨只管看。三冬枯木花。九夏寒岩雪。其或未然（拈拄杖卓一下）曉天雲靜濃霜白。千峯峯鎖寒色擧。雲門問示衆云。平地上死人無數。透過荊棘林是好手。師云。成人者少。敗人者多。何故何官無私。何水無魚。
    祐德滿菴和尚大祥忌（門人請陞座）師鉤語云。飮氣呑聲閃電光中。人天衆前誰辨的旨。僧出衆云。鈍鳥離巢。逆風難飛。師云。風光可愛。進云。今日正當滿菴和尚大祥忌辰。請師說法。將何爲他。師云。百花春到爲誰開。進云。滿菴和尚即今在甚麽處。受恁麽供養。師云。遍界不曾藏。進云。德山一日遲齋老師托鉢自方丈下來。是什麽心行。師云。魚行水濁。進云。雪峯云。鐘未鳴鼓未響。托鉢向甚麽處去還端的麽。師云。從者裏來者多。向那裏去者少。進云。山低頭便歸方丈意在那裡。師云。青於藍寒於水。進云。岩頭聞得云老漢未會末後句在意旨如何。師云。莫道非非想天無人。進云。山云儞不肯老僧那又如何。師云。他家自有通霄路。進云。頭遂密啓其意麽。師云。彼此要翻款。進云。山次日上堂與尋常迥異如何領略。師云。不信道。進云。頭於僧堂前撫掌云且喜老漢會末後句此意作麽生。師云。若天下有人如何。進云。雖然恁麽須只得三年活見何道理。師云。頂上無骨頷下有鬚。進云。德山果三年而示寂是否。師云。雨後青山青轉青。進云。古人麽訛處。和尚已點檢了。也和尚麽訛處。未審何人勘破。師云。臥龍不鑑止水。進云。作家宗師天然有在。便禮拜。師云。賞汝大膽放汝三十棒。乃云。臨濟喝。德山棒。崖崩石裂。瓦解氷消。天無四壁。地絕八維。佛祖出氣無處。衲僧措足無由。雖然如此。只如朝游西天暮歸東土底。左右逢源處處合轍。脚頭脚底無不活路。且道前頭便是後頭。便是必竟如何（拈拄杖）處處綠楊堪繫馬（卓一下）又云。靈山密旨不曾遮藏。山花開似錦。澗水湛如藍。瞿曇難提撥處賓屈覷著不破莫教和春風掛在玉欄干。青寥寥白的的。燭日月光輝。抽松竹枝葉。騎聲透色爲萬象浩氣。胸馱背負爲千聖靈機。滿菴曾坐道場。建法幢。立宗旨。豁開戶牖。誘引一城。隨機徇情。覺己身自性性體。臨時應節。見陰陽造化淵源。且道作麽生陰陽造化淵源。己身自性性體（卓拄杖拈一下）弄花香滿衣。掬水月在手。
    擧。定上坐一日路逢岩頭雪峯欽山。頭問云。甚處來。定云臨濟來。頭云和尚萬福也。定云已遷化了也。頭云未審有何言句請擧看。定遂擧臨濟赤肉團上有一無位眞人之話。頭不覺吐舌。峯退身三步。山云何不道非無位眞人。師云。者三人結眉交肩。二十年來同志同途。遍參諸方。因甚迄于逢著定上坐二人大機大用隱顯縱橫。一人當面蹉過了也。若道人根利鈍法有二法。若道無利鈍兩箇分明有優劣。畢竟如何（撃佛子一下）春色無高下。花枝自短長。
    滿菴和尚七周忌（請陞座）水漾虛碧山疊亂青現成公案。誰敢辨明（顧視左右云）衆中還莫有領略得此旨底麽。僧問。親切一句試道看。師云。崑崙嚼生鐵。僧云。記得僧問德山。從上諸聖向甚麽處去。意旨作麽生。師云。衝開碧落松千尺。僧云。山曰作麽作麽意在那裡。師云。截斷紅塵水一溪。僧云。上來祇對一一分明。只如滿菴和尚畢竟向甚麽處去。師云。鐵壁銀山。僧云。若不得流水。幾乎過別山。便禮拜。師云。能去得始得。乃云。棒頭領旨猶隔天涯。喝下承當全沒交涉。衲僧行履不涉多端。要行便行要坐便坐。前後際斷誰敢近傍。雖然如此龍寶拄杖子未肯橫點頭在何故（拈拄杖卓一下）。大海若知足。百川應倒流。又云。釋迦掩室摩竭。淨名杜口毘耶。無一法與人。無一句爲說。便見當人分上壁立萬仭。日用應緣。孤危峭峻。處賓不賓。處主不主。佛眼難覷。魔外難窺。正與麽時畢竟清景。滿菴老漢向甚處安身立命去也（撃佛子）青山依舊白雲中。
    擧。南泉歸宗麻谷同往禮拜忠國師。泉至中路畫一圓相曰。道得即去。宗於圓相內坐。谷作女人拜。泉曰恁麽則不去也。宗曰是什麽心行。師云。依俙似曲纔堪聽。又被風吹別調中。
    滿菴十三回忌（請陞座）師云。優曇花開枉爲今時。無相光中擧揚宗旨。衆中還莫有知時識節底麽。僧問。鼓聲纔動。燈燭交光。學人上來請師提唱。師云。天高群象正。進云。恁麽則群生悉霑恩去也。師云。海闊白川朝。進云。昔日雲門忌辰。巴陵不設齋供。只擧三轉語。今日當於滿菴和尚一十三回忌辰。門弟設齋。請師陞座說法。還與古人有優劣也無。師云。落霞與孤鶩齋飛。秋水共長天一色。進云。畢竟滿菴和尚即今在甚處作證明。師云。覿機當面迴避無處。進云。一朝得意春風裡。活却從前死路頭。便禮拜。師云。三十年後脇下汗流。乃云。有問有答。賓主歴然。互換機鋒。電轉星飛。七縱八橫。千變萬化。無不風流。彼彼出家。彼彼行脚。草鞋跟斷。步步清風。如其一長一短一明一暗。機宜不辨休咎不分。與誰携手入屋頭山。且道即今問話禪客携手底漢不辨底漢。畢竟落在那邊（竪拂子）勸君盡此一盃酒。西出陽關無故人（撃拂子一下）又云。滿菴辭世一十三回矣。門弟普會供養佛僧實無礙法界。於菩提場成無盡功德。於寶藏殿報恩謝德之至誠。上透霄漢。下倒黃泉。四生六凡。草木叢林。情與無情均爲證明。剎剎塵塵奉此深心。山僧失口道著。言言合的。句句歸宗。不干我事。賛他懇志。勿怪勿怪。如何是道著底宗的（卓拄杖）千溪萬壑歸滄海。四海八蠻朝帝都（靠拄杖）復云。夫學般若菩薩黨理不黨情。一句未了。百億未超。粉骨碎身。酬恩報義。爲前古榜樣。爲後昆擎策。老懷不勝感激之至。雖然如此打破鏡底漢。因甚擡脚不起。且道。爲笑殺此機底具眼靈利衲僧。爲孤負此機底不義無面目漆桶畢竟如何（撃佛子）。人無遠慮。必有近憂（又撃一下）。
    擧。僧問大龍。色身敗壞如何是堅固法身。龍曰。山花開似錦。澗水湛如藍。師云。以問見答。答處無眼。以答見問。問頭無眼。
    松井坊譽大德三十五日忌（請陞座）師云。太山不讓土壤。何海不厭細流。有疑請問爲分金鍮有麽有麽。時有僧出衆云。白綿飛盡蘇公柳。青豆初嘗處士梅。師云。勸君盡此一盃酒。西出陽關無故人。進云。一靈眞性不假胎。如何是無生一曲。師云。日出乾坤耀。雨下地上濕。進云。記得雲門因僧問。生死到來如何排遣。門曰在什麽處意旨作麽生。師云。車不橫推理無曲斷。進云。上來一一蒙師指示。畢竟莫有不干生死底麽。師云。靜處薩婆訶。進云。與麽則譽大德天然有大人相在。便禮拜。師云。日不待火而熱。月不待風而涼。乃云。盡大地撮來。在諸人掌握。如粟粒米大。芥子納須彌。抛向面前。遍界不藏。漆桶不會。黑漫漫地。會與不會。無孔鐵槌。雪峯老人莫說閑夢。鍜頭無冷處。萬里一條鐵（叙謝不錄）又云。信心不二。不二信心。眉橫眼上。口在鼻下。十方智者皆入此宗。所以吾大檀越道譽禪者棄小乘歸大乘。嫌漸教慕頓教。山僧爲人處他曾無疑也。喚山作山他又不疑。喚山作水他又不疑。言言契的。句句會宗。不是一生兩生際遇。恰是百劫千劫作主伴。扶竪宗乘。建立梵宇。且道即今在什麽處成恁麽功勛去也青山依舊白雲中。
    擧。趙州曰。有佛處不得住。無佛處急走過。師云。諸人盡謂趙州蹈斷有無兩途。若恁麽有甚趙州爲人處。且道。如何是趙州爲人處薰風自南來。殿閣生微涼。
    松井坊尊海律師第三年忌（書五大部經請陞座）問答罷師乃云。經歸藏。禪歸海。牛頭沒。馬頭回。百千法門從者裏流出。無量妙義從者裏流出。頓教漸教從者裡流出。教內教外從者裏相分。向上向下從者裏相分。且道者裏是什麽。若道向上文言太長。若道向下不付來日。若道教內不立文字。若道教外依經讚嘆。畢竟如何（撃佛子）長憶江南三月裡。鷓鴣啼處百花香。
　　復擧。傳大士頌（拈拄杖云）夜夜抱佛眠。朝朝共佛起。欲知佛法處。只此語聲是（卓一下）塞斷多少人咽喉。
    富永伴左金吾即心居士十三回忌（請陞座）師拈香云。即心非心。挺拔清虛。即佛非佛。蕭然物外。山僧未拈香以前。誘引靈魂。安住淨邦雖然如此左金吾還會落處麽（挿香云）一架薔薇滿院香。師遂歛衣就座。有僧出衆云。水晶簾動微風起。滿架薔薇一院香。師云。鼻孔裂破。進云。恁麽去時如何。師云。山前麥熟也未。進云。左金吾還會恁麽意旨否。師云。勸君盡此一盃酒。西出陽關無故人。進云。寵居士問馬祖。不與萬法爲侶者是什麽云。意旨作麽生。師云。弄精魂漢。進云。祖云。待汝一口吸盡西江水即向汝道又作麽生。師云。一句道著。進云。畢竟問與答相去多少。師云。主山高案山低。進云。上來秖對一一分明蒙指示。如何是宗門中事。師云。曾問幾人來。進云。牢記取者一轉語擧似天下禪衲去也。師云。一任諸方貶剝。進云。若不登樓望。焉知滄海深。便禮拜。師云。吽吽。乃云。古佛心。祖師意。亙古亙今。輝天耀地。杲杲如日。明明似月。雲山不藏。當陽突出（咦）又云。從上來事不曾缺少。人人具足。箇箇圓成。頂門上輝大寶光。脚跟下壁立萬仭。起居動靜喚男呼女都盧是箇時節。全體現前間不容髮。誰與佛異。誰與祖別。所以道即心即佛。既是即心即佛。何更可願作佛。若能如是風塵草動把定杷柄。隨處作主立處皆眞那時直得。劍刄上走馬。火焰裡橫身。順行逆行任情逍遙。且道因甚得如是功勛（撃佛子）洞中山色四時好。雲外溪聲一樣寒（拈拄杖） 擧。僧問雲門。如何是諸佛出身處。門云。東山水上行（卓一下）銀瓶閉破水晶迸。
    光忍居士十三年忌（息男請陞座）垂語云。爲人體裁不惹塵埃。端的指示却著疑猜。時哉時哉。百花春到爲誰開。衆中還莫有領略得此旨底麽。僧問。春色無高下。花枝自短長。與人短長是同是別。師云。風光可愛。僧云。只如光忍居士在生死中耶居涅槃城耶。師云。問得恰好。僧云。生死涅槃合成一塊時作麽生。師云。滴水滴凍。僧云。與麽則截斷紅塵水一溪。便禮拜。師云。定當始得。乃云。脫白露淨猶帶泥水一絲不掛又涉廉纖現成公案。山聳海涌。佛祖難辨。誰成指注。雖然如此衲僧門下未爲極則。覿機當面猶隔萬重。一起一倒忘絕境界。何故曹溪波浪如相似無限平人被陵沈。又云。生佛不二。迷悟一致。上無攀仰。下絕己躬。彩鳳舞丹霄。萬里一條鐵。忍居士那邊行履。去來不以象。動靜不以心。所以道清淨行者不入涅槃。破戒比丘不墮地獄。直饒與麽受用去。未得眞實體裁在（拈拄杖卓一下）落霞與孤鶩齊飛。秋水共長天一色。擧那吒太子拆骨還父。拆肉還母。然後現本身爲父母說法。師云。青山青轉青。綠水綠轉綠。雖然如此諸人還要見本身麽吾無隱乎爾。
室中垂示問答代語。
三轉語。
    這箇非目前。目前非這箇。若人透得箇兩轉語心徑苔生。
又垂三轉語。
    （以佛子點一點云）何似生。者邊那邊一句道將來。末後句作麽生道。自書云。此三轉語是老僧日用之處也。各各切急著眼看。一回明得必須別有生涯焉（畫一圓相云）人人爲甚不出這裡。一日云。本有現成。堆山填巖。蓋天蓋地。白馬入蘆花。無佛祖無湊泊處。諸人如何行履。山青水綠。時有伏碎因由即空四種見一一分將來看。一日云。作麽生是眞正見解。有時云。曲中有直。直中有曲。盲者不辨。如黑漆桶裡盛墨汁相似。明眼底辨別分明請試道看。識得這箇一生參學事畢。冬至日暖。臨濟正宗。遍界不藏顯露人前。且道露底麽。師俄爾擡頭云。吾無隱乎爾。令衆下語。衆不契。代云。五逆人聞雷師問僧。心徑苔生底。爲甚一步左一步右。僧不契。代云。只爲心徑苔生。又云。地藏種田搏飯喫。夜半正明天曉不露有捨底句試取看。騎雨騎風渠是誰。問藏身露影時如何。衆不喫。代云。覿機無改路。問。如何是句中機。僧不契。師代張口云見麽。問者邊那邊一句道將來。一僧云。和尚速道。師云。何不道。僧劈口與一掌。師把住手云。只是錐頭利不見鑿頭方。僧云。不審不審。師驀面唾便托開。問云。汝受用作麽生。僧云。上無攀仰。下絕己躬。問。一句該通時如何。衆不契。代云。明眼人喚驢作馬。問。如何是衲僧奮發處。衆不契代近前與一掌云。和尚道什麽。自云。汝猶得我力。又代僧云。學人罪過。便禮拜。問。黃昏分緇素時如何。衆不契。代云。學人不可更道也。問。覿面相見時如何。二僧同時喝。師云。還有賓主麽。一僧連喝兩喝。一僧云是。師云。一賓一主。僧無語。師云。到江吳地盡。隔岸越山多。一僧劈口與一掌。師云。一掌後如何。僧與兩掌。師云。試轉那邊去看。僧叉手近前云。不審師驀面唾。一僧云。相逢盡道休官去。林下何曾見一人。師云。目前闍梨此間老僧又作麽生。僧云。重疊關山路。師拈棒云。重疊關山路。進那一步看。僧便喝。師便打云。看汝迥絕境界。代僧喝處云謝和尚著箇蹤跡看。一日垂語云。德山當初下僧堂。山僧今日入厨庫。且道是同是別。若道同昔日低頭歸方丈。今日惡發歸方丈因甚道同。若道別古也飯遲今也飯遲。自方丈下來總由飯遲。因甚道別。道得點一盞茶喫。道不得肚裏冷如氷。問。南山北山終日往來。獅子象王爲甚不動。一僧云。上透霄漢。下到黃泉。師云。意旨如何。僧不契。代云。落霞與孤鶩齊飛。秋水共長天一色。問。性地明白時如何。一僧云。眼不見耳不聞。師不肯。代云。仰之彌高。鑚之彌堅。又云。仰之彌高。鑚之彌堅。意旨如何。僧云。話盡山雲海月情。問。以機攻機時如何。一僧云。覿機無改路。師云。更道。僧云。誰敢近傍。師云。蝦?不出斗。僧云。學人罪過。師云。停囚長智。僧禮拜。問。祖師巴鼻。衲僧巴鼻。全一般而有些子差異。如何是些子差異處。僧云。洎分差異。師云。意旨如何。僧云。勘破了也。師云。勘破箇什麽。僧無語。代云。者賊問以機攻機時如何。一僧云。鬼爭漆桶。師云。汝何不爭。僧云。和尚英殺活人。師云。何不道殺人刀須活人劍。代初問云道道。
勘辨。
    同參僧某甲上座。一日來告別。師送到門首。僧行數步。師喚上座回首。師云。我不如公上座無語。師擧似大燈。大燈云某甲上座無後語耶。師云。縱有後語賊後弓燈乃吐舌。
    一日大燈謂師云。某甲上座自大唐歸朝。要知他見解汝去勘過他看。師次日訪某甲上座。上座爲師湯果次問云。牛過窓櫺頭角四蹄全出尾巴爲甚出不得意旨如何。請下一轉語看。座云。多年雖在唐。因無知識。只游山玩水。蹈破草鞋而已。恁麽事不敢會也。師云。只下一轉語看。座再三辭之。師猶訝之。上座云。大燈爲我等初心學者如何指示。師失笑云。若老老大大不越海來驀口與一拳。上座云。是何言耶國師手段如此耶。師呵呵大笑云。弄物不知名。師回擧似大燈。燈云。甚辛辣。師行路次。於街頭邂逅於一尊宿。師問云。透金剛圈底人將甚爲業。宿便打。師禮拜而退。師後擧似大燈。燈云。更行一棒免汝點檢。
    一僧一日訪師。師問云。清風凛凛正與麽時如何。僧云。從者裡來者多。從者裡去者少。師云。未在更道。僧便喝。師云。我被汝一喝。僧又喝。師云。三喝四喝後如何。僧連喝兩喝。師云。待我與汝把手共行。僧擧似大燈云。某人敗缺也。燈云。何處是他敗缺處。僧云。待我與汝把手共行。此敗缺也。某甲四喝總無空處也。他錯見我。大燈大笑云。他是大人境界。非爾境界。他轉轉挨拶。恐是從上大老漢行履也。且歸寮舍綿綿密密究決看。師發悟後。性坦率而與時寡合。有三箇僧語大燈云。某人風狂也。大燈云。汝等不知他。喚來爲汝等勘過他看。師便來。大燈擧長慶投機頌兜率三關松源三轉語詰徴之。轉轉契合矣。大燈謂三僧云。某人不風狂。汝等各風狂也。他行履汝等不可知。太可敬太可愧也。
    一尊宿竊教僧傳語而問於大燈云。某人證悟諦當否。和尚印可滯。燈云。此是非儞問。問者我知之。要知實處自勘辨看。燈又謂使者僧云。要知某人行履麽。近來有自唐歸朝僧問云。老僧爲初學者如何指示。某人云若老老大大不越海來驀口與一拳。此僧云是何言耶老僧手段如此耶。某人呵呵大笑云。弄物不知名。豈是汝等所可測度。速去擧似教汝問者。
    偈頌。
    雪。
    大地山河無寸土。東西南白漫漫。鰲山成道即今事。遍界從教毛骨寒。
    雲叟號。
    生涯淡泞自忘機。歸隱青山正此時。猶爲兒孫應覆蔭。行藏多被業風吹。
    頌古。
    萬法不侶話。
    逼塞頭上。現前目前。佛祖不識。白日青天。
    黃檗山頭。曾遭痛棒。大愚肋下。方解築拳。
　　滴水滴凍。六花翻空。飛禽絕跡。知難羅籠。
瘞鹿鎭壇（師欲創立春日神祠。時有野鹿來而斃。即瘞而築壇小佛事）。
    出鹿野苑裏。入鷲峯山中。披毛載角。日輪當空。從此吾法繁興。契合祖記海東。且道吾法繁興得多少年代看看永劫鎭宗風。
語錄終。
行狀。
    師諱義亨。號徹翁。山陰道雲州人也。俗姓宇多源氏。母夢抱利劍因而娠焉。逮誕之夕頗多異瑞。自六嵗而聞有此事。直要究萬法根源。年十有九而出家。遂奮方游志。振錫東上。禮建仁鏡堂圓和尚以爲師。二六時中惟以坐禪爲務。一日謂其法兄云。天下方今有眞善知識否云有云誰云關東佛國禪師。京師大光國師。即日往參大光。光一見云。他日宜爲人天眼目。逮天再參。恰値大光適異國而不在。到門首嘆云。我福緣淺薄不及再見。時有異僧。指教見大燈國師。國師時栖止于東山雲居。乃欲就而見焉。數日不許相看。情切懷香俾侍僧通報。某爲究明己事而來也非一度也未得而稟。恐失出家本志。國師知是法器。即出而接焉。決意參扣期厭初願。大燈看臨濟語次問云。不與物拘脫體現成意旨如何。師下數轉語皆不契也。一日豁然大悟呈一偈。大燈深肯之後看牛過窓櫺話辨得眞僞。國師移居於城北紫野。師與俱往奉定省旳夕不少懈。龍寶會中頭角兄弟雖多。惟師表率人天分座說法開鑿後昆。建武丁丑冬大燈將入滅。命師主寺事手自書云。亨首座相從久矣。悟徹既人皆知之。宜爲當山第一世住持。慈育一衆。仍付老僧常用法衣。深思善念。明年戊寅春奉勅住大德勅使入寺以作證明。大德禪寺萩原法皇草創之。後醍醐天皇踐祚而再崇重之。再朝降手詔。有一門相承涇渭殊流之言。師雖爲本寺主。相寺前地別開山。山名靈山。寺號德禪。鑿池疊石。宛有塵外。數致貴官問者夥矣。天台座主二品親王竹苑。三寶院玄俊僧正。花山中納言。日野中納言。征夷大將軍特進亞相正二位源公。紀州國造住吉神主。赤松自天祐公。皆深所景仰也。貞治六年秋。征夷大將軍上表於後光嚴院太上天皇而乞俾大德德禪兩寺師之子子孫甲乙侍持。乃見詔許。又以天龍禪寺固請。辭而不就。又命而行。入室學徒聽擧話而下語。一一記錄至今存焉。後圓融院上皇臨御初。又奏於朝降勅落慶大德禪寺。三十餘年垂三轉語徴問衲子少有契其意者。迫於晩景嘆息云。我箇會中。究理於教內者雖惟多。悟徹於教外者無一箇。入夏之日於佛前誓云。今夏若不得此人。將利刀截我舌。而盡未來際不敢開口也。便俾衲子不論晝夜咨參請益。半夏以前某人深明此事。仍俾罷參問而告衆云。某人不令老僧舌而截也。言外忠和尚是也。卓然立和尚備於參徒。亦見稱證悟諦當矣。每語人云。兩人知老僧舌頭落處。應安己酉夏忽得疾。封一帖子。書其上云。待我滅後開之。後門弟遵其治命。剝封而視之。云如來正法眼藏無付人。自荷擔至彌勒下生噫。臨遷化書遺偈云。覿面當機。佛祖呑氣。一機轉處。虛空落地。擲筆泊然而逝。實五月十五日也。予竊聞於老宿。師賦性眞率。臨事而拙。於學者愼許可故。雖飽參宿德無所容其喙。荼毘後。門人奉靈骨塔于德禪。壽七十五。臘五十六。法嗣數十人。皆奉詔住大德。若夫爲人風骨體裁見于語錄。昔臨濟臨遷化云。正法眼藏向這瞎驢邊滅却。松源亦云。後世兄弟有正路上行者不用黑豆法難以荷負臨濟正宗。臨濟正宗至我平沈。若哉苦哉。言訖示寂。師亦有無付人語。由是觀之。臨濟正宗兩次滅却諸方皆謂此事至師斷絕矣。
嗟乎爲合如是不合如是。
    應永乙已三月日。
    住靈山德禪第四世孫小比丘禪興謹狀。
    吹滅大燈之焰爭。光於槫桑杲日者。實虛堂曾孫南浦的孫。勅謚天應大現國師徹翁和尚是也。粤宗白居士。叩陋室於十里松間。傾護念於紫阜門下。曾欲國師語要廣傳于世。遂行檀波羅蜜。命工鋟梓重布。陳爛葛藤狹路礙人。知居士罪居士非居士之所爲。意要人之入光明藏裡。


