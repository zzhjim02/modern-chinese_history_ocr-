　　《大正藏》第81卷No.2565

　　定慧明光佛頂國師語録御序

    嘗聞。孝弟也者。其爲仁之本與。朕思。躬履斯德以化成天下。日夜競勵恐其不及。是以見先皇於羹牆不敢少忘。凡其所崇尚景慕者。朕敢忽之哉。定慧明光佛頂國師。夙以英靈遭逢聖世。頻蒙顧問開發天心。自非知見超倫高標脫俗。其何以至此。師初開山大梅又創靈源。既而遷徒終化永源。傳愚堂之心印振宗興廢。受其玄誨者寔繁有徒。今其法嗣重編語録且記行事。隨表上進。因讀之。其迅機雄辯。若江河奔騰變現曲折終必歸海。發爲詩暢爲文。清奇高妙皆可人意。朕甚壽焉。至其道行之所造。非言之所得而能盡。非筆之所得而能書也。然著之文字語言。雖千百載之後亦必有知者矣。於戲爲人之後者。孜孜成其先業。豈特世間之法爲然。出世間法亦然。是朕之所以追先皇之遺志崇慕國師。且壽法嗣重編之意也。因爲之序與兩本山。以使傳不朽云。
享保三年八月十九日
    
    定慧明光佛頂國師語録總目
卷首
勅序絶
卷第一
示衆普説
卷第二
法語書問
卷第三
頌古賛佛事
卷第四
序記銘説跋榜辨警策
祭文詩偈（雜體、排律、五言律、七言律、五言絶）
卷第五
詩偈（七言絶）
年譜
髮塔銘（興福一乘法親王之御作）
總目畢

  定慧明光佛頂國師語録卷第一
文光重編示
   桐江菴示衆。桐江有一關。喚爲佛祖上頭關。未敢許諸人入得。蓋因汝等不具透關眼。若能透得箇關。三世諸佛羅籠不住。歷代祖師呼喚不回。名之爲透關衲子。雖然恁麽。桐江這裏猶未爲平穩在。何則當個關中有一頭鼈鼻蛇。好呑却人。明頭來者明頭呑却。暗頭來者暗頭呑却。明暗雙雙底來者向明暗雙雙底呑却。總不恁麽來者向總不恁麽處呑却。是故縱然具透關眼。未著弄蛇手者不得容易入得。若不著弄蛇手。入箇關來決定隕身他毒口裏去。或入得箇關已解弄蛇。許汝與關中主人有相見分。若向這裏講不得底。假令朝結眉毛夕差肩頭論量差別因緣揀擇自己解行。只是世法相見也。
    示衆。大慧禪師曰。參禪須是直心直行直言直語。心言直故始終地位中間無諸委曲相。欲參我禪。先須管取這意。若是直心直言具大信根入室數回而尚未能徹證者。此乃非干學人利鈍事。自是宗師鉗鎚不妙密咎也。又不得自隱疾謾醫。謾醫自謾耳。謂之非愚則狂。若欲得月十日便了。但只虛却方寸來參我禪。凡爲師者雖則露出心肝當陽直指。學人遲疑不薦者。其病只在以有所得心在前頓放。何況將佛界魔界是活是死等道理蘊在懷中者乎。參請之時若有恁麽知解一點拌捨不下。則縱雖入室百千回。敢保徹證不得。千萬辨之示衆。納僧巴鼻盡在拄杖頭上。這箇拄杖阿誰無分。要用即用。莫遲疑。用之則他途路得力。途路得力則八風撼動他不得。不用之則還靠壁上。從來不直半丈錢。此是自受用三昧。若約建化門頭。缺這些奇特不得。有時化龍拏雲攫霧。三世諸佛近傍不得。又翫頷下珠。天上人間總生欣悅。縱有與麽去就。若正眼覩來。當甚小技巧。雖然恁麽。拄杖與龍也不較多。這般説話節目橫生山形全無。大壞了他拄杖子也。即今不要化龍。只要諸人把得拄杖子。且道那箇是山形拄杖子。
    示衆。開善謙禪師曰。時光易過。且緊緊做工夫。別無工夫。但放下便是。只將心識上所有底一時放下。此是眞正徑截工夫。若別有工夫。盡是癡狂外邊走。山僧尋常道。行住坐臥決定不是。見聞覺知決定不是。思量分別決定不是。語言問答決定不是試绝却此四箇路頭看。若不絶決定不悟。此四箇路頭若絶。僧問趙州。狗子還有佛性也無。趙州云。無。如何是佛。雲門道。乾屎橛。管取呵呵大笑。兄弟若欲得徑捷悟去。只依開善指示自辨肯心。別無他術。若一毫許拌捨此四個路頭不得。非但決定不悟。抑亦決定發癡狂。汝等他時莫道不言。記取記取。
    示衆。參禪學道譬如鑄一像金佛。鍜之鍊之消得其鑛始鑄佛像。佛像已成妙相具足。雖然若缺點眼。則其佛不靈。學道之人凡情已盡缺㘞地一聲。則只得閉門稱尊。通途却落驢前馬後。以故自了而已。昔在卍菴顏久參圓悟禪師。後來囑依妙喜禪師。仍以書致妙喜曰。顏川彩繪已畢。但缺點根耳。他日嗣其後不可量也。此非稱其辨慧學解。只以行業出於常流矣。方今大法衰弊根器卑劣。偶雖傾心於辨道。多是以有所得心欲會無所有法。以世間情識欲入出世妙道。大似不除大睡而求諸夢之破不去翳膜而待空華之盡。名之爲可憐愍者。不見世尊曰。知幻即離不作方便。離幻即覺。亦無漸次。晦堂和尚擧此語曰。釋迦老子千門萬戶一時擊開。若祖若佛已雖與麽吐心吐膽救取迷情。其奈大睡未醒翳膜猶存底何。山僧今日爲兄弟重下此註脚。已道：方便。則佛語祖語千差萬別。亦不出這箇兩字。我這裏還有不落方便底一著。此乃從上諸聖點眼妙訣也。菴門兄弟漸有鑛消像成底。還莫要點眼麽。
    示衆。若論這事商量。久參後生各要著實全用其力。纔涉虛頭。即成戲論。此故佛曰。蠲除戲論之糞。又雲居弘覺禪師示衆云。譬如獅子捉象亦全其力捉兔亦全其力。時有僧問。未審全什麽力。雲居云。不欺之力。昔南堂中年還俗。圓悟憶之。聞人言在城中賣香。竊疑其道力有無。遂令童子到彼買香。待他將度香便問如何是祖師西來意看他有言句即記歸。童子依教到彼便問。堂擧香云。者一包香只賣五文。童子回擧似師。師云。者漢只在。此乃是全其不欺之力之樣子。此乃是蠲除戲論之糞之樣子。此乃是淨盡凡聖賢愚老少尊卑之見之樣子也。學道之流可不諦審思惟耶。彼以法戲我須存實。存實則必有所益矣。佛在世時有少年沙彌。以皮毬戲擊老比丘頭。與他證四果。元朝有珪藏主。未悟者也。一日被人問如何是向上事。便以兩手捏拳頭置頭上。仍合掌曰。蘇嚧蘇瀘。其實戲耳傍有勉侍者。見之忽然了悟。豈不是存實所致乎。山僧有偈。擧似大衆。纔存凡聖作邪知。住相迷情無了時。學地常全不欺力。我言眞個好獅兒。
    結夏示衆教中有言。以大圓覺爲我伽藍。心身安居平等性智。恁麽説話早是以無絲線子絆倒衲僧脚跟了也。況其九十日内枯坐破蒲團上如守古塚鬼還號禁足安居刻期取證者耶。驀然有個撥轉話頭底漢踢翻圓覺伽藍凌滅平等性智遊紅阡穿紫陌。山僧只得瞻望有分。若不能恁麽快活。伏聞處分。刻期取證乃是古聖洪範衲僧樞要也。汝等諸人各自努力。切須窮取一段大事因緣不得有虛過底工夫。山僧留影此山七八年矣。東西兄弟裹糧肩錫曲煩遠臨。殊取生死大事爲自重任。不隨末法習弊。毘尼介潔忠願碩大。實是山僧菴居大幸也。舊時見他兄弟。雖乃立正信正志。未知入門路頭。不辨此法邪正。只管熱荒擬更求頭。山僧不堪傷慈東語西話。因是漸止啼者多矣。好好覩來。不免鈍置殺人。雖然與麽。盡法無民。今夏爲諸兄弟過與我家栗棘蓬金剛圈。試令呑跳一回。儻或蹉口呑却失脚跳出不復疑著諸佛諸祖舌頭上。便是契當從上來所證傳持正法眼藏處也。山僧平日爲人向此緩處治他衆生病。向此急處治他佛病祖病。是此鉗鎚雖不妙密。亦未嘗循人情。若見他忘前失後。便垂漚和下註脚。非但瞎却他眼。又失却自家本分草料一生不能得人。不見趙州道。若教老僧隨伊根機接人。自有三乘十二分教接他了也。老僧遮裏只以本分事接人。若接不得。自是學者根性遲鈍。不干老僧事。古來宗師接人。其起順逆方便發那吒忿怒現閭閻罵辱。只要與人拔釘抽楔解粘去縛。豈欲露神機妙用作造妖捏怪使人不測際涯不知紀極耶。只恐根小志微者決是中途打退去。若欲得徑捷悟去。只擧從前未了底一則話頭一捱捱住十二時中綿綿密密不怕甕裏走却鼈。此外別無徑捷底工夫。是故大慧曰。近世叢林邪法橫生瞎衆生眼者不可勝數。若不以古人公案擧覺提撕。更如盲人放却手中杖子一歩也行不得。又云。千疑萬疑只是一疑話頭上疑破。千疑萬疑一時破。話頭不破則且就上面與之厮崖。古來參禪榜樣教來由此耳。夫眞參實究之士。語默動靜如倚一座須彌山。斯須少間無落虛弄業識。正當恁麽時。是非順逆語言物象撼動他不得。崖去崖來這疑團子欻然爆地一破。即是了當處也。恁麽説話早是爲中下。若上根上智纔聞擧著立地悟去。又有甚時節來。這事大段分明。猶如青天白日。當陽直指更無密藏。何怪俊流底覿面承當言下覷破。若不能如此。則火急抖擻精神放下萬緣孜孜參究以悟爲則。纔生第二念。則遠之遠矣。但只具決定信有決定志者必不相賺。頃覷參禪兄弟。多求速効不覺蹉過。或不求速効又却放緩。有般底數呈所解見其不證明。則還毀正因。妄生穿鑿。有時陳説一念不生萬機泯絶消息求其證明。有時陳呈眼裏耳裏機鋒玄妙求其證明。有時一向擺撥用閒伎倆。有時只露平常作用。有時信口吐出信手拈出。其餘種種邪解不可具陳。這般禪病多出於求速効。不可不教學人知焉。若向此九旬内打發一箇半箇。賴落家風果不致寂寥。又有箇頌子擧似諸人。刻期取證事何難。要使通身疑一團。露刃寒霜常在手。勿將世諦暫相看。
    解夏示衆。尚山夏末示衆云。秋初夏末兄弟東去西去。直須向萬里無寸草處去始得。又云。只如萬里無寸草處。作麽生去。後有僧擧似石霜。霜云。有人下語否。僧云。無。霜云。何不道出門便是草。僧回擧示山。山焚香望石霜拜云。大唐國裏能有幾人。石霜自是名著叢林。且道洞山見甚道理聞他一句語焚香禮拜諸上座還會麽。又如萬里無寸草處作麽生去。有般底云。雲冉冉水漫漫。有般底云。佛祖生冤家悟道染泥土。總是草裏漢出草一句如何道著。還有道得底麽。若無山僧更重下註脚。有智慧底試理會看。且如石霜道出門便是草。且道果是甚麽道理。諸上座毎日上來下去喫茶喫飯。有甚麽過。若道無過。石霜爲甚恁麽下語。洞山爲甚稱嘆。若向這裏見得。且許前無釋迦後無彌勒。山僧却今下者註脚。不消五百年前別有箇杲佛日。一句註解了。獅子一滴乳迸散六斛驢乳。喝一喝下座。
    普請示衆。上古衲子毎日普請。因是各各常儲鍬一柄。若有人打發。典座必息普請。豈同今時華侈庸緇十指不霑水百事不干懷拱手安然要現成受用之類耶。今茲宽永十五年仲春之日。因有檀信更造山中僧堂。同菴諸衲子自寅終酉般土拽石毎日吃吃。此必非以聲利見待。實出於參玄眞的之志。山僧亦不喜他信得桐江及便把做事。只喜箇箇有三百年前本色衲子風致。他日必有箇豹變于緇伍之間忽開向上爪牙。亦不可定也。雖然山僧這裏食輪法輪共闕。亦無一物謝其勞劬。只有一箇栗棘蓬正欲過與諸衲子。若能直下呑得下當療萬劫飢腸。但相聽決不相欺也。昔黄龍南禪師同慶閑看僧堂曰。好僧堂。閑曰。極好工夫。南曰。好在甚處。閑曰。一梁拄一拄。南曰。未是好處。閑曰。和尚又作麽生。南以手指曰。這柱得與麽圓。那枋得恁麽匾。閑曰。人天大善知識須是和尚始得。即今有人。若問山僧好在甚處。對曰。是柱不見柱。非柱不見柱。更復問是柱非柱已是拈却畢竟濟得甚邊事。對曰。江國春風吹不起。鷓鴣啼在深花裏。第恨一堂衲子聽得恰如渾崙呑棘相似。若有悱悱憤憤漢。但管取這極好工夫去。山僧更有二偈曰。拽石般泥上古規。偷安衲子不曾知。貧家莫道謝無物。栗棘蓬消萬劫飢。新架僧堂邃洞邊。從斯隨分説麁禪。不論是柱與非柱。信手安排自泰然。
    示衆。劃一劃曰。若向這裏構得去。消甚閑言長語。雖然與麽。臨濟門下已作三種根器斷。不可一向截斷葛藤去。參禪學道先須要蹈著灑灑落落處。若未到灑灑落落處。還欲得橫身魔界轉脚邪塗。此是眞個邪魔眷族也。且那裏是灑灑落落處。豈不見德山道。這裏無祖無佛。達磨是老臊胡。釋迦老子是乾屎橛。文殊普賢是擔屎漢。等覺妙覺是破執凡夫。菩提涅槃是繫驢橛。十二分教是鬼神薄拭瘡疣紙。四果三賢初心十地是守古塚鬼自救不了。衲僧家實具這知見喚爲到灑灑落落處。若到這灑灑落落處。不妨了事衲僧。如夫脚跟實未點灑灑落落地者。被他逼問著早不是了。或有自擔取一堆壒墐[土*犬/非]出来纔擬掃卻更糞掃堆頭重加壒墐[土*犬/非]者。或有雖似從灑灑落落處出來被他一拶撒土撒沙放屙放屎去。須是頭正尾正方有脫灑自在分。大慧禪師曰。如今兄弟人人有個見處。只是有淺有深有到不到。如今闔菴兄弟非無見處。但是有徹有未徹。然雖其造詣各有優劣。亦能隨分廓清五藍慶快平生去。今晨特擧這灑灑落落底一著子問取兄弟。各據其所見所解之實爲我吐呈來。山僧有個無柄鐵掃帚。諸人脚下若猶有殘塵剩埃。一掃掃除更教他益作灑灑落落衲僧去。
    元旦示衆。新年頭佛法。未開口先已現成了也。諸上座還委悉麽。試下一轉語看。衆下語師曰。無名野草依人綠。有種山花稱意紅。此是新年頭佛法。山僧尋常有爲人抽釘拔橛底佛法。諸人試道看。衆下語。師曰。寰中天子勅。塞外將軍令。
    佛涅槃拈香。毫光已謝掩金棺。喚作摩訶般涅槃。桃李春風千萬户。幾人只解夢中看因雨示衆。山僧喚作雨滴聲。諸人不得喚作雨滴聲。已不得作雨滴聲。喚作什麽。衆無語。師曰。石虎山前鬪。蘆花水底沈。
    達磨大師忌拈香。熊耳峯前活葬時。從茲湖海定洪基。髓皮骨肉都分了。隻履西歸知是誰。
    示衆。提起坐具曰。喚作坐具則被他穿鼻孔。不喚作坐具。則無繩自縛。若向這裏見得。不妨有出身路。若是實頭衲僧。去三條椽下試參詳看。
    示衆。馬大師曰。有時教伊揚眉瞬目。有時不教伊揚眉瞬目。有時揚眉瞬目者是。有時揚眉瞬目者不是。諸上座且道。即今楊眉瞬目者畢竟是不是。僧曰。昨日是今日不是。師曰。脫空謾語漢。
    示衆。黑黑黑道道道。明明明得得得。此是古人吐心吐膽爲人一偈也。諸仁者若也。未會山僧亦吐心吐膽下這註脚。黑黑黑道道道。明明明得得得。丹波六郡裏太半是丘山。
    示衆。初祖云。心如牆壁可以入道。諸人此間毎日坐禪。且道如牆壁時。即是入道消息也未。各試甄別看。衆下語。師曰。不可錯認驢鞍橋作阿爺下頷。
    佛涅槃拈香。涅槃豈是紫金軀。底事臨行説有無。四十九年跳不出。重呈死伎露雙趺。
    示衆。官不容針。私假一問。諸人試通這消息。如何是法身體。衆下語。師曰。如何是法身用。衆下語。師曰。體用且置。如何是法身。衆擬議。師曰。佇思停機情識未透。如何答得法身。衆中若有要會法身。出來禮拜。我爲你説。時有僧出衆禮拜立。師曰。近前來。僧欲進又退。師曰。敗闕也不知。
    夜話次示衆。若能轉物即同如來。諸人恁麽信得麽。僧曰。信得。師指燈臺曰。燈臺是物。汝如何轉。僧曰。燈臺。師喝曰。失却鼻孔。
    達磨大師忌拈香。驚殺支那四百州。重携隻履返葱丘。造妖捏怪都無用。分髓分皮死便休。
    示衆。顧視左邊曰。左邊是金銀瑠璃。顧視右邊曰。右邊是珊瑚琥珀。看看七珍八寶一時羅列。會底敢與王侯鬪富。不會底一生愁貧窮。這裏有會底漢麽。若有收拾些子珍寶者。來呈似山僧。爲你證據（問答不録）
    示衆。看看廣大解脫門一時豁開了。未識箇入路者看看。僧便喝一喝。師曰。好一喝只是不識落處。僧又喝。師曰。百喝千喝後。闍梨與山僧向何處相見。僧即禮拜。師曰。禮拜即不無。相見底未許在。僧又喝。師曰。果然納敗闕。一僧出衆禮拜曰。如何是解脫門。師曰。緑水青山。一僧問曰。如何是解脫門。師提起坐具曰。從這裏入得。進曰。應諾諾。一僧問曰。某未會。乞師指示。師曰。誰在門外。進曰。猶不會在。師曰。更擬問如何。拄杖驀頭挃。師便曰。有問有答有主有賓。解脫門前總生荊棘了。喝一喝下座。
    示衆。我有一句子百味具足。咬得破者能消萬劫飢。山僧不惜眉毛寫在這一封中。請各點檢出。若點檢出。開封露箇消息。看。衆下語。師曰。好一釜羹被數多鼠糞汚却。
    佛涅槃拈香。老胡當日死雙林。撓聒人天直到今。總被春光拘引破。花開花落共傷心。
    示衆。古德云。識得柱杖子一生參學事了畢。恁麽説話大似分與糖霜止小兒啼。雖然恁麽。啼未止時又缺他不得。已止啼後如何指陳。喝一喝。又曰。諸仁者未識得柱杖子時。不妨東行西行罣無礙。纔識得拄杖子。進一步則撞牆觸壁。退一步則落坑墮塹。不進不退則落在老鼠窟裏了。畢竟如何平穩去。途路雖好不似在家。
    佛涅槃示衆。世尊入涅槃。山僧出涅槃。打圓相曰。入亦從這裏入。出亦從這裏出。瞎屡生會麽。如會對衆證據。看。僧問。某入底則不問。如何是出底一路。師曰。汝喚什麽爲入底。僧進步又退身立。師便喝。僧又喝。師曰。今日放過一著。進云。有一人不入涅槃不出涅槃。只能牧水牯牛。師還肯也無。師曰。好與三十棒。進云。過在何處。師曰。若待他肯三生六十劫。僧禮拜退。師曰。更有這頌子擧示大衆。欲證涅槃。觀水觀山。纔涉知解即落人間。
    度僧示衆。渠是人家好男子。魔魅教渠出家。魔魅教渠受戒。魔鬼教渠學道。諸仁者且道喚什麽爲魔魅。衆下語。師曰。西天四七東士二三。又曰。如何是不魔魅者。衆下語。一僧珍重。出去。師肯之。
    四月旦示衆。菴門近日兵革既銷劍甲盡收。十日一雨五日一風。可謂太平時節也。雖然與麽。若是謀臣猛將。未必恁麽休。不見道太平元是將軍致。不許將軍見太平。
    齋筵次示衆。今日正當泰翁居士忌日。他是個中人。山僧聊説箇中事以伸供養。便提起坐具曰。普賢從這裏入。打席一下曰。觀音從這裏入。諸人若未得入路。須求入路。既得箇入路。須得個出路。僧問。入路則不問。如何是出路。師曰。待山僧舌頭落地便向汝道。僧曰。入路與出路相去多少。師曰。今月今日是忌辰。
    夜話畢示衆。千説萬説畢竟不如咳嗽一聲。會則咳嗽一聲即是千説萬説。不會則千説萬説即是咳嗽。一聲畢竟如何。師便咳嗽一聲。
    達磨大師忌拈香。堂堂老骨檛絸足渡流沙。闡化何爲苦。荷宗自不誇。梁江留水月嵩嶠坐煙霞。隻履今安在。踢翻天下邪。
    示衆。行住坐臥決定不是。見聞覺知決定不是。思量分別決定不是。語言問答決定不是。汝等諸人绝却此四個路頭看。驀然绝却此路頭時。又作麽生見得。良久曰。泥牛昨夜吼明月。東海鯉魚驚上天。喝一喝下座。
    佛涅槃拈香。伎倆全窮赴死門。快哉此日喪生冤。誰分三昧一星火燒却賺人千萬言。
    端午拈一枝柴示衆。衆皆默然。師便擲下面前。乃宣偈曰。拈起一枝抛面前。滿堂驚殺野狐禪。盡情彈了無人賞。憶得伯牙曾绝絃。又曰。諸仁者辨得適來落處麽。若也辨得。不妨清淨安樂。若未辨得。山僧爲汝入泥入水重下註脚。一僧出曰。某辨得也。師曰。汝如何辨得。僧便喝。師又喝。僧曰。謹謝。答話。
    示衆。喫茶珍重歇。大衆今日受用一一天眞一一靈妙。更無纖毫凝滯。祇缺承當而已。可惜許可惜許。
    佛涅槃拈香。此日忽亡金色身。衲僧門下舞波旬。末梢漏逗遮難掩。更出雙趺揭示人五月望未衆。結夏已一月餘。蒲團上事稍得承當也未。若不承當。山僧今日爲衆露出心肝五贓。伶利衲子便請著眼。不是禪不是道。不是佛不是法。是什麽西國船泊明石。丹波席鬻洛陽。咄。便下座。
    示衆。人來覓鼠糞。我亦拈與他。人來覓眞金。我亦拈與他。古人恁麽説話不免鈍置於人。山僧這裏不與鼠糞不與眞金。只要諸人休去歇去大死一回。若能大死一回。莫將佛祖見解秘在皮袋裏。何故。如靈龜負圖自取喪身兆。更有末後一句。即今擧示諸人。良久曰。向上文長付在來日。
    示衆。苦哉苦哉。尔等一隊瞎屡生。被三世諸佛鈍置。被歷代祖師鈍置。被心性玄妙鈍置。被知見解會鈍置。被恁麽説話鈍置。被知鈍置底鈍置。還有不受鈍置者麽。阿呵呵。扇子𨁝跳上三十三天築著帝釋鼻孔。山河大地拍手笑。且道笑箇什麽。黑花猫兒面門斑。便下座。
    永源開山忌拈香。兩逢忌景爇兜樓。奈此門庭寂寞秋。若諳永源眞水脈。何妨今復預支流。
    浴室垂語。妙觸宣明成佛子住。諸仁者已得妙觸時節麽。不洗體不洗塵。畢竟洗這甚麽。不動杓頭得勺水時如何。汝等諸人若答得此三轉語。的當且許與古靈大原同途同轍。

普説

    大梅山法常寺落慶普説。即心是佛更無餘説。若向這裏信得及見得徹。平常心即是佛心。平常行即是佛行。衣是佛衣飯是佛飯。不歷諸位而自最尊。呼爲解脫道人。衲僧家到這裏方有少分相應。雖然與麽。若一向绝却言説。後學初機爭奈入得。山僧不惜眉毛。聊通一線路打這葛藤。靈利衲子試甄別看。圓悟禪師曰。即心即佛已八字打開了。非心非佛重向當陽點破。參玄兄弟聞恁麽指示。則往往憑其易參。芭蕉禪師曰。若道即心即佛。今時未入玄微。若道非心非佛。猶是指蹤極。則參玄兄弟聞恁麽説話往往苦其難參。難與易且置不論。兩箇尊宿爲甚得相矛盾。久參之流試定當看。若定當不得。則決定招得祖禰。不了殃及兒孫。却欲得殃不及其身麽。只須證悟一回方不受人瞞。今人纔往來禪林。則無不説即心是佛。無不解即心是佛。逮求其如常公於言下截流全身擔荷。則萬中無一。何以然哉。常公是證悟者也。今人是情解者也。意見情解之流非止不能識得他證悟境界。却被即心是佛之言壞却入道正因自生邪解者。十箇有五雙。有般底謂。人人即心是佛。不可向外求。只要行即行要坐即坐。任運過日道在其中。自嫌與他決擇是非。開示法要爲造作心。此是守自然體生解者也。名爲自然外道之見。又爲自在外道種類。有般底謂。即心是佛別悟箇甚麽又修箇甚麽。指他禮佛像者爲嬰兒之戲。聞佛菩薩名字爲誘愚之設。自逞慢見不省無明業力所牽。是等之流縱有聰明廣學資名爲無智闡提。千佛出世亦無救汝處。實可哀憐而已。大珠和尚云。執心是佛者爲魔。豈不爾耶。諸道流人身難得佛法難遇。憶念生死大事念念如救頭燃。佛門入頭更無異路。三世諸佛亦只如此指示。歷代祖師亦如是指示。此時眞語實語如語不誑語不異語無可疑也。山僧初入此山全不係念於度生。只圖碌碌與草木共腐。其意未始愛偸安逸居之計。方今正宗陵夷邪法惑世幾乎百餘年。末世禪流識見淺昧不能稍辨邪正。往往投火趣溺者多。雖然大厦傾倒非一木所支。若勉強跂之。却招獻璧遭刑戮。不如退休樂自了活計。後來有同志衲子。不憚嚴冷枯淡果致有今日。雖甚似負初志。亦是沙門釋子。知佛恩報佛恩底一分子也。縱有生橫戟者。亦何悔之有。況其現前一衆若緇若素。幸蒙把所信用。機感之應如此。其可緘言哉。號大梅山法常寺者。公奉聖天子詔私表住菴素志。豈不見法常禪師初見馬大師。即問如何是佛。馬師云。即心是佛。常公於言下大悟。終入大梅山住菴十餘年。後來衲子輻湊遂作寶坊。極其歸著則自利利他不出即心是佛之入處。大衆欲會即心是佛麽。我有一頌子擧似諸人。冬瓜直儱侗。瓠子曲彎彎。更擬問如何。扞向荊棘間喝一喝。
    瑞石山永源寺世尊點眼安座普説。僧問。佛之一字我不喜聞。此是趙州道底。和尚這裏如何指示人。師云。佛之一字逼逼嚗嚗。進云。還許學人商量也否。師云。不妨也納些子。進云。釋迦老子當時在靈山説法度生。今日已現瑞石山中高放毫光。不審那箇是眞。師云。總是不眞。進云。與麽則念念釋迦出世步步彌勒下生也。師云。又是未免自臭氣。進云。學人今日小出大遇。便禮拜。師乃云。佛之一字我不喜聞。趙州老漢老老大大尚説這般伎倆。山僧則不然。佛之一字逼逼嚗嚗。諸仁者且道趙州底是山僧底是。雖然與麽。切忌向兩頭走却。既不走却兩頭。又作麽承當云。若有箇漢。試甄別看。佛在世時商主天子問。佛在世日供養。世尊是受者而施者獲福。世尊滅後供養形像。誰是受者。佛言。諸佛如來法身也。若在世若滅度所有供養其福無異。只箇法身本無生滅去來湛寂常住如如不動。只爲悲願種子歷劫薰習從眞起化接化衆生。以化即眞眞應一際湛寂不動。示現無量隨類化身。化體即眞流化亦眞。曰之無心而感無爲而應。無爲而應猶如水月之頓現。無心而感恰似谷響之暗傳。據要言之。
　　諸佛菩薩曠大劫來慈悲願力功德萬善增上緣勝任運被彼所化淨信衆生。謂之應物現形隨緣赴感。今時禪流總無正信識見。雖乃設堂宇安佛像。但生範金雕木繪塑等之見全不信有眞假不二妙應無方之理。蓋由被他邪禪長老教壞故。鞠其旨趣則只是主張即心即佛語挾之意根。至論人上諸聖去處將謂。歸入空理冥然無餘也。何其鄙哉。永明曰。或一向言心外無佛即爲謗正法。又大珠曰。執心是佛者爲魔。蓋砭針此等邪禪也。今日點眼供養所奉安者。乃是出于吾太上皇帝廣大殊勝之聖旨。所被遷置大覺世尊寶像也。因是闔境道俗男女接踵麏至。欲霑善利。不可不擧宗教垂饒益。
　　雖然圓極之理直截之談必非初心俗流所可聞而解。略説世尊一代垂化勝軌。且使薄福無聞迷徒而結當來勝緣也。夫我佛於迦葉佛時位登補處。上生兜率天宮以待應世之時。及其時之將至也。命金團天子巡歷閻浮阅其降生之處。天子反命化日輪駕白象下降閻浮。乃從右脇入摩耶夫人胎時。兜率天衆一時下降。亦復處胎願爲徒屬。聲聞弟子或作王臣長者居士士庶人民。助佛揚化。即周昭王十三年癸丑七月十五日夜半也。十月既滿。夫人將諸綵女遊藍毘尼園。攀無憂樹時。樹下忽涌金蓮大如車輪。太子從右脇而生。九龍吐水灌沐金躯。沐浴才訖。周行七步目顧四方。指天指地作獅子吼云。天上天下唯我獨尊。是時乾坤六種振動。日有重輪靈瑞非一。即昭王十四年甲寅四月八日也。昭王見此驚異非常。命太史官蘇少游卜之。得乾卦九五爻動。奏曰。乾是金人之位住於西也。西天有大聖人降生之瑞也。昭王問曰。於此土何如。對曰。聖躬御世之時不來此。千年後合有教法流傳此土。照王勅命所司刻石記之。瘞於洛陽城南郊壇之下矣。佛之少名悉達多。在宮日久。凡諸伎術典籍六藝天文地理悉皆自然生而知之。一日欲出遊觀。王勅諸臣淨治衢道。導從圍繞出城東門。觀者如雲。時淨居天人化作老人。頭白背傴拄杖羸步。太子問從者言。此何人耶。答曰。老人。又問。何謂老人。答曰。始自兒童次第遷變形枯色衰餘命無幾。故謂老人。太子又問。唯此一人老耶。一切皆然耶。答曰。人人悉爾無一免者。太子喟然曰。我雖富貴豈免此耶。還宮不樂。復遊南門時。淨居天人復作病人。肉消骨露。喘息呻吟不能自持。兩人扶腋在於道傍。太子乃問。此何人耶。從者答曰。此病人也。又問。何謂爲病。答曰。四大不和百節疼痛。饮食不下氣力衰微。是之謂病人。復問。唯此人爾餘皆然耶。答曰。貴賤悉爾。太子嘆曰。云何世人耽樂不畏。還宮憂惱。王召群臣責之曰。太子初出東門逢見老人心不悦。故又再勅卿等淨治道路。云何病人又令見之。群臣奏對。奉王嚴命無不檢察。不知病人所從來處。非臣之罪。王聞婆羅門子優陀夷極有智辯。召而命曰。太子若見不祥情甚不悦。汝可爲友善而誘之。太子與優陀夷百僚萬衆復出西門。淨居天人又作死人眷屬圍繞號哭送之。太子問。此何人耶。優陀夷不覺答言。此死人也。風力解形神識去矣。四大諸根無復所知。誠可哀也。太子即便還宮彌加憂慼。優陀夷白太子曰。今獻誠言。願不見責。古今諸王受欲樂已然後出家。太子云何永绝不顧。無有棄國而學道者。唯願太子受於五欲令有子息不绝王嗣。太子答言。誠如所言。但我不言五欲無樂。以畏老病生死之苦故。於五欲不取愛著。汝言。古者諸王先經五欲然後出家。此諸王等今在何許。
　　以愛欲故或在地獄或在餓鬼或在畜生雜類之中。以有如是輪轉苦故。我欲解脫。汝今云何令我愛之。優陀夷雖竭言辯勉之。太子終不能迴。復遊北門。淨居天子化作沙門。於太子前。太子問曰。汝何等人。答曰。我是比丘。世間無常。我修聖道超於彼岸。作是語已登空而去。太子念言。前見老病死苦爲之所懼。今遇比丘啓悟我心。不勝欣然。前白父王曰。恩愛必離。聽我出家。王甚不悦。太子復言。王能與我四願者。即不出家。王曰。汝願何等。太子答曰。一者不老。二者無病。三者不死。四者不別。王曰。如汝願者世誰得之。遂果出家行道。調伏阿羅邏迦蘭二仙人已。入雪山中苦行二六載。菩提樹下觀樹思惟。感動天地演大光明覆蔽魔宮。波旬恐怖令彼四女詣太子所。萬端妖媚惑之不動。于時波旬將諸魔衆故來惱壞。而作是言。若不起去。擲汝海中。太子答曰。汝先動我淨瓶然可能擲我海中。時諸魔衆盡力不能令瓶小動。乃至種種作威。若抱石者不能勝擧。設能擧者復不能下。飛刀舞劍停於空中雷電雹雨成五色花。群魔力盡無復能爲。太子行年三十。臘月八夜明星現時。霍然大悟成等正覺。自爾已來觀機逗教演説一大藏經。其一句一字未曾有不出於哀憐迷途衆生之心者。就中有明文。不可不識也。法華會上告衆曰。今此三界皆是我有。其中衆生悉是吾子。唯我一人能爲救護。審如是則凡三界之内只佛爲主領。三界衆生只佛爲父母。三界苦惱只佛爲救護。若外我大覺世尊別依他佛之力者。喩如溺海者欲赖車馬御者求救濟。其可能得乎。汝等諸人諦其思之。若或這中更有大根上智底漢欲得直下坐斷報化佛頭。要且勿向山僧口角頭咂啖。三條椽下七尺單前。更去參詳看。又有箇頌子擧示大衆。雲門屎橛洞山麻。開口心肝露一些。碣斗禪和親辨的。且容撒手便歸家。
    龍泉山靈雲寺落慶普説。梁武帝問達磨大師。朕起寺度僧有甚功德。磨云。無功德。只箇無功德便是眞功德。若會這一語。不唯成就無功之功無德之德。又能識得起寺度僧其大功德無量無邊。若也不會。不免隨文生解撥無因果。還作闡提種族。山僧今爲諸人聊啓聾俗聞慧。夫一切衆生無。始時來往來三界。或貴或賤或貧或富。無究幾千萬回。其爲恩愛諂曲棄底家資多於牛毛。爲佛法僧寶棄底家資乏於【*】。宜哉今生難入菩提。眞何愍哉。凡發菩提心者必有三要。山僧尋常説與此中之人。第一諦信生死大事決定有在。第二識得幻界遷流決難倚赖。第三須明歸依佛法僧寶之理。三世諸佛以住持三寶爲菩提因。以一心三寶爲菩提果。名爲寶者使知只箇三種眞實大寶而世財必非眞實也。諸人若具此三要。成佛之道決定可期。只能自修自度莫敢怠瞞。且有箇頌子擧示諸人。起寺眞功德。莊嚴藏打開。笑他閑達磨。平地吼風雷。
    藤君資慶薦大父泰翁居士請普説。有問有答仁義道中。彼棒此喝雙劍飛空。未容擬議性命已喪。有瞌睡底有惺惺底。不干山僧事。若是英靈漢子。窺藩不入據鼎不嘗。直下超出佛祖位中。向他大官路上橫行闊步。八臂那吒攔他不住。況其爲閑機破境義路理障所拘束耶。且如適來僧言。
　　山僧與老居士即今眉毛相結鼻孔相拄大作一場佛事了。諸人還見得麽。即今如山僧高倚禪椅東道西説。正與諸人面面相對眼眼相照。泰翁居士滅却影跡。已是三年。爲什麽今日親得眉毛相結鼻孔相拄。若到這裏信得及見得徹。不唯見得山僧與老居士相見底。
　　乃與三世諸佛諸代祖師十二時中眉毛相結鼻孔相拄同一眼見同一耳聞同一鼻嗅同一舌嘗同一身觸同一意知。豈唯與諸佛祖如此而已哉。更與蠢動含靈燈籠露柱同見同聞同得同證去。正與麽時終日處無作法施無功功。等閑行處如湯消水。信口道時如箭離絃。瞎娘生眼睛點開金剛眼睛。若一向取無爲無事無功無用處爲究竟。如何爲人去粘解縛。所以天地造物有陰有陽有寒有暑。明王治世有政有刑有賞有罰。衲僧接人有殺有活有擒有縱。若到這裏同生同死同拈同用。方始與大家出一隻手。今[覤-儿+目]兄弟自謂有承當處。纔逼問來。宛似瑠璃瓶裏搗糍糕相似。諸人只恁麽做將去還休歇得麽。若強自休去。堪濟甚事。只須趁山僧病身未沒專一辨得。儻或半明半暗徒過時光。他時後日有嚙臍日在。泰翁老居士素生于富貴中。不被爲富貴所侵撓。求法參禪已三十年餘年。嘗詢扣數枚沙門學得心性玄妙聖末邊要領。山僧從曾眉毛相結已來。時時冷却面皮痛責其非。終能將從前所得零碎知見一時放下。於是教令參狗子無佛性話。崖來崖去生種種意見。或作眞無之無辨之。或作無義味之無辨之。或作至妙至玄不可見不可思議之無辨之。或曰。此只是要使人到。無無之時節底方便設而已。別有甚事。山僧便與一一列下。一日其色欣欣然告予曰。從來錯用許多智慮。今日親見得趙州肺肝。予曰。趙州肺肝且置。狗子還有佛性也無。曰。無。只這一字答處。公作麽見得。對曰。恰似虛谷傳聲。山僧笑曰。比之從前所解。只是改頬爲顏而已。公色憤然曰。縱然三世諸佛歷代祖師同時出來共道未在。我更不相聽。山僧當時意謂。若一向奪破。定作移換會。便問曰。若其所見諦當。則始終應無滯礙。且如僧再問。上從諸佛下至蠢動含靈皆有佛性。狗子爲什麽却無。州曰。爲渠有業識性在。又一僧問曰。狗子還有佛性也無。 州曰。有。僧云。已有佛性。爲甚麽入這皮袋去。州曰。知而故犯。如這兩段因緣。公若何見得趙州肺肝。請速道速道。公欲辨語澁漸失所措。山僧乃得便宜重重責之。公愕然曰。若果如此。則別有悟底道理麽。山僧於是慰誘再令著眼腦。公默然久之問曰。請告入道方便。山僧更與沒意智手段。便辭去。翌日寄書曰。閣下所見不無省力處。種種見病亦除盡。大段已正。只是不能捉賊。所以不能出意識領會。昨見求方便。早已兩手分付了。還信得及麽。若未能信受。今日更挹泥水。毎毎擧似公底五祖頌只消初頭五字。請以之爲方便。自爾而後參窮愈切。凡三年之間未曾一念生退屈心。一日忽地發明破箇大疑團。無幾何山僧偶到其家。公欣然迎之通其所見。山僧乃以本分事接之。方始能到離位離見處。詰朝發書來曰。昨日大恩垂手。粉骨碎身未足酬。自今已後釋迦達磨臨濟德山出來亦無益于相見。又云。拈華微笑已一條紅線也。九拜又九拜。此書今猶留于菴。其悟處諦當也如此矣。山僧當時深愛他道拈華微笑一條紅線。因作偈贈之曰。黄面拈華迦葉笑。一條紅線兩人牽。且喜官人無意智。自開大口恣風顛。公又作投機偈曰。咬當無字齿還亡。端的嚙時無盡藏。即佛即心阻萬里。風吹馬耳畫梅香。豈非大丈夫能事畢哉。且其臨捨生時不異平常。援筆書偈泊然去。末後神用雖古時裴張輩亦不多讓。正是今人之所遍知也。今日正當三回回之辰。玉孫左衞門佐資慶遠來山中棄淨財請宣揚般若。山僧不免叨怛一上。諸道流。夫出家沙門發足超方。形心異俗見聞不涉聲色染緣。坐臥不干親族覊累。且於參禪一著子已得似一介措大家也未。請就已定當看。若未得相似。須生慚愧始得。若無與麽志氣。敢保逗到臘月三十日眼目譸張以绝氣息於身見命見之中。前路茫茫無人替汝。感傷歎訝哀哉。切心豈可緘言。即今解夏逼日。還得到大徹頭處也未。此事大難承當。須是渾鋼打就生鐵鑄成底漢始有全身擔荷分。若纔起智承當生解領會。未動脚跟蹉却千萬里外了也。山僧一日擧雲門放洞山三頓棒因緣詰問諸人。未曾有箇分明[覤-儿+目]破者。或謂有喫棒分。或謂無喫棒分。迨于問爲甚有喫棒分。對曰。他在日用一一靈妙天眞處。自作窠臼不脫知見。此故死在雲門語下無自由分。迨于問爲甚無喫棒分。對曰。洞山若喫棒。燈籠露柱亦應喫棒。又或代洞山出氣曰。只待他道放汝三頓棒便道。和尚還知羞麽。或云。謝師放三頓棒。或云。珍重出去。有般底一向擺撥不涉商量。將謂不上他鉤線。近年入山僧室作盡伎倆用盡工夫底。都來只到恁麽見地。只恐只麽休歇了終不堪紹隆乃佛乃祖慧命矣。大慧禪師曰。如今兄弟人人有箇見處。只是有淺有深有到不到。今日這裏兄弟也如此而已。幾時免得恁麽點檢去。不見古德道。微言滯於心首嘗爲緣慮之場。實際居於目前翻爲名相之境。此是活底門户死却心行方可入作。決不許麁心淺智造次承當。縱然道得稍是用得漸似。輕輕拶著。元來只是匐出青泥蝦蟆來。明眼面前不免一場【】求其直斷命根攫霧拏雲去不留朕迹底。萬中無一。還願樂麽。擧拂子云。喚作拂子則被他穿鼻孔。不喚爲拂子則無繩自縛。只恁麽參。又有箇長頌普示諸人。泰翁山公老居士參禪一著明得旨。推窮狗子佛性無。捉敗郝翁好巴鼻。解道風吹畫梅香。馬師即佛祖萬里。入得世間自無餘。萬人叢裏絶方比。而今歛跡已三年。悵望行程心未已。令孫請我轉。法輪。宣揚諸佛實際理。古今不鎖解脫門。朗州之山澧州水。只爲錯認他方便。作窠作窟覓依倚。今日居士與山僧。鼻孔相拄露些子。現前清衆著眼看。纔涉遲疑即不是。
    圓光院菊潭文英大師爲了誼上座請普説。霍山景通初參仰山。山閉目坐。景通乃翹起右足曰。如是如是西天二十八祖亦如是。中華六祖亦如是。和尚亦如是。景通亦如是。仰山起來打四藤條。通乃云。如是如是。西天二十八祖亦如是。中華六祖亦如是。和尚亦如是。景通亦如是。衆中還有識恁麽落處底麽。有般底曰。擊碎驪龍頷下珠。有般底曰。欲識眞金火裏看。似這般底。正是慚惶Ｉ殺人。諸仁者若識景通落處。即識四藤條落處。若識二大老落處。便識自己本命元辰下落處。若也未識明朝後日大有事在。復云。生死禍福之際人人不容僞。所以圭峯道。作有義事是惺悟心。惺悟不由情。臨終能轉業。作無義事。是狂亂心。狂亂隨情轉。臨終被業牽。此語得底也著。未得底也著。教中有言。眞如不守自性。隨緣成就一切事法。實悟此理者不被寂滅之量所管攝。若世若出世必能隨緣成就一切事法。所謂作有義事。是惺悟心正斯之理也。但看日用現行之事分明有此有義與無義兩頭。蓋無量劫來狂亂心太熟。惺悟心太生。雖暫得這中趣向。終是道力不能勝業力。且那箇是惺悟心。爾已回心向道防非止惡。今生要植般若種智底是。凡所運爲出於此心者。皆是有義之事。那箇是狂亂心。
　　只知有目前五欲可樂而不知有身後菩提可求者是。凡所運爲出於此心者。皆是無義之事。學道之功畢竟在此。豈其可不揀擇乎。逗到臘月三十日。一箇能轉業一箇被業牽。其轉業者出生入死不違平生願力。名爲趣生自在。其被業牽者。趣入驢胎馬腹竹木精靈亦不可覺。豈可不念耶。山僧手度小師了誼。自侍巾匜十有二年。孝順而受訓謹嚴而納忠。受業已來持戒守志。確乎如山不可拔。兢兢業業始終一節。觀其所行所言。未嘗斯須及無義事。凡見有義之事而能勇爲。以故悦衆持淨書状請客等職分無不勤勤服役。山僧私謂。他日若我道播揚。相紹蒙國恩荷檀信不屈辱於法門者必是此子也。山僧一日侍太上皇帝。上皇問曰。徒弟之中堪成器者能幾箇乎。山僧謹答以了誼。上皇曰。多而難得者人也。況佛子乎。宜撫以成法器。然迨其病在于都下。詔大醫官竭其術。且屡徴醫官問其安危。醫官退語人曰。不知誼公何人哉。乃宸襟之至于此也。聞者無不感戴焉。於戲吾上皇者佛心也。扶桑護法之餘。恩特及一小徒。豈是一世僥倖也耶。及其病革而歸永源。越四月十七日招平生道友慇懃訣別。把筆書曰。椽下交肩十二年。親疎違順了前緣。而今訣別無他語。立志須參菴主禪。此夜四五更間亹亹清談不異平生。處分後事一一分明。黎明蛻然而逝矣。全無病死二苦之相。見者爲此嘆異。嚮所謂生死之間不容僞者。惺悟心不由情念。臨終能轉業者。併是昭昭于此。今日正當盡七之辰。圓光院菊潭文英大信女。長途冒暑肩輿上山。特請山僧普説資薦冥福。且齋于現前一會清淨衆。可謂好善而能師古者也。信女乃黄門基音之女弟。而故若州太守京極羽林天應道長居士之夫人也。居士捐館之後。寡居有年于此。偶聽山僧説話決然信受更不疑慮。只以從前虛度光陰爲恨。自爾已降以持戒修善誦經禮佛爲務。視現世富貴若浮埃。大慧禪師曰。婦人女子多具決定信。要作惡事時更勸不得。驀地回頭修行五戒十善。眞是萬年挽不回。此言實古今不易之論也。信女一日告山僧曰。我本無子。願求門弟子中必可爲好僧者一人結母子之緣。山僧因以誼子充其望。自此慈愛不異胎育。今則爲一場之夢也。前此五七之辰。馳人寄經一卷以獻靈几。乃躬刺血所書。噫誠至之劇有如此。夫血書佛典爲薦亡禪林之常式也。雖然近來無人擧這事。何況婦女身乎。若非宿世承事眞善知識植得般若種智之深。安能如此。嗟乎正宗陵遲幾乎。二百年邪禪熾然壞了向善俗流。此故貴賤賢愚纔參禪師則箇箇鼻孔遼天輕忽佛法僧寶。不敢取菩提功勳邊事。却謂徒然。
　　譬如見已到岸者不用舟筏而中流舍之自取沈溺之患。是名癡狂。信女初被此等邪師教壞將謂。我已是佛。別干甚事。若不遇山僧子細警策。恐其賺過一生長焚燒佛種。所以古者道。人身難受正法難遇。諸仁者欲得不失菩提種子。只隨惺悟心莫隨狂亂心。若與麽做將去。前念是凡後念是佛。更缺箇什麽。昔在歸宗拭眼禪師。因有僧問。如何是佛。宗曰。我向汝道。汝還信否。僧云。和尚誠言焉敢不信。宗曰。只汝便是。僧問。宗語諦審思惟。良久曰。只某便是佛。却如何保任。宗曰。一翳在目空花亂墜。其僧於言下忽然契悟。大慧禪師曰。遮僧初無決定信。聞歸宗直指之言猶懷疑惑。欲求保任方能自信。歸宗老婆心切。向他所乖執處。以金剛王寶劍用事劈面便揮。遮僧方在萬仞崖頭獨立而立。被歸宗一揮始肯放身捨命。若是山僧。待他當時和尚誠言焉敢不ントイハンテ信只向他道。一翳在目空花亂墜。且道與歸宗底一般兩般。若實會去。還我無翳底眼目來。若一向作擺撥會。此是一種鐵鏟子癡禪耳。還知麽。以拂子打禪床曰。西天二十八祖如是。中華六祖如是。諸人亦如是。山僧亦如是。只恁麽看。喝一喝下座。
    楚印禪人請觀音大士點眼普説。擧拂子曰。文殊常觸目。打禪床曰。觀音塞耳根。會則會去。切忌生解。諸仁者佛法因緣不是小事。須是具大根利器始得。近來諸方禪和家只學虛頭全無正因。這裏兄弟信得此個正因緣不生惡知見。各雕刻觀音大士像隨身供養晨昏不怠。想夫爲虛頭邪禪所教壞之輩。聞有恁麽行業必發侮笑耳。今日楚印禪人刻箇尊像請山僧伸點眼佛事。因與擧揚般若欲培植諸仁者信種也。楞嚴會上證圓通者二十五。觀音大士自耳門入圓通。佛印爲第一。又娑婆世界以音聲爲教體。故佛以大士爲娑婆教主。如上古諸大宗匠皆能崇信奉行。豈其同今時魍魍魎魎剃頭俗士。今爲兄弟擧其一二。温州輝絶照坐夏淨慈東淨寮。蜃壁中有水墨觀音像。師毎夜禮之。祈懇至切。忽見淨瓶水從壁湧出通身歡喜。從此造詣益深智鑑益明。蓋與太瘤禮馬大師塔感悟之類可并按也。又天童照寮元素多病。洪武丙辰病日篤。勉藏主勸其持觀音大士名號。照如其言。日誦萬聲。明年十月十七日午時。自念病勢去死不遠。莫如改持阿彌陀佛號。方興此念忽見一美婦人身衣六銖衣手持一淨瓶自戸外入立其面前。照驚訝失措。既而定心諦觀。乃是大士示相。照涕泣露罪求哀。須臾不見。越五日病盡脫。時年正五十餘矣。慍恕中載之山菴雜録。其語甚著明。凡人誠至則無不有感。只恐己誠不至而疑諸聖無加被。雖然與麽。若只一向恃他佛力打失自家工夫。又似徑山五百衆被他林際驚動而去相似無異。兄弟切勿披獅子皮成野干行。又幾時得大丈夫能事畢去。別更有一段好榜樣。湖州妙覺期堂僧淨初謁妙峯玄。玄令其參父母未生已前那箇是我本來面目。淨如是參之三十年無所入。看他古人雖則恁麽所得遲晩。亦如初頭一歩做將去。
　　與今時索性阿師纔辨一兩歳工夫不得速効則憂煎熱荒生種種妄見者固霄壤矣。後明州華嚴寺僧照公。至湖州與他同處。勉其誦楞嚴經中觀音圓道一品。忽一日誦至生滅既滅寂滅現前處。豁然有省。通身歡喜口不能言。惟手足無蹈而已。或問云。汝風顛耶。答曰。寂滅現前。看他親證親悟底漢驀地慶快平生恁麽奇特。辨道工夫只要如此颖脫無餘。不憂所得遲晚。若徒生容易心謾求頓悟。却打入鶻鶻突突莽莽鹵鹵處贏得一生不慶快。圓悟禪師曰。今時兄弟不道他全不用心。要是不得省力具大根大器大機大用一聞千悟徹骨徹髓痛領將去。纔一蹉却毫髮。便入解會理路言詮意識根塵中去。所以脫他藥網不出。未免漠漠懷。疑便更下鈍工十年五載。終莫能果決。尋常勸兄弟。
　　須奮猛利心棄却從前學路得失窠臼似向萬仞懸崖撒手拌捨性命從他氣息一點也無如大死底人。餉間甦醒起來。謾尔不得也。且道如寂滅現前諸人如何理會。且莫錯理會。此是諸佛諸祖淨妙境界。決非思惟慮智所測度。豈不見大士初於聞中入流亡所所入。既寂動靜二相了然不生。動相不生則世間生滅之法滅矣。靜相不生則不爲寂滅所留係矣。如於此二中間不住動相亦不爲靜相所困。則大士所謂生滅既滅寂滅現前。得到遮箇用地始得身心一如身外無餘頭頭上明物物上顯去。還願樂麽。拂一拂云。喚作拂子。則被他穿鼻孔。不喚作拂子。則無繩自縛。若向這裏見得。活却從前死路頭死却從前活路頭。其復何言。上來忉忉怛怛。非獨爲楚印禪人。亦且要使從前雕刻大士尊像兄弟益生淨信。又有個頌子擧示諸人。觀音妙智力。能救世間苦。蟪蛄噪夕陽。鵓鳩呼朝雨。箇箇是圓通。何處覓門戸。可憐杜禪和。情塵一滿肚。從來枉遲疑。當念絶今古。菩提無得時。得時墮區宇。寂滅忽現前。僧淨只蹈舞。未能恁了知。應須切究取。


佛頂國師語録卷第一

定慧明光佛頂國師語録卷第二

文光重編
法語
示紹他首座（號方充住大德）

    佛祖大法實非小德小智輕心慢心所可造詣。譬如將百二十鈞擔子送在肩上。有力量漢直下擔去更不回顧矣。此道委地已二百餘年。衆生薄福邪師競起。可不悲乎。儻有相似宗師認得棒頭喝下瞥然影響。更取册子上學解底逐旋捏合。謂之實悟不疑從上言句。値千佛出世不敢通懺悔。名之爲可憐愍者。近古法門習弊在不信天堂地獄他方此土之差別。此故初心道流偶信得有悟門一著。多無救頭然底正志。纔認得箇心性禪。不怕生死因果。強逞伎倆判古今慢他人傲已見。謂之因地不眞果招紆曲。反誤他後生焚燒般若正因。可怖可怖。染緣易就道業難熟。不了目前違順相爭。但只一切宽厚常可以道相臨也。不得暴怒。不得疾言遽色。違順齊容常要平常。若恁麽做將去。醇懿端厚履踐潔白。他時異日臨五百人上亦不爲叨竊。古德曰。不見他非我是。自然上敬下恭。佛法時時現前。煩惱塵塵解脫。誠哉此言。雖然恁麽。不如只見他是我非。於人不可親疏憎愛。若存親疏憎愛之心。後生晚進竊生怨惡自然上下矛盾暗作間隙。其爲害不可勝言。謹之謹之。龍峯紹他座元。參窮這道者十餘年矣。一日因山僧激發。翻然知慚愧。放下從前秘蓄。孜孜兀兀如同初學。此實所以有決定信發決定志也。乃寫野語與之。若能辨得肯心必不相賺。只觀公誠至之劇。不覺吐露情實。他時異日向箇無禪世界再發揮光明種子者。豈難事也耶。務之務之。

示格首座（早雲燈外住大德）
    不用學佛法。惟務休心。休去歇去枯髑髏上發獅子吼一聲。便是了當處也。所以巖頭曰。却物爲上逐物爲下。此乃是學道省力工夫也。但不得上他機境。何謂機境。佛語祖語以至利路名門我愛我慢謂之機境。墮在這裏許名爲逐物。若要易會。常令放方寸虛豁豁地。自然虛而靈空而妙。無一物作對待。到這裏不待却物。而物自却不待休心。而心自休。心物如如。如亦不存。豈非悠久安心要術耶。只爲學人信不及。隈門傍戸求知求解。可謂大錯耳。若恁麽信得及。縱雖學未成見未徹。決不失般若種智。再出頭來成就志願。此是決定底理。無可疑者也。早雲格首座。言行純朴素分近道。特深信有大事因緣。今茲兩回扣予巖房。切請問這事。正信正志罕見其比。今也臘月駐錫者半月餘矣。不憚祁寒孜孜辨道。竊喜入路門頭不被邪師眩惑。又告。關東歸策必在春首。山僧乃寫這些葛藤以爲別云。

示持閑禪人（號碧雲住大應）
   僧問趙州。狗子還有佛性也無。州云。無。千疑萬疑只是一疑。若在這一字上疑不破。切忘去佛語祖語葛藤露布間別起疑也。只這一字子此如將箇熱鐵丸安在口裏相似。吐也不得吞也不得。竹椅蒲團上不待言之。乃至眼見耳聞執捉運步之間切須參窮。參來窮來到沒巴鼻沒撈摸處猛著精彩。這般話頭諸方多逗到這沒巴鼻沒撈摸處便休。殊不知這裏有透關一路沒巴鼻處得巴鼻沒撈摸處得撈摸。汝宜信道。箇熱鐵丸驀然蹉口咬得破吞得下通身紅爛命根已斷。自笑一聲驚動天地。豈非慶快平生哉。雖然恁麽。只救得一半在。

示吉禪者
    萬法歸一。一歸何處。此是先聖爲人斬斷脚跟下紅絲線底刀子也。若要直下參透。將有心無心世法佛法之閑思量縛作一束颺在他方世界。向這心思意想分別知解不行處參取此一歸何處。切忌要向擧起處理會。驀地透得。枯髑髏上發獅子吼一聲。記取記取。汝以在不如意中不能一味研窮之爲患。是亦迷己而然。古德曰。順我者是賊。逆我者是師。又云。順境界難打。逆境界易打。若如此用心。豈復厭惡平昔逆風把揖乎。一切衆生自曠大劫以來出殼入殼。初無他累。只因人順我境順我。終生愛纒染著之心。長不越有趣。引到今日受得業繫苦相之身。猶且顛倒錯亂不能自覺。順者愛之。逆者憎之。捨師就賊。易打不打。何其惑乎。若欲向今生度此身。只自分甘跳在逆流之中。切切消得一箇忍字。忍至無忍之地省無限力。於省力處得無限力。此是山僧當初用得得効底靈方也。圓悟禪師曰。日損日日損履踐到無疑至實大休歇之場。若在逆流中任運得日損之功。日久月深覺得無一法當情。假令未得悟明。亦在臘月三十日與閻家老子支抵。而矧一念深證者乎。

示義俊禪人
    有言時。據虎頭收虎尾。第一句下明宗旨。無言時。覿露機鋒。如同電拂。以故徹底攪不濁。通身撲不碎。須是生鐵鑄就底漢方有恁麽力量也。雖曰至道無難。知者帶枷擔鎖。不知者業識茫茫。所以道道不屬知不屬不知。知與不知其是門外事耳。箇中鐵毫道不盡即爲魔王眷屬。句前句後是學人難處。所以道一句當天八萬門永絶生死。已到這田地。不依倚一物。退步只守閑閑地。久之常在目前露裸裸地。豈非灑灑落落活衲僧耶。履踐工夫只由悠久管帶。宿習舊障纔萌心頭。猛自割斷勿令相續。於一切事法無毫末違順。根根塵塵應時淨脫。孤運獨照照體獨立如癡如兀。不求人之知己。纔露一毛頭驚群動衆。參到這裏。何妨咳唾掉臂亦是西來意。只親證親得者。超然脫去知見機境。臨時只露目前些子。如快鷹俊鷂捎空摩霄貶眼便過點著便來挨著便去。不妨緊迅。寔是英靈掀豁也。將此印印定。直饒佛祖出頭來。亦可一見便見。何況命根不斷見不淨潔之類耶。正宗久寂寥。偶有實頭學人。但習窠臼守箕裘自相鈍置。而今不敢望如龍象蹴蹋獅子哮吼底漢子。只明開正眼梵行介潔之徒足以爲種草。
 
示龍圓禪人
    僧問馬祖。如何是佛祖。云。即心是佛。僧於言下佛衣祖衣和箇千重汗衫子一時剔脫了。豈不慶快耶。以故圓悟云。即心即佛已是八字打開。向口議心思外切須[覤-儿+目]捕。淹浸工夫不輟。則驀地洗面摸索鼻孔。不是差事。此外日用應緣之際。只無心於事無事於心。自然具足南能二種三昧。是眞的旨也。龍圓禪人行業高閑傾意祖道。自去年閣錫於山中。今也將歸慧日舊院。寫之勉之。

示令深禪人
    千句萬句只是一句。一句下透得。千句萬句一時透。僧問趙州。狗子還有佛性也無。州云。無。只此一字子諸佛慧命列祖巴鼻。先須恁麽信取。佛日禪師云。擧來擧去看來看去覺得沒理路沒滋味心頭熱悶時。便是當人放身命處也。記取記取。見如此境界便莫退身。如此境界正是成佛作祖底消息也。看他恁麽剥了荔枝送在口頭。嚥與不嚥只在當人耳。第一不得作眞無會。又不得作無事會。又不得作無道理會。今時學者病痛大概不出此矣。德山和尚云。汝但無事於心無心於事。則虛而靈空而妙。若毛端許言之本來者。皆爲自欺。圓悟禪師指爲不惜眉毛爲人指出處。大慧亦云。遮個是學此道。要徑底樣子也。汝若不疑二大老之舌頭。請依此參。省力工夫無善焉。若恁麽做將去。縱缺㘞地一下。自然成就淨身。況一念相應耶。

示泰菴信士
    法華曰。是法非思量分別之所能解。吾祖宗門下從上已降。教人趣向思量分別之外者。正指示是法也。今時之人只管去經論文字之上博量學解。全與是法沒交涉。故佛曰。末世衆生希望成道無令求悟。只益多聞增長我見。此亦只學思量分別之所能解而不學思量分別之所不能解之咎也。若能信得祖宗門下有自悟自得一著子。試向思量分別之外推窮揣摩看。日用之中或順或逆或動或靜一片虛却根塵不輟做工夫。則忽然如睡覺夢破似雲開日出。方有入頭處。正當恁麽時。須信是法非思量分別之所能解。思量分別之外却別有是法可證矣。昔佛鑑和尚毎以唯此一事實餘二則非眞味之有省。又宏智禪師一日聞僧誦法華。至父母所生眼悉見三千界驀然有省。又袁覺禪師參佛性泰禪師。佛性毎擧法華開示悟入四字令下語。
　　後一日誦法華至亦復不知何者是火何者爲舍乃豁然。古之人因一句一語便有此悟入。
　　今之人讀得全卷全部乃至一大藏經遂無悟入分。却做得我慢我見辨口利舌破凡夫者多矣。此蓋其因地之謬耳。古之人初無求名利求學解之意。只以悟佛心爲期。豈同今世阿師猥猥𣯧𣯧魍魍魎魎之類乎。若欲得似他古德速悟是法。先將一切知解分別貪嗔愛慢嗜欲是非之心盡底傾倒。直下去此思量分別不及處切切推窮揣摩看。今日恁麽明日恁麽。忽然到大死一回根塵脫落處。明見本來面目蹈著本地風光。又不爭多也。到這裏禪即法華法華即禪。绿水青山即現微妙淨法身。鴉鳴鵲噪悉彈如來廣長舌。若能如此。則言迹執滯不遣自除。自性妙用不修自顯。豈不是出生死之工夫畢耶。泰菴信士夙知衆生界虛幻深信一佛乘。現定所作所爲迥然不與常流同矣。初學天台教理遍探奧義。又識量宽博不論宗旨彼我。頃來叩巖房共談這事者數日。而深信予所説也。又寄書問訊因寫這些葛藤聊助其入道之資糧云。

示因碩信士
    佛曰。若能轉物即同如來。且道物如何轉。咄。轉之一字衆禍之門。洞山曰。一箇幻躯能幾日。爲他閑事長無明。況色力衰弊之輩乎。大慧曰。以生死二字貼在鼻尖兒上。看他古德苦口叮嚀。其親切如此。記取記取。只能蹈著實地。一切是非混然不能侵撓方寸。是道人受用處。凡觸物生籌慮常管人情違順者。是大愚癡之人也。縛上添縛豈非大錯乎。因碩信士於此道篤志過人之遠矣。茲者登梅山留滯已七旬餘日。時時入室深甘法味。一夕取自家業根深通懺悔。且欲求野語爲日用警策。仍及此云。

示醫士
    古德云。佛法在日用處喫茶喫飯處語言相問處。所以道。迷者遠悟者近。雖然若起智領解。早一時錯了也。何故。道不屬知不屬不知。若欲易會。只向行住坐臥不生佛法想不生世法想處看取。
    佛説。一代時教。初無實義。只要療衆生生死垢染煩惱而已。譬諸良醫用峻補峻利之劑。蓋出於不得已。若總無病。醫尚無用。
況假種種配劑耶。
    除非補利方便別有佛祖的的相承一術子。謂之教外別傳。蓋説理使曉。是名爲教。不説而曉。是名別傳。鞠其來由不出靈山拈華少室得髓耳。
    辨道之士參到言語道斷心行處滅必有得親切分。只恐言語道不斷心行處不滅長時甘伏情見智解理路義味之中徒勞精神而生退縮。若是本色參禪。只自覺得清淨安樂。或錯學佛法者。覓他佛病法病益助長己衆生病。新舊相混增劇。則終作醫王難治之證。可不懼耶。所謂衆生病者。貪嗔愛慢一切取捨等是也。佛病法病者種種知見學解乃至坐在淨淨潔潔處一步也動不得等是也。上來山僧多口亦在其中。只要以毒攻毒而已。
    嚴陽善信尊者已於這事稍有所得。來見趙州。不擧禪道不論佛法。但道一物不將來時如何。看他雙肩擔荷這般重擔而不知重。將謂慶快。越州和尚言中辨見病根。向道放下著。只個放下著。汝作麽生會。咄。放下著。

示諸善信
    五濁世界皆苦也貪也嗔也愛也慢也。無一而不是苦。顛倒甚者認苦爲樂。實可愍也。若欲得無礙清淨眞樂。外不涉諸緣内不留妄想。久久修習。必有自得之喜矣。
    無始時來輪轉諸趣。豈非一大事因緣。至愚衆生只著目前甜處不管萬劫辛酸。若欲敵生死只敵現業。若能敵得現業契得治生産業皆與實相不相違背。所謂實相者自性之名也。得之敵生死得之敵現業。則可謂在欲行禪眞大丈夫而已。
    佛祖妙悟一著子。常在人人脚跟下脫體現成。此故得者便得。不歷時節。識者即識。不假言説。只爲業識妄慮世智辨聰所障。不能悟徹。古來幸有至近而了至簡而得底樣子。爲汝擧其一二。請自斷看。僧問趙州。學人乍入叢林。乞師指示。州云。喫粥了也未。云。喫粥了也。州云。洗鉢盂去。其僧因此大悟。又龍潭問天皇。某甲自到來不蒙和尚指示心要。皇曰。自汝到來吾未嘗不指示汝心要。曰。何處指示。皇曰。汝擎茶來。吾爲汝接。汝行食來。吾爲汝受。何處不指示汝心要。龍潭佇思間。皇曰。見則直下便見。擬思却差。龍潭當下開悟。此乃是至近而了至簡而得底樣子也。而今禪者只以無事見解了知此等因緣。可謂醍醐作毒也。汝若確的悟去。無量劫來種種衆生病和這佛病祖病一時脫去。不亦快哉。
    羅山曰。會麽。不是禪不是道不是佛不是法。是甚麽。此是徑截方便也。若向是甚麽處著得一隻眼下得一句語。便徹頭處也。某信士寄紙求法語。乃及此矣。宗師棒下有箇無生法忍。上流之士驀向這裏忘知見脫情識出生死離凡聖中下之儔還增長解路。利害不啻雲泥矣。
    衆生界事無盡無窮。如連環。如鉤鎖。相續不斷打辨一重。又加一重。志氣猛烈者臨時一刀兩段不被他折困。志氣微劣者不覺不知全身沒在裏許。煩擾煎熬日日夜夜培植業根。除是夙有靈智於日用現行處把得住作得主任運擴充自己道力。若不能如此者。切切著力頻頻却物不得生容易心不得一回坐斷佛祖舌頭。則未免徒自媕含分親疏旁搜證據。參禪大病莫甚焉。
    佛曰。治生产業皆順正理與實相不相違背。儻或不順正理。則此陰已謝流蕩諸趣急於離絃之箭。豈不是居常妻子眷屬治生产業所繫之殃耶。雖然與麽。著意管帶欲順正理。還乖正理。念之念之。
    若欲抵敵生死。須向熾然塵勞中一跳跳出始得。若是半休半不休半明半不明。退到臘月三十日管取恰似落湯【彭/虫】。將謂如何。
    僧問歸宗。如何是佛。宗云。我向汝道。還信否。僧云。和尚誠言焉敢不信。宗云。只汝便是。僧聞宗語諦審思惟。良久曰。只某是佛。如何保任。宗曰。一翳在眼空花亂墜。其僧於言下大悟。看他性懆漢一撥便轉放捨身命。如何是佛。只汝便是。汝若恁麽會。認橘皮爲火去。若不恁麽會。又如何領取。若向這裏超悟一回。剔脫佛衣祖衣及業識臭衫子也。
    從上諸聖以幻藥治幻病。病去藥存病根猶在。自己大寶光恒沙功德藏無量妙莊嚴超世希有事。皆是幻藥。慳貪憎妬情識執著有爲有漏垢染雜亂解路名相知見強覺皆是幻病。若能識得藥病兩幻。但令一切放下打成一片。到者箇田地。則縱然雖不呈爪呈牙。亦能超出常流。豈非大丈夫能事耶。

書問
候東海澤菴和尚
    春來殊乏雅便。不審此日法候萬福也否。山川萬里枉乖執侍。下情極懸懸也。伏承大樹公傾心於佛祖無上妙道。實是希有之事也。凡有十金之富十口之勢者。常自所籠罩不遑學佛工夫。何況乘天下之大勢統天下之大體而汲汲于佛祖之道乎。寔是希有之事也。聞諸古聖。菩薩夙乘般若智力示爲人主。以夙善濃厚不爲富貴所籠絡。念念策勳念念成就。未嘗斯須暫忘。殆非一生兩生爲人主也。若不然則扶桑上世聖賢再降于國柄之家欲扶竖斯道之傾頽乎。某竊惟。此道衰替無甚於今日焉。凡代佛揚化者往往以豁達空見教壞時俗。此害不唯預出世之法。直是作天下教化之害之甚矣。因是漸傷神國風規引發閭閻詐妄。先佛所謂邪師過謬非衆生咎。其此之謂也。某特雖緇田稊。而不能不介介于意。憤憤悱悱夙夜傷心。此乃是不知時不揆已之過也。自嘲自笑而已。伏惟座下德被夷洛道契人君。不惜神用切竭扶危持顾之力。若其使佛祖光明種子長留衆生界中。豈非啻佛門之幸甚。抑亦天下生靈之大幸也。某天性頑懦世事闊略百無所期。卑體日瘁殆如臨老俟殘喘之盡。適養痾之暇。與菴居四五枚衲子打此道話。聊成法喜之樂。此亦生前業債未償盡之故也。幸賜慈愍。但只所冀龍天密護法壽與趙州安國師之儔同其齒。使大燈光明再輝騰于宇宙之間也。蓋且天道好環。夫豈棄而絶哉。餘寒猶在。爲道自嗇。某頓首至扣至扣。

候圓照寺大通大師
    嚮者淨因歸伏領所賜復教。字字至誠足以洞見鐵石心肝矣。未審日來隨緣對境如如無礙否。十二時中保任自己靈光不令染汚否。逢物不生時非否。宿習舊染稍稍氷消否。歸依三寶不忘恭敬之心否。大師素生最尊最貴之家不爲世榮所籠罩。外持淨戒内研佛心。朝精暮進殆乎度越丈夫志氣。實非生生已來願力所持。焉能致此。又承以不受男身爲恨。若實如是。則幸有變成男子之術。請依而行之。
　　夫女人之爲性百劫千生膠於愛染執著嗔恨詐妄慳貪邪曲之間。大抵無貴無賤受婦女身者咸無不爾。此故菩提行業甚難沒後苦相最重。若能自懺自悔自度自修淨盡此等業識。名爲變成男子之要。豈翅變成男子而已。直以五蘊漏質立成毘盧法身者乎。是故古德曰。如蛇化爲龍。不改其鱗。衆生回心作佛。不改其面。大師若能信受此説。念念如救頭燃。步步似履氷凌。暫不得忘了。若只以受女身爲恨而不知以改女心爲務。則是猶不棄酒盃而恨身在醉中。實迷中之迷耳。又承新寺造營既已竣功。以來月五日將移錦茵。溪山迢遞不能趨謁致賀。特此遣小師奉伸祝敬。仰冀恢張佛門麾回慧日以作女中大善知識。不唯光曜國朝系胤。抑亦與西天淨飯國王悉陀太子。親爲異姓兄弟者乎。祝祝頓首和南。

寄藤亞相光廣
    昨接春首華牋熏讀數回。仍審閤下震艮安康。至喜至幸。某謂。武州之於今世。乃扶桑繁華之域。而掌權張勢者之所輻湊也。
閤下能向周旋應變之間不爲順逆關捩子所窒礙否。除夙有大願輪乘之即現居士宰官之身者。大抵在富貴叢中學得此道甚難。入逆順境中不失故步者難中難也。先聖曰。豪貴學道難。有Ｉ勢不臨難。其此之謂也。昔在參政李漢老問道於妙喜禪師有大所發明。曾致書曰。邴自有驗者三一事無逆順隨緣即應不留胸中。二宿習濃厚不加排遣自爾輕微。三古人公案舊所茫然時復瞥地。此老有如此靈驗。得如此力量。尚妙喜禪師戒之曰。利根上智者得之不費力。遂生容易心便不修行。多被目前境界奪將去。作主宰不得。日久月深迷而不返。道力不能勝業力。魔得其便。定爲魔所攝持。臨命終時亦不得力。而況力量不全量乎。圓悟和尚曰。如人學射久久方中。悟則刹那。履踐工夫須資長遠。如鵓鳩兒出生下來赤骨𩪸地養來餧去日久月深羽毛既就便解高飛遠擧。可謂苦口叮嚀説話。所以曰。具啐啄同時眼不具啐啄同時用。此是蹈著刹那路頭遺失履踐工夫之過也。這般見解雖全身出殼。只是赤骨𩪸地取他智者笑而已。閤下久留心於阿耨菩提。坐斷末世邪禪豁達空妄之見。確信得有一大事因緣。又參祖師直指之禪而亡前來所得零碎法門。近世公卿大夫參得吾禪者甚鮮矣。如閤下可謂火中蓮也。爾來不厭塵境不守淨潔。渾身逗入順逆境中亦無所怕怖。儻非過量大人證得塵塵三昧者。不能如是。不審到此能成主宰否。能有若李漢老三驗者否。不遺履踐工夫否。施啐啄同時用否。千萬記取。勿生容易心。若生容易心。必爲業力所勝。若爲業力所勝。不唯今日損德名墜家聲。他時眼光落地時。決定不得力。不是小事。可不怕哉。上來之事姑置。比於閤下之迹有不可不曉者一。不可緘默而休。乃書于斯以觸忏鈞抱矣。夫吾國夐古已降不嬰異冑之攘奪。神代孫胤系連綿久抵今長鎭國祚。以三國較之。雖殊當東方海極之域。其統御之靈。與支竺不可同日而話焉。中古帝業浸衰王令不行。國家成敗收歸武威之家。然而吾國自古貴禮重義。未嘗得時乘勢僭奪國祚。其高崇瞻仰與古代無異。是以上自公卿太夫下迨街童巿竪。無不尊崇寶祚。況其閤下累代名臣。未曾一日離朝廷。殊荷天眷高冠百僚。而今倚赖權勢遠離皇畿。非是人臣之善。幾乎忘忠違義者也。抑亦閤下別有憑據乎。況今倭歌之道甚衰。凡有心斯文之君子。無不以是介介于胸中。而此道興廢殊係閤下一人。豈得不戚戚乎此哉。閤下有觀時人材器之小逆知其不成褫而然乎。是亦非憂道者之所宜爲也。凡以材器之小爲憂者。古來傳道者之常分。恐其上世若定家家隆猶未免此憂。倘以其材器之小不教不傳。則豈得其道之流播于今日哉。今日又以材器之小而廢之。安知他日不如乎今日。固憂道者不可不思焉。今閤下觀光于萬里武州。後生晚進憑誰致知。因是省中諸公子竊義閤下無心憂此道。甚者專致阿諛權勢馳騁名利之詆。某聞之不能不咬牙切齒。嗟噫超璧之有纖瑕。藍玉之有微纇。寔千歳遺恨耳。閤下能就己思繹子細自點檢看。若有些子出於業力者。反歸罪於現今道力之未充。痛自鞭策。若無出於業力者。亦反歸罪於過去宿惡之所感。茍不得怨天尤人矣。昔李文和都尉。參石門慈照大徹此道。乃作頌曰。學道須是鐵漢。著手心頭便判。直趣無上菩提一切是非莫管。若能如斯。美譽惡聲兩不干懷矣。且武野天下人之所叢湊也。是非隨影毀譽翻掌。正是履薄臨深之時也。衆目所見不可掩焉。衆口所議不可逃焉。百事所施萬緣所應。豈其得一一差排一一計較而有下落乎。只能於日用應用之間擴充自己道力以理自照。上下賢愚自然無思不服焉。只能一念回光剪却業力之所起撥開道力之所蔽。便是當下轉業成道之處。便是當下超生越死之處。便是當下覆蔭子孫之處。便是當下解嘲免詆之處。便是當下顯忠存誠之處也。某久蒙鈞慈見照。又推爲箇中人。故不顧僭逾之誅。忉忉怛怛濫冒瀆高明罪無所逃。不宣。

答澤菴和尚
    某百拜復書萬松山東海寺堂頭大和尚金猊下。山本信士歸領所賜教并新寺慶賀之金偈。盥沐熏讀便覺。一時盛事燦然在目。何賜如之耶。謹塵嚴韻録呈。不惜慈斤因便賜之。某特荷洪慈。禮當齎香拜謁。何論江山迢遞。第恨沈痾常窘區區過日。寔慚惶之至矣。且得知山門境致勝絶靡勝隨喜之至。又承大樹公信嚮益渥賢士大夫同志外衞者甚夥。其復何言哉。私謂日有新到之僧不遑收録。益致法席雄盛。詢之信士則曰。緇侶不盈百指。只是舊時之僧侶耳。於是不能不大疑慮。夫至人應世。概在立個光明幢。個幢隆替只在衲子輻湊與否而已。座下今應國君堅請董莅一方伽藍。持法之具其備持法之資其饒。何以槌拂之下甚乏衲子哉。料夫選賢擇器之使然乎。不棄馬骨必得神駿。仰望仰望。不問賢不肖一賜收録。若其親投爐橐當得妙密鉗鎚。頑銅鈍鐵遄化寶器者豈難事耶。某沐慈照之日久。以故不忍匿愚臆之所蓄。信筆漫冒瀆慧眼。無所逃罪。惟夫慈門矌邈。仰冀貸恕。
又
    某謹啓復雲龍老師金猊左右。此日辱領寶緘盥沐熏誦宛如仰慈容瞻拜。又別樣傳燈録五燈會元各一部。大樹君所賜之寶香兩包。俯荷寵貺。望外光榮。存撫有餘。伏審法候近有酸痛不仁之患。展至于此喪膽亡魂。只冀龍天密護道體超越郝翁之華甲耳。某小瘡稍瘥。特煩神用被視一種靈方。何庸酬斯慈愛耶。無勝感幸之至也。某近將詣猊下。覶縷之衷曲一付那時。頓頓首首。

寄妙心雲居禪師
    向者辱蒙降重於都下寓舍。感幸之至可勝言哉。第恨象駕登途太疾不獲悉叩靈襟。數日之後雖謁吉田僑居。逢法旆已回山。徒增黯戀而去耳。自爾以來無日不在景仰風彩之中。私謂歸山之日一走函丈親以面別。其或不能。則必差僧具状咨露區區微悃。迨于發錫。事出意外。不遑以遂宿志。至今猶慊慊。不審此日神用益壯不倦槌拂也否。晚生後進服膺指令不作少分魔撓也否。昔竹菴奉詔開山雁蕩能仁。
    未親篆其徒懼行規法深夜放火鞠爲瓦礫之場。皓布褌住玉泉日。徒衆不堪其枯寂。譛於縣宰曰。長老不能安衆。唯上來下去點檢零碎。凡兇徒厠于叢社者古亦所不免也。何況今時乎。雖然本色宗師不可枉順物情。切望整肅乃祖規範救濟未法習弊。俾夫釋服賊心之輩少知先覺眞風迥異今時。豈無自生慚愧者乎。可謂大善知識鎭嚴之力耳。仰赖仰赖。某生來口業大多。數吐恁麽麁言。因是終不爲諸方所齒。長栖遲于巖穴。雖似自招禍事是。亦宿因之令然耳。只荷洪慈之不外。復何歉之有。所恨常被衰恙縈纒不能時時覽觀法席盛事。徒以拳拳而已矣。冬寒寢嚴。珍愛是祷。不備。

答雪窓座元
    茲者辱惠教。盥沐披讀。靡勝欣幸之至。昨者始荷寵臨傾心倒情。幾乎超越十年舊知。殊愜素聞益傾景慕。且所被録示碧巖集數則深領盛意。宜達黈聰。擧唱之日限當再報去。禿翁座元縱雖固辭。不可一擧而休。宜再勸喩。是亦不可辜負盛意也。价使急回不遑竭情。併竭再晤耳。不宣。

寄雪窓座元
    昨以所奏備聞太上皇。皇情爲之驩然。且其謙退無諍之德早想觀道韻之如是。邇日果聳動天聰。膺遠大之寵者如指諸掌歟。祝祝。皇情之所希望端在麻三斤話。其時日定在重午之後。更須涓日啓告也。某資禀疏懶不克遄走左右申覆卑素。甚闕道義。怠慢之罪府望貸恕。不宣。

與眷首座（號仙溪住大德）
    因禪歸親領覶縷回教。足以洞視必肝。多荷多荷一件閑事。一刀兩段更不生相續心耳。且聞燈話緒餘。何其勞攘如此之多哉。古德喚爲挈骨董袋禿奴者。幾乎此之謂歟。若欲參佛祖之禪。但將從前知解情量盡底傾翻赤骨𩪸地跳出來。茍或不然。則直饒劈面提持兩手撒開。亦似隔靴抓痒相似。有甚慶快。往年已曰。稍帶歡喜。吾將謂。已消零碎解礙。慚愧慚愧。昧於驗人之眼。已曰得歡喜。想其以有所得心在前頓放者也。德山曰。我宗無語句亦無一法與人。臨濟曰。我無一法與人。只治病解縛。這二老漢可殺傷慈。吐心吐膽爲人如此。自是蒙底信不及不敢承當。却在經文上起見機境上起見葛藤露布上起見。終致打入骨董袋裏去。因是衆生之病未瘥重加佛病祖病。豈非枷上重枷杻上添杻者耶。又已曰。具決定信。但只恁麽見得。決有知休咎分矣。佛説一切法爲度一切心。若人無一切心。好肉不須剜瘡。芭蕉清禪師謂衆云。我年二十八參見南塔。見上堂曰。汝等諸人若是箇漢。從孃肚裏出來便作獅子吼好麽。我於言下歇得身心。看他性懆底漢纔聞擧著便即識破自己本來成佛。寔直截徑要處。豈有許多曲折。幸有恁麽榜樣。可不取爲準則耶。餘付他日相見。不悉。

與普淳律師（改衣號石鼎住于靈源）
    分携以來不審若何作工夫。未透之關捩子猶未撥轉。不時時不倦體究。切須參詳。闍黎夙有靈骨。不被三藏名相籠罩。久以教外別傳一著子爲大疑。因是在山野一言之下忽得釋然。生死凡聖一時超出。可謂俊快種性也。雖然猶坐在這淨淨潔潔處。未知有向上活計。古聖名之爲死了未活。又爲入佛未入魔。以故昧驗人之眼乏應機之句。若只恁麽休去。如何爲人下得鉗鎚。可謂自了漢也。而今擧一二因緣爲闍黎激勵。請子細定當看。佛心才禪師。
　　初看不在内不在外不在中間之話一日豁然有省。後見死心和尚機不契。又參靈源惟清和尚。凡入室出必揮涙自訟曰。此事我見得甚分明。秪是臨機吐不出。
　　若爲奈何（此乃是汝疑處此乃是汝地位也）惟清知其勤篤告以須是大徹方得自在。居無何竊觀隣案僧讀曹洞廣録。到藥山採薪歸。有僧問。甚麽處來。山曰。討柴來。僧指山腰下刀曰。鳴剥剥。
　　是甚麽（若是闍梨被他惑亂一上）山拔刀作斫勢（不是汝境界）才忽欣然掴隣案僧一掌。揭簾趨出寮門。衝口説偈曰。徹徹。大海乾枯虛空迸裂。四方八面絶遮攔。萬象森羅齊漏泄（自是汝違背）闍梨試讀藥山因緣自差排看。能得欣然否。全無纖疑否。這箇道理若毫釐有差。猶隔鐵圍在。又龍圖蕭居士一日聞靜板有省。後問南堂靜和尚曰。某有箇見處。纔被人問却問口不得。未審過在甚處（可與闍梨一状領過）南堂云。過在有箇見處。南堂却問。朝旆幾時到任。公曰。去年八月四日。堂云。自按察幾時離衙。公曰。前月二十。堂云。爲甚麽道開口不得。公忽契悟。又嚴陽尊者見趙州時。借一問呈己見曰。一物不將來時如何。州云。放下著。進云。某甲一物不將來。未審教放下箇什麽。州云。看汝放不下。忽於言下大悟。後來圓悟禪師重下注脚云。若以常情論之。他道一物不將來。云何却向道放下著。將知法眼照於微細爲他拈出太病令他知羞慚去（汝未知這箇羞慚）他尚不覺。更復進問。再與點破。
　　直得瓦解氷消方始倒底一時脫去（以上圓悟之語也）以上來三段因緣較闍梨之歡喜處優劣如何。請自斷看。恁麽葛藤若對未截娘生舌頭底漢擧揚。還絆倒殺他。恐無益也。闍梨已脫却知解情量作箇灑灑地衲僧。只以皮下無血而爲恨耳。若因這葛藤翻轉脚跟換却生涯。則亦不虛費精神髡筆頭。其或不然。則枷上加杻。彼此無益。敢請子細理會諦審研究。餘不贅。

答持閑禪人
    聞漆桶未破。以是爲嘆。有稍得歡喜之日。衝寒正來。甚稱山人之意。若非切切此事者。安得如此耶。雖然此語尚有未捉著話頭杷柄處。能知漆桶未破者誰喚作漆桶者也。是什麽物。若在遮不破之中以待破底時節。永劫亦無有得。大抵參禪一著只在當人疑團。何也大疑者有大悟小疑者有小悟。不疑者終不悟。所謂疑也者是疑此什麽。只在一則話頭而已。昔覺禪師曰。我這裏禪如擊石火。當一擊時拈起法燭點著便行。纔貶眼便蹉過也。又曰。此事大段近。因甚不會。良久曰。只爲分明極翻令所得遲。豈欺人乎。汝初提撕無字。山僧竊知。只要工夫不及大疑因見。今年來此夏于當菴。以水潦一毛頭易之。此亦古人榜樣也。昔高峯和尚看箇無字者幾乎三年。無些子得力分。後來因萬法歸一一歸何處之話方始趣向。自曰。自決之後。鞠其從前病源別無他故。只爲不在疑情上做工夫。一歸何處。却與無字不同。且是疑情易發。山僧易無字以一毛頭。必知汝疑情易發。只箇一毛頭又甚奇怪。出現百千法門無量妙義。且道箇一毛頭落在何處。但只看這話頭。不得作心性會。不得作非心性之會。只管咬嚼撈摸看。直捱到咬嚼不破撈摸不及處正好著力。當恁麽時箇一毛頭還在汝脚底成現。只待汝[覤-儿+目]捕將去而已。忽然失脚蹈翻全身喪盡绝後再蘇。即是徹頭時節也。記取記取。聞道伴信士近寓居其山房。渠素篤于學佛。只其力量不及志願。故久被世事煩擾空喪時光。今幸一切闊略與汝道聚。當須頻頻勸發令償初志。然知汝素不喜與朋友打道話。山僧想。汝意謂。我未有鼻孔。云何爲入出氣。此言似是而非。若直與本分草料。寔有犯分之罪。只令他知有大事因緣且勸諭其求道之心。又何憚這有。又何犯之有。今也儻聞汝之與渠爲法喜之交。忻忻然援筆不覺及此。

與任可禪人
    自荷遠臨以來。未通書問。殺乖道義。汗愧汗愧。舊日話頭時時能提撕否。聖制逼日。若非禁足。再履嶢巖。石爐瀹茶聊打山中冷話。餘無可言也。不悉。

與持閑禪人
    嚮者再煩訊訪。山僧于時病臥不能面既。猶有慊于中。已雖不能面既。且因使人驗過而極盡其臟證。後來聞有勢州之行。以故不寄一字。又讀其所留之偈。乃知高自負氣。爭奈鼻孔猶在山僧手裏。如其意氣吞佛坐却孤峯頂上。則有較一半。恐其猶透山僧綱子不過在。今且擧一段樣子試問。汝請據實供通。昭覺元禪師曾在圓悟會裏。自謂了當。大慧一日去驗過之。乃見元在前資寮裏拍他背云。來。同去鐘樓上看雪去。乃告圓悟曰。某去驗元禪客了也。圓悟曰。尔如何驗他。大慧曰。某又不問他禪。只是閑説話。盡知他要領。他命根不斷在。汝以爲如何。這些妙處只其同得同證底。纔聞擧著即知他下落處。非其同得同證者。未免聞之思量一上。若知大慧所勘過底便知他命根未斷處。若不[覤-儿+目]破此兩處。勿謂吾與佛祖同得同證。請只盡自己眼力剖判這箇落處他日因便還之。

與宗甚禪人
    面別以來不通消息。懸懸于懷。嚮聞行旅之中舊痾稍發寢興不快。不知今已佳否。江府實是名利場也。汝周旋其間擴充道力否。於未了公案不怠體究否。薦得是非裏能不惑否。旋旋淨除現流離婬怒癡否。倘向五欲八風中而喪道力。却似嘗在山中不參禪一般矣。山中兄弟道業緊密。此固陋拙菴居之大幸也。適來木溪屠因緣大有聱訛。記取記取。義萃亦於火雲蒸肉山之句自臭氣忽薰鼻孔深生慚愧耳。舊日汝指此敗闕以爲眞金。不知猶未甄別否。大抵參禪先須直心直行直言直語。然後有轉過那邊分。風穴和尚云。如爆龜紋。爆即成兆不爆成鈍。欲爆不爆直下便捏。若是痛的的地薦透者。正當爆一爆間情塵意想知見解會一時爆散。名爲大死一回時節子。更尋思佛祖言迹和會取證。這箇大病不除却。大作障難去也。喚爲欲爆不爆直下便捏者。汝病大約在此。不道無欲爆底消息。只是有成鈍處。寔可痛惜焉。若或從前工夫得力處。本參公案得證處。平日思惟得理處。從頭盡底傾倒。自然默默點頭。若有芥子許存知見涉解路。決定得成鈍。不能成兆矣。作家相見只露目前些子如同電拂。纔得得眼早是十萬八千里了。雖説未盡。神氣勞倦無力下筆。
併待重來之日而已。

與誼頔二侍者（了誼號行雲光頔號雪光住于法常）
    不知別後日用能存學道之志否。研窮先言不廢寸陰否。馬大師一日問西堂智藏禪師曰。汝看教麽。智藏曰。教豈異。大師曰。不然。他日爲人若何東道西説。此是七百年前已師于人者。只擧箇一著子全不帶泥水。當時尚有如此之勸喩。況今末法濁世一等只貴學智。縱雖具眼。若無博通之識。他日如何取信於人。汝曹當須專一搜佛祖金言。其間切勿以人我名利掛于胸中。若有一毫許妬勝侮劣之情萌于其間。不如焚燒筆硯安眠過日。思之思之。
     涉典吐言。人益信焉。師勸發鏡中明。須知學解爲儔侶。大器元來是晚成。

與靈源諸徒
    別後不知如何操持。周旋應變處純牧牛否。不愛學識知解體取箇一著子否。賢愚少長不容親疏。共守僧伽名字否。雖在邃洞無日不思焉。夫惟貧道生此劫濁叨膺建化之任。夙夜顧慮深憂力之不及。汝等若果不成辨道業。山僧不免爲法門罪人。各自著鞭窮取這段因緣。萬一使光明種子再照扶桑國裏。亦不虛喫却今日辛艱也。貧道疇昔全不介意於建化。自謂巖下養痾以終一報之身。有時忽爾明得累世委地一著子不忍默默而休。枉做箇蟲豸致有今日。所冀遄教汝等領會而同此法喜。除之外別無所望。竊觀學道之士。多無遠大之志。纔得淺淺知見。則生自足之想。更不具勇锐向前之氣概。是皆根性陋劣之所致。而係宿植得般若種智之淺。
　　於戲何日何年打發一箇半箇皮下有血底漢子省得鉗鎚一半之力。間有放下一切做打硬工夫底。倘能究竟末後大事。菴内他日不致寂寥矣。各自究心。不得虛喪時光矣。

答光頔侍者
    書來具知爲學甚勤。更教雛僧之輩服膺于學。善不可加焉。大約爲學爲道一也。自是當人趣尚不同。損益于是岐也。古不言乎。世間人種種學問。因見己故不得道。所謂損益岐也者。但在當人見己與否耳。夫立遠大志而無有博通識量。其能可耶。只能心忘人我懷絶聲利孜孜好古。不翅資助志行之美。抑亦增長文字般若種智者耶。
　　他時異日若在我竹箆下而得學海波瀾一時乾涸。當知爲學爲道兩共徒然。只恐錯爲知解所攝持不覺墜辨道之志。
　　若如此則直饒螢雪功成亦不過作個慢見博記一禿居士矣。山中無事。諸上座進道無魔。因誼等眼不看隻字。心不緣一塵。參詳咨決晨昏岡替。幸不須爲慮。餘付來春相看而已矣。

與光頔侍者
    聞向來瘧邪再發。不知近況如何。大抵瘧之爲患。雖似重證到其瘳平取快甚捷。汝已致痊復發。想有違保養。起坐失常乎。不忌口於慈母甘脆之供乎。何其怠哉。凡爲沙門素守平常者。或迫病緣或親故習不遑確定平日之素者十常八九。以故自一發足超方。使其迥離鄉黨以至孤燈獨照之際參涅槃堂裏禪。良有以耳。今汝日親故習且迫病緣。日用孰與山中之常。若道力不奮。必知宛如涉於深泥者一脚欲援一脚轉沒。跳出能幾時乎。雖然汝從來不喜親故習。今却得與麽淹留。豈非病勢奪其志氣乎。山中兄弟專爭功業。似知分陰可惜。若病小間急須著鞭。不得廢失遠大之志。切祝切祝。

答京兆尹板倉防州太守
    嘗聞古有聚落精進不似山林睡眠之誡。蓋是爲道力未充化緣未稔者言之而已。有人于是。雖辨累年工夫。道力甚微化緣全缺。撥已安分只圖終于巖穴。野釋某是其人也。初出家披削之日。私自誓。他日若能洞明先佛蘊奧修得自己履踐。必須大燃法炬燦破末法群昏之衢。不可自救自了以爲得焉。儻或此志蹉跎。則縱形影相弔飢羸于草澤。亦不可爲世勢刹茍求長老之職。因是果致有今日。豈有他哉。世有慕枯淡家風者。雨笠煙包來求依棲。於是麁捃先匠法規漫唱苦硬家風。此非出於勉強。而報佛恩一分也。先匠已沒幾乎二百年。正宗彌衰異見競起。外衡之士不問其人之賢否與其法之邪正。輒授師位以尸法社。適有欲踐先蹤談古道指今時之瑕玼革後學之習弊者。則娼忌之心謗毀之言宛如憎生冤。何其末法如此之鄙哉。以故縱有成辨道業者。無不縮頭爲【革*舀】晦之计。實可太息耳。雖然天道好環。物窮則通。豈得無吾先佛之風再盛先佛之道復興耶。方今國家慕先王之道。且不忘靈山付囑。時時下令檢責吾徒玷辱門風者。料夫懼罪克己進道勵行者稍稍有在。實是佛門之幸甚。豈趐佛門之幸而已。抑亦天下生靈之幸也矣。茲承問予晦處之志。聊著鄙語答之。

與德純儒士
    大隆宗穆首座爲省老父歸桑梓。幸得雅便附楮問訊。傳聞肥州凶徒于今據島原爲之隣境騷動人馬多喪。不知貴境亦在其中否。想日爲太守兼講文武矣。公餘猶留心佛祖之道否。益信因果之教否。若洎于臨利害遇逆順。而不昧髑髏眼睛。則豈非用得古佛之心者乎。於是得學佛之驗恰如欽水冷煖自知。只如翁之素行任運與理相契。當知儒即是釋釋即是儒。儒釋者迹也。此心能現迹而爲儒爲釋。豈有二哉。閑語及此。於翁之分上如何邊賣水耳。穆首座駐錫於巖寺者三岁矣。特篤于辨道。平日孜孜以誦佛之言修佛之行爲意。因是與從前行事宛如蒼黄相反。參禪一著雖未捱得大休歇處。頗辨法之邪正不得少爲足。以故山野亦有欲成褫於伊之意。凡此際之事他能道之。惟萬萬順時自玉。不宣。

呈萬安和尚（某甲）
    謹奉書瑞巖寺萬安堂頭和尚。久稔美名竊勤馳仰。向者有人忽報。見閣金錫於瑞巖上刹。欣踴可量。必欲詣函丈受顧眄。而不果焉。茲半圭禪人偶爾卸包窮居麁語左右道業。繇是益審高蹈之軼于人深愜素聞。惟切欽慕矣。恭惟左右丁此季末興乃祖之懿範作庸緇之邪網。若非乘夙世度生之大願輪者。焉能致此。雖然未能救荷玉源流於涸轍之間。實因惡時世之難調制乎哉。於戲正宗衰替師法已廢者幾乎百餘季矣。剃頭外道無智魔子寄於吾法稗販佛祖者無盛於今日也。假饒俾五家列祖同時出現。逆知歛衽退縮矣。今之天下痛覺此非者亦不可多得焉。何況諦實知有者耶。因是偶有抱道之師。觀其如此不介懷於化門。想夫左右亦有預于此者歟（某）嘗奉覲一二老宿常領其憂道之嘆。復且自憂之之意有在矣。不是好辯苟矜。幸乞少釆納焉矣（某）禀賦多病色力衰憊。以故不克亟致瞻謁。怠瞞之罪豈可得而逃耶。今者半圭禪人將詣丈室。雖未得目擊。猥抒愚衷冒進曲木之下。倘不惡晚進。頻頻干瀆尊嚴。枯此略布。慈亮（某）頓首拜草。

定慧明光佛頂國師語録卷第二

定慧明光佛頂國師語録卷第三

文光重編

頌古應無所住而生其心
    蘆荻蕭條古渡頭。櫂郎歛手任清流。隔溪群鷺忽驚起。應有行人遙喚舟。
啐啄同時眼
    啐啄靈機不易量。頂門眼活始承當。暗中電燦大千外。三隻摩醯失却光。
啐啄同時用
    特地母啄子亦覺。全機轉處移劫石。只將出殼第一聲。透轍乾坤無間隔。
世尊初生
    水擎荷葉破萍梗。風送柳條拂翠苔。若道今朝出孃肚。渠儂未免謗如來。
    此日金佛新降生。無端扇動剡浮城。東西杓柄一齊短。千古餘殃洗不清。
    未入母胎還較些。周行七步撒塵沙。若無韶石行斯令。四海禪流都逐耶。
覩星悟道
    欲得金鱗晚未歸。寒江雪暗一簔衣。天明忽見空潭底。起捲絲綸下釣磯。
    明星[覤-儿+目]著換生涯。萬丈雪山出有期。勘破今宵成道處。累乖鼻孔搭唇皮。
    衫穿骨露鬢飄蕭。打坐六年湛不搖。難使兒孫爲準的。錯栽焦豆長新苗。
教中云雖超魔道而現行魔法
    黑漆崑崙笑點頭。斬蛇燒佛一場愁。衲僧逆行天無測。累及癡禪空刻舟。
諸法從本來常自寂滅相
    堪笑堪悲老釋迦。言因呵囑錯人多。緬懷曾被啼鶯引。不覺渾身出草窩。
凡所有相皆是虛妄
    若是情人應斷魂。殘花泣雨委芳園。雖然枝上無開落。幻出渠儂勝義根。
    若能轉物即同如來若能轉物即如來。百億須彌頓擘開。塵劫至今終不會。莫言黄面誑癡獃。
眞如不守自性
    寂滅定中猶化城。隨流認得一精明。呵嚀説話元無用。誰信眼睛見眼睛。
事事無礙
    糝逕楊花鋪白氊。點溪荷葉疊青錢。竹根稚子無人見。沙上鳧雛傍母眠。
諸聖圓通
    競説圓通意奈何。三更月下動干戈。文殊未解能行令。到箇觀音輕放過
觀音成道
    盤陀石上結跏時。幾度人流費佇思寂滅現前無折合。依然但任業風吹。
博聞愛道道必難會
    道至多聞會最難。法塵堆裏太顢頇。玲瓏侍者未曾委。帶累師兄倒刹竿。
過去心不可得現在心不可得未來心不可得。
    怨苦滿懷抱。古今説向誰。乘槎過北海。撞著瞎波斯。
達磨云一念回機便同本得
    一段狂情不自休。立門傍戸鬧啾啾。忽摸鼻孔呵呵笑。將謂多年失。却頭。
二祖安心
    一語纔投便轉過。還丹眞箇不消多。時人自使安心晩。請看胡僧道甚麽。
三祖云放之自然
    了性禪和難放過。鏡中照見舊山河。隨流若欲得平穩。會取璉公凳子歌。
三祖云纔有是非紛然失心
    販夫竈婦皆燒尾。碧眼黄頭却曝腮。慚愧夢中得金帛。階前露濕舊莓苔。
六祖風幡
    風幡心共錯。即處鋪黄金。破除窮鬼窟。坐越古來今。
永嘉云了則業障本來空
    深嗟現業昧眞常。任運相將入鑊湯。只靠這些知見力。恰如赫日照春霜。
永嘉到曹溪見六祖遶禪床三匝振錫一下卓然而立
    虢國夫人承主恩。平明騎馬入金門。却嫌脂粉汚顏色。淡拂蛾眉朝至尊。
寒山云我心如秋月
    説示我心欲止啼。團團皓月絶纖翳。口頭却臭寒山子。歷劫何曾有喩齊。
馬祖云即心即佛
    桃花爛漫笑春風。不識阿誰染得紅。爲報遊人看則了。莫將開落問天公。
馬祖云非心非佛
    醯雞蠛蠓辨端倪。正見正知眼裏翳。抛下枯藤何處去。夕陽斜照住居西。
百丈云一一轉歸自己
    一樹梨花雪滿庭。雨餘草色上階青。綱珠垂範影無盡。堪嘆説心與境冥。
百丈野狐
    分明兩橛沒疏親。不落因兮不昧因。迦葉佛前是何物。不妨喚作野狐身。
南泉曰山僧出世但爲諸人枯却佛病祖病
    腦後神鍼孰敢當。不知祖病屬膏盲。莫言和骨都瘥盡。又是喪車懸藥嚢。
水潦悟道
    掣電光中得鼻巴。轉身路上不周遮。等閑應被貧家笑。暴富乞兒徒自誇。
趙州云有佛處不得住著
    登仙妙術改塵容。猶採松花獨自供。日照杏村沽酒美。不如撒手下孤峯。
無佛處急走過
    黄醪白飯飽齁齁。家國興亡何足憂。贏取這些閑活計。一生惜不得封侯。
趙州勘婆
    咄箇老婆謀略奇。臺山路上閃紅旗。趙州鐵帚元無柄。掃盡煙塵曾不知。
潙山云研窮至理以悟爲則
    鑚火尤嫌暫廢功。驀頭要見丙丁童。一星迸處莫輕忽。從是咸陽三月紅。
淨瓶踢倒
    淨瓶指處驗如何。格外全機不較多。纔向脚尖頭上見。毘盧刹界鼓洪波。
香嚴云我有一機
    瞥轉當陽第一機。言前句後絶離微。木人捏碎虛空骨。碧眼胡僧失却威。
長沙曰觀音寒耳根
    盡道觀音寒耳根。雨過巖瀑更喧喧。不因參得張聾子。爭入圓通第一門。
芭蕉云衲僧巴鼻盡在拄杖頭上
    衲僧巴鼻付英靈。古策風高立祖庭。任是葛陂攫雲霧。從頭未始改山形。
黄檗云但隨緣消舊業更莫造新殃
    觀山觀水絶承當。除糞工夫二十霜。若道近來稍平穩。便知特地造新殃。
臨濟悟道
    纔聞他道老婆心。擔得鐵鎚百萬斤。肋下三拳無意智。等閑惡發本來人。
臨濟半夏上黄檗
重遭點額化龍漢。去路無端自起情。黄檗山頭又終夏。依然日午打三更。

臨濟曰汝若取不動清淨境爲是即認
他無明爲郎主
    椿定湛然清淨境。點胸自許擬謾人。諸方見性若當去。我謂邢翁錯指陳。
臨濟三句
    猛似修羅擎白日。美如飛燕舞瑤臺。笑他謾鼓臍輪氣。還我機前一句來。
    袖裏金鎚當面提。俊流何認轢中泥。到乎漆桶連箍破。天上人間類不齊。
    金鎖玄關進步難。放過一著弄泥團。縱從獅子窟中去。影響音聞同野犴。
風穴云若立一塵家國興盛
    爲憂塗炭陷蒼生。剛帶金魚立鳳城。自是不歸歸便得。五湖煙景有誰爭。
德山托鉢
    湖上遊塵半點無。歸蓑一片日將晡。世間多少丹青手。細著工夫入畫園。
德山入門便棒
    端的瞎端的聾。驀然打斷太虛空。靈機一轉未離位。連打三千要絶功。風索索雨濛濛。誰道老胡事事通。
九峯云千波競起是文殊家風
    千波競起覺城東。七佛元來立下風。可惜善財遭溺殺。溺漫乾盡布禪中。
巖頭云百不思時喚作正句
    正恁麽時須諦觀。豈唯疊脚取輕安。空生巖畔無餘説。散與天華爲讃嘆。
玄沙云一段光明未曾昏昧
    青山洗出雨初乾。留與衲僧作樣看。可惜被人呼俗漢。圓相書日大無端。
鏡清雨滴
    是什麽聲雨滴聲。洎乎迷己作衆生。攙行奪巿若相許。道路何時見太平。
五祖云見佛祖言教如生寃家始有相應分
    沈沈秋夜爲誰長。閨閤多年暗斷腸。不信天然肌骨好。錯將紅粉試晨粧。
理則頓悟乘悟併銷
    久除藥忌試靈方。誤中砒礵爛却腸。歇得登仙羽化意。驢前馬後獨郎當。
郁山主云我有神珠一顆
    神珠不是琢磨成。瑩徹乾坤自妙明。莫道玉人勳業大。洎乎擊碎價連城。
青峯掃雪
    縱絶纖塵被眼瞞。出門大地雪漫漫。勿言樹上總皆是。洛浦舌頭風更寒。
龐居士云心空及第歸
    選佛場中憶郄詵。鼻根通處桂花新。黠兒悉是遭拖白。鈍榜状元能幾人。
龐居士云但願空諸所有切勿實諸所無
    昨夜波瀾徹底桔。泥牛吸盡洞庭湖。釣魚船上轉頭見。北斗南星位不殊。
懶菴露地白牛
    慇懃摩捋這霜毛。肯借居常鞭撻勞。冷地[覤-儿+目]來唯業畜。不如拽住下屠力。
金毛獅子
    翻身跳躑未爲難。毒爪毒牙誰敢瞞。活捉生擒毎全力。象王兔子膽俱寒。
    文殊菩薩一日令善財採藥曰。是藥者採將來。善財遍觀大地無不是藥。却來白曰。無有不是藥者。殊曰。是藥者採將來。善財遂於地上拈一莖草度與文殊。文殊接得呈起示衆曰。此藥亦能殺人亦能活人信手拈來靈驗多。當機殺活正恁麽。作家藥忌若能辨。即道文殊瞞却他。
讃
出山相
    端坐六年眼似眉。明星一見換頑皮。誰知帶累及今日。纔下山來驀面欺。
    肌骨柴崖瘦。面皮鐵樣頑。辛酸應自悔。只出舊時山。

無量壽佛畫像讃（并序）
    丹州篠山城主家臣都筑吉次者。忠信之士也。職務之暇篤志佛道。余嘗到其家信宿。吉次及婦投誠供養。因爲説觀音大士機緣。盆生信忱。爾後數日其婦一夕夢余再經過而指佛像使其瞻拜。覺而異之。如此連夜。乃至第七度更授如歌一章。覺而尚克記之。時宽永癸未春二月佛涅槃日也。迨晡忽有一老翁。持一【巾*叠】子來。吉次瞻之。無量壽佛之像也。筆意精妙幾乎不可言焉私謂嘗室人所夢恐其是乎。令識者鑒之。曰。此僧都慧心之手畫而世之所珍也。吉次感喜遂贖求之馳書告余矣。夫世之論夢只知其虛妄不實而不信有感通一路。善見律曰。天人示善得善夢示惡得惡夢。乃此之謂也。昔寂音尊者在難中一夕夢觀音慈嚴之相自墮手中。越一月南州德逢上人以書來訊且寄觀音妙畫。於是追憶前事問其遣像之日。乃得夢之夕。因喜爲賛而傳焉。今此像之出可併按。因稽首賛曰。
    稽首無量清淨佛。慈嚴端正在西方。許多本願莊嚴起。三界群倫仰覺王。引攝塵塵離稽濁。照臨刹刹放圓光。樹林水鳥皆念法。屬耳靈音永琅琅。九品靈臺幾延袤。八功德水實清涼。慧心僧都在世日。三昧力向筆端彰。萬德相中明月滿。千輪足下白蓮香。奇哉五更枕上夢。七夜遘余指妙相。宿結因緣預此感。信枕痛敬不可忘。若教一念歸眞際。近向胸襟即承當。琢雪鏤氷今作賛。報道君家十襲藏。

圓通大士
    我大慈父觀音大士。特爲忍土教主救濟有緣衆生。以故古來恭敬崇信而不止。其廣大靈感亦相隨夥矣。原夫明教大師十萬聲之受持。感得世間章句不學而能。古鼎和尚二十年之修祷。感得陰【耳*少/马】已現變四賤相。杲佛日禮拜之文果成志願。輝絶照祈懇之功益明智鑑。凡典籍所傳不可枚擧。當知先哲之至誠其切。如此大悲靈感其深亦如此。古人譬諸以物寄人庫藏而就取之之易。信不誣矣。今茍有直信之士。常念恭敬而不怠。則其冥薫加被之力豈有古今之異乎。儻或不抱先哲所存之誠却疑靈感無驗者。是自欺也。
文殊菩薩
    臺山屹立白雲堆。七佛以前捉敗來。直饒金毛背上坐。衲僧未許爪牙開。
    坐斷臺山第一岑。金毛背上鑑群心。只緣逼佛機籌別。焰焰寒霜直到今。
    頭垂緣髮身倚金毛。把得竹杖擲置鋒刀。萬仭臺山高更高。
    握降魔劍携無字經。金毛孔刹天清地寧。
達磨大師
    梁王殿上動悲風。聖諦廓然賊後弓。蠻語酬人無用處。歸依熊耳一叢叢。
    獨航一葦只麽還。楊子江頭白浪間。去去西天十萬里。遮般賤賣絶交關。
    聖諦廓然猶半途。分明捉敗老臊胡。自從蹈著葦航後。魏海梁江一滴無。
    香至王家五逆兒。佛心佛語不曾知。通身無影行無跡。笑倒蕭梁闔國追。
    東西落魄老臊胡。觸忤梁王乘折蘆。打入昏昏閑鬼窟。九年空喪觜盧都。
    癡坐少林羊觸牆。泯泯影迹沒商量。安心一語賊身露。贓證至今無地藏。
    老胡本不辨西東。撞入黑山倚一叢。別別古今多敗闕。落花狼藉五更風。
    這裏何消息萬機。半邊瞎漢不知非。大唐幸自無人勘。末後還携隻履歸。
    朝遊東士暮西天。莫道面牆已九年。不得神光依位立。使人千古習臞禪。
    少室峯前經九年。休論閑坐與臞禪。胡家一曲無音韻。只許張聾聽得全。
    面壁九年魚止濼。安心一語鳥抛籠。應無人著躋攀手。屹立天邊少室峯。
    隻影栖栖夜渡江。看他滿面顯慚惶。廓然無聖是蹉口。惹動梁王愁一場。
    壁觀從來一事無。從人錯學觜盧都。分皮分髓甚輕忽。斷臂師僧在半途。
    九年塊坐弄精神。六代傳虛一屈眴。拈出廓然無聖語。至今惡毒也傷人。
    不是昏昏解脫坑。九年敗闕大分明。當時推出金剛鑚。刺破梁王死眼睛。
    他是單傳初祖師。至今恨殺説家私。向言外息諸緣去。鈍置癡癡斷臂兒。
    九白面牆全沒商量。末後狼藉誑謼大唐。只有張三李四。直到今攤賊贓。
    脫賺蕭梁逃入扶桑。空中掩彩腦後圓光。除却壁觀消息。更無事可商量。
    咄箇胡種族不忍露面目。從一叫傳心指馬皆爲鹿。廓然不識前後箭深。一雕難得空留少林。
    面牆面壁迷方迷隅。了無青眼徒垂赤鬚。錯令人學死工夫。
    嚇殺大梁主胡信徒厚顏。更瞪窮鬼眼塊坐九年間。少林華樹自毒種生。欲辨香臭十萬里程。
    初枝分五葉支派播中華。只此壁觀底古今沒鼻巴。

六祖大師
    賣柴幸是好生涯。錯到黄梅恣大癡。【回*寸】耐漫爭貓飯器。自教身命似懸絲。
百丈和尚
    再參喝下見全機。不是銷玄與鑠微。若解長誇窮活計。誰教禮樂屬緇衣。
俱胝和尚
    句後聲前不自由。誰知這漢闡徽獃。百千來問成風去。也未消他一指頭。
    高低普應幾箇知恩。指頭突出觸破乾坤㘞。
    善應無輕觸。對揚一指禪。崑崙擘不闢。與汝兩文錢。
德山和尚
    苦硬門風誰入來。可曾面上著青灰。存公任是截流去。未許棒頭千眼開。
    燒了經疏果奈何。門前不設葛藤窠。對人拈起八稜棒。鐵脊禪和痛轉多。
    鐵棒在手來者喪機。摧殘見刺擊玄微。
咄。
    作家善應覿面來也。棒下無生髑髏滿野。咄。透過荊棘一箇半箇。
臨濟大師
    棒喝未馳遭熱瞞。刮霜面孔逼人寒。高安灘上覆舟水。拳下還曾徹底乾。
    匣裏吹毛照膽寒。殺人還易活人難。鼻巴纔露有輕觸。未竪拂時直下看。
洞山和尚
    從來斯道絶親疏。錯謂我今不是渠。若也毫釐存解會。驢年亦未契如如。
靈雲和尚
    緩步桃花下。懛頭失眼睛。欲知渠未徹。日午打三更。
香嚴和尚
    耳根塞斷瓦兒作聲。轉身句子一莖兩莖。
    片瓦戛然處。擊碎大疑團。若道忘知去。更遭金銷難。
寒山大士
    過去分明七佛師。當今客作小狂兒。十年不蹈來時路。步步清風唯自知。
寒拾二大士
    敗葉掃殘一柄帚。古嵒寫出五言詩。莞然兩口差肩立。一段狂心説與誰。
馬郎婦
    香齦開敷八葉蓮。顯權終不似冥權。金沙灘底妍妍影。誰識姮娥本在天。
布袋和尚
    步步蹣跚短褐空。瓠壺皤腹甚便便。料知散誕忘歸念。祕在嚢中都史天。
    藤杖高挑麁布嚢。長街短巷逞癡狂。從來彌勤無眞僞。家醜須休向外揚。
    十字街中信意遊。膨脝皤腹不知羞。縱然尔指圓明月。落在曹溪第二頭。
    是凡耶是聖。皤腹兩眉厖。莫道眞彌勒睡魔也不降。
    袋裏多魁寶。水頭厲掲過。分身今百億。鬢影落波波。
四睡
    五蘊山中無主張。獸心人意共相忘。自從一等除諸夢。睡裏乾坤誰短長。
懶殘和尚
    裹骨頑皮多少厚。垂膺寒涕不曾乾。自從俗士尋聲迹。誤被人呼作懶殘。
猪頭和尚
    手把猪頭立。腥風包八荒。戒珠唯一顆。擊碎始生光。
靈照女
    循規守矩策功勳。心匠工夫已十分。大巧若知同大拙。不妨空手運風斤。
    十字街中賣笟籬。溌家活計與人知。腕頭若具打爺力。未必甘爲短販兒。
南極老人
    錯從天上墮塵土。久竛竮脚下雙芒履。杖頭一卷經切忌向人誇福祿。春山何處不青青。
    頭顱三尺示現宋家。若知福祿元無性。流落人間不自誇。
朱買臣
    勞弛休時坐睡生。貧而好學是豪英。誰圖挾檐紅楓色。果作會稽衣錦榮。
故亞相藤光廣遺像
    和歌仙骨世無倫。更究我宗轉入眞。利濟最強同事攝。故應來現宰官身。
故諫議大夫雪巖居士遺像
    袖中諫草慮尤深。忠到無私合佛心。早識聲光遮不得。翰林風月屬家林。

小佛事
皇太后請世尊點眼
    吾本師釋迦牟尼佛。法華會上顯其本懷。直向人天八部前大開金口告曰。今此三界皆是我有。其中衆生悉是吾子。唯我一人能爲救護。諦審此語。已曰我有。譬如國王統御天下。何人非臣。又説救護。何須抛慈父憑仗他人。凡三界衆生以佛爲慈父。以佛爲君王。世間若無父母。誰能救護嬰兒焚溺令其生長。世間若無君主。誰識其功勞而施恩賞。救護云我有云其旨如此。豈非萬古不易之義耶。況其爲度生故以尊特殊勝之身與迷流衆生同其八苦。若長棄穢居淨。安能救得沒泥衆生。如欲救沈溺者不可不親投身於水中。此故號大恩教主不亦宜乎。然佛者以有法爲佛。二利之成總由法而已。法者心法也。不可執文字言句。若執文字言句忘我心。猶如醫之重方書而忘眞藥石也。迷愚衆生偶雖發信心。而不能成菩提。勞而無功者甚夥。豈唯勞而無功而已。却助其迷妄者亦不少。蓋不遇眞正導師。妄以情識我執緊起信心者多陷此錯。誠可愍而已。今日幸逢本師降生之日。乃爲新造之尊容奉營點眼佛事。其大功德主乃南閻浮州大日本國皇太聖后也。伏願本師釋迦牟尼佛。豁開五眼切垂昭鑑。益使大功德主發大信根成大菩提。明開示諸佛知見。文守謹此説伽陀。
    爍迦羅眼絶纖埃。莫道今朝始豁開。諸夢回時無個事。杜鵑啼破碧雲堆。
永源寺觀音安座
    願同大士正法眼頓獲眞觀清淨觀。縱有虛空消殞日。巍巍坐斷飯高山。此是開山寂室大和尚爲此聖像所點眼安座底寶偈也。像則命唐人悟都管塑之。中罹回祿失却獅子寶座。今日重嚴飾之以奉安置。端嚴殊妙孰不瞻仰。雖然與麽。若約衲僧門下。盡乾坤大地是此一個獅子座。説甚曾失而今復安置。所謂塵塵三昧刹刹圓通者耶。山僧亦有箇頌子。聊充安座供養兼欲祖述先言。自一點開慈眼了。果然坐斷飯高山。誰知清淨寶蓮座。却在群生跟脚間。
世尊點眼
    一回欢瞎絕昏華。萬里秋毫見不差。若道修行淨五眼。瞿曇未免著塵沙。
世尊安座
    將此深心奉刹塵。紫金足下展炊巾。漫言常處菩提座。頭上安頭知幾人。
觀音點眼
    欲度無邊苦衆生。至今不入涅槃城。圓通五五皆摸璧。只許斯翁眼點睛。
觀音安座
    萬水喧豗宿雨後。千山重疊白雲堆。普門示現三千界。盡力輪鎚擊不開。
長閑禪人火
    生也閑閑死也閑閑（擧火把云）長閑上座還閑却這箇。麽新出洪爐金彈子。當頭簉破鐵圍山。
了誼侍者起龕
    嗚呼巾裓長辭聖制初。驚看灝氣犯清虛。青山面目古今在。一片微雲吹未除。夫以幻化空身非生非滅。眞如淨界無自無他。十年扣室參決。一旦借徑經過。雖欲忍死待汝再世。已奈皮袋添懵。不如只將一辨兜樓薫徹寂滅性中本有鼻孔。
了誼侍者火
    侍我巾瓶十二霜。琢磨道誼顯言行。一聲杜宇湖天曉。啼破閻浮小夢乡。雖然與麽。何故忽毀禁足規繩獨步青霄去。不免別人疑著（顧視左右云）休疑著休疑著。是渠當年觸著室内筠蛇當下心消肝裂。自是以降謗於佛毀於法不入衆數。山僧亦不奈之何。如何今日怪得他底還無有不怪底麽。試聽短偈。若論結交頭。無智亦無得。快哉劫火中。現箇清涼國。咄。
玄亮神人火
    鐵笛一聲清亮時。泥人按指木人吹曲。終日暮江雲合天來。孤輪付與誰（擧火把云）今日只如破壞僧夏移步方外。還無有超佛越祖手脚麽。看看旋璣閃電處。過□疾焰却。遲遲。
宗圓信士火
    大圓鏡智絶纖塵。蠢動含靈透法身。到此何人辨端的。張三李四總相親。
妙玄信女火
    妙難思處越玄玄。出沒元來無拘牽。枯骨頭邊絞金汁。百千諸佛喜且顛。
眞溪信女火
    曹溪一滴浚其源。滋茂群生諸善根。法身現處非男女。撒手還歸無月村。

定慧明光佛頂國師語録卷第三

定慧明光佛頂國師語録卷第四
文光重編

序
大梅夜話序
    凡叢社夜話之爲法也。初無定準。或擧先言往行。使賢者思其齊。或説業因報緣。使鄙者曉其愆。其師亹亹談論。其資肅肅拱聽。師強資勝而能增懿於叢社。此乃所以夜話之行于古也。近古最乏主法博通之師。以故。其擧寂爾無聞矣。竊惟今也禪林衰替之跡。難以一二言焉。人情久習之弊雖聰敏者。亦不能無惑。若非取證於往昔指玼於今日。疇克爲之甄別。此乃所以夜話之在今日益不可廢也。文守嘗與門下玄徒。効顰數講此會。然而晚進後生多不以聞法爲樂。話漸長夜漸深則有懷厭倦者。鳴呼人根隔劣何其甚哉。於是。革其風範。別立新條乃使各人話典籍之中所載事跡。比諸前頭之會。其勝十倍矣。一者合席之徒。挾我所説。則不生坐睡。二者其事得於所聞。則憶持頗勝。三者欲説典中一章。則搜其文義也精。四者後生多窘于對衆吐言。以故辯利之論熟而且習。僉曰成褫後生必越舊範矣。昔者我佛以八音説法。遍令人天樂聞。所謂一極好音。二柔軟音。三和適音。四尊慧音。五不女者。六不誤音。七深遠音。八不竭音等是也。已是薙染之人。以佛爲師。豈有專學守默癡禪而爲得耶。宽永十有九年龍集壬午之冬。文守偶侍太上皇帝之次。奏以新條夜話。皇情以爲然。且曰施之衣冠搢紳之聞亦不爲無補矣。已而還山之後。聞命近臣十餘人。講夜話之會。凡涉談藪遊藝苑之諸君子。皆謂有補于今日矣。猗歟。王道佛法本無異致之謂乎。屬者録山中一會夜話。抱趨輦轂下。其意竊欲塵乙覽。顧夫不恃聖情宽仁特愍僧流。烏能得如此耶。文守謹序。

薦靈薄序
    佛説。我以清淨天眼。見諸衆生死此生彼隨善惡業受其果報。以故推其因於過去。示報應之所以來。指其果於未來。勸現今之所以修。三世之理。譬如人在暗中書字。其人雖不自見點畫已現冥冥之中。豈可忽耶。雖然。見而不疑者。聖賢之明也。信而不疑者。常人之智也。以己之不能曉。而蔑其理者。是迷人之狂慧也。凡欲看經持呪資薦先亡冥報。先須辨所以立誠。誠若不立。則徒勞而無功矣。所謂。誠也者性之德也。所以誠之者。修之德也。嗟乎。誠之所通。其可弇乎。至其極。則有以感動天地鬼神有情非情。但以不昭昭于其見聞。昧者自疑耳。且夫。金口所説聖教靈文。一誦之。則爲法輪轉地。夜叉唱空。報四天王。天王聞已如是展轉。乃至梵天。其功力豈可得而測耶。又保寧勇禪師。示看經曰。夫看經之法。後學須知。當淨三業。若三業無虧。則百福俱集。三業者身口意也。一端身正坐如對尊顏。則身業淨也。二口無雜言斷諸嬉笑。則口業淨也。三意不散亂屏息萬緣則意業淨也。内心既寂外境俱捐。可謂。水澄珠瑩雲散月明。若能如是看經。二利功德自然圓成。儻或形留神往。外寂中搖。則虛鼓動脣皮者歟。悲哉。今禪者多被一等邪師所教壞。抵死不返。泥視佛像塊看經卷。自謂。獨脫之見地也。懷此邪解。向佛誦經。奚翅勞而無功而已。恐其夜叉天王一切靈位。亦不得不顰頞而斁焉。或人持薦靈簿。來丐余作序。乃信筆書之。使世之歸依三寶者知冥福之所由修也。

百伽陀序
    蓋且觀近代禪流。只知學作頌格式。不欲明取古人句中之眼。一向浸淫句法尖新。翫弄風韻清絶。因茲棄本趨末末。失實學虛者。比比皆爾。何其錯也哉。愚養痾之暇。採摝偈頌百首。教授左右小生。大半古叢林腐熟文字。而汎濫列祖上堂小參拈古頌古之間也。不可不學焉。背諷默誦宜以暗悉。凡一百首中。一一大有來由。若欲盡其全意。當稽之別書。讀者以其鮮少。不可忽之。雖然説藥不辨藥。數寶不知寶。胡鑚亂撞以喪平生。茍非愚今者之素矣。不見。古人道。微言滯於心首。嘗爲緣慮之場。實際居於目前。翻爲名相之境。假使總不恁麽。衲僧門下猶爲小歇場。何況嘗遍他死漢子涎唾之爲得者耶。運糞之誡可不思乎。

記
僧堂記
    古有言。比丘有法。有食處應住。有法無食處應住。無法有食處不應住。我竊觀古住菴之士。大有勝軌。待其得旨之後。深山卓菴鏟彩埋光。且圖與草木俱腐。洎其聲名腥薌途路漸通。有箇擇師求法勝士。不憚千里跋涉。裹糧躡屩來求依棲。道人愍而許之。則就樹縛屋。紐草爲衣。烏有夫棟宇宏壯薦席安逸乎哉。近代佛法陵遲。僧道替怠。適有不効稗敗庸緇者。秖擅退休閑逸之計。而不軌先德遺風。故果成這自在外道者夥。猗歟。古今之異。何其如此甚哉。貧道棲丹之九路峯之日尚矣。蓋此非欲傚慕古德菴居。正以其自救之不遑也。尋有厭世煩溷者來。求依棲不忍棄而絶焉。各構尖頭茅宇以蔽風日。勺溪而饮。採山而茹。間有不倦枯淡不羞古人者。雖然。貧道這裏不唯無食法亦無有。反而帶累他人。可謂。法門罪人也矣。前此盤結一宇茅堂。共其粥飯其意政在欲爲病僧助樵汲而已。然而猶患卑隘矣。茲有信士景利。嘗參于大方耆宿。又不以貧道爲無似。時時來叩巖戸。乃見舊制狹陋。自出家資爲衆更造。不日而成矣。貧道乃話諸徒曰。堂已成矣。經行坐臥任汝所適。只要其不忘者有三。造堂者傾誠棄財且望汝等之辨道業也。助緣者勞形苦骨。且望汝等之辨道業也。住菴者痛心刻意。且望汝等之辨道業也。倘不忘斯三者。以道爲任。此堂之設亦不虛也。繇是觀之。飯此堂者。如喫洋銅。行此堂者。如蹈劍刃。坐此堂者。如登鐵床。何況土地龍神荷護阿尔十方施主供養阿尔。可不自念乎哉。儻或向個食法俱絶處。忽薦得一步。當知我家風還較些子。到這裏且任汝等橫行天下。所謂。此堂之設亦果不虛者歟。

生光石記
    世有翫石者。最爲好事。某氏之家嘗有一朶小石峯。奇瑰精教非他所及。乃丐余安名。因名之曰生光石。其義曰。把住則眞金失色。放行則瓦礫生光。此古德的語也。蓋夫圓融虛湛道之體。而大小高下道之用也。自其體而觀於物。則掀翻坤軸。全收眉睫。自其用而觀於物。則擘開芥子。忽出迷盧。因是觀之。拳石之小不可蔑視焉。古者有銘于盤覈其日用者。有鐫于杖助其工夫者。是眞履實踐之士所欽慕也。今以生光兩字。而名之。聊又有憑據乎。若能就是覈其日用助其工夫。則匪翅小石峯之生光。抑亦主人腦門生光。脚底發輝者乎。豈唯腦門脚底而已。燈籠露柱木杓笟籬亦一時生光輝。復何小石峯之云乎哉。不則不徒免玩物喪志之責。主人其勉焉。於是乎記。

銘
法堂寺大鐘銘（并序）
    丹之西南有一邃洞。予昔偶遊此地。喜其幽邃。獨誅茅而住焉。爾後緇徒相尋而來遂成一家宗風矣。今茲。宽永十有八年辛已春忝蒙太上皇帝之洪恩草創一字精舍。乃以大梅名山。以法常名寺。前此乙亥春既賜一華鐘。寅夕鳴之以警闔菴之寂。一日忽撞破而瘖哑。不唯緇徒爲憂。山下之民等無不以是爲念矣。一日來請曰。隣里諸刹欲造鐘者。家至戸到募其幹緣。必然。此蓋鑄鐘功利古來相流而匹夫匹婦之屬耳亦熟矣。只願某等蹈遍村村。化銅鐵之助。以造一鐘如斯之請數矣。遂不得已而許諾焉。時民等喜而走矣。僅一月餘。頗得銅鐵之助。乃雇冶工陶範圍。于時庚辰上已也。於是。遐邇人民。差肩坌集。既而驅蜚廉於橐籥。招祝融於鑪橐。甬衡旋篆霎頃而成矣。按。夫娑婆教體實在音聞。音聞爲要。豈不在鐘鼓乎。況吾祖宗門下。特闡聞聲悟道一路。雖乃聞聲而悟。亦非常聞。蓋離根塵對待。勿道。耳外無聞聞外無聲。龍無耳聞以神。蛇無耳聞以眼。聞性之妙不必由耳。能悟此理。則未動栒𥲤聲遍大千。已盡百八初無一音。若則月色鋪地之夕。霜華滿天之曉。上達諸天崇臺。下摧群生蟄戸。蛺蝶還周。蚍蜉放棼。遍界廓爾誰復繆迷。村次黔首不跨寺門。禮佛聞梵之心荐發數聲之間。院落緇徒未上蒲團。攀緣涉境之情頓滅一槌之中。朝托一鉢參詳德嶠未後句子。暮披七條商略韶石新定機籌。語其功利也。昭著寶誌公之神力。傳其達模也。權輿拘留孫之青石。千門萬戸悉潤增悲之益。一鱗半申迥歸眞化之方。遍明遍幽遍人遍天。噫偉矣哉。其可竭言也哉。銘曰。
    鑿開巖竇。草創梵宮。規繩井井。𦤆衲雄雄。茲擇法器。新鑄巨鐘。祖佛號令無處不通。不隔遐邇。豈誤纖洪。停酸息苦。策怠破聾。聲傳虛谷。響乘輕風。薄暮猶緩。講時稍忽降霜天際。催月嶺東。我天爾狗。魔群皆空。仰願國朝。君保聖躬。長護大法。以利無窮。

説
十牛圖説
    廓庵十牛之圖其來蓋原於仰山。仰山昔見人問禪問道。便作一圓相。中書牛字。不會其玄旨則還同兒戲。後來分作十樣之圖。雖乃一期漚和。亦作千歳標準。除是上上根器頓悟頓修。刹那掀翻凡聖窠曰者。中下之類不可躐等也。今虛頭禪者。只貴一超直入之説而不喜立曲折程限。以故言則似高而行同凡夫。何其錯哉。竊觀十牛所以立意。初自尋牛終至入邺。不爲無來端。其見跡察其所藏。已至親一見而得摩之捋之不廢鞭撻調伏之功。頑心悉蕩舊習全消左之右之能受言語。手擲鞭繩橫吹鐵笛。雖不著攔遏。亦無犯稼之過。從頭看來一分有一分自在。若人忘牛只守閑閑地。人牛共忘。蕩盡從前功用。欢瞎頂門正眼。卸卻肘後靈符。道個禪字。帶枷擔鎖。道個佛字。放尿撒屎。諸天捧花無路。魔外潜窺無門。豈非無事無爲無功用田地耶。絶後再蘇。法法依舊。風柯月渚展拓向上家風。煙島雲林宣明妙密宗乘。纔涉知見。翻變塵境。少存理會。忽生窒礙。到這裏求其不錯而會者。萬中并無半箇。參禪之要在此而已。呼爲返本還源。儻或回機轉位。到隨類之墮。逆行亦只如是。順行亦只如是。有時三頭六臂震動虎穴魔宮。有時灰頭土面瓦含販夫竈歸名爲入邺垂手。如上施設可謂傷慈也。雖然與麽。語其功用則未始不異。論其圓相則未始不同。自其同者見之。十樣程限未曾妨一法圓通。自其異者見之。一法圓通豈翅作十樣程限。若有眞大丈夫。打破十箇圓相。打殺數蹄畜生。赤胳𩪸地。跳來不唯廓庵【树*麼】【手*（目/难）】而去。山僧亦擲筆一笑。其或不爾。則只是翫弄十樣圖畫底兒曹而已。

十善行説
    大凡佛祖垂教必隨其根。化上根上智則轉凡爲聖。化中根中智。則轉迷爲悟。化下根下智。則轉惡爲善理無窮極。不可概視焉。方今丁法季運衆生根微智劣。若不啓斷惡修善門徑。必使無聞愚俗坐陷塗炭。實可非哉。於是。乃寫與十善行且喩覺路悠漸。儻或改一惡行修一善行。則其功利不可量焉。佛不云乎。修一善心破百種惡。而況於十善行哉。縱雖一日片時亦宜小心修持。乃是當當來世成佛得道之基本也已。

持鉢説
    夫丐食者破他慳貪折伏我慢。未圖。奉已先欲利人。古德曰。持鉢分衞乃佛祖終始不移之正德也。學者或憚卑下而不爲。則外道無以異也。大慧禪師再董徑山。因勉學徒持鉢。其外上古清衆無不皆爲焉。今也人法衰替將謂。與飢人行丐等矣。噫可悲也。古人曰。其正命也丐食而食不爲恥。其寡欲也糞衣綴鉢不爲貪。疇取憚其卑下哉。此是持鉢風規更有一種緊要底事。説與實參上流。作途中受用去。世尊一日勅阿難曰。汝既持鉢須依過去七佛儀式。阿難便問。如何是過去七佛儀式。世尊召阿難。阿難應諾。世尊曰持鉢云。若向這裏見徹打破漆桶。非但消得檀信膏血。又教戸戸施主深結般若勝緣。更宣小偈發揮之云。飽揚家醜要相承。只麽呼時只麽應。七佛至今儀式在。白雲來去碧峻嶒。

跋
書首楞嚴呪後
    大方廣妙蓮華王十方佛母陀羅尼呪。流播五家宗社者幾乎一千年矣。蓋欲俾宿根澆薄之流而霑神力冥薫也。方今法壞人漓間有闡提禪侶。雖口誦神呪。迨論其功利終身不見不聞者甚夥。寔由邪師狐媚於人之久爾。古有春鳥晝啼秋虫夜鳴之誡。固可警而已。凡持呪之功必待他信力而旌焉。譬如鏃有破重關之功。必藉人力。若人力不至則不能穿縞。其信力未充反疑無持呪之功者。無有是處。如夫西天外道唐土道士之族。自以鄙俚之言爲呪。呪物若壞疑心。必不見其効。此乃世人常所歷試。而無可疑者也。何況三界大聖人所演神呪耶。然則今之闡提禪侶。假饒誦不輟口經百千劫。亦無毫髮之益者必矣。予比者繕寫神呪及前後金文。且鋟之梓以付信種深密者焉。

榜
飯頭寮榜
    粥飯乃一衆命脈所係。凡充飯頭者不可不介意於其間。尤表至公至正之志。須拳拳以爲出家兒實的修行。常觀察時分之早晚。酌量食指之寡多。檢看米穀之精麁。辨別菜蔬之多少。宜安慰一衆。一衆亦慮他勞劬。心存慈忍。儻或言議冷煖毀訾鹹淡。是貪婪味界剃頭麁俗也。軒知非是住良藥正觀者矣。夫以損己益他者。實學佛用心也。以有心爲物無心思身者。實辨道正業也。任此職者。詎非研窮此道之好時節乎。昔在雪峯大隋潙山無著之諸大宗匠。咸久區區此務終成人天導師。此乃千古傍樣。豈可輕忽乎。若爲賤役猥屑之事。厭之決非有菩提心者。思之思之。
省行堂榜
    佛言。於道若暴。暴即身疲。其身若疲意即生惱。意若生惱行即退矣。其行既退罪必加矣。誠哉此言。身疲則病生。病生則心厭規範戀乡井。愚甚者思喫酒肉補助精神。此乃所以罪加也。大抵精進勇鋭者。雖是善因。若不克終還招惡果。不可不前知焉。所以又曰。但清淨安樂。道不失矣。雖然若存意欲得清淨安樂。無有是處。只淨盡目前虛却自己。清淨安樂任運具足而已。
    身屬報緣。誰無病痛。百丈建立意在於斯。古聖扁延壽堂爲省行。使其省察行苦而興悲智。乃有病人易得生煩惱。健者常懷惻隱心之句。同參法友已稱兄弟。豈可蔑視耶。苦人之病猶己病。樂人之安。猶己安。又不得恃己之清健而嫉病僧怠惰。不得愧己之怠惰而妬健者精進。
    若有他病者。遞勤存撫。莫以平生親疏交情遐邇二其顧眄。或見饮食多少不時進之。以至問醫求方可以進湯藥。湯藥營辨或刻一日二日。輪次務之。莫敢怠慢焉。夫慈忍恤撫消殞無始時來慳貪邪惡之眞修也。其理極著明。不可不知焉。

辨
看經辨
    法常門下小沙彌。諱智圓。不幸而早世矣。翌日裒衆連案令看各部金文。蓋所以追薦其冥福也。時有僧。問曰。和尚今日爲亡僧使看經。實不可謂不利濟也。雖然末開諸方以此爲薦亡善利。或自古有之乎。抑亦和尚臨時所施行之新條也。予曰。善哉問也居。吾爲汝略辨其來由。凡一切薦亡之法。不可以今之禪林爲定準。所以者何。今時多不信有歿後冥報。反生邪見自謂薦亡佛事等。便是古聖一時方便而勸懲世人之設也。騃見甚者以爲要使出家之徒霑施利之謀矣。今之人十箇五雙例生此解。嗟乎。正宗之衰其可不悲耶。邪師教壞來蒙其可不傷耶。故至亡僧後事。頗如雞犬之斃。及津送檀家則無不懇由古規亡僧事例。是又游流忘源者也。夫自西方之教流播國朝已降。闔國土族悉皆忱信痛敬實非支那異邦所比故。上自王公下至士庶人。皆無不循佛門葬法。有死亡者。必剃髮換服改爲僧形。且去平日名字別稱僧家所授法號。此蓋欲教他結將來善緣也。如異邦則不爾。除夫馮楫居士遺囑家人之類。例皆準儒門之葬法耳。由此觀之。國朝古來枕信痛敬之甚可知焉。古人指此國爲大乘醇熟之域者。可謂知言也山僧今日爲沙彌某設粥使衆看經。只出於痛愍其冥報之誠至。豈有他耶。雖然亦非不師古焉。凡看經之法備載叢林古規。若論其功利。則在明保明。在幽救幽。如夫聖節青苗蘭盆等之會是也。古時則掲榜告衆。預出經單式。刻日令看。至滿散日必擧所看經目。以之回向。異域本朝其例如此。只在近代禪林而廢之耳。又欲得温故爲證。則幸有一段因緣。湛堂準禪師搊住悟侍者之靈親伸慈導。且告之曰。我明日勸大衆爲汝看藏經。裒錢設粥追悼汝。汝當別求出離不得滯著於此。
　　審如是則設粥看經以爲薦亡勝利者豈可謂荒唐之設耶。又古德示看經其詞曰。夫看經之法後學須知。當淨三業。若三業無虧則百福俱集。三業者身口意也。一端身正坐如對尊顏則身業淨也。二口無雜言斷諸嬉笑則口業淨也。三意不散亂屏息萬緣則意業淨也。内心既寂外境俱捐方契悟於眞源。庶研窮於法理。可謂。水澄珠瑩。雲散月明。義海湧於胸襟智嶽凝於耳目。輒莫容易。實非小緣心法雙忘自他俱利。若能如是眞報佛恩。如此看經其功德善利豈可得而測耶。今幸有汝問。乃述前言以示徒衆。兼備將來看經之標準。云爾。

警策
山中警策
    丹山九路峯者誠吾國之異乡也。村名千箇田。雖居民鮮少。頗有朴魯質直之風。石徑嶮巇絶無行旅往遠。四面有山。山多雜樹。其民鬻樵。以爲治生産業之計。其地之所産也芋栗蜀椒榧子薯蕷。以至牛蘄馬蘭紫蕨木菌之類皆可充餐也。予曾棲遲洛之西山。一遊于此自謂移居爲終焉之地。遂果其志五換裘葛矣。尋有緇徒八九枚。就樹縛茅同守枯淡。蓋物以類聚之謂乎。一日聚首相話。予塊然其中。乃告之曰。諸仁者且知住庵之所據乎。試以古人辨之。風穴筵沼破屋數間而單丁者七年。亮座主一入西山杳絶蹤跡。龍山和尚溪水流菜初通人間。大梅法常纔了即心梅子遂熟。慧圓上座庭中喫顛留偈遠去。恁麽漢未始涉幾多蹊徑。只要窮己事耳。故忽了違遮事則不求出頭。不願聲價。永謝塵寰大忘人世。全不操心於妄緣。冷湫湫地長養聖胎。或有霜露果熟自不得已。師表人天展拓化門者。或有固辭紫詔抵老分甘於林麓之間者。其出也不以榮達而稱焉。其處也不以傲誕而罪焉。去就進退豈其與常流同其躔乎哉。以故其遺風餘烈猶振于千載之下。嗟呼。偉矣。或有雖未了達這一大事。亦不願入衆。反向深山窮谷之中盤結草庵作自家活計。未始有待於世間而單單體取此一段大事。不爲凍餒怠其刻苦。不爲勢利移其素行。因是纔見他磨瓦甎即領其旨。忽因他竪指頭便乃瞥地。豈非平昔體道鄭重之所致耶。近古以來這般住庵拂地而盡。不曾以生死爲重任。往往只求偷安逸居之計而已。故將其規矩不相循守事務不相管帶。爲日用活計。日滋月浸。成箇自在外道。要眠即眠。要走便走。即吟嘯流。高歌抃野。佛也不禮經也不誦。甚者至於好喫葷血。飽飮酒漿聞佛祖先言往行亦無欽慕之意。見佛祖慈訓警策亦無移革之念。或略有聰明之資者。涉獵所有書策衒耀見聞增長口業。動則嚇殺他俗子説教説禪論儒論道。鈍圖人信於己。不覺雜毒入心。雖偶逢善知識不肯通懺悔。反輕懱於他。古人名爲披袈裟賊。又作剃頭外道。固識者之所厭惡也。諸仁者若要作眞出家兒。先須辨得這般邪見。還向日用動靜之中。往聖所訶者切打摒之往聖所讃者勤遵守之。若然不虛受諸佛諸祖之覆蔭也。且夫芋栗榧蕷足以充飢。豈以米嚢屡空輒諂曲于世乎。生柴墮枯足以禦寒。豈以紙襖稍穿妄阿容于人乎。衡嶽山人煨芋魁過一生。潙山和尚喫橡子送九年。南陽忠國師聚凋落之葉阅四十年岁寒。法昌遇禪師藉濕薪之煙爲煖烘烘地之樂。今吾人之充飢也未必乏於芋魅橡子之飽矣。吾人之禦寒。也未必乏於落葉濕薪之煖。彼則抱道高人龍天護焉。諸佛擁焉。猶有如是辛艱。渠儂豈可不知自足也耶。況其鉢裏一粒身上一縷靡非咸是衆生汗血檀越脂膏。若道眼不明。決作宿債。不是小事可不懼耶。只能念念懺悔步步精進當成道業。與麽則庶得不愧于古人住庵矣。

祭文
祭了誼侍者文
    維正保二年龍集乙酉孟夏十又九日。高搴龕帷特設清供。致祭於手度小師行雲了誼之靈。
    十有二年常侍巾匜。視我如父。育汝如子。孝順忠良剩蘊宿智。訓以三學期以大器。傚空穴祝。毛彩已似。一朝抱恙尪羸不起。何止冤對。勤勞所致訣別款談今猶在耳。蘋蘩之菜。行潦之水。忍此痛腸自登靈凡尚享。

詩偈

古風雜體

大梅吟
    大梅山裏大梅樹。梅子未敢定價聲。欲驗生熟無龐老。桃李盤中不可盛。心許已飽經煙雨。枝上纍垂自圓成。晨昏保護不墮地。將謂有時充調羹。天下宗鼎飛沈久。豈圖瓦釜作雷鳴。況是時俗愛刮處。纔下口觜總相驚。縱和草莽圖俱腐。一味寒酸不變更。

結夏示衆
    好在大圓覺。厥中現伽藍。誰逐麟龍隊。烏鼠實懷慚。時光易虛喪先言要飽諳。更論刻期證。攝心緊緊參。拈提截流句打摒落草談。歸雲投列嶽。淡月照澄潭。明明無密藏。咨扣莫再三。

廣野棲雲庵訪祖于禪伯（號獨照）
    一庵扁棲雲。門外分樵路。疏壁掛煙蘿。矮檐就巖樹。荒寒人所棄。微君誰敢住。況乎病且貧。晨炊或難足。只因道骨硬。豈憂形影臞從來隣吾廬。屡往屡會遇。對榻聽幽松。擁爐煨老芋。話及法社古。共忘短日暮。此盟竟無違。此樂實有素。兄弟雖頗多。能幾同高趣。

送辨丈上座還郷
    去住不𠫤情。破夏告睽別。我有祖送篇。且將淵默説。積水匝清風。歸雲澄寥沈。持此賑乡黨。更論甚猥屑。

送端獃上座省親
    纔開老親封。裝包太倏忽。千里任病身。多年瑩道骨。曳曳列嶽雲。寥寥寒嶠月。持此好報恩。萬象助奮發。

送普淳律師歸庵
    參到結交頭。一休一切休。翻身騎木馬。跣足牧泥牛。法見是癡網。虛融亦臭裘。拈了也。若俗孤峯親把手。重來要且作仇讐。

送汲禪人
    公是實頭漢。重來必有期。得書思故國。鳴策下巖崖。今朝臨別叮嚀語。記取途中只善爲。

送辨丈上座（夏滿告辭）
    來時路去時路。袞袞清風隨杖屨。萬古徽猷只自知。九句冷話休重擧。雲漫漫水漫漫。行行何處著遮攔。

山中四威儀
    山中行。赤脚尖頭鳥道平。逢著大蟲觸牙爪。歸來杖子暗相驚。
    山中住。只識從朝又到暮。客秋若問因什麽。萬嶽千峯努力怒。
    山中坐。靠取須彌那一座。不是倦禪學駱駝。時把衲衣欲補破。
   山中卧。飽齁齁地消一個。默耀韜輝付枕兒。幸然無人求滯貨。

排律

重陽
    重陽今日是。敢可負年華。擧目南山秀。出門西灝加。遶叢尋菊蕊。掬水當萸茶。登陟忘途嶮。【立*宁】望對境住。雝雝天際鴈。閃閃樹顛鴉。翠岫映紅葉。青帘知白家。若生玄要解。一一眼中沙.

病中口占
    壯懷灰已冷。林下益相便。推枕三竿日。試香一縷煙。投閑忘抱病。養氣好安禪。懶語脣生醭。怖寒髮及肩。帳添雪牋補。藥汲井華煎。苦樂非無道。壽天豈問天。偶臨池畔立。臞影使人憐。

五言律
山居
     棧絶人間事。晏如住一庵。披衣拾枯墮。烹茗喜泉甘。雖有雲林樂。渾無風月談。知心終不見。俗客我何堪。

其二
    無人問孤寂。抱影坐空房。衾鐵知寒重。燈花生衣長。看經留半卷。煨芋喜餘香。不覺垂頭睡。曲肱就臥床。

其三
    啼鴉瞑樹上。夢覺尚昏蒙。爐灰經宿白。曉日射窓紅。忽聽木魚吼。便知豆粥濃。面湯纔半桶。下鉢展家風。

其四
    偶因拾薪去。巖頂久登臨。林塢橘柚熟。梵宮杉檜深。暮雲投邃洞。寒照下喬林。稍覺眼雙倦。催歸發朗吟。

其五
    心休無物累。飽飯送朝曛。世事杳相阻。塵囂遂不聞。門前千尺瀑。室内半間雲。聊欲破幽寂。倚梧試寶薫。


讀山庵雜録
    善惡分涇渭。何人不勸懲。文詞深似海。公論潔如冰。豈翅緇門史。用爲冥室燈。勸君宜熟讀。各自駕眞乘。

梅雨
    久矣黄梅雨。枕頭漸倦聽。澗流連潦水。山霧隔空庭。薪濕懶煎茗窓瞑休阅經。快晴何以卜。夜夜不瞻星。

結夏
    聖制已今晨。對誰擧正因。時光尤易喪。道業卒難親。迷己稱遊子。回機成主人。咨參增解礙。不似守天眞。

次韻悼義俊禪人
    吁天奪良器。搖鐸入煙雲。卓爾才無匹。灑然志不群。多年務隨我。半座欲期君。敢請取行懿。記教後世聞。

贈任齋處士
    爲愛招提境。留連半月餘。在家無俗累。學道得佳譽。禮佛尋花獻。隨僧掃葉除。近來嗜詩甚。吟似忘歸歟。

中夏
    道聚古巖寺。今朝夏正中。金鱗須透網。鈍鳥豈抛籠。宴坐徒勞靜。進修枉費功。渠儂多壯志幾箇紹宗風。

夏日即事
    巖叢渾不夏。曲几倚幽亭。欲雨蘧篨冷。無風菡萏馨。歸雲遮落日。遠水見流螢。聊被吟懷惱。猶餘半卷經。

題息心軒
    小軒名息心。不用別參尋。任性塵塵淨。回機法法沈。雖然無雜貨。元自有渾金。欲吐這肝膽。聊爲崑體吟。

題山寺
    將謂吾廬深。此山深更深。白雲籠列岫。紅葉簇高林。自恨來遊晩。猶嫌短日沈。居常清興耳。亡若是幽尋。

悼元亮禪人
    早抱參玄志。拳拳殊不疏。一朝離舊梓。三岁伴貧居。壁有生前句。橐無身後儲。槌胸屡歎惜。資禀莫如渠。

示衆
    爭奈無君入。玄關八字開。浮雲張蓋去。飛瀑撒珠來。湛寂法身病。眞詮己眼埃。何時燒得尾。忽地起風雷。

示惟嶽典座（號圭巖）
    欲奮男兒志。區區結衆緣。掛鐺牆角落。擇菜钁頭邊。莫厭勤勞切。只望事業全。淨瓶踢翻後。爲子好談禪。

希宏新戒
    因懼罹世網。落髻厠禪和。若不累師友。果能利自他。鑛金須百錬。塵鏡藉重磨。此言銘佩去。晷運莫空過。

次韻細野祕書見寄
    禁鐘擊一回。濟濟早朝來。柳挾輪蹄路。花圍歌吹臺。片霞裝淑景。細雨裛芳埃。縱有訪僧約。肩輿何日催。

其二
    舊約應無爽。常思旌旆來。臨溪修略彴。疊石築詩臺。預愧筆生蘚。從教甑足埃。亭亭巖下立。又聽暮鐘催。

其三
    巖下路縈回。渾無俗客來。發眞空眼界。息妄豁靈臺憂樂一場夢。功名半點埃。只餘嗜詩癖。不厭苦吟催。

雪意
    陰風來劈面。一雪定明朝。足繭懶擔水。手龜難拾樵。溪山喧萬籟。鳥雀入叢條。今夜詩人夢。想應到灞橋。

雪中眺望
    任他膚欲粟。看雪倚柴關。漸變緇塵地。只留白玉山。風來辭樹杪。日照溜簷間。若是堅牢物。必知天亦慳。

其二
    貪看新霽雪。吟處暫開扃。千林移玉樹。萬巖列銀屏。撥火熨寒衲。瀹茶敲凍瓶。一奴老猶壯。跣足掃門庭。

其三
    四野彤雲合。朝來雪片飛。吟裏衣裳脆。望中草木稀。雀失故林凍。僧尋舊寺歸。善哉禪寂士。盡日不開扉。

其四
    雪片亂如舞。風光壓岁華。入簾輕送絮。觸袖細挼花。筆硯吟中凍。松杉望裏斜。詩成還有恨。不識寄誰家。

早春
    好箇尖新句。自然擧得全。斷霞遙出海煦日漸當天。煙煖曝衣樹。冰消洗鉢泉。苦吟還礙道。不用立梅邊。

其二
    東君頻有信。告我以黄鸝。草萌巖下路。梅綻水邊籬。籠谷煙初暖。經簷日較遲。分明觀衆妙。物物是吾師。

春日漫興
    春晝倦安禪。盤桓澗戸邊。曝衣尋矮樹。洗鉢挹清泉。花落曉風後。苔沾陰雨前。阿童時報道。一室簇茶煙。

其二
    春來閑日月。我謂是壺天。境勝多吟料。山深少世緣。鳥歸芳樹哢。僧背落花眠。不識丹丘下。自今送幾年。

其三
    連日晴光快。檐山看漸佳。燒痕銷宿雪。淑氣入陰崖。煮茗洗昏睡。釆芹助午齋。側聽黄鳥語。不覺壯吟懷。

解夏示衆
    忽報三期滿。去留任爾曹。當門收藥綱。掩室擲鎗刀。風爽胸襟快。天澂象緯高。可中情未瞥。脚債幾時逃。

今深禪人遇受業師忌辰設浴次韻示之
    好句眞供養。絶勝百味珍。人生離忘舊。秋色獨關身。爲衆開温室。代他曝浴巾。當時揩背後。默默守清貧。

訪西明寺主
    【门@真】寂西明境。道人此寄生。聊同松柏操。共話薜蘿情。凝目湖光遠。透肌山氣清。興來題壁處。還恐記浮名。

過藏六庵
    小築無塵地。超然獨樂山。床移蒼石設。門倩白雲關。客少落花後。猿懸老樹間。愧吾漫領衆。輸與此清間。

篠山途中作
    驢遲吟興動。多景故難題。寒雀下茶塢。野雞啼麥畦。疏林春似盡。幽谷路如迷。喜見篠山近。天邊日未西。

遊息心軒次韻謝
    修盟招社丈。遇興忘生涯。數品筵殊盛。滿盤果亦嘉。吟邊安古硯。話裏瀹清茶。冬日一何短。轉頭簷影斜。

夜坐聽雨
    五廬殊索寞。風雨打窓前。明滅孤燈影。輪囷一炷煙。冷床難得夢。漏榻不能禪。因憶東遊夕。短篷宿客船。

雪中寄端獃上座
    黄雲終未捲。風雪亂縱橫。萬井人煙斷。千林椎徑平。尋詩消半日。凝目卜新睛。一色明邊事。微君誰與評。

重用前韻示因頓二侍者（淨因號知明光頔號雪光）
    積陰籠四野。終日雪縱橫。溪彴中邊沒。門庭拗垤平。山光遙引睇。風色快吹睛。二子詩成未。居吾爲細評。

和退藏主人雪詩
    向曙凍雲開。瑤花堆紫苔。溪山皆皓潔。草木欲低摧。據座喫餰粥。排寒勝酒杯。援毫沈吟久。第恨乏詩才。

其二
    軒窓侵曉開。白盡一庭苔。望眼移時冷。吟心忍苦摧。俗嘲僧嗜芋。僧笑俗含杯。詩只寫情耳。何須顧不才。

擬寒山詩
    颺下千斤擔。卓庵空翠中。閑雲埋蘚磴。流水答松風。常喜來賓少。猶嫌細路通。古來弘法漢。太半不成功。

其二
    欲識天眞道。要須絶己躬。見生魚止濼。理盡鶴抛籠。凡聖元同路。智愚共一空。請看南頓祖。只箇賣柴翁。

其三
    不免痛心切。邪禪滿日東。傳虛欺往聖。開室誤來蒙。雖賜方袍紫。猶纒絲線紅。寄言挈包輩。好去老巖叢。

其四
    幸是無才調。至愚與智同。滅除胡種族。忘絶主人公。寒衲採荷綴。晨餐拾橡充。此貧應自笑。展手赤窮窮。

其五
    爲報禪和子。必休負敏聰。祖門尤峻峺。覺海更淵冲。白業急須勵。蒼顏不復童。胡爲忘重任。嘯月又吟楓。

其六
    只除凡聖縛。八面自玲瓏。慧劍從來鋭。神珠何必礱離婁還似瞽。師曠豈如聾。脫體無人會。秋飈翻井桐。

其七
    眼界無生佛。常開四面窓。吟邊山嵲[山*帶]。臥内月朦朧。已棄道吾笏。不張石鞏弓。安逢同證士。一笑漆雙瞳。

其八
    執此平常解。休言已混融。體窮宜密密。省處勿忽忽。風定樵歌近。日温鳥語工。圓通門不鎖。一入稱英雄。

其九
    冷笑有情海。賢愚同一篷。愛僧徒自苦。冷煖互相攻。萬事都無赖。百年要有終。寒山好言語。喚作黑頭蟲。

其十
    咄哉邦國賊。聚首梵王宮。日日業風惡。時時識浪洪。但知貪肉臠。未畏喫洋銅。更計嚫多少。猶言家不豐。

春日作
    超然浮世外。此道與誰親。愧作吹竿客。長爲採蕨人。頽擔松樹古。禪石蘚痕新。忽見山花發。方知時是春。

其二
    天生嫌俗韻。須與白雲親。塵世非檀度。青山是故人。馳懷縱遠眺。得句喜清新。誰信道中樂。絶勝花酒春。

其三
    自一出塵網。不須與世親。乾坤無定主。林嶽有幽人。松外風聲靜。梅邊月色新。禪餘常覓句。況是遇青春。

其四
    聖凡同一理。何必較疏親。有念情隨物。無心道合人。花光霞際動。柳色雨中新。可憐未休客。倚蒲空送春。

其五
    玄徒來預室。取證是誰親。不遇天眞佛。爭爲閑道人。高懷勤澹泊。機語貴尖新。更有全提句。花開碓觜春。

冬日偶懷
    雖然逢凛烈。品物逐時來。橘破霜苞試。栗和皮殼煨。形枯嫌喫茗。意野懶探梅。只得空王旨。不妨獨放獃。

冬夜
    孤坐無人問。心兼認色清。衾寒難裹夢。村遠不聞更。燈點蜻蜓眼。鼎生蚯蚓聲。偶然推澗戸。星斗一天明。

冬曉
    出定冬天曙。凝然群動收。宿雲籠洞口。斜月掛峯頭。萬井砧聲斷。一龕燈影幽。忽聽鐘板響。引步嗽寒流。

除夜
    明朝三十九。抱影臥遲遲。燈暉驚油盡。爐寒覺歳移。孤猿啼幾度。飢鼠走無時。詩罷神思豁。個中只自知。

詠櫻桃花
    白櫻環積雪。牽興弄晴暉。從教禪寂破。寧與壯遊違。客揀一枝立。鳥含數片飛。滿山杏桃李。不許鬪芳菲。

偶成
    蕭寥巖底寺。半已過嚴冬。衲近牆暄曝。茶煎崖瀑供。心休干事懶。病久覓詩慵。茅衡爲誰設。唯有白雲封。

其二
    今冬風雪惡。老屋轉蕭條。日出收眠蓐。夜寒燃墮樵。壯心因病變。肌骨爲詩銷。心友向來少。招誰話寂寥。

其三
    年年冬最苦。縛屋住嵌岑。傾笠凌微霰。拾薪趨凍林。洞雲常黯淡。巖檜且森沈。若有問人境。此詩信口吟。

其四
    盛冬幽寂地。白晝轉沈沈雪宿層陰谷。風鳴禿木林。製衾求紙急。煨芋撥灰深。松下有微徑。未嘗聞□□。

元旦
    寒夢易驚回。趁鐘夙起來。宿雲辭岫幌。麗日照巖臺。瓶汲新年水。硯磨舊歳煤。支毫猶未試。好句暗相催。

佛涅槃
    摩胸呈死款。特地誑群兒。誰按波旬舞。多生慶喜悲。繁花含露重。細柳過風垂。好箇大人相。諸禪知不知。

七言律
春日漫興二首
    閑看溪雲度短牆。更無世事到巖房。微暄促睡動抛卷。永晝倦禪慵坐床。風外枯松多自落。澗邊幽草爲誰香。遙憐柳巷花阡客。驅役春光竟日忙。
    伐木丁丁答翠微。緩離禪榻晝開扉。行登蘚磴緑粘履。坐憩花陰紅點衣。洞邃閑雲長寄宿。境幽遊鳥不知歸。此時趣味難陶寫。獨立無言對落暉。

偶成示諸子
    同氣甘爲法社遊。人間咫尺有丹丘。衲衣剪破斷雲影。石銚移來古澗流。漸覺清風生脚底。豈將塵世著心頭。諸方無限袈裟賊。能識渠儂此樂不。

次韻義俊禪人
    大梅山下一荒叢。迫媲古風住此中。荷葉池頭水已滿。松花塢裏路難通。縱經歳月自知熟。不上廟廓爭得功。若使禪林和鼎實。
價聲未必待龐公。

雪中二首
    山中積雪一何深。難奈吟邊寒上心。竹遶軒窓聲細細。冰生巖溜晝沈沈。結跏蒲上憶鰲店。炙手爐頭話少林。多是相逢未安客。先賢勝軌好追尋。
    推戸驚看尺計深。冷光練練合禪心。往來已絶千門寂凹凸漸平萬嶽沈。儒選十題開雅席。僧分三等住緇林。梅花早在瓊塵底。只可聞香不可尋。

正傳寺拜兀庵和尚遺像
    辨香瞻禮刮霜顏。杖佛昔年駐此間。眞卒靈襟清雪月。正傳法印重丘山。誘携衲子新揚化。打著將軍忽透關。一事頗遺千歳恨。無心來也有心還。

贈妙心雲居禪師
    法山絶頂是雲居。誰怪聲光滿十虛。衲子爭求垂訓偈。士流競奉質疑書。闡揚眞化志無倦。回勒頽風力有餘。聞説住持甚多事。
不知震良近何如。

乍住永源作
    輦下總成魔子宮。戀瞻瑞石古禪叢。雖然新負住持印。難使他趨赖落風。拌捨世緣俱守志。揣摩已事別論功。溪山蘊藉如經眼。
疑是前身隱此中。

病中琢首座見訪不遇作此謝之
    病根荏苒乏精神。豈是怠瞞厭接賓。竹杖芒鞋長掛壁。蒲團棐几不離身。耳聽初雪心先賞。夢覓早梅趣亦眞。莫笑近來慵墮甚。
龍天放我作閑人。

用前韻再答四首
    寫出詞翰如有神。宜哉列刹稱高賓。分甘貧處鎭相樂。下視諸方早逸身。論道曾知才調異。修盟益喜厚情眞。今時隱士多求售。大歇如君能幾人。
    抖擻囂塵清入神。山深自是罕來賓。苦茶蕩滌禪餘睡。短杖支撐吟裏身。石壁寫詩嫌叟硬。蒲龕入定悟純眞。朝遊夕處無窮樂。
只恨不堪持贈人。
    密收視聽育元神。切忌阿童報雜賓。多種沈痾頻奪志。一生大患實依身。成勞忽悔詩爲祟。無効却疑藥不眞。今朝偶出柴門見滿地蓬蒿欲沒人。
    曾思石洞獨頤神。錯設門庭接衆賓。漸覺功行清道骨。不憂病痛係空身。雲林自有多般樂。塵世初無一事眞。聯芳續焰何奇特。輸與栽田博飯人。

又用前韻答呈首座見和
    慣厭俗談勞我神。深慚廢禮負嘉賓。飽參定具眼中眼。會見須由身外身。未話先知天性篤。寄詩自述首情眞。他時若結林泉伴。
應勝。多年同社人。

故亞相泰翁居士三回忌
    補袞調羹手熟時。衲竿木毎相隨。百千萬劫修眞智。二十餘年尋正師。藥網破除凡聖盡。香臺走却鬼神悲。未傳白玉樓頭信。三見梧桐葉下枝。

端獃上座追悼先妣依韻示之
    感時不免暗生愁。極目水雲渺六幽。孝入禪心三歳喪。恩因冥賛十分酬。一篇墓誌聳巖下。七種妙供連案頭。只以飫聞飽參力。速教懿魄出閻浮。

酬呈首座見贈
    屡展華牋讀麗詞。病中何怪和篇遲。審君操履知無匹。要我談論應有期。人世冰淵因利走。僧家宴會是狂癡。諸方邪正若相驗。
好向雲林借一枝。

玄龍律師改衣（并序）
    槇尾心王院玄龍律師。堅持比丘戒已二十年矣。曾數數來於靈源。扣問教外一著。余時不假詞色。示以本分草料。爾來疑團滿肚摒袪一切雜務。一昧研窮這事。後來因撥爐火一笑瞥地。方知余手段未始欺人也。今秋遂換衣諱改文巖。號如雪。特爲一會營辨香饌。長修保社之盟。因説偈以示之。
    成功豈但畢參禪。教論旁搜二十年。竊比波斯船到岸。誰知聽嶠鈔爲煙。藏牙伏爪深休去。飮水茹蔬自晏然。他日隨緣闡玄化。道行應不愧人天。

元旦
    九十韶華克始時。石屏閣筆試尋思。梅凌料峭漏春早。雪帶回風點地遲。茶竈燒殘青榾拙。瓦瓶凍合碧瑠璃。中心聊得眞安樂。
和氣一團唯自知。

見櫻花
    虛堂索寞古巖隈。數樹白櫻相映開。可惜牧雛漫折去。却憐野鳥自含來。偶迎遠客喜同賞。欲寫妍詞愧不才。夕照漸傾風更惡。
忍看片片委蒼苔。

解夏
    浩浩諸方競九旬。那如放曠任天眞。憐他夏滿意難滿。笑我身貧道更貧。幾日蛛絲侵杖拂。新秋螢影入衣巾。玄風本是興亡外。
敢向兒曹論一塵.

中秋
    漾漾金波浩若流。幽崖虛籟一時收。霄分遍照百千里。巖底誰期三五秋。敢傚南泉超物外。遙思藥嶠笑山頭。相逢休且論賓主。
會向光明藏裏遊.

初雪
    昨夜孤床如臥冰。開窓白盡碧崚嶒。古松傾側聲全洹。痩竹低垂力不勝。吟裏拍欄驚凍雀。爐頭熾炭聚雛僧。那須呵手掃門徑。
剡櫂於予來未曾。

過江州石馬訪雲居禪師
    多日相思今日來。可中境物一鍾奇。登登蘚磴雲梯遠。欝欝松門翠蓋垂。太子靈蹤猶覽古。觀音妙應豈論時。定知新寺落成後。
轉使蒼生仰大悲。

播州黑田訪普淳律師
    相憶不辭行路長。遠攀蘿薜訪幽房。青山繚遶羯磨地。白石支撐燕坐床。鐵鉢洗來懸古樹。水嚢濾了曝斜陽。縱然只麽晦形迹。
難掩金剛寶戒光。

寄藏六菴主
    獨逃名跡擇深林。莫恨諸方沒賞音。樂道只須甘白屋。買閑何敢用黄金。半升鐺内安晨夕。一片心頭越古今。除箇同人撥荒草。不容俗士漫追尋。

五言絶
示板倉防州太守
    堂堂獨露身。運爲無不眞。得時成白法。失則沒紅塵。
春雨偶懷
    山房春已暮。情話與誰期。我亦聊迷已。殘花泣雨時。
早起見雪
    天將裝好景。剪水作瑤花。萬像總沈殺。只看數點鴉。

癸未正月二日寓意
    應是東皇勅。春風入大梅。似知貪結子。滿意放花開。
春日作
    山中春自別。著眼看如何。日暖蝶翻紛。冰消魚擲梭。
其二
    蹈花香襲履。拂柳絮盈衣。韶景九旬裏。賞心不暫違。
其三
    山光隨水動。柳色帶煙多。妙處雖恒在。無由説示他。
佛涅槃
    今朝喪大仙震動盡三千。三昧別無火。山青花欲然。
竹
    風前不自持。虛心伴個誰。借問閑師弟。當時忘甚知。
偶題
    松嶺猿聲遠。竹窓月影疏。夜深生坐睡。不覺掩殘書。
孤舟渡江圖
    日月片舟裏。乾坤小夢間。無人求運濟。贏得一身閑。
嘲愛爐火僧
    咄哉庸鄙漢。向火一何頻。當昔哲禪者。必非鐵作人。
見櫻花
    遠望雲壓地。近看雪成堆。寒山深塢裏。不怪殿春開。
巖房即事
    蒼煙籠洞口。白水繞巖根。除却春風手。無推我竹門。
其二
    冷擁襴襂衲。飢挑蘿菔根。終身同此樂。何必走權門。
其三
    朗吟臨澗水。長嘯坐松根。恐奪此幽興。客來不啓門。
其四
    生來趨世懶。應只養靈根。自笑煙蘿外。無人沿我門。

定慧明光佛頂國師語録卷第四

定慧明光佛頂國師語録卷第五
文光重編
詩偈（七言絶）
山居上
太上皇帝十首（併引）
    臣僧文守有聞。昔在。宋田夫負暄爲樂。自謂。可以獻于時君。雖以至愚之甚。而亦盡己之誠。不敢少容其僞矣。文守近者得養痾之暇。漫綴狂斐者十篇。或寫山中野態。或述方寸愚誠。歌之唱之。以樂其志。將謂天壤之間無代之之樂。因欲獻吾太上皇。於戲。得不與宋夫至愚等匹乎哉。況其者般寂寞枯槁之言。假饒可宜于山林。而不可獻于朝廷之上。雖然文守辱荷聖眷之日淹矣。故不懼干冒天威。欽寫蠻楮。奉獻丹專墀之傍。仰冀肆宥僭越少賜乙夜之覽。不止一衲榮幸。抑亦使海内之士益識聖心無棄物者歟。
    憶昔誅茅空翠間。隨緣幾度入人寰。而今悔識聖天子。減却生前一味間。
    遲日融融透短櫺。落梅埋盡讀殘經。春來殊覺憨眠快。萬嶽松風喚不醒。
    偏愛清間養病身。簷山偃蹇四無隣。有時偶傍水頭立。痩影驚看似別人。
    扶宗微志化爲灰。杲日西傾麾不回。自恨卜居山甚淺。未流菜葉惹人來。
    茶爐薪盡拾松葉。藥圃地空栽菜根。曾被世人奪幽興。會聽剥啄不開門。
    痩骨崚嶒似鶴形。聊餐薄糝任頽齡。钁頭不用重添鐵。荒草遶門春轉青。
    春淺巖房寒未輕。蒲團禪板適幽情。定中猶厭生柴火。彷彿秋虫霜後聲。
    人間得喪久忘機。古木陰中晝掩扉。定有諸方闡玄化。不妨寒涕濕麻衣。
    白雲分與安禪榻。青草宜爲坐客氈。收得百年閑影迹。對人懶更竪空拳。
    透得閑名破利關。更無一物犯心顏。客來若問解何道。笑拂巖花見遠山。

奉謝太上皇帝賜石硯
    一枚寶硯帶恩光。兩朝親磨御案傍。只願叡齡同此壽。靈山叮囑莫相忘。
讀四十二章經
    佛乘東播辨來端。四十二章玉一貫。却恨當時燒不爐。大千經卷無人看。
春日作
    石房禪起步遲遲。吹落晴空燕外絲。閑淡不隨花柳去。飛雲注眼立多時。
喜晤普淳律師
    律師拘律執偏墮。禪者誤禪逞貢高。誰識轉身禪律外。相逢一笑結眉毛。
偶成示二三子三首
    九路於余有宿緣。主張菴子已經年。麁禪不入時人意。閑袖。拳頭打大眠。
    切須守志莫遲疑建化竊將十歳期。遙計龍門騰躍日。年年盡意養魚兒。碣斗禪和不立功。一毛頭上紹玄風。地符關契休相覓。淨得乾坤入掌中。
述懷二首
    儒宗博飯講論語。長老求錢鬻話頭。贏得懵憧三百擔。雲山深處伴獼猴。
    浮學教師嫌頓悟。泛參禪者忌眞修。未聞曾有自然佛。休説騎牛莫覓牛。
拾枯
    星後巖巒拱木下。盡情收拾夕陽傾。我亦解言枯者是。歸程便覺擔頭輕。
松下納涼
    松陰密處更相宜。三伏炎蒸總不知。悔我從來用心拙。幾回爲月斫繁枝。
端午
    山村翁媼志尤眞。角黍餽來濟我貧。天下禪林泥醉日。任教猜忘獨醒人。
病中謹謝太上皇帝賜菊花
    秋香本莫似黄花。況制頽齡奇事多。仰謝佛心聖天子。數枝分賜病頭陀。
贈圓照寺大通大師
    富貴叢中女丈夫。遠離塵累出迷途。十年若守初頭志。敢保親逢碧眼胡。
聽雨竊擬宜行可
    雨打虛窓晩未休。人人聞處闡玄猷。心頭因錯添公案。一滴聲中萬斛愁。
中秋二首
    今宵誰不倚南端。三五秋客玉一團。夜半同遊唯影子。慇懃隨我立欄干。
    雨洗旻天月滿空。三秋清賞一宵中。如何自現圓明體。都藉從前玉斧功。
送寺田無禪東行
    千里鶯啼花片飛。遙隨台旆出皇畿。只須處處能爲主。浩浩塵中皆道機。
送會禪人歸受業
    鉢嚢三歳掛巖叢。可耐偏將清苦攻。異日歸乡親就父。叮嚀不與舊時同。
火爐頭示諸子
    舊業難消道易乖。恐他無日得平懷。莫將喋喋世間話。灰却山中一寸柴。
謝友人見訪
    來敲蓬戸古巖邊。不意一逢忘十年。傾盡心腸無箇事。中宵月白屋頭天。
次韻祖干上座新築作
    自從脚力轉那邊。喪盡生涯息萬緣。隱處暮嫌門巷陋。壺中別是有青天。
題某山亭
    衆岫飽看蒼玉色。鳴灘近聞帶環聲。傍人莫怪頻□此。窓檻纔臨吟骨清。
畫梅
    不待天公巧剪裁。一株春色四時開。這中無地求□柢怪見從空放下來。
畫芙蓉
    縱不畫香香亦深。一莖捧出碧波心。人間無物堪此況疑是姐娥墜玉簪。
畫海棠
    滿院春風屬海棠。何人把燭照紅粧。此花圖得天然好。梨李杏桃難畫香。
某人隱居  
    青山繞屋路參差。庭際賸栽隱逸花。聞道主人曾解印。是應此意慕陶家。
寄玉林院主
    且喜相逢同此心。流言何敢掛胸襟。不須交態分遐邇。情義如道義深。
贈玟首座
    一片荒田絶界分。昔年幾錯費耕耘。溌家自有安閑法。痛恨無由持贈君。
結夏三首
   朝遊西域暮東勝。將謂甘爲禁足僧。不用等閑要賣弄。棺材一味得人憎。
    筋力都來難自勝。擔枷帶鎖刻期僧。馬腮驢頷生涯別。一任閑神窮鬼憎。
    法門重任最難勝。去作荒村落魄僧。餘得罵人一臠舌。木床老漢定應憎。
題閻魔堂壁二首（併引）
    千本引接寺額迺行季之眞蹟也。余持鉢之次。經由覿焉。實近代善書者不可窺其彷彿也。堂壁畫地獄衆苦之相。丹青巧妙使人毛寒骨酸。方今士大夫族多被諸方邪禪教壞。不通眞理。却謂釋迦賺人。殊不知。人人方寸有個一幅畫本。何其惑哉。昔象骨老人有偈云。奉報滿朝朱紫貴。閻王不怕帶金魚。此是古德的語也。信口宣偈云。
    火血刀塗畫得寄。魂驚膽喪暗生悲。萬般苦相非虛誕。不信唯看業繫時。
    獄卒執矛報罪責。閻王橫筆檢昇沈。滿朝朱紫甚強項。不管雪峯曾吐心。
誡吟詠
    大事因緣重似山。爲僧不了又何顏。可悲近世聰明種。老却推敲兩字間。
偶成二首
    蓮華峯頂舊因緣。概標驗人二十年。冷地[覤-儿+目]來甚多了。分明輸我曲肱眠。
    掩室杜詞離萬緑。病身頗似老衰年。補衣自作駱駝坐。飽飯徒噇蚌蛤眠。
冬至
    葭管灰飛見一陽。因緣時節沒商量。紅輪從是經檐緩。試看讀書添幾行。
冬夜謝茶筵
    闔國隨邪挽不回。鉢嚢高掛碧崔嵬。樵家一曲調雖野。拘引同人唱拍來。
    端獃上座告云。夜來夢依例參問。時菴主擧教中八字。覺惟記是名解礙四字。余乃加四字曰。了知夢想是名解礙。只要教寤寐一如耳。玄學之士夜夢晝思。豈非誠至之所致也乎。善吉之説六度。隆慶之語先言。今可并按焉。山僧乃因上來八字。賦偈以舒所懷云。
    了知夢想救迷情。纔立了知解礙成。寤寐兩邊俱剔脫。闡鎗疋馬入重城。
送僧之武州
    繁華道地百皆非。只恐紅塵染衲衣。要作祖宗眞的骨。爲予拔却士峯歸。
送梵昌禪人
    遠道依依出蓽門。想應難奈客中魂。舊房一片安禪石。必數歸期掃蘚痕。
送紹隆禪人省受業於豐州
    臨岐偉餞爲提携。春雨初收水漲溪。只恐依然成浪子。故乡猶在海門西。
因貧士設供示衆
    信心膏血若爲消。殃禍無門只自招。痛恨渠儂無實踐。錯教鼻孔到雲霄。
靈源菴竪柱
    兩葉早知喬木連。團圞鐵柱始巍然。明神若記靈山囑。助發宗門五種緣。
冬夜即事四首
    後夜仰看半輪月。中巖近聽數聲猿。一爐芋火引茶興。抱甕區區獨出門。
    不管中庭雪月鮮。掩窓清坐對爐邊。灰中黄獨渾焦爛。痛罵阿童閣箸眠。
    桃盡青燈冷焰微。病身深夜怖寒威。忽驚紫栗灰中爆。柴火星星飛入衣。
    霜風一夜骨將摧。起撥爐火已幾回。寒月侵窓梅影痩。自憐我更痩於梅。
寒夜用圓應禪師韻二首
    寒燈耿耿眼增明。剛課殘經三四更。坐識當軒巖溜凍。靜中欹耳聽無聲。
    滿窓霜月自虛明。夢覺不知第幾更。堪愧晏然身上煖。前村一夜擣衣聲。
贈醫士策菴
    寒温炮炙有誰知。滿地栽成鐵蒺黎。不讀我家禪本草。法身兩病若爲醫。
大應寺落成
    佛事門頭線路通。鼎新梵宇近終功。更將二十重華藏。掲示方方一丈中。
清泉寺落成
    斬新樣範極延袤。怪看夜摩下此中。料識清泉遍流注。無人不道遠趨風。
雪夜有感
    挑盡寒燈短焰青。疏疏聲裏掩禪局。生涯有恨普通遠。一樹古松空立庭。
雪下三等僧三首
    危坐蘿龕百不思。虛凝一片眼如眉。分明蹈著普賢榻。這裏風流説向誰。
    寫出蕭然塵表心。雪詩只要到重吟。由來祖佛無施設。憐殺神光立少林。
    懵鈍頑癡坐塊然。爐邊談食不談禪。有時偶握雪團打。喚取群兒喜欲顛。
示新到僧
    遠蹈寒雲訪我居。懇將己事問何如。自今須立丈夫志。千里行程一步初。
示武田氏
    門外溪聲廣長舌。惟人錯作耳中埃。可憐背却眞知識。鐘裏狼忙上問來。
除夜
    住菴不負此心初。屈指明朝三十餘。閑對寒燈通懺悔。多生業累未全除。
元旦八首
    物之磨物一何頻。年去年來任病身。定有諸方憂我道。飽齁齁地又逢春。
    略彴橋邊長翠苔。年年不許渡驢來。請看一夜梅門戸。未下輪鎗八字開。生涯喪盡自安寧。飯在齋孟水在瓶。百草頭邊不藏覆。一回春到一回青。
    颺在鉏雲鈍鐵錐飢餐渇飮自過時。東君賞賚避無地。花發幽崖雪裏枝。
    貎悴骨臞衣亦穿。朝來忽記迎新年。齋盂爛菜隨家儉。不比諸方五味禪。
    寒擁巖扉雪未消。新年舊歳共寥寥。山間自有壺中地。教我何人近巿朝。
    滿窓日影帶春熙。小草寫成歳且詩。倒指者希已過半。初心未歇擬何爲。
    江國春風入管城。羨他康健逞吟情。崚嶒病骨無遺恨。準擬梅花太痩生。
    物換唯知老死催。肯將閑事汚靈臺。人間何故自忙了。歳不送迎須去來。
龍峯牛耕有春首偈分作四偈贈之
    不窺桃李舊方園。拘箇臭皮悦絶言。一切現成使誰會。可憐瞪眼弄精魂。
    荒草堆頭掩蓽門會麽祖佛是生寃。目前有箇些子事。拈得分明始稱尊。
    我背花耶花背我。鑚龜敲瓦自【树心旁*麽】【树心旁*（目/难）】。即心是佛須承當。使人的實赤裸裸。
    春風影裏拂松根。無位眞人渾不痕。削除解礙與知見一句臨機莫垛跟。
次韻某人
    靠倒寒巖任老身。安知歳月去來頻。閉門不整閑戈甲。即是太平無事春。
次韻答藤君資慶兼謝贈衣五首（原韻和歌）
    幾時宿雪鎖幽崖。便覺嚴凝頻入懷。猿叫一聲人不見。四檐只有凍雲埋。
    近代誰成翰墨功。人才凋喪少年叢。喜君漸以歌鳴世。盛業傳來有祖風。
    坐倚松根曝愛日。起收枯葉助寒爐。曉風攬轡朝天客。知有山中此樂無。
    仕宦縱成蓋代功。不如學道破迷蒙。百年身世一炊黎。何用覺來方悟空。
    巖穴頭陀識者稀。荷君書信到幽扉。應憐擁葉過寒曉。故遣專人遠賜衣。
示京兆尹板倉防州太守
    遠牽舊業現浮世蓋代功名夢裏榮。何似切尋先佛意。茫茫前路決疑情。
示衆六首
    此宗非佛又非心。赤胳𩪸時絶古今。獨瞎摩醯三隻眼。拈來瓦礫是黄金。
    閑却金毛獅子皮。當陽哮吼待何時。少林一笛元無孔。付與泥人信口吹。
    擬用工夫入此宗早知滯殼更迷封。當機覿面無回互。瞥脫一槌齋後鐘。
    一句當天絶巧拙。是誰口裏不含血。因思長髭見石頭。解道紅爐一點雪。
    眉似眼時自難救。眼似眉時較些子。木人倒騎泥牛行。剔起眉毛十萬里。
    無生國裏多家賊。不識何方貶向他。若向這中絶消息。無涓滴處起洪波。
立春
    莫待遒人舞鐸來。東君生意遍坤維。問花何事有遲速。未必春風擇木吹。
立春示徒
    未信從來錯用功。渠儂習靜古巖叢。是誰倒打東君令。敗櫱枯椿暖氣通。
畫竹三首
    壓倒儋翁眞不如。挾風葉葉影扶疏。一莖曲折君休厭。未負中心些子虛。
    風葉婆娑秋露乾。爲誰昔日報平安。七賢六逸今何在。釣子剪殘一兩竿。
    脩竹亭亭足自持。秋來粉落已多時。清風匝地絶蕭灑。不識開軒當者誰。
蒲萄
    新蔓斜懸色未乾。無人收得上金盤。明珠爛燦緇雲裏。捋下龍鬚君自看。
花椒
    時至樹頭翻却身。天然辛辣絶比倫。大家若得輔宗鼎。驚殺甘言甜口人。
栗
    尤憐守口委山隈。烏律眼睛猶未開。滯殼迷封亦何久。那時灰裏爆跳來。
先考洞雲院清叔宗高居士七周忌
    夜雨七年夢見之。棄恩愧未入無爲。即今刹説衆生説。折骨還他待幾時。
挽究竟菴田叟長閑禪老二首
    毘蘆海内沒蹤由。昨夜蹈翻無底舟。究竟菴前山突兀。多年怪得袖拳頭。
    了却生平一味閑。老禪高躅更誰攀。菴前賸有親栽菊。留得芳聲滿此間。
都下居士某家有達磨大師古像。捨至桐江菴。因説偈志喜。
    累代無人續斷絃。少林曲調落誰邊。如今怪得門風別。除却葛藤難直錢。
雨中三首
    冥濛春雨滴虛窓。莫謂聲塵到四聰。性懆衲僧只相聽。不憂無路入圓通。
    滴滴分明聽始奇。衲僧別自有風規。古今一樣擔聲裏。打破乾坤復是誰。
    聽得最奇唯雨耳。俗流只道是愁媒。相逢欲語十年事。心等同人終不來。
    新刻釋迦文佛像中。收妙經一部舍利一顆。更係一偈（安之大梅）
    蓮開齦咬老瞿曇。玉唾飛香説指南。直到于今光爛燦。[覤-儿+目]來無二亦無三。
贈普淳律師（并引）
    普淳英衲深徹祖道淵源。洞明諸聖大機。若開大口恣橫行。必知今時周金剛也。今作投機偈乃依其韻證之云。
    淵源徹了百無求。千聖羅籠何轉頭。今復魔宮重把手從茲狹路不締讐。
雪中示徒四首
    白雪堆中有悟端。俊流未必上蒲團。人人坐斷普賢榻。不待和泥急自看。
    不容説食聚爐頭。奮志切須傚上流。若識雪腰寒徹骨。無柴無炭亦何憂。
    寒花按舞下長空。衆色幽沈一色中。己眼若遭明白礙。鰲峯客路恐難通。
    八面玲瓏白一堆。錯比混沌未分開是誰撲碎連城璧。端的從空放下來。
偶成二首
    情亡見謝伎方窮。自笑從前枉用功。困臥飢餐無少剩。瑞巖漫喚主人公。
    百年身世漫悠悠。不管催人日月流。及盡功勳識慚愧。荻花楓葉舊時秋。
謝人饋藥
    不是參甘與茯苓。別將眞藥越仙齡。少林一服安心散。只許神光嘗得靈。
示道伴信士
    問佛如何只汝是。晨餐瞋宿恁麽看。未忘標月指頭子。管取襟中疑一團。
擬十可行（并序）
    龍門佛眼禪師。曾作十可行頌。以示學者。且自叙曰。庶資助道。譬諸蓬生麻中不扶而直。又如染香之人亦有香氣若實如此則豈謂無補于後學哉。後來幻住老人有擬之作。而今菴中兄弟於是略無缺少。持以示之。且忘効顰之非。欲與幻住老人並駕。只其助道之微志取之一耳。
宴坐
    祛昏敵散靠蒲團。寂止璿璣急自看。莫是澄潭浸殺人。毒龍臥處起狂瀾。
入室
    刺客冤家狹路逢。殺人見血在從容。當陽著隻死中眼。莫傚韓【犬旁*卢】认快【足*从】。
普請
    拽石般泥君莫辭。叢林古格有些兒。憐他錯向途中辨。重上蒲團討便宜。
粥飯
    飽貪閑飯杜禪和。豈識從頭進毒多。只仰龍天須自愧。信心膏血竟如何。
掃地
    龍宮海藏撒塵沙。掃盡方知略露些。【区*寸】耐寻常苕【草头/巾】柄拈來還似赤斑蛇。
洗衣
    向來貼肉似知非。洗浣將來曝夕暉。露裸裸兮人不顧。相逢盡道我無衣。
經行
    臨水嘯歌逢樹休。是渠是我沒蹤由。因思步步懛驢脚。勘破黄龍南匾頭。
諷經
    山中淡院自沈沈。諸法空時入路深。好在諷聲清雅裏。又添流水念觀音。
禮拜
    瞻禮毫光應有餘。遠承遺蔭作玄徒。幾人俛仰布單上。膝下黄金會也無。
道話
    細大法門要度量。珠因九曲蟻絲長。等他兩口全無舌。擘齒務牙都不妨。
呈澤菴和尚對御講原人論
    論至原人萬古傳。辯瀾瀾激起哀龍前。一揮案上無奇特。却使滿朝徒惘然。
秦翁
    五嶽中間第一峯。挾之超海在從容。而今垂老乏筋力。靠倒臺頭獨看松。
大素
    萬像不生唯一空。形如雞卵氣鴻蒙。這中直欲得消息試看少林深雪中。
櫟材
    數圍蔽芾滿巖巒。歳久古根絡石蟠。贏得人間稱散木。斧斤餘厄不相干。
無關
    擊碎重重金鎖了。韶陽一字絶離微。脚頭廓爾乡山路。自是時人不肯歸。
無禪
    德山棒折普夫廓。臨濟喝消大地寛。蕩盡從前閑活許。任教渇飮與飢餐。
次韻祖干上座
    窓對飛泉門對山。渾無眼界屬凡間。名藍縱董半千衆。不換菴居一日閑。
圓靜禪人薦母請偈
    躬厠僧倫幾許般。報恩容易棄恩難。枯髏那畔通消息。曠劫愛河方始乾。
悼泰翁居士（并序）
    亞相法雲院泰翁山公大居士。以寛永十五年歳次戊寅七月十三日。餓原兩楹之夢。其臨未操觚拂紙自書一偈曰。涅槃生死。昨夢驚回。快活快活。走却香臺。蛻然而化。少焉復蘇。乃告左右曰。我未辭當官及賀茂傳奏。速使人奏之。及乎殘夜。若睡永逝矣。是非其平昔見道超越履踐純粹之所致耶。時人嘆其克終焉。余也與公講法喜之交者十餘年矣。噫今則亡。黯戀誰訴。因偈以薦靈几云。     與君説夢十餘年。冷地思量似有禪。只靠這些尊貴墮。歸程風轉脚頭邊。
中秋對月懷泰翁居士
    獨倚危欄三四更。情多却恨月無情。而今寂寞和歌浦。閑殺中秋一夜明。
送義俊禪人
    此去烏藤須事持。衲僧何怖脚頭危。不論有佛與無佛。迢遞途中只善爲。
送祖干上座
    浮雲流水是生涯。歇泊隨緣掛錫枝。衲子由來無定跡。從教去住負心期。
靈源入菴（并序）
    寛永戊寅之秋。相攸於洛北勝地。草創一宇禪菴。扁曰靈源。蓋因叨膺太上皇帝檀施也。貧道顧慮必非道業使然想是夙世癡福之所致乎。且慚且悚。於是。仲冬五日始移瓶錫。丹山諸同志特來伸慶賀。其道義可喜焉。乃裁拙偈二篇。以伸意。
    頑然笑我未知非。創箇禪菴住翠微。不是聖君扶外衞。爭教禮樂在緇衣。
    萬鈞祖擔閣巖根。道薄無由啓化門。四海九河皆帝力。不妨特地浚靈源。
復用前韻答近衞左大將藤尚嗣公見和
    綱紀彤庭百不非。只緣才業竭精微。願分武緯與文經爲我裁成古佛衣。
聽雪用古韻二首
    初疑細細是何聲。彷彿飛虫來打櫺。欲會返聞那一義。無端擲置手中經。
    不是風聲與雨聲。定知雪片灑松櫺。從他油盡殘燈死。試借寒光欲課經。
雪中客至二首
    遠客那心今日來。繽霏風雪漸成堆。寒温纔了先相問。何處村園看早梅。
    多謝遠人凌雪來。滿爐添炭獻茶杯。話長共覺飢腸響。尋得菴前黄獨回。
示宗欣維那
    日執金鎚事悦衆。要看法令稍森嚴。不因爆桶聲中會。應亦終身恨翠巖。
謝信士宗淤助飯頭
    木杓笊籬常自隨。勤勞勝我出家兒。雖然闕踢淨微刀。在俗無塵只是伊。
武田氏助飯頭
    淘米去沙多苦辛。暫離家舍厠僧倫。行行莫戀飯籮裏。談食不曾爲飽人。
    龍寶牛耕座元入室。予乃問曰。妙觸宣明成佛子住汝還會得麽。答曰。更無小疑。曰爲我分明説看。答曰。天地與我同根聲未絶。予呵呵大笑拂衣起去。又一日問曰。當妙觸宣明時主人公在什麽處。答曰。好箇時節。曰認箇昭昭靈靈落在驢前馬後。答曰。洗鉢盂了也。予謂殺人不在下刀之多也。下山之日示二偈。
    妙觸宣明是眼藥。深嗟執藥眼增翳。欲知從上宗乘事。紅日初昇山郭西。
    雨洗千山翠作堆。三玄關鍵爲君開。幾年獻璧還遭刖。痛望者回空手回。
送雲龍和尚住東海
    緇林逐日變枯荄。不識誰施膏澤來。何許雲龍藏爪距。飛騰東海鼓風雷。
九月十三夜賞月
    萬籟聲沈落木秋。共憐朗月照閑幽。眼頭縱得纖霾盡。玩影弄光早晩休。
京樓見月
    占斷孤峯影單。幾年吟月倚荒寒。今宵怪得詩難做。不慣笙歌樓上看。
白頭鳥
    人生易老只因愁。野鳥何爲自白頭。一樹梅花衰落日。不勝玉笛起高樓。
孤雁三首
    孤影何爲宿水隈。離乡定逐數行來。暮寒不入沙頭夢。衣是黄廬席是苔。
    蘆葉秋寒奈夢何。江天月落暗煙波。若知萬里離群意。獨宿鴛鴦恨不多。
    月黑江天萬里流。俜併弔影倚沙頭。後群今夜宿何處。風攪孤眠蘆葉秋。
鷹
    百億毛頭凛若秋。更無羽族免金眸。人間脚下皆絲線。錯道君孤不自由。
無絆禪人血書佛母呪報母次韻隨喜
    一炷清香三奠茗。不妨報答舊恩深。還將衲子濺天血。染出十方佛母心。
次韻了誼侍者哭父
    腦門光彩耀乾坤。須向此中報四恩。話盡輪迴多劫事。林間時復叫孤猿。
洛北靈源將歸丹之舊院。因留二偈
    靈源日日只頑然。故是近來袖却拳。若向九峯重對面。不辭談笑動雲煙。
    人賣妖花我賣松。今時偏愛粉紅濃。早知到處交關少。歸去來兮九路峯。
示衆用或菴禪師韻二首
    爲問參玄瞎屡生。上頭鳥道作麽行。可憐多少貪程客。撞步無非黑暗坑。
    旋機電卷太遲生。關外是誰掉臂行。列祖家風雖各異門門同設陷人坑。
示病僧
    參到玄玄尤可呵。當頭辜負好山河。通身是病通身藥。拈却兩頭看奈何。
月下擣衣。
    村落夜深猶未眠。寒砧應是小嬋娟。遙憐停手頻揮涙。搗月聲聲斷復連。
重陽二首
    民間傳送菊花糕。一盞萸茶息五勞。若也妙峯孤頂坐。今朝何必更登高。
    一洗床頭折脚鐺萸茶聊爲答重陽。含空臺畔冥濛雨。籬落無人趁晩香。
題某山房
    俯見山光接水光。淡中好景滿微茫。重來心約孤雲影。爲我他時分半床。
暮秋日遊慧日山有感二首
    法鼓聲乾佛殿空。山負時復掃霜紅。東藍西刹衆多少。老却朝吟暮詠中。
    忍見前朝古道場。僧堂猶有坐禪床。通天橋上殊多感。不爲紅楓立夕陽。
山居十首（併引）
    甲申初冬。偶讀化度淳藏主山居偈。閑雅蕭灑可以想見其風釆矣。因作爲十篇竊擬之。
    朝朝霜蕭黄花悴。夜夜風剛紅葉稀。欲喚鐺兒破孤寂。山童尚未拾枯歸。
    水落溪聲聽漸遠。窓虛嵐氣冷相侵。坐睡醒來猶隱几。間看寒照下遙岑。
    壺中日月茅三尺。舀内山川水半升。箇裏晏然若知是。應無世上不輸僧。
    繞溪片月隨芒履。舀水殘星落瓦瓶。盥嗽歸來天未曙。一燈寒影靜看經。
    紙窓破處風先識。竹筧靜時冰始生。今夜驟寒耿無寢。又聽屋後雪猿聲。
    三千刹界念頭現。八萬塵勞靜處亡。憐見凍繩猶護命。纔投窓紙恃朝陽。
    冷泉瑩徹洗盂澗。枯葉燒殘煨芋爐。過了午齋寂無事。一雙寒雀下霜蕪。
    禪板蒲團親用得藤條拂子又爰爲。自收紅葉助柴火。正是諸方醉賞時。
    課經便覺困思加。起出柴扃日已斜。落木蕭疏村舍外。杖黎支我數樓鴉。
    藉煙道者度冬日。擁葉國師奈夜風。羞見近來規範別。淺斟低唱畫屏中。
古寺
    東廊西堵久低摧。草莽沒腰微徑開。欲問前朝僧不見。臨崖細剥斷碑苔。
辨丈上座薦先父設齋作此示之
    燕子將雛鶯哺兒。故應且念昔年慈。不須胡亂説冥賛。五逆聞雷孝滿時。
借石屋禪師山居韻二首
    俗客奪間佳客少。松門雖設不曾開。多情只有梅梢月。夜夜窓前送影來。
    何爲寒夢易驚回。烏軋風扇閉又開。忽覺早梅侵夜發。枕邊時送暗香來。
究竟菴主一回忌
    曾名究竟一菴居。菴破人亡名亦虛。欲識當年究竟處。半溪山影状難如。
寄示靈源諸子三首（并序）
    去秋於九路後山。結半間茅茨。以爲養痾之所。時辱蒙詔下克辭免。乃拉諸同志。遷居洛北靈深菴。已而迫歳晩。忽有覊鳥戀故林之情飄然回錫舊山自掃新居。安頓鉢嚢。杳絶往來。浩浩養恬而已。春初有懷靈源諸子。仍宣三偈寄之。
    杜絶百千三昧門。一條鐵錫閣巖根。報言今歳親相見。那箇師僧不負恩。
    千峯影裏坐雲霞。將謂今春暫破家。摩竭哑羊非守口。毘耶病虎懶開牙。
    年年歳歳口忉忉。兼恐一生徒自勞。蹈斷靈源水窮處。是誰特地起波濤。
寄西園寺實晴公三首
    哲人事業只綏猷。不取紛華上眼頭。悟入無聲無臭處。鶯花世界任優遊。
    俗儒記誦競紛囂。古紙堆中徒自勞。心眼若無拔山力。爭知惟德輶如毛。
    雨化仁陶傳子孫。不妨奕世沐皇恩。年來漸熟鹽梅手。賸入少林甘露門。
送傳禪人
    料識非今慕古賢。暫攻清苦宿巖煙。報言宗社無宗匠。休爲參方費飯錢。
送隆禪客武州之行
    頻年四泊又東遊。試看途中得力不。此去只將生死字。平生貼在鼻尖頭。
病床聽雨
    病床枕倦夢難成。檐外又添雨滴聲。二十餘年閑事緒。夜來不免寄中情。
掃葉
    木末夕陽風葉飄。掃來掃去暫逍遙。驟寒占得明朝雪。又拗松枝代王苕。
舌瘡
    尋巢紫燕入柴門。破曉黄鸝啼杏園。莫是妄談般若罪。口頭糜爛不能言。
弔猫兒
    宗門牙爪自然備。侍我恰如大小空。驀地脫離皮袋子。不生天上必人中。
燈棚
    千點燈棚交影時。人人面孔放靈輝。欲參明暗雙雙旨。那似當陽吹滅歸。
夜雨有感（并引）
    秋雨浙浙。夜窓寥寥。從容炷香。默坐於孤燈明滅之前。昏除兮睡消骨醒兮。神清狂夫從來不知揆己。觸事所感。但此道下衰而已矣。乃綴緝小偈聊寓其意云。
    虛窓獨坐雨䬒䬒。閑看爐熏吐復收。四海禪流同一耳。誰教公案上眉頭。
新居
    誅茅伐木久經營。且喜吾廬新落成。四壁未乾窓未紙。茶煙相對送寒更。
山路騎牛
    到處楓林挾路頭。尋詩最苦夕陽收。山翁不會吟中意。牛背頭陀有底憂。
示慧詢新戒（號南嶺住永源）
    棄恩夙欲出迷途。聰敏與他少小殊。自此孜孜須激勵。南能本是鬻薪夫。
仲堅新戒
    人世紛紛陷炭途。深嗟奮志作玄徒。普通年事汝知否。爲法忘身是丈夫。
光頔侍者設茶
    慇懃辨供慰孤寒。賸助清談柿栗盤。便覺坐來吟興壯。洗空雪片捲簾看。
謝惠大慧禪師武庫
    宗到奚翁唱愈高。直教祖佛卓寒毛言前勘破他家事。武庫初無如此刀。
寄義華禪人（并序）
    義華禪人。頃以樵者燒炭之竈。蒸身欲治頭風之疾。蓋取法於八瀬也。因觀他有病者。不早謀救濟。一旦氣息奄奄則嚙臍自恨。如禪人者可謂。長于養生也。雖然若不治心病。徒瘥幻病假使神氣色力度越眞仙。亦何益。心病若痊。則自朝至暮不離床蓐。亦道友能信。道俗能慕。不知陋拙之所議論以爲如何。
    薪竈蒸身送日居。幻躯苦惱定應治。若憂心病如斯切。成佛君須立地期。
示自芸禪人
    徑截工夫付猛烈。透關一路不須多。提撕諗老舊公案。浮世是非莫管他。
普淳律師改衣名丈頑字石鼎作此贈之
    改衣不是事雄豪。道義孝行趣共高。當日已傳迷子訣。何妨時至露金毛。
春雨
    細雨如絲不厭看。緩籠雙袖立檐間。閑花收影高低樹。軟翠流光遠近山。
凉雨
    一陣輕飈度翠微。森森銀竹勢如飛。幾人只愛盥炎熱。不覺和身濕却衣。
宿松林寺値雪
    一夜雪堆知幾重。松林寺外不看松。歸程問宿投何處。只道峨嵋第一峯。
靈雲寺落應
    滿徑蓬蒿新斫開。入門四境絶囂埃。靈泉洶涌靈雲裏。來者應須一掬回。
惟嶽禪人新居
    尖頭屋子架幽崖。上有霜松百尺枝。只願與渠同志節。歳寒辛苦不曾知。
次韻喜圓照寺大通大師至山
    枯木巖前一老身。從來無德孰爲隣。定中驚看香輪到。急喚黄童掃却塵。
雲居禪師過訪二首
    久聞道譽動緇林。豈料兩回辱遠臨。話盡宗猷衰替事。殘燈影裏共傷心。
    狼忙倒屣出前林。昨夜山神告儼臨。抹月抹風何敢愧。待賓只合在誠心。
浮雲軒贈某公子
    富貴從來輕似雲。義兼不義豈重論。何如緊緊究心去。速入無爲實相門。
寄玉林修補院宇
    屏除滲漏却平安。何必區區轉磉盤。移換從前是非柱。也知修造有來端。
挽腐竹禪人（好作笟籬）
    獨容龐老且堪儔。體道還他朴實頭。擲下笟籬何處去。舊房風竹冷颼颼。
雞
    方識禽中文武全。載冠容貎自昂然。南堂袖裏曾三拍。直至于今動大千。
牛
    野性強剛都斷除。誰家欄内得平居慣知近不犯苗稼。離却鞭繩一任渠。
猴
    蹲坐扶疏老樹枝。同群何處寄幽思。山雲掩月水頭闇。長臂幸然無事時。
魚
    鱍鱍洋洋蘆水涯。沈鱗不許釣漁知。禹門激起桃花雨。應有拏雲攫霧時。
蝉
    分甘露宿出塵囂。枯木衆禪屬爾曹。脫下從前皮殼漏。薫風句裏調彌高。
蛙三首
    喎喎恰似逞威雄。猶著渾身坎井中。一自𨁝跳呑却月。不妨眼大睨西東。
    虛堂雨絶四隣閑。兩部喎喎徹夜闌。堪笑堪悲張學士。青天月下被渠瞞。
    日夜喎喎倚蘚痕。雨餘轉覺鬧喧喧。隣翁忽向青蛇祝。爲我驅馳一口吞。
謝任齋處士見訪二首
    乍住永源居未安。誅茅編竹忍初寒。偶因客打東西話。燒盡樵青到夜闌。
    寒雲堆裏路崔嵬。多謝故人拔葛來。明日告歸下山去。柴門重又爲誰開。
示正顯新戒
    形是圓顱衣是麻。人間一出謝紛華。自今須覓眞精進。莫爲飢寒思故家。
予嘗訪如雪上座菴居。以偈見謝。次韻答之三首
    僧使來投陳謝偈。開緘珠玉照荊扉。再三舒卷沈痾快。和到數篇獨自怡。
    擬問荒寒心有期。忽逢暖日款巖扉。熏爐茗椀清談裏。隴上看雲共自怡。
    不圖來此卜幽隱。急挽藤蘿補舊扉。同社自今知幾歳。可中兄弟總怡怡。
梵達禪者哭父依韻示之
    義重恩深父子情。不困冥賛恨何平。定知前路分明去。此老居常百念輕。
示德菴信士喪妻
    迅速無常不少留。可堪死別結新愁。若懲冤苦能如許。休更紛紛戀愛流。
薦崑岫須鐵信女
    瑩然片玉離崑岫。五渴塵中不可收。試就光明臺上[覤-儿+目]。一番燦破死生流。
送欣禪人
    要知濟北小厮兒。劈面兩拳君莫疑。相送出門有流水。今朝重爲説家私。
雪中即事
    溢目瑤花積作堆。晴光萬里凍雲開。一叢瘦竹看將折。多謝狂風扶起來。
坐雪
    趺坐椿椿百念灰。不知積雪擁巖臺。一聲裂竹瑣窓外。容易教吾定眼開。
次韻任齋處士四首
    我甘闊泊懶談禪。君慚囂浮養浩然。緣底詩筒來往少。一般趣味卜林泉。
    不入諸方稗販禪。貧雖徹骨尚安然。竹爐七八片枯葉。茶銚二三升野泉。
    千株松下獨安禪。心似死灰不復然。怪得吐珠明絸紙。日將齒頬漱清泉。
    不用賺人謾説禪。菴居風致甚蕭然。敢將飢渴趨塵世。一樹松花一掬泉。
送禪者
    相遇驀胸揮一拳。恨君猶不笑欣然。却將仁義道中事。拾得閑家溌具還。
悼徒子慧參
    可憐一去隔人寰。隨我巾瓶數歳間。清亮好音如在耳。屡將悦衆立東斑。
示廉叟信士失子
    煙絶北邙灰未寒。料知到此泪闌干。只因學佛多年力。一寸心頭剛自宽。
令深禪人爲母設齋時余在病偈以薦之
    餘得蒲鞋多少錢故登瑞阜設齋筵。勿言老漢欠香炷。風送蕭蕭寒玉煙。
病中口占四首（乙酉秋作）
    痼疾縈纒宿世因。情知與鬼近爲隣。今年消盡多年志。好臥白雲終幻身。
    明滅殘燈若有情。山村一夜不聞更。幾回欹枕難成睡。聽盡西風吹葉聲。
    從容隱几覺輕快。雨過旻天氣象高。寄語毘耶金粟佛。悲生懊惱亦徒勞。
    都盧大地即靈方。醫得膏育喜不常。湛寂是身泉是命。呻吟苦楚總無妨。
謝琢首座見訪
    故人破雪訪巖房。袖祕隋珠五貫光。今日殊知衰恙苦。無由握手倒枯腸。
題紅葉四首
    高楓映徹夕陽天。染得松杉風外煙。可惜無人挑法戰。紅旗閃爍寺門前。
    閑凭横槛畏风吹，俯視高楓映半池。此日清流如學字。必言紅葉寫詩時。
    溪邊引睇日西斜。楓至霜餘紅益加。菊後梅前吟料乏。不如指作小春花。
    滿林楓葉映斜暉。可惜陰山遊觀稀。一陣風前何所似。漫漫紅雨點人衣。
紅葉飜鴉
    似愛紅楓已變丹。群鴉終日歛風翰。遙看閃閃投林處錦字新書墨未乾。
瓶菊二首
    輕黄淡白亂參差。最愛過秋冷蘂加。蜂蝶偷香霜妬色。何如瓶裏養斯花。
    稍中霜風弱幹斜。猶憐吐蘂晩香加。行人折去山籬下。故挿瓦瓶愛此花。
崖菊
    叢叢秋老已荒寒。金菊猶存崖石間。欲得清香盈一掬。直須撒手試躋攀。
次韻梅溪某詠菊
    滿把秋香帶露加。却疑造物愛君家。若知大隱在朝巿。何必柴桑戀此花。
三教圖
    竺支遺教競虛名。覿面相逢忘謂情。二處西湖景雖異。波心一月有誰爭。
瑞石山重造河橋
    兩崖疊石架輿梁。八福田中功可量。一脈永源慈水遠。渡驢渡馬亦何妨。
法常寺鑄大鐘
    毒燎烹成得策勳。瓶鐶釵釧混難分。規模纔脫大張口。吼破蘊山萬疊雲。
宗休信士小軒
    爲厭閑名破利門。蕭然一字架松根。靈源若有龍淵水。準擬濟川不動軒。
遊曹源寺
    前朝有寺號曹源。基址只看春草蕃。滿目青山古今外。無端留我倚松根。
訪愚堂和尚於濃州大仙寺
    溪山裹寺晝沈沈。淒冷門庭深更深。堪笑灘聲太饒舌。等閑漏泄大仙心。
題江州石塔
    育王鐫就石浮圖。八萬四千不換模。誰料扶桑那畔地。天留一箇镇迷衢。
秋晩書懷
    知見消時一切休。心頭自此事悠悠。尋常愛看前山色。況是白雲紅樹秋。
開爐三首
    金剛爐底一星火。燎却面門還見麽。不似歸來坐炭裏。寒時寒殺病頭陀。
    晷運推移冬又來。呼童始撥地爐灰。山中豈翅避寒計。多被夜窓風栗催。
    修整甎爐功未終。排檐拱木嘯山風。灰寒二百有餘歳。爭奈今朝吹不紅。
遊退藏寺次韻謝主人如雪
    墮樵燒盡石爐中。賢主温存足禦冬。須識此盟無變易。交情還淡道情濃。
次韻琢首座四首
    豈但裁成格律新。養高不厭守孤貧。眼頭煙景須同賞。咫尺隣峯一樣春。
    多君世外趣清新。形影雖孤道不貧。蹈破諸方荒草去。長年占斷一窩春。
    詩與梅花暗鬪新。才華漸富不知貧。微君誰又起予懶心約相携日賞春。
    我遠巿朝嫌濁富。君逃林嶽力清貧。相逢意樂頗相似。來往自今知幾春。
有客呈偈次韻二首
    山形拄杖掛疏櫺。活計隨身鉢與瓶。幽谷相逢論傚惡。瞎驢種草眼先青。
    聖胎深養一虛欞。誰爲肉山拈淨瓶。道伴交肩無化迹。豈知色裏有膠青。
春日用圓應禪師韻
    多病何憑鬢未絲。千林春色只心知。朝來偶遶門庭見。一樹櫻花雪滿枝。
重用前韻惜花三首
    意似晴空百尺絲。世間春事不曾知。睡醒忽覺午風惡。爲問庭花辭幾枝。
    惜花心事亂如絲。不是詩人爭得知。恰似浮世時命薄。未關風雨亦空枝。
    擬繫青春乏寸絲。人間此恨古今知。可憐昨夜狂風後。細揀繁花無一枝。
上已四首
    雲正暖時風正輕。花邊吟罷柳邊行。衲僧好箇無憂履。不爲蹈青新織成。
    芒鞋蹈破幾山青。春到重三放快晴。一片禪心無可拔。却臨澗水鬪餘清。
    九旬勝事三三日。四野清芳萬萬花。蹈遍亂青不知遠。回頭歸路已煙霞。
    慣看兒子接勝遊。步入青青興更幽。莫道僧家無禊事。緩舒清嘯俯清流。
結夏三首
    青草池塘雨始乾。大梅佳實熟何難。渴思禪客來同夏。欲識寒酸嚼碎看。
    古來瘡紙疊如山。送向諸方鋪席間。二百餘年陳滯貨。不知誰與打交關。
   我無道業警方來。兼恐後生學懦頽。一夏中間殊【叵*寸】耐。百寃門口掛棺材。
禪者過謁次韻
    不假琢磨爭得全。幾人抱璞送流年。爲僧須立扶宗志。休就長連床上眠。
次韻了誼侍者
    不見纖毫眼界平。莫存順境與違情。可憐碌碌侍巾裓。只欠南陽三喚聲。
解夏六首
    過夏徒空秋又新。袈裟形相鎖閑塵。却嫌潙仰遞狼藉。吐舌自傷愁殺人。
    嘮嘮菴僧不惜眉。幾人腦後欠針錐。看他自結自還解。鐵網何曾著寸絲。
    一夏喃喃苦誘携。脊梁自覺爛如泥。近來打殺許閑鬼。不道虛揮溌竹箆。
    九夏漫開雜貨鋪。時時交易入塵衢。眞金鼠糞與人辨。撒手歸家一物無。
    漫天鐵網始收時。一任左之與右之。亂走禪和看脚下。出門萬古草離離。
    解結中間一睡乡。忽驚梧葉動秋凉。隨緣若赴別山去。徒有閑雲護舊房。
初雪二首
    清興催人飛雪初。風流韻士思何疏。望中消盡柴門外。不待山童掃得除。
    撩亂隨風初雪朝。怕寒不敢傚詩人。驟晴自起開窓見。但有峯頭遺玉塵。
示僧參趙州無
    苦咬無字下工夫。那箇丈夫絶後蘇。撥轉趙州關捩子。倒騎佛殿入紅爐。
次韻示禪人三首
    古巖叢裏兩經春。打硬工夫逐日新。不會桐江敗闕處。後來必道賺吾人。
    參禪我未見遮般。七尺單前疑已團。打失從來布袋子。君看何處不平安。
    稱子誠精衆口譁。定知晚歳振聲華。本分草料親分付。緑入柳條紅入花。
次韻示武田氏
    此生何識世間春。現業清時道業新。贏得貧居眞活計。閑名破利不關身。
看櫻花
    身隨狂蝶暫竛竮。綴雪山櫻春滿庭。看破未開前面目。禪心不用怨飄零。
次韻祖于上座二首
    韶風輕動四山隈。從此群紅知幾堆。心友難逢時易去。莫辭携手屡歡咍。
    休居自養碧雲隈。几硯凝塵動作堆。若使君揮腕頭力。閑神野鬼恐嘲咍。
道
    八門一字幾成災。駕與九牛挽不回。爲報趙州牆外底。年年因雨長蒼苔。
    緇素之儔各使工彫刻觀音大士像。且請山僧佛事。厥志勤矣。因謂若欲點佛眼。不如。先點自己之眼。乃宣伽陀。示以入理捷徑。十首。
    看看大悲千手眼。雲在嶺頭水在澗。擧心纔擬入圓通。早知將鐵鑄門限。
    隨緣赴感任機權。頭上寶冠脚下蓮。遍界渾無生可度。縱開慈眼亦徒然。
    佛病已瘥初絶功。一聞千悟不如聾。自今常念觀音力。又見華林大小空。
    念彼觀音道自成。無明枝上覺華馨。世間莫恨沒儔侶。五百年前有仲靈。
    娑婆教主只由他。展拓普門看若何。話及温州輝絶照。闍梨淨信不爭多。
    大悲靈感大千界。如實現修貴肯人。借取冥熏加被力。何妨確定比丘身。
    家家春興總相同。談笑花圍柳繞中。自是庸人構不得。渾無一個出圓通。
    清風袞袞遶松筠。誰信普門無隔塵。要見爲群爲隊底。了無一刹不分身。
    何事紛紛現應身。娑婆界裏叫當仁。欲知大士施無畏。撮得虛空分與人。
    照臨率士度群生。小白華嚴水月清。大士願分加被力。使他定慧頓圓明。

定慧明光佛頂國師語録卷第五
佛頂國師年譜
    後陽成皇帝慶長十三年戊申師諱文守。字一絲。世姓源。京兆人。大父久我亞相晴通。父工部尚書具堯。母藤氏。正議大夫基繼之女。生四男一女。師乃其第三也。有身無惱。是歳二月二十七日卯時誕焉。
    十四年己酉。
    十五年庚戌師三歳。乳母私令相之。相者曰。此兒骨相奇秀。不是凡流也。他日必爲王者師。克當保育。
    十六年辛亥。
    後水尾皇帝十七年壬子。
    十八年癸丑。
    十九年甲寅師七歳。容貌魁壘尤有英氣。不事兒戲常愛讀書。     元和元年乙卯師八歳。召侍皇太后中和門院。
    二年丙辰
    三年丁已
    四年戊午
    五年己未
    六年庚申
    七年辛酉師十四歳。辭皇太后寓于相國寺雪岭崟長老之院。而習學。敏悟超邁見書不再過。乃能諳誦。人咸驚異。
    八年壬戌
    九年癸亥
寶永元年甲子
    二年乙丑師十八歳。學業日進氣出流輩。鑒裁精絶。高論古今。洞若然犀。尤以能詩名于京師。帝將召而官之。師乃固辭。蓋無處俗之意也。
    三年丙寅。師十九歳。嘗偶阅禪録。半信半疑。於是。謁一老宿入室咨詢。時老宿擧似一則因緣。師因呈所解。老宿即可之。隨示一則。如是者數四。師自謂古人云一句透千句萬句一時透。然則我今日參得底。明知不是實解。而聞人稱澤菴彭禪師之道。春三月往泉州。見澤菴以乞指示。菴與沒意智一著子。師無措。菴曰。汝曾參底爲我道看。師以實對。菴大笑曰。我這裏總無恁麽葛藤帶累學人。只將一丸藥衆病而已。師知其有長處。傾誠歸向。菴屡與俱語乃喜有遠大之量。期以法器。有頃師辭還京而禀父母。懇求出家。竟投槇尾山賢俊律師。祝髮力習毘尼。
    四年丁卯師二十歳。在槇尾。一日自嘆曰。拘拘覊于此不是發明之道。歳月蹉蛇將何以抵敵生死乎。即日謝去復謁澤菴。菴命侍左右。
    五年戊辰。師二十一歳。孜孜請益。晝夜不捨。親近未幾率盡要領。菴毎對人稱賞之六年己已。師二十二歳。秋七月。澤菴以事謫於羽州。九月師亦往依焉。一夕呈偈。菴和曰。尋思今古事悠悠。閑坐爐邊語共收。佛法元來無一事。衆生諸聖兩浮休。
    明正皇帝七年庚午。師二十三歳。春辭羽州還京。縛菴西岡曰間夢。爲養高之所。藤亞相光廣初禪教碩師參見殆乎遍矣。自負伎倆常喜勘僧。時纔見於師則向痛處下針錐。其雖謂聰敏至此大窮。自爾往來無間放下平日所見。盡心研究。遂及受其許可矣。藤丞相信尋公聞出在西岡。折簡見招。師一日訪之。道話終日公忘其倦。深以悦服。從茲特爲公所重。
    八年辛未。師二十四歳。一日太上皇召問法要。奏對契旨。大加嘆賞。以至公卿大夫欽風慕德者咸忘齒屈勢。乃道價日高。
    九年壬申。師二十五歳。間夢菴距京不遠。以故其居雖幽陋往來憧憧不惟雨笠煙包之輩。多是一時名公搢紳也。師頗厭煩闠而欲移居。有客曰。丹陽有九路峯。其下村曰千箇田。居民夾水結茅者十戸許。四山如屏林樾深邃行路嶮巇甚遠人寰。道人之所宜居也。於是秋八月。師乃請客俱去告以棲止之意。居民各爲持竹木。從衡丈許造尖頭屋。師忻然居之。汲澗採山。饮食纔接氣。塊坐長終日。人不得而親疏焉。
    十年癸酉。師二十六歳。深以韜晦。然道香難掩。玄徒相尋鹿至。拒之不去。倚山隈水。挿草以住者夥矣。一日藤光廣泰翁居士亦過訪。款譚數日留和歌而歸.
    十一年甲戌。師二十七歳。春泰翁居士創桐江菴延師居之。師不得已稍開化儀。自稱菴主。家風峭峻自非上根利器靡不望崖而退。故登其門者。皆叢林精練衲子也。太上皇詔欲置莊田。師力辭焉。蓋到處叢林儘見豐富爲害。所謂。多易必多難。所以欲矯華侈之蔽。特作持鉢説。令衆分衞。千箇田初爲勢州守小出吉親釆地。今茲大樹家光公朝覲特詔之換其地。割其租。以充雲厨。仍詔有司優禮外護。京兆尹板倉防州守。以爲。師之居山深甚。恐非聖慮。遣使督問。師書以喩之。其略曰。自正宗衰替。異見競起。外衞之士不問其人之賢愚與其法之邪正。輒授師位以尸法社。云云。方今國家慕先王之道。且不忘靈山付囑。時時下令檢責吾徒玷辱門風。料夫懼罪克己進道勵行者稍稍有在。實是佛門幸甚矣。
    十二年乙亥。師二十八歳。太上皇賜華鐘以警晨昏。更茅構數椽以擬僧堂。又造寮舍以便方來憩息焉。師常以大慧禪師爲龜鑑。若有纖毫不盡處不肯自休。一日齋罷下堂於菴前柚樹下有省。後因阅大慧普説。至白雲端和尚二祖安心頌云。終始覓心不可得寥寥不見少林人。滿庭舊雪重知冷。鼻孔依前搭上唇之處。豁然大悟。佛祖玄關一時打透。如龍得水。似虎靠山。自是接人之際縱橫無礙。得大自在。方知始契得古人道懸崖撒手自肯承當絶後再蘇欺君不得焉。所謂既有悟明處而不疑言句。是爲大病者誠不可誣也。
    十三年丙子。師二十九歳。攝州天王村重修神廟。有觸爲崇久之不止。闔乡大怖延巫覡若名僧。哀悔不可。乡人來請曰。願藉慈力。師封一合子。使僧去藏之祠中。即神怒平復如本。乡人咸扣頭而謝。
    十四丁丑。師三十歳。編緇門寶藏集。冬十一月親塑土地神儀造祠安之。
    十五年戊寅。師三十一歳。京人田中景利捨貲改造僧堂。因有示衆。且爲之記。夏六月師染疾。太上皇遣醫官治。不効乃召至京。良劑所加不久即愈。既而旋山構淵默堂。七月十三日亞相藤公泰翁居士逝矣。師聞哭之。有偈曰。與君説夢十餘年。冷地思量似有禪。只靠這些尊貴墮。歸程風轉脚頭邊。居士嘗自參師已來切究狗子話。往復詰問不知其幾回。一日師訪之。居士忻然而迎乃通所見。於是始能到離位離見處。師以本分接之。次日寄書謝師。其略曰。昨日大恩垂手粉骨碎身未足酬。自今以後釋迦達磨臨濟德山出來亦無益于相見。又曰。拈花微笑已一條紅線也。九拜又九拜。其投機偈曰。咬當無字齒還亡。端的嚙時無盡藏。即佛即心阻萬里。風吹馬耳畫梅香。師作偈遣之曰。黄面拈花迦葉笑。一條紅線兩人牽。且喜官人沒意智。自開大口恣風顛。此蓋非是一旦之事。而今忘時日。因此略附見居士參道之所由。居士親書今猶在大梅。八月太上皇詔創靈源菴於洛北。十一月初五日師入菴。因作二偈。左僕射藤尚嗣公次韻有仰祝此山天下衣之句。師謝偈有曰。願分武緯與文經爲我裁成古佛衣。及歳暮歸丹山。即掩關於淵默堂。以改歳。
    十六年乙卯。師三十二歳。普淳律師來參禮拜次。師問。有疑問將來。淳便出去。師喚曰。闍梨闍梨。淳不回首。時日將晏。投宿於山下。師奇之遣人呼來與語到天明。淳服膺駐錫。一日入室師驀呼普淳。淳應諾。師曰。三世諸佛亦如是。歷代祖師亦如是。天下老和尚亦如是。汝更求箇什麽。淳當下釋然。掴師一掌。便出。亡何歸菴。後師過播州黑田。訪之。留偈而別。秋間淳再參師靈源。師拈棒問曰。汝見山僧後胸中洒洒落落麽。淳曰。洒洒落落。師曰。洒洒落落處何不呈示山僧。淳擲下坐具。師曰汝具什麽眼作恁麽伎倆。淳以手劈開眼曰。只這是。師便休去。玄龍律師亦初見於師在是年。
    十七年庚辰。師三十三歳。太上皇召對間數問山居勝概因茲師作山偈十篇而進覽。上皇大悦即有御和之歌。其序略曰。山陰道傍有僧。結白茅而住者十許年。扁其菴曰桐江。眺望不換三公之江山以爲詩情之助云云。與師偈共灑奎翰賜之。三月募緣改鑄洪鐘。有偈長皇女嘗竊聞師對御説話。深信佛乘。屡請爲尼。其志不可奪也。於是詔許依師剃度。名以文智。號曰大通。和州普門山創圓照寺住焉。其道業世之所欽嘆也。七月廷尉藤資慶入山請普説。薦大父泰翁居士。一日玄龍來參話及法身。師問。如何是法身説。龍曰。五大有響十界具語言。師曰。勿饒舌。龍擬答。師便以手掩龍口曰。道道。龍托開便出復回禮拜。師曰。汝已得省力。更須子細。
    十八年辛已。師三十四歳。春有旨刱建大梅山法常寺。以師爲開山祖。因銘之鐘後御書二大額賜掲之。皇太后東福門院賜金絲帳。莊嚴全備。七月七日慶賛有普説。普淳律師住菴一日作投機偈來呈師。師乃依其韻印可曰。淵源徹了百無求。千聖羅籠何轉頭。今復魔宮重把手。從茲狹路不締讐。普淳英衲深徹祖道淵源。洞明諸聖大機。若開大口恣橫行。必知今時周金剛也。後名文頑。字石鼎。偈以遣之曰。改衣不是事雄豪。道義孝行趣共高。當日已傳迷子訣。何妨時至露金毛。
    十九年壬午。師三十五歳。春正月。作大梅吟曰。大梅山裏大梅樹。梅子未敢定價聲。欲驗生熟無龐老。桃李盤中不可盛。心許已飽經煙雨。枝上纍垂自圓成。晨昏保護不墮地。將謂有時充調羹。天下宗鼎飛沈久。豈圖瓦釜作雷鳴。況是時俗愛甜處。纔下口觜總相驚。縱和草莽圖俱腐。一味寒酸不變更。攝州上杉村民戮力建寺。請師爲開山。師應之。號龍泉山靈雲寺。進山有普説。冬十月太上皇以和歌發揮三則公案。染宸翰。以賜。一曰應無所住而生其心。二曰啐啄同時眼。三曰啐啄同時用。師依御韻而獻三頌。
    二十年癸未。師三十六歳。春相見大圓寶鑑國師機語投合。國師謂人曰。是再來人也。老僧不如。江州永源空子久慕師道望。且嗟圓應禪師遺蹤零碎不支日將寂寥。自退其席遠來丹山。投誠懇請。師堅臥不起。空子留連數日請之益篤。師念其祖高風隱韻。殊異名勢之招。由此幡然而應。秋八月進山則恍如曾遊。因有溪山蘊藉如經眼。疑是前身隱此中之句。居之未幾名衲高士雲委川增。恐其後也時天下稱法席之盛矣。
    後光明皇帝正保元年甲申。師三十七歳。太上皇賜釋迦。文佛饮光慶喜三尊像。以安瑞石大殿。師有普説。雲居膺禪師過訪。時寶鑑國師先來在焉。品坐道話商確古今。師以偈謝雲居。曰。久聞道譽動叢林。豈料兩回辱遠臨話盡宗猷衰替事。殘燈影裏共傷心。雲居和曰。爲破無明煩惱林。天教慧日此時臨。衆生濟度無疑著。師是觀音傳佛心國師亦曰。法友尋盟入遠林。道人作偈謝來臨。不參海月山雲句。誰識兩翁今夜心。夏四月皇太后延師於宮中。請世尊開光明佛事。師始道聲藉甚而未有出世之念。殘山剩水將終身焉。禪林往往議之者多矣。去歳不得已應永源之請。於是通嗣法書於寶鑑國師。國師證明曰。祖師云不由師悟者萬中希有。若自己以緣會合得聖人意。即不用參善知識。文守禪人者乃其人也。早明了自己不因人求。此故坐石上。處樹下。間居過日者年久矣。老僧曾一見早知有過量見矣。他日狹路相逢直以向上鉗鎚驗之。恰如金剛不破壞。又雖事事施陷虎機猶具師子返擲機。又以平常語話了細勘驗之。與老僧見處不異。如兩鏡相照於中無影像。眞吾家種草也。他日建法幢立宗旨。運濟往來報佛祖恩不辜負老僧意。祝祝由此天下禪流破滿肚之疑。八月太上皇有先帝御硯。寶玩之二十餘年矣。因御製和歌二首并序備悉宸衷。特遣師家兄黄門具起。賜至于山。此實瑞石萬世不磨重寶也。師以獻壽。偈見録。九月初一日永源開山忌香語有言。若諳永源眞水脈。何妨今復預支流。是月過石馬。訪雲居禪師有詩。
    二年乙酉。師三十八歳。夏五月。畫寶鑑國師頂相求賛。國師題曰。龜毛拂子佛眼難窺。一場打開竪之掛之。驢腮馬頷無人愛。不合畫成留與誰。永源守菴主繪予幻質。見求賛仍信筆云。圓照寺大通大師至山。法誓院日證大師園光院文英大師俱陪來。大通大師有詩曰。不意今朝寄此身。青山重疊四無隣。慇懃掬得永源水。洗盡多生臨劫塵。師次韻而謝。文英大師請普説。六月之濃州大仙寺候寶鑑國師。有詩。歸途冒暑因以感疾彌留至七月。聞太上皇聖慮知其乏醫藥。累詔赴京。命太醫官以治。且中使問候晨昏必至。左丞相藤信尋公亦造訪無虛日。自餘公卿駢肩接踵。如此月餘。乃起謝恩還山。九月賜官材一新永源方丈。皇太后捨内金助建。經始今茲孟冬訖功明年季夏。共宏壯雄麗映帶山川。皇太后親綉成馬郎婦像。賜之。其工緻奇密慈容出塵。殆不可言也。玄龍律師向問師疾。時師告曰。汝昨有言還記得麽。龍曰。記得。於是更衣遂命改名文巖。字如雪。住退藏且示偈。有他日隨緣闡玄化道行應不愧人天之語。除夜詩曰。明朝三十九。抱影臥遲遲。燈暈驚油盡。爐寒覺歳移。孤猿啼幾度。飢鼠走無時。詩罷神思廓。個中只自知。嗟乎。師平生著作痛快鮮明各得其所而少有如此短氣。今追思明年之事非先言者也耶。
    三年丙戌。師三十九歳。春正月。師病復發遂自覺不起。太上皇又命中使就醫藥於京。師謹謝而不肯赴。左右咸請應詔。師曰。汝等何愚迷之甚。我方知今番不可治也。因詔遣醫投方。乃至取馬山温泉賜浴。師在病淹矣。誨勵學者不異平日。應接之禮略無所缺。述作尤多。三月十六日晡時謂左右曰。吾近日將行。汝等宜以祖道爲念。莫負初志。是山僧所深望也。復何言乎。其諄諄教語。聞者不堪悲感。十七日師弄筆草書。淨因問曰。師近手指不仁而今甚輕快。若其末後可書偈耶。師忽抛筆勵聲曰。何偈之有。十九日靠案而坐。一衆畢禮。至午時右脇臥而瞑。淨因方爲診脈。師忽開目叱之縮手少焉泊然示滅。留龕數日顏色不變黑白。靡不號泣而哀慕焉。諸子奉全身窆寺事。收遺髮塔于大梅淵默焉。嗚呼。師風神明徹而有異標。龍【思*页】虎視頭腦聳直清修。甚臞。曲彔床上竹箆之下鞭笞龍象。不假辭色。望之嚴於秋霜。承顏而依則温厚大度貴賤一視妙運眞慈。相與説法隨機誘掖其見者無不心悦而誠服。加又文詞清藻有聞當時。發起情性澡雪胸襟。天賦淳朴深惡華飾。食常麁糲衣惟布素茅茨以居。無有畜積。蚤負英邁之資。而抱決烈之志。嘗自從參見一二老宿。後晦迹巖谷。覃思此道。發知見於前因不必由于師訓。昔有遊明求法之志。國制不許。然後至定宗旨。可謂古稱於法重者也。一旦道契聖主。深荷天恩。爲法之檀度。時賜尤渥。創法常於丹陽。開靈源於洛北。家風古淡力行祖道。痛破諸方邪解。大振濟北正宗。使夫豁達空見之輩知有正因者夥矣。及遷住永源規繩井井爐鞁增赤。江湖指以爲道之所在。其嗣法者惟石鼎頑如雪巖。更有泰翁居士。如兜率得無盡。諸方之所不得而羅籠也。凡度僧尼若干人。王公士庶受歸戒。請法諱指不遑屈焉。示衆曰。結夏已一月餘。蒲團上事。稍得承當也未。若未承當。山僧今日爲衆露出心肝五臟。伶利衲子便請著眼。不是禪不是道。不是佛。不是法。是什麽。西國船泊明石。丹波席鬻洛陽咄。又曰。苦哉苦哉。汝等一隊瞎屡生。被三世諸佛鈍置。被歷代祖師鈍置。被心性玄妙鈍置。被知見解會鈍置。被恁麽説話鈍置。被知鈍置底鈍置還有不受鈍置者麽呵呵呵。扇子𨁝跳上三十三天。築著帝釋鼻孔山河大地拍手笑。且道笑箇什麽。黑花猫兒面門斑。其要實踐則以永明垂誡明教尊僧篇。令衆誦之。日以一遍。爲俗子必授十善行。有人求字多書生死事大無常迅速。其如應機接物略此類也。近州深山口靈照寺僧某嘗蓄師所書釋迦文佛寶號。偶一夕失火。寺宇及器物無有遺餘。次日得寶號於散灰之中。餘紙盡燬字畫咸全。見在其寺。凡師片言隻字落紙則人得而寶之。此不但取信於人。抑亦神物之所護也哉。其著述有語録及緇門寶藏集永明垂誡註等若干卷。行干世。師遷化之後。三年左僕射應山公駕至永源。謁師塔。觀覽遺跡。感慨莫已。宽文乙已冬十月初六日。太上皇臨幸靈源。尋有旨改菴爲寺。以清凉名山。灑御翰賜額。延寶戊午三月十九日勅諡定慧明光佛頂國師。此則師之出處始末大較也。余嘗編先國師行状。行之久矣。一日文光訪余於南山。徐謂曰。我聞山國師行状也。可謂盡矣。然不肖竊念更係之年時則益足以徴焉。他日師翁千百年後欲有聞而不可得。師翁若口授不肖操觚而爲之。奈何非是行干大方。當自備考耳。余曰諾。遂以昔曾所記與其録中可考者筆削之。題曰。佛頂國師年譜。文光字晦之。余法孫而時住大梅者也。好古其志亦可愛。此余所以欲默而不能。因以應厥需焉。元祿十一年季秋日。淨因書於瑠璃山草衣巖下。

佛頂國師年譜（終）
    丹波州大梅山法常禪寺開山勅諡定慧明光佛頂國師一絲大和尚髮塔銘并序帝者有師其來尚矣。菩提達磨始來東土。武帝問之以第一義。爾來唐有南陽。趙有眞際。在于我朝亦然。文應帝之於大明。延慶帝之於圓成。元應帝之於大燈。一傾叡心屡扣禪要。粤。元和上皇召佛頂國師。咨詢單傳直指之旨。蓋又其尤者也。國師諱文守。字一絲。世姓源氏。工部尚書具堯第三子也。母藤氏正議太夫基繼女。曁孕而母胎無惱。慶長戊申二月二十七日卯時吉祥而誕。三歳有異人。相曰。此兒骨相奇秀殆非凡器。他日必爲王者師。八歳召侍皇太后中和門院。十四歳辭皇太后。依雪岑崟老于相國。而習學文字。敏悟超邁過目成誦。尋謁一老宿。將究己事。宿爲擧一則因呈所解。宿許可之。又示一則。如是數四。師謂吾聞古人一句透千句萬句一時透。恁麽論量寧非尋行數墨乎。直往泉南叩彭澤菴。菴與沒意智一著。師罔措。退而還京。即辭雙親就槇尾心王院賢俊律師。祝髮。時十九歳。自謂。戒律如網。苟繫著不回則覓繩自縛也。寧爲瞥脫之法乎。遂棄到泉南再依澤菴。淬勵三冬又辭。還京縛菴西岡。扁曰間夢。藤丞相信尋公目擊歸仰屡屈請詢宗要藤亞相光廣亦飽得鉗鎚。而卒臻玄奧。一日信尋公奏太上皇。云。臣多見僧侶未有如守英邁者。光廣亦齊奏焉。於是召對宮掖。奏對契旨皇情大悦。從是搢紳之士。挾複之流。慕風參依。殆無虛日。師甚厭煩遂抵丹陽相幽邃地。縛茅于九路峯下。一日光廣泰翁居士造訪道話。見其居之無所容膝。別剏一小菴。榜曰桐江。太上皇賜莊田。力辭不受。竹椅蒲團一味清虛不與世接。一日從齋常歸於柚樹下忽然省悟如桶底脫。自覺慶快。又因閲大慧普説中白雲端二祖安心頌。大徹源底。爾來機辯如流一挨一拶弗留朕跡。手段辛辣。學者多望崖而退。常嘆宗風衰弊。欲入明求師。有國制故不果。因見大圓寶鑑國師愚堂寔公。機語投合以定宗系。太上皇殊賜華鐘。新架數椽。肅整叢規。師偶有疾。太上皇遣醫診視。乃召至京。不日離褥。太上皇以佛祖三語爲題製和歌三首特染宸翰賜之。師恭獻和詩。戊寅歳太上皇詔創靈源庵於洛北。屡召問山居勝概。作山偈一首。以進。太愜叡情。即有御和之歌。長公主素有超塵志。詔師落髻名以文智。號曰大通。辛已春特有旨鼎建大梅山法堂寺。御書二大額賜之。皇太后東福門院賜金絲織成帳。永源空子。久慕道望傾誠延請。峻拒不容。留連數日請之不輟。強以應之。及于進山。恍愡如曾游之處。有溪山蘊藉如經眼。疑是前身隱此中之句。居未幾衲子翕然來歸。甲申春太上皇賜釋迦饮光慶喜三尊像以安于大殿。八月有先皇御硯之賜。太上皇寶翫之二十餘年。遂附御製和歌二首賜之。乙酉秋有病。太上皇慮山中乏醫藥下中使召入京。乃命國翳。治之。慰問尤厚。不日而起。謝恩還山。皇太后聽丈室褊窄。出内帑更造焉。次年春正月舊痾再發。太上皇復下詔赴京。自知化緣不淹辭而不至。左右咸請不可。因再詔賜醫於山中又遠汲馬山温泉以浴。吁太上皇重道之厚。可謂至矣。師病中激勵學者。未嘗少倦。應接如常。三月十六日。晚間謂左右曰。我行在近。汝等努力莫違遣誡。十七日師書字次。淨因曰。師近兩手不仁方今操翰甚是輕快。請爲後昆書末後句。師擲筆勵聲曰。説什麽末後句。十九日晨粥不匙。右脇而臥。至午時。淨因欲診脈。師開目叱。縮手少焉蛻然而逝。闔境緇白悲戀涕泣如喪考妣。徒衆窆于屋山。又收遺髮於大梅。塔曰淵默。師壽三十有九。坐二十夏。宽文乙已十月初六。太上皇臨幸靈源。灑宸筆賜清凉山靈源寺延寶戊午三月十九日勅諡定慧明光佛頂國師。又永賜椹服於靈源法常兩刹。有語録若干卷曁緇門寶藏集永明垂誡註等。盛行干世。師爲人識實無有外飾。痛厭華靡力避世榮。常披黑衣。不服繭綿。平昔垂示如良醫應病與藥。霑法味者不爲不多。雖有嘗其酥酪而得一知半解者。愼不輕許可。親帶印記者但石鼎頑如尋岩井泰翁居士而已。石鼎付知明因。因付法常禪岩心及靈源功隱拙。禪岩付晦之光。光持紀年行實等。來徴銘其髮塔。因略序顛末。又係以銘。銘曰。洛之靈源。丹之法常。開山兩地。芟荊鋤荒。特辱叡旨。鼎建禪房。壽君福國。地久天長。此師初習毘尼條章。厭喧求靜固若昆鋼。馳求頓歇打破面牆。己躬下事自肯承當。殺活自在説禪幾霜。吹毛出匣截斷脊梁。雷震電拂佛魔膽喪。尋公問法其道滋彰。奉詔入洞。奏對上皇。宸翰天降名聞雲翔。文智公主相見宮坊。鉗鎚妙密漸登其堂。廣卿入室子細商量。咬當無字。牙齒頓亡。宗分二派。澤滿十方。末後一句。把定封疆。瞎驢滅却。續焰聯芳。經年勅諡。定慧明光。佛頂徽號。萬方稱揚。元祿十五壬午末商礱眠。爲碣。覓銘一行。誰是銘者。畿内南陽興福教寺一乘道場。了字正覺眞敬親王。
跋于佛頂國師髮塔銘
    佛頂國師眼空佛祖。道契帝臣。其玄孫晦之光請髮塔銘於先師三菩提院正覺親王。藁既成晦適順世。先王深惜晦之有志不遂。無何王亦戢化。見住法常賜紫太翁長老乃功隱之的嗣也。今茲特來屬余以寫之。余恐有貂續之誚。以固辭焉。力請不已。於是恭聞太上皇。詔曰。先王皦挑唯識之燈。兼究直指之旨。故教國師金剛慧光以盛大。在斯遺文。豈可不書乎。因染翰以應其請。


