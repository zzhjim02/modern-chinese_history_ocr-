《大正藏》第81卷No.2573

西源語錄序。

    大圭不琢。至文不文。正法四流之一祖大寂常照禪師西源語錄。不琢之琢。不文之文。騰煖當時。古記云。三卷行于世。世熊遷謝轉寫謬脫。其的冑住妙心獨坐大雲峯現董。西源梁谷和尚。比年讐正搜索諸方。收獲乃祖上足本光國師紙衣之斷簡。及天龍名德策彥和尚親謄之小册。併復前套焉。方今屬梓而壽慧命。令不肖題辭。三次牢讓一任僣差。若人謂不擧錄底端倪。則向他道聽取大寂定中之一喝。
    享保己亥重陽翌旦。
    遠姪孫慧寬熏拜謹書。

    西源特芳和尚語錄目次。
      序引。
    卷之一。
      龍寶山大德寺語。
      青龍山瑞泉寺語。
      垂語。
      佛事上。
    卷之二。
      佛事下。
      銘。
      像賛。
    卷之三。
      像頌。
      道號。
      疏。
      後序。
      拾遺。
      勅書。
      傳。
    附錄。
      疏。
      祭文。
    西源特芳和尚語錄目次（止）。

西源特芳和尚語錄卷之一。
    侍者某等輯錄。
    遠孫宗怡重編。

    住平安城龍寶山大德禪寺。
    師以文明十年戊戌（時師五十九歲）九月某日入寺。三門（指云）雲門禪新定機（顧視左右云）普天無處不光輝（喝一喝）。
    佛殿。爛冬瓜乾屎橛（點胸云）天下大禪佛。卽是萬人傑。
    土地。卒莫謬敬愼護法社（擧坐具云）。授這五大施。夜垣合助我。
    祖堂。開東震花。漏泄西來意。阿呵呵。衲僧而前不知恥。
    據室。二鐵團可透。金剛圈難透。四大海可呑。栗棘蓬難呑（竹篦打案云）。還我。命根來。
    勅黃。皇圖長久只由這箇。祖道重輕只由。這箇。且道這箇是什麼。更請維那宣過。
    山門疏。白雪陽春擧世難和。本是山中人愛說山中話。
    同門疏。燕肝越膽同氣相求。不是寃家不來聚頭。
    拈衣。微笑塔中老祖翁。昔年傳此衣時千鈞重。靈光塔下新長老。今日傳此衣時一毫輕（搭起云）。奪朱紅紫。亂雅鄭聲。
    登座。古帆高掛駕起鐵船（進前云）。須彌頂上浪滔天。
    祝聖拈香云。大日本國山城州平安城龍寶山大德禪寺新住持傳法沙門（禪傑）。開堂。令辰謹焚寶香。端爲祝延今上後帝聖躬萬歲萬歲萬萬歲。陛下恭願。德起羲軒。再逢海晏河清之日。仁則文武。長延鶴算松壽之年。
    次拈香云。這香爇却寶爐。奉爲大檀越準三宮資陪錄算。伏願股肱王室不減呂望阿衡。金湯佛門如同公美天覺。
    又拈香云。這香奉爲勅使尊官左少丞資陪祿算。伏願耀仲尼日月於胸天。世掌絲綸之美。諳漢官威儀於懷抱。增膺昇進之榮。
    又拈香云。這香爲源兵部增祿位。更冀輔閫外威權。退匈奴於邊徼。隨國初條令誓始終於山河。
    次拈香云。這香梅陽惡氣息。花園毒芽孽。觸著則鼻孔穿。覰著則眼睛瞎。爇却一爐奉供養前住當山現住龍安雪江大和尚。用酬示法乳之恩。
    師斂衣就座。上首白槌罷垂語云。聲前一句千聖不傳。纔涉脣吻十萬八千。有麼時有僧出問。雲歸故岑天下仰無雙禪苑。龍啓新窟野外行綿蕝朝儀。簸揚祖風毘賛堯日。師云。杲日麗天清風匝地。進云。玉印千年閟。金莖一氣清。師云。地天泰吉無不利。進云。記得密菴禪師奉勅住靈隱日。僧問。中興此道。將何祝聖。師云。指出須彌作壽山。僧云。的當也無。師云。崑崙嚼生鐵。進云。和尚今日應綸命而開堂。可謂異代同調。師云。彼一時此一時。進云。與麼則望闕酬恩一句作麼。師云。自從金革銷聲後。唯聽堯民擊壞歌。進云。抛金鐘輥鐵鼓。等閑翻作太平曲。師云。知音更在青山外。進云。黃河清而聖人出。師云。祝祝。
    提綱。師乃拈拄杖云。今朝拄杖始開封。四海八紘雲也從（卓一下云）。一聲霹靂動天地。龍寶山頭化作龍。咦用化爲什麼（靠拄杖云）。到者裡明暗色空各歸本位。山河大地不改形容。淨裸裸赤灑灑。風凛凜水淙淙。且道。是什麼時節。儻於此薦得。佛恩皇恩一時報畢矣。其或未然（擧拂子云）聖代祇今多雨露。萬年松在祝融峯。
    自叙（禪傑）。藝苑散樗緇林草芥。匪材匪器無補宗乘。久藏巖壑期與草木俱腐。不圖忝承紫詔叨據金猊。不堪慚顏。伏乞衆慈亮察。
    白槌謝。開堂之次。恭惟金龍東堂大和尚。禪河香象法窟金獅。振起臨濟已墜之宗風。嗣續天源一派之命脈。茲忝屈尊座側親鳴犍椎爲法作證明。下情無堪激切之至。伏希尊照。
    總謝。又惟諸位東堂大和尚。諸位西堂和尚。山門東西兩序。單寮蒙堂。前資辨事。適來禪客。四來高賓。一會龍象。諸位禪師。雖逐一可賁詞褒讃。今日開堂端爲祝聖。併期小參之次。各乞允容。
    拈提。記得肅宗皇帝問忠國師。如何是十身調御。國師曰。檀越蹈毘盧頂上行。帝曰。寡人不會。國師曰。莫認自己清淨法身。師云。南陽恁麼告報。且缺納僧巴鼻在。若新寶山。便祇對他道。玉璽不彰文。萬邦咸稽首。
    當晚小參垂語。溪林葉落塞鴈聲寒。現成公案有什麼難參。時有僧出衆云。雲門丹砂神於虎腊鸞膏。松源黑豆毒於烏喙鴆羽。展開惡辣之手揭示軟頑之機。師云。劍閣路雖險。夜行人更多。進云。黑漆崑崙暗裡走。端的一句作麼生。師云。也太奇也太差。進云。記得息耕師祖曾住開善日。小參因僧問。非但大衆觀光。學人小出大遇。師云。偸心鬼子。僧云。意在那裏。師云。燈籠露柱手舞足蹈。僧云。消得龍王多少風。師云。天旋地轉。進云。龍寶今夜小參。大衆觀光如得夜明珠。將謂小出大遇。師云。金屑雖貴。落眼成翳進云。一毛頭上定乾坤。師云弄巧成拙。進云。時當像季如曇有華。師云。彩鳳舞丹霄。
    師乃云。大機圓應大道無方。法筵改觀熟處難忘。所以金殿燭玉樓鐘自演眞諦。丹山雲津樹月全提宗綱。直得三世聖人六代開士。傳不及處行不到處。一一顯露不勞擧揚。雖然恁地。新大德麼謹白參玄人。叢林秋晚莫空送時光。
    自叙（禪傑）賦性魯鈍情竇昏蒙。作野干鳴據獅子座。敗闕一上玷辱視聽。伏乞衆慈枉賜恕宥。
    謝語。小參之次。恭惟天澤東堂大和尚。吾門宿德。施甘澤於九垓。祖室先登。覩靈山於一世。更冀法臘彌高。保任郝翁甲子。至祝至禱。
    又惟金龍東堂大和尚。門庭施設跨三脚驢兒過千仭谷。格外風規如獨角麒麟出衆獸群。孰不瞻仰。
    又惟諸位東堂大和尚。諸位西堂和尚。隣峯名德江湖飽參。諸位禪師。挾翅猛虎戴角大蟲。各屈高標來混群緇。法場羽儀何以加之。
    又惟山門兩序東班都寺禪師。職務廉能。爲衆竭力。嘉聲藉甚。公擧得人監寺禪師堅守三綱職。不點常住燈。廉謹過人。衆所嘆伏也。悅衆禪師。藏金槌於裡袖裡。容兜率於室中副寺禪師。典座禪師。當處置分功勞。造五味調衆口。西班堂中座元禪師。西澗流芳。南禪英衲。暫折高尚節義。來扶開堂化儀。寶劍露鋒。廣燈分照。以懼以忻。不堪感激。後版座元禪師。或時一句拈四句百非作摩訶衍乘。或進一句拈摩訶衍乘作四句百非。記室禪師。翰林風月。法海波瀾知藏禪師。知藏禪師。大藏小藏水緣山青。知賓禪師。追回雪竇古風。度越禪月舊軌侍香禪師。獲一顆明珠於白雲室。爇無價沈水於金猊傍。道義尤敦。謝忱無盡。前資辨事。適來禪客。一會海衆。諸位禪師。天球河圖人難得輕重。桂枝崑玉徒斂其光輝。鳴呼盛哉。雖逐一可致褒讃。恐久立有勞矣。各乞昭亮。
    復擧。蘄州老人問中峯和尚曰。如何是正法眼。中峯答曰。破沙盆。昔日中峯向白拈隊奪得一箇破沙盆。非殊換却他眼睛。和耳根一時寒却。至今盡大地人。東西不辨無處雪屈。傑上座於此要令他正法眼見愈光明盛大矣（竪起拂子云）。買來賣去元無價。一夜連城十倍增。
    結夏上堂。陽春一曲翻入南熏。聞麼萬里白雲（問答罷）。師乃云。安居禁足折漆藤。上兜率下閻浮。圓覺伽藍一莖草。架金殿現玉樓。所以具大機露大用。興玄風振玄猷。金毛獅子擺脫鐵鎖。而奮迅遊行蹈碎嘉州大象。玉角麒麟掣斷草繩。而軒麼驟步踢倒陜府鐵牛。直得八角磨盤空裡走。一隻鐵船水上浮。傍有拄杖子出來云。休休纔恁麼卽不恁麼。且道。拄杖子有甚長處恁麼道（卓一下云）。而今四海清似鏡。行人莫與路爲讐。
    復擧。雲門一日云。今日十五入夏。也寒山子作麼生。代云。和尚問寒山。學人對拾得。師云。若有人致此問。祇對他道（拂一拂云）。欲知寒拾二風流。莫向雲門句裏求。芍藥花開菩薩面。棕櫚葉散夜叉頭。
    冬節上堂拈香。大日本國云云龍寶山大德拈寺住持傳法沙門書雲令辰謹爇寶香。端爲祝延今上皇帝聖躬萬歲萬歲萬萬歲。陛下恭願。聖圖萬安專扶桑六十州政化。皇祚長久延蟠桃三千歲遐齡。遂斂衣就座。垂語句下承當未爲俊快。言前薦得當甚嘍囉。若是出格漢。不須如何若何。有麼（問答罷）。師乃云。鴻蒙未分先一氣不散。伏犧初劃後三方既昭。是故一陽來復君子道長。群陰剝盡小人道消。奇哉奇哉。樹頭一雙鯉魚擺尾。石上丈二玉笋抽條。以至鏡清不展臥單甘守己分。洞山掇退果卓徒增紛囂（拈拄杖云）。與麼說話子細點檢將來。只這陳年曆日。有更新條在。聽取拄杖子說著（卓一下云）本是太平無事客。不知身世在唐堯。
    自叙（傑上座）。鷯巢微分蹄涔淺才。辱荷衆眷叨據此座。慚汗洽背。伏乞衆慈亮察。
    謝語。上堂之次。恭惟德禪東堂大和尚。法霈普沾金龍新啓窟宅。玄關高立靈山再起宗猷。瞻之仰之。
    又惟山門兩序東班諸位禪師。西班諸位禪師。單寮蒙堂。前資辨事。適來禪客。一會海衆。諸位禪師。琳球琅玕光彩奪目。楩楠杞材幹驚人。各稱大廈棟梁。況吾門光輝乎。鳴呼盛哉。
    復擧。首山僧問。如何是學人親切處。山曰。五九盡日又逢春。這僧含元殿裡問長安首山老婆心切爲他注解。若今日有人恁麼問。大德劈口卽打。何故官不容針私通車馬。
    結夏上堂。牛角馬角以大圓覺菜籃果籃爲我伽藍身心安居東走西走平等性智前三後三。諸人還甘不甘。假令恁麼會。猶墮禁網。
　　者裏還有漏網底麼（拈拄杖卓一下云）。惟有白鷗閑似我。蘆根白處是江南。

    住尾州青龍山瑞泉禪寺語。
    三門（指云）。瑞泉一滴甘露門開（顧視左右云）。渴望之者從者裏來（喝一喝）。
    據室（竹箆打案云）。三尺竹箆打定天下（收箆云）。且喜今日歸家穩坐。
    拈衣。裁蓬萊五色雲。帶黃梅三更月（搭起云）。說甚傳不傳吾家舊物。
    兩祖塔（拈香云）。二株嫩桂久昌昌。枝葉垂陰遍十方。慚愧拙孫乏攀折。等間拈作一爐香。且道爲是報恩足矣。無復家醜向外揚麼那伽定裏知一場。

    垂語。
    擧。僧問古德。新年頭却有佛法也否。或云有。或云無。端的在那裏。衆下語。自代云。年年是好年。月月是好月。日日是好日。時時是好時。
    擧。南泉間僧。夜來好風。僧云。夜來好風。泉云。吹折門前一枝松。僧云。吹折門前一枝松。南泉恁麼問。這僧恁麼答。還有優劣麼。自代云。車書混同泥玉一處。
    擧。趙州云。諸人被十二時使。老僧使得十二時。且問諸人。被十二時使。使得十二時。自代云。涼天佳月卽中秋。菊花開處是重陽。
　　擧。傳大士法身頌云。空手把鋤頭。步行騎水牛。人從橋上過。橋流水不流。端的在那裏。自代云。淨裸裸絕承當。赤洒洒沒窠臼。
　　擧。僧問疎山。如何是冬來事。山云。京師出大黃。若有人問冬來事。諸人作麼生祇對。自代云。若有人問山僧。驀面唾。
    擧。圓悟禪師云。今夏諸莊顆粒。不收不以爲憂。其可憂者。一堂數百衲子。一夏無一人透得箇狗子無佛性話。圓悟恁麼道。端的在那裏。自代云。幽州猶自可。最苦是新羅。
    擧。臨濟破夏辭黃檗。檗曰。甚麼去。濟曰。若不河南卽歸河北。或下語云。山長水遠。人面獸心。臨濟道。若不河南卽歸河北。端的在那裏。自代云。猛虎當路坐。
    擧。臨濟云。求佛求法皆是造地獄業。看經看教亦是造地獄業。自代云。衝開碧落松千尺。截斷紅塵水一溪。
    擧。古人云。擧一不得擧二。放過一著落在第二。如何是一著。自代云。唵蘇嚕蘇嚕蘇嚕支利莎婆訶。
    擧。肅宗皇帝求國師塔樣。國師良久。還端的麼。自代云。風吹碧落浮雲盡。月上青山玉一團。
    擧。雲門大師云。十五日已前不問汝。十五日已後道將一句來。自代云。日日好日。端的在那裏。自代云。尋常一樣窓前月。纔有梅花便不同。
    擧。僧問趙州。一燈分作百千燈。未審一燈從其處發。趙州趯出一隻履。又云。若是作家便不同。自代云。錦上添花別是春。
    擧。南泉召陸亘大夫。指庭前一株花云。時人看此一析花如夢相似。各請代大夫下一轉語。自代云。莫眼花。
    擧。古者云。於糞掃堆頭拾得無價寶。一生受用不盡。如何是無價寶。自代云。人人具足箇箇圓成。
    擧。僧問風穴。語默涉離微。如何通不犯。穴答云。常憶江南三月裏。鷓鴣啼處百花香。風穴答處端的在那裏。自氏云。移花兼蝶到。買石得雲饒。
    擧。教中云諸行無常是生滅法。生滅滅已寂滅爲樂。吾佛捨身求此偈。諸人如何出教眼。自代云。龍吟居金鼎。虎嘯丹田。又胡人僞多。
    擧。僧問古德。寒暑到來如何回避。古德云。向無寒暑處回避如何是無寒暑處。自代云。火鼠不知熱。氷蠶不知寒。
    擧。般若云。一切智智清淨。無二無二分。無別無斷故。釋迦老子恁麼說意在什麼處。自代云。扇子麼跳上三十三天。築著帝釋鼻孔。東海鯉魚打一棒。雨似傾盆。
    擧。僧問古德。如何是長明燈。德云。風吹不入。端的在那裏。自代云。我見燈明佛。本光瑞如此。
    擧。古德云。雪覆千山。孤峯爲什麼不白。虛堂和尚道。消得龍王多少風。自代云。雪上加霜。
    擧。潙山問仰山。臨濟昔日得黃檗力。得大愚力。仰山曰。不但騎虎頭。亦解收虎尾。端的在那裏。自代云。須彌頂上無根樹。不借春風花自開。
    擧。僧問雲門。久雨未睛時如何。雲門云。剳。端的在那裏。自代云。雷聲浩大雨點全無。
    擧。古人云。放過一著落在第二。作麼生是那一著。自代云。棋逢敵手難藏行。
    擧。雲門云。扇子麼跳上三十三天。築著帝釋鼻孔。東海鯉魚打一棒。雨如傾盆。端的在那裏。自代云。醉來黑漆屏風上。草寫盧仝月蝕詩。
    擧。虛堂和尚云。把菊東籬下。悠然見南山。陶靖節雖是俗人。還有衲僧巴鼻。甚麼處是衲僧巴鼻。自代云。不得中郎鑒。還同野舍薪。
    擧。世尊昔在靈山會上。拈一枝花。迦葉破顏。阿難罔措。卽今問諸人。箇一枝梨花耶梅花耶杏花耶。自代云。莫眼花。
    擧。百丈海禪師因雪下。院主請上堂云。和尚何不說法。丈云。片片具足。何須老僧上堂。端的在那裏。自代云。消得龍王多少風。
　　擧。六祖大師因僧問。黃梅意旨甚麼人得。祖云。會佛法人得。僧云。和尚還得不。祖云。我不得。僧云。和尚爲甚麼不得。祖云。我不會佛法。端的在那裏。自代云。大抵還他肌骨好。不塗紅粉自風流。
    擧。趙州僧問。一燈分作百千燈。不審一燈從甚處處發。師便趯出一隻履。端的在那裏。自代云。脚下太泥深。
    擧。懷州牛喫禾。益州馬腹脹。天下覓醫人。灸猪左膊上。意旨如何。自代云。相識滿天下。知心能幾人。
    擧。古德擧左拳云。斯是南嶽讓和尚。擧右拳云。斯是江西馬大師。端的在那裏。自代云。君看陌上二三月。那樹枝頭不帶春。
    擧。那吒太子。析肉還母。析骨還父。然後現本身。運大神力。爲父母說法。未審說甚麼法。自代云。吾常於此切。
    擧。臨濟因王常侍入僧堂問。這一堂僧還看經也無師云。不看經。王云。還習禪也無。師云。不習禪。王云。經又不看。禪又不習。畢竟作甚麼。師云。總教伊成佛作祖去。王云。金屑雖貴。落眼成翳。又作麼生。師云。我將謂儞是箇俗漢。臨濟恁麼道。端的在那裏。自代云。官不容針。私通車馬。
    擧。古人云。凉天佳月卽中秋。菊花開時卽重陽。只是有衲僧巴鼻。作麼生是衲僧巴鼻。試甄別看。自代云。且在這裡不是。
    擧。法昌遇禪師開爐日。對十八高人說法。未審說什麼法。自代云。說這箇法。
    擧。長沙岑禪師與仰山翫月次。師乃一蹈蹈倒仰山。山起來云。爾直下似箇大蟲。仰山恁麼道。端的在那裏。自代云。犀因翫月紋生角。象被雷驚花入牙。
    擧。法雲禪師云。雪下有三種僧。上等僧僧堂裡坐禪。中等僧點筆作詩。下等僧圍爐談食。且道。者裏是三等中。是三等外。自代云。打破蔡州城。殺却吳元濟。
    擧。世尊涅槃會上告衆曰。若謂吾滅度。非吾弟子。若謂吾不滅度。非吾弟子。如何辨端的。自代云。支遁鶴矣右軍鵝。夜來和月賣珊瑚。
    擧劉鐵磨至潙山因緣。磨云。來日臺山有大會齋。和尚還去麼。端的在那裏。自代云。黃金鑄山鐵崑崙。
    垂示曰。一燈分作百千燈。未審一燈從甚處起。自代云。欲問花來處。東風亦不知。
    又一燈分成百千燈。未審一燈在什麼處。師卽吹一吹。
    又達磨大師於片岡山與太子對談。卽今在什麼處。自代云。石羊對石虎。相見早晚休。
    又諸方無柴無炭。吾者裏柴足炭足。諸人者裏作麼生。自代云。飢來喫飯。冷添衣。
    又剋期修證裂破如來禁網底漢。安置甚處。自代云。江南野水碧於天。中有白鷗閑似我。
    又西淨已成。各將幾錢與匠人。自代云。傾腸倒腹。
    又半夏已過。各乞道將一句來。自代云。久旱逢初雨。他鄕遇舊知。
    又靈山畫月。曹溪指月。如何是心月。自代云。明明明黑黑黑。
    又變大地爲黃金。攪大海爲酥酪。未審何人受是供養。自代云。施者受者二俱瞎漢。
    又登魯臺書雲物。未審有甚麼祥瑞。自代云。未執觚前劈口打。
    又放過一著落在第二。如何是一著。自代云。臨濟喝。德山棒。
    又不知年餘潤。不分月大小。幪幪幢幢底。還承當宗門中事麼。自代云。大抵還他肌骨好。不塗紅粉自風流。
    又人人具足箇箇圓成。且道具足箇什麼。圓成箇什麼。自代云。誰家無明月清風。又云何不道和尚莫寐語。
    又向上一路千聖不傳。如何是向上一路。自代云。扇子麼跳上三十三天。築著帝釋鼻孔。
    又日日轉般若。未審有甚麼祥瑞。自代云。現世怨敵皆起慈心。
    又欲識佛性義。當觀時節因緣。佛性義則且置。道將時節因緣來。自代云。山花笑野鳥語。
    又一夏已來剋期修證。有什麼所證。自代云。燈龍沿壁上天台。
    又諸方開爐無炭無柴。這裡炭足柴足。火爐頭無賓主話。如何商量。自代云。有人若致箇問端來。我則作陷虎勢。
    又十方羅漢僧來。以何供養。自代云。各各好與棒喫。又云。變大地作黃金。攪大海作酥酷。
    又前安居已過。後安居未來。不涉二途。道將一句來。自代云。日日是好日。時時是好時。
    又初秋夏末。江湖兄弟東去西來。前途若有人問今夏在什麼處。如何祇對他。自代云。若是山僧。驀面唾。
    又達磨既歸西天。爲甚麼却餓死片岡山。自代云。東邊落節。西邊拔本。
    又古人云。大疑下有大悟。意旨如何。自代云。聽雨寒更盡。開門落葉多。
    又眼在燈邊。燈在眼邊。試道看。自代云。離婁不辨正色。師曠豈識玄絲。
    又西天義長東土。作麼生是西天義。自代云。孟春尚寒。恭惟一會大衆起居萬福。
    又丹霞燒木佛。吾這裡無木佛可燒。一箇無明火在諸人面前。還看麼。自代云。日短夜長。各自照顧。
    又關南打鼓。德山唱舞。不審是何曲調。自代云。石女舞成長壽曲。木人唱起太平歌。
    又慈明僧堂前掛榜。老僧茶堂裡掛榜。是同是別。自代云。就茶堂裡喫茶去。

    佛事（上）。
    龍安開山。
    勅諡禪源大濟禪師木像安座。
    （以手指云）生漢呼爲一箇木橛子。卽是喚作開山祖師。卽是呼爲什麼。雖然恁地彩繪已畢猶缺點眼。普請諸人下一轉語。山僧有拙偈。
　　伏望那伽定中賜照鑑（以手作安座勢云）。坐斷龍安最上巔（以筆點眼云）。爍迦羅眼照坤乾。禪源激起三千界。法霈滂沱億萬年。
    義天和尚三十三年忌拈香。
    祖翁一片閑田地。三十年來大脫空。契券何圖落吾手。滿山松竹引清風。
    大應國師二百年忌拈香。
    二百年前老苾芻。遺風餘烈遍寰區。丁寧說與虛堂叟。東海兒孫一箇無。
    龍安寺殿十三年忌陞座。
    師佛前拈香云。這香天地大本萬法根源。散作光明雲遍布沙界。結作大華蓋逼塞乾坤。不是薰陸沈水之類。豈以順風逆風。而論。爇却金爐奉供養現座道場本師天中天一切諸賢聖衆。伏願龍安寺殿前右京兆仁榮寶公大居士。乘此光明雲誘引群品。用此大華蓋庇蔭後昆。
    據座垂語。言前薦得。認庭潦爲海。句下承當。見井索作蛇。者裡還莫有掀倒禪床底作家麼。參。時有僧出問。透過向上活機關。不動脚頭。那處還。今日相逢阿爺面。龍安山色碧孱顏。賴有寸管要窺一斑。師曰。眉毛眼睫地角天涯。進曰。薰風南來。殿閣生涼。師曰。風光可愛。公案未圓。進曰。大檀越源公。斯日伏値先考前京兆仁榮大居士十三回嚴忌。設大齋會。拜屈和尚。登座說法。未審有甚麼妙唱。師曰。大施門開無壅塞。進曰。昔無相居士請妙喜古佛陞座。僧問。諸佛向上一句作麼生。喜曰。一拳拳倒黃鶴樓。一踢踢翻鸚鵡洲。端的在那裏。師曰。兩彩一賽。進曰。不墮妙喜舊轍。願聽超百億一句。師曰。左顧無瑕。右盻已老。進曰。萬象森羅齊稽首。須彌麼跳舞三臺。師曰。哩哩囉囉哩。進曰。瞻之仰之釋天日月。師曰。好記取。
    提綱。威音那畔空劫以前。有者一著子。彌綸十虛無偏無黨。包羅萬有絕微絕離。江河競注不動。旋嵐偃嶽不移。煌煌焉不可以識識。蕩蕩乎不可以知知。明並兩曜道合二儀。聖主得之安四海。重臣得之鎭九夷。百姓得之樂無爲之化。國家得之立太平之基。一一明妙一一新奇。謂之無盡藏解脫海。謂之無盡藏陀羅尼。以至黃面老漢。四十九年。倒語顛言。參天荊麼。碧眼胡僧。十萬里程。東栖西倒。滿地蒺藜自爾。濫觴不止。滔天無涯。所以龍安寺殿前右京兆仁榮大居士。事不獲已。現宰官身。千變萬化靡不施爲。如春行萬國化育同至。似月印千江應用無虧。此是本來具足歷劫莊嚴底大光明三昧（拈拄杖云）。卽今於山僧拄杖頭上。一時發現了。也諸人還信得及麼（卓一下云）。鯨呑海水盡。露出珊瑚枝。
    散說。索訶世界南瞻部州大日本國山城州平安城居住奉三寶弟子孝男源公政元。文明十七年五月十有一日。家門伏値先考龍安寺殿前右京兆仁榮大居士一十三白之忌辰。預就于府第莊嚴道場。命諸禪侶勤修諸般白業。特轉大藏尊經全藏。伶倫舞霓羽奏蕭韶。法門盛事一時觀瞻也。雖然都盧大地是箇大經卷。說甚麼黃卷赤軸全藏半藏。不啻四部伶倫。山河大地草木叢林齊起鼓舞。豈不是希奇之事也哉。如雕刻最高顯廣眼如來尊容。則不打開南天鐵塔。直見兩部儀相。杲日麗天清風匝地。大乘妙典漸寫印寫各若干部。無上妙義六萬餘言。花簇簇錦簇簇。至于頓寫。則前毫滴後毫滴。如染一籰絲一時頓色。功德莫大焉。修圓通懺摩法。則饒鼓也梵唄也。發升降曲折之響。不是以音聲爲佛事耶。陳水陸儀文。則散一器之甘露度無邊之幽冥。大蟒離苦。枯魚上天。大功德主源公。屏去血味及玩好諸欲因緣。有曰於茲。純孝中之純孝也。正當今日營辨伊蒲塞淨膳。供佛齋僧。虔備香華燈燭茶果珍饈。以伸供養。仍拜屈現前尊衆。諷演白傘蓋無上神呪之次。拜請靈泉大和尚（正宗）。拈香大盡讃揚。無礙之辨舌捲風雷。得聞所未曾聞。叨命龍安小比丘（禪傑）。陞于此座擧揚宗乘。宗乘者何也。一口金剛王當頭截。謂之臨濟宗風。九轉還丹點鐵成金。謂之雲門禪。虛玄大道無著眞宗。謂之曹洞宗旨。父子不傳神仙妙訣。謂之潙仰宗猷。心外無法滿目青山。謂之法眼宗。自餘天下老和尚。斬釘截鐵逆行順行。無不是宗乘。共惟龍安寺殿前右京兆仁榮大居士。名鳴四海。氣壓諸方。其威雄也山川草木屈膝。其仁愛也島夷荊蠻來庭。託攝心於醫術。自稱頤神叟。齊嘉稱於禪和。且號東軒長老。弓劍之妙騎射之巧。雖不勉勵暗合根脚。加復天生會禪。大機在用超佛越祖。盛德盛業輝古騰今。雖楊李之輩不可跂及也。審按公事實。岐嶷之質顯于麼地之時。穎異之風見于齠齓之際。年甫十六居大顯職。天下僉曰。置枕于泰山之安。公冗之暇篤信斯道。謁吾祖勅諡禪源大濟禪師者于再于三。未得入頭處。遂投一籌於創建龍安師翁之室。晨鍛夕煉。頗有所造詣。及乎見現住衡梅老漢。能事畢矣。寔是火中之蓮也。應仁己亥歲。天下瓜分。四海鼎沸。公高吾城張吾軍。護人主於危疑之餘。暴叛之徒竟無破半堞。卽是公力也。公雖在戎馬之際。憂民憂國。未嘗少置。上與諸佛同一圓證。下與衆生同一悲濟。實克入眞俗不二之門者也。公一日示微恙。衡梅老師時問候。公便問曰。還看涅槃一路麼。師曰瞎。公曰。正當與麼時如何。師曰珍重。公於此脫然傾背。昔李都尉臨薨時。命邀慈明問曰。臨行一句作麼生道。明曰。本來無罣礙。隨處任方圓。慈明恁麼告報。與老漢答處優劣多少。諸人還甄別麼。吁公之五居大顯職。未足謂之榮。位至從四位下。未足謂之貴。只所貴者。入得吾門大事了畢。自非千生萬劫熏習之力。安能至此。所以入佛入魔入淨入穢。入解脫國土入神通國土。塵塵刹刹靡處不通。不見道。一毫端現寶王刹。微塵裏轉大法輪。正與麼時。若有人問仁榮大居士卽今居何國土。劈口便打。何故識法者懼。咄參須實參。悟須實悟。閻羅大王不怕多語。
    自叙（禪傑）。蹄涔淺才不知大海浩渺。鷯巢微分焉識叢社廣恢。爰逼檀命之重。叨臨亂道之場。慚汗慚汗。
    檀謝。陞座之次。共惟大功德主源公。國家楨幹。祖道金湯。百丈下之裴休。大慧下之漢老。以四大海作福海。指七金山爲壽山。至祝至禱。
    總謝。又惟諸位東堂大和尚。諸位西堂和尚。摩霄俊鶻。戲海獰龍。行業純眞。潔於九夏寒巖之雪。道聲藉甚。高於五嶽半嶺之雲。下尊就卑。無任悚慄之至。
    拈提。記得大梅常禪師因龐居士問。久響大梅。未審梅子熟也未。師曰。儞向甚處下口。居士曰。百雜碎。師曰。還我核子來。後來翠巖芝禪師曰。此二人大似把手上高山。山僧也借路經過。大梅梅子鐵團圞。龐老機前下口難。百雜碎兮百雜碎。和風搭在玉欄干。
    春林寺殿小祥忌陞座。
    （以香打圓相云）拈五須彌爲小瓣。三千刹土一金爐。大人境界大人識。供養春林女丈夫。看看淑靈特來應供。且以什麼爲驗（擧香云）。六月滿天雪糢糊。
    垂語。當軒布鼓其音如雷。賞音者擊節來（問答不錄）。
    提綱。龍女一顆明珠。煌煌焉綿歷三際。蕩蕩乎彌綸十虛。在輪王髻中則賞魔軍降伏功。在中州管內則爲太平無價寶。以至人人具足箇箇圓成。如春林寺殿桂昌大禪定尼。一生受用不盡。看看於山僧拄杖頭上。一時羅列了也。諸人還委悉麼（拈拄杖卓一下云）。天共白雲曉。水和明月流。
    散說。索訶世界南瞻部洲大日本國山城州平安城居住奉三寶弟子大功德主大孝男政元。明應七年六月二十一日。伏値先妣春林寺殿桂昌大禪定尼小祥忌之辰。預於日前就巖栖精舍莊嚴道場。命十員禪侶修諸般白業。彫鐫得大勢至菩薩尊像一軀。大乘妙典頓寫漸寫漸寫印寫看讀若干部。茲承大人相公。忝命工印寫提婆品。共功德不可說不可說。修圓通懺摩。設水陸妙供。正當今日營辦伊蒲塞淨膳。供佛齋僧。虔備香華燈燭茶果珍饈。以伸供養。仍拜屈現前清衆。諷演大佛頂萬行首楞嚴神呪之次。拜請北鹿苑堂頭大和尚。拈香讃揚佛事。華藻文懸河辯。未聞之聞聳動人天。兼命龍安小比丘（禪傑）陞此座擧揚宗要。夫說法有所得。謂之野干鳴。說法無所得。謂之獅子吼。且道。是有所得是無所得。獅子吼野干鳴。眷茲處是春林寺殿桂昌大禪定尼舊廬也。有金殿有瓊樓。如都史耶摩墜地。蓋茲第宅草創志趣有二。一欲避城隍憒鬧爲休暇之地。人謂之南莊。天下奇觀也。二欲爲百年後眞歸之處。是故號曰春林。一柱之間一椽之下。皆淑靈所曾居也。名花異草瑞松怪石。無非遺愛。大孝男一切仍舊無改。可謂孝矣。夫眞如法界本宅也。四大五蘊籧廬也。籧廬本宅不是停住之處。金殿瓊樓不是停住之處。鳴呼往何速哉。共惟某名坤儀整肅歸道規模。處國母之尊。黎庶歡呼宇內安靖。配貴裔之主。子孫蕃衍家眷和同。加之早入瑞芳室。不肯瑞芳。枯木寒灰是什麼心行。晚參洋嶼禪不師洋嶼。松風山月無盡衣鉢也。所以下視總持分肉。平欺天女散花。更有新條在。徐福祠前藥王樹。一枝庇蔭盡閻浮。爰有一段希有事。大禪定尼問余曰。生死到來。如何保任此事。余曰。我者裏無生死。保任箇什麼。大禪定尼曰。雖然恁麼。到頭霜夜月。恁運落前溪。我常於此切。餘咄曰。認取不是。大禪定尼俛首而已。是故臨溘然時快活自在。若非千生萬劫熏修之力。何能至於斯。寔是火中蓮也。姑置此事咄（叙謝不錄）。
    拈提。記得劉鐵磨到潙山。山曰。老牸牛汝來也。磨曰。來日臺山大會齋。和尚還去麼。潙山放身臥。磨便出去。後來古德拈曰。潙山老漢當時被劉鐵磨推倒。直至今起不得。山僧不然。臥龍纔奮迅。丹鳳也回翔（下座）。
    龍安寺殿十七年忌拈香。
    （以香打圓相云）日炙風吹十七年。馨香不改甚新鮮。等閑拈出與人看。刹界三千一縷烟。大日本國山城州平安城居住奉三寶弟子大功德主大孝男政元。長享三年歲次己酉仲夏十有一日。先考龍安寺殿仁榮大居士一十七年之遠忌也。爰就于本寺。預莊嚴道場。集十員禪侶勤修諸般法事。大乘妙典漸寫印寫頓寫各若干部。圓通懺摩一座。水陸妙供一會。七日勤修仲目。在維那擧唱。正當今日營辦伊蒲寒淨膳。供佛施僧。虔備香華燈燭茶菓珍饈。以伸供養。仍拜出現前尊衆。同音諷誦大佛頂萬行蓮花王神呪之次。命住持小比丘禪傑燒此妙香。奉供養世宗釋迦文皇帝。皇太子阿逸多。侍中臣文殊師利菩薩。匡教大將軍十九天。都督觀世音菩薩。三世十方諸大薩埵。微塵刹土諸賢聖衆。西天東土歷代祖師。梵釋諸天。日本國大小神祇等。所集功勳爲神儀資嚴報土。伏願乘大願輪優遊濁世。爲清凉樹庇蔭後昆。共惟某名橫呑祖佛竪握坤乾。輔教扶宗。有若銀山鐵壁。至公無黨。如同白日青天。受任武州。再興曾祖家業。賜鉞殿陛。屢奏官軍凱旋。或時放無毛鐵鷂於廣莫之野。或時逐沒尾芻狗於啓明之先。快活快活有髮僧稱東軒長老。灼然灼然垂鬚佛欺竺士大仙。一莖草上幻出都史夜摩。雲山改觀。百則葛藤粃糠夾嶠乳竇。香火修緣。洋嶼竹箆子打破野孤窟。臨濟金剛王抛向瞎驢邊。正與麼時。諸人還識大居士究竟安樂處麼（擧香云）。今逢四海爲家日。奕世兒孫萬萬千。
    東昇開基永嘉大師十三回忌拈香。
    （以香打圓相云）炎天梅蘃遜芬芳。旱地蓮花慚靚粧。不向少林分臭肉。自薰自性本來香。大日本國山城州平安城東昇禪院尼比丘玄昌。長享三年五月晦日。伏値開基永嘉大師十三回之忌辰。預於日前莊嚴道場。勤修諸般白業。彫刻最高顯廣眼如來尊容一軀。大乘妙典漸寫印寫若干部。圓通懺摩一座。水陸妙供一會。正當今日就于巖栖精舍供佛齋僧。虔備香華燈燭茶菓珍饈以伸供養。仍拜屈現前清衆。諷演大佛頂萬行首楞嚴神呪之次。命龍安小比丘禪術。焚此妙香。奉供養本師釋迦牟尼善逝。當忌慈尊廣眼如來。當來補處慈氏尊。現座道場觀自在菩薩。三世十方諸大薩埵。微塵刹土諸賢聖衆。所集功勳爲覺靈資助報土。伏願修諸佛妙嚴爲三世覺母。共惟某名胸襟廓落懷抱溫良。綺羅叢裡本無尊卑之殊。火不待日熱。玉鏡臺前豈有去來之相。風不待月涼。問京兆平反則以慈忍爲平地。賜相府侍奉則以禮節爲家鄕。尋訪宗師寒灰三從五礙。化育生物霖雨四海八荒。東勝身洲得坐披衣直下更無纖翳。南閻浮提安眠高枕全機隨處齊彰。卽今永嘉大師來也。非男非女是什麼（擧香云）。看看積善之家必有餘慶。
    玄祐禪定尼五七日拈香。
    從來密祐露堂堂。特地何曾勞擧揚。不信但看小春後。早梅吐出返魂香。薩訶世界南瞻部洲大日本國山城州平安居住奉三寶弟子令兄某。文明六年九月二十七日。伏値天屋玄祐禪定尼五七日忌辰。彫刻地藏願王尊像。大乘妙典漸寫印寫。虔備香華燈燭茶菓珍饈以伸供養。更捐捨淨財設供佛齋僧之儀。仍拜屈現前清衆。諷誦大佛頂萬行首楞嚴神呪之次。假手於山野。焚此妙兜樓。供養本師釋迦牟尼善逝。當忌慈尊地藏薩埵。三世十方諸賢聖。所集功德奉爲淑靈莊嚴報士。伏願提携無邊諸含血。同登般若舟航。共惟某名笑語春暖襟懷秋涼。十九年遊戲場。紅塵陌上曳龜毛履。二六時閑家活。綺羅叢中眠兎角床。昨夜三更月到窓。顯露自己面目。岐陽九月天微雪。發揮本地風光。加之拔却大樹根株。猶稱花園餘孽。藹然門闌喜色。爰見棣萼聯芳。木人唱還鄕歌。合笑不合哭。石女奏無生由。非宮以非商。與麼時下視月上住泥洹。一踢踢翻精靈窟。平欺秦國持經卷。一蹈蹈斷無何鄕。此是禪尼一生受用不盡底作略。更有一句子如何商量（以香挿爐云）。五七元來三十五。庭前柑橘青已黃。
    承國寺殿盡七日拈香。
    （擧香云）此香託根株於空劫那畔。敷枝葉於四大有洲。馥郁乎亙于三際。欝密然覆于園丘。得之則成就八百鼻功德。觸之則滅却無數惡寃讐。戒香定香解脫香爲之大本。佛界魔界衆生界爲之熏修。聖主依之以定天下。忠臣依之以運機籌。三世諸佛依此成正覺。歷代祖師依此立宗猷。德山謂之一條白棒。臨濟謂之三玄戈矛。盡法界有情草芥入畜。各隨根性同圓種智者。靡非此香之因由。拈來挿向金爐上。一縷香烟刹界周娑婆世界南瞻部洲大日本國山城州居住奉三寶弟子孝男成賴。文明六年十月二十有五日。家門伏値承國寺殿前左京兆大助祐公大居士終七日之忌辰。就府第設供佛齋僧之儀。專致追慕之枕。于茲以大海爲硯。以須彌爲筆。以虛空爲紙。於一毫頭上點出權實大乘妙蓮華。現出三十二枝祇樹林。希有希有。恰有衲僧作略。虔備香華燈燭茶菓珍饈以伸供養。仍集現前清衆。諷演大佛頂萬行首楞嚴神呪之次。特命山野爇此妙香。以奉供養東方瑠璃界善逝。本師釋迦牟尼如來。當來補處阿逸多。洎盡虛空界百億分身無上尊。三世十方微塵刹土諸大薩埵。所集功德奉爲神儀莊嚴佛果菩提。伏願拯群迷於塗炭。同平步摩訶衍岸者也共惟名眼空四海氣壓前修。義家累世嫡裔。清和一派源流。承詔征南。背後劍輪影冷。奏凱歸北。擔頭梅花香浮。致君唐虞未爲難。誓帶礪於終始。比身巢許何足計。齊功名於浮漚。初及壯年。青雲僉稱獨步。豈謂勇退。晚歲云。遂歸休。甘棠遺愛門葉光。猶存恩惠。螟蛉有子蜾蠃負。貽厥孫謀。加之參得衲子軟頑之禪。親入集瑞室。逗到全機快活之處。倒跨望闕樓。正與麼時。諸人還知大居士大休歇處也不。高臥南陽四十秋。終無一事掛心頭。崑崙昨夜入東海。闔國之人挽不留（擧香云）還看麼。依然突出人不識。凜凜威風四百州。
    常心菴主三十三年忌拈香。
    （以香打圓相云）覓心不得本來無。三十三年一吸呼。竪起拳頭何處去。遠村梅樹觜盧都。大日本國（云云）所集功德奉爲覺靈。伏願誘引河沙含識。同到菩提覺岸夫以。先考某名淳朴操履密連玄樞。目視雲霄。盤結草菴於孤峯頂上。氣呑佛祖。詮運風流於四海五湖。榔慄橫擔不顧人。朝遊西天暮歸東土。伽黎勃率誰所付。昔年居士今日浮圖。此故令子令孫。瓜瓞之圃。芳蘭之室。惟仁惟德。夜光之璧。明月之珠。正與麼時。菴主來應供麼（香挿爐云）。一株栴檀樹。熏徹盡閻浮。
    英室妙俊大姊三十三年忌拈香。
    三十三年一炷香。虛空藏裏久收藏。不唯蓋覆末山頂。無限眞熏滿十荒（散說不錄）。共惟某名。笑言春暖。襟抱秋涼。鳳凰非悟桐不栖。位配尊貴。松柏經霜雪而秀。行專貞良。謝家蘭玉之孫。抱弄無倦。狄門桃李之美。鄕黨有光。矧又分峨眉山月之光彩。漱洞水逆流之瑞芳。是故玉鏡臺前全無男女之相。綺羅叢裏卽是解脫之場。赤灑灑沒窠臼。淨裸裸絕承當。雖然恁地。轉功就位底一句。聽取山僧擧揚（擧香云）。昨夜金烏飛入海。曉天依舊上扶桑。
    龍安寺殿二十五年忌拈香。
    這香扶桑國裏拈出。則大唐國裏解聞熏。赤洒洒沒窠臼。北瞿盧洲收得。則南瞻部洲知斤兩。淨裸裸絕承當。靈山一枝金華破顏微笑。少林二株嫩桂五葉聯芳。爾來生此毒華惡果。甚於鴆羽砒礵。最中其毒者。仁榮大居士也。山僧曾於正法山壁角落頭。背手拾得之。今日爲大居士。不敢被蓋囊藏（擧香云）。五五年遷刹那頃。熏風殿閣生微涼。大日本國山城州平安城居住奉三寶弟子大功德主大孝男政元。明應六年五月十有一日。伏値先考龍安寺殿從四位下前右京兆兼武州太守仁榮大居士二十五年之遠忌。先期就于本寺揮金打供。莊嚴道場。勤修諸般白業。彫刻愛染明王尊像一軀。大乘妙典頓漸印寫各若干部。大凡華夷所在大小寺院。無不獻納此經。茲承大人相公印寫壽量品。其功德不可說。修圓通懺摩法。設水陸會妙供。正當今日營辨伊蒲塞淨膳。供佛齋僧。仍拜屈現前清衆。諷演大佛頂萬行首楞嚴神呪之次。命住持小比丘七十九老僧禪傑。爇此妙香。奉供養本師釋迦牟尼善逝。當來補處慈氏尊。現座道場觀自在菩薩。當諱慈尊愛染明王。三世十方諸大薩埵。微塵刹土諸賢聖衆。伏願俱牽河沙含識。同登菩提覺城。共惟某名國家柱礎法社金湯。言行兼全。侔盛明於日月。忠正剛大。譬凛烈於氷霜。五居管領職。置天下於泰山之安。兆民有賴。世受武州任。寄社稷於盤石之重。洪業全彰。逢桀紂則干戈克退戎狄。遇唐虞則禮樂親侍廟堂。其威雄也。齊桓晋文難窺彷彿其文治也。漢明梁武猶隔蕃牆。至若入禪體道。可謂戲海蒼龍奮迅。摩霄俊鶻翱翔。沒量之人具大見。積善之家有餘慶。更有優蔭後昆底一句子。聽取山僧擧揚（擧香云）。子葉孫枝蕃衍處。故家喬木幾千章。
    春林寺殿七周忌拈香。
    折得春林花一枝。拈爲香片挿金獅。炎天六月涼烟起。珍重西風著意吹。大日本國山城州平安城居住奉三寶弟子大功德主孝男某（散說不錄）。共惟某名胚胎萬物化育二儀。山靈降神具烈丈夫氣。川后解魄生箇奇男兒。門闌喜色有乘龍之近。如烈女歌於漢史。天下昇平無累卵之危。似碩人記於周詩。早參瑞芳之禪。坐却白雲守異草。晚入洋嶼之室。打破漆桶露風規。藥爐經卷氣壓秦國太。玉樓金殿寺近徐福祠。南莊七年夜雨。北塔一級鴻基。更有保祐後昆底句子（擧香云）。三千歲也三千歲。正是蟠桃結子時。
    眞城院殿盡七日拈香（藥師寺備州大守）。
    瑠璃世界大醫王。現宰官身來下方。不是外求底供養。栴檀林裏一爐香。大日本國山城州平安城居住奉三寶弟子大功德主大孝男元一。文龜二年二月七日。家門伏値先考眞城院殿前備州太守鏡浦勳公禪定門盡七日之辰。蓋棺以來就私第莊嚴道場。命諸禪侶勤修諸般白業。彫刻藥師如來尊像一軀。大乘妙典頓漸寫印誦若干部。修圓通懺摩法。設水陸妙供會。預於斯日。虔備香華燈燭茶果珍饈以伸供養。仍拜屈現前清衆。諷演是頂萬行首楞嚴佛呪之次。命龍安小比丘禪傑。焚此妙香。奉供養本師大覺尊。當來補處慈氏尊。妙德遍吉二大士。闚音持地二菩薩。西天東土歷代祖師。三世十方諸大薩埵。微塵刹土諸賢聖衆。所集功德爲靈位資嚴報土。伏願因此聞熏力。速登光明雲臺。共惟某名國家柱石法社金湯。塞外一員戰將。寰中累代賢良。築萬里長城則可擒秦兵漢使。破百千魔陣則不屑賈壘劉牆。飽受米山誨勵。親禮金佛毫光。不見道。離禪無淨土。離淨土無禪。眼裏著悄。卽假知法身。卽法身知假。雪上加霜。是故抱子弄孫。色色仍舊。出生入死步步道場。更有覆蔭後昆一著子。如何擧揚（擧香云）。珍重正億與載億。積善家必有餘慶。
    先天普公居士一百箇日拈香。
    （以香打圓相）黃泉百日主人公。孤負尋常孝與忠。慈母手中香一片。普天熏徹午簾風。大日本國山城州平安城居住奉三寶弟子功德主榮珍。永正元年臘月二十九日。家門伏値長子先天普公居士卒哭之辰頂於日前。就于永昌禪院。命諸禪侶莊嚴道場。勤修諸般白業。作善品目詳在僧官擧唱中。共惟某名貴家種族亂世英雄。惜乎雖有凌雲聳嶽勢。不立登壇汗馬功。抛擲臨濟金剛劍。拗折德山木面翁。到者裡說什麼刀山劍樹。論什麼地獄天宮（擧香云）。聞也親寃平等曲。一聲玉笛小橋東。
    蘭室慶芳禪定尼盡七日拈香。
    臥氷泣竹小因緣。散忌大開齋會筵。載得海南香一瓣。天風吹落博山前。忍世界瞻部洲大日本國山城州平安城居住奉三寶弟子孝男元家。明應三年十月初吉。家門伏値先妣某盡七月之辰（散說不錄）。共惟某名懷襟皎潔操履貞堅。鐵石之心爲坤儀模範。箕裘之業纉紀氏家傳。歌碩人於周詩。未足比況。列貞女於漢史。無敢間然。加之七軸妙典。推出羊車鹿車大牛車。師姑本分作略五位槍旗。蕩盡佛界魔界衆生界。丈夫志氣衝天。是故出生入死快活自在。此方他界應化無邊。直得針眼裏翻筋斗。絲頭上藏大千。到者裡說什麼三從五障。論什麼八苦十纒。灑灑地落落地。煒煒焉煌煌焉。此是禪定尼六十六年眞履實踐處。更有保祐兒孫一句。聽取山僧敷宣（擧香云）。七七元來四十九。四明山色舊青氈。
    洞然院殿五七日拈香。
    孝子茲逢小練辰。一香聊欲獻尊親。不勞拈出已熏徹。單葉梅花十月春。索迦世界南閻浮洲大日本國山城州平安城南昌院。明應三年十月十有五日。伏値先妣洞照院殿大祐昌慶禪定尼五七日之辰。闔棺以來莊嚴道場。勤修諸般白業。更彫刻地藏菩薩尊像一軀。仄聞大禪定尼生平命工刻薩埵尊像。每朝摹寫眞相者無數。厥功大矣。厥德博矣。所集功勳爲淑靈資嚴報士。伏願導諸毛凡遊圓覺場。共惟某名相門嫡裔閑院芳塵。豪貴端嚴大具丈夫氣仁讓和雅假現婦女身。順世不貳憎愛之心。譽喧華夏。諭兒專以忠孝之道。義動簪紳。是故有金昆有玉季。如瑞鳳如祥麟。矧大寧室中悟生死去處。洞照院裏結香火勝因。臨其溘然之時。快活自在正念純眞。一蹈蹈斷精靈窟。一踢踢翻迷悟津（以香擊空一下云）。只將天女散花手。撥轉如來正法輪。
    正宗院殿三十三年忌拈香。
    （以香打圓相云）正當三十有三春。劍樹刀山化作塵。功德林菩薩來也。香烟起處現全身。大日本國攝津州大原莊居住奉三寶弟子孝男元信（散說不錄）。憑茲功德。回業根作善根。轉惡果成佛果。共惟某名相府苗裔國家柱臣。奉主以忠。丕用韓布韜略。蒞民有惠。專爲唐虞至仁。加之投一籌於弘源之室。滅正宗於濟水濱。架龜毛箭張兎角弓。奇謀却敵。碎鳳林關扛龍文鼎。膂力過人。凌雲聳嶽之材。惜被業風夭折。活國濟世之術。備甞世途艱辛。不風流處也風流。濕紙裹金獅子。無意氣時添意氣。朽繩縛玉麒麟。此是他生平受用三昧。更有覆蔭後昆那一著。聽山僧指陳（擧香云）。故家喬木依然在。子葉孫枝日轉新。
    西源特芳和尚語錄卷之一（終）。

西源特芳和尚語錄卷之二。

    侍者某等輯錄。
    遠孫宗怡重編。

    佛事下。
    淨光寺殿三十三年忌拈香（前豊州太守）。
    （以香打圓相云）功勳邊事沒商量。三十三年夢蝶床。不待炎天梅蘂發。暮春光景一爐香。薩訶世界南瞻部洲扶桑國攝津州島上郡大原莊居住奉三寶弟子孝孫元信。明應八年六月十有六日。大父淨光寺殿洪業勳公禪定門三十三白之遠忌也。本月預就于私第請禪侶莊嚴道場。修諸般白業。彫刻虛空藏尊像。大乘妙典漸寫印寫若干部。元信亦把須彌筆書虛空紙。千如百界字義炳然。更命大梅小比丘八十一歲啞羊僧禪傑。炷這妙香。奉供養諸佛如來諸大薩埵。伏願霑這香功德者。聞熏發種智圓。共惟某名桓武貴裔平氏流芳。原夫平氏治世數十年。其居位者六十餘人。洪業居士之先預其數者也。隨世變遷下喬木入幽谷。因他報應安社稷坐廟堂。夢幻空華何勞把捉。收因結果不堪感傷。雨化仁陶佐源公政柄。家肥屋潤高祖父門牆。平西岡賊徒則盡竪降旗。餘勇猶在。謁東山相府則忝賜御劍。鄕黨有光。加復受衣盂於大愚室中。似晦堂接黃太史。寄膏油於淨光寺裏。如道林有白侍郎。是故慈悲廣大謂之在家菩薩。言行相應謂之濟世賢良。可謂應仁最初前驅。身死鋒鋩。直得官軍經一功績。名剜琳琅（擧香云）。子已生孫孫生子。積善之家有餘慶。
    德海宗弘禪定門七年忌拈香（齋藤駿州）。
    這香弘宗基本大樹蔭涼。傳呼濟北驢名於四海。唯憑這箇。簸弄江西馬箕於什邡。唯憑這箇。且道。這箇是什麼。一炷纔拈出。三千刹界香。大日本國濃州路居住奉三寶弟子孝男基廣（散說不錄）。所萃洪勛專爲靈位資助報土。伏願業根轉善根。苦海變智海。共惟某名將門種族幕府賢良。曾祖昔施塞外號令。重位仍擬殿上夕郎。佐源公威權。則仰跼高天。俯蹐厚地。平島夷暴亂。則明修棧道。暗度陳倉。留心教外接武他方。塵塵六八願海。刹刹十二圓光。到者裏無生死可脫離。赤洒洒沒窠臼。無煩惱可除斷。淨裸裸絕承當。雖然恁地。嚴設忌齋。卽今來應供也（擧香云）。無所從來無所去。阿爺面目露堂堂。楓林樹色七年雨。疑是錦衣還故鄕。
    淵源派公忌日拈香（飯尾長州）。這香天地一體萬物同根。把定則瓦礫生光眞金失色。拈起則風雲際會日月倒奔。把不住一炷烟中。誰得意拈不起。金香爐下鐵崑崙。共惟某名善家的子淨藏遠孫。塔杪不傾影跡猶在。筆陣無敵楷法尚存。呪術祕傳之時。廟堂偉器選官及第之處忠孝狀元。雖居紅塵紛囂際。不受青雲富貴呑。金科玉條堆案。高賓上客填門。親禀洋嶼衣法。踢倒慈明水盆。快活快活。因齋慶讃底一句。作麼生道（擧香云）。三年笛裡長安陌。一曲梅花月一痕。
    梅嶺英公盡七日拈香（藥師寺藝州）。這香托根株於檀林皇后之地。敷枝葉於梅宮神祠之中。拈起則事事無礙。放下則法法圓隔。或時呼爲龜毛箭。或時喚作兎角弓。君憑之聖。臣憑之忠。國憑之安。民憑之豐。也太差也奇怪。是妙用是神通。未曾拈出熏徹虛空。大日本國山城州平安城居住奉三寶弟子某（散說不錄）。所集功勳爲靈位資嚴報土。伏願速別堪忍土。上生兜率宮（擧香云）。四海盡歸皇化裏。太平無日不春風。
    眞源宗正居士盡七日拈香。
    （擧香云）欲識這香所在。聽我此眞正擧揚。在靈山會上拈作一枝花。使迦葉破顏微笑。在少林寺前謂之二株桂。令可師安心聯芳。二十八代傳付不止。三千刹界應化無方。如宗正居士。五十九年鬧巿間。拾得之呼爲洋嶼竹箆子。橫拈倒用喚作臨濟金剛王。不露鋒鋩。茲者文龜三年九月二十九日。居士盡七日之散場。預於斯日。人天衆前不敢被蓋囊藏。一願因此聞熏力。登菩提覺岸。升般若舟航。二願因此聞熏力。子孫繁衍家門久長。
    用嶽原公禪定門三十三年忌拈香（前賀州太守）。
    新羅廟下花開日。小笠原頭雨霽時。好箇天眞法供養。山僧無處措香詞（散說不錄）。共惟某名氣呑佛祖眼蓋坤維。佐府政則作霖雨作舟楫。護法社則惟金城惟湯池。雖無老成人。典刑尚在。此箇大丈夫一節不移。留神祖道傾誠宗師。碎維摩獅子座。跨臨濟瞎驢兒。三十三年殘夢忽破。萬境萬緣應化無私。更覆蔭後昆底。如何施設。令子令孫蕃茂處。太平雀在萬年枝。
    序仲倫公禪定門小祥忌拈香（榮珍慈母薦亡子序伸）。
    正當十九日重陽。未必黃花減舊香。子母相逢不相識。法身遍界露堂堂。夫以。妙性圓明離諸名相。本來無有世界衆生。既無世界。安有興亡治亂之爲變乎。亦無衆生。寧容彼我寃親於其間哉。雖然如此。妙性隨緣現諸名相。名相轉變昧却圓明。是故曠劫輪回。因循到于今。自非夙植淳厚之人。焉得臻此出脫之地乎。大日本國山城州平安城居住奉三寶弟子榮珍信女（散說不錄）。伏冀憑此功勳力。變鑊湯爐炭作清涼界。化刀山劍樹爲選佛場（擧香云）。今日臺山大齋會。一爐熏徹盡扶桑。
    心法禪尼三十三年忌拈香。
    心法無形沙界周。如如不動絕蹤由。夜來一片窓前月。龍女明珠猶未收。
    龍安寺殿三十三年忌拈香。
    扶桑國裏半將軍。僉曰公門第一勳。三十三年總如夢。靈蹤合在北山雲。
    宗本禪定門五七日拈香。
    世上龍涎不是珍。寶熏近自海南濱。西風吹滿三千界。一點梅花八月春。
    甘露寺殿右典廐歡山喜松大禪定門三十三年忌拈香。
    當初百戰已成功。三十三霜殘夢中。秋入岐陽山萬丈。猶疑一劍倚長空。
    天屋玄祐禪尼小祥忌。師問衆曰。未審禪尼來應供麼。衆下語。師偈云。
    荏苒光陰已一年。本來眞相不曾遷。虛空昨夜叫希有。梅蘂吹香八月天。
    明應七年戊午九月二十八日。前越州太守寶苑宗善禪門二十五年遠忌也。孝子元常上座爲衆設齋。請山僧垂示。一場更作拙偈以充供養。
    善哉一代丈夫兒。五五年華如片時。荷敗已無擎雨蓋。菊殘猶有傲霜枝。
    觀音開光。
    普門示現大慈尊。雨寶神通脚後跟。端坐安然盤石上。爍迦羅眼照乾坤。
    過去曾稱正法明。分身處處救迷情。青山綠水普門境。玉兎金烏兩眼睛。
    樂音寺大日如來點眼安座。
    稽首如來大日輪。隨緣赴感現慈身。音聲一相曾何缺。妙色端嚴今尚新。東澗水流西澗水。南園花發北園春。盤陀巖上安然坐。開活眼睛輝九垠。
    石觀音開光。
    頭頭觀音白衣惟肖。石頭大底大小底小。
    文殊安座。
    處處無疑處。活文殊出生。坐斷盤陀石。豁開雙眼睛。還聞麼。金毛獅子哮吼一聲（咦）。
    觀世音菩薩地藏菩薩多聞天王點眼安座。
    （拈筆云）應以菩薩身得度者。卽現菩薩身而爲說法。應以天王身得度者。卽現天王身而爲說法。或現單千手眼。示顧視執捉非他物。或持六環金錫。捧一顆寶珠。非啻爲人延命。又能令人安帖。或手執戈矛。身被鎧甲。須彌北畔眷屬周匝。佛界爲之安全。魔宮爲之崩壓。各乘其願轂。振其威烈者。鳴呼盛哉。檢點將來。三却一一卽三。靡不和合。雖然恁麼。開光安座須還山僧始得也（以筆作點眼勢云）。盡乾坤大地。總是爍迦羅眼（收筆叉手云）。盡十方世界是箇一床榻畢竟如何。一輪明月浮清水。萬象森羅齊收攝。
    釋迦文殊普賢三聖點眼安座（文苑理總信女請）。
    巍巍堂堂視慈容。等閑坐斷靈鷲峯。有二菩薩已相從。親助化儀尤肅恭。獅子奮迅逞威雄。象王行處絕狐蹤。智海願海共延洪。乾坤無處不圓融。四八端嚴非佛工。盡自檀那信心中（拈筆云）。欲識三聖天眼通。試看山僧露筆鋒（先點釋迦云）憑此光明一家和同（次點普賢云）。憑此光明金轂殷充（後點文殊云）。憑此光明壽算無窮畢竟如何（筆打圓相云）。分明此三點。照徹十方空。
    十三佛點眼（忍俊信女請）。
    不動明王。
    右手秉劍左手羂索。稱大動尊慈威顯赫。
    釋迦文佛。
    天上天下自稱獨尊。遍雨法雨群生沾恩。
    文殊大士。
    五臺無文殊。者裏無文殊。卽今在何處。文殊自文殊。
    普賢大士。
    行願如山智慧如海。象王嚬呻儀容現在。
    地藏願王。
    一錫金環驚動天地。六道衆生阿誰瞌睡。
    彌勒大士。
    彌勒眞彌勒。時人總不知。莫待龍華會。時時成佛時。
    藥師如來。
    東方瑠璃界。曾稱大醫王。衆生無病惱。較甚破布囊。
    觀音大士。
    塵塵刹刹箇箇觀音。言語道斷非古來今。
    勢至菩薩。
    稽首大勢至。威力動大千。七珍及八寶。現出衆人前。
    阿彌陀佛。
    念念彌陀佛。各放十二光。本來無處所。何更有西方。
    阿閦如來。
    阿閦佛國土一見不再見。巍巍堂堂衆人瞻戀。
    大日尊。
    大日覺王照破十方。金胎兩部不曾覆藏。
    虛空藏菩薩。
    大虛空藏頂珠放光。能滿諸願無不吉祥。
    雖然恁麼讃揚衆德。尚缺安座點眼在（指座云）。坐盤陀石各逞神通（以筆點眼云）。爍迦羅眼照盡虛空。
    十三佛開光。
    月月雙眼睛須須彌一座子。隨緣赴感。如春行萬國。應物現形。似月浮衆水（咦）。何啻十三。萬象森羅乾坤大地（咄）。
    十三佛安座。
    不動明王。
    如如不動慈威兼全。劍索在手意氣凜然。
    釋迦文佛。
    一代教主應化無邊。春行萬國月浮百川。
    文殊大士。
    金剛窟裏五臺雲連。獅子哮吼一劍倚天。
    普賢菩薩。
    行願海廣普賢普賢。拕象王袴覆盡三千。
    地藏菩薩。
    衆生教化無黨無偏。六環金錫響徹黃泉。
    彌勒尊佛。
    本自成佛不假他緣。當來出世猫日驢年。
    藥師如來。
    瑠璃世界醫王居焉。無病之病佛手難痊。
    觀音大士。
    眼聲耳色常露現前。清風颯颯流水潺潺。
    勢至菩薩。
    西方薩埵參隨備員。六種蜜號可殺新鮮。
    阿彌陀佛。
    生彼國者各坐寶蓮。一稱一念如渡得船。
    阿閦如來。
    阿閦佛國慶喜機權。一見便見法界周圓。
    大日如來。
    如日之照諸闇悉蠲。阿之一字逼塞坤乾。
    虛空藏菩薩。
    開虛空藏施大福田。貧者飢者二共乞憐。
    聖德太子點眼。
    太子三歲唱南無佛。盡乾坤人確守憲法。
    長谷觀音點眼（東福九菴西堂請）。
    長谷水急慧日山青。無刹不現菩薩身形。
    天屋玄祐禪定尼掩土（提起钁子云）。
    天祐斯人十九年。寶珠在掌本來圓。等閑擊碎還埋却。一段靈光輝大千。某名天資溫粹操履貞堅。假現塵沙界之形。且諳三從五障。大具女丈夫之氣。早了歷劫前緣。受衣盂於福峯。機智相契。齊苗裔於藤氏。閨範堪傳。動靜不以心。灑灑地落落地。去來不以象。煒煒焉煌煌焉。想彼清容。芙蓉紅淚秋江露。歎此夭壽。芭蕉白髮夜雨天。針鋒頭上橫身。裁群機於量外。錦鏡池邊斂影。列萬象於目前。到者裡說甚麼地獄天堂。露柱舞燈籠笑。論甚麼涅槃生死。金烏急玉兎遷（咄）。雖然恁地。更有眞歸那一句。聽取山僧敷宣（抛钁子云）。大地無寸土。十方又無邊。
    永圓上座下火。
    （火把打圓相云）謂之本有圓成之佛。又名本來不死之人。十世古今始終不離當念。三千刹土自他豈隔微塵。是故受祕訣於桑門。早明眞俗之二諦。浮慈航於空海。速渡生死之遐津。大小落梅花。一任順吹逆吹。失笑孚上座謾稱悟道。許多葛藤子從教。橫拽竪拽。平欺璿闍梨徒露全身。遇著作家宗師時。黃河徹底醍醐酥酪。運出自己家私處。大地都盧八寶七珍。蘇嚕蘇嚕。拈兎角弓直作不空羂索。快活快活。架龜毛箭射殺百萬波旬。此是圓上座五十四年受用不盡底。更有贈行一句。如何指陳（抛下火把云）。還聞麼。三世諸佛向火焰裏轉大法輪。
    正甫信勗禪尼下火。
    （火把打圓相云）閨範坤儀能勗之。黃梅石女產金獅。清風昨夜動天地。便是當陽返擲時。共惟某名天資鈍粹而精金出鑛。操履貞潔而白玉無玭。假受婦女身示現普門境。親入祖翁苑攀折嫩桂枝。此故四十三年抱子弄孫色色仍舊。微塵刹土逆行順行處處隨宜。粧鏡臺前月嬋娟全無去來相。綠楊橋畔烟淡薄迥越迷悟岐。淨裸裸絕承當無處回避。赤洒洒沒窠臼豈涉遲疑。到者裡無三從五礙可除去。無生死涅槃可脫離。此是正甫禪尼受用不盡底作略。更有末後一句。如何支遣（抛火把云）。看看。紅爐放出鐵烏龜。
    天心翼上座下火（預請）。
    大鵬展翼蓋虛空。遊戲蟭螟左眼中。生死岸頭留不住。飛過九萬里程風。夫以甘名操履淳朴。胸襟沖融。千金買隣。舊識本色。住菴老翁預恐前程嶮難。山長水遠。須知本來虛假。柳綠花紅。淨裸裸沒窠臼。赤洒洒絕羅籠。見道猶存。聽龍吟於枯木裏。風流可惜。爭螢光於蒲葦叢。三萬六千日春秋。石火莫及。微塵恒河沙世界。水泄不通。把住放行縱橫殺活。此方他界當念始終。擘破四大海。踢倒涅槃宮。此是上座一生自受用三昧底。更有餞行一句。如何理會。丙丁童子叫希有。火裏螂蟟咬大蟲。
    寶譽禪尼掩土。
    毀譽蓋棺了。人間夢一場。钁頭須著眼。何處不西方。夫以某各穢邦淨侶。黑谷流芳。皎潔則如蓮華出泥水。溫和則似草木向青陽。同聲相呼六十萬億之名號。一念卽起卽覺四十一年之星霜。水鳥樹林靡不般舟三昧。牆壁瓦礫已發自己大光。此是禪尼一生不盡底作略。雖然恁麼。若約吾宗。猶有隔海在。別聽山僧擧揚（以钁頭劃地云）。說甚麼穢土淨邦。論甚麼爐炭钁湯。欲識眞歸那一句。春風原上百花香。
    雲宅利從大姊下火。
    無所從來亦無所去。謂之不生生。謂之不死死。利從大姊。六十三年前以不生生爲生義。六十三年後以不死死爲死義。順三從五障則淑 德慈仁無愧坤儀。和九族六戚則抱子弄孫不違舊軌。守孤燈於暗室。十年夜雨滴空桑。擲粧鏡於埃塵。一段光明照天地。預悟朽宅不可樂。卽知空門足可貴。是故袈裟著體。頭髮自除。寸絲不掛。身心俱棄。不屑無垢世界花鮮如來。倒跨汾陽門下金毛獅子。此是利從大姊一生受用不盡底作略。逗到臘月三十日。穩實如是。快活如是（擧炬云）。卽今山僧手中火把子。向火焰裡轉大法輪。三世諸佛側耳。這箇且置。別有一句子（抛火把云）。丙丁屬火。壬癸屬水。
    明中玄心禪定尼掩土。
    （拈钁子云）過去心不可得。現在心不可得。未來心不可得。某名若作恁麼會。掘地覓天。若作不恁麼會。生身入地獄。恁麼恁麼不恁麼不恁麼。露柱懷胎燈徹點額。共惟某名操履貞堅胸襟恢廓。見風花於危砌十八春秋。聯奕葉於門庭一時蘭玉。預懼三毒五礙。親禀龍安衣盂。爰分寸士尺天。長占芬陀馥郁。暗合賢女無陰陽地回春。丕擬提遮不生死義中的。是故應物現形月印千江。出生入死雲收萬嶽。直得脚下約絲線繍出鴛鴦。風前鐵香囊包抱霹靂。更有末後句。如何商量（抛钁云）。钁頭下事太明明。三千刹界一棺鄕。
    明叟宗圓居士收骨（前紀州太守）。
    圓明實相去來今。哀慟何須淚濕襟。試向冷灰堆裡看。骨頭節節是黃金。拈起則大地山河爲光明藏。收在則森羅萬象爲功德林。奇哉其德。大哉其音。共惟某名清廟神器丹崖國琛。事上以忠。如日如月。蒞下以惠。爲雨爲霖。只憑這箇起家立業。專孝罄忱。只憑這箇抗義兵討狂虜。活捉生擒。加之奪洋嶼漆麁竹箆。出張李之右。拈臨濟金剛王寶劍。作周宋之鐔。至收因結果。白玉樓上雲片片。薤露庭前月陰陰。直得無業障可除斷。無影迹可追尋（擧骨云）。且道。臘前風雪裡。春未到梅心。
    月屋玄稜上座下火。
    四稜蹋地實頭人。胸次何曾留點塵。生死去來不遮掩。今宵月色十分新。夫以某名生鐵面目秋水精神。滅却佛祖正宗。江左風流遠棄却親眷恩愛。林下道念泯。四十九年一場春夢。三千刹界百億分身。更有末後句。如何指陳（抛火把云）。火宮頭上風車輪。
    久峯壽昌居士下火（預請）。
    昌昌嫩桂久栽培。千載垂陰覆九垓。葉落歸根底時節。毘嵐一夜動天來。共惟某名風神高邁襟宇廣恢。富而不驕。搕麼堆頭拾得無價寶。想彼清爽。磊隗胸次不著片點埃。克厥始愼厥終。太殺朴實。升吾堂入吾室。豈假梯媒。此是居士受用底。更有末後一句子（抛火把云）。黃昏候日出。桃李火中開。
    玉胤梵球監寺下火（預請）。
    天球不琢本來圓。祕在形山知幾年。昨夜驢兒負將去。等閑蹈破盡三千。夫以某名賦性朴實操志貞堅。保靈龜萬歲壽。會天龍一指禪。法令森嚴學生薑之風度。飢者飽足効大椀之家傳。案上景德傳燈只遮眼。菴內長年閉戶事安眠。松風蘿月無盡閑家具。竹椅蒲團未了舊因緣。是故生死涅槃快活自在。山河大地清淨本然。更有一句如何敷宣。鑊湯爐炭清涼國。一朶新開火裡蓮。
    春林寺殿桂昌了久禪定尼下火。
    （火把打圓相云）久遠劫來只這是。須知無生又無死。曾稱國母世所貴。平明出入金門裡。輔佐內政親近侍。羅綺千重照閭里。翡翠簾動微風起。金鴨烟消香事已。世上榮利如脫屣。迥然獨脫無依倚。乾坤倒覆不怖畏。衆善現前亦不喜。女流中具丈夫氣。掣電一歡何足恃。發心斷髮號大姊。末山總持不堪比。參禪常如喪考妣。大姊。末山總持不堪比。參禪常如喪考妣。佛語祖語徹骨髓。或時春林寺裡家愛紅紫。看盡壺中佳山水。或時瑞芳室內受密旨。青山之父白雲子。或時龍安山頭閑遊履。終無一法可直指。六十三年同夢寐。此是春林寺殿桂昌了久禪定尼平生眞履實踐處。更有末後希奇事。試聽取山僧擧似（抛火把云）。丙丁童子忽囅爾。火裡蓮花新吐果（咄一咄）。
    文器中詮藏主下火。
    （竪起火把云）這箇是一大藏經詮注不及。百千佛祖不可了知。呼爲火把子觸。喚不作火把子背。呼爲甚麼。問取丙丁童兒。共惟某名能諳事理確守宏規。分燈於香林室內。寄錫於梅子門楣。高臥安眠百年三萬六千日。著衣喫飯七顛八倒十二時。到者裡說甚麼無明煩惱。論甚麼天堂泥犁。更有末後一句。聽取山僧設施（抛火把云）。不信但看。曉鐘後杜鵑。月白一聲枝。
    明海宗瑚信女下火（預請）。
    瑚璉元爲宗廟珍。登庸之器得斯人。華鮮拈作寶珠去。一段靈光輝九垠。共惟某名胸襟廓落心鏡天眞。預懼當來苦報。逆修滅後善因。入侍內家則擧扇招風捲簾進月。位到刑部則畫袴隨隊香纒身。心平而不悄官途世路嶮。意足而豈求寵風恩雨新。到者裡說甚麼五障三從。青歸柳眼。論甚麼無明煩惱。紅入桃脣。此是信女一期頤之際眞履實踐處。更有末後句。如何指陳（抛火把云）。還聞麼。三世諸佛向火焰裡轉大法輪。
    子春禪榮信女下火（預請）。
    榮者榮兮愚者愚。百年同共作歡娛。笑他龍女獻珠去。佛示南方一點無。夫以某名格外風致女中丈夫。侍毘耶城時天華滿裓。稱龐婆子處家財盈衢。針眼魚呑四大海。金翅島巢須彌盧。快活快活煥乎煥乎。更有眞歸那一句。如何支遣。勝熱婆羅門吐舌。精金百鍊出紅爐。
    祥林麟藏主下火（永特寺主）。
    朽繩繫玉角麒麟。濕紙金毛獅子。百年光景一須臾。無生死處示生死共惟某名眼空諸塵脚蹈實地。牧護臨時白牛隨身。名實相協仁獸現瑞。三千刹界只這蘧廬。一大藏教是何故紙。靈光不昧煒煒焉煌煌焉。自性天眞塵塵爾。刹刹爾。到者裡說什麼菩提涅槃。論什麼煩惱結使。更有眞歸一句子。如何說示（抛火把云）。雨中杲日火裡桃李。
    華屋宗榮大姊下火。
    榮華似夢非攸樂。富貴如雲何足求。百歲六千三萬日。終無一事掛心頭。夫以某名天資鈍粹懷抱溫柔。劉鐵磨之機輪。轉轆轆阿轆轆。秦國太之流亞。朝悠悠暮悠悠。弄花香滿衣。現成公案。掬水月在手。萬古徽猷。或時尖針鋒頭翻筋斗。或時急流水上打繡毬。且道。是什麼作略。更有末後一句子。還會也不（抛火把云）。欲識眞歸處。撥火覓浮漚。
    嘉祐宗慶禪定門下火（香川備中守）。
    餘慶在積善之家。凜凜孤風不自誇。一箭當時平怨敵。惜乎六十四年華。夫惟新損館前備州太守嘉祐宗慶禪定門。延曆流遠。景政靈加。相陽管內本貫。京兆幕下爪牙。不動干戈致太平於寰宇。無望應報施德澤於河沙。熱處難忘共香河萬里月。心空及第攀花園一枝花。更有末後句。如何支遣（抛火把云）。功名毀譽渾如夢。放下全身與火蛇。
    僊溪宗彭居士下火（安富筑州太守預請）。
    彭祖曾經八百年。堯湯天下久安全。去來生死總虛語。澗水如藍花似烟。夫惟某名累朝義士間生名賢。股肱之良佐源公國政。歌詠之妙纉紀氏家傳。召入相府則東湖水南莊秋恩渥惟厚。親入吾禪也北山雲西海月公案已圓。到這裡說什麼菩提涅槃。百尺竿頭翻筋斗。論什麼無明煩惱。須彌頂上駕鐵船。更有那一句。如何敷宣。離宮吹起長壽曲。勝熱婆羅門喫拳。
    圓滿寺榮叔褒公藏主下火（預請）。
    一字褒逾華袞榮。百年行樂夢初驚。去來生死總虛語。野寺曉鐘花外聲。夫以某名慈威兼備行解雙清。預懼當來苦報。逆謀滅後受生。病床犬死乃祖無此語。枯木龍吟先廬有經營。過去恁麼。現在恁麼。未來恁麼。心不可得。福壽圓滿。眷屬圓滿。兒孫圓滿。道貴大成。加之前程有期。壽福山中試初步。機言可覩。新羅日午打三更。是故劈破文字五千卷。打破魔軍八萬城。快活自在一理齊平。眞歸那一句作麼生施呈（抛火把云）。倒跨虎丘虎。抹過業火坑。
    眞城院鏡浦勳公禪定門掩土（前備州太守）。
    功勳邊事未爲榮。六十五年圖太平。生死軍中逃不得。機前打破涅槃城。夫惟某名梅宮奕葉橘氏耆英。奉主以忠。回風俗於上古。蒞民以惠。施霖雨於八紘。久戰沙場決勝千里外。倒騎鐵馬抹過萬丈坑。加之禀衣盂於大愚祖翁室。奪戈甲於臨濟老禿兵。惜乎致仁未幾大夢忽驚。水鳥樹林顯露般舟三昧。寒鴉落雪直得公案現成。到者裡說什麼天堂地獄。論什麼煩惱無明。更有一句。如何施呈（擲下钁子云）。高原陸地也奇怪。臘月蓮花莖一莖。
    智了大姉下火。
    一了一切了。千古意分明。智了大姊還會麼（抛炬云）。當年將謂茅長短。燒了方知地不平。
    宗育大姉下火。
    出生萬物化育二儀。若求生死地角天涯。如宗育大姊。具丈夫意氣露格外風規。或時針鋒頭上盛四大海。或時藕絲竅裡納五須彌。快活自在處。身心放下時。眞歸一句如何理會（抛炬云）。勝熱婆羅門拍手。紅爐放出鐵烏龜。
    左金吾應峯禪機禪定門下火（織田次郎左衞門戰死於大津）。
    夙具禪機矍鑠翁。年纔知命幾旌功。聲名可在凌烟上。百萬軍中第一忠。夫以新損館某名源公佐輔幕下英雄。其俊逸也不屑韓信白起。其韜略也莫讓張良黃公。加之禀衣盂於正眼室。捨軀命於驀刀叢。平穩之時氣劘鐵壁。凜烈之處和挾春風。杜鵑枝上月三更。音容猶在胡蝶夢中。家萬里鄕情潜通。此是禪定門五十年前眞履實踐處。赤洒洒沒窠臼。淨裸裸脫攀籠。更有末後一句。聽取山僧說破（抛炬云）。丙丁童子來求火。冬日牡丹新吐紅。
    宗心大姉下火。
    將此身心奉能儒。先師室內受衣盂。貞節還他女丈夫。意氣凜然滿寰區。秦國夫人是同途。月上天女是其徒。五障三從又何拘。擊碎龍兒手中珠。或時針鋒頭上著全軀。或時線蹊孔裡結跏趺。開莊嚴門帝王都。桃紅李白春一株。末後一句來問吾。吾道。末後一句無（擧炬云）。丙丁童子笑胡廬。百鍊精金出紅爐。
    寶丘妙珍禪尼下火。
    七十九年前珍珠瑪瑙。七十九年後瑪瑙珍珠。謂之自己家珍。頭頭爾物物爾。謂之一顆至寶。蕩蕩乎昭昭乎。臺山路上老婆以之勘趙老。無垢世界龍女以之獻能儒。以之賑濟窮乞照耀昏衢。是故東山呼爲暗號子。洞上喚作夜明符。如妙珍禪尼。一生受用不盡。別有末後一著子（抛炬云）。劫火洞然毫末盡。虛空突出須彌盧。
    元章俊藏主下火。
    擘破藏經五千卷。俊流何更墮途程。秋風捲衲義底時節。地獄天堂自在行。某名取交貴族通姓公卿。大愚肋下解築拳。龍得水時添意氣。廣福菴中作家活。虎靠山色長威獰。此是元章藏主四八年中究竟安樂處。更有末後一句子（抛火炬云）。紅爐焰裡碧波生。
    善剛禪定門下火（河村黨戰死得首來葬）。
    一口金剛王。不斬這死漢。若擬問如何。分身成兩段。夫以某名亂世英雄國家楨幹。坐碧油幢高提三尺威風逼人。架鐵絲箭射退千軍義兵伐判。到電光裡翻身。說甚劍樹刀山鑊湯爐炭。更有末後一句。如何剖判（抛炬云）。要識眞金火裡看。
    梅嶺英公禪定門下火（前藝州太守）。
    海內英雄唯一人。昔年謀國不謀身。惜乎今日病狀死。閑却梅宮宮裡春。夫惟某名橘氏的裔源家忠臣。久戰沙場驀刀叢忘軀命。忽罹疾病醫藥處消業因。加之昇吾堂入吾室。出迷途脫迷津。是故無明煩惱是甚士塊。地獄天堂化作灰塵。更有末後一句子。聽取山僧指陳（抛炬云）。滿城風雨過重九。殘菊籬邊露尚新（咄一咄）。
    快翁俊公法印下火（竹田法印預請）。
    俊哉天下大醫王。傳得僊家不老方。九折臂端力多少。掀翻奈落與天堂。夫惟某名累朝美仕濟世賢良。未暇寧居盤桓公侯之際。猶誇老健優遊翰墨之場。橘井一勺甘泉延無疆壽。杏林五株春色聯不盡芳。加之求別稱於洋嶼禀衣盂於汾陽。倒跨濟北瞎驢兒迅機浚發。靠倒維摩獅子座意氣難當。到這裡無明煩惱色色仍舊。眞如解脫塵塵和光。萬象森羅是箇藥局。山河大地靡非丹房。更有化育兒孫底活手段。山僧格外擧揚去。海國乾坤闊。蓬萊日月長（咄一咄）。
    雲嶽妙慶禪定尼下火。
    積善餘慶必在厥家。六十餘歲夢幻空化華。是故脫三從五障之身。超越華鮮佛。逢抱子弄孫之日。罵倒老釋迦。快活天然之大機。眼空寰宇。眞俗不仁之至論。語帶烟霞。朝悠悠暮悠悠。折旋俯仰非他物。轉轆轆阿轆轆。森羅萬象沒周遮。到者裡說甚麼生不生滅不滅（抛炬云）。火蛇呑却鼈鼻蛇。
    見中信女下火（法華宗）。
    濁世人中女丈夫。三從五障得何拘。長安夜夜家家月。不羨華鮮獻寶珠。夫惟某名天資淳朴顏貌怡愉。歎諸行齊泡影。悟人命在吸呼。信行相符諳醍醐之上味。權實雙忘依法華之講徒。羊車鹿車牛車豈勞鞭撻。佛水法水僧水全無沾濡。雖然恁麼。約我衲僧門下。有何干涉。擊碎羊鹿牛車。說甚麼龍女成佛。掀翻佛法僧水。論甚麼毒藥醍醐。灑灑地落落地。昭昭乎蕩蕩乎。絕瀟洒脫名模。更有火把子說破底一句。信女還委悉也無。精金百鍊出紅爐。
    宗林禪人掩土。
    （擧钁子云）大涅槃林無古無今。心卽是佛佛卽是心。命在吸呼結空華於覺苑。身罹疾病比性水於蹄涔。三千刹土日月。十有八歲光陰。本來無位次。何處更追尋。於此薦得。攪黃河作酥酪。變大地作黃金。茍或未然更有一句子（擲下钁云）。平地無端活埋了。暮雲秋樹日西沈。
    妙讃大姉下火（預請）。
    （火把打圓相云）讃不喜兮罵不瞋。分明識得本來身。眞淨界中無生死。本源自性是天眞。龍女獻珠頓成佛。坐寶蓮花不染塵。五障三從如電拂。地獄天堂一時泯。抱子弄孫元仍舊。無明煩惱任前因。寒來重衣困來睡。百年光景一欠伸。一念纔起生死本。正是鐵樹生花辰。月上倒退三千里。天女潜蹤一由旬。師姑元是丈夫氣。緇不涅兮磨不磷（擧火把云）。正好將常三昧火。要鍊本來不死人。三世諸佛側耳聽。火焰裏轉大法輪。不信試拂冷灰看。優鉢曇華朶朶新。妙讃妙讃呼不應。那伽定裡幾秋春。
    花溪壽榮信女下火。
    榮耀還他積善家。百年光景一風車。花溪溪上夜來月。龍女寶珠無點瑕夫惟某名丈夫志氣鄕黨光華。纉一家之箕裘。投籌於西源之室。育諸子于襁褓。寄跡於南海之涯。雖居塵埃不被塵埃染。雖處富貴不爲富貴拏。此是某一期頤之際眞履實踐處。更有眞歸一句子。聽取山僧說著。丙丁童子呵呵笑。火裡新開熱鐵花。
    梅窓祖英大姉下火。
    菊吐金英梅吐玉。各自馨香誰描邈。總持不會此時意。等閑吹起還鄕曲。夫惟某名懷抱溫柔賦性淳朴。受衣盂於翁室大雲纒身。承箕裘於河氏家大陽溢目。偶隨丹丘遊親傳青囊籙。三千浮幢刹福海汪洋。百億須彌盧壽山高卓。丈夫氣朝悠悠暮悠悠。活機輪轉轆轆阿轆轆。更有未後一句子。聽取山僧說著（擲炬）。火裏曇花香馥郁。
    卽心院梅隱宗公禪師下火。
    宗師本不擇賢愚。普現三光照八區。佛卽是心心卽佛。百年倒指暫須臾。夫惟某名如白玉無翳。似精金出爐。擬第一禪林住持小院。承七葉芳系確守前途。竹椅蒲團隨身家具。松風山月不傳衣盂。不用澗飮木食眠孤峯頂。何如灰頭土面居軟塵衢。門掩西風家家善知識。雲隔南國處處帝師都。到者裡禪道佛法無可尋訪。清淨法身豈受塗糊。更有末後一句子。還會也無（抛火把）。丙丁童子叫希有。火蛇呑却盡閻扶。
    雲岑宗慶居士下火（預請）。
    餘慶必合及兒孫。積善之家惟德敦。昨夜毘嵐動天地。無端吹倒涅槃門。夫惟某名脚蹈實地性合本源。逆懼當來苦報。預種滅滅善根。呼什麼爲善根。地獄門前鬼脫却。呼什麼作苦報。金香爐下鐵崑崙。入福聚海則萬斛驪珠現指頭上。登普門山則三千佛國隨脚後跟。赤洒洒沒窠臼。淨裸裸絕籠樊。到這裡說什麼無明煩惱。論什麼先業宿怨。更有末後句。如何理會（抛下火把云）。勝熱婆羅門拍手。火蛇呑却盡乾坤。
    華溪正繁禪定尼下火。
    繁衍還他檀信家。刹那五十八年華。女流中具丈夫氣。生死元來眼裡沙。某名如蓮出水似玉無瑕。轉五障身則順娑竭女儀軌。修八敬法則師波羅提木叉。或時翫龍潭風月。或時望鳩嶺烟霞。到者裡說甚無明煩惱。論何欲海愛河。更有眞歸一句。如何理會（擧炬云）。涼飈昨夜動天地。吹落火樹熱鐵花（擲炬）。
    精金昌玉尼首座下火。
    白玉精金價最良。刹那八十四星霜。欲知首座眞歸處。若不崑崗定普陽。如某名針鋒頭打翻筋斗。虛空裡把捉電光。雖然與麼。末後一句如何宣揚（抛下火把）。末山頂上火星迸。一朶蓮花遍界香。
    三省清賢大姉下火。
    大聖三賢不得逃。去來生滅赤條條。直饒具烈丈夫氣。百歲光陰夢一宵。夫惟某名女中俊爽格外儀。總持分肉於少林親視嫩桂。瞿曇觀身於濁世故歎敗蕉。綠水青山莫認普門境。落日孤雲須過兜率橋。到這裏三從五障薪盡火滅。地獄天堂瓦解氷消。更有眞歸那我一句。如何理會（揮火把云）。不知何處清涼國。天地無由避劫燒。
    快菴忍俊信女下火（預請）。
    忍俊還他烈丈夫。不須龍女獻明珠。百年有限只應樂。成佛生天總是無。夫惟某名坤儀皎潔婦道範模。機智玲瓏全無內外。本然清淨豈涉榮枯。或時金針鋒滿盛四大海。或時紅絲線絆倒須彌盧。快活快活天乎天乎。更有眞歸那一句。如何施設（抛下炬云）。也太差也奇快。精金百煉出紅爐。
    長生菴宗榮大姉下火。
    女丈夫何事世榮。一菴正卽樂長生。百年光景半炊夢。月在梅花枝上明。夫惟某名胸襟廓落操履堅貞。侍內家叢不改本來相。參活祖意跳出解脫坑。欺總持見阿閦佛國。亂呈醜拙。笑鐵磨報臺山大齋。尚涉途程。孤迥迥峭巍巍。露出空劫眞面目。淨裸裸赤洒洒。豁開娘生活眼睛。南地竹北地木。昨日雨今日晴。更有末後一句。聽取山僧施呈。也太奇也奇怪。紙馬火中行。
    善保禿力下火。
    （竪起火把云）保此金軀力拔山。刹那五十八年間。等閑拈起金剛杵。打破從前生死關。如善保禪門。不啻爲衆盡力。抑亦因我嘗艱。鐵壁銀山掉臂透過。玄路烏道信脚追攀。更有末後一句。爲汝說破。試看（抛炬云）。劫火洞然毫末盡。青山不改舊孱顏。
    雲屋周祥信女下火。
    吉祥天女下閻浮。隱顯飛行得自由。欲識不生不滅法。依然八月是中秋。夫惟某名天資粹蘊懷抱溫柔。處世埃之中面無紛爭色。禀女流之性氣與丈夫侔。是故入吾禪入吾室。隨他問隨他求。松風山月無盡之衣鉢也。禪道佛法夙世之寃讐也。儻於此薦得。藏身火焰裏。翹足針鋒頭。其或未然（抛下火把。咄一咄）。
    寶珠院玄總大師下火。
    總持參得少林禪。六十七年殘夢遷。一顆寶珠拈不出。靈光發現盡三千。
    失法名。下火（澤村氏）。
    本源自性不曾遷。無古無今已儼然。士卒三千毫竅窟。猶餘威烈滿坤乾。
    花溪永春信女下火。
    春秋代謝不知年。自性本來無變遷。但看花溪溪上月。障雲盡處舊嬋娟。
    祖苑慶春大姉下火。
    百歲光陰一夢春。水流花謝正傷神。總持不會此時意。本是少林分肉人。
    春溪宗富信女下火。
    不受人間富貴呑。去來生滅脫根源。請看昨夜春溪上。龍女明珠月一痕。
    妙泉信女下火。
    丈夫意氣自天然。不屑凌行鐵磨禪。也太遮兮也奇怪。無端火裡汲清泉。
    龍藏主下火。
    龍得水時添意氣。山河大地一波瀾。欲知漚滅漚生處。劈破五千經卷看。
    月窓心公居士下火。
    心隨萬境境隨心。心境如如亙古今。生死元來總妄語。江流東去月西沈。
    桂巖久喝食下火。
    久遠劫來只如斯。十二年華一呼吸。倒騎竹馬上須彌。石火電光追不及。
    通菴主下火。
    通天活路少人行。菴主機鋒作麼生。竪起拳頭成底事。無端掀倒涅槃城。
    宗薰大姉下火。
    薰風殿閣送涼來。七十二年殘夢回。女丈夫兒多意氣。等閑推倒涅槃臺。
    妙春信女下火。
    春夢婆兮春夢婆。三呼不答意如何。無生死處求生死。雨過園林新綠多。
    禪芳信女下火。
    還鄕一曲滿庭芳。四十九年遊戲場。當處不離無垢界。笑他龍女往南方。
    越了歡上座下火（越州人預請）。
    歡喜地兮法雲地。此去越山千萬里。百歲光陰一刹那。不知何處覓生死。
    玉川同公禪定門下火。
    大道本來無異同。不知何處覓西東。刹那七十有餘歲。死路通時活路通。
    遷大姉下火。
    七十一年殘夢遷。總持不會少林禪。欲看眞箇本來相。月白梅花雪後天。
    松月常久信士下火。
    久遠何曾今日殊。人間百歲一須臾。終無生死可離却。更老松梢山月孤。
    因源信女下火。
    本源自性是天眞。卽是無爲閑道人。八十三年春夢破。障雲盡處月猶塵。
    鏡浦圓公禪門下火。
    大圓鏡智體清淨。打破來時影現空。不識眞歸是何處。片帆月白海壖風。
    宗苗信女下火。
    苗而不秀豈其天。纔住人間十四年。特地掀翻無垢刹。凜然意氣壓華鮮。
    琴溪泉尼首座下火。
　　泉聲中夜後。山色夕陽時。好箇轉身處。還他老總持。
    洪藏主下火。
    洪波浩渺白浪滔天。毘盧海藏高駕鐵船。
    梅熟鏡首座下火。
    鏡不照鏡水不洗水。清淨本然山河大地。
    宗福信士下火。
    開大福田六十八年。末後一句佛祖不傳。
    歡大姉下火。
    越歡喜地登妙覺場。女丈夫也意氣堂堂。
    般若院光珍首座下火（預請）。
    自己家珍不覆藏。浮雲拂盡露堂堂。拈來天下與人看。吐出摩訶般若光。
    宗玉信女掩土。
    形山有玉價連城。月白風清何似生。龍女寶珠何足比。钁頭邊發大光明。

    銘。
    法華經。
    向一毫端現刹塵。開權顯實轉尖新。請看陌上二三月。那樹枝頭不帶春。
    毫端七朶妙蓮華。幾許功勳沙又沙。刹界三千任遊戲。爲君推出白牛車。
    直傾大海爲研滴。高束須彌作筆頭。描不成兮畫不就。七枝菡萏七年秋。
    瞿曇曲爲露心肝。筆未拈先著眼看。洛社三年春一夢。滿庭滿雨杏花寒。
    又（納土武庫薦亡母）。
    黃金難鑄箇慈顏。居士機關不等閑。別有酬恩那一句。筆頭幻出鷲峯山。
    又（薦甘露寺殿）。
    三千刹界白牛車。萬象森羅妙法華。別有賢君好消息。筆頭特地又生花。
    又（薦妙光禪尼）。
    妙在靈光未發先。在經王也盡三千。一毫頭上露消息。朶朶新開臘月蓮。
    金剛經。
    一彈指頃十三霜。孝子難舒苦屈腸。未操觚先高著眼。金剛正體露堂堂。
    窣堵婆（薦妙清禪尼）。
    純清絕點處。自性不曾移。劫石有消日。孝心無盡時。

    像賛。
    彌陀三尊。
    離禪無淨土。離淨土無禪。一佛二菩薩。虛空艤鐵船。黃金慈父參隨薩埵。若言利生驀面便唾。
    梵字文殊。
    蠅頭細字聚在毛端。獅子奮迅寶劍光寒。
    辯才天。
    辯河無底福門不鑰。滿盤捧來明珠白玉。
    達磨大師。
    龍城天子氣難降。只合當初守本邦。第一義舟抛擲了。又乘蘆葦過長江。
    支竺地輕梁魏土薄。大法千鈞全軀難著。
    臨濟和尚。
    曾言佛法無多子。脇下三拳太快哉。這是金剛王寶劍。不從檗嶠付將來。
    布袋和尚。
    一條拄杖荷率陀天。被小兒嬲出世驢年。
    北野天神。
    夢裏南遊北野神。沒禪師處誤分身。數千里外同風句。一朶梨雲徑塢春。
    茂林和尚。
    登座叉手隨處作主。要看全軀暮雲春樹。
    正法寺月海和尚。
    荷擔正法其重千鈞。地輕土薄只著半身。
    梅熟卽心軒主文器藏主。
    梅子已熟意氣有餘。卽心卽佛今古一如。
    長生開基壽菴大姉。
    參得龍雲柏話禪。機鋒坐斷末山巓。菴中更有長生術。付與兒孫樂萬年。
    樂師寺藝州。
    功名已屬橘公家。脫却戰袍峩帽妙。只覺兒孫遍寰海。春回津樹太平花。
    義翁居士。
    曾騎鐵馬出重關。從此威雄滿世間。獨坐高堂春晝永。功名雖好不如閑。
    前長法中和藏主。
    父子情親始合頭。瑞雲山裏逞宗猷。無端睡虎呑南海。吐作天源一派流。
    梅溪宗信大姉。
    鐵磨輪威風凜凜。末山頂意氣堂堂。眞容只在梅溪上。一度春來一度香。
    柔嘉宗剛禪門。
    百歲光陰一刹那。暫時不醉夜如何。勸君更盡盃中物。月亦舞兮花亦歌。
    天釋長老（東英首座請）。
    龍寶山中老古錐。不將佛法持脣皮。一看遺像三嘆息。折脚鐺兒付與誰。
    南芳軒主天用座元。
    隨處作主物物全眞。西嶺雪白南芳春新。
    宗福禪閤。
    南北東西一禿翁。能通萬物立精功。葉舟忽載大唐去。月白海門帆腹風。
    片雲居士（荷薪坐石上）。
    世途何處不艱辛。憑仗畫師安此身。最愛春山息肩地。氈苔石上淨無塵。
    桂昌開基壽嶽眞中藏主。
    奴呼末山婢觀實際。意氣凜然面目現在。更有一處畫不成。千古萬古也奇怪。
    僊溪彭公居士（筑州太守）。
    氣呑佛祖眼蓋坤維。紀氏後胤和歌之妙。感鬼神家聲不墜。源公前驅武略之雄。和戎狄忠烈無私。忝相府寵遇。則四海八紘仁陶雨化。見作家宗師。則青天白日電卷雷馳。至藕絲竅裏藏沙界。蟭螟睫上置須彌。寬曠迫隘之量無人得而知。更有一處畫不成賛不及。蕙子蘭孫幾蕃衍。遐齡何啻八期頤。
    自賛（紹珍首座請）。
    彌綸宇宙逼塞乾坤。青山萬疊綠水一痕。叨呈醜拙露此面門。好箇沙盆破堪補。等閑拈出付兒孫（咄）。
    又（宗棟菴主請）。
    這沒意智漢老而益愚。頂門不亞眼。肘後不懸符。凭幻座秉幻拂。扶邪法入邪途。阿呵呵。滿懷突出夜明珠。棟禪棟禪。願以此百億微塵數不可說不可說劫爲之命軀。於其中間宜使西源一滴激起四海五湖。祝祝。
    又（智慶首座請）。
    這瞎漢不識字不會禪。手裏竹箆胡打亂打。肩上伽梨有傳無傳。慚惶滿面罪過彌天（咦）。首座賴有餘慶在。好把鸞膠續斷紘。祝祝。
    又（宗休首座請）。
    萬機休罷千聖不知。老老大大兀兀癡癡。佛法未夢見在（咦）。四海香風從是起。花園春在萬年枝。
    又（禪柏居士請）。
    這瞎屢生全無實式。曲彔床上叨彰醜容。拄杖頭邊徒勞筋力。取笑帝人衒名時俗。錯錯錯無限丹青畫不成。山僧從來無面目。還要看眞相麼。問取趙州庭前柏（咄）。
    又（慧峰明湖和尚請）。
    智海何容癡鈍漢。明湖更有舊因緣。袈裟不裹夜來夢。吹落風沙白鳥前。
    又。
    扶桑土薄眞檀地輕。弘治畫史寫予半丁。阿呵呵。一生醉著無明酒。萬古業風吹不醒。
    又（西源院徒請）。
    西源水急北固山高。隨處作主夙債難逃（咄）。
    又（龍潭寺徒請）。
    幼化頭上弄影寫容。雲收萬嶽月上中峯。
    又（輝東菴徒請）。
    老老大大頇頇癡癡。拈烏竹箆不辦背觸。披金縷衣是甚威儀（咦）。吾無跳竈之作。先師折脚鐺子。一任汝橫提竪持。
    西源特芳和尚語錄卷之二（終）。

西源特芳和尚語錄卷之三。

    侍者某等輯錄。
    遠孫宗怡重編。

    偈頌。
    佛誕生。
    母胎未出度人畢。若認法身還又非。彷彿庭前紅躑躅。依俙雨後紫薔薇。
    曾入王宮假母胎。周行七步誑癡獃。佛之一字人皆醉。又是雲門添酒盃。
    指天指地稱獨尊。雲門一棒一條痕。檐頭昨夜黃梅雨。不爲瞿曇洗舊寃。
    鼠尾巴一尊客。牛眼睛兩柄杓。惡水以驀頭澆。唯吾句錯錯錯。
    悉達下生是禍之端。雲門一棒平地波瀾。
    大小老雲門。令行當報恩。滿盆香水上。照見一條痕。
    禍胎產此不祥兒。指地指天也太奇。昔日雲門未盡令。山僧手裏有筇枝。
    竺土山河本太平。不禪兒自禍胎生。無端一隻。蓬蒿箭。射破閻浮八萬城。
    錯入王宮假母胎。金團天子勢雄哉。七步周行也奇怪。蹈破太平天下來。
    乳口纔開恣脫空。獨尊之句錯流通。雲門一棒報恩足。正眼看來賊後弓。
    佛成道。
    認得天邊星一枚。娘生眼裏却生埃。瞿曇可笑著鞭晚。此有庭前成道梅。
    不堪寒餓出人間。只合終身在雪山。萬象森羅悉成道。更於何處覩慈顏。
    本自娘生活眼睛。見星悟道長無明。黑漫漫地下山去。從此一盲牽衆盲。
    不耐飢兮不耐寒。抽身急急下層巒。眼睛却被星兒換。添得從前業識團。
    入山易矣出山難。昔日不堪飢與寒。四十九年顛倒說。明星一見禍之端。
    明星一風眼生塵。六白空過雲嶺春。萬象森羅悉成道。乾坤何處展炊巾。
    麻麥經年氷雪堆。明星一見下山來。剛然稜骨知何似。三百餘番演法梅。
    一明星誑俗流。咄哉垢面與蓬頭。梅花半路相邀笑。又出人前不識羞。
    六年閑坐一何愚。成佛生天總是無。借問瞿曇悟底法。遠村梅樹觜盧都。
    酒星一見醉裏坤乾。顛言倒語四十九年。
    佛泥洹。
    迦文皇帝已登霞。春屬當來慈氏家。幸是太平無事日。袈裟醉倒御園花。
    夜來推倒涅槃宮。霧慘雲愁鶴樹空。慶喜波旬俱一致。二千年外落花風。
    夢中說夢誑癡獃。三百餘番搕麼堆。千古業風吹不起。娑羅木下臥如來。
    四十九年多口生。說生唱滅誑聾盲。果然業債不償得。搷落阿鼻大火坑。
    百萬人天一嘆嗟。鶴林烟散日西斜。此行何事背春去。閑却閻浮二月花。
    魔軍昨夜起干戈。百萬人天慚愧多。推倒涅槃城了也。波旬高唱太平歌。
    咄箇瞿曇好面皮。說生唱滅順機宜。葛藤椿子自倒了。遮莫春風著意吹。
    說生談滅誑盲聾。老倒瞿曇伎已窮。誰識二千年外事。一簾小雨落花風。
    達磨忌。
    將謂隻履葬熊耳。大地山河活眼睛。侍者報言祖來也。開門一笑大江橫。
    面壁九年成底事。可師三拜結生寃。自從隻履歸西後。熊耳峯頭月一痕。
    十月小春紅葉天。風光在我屋頭邊。依稀好箇祖師意。一片東飛一片西。
    自從石上種油麻。永挑一燈照萬家。昨夜毘嵐吹滅了。暗携隻履過流沙。
    殿節菊花籬下媚。飽霜楓葉雨餘新。老胡未必過葱嶺。十月依然是小春。
    流沙水急嶺雲閑。贓證現在隻履西還。
    錯來東土誑盲聾。直指單傳大脫空。射落西歸一隻履。少林月掛九年弓。
    少林山裏老胡僧。面壁九年挑一燈。昨夜毘嵐吹滅了。暗携隻履上危層。
    元旦。
    春風曉動九重城。花映千門萬戶明。舊歲新年都不管。臥雲橋上聽松聲。
    檀家佛域正時哉。四海清平新歲回。一葉舟中大良國。春風吹入我門來。
    丹頂鶴兼三眼龜。相逢問歲不俱知。爭如只借春風力。李白桃紅無盡時。
    如今四海不波時。佛法新年也太奇。昨夜東風生屋角。龍安拄杖又抽枝。
    太平天下太平人。鳳瑞麟祥日轉新。何事明明會不得。德山臨濟百花春。
    大地都盧新歲經。世尊密語太丁寧。春風吹落枝頭雪。花自紅兮柳自青。
    太平天下泰平人。歲首相逢瑞氣新。厨庫山門也祝曰。信心檀越萬年春。
    千年常住莊園富。萬歲三呼日月新。無限檀恩何以報。大家共賞太平春。
    檀門祖域共繁榮。佛法新年作麼生。鳥亦歡呼花亦笑。春風無處不昇平。
    懶殘煨芋。
    引得虛名嚇世間。藤蘿下亦不安閑。芋香未透九天上。丹詔何緣到碧山。
    德山拈棒。
    支那盡四百軍州。打殺英雄一棒頭。生意氣時無意氣。好風流處不風流。
    巖頭過渡牌。
    一棹清風兩岸秋。利生接物且休休。葦聲吹過孤蓬雨。不載行人却載愁。
    水牯牛。
    喚作潙山喚作牛。不知何處得蹤由。有時鞭索共脫却。高臥須彌最上頭。
    安居三月事如何。水牯牛兒還見麼。欲識潙山無限意。野村烟雨綠楊波。
    叱這畜生蹄角完。請君試著一鞭看。南泉太遠潙出拙。喚作吾家黑牡丹。
    無孔笛。
    倒把一枝無孔笛。等閑吹裂階前石。囉囉哩也哩哩囉。愁殺少林未歸客。
    這無孔笛好呈君。不落宮商請自聞。眞箇少林消息子。一聲吹破暮天雲。
    孔竅全無通古今。何人識得此中心。一聲吹落少林月。斷臂師僧是賞音。
    禮大樹塔。
    業債重重逃不得。無間獄裏陷全身。猶餘大樹惡牙孼。熱鐵花開六月春。
    悼大圓倫藏主。
    如來一箇大圓鏡。久向十重華藏藏。今日機前忽揭轉。瑞龍峯頂放靈光。
    悼宗繁禪人。
    二十聲名一聚塵。電光影裏急翻身。從前面目難遮掩。漢月故雲兩地春。
    琴泉老人書至。云。破一微塵出大經卷底一句子。作麼生。愚讀至此。未及其尾。傍有毛穎子。忍俊不禁亂道。
    破一微塵出大經。爲君詳皮太丁寧。泉聲猶似琴聲否。依舊慧峯青又青。
    到峯前寺邂逅晚樵老人及暮歸。
    萬仭乾峯不可攀。支筇時見晚樵還。門前樹樹菩提樹。屋後山山長樂山。
    靈雲和尚昨見惠稚荀并繡竹。輒詩以奉謝。兼呈晚樵老人。
    繡竹綿萌雙色分。桃花只合在靈雲。可憐猶有歲寒約。青節相依小此君。
    相國牧隱座元。肥之後州人。曹源山擊竹軒。其先廬也。相從（予）於慧峯日久矣。一日告別。仍唱蘊馱南。以述遄歸之意。
    拂衣去欲問平安。手種先廬竹數竿。一擊機前若知趣。却回呈示老僧看。
    次韻春浦和尚賜師號偈。
    宇宙乾坤一老禪。天頒徽號盆新鮮。清時且喜聖人出。待得黃河五百年。
    謝龍泉法兄惠伽梨。
    金襴傳外更如何。意氣還他迦葉波。今日恩怨難報處。三千刹界一袈裟。
    禮大龜塔。
    大龜力大不知年。陸地傾翻正法船。業債重重逃叵得。林間白塔挿青天。
    示化橋頭陀。
    天邊昨夜失垂虹。又看頭陀願力工。直取須彌作橋柱。往來人過太虛空。
    慧峯諸老訪（予）窮僻。靈雲老師以禪詩見寄。不顧卑拙輒塵其韻。
    時驚官史緊敲門。幾跼高天蹐厚坤。滿鬢紅塵殘日底。何圖陋巷屈諸尊。
    自從乃祖立斯門。嫩桂吹香滿四坤。莫向碧山愛佳趣。 輝回慧日在慈尊。
    牧童橫笛圖。
    干戈已息放牧得時。斜陽背上鐵笛橫吹。
    失猫兒。
    豈行南泉令。當時臥錦菌。高聲呼不到。冬日牡丹春。
    悼淳藏主。
    元是蓬萊山裏人。遠求僊籙學頤神。長生術不在經卷。丹嶽夢回三十春。
    悼登淑侍者。
    美譽芳聲十九秋。巾瓶賜侍舊寃讐。長安不隔勢陽月。月亦如愁花亦愁。
    多福菴訃至。
    殘兄行脚有何怱。八十四年春夢中。多福菴前一叢竹。枝枝葉葉起悲風。
    水晶簾。
    千歲堅氷水色加。簾兒巧製淨無瑕。玲瓏相映微風起。滿架薔薇影亦花。
    待花軒。
    庭樹繞殘誰氏家。待春意似歷塵沙。曉來未放餘寒散。恨在東風不在花。
    鴛鴦菊。
    偶迎佳節繞東籬。並帶連腮也一奇。何處池塘風浪惡。鴛鴦飛上菊花枝。
    初童落髮。
    初發心時成正覺。先言在耳汝須知。少年已具眞牙爪。好箇吾家獅子兒。
    次韻高山寺看花。
    滿山草木發奇香。斯景惜哉將夕陽。吟杖不辭歸路嶮。櫻花吹雪幾房房。
    西源庭下山茶花盛開。覩者如堵牆。蓋（予）所封殖也。梅南老人詩以賞之。諸公擊節（予）亦次韻。
    丹頂千年鶴。何時下碧空。寸苗抽稚綠。一朶發妖紅。
    憐汝雪霜底。伴吾寂寞中。春秋如有約。獨樹已成叢。
    次韻悼春浦和尚。
    爲人幾許下針錐。換骨靈方向上機。八十八年開大口。呼臨濟作小厮兒。
    謝人九日惠桂花。
    多謝故人情味長。一枝送我賞重陽。人間難得月宮桂。好與黃花鬪靚粧。
    隨便年年賞此辰。菊花開處桂花新。一枝恩惠以何謝。知是蟾宮及第人。
    送字溪首座歸關東。
    東關萬里路行難。富士峯頭六月寒。一朶芙蓉半空雪。重來呈示老僧看。
    人自日州來告高藏主訃。作偈哀之。
    有客偶來自日邊。報言藏主已昇天。五千經卷無斯說。向太虛空駕鐵船。
    次韻悼明榮和尚。
    同鄕但恨不同床。師德如山我鬢霜。日暮蓬萊雲萬里。空瞻遺像又堪傷。
    不秋草。
    天涯秋色不相干。玉立亭然數百竿。只愛自能持節操。爲君日日報平安。
    次韻賀慧東落髮。
    神童賜侍已多年。携水獻花猊座前。本是虛空同受戒。定知異日罵金僊。
    繼讓落髮。
    名詮自性躡前蹤。揖讓而升愜我宗。迦葉誓居萬人下。綠雲散處是雞峯。
    次悟溪和尚追悼景川法兄韻。
    稽首吾門老主兄。隱顯難將口舌評。鐵腸滴盡黃金淚。獨立鴒原欲二更。
    追悼先天居士。
    地獄天堂乾闥樓。何須容易結寃讐。斜陽南畔人安在。只道橋流水不流。
    悼喆首座。
    笑面瞋拳四十年。好因緣也惡因緣。此行何事負花去。落日空山杜宇天。
    賀禪愉落髮。
    孔愉昔日未侯時。那料觀斯左顧龜。少年落飾有先兆。可作五山長老來。
    賀壽璨落髮。
    美玉本爲希世珍。少年努力莫因循。名詮自性好須記。璨是第三傳法人。
    賀壽僊落髮。
    元是關西太宰人。捨家認得本來身。異時定有化龍日。四海九州同一春。
    戒狐。
    假虎威時勢有餘。金毛窟裏豈容渠。野干和尚去去去那處青山不可廬。
    涅槃菊。
    非白非黃也太差。若論玄要隔天涯。涅槃後有大人相。二月中旬今日花。
    送雪岫藏主歸濃陽。
    袖却白花巖畔春。雲黃山裏自爲珍。道香不掩九天上。他日龍峯好主人。
    送春首座赴尾陽瑞泉寺。
    瑞泉一滴溢乾坤。人道廣開甘露門。五載住山渴心止。變成毒藥結生寃。
    此去蓬萊路不賒。五雲生處是僊家。離筵先喜歸期早。共看春風輦寺花。
    此行料識有詩催。湖水東邊定見梅。但願蓬萊覓僊藥。却回呈似老僧來。
    次韻衡梅師翁移梅。
    紅白鬪妍爲孰開。暗香彷彿正時哉。若無鼻孔指南旨。爭識黃昏有此梅。
    賀知公祝髮。
    愧我今爲落髮師。汾陽門下見神奇。綠雲散處暮山露。突出金毛獅子兒。
    奉賀八幡大菩薩春日大明神二宮再興落成。
    神若有心爭不感。宮成唯禱二靈遷。林鳩喚雨來延庭上。野鹿銜花落檻前。碧瓦雲階新彩繪。青松白石舊因緣。南山耳語北山曰。鎭護永昌千萬年。
    比叡山圖。
    山圍比叡三千院。月泛晴湖萬頃秋。偶對畫圖多感激。不知何日解歸舟。
    寄顒藏主。
    聞從米嶺入金峯。萍跡雲蹤一瘦筇。好是山房無月夜。紙燈吹滅起吾宗。
    自龍安將赴瑞泉寄鼎師兄。
    合與師兄共此寒。紙衣衝雪出長安。脚頭脚尾無南北。誰道人間行路難。
    至瑞泉不許入室。
    聞說瑞泉清且深。餘甘何日豁胸襟。山中不許野僧宿。孤負多年渴望心。
    賀恕沙彌落髮。
    聞陪師席著袈裟。他日龍峯定正邪。詩已熟時禪亦熟。餘寒吟落海棠花。
    悼心宗禪師。
    鐵崑崙跳也奇怪。驚起瑞龍走雲外。一千五百善知識。多少兒孫在東海。
    次太江西堂悼太年侍者韻。
    三應三喚廿二年。吾門不幸豈其天。只須笑矣不須哭。十里家春花似烟。
    龍安寺掛鐘幹緣偈。
    此山久已缺華鯨。大器如今喜晚成。只有通身一張口。聲聲似叫孔方兄。
    辭龍寶山。
    二年會却寶峯雲。卷衲秋風辭帝居。山鳥山花亦怪我。袈裟常帶御爐熏。
    辭瑞泉寺。
    十八灘頭一葉舟。古帆高持月明秋。順風把枻底時節。南北東西得自由。
    冬節前三日。早梅一枝奉獻慧峯前版寮。作禪詩見謝。次其韻。
    早梅急有化龍枝。飛入慧峯驚四維。千里行初於一步。明明視篆更何疑。
    楓林夕照。
    楓林暮色日西斜。知道紅於二月花。寄語西風莫吹盡。重秋遊客定停車。
    辛亥秋同梅南記室步到高雄寺。紅葉之花瀑泉之雪宛有塵外數致。記室作詩。余亦次其韻。
    楓紅界破白雲堆。我亦何時避世埃。最愛長安城外寺。無人不道看山來。
    花主。
    高駕何圖到此間。滿山花木亦歡顏。春風堪賞却堪恨。恐被遊人奪我閑。
    壬戌夏六月。吾大檀越源公。納涼于西源賦和歌。隨侍左右亦名有所諷咏。實一時盛事也（予）亦呈詩一絕。
    一首和歌金玉章。重新拈出鎭扶桑。天風吹落西源上。散作人間六月涼。
    有人鞔齋鼓。令諸衲各下一轉語。以報施意（予）亦作此偈。
    內外空空無點埃。爛牛皮逞活機來。須彌槌子未拈出。白日青天吼若雷。
    題畫。
    不知誰妙手。石丈伴蒼官。縱是經艱嶮。終能保歲寒。
    風疑長壽曲。水訝萬年歡。似待歸來鶴。悠然對夕欄。
    墨龍圖。
    變化無窮勢有餘。好乘春漲借吹噓。禹門一躍風雷底。莫忘平生同隊魚。

    道號。
    大休。
    千峯勢到嶽邊止。萬派聲歸海上收。林下何曾換朝巿。縱經塵劫不回頭。
    鄧林曼氏攸居雨露滋。叢叢敷影又抽枝。異時材大期登用。廣廈高堂一木支。
    天屋。
    誰移覩史置斯中。月斧雲斤不費功。直向虛空背上看。玲瓏八面起清風。
    芳苑。
    鼻觀通時心觀親。不萌枝上著花新。二千年外餘芬馥。祇樹秋風鹿野春。
    南叟。
    虞絲一撥卷薰風。野老謳歌萬國豐。草木山川皆北面。江湖猶過釣漁翁。
    僊屋。
    丹灶功成鬢有華。珠宮貝闕接烟霞。黃庭讀罷無餘事。坐見蟠桃一樹花。
    月浦。
    萬里天邊玉一團。隨波逐浪影猶寒。漁翁一棹撲不破。蘆葦叢中自在看。
    雲嶽。
    一片伴幽閑。萬尋不可攀。好爲霖雨去。依舊碧孱顏。
    月浦。
    棘輪推出廣寒宮。照見蘆花對暮江。一色水天明似晝。片帆飛過洞庭風。
    鏡浦。
    明用當臺分衆流。菱花影落水天秋。明明千古不磨盡。黃鶴樓前鸚鵡洲。
    芳畹。
    蝶戀蜂圍花氣浮。雨餘艷色逕通幽。奇芬郁郁說不盡。祇樹春風鹿野秋。
    久峯。
    此山先地又先天。一抹斜陽紫翠連。誰共相逢論歲月。劫初雪白最層巓。
    雲松。
    春多態度夏多奇。不比歲寒霜雪姿。待看爲霖爲雨去。夜來定有化龍枝。
    文窓。
    不離不立涉繁辭。大坐當軒此是誰。劈破五千經卷看。三更後夜月昇時。
    梅嶺。
    是處春山秀所鍾。黃昏月上影重重。南枝向暖北枝雪。終日看花到幾峯。
    寶聚。
    淨財奇貨我焉瘦。祕在形山莫外求。提不起兮拈不出。十分高價與人酬。
    大見。
    偉哉萬境一時通。空合空時色亦空。眼界寥寥無點翳。德山臨濟落花風。
    月窓。
    十分秋色可中庭。六戶明明夜不扃。話是非眞指還背。又移花影上疎櫺。
    月庭。
    清夜沈沈處處疑。階前誰復覓心來。乾坤大地渾如雪。賺却神光立一時。
    月浦。
    貪看漸漸出雲衢。不覺和舟入畫圖。若向天邊認光影。一帆飛過洞庭秋。
    竺遠。
    胡雲漢月兩依然。此去迢迢萬八千。東弗干提放一箭。不知幾日到西天。
    怡嶽。
    山容如笑又如歡。萬疊晴嵐曉色寒。自是長生無軸畫。波心七十二峯巒。
    妙室。
    密科終無實法傳。維摩一默甚新鮮。古來佛祖難窺處。粟米粒中藏大千。
    嘉隱。
    洞陰是處得佳名。正好幽居寄此生。屋後青山猶喜色。門前流水亦歡聲。
    月波。
    嫦娥走入龍王殿。娑竭跳登瘦亮樓。一色水天不分處。風帆飛過洞庭秋。
    梅澗。
    溪居何處不相宜。纔有斯花境亦奇。莫使暗香容易散。恐隨流水到天涯。
    明海。
    遠水長天一色秋。白蘋紅蓼是何洲。約竿莫靠珊瑚樹。只恐遊魚駭月鉤。
    壽澗。
    鶴算龜齡尚嫌少。天長地久未爲盈。潺湲日夜廣長舌。說盡長生是此聲。
    天慶。
    蒼蒼在上不曾言。萬物齊承雨露恩。昨夜鈞陶開橐鑰。黃金鑄山鐵崑崙。
    梅岫。
    愛華愛實世之常。烟雨東山青已黃。七百高僧齊忍渴。嶺南獦獠得先嘗。
　　春窓。
    萬物根源冠四時。拓開戶牖始應知。夜來一片虛櫺月。添箇梅花也太奇。
    僊英。
    佛是竺士大尊師。智過萬人又仰之。不老靈方眞妙訣。拈華獨許飮光知。
    一峯獨秀無依翠倚天。何人携手到層嶺。虛空背上擡頭看。百億須彌脚下邊。
    春溪。
    何處青山不艷陽。武陵別有好風光。蕭蕭一夜桃花雨。兩岸人家流水香。
    月諸。
    月到中秋興最佳。之乎者也豈差排。靈山畫矣曹溪話。今夜清光處處皆。
    見室。
    娘生眼裏絕纖埃。何用端居動四來。若是有人覻得破。掩關摩竭早須開。
    梅隱。
    此地看花心不塵。悠然好箇一閑人。暗香疎影黃昏月。藏得江南十里春。
    貞巖。
    竹有歲寒松有操。雪霜不犯碧崔嵬。空生宴坐無移動。一任天華吹作堆。
    梅隱。
    暗香浮動夷齋瘦。疎影櫻花斜巢許寒。藏得江南好春色。蝶蜂非意不相干。
　　摸堂。
    巧匠何曾準墨繩。清風八面勢稜層。直饒一中規矩。去却階梯始可陞。
    友梅。
    知道取交須勝吾。與吾齊者不如無。此花有約如金石。素雪玄冬也不渝。
    松隱。
    亭亭不改歲寒心。芝在商顏竹晋林。爭似風聲洗塵耳。山中宰相是知音。
    東英。
    大乘之器在支那。智過萬人稱作家。片片西來祖師意。百花園裏現曇華。
    泰菴。
    清平世界喜無他。趙老臨機道有麼。百鳥不來春晝靜。一庭殘雨落花多。
    字峯。
    楷法分明橫又縱。黑雲鎖斷玉芙蓉。筆端自有回天力。劃破華山千萬重。
    玉霄。
    虛凝一片本來圓。碧落無雲獨突然。莫向丹崖玄圃覓。明明只在九重天。
    松壽。
    萬木凋零不改青。祝融峯頂得遐齡。近來以有長生効。那箇根株無茯苓。
    甘露。
    杲師華姪共稱尊。千古叢林仰二門。何啻太平時世瑞。散爲法霈滿乾坤。
    德巖。
    積善之家慶有餘。備嘗艱險愜如如。不知陽報幾多大。雲霽層層倚碧虛。
    青菴。
    四時始萬物根源。竪起拳頭日月奔。百鳥不來花又落。一庭風雨幾黃昏。
    桂巖。
    衆森林中只一枝馨香孤絕少人知。明明說與晦堂叟。垂手還同萬仭崖。
    粟室。
    本是縱摩金色佛。端居函丈又奇哉。看看三萬二千座。一粒之中親納來。
    洞菴。
    知是神仙愛地靈。白雲生處掩柴扃。碧桃花下世塵遠。百鳥不來春滿庭。
    雲窓。
    郁郁紛紛覆九垠。當軒大坐是誰人。有時爲雨從龍去。四面青山不老春。
    眞菴。
    朴直還他屋裏人。竪拳意氣却生塵。本源自性無遷變。露柱開花別是春。
    密傳。
    拽却漫天網子時。銅睛鐵眼也難窺。黃梅夜半送盧老。七百高僧總不知。
    惟心。
    者也之乎理已窮。如如不動本來空。終無一字可分析。依舊三星繞月宮。
    雲岫。
    不須閑淡宿巖阿。奈此蒼生渴望何。出亦無心歸亦好。千峯萬嶽雨聲多。
    久菴。
    石爛松枯幾日辰。竪拳意氣驗來人。欲知空劫已前事。露柱生花別是春。
    光遠。
    見見之時毫不差。尋常多被眼睛遮。明逾日月是何物。眞照無邊沙又沙。
    松溪（宗壽）。
    十八公春秋不老。廣長舌日夜潺湲。異時定遂凌雲志。偃蹇徂徠澗嶽間。
    春芳。
    造物之初和氣濃。意觀通處鼻觀通。東風吹散枝頭雪。柳自青青花自紅。
    長生。
    逢著靈雲驗作家。鏡常明處壽光加。三千歲也三千歲。池上蟠桃幾度花。
    牧雲。
    長養功成不用鞭。山中宰相共安眠。料知有意濟枯槁。待看八荒霖雨天。
    月屋。
    氷輪輾上太虛空。六戶明明影現中。光境俱忘是何物。不知身在廣寒宮。
    長生。
    本是山中不老人。飡霞服日久頤神。莫論甲子之多少。王母蟠桃幾度春。
    仙圃。
    竺土長生老比丘。五千字畝有來由。是眞祕訣不說盡。祇樹春風鹿野秋。
    固眼。
    不壞金剛遍身是。電光燦爛輝西南。銀山鐵壁難覻透。臨濟摩醯隻與三。
    雪巖。
    野無青草水無聲。萬嶽千溪路坦平。簇簇天花吹不入。就中宴坐老空生。
    芳林。
    日炙風吹不覆藏。幾何爲蔭又爲涼。遼天鼻孔都穿却。純一栴檀無別香。
    花溪。
    非桃非杏又非梨。一朶灘頭也太奇。欲識瞿曇拈起旨。直看澗水逆流時。
    桂芳。
    託根少室久昌昌。覆蔭虛空盡十方。四七二三無鼻孔。雪花氷片爲誰香。
    花溪。
    滿林簇簇鎖烟霞。步入武陵山路賒。長柄杓頭泛桃萼。始知兩岸有人家。
    顯英。
    韜晦由來却易彰。萬人叢裏一賢良。明明說與老禪叟。山谷先生聞桂香。
    玉巖。
    天球不琢本來圓。祕在形山是幾年。今日分明與人看。玲瓏影落翠崖前。
    桂室。
    問花歲歲爲誰香。一默雷轟盡十方。栗米粒中寬多少。可容三萬二千床。
    季柔。
    盛哉香至第三尊。幾爲慈悲施藥言。伯仲間一團和氣。軟頑隊生鐵崑崙。
    松江。
    一色千年不改青。隨波逐浪影亭亭。直從楊子渡頭看。那箇根株無茯苓。
    鏡浦。
    寒山拍手天邊月。南嶽磨甎陸地波。不是人人無一面。長明依舊照江河。
    天祐。
    群生覆育四時彰。事事皆無不吉祥。混沌鑿開女媧補。于今積善有餘慶。
    壽溪。
    鶴算龜齡不老人。幽居卜得水之濱。武陵本是神仙境。夾岸桃花幾度春。
    謙仲。
    天闕盈兮地變盈。況於人道太分明。若知輟己與他意。四海一家皆弟兄。
    西隱。
    家在千秋雪嶺間。此中贏得隔塵寰。不看新月看斜照。只恐人來奪我閑。
    惟文。
    之乎者也甚周遮。豈比尋常墨客家。一大藏經無切脚。鹿林秋色鷲峯花。
    雪溪。
    世界三千玉一團。消融直下起波瀾。山猶似白芙蓉否。兩岸人家春漲寒。
    龜嶽。
    依賴大隋話正圓。平中嶮處自巍然。壽齡萬萬各千也。壓倒須彌最上巓。
    恕林。
    夫子之家專五常。仁林必出自賢良。情知政化有寬宥。堪爲兒孫作蔭凉。
    以道。
    目前眞體太無端。纔涉途程見却難。直若弦兮平如掌。家家門戶透長安。
    月庭。
    清光今夜十八圓。秋在階前莎砌邊。何事明明人不會。一株柏樹趙州禪。
    淨室。
    明皓皓時無比倫。毘耶一默累諸仁。不容三萬二千座。獨夜安然月亦塵。

    疏。
    天縱和尚住大德山門疏。
    龍寶山大德禪寺山門。欽奉綸命。敦請天縱禪師。住持本寺。爲國開堂演法。祝延皇圖萬安者。右密以。西風落木馬箕翫月於中秋。東海扶桑龍樹同天出四日。蓋夫靈光不昧。是謂大德有興共惟新命本寺堂頭和尚大禪師。佛祖鉗鎚。江湖襟帶。韶陽昔酬關字。豈容鷄鳴。慈明後論棒聲。不聞鵲噪。掛眼岐亭山色。盪胸洋嶼瘴烟。威音宮中越黃金白銀之行道含元殿裏入紫陌紅塵之伽藍。日者。奎翰降天。時哉法雷振地。附秦秦附楚楚扶起宗乘。傳禹禹傳湯湯祝延睿算。

西源特芳和尚語錄卷之三（大尾）。

    本有圓成國師。自以正法眼藏付微笑者。五傳至雪江深祖。而厥法浸盛分爲四派。塤箎迭奏。照用雙領。同佩一法印者。足稱在家之標準矣。大寂常照禪師特芳和尚。乃厥一也。師負出世才。天資高邁。受業一招提。屢以博洽聞。既而脫起臭衫。出董大小禪刹。隨虎爲主。丕樹法幢。當其提唱國師之道。設施趠厲無媿先德。洵一代之宗師。而揭開正法之功。豈夫小哉。其的骨孫梁谷和尚。以西源祿三卷示（予）。且徵書于卷尾（予）謂。道之精妙非事於言。從公宗匠甚弗獲已而有言。言或無固。復弗獲已而祿焉。祿以行於世。蓋要助顯斯道而令其耀末運耳。崇道之意亦難比陳也。若其至機用眞切棒喝受馳語默謦欬嬉笑怒罵。縣閱此祿志。自具隻眼始得。烏虖禪師之道不可以言求。欲求禪師之道。其亦標月敲門。而指瓦共忘者歟。尚何有觚翰文字之可足形哉。編緝一款備在序文。略此不贅。
    享保辛丑仲春穀旦。
    龜峯野衲（性湛）謹題。

    拾遺。
    大德禪寺法堂上棟題語。
    龍寶大德禪寺法堂上棟恭願。
    今上皇帝聖壽無疆洪基萬安柱礎鞏固。
    文明十一年己亥六月十八日住持禪傑。
    大工左衞門少尉藤氏宗弘。
    龍安禪寺函丈上棟題語。
    大日本國山城州平安城北大雲山龍安禪寺函丈立柱上棟。右伏以。
    皇基鞏固柱礎萬安佛日增輝法輪常轉。
    住持比丘禪傑。
    大檀那政元。
    長村伊賀督。
    大工藤原家久。
    明應八年己未六月二十六日。

    勅。本有圓成圓師之法孫。佛日眞照禪師之的嗣。特芳和尚。六代正傳。四家統領。大雲常起于北固。充潤水陸枯槁之衆生。一派長出于西源。流溢古今英靈之衲子。依續本光焰於塵劫。得聯祖苑芳於河沙。弄四七顆驪珠。笑龍安覺範老。董二千指雄席。罵洋嶼佛日師。遙聽道風。堪見嚴相。仍諡大寂常照禪師。
    承應二年五月十日。

    傳。
    師名禪傑。號特芳。產于尾州熱田縣。不詳姓系。少上京受業妙喜院瑞嵓禪師。嵓法燈國師之裔也。又掛搭慧峯日長才華。聞關山門派禪道鼎盛。遂捨所業參義天詔于龍安。依雲谷祥于汾陽桃隱朔于大樹。周回累年無開發處。後參雪江深和尚。方得穩坐地。出歷住丹之龍興攝之海清。禪客靡風爭先盈籍。文明戊戌秋。奉勅視篆洛之大德。又住妙心移尾之瑞泉。因檀越松井越前刺史宗信（法名雲江守慶）開丹之龍潭精藍。延請唱道。右京兆源政元。聘補洛之龍安。歸嚮殊渥。構西源院於山之側。自卜壽塔。永正三年九月十日化。壽八十八。有西源錄。承應二年夏。賜諡大寂常照禪師。

    附錄。
    特芳和尚住大德山門疏。
    南禪竺關和尚製。
    龍寶山大德禪寺山門。欽奉北厥綸命。敦請特芳禪師住持本寺。爲國開堂演法。祝延聖壽無疆者。右密以錦鄕山河久期升平屬漢。金銀佛寺今視收復歸唐。天下氣象有增。雨餘鐘鼓改響。共惟新命本寺堂頭老師大和尚。禪林巨植法社耆英。劉王望雲門之風機鋒無敵。張公入洋嶼之室毒氣逼人。顧有纉祖父箕裘。僉云整叢林禮典。三秋稍暮月中桂。清光更多。九日纔過門前菊餘花可贈。力弘斯道全協衆心。泰山之雲不崇朝法雨六合。蓬萊之水又清淺皇基萬年。謹疏。
    同門疏。
    東福他弘和尚製。
    同門慈審。龍寶山大德禪寺見缺主席。特降綸音。起前妙心特芳禪師於丹之龍興先廬以補處。凡在瓜葛之列者。聆茲盛擧不勝鳧藻。緝詞製疏以胥慶。拙翁之嗣妙喜。不受諸方羅籠。華姪之接宏菴。宏開本色爐韛。蓋名由慕賢愈重。而道以得人能弘。共惟新命大德特芳大禪師。祖苑奇芬宗門逸足。軟頑隊機劘鐵壁。辛辣處和挾春風。紛埃染衣巿中見藏兜率。飛霞攀珮人間知有丹丘。苕帚之價已酬沙盆之破堪補。有是父有是子。論豈立異同乎。難爲弟難爲兄。才焉揀優劣也。出逢治世力革弊風。不氷而寒不玉而溫。衆心攸服。相磨以道。相鼓以義。同黨有光。
    文明戊戌季秋日疏。
    祭特芳禪師文太江和尚製。
    維永正三年歲次丙寅九月十日前住大德特芳和尚大禪師。掩光于笏室。後七日末孫小比丘宗勢虔備香茗之奠作文以奉告大禪師之靈曰。鳴呼密以五濁烏跋四海特芳。并呑佛祖怖走侯王。善善如蕙。惡惡似芒。頽波柱石度門垣牆。殺活臨機倒提吹毛劍。口舌含毒直作換骨方。說禪吐露𧉻蛤。護法保養鴛鴦。翻轉妙心正印。除非杜撰文章。溫語春風賺他秀鐵面。怒罵雷電叱者周金剛。天地覆載可識。師之覆載不可識。江河廣大可量。師之廣大不可量。賛之者洋銅熱鐵。毀之者爐炭鑊湯。此山中興虛空下橛。人境兼備日月架梁。丈室猊座三萬二千無窮無礙。一場蝶夢八十有扒非存非亡。嗚呼大和尚麾回眞照滅却靈光。不翅宗門移鼎。矧亦苦海失航。天源焦枯難蘇國師花之薾。叢社蕭索豈扶林際樹之僵。清風慟明月哭。白雲哀青嶂傷。膺金棺乍蓋竢紅塔再彰。聖續聖賢續賢。錦囊之龍獅子。兄爲兄弟爲弟。單絲之麟鳳凰。有典有則絕瑞絕祥。摘東籬節後菊英敬充奠飣。拾北山月下桂子聊爲燒香。鄙詞稽首尊聽尚享。
    附綠（終）。

    大寂常照禪師語錄上棗已尚矣適遠境一寺古册中獲吾祖薦亡之語逸于本錄者數道仍增補而夾雕云。
    于時元文戊午九月十日。
    西源遠孫比丘禪策謹識。