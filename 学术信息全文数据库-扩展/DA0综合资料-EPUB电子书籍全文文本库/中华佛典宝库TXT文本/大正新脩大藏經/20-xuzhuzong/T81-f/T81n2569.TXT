　　《大正藏》第81卷No.2569


　　本如實性禪師景川和尚語錄

序

    宗師之有語錄也。上堂小參偈頌代別。以至一時應酬。蓋出於不得已焉爾。爲其徒者。錄之成編以傳後世。自古迄今。雖至充棟汗牛之夥。亦莫不皆然。然而其傳世與不傳。職由其徒之勤與不勤也。吾祖景川和尚。應世主法。前後一十五會。而門人非不敢勤。所在散軼莫得之全。雖有十三會存。唯大德語具在。其餘不無殘闕。何則據本光國師所撰行狀。細川政元爲萱堂。盡七及大祥忌。請師陞座說法。而其語不載錄中。他蓋可知也。雖然邈矣四海之内。安得不有襲藏全錄者哉。天生神物終當合耳。初東叔丈公得之甚喜。誓欲行世以示後人。校正累年。繕寫訖功。然猶未能無疏脫。蒙山恕老患之。夙夜致力於此。迨韋編將絕會戢化。由是此山淵公克繼前志。參校數本遂大成之。龍泉出襓神光炯然。無以加矣。今旣剞劂吿成。一派諸公不以鄙陋俾題首簡。予雅不從事觚翰。曷能裁之。辭而不可。於是不得已。姑擧其所與聞者以爲叙焉。鳴呼吾祖之道何關於錄之存否。片言隻字已爲餘賸。而況於刊行乎。若讀是錄欲見吾祖。則劍去久矣寶曆八年歲舍戊寅三月朔日。

遠孫比丘（慈眼）薰沐拜撰

本如實性禪師景川和尚語錄目次
卷首
序
卷上
和州大龍山興雲寺語
京兆龍寶山大德寺語
京兆正法山妙心寺語
再住妙心寺語
尾州青龍山瑞泉寺語
再住瑞泉寺語
京兆大雲山龍安寺語
丹州米山龍興寺語
卷下
勢州保福山大樹寺語
京兆寶雲院語
播州萬松山願成寺語
濃州見龍菴語
京兆長松山大心院語
偈頌
道號
眞賛
佛事
送亡
卷尾
行狀
附錄
後序
目次終

本如實性禪師景川和尚語錄卷上

            侍者某等編集
            遠孫古文校正

住和州大龍山興雲禪寺語

    師以文明五年癸已八月某日入寺。
    開堂。祝聖罷師云。向上一路千聖不携。脚頭具眼須直下看。大龍山高小龍山低有麽。僧問。播楊大教於南方。五濁優盋振起宗猷於北闕。八日梅花偉哉鳳凰呈祥。時乎麒麟現瑞。賴遇開堂。願聞祝聖。師云。但見皇風成一片。不知何處是封疆。進云。秋風吹渭水落葉滿長安。師云。時節旣至其理自彰。進云。記得。興禪大燈國師住萬年日。開堂云。世尊拈華迦葉微笑。君子愛財取之有道。正法眼藏從此流通。端的也無。師云。合浦還珠雲山改觀。進云。可謂。四海香風從此超。師云栴檀林中必無雜樹。進云。和尚今日瑞世官旆臨筵。正法眼藏無有流通麽師云。不信只看八九月紛紛黃葉滿山川。進云。寰中天子勅塞外將軍令。師云。溪上芙蓉秋信早一枝映水兩枝紅。進云。手把少林無孔笛等間吹起萬年歡。師云。清風生八極。老虎出南山。
    師乃云。檀越修營功樹茲。金銀布瑞太平基。宗門開豁曼陀雨。潤色大千沙界來。
    復擧。保壽開堂。三聖推出一僧。保壽便打。三聖云恁麽爲人非但瞎却這僧眼。瞎却鎭州一城人眼去抂。保壽便歸方丈。師云。恁麽間絡索諸人如何判斷。於一毫端。現寶王刹。坐微塵裏。轉大法輪。
    次日檀越入山上堂。昔日大尉默君和捨宅爲寺請臨濟入院。可謂。光前絕後。今日檀越霜臺源家榮革教爲禪。令山僧開堂。昔日事則不論。山僧今日有甚麽施設。只抂白雲紅樹裏。共君同唱太平歌。
    上堂。秋吹落木月蒼蒼。龍阜老翁癡百忘。連袂隱君童子子。報言今日是重陽。諸人還有摘菊蕊賞佳辰分麽。大功不立賞。
    上堂。俱胝菴中有一尼。不下笠而去。興雲室中有一尼。慇懃三拜而去。且道與俱胝是同是別。鴛鴦繡出從君看。不把金針度與人。     開爐上堂。興雲今日開大爐韛。只要煆煉佛祖。雖然如是我這裏無佛祖。煆煉箇甚麽。幸是太平無事客。相逢何必動干戈。
    上堂。天台普請南嶽遊山。且道是甚麽人行履。良久云。左顧無瑕。右盻已老。
    臘朔初祖忌上堂。達磨大師曾於少林藏身。今日爲甚麽抂片岡化去。左眼半斤右眼八兩。
    上堂擧。僧問雲門。殺父殺母佛前懺悔。害佛害祖向甚麽處懺悔。門云。露。師便頌云。宗師獨許老韶陽。閃爍紅旗藏劍鋩。殺活機先君看否。寒梅漏泄鐵心腸。
    上堂。古人道若不安禪靜慮。到這裏應茫然。古人恁麽道還端的也無。嫫母衣錦。西施負薪。
    臘八上堂。山河大地久成正覺。釋迦老子未有佛性。諸人作麽生會。眞金失色。瓦礫生光。
    上堂擧。鼓山珪禪師云。時時日日。日日時時。七顛八倒孰是孰非。師云。鼓山恁麽吿報還有辨明得出底麽衲被蒙頭坐。冷暖了無知。
    歲旦上堂。萬年松下一枝藤。化大龍王意氣矜。非但普天施雨潤。并呑四海五湖僧。
    龍興開山義天和尚十三年忌。師拈香云。刹那一十有三回。陷墮泥犁業火堆。且喜今朝離苦域。直從烈焰入驢胎。雖然恁麽。更焚一片爛枯柴。爲祖翁穿却鼻孔去也。遂挿香云。滿地落花春雨暗。緣陰空鎖舊莓苔。
    上堂。德山入門便棒。臨濟入門便喝。箇箇好事不如無。良久云。最愛江南三月後。青山綠樹囀黃鸝。
    浴佛上堂。具猛烈氣底。克觸猛烈威。來也虎生三日。有食牛機（問答不録）。
    師乃云。佛未降下。先民歌擊壞。佛纔降下後禍起蕭牆。以至周行七步。哮吼一聲。指陳天地。目顧四方。將謂。唯我最勝。元來黠兒顛狂自非護明迷途降下迦維國。焉得九龍噴水汚却紫金光。可惜許。且緩緩韶陽棒頭短。藥嶠杓柄長。興雲今日有一柄破木杓。不要灌沐有一條麁刺梨。不論痛痒。何故。若要灌沐渾身泥水。若論痛痒滿面慚惶。雖然恁麽。至竟端的如何承當。拈拄杖云。水晶簾動微風起。一架薔薇滿院香。卓一下。
    復擧。古人道未離兜率。已降王宮未出母胎。度人已畢。師云。恁麽間絡索。諸人直下辨別。其或未然。聽取山僧一偈。不離兜率降王宮。未出母胎度人畢。驪龍頷下奪明珠。一言勘破維摩詰。
    上堂。擧。石頭一日吿衆云。來日剗佛殿前草。至來日。大眾各備鍬钁剗草。獨丹霞以盆盛水沐頭於石頭前胡跪。頭便與剃髮又爲說戒。霞乃掩耳而出。師云。興雲今日剗草先期吿眾。眾具威儀直入殿裏來。興雲接得一箇軀烏與之剃髮。已不說戒何勞掩耳。敢問諸人。已是與古人同途同轍。還有優劣也無。苦瓠連根苦。甜瓜徹蔕甜。
    結夏上堂。以大圓覺爲我伽藍身心安居平等性智。興雲今日伽藍已成。說甚麽大圓覺。諸人已是各自安居論甚麽平等性智。雖然如是。拄杖子因甚麽不出得如來禁網裏。卓拄杖云。甲乙丙丁庚戊己。咄咄咄囉囉哩上堂。興雲今日爲衆說禪。從前頭至後頭。祇對諸人只消得三箇莫理會字。卽今不墮興雲圈繢。試道看。若道不得。興雲自道去也莫理會。
    創建庫院。上堂。興雲新建庫院。只要常接待十方衲子。晝與他抽却釘拔却楔。拈却膩脂帽子。脫却鶻臭布衫。教他灑灑落落地作箇無事人去也。且道。這大施門從甚麽處起。皆是從大檀越信心堅固中發開將來。卽今賀落成一句作麽生道。麒麟現瑞。鳳凰來儀。
    上堂。吾出嚴冷枯淡學者多不堪忍。往往如路人去。只有數輩龍象衆十六羅漢僧。不憚嚴冷。不拘枯淡。孜孜道聚。如龍象衆分上則不論。且道。羅漢僧有甚麽長處。唯上智與下愚不移。
    上堂。擧。文殊一日令善財採藥云。是藥者採將來。善財遍觀大地無不是藥者。却來白殊云。無不是藥者。殊云。是藥者採將來。財遂於地上拈一枝草度與文殊。殊提起示衆云。此藥亦能殺人亦能活人。師云。文殊善財互相唱酬。師子窟中無異獸。薝蔔林裏沒餘香。
    上堂。修多羅教如標月指。諸人卽今如何見得眞月召大衆云。何不掀倒禪床。
    上堂。擧。雲門云如今半夏也。敲磕處道將一句來。復云。蜜怛哩孤蜜怛哩智。又云。蜜怛哩孤蜜怛哩智作麽生。代云。[口*部]啉。又云。磕師云。勸君更盡一抔酒。西出陽關無故人。
    上堂。教中道。不取正戒相。亦無邪念心是名清淨戒。雖是教乘。却有納僧巴鼻。抱妻罵釋迦。醉酒打彌勒。
    解夏上堂。擧。趙州云。我抂南方二十年。除粥飯二時是雜用心處。師云。一夏以來諸人如何用心。若未委悉聽取一偈。白夏安居荊𣗥叢。落梧疎柳又秋風。談玄終未瞞兄第。一片青山五十翁。
    中秋上堂。擧。馬祖因百丈南泉西堂三人。隨侍玩月。次祖問。正當恁麽時如何。西堂云。正好供養。百丈云。正好修行。南泉拂袖便去。祖云。經入藏禪歸海。惟有普願獨超物外。後來虎丘拈云。三人證龜成鼈。師云。虎丘恁麽拈提諸人還知落處麽。良久云普上堂。參須實參。悟須實悟。囉囉哩哩哩囉。近日秋林落葉多。
    開爐上堂。擧。虛堂和尚云。丹霞燒木佛。如蟲禦木。院主偶爾成文。報恩今日開爐且無木佛可燒。只有些無明火。常抂諸人面前。日短夜長。各自照顧。師云。大小虛堂不是好心。興雲今日開爐不要無明火。新鑄鍋子煮白粥餉與四來雲衲一會龍象。且道。報恩卽是興雲卽是。誰家竈裏火無烟臘朔初祖忌。師拈香云。餓死片岡窮乞兒。宮衣恩重蔽骸時。臘梅影瘦雨將雪漏泄前身老慧思。以香打圓相。召大衆云。只向這裏親自知。莫喚作達磨大師。喝一喝。
    上堂。禪非坐臥爲甚麽孜孜靜心端坐。於此道得功不浪施其或未然。猛虎畫蛾眉。
    上堂。擧。世尊嘗抂尼俱律樹下。坐次。因二商人問世尊還見車過不。世尊云。不見。云。還聞不。世尊云。不聞。云。莫禪定不。世尊云。不禪定。云。莫睡眠不。世尊云。不睡眠。商人乃歎云。善哉。世尊覺而不見。遂獻白㲲兩段。師云。商人讃歎世尊。奉獻白㲲則不問。世尊不見不聞不禪定不睡眠端的作麽生會。巧笑倩兮美目盻。兮。素以爲絢兮。
    臘八上堂。目機銖兩未是英靈。竪起拂子云。識取鉤頭意。莫認定盤星有麽（問答不録）。師乃云。虛玄大道無著眞宗。寥寥焉遍十方。佛祖常拱手。廓廓乎該三世魔外長潜蹤。所以放行則遍界乾坤彌布。把斷則絲髮纖塵無通。到這裏棒頭薦得。未爲達士。喝下究取豈立全功。況又言中取則。句裏馳求尖新語路揵疾機鋒。只如堪忍士教主無上大覺世雄。昔日於摩竭提國臘月八夜明星現時。豁然大悟。便道。奇哉奇哉。大地有情皆具如來智慧德相。也奇怪也希奇。無生不救濟。無物不攝融。塵塵爾。刹刹爾。萬象鳴嚗嚗。利劍截虛空。雖然恁麽。拈拄杖云。木上座因甚麽如啞如聾。良久云。不見道。不啞不聾不作大家公。卓一下。
    復云。吾大覺世尊棄金輪寶位。入雪山端坐六年。蘆芽穿膝烏鵲巢肩。臘月八夜失曉一見明星。直下氷消瓦解。便下層顛去。且道。大地有情已具如來智慧德相。復有甚麽可度。若果如此。世尊因甚麽下山去。於此會得。酬恩有分。其或未然聽取一偈。萬乘天子出王宮。六歲坐堆氷雪中。麻麥饑寒難忍否。弊衣衰髮下危峯。
    除夜上堂。舊歲已去新年將來。不涉新舊一句作麽生道。雲門胡餅趙州茶。慧崇蘆雁趙昌花。
    歲且上堂。新年佛法甚奇哉。最愛盧公門闥開。不信請看。晴雪後十分。春抂嶺南梅。
  上堂。三祖大師云。二由一有一亦莫守。興雲則不然。鯨呑海水盡。露出珊瑚枝。
    上堂。乾峯云。擧一不得擧二。放過一著落抂第二。乾峯恁麽道意抂甚麽處。二月已破三月來。荊𣗥林中一條路。
    浴佛上堂。吾佛初生下時。目顧四方周行七步。一手指天一手指地。作師子吼云。天上天下唯我獨尊。作師子吼則不論。且道。分手指天地。是甚麽條章。四海香風從此起。
    結夏上堂。今日結制。諸方叢林。秉拂提綱。我這裏不比諸方打鬨。只有一句子。諸人作麽生會。山前麥熟也未。
    上堂擧。投子一日。爲趙州置茶筵相待。自過蒸餅與趙州。州不管。投子令行者過胡餅與趙州。州禮行者三拜。師云。趙州恁麽作略。諸人如何辨別。嫫母衣錦。西施負薪。
    上堂。一夏已半人人水牯牛。如何牧得。卓拄杖一下云。興雲水牯牛化爲龍呑却乾坤了也。
    玉林明金首座對靈古人道。百骸俱潰散一物鎭長靈。旦道。一物有甚麽靈處。百雜碎鐵團圞。和風搭抂玉欄于。
    上堂。教中道。是法住法位世間相常住。世間之相無常遷流。爲甚麽却道。常住。諸人於此道得。許儞會禪教一致去。其或未然。觀音菩薩將錢來。買胡餅放下手。是饅頭。
    解夏上堂。擧。資福因僧問。學人乍入叢林一夏將末。未蒙和尚指教。願垂提拯。福托開其僧云。老僧住持已來未曾瞎却一人眼。師云。諸人還知資福爲人處麽和月賣珊瑚。
    上堂。趙州一日抂東司上見遠侍者過。驀召文遠。遠應諾。州云。東司上不可與汝說佛法。興雲近日抂東司上爲數僧說法。且道。說底是不說底。是這裏若道有纖毫優劣。卽是謗如來正法輪。畢竟如何。虎斑易見人斑難見。
    冬至上堂。慈明昔日揭榜堂前。興雲今日不要揭榜。且道。慈明卽是。興雲卽是。良久云。陽氣發時無硬地。秦時𨍏轢鑚生花。
    上堂。教中道。一切業障海皆從妄想生。若欲懺悔者端坐念實相。且道。喚甚麽作實相。八角磨盤空裏走金毛師子變成狗。
    臘八上堂。擧。世尊抂雪山端坐六年。到臘月八夜一見明星。忽然大悟。乃云。奇哉奇哉。一切衆生具有如來智慧德相。但以妄想執著。不能證入。師云。普。
    歲旦上堂。擧。松源和尚云。年去實不去年來實不來。山僧都不會。露柱笑咍咍。師云。松源恁麽說話諸人如何商略。乾坤盡是黃金。
    元宵上堂。今夜處處燒燈一燈分作百千燈則不問。如教中道。我見燈明佛本光瑞如此。且道。喚甚麽作本光瑞。諸人還見本光瑞麽。喝一喝。
    上堂。教中道。隨心所欲無不成辨。般若靈驗如是不可思議。衲僧分上作麽生會。春風得意馬蹏疾。一日看盡長安花。
    上堂。擧。臨濟栽松次黃檗問。深山裏栽許多作甚麽。濟云。一與山門作境致。二與後人作標榜。道了將钁頭。打地三下。檗云。雖然如是。汝已喫吾三十棒了也。濟又以钁頭打地三下。作噓噓聲。檗云。吾宗到汝大興於世。師云。臨濟一派果到今日。流布天下。瀰漫廣大莫能遮掩。畢竟是甚麽道理。天鑑無私。

住京兆龍寶山大德禪寺語

    師文明七年乙未。抂和州興雲寺受請。以三月二十日入寺。
    指山門云。向上機關一條活路。顧視左右云。看看。雲從龍風從虎。喝一喝。
    佛殿。佛跳牆鬼擣穀燒香云。供養儞更有一點鴆毒。便禮拜。
    土地。我三不能儞五神通。別別李花梨花白杏花桃花紅。
    祖堂。指眞云。黑面大士西來得得。作捉住勢云。㘞捉賊捉賊。
    據室。吾箇室中擒縱與奪打案云。逼釋迦彌勒生陷泥犂。鞭狸奴白牯立地成佛。
    勅黃。這箇是大轉輪。菩薩拯濟萬有底之無盡藏頂王三昧。纔得此者得大自在。今日聻。捧勅黃云。擧揚正宗祝賛聖代。
    山門疏。本色住山山青水綠。攅花文章有揚有抑。
    同門疏。鳳毛麟角杞梓楩枏。同條一句閩蜀西南。
　　拈衣。此衣表信可力爭耶。搭起云。黃梅半夜月照破嶺南人。
    指法座云。須彌𨁝跳屹立面前。驟步云。當頭坐斷八萬四千由延。
    祝香。大日本國山城州平安城龍寶山大德禪寺。新住持傳法沙門（宗隆）開堂令辰。謹焚寶香端爲祝延。今上皇帝聖躬萬歲萬歲萬萬歲。陛下恭願天與龜算玉曆延洪。億萬春地獻鶴齡。金輪統御三千界。
    準三宮。此香爇向寶爐。奉爲大檀越準三宮征夷大將軍資倍祿算。伏願賛一日萬機之細務執三軍五兵之大權。
    勅使。此香爇向金爐。奉爲莊飾法筵勅使右尚書。資倍祿算。伏願高仰湯德集千歲之雅風。永沐堯恩鎖萬邦之春色。
    兵部。此香爇向爐中。爲源兵部增崇祿位。伏願柱石邦家。金湯祖道。
    嗣香。此爛枯柴一十年前。於大雲峯下失手收拾得自珍來久矣。今日新拈出供養前住當山現住龍安雪江老和尚。用酬法乳之恩。
    師乃就座。上首白槌云。法筵龍象衆當觀第一義。師云。第一義諦。懸崖萬仭。直饒撒手那邊。猶是未爲英俊。有麽。僧問。仰高山於五嶽外。曾號獨尊。挿莖草於九衢問。今復舊貫。宣揚正法祝賛皇圖。師云。珍重。聖恩何以報。萬年松上一枝藤。進云。氣色皇居近金銀佛寺開。師云。天上絲綸美。山中雨露新。進云。記得。虛堂和尚曾住報恩日。上堂僧問。興化道。我逢人則不出。出則便爲人作麽生。答云。釣絲絞水。是放開是捏聚。師云。只有一竿湘楚竹。未嘗容易下漁磯。進云。和尚今日瑞世未審。爲人也無。師竪起拂子云。君看陌上二三月。那樹枝頭不帶春。進云。龍得水時添意氣。虎靠山色長威獰。師云。千溪萬壑歸滄海。四海八蠻朝帝都。進云。迦葉門前風凛凛謝師答話師云。道人優曇華。迢迢遠山綠。
    師乃云。大雄拈華大龜微笑。笑倒一會聖衆。鈍置百萬人天。依之傳付金襴于教外。倒却門竿于機先。西天四七東土二三。依之紹紹授手。歴代大士天下宗匠依之的的相傳。以至帝道依之安文武於四海。敷政德於三邊。衲僧依之藏機鋒乎裏許。得法門乎百千。阿呵呵新寶山依之今日開堂端爲祝延。召大衆云。會麽。其或未然拈拄杖云。了却常笑菩薩夤緣。卓一下。
    自叙（宗隆）胡種惡芽緇林妖孽。不翅生涯癡頑而無補宗猷。矧又天資藞苴而每忽繩墨。是故到處逢人驀面欺。寔夫普天難容惡情悰者。鳴呼。何幸。辱降綸音輒莅勝藍。強玷法席乎。可謂。據金猊座作野干鳴。慚汗慚汗。切仰各賜鑑察。
    謝語。開堂之次。恭惟天澤東堂大和尚。靈山密付罵倒如來禪乎薩訶界。臨濟的傳滅却正法眼乎瞎驢邊。茲辱俯臨座側作法證明。下情無勝切屏營之至。伏希慈悲尊照。
    又惟山門兩序。前資辨事。一會龍象四來兄弟。適來禪客。諸位禪師。迫開堂浩繁缺逐一褒賛。併期小參之次。各請亮察。
    復擧。趙州和尚一日坐次。侍者報云。大王來也。州云。大王萬福。侍者云。未到和尚。州云。又道來也。後來黃龍拈云。頭頭漏泄罕遇仙陀。侍者只解報客不知身在帝鄕。趙州入草求人。不覺渾身泥水。師云。大小黃龍恁麽拈掇。可謂。土上加泥。錦上鋪花。新寶山更述一偈。爲諸人打破趙州關去也。大王來也大王來。趙老機鋒太俊哉。萬福聲前君試看。麒麟現瑞鳳凰臺。
    上首再白槌云。諦觀法王法法王法如是。
    當晚小參。正法水漾碧。禪源浪滔天。參。逆風把枻底魚在謝郎船。僧問。紅樓鐘動驚走陜府鐵牛。金殿燭明嚇殺嘉州大象。離兩樣途轍。願視聽宗乘。師云。一毫端現寶王刹。微塵裏轉大法輪。進云。眞金須是紅爐鍛。白玉還他妙手磨。師云。參須實參。悟須實悟。進云。記得。玉山和尚道。天下具大眼目宗師。惟是老松源一人而已。不亦甚奇怪乎。師云。玉本無瑕雕文喪德。進云。和尚幸爲其的孫試施奇怪作略看。師云。隨分拈華折柳。進云。與麽則昨日松源今日和尚。師云一畝之地三蛇九鼠。進云。可謂。坑坑坎坎嶮嶮巇巇。師云。參天荊𣗥橫官路。那箇行人不挂衣。進云。黃河從源頭濁了。師云。前途逢人莫錯擧。
    師乃拈拄杖云。寶山拄杖子。本自天然不假雕琢。扶過斷橋水。伴歸無月村。𥻘皴皴活卓卓。昨日在南陽則稱木上座。指麾釋迦彌勒。呼使下呼奴郎。手擎猪頭口誦淨戒。與奪自在。逆順縱橫。今朝望北闕則化大龍王呑盡乾坤大地。爲祥雲。爲瑞靄。晨擁五嶽。暮施九垠。出沒卷舒靉靆淡白。直得。殿上燈籠舞三臺。堂前露柱起一拍。與麽時節大龍王奮迅出來。慶賛云。笙歌叢裏賀年朝。錦繡筵中開壽域。且道。寶山拄杖子。因甚麽得如斯轉變威德。卓一下云。御園開遍牡丹花。誰向東風歌一曲。喝一喝。
    自叙（宗隆）眼裏全無筋。皮下豈有血。強稱住山翁。浪東道西說。伏請衆慈亮察。
    謝語。小參之次。恭惟天澤東堂大和尚大燈光焰大照眞傳。豈止一株大樹蔭凉天下。矧又普施甘澤潤色宗門。所希法臘彌高保持郝翁甲子也。至祝至禱。
    又惟。大用東堂和尚大用現前。不存軌則。大機圓應恢絕逆攔。誰不瞻仰。
    又惟。濟北堂頭大和尚。瑞龍頭角。海藏的流。詞源洋洋激禪河於口海。行儀晃晃耀慧日於胸天。瞻之仰之。
    又惟。諸位東堂大和堂。諸位西堂。和尚隣封名德。江湖飽參。諸位禪師。箇箇戲海獰龍位居五嶽之上。人人摩霄俊鶻名振四溟之間。褒賛有餘。聲譽無盡。各請恕容。
    又惟山門東班。都寺禪師。大盌逸格。生薑佳名。保愛常住如護眼睛。監寺禪師透金剛圈呑栗𣗥蓬。
    悅衆禪師迦陵仙音絕勝古今。副寺禪師副寺禪師上下分位處置當理。典座禪師。直歲禪師。酌布衲於木杓。享弊帚於千金。
    又惟。山門西班。堂中座元。禪師西來宗盟大覺正續。來助開堂化儀。足稱人天眼目。道義尤厚。無勝感激。後版座元禪師小釋迦文假離兜率。記室禪師黃龍一角。衝透三關知藏禪師知藏禪師。五千貝葉。眞消息。一對鴛鴦畫不成。知賓禪師。知浴禪師。拈玻瓈盞。布七淨華。
    又惟。侍香禪師。曾居大仰位。又追佛果風。金雞飛上欄干外。莫謂當時認得聲。寔是少林末葉。雙桂一枝也。
    又惟（目子）前資辨事上堂小參二禪客一會海。衆諸位禪師。東顧則天有啓明。地有岱宗。西望則星有長庚山。有太華。鳴呼盛哉。吾山有人也雖一一絢詞可以謝。只恐久立有勞。各請亮察。
    復擧。南泉云。文殊普賢昨夜三更起佛見法見。各興二十棒貶向一一鐵圍山去也。師云。王老師用處總是亂世英雄太平奸賊。寶山則不然。靠拄杖云。千鈞之弩不爲鼷鼠。而發機。
    退院野老胡爲煩叡聞。龍峯稱主愧山君。歸歟幸有上天賜。零落袈裟裹白雲。

住京兆正法山妙心禪寺語

    臘八上堂。第一義諦鐵壁鐵壁。未露機鋒先。青天轟霹靂。有麽（問答不錄）
    師乃云。見明星也道成難。風雪堆中麻麥飡。應被梅花瀟灑笑。不堪寒餓下層巒。
　　自叙（宗隆）鬅鬠衰髮。老倒醜容。叨據曲木。強說脫空。若道値吾佛見星之辰演唱酬恩一句。實太虛一毫巨壑一滴。猶是不可中者。慚汗慚汗。伏希衆慈亮察。
    此日請後版首座。師復擧。黃檗在南泉會中。爲首座一日捧鉢向泉位坐。泉入堂見乃問。長老甚麽年中行道。檗云。威音王已前。泉云。猶是王老師兒孫在下去。檗便過第二位坐。泉便休。師云。瞿曇成道束之高閣。這箇公案子細點檢將來。這二大士還如曾鬪快龍舟。只如吾山後版不墮古人途轍。豈混今時常流。且道。吾山後版得甚麽玄猷。鈯斧單提眉挂劍。還君把定兩蛇頭卓拄杖一下。
    上堂。擧。臨濟云。我且不取儞解經論。我亦不取儞國王大臣。我亦不取儞辯似懸河。我亦不取儞聰明智慧。唯要儞眞正見解。師云。若據妙心見處。不要眞正見解。且道。要箇甚麽。良久云。勸君更盡一杯酒。西出陽關無故人。
    歲旦上堂。一條拄杖自天眞。八角磨盤呈本身。莫道新年無佛法。門前楊柳舊時春。雖然恁麽。賀新年底一句作麽生道。麁茶淡飯隨家豐儉。
    元宵上堂。今宵處處。燒燈一燈。分作百千燈。且道。那一燈從甚麽處起。遂喚直歲云。拈却門前下馬臺。
    佛涅槃上堂。大覺世尊今朝於鶴林樹下入大涅槃。若道佛滅度入地獄如箭。若道不滅度旣示涅槃相。且道。妙心恁麽說話意在甚麽處。良久云。佛滅二千年。比丘慚愧少。
    西谷久喜爲亡父設齋上堂。君雖不君臣不可以不臣。父雖不父子不可以不子。茲有都城善人。爲其亡父營辨淨齋。供養三寶。若道亡父來受一分供養。入地獄如箭。若道不來受入地獄如箭。因甚麽如此。拍掌云。阿呵呵。
    上堂。現成那一句。諸人道將來。其或未然。夾路桃花風雨後。馬蹄無處避殘紅。
    上堂。教中道。今佛世尊入于三昧。是不可思議現希有事。且道。如何是希有事。觀音菩薩將錢來買胡餅。放下手是饅頭。
    浴佛上堂。擧。世尊初生下時。周行七步目顧四方。一手指天一手指地。作師子吼云。天上天下唯我獨尊。後來雲門拈云。我當時若見一棒打殺與狗子喫却貴圖天下太平。師云。雲門恁麽道。是酬恩耶。是結冤耶。養子不及父。家門一世衰。
    上堂。擧。僧問雲門。如何是諸佛出身處。門云。東山水上行。後來圓悟禪師云。若是天寧則不然。如何是諸佛出身處。薰風自南來殿閣生微凉。師云。今日有人致恁麽問端。祇對他道。三年逢一閏。
    結夏上堂。以大圓覺。爲我伽藍。身心安居。平等性智伽藍則不無。諸人如何安居。天台普請南嶽遊山。
    上堂。擧。鷲峯老祖云。今朝五月端午節。衲僧門下無一說。千妖百怪自潜蹤。萬里長天一條鐵。師云。妙心今日爲諸人擊節去也。拈花今日逢佳節。千妖百怪不應說。室內元有靈藥方。金剛腦後三斤鐵。且道。已是靈藥方爲甚麽却作三斤鐵。彩雲影裏神仙現手把紅羅扇遮面。
    上堂。擧。臨濟半夏上黃檗。見檗看經云。我將謂是箇人元來揞黑豆老和尚。師云。臨濟恁麽道意在甚麽處。青天轟霹靂。陸地起波濤。
    解夏上堂。今日解夏。諸禪德秋風捲衲各自東西去。前途若有人。問今夏在妙心會裏成得箇甚麽邊事。如何祇對。若是山僧劈面便打。
    初祖忌上堂。達磨大師因甚麽離西天來東土。要會麽。劍爲不平離寶匣。藥因療病出金瓶。
    歲旦上堂。建化時哉吾法幢。釋天朗日勢無雙大龜從得拈華旨。微笑春風遍萬邦。
    上堂。若欲得親切莫將問來問。何故。問在答處。答在問處。且道。卽今爲甚麽有問有答。良久云。鐵壁銀山通線路。
    臨濟忌上堂。擧。臨濟云。我且不取儞解經論。我亦不取儞國王大臣。我亦不取儞辯似懸河。我亦不取儞聰明智慧。唯要儞眞正見解。師云。諸人且道。喚甚麽作眞正見解。還委悉麽。其或未然妙心拈古詩一篇判斷去也。晚醉扶笻過別村。數家殘雪擁籬根。風前有恨梅千點。潔上無人月一痕。
    元宵上堂。百千燈從一燈起。且道。那一燈從甚麽處起。若也不會妙心爲諸人漏逗去也。擲下拂子。
    佛涅槃上堂。山河照破紫金光。今日無端入钁湯。霧暗雲愁鬼神哭。波旬獨愛舞衣長。
　　上堂。靈雲昔日一見桃花悟去。妙心今日値佳節賞取桃花。諸人爲甚麽不悟去。手把琵琶半遮面。不令人見轉風流。
    上堂。擧。石門聰和尚云。十五日已前諸佛生。十五日已後諸佛滅。十五日已前諸佛生。儞不得離我這裏。若離我這裏我有鉤鉤儞。十五日已後諸佛滅。儞不得住我這裏。若住我這裏我有錐錐儞。且道。正當十五日用鉤卽是用錐卽是。遂有頌云。正當十五日。鉤錐一時息。更擬問如何。回頭日又出。師云。這般公案諸人作麽生會。良久云。許由本不受堯天。只臥箕山山頂月。
    退院。黃梅山下盧公老。夜半傳衣過嶺頭。不以力爭間伎倆。朝雲去也暮雲留。
    
再住京兆正法山妙心禪寺語

    歲旦上堂。新年瑞溢梵王宮。春雪疎疎柳色濃。微笑拈華端的別。大龜特地立宗風。有麽（問答不錄）。
    師乃竪起拂子云。吾濟水老南華流傳四海。居頂五家。論其門闥之嶮峻則三要三玄鈐鎚衲子。說其爐鞴之宏恢則奪人奪境陶鑄仙陀。直得奴呼妙德屈座側。連累普賢入草窠。以至萬福郝翁從此出。千歲寶掌從此誇。所以辯才河已無底。福聚海豈有涯。與麽時節瀟灑兮的皪。具眼梅馨香動欝密兮扶疎。大夫松雨露多。妙心恁麽嘍囉床頭大龍王聞得奮迅出來唱吉祥如意呪。慇懃相賀云。偉哉青帝威神力。株枿敷榮智慧花。卓拄杖一下
    復擧。閩王問壽山云。壽山年多少。山云。與虛空同壽。王云。虛空年多少。山云。與壽山同壽。後來東山拈云。壽山不妨奇特。要且年高倒耄奴郎不辨。玉石不分。只知與虛空同壽殊不知虛空猶是兒孫。師云。大小東山恁麽拈掇未免壽山兒孫。雖然如是。畢竟如何。黃金鑄山鐵崑崙。
    元宵上堂。教中道。我見燈明佛本光瑞如此。諸人還見本光瑞麽。一燈分作百千燈。
　　佛涅槃上堂。擧。世尊臨般涅槃。吿四衆云。若謂吾滅度非吾弟子。若謂吾不滅度亦非吾弟子。師云。諸人且道。世尊卽今是滅耶是不滅耶。宿鷺亭前風擺柳。錦官城裏雨催花。
    上堂。擧。修山主云。是柱不見柱。非柱不見柱。是非已去了是非裏薦取。師云。修山主恁麽道意在甚麽處。勸君更盡一杯酒。西出陽關無故人。
    爲歡田居士忌日上堂。擧。古人道。緣暗紅稀古佛心。朝朝風雨演宗乘。維摩詰。言辭頴脫。田庫奴。見得分明。師云。且道。是觀音境界耶。是普賢境界耶。是文殊境界耶。於此道得居士有出身分。其或未然。唵摩呢達哩吽撥吒蘇噓悉利娑婆訶。
    浴佛上堂。擧。虛堂和尚云。七步周行猶彷彿指天指地。不分明是非旣落傍人耳。洗到驢年也不清。師云。妙心則不然可知禮也。
    結夏上堂。以大圓覺爲我伽藍身心安居平等性智。且道。喚甚麽作大圓覺。喚甚麽作平等性智。自携瓶去沽村酒。還著衫來作主人。
    上堂。今朝六月滿天雪。飛入普賢毛孔刹。爲報山中諸道流。賞取不香花六出。雖然如是。諸人如何賞取。打破蔡州城殺却吳元濟。
    上堂。春生夏長秋收冬藏。且道。是甚麽章句。嘉州大象熱發陜府鐵牛汗出。
    爲花巖居士忌日上堂。今日花巖居士七七忌辰施主就本寺設齋供。諸人卽今加何薦居士去也。良久云。一擧四十九。
    上堂。德山入門便棒。臨濟入門便喝。且道。畢竟因甚麽如此。風吹南岸柳。雨打北池蓮。
    解夏上堂。一夏已畢法歲周圓。前途若有人問今夏在妙心會裏成得箇甚麽邊事。如何祇對。燈籠沿壁上天台。

住尾州青龍山瑞泉禪寺語

    師以文明十一年己亥九月二十六日入寺。
　　據室。扣玄空內白頭僧。兀兀癡癡百不能。只有南山三尺竹。離方圓也脫規繩。
    拈衣。颺下金襴卽是。傳得金襴卽是。搭起云。虎嘯風生。龍吟雲起。
    開山兩祖眞前拈香。這香託根株於佛界。佛眼覻不見。敷枝葉於魔界魔外無路窺。喝一喝云。一片拈來新爇却。寶熏熏徹四坤維。仰惟本寺開山無因和尚勅諡禪源大濟禪師。一隊頑皮靼。兩箇老古錐。喚彼爲驢。則𣤩瞎正法眼藏。惑亂盡天下喚此爲馬則激起江西的派浸爛五須彌。此錯彼錯。嗚咿嗚咿。遂挿香云。兒孫猶有餘殃在。晚節傲霜籬菊枝。
    初祖忌。師拈香云。西天東土是非關。後魏前梁人我山。千古熊峯峯頂月。夜來依舊照塵寰。恭惟。初祖菩提達磨圓覺大師大和尚。白衣義不契。斷臂心未安。自非分皮得髓呈醜拙。焉覩直指單傳涉多端。咦。這妖孽元來顢頇所以棄捐香至國之尊位沒溺般若海之波瀾。亂世英雄癡坐面壁太平奸賊。隻履空棺雖然如是。這裏還有祖師麽。以香一揮云。百雜碎。鐵團圞和風。搭在。玉欄干。喝一喝。
    冬至上堂。冬至月頭賣被買牛。以拂子拂一拂云。吒十分高價與人酬。有麽。僧問。鷲嶺山高拈一華於微笑。龍峯窟闊撒白雨於普天。願振玄音仰祝聖壽。師云。但見皇風成一片。不知何處是封疆。進云。祝聖聞命矣。如何是應時一句。師云。暖律飛灰。繡紋添線。進云。一句鐵崑崙千聖難穿鑿。師云。肝膽一時傾吐了苦哉。邪法正難扶。進云。記得。古德因僧問。如何是祖師西來意。古德云。仲冬嚴寒。端的也無。師云。庭前柏樹子。一二三四五。進云。卽今咨問和尚。如何是祖師西來意。師云。天寒人寒針頭削鐵。進云。古德答處與和尚答處相去多少。師云。滴水滴凍鷺股割肉。進云。鳳穴雛皆好。龍門客又新。師云。師子窟中無異獸。瞻蔔林裏沒餘香。進云。霧海南針夜途北半。師云。路遠夜長。休把火。大家吹殺暗中行。
    師乃云。南嶽八字之碑。陰魔已消。蓬萊五色之雲。陽鬼來復。所以慈明揭堂前之榜文。洞山退座元之果卓。千載風規絕世作略。直得金毛師子擺脫鐵鎖而奮迅遊行。蹈碎瞻部洲。玉角麒麟掣斷錦繩而軒昻步驟踢倒新羅國。希有希有。一氣轉洪鈞。快哉快哉。八荒開壽域。只如陰魔已消陽鬼未復。是甚麽消息。拈拄杖云。秦時𨍏轢鑚生花。花開不假春風力。卓一下。
    復擧。僧問古德。如何是冬來事。古德云。京師出大黃。師云。古德恁麽答處。可謂。覿面露堂堂。全機不覆藏。瑞泉不用京師大黃。卽今如何宣揚。良久云。誰知遠烟浪。別有好思量。
    臘八上堂。釋迦老子臘月八夜。一見明星忽然悟去。不妨奇特。瑞泉夜夜見衆星朗然。爲甚麽不悟去。心不負人。面無慚色。 勅諡禪源大濟禪師日峯和尚三十三年忌。凌滅宗猷老祖翁。佛魔拱手觸威風。刹那三十有三白。一片香雲瑞彩濃。喝一喝。
    佛涅槃上堂。應是妄談般若酬。瞿曇今日獄中投直饒口業能消滅。若不作驢便作牛。
    浴佛上堂。擧。世尊初生下時。周行七步目顧四方。一手指天一手指地。作師子吼云。天上天下唯我獨尊。後來雲門拈云。我當時若見一棒打殺與狗子喫却。貴圖天下太平。師云。世尊漏逗不少。雲門甚麽心行。十洲春盡花凋殘。珊瑚樹林日杲杲。
    結夏上堂。以大圓覺爲我伽藍身心安居平等性智。大圓覺則不無。且道。喚甚麽作平等性智。觀音菩薩將錢來買胡餅。放下手是饅頭。
    上堂。擧。五祖演和尚云。釋迦牟尼佛。下賤客作兒。庭前柏樹子。一二三四五。師云且道。是甚麽道理。待柏樹子成佛。便向諸人道。
    上堂。擧。大慧禪師云。以幻藥復治幻病病瘥藥除。依前只是舊時人。師云。幻病幻藥則不問。試指出舊時人。看。壽山高福海闊。
　　上堂。臨濟因半夏上黃檗。見檗看經云。我將謂是箇人元來揞黑豆老和尚。且道。抑黃檗揚黃檗。良久云。六月黃河連底氷。
    汾陽開山雲谷和尚二十五年忌。師拈香云。三載吾曾從老師。終無禪道挂唇皮。大哉恩渥以何報。沈水一爐燈一枝。雖然如是。更有未了公案在。今日親要了却。遂挿香云。五五依然二十五。井邊梧葉報秋時。喝一喝。
　　退院。阿母癡頑老在堂。胸中五逆我何藏。秋風白髮三千路。一片孝心歸策忙。

再住尾州青龍山瑞泉禪寺語

    師以文明十七所乙巳九月二十二日入寺。
    據室。德山木上座。濟水金剛王。放下竹箆云。吾箇一丈室。錦上花兮雪上霜。
    開爐上堂。古人道。這裏風頭稍硬。且歸暖處商量。吾這裏如何商量。良久云。嚼飯餵嬰兒。
    初祖忌。師拈香云。元是大悲觀自在。瞞東土也惑西天。咄哉。九尾野狐子再運前來不直錢。間達磨間達磨。擧香云。只箇飄蓬落葉說甚直指單傳。
    因病上堂。憶得江西馬大師不安端的。似當時。癡童只慣平生事。八苦交煎總不知。
    上堂。擧。教中道。若以色見我。以音聲求我。是人行邪道。不能見如來。師云。雖是瞿曇爛葛藤。却有些衲僧巴鼻。諸人作麽生會。莫怪。坐來頻勸酒。自從別後見君悕。
    冬至上堂。慈明冬節揭榜堂前。山僧今日別無施設。且道。慈明卽是瑞泉。卽是。尋常一樣窓前月。纔有梅花便不同。
    上堂。十五日已前則不問。正當十五日一句作麽生道。玉本無瑕。雕文喪德。
    上堂。古人道。於斯識得本來人。七顛八倒那伽定。且道。七顛八倒是那伽定。爲甚麽諸人靜心端坐。譬如積世富兒一錢不亂使。
　　臘八上堂。吾佛棄金輪寶位入雪山。端坐六年鵲巢肩蘆穿膝。臘月八夜一見明星。豁然大悟。卽今半夜衆星朗然。諸人見之若不悟去。有甚麽驗。若又悟去討甚麽盌。瑞泉恁麽吿報還有知得落處底麽。冬不寒臘後看。師復頌云。大小大瞿曇老兒。不堪寒饑出山時。弊衣衝雪甚顏面。慚殺梅花具眼枝。
    上堂。丹霞遇大寒於慧林燒木佛向火。山僧今日遇大寒於瑞泉。但燒烏薪向火。已是一樣向火。且道。與古人是同是別。王婆衫子短。李四帽簷長。
    除夜上堂。使得十二時辰底。臘月三十日如何承當。良久云。於此會得早是七穿八穴。參。
    歲旦上堂。擧。古人道。一年又一年。循環數不足。本分面上人。猶如隔羅縠。師云。百年三萬六千日。得忻忻處松千尺。師復頌云。佛法新年特地東。來僧鳳也得人龍。瑞泉一滴曼陀雨。潤色拈華微笑宗。
    上堂。抱妻罵釋迦。醉酒打彌勒底衲僧因甚麽入思惟三昧。豫讓藏身呑炭。
    上堂。教中道。一切智智清淨。只這一句有衲僧巴鼻。且道。是甚麽道理。相知不在千杯酒。一盞清茶也醉人。
    上堂。坐斷毘盧頂不稟釋迦文。且道。是甚麽人行履。賊不打貧兒家。
    元宵上堂。今夜處處燒燈一燈。分作百千燈。且道。那一燈從甚麽處起。山僧亦不知。問取燈王古佛。
    佛涅槃上堂。擧。世尊臨般涅槃。吿四衆云。若謂吾滅度非吾弟子。若謂吾不滅度亦非吾弟子。師云。也是羅公照鏡。
    浴佛上堂。擧。世尊初生下時。周行七步目顧四方。一手指天一手指地。作師子吼云。天上天下唯我獨尊。後來雲門拈云。我當時若見一棒打殺與狗子喫却貴圖天下太平。師便頌云。目顧四方猶外邊。獨尊一句是虛傳。郎當醉後韶陽老。棒雨重添藥玉船。
    結夏上堂。擧。教中道。不取正戒相亦無邪念心。是名清淨戒。師云。諸人且道。喚甚麽作清淨戒。師久云。許由本不受堯天。只臥箕山山頂月。
    雪江和尚忌日。師以香指眞云。鈐鎚惡辣幾傷人。果入泥犁受苦辛。設覓出離難得出。快哉萬劫不翻身。揑怪揑怪。一回被這惡情悰脫賺。無端。喪却吾獨朗天眞。咦。酬恩全不是結寃也。未親。擧香云。信手焚此爛柴片。咬牙切齒當香薪。喝一喝。
    解夏上堂。新看秋色滿凉臺。一夏無端亂接來。笑我郎當呈醜拙。白頭三五斗青灰。
    上堂。古人道。我宗無語句。亦無一法與人。且道。從上佛祖將甚麽爲人。良久云。可作仁可知禮也。養子不及父。家門一世衰。
    上堂。教中道。觀音妙智力。能救世間苦。且道。作麽生是觀音妙智力。卽此見聞非見聞。無餘聲色可呈君。
    初祖忌。九年少室一張弓。射殺神光箭路通。將謂老胡親辨的。離離荊𣗥尚漫空。
    上堂。德山小參不答話。趙州小參要答話。敢問諸人。這二大老還有優劣也無。梅瘦占春少。庭寬得月多。
    上堂。擧。教中道。阿逸多不斷煩惱。不修禪定。佛記此人成佛無疑。師云。我一堂衆。能斷煩惱。能修禪定。且道是同是別。一聲羌笛離亭晚。君向瀟湘我向秦。
    除夜上堂。巖畔棲遲四十年。生涯疎懶缺參禪。明朝又是迎新歲。可愧雪花添鬢邊。
    歲旦上堂。濟水宗盟本色人。一時開遍百花春。金毛師子快翻擲。玉角麒麟祥瑞新。
    上堂。教中道。於三七日中思惟如是事。且道。諸人思惟甚麽事。欲問花來處。東君亦不知。
    佛涅槃上堂。如來常住無有變易。爲甚麽於雙林樹下示滅。衆中莫有道得底麽。良久云。風前有恨梅千點。溪上無人月一痕。
    上堂。釋迦牟尼是婆伽梵。貝多利耶卽補處尊。二尊已竝化。還有優劣也無。臥龍纔奮迅。丹鳳亦翱翔。

住京兆大雲山龍安禪寺語

    上堂。擧。雲門大師云。十五已前不問汝。十五日已後道將一句來。師云。大小雲門已涉兩端。龍安今日不論前後。一句作麽生道。良久云。苦瓠連根苦甜瓜徹蔕甜。
    上堂。尋常罵釋迦。呵彌勒底活衲僧。畢竟成得箇甚麽邊事。耕荊𣗥林下地獄種。
    上堂。古人道。心隨萬境轉。轉處實能幽。隨流認得性無喜復無憂。敢問諸人。好箇時節。何不薦取。露從今夜白。
    上堂。拈拄杖云。隆上座拄杖子。昨日飛入丹丘深雲。出沒澹泞。今日歸來大雲孤峯。卷舒靉靆。且道。拄杖子因甚麽具如此神通妙用。卓一下云。不信只看八九月。紛紛黃葉滿山川。
    開爐上堂。龍安今日開大爐韛。只要煆煉佛祖。且道。這裏還有不假煆煉底麽。召大衆云。何不道低聲低聲。
    初祖忌上堂。擧。僧問楊岐。祖師面壁意旨如何。岐云。西天人不會唐言。師云。楊岐恁麽答話端的也無。路遠夜長休把火。大家吹殺暗中行。
    上堂。古問西來意。或道有意。或道無意。龍安則不然。荷盡已無擎雨蓋。菊殘猶有傲霜枝。
    上堂。洞山請泰首座喫界子次。商量動用事。龍安今日請大衆喫果子更無一事可商量。且道。洞山卽是龍安卽是。不貪王母桃。自有仙家棗。
    冬至上堂。慈明冬節揭榜堂前不妨奇特。龍安今日別無施設。且道。是同是別。家有白澤圖。無如此妖怪。
    臘朔初祖忌上堂。祖師唱滅震旦瘞履熊耳。還來扶桑留衣片岡。且道。是甚麽道理。師便頌云。達磨通大相。左顧右盼老。良哉觀世音。全身入荒草。
    臚八上堂。釋迦老子久遠成。道因甚麽入雪山。端坐六年逗到臘月八夜。一見明星。忽然悟去。良久云。昨日今日事不同。一般寒雨一般風。
    上堂。擧。盧行者造黃梅在碓坊喫辛勤八箇月。五祖知付授時至。夜潜詣確坊。問云。米白也未。盧云。白也未有篩。祖於碓以杖三擊之。盧卽以三鼓入室。遂付法傳衣。師云。嫫母衣錦。西施負薪。
    上堂。擧。趙州云。諸人被十二時辰使。老僧使得十二時辰。師云。諸人卽今如何使得十二時辰。若把西湖比西子。淡妝濃抹兩相宜。
    歲旦上堂。法門瑞彩在新年。金柳玉梅共靄然。好箇太平那一曲。鶯歌聲滑百花天。
    上堂。二由一有一亦莫守。三祖大師。自携瓶去沽村酒。還著衫來作主人。
    上堂。教中道。般若波羅蜜多一味故。一切法亦一味。此是瞿曇爛葛藤。卽今拈出與諸人剖斷。若也不會。張公喫酒李公醉。
    臨濟忌。臨濟院裏白拈賊。正法眼藏得滅却。春雪疎疎花較遲。驀箚相逢快活捉。
    元宵上堂。今夜處處燒燈一燈。分作百千燈。且道。那一燈從甚麽處起。打鼓普請看。
　　上堂。衲僧分上把斷要津。不通凡聖猶是半提。如何是向上全提時節。若也不會龍安擧揚去也。連喝兩喝。
    佛涅槃上堂。擧。世尊臨般涅槃吿四衆云。若謂吾滅度非吾弟子。若謂吾不滅度亦非吾弟子。師云。諸人且道。誵訛在甚麽處。左眼半斤右眼八兩。師復頌云。人天百萬共悲傷。獨愛波旬舞袖長。後二千年親擊節。慇懃三拜一爐香。
    上堂。擧。僧問法華。如何是初生月。華云。不高不低。僧云。還許學人瞻敬也無。華云。三日後看。師云。路遠夜長休把火。大家吹殺暗中行。
    上堂。會卽便會。毘盧愛飮彌勒酒。文殊醉倒普賢扶。其或未然。夾路桃花風雨後。馬蹏無處避殘紅。
    上堂。古人道。道箇佛字拖泥帶水道箇禪字滿面慚惶。這般說話諸人如何分疎。良久云。十洲春盡花凋殘。珊瑚樹林日杲杲。
    浴佛上堂。世尊未離兜率。已降王宮。未出母胎。度人已畢。今日因甚麽降誕迦維有許多事。家無白澤圖。有如此妖怪。
    結夏上堂。以大圓覺爲我伽藍身心安居平等性智。雲山一衆不住圓覺伽藍。不守三期禁制。且道。如何安居。金鎖玄關留不住。行於異類且輪迴。
    上堂。勤巴藞苴罵天褊急。芍藥花開菩薩面。椶櫚葉散夜叉頭。畢竟如何若把西湖比西子。淡妝濃抹兩相宜。
    上堂。一夏已過半。人人水牯牛。如何牧得。夜來風吹籬倒。知事普請奴子。劈篾縛起。
　　上堂。大雲扇子𨁝跳上三十三天。築著帝釋鼻孔。東海鯉魚打一棒。雨似盆傾。且道。與雲門是同是別。便見皇風成一片。不知何處是封疆。
    上堂。擧。洞山云。我不重光師道德佛法。祇重他不爲我說破。師云。洞山恁麽說話諸人如何辨的。重賞之下必有勇夫。
    上堂。古人道。却物爲上。逐物爲下。卽今却物底時節諸人何不道一句。轉身一路無人會。翡翠蹈翻荷葉雨。
    解夏上堂。一夏吧吧强擧揚。床頭兎角訝郎當。秋風白髮落梧雨。聽得分明也斷腸。
    上堂。古人道。參須實參。悟須實悟。且道。實參實悟是甚麽道理。三年逢一閏。五歲逢再閏。
    上堂。德山入門便棒。臨濟入門便喝。龍安不作這般去就。何故。芭蕉葉上無愁雨。自是時人聽斷腸。
    上堂。雲門云。平地上死人無數。過得荊𣗥林者是好手。師云。衆中莫有過得荊𣗥林底麽。狼烟一掃盡。萬里賀太平。
    上堂。擧。虛空云。採菊東籬下悠然見南山。陶靖節雖是箇俗人。却有些衲僧說話。雖然他是晋時人。未可全信。師云。虛堂老師恁麽吿報。諸人如何辨得。召大衆云。何不道有擒有縱。師復頌云。籬落秋風上鬢絲。汾陽舊話不曾知。菊花佛也大羅漢。共賞佳辰花滿枝。
    師一日到七社。芥川某甲請師陞座。擧。僧問蜆子和尚。如何是祖師西來意。蜆子云。神前酒臺盤。師云。今日有人致恁麽問端。祇對他道。只在白雲紅樹裏。共君同唱太平歌。
    請首座上堂。擧。靈樹二十年不請首座。常云。我首座生也。又云。我首座牧牛也。復云。我首座行脚也。忽一日令撞鐘三門前接首座。衆皆訝之。雲門果至。便請入首座寮。解包。師云。靈樹可謂。光前絕後。龍安今日不費些子力。直請居第一位。且道。靈樹卽是。龍安卽是。解使不由家富貴。風流豈在著衣多。
    開爐上堂。擧。明招云。這裏風頭稍硬。且歸暖處商量。便歸方丈。衆隨至。招打云。纔到暖處便見瞌睡。師云。這裏莫有不墮明招窠臼底麽。勸君更盡一杯酒。西出陽關無故人。
    初祖忌。直指飄蓬平地瀾。單傳落葉太無端。卽今相遇甚顏面。三頓烏藤放汝難。
    上堂。滿眼滿耳無處回避。且道。是甚麽物。老僧行道影。童子誦經聲。
    爲茨木歡公居士忌日上堂。昔日曾待制夜夢入罵天之室。頃來歡悅翁夜夢入大雲之室。古今一揆。敢問諸人。已是夢入室與覺時是同是別。滴水滴凍。龍安復唱伽陀。供養歡公居士去也。榮辱悲歡鏡上痕。十旬如箭一朝昏。槐安眞箇夢中夢。空寫愁腸。誰爲論。
    冬至上堂。群陰剝盡一陽復生。不涉陰陽遷變一句作麽生道。雲門胡餅趙州茶。慧崇蘆雁趙昌花。
    上堂。擧。古人道。參須實參悟須實悟。閻羅大王不怕多語。師云。諸人且道。實參參箇甚麽。實悟悟箇甚麽。一點梅花蕊。三千世界香。
    因雪上堂。昨夜文殊化普賢。崑崙騎象打鞦韆。太阿截斷虛空骨。白血橫流遍大千。雖然如是。諸人卽今賞瑞雪看。清平世界。不妨夜行。
    上堂。擧。虛堂和尚云。天地不仁以萬物爲芻狗。衲僧不仁以自己爲臘月扇子。師云。諸人以自己作甚麽。平蕪盡處是青山。行人更在青山外。
    上堂。擧。古人道。左心小腸肝膽腎。右肺大腸脾胃命。於斯識得本來人七顛八倒那伽定。師云。若能如此。因甚麽端坐。不因樵子路。爭到葛洪家。
    臘八上堂。世尊曾棄金輪寶位入雪山。端坐六年鵲巢肩蘆穿膝。逗到臘月八夜。一見明星。豁然大悟。咦。諦當甚諦當。敢保瞿曇未徹在。敢問諸人。龍安恁麽道。還端的也無。手把琵琶半遮面。不令人見轉風流。師復頌云。六年癡坐喫酸辛。錯認妖星滿面塵。具眼梅花鐵心樣。臘天雪裏一枝新。
　　歲旦上堂。天得一以清。地得一以寧。帝王得一以治天下。且道。衲僧得一時作麽生。仁者見之謂之仁。知者見之謂之知。
    上堂。教中道。畢竟空寂平等正因。且道。喚甚麽作平等正因。良久云。普。
    臨濟忌。濟北曾栽帶雨松。孫枝子葉壓群峯。白拈玄旨滅不滅。萬頃寒濤十里風。
    上堂。擧。雲門大師云。人人自有光明在。看時不見。暗昏昏。師云。已是光明爲甚麽暗昏昏地。諸人還見麽。待虛空落地向諸人。示現光明去。
    上堂。虛空爲口。萬象爲舌。晝夜熾然說。敢問諸人。說底是甚麽法。甲乙丙丁庚戊己咄咄咄囉囉哩。
    上堂。擧。僧問古德。如何是大人相。德云。涅槃後有。師云。古德答處意在甚麽處。醉來黑漆屏風上。草掃盧同月蝕詩。
    浴佛上堂。擧。興禪大燈國師云。將三界二十八天。作箇佛頭。將金輪水際。作箇佛脚。將四大洲作箇佛身。將一切情與無情。作箇佛脾胃肝膽。如是則諸人盡在箇佛肚裏。起坐經行。若也在肚裏爭能灌沐淨智莊嚴功德身。若道灌沐無妨。向甚處安身立命。師云。如國師恁麽道。諸人卽今如何灌沐金軀去也。黃金打就玉鸚鵡。一聲聲作鷓鴣啼。師復頌云。度也不如無出胞獨尊惜儞作獅哮。藍園毒種猶妖豔。露重階前紅藥梢。
    上堂。教中道。甚深般若波羅蜜隨心所欲無不成辨。且道。般若靈驗諸人。如何見得。狼烟一掃盡。萬里賀太平。
    退院。三年此寄一浮休。却愧英檀恩渥周。辭去更無沃應買。長安巿上任間遊。

住丹州米山龍興禪寺語

    上堂。山僧昨日離洛水。今朝到米山。恁麽來來去去還有自由分麽。水到渠成。風行草偃。
    開爐上堂。丹霞燒木佛。米山禮木佛。且道。丹霞卽是米山卽是。苦瓠連根苦。甜瓜徹蔕甜。
    上堂。二由一月。一亦莫守。恁麽說話大似瑠璃階上布赤砂。碼碯盤中撒眞珠。
    冬至上堂。陽魔從這裏去。陽鬼從那邊來。米山會裏還有不被陰陽所縛底衲僧麽。家有白澤圖。無如此妖怪。
    臘八上堂。古人道。山河大地久成正覺。釋迦老子未有佛性。已是今日成道。爲甚麽古人恁麽道。於此道得許儞報恩有分。若未委悉。無慚愧漢謗沈無香。師復頌云。鵲肩蘆膝太癡哉。雪苦霜辛勞力來。今曉見星何面目。黃頭埋沒白雲堆。
    上堂。擧。大慧禪師云。省力處卽是得力處。諸人作麽生會。若認得力處。也是臘月扇子。
    歲旦上堂。新年頭佛法如何擧揚。雲門胡餅趙州茶。慧崇蘆雁趙昌花。
    結夏上堂。以大圓覺爲我伽藍身心安居平等性智。且道。喚甚麽作平等性智。打落帝釋冠。還是寒山帚。
    上堂。擧。五祖和尚云。釋迦牟尼佛下賤客作兒。庭前柏樹子。一二三四五。師云。這般說話意在甚麽處。要會麽。五祖無此語。莫謗五祖好。
    上堂。擧。長沙一日遊山歸至門首。首座問。和尚甚麽處去來。沙云。遊山來。師云。米山今日遊山首座不問米山不答。且道。與古人還有優劣也無。路從平處嶮。
    解夏上堂。人人水牯牛牧得也無。我這裏牧得底三十棒。牧不得底三十棒。且道。牧得底爲甚麽與三十棒。良久云。一劍平天下。
　　上堂。擧。風穴云。參學眼目直須臨機大用現前勿自拘於小節。師云。他是臨濟的孫。未免說老婆禪。雖然如是。畢竟如何。抱妻罵釋迦。醉酒打彌勒。
    上堂。擧。五祖演和尚云。將四大海水爲一枚硯。須彌山作一管筆。有人向虛空裏寫祖師西來意五字。太平下座。大展坐具禮拜爲師。若寫不得佛法無靈驗。師云。我這裏亦有箇漢。若能寫得米山下座大展坐具禮拜爲師。有麽。拍掌云。阿呵呵。
    臘八上堂。可惜瞿曇徒費情。鵲肩蘆膝太癡生。髼䯳衰髮慚惶面。洗到驢年也不清。
　　歲旦上堂。天得一以清。地得一以寧。帝王得一以治天下。且道。衲僧得一時作麽生。百年三萬六千日。得忻忻處松千尺。
    元宵上堂。擧。鷲峯老祖云。今朝正月半擧箇舊公案。一燈百千燈千人萬人看。百草頭邊威音那畔相逢。若是箇中人。終不隨他光影轉。師云。一燈百千燈。千人萬人看。諸人且向他光影裏轉不轉。我見燈明佛。本光瑞如此。
    上堂。擧。古人道。一切語言山河大地。一一轉歸自己。師云。諸人還會古人徑截爲人處麽。尋常人家翠楊柳。移入宮牆別是春。
　　浴佛上堂。擧。世尊初生下時。周行七步目顧四方。一手指天一手指地。作師子吼云。天上天下唯我獨尊。後來雲門拈云。我當時若見一棒打殺與狗子喫却。貴圖天下太平。師便頌云。毘藍園裏一枝開。生下參天荊𣗥來。縱使雲門誇意氣。無端醉後又添杯。
    結夏上堂。以大圓覺爲我伽藍身心安居平等性智。平等性智則不問。作麽生是身心安居。終日波波廊下走。未嘗寂寂入禪定。
    上堂。一切智智清淨無二。無二分無別無斷故。經文分明。若也不會懐州牛喫禾。益州馬腹脹。
    開爐上堂。我箇爐韛只要烹佛煆祖。雖然如是。我這裏有甚麽佛祖。鈍鐵亦無。且道。米山開爐有甚麽憑據。召大衆云。各自向火。
    上堂。鷄啼狗吠鵲噪鴉鳴。好箇消息。何不薦取觀音來也。咄。
    冬至上堂。擧。慈明冬至日。堂前揭榜題其右云。若人識得不離四威儀中。首座一見謂衆云。和尚今日放參。師云。首座恁麽道底如何辨的玉本無瑕。雕文喪德。
    上堂。擧龐居士云。但願空諸所有。切勿實諸所無。大慧云。只了得遮兩句。一生參學事畢。師云。大慧恁麽吿報大似太阿之劍。登山則戮虎豹。入水則斬蛟龍。
    歲旦上堂。一念萬年萬年一念。言語道斷非古來今。卽今因甚麽有新舊。一點梅花蕊。三千世界香。
    元宵上堂。今宵處處點燈一燈。分作百千燈。且道。那一燈從甚麽處起。不知脚踉下放大光明。
    佛涅槃上堂。擧。世尊臨般涅槃吿四衆云。若謂吾滅度非吾弟子。若謂吾不滅度亦非吾弟子。師云。世尊恁麽說話諸人作麽生會。莫怪坐來頻勸酒。自從別後見君稀。
    上堂。古人道。佛界易入。魔界難入。且道。佛界魔界有甚麽間隔。寰中天子勅。塞外將軍令。
    上堂。曉看紅溼處。花重錦官城。雖是詩人語。欲有衲僧巴鼻。諸人還委悉麽。良久云。達磨來也。喝一喝。
    浴佛上堂。擧。世尊初生下時。周行七步目顧四方。一手指天一手指地。作師子吼云。天上天下唯我獨尊。後來雲門拈云。我當時若見一棒打殺與狗子喫却貴圖天下太平。師云。米山則不然。我當時若見只摩頂道。可作仁可知禮也。因甚麽如此。甘草甘黃連苦。

景川和尚語錄卷上終

本如實性禪師景川和尚語錄卷下

            侍者某等編集
            遠孫古文校正

住勢州保福山大樹禪寺語

    解夏小參。至理圓融太虛寬廣。參。擬欲駕起鐵船。快裂破大教網。僧問。郊墟迎涼。井梧翻葉。燈火堪親金殿分燭。月樓答鐘。風釆可見。幸臨法筵。願垂慈訓。師云。無物堪比倫。教我如何說。進云。但有路可上。更高人也行。師云。步步蹈著綠水青山。進云。記得。天澤老師住徑山日。解制小參云。徑山今夏一衆現大人相。端的在那裏。師云。如金出鑛。似玉走盤。進云。福山今夏一衆未審現甚麽相。師云。驢腮馬頷得人憎。進云。可謂。薝蔔林裏沒餘香。師云。當門不用栽荊𣗥。後代兒孫惹著衣。進云。作麽生是向上事。師云。主山高案山低。進云。高北山半嶺之雲。湛鄞水一輪之月。便禮拜。師云。須彌頂上擊金鐘。百戰場中師子吼。
    師乃云。雲山結制。寰中天子。大樹解制。塞外將軍。解結已無拘。行業豈策勳。赤條條而超宗越格。白的的而絕機出群。正與麽正與麽。不與麽不與麽。黃頭碧眼皮下無血。狸奴白牯眼裏有筋。所以道。以大圓覺爲我伽藍身心安居平等性智。有水皆含月。無山不帶雲。良久云。上來施設盡是生節文。且道。九旬已過了。人人布袋頭。開也賞勞一句作麽生云。卓拄杖云。光陰荏苒吹華髮。心事由來付鐵君。
    自叙。（宗隆）元昧三學。今缺五緣。羞臨祖域强玷法筵。只如古德匡徒領衆五據大刹不動一椽。果能提振臨濟正宗。古人榜樣賴尚如是。今何得不然乎。不管殿宇興廢。不揀玄學利鈍。不論道友親疎。不希檀越歸崇。但只以本分一著子。時時接引。日日擧揚。無奈法運澆季祖庭秋晚。各各努力。
    復擧。圓通大應國師住崇福日。解制小參云。橫嶽峯頂峭峻。巍巍千古萬古。到者還稀。霧擁雲屯。日炙風吹。歷代祖師仰望不及。天下衲僧著脚不得。今夏九十日內。八十餘員禪和。同此結制安居。各自剋期取證。風前月下。兩兩三三。林邊水際。任意遊戲。今則法歲周圓。且道。還有一箇半箇親到頂𩕳底麽。其或未然。千峯勢到嶽邊止。萬派聲歸海上消。師云。咦。恁麽間絡索。點檢將來。陳年曆日。陣後兵書。大樹則不然。唵摩呢達哩吽撥吒蘇嚕悉利娑婆訶。喝一喝。
    開爐上堂。大樹今日開爐不論無賓主話。大家圍爐只要擧揚本分一著子。卽今如何擧揚去也。召大衆云。何不向火。
    初祖忌。少林一夜雪漫漫。斷臂師僧心未安。只箇未安心法要。拈來天下與人看。
    上堂。禪非坐臥。爲甚麽在這裏修禪定。陋巷不騎金色馬。回途却著破襴衫。
    歲旦上堂。天得一以清。地得一以寧。帝王得一以治天下。且道。衲僧得一時。成得箇甚麽邊事。長連床上有粥有飯。
    上堂。一切智智清淨。衲僧家如何見得。良久云。張公喫酒李公醉。
    上堂。古人修心鍊行。爲法忘軀。如今林下水邊。十箇五雙。相聚孜孜爲此事。還有爲法忘軀底麽。白雲盡處是青山。行人更在青山外。
    妙心第二世授翁和尚百年忌。他是瞶翁妖孽孫。鑄魔王印誑仁根。刹那三萬六千日。棒雨喝雷山嶽昏。
    結夏上堂。不住圓覺伽藍。不守三期禁制。是甚麽人行履。腦後見腮。莫與往來。
    上堂。擧。古人道。釋迦牟尼佛下賤客作兒。庭前柏樹子一二三四五。師云。古人恁麽說話。諸人如何委悉。七尺拄杖。三尺竹箆。
    上堂。保福山中許多道流。今夏修得甚麽三昧。各各呈露。大樹一一證明去也。何故玄關大啓正眼流通。
    上堂。擧。臨濟因座主問。三乘十二分教豈不是明佛性。濟云。荒草不曾鋤。主云。佛豈賺人也。濟云。佛在甚麽處。師云。諸人要會麽。明月夜光多逢按劍。
    上堂。擧。臨濟因半夏上黃檗。見檗看經云。我將謂是箇人。元來揞黑豆老和尚。住數日乃辭去。師云。毒龍行處草不生。
    上堂。擧。高亭參德山。隔江纔見便云。不審。山乃搖扇招之。亭忽開悟乃橫趨而去。師云。保山一衆晨參暮請。且道。是同是別。曹溪波浪如相似。無限平人被陸沈。
    解夏上堂。保山淡薄愧宗猷。好箇師僧去不留。唯有諸貞實別別。井邊梧葉早翻秋。
    庸侍者擧哀六年。伴我問平安。具截流機。閃電間生死海中遊戲去。隨波逐浪有阿難。恁麽行履猶未諦當在。還委悉麽。雲冉冉水漫漫。明月蘆花君自看。
    庸侍者取骨。鹽宮扇破不知音。碧海青天夜夜心。今日保山端的別。冷灰堆裏得黃金。喝一喝。
    上堂。一切智智清淨諸人作麽生會。吹毛元不動。遍地是刀鎗。
    中秋上堂。靈山指月。曹溪話月。且道。月在甚麽處。大地黑漫漫。
    上堂。今日是重九。東籬菊正開。諸人還有賞花分麽。相知不在千杯酒。一盞清茶也醉人。
    初祖忌上堂。直指指箇甚麽。單傳傳箇甚麽。梁魏山河本太平。無端容此老狐精。
    冬至上堂。陰魔從這裏去。陽鬼從那邊來。不涉陰陽一句作麽生道。陽氣發時無硬地。秦時𨍏轢鑚生花。
    爲明叟居士忌日上堂。居士平生不修戒定慧。不斷婬怒癡。敢問諸人此人還脫得生死麽。若道脫得入地獄如箭。若道不脫得入地獄如箭。良久云。白雲盡處是青山。行人更在青山外。
    解夏小參。護鵝雪蠟人氷。若論賞勞一句。放儞三十烏藤。參。僧問。時節遷變一葉已翻。暮樓鐘動涼飈蕭然。九夏已過。前村雨殘。復禮樂於唐虞主車行於慶曆。幸臨法席。請師鈐鎚。師云。鐵蛇鑚不入。進云。合浦還珠雲山改觀。師云。水長船高。進云。記得。九峯虔禪師因僧問。西天夏末有人得道。此間夏末還有人得道麽。峯云。有。端的在那裏。師云。針頭削鐵。進云。僧云何者是。峯云。頭帶午夜月。脚蹈黃金地。又作麽生。師云。鷺股割肉。進云。古人底且置。吾山今日有人道得一句也無。師云。舌頭曳地。進云。寰中天子勅。塞外將軍令。師云。主山高案山低。進云。看盡瀟湘景。和舟入畫圖。師云。有時乘好月。不覺過滄洲。
    師乃云。四海五湖諸衲子。九旬聚首惡寃家。犀因玩月紋生角。象被驚雷花入牙。
    復云。文殊三處度夏。山僧今夏兩處度夏。且道。還有優劣也無。師子窟中無異獸。
    上堂。擧。趙州云。有佛處不得住。無佛處急走過。三千里外逢人不得錯擧。有僧出云。與麽則不去也。州云。摘楊花摘楊花。師云。諸人還知此老漢爲人處麽。勸君更盡一杯酒。西出陽關無故人。
    上堂。擧。傳大士云。空手把鋤頭。步行騎水牛。人從橋上過。橋流水不流。師云。普。
    爲實源正眞大姉忌日上堂。古人道。本源自性天眞佛。且道。喚甚麽作天眞佛。若能道得許儞。有薦大姉分。其或未然。比丘尼元是師姑。
    桃隱和尚二十五年忌。師拈香云。那伽二十五年强。先父宗猷脣未亡。撥轉定輪。清淨眼。乾坤輝耀。大慈光。仰惟前住瑞泉刱建本寺桃隱和尚大禪師。叢林妖孽大樹蔭涼耕荊𣗥林。下阿鼻無間之種則號令緊嚴抛撒黑豆家法於涅槃妙心。九夏風拂月。開大爐韛。煆鈍鐵頑銅之器則鈐鎚惡辣。凌滅白拈手段於正法眼藏。六月雪吹霜。毒哉此老三尺青蛇子。咬殺我儂一片丹心腸。噫一回遭咬殺後直至如今作禍殃。捏怪捏怪。結寃有分。誰點茗。酬德無由豈供香。遂挿香云。只有千般陰恨在。直饒塵劫也何忘。喝一喝。

住京兆寶雲禪院語

    入院上堂。昔日臨濟鎭州滹沱河水涯振起宗猷。今日隆上座平安城西洞院水涯說。似法道。且道。還有優劣也無。於此道得山僧功不浪施。其或未然。黃河從源頭濁了。
　　浴佛上堂。吾佛未降下。先山高海闊。已降下後眼橫鼻直爲甚麽。却道。天上天下唯我獨尊。雖然如是。也是黠兒落節。
    結夏上堂。山僧向來臥病在毘耶離城。不用平等性智。不住圓覺伽藍。雖然如是。身心安居一句作麽生道。良久云。賣花聲在畫樓西。  
    解夏上堂。九夏已過西又東。終無破衲捲秋風。前途若問吾家法。萬里溪山雲月同。
    上堂。擧。乾峯云。擧一不得擧二。放過一著落在第二。師云。恁麽說話如何剖判。一葉落知天下秋。
    上堂。教中道。以一妙音演暢斯義。敢問諸人。作麽生是斯義。良久云。露。
    中秋上堂。古人道。心月孤圓光呑萬象。且道。如何是孤圓底道理。烏玄鵠白。
    上堂。禪非坐臥。爲甚麽來這裏安禪靜慮。富而不奢。
    上堂。擧。雲門云。十五日已前不問汝。十五日已後道將一句來。自代云。日日是好日。師云。寶雲今日正當十五。諸人道將一句來。其或未然。漢地不收秦。不管又騎驢子。下揚州。
    開爐上堂。諸方今日開爐向火。寶雲淡淡薄薄。不要開爐。三箇四箇相聚只負暄。商量而已。且道。向火底是負暄底是。龍吟雲起。虎嘯風生。
    上堂。教中道。一切菩薩阿耨多羅三藐三菩提皆屬此經。師云。已是阿耨菩提爲甚麽屬此經。諸人若能具看經眼一覻覻透去也。若也不然。十月小春黃葉天。
    景粟居士隨衆入室。擧。長慶二十年間坐破七箇蒲團不明此事。一日捲簾忽然大悟。乃作頌云。也大差。也大差。捲起簾來見天下。有人問我解何宗。拈起拂子。劈口打。師云。稜道者可謂。光前絕後。寶雲則不然。要行卽行。要坐卽坐。飢來喫飯。困來打眠。且道。長慶卽是寶雲卽是。不貪王母桃。自有仙家棗。
    上堂。擧。慈受深禪師云。昔有人獲一塊鐵鑄作一座方響。人聞之便生逸樂之情。謂之樂器。後將方響打作一口磬。人聞之便生善。此後因人從軍。却將磬鑄成一口劍。人見之便生驚怖。更後時又將劍鑄成一尊佛。人見之便生歸向。諸仁者大都只是一塊鐵因甚麽起得許多驚喜善惡之念。師云。恁麽說話明箇甚麽。一點梅花蕊。三千世界香。
    上堂。古人道。欲識佛性義當觀時節因緣。時節旣至其理自彰。且道。意在那裏。天欲雪而未雪。梅欲花而未花。
    上堂。擧。虛堂和尚。冬至小參。僧問。黑豆未芽時如何。答云。黑鱗皴地。僧云。芽後如何。答云。黑鱗皴地。僧云。芽與未芽時如何。答云。黑鱗皴地。僧云。若與麽有甚分曉。答云。向無分曉處識取黑鱗皴地。師云。譬如嘗橄欖。苦過味正回。
    冬至上堂。擧。慈明冬至日。堂前揭榜題其右云。若人識得不離四威儀中。首座一見謂衆云。和尚今日放參。師云。慈明揭榜不是好心。首座報衆胡亂指注。雖然如是。畢竟如何。月明照見夜行人。
    臘朔初祖忌。九年彎得一張弓。毒箭離弦遼遍空。今挂扶桑回首看。片岡吹雪月朦朧。
    臘八上堂。吾佛棄金輪位入雪山。端坐六年鵲巢肩蘆穿膝。一麻一麥喫盡許多艱辛。逗到臘月八夜。一見明星豁然大悟。這箇公案束之高閣。丹霞謁馬祖。未參禮。便入僧堂。騎却聖僧項而坐。祖入堂見卽笑云。我子天然。且道。恁麽作用爲復天然自在。爲復顛狂所作。青蘿夤緣直上寒松之頂。白雲淡泞出沒太虛之中。
    除夜上堂。舊歲已盡新年將來。不涉新舊一句作麽生道。若道不得寶雲漏逗去也。喝一喝。
   歲旦上堂。龜齡鶴算利人天。麟角鳳毛參得禪。濟水宗風猶凛烈。栽松春雨賀新年。雖然如是。賀新年一句作麽生道。合浦還珠。雲山改觀。
    上堂。德山棒如雨點。臨濟喝似雷奔。正當恁麽時諸人如何薦取。良久云。十洲春盡花凋殘。珊瑚樹林日杲杲。
    上堂。教中道。唯此一事實。餘二則非眞。作麽生是一事。天台普請。南嶽遊山。
    佛涅槃上堂。教中道。若有智慧則無貪著。雖是教內說。却的當在。莫有辨明得出底麽。嫫母衣錦。西施負薪。
    上堂。擧。靈雲見桃花。頌云。三十年來尋劍客。幾回落葉又抽枝。自從一見桃花。後直至如今更不疑。玄沙云。諦當甚諦當。敢保老兄未徹在。師云。錦上鋪花。
    上堂。欲識佛性義。當觀時節因緣。且道。是甚麽道理。天上有星皆拱北。人間無水不朝東。
    浴佛上堂。念念釋迦出世。時時彌勒下生。爲甚麽入摩耶宮。示現受生。若道降生討甚麽盌。若道不降生今日因甚麽灌沐金軀。還委悉麽。滿院薔薇雨。洗出架頭錦。
    結夏上堂。乾坤何處不吾廬。禁足護生止瀝魚酒肆婬房圓覺海。牛欄馬厩大安居。
    上堂。唯以一大事因緣故。出現於世。且道。喚甚麽作一大事因緣。在手執捉。在足運奔。

住播州萬松山願成禪寺語

    佛殿（觀音）瑞世今佛。南國佳人。今日任運。到頭相遇。那箇是主。那箇是賓。喝一喝。
    土地。衞護正法各逞威權。要覻長老且待驢年。
    祖堂。傳佛心印。瞞梁武。說安心法賺神光。這般惡脚手漢子。誰容儞安排祖堂。
    拈衣。三千刹界一袈裟捧衣云。這箇聻錦上花。
    據室。佛界魔界入易入難。若問自家屋裏事。一榻松風六月寒。
    上堂。德山入門便棒。臨濟入門便喝。且道。願成有甚麽施設。拄杖重重話歲寒。
    上堂。擧。曹山問疆德上座。菩薩在定聞香象渡河。出甚麽經。德云。出涅槃經。山云。定前聞定後聞。德云。和尚流也。山云道也太殺道。祇道得一半。德云。和尚如何。山云。灘下接取。師云。可憐無限弄潮人。畢竟還落潮中死。
    因雪上堂。昨夜江風吹玉塵。白乾坤內絕鮮新。南人不會斯時景。見作楊花柳絮春。諸人還會得這箇境界。麽。山僧亦不會。問取普賢大士。
    臘八上堂。釋迦本自任天然。惜儞苦行經六年。若具丈夫之氣焰。虛名未必滿人烟。
　　歲旦上堂。新年頭論佛法有無。則且置。賀新正底一句作麽生道。一願皇帝萬歲。二願群臣千秋。
    上堂。古人道。庭前柏樹子。一二三四五。古人恁麽施設大有轉身處。雖然如是。願成則不然。庭前柏樹子。五四三二一。
    佛涅槃上堂。擧。世尊已入涅槃。迦葉後至。世尊乃於木<cdp2569_z中。露雙趺示之。迦葉作禮請。如來以三昧火而自闍維。即時金棺從七寶床升擧繞拘尸羅城七匝。却還本處化火光三昧。而自焚之。師云。諸人且道。瞿曇是甚麽憑據。路遠夜長休把火。大家吹殺暗中行。
    浴佛上堂。無憂樹下下生來。七步周行作怪哉。強叫獨尊間伎倆。韶陽棒雨洗塵埃。
    上堂。三乘十二分教皆是拭不淨故紙。臨濟恁麽說話衆中莫有承當得底麽。良久云。西川十樣錦。添花色轉鮮。
    結夏上堂。護生須是殺。殺盡始安居。且道。意在甚麽處。還丹一粒。點鐵成金。
    上堂。擧。臨濟半夏上黃檗。見檗看經云。我將謂是箇人。元來揞黑豆老和尚。住數日。乃辭去。師云。臨濟爲佛法將爲遊山也是入虎穴捋虎鬚。
    解夏上堂。參玄事畢各優遊。南嶽天台任自由。前路逢人莫錯擧。井邊梧葉早知秋。
    爲景粟居士忌日上堂。擧。龐居士嘗遊講肆。隨喜金剛經。至無我無人處致問云。座主旣無我無人是誰講誰聽。主無對。士云。某甲雖是俗人粗知信向。主云。居士意作麽生。士乃示偈云。無我復無人。作麽有疎親。勸君休歷座。不似直求眞。師云。願成則不然。求眞作甚麽。要會麽。十洲春盡花凋殘。珊瑚樹林日杲杲。
    上堂。擧。龍寶老祖云。茱萸帶露。金菊發花。大用現前不存軌則。諸禪德若識箇中意。南山東籬一家家。師云。這般話頭諸人還委悉麽。其或未然。西川十樣錦。添花色轉鮮。

住濃州見龍菴語

    示衆。月旦令辰現成公案。德山臨濟猶是鈍漢。見龍恁麽吿報諸人如何剖判。若未委悉。見龍爲諸人漏逗去也。便下座。繞禪床一匝。
    浴佛示衆。無憂樹下下生時。好箇金毛師子兒。惜儞稱尊作哮吼。垂藤月白挂猿枝。
    示衆。觀音妙智力。能救世間苦。若是衲僧未擧。已前薦取。其或未然。良久云。禾山打鼓。歸宗拽石。
    結夏示衆。擧。鷲峯老祖云。禁足護生安居聖制。此土西天。十方三世。師云。恁麽吿報諸人作麽生會。大唐打鼓新羅舞。
    示衆。擧。實際尼到俱胝菴。直入更不下笠。持錫繞禪床。三匝云。道得卽下笠。如是三問。俱胝無對。尼便去。俱胝云。天勢稍晚且留一宿。尼云。道得卽宿。俱胝又無對。尼便行。師云。雖然如是。實際是甚麽心行。夜靜水寒魚不食。滿船空載月明歸。
    初祖忌示衆。擧。慧可問達磨。我心未寧。乞師安心。磨云。將心來與汝安。可云。覓心了不可得。磨云。與汝安心竟。師云。自二祖得安心法門已來以心傳心到于今日。敢問諸人。安心是甚麽憑據。若也不會見龍爲諸人下箇注脚。擲下竹箆。
    臘八示衆。村北村南具眼梅。漏春昨夜一枝開。暗香周遍三千界。笑破瞿曇成道來。
    除夜示衆。臘月三十日人人一頭水牯牛。如何牧得。良久云。森森頭角畫難成。
    歲旦示衆。歲朝把筆萬事皆吉。且道。書底是甚麽字。南嶽峯頭八字碑。
    元宵示衆。一燈分作百千燈。百千燈合作一燈。且道。百千入一。一出百千。良久云。是放開是捏聚。
    浴佛示衆。擧。世尊初生下時。周行七步目顧四方。一手指天。一手指地。作師子吼。云。天上天下唯我獨尊。後來雲門拈云。我當時若見一棒打殺與狗子喫却。貴圖天下太平。師云。雲門恁麽拈掇是酬恩耶。是結寃耶。有情芍藥含春淚。無力薔薇臥曉枝。

住長松山大心禪院語

    初祖忌上堂。古人道。開却門達磨來也。大心今日門扇大開。諸人還逢著一箇達磨麽。若道相見十萬八千。
    爲竹庭居士忌日上堂。三年笛裏寫愁腸。寒月離離古戰場。血刄名高南國土。袈裟裹淚一爐香。竹庭居士憑此聞熏力。卽得大解脫。看看。威雄震十方。
    上堂。衲僧家手擎猪頭。口誦淨戒。喚作自在三昧耶。喚作解脫境界耶。若未委悉。淨裸裸絕承當。赤灑灑沒窠臼。
    上堂。教中道。觀諸法性。無有二相。猶如虛空。且道。是甚麽意瑠璃階上布赤砂。碼碯盤中撒眞珠。
    上堂。德山小參不答話。趙州小參要答話。且道。二大老因甚麽同途不同轍。一等共行山下路。眼頭各自見風烟。
    歲旦上堂。拈拄杖云。掌握烏藤化作龍。并呑萬壑與千峯。新年吐瑞曼陀雨。潤色拈華微笑宗。雖然如是。新年頭還有佛法也無。卓一下云。皇帝萬歲太子千秋。
    臨濟忌上堂。擧。臨濟臨遷化謂衆云。吾滅後不得滅却吾正法眼藏。三聖出云。爭敢滅却和尚正法眼藏。濟云。已後有人問儞向他道甚麽。聖便喝。濟云。誰知吾正法眼藏向這瞎驢邊滅却。師云。正法眼藏卽今是滅耶是不滅耶。祖禰不了。殃及兒孫。
    浴佛上堂。擧。世尊初生下時。周行七步目顧四方。一手指天一手指地。作師子吼云。天上天下唯我獨尊。後來雲門拈云。我當時若見一棒打殺與狗子喫却。貴圖天下太平。師云。雲門恁麽吿報還有報恩分也無。青出於藍青於藍。氷生於水寒於水。
    上堂。欲識佛性義。當觀時節因緣。且道。如何是時節因緣。良久云。喫茶去。
    中秋上堂。古人道。修多羅教如標月指。已是心月孤圓。光呑萬象。用標指作甚麽。普。
    上堂。汾陽和尚云。一句明明該萬象。重陽九日菊花新。且道作麽生是一句。山僧亦不知。問取陶彭澤。
    上堂。若欲得親切。莫將問來問。問在答處。答在問處。大心則不然。人生識字憂患始。
    開爐上堂。大心今朝開爐不論無賓主話。只要隨分向火。且道。論話與向火還有優劣也無。荷盡已無擎雨蓋。菊殘猶有傲霜枝。
    上堂。古人道。家寒無偸鼠。如吾大心院裏則不然。家富多偸鼠。且道。與古人是同是別。梅瘦占春少。庭寬得月多。
    上堂。天上衆星夜夜拱北。庭前百花年年逢春。因甚麽瞿曇見明星。成道。靈雲見桃花不疑。越犬吠雪。蜀犬吠日。
    上堂。豎起拂子云。喚作拂子則隨聲逐色。不喚作拂子則沈空滯寂不涉二途。諸人如何會去。心不負人面無慚色。
    冬至上堂。昔日慈明揭榜堂前。今日大心別無施設。且道。慈明卽是。大心卽是。同途不同轍。
    臘朔初祖忌上堂。淨法界身本無出沒。達磨大師因甚麽。曾在震旦。葬少林又來扶桑葬片岡。且道。是第幾機。雲北嶺冷。梅南枝香。
    上堂。坐禪工夫有間斷。坐禪工夫無間斷。於斯若有纖毫疑。便謗如來正法輪。古人恁麽說話諸人作麽生會。參天荊𣗥橫官路。那箇行人不挂衣。
    臘八上堂。衆星夜夜朗青天。黃面胡爲在眼邊。麻麥飢寒饒儞忍。欲成道業待驢年。喝一喝。
    元宵上堂。教中道。我見燈明佛本光瑞如此。 且道。喚甚麽作本光瑞。大地黑漫漫。
    佛涅槃上堂。適來僧問。世尊今日滅不滅。大心答云。滅也不道。不滅也不道。大心恁麽答話還端的也無。勸君更盡一杯酒。西出陽關無故人。
    上堂。古人道。謹白參玄人。光陰莫虛度。卽今不虛度光陰一句作麽生道。陰森夏木杜鵑鳴。日破浮雲宇宙清。
    浴佛上堂。悉達太子未生下先天是天。地是地。已生下後山是山。水是水。且道。大心恁麽道。還有報恩分麽。劈開華嶽連天色。放出黃河徹底清。
    上堂。擧。鼓山晏國師云。鼓山門下不得咳嗽。時有僧便咳嗽一聲。山云作甚麽。僧云。傷風。山云。傷風卽得。師云。諸人還知鼓山爲人處麽。龍吟雲起。虎嘯風生。
    上堂。擧。松源和尚云。今朝五月五。麁言及細語。會則也尋常。不會超佛祖。師云。已是不會。爲甚麽却超佛祖。白雲盡處是青山。行人更在青山外。
    上堂。擧。香林爲雲門侍者。雲門凡接他。只叫遠侍者。林云。諾。門云。是甚麽。如此十八年一日方悟。門云。我今後更不叫汝。師云。大心會裏雖有侍者不叫。又不答。且道。雲門卽是大心卽是。叮嚀損君德。無言固有功。
    上堂。擧。趙州云。有佛處不得住。無佛處急走過。師云。諸人還知趙州落處麽。花有清香月有陰。
    解夏上堂。九旬已過了。各自東西去。前途若有人問大心爲人一句如何。祇對他道甚麽。腦後見腮。莫與往來。
    上堂。古人道。道在一家則一家重。道在天下則天下重。恁麽間絡索。諸人如何剖判。一點梅花蕊。三千世界香。
    冬至上堂。晷運推移。日南長至。陰魔已去。陽鬼方來。且道。正當恁麽時有甚麽祥瑞。卓拄杖云。烏藤依舊黑鱗皴。
    浴佛上堂。世尊初生下時。一手指天一手指地。作師子吼云。天上天下唯我獨尊。雖是初生孩兒氣宇太殺可愛。是則是爭奈。多獨尊一句了。且道。大心恁麽道。還端的也無。好箇斑斑。爪牙未備。
    解夏上堂。擧。古人道。一夏嘮嘮打葛藤。幾乎絆倒五湖僧。金剛寶劍當頭截。始覺從來百不能。師云。諸人指出百不能底。看。其或未然。攪長河爲酥酪。變大地作黃金。
    上堂。重陽佳節道方親。得意忘言隔海津。汾水話端端的別。秋風籬落菊花新。大心卽今不擧汾陽舊公案。且道。將甚麽賞佳節去也。不貪王母桃。自有仙家棗。

偈頌
謝輝東特芳和尚來訪（時住見龍）

    平田淺草草菴居。因憶楊岐屋壁疎。珍重輝東堂上老。來尋得忝賢輿。
    春江長老偶作伽陀三章見贈老拙。可謂。絕唱矣。余次其韻者一章以伸謝枕云。
    殘齡七十又三霜。懶殺宗師法戰場。四海春江老禪將。數篇寶唾水沈香。
和善藏主禮天橋文殊偈
    耳觀卽易眼聞難。聲色堆中豈受瞞。記否一宵丹嶽月。金毛吼破夢猶殘。
詣泊瀨觀音大士（時住與雲）
    水月空華共映光。無雙接化此靈場。不離當處圓通境。紅嶂白雲慈眼妝。
詣船倉辯才天（時住興雲）
    萬仭峯頭白浪飜。天娥棲處一乾坤。吾來再拜有靈瑞。開却船倉福壽門。
山居（時在山城宇治田原）
    洛水之南買沃山。漫然投此老癡頑。世人若問吾歸隱。一把茅茨雲半間。
偶作
    余近來在城中接化焉。榜人哂云。不知非矣。余聞之戲述不知非一篇。以謝諸方之貶剝也。
    乾坤獨有不知非。遮莫時人鼓是非。微笑□□□□□。□□□□□□非。
雪
    龍峯風景此時新。頃刻花飛吹玉塵。寄語滿堂諸大士。莫論三等背天眞。
初雪
    雪花片片滿天開。萬朶山河敷瑞來。奇怪太平那一曲。崑崙騎象舞三臺。
自和
    頃刻花從失曉開。山山吹瑞改觀來。天公巧妙也奇怪。移出峨嵋藏五臺。
和春浦和尚悼岐菴和尚偈
    電光垂手劍求人。氣焰當空大日輪。將謂化緣今已畢。雲門臨濟百花春。
悼龍泉劍公菴主（文明十六年九月九日化）
    眉間劍不露鋒鋩。八十八年如電光。菴主拳頭有麽否。重陽九日菊花香。
悼密傳首座
    鶺鴒原上舊因緣。一別誰言隔大千。小釋迦文移步處。夢中夢破率陀天。
悼回春院主夫公座元
    叢林名冠老回春。聞訃今何哭此人。相見分明眞面目。梅花八月一枝新。

道號
西浦

    直從身毒到眞丹。一葦萬波垂釣竿。欲隱老胡來意旨。月明夜夜照前灘。
春江
    暖岸風輕芳草渡。幽崖煙淡綠楊頭。奯公遮莫弄機巧。野水鷗邊一葉舟。
松嶽
    八千春色八千秋。子葉孫枝鎖翠丘。若把蒼髯比蓊欝。白雲萬里隔崖州。
高安
    丈夫機宇自衝天。心地法門從此傳。千古前灘灘上月。夜來照破大愚禪。
玉巖
    明珠在掌德輝鮮。萬朶山河一色邊。撒手懸崖君自看。珊瑚枝上月嬋娟。
華林
    新鮮機智轉玲瓏。五葉聯芳逞祖風。漏得優曇春色好。祥雲吹瑞一叢叢。

眞賛
大德茂林和尚

    霹靂之手。閃電之機。賓主互換。棒喝交馳。別別。三尺青蛇三尺鐵。并呑魔佛逞全威。
自賛（宗肅首座請）
    肅如威儀。他是阿誰。打白拈賊。握黑蚖兒。罵黃面老。著金縷絲。這般惡脚手之漢。堪笑人爲唱導師。咦。
又（紹蓓首座請）
    這客作漢。藞苴過人。拈槌豎拂。弄假像眞。佛界魔宮。胡亂指陳。何幸紫衣以貼體。甚顏金襴以效顰。咄。手裏龜毛長數尺。任他祖教又回春。
又（宗以首座請）
    打爺之拳。以毒攻毒。迷子之訣。將錯就錯。不啻凌滅曾祖宗風。況又𣤩瞎人天眼目。咄。青蛇三尺意氣誇。臨濟未是白拈賊。
又（宗紀首座請）
    這賤賣擔板漢。貼秤金圈栗蓬。斷絕楊岐派脈。凌滅臨濟正宗。朝來跳出佛界。夜後遊戲魔宮。我首座何故。容得一般惡情悰。人天眼目不無儞。遮莫談玄振祖風。咄。
又（龍泉諸徒請）
    這瞎禿子。百醜千拙。癡鈍昏蒙。撒松源黑豆。抛楊岐栗蓬。朝出佛界暮入魔宮。佛界魔宮攔不住。龍泉室內逞威雄。咦。
又（瑞應諸徒請）
    眞色非色眞空。非空月落西水朝東。禪禪禪玄玄玄。咄山英長立下風。
    今按瑞應寺舊記云。寺在勢州員辨郡長深村。富永氏數世領其地也。後至筑後刺史富輝。有叔名池田者。一目任俠負氣豪邁。常好擊劍善兵。荼毒黎庶者不爲少矣。以故人甚惡之。富輝二臣矢代出羽。矢代豐前。讒以叔有異心。於是富輝遂使二臣竊刺之。實文安甲子五月二十八日也。爾後池田之靈化爲巨蟒。數出傷害臣妾。上下無不患之。呪祈巫禳百方無驗矣。富輝會北上衞禁門。乃聞景川和尚之法化。徑詣大心而吿以亡叔爲崇之事。且請云。師若來臨弊邑。則剏一宇。願爲師禪宴之地。懇求不已。於是。師嘉其志。乃許之。旣而偕富輝。往于勢州。其臣矢代出羽。爲之先驅。延師於其祖香火地富春院。居焉。尋革富春爲禪刹。山曰慈恩寺曰瑞應。堂舍殿宇不日吿成。丹輝碧明照映林泉。又以故富春玉桃二院。爲支刹也。師以文明某年六月二十二日。入寺開堂乃爲池田作追薦佛事。且贈法號曰遠林久侍者。自師至日寃蟒不復出矣。一家上下皆沐師之法化。遐邇聞之無不欽歎也。師住未幾學徒奔趨欝成叢林。後師將歸大心舊廬。令松嶽繼住焉。松嶽和尚時在丹之龍興以師命檀請俱不可辭。遂來董臨焉。明應庚申仲春。師示微恙。瑞應諸徒恐師之一旦不起。遽令畫工圖頂相。馳徒請賛。師便迅筆與之。今賛辭是也。其入寺開堂一會法語皆悉散逸求之不得。不能無遺憾矣。瑞應一事不載行狀故附記于此。

佛事

    秦廣王安座開光
    指像云。君是焰羅宮裏王。敲吾笏室索宣揚。作捧座勢云。如如不動三千界。一點梅花具眼香。遂以筆點。
龍泉劍公庵主周忌漸寫蓮經銘        洪恩如海絕涯垠。諸弟以何酬忌辰。奇怪筆端三昧力。紅蕖露滴七枝新。
前持是院從三品權大僧都大年妙椿和尚位七周忌拈香
    拈香云。這香非日南沈水。非海岸紫栴。謂之知見大解脫。謂之堅固那羅延。長靈根於威音外。下妙種於空劫先。黃頭依之成正覺。碧眼依之得單傳。皇圖依之增聖壽。大臣依之逞威權。只如從三品權大僧都。依之轉曠世業識脫塵劫蓋纒。擧香云。一片拈來新爇却。害熏熏徹晝坤乾。索訶世界扶桑國美濃州厚見郡居住大功德主本州太守左京兆源朝臣成賴。文明丙午仲春。念一適膺前持是院從三品權大僧都大年妙椿和尚位七周忌之辰。專就藥山正法精舍。營辨齋會。供佛施僧。命工彫刻阿閦如來尊像一軀。爰借手六和緇流。嚴書妙芬陀利華經王。頓寫漸寫各一部。特修圓通懺摩。設水陸妙供。且先諱景七日。晝誦夜禪。晨香夕燈。以至諸般白業不遑枚擧。今日當忌謹拜屈清淨除饉男。諷演無見頂相無爲心佛所說悉怛多般怛羅無上神呪之次。命瑠泉小比丘宗隆。焚此妙香。供養現座道場本師釋迦大調御。濡首普賢瑠璃寶殿醫王善逝。安養國土無量壽覺。補陀岸畔圓通薩埵。當來世雄貝多梨耶。當忌教主阿閦如來。迦葉波阿難陀鶖子目連等大尊者。開山常照塔中勅諡大醫禪師大和尚。洎三世十方佛陀耶衆。微塵刹圭諸賢聖衆等。攸萃殊勳不啻爲眞儀資倍冥福。與法界群靈同登莊嚴淨域者。夫以。聖凡一如山高海闊。眞俗不二鵠白烏玄。談其極致也橫亙十方如明珠走盤裏。論其至妙也竪窮三際似日輪照大千。赫赫乎晃晃焉。纔認著隔斷巨壑少尋思汚却心田。偉哉。本有實德豈墮法身量邊。所以。大年和尚位裂破小機教網參尋向上宗禪。旣是繼利仁將家之遠裔。矧又爲京兆幕下之英賢。在勝義諦中能入世俗諦則。橫身於干戈場排百萬軍營。南征北伐居世俗諦中。能入勝義諦。則馳心於活祖域。了無味談柄。左撥右旋。不讓神謀武略於韓信白起。絕勝智刃慧鋒於良邃子璿。自在縱橫。彎兎角弓。架龜毛箭。轉身遊戲。跨金色馬。揚白玉鞭。眞諦俗諦說甚雙泯。一粒粟中藏世界。佛界魔界有甚難入。半升鐺內煮山川。也太奇。也太奇。黑𥻘皴。赤骨律。大洋海底起劫火。萬仭峯頭駕鐵船。喝一喝云。恁麽間絡索總是眞儀常三昧。且道。卽今還有慶賀公門私第繁榮一句。大家試聽取鸚鵡寶言宣。遂挿香云。大椿蓊欝八千年。子葉孫枝共茂然。欲寫七春傷意切。黃鶯啼破百花天。

春林宗育禪定尼五七日忌拈香

    浩育從來絕比倫。龍孫鳳子共振振。孝心一片闌干淚。光景如流五七辰。索訶世界南瞻部洲扶桑國美濃州賀茂郡居住功德主侍中令原貞藤。文明十八稔南呂十一。適膺先妣春林宗育禪定尼五七之嚴諱。專就于陽山安養精舍。營辨伊蒲之淨膳。供齋佛僧。命工雕刻六道能化地藏願王大薩埵尊像一軀。特擢妙芬陀利華經王。頓寫者漸寫者看讀者各若干部云云。夫以。靈光獨耀迥脫根塵。皎皎乎如千江月。蕩蕩焉似萬國春。無邊刹境不隔毫端。頭頭顯露十世古今。不離當念。物物全眞。所以。春林宗育禪定尼。貞良志節。謹潔精神。玉鏡臺前說無生話則下視先坐亡於龐老之床榻。靈照女子。紫羅帳裏投向上機。則不屑呈書偈於徑塢之法席秦國夫人。舞衫歌扇舊因緣元無五障可除去。經卷藥爐眞活計。直饒三脫也效顰。六十餘霜生以不生爲生也。平原秋樹繁紅色暫須臾頃死以不死爲死也。八月梅花一朶新。到這裏說甚淨邦穢界一致。論甚男相女形雙泯。甚希有也奇怪。石女笑金剛。喝一喝云。正與麽時淑靈忽却來陪此法筵覆蔭兒孫底一句如何指陳。遂挿香云。繁柯脫落栴檀樹。一炷沈烟溢九垠。

送亡
誓度院殿征夷將軍芳山大居士掩壙 

    刹那五十七年光。一段靈臺不覆藏。台斾飄颻何處去。寒梅帶雪月痕蒼。欽惟。新捐館誓度院殿征夷將軍芳山大居士。氣呑塞外。館寓濃陽。寔夫清和天子尊貴之苗裔。矧爲賴朝源將嫡骨之賢良。吁嗟。雖被左官年已久。凛然風概無心露愁腸。其常受用三昧也貝多葉葉翻手裏。其莊嚴王三昧也蓮萼枝枝吐馨香。加之造次顛沛以不生爲生。夷島蠻村解脫海。轉身出路以不死爲死。白沙翠竹涅槃場。直得下視呂巖粟中藏不可數量微塵刹。瞞弄淨名室內容三萬二千師子床。到這裏榮辱升沈付之空華幻化。情波識浪是甚夕露晨霜。赤灑灑沒窠臼。淨倮倮絕承當。雖然恁麽。諸人還覰得著芳山大居士眞歸穩實處。麽竪起钁子云。钁頭邊事休穿鑿。特地乾坤日月長。
薦先妣琴高宗音禪定尼
    涅槃生死絕承當。九十餘年閃電光。兒子報親無一物。炎天梅蕊吐馨香。
薦家兄學盛律師
    嗟君盛德在其躬。教眼高明壓亮公。一信不圖今得訃。鶺鴒原上動悲風。權律師權律師教外別有事在。要會麽。拍案一下云。唵蘇嚕蘇嚕。扶桑夜半日輪紅。

桂巖性久監寺下火

    久遠劫來成道辰。本源自性任天眞。君看陌上二三月。那樹枝頭不帶春。夫惟。桂巖性久監寺已受黃梅業早離世俗塵。六十餘霜潜作密用處。羅列七珍八寶。一刹那頃歸家穩坐時圓成四智三身。到這裏迷悟聖凡沒交涉。涅槃生死絕指陳。說甚楊岐家法。論甚臨濟主賓。喝一喝云。透過牢關天地闊。火中菡萏一枝新。

妙中全淨禪人下火

    眞淨界中無生滅。無生滅處最親切。看看六月雪滿天。木人渾身冷似鐵。夫惟。妙中全淨禪人。朴直精神。貞堅志節。七十八年動靜不以心。黃犢草白鷗波。一刹那頃去來不以象。澗下泉嶺頭月。到這裏觸破舜若多神全身。坐却憍梵波提長舌。直下拳翻不二門。等間踢倒寶王刹。赤灑灑沒窠臼。地獄天堂是甚麽破草鞋。淨倮倮絕承當無明煩惱是甚麽繫驢橛。雖然恁麽。更有末後一句。端的如何施設。擲下火把云。石火電光七穿八穴。

才叔永文禪者下火

    無文鐵印抛空時。生死涅槃曾不知。十二年來如昨夢。繁梅月淡雪殘枝。夫惟。才叔永文禪者。苗而不秀。敏捷天姿早入慈明祖室列受業位。親憑德聚宗盟。從教授師。內無玲瓏機智。外無華藻文章。金雞啄破瑠璃卵上無片瓦蓋頭。下無寸土立足。黃金鑄出鐵牛兒。到這裏下笑荷澤神會悟徹。不屑俱胝童子脫離。赤條條活卓卓。癡兀兀兀兀癡。雖然恁麽。末後更有轉身那一路。竪起火把云。沒處去沒處云。火裏蓮華一朶披。

玄室妙通大姊下火

    通霄一路。自己心田。山青水綠。鵠白烏玄。是故。玄室妙通大姊。處夢幻塵境。五十九年施無作妙用。俯仰折旋說甚勘破郝翁於臺山路上。論甚脫賺奯公於鄂渚湖邊。恢恢焉晃晃焉。只如妙通大姊三秋已往脫却有漏樊籠。出離無明蓋纒。卽今因甚呈這間言詮。竪起火把云。東壁葫蘆開口笑。黃梅石女哭蒼天。昔年謬向途中覓。今日看來火裏蓮。

天眞宗育信女下火

    坤德天資育育乎。孫枝子葉欝榮敷。南柯七十餘秋夢。昨夜西風吹落梧。是故。天眞宗育信女。肝腸生鐵。志氣丈夫。夕處朝遊時。大家團圞。無生話運動去來處和盤托出。夜明珠不屑接待周金剛於澧州路。豈羨欺瞞老巖頭於鄂渚湖。說甚凡情聖解。論甚上智下愚。快活快活。須彌倒卓。自在自在。大海乾枯。雖然恁麽。更有向上關捩子在。卽今直下透過也無。擲下火把云。精金百鍊入紅爐。

月浦妙光信女下火

    □□□□□□□。憎愛榮枯夢一場。出路轉身何處是。村村紅樹挂斜陽原夫。月浦妙光信女。襟懷軟順。志節貞良。抱子弄孫時。能入無緣大慈三昧。著衣喫飯處自達解脫安樂本鄕。生以不生爲生。日上月下死以不死爲死。雲間水忙。與麽時節無迷悟。無凡聖。無地獄。無天堂。赤灑灑沒窠臼。淨倮倮絕承當。咄。這箇猶是最初句。且道。末後一句作麽生商量。擲下火把云。火中菡萏吐芬芳。

與仲紹進居士下火

    進則迷兮退則乖。眞歸一路絕差排。那邊撒手回頭看。自有壺中山水佳。夫惟。與仲紹進居士。心田穩密。氣岸崔嵬。夕處朝遊時。踢倒佛祖關捩。上來下去處。拳翻生死海涯。到這裏瞞罵劉彥脩柳邊繫馬。鈍置張九成月下聞蛙。榮辱悲歡一場夢。眞如解脫滿面埃。別別。卽今紹進居士有轉身自在那一著在。以何爲驗。擲下火把云。劍刃上頭移步處。丙丁童子笑柴崖。

本然元公庵主下火

    元來一物早先天。柔似鐵兮剛似錦。竪起拳頭君自看。青山綠水本依然。夫惟。本然元公庵主。大心衲子。獨脫耆年。出塵離俗。蚤歲受衣盂於大濟。任運到頭晚年牧牯牛於石田。有麽有麽水淺不泊船處。能縱能奪。地右轉天左旋。到這裏說甚麽超如來地。論甚麽會祖師禪。只如元公庵主末後一句始到牢關消息。如何敷宣。擲下火把云。一朶新開火裏蓮。

玉林理珉大姊下火

    潙嶠會中劉鐵磨。少林門下總持尼。丈夫氣岸自孤峻。生死涅槃曾不知。是故。玉林理珉大姊。三十七年前動靜不以心。有情芍藥含春淚。三十七年後去來不以象。無力薔薇臥曉枝。到這般田地說甚佛病祖病。討甚兜率泥犁。理珉大姊恁麽領解勿生疑。擲下火把云。功成不處電光難追。

慶屋宗喜信女下火

    喜悲榮辱又何妨。昔日不生今不亡。指點眞歸那一路。平原秋樹月蒼蒼。夫惟。慶屋宗喜信女。襟懷溫順。志節貞良。無嫌五障。綺羅叢裏眞淨界不必三從。錦繡幃中解脫場。到這裏冷笑靈照女上龐老床猶遲鈍。下視秦國太受罵天記已郎當。沒處去沒處去。造次拳翻煩惱海。顛沛踢倒菩提坊。雖然如是。畢竟圓極一句。如何擧揚。竪起火把云。黃梅石女柴崖笑。火裏蓮華𩖼𩖼香。

機庵宗應信女下火

    應無所住而生其心。白雲爲蓋。流泉作琴。於斯早識琴中趣。三千里外有知音。原夫。心卽是佛。佛卽是心。燈籠露柱。鶯語燕吟。所以。范縣君得之跨意氣。奏國太得之絕追尋。只如機庵宗應信女眞行實履作麽生分襟。以火把打圓相云。靈光照徹微塵刹。不死不生非古今。格外玄機眞妙用。紅爐焰裏鍊精金。

快庵宗俊信女下火

    天資俊快丈夫兒。混跡女流忘所知。生死海中留不得。滿船空載月明歸。是故。快庵宗俊信女。三十年前動靜不以心。枯木開葩。三十年後去來不以象。鐵樹抽枝。不屑秦國太參罵天老。豈羨劉鐵磨到潙山師。年年是好年。月月是好月。日日是好日。時時是好時。到這裏說甚凡聖淨穢。論甚兜率泥犁。雖然恁麽。畢竟眞歸一路作麽生指麾。竪起火把云。黃梅石女柴崖笑。臘月蓮華火裏披。

義海知恩大姊下火

    知恩正是報恩時。少室門底老總持。放下全身君自看。分皮得髓共癡癡。是故。義海知恩大姊。具丈夫志氣。慕活祖宗師。五十年前折旋府仰三昧正受。五十年後擧止動搖。獨脫無依。直得壓斷末山子。罵倒愛道尼。到這裏眞如解脫眼中翳。生死涅槃節外枝。山僧恁麽吿報猶是最初句。且道。末後一句如何指麾。竪起火把云。針頭削鐵。電光難追。

明窓宗珠大姊下火

    以火把打圓相云。掌上明珠絕點塵。輝騰今古自天眞。華鮮猶是索難得。推出前峯月一輪。夫惟。明窓宗珠大姊。橾履潔如水。胸襟溫似春。曾受業於瑞泉。則鈍置無著參徑塢悟徹呈醜。今訪道於山野。則下笑鐵磨到潙山。挨拶效顰。五十三霜以不生爲生也。濕紙裹金毛師子。一刹那頃以不死爲死也。單絲控玉角麒麟。與麽時節說甚凡情聖解。論甚覺岸迷津。沒處去沒處去塵塵盡是本來人。雖然恁麽。畢竟眞歸那一路。作麽生指陳。擲下火把云。長空外撒手。火焰裏藏身。

善歡禪門（力者）下火

    幾多歡喜幾多瞋。脫體分明面目新。七十二年間夢斷。還鄕一曲落梅春。善歡善歡。直饒恁麽領略。猶隔海津。且道。畢竟圓極一句如何指陣。擲下火把云。崑崙奴子著鐵袴。石火光中急轉身。

前吏部悟峯道性居士沒後三十三年其家眷重求秉炬語

    本源自性任天眞。三十餘霜一欠伸。劍刃上頭頻進步。電光影裏快翻身。原夫悟峯性公居士勇武絕世。策略如神。談其功勛。則屯數萬兵於龍蛇陣。與進不與退。論其聲譽。則題第一名於麒麟閣。爲君不爲臣。干戈場中太平基業。塵勞境內古佛正因。不斷婬怒癡。下笑東林會裏內翰居士。不修戒定慧。豈羨晦堂門下摩圍道人。俗諦至理全眞諦。眞諦要妙全俗諦。門戶赫赫子孫振振。恁麽吿報悟峯居士三十三年前受用不盡底家常三昧。且道。卽今百鍊精金再入爐底一句如何指陳。擲下火把云。劫火幾回燒海底。落花流水一般春。

天眞祐公信女下火（預請）

    百歲光陰祐自天。孫枝子葉尚連綿。他時樹倒藤枯後。鐘動家山落月前。夫惟。天眞祐公信女襟懷軟順。志節貞堅。玉鏡臺前淨妙國。錦繡幃中自心田。到這裏六塵妄境是甚麽木橛。三毒苦海是甚麽蓋纒。淨倮倮赤灑灑。風吹南岸柳。雨打北池蓮。天眞信女於是行李莫涉外邊。其或未然。山僧更爲君敷宣。竪起火把云。黃梅石女柴崖笑。無尾大蟲火裏眠。

幸甫正悰大姊下火（預請）

    誰言心緒病無悰。苦樂均平絕異同。泯絕異同君自看。薜蘿月也落梧風。夫惟。幸甫正悰大姊。天資俊快。氣宇玲瓏。雖混塵境克出塵中。預懼當來苦域早陪向上禪宮。拜受解脫信衣於茂林則立地成道。覓取末後一著於瑞泉則當體卽空。空卽是色。色卽是空。有星皆拱北。無水不朝東。到這裏下視秦國太遙望大慧機輪撥轉。平欺劉鐵磨直到潙山語隔意通。全是全不是。說甚單傳落葉。討甚直指飄蓬。這箇且置。他日向生死岸頭得大自在底一句作麽生。推窮。竪起火把云。沒處去沒處去。火中菡萏一枝紅。

竹庭妙玉大姊下火（預請）

    頻呼小玉甚時節。一句聲前認得來。六六依然三十六。虛空消殞鐵山摧。夫惟竹庭妙玉大姊。胸襟氷潔笑語春回。曾嘗曹源一滴則嚴護八敬制戒。忽受大樹蔭凉則能圖末後差排。說甚佛病祖病。八月秋高梅蕊馥。論甚幻身法身。西風一陣木犀開。到這裏。瞞罵大愛道。爲舊途轍。抑逼總持尼作老雷堆。希有希有。快哉快哉。雖然恁麽。更有還鄕那一曲在。他日如何助哀。擲下火把云。電光石火存機變曠劫無明當下灰。

義叟紹忠居士下火（預請）

    鐵石肝腸忠義堅。丈夫氣焰自衝天。無生死也無迷悟。雲近蓬萊五色鮮。義叟紹忠居士。只向這裏會取百年三萬六千日。若也不會三萬六千元百年。雖然恁麽。畢竟圓極一句作麽生言宣。擲下火把云。六月行人口吐煙。

恕翁宗忠居士下火（預請）

    忠烈肝腸鐵石堅。箕弓也是得家傳。三邊一箭收功後。四海何愁不太平。原夫恕翁宗忠居士。處世越俗論兵齊禪。展陣開旗則百戰百勝。可謂。衲僧作用。受衣歸法則大根大器。良哉先佛因緣到這裏不屑龐居士參大寂。却笑陸大夫見南泉。了了了玄玄玄。虛空馳馬旱地行船。雖然恁麽。宗忠居士他日臨生死岸頭。得大自在底一句如何敷宣。竪起火把云。沒處去沒處去。一朶新開火裏蓮。

溫叔宗存首座大姉下火（預請）

    本源自性絕存亡。俯仰折旋難覆藏。坐斷末山山頂去。機先踢倒涅槃場。夫惟。溫叙宗存首座大姉。丈夫氣宇。鐵作心腸。不躡愛道脚跟。挑法燈餘焰而護八敬舊制。豈墮總持背後。衝天源□波而得末後條章。赤灑灑沒窠臼。淨裸裸絕承當。到這裏說甚迷悟凡聖。論甚地獄天堂。恁麽吿報也是預搔待痒。存首座存首座。他日眼光落地四大分離時作得主底一句如何宣揚。擲下火把云。黃梅石女柴崖笑。火裏蓮華𩖼𩖼香。

繼仲紹傳居士下火（預請）

    弓劍傳家忠烈全。鳳孫龍子共聯綿。一朝脫却樊籠去。踢倒涅槃宮裏天。夫惟。繼仲紹傳居士郡縣之叞鄕里之賢不翅外存貞節義。矧又內貴祖師禪。出則干戈場中顯示衲僧作略。入則歌吹海畔玩弄古佛因緣。皮袋一靈梨花院落。溶溶月一靈皮袋。柳絮池塘淡淡烟。瞞罵張無盡下笑黃庭堅。到恁麽地說甚迷悟生死。論甚識情蓋纒。這箇猶是居士常三昧。且道。畢竟眞歸一著如何言宣。擲下火把云。虛空背上快奔馬。朶朶新開火裏蓮。

宗猷藏主爲慈父全功正勛居士求百年後秉炬語

    功勛邊事絕承當。向上玄機直擧揚。撒手懸崖懛首看。陰森高樹月蒼蒼。夫惟。吏部全功正勛居士。神機俊邁。節義貞良。孝子難得。君旣得今請語要於願成老拙。正法難偵君旣値。曾受衣盂於龍安道場。一百年前不生之生八臂那吒行正令。一百年後不死之死赤脚波斯入大唐。正勛居士若能於此見得。說甚安危治亂。論甚地獄天堂。莫莫莫。東林門下蘇內翰。錯錯錯。釣魚船上謝三郎。咄。格外更有通方在。擲下火把云。烈火堆中轉身路。等間踢倒涅槃床。

月林宗鐘信女下火（預請）

    正是鐘鳴漏盡時。眞歸一路報君知。針鋒頭上飜筋斗。石火電光猶更遲。

梅仙英藏主收骨

    秋菊落英難傲霜。刹那二十四年光。冷灰堆裏黃金骨。節節拈來白雪香。擎骨云這箇不在湘南。不在潭北。卽今安著何方。英藏主英藏主。要看便看。我不與儞覆藏。喝一喝。

景川和尚語錄卷下終

行狀
特賜圓滿本光國師大休  宗休撰

    師諱宗隆。號景川。佛日禪師第一之神足也。姓平氏本貫伊陽人。誕而穎利。如錐處囊中。及長父携投于本州圓明寺。薙染焉。師素有參方之志。迨十九歲乃出本州。抵尾之瑞泉。見雲谷祥禪師。便具威儀詣丈室。稟曰。新到相看。谷示曰。釋迦彌勒是他奴。他是阿誰。師三拜而退。於是日日提撕時時參究。三條椽下七尺單前。脇不著席。困卽以巾繫柱。自縛不動。若此而歷三周寒暑未克開發。竊歎曰。佛有大方便不能度無緣。吾於和尚無緣耶。詣丈室請暇之次。問曰。如何是佛法的的大意。谷曰。何不向無寸草處去。師曰。如何是無寸草處。谷曰。出門便是草。師拂袖而去。遂適濃陽愚溪。參見義天承和尚。扣以前話。未歷三日有省。自爾以來寅夕孜孜。時義天祖應管領細川勝元公請。赴于賛下。師亦與俱。洛之北山有形勝之地。乃野寺舊址也。勝元公與義天祖謀刱龍安精舍。從覆簣之日徒衆不堪土木之役。稍稍引去。師聞挑隱朔禪師居讃岐慈明菴頗有風穴楊岐之風。往謁焉。繞展炊巾。問曰。如何是佛法的的大意。隱曰。吾宗無語句又無一法與人。師曰。可謂滿把驪珠撒向人也。隱曰。儞識這般事便休。翌日茶話次。謂師曰。昨夜我夢儞到此果然。隱師在彼不耐樵汲之勞。俄企伊陽之行。師亦從之。隱師寓居于保鄕。朝倉氏捨私第建大樹寺。招隱師居焉。學徒輻湊。師嘗參鼈鼻蛇話杜口三年。歸洛龍安再參義天祖。祖翁住持事繁不克遂志。却回大樹。隱又示以保福喫茶去話。在彼者三年。又入洛見義天祖。不契。遂歸桃隱會裏。隱師見來拶曰。來來去去作什麽。師曰始隨芳草去。又逐落花回。隱呵呵大笑。因侍于隱師左右者十三歲。參得碧巖百則公案了也。旣而隱師不安臨溢然欲接師。師不能契會。隱擲竹箆而逝。師侍塔下五旬。後入龍安丈室。參得許多話頭。義天尋而遷化。佛日禪師雪江繼席師一日在佛日會下豁然大悟。呈投機偈曰。痛棒機先不讓師。一拳拳倒五須彌。威風凛凛遍天地。三拜慇懃依位時。佛日印之曰。臨濟正宗自從百丈黃檗闡大機發大用。脫羅籠出窠臼。虎驟龍馳雷轟電激卷舒擒縱。皆據本分綿綿密密。從松源正到山野其派脈已十一傳了也。宗隆藏主多年入余室中。朝參暮請闡大機。發大用。大徹大悟。領略得從上祖師嶮峻一著子。可謂。吾家眞種草也。宜荷擔正宗建大法幢爍大法炬。而化導群盲以起臨濟正宗者也。思之珍重。寬正五年佛成道日。雪江宗深於龍安室內書之以爲證明。師自受印證酬對如響。機鋒無敵。群衲麏臻四海鶴望。和之甲族越智匠作家榮請師。日夕勤于參扣。因卜一牛鳴地而山曰大龍。寺曰興雲。師以義天祖。爲開山。旣而洛之大德虛席。特降綸綍命師。爲國開堂演法玉音重降董妙心之席者兩次。尋住尾之瑞泉洛之龍安丹之龍興伊之大樹而匡衆。領徒。叢規井井。細川右京兆政元開刱大心精廬。迎師住持。公亦隨衆入室參禪。又爲萱堂春林寺殿。盡七并大祥忌請師陞座說法。亦一時之盛也。明應九年師年七十六歲春示微疾。樂劑不效。三月朔旦自執筆書遺偈曰。元品無明七十六歲。末後牢關三千條罪。喝兩喝。擲筆示寂。諸徒依遺命藏全身於華園西南之隅。爲縛一菴號龍泉。築方墳。扁大龜。法弟特芳書額。蓋師之顧命也。嗣其法者十有二人西浦肅春江蓓。悅堂懌。共住大德。柏庭松松嶽繕。景堂訥。視篆妙心。清巖以懶室牧。啓菴迪。月谿紀。高安邵。景趙諗。或闡化於一方。或韜晦以終世。嗚呼。師之道德昭昭如日。所謂。碧落碑無贗本者歟。龍泉塔司景堂老禪一日袖書卷來示予曰。是吾景川老漢行實也。出處顛末請爲記之。予以不敏固辭再三。請而不允。仍摛俚語聊記其概云。時天文丙申林鍾下浣法姪宗休焚香謹書。

行狀終

附錄

    後光明帝諡號勅書

    勅本有圓成國師六世之法孫。佛日眞照禪師第一之的嗣。景川和尚參虛堂之玄旨。慕臨濟之風規。該權實高發嘉聲震雷霆於舌上。彰知見丕增光耀攅星斗於胸中。揮龍泉泛塵塗於大方。承熊耳傳法道於千歲。以畼褒德更揚佳名。諡曰本如實性禪師。正保三年十一月二十一日。
 
住大德山門疏（建仁）    天隱

    龍寶山大德禪寺山門欽奉綸命。敦請景川禪師住持本寺。爲國開堂演法祝延皇圖萬安者。
    右伏以。洋嶼竹箆下打發一十三人。雪老木杓頭[刀/臼]來千七百眾。宗師競出莫盛今日。父子竝興況在同時。恭惟新命本寺堂頭景川大禪師滿肚皆禪通身是眼。古帆未挂欲度衆生元無衆生。寶劍新磨宜先天下以憂天下。與虎丘同名於異代。承鷲嶺直指之正傳。龍百里而興雲。久待慈蔭遍布。雷一夜而遷塔。忽覩梵刹落成。露柱歡呼天華起舞。長繩繫西飛日足惜餘春拄笏。看南山雲。心馳魏闕。

住大德同門疏    （南禪）蘭坡

    伏覩龍寶山大德禪寺見缺主席。朝命嚴下俾景川法兄禪師補其處。於是。凡瓜葛于吾法門者胥議而謂。禪師乃爲龍安老人高弟。其德在躳。然罷妙心席韜光鏟彩不欲敢顯耀。退居和之斗刹者久矣。今也膺斯擧與師竝化於一時。則豈非曠世之希遇耶。輒削牘製疏以伸賀忱云。
    鷲嶺發飮光微笑。傳法一枝。虎丘會慈明正宗。聯芳五葉。難矣父子竝顯稱之人天獨尊。恭惟新命大德景川法兄大禪師。氣宇魁閎。天資俊爽。雲門語似子美。孰窺牖窓。洋嶼禪如曾參。寧存籩豆。重擧脚下紅絲線。快逞手中黑竹箆。海棠開西川之花。乃能合佳稱耳。春蘿擺北嶽之月豈不懷先宗乎。爰當洪基重新。復覩大德有後。三年笛裏倚樓而望關山。半夜燈前對床而聽風雨。

謝龍泉法兄惠伽梨    特芳

    金襴傳外更如何。意氣還他迦葉波。今日恩怨難報處。三千刹界一袈裟。

奉呈龍泉堂頭和尚    春江

    疎懶殘生雙𩬆霜。一門桃李隔遊場。紫衣恩賜有遺恨。不待楓宸裹御香。
    年尊知換幾星霜。時盛關西選佛場。鶯奏起居花萬福。春風座上自然香。
    氣宇高名潔似霜。并呑諸刹葛藤場。滿堂眠熟飽參客。無角鐵牛春草香。

悼景川法兄    悟溪

    洛陽城北我兼兄。憶昔同參句屢評。莫道華園活薶了。杜鵑枝上月三更。

次韻    特芳

    稽首吾門老主兄。隱顯難將口舌評。鐵腸滴盡黃金淚。獨立鴒原欲二更。

同    西川

    一自葉婆稱老兄。單傳直指曷容評。卽今相對眞師叙。濟北松聲竟不更。

禮大龜塔    特芳

    大龜力大不知年。陸地傾飜正法船。業債重重逃叵得。林間白塔挿青天。

景川和尚七年忌    大休

    扶桑國裏一禪翁。舌振龍泉氣吐虹。滿肚無明七年雨。三千條罪落花風。

景川和尚三十三年忌    景堂

    這香跳上三十三天。熏殺桓因鼻孔穿。不受正宗瞎驢記。寃家結得一爐烟。

同    松嶽

    那伽三十有三年。舌上龍泉衝斗躔。莫道先師無此語。黃鶯啼破綠楊烟。

次韻    大休

    塔號大龜多少年。雷遷電繞斗牛躔。胸中五逆藏不得。熱鐵花開阿鼻烟。

同    龜年

    大哉龜氏不知年。八萬閻浮一宿躔。欲問金襴傳外事。刹竿蹈倒落花烟。

同    （相國）恕西堂

    伊陽隔洛幾多年。仰見德星今聚躔。一雨過時百花發。春風吹起鷓鴣烟。

附錄終
後叙

    法山四派之祖。各有語錄獨吾景川祖。長於四派其語未公於世。譬如爲山自下而漸成。宜哉其雄於今日也。東叙翁進簣於是編。蒙山師相繼有力焉。而二老非力不足也。勇爲則何難之有。蓋以其惠成功於後生之念深。特不爲乎。爾今別於派者。誰敢不承惠。我何人斯不能。若素越。相視肥瘠重加搜挍。乃得兩集矣。一派大老及諸嚴命（玄淵）垂白二老之惠於後世。是以不揣駑。下表而出之。如其本末有序具焉。寶曆歲次戊寅七月解制日。遠孫（玄淵）謹書。
