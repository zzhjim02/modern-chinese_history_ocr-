　　《大正藏》第81卷No.2564


　　永源寂室和尚語上
    偈頌
    偶作
    無業一生莫妄想。瑞巖只喚主人公。空山白日蘿窓下。聽罷松風午睡濃。
    書金藏山壁二首
    借此閑房恰一年。嶺雲溪月伴枯禪。明朝欲下巖前路。又向何山石上眠。
    風攪飛泉送冷聲。前峯月上竹窓明。老來殊覺山中好。死在巖根骨也清。
    九月十三日遊田原村投宿茆舍。同來諸弟皆曲肱就寢。獨開窓觀月聊寫老懷耳。
    戊子季秋將半日。田原村裏宿煙蘿。看來五十餘霜月。幽興不如今夜多。
    長州逸上人袖出塊石。兩峽對峙恰如擘青玉。中夾條白直下若懸飛泉。凡寒巖空洞幽趣餘態使人殊增丘壑之志。仍賦一絶贈之云。
    故舊探懷示奇物。巑岏流瀑勢千尋。因思疇昔遊廬嶽。雙劍峯前獨自吟。
   關西龍侍者高標清致眞叢林頭角者也。道聚山中共守枯淡。遽爾告別以偈。仍與次韻壯其行色云。
    雪後諸峯潑翠嵐。寒梅初綻野村南。臨岐一句只這是。三喚機前著眼參。
    春日遊吉備中山韻。
    勝地千年寺。房房竹樹間。落花埋古徑。幽鳥叫空山。遊客凌晨到。歸程踏月還。留題誰耀壁。才拙愧追攀。
    贈長勝專使諲禪者。
    使乎使乎不辱命。佳聲須是播叢林。盡情話到吾師席。月下寒螿咽夜深。
    蘆鴈二首（飛鳴宿食一雙翹立）。
    湘岸慣雙宿。胡天成幾行。平沙寒日暮。獨立恨何長。
    霜風吹秋老。楚甸稻梁稀。切莫呼眠起。夢飛可北歸。
    密叟侍者。遠自都下建仁特來山中相探。夜話達旦。甚慰十年之傾想。今歸長州省師。留二偈而別。依韻奉謝云。
    林下老來誰與期。夢魂幾度到京師。今宵閑却安禪榻。燈盞添油話舊時。
    懶踏利門名路塵。千峯影裏獨凝神。故人俄把柴扉扣。又聽叢林事事新。
    贈椿上人遊方。
    禪人來討贈行篇。暗把枯腸苦搜索。渾無一句可呈君。月照空山秋寂寞。
    中秋値雨。
    指話以前正好看。覺天無滓影團團。頂門不具沙門眼。却被中秋夜雨瞞。
    寄靈雙和尚。
    五更起坐聽松風。算故人來半作空。不識何時埋臭骨。煩兄閑夢入荒叢。
     賡韻酬雄藏主。
    不在交談與寄書。同參句子擧無餘。年來老弟多懶僻。休罷區區問起居。
     東南月皎海天晴。惹動高人萬古情。把沒絃琴彈一曲。風前誰是聽希聲。
    寄靈雙和尚（在兵庫福嚴作）。
    我此門頭接巿鄽。那堪日日事紛然。百錢買得一柄钁。去斸青山安暮年。
    重陽
    凌晨掃葉立庭際。籬落西風露濕裳。時有山童來採菊。報言今日是重陽。
    成親墓韻。
    身亡王事只名存。悲看荒墳長蘚痕。千古中山春寂寞。巖花香可返幽魂。
   室山看花韻。
    野興催人青晝長。行看巖院滿庭芳。僧從玉樹陰中過。鸎在瑤葩重處藏。擁砌應添山月色。飄窓又助瓦爐香。老來好景難多遇。眼醉風光心欲狂。
    遊八塔寺。
    一嶽壓三府。白雲覆碧巔。峯高踰萬仭。寺古近千年。僧坐虚堂月。猿吟老樹煙。寄言浮世士。來此脫塵缘。
     神根道中
    怪石奇巖碧澗流。白雲紅樹夕陽秋。吳山楚水曾行遍。清興何如此勝遊。
  佛涅槃
    三界導師涅槃也。人天等是苦傷悲。溪山二月花如錦。錯認秋風紅葉時。
  送調上人之京八月九月風月好。一聲而聲鴈聲寒。公驗分明須進歩。元來大道透長安。
   再遊大和寺
   此地得重遊。春殘院落幽。花難歸樹上。雪易點人頭。鳴竹風吹夢。烹茶客自留。明朝又携杖。去要臥林丘。
    酬壽聖養直和尚來諭。兼簡同門諸法兄（辭長勝之命）
     嘉音兩度到林巒。驚起午眠開竹關。寄語龍峯下頭角。一生放我得安閑。
   寄大澤庵主
    大士峯前思大澤。安心山下獨安禪。君今抱疾吾還老。來往不知能幾年。
   曆應辛已七月六日曉偶夢將死寫偈。
    覺而記之云
    錯把黃金鑄鐵牛。草肥煙暖臥林丘。今年五十有二歲。且喜不耕還見秋。
    建武（丁丑）六月二十五夜夢中得兩句。覺而續之云。
    人生倏忽同露電。計較何曾徒自瞞。萬事隨緣胡亂過。飽餐白飯看青山。
    書椎村山庵壁
   澗水下人間。巖雲過別山。聊聽幽鳥語。似喜野僧閑。
    和韻夜話
     三祇劫外舊寃讐。一夜山庵得聚頭。瞋恨怨言傾倒了。纏錢騎鶴下楊州。
    謝訥堂和尚過訪
    索寞春光巖下寺。高人金錫拂煙霞。空山日永將何待。唯有庭前一樹花。
    宿西禪寺
  火後西禪寺。門庭冷似灰。井河聲寂寞。嵐嶠碧崔嵬。唯有山雲宿。渾無俗駕來。上方老禪伯。古格復追回。
    憶友人
   山院春深客不來。空庭花落沒蒼苔。欲留流景怕無策。猶等佳人念未灰。身老左宜居世外。雲閑只合臥巖隅。午眠一覺茶三椀。望斷千峯推闥開。
    摘茶
   枝頭葉底著精神。無限芬芳遠襲人。體用之中收不得。一藍漏泄十分春。
      庚寅冬登備前金山訪功上人幽居。援毫賦山中四威儀書壁上云。
山中行。煙霞遠近失歸程。溪邊跌脚指頭破。流水聲和忍痛聲。
山中住。草衣藜食𨵃朝暮。千峯盡日入雙眸。不記青黃能幾度。山中坐。石榻跏趺惟一箇。全非樂寂兼嫌喧。獨有閑雲相許可。
山中臥。高枕羅窓縱怠惰。天風吹折老松枝。叵耐驚吾濃睡破。
      寄倫上人
締交英俊自忘年。一夜馳情困枕拳。夢裏分明相見了。爐邊聽雪對談禪。
     寄淨妙實翁和尚
日聽聲光高耀天。衰殘依舊臥巖煙。西來三世重擔子。獨有荷山勞隻肩。
     雪中寄東隆長老
菴外雪深積。菴中僧獨禪。同人如到此。共話普通年。
    戊子沽洗之末出遊而歸。忽覩北巖侍者見寄佳什。依韻寫懷云爾。
    青鞋踏遍幾春山。病冀倦飛今已還。慣待宿雲分半榻。日昏猶未掩柴關。
    驪珠求可易。心友得尤難。獨弄閑中味。白頭對碧山。
北巖濟侍者。天資英拔而蘊藉淳素。頗有古衲之風。從愚遊最久矣。實為忘年友于。丁亥冬謝事慈光。欲止瓶錫於西祖明禪之間。此計未決。俄來告辭。要復歸養愚菴全清高之節。不可得而留遏。其志亦足可嘉也。聊摛拙辭贈之云。
    多載聚頭誠有因。拾枯煑瀑寂寥濱。口甜心苦真相識。義斷情忘道易親。高掩松關歸舊隱。俯看人世等浮塵。竹房留得老禪衲。獨喜青山為作隣。
    聞鸎
    鶴唳那曾堪比況。深花影裏弄幽簧。無人會得聲前旨。又逐春風過短牆。
   次韻酬提藏主
   可是憑君振祖風。曾聞宗說兩俱通。莫言千載知心少。且喜今朝同志逢。藏裏摩尼照襟宇。金剛寶劍快機鋒。徹霄傾倒無生話。月上遙峯古澗東。
   訪忍副寺庵居
   何事拂衣深退藏。亂峯影裏卜禪房。雲居庫下有華姪。終續楊岐六世芳。
   震巖和尚前日見惠三偈。依韻奉謝。切勿示人。羞招羅公之誚一咲。
   撥轉白雲關捩了。人天眼目價聲增。龍生龍子尋常事。且喜吾兄熾佛燈。
   深愛襟懷明似月。又添志氣烈如霜。淅東西與湖南北。共話還忘秋夜長。
  宗眼高明道自尊。任教表率我空門。今朝坐斷青峯頂。堪報先師不報恩。
  再用震巖和尚韻
  一出人間百不能。衰窮疏懶日相增。餘生贏得安丘壑。青眼看他續祖燈。
  一別到今三十白。蒼顏鶴髮老風霜。秋窓雨夜青燈下。同打葛藤如許長。
   末法僧中誰可尊。紛紛多走利聲門。清高獨有雲峯在。奮志須酬佛祖恩。
   夜宿千光寺
十有年前問故人。相看把手語如春。爭知此夜眠陳跡。月射寒窓風撼筠。
   寒夜即事
  風攪寒林霜月明。客來清話過三更。爐邊閣箸忘煨芋。靜聽敲窓葉雨聲。
   送曇浚之相陽
   心到龍峯身不到。餘生已近鬼為隣。如今喜得子前去。替我能除塔下塵。
  送會禪人遊方
   臨濟曾參黃檗禪。烏藤六十蒿枝拂。今為君行贈此言。春山雨後碧如潑。
  春日山行
  滿頭疏髮撚銀絲。來歲逢春未可知。竹杖芒鞋多野興。山花看到幾株枝。
  夜宿龍聖寺（月翁遺席）
白雲峯下青松塢。一夜空房坐到明。露洗秋旻月初上。即忙問訊老師兄。
  訪俊鈍庵夜話達旦。而見贈以偈。依韻謝之云。
   一夕清談襟宇披。這回且喜扣玄扉。翻身跳下重淵底。奪得驪珠念八歸。
    關西素維那從淨智實翁老兄會中來相訪巖居。而出示翁所惠偈。老拙輒依其韻贈云。
  袖裏金槌影動時。桃花含咲柳舒眉。克賓不負老興化。又向寶山山下歸。
   翡翠
   何年離鬱林。彩羽照清泚。身居枯葦危。心在深潭底。
   鶺鴒
   不管弟兄難。獨翹原上石。貪看胡蝶飛。似破其幽寂。
   三月盡
   無限風光已索然。殘花尚自舞庭前。春歸定有重來日。人老何曾復少年。幻跡多留青嶂裏。幽懷常在白雲邊。閑窓晝永如經歲。課罷楞嚴隱机眠。
   贈宏上人
   白雲深處掩茅茨。慚愧禪人問舊知。相送出門兩無語。長松影下立多時。
贈清公上人歸省西禪和尚鳥啼花咲興悠哉。知識門庭破草鞋。百衲如君無半個。孤筇過我已三回。道情應是清秋水。世慮何其冷死灰。莫袖一雙窮相手。令師背上放光來。
戊午仲春借榻於東禪之客檐作涉旬之留。偶遊花嶽菴訪于心公法兄。覩其韜鏟之韻致幾乎追配瓚亮之高風也。愚謾遊江湖垂二十載。以未獲歸休之計為愧矣。紫栗青鞋他日重來。從公乎水邊林下非愚誰歟。因述俚語紀其志云耳。
   寥寥清夜適幽情。蘿月松風孰共爭。不覺敲欄舒一嘯。知音只有曉鐘聲。
   春入燒痕紫蕨肥。携籃拽杖出禪扉。神中辣手未拈出。輸與竪拳那一機。
   此生隱約倚寒巖。流涕難收口似緘。幽鳥不知頻話墮。亂峯影裏話呢喃。
   澗水旋添茶鼎湯。山花時助石樓香。破蒲團上無餘事。又見林巔掛夕陽。
   入定猿 
   盤陀石上禪。應是息攀緣。孤影沈巫峽。三聲斷冷泉。
   次韻酬日峯和尚
   一生贏得一身間。此樂自知言及難。物外高人同趣味。杖黎時復到林間。
   借忠侍者韻寄幻居菴主二首（筑前春日藏山徒弟）心字不須門上書。一拳頭上沒親疏。他時慧日與春日。照燦乾坤光有餘。
   等閑相見俱傾倒。却恨平生心跡疏。道聚情懷唯一日。尋常交舊十年餘。
   清見方崖和尚見寄一偈。拆成四絕酬之。
  龍壽山中老古錐。人間難得箇頑癡。今朝自咲携藍去。拾栗餮時忘剝皮。
    松風吹白鬢邊絲。應是秋深蒲柳衰。忽聽同參叢席盛。停鉏園手喜舒眉。
   寄言保此千金重。巨鰲背上三山聳。播揚大教海潮音。那處叢林不疏動。
   扶起祥雲零落時。須還鰲嶠老宗師。關門不鎖家風大。去去來來礙塞誰。
   材翁侍者訪及野部新居。終宵擁爐清話。臨別聊成小詩致謝云。
   誅茆新卜空山塢。遠問幽閑意不輕。燒盡枯柴言亦盡。共聽寒雨打窓聲。
   龜峯悅山首座。垂訪山中而留兩月。款話傾倒益見道義之厚。臨別聊寫拙章五十六言以贈之云。
   龜谷山中悅山叟。軒昂英氣出常流。攙南泉位老黃檗。掩古寺門陳睦州。衆衲服膺真表率。佳聲驚耳有來由。這回歸去遭峻擢。扶起宗風蕭索秋。
   賢姪繁茂林當初來備前安國依止老拙時。歲未登志學後十有二年。邂逅遠江野部山中。執手話舊。相得甚歡。雖不同菴而住。數數來訪風雨不渝。既亦更凉燠益見其道義之篤。老拙衰暮之極。又謀去遠方求幽棲地。今日一別。自非夢中者無復會見之期。不免為之悽然。仍寫與四十之字。後來若想念。宜取之見者耶一笑。
  幻影圖深隱。秋風袂欲分。法多清夜月。龍壽暮天雲。去後誰思我。可憐獨有君。精勤持志節。歲晚振斯文。
    書于海印庵扁榜後
    吾佛當年輕按指。指頭放出大光明。庵中主得此三昧。月自珊瑚枝上撐。
    示僧二首
    箇事明明呈似君。不須特地策功勳。風和日暖黃鸝囀。春在花梢已十分。
   參禪實大丈夫事。一片身心鐵打成。尔看從前諸佛祖。阿那個是弄閑情。
   賢姪石磵特特來訪相陪旬餘。擁爐款話。甚感道義之篤。今又留偈而別。老拙不免。依韻謝之。敢望囅爾。
    閬寂空巖霜夜月。薜蘿庵裏老夫情。明朝子又下山去。何日重聽敲戶聲。
    實翁和尚悼復庵和尚韻
   古佛攝光聊誡徒。休言今日入無餘。禪參幻住人皆委。義在空巖我不虛。塵積趨風群衲榻。篋遺問道搢紳書。年來宗社增寥落。只向蒼蒼打幾噓。
   老弟特來瞻拜。偶師兄暫出。便欲歸去而日既夕矣。一夜獨坐西軒之下。聊述五十六言。以攄所懷云。伏希囅爾。玉磵師兄和尚机下。
   老龍陷是我知心。特問幽棲入邃林。實杖凌晨何處去。空房投宿覺更深。照人山月全顏色。洗耳松風正語音。可謂這回真會見。明朝眷眷下青岑。
   臘八因雪
   黃面今朝成道了。却將禍事惱人天。我儂求得星兒火。燒爛枯柴看雪眠。
    康安辛丑春。余誅茆江州飯高山下越溪之上時。有松侍者。蓋余奮識空室老師高弟也。寓于百濟僧舍。數數來見訪孤寂。雖相對移時。多是不交一詞而去。然其英邁之標粹美之韻。靄然溢于眉宇之間。竊喜衰暮偶得忘年友于也。一日告別東歸受業。余亦不免。為之增黯然耳。袖出紙需語將為再會之記。因卒摛二十八言以贈云。
  老來生鐵作心肝。一句何曾上舌端。今日為君通線路。西風霜葉滿溪山。
    余忘年端友悅雲峯。一別二十有餘載。夢寐想念不已。一日忽扣巖扉。執手話舊相得甚歡。而亦見惠妙偈。唱歎之餘依韻奉謝。
    蒼顏白髮經年別。彼此昔人非昔人。今夜肝腸傾不盡。曉窓霜月落氷輪。
   與周姪
     當信吾宗無語句。尔來得得欲何求。草鞋跟底西風急。八月依前是仲秋。
   夜宿向陽寺
   夜宿向陽山裏寺。開基尊者我知心。三拜壁間遺像立。春禽啼斷綠松陰。
   鳴海浦
   幾人東去又西還。潮滿沙頭行路難。會得截流那一句。何妨抹過海門關。
  偶作
   即心即佛鏡裏像。非心非佛火中氷。雨過雲開倚闌眺。遠山無數碧層層。
    平生渾不愛玄談。多懶所須唯黑甜。老鼠偷咬床脚響。日穿疏竹照西簷。
    與知足禪者如何是佛即心是。梅山梅子熟多時。苦風酸雨村煙斷。日暮行人迷路岐。
    寄圭巖方書記（時住圓林寺）
   吾兄歸隱舊園林。衰朽猶居雲壑深。又是天寒歲云暮。擁爐聽雪憶知心。
   相陽瑞侍者。迂訪山中款話一霄厥志可嘉。且曰。欲還故里省覲先師靈搭。庶得一偈以為途中警策耳。余老矣。不辨平仄久之。然懇求不已。卒迅筆贈之云。
潭北湘南客夢驚。一筇千里問歸程。誰知綠水青山外。無限風光晝不成。
   書西明寺壁
    去春此地尋花到。今日又看黃葉秋。嶺上白雲凝不動。自慚衰朽好閑遊。
    休耕菴閑田一片在山前。耒耜抛來三十年。只採松花充午飯。煙蘿深處掩扉眠。
   示村上人
    道人來扣我柴門。欲把參禪旨要論。莫怪山僧懶開口。老鶯啼斷落花村。

   辛卯歲口占
    四海煙塵幾日收。山林朝巿盡戈矛。昨宵一夢金難換。聊入無何鄉裏遊。
   遊古靈山
   爛却靈山古蘭若。春來尚自有遊人。二千年遠岩前樹。花引頭陀咲轉新。
   贈達禪者之少林禮祖
   大道本通達。休將心覓安。老胡肉猶暖。嵩岳倚天寒。
    謝謙侍者惠蠟燭韻
    白雲青嶂石溪邊。可惜長年掩戶禪。文武火光高萬丈。憑君要看一燈傳。
    和光知客韻
    客來與我投花偈。字字如珠宗眼高。萬別千差俱截斷。且驚句裏有吹毛。
   戊戌秋初投宿于馬郡如意寺。檀那明海一見如故。拍掌清談秋宵猶短。仍留一偈而去。他日取之見則與對余同也。
馬村信士號明海。雖在家中勝出家。只使道情堅密去。那憂鐵樹不開花。
   與翼姪訪石塔客居道人踏雪問寓舍。月照寒窓坐對床。瓦鼎烹茶春一盞。豈同政老橘皮湯。
   定巖一侍者。於余有宗黨之瓜葛。遠來山中相共攻苦食淡。屡𨵃居諸。酷見道義之篤。今朝忽告辭而歸覺雄師翁舊隱。余殘齡既逼桑榆。恐無復會見之日矣。老懷為之悽愴而已。因攄俚語以壯其行云。
   三年聚首空巖下。未暇傾腸亦瀝肝。此地須留末後句。歸來為問屋頭山。
  天關老兄來山中一夏。道聚日夕相共逍遙。或時論懷至于結角羅紋處。彼此擧手搖曳而已。今趁秋凉告歸舊隱。而見示佳什一篇。依韻以贈云。
   踏遍天涯海角還。誅茅偶得此幽閑。白雲實是無心友。因憶古人分半間。
   老拙一生寄幻影乎山色水聲之中。邇來經由古江飯高山下。林溪幽邃頗愜野情。因築室數椽安眠燕坐。只圖居此俟殘喘盡耳。旋有愛樂空閑之道流。憧憧沓臻。松根石上誅茅散處。蓋物以類聚。所以理之令然歟。關西薰聞叟亦其一也。夫為人爽拔精敏。孜孜為道真佳衲子。有時從容語曰。昔辭親離鄉之日自謂。吾早徂大方撥草瞻風。依棲良導善友。晨夕咨參。究明己事報父母劬勞之恩。酬佛祖覆蔭之德。幸獲掛錫名藍。荏苒十霜於茲焉。同𨵃伏臘不下五七百衆。屆于要擇其一人將為言行之師。何止若撥波求火也哉。凡屬見聞非唯焦敗菩提種子。殆可滋潤輪迴業根。深知今時一日出隨于衆。萬劫失利乎己之必矣。因憶。古人法席全盛之時。尚逃名跡累茆茨石室果食澗飲。終身與世邈如。嘗聞。為僧須是居巖谷。又云。[木*卽]標橫擔不顧人。直入千峯萬峯去。吾今忝攀隱哲之勝軌。拂衣遠引永歸雲山深更深處。乃竊自誓。寧可將身投火坑。不復脚跨叢林閫。寧可窮死荒藪下。不謁搢紳豪富門。寧可枉遭斷舌災。未悟不妄談般若。予聽其詞至當痛的。不覺涕下嘉歎久之。仍迅筆記取系之。以二十八言贈云。
   西山高去唯幽谷。南岳璵亡空白雲。追慕清標高格者。又來巖下獨尋君。
  康安辛丑余投老江之飯高山下。時霜林果侍者。自京師來同守枯淡。經春抵冬。余愛他天資絕倫而不與聰明之所惑。孜孜兀兀斯道斯勤。敢無斯須少間虛棄底工夫。一夜擁爐閑談之次語曰。吾陪衆之日。嗜好古書幾乎廢寢忘餐。忽有自省。學解機智動即長無明增我見。殆為求聲利之基本。寧非生死之根株乎。不如不以無字脚留于心上。甘作百不會百不知底漢。退步就己以悟為期耳。亦思。古人大法既明之後。尚逃物跡之累。或一入西山永不復返。或溪流菜葉始與人知。或有世事悠悠不如山丘。臥藤蘿下塊石枕頭等句。吾儕何人乎。只麽聚首打鬨。徒𨵃裘葛。今後誓不復入衆。追踐隱哲芳躅。斷送此生耳。余益嘆其機見高妙實非碌碌餘子所逮為偈以贈云。
   我擇江山深處住。溪頭石徑看雲臻。稚龍雛鳳莫靈子。殘月長庚衰暮身。共掩茆茨庭積雪。旋燒榾柮室生春。莫言法社今岑寂。異日林丘自有人。
    贈鏡庵主即心即佛太即當。非心非佛絕商量。芒鞋踏破關山雪。處處寒梅撲鼻香。
   和靈叟和尚韻
   丘嶽襟懷氷雪面。庸流滿世少斯賢。可憐虛度光陰了。不見高標又十年。
   芝巖書記累枉顧山中。足見不忘道義。況亦惠以佳什唱歎不已。愧其續貂不敢攀韻尾。別寫小偈奉酬。切勿出示於人。只將去前頭糊窓。或是覆瓿。方知老拙用心之勤矣。
    年老身窮人所棄。吾兄何事問菴居。臨行求語無可說。強竪拳頭當贈車。
    送牧書記掃除夫子文章印。擊碎如是藏裏珠。一策春風阿剌剌。此行那敢涉修途。
    水車
奔流光裏機關立。便轉曹溪大法輪。器器相傳無異味。群生一洗渴心塵。
   清居軒青山一抹隔紅塵。蘿月松風能卜隣。機境都來高坐斷。寥寥不見到門人。
    成親墓
   含忠殞命最堪憐。掩恨蒼苔二百年。無事休來平氏客。恐驚泉下永宵眠。
    中秋偶作
    中庭無人月自明。索索金風入衣裓。旋拾落英盈地香。冥鴻聲遠情何極。
   月到中秋最利害。使人特地惱閑情。一年三百六十夜。輸却今宵半刻明。
    山居
   不求名利不憂貧。隱處山深遠俗塵。歲晚天寒誰是友。梅花帶月一枝新。
    丙午歲試筆
    山中氣象即辰新。盡是明心見必性人。添得滿空飄瑞雪。梅開五葉一花春。
   一毫頭上發春容。遍界靄然和氣濃。莫管山僧頭已白。曉來雪覆萬年松。
   宿金剛寺
   隣寺屢來遊。通宵談未了。山村無更鼓。窓白覺天曉。
   耕月
    趁起鐵牛頻著鞭。山前何處是閑田。一犁雨過千峯外。玉兔推輪下曉天。
    無參
    當處知非放下休。有何個事可馳求。南方了角小童子。空向百城烟水遊。
    江月
    渺茫楚水拍空流。潮撼錢塘夜不收。玉鑑光寒萬波底。依前天上一輪秋。
    遁巖
    塵世逃蹤如避秦。碧松崖下寄孤貧。寥寥無鳥含花落。不許空生來卜隣。
    竹隱
    為憐貞節與虛心。特地移茆更入深。休擲片甎輕一擊。閑聲恐是落叢林。
    竹堂
    憶昔香嚴一擊來。六門長對遠峯開。茫茫摘葉尋枝底。多是空從閫外回。
    孤雲 
   一片無羈自在飛。卷舒開合更何依。咲他多是從龍去。獨向舊山深處歸。
   雪樵
   風攪空花片片飛。老盧提斧出柴扉。自知徹骨寒來重。擔取無根樹子歸。
    要翁休把三玄排列去。寧將至德比家風。是他親切為人處。老矣指西還作東。
    別宗
    雖離標月指頭邊。不是拈花微咲禪。聞說泥牛參木馬。迦文法派更流傳。
   悟山
    自從除却礙膺物。拔地高風萬仞寒。一點迷雲飛不到。峯頭夜夜月團團。
    慧海
一點靈知因定發。無邊香水納衆流。泥牛鬪入洪波裏。高吼珊瑚明月秋。
   堪叟
   面上唾痕如雨點。耳邊惡語似雷轟。長年一種平懷去。添得眉毛霜幾莖。
  月翁
   坐斷廣寒宮殿高。天風吹鬢半霜毛。光吞萬象無邊表。炯炯雙眸老益豪。
   柏翁
   千年貞操伴松根。蒼老勢如龍屈蟠。今日叢林梁棟漢。看來盡是我兒孫。
   本閑
   深窮萬法徹靈源。豈與末流同日論。物外寥寥常獨坐。任他地覆復天翻。
  敬菴
   動靜常居慎肅中。何人不仰這家風。低頭獨坐茆簷下。百鳥潜蹤春晝空。
   雲叟舒卷無心轉淡然。千峯萬壑幾經年。既休為雨從龍去。自有兒孫垂布天。
   鑒翁
    揩磨淨盡一靈臺。曠劫古菱花正開。照破未生前面目。雪眉掀却咲咍咍。
   通叟
    萬法根源都達了。任他年老亦身閑。却將千聖流傳底。分付兒孫高掩關。
    友山
    茫茫塵世少知己。眼界蕭條冷似秋。要見渠儂真伴侶。千峯萬壑碧凝眸。
    西峯
    五天獨聳勢巍然。高壓東方萬八千。寸步不移窮到頂。衲僧脚下是通玄。
    悅堂
    慶快平生非等閑。燈籠露柱咲開顏。誰知千古分明意。大坐當軒風月寒。
    怡雲
    我此山中心悅適。清奇冷淡舊相依。倚欄盡日堪縱目。却怕從龍為兩飛。
     懶庵
    獨逞疏慵謝萬緣。柴門深掩度殘年。對人獨自忘開口。莫怪無心強竪拳。
    喝巖
    忽雷轟破太虛空。嶮布危分幾萬重。千里聞風驚吐舌。啼猿尚在月明中。
    月窓
     氷輪高輾碧天秋。光透虛欞灝氣流。内外玲瓏常不夜。如何著得睡獼猴。
    月屋
     圓未圓前眼豁開。茆茨變作玉樓臺。縱超物外南泉老。不許敲門推戶來。
    玉斧修成幾度秋。瓊樓金殿類難侔。直饒光境俱亡底。爭似且居門外休。
    石室
     嶄巖函丈誰能入。戶牖堅頑鎖蘚痕。碧眼嵩山面寒壁。黃頭摩竭掩空門。
   無塵
     倒拈生鐵禿苕帚。驀忽翻身一掃來。普請諸人看脚下。閑閑地上絕纖埃。
   月山
    圓未圓前須著眼。屋頭青嶂廣寒宮。若從光影那邊看。雲鎖煙籠千萬峯。
    桂輪高掛碧天寬。萬朶峯巒玉一團。巖下空生腸欲斷。孤猿叫落五更寒。
    大林
    森森植立閻浮樹。枝葉交加歲月長。覆蔭恒河沙數客。炎天無日不清涼。
    字山
    拈起毫端義炳然。孤峯峭峻勢凌天。更從一點已前看。未必須彌到半邊。
    順叟 
    與物相逢未曾逆。得隨流處且隨流。滿頭白髮三千丈。餘算今年八十秋。
   古巖 
    不落今時高著眼。玲瓏八面碧崔嵬。欲知空劫已前事。且向懸崖撒手來。
   竺雲
    靈鷲峯頭膚寸興。五天便見影層層。幾回為雨霑沙界。歸伴半間分屋僧。
    空極
    諸法以何為座也。十方不立一微塵。是心窮至無心地。選佛場中及第人。
  竹澗
    一兩莖斜三四曲。當頭直永截根源。後來末學論枝葉。昨夜前溪撈月痕。
    樵屋
    榮枯直下一刀斫。擔取歸來溪畔家。賣與買人人不見。柴門高掩臥煙霞。
    腰斧擔歸枯爛柴。茅廬只是傍溪棲。盧即常入新州巿。門掩寒雲日又西。
  石澗
    最磽确處平如砥。下有寒溪徹底清。大小山中閑佛法。流傳將去太忙生。
    傑堂
    門風挺出萬人頭。寂寞庭前丈草秋。正是衆中尊貴墮。燈籠露柱咲難休。
    隱溪
    韜光鏟彩幾春秋。澗底誅茆蓋却頭。恐是世人知住處。莫教菜葉放隨流。
    默耕
    口未開前談不二。山河大地怒雷轟。鐵牛鞭起一犁雨。祖父田園秋已成。
    玉巖
    一片無瑕耀萬山。玲瓏八面又高寒。連城至寶非難得。便請懸崖撒手看。
     愚隱
   棄才泯智返癡頑。拙跡懶留塵世間。常祖移茅深處去。亮公拽杖入西山。
     徹叟
    百匝千重列祖關。一時拶透不為難。而今年老無餘事。素髮垂垂心自閑。
     茂林
    深沈欝密影敷榮。梁棟奇材集大成。因憶雄峯刱叢席。蔭凉遍界古風清。
     月舟
    桂論高掛碧天清。萬頃煙波一葉橫。光境俱忘忘不立。篷窓靜坐夜三更。
     休菴
    古德縛茆泉石邊。見僧尚自竪空拳。不如一歇一切歇。門掩煙蘿盡日眠。
    西溪
    萬里岷峨夾碧流。急如劈箭有源由。回巖亂石欄不住。直到東溟方始休。
    大年
    試將壽域配乾坤。無始無終寧紀元。算自威音至彌勒。聖凡是我小兒孫。
    一澗
    源脈何曾落二三。莫將支派涉多談。誰知不混常流底。涓滴全無湛似藍。
    一叟
    橫行湖海逞孤風。今古應無第二翁。試問生來年幾許。懛眸咲指太虛空。
    松嶽
    蒼翠豈惟千萬年。風濤激起祝融巔。大夫名不汚貞操。壓斷諸峯高挿天。
   不立
    誰論是句與非句。一切鏟除當處空。鴈字成行秋日晚。無端玷辱我宗風。
   祖庭
    少室門前平坦地。千年徒自長莓苔。一方明月光如雪。斷臂師僧殊未來。
    華嶺
    五葉開時萬木香。此山領得幾春光。誰能拈起誰微咲。絕頂寥寥又夕陽。
    靜中
    一室寥寥常獨坐。渾無外事動閑情。有時欲截窓前竹。耳亂風枝雨葉聲。
    直翁
指人見性還迂曲。特地如何證父羊。爭似三家村裏漢。垂垂霜鬢事耕桑。
    愚默
    百不能時心已灰。飢餐渴飲放癡獃。雖然杜絕娘生口。誰聽其聲轟怒雷。
    歸海
     須知格物本無功。衆水皆奔渤澥中。當日馬師聊翫月。大雄峯頂浪翻空。
    曉山
     玉兔已過西嶺外。金烏初上最高峰。霜天欲曙唯寒色。萬嶽千巖一目中。
    實堂
     餘二非真唯一事。滿軒風月意分明。擧揚已得無虛偽。不管庭前荒草生。
    覺海
     大圓滿果浩無邊。自有金波湧拍天。始本雙忘忘不立。珊瑚枝上月嬋娟。
     藏叟
     恰似摩尼韜寶光。退身深隱幾青黃。教他魔佛窺難見。白鬢吹秋坐夕陽。
     雲澗
     溪邊歸去抱幽石。似悔當初出岫行。從此凝然閑不徹。教他流水太忙生。
     日峯
     金烏飛上碧層巔。暘谷咸地欲曙天。剎剎塵塵照臨下。孤高峭峻是通玄。
     塵沙剎界照臨圓。屹立扶桑暘谷邊。脚下何人黑如漆。且來登此最高巔。
     梅山
     昨夜一枝凌雪開。千巖萬岳見春回。欲參心即是佛旨。向最高峯進步來。
      竹叟
    心虛體勁直還清。獨立叢林稱老成。且喜此君增氣節。龍孫龍子逐年生。
      霜山
    青冥露結布寒威。染盡千林曝錦機。唯有孤峯白如雪。曉天雲靜峭巍巍。
      春谷
    雲罩桃花洞口橫。如呼如答亂鶯聲。風光長是二三月。却咲廬山錦繡名。
      旨菴
    得宗訣後便歸去。石室茅茨三十年。此意無人來問取。寥寥掩戶錄蘿煙。
      萬山
    等閑倒指算來看。疊嶂重巒歸十千。不涉數量高著眼。通玄峯頂挿青天。
      方外
    本色衲僧真住處。遠離上下四維間。堪憐歴代傳燈祖。出得西天東土難。
      釣月
    垂絲千尺泛扁舟。意在金鱗幾度秋。今夜不空把竿手。玉蟾影動上鉤頭。
      桃隱
    煙霞鎖斷洞中空。獨愛花開爛熳紅。不許避秦人到此。夕陽流水幾春風。
      松峯
    風攪千年蒼翠動。山頭日夜激驚濤。似嫌凡木交枝葉。立處凌雲萬仞高。
     自聞
    不是依他方現成。從來已事太分明。山堂夜靜聊傾聽。雨後前溪添得聲。
     徹叟
    翻身透得祖師關。百匝千重也是閑。老去渾無些子力。倚筇獨立看青山。
    無肯佛語猶嫌到耳邊。等閑眇視祖師禪。渾無一法投吾意。只對青山高枕眠。
     石叟
   對人似有點頭心。苔髮垂霜歲月深。歴劫應無消日也。兒孫大小滿山林。
     端堂
    門庭徑直恰如弦。本是梁方又棟圓。古意分明人不薦。滿軒風月轉蕭然。
   僊巖
    閑名留得赤松子。陳跡徒存黃石公。猿叫蒼崖秋夜半。解空須坐月明中。
   明海
    心月孤圓影欲流。金波自湧幾時休。任教不昧靈源底。直見珊瑚枝上秋。
   絕照（盲者）
    工夫日用弄光影。歴劫何曾得道成。打破當臺閑古鏡。本來面目自分明。
    高庵
    欲知我個誅茆地。三十三天在下方。佛祖無由仰望處。如何百鳥去忙忙。
   月峯
    靈山話與曹溪指。只在平常光影邊。峭峭巍巍高著眼。通玄孤頂一輪圓。
   瑞巖
    靈芝生處玉玲瓏。絕壁懸崖壓半空。昨夜孤猿叫明月。聲聲都喚主人公。
    聞翁
    飛聲宇宙似雷奔。側耳人皆喪膽魂。雙鬢霜寒秋已老。盡閻浮界是兒孫。
    太原
    昔年有個師僧在。講罷法身歸我家。畫角風前唯一曲。寒梅落盡幾枝花。
    信菴
    養諸善法道之源。居此長年獨掩門。春過空山人不到。紫藤花落擁籬根。
    默齋
    毘耶杜口古風存。盡日寥寥獨掩門。個事未曾輕漏泄。溪山簷外已多言。
   天叟
    碧霄漢是我生緣。俯看三千與大千。鳥兔推輪過腳上。眉毛白盡不知年。
    鐵面
    堅頑露出六州邊。妙密鉗鎚打得全。鼻孔眼睛本來具。擬開口咲待驢年。
    重雲
    百千萬片成一片。那得輕輕出岫飛。鎖斷牛峯閑不徹。老融須掩半間扉。
    潭月
    古今誰下蒼龍窟。湛湛如藍萬丈深。唯有寒蟾光皎潔。夜來依舊落波心。
    昨與防州騰上人扁所居廬曰幽棲。復來請安別稱。仍號高庵。乃作偈贈云。
    獨居萬象森羅上。下視諸方門戶低。竪起拳頭春又過。無人來此問幽棲。
    布衲
    曹溪屈眴是爭端。鷲嶺金襴傳却難。我個麻衣較些子。年年補綴得遮寒。
  世謂布衲乃直裰若內衣之稱。全非袈裟類也。余偈意似大差誤矣。但余大元至治辛酉春遊南嶽。次抵于草衣寺。寺後有巖洞。而極幽邃。讀寺記云。昔蜀僧字奉初嗣馬祖。嘗編草為衣隱于是。因號草衣岩。今為寺名草衣寺（云云）余經行廊廡回觀壁間。古今名賢宿衲留題甚多矣。獨張無盡一聯稱絕唱。云古人一悟便心安。計較何曾萬百般。識得草衣衣下事任他麻衲與金襴。
余引此詩以為證耳。
     高巖
    有巖有巖摩青霄。玲瓏八面轉岧嶢。煙霞猶自飛不到。烏兔還疑遶半腰。古今堪仰觀。若何容躋攀。佛祖望崖退。空生得坐難。道人素具衝天志。我取斯巖以為字。名也實也正抗衡。乾兮坤兮少隣比。擧世都無高尚情。區區日逐下流行。早晚歸看幽鳥含花落。誰與同聽孤猿叫月聲。
    遊星攀山僧舍
   千峯崷崒一目收。引臂戲攀斗牛立。徐步煙嵐紫翠間。迆邐石磴躡零葉。老屋空山秋日寒。土階積雨苔錢疊。因思吞佛視雲霄。誰復移茆深處入。此道今人渾蔑如。風松吟罷草露泣。歲晚幽棲意自容。且呼猿鳥為相揖。
   獨遊東谷之知足庵。時濟北巖養病於下庵。遂題其壁間而去披榛來扣禪扉。欲問煙霞痼疾。孤雲出岫不歸。只有松風瑟瑟。
   愍侍者來山庵道聚同守枯淡。夏罷告別歸龜峯桂光庵。臨岐求偈。卒成長句以贈云。
   僻居卜窮谷。將石支床脚。道人從何來。且喜伴幽獨。三尺茅簷下。聚首度一夏。討柴與挑蔬。安禪有何暇。氣質不群又妙年。它時平步九層天。菸菟頭上戴麟角。俄然別我下巖煙。布毛吹起。處侍者便悟去。一等弄業識。茫茫無本據。此事若為論。咲倒鐵崑崙。爭如送出松門外。看山看水兩忘言。草鞋跟底清風生。行行掉臂等閑行。行到中秋三五夕。龜峯孤頂桂光明。
   送珍上人之常州見復庵和尚
   巖桂清香飄。西飈吹颯颯。江天鴈聲寒。關山耀古月。臨濟德山堪縮頭。釋迦彌勒且結舌。描不就兮畫不成。知他畢竟是何物。迷之者徒勞石上覓蓮花。悟之者也是眼中著金屑。全無巴鼻甚怪奇。古往今來難委悉。珍禪珍禪為道專切。我憐蒲柳衰躬。汝守松筠貞節。九登三到早留心。千山萬水暫相別。欲掃一千七百爛葛藤。先去參見常州老活佛。
    贈僧謁復庵和尚（此僧遊五臺得放光落髮二名。歸亦曾遊高麗云云）
    上人袖裏有五臺。放光落髮太奇哉。非唯親見文殊去。參遍南方知識來。吳雲楚水草鞋底。又向三韓走一回。常州古佛今說法。行行切忌此徘徊。
   古播言侍者。聚首山中孜孜在道佳衲子也。一日來告辭。乃贈古風一篇云言前領旨早是遲。句外明宗猶未徹。三呼謾討犀牛見。爭識七華亦八裂。倒騎鐵馬過崑崙。和空踏破水中月。德山拱手高閣棒。林際低頭且收喝。且收喝却忉怛。雨霽亂峯青。春禽花裏聒。
   贈釋侍者凝滯頓釋。灑灑落落。電卷星飛。龍驤虎躍。疏慵老頭陀。一生投丘壑。同志遠方來。慚愧嘗氷蘗。酷愛移茅入深。糞火煨芋標格。古風不振久之。林下年年蕭索。千峯玉立掃秋旻。冷翠喦屏掛飛瀑。今朝君已下岧嶢。誰共同看山月白。
   贈松嶺秀侍者東歸
   侍者侍者參得禪。草鞋𨁝跳飛上天。虛空開口咲不徹須彌顛倒走如煙。一條拄杖活似龍。等閑吞却十方空。威音王佛驚吐舌。二三四七盡潜蹤。誰管嘗氷蘗。步步起清風。千里江山晴日照。白雲漠漠生遠峯。偉材豈是易討。扶取欲頹法幢。截斷葛藤之舊枝蔓。把金剛劍而加磨礱。將謂叢林已凋落。且看冬嶺秀孤松。
   贈英侍者歸省
  侍者參得禪了也。倒騎鐵馬空裏走。非唯咲殺崑崙兒。驚起須彌打筋斗。八十衰翁百不能。寧期英俊聊聚首。祖庭喜有個長松。當持晚節於霜後。珍重楊岐栗棘蓬。如今既是入君手。他時抛出與人吞。四七二三難下口。那堪別我下層巒。風前倚杖獨立久。織罷蒲鞋莫留連。再扣柴扉問暮年。
   贈照禪人歸故鄉
   百花爛熳。幽鳥關關。春水千澗。春雲萬山。擉瞎衲僧頂門眼。照用同時也是閑。太奇絕好正觀。大悲千手攔不住。步步親從舊路還。
   備前要侍者。偕予寓但之金藏山。冬迄于春。忽一日辭往京師。
   俚語以代賮別云
   子伴病夫。金峯索寞。對雪擁爐。口邊生醭。三玄三要懶商量。四句百非渾鏟却。今朝又逐春雲歸帝鄉。何日相逢共看山月白。
   贈龍巖仙藏主貞治癸卯仲秋月夕。余忘年友于光德龍岩老兄。特特遠來見訪岩居。相得歡甚。同下錦藍亭上翫月。余謂龍岩曰。靈山指曹溪話等且置不論也。寒山子云。吾心似秋月（云云）正是秋月今夜溢目最好。只吾心實未知其所在也。然龍岩將酬個語之頃時。有山童侍旁。敲松根歌曰。心心心向何處尋。山中闐寂良宵欲深。皓月高懸虛籟滿林。溪聲潺潺漱玉鳴琴。石女木人起鼓舞。虛空開口咲吟吟。余勵聲訶曰。休休小子多口。二人携手歸庵就寢。翌日援毫記焉以贈龍岩公云。
   佛祖賛
   釋迦三尊
   三界獨稱尊。十方無等匹。普賢乃左輔。文殊是右弼。象王休回旋。師子忘嚬呻。元來不起金剛座。萬德金容應剎塵。
    菩提樹下金剛座。滿口縱橫大脫空。從此二千三百載。依前明月伴清風。
    出山相任他流水下人間。莫怪浮雲歸故山。六載艱辛柴骨露。這回果改舊時觀。
    嘗氷嚼蘗成何事。討得通身瘦似柴。四十九年三百會。夢中說夢誑癡獃。
    雪嶺枯坐成個甚麽。勉強出來人天殃禍。等閑放過二千年。今日相逢親勘破。
    杜陀釋迦（擎鉢盂持鈔杖立岩瀑下）
    雪嶺沙門枉出人間。鉢盂無底金錫光寒。岩泉應有倒流日。滿面慚惶洗却難。
   彌陀佛
   塵念頓除如明鏡面。安養三尊即時示現。區區若是望西方。華池寶樹怕難見。
   紫金光聚慈容𤇅赫。區區迷徒向外求覓。把閑思念暫時忘。樂邦果不在西方。
   聞說。此無量壽佛尊像。一夕罹回祿災。而後得之熱灰堆中。空絹皆燼像無所壞耳。遐邇奔趨驚駭嗟歎。逆知劫火洞然大千俱壞。敢不隨他去。神異寔不可測。因焚香稽首聊述賛詞云。
   當初因甚難安養。今日無端入火坑。幸是幻身燒不爛。且居茲士度群生。
    觀音大士
手搯念珠足躡蓮萼。入流亡所返聞遣覺。衆生界空我願方極。剎剎塵塵靈光赫赫。回首貪觀水中月。不知眼裏著金屑。別別別。無量劫來得一橛。
    瀑布透石松崖撐空。碧草為座瓶柳春風。眼處聞兮耳處見。不知何劫悟圓通。
   從聞思修入三摩地。一身分化三十有二。應衆生心如月印水。大智光明無處不至。若海算沙念珠輪指。迷途忘歸寶蓮襯趾。春透百花鶯啼千里。南無觀音圓通大士。
   入那伽定示現圓通。悲心一點衆生界空。巖泉何事響玲瓏。
   妙相巍巍。梵音落落。擬議不來。鐵圍懸隔。白花巖上千尋瀑。
   盤陀石上。古瀑岩邊。悲願海闊。妙智光圓。聞空聞性見離見緣。圓通三昧隨處現前。塵塵剎剎澍法雨。手裏春風柳色鮮。
    圓通三昧塵剎現成。耳裏山色眼中水聲。劫外春風瓶柳青。
    滄溟千尋悲心甚深。崖瀑無聲聞塵自清。大士圓通三昧力。世間那有苦衆生。
    塵沙剎土救人患難。將謂。一去萬劫不還（咦）補陀巖上自安閑。
   十方一華座。遍界大圓光。何止分身三十二。春來萬國百花香（坐圓相中）。
   塵塵圓成水月場。剎剎渾是空花座。歴劫無人入得來。普門元自不曾鎖。
   百千三昧水中月。四八應身空裏花。歸去補陀岩上坐。青山老却幾煙霞。
   圓通門戶等閑開。惹得龍天特地來終日寂寥對岩瀑。入流亡所坐堆堆。
   清淨光圓弘誓海闊。楊柳春青頻伽水活。寥寥獨坐沒人來。可惜普門徒自開。
   三有苦海一葉慈舟。普度群類到彼岸頭。壺中春滴柳條露。塵剎圓通法雨流。
   寶華王座坐巍巍。湛然深入三摩地。剎剎塵塵應現身。豈惟四八而已矣。古皇天下樂無為。化跡猶存丘索類。爭如瞻仰慈容人。悔過捐邪伏妙理。燒舷背水勞籌策。減竈添兵又多事。大士未由動聲氣。生死魔軍自逃避。普門歴劫欠關鑰。願海何嘗有涯涘。返聞聞盡見非見。鳥啼花咲只這是。
   盡謂龍天來側耳。垂慈何必在音聞。無人入得三摩地。海畔青山空白雲。
   大圓滿光。妙相堂堂。昏夜星月。苦海舟航。如今深入三摩地。瓶裏芙蕖吐定香。
   瀑泉穿石。岩樹凝雲。天真明妙。泯見亡聞。終日支頤坐。眼兼瓶柳青。無人入得三摩地。爭識普門元不扃。
   如意輪觀音
   終日搘頤坐思惟。善哉深入悲願海。度群生了已多時。珍重如意觀自在。
    長州逸禪者。舊收印本普門品一卷。首有補陀大士像。嘗罹回祿。然後得之灰中。雖空紙少燔。像并經字敢無所壞者。從予需賛。乃稽首拜手謹書其上云。
   真空妙相。圓通三昧。劫火光中。巍巍如是（咦）黑底墨兮白底紙。
   文殊大士
   覺城東際教壞童兒。謾把師子却作馬騎。祇緣方寸吹毛利。自肯堪為七佛師。
    沒字殘經看未了。亡鋒古劍只空持。長年癡坐金毛背。誰信曾為七佛師。
    地藏
    忉利天宮受佛遺付。有沈苦者誓我救度。度生說甚到慈氏。虛空雖盡無窮已。
    忉利天宮親受佛勅。虛空有盡悲願無極。寶珠在掌救拔世間困窮。金錫振威擊碎地下牢獄。
    六環金錫一顆摩尼。雨物。救乏拔苦垂慈。雖有虛空墜地日。應無濟度棄人時。
     達磨（杲侍者請）
   梁王相對不相識。夜半扶桑杲日紅踏斷大江無一滴。莖蘆葉冷幾秋風（渡江）。
    剛道廓然無聖。乃是覿體現成。元來自救不了。若何度得迷情。長江萬古東流去。脚下依然蘆一莖。
    六宗邪破一言下。五葉花開萬國春。自普通年到今日。是誰得見個全身（半身）。
  寒山
    家在五臺歸不得。路頭忘却已多時。援毫側立寒岩下。想亦應題落韻詩。
強謂吾心似秋月。爭知肚裏暗昏昏。不須合掌勞人事。歸去臺山且掩門。
   拾得
   抛却峨嵋好風月。赤城山水且逍遙。看人寫字忘研墨。回首那知劫石消。
    閑却峨嵋銀世界。國清寺裏恣佯狂。數行員葉看未了。枯木岩前又夕陽。
    布袋
    率陀天上幾時得還。灰頭土面且放癡頑。等個人來渾不見。長汀風月為誰寒。
    誰信化身千百億。獨處四明鄽。却將天上長年樂。換得人間一覺眠。
    寄跡四明闤闠外。灰頭土面得人憎。自謂化身千百億。我言天地一閑僧。
    回頭轉腦咲何事。終日茫茫走巿鄽。為愛長汀風景好。多時忘却率陀天。
   政黃牛
    浮盆聊翫清池月。留偈還辭國士筵。白鷺鶿邊黃犢背。眼國老却幾風煙。
    郁山主
    一攧當頭三際斷。却將魚目作明珠。安知今日溪橋上。又跨蹇驢歸畫圖。
   大覺禪師鏡中現觀音像
    謂之大覺全不是。喚作圓通被眼瞞。欲知二大士真體。借手東平破鏡看。
   大覺禪師
   金錫出巫峽。踏遍楚水吳雲。泥牛過窓欞。吼破清風明月。隨方赴感。祠山靈神助化權。應物分形。鏡裏圓通呈醜拙。端的驗人手親眼活。邪禪輩飲氣吞聲。老聵翁遺風。餘烈特特西來。何所為。個是本朝最初教外別傳師。
間世英哲。蜀川權奇。松源的派。無明光輝。初來本朝同別傳師。邪徒妬害累百流支。回瀾砥柱屹然高崎。啓迪迷情深慈痛悲。天下建長開刱雄基。千古萬古福山巍巍（迪長老請）。
    奇哉大覺與圓覺。同德同風道亦同。震旦扶桑為鼻祖。分身揚化振宗風。
    中峯和尚若論這老和尚面前。則山河大地也是幻。色空明暗也是幻。三世諸佛也是幻。歴代祖師也是幻。乃至菩提涅槃真如實相等。一一靡有非幻者也。掩光之後三十年。留得個非幻底。握塵尾拂。踞曲彔床。煒煒煌煌堂堂巍巍。勢與西天目山爭其高寒。遍使盡大地人瞻仰肅恭而已矣。
    萬德莊嚴圓滿身。虛空為舌若何申。我今不免強道取。自佛已來唯一人。
    南浦和尚
    佩息耕真印。離先聖途轍。舊眠橫岳雲。晚翫巨峯月。手握塵尾坐趣來機。崖崩石裂電卷星飛。夫之謂應天子之詔唱松源之道大應國師者耶。
    佛燈國師道德光輝揚日月。眼空寰宇僧中傑。宏振玄風何凛冽。全機別。舌轟霹靂摧邪說。魔外纔聞肝膽裂。如今林下多饕餮。大法千鈞懸一髮。休愁殺。龍峯萬古盤寥沉。
    咄者老和尚。萬般似不曾。當機雷奔電激。即時天靜水澄。殺人刀活人劍。少處減多處增。佛也應難覓形跡。閻浮界裏無此僧。夫之謂碩大光明照映今昔松源的派天下佛燈（寄白絹請）。
    超然標格具大眼目。衲僧寃家叢林軌則。語默才涉離微。聖凡共遭罵辱。有時激起平地波瀾。有時鏟除參天荊棘。中流一壺昏衢明燭。千古萬古仰高風。巍峨突兀老龍峯。
    復庵和尚
    者老漢忒殺不近人情。揭却釋迦腦蓋。擉瞎達磨眼睛。還將千七百公案。打成一個鐵團欒。當頭與人咬。從教下口難。扶桑夜半金烏翥。咲倒摩霄天目山。
    空盡空岩空。幻視幻住幻。神機妙用並馳。露布葛藤等鏟。端的驗人。手親眼辦。假使通身鐵打成。擬議被他穿一串。象龍遠趍風。稻麻不足算。如今五彩施太虛。焉知當下自欺謾。白雲長是臥青山。流水從教出寒澗。
    再來小釋迦。三世的傳家。魔佛俱空盡。眼中爭著華。幾度人天推不出。法身爛却老煙霞。
    拈出陳年爛葛藤。使人嘗檗嚼寒氷。半輪天目山頭月。萬世扶桑國裏燈（半身）。
    實翁和尚
    眉間寶劍。當初掛於雲岩。塗毒鼓聲。晚年鳴乎巨福。毫端拈起。鳳舞龍翔。一句全提。神號鬼哭。從教西來。正宗灼然。歸我掌中。叢林莫謂今寂寞。萬古真風振海東。
    高山和尚
    行已精嚴兮氷清霜烈。為人痛快兮電奔雷驚。誰知靈洞高風別。百億須彌不足爭。
    明窓和尚寒猿嘯枯樹。老鶴立喬松。物外乾坤窄。眼中今古空。調高賞音少。越格亦超宗。西來的傳傑。明覺大禪翁。
    虎關和尚
    人言再世音尊者。孰與當年遠錄公。誰識東山左邊底。光前絕後振宗風。振宗風有何窮。龍淵支派遍天下。一一收歸海藏中。
   一路和尚
    做得萬年名山主盟。提起千聖頂𩕳一著。蕩盡桑田家法。流通松源正脈。喝下崖崩石裂。機前電激雷奔。三尺黑蛇長在握。擬議遭蛇一口吞。
  夜深落月印寒泉。日暮歸禽破翠煙。脫得真如籠罩去。四稜塌地打安眠。打安眠氣衝天。誰知淵默雷轟處。了却通玄未了緣。
    石天和尚
    瀝乾教海。拶透禪關。棲雲菴裏。凝寂幽閑。萬古潜溪流不竭。龍淵處處起波瀾。
    足庵和尚是真陸地行舟底。三據名藍震法雷。度盡迷徒知幾許。夢中記莂太奇哉。太奇哉絕疑猜。本自通玄峯頂來。
    月江和尚（住獨照遍照兩寺）
   神宇爽拔。眉宇古厖。宗通說通兮履歸戶外。獨照遍照兮籌盈室中。興慈運悲兮老幼悅服。擊邪摧異兮魔外潜蹤。夫之謂曹源的派之遠孫大雲入室之真子月江大禪翁者耶。
   一月纔出。千江影寒。是他面目。天上人間叵耐。曹源一滴水。無端平地起波瀾。
   昔典牛以策禪師福不逮慧而憂。策曰。學者惟恐己眼不明。己眼若明。雖獨對聖僧喫飯。又何慊焉。於戲策公一言。抓著我老師兄柏巖松癢處。雖然惜當初叢林閑却好一個主盟。如今拜瞻遺偈為之歎息。其高弟儼侍者請賛。賛曰。
    神釆爽拔面孔儼然。已佩佛燈密印。寧忝大覺正傳。胸中掃除毫末。量外包裹大千。冷咲東寺折床鬧熱。仰慕法昌泥像因緣。有道聲喧區域。無心出應人天。萬機泯絕華藏界。一室高眠竹澗邊。
    太虛和尚
    江上千山雪晴後。樓頭午夜月明初。吾兄面目只這是。何事丹青繪太虛。
義堂和尚面目嚴冷神宇玲瓏。學海枯竭智境掃空。提起金剛王寶劍。是魔是佛可潜踪。夫之謂東山下左邊底跳灶跨釜的骨孫義堂老禪翁。
     無住和尚（雄書記請）
     簪纓雄族宗門英靈。將謂韜光復鏟彩。胡為增發法燈明。似即不住。住即不寺。鷲峯真規少室妙旨。要看個老漢全身。且待花開鐵樹春。
  一口平吞三世佛。妙高孤頂月明天。應無所住而常住。大法燈光萬古傳（住妙高）。
   仲聞和尚
    松源遠裔。桑田的孫。遼天閑鼻孔。咲殺鐵崑崙。靈虎山頭高坐斷。凛凛威風振乾坤。
    無極和尚
    皇室玉葉。金枝叢林。砒霜鴆毒。學海波瀾。渺瀰何曾留元字脚。嗣天龍不肯天龍。果然超宗亦越格。靈龜孤頂太嵯峨。壓斷須彌衝碧落。夫之謂高峯直下的骨孫佛慈禪師真面目。
   頂山和尚
    最軟頑時堅似鐵。到誵訛處坦如硎。巍巍坐斷士峯頂。下視衆山眼轉青。自甘敢不為人出。出則教他魔外驚。一榻翛然久淵默。誰聞遍界怒雷轟。
   俊翁和尚俊翁老子吾端友。談咲忘懷歲月深。別去不堪追慕處。忽瞻遺偈益傷心。休傷心。玉峯萬古翠千尋。
      靈叟和尚（住蒋山）
面目巉岩。器材瑰瑋。一句全提。半提惡聲。千里萬里。無明種草新生。佛燈光焰將熾。人言寶公再現蔣山。我道活龍誤下死水。禹門缺雷轟。叢社喪公議。枉把丹青畫太虛。孤風凛凛來未已。
    孤峯德長老
    松老竹臞。氷枯霜烈。胸中古今。脚底吳越。列祖重關。七通八達。收拾玄機。退藏於密。煙雲唯可沒半腰。天外孤峯轉山
崒。
   南光開山觀長老
    氣壓丈夫眼空寰宇。手握黑蛇打風罵雨。圓機無著也低頭。山帶瑞雲千萬古。
    昌快大德
    參得天龍直指玄。寥寥盡日自安禪。遺芳餘烈有何極。桂子蘭孫億萬年。
    前備中太守佐佐木西公禪閤
    皇家一十四葉龍冑。武門百萬軍中羽儀。果欽可畏。惟德惟威。忠義精兮貫于日月。英雄氣兮吐乎虹霓。況是圓顱亦方服。佛魔須放一頭低。
   妙喜禪尼
    夙植信根心遊空門。為功德母桂子蘭孫。慈容影現鏡中人。虛幻花開劫外春。
    自賛
    秀格禪人請
    大厦高堂我無分。松根石上逞家風。茫茫塵世誰知已。欲去西山問亮公。
   聖濟大師請水中月影。花裏春容。畫虎成狸。喚蛇做龍。甜瓜棚上苦胡蘆。德山臨濟嘴盧都。
   莊福天關長老請（圓相之中半身）
    幻身不全神光虛圓。一生甘自韜晦林泉。誰是替吾發靈焰。佛燈再得照人天。
   道安侍者請
   心光不昧轉團圞。且喜覓安能得安。個是本來真面目。夜深山月照秋寒。
    曇心庵主請
    心心心夜來古月照霜林。禪禪禪無角鐵牛飛上天。是則真我為鏡像。非則闍梨全老僧。黑蛇三尺閑在手。吞却乾坤似不曾。
   元奇禪門請
    清奇閑淡嶺頭雲。奔激潺湲澗底水。老夫無處隱全身。五彩畫空還不似。
    慈源大師請
    誰將麗妙紫金襴。包裹愚夫赤肉團。恐被傍人看便咲。不如送在舊青山。
     日進禪人請
    退而忘進。默爾泯云。寥寥終日孤榻翛然。生平誓不淤人世。只在白雲峯下眠。
   宗仁禪門請
    丹青繪虛空。全似全不似。身披花袈裟。手握竹篦子。好一個長老。欲赴來機底。林下癡頑叟。幾時敢得爾。這般大模樣。我儂所深恥。汝今收去勿示人。是乃為余存道義。
    松嶺秀侍者請
    咄者衰翁。禪也缺參。道也絕學。縱目雲霄寄身林壑。咸言大覺破家孫。寔是佛燈跨斧子。若何得個傑秀人。扶起吾宗已湮墜。
    翼姪請
    似則固似。是則未是。離相離名。非彼非此。歴劫何嘗現全體。
   月庵居士請
    全身半身。日面月面。鏡上幻塵。空裏閑電。而今老矣。歸圖晝依前。早是新羅箭。退藏放癡憨。誰言拒住院。眠雲知幾年。看山長忘倦。我儂活業只恁麽。一生擔板愛自便。
淨仁禪門請
    林泉為家。猿玃作伴。眼中有煙霞。胸次無涯岸。從來智體全不具。宜乎幻影亦缺半（咦）渠是誰也。天地之間只一個。疏慵癡頑寂翁老漢。
   慧鏡禪者請
    幻化空身。鏡像水月。百年一夢。終歸變滅。尔儂教我入畫圖久住煙霞山水窟。
    聖玖大師請
    視利等塵埃。懼名同桎梏。殘月落遙峯。孤雲老空谷。諸方浩浩說高禪。孰與渠儂伸脚眠。
   元杲禪人請
    杲日麗天。清風匝地。遍界不藏。面目現在。若非具眼頂門人。如何見得個全體。
    元綸侍者請
    這擔板漢。某老岩叢。一榻默坐萬緣皆空。聞勸住院言幾乎。洗耳猶見宗教替。為之槌胸。有時江湖入夢。夜寒月照短蓬。稱意金鱗直鉤上。絲綸掣斷白蘋風。
    超曇大德請
    參橫月落湖山曉。全露本來清淨身。丹青汚却虛空面。冷地從教咲倒人。咲倒人誰識真。試自威音劫前看。曇花方綻一枝春。
    養侍者請（尼松下坐石）
    青松為屋廬。苔石作床䢓。但得佳山水。求居養幻軀。平生深恥被人識。豈料今朝入畫圖。
    守顯禪人請
    幻真非真夢境何境。一禪指頃百年流景。盡十方空諸聖賢。與吾同現鏡中影。
   彌天釋侍者請
    身披釋服手掬蚖心。獨步方外眇視叢林。只貪風高月皎。都忘水寒雲深。這般一個贗浮圖。古往今來覓也無。
    無相為真相。無門為釋門。擬欲尋蹤跡。水中探月痕。畫不成時正好看。全身逼塞盡乾坤（預寄生繒請）。
   高揖釋迦不拜彌勒。流行也得坎止也得。一生獨自娛。水聲與山色莫嫌。幻質不完全。且愛眉橫還鼻直。
    定巖一侍者請畫工與我沒腰了。恰似當初立雪僧。只是不曾覓心法。安閑終老得人憎。
     列岫科侍者請
     胸吞雲夢還吐却。選佛場中占甲科。一句機先曾會得。國師三喚更如何。堪咲山前老農父。被他描畫上凌煙。枯木花開是今日。任教空體不完全。
    堅卓禪人請
    貪觀瀑泉飛。獨坐盤陀石。絕無人往還。幸免許今昔。一片雲添百衲衣。萬重山點雙眸碧。
    龍巖汕長老請
    焚香默坐古岩陰。最愛青山深更深。除却同參木上座。誰知這老此時心。
    英顏侍者請
    古道顏色。今時遺民。一法不存。若何為人。可憐石鞏閑弓箭。射中三平半個身。
   霜林果侍者請
    管甚真常體不全。誰知鼻孔恣遼天。祖庭將謂秋已晚。且喜霜林結果圓。
    靈仲英侍者雋彥絕倫江湖播譽。忽棄平生所嗜奇知妙解。而來山中。單單只圖洞明自己。厥志良以可嘉也。一日繪余衰質求賛。余謂曰。顧我個幻化空身。百醜千拙。有何一件可賛底事哉。然尚懇請不已。無奈之何。聊綴二十八閑言還之云。
    衆角叢中得一麟。隈岩老衲慰孤貧。因思歲晚天寒日。少室峯前立雪人。
    隣松長老請
    咄者老漢漆桶不快。為人百醜千拙。渾無一知半解。只圖飽餐安眠。白雲邊青山外。是什麽報緣。幻身不完全。不完全却周圓。月到中秋光滿天（月夕）。
    荊隱璵侍者請
    咄個老寂全無準的。逢貴不肯重璠璵。遇賤奚亦輕瓦石。得少失多。進寸退尺。獨立天壞眇視今昔。兩鬢霜寒八十秋。三衣染盡千峯碧。何時手裏墨蛇兒。白日成龍轟霹靂。
   了達禪人請（位牌）
   閑名離幻質。隨汝入丹山。掛在壁間看。同居渾一般。

   永源寂室和尚語（上）

   永源寂室和尚語下
   小佛事
   飯高山塑觀音像點眼并安座
    返聞聞盡盡處亦空。所以根門一一無功。塵塵三昧剎剎圓通。千江月影萬卉春容。惟道人久機巧妙。爛泥團裏寄逸想。唯在手之翻覆際。現出端嚴殊特相。非但人天增瞻仰。也教魔外退咨嗟。將回紫金山。盍瞬青蓮華。我見大地諸衆生。本來誰不具寶目。錯把色空明暗等。妄自一翳永翳却。願同大士正法眼。頓獲真觀清淨觀。縱有虛空消殞日。巍巍坐斷飯高山。
    中峯業海兩和尚點眼入塔
    多子塔前。天目山巔。將錯就錯。無傳為傳。這般沒面目底。即今分座儼然。既是狹路相逢。未免向他頂門點出金剛眼睛。普同盡十方遍法界情與無情放大光明去。也召大衆云。好生觀（以筆左邊點云）金烏啄破瑠璃殼（右邊點云）玉兔挨開碧落天。
    永源寺觀音點眼安座
  補陀圓通大士來也。梵相端嚴人天敬畏。新開清淨寶目。靈光無處不至。說甚麽冥府幽都。法界皆煌煌煒煒。謂之正法眼藏。亦名大圓鏡智。夫吾大聖薩埵昔在久遠劫前。從聞思修入三摩地。證百千甚深微妙諸大三昧。所謂大解脫三昧·大寂靜三昧大智慧三昧·大慈悲三昧·大施無畏三昧等是。只為愍盡大地衆生雖具足如此三昧。迷妄所蔽無由現成受用故。迫不獲已區區而起。把個晨鐘·暮鼓·鴉鳴·鵲噪簷頭雨滴·澗下水聲。傾腸瀝膽激揚揭示。汝等諸人為甚麽。恰如塞斷娘生耳根。相似於戲今朝瑞雪滿溪山。無限風光正好。看淤遍十方諸國土。不知婦去永安閑。
當麻禪門拈香
    處塵全有絕塵作。無髮厖翁摩詰流。臺榭亮亮歲云暮。木人石女也生愁。丈夫猛烈漢。全機自不同。不受生死控勒。寧被涅槃羅籠。便與麽承當兔子何曾離得窟。任不與麽去徒弄死蛇為活龍。畢竟作麽生。昨夜須彌頭倒卓。天明𨁝跳太虛空。
又（佛成道之日）
   夫以正覺山中見星燦然。歴劫未明事忽爾得現前。以海印三昧一印印定。令大地群生頓出蓋纒。不論四生九類。說甚十聖三賢。一味平等密無中邊。幻生幻滅一來一去。月沈寒水。雲掛青天。如是領略將去。親恩佛德酬報周圓。其或未然。帶雪梅花初破玉。清香透過竹籬煙。
拈香
   大日本國備前州藤野保居住菩薩戒弟子某。今值亡室某七周忌辰。就于大士山慈廣禪寺。拜屈滿堂清衆。預卜七個日。取大乘真詮且繙閱且繕寫。啓帑揮金營辦供嚫。加以裂冠披緇方預三寶數。追嚴誠至可莫大焉。仍命某焚香獻諸聖。說偈作證明者。一向芙蓉城内遊。光陰倏忽七周秋。從教動地悲風起。山自安閑水自流。寂滅現前觸目真。迷情猶自隔重津。崑崙昨夜奔滄海。撲碎珊瑚月一輪。從此遠離男女相。煌煌煒煒亦堂堂。慚愧德生與有德。飲光熱瞞紫金光。者回不墮千聖轍。揚身那畔行履別。捩轉面皮歸去來。塵塵剎剎皆超脫。
道浩禪門拈香
   去來無象恒儼然。擬欲追求隔大千。幾度清風明月夜。黃梅石女哭蒼天。欽焚一瓣兜樓。供養三寶勝位。奉為某禪門莊嚴報地者。恭惟。靈鑑懸胸照破生死窠窟。智仭在掌裂開聖凡蓋纒。丈夫須辦丈夫事。妙在神機未兆前。轉轆轆活鱍鱍 切忌劍去刻舷。雪覆千山頂。孤峯聳碧巓。今日臨風聊表信。無根樹子起香煙。
脫叟和尚拈香（俗弟請）
   恭惟。某人父視靈巖祖智覺。平欺魔佛有來由。蕩盡生涯無折合。當頭坐斷自甘休。三十餘年打孤硬。真機妙用取次收。輪奐寶坊如幻出。住山氣象古為儔。遽抛鈯斧翻筋斗。鶺鴒原冷幾回秋。天倫義重逾山嶽。深恩厚德若何酬。法中復獲為昆弟。雪峯請益老巖頭。年年斯日增追憶。白雲流水空悠悠。
頂山和尚拈香
   此香實際理地栽培。大覺海中浸爛。雖然無銖兩。價直踰娑婆。觸之則燎却闍梨鐵面門。嗅著則塞斷衲僧閑鼻孔。直得盡虚空遍法界。森羅萬象四聖六凡。情與無情以至從上佛祖出世度生唱般涅槃。靡有不禀渠資薰之力。令日伏值頂山和尚小祥之辰。代他入室真子感鼎諸兄。信手拈來。一爇爇却。聊伸真法供養。是為報恩謝德。抑亦復讐雪屈乎。不見道出乎己者返於己也。
 全戒禪尼拈香
   夫以芙蓉城内慣優遊。真淨界中歸去休。滿院落花春過後。從教霧慘又雲愁。生住異滅恰同鏡像與水月。愛別離苦舜若多神墮淚雨。五障三從不勞一掃空。八解六通懷中取寓物。所以龍女早唱無垢正覺。喜見終受靈山記莂。若是與麽荷負去。謂之女流成就丈夫事業。其脫未然。大洋海底火一星。遍界曇花香拂拂。
蓮阿禪尼拈香
   夫以一靈真性虚徹精明脫體現成時。動靜無形。去來絕跡。纖毫不存處。彌綸三際。充塞十虚。了了然常在鑑覺之先。玄玄乎迥出思議之外。強名本地風光本來面目。亦謂正法眼藏涅槃妙心。背之則曠劫漂沈。合之則剎那超越。是故愛道先受記莂靈山會上。龍女始成正覺無垢界中。彼既丈夫。吾寧不爾。直下領略。切莫遲疑。五障三從喻如昨夢。脫出愛別離苦。娉婷芙蓉新綻泥裏。照破生住異滅。清涼寶月高懸秋空。不昧正因頓圓種智。塵塵刹刹大用現前。只將沈水一爐煙。奉獻十方諸聖賢。即今莫惜運神足。請與證明臨法筵。
東禪巨舟和尚
   遠駕鯨波歴大方。魔宮虎穴任行藏。一棹東歸三十白。聲名藉藉滿扶桑（某人）象骨峯前得轉身句子。三喚聲裏見藏殊自彰。掀翻海嶽空索索。賞音獨有個曾郎。眼目人天時龍象易辦。睥睨湖海處氣宇難量。寧無法幢倒而復立。當教佛燈滅而重光。惜雖兩提鈯斧。無由大試鋒鋩。應世尊云畢。忽爾一周霜。遍界大人相。巍巍亦煌煌。明月上芝嶠。清風撼松岡。木人拊掌歌咲。石女攢眉悲傷。光也不佞忝嗣遺芳。昔日兄呼弟應。今朝義斷情忘。驀籬跳竈知多少。替彼聊供一炷香。
   又
    此香萬化大本。群有靈根。欝然威音劫前。卓爾實際理也。離名離相。絕榮絕枯。倒抽不萌枝。強號無影樹。浸爛華藏海中。突出涅槃岸上。遭盂八郎漢。截作三段來。雖無一點芬馥之氣息。還逾五分法身之薰聞。今朝臨風一爇爇却。非獨驗過諸聖鼻孔。專用奉獻吾巨舟師兄。切冀享是真法供養（挿香云）咦不見道。有伴即來。
  預修
   日本國遠州路河村莊居住寶心禪尼。今月十三日謹發誠心。就于龍壽山永安禪院。施淨財設精膳。預修歿後冥福。其志頗以可嘉也。竊念三毒焰熾三塗苦報易招。五欲海深五障淪溺難免。大凡多劫罪累未由懺除。雖徒懷慚惶。無處陳哀悃。仰願三世十方諸佛菩薩諸賢聖等。不惜慈愍。降臨道場。且為證明。且賜加被。專冀寶心禪尼壽報百年後厭世緣時。不復墮女流。常得生淨界。菩提心而不退。般若智以現前。提挈河沙含靈。同證無上妙果者。
自從一惑於真性。荏苒各繫乎幻業。蠢蠢六趣與四生。昇沈疲極百千劫。偉哉猛烈女道人。誓向今生度此身。一日命他清淨衆。頓寫靈山九會文。須信經王勝妙德。來報七分獲全得。華鮮本是海龍兒。無垢界中成正覺。將謂同途不同轍。元來無二亦無別。菡萏花開三四枝。遍法界中香拂拂。
  見公禪門拈香
   一度興悲風樹邊。既成三十有三年。不知今日是何日。鐵眼銅睛淚潸然（某人）歴劫到今。隨迷逐妄。改頭換面。輪轉諸趣。而乃爺娘形生之本。彌綸三際。充塞十方。假使分身微塵刹土。嚴修恒沙善因。安獲報答劬勞萬分之一。惟除心源廓徹當念消融。脚跟下一著卒地折嚗地斷。見生死相猶如空裏繋風。住涅槃心同水中捉月。是故寧有一法當情。本無三界可出。初中後善徒設。羊鹿牛車空馳。便與麽承當去。罔極深恩一時酬畢。其或未然。未曾點筆前看取。菡萏花開遍界香。
中峯和尚
   天目名山倒卓頭。佛魔驚怖鬼神愁。刹那三十有三白。師子巖前月照秋。恭惟（某人）亞聖大人。間出季世。運慈利物。勉乘願輪。生知現前。全機活脫。翻身拶透乃師死關。方寸之中平呑夫若須彌若渤澥者八九。一毫頭上揭開恒河沙數甚深微妙義門。宗通說通。該盡法界。道富德富。充塞乾坤。佛祖已來。今古之下。應當求此於無業永明大珠忠國師伯仲之間耶。縱使借萬象以為舌。今去稽首讃揚。連綿不絕從劫到劫。猶恐百千億分不敢及其一分。也於戲已矣哉。香煙一縷淚千絲。大法主盟其復誰。
道善禪門拈香
    於戲夾截虚空成兩片。森羅萬象哭聲連。就中擬覓去來跡。獨脚烏龜飛上天（某人）志氣貫虹蜺。操履潔氷雪。處鄉黨則溥輸和睦之誠。事君家則固持至忠之節。移居近蘭若。樂聞鐘梵。以鄙絲竹之聲。隨僧陪禪床。耽嗜素饌。而忘芻豢之味。不出塵中辦出塵事。譬如芙蓉開淤泥裏。濁世安能忍久住。攢眉常自暗嗟噓。浮世五十有二年。只將一夢寄華胥。此夢俄然驚起。撒手浩歌歸歟。遮莫雲愁霧慘也。青山依舊體如如。
特峯和尚拈香
   恭惟（某人）佛通的傳英裔。大福中興主盟。提唱宗乘也。雷馳電激。崖崩石裂。居常懷抱也。氷枯霜烈。雲閑水清。咸謂龍淵復興波浪。慧日重增高明。自從一回假示生滅之相。至今雲愁霧慘。鬼哭神驚。老拙昔年俱在巨福山中。肩摩衫屬。風前月下同坐同行。悔不與他道著末後句。今日狹路相逢。不免借水獻花去（挿香云）沈水一爐茶一盞。黄梅時節雨慳晴。
川庵濟禪門拈香
   風樹葉飛三見秋。忽驚光景疾如流。法身眠熟呼不起。江上青山也著愁。夫以。幻妄境中有生有死。實際理地無去無來。只獲一念頓空了。枯髏頂門活眼開。便見傾湫倒嶽。地轉天旋。全機瞥脱寂滅現前。只要與麽信得及。大家不用器蒼天。
了道禪門拈香
   世間之人雖知有生死。懼生死者鮮矣。終日擾擾役役繫于塵網。虛度歲月全不顧前程大有事在。忽爾臘月三十日到來。則方始驚窘慞惶無處頓手脚。宛與不知有生死者無以少異。也可憐愍者耶。播州道公禪門獨懼生死之人。何以知之。其平生區區究志至誠。預修歿後之善因。昨已寄信。命老僧營辨卒哭之佛事。今又請作小祥之功德。老僧嘉歎久之。仍唱伽陀以聊加讃揚云。若教一念空三際。便是吾門活脫人。昔日不生今不死。金剛正體本來身。
浮霑大師拈香
    日本國遠州路濱松莊居住菩薩戒弟子義俊。今月二十日茲遇亡女比丘尼淨霑小祥之忌辰。得得遠來就于永源精舍。揮金辦供。拜命闔山清衆。奉繕寫妙蓮經一部。尋命山野。焚此寶香。供養十方婆伽梵法界賢聖衆。所鳩善因專冀淨霑頓脫多劫輪回苦因。速證諸佛清淨妙果者耶。
    夫以。人生處世。其親在則晨夕不離左右。靡憚勞苦罄其侍奉之誠。及乎其亡則或廬墓畔持服三年。若是出家之士固守心喪。勤苦煉行不限歲月。而薦冥福。謂之孝終者也。於戲幽靈落𩭄。披衣遊方之日多。承顏之時少。素念參禪學道見性明心。庶幾報酬劬勞之恩。爭奈志願雖大。力用未充。一旦無常遽至。蘊志永逝。悲夫重願。惟靈生生如尼總持得達磨印證。世世同大愛道受世尊記莂。幻妄境内有生滅。真常界中無去來。萬古秋空一輪月。清光夜夜照高臺。
  鈍庵和尚
 自從到得休歇地。世外棲遲四十年。祖道任教都爛却。臥雲深處打安眠（某人）透玄關旨。早應覺雄聲前三呼。遊大鑑門。首領真淨堂中一衆。險崖句流出胸襟。撥天名雷鳴海上。衰拙昔年追陪杖屨。呉頭楚尾江西湖南。伊余倦遊歸隱桑梓。殘山剩水茆屋石田。邇來隣壁分光。共嘆歲晩佳會。遽爾棄我長逝。無奈老淚難收。然雖與麽涅槃後有大人相。澤山巍巍摩蒼蒼。不堪義斷情忘處。挿此兜樓一片香。
為洞禪人下火
    洞然明白。是個何物。擬議不來。七花八裂。畢竟如何。火中紙馬嚙生鐵。
   密庵主下火
    竪拳消息無人息。門掩煙蘿幾度秋。一夜虚空消殞了。須彌頂上輥花毬。草露浥浥。風蕉片片。唯一堅密身。一切塵中現。向上更有轉身一路在（以火把打圓相云）石火電光。一見便見。
西祖頂山和尚
   西祖已踰葱嶺行。虚空消殞須彌倒。山河大地起悲風。夜半扶桑日杲杲（某人）玄機妙用。佛祖窺覷無門。潜德幽光。魔外伏膺有分。一生擔板。三處住山。滅却通玄正傳。掃蕩瑞龍活計。門庭孤峻具瞻古格叢林。規矩森嚴堪革今時途轍。一周事畢。瞥爾翻身。拳倒涅槃城。踢翻生死窟。更有末後一句。分付諸人。還會得麽。看看紅爐飛片雪。丙丁童子面門寒。
蘊上座下火
   五蘊非有。四大本空。泥牛夜吼澄潭月。木馬時嘶碧落風。只如亡僧面前觸目菩提。且作麽生和會（以火把打圓相云）其或未委悉。大家問取丙丁童。
省院主
   幻境忽省。大夢俄寤。葉落歸根。金風體露。既是初秋。夏末須向萬里無寸草處別求活路。雖然與麽院主惜取眉毛。好何故木佛不渡火。
道善禪門
   不思善不思惡。面目分明。瞥地去瞥地來。全機獨脫。偉哉猛烈大丈夫。生死牢關當下拔。既出真俗羅籠。寧墮聖凡途轍。正與麽時。那裏是他真歸處。紅爐焰上飛片雪。
伊大師（燈節日）
一夜須彌打筋斗。驚虛空起皺雙眉。從教明月照海嶠。爭奈悲風動地吹（某人）四十六年借路人間。惟道惟勉。蘗苦氷寒。坐斷末山不露頂。寧居鐵磨牸牛欄。說甚伊字三點。拶透向上一關。是則是（竪起火把云）更有末後句子。切須理會始得。其或未然。問取燈王古佛看。
  明應大師
   一念與道相應時。堪做吾家真種草。溈山門下老牸牛。法華會上大愛道。當頭拔却生死關。直下掀翻涅槃窟。末後句子又若何。烈焰堆中一片雪。
鏘侍者
   三呼三應。金石鏗鏘。末後一句。遍界不藏。只如毀犯聖制破夏行脚。果有出生入死超宗越格分也無（擧火把召大衆云）看看火中菡萏吐馨香。
  慈慶禪尼（預請）
    風前薤露易晞墜。岸樹井藤良哉。五十六年惟一夢。任教殘月照西臺（某人）受生業繫暫處女士輩流。是其天資甚踰丈夫志氣。舊守三從勞服勤。忽驚五障難迴避。毀形既厠六和衆。旋踵須昇諸聖位。梁疾歲云深。奄息時將至。四大空身有去有來。一靈真性不變不異（拈起火把云）大衆見得麽。金剛正體鎮長存。劫火幾度燒海底。
楞猛庵主（結夏日）
    不辜捨俗歸真志。猛烈工夫已十成。失脚踢翻生死窟。放身靠倒涅槃城（某人）夙生知有個事。頂門具活眼睛。百千法門即時蕩盡。七十六歲幻夢忽驚。萬里渾無雲一點。參州只是月孤明（以火把打圓相）諸人高著眼看。安居禁足蝋人氷。却踏紅爐焰上行。
為靈叟和尚入塔
   佛燈滅却瞎驢邊。知是無明得的傳。慚愧頂門正法眼。空餘夜月照青天。恭惟（某人）誤入長勝籌室。喫著痛拳。從此喪盡命根。露些風骨。出言吐氣處。越格超宗。楊眉瞬目時。截釘斬鐵。南詢歴盡二十年。勘過諸方老古錐。便見大唐國裏只是有禪無師。還向巨福山中平分風月。宏開萬壽爐橐鍜錬聖凡。橫拈倒用星飛電卷。真操實行氷潔霜嚴。太古正音和者寡。調轉無生七見春。末後一句。淵默雷轟。直至如今。疑殺幾人。一義同心。山缺高兮海缺深。兄弟十字無限清風來未已。者個是（某人）一平生受用不盡底三昧。即今却要知真歸處麽。未免重通個消息去。流水潺潺一溪曲。白雲長鎖碧層巒。湘南潭北黃金國。不似自家田地閑。
心庵主入塔（舊為明禪檀那）
不昧正因。心華開發。立大基業。為法檀越。竪起拳處。打破生死牢關。低頭歸時。領略故家風月。釋迦腦蓋。達磨眼睛。畢竟是個什麽閑鬼骨。空留三尺浮屠兒。千古萬古峭巍巍。
覺真禪門入塔
    出生入死兩具空名。離真除妄也是何物。浮屠三尺礙須彌。虚空拶出黄金骨。
  頂山和尚入塔
    千聖頂𩕳骨氣別。當陽突出好生觀。大士峯前全體現。層層落落影團團。正與麽時莫是本寺開山頂山和尚還家穩坐底消息麽。依稀華藏甚深海。髣髴妙高不動山。
說
松巖說
   作陽操禪人從予遊久矣。一日需安別稱。故取松巖為號。渠亦請聞其說。且與語之曰。從上參學之士先固信根而深究道本。志氣高衝霄漢不憂不入時人意。雖嘗盡霜雪之苦。終難改歲寒之姿。然後立處孤危八面玲瓏鳥道玄路。假使佛祖只斫額而仰望耳。當其垂一機示一境。或濟北巨樹榜樣後世無限蔭涼清風未已。或雙峯山前鈍钁頭邊忽爾打翻筋斗。再來不直半錢。或鳥含花落。錯下名言。教人作境會閑過二十年。或振威一喝崖崩石裂。青天迅雷掩耳不及。汝勉勵力行遠攀。先哲勝躅。乃希顏者顏之徒也。正宜不負所以余命子之旨。庶幾名實相當。乎時有管城翁。在旁起歌曰。鶴唳喬枝。猿叫落月。山撼夜濤。瀑飛晴雪。名耶實耶。天風瑟瑟。
材翁說
   夫非良木者無由締構大厦。是美器而可庸庶幾先修。昔臨濟在黄檗栽培寸青。漸成巨樹蔭涼宇宙。標榜叢林。自爾以降分苗連根。殆不知其幾千萬章。不施繩墨。不勞斧斤。長短方圓自然中度。是以競刱洪基。宏開戶牖充塞天壤之間。後來獨有石霜慈明老人。頗具破家散宅手段。數領院事不動一椽。然後勃然而興臨濟之將仆。其十有二世不肖遠孫我佛燈先師是法門梁棟天下宗匠。只以一平生罵佛呵祖口業所招。如今門底冷若死灰。悲夫駿陽梁姪天資英敏亦老成也。薄有起家之才。宜乎足庵取材翁二字為之別稱。唯望勤業勵行。扶立保社要令其實不愧其名也。勉旃勉旃。
無住說
   關西本姪來需別稱。為寫無詮二字還之。渠亦欲聞其說。予謂之曰莫是從無住本立一切法也麽。莫是應無所住而生其心也麽。莫是有佛處不得留無佛處急走過也麽。總不是者般底道理儞。而今只向父母未生前猛著精彩。體究久之。名相雙泯。人法兩空。三際平沈十虛消殞。那時方見無住之義忽爾現前。思之。
道山說
  一日有客。謂余曰。吾抱參道之志有年於茲。而復賦性愛山。雖棲遲易地皆不離山。所以縱目而觀別疊嶂列屏。層巒潑黛。白雲抱幽石。赤日下高岩。全是道也。側耳而聽則溪流漱玉。松籟翻濤。寒猿嘯深崖。老樵歌空谷。也是道也。今既頗覺。境智冥合。物我雙忘。方知道本不在山。山亦何離道。追思古人云。平常心是道。又云。無心是道。或云。牆外底及透長安。豈外外邊打之遶者哉。時古濃河邊大昌主翁信公從余需偈乎道山雅號。余耄矣。不辦平仄之久。借客語寫以塞其請云。
別禪說
   正燈庵主一日從予需安道號。因寫別禪二字酬其請。時有一軀烏。侍帝研墨乃問曰。既是別禪。想非四七二三禀承將來底不立文字等禪。未審甚麽禪。余咲曰。今日是延文己亥臘月二十五。
授庵說
   相陽傳姪一日與余掌庫務於飯高山庵。執爨負舂。區區賤役無事不辦。甚感有志斯道矣。解制後且辭參方亦需別稱。仍號授庵儞。此去看山翫水。遊州獵縣之時。勿忘自己大事因緣。切著眼看。佛佛授手。祖祖相傳底。是什麽邊事。忽爾蹉脚踏得到底。方是名實厮當。至囑至囑。
及庵說
   古播信姪訪余近江石塔客居。需安別稱之次。從容語曰。我師太虛既歿而慘怛未已尋亦喪母。忽省無始以來業繋受身。展轉昇沈三有界内喫盡無量艱辛。若不今日截斷生死根源。則極未來際靡有超脫之日也。況我濫厠空門十有餘年。而於此道全無些子入頭之處。唯是波波挈挈徒閲凉燠。實自慚自愧而已。乃歸故里就樹縛屋。終日掩關休罷萬機把做一件。靠取一則無義味話頭。默默參究。依舊肚裏疑團黑漫漫地無奈之何（云云）予謂云。汝今如此信得及。真個難得也。斯志久遠不退。安患弗獲辦明己事。古人得旨之後。猶拂衣遠引韜晦岩谷。一生與世邈如。纔見人參扣却不獲已。或竪起空拳。或門上書字。或云。溪深杓柄長。這般高風逸韻皆從最初信得及之上流出。將來至今照映天壤之間。予號汝及庵意豈非在茲耶。
劍關說
   演祖頌趙州無字曰。趙州露刃劍寒霜光焰焰。更擬問如何。分身成兩段。性禪者求安別稱。因號劍關。汝由今而後放捨諸緣把做一件。孜孜兀兀參個無字。一旦知解忘。能所泯伎倆盡撞翻關捩子。非惟割斷生死魔網。亦須勦絕佛祖命根。謂之不動干戈坐致太平云。
直前說
   少林云。直指人心見性成佛。淨名亦云。直心是道場。皆俯應時宜。枉順人情。豈翅七曲八曲而已哉。縱使有佛處不得住。無佛處急走過。奔流度刃疾焰過風。遼鶴三千溟鵬九萬。杳出羅籠超脫窠臼。揚身那畔別立生涯。若約衲僧門下正是癡獃漢也。儞若在這裏著得一隻頂門眼。須令鐵磨總持之輩向背後叉手耳。大低如今學道之人。不能一往直前逴得入手。多在一機一境之上做途路活計。如是跥跟。如是躊躕。所以未肯歸家稱坐。實可憐愍者哉。鏡邸接待庵主端大師需別稱。因號直前。寫此以為其說云。
定巖說
   古人晦跡巖間與世邈如。只專以禪寂將為樂矣。所以孤猿叫月無間亂耳之聲。幽鳥銜花不見遮眼之色。若斯三二十年。一旦厥道顯著。紫詔入雲出做人天導師者有之。或亦誓不下石室。煨芋充饑。編草為衣。樵汲之外宴坐靜默。泯泯待終者有之。然其高風逸韻尚鳴韶護于百世之下。咸是靡有不從那伽定之中得來者。予賢姪字一。與予作林下之遊久矣。需別稱。因號定巖。略示其說耳。
南雲說
   予昔遊豫章。舟泊滕王閣下。有一少年梢工扣舷朗誦王勃記詞者。予篷窓起坐終宵側聽私增感激。良足以想見騷人墨客幽致雅韻耳。嗟乎俛仰之頃既逾三紀。今覩鈍庵老兄與神足棟禪。大書南雲二字而為其別稱。乃覺。西山南浦歴爾聚乎毫端。朝雲暮雨宛然在於眼底焉。
高原說
    太元至治壬戌春。遊袁之南源。見方丈扁榜曰。水出高原。蓋取慈明禪師住此山日。有僧問。如何是佛。答云。水出高原之意耶。備陽長福妙老不憚跋涉。來訪于飯高巖居。留信宿而去。其志可嘉。臨別需別稱。號之高原。切希參究慈明垂示之旨徹其源底恐是名實厮當焉。
彌天說
    東晋安公僧中之龍。德名倶高靡有出其右者。故自稱彌天釋道安。良有以也。如今釋侍者樹彌天用為別號。且喜吾門復獲希顏慕蘭之徒也。
雪懷說
    昔王子猷雪中乘舟。訪于戴安道幽居。未到其處。乃回棹人問其故云。乘興來興盡歸。蓋參禪行脚亦復如是。若途中忽爾有洗面摸著鼻孔底時節。何必用宗師面前承言接氣問如之若何也哉。猷侍者需別稱。因號曰雪懷。迅筆亂道贈之云。
霜林說
   果侍者別稱霜林。蓋霜也青冥露結。積久凝白濃清。林也衆木叢生。經年蔭凉廣大。人也德足道優而後必成名器。一朝霜露果熟。人天推轂扶起叢林凋殘之秋。方始不孤余所以號儞霜林之旨焉。
快翁說
   若論此事。則棒頭明旨早是鈍鳥棲蘆喝下轉機不免。因魚止濼。所以高亭隔江横趍。南泉拂袖便行。其遲豈翅七刻八刻矣哉。且問快翁禪伯。作麽生是伶俐衲僧分上事。汝向未開口已前。下得一轉語。名不浪得也。
石澗說
   余性喜遊山水之間。一日飯罷。拉同志兩三輩。入屋後山從樵徑行殆乎數里。松風吹耳空翠濕衣。忽見一洞壑。幽邃㟏岈陰風凜凜。老木交枝古藤垂蔓。兩崖對峙如側翠屏。中有巨石。高丈餘許。屹然特立若削青鐵。硉矹磈礧怪奇可觀。潤澤被物草木華滋。溪山明媚。蓋疑内含美玉而乃致然乎。下有澗泉色似挼藍。泓然瀲灩浸爛雲根。瞪目俯臨令人心寒股慄而已。亦恐有靈物蜿蜒於茲歟。余聊有感懷。即謂同志曰。坐吾語汝。古隱士夐揖塵世。遠尋雲山棲遲空谷之中。考槃寒溪之上。守志堅確。天翻地覆不移不轉。心源淵深歲積月累彌清彌澄。唯羞世人知住處。亦恐聲名流江湖。而今回觀石澗。與古隱士之道貌頗相逼似也。汝意謂何如。同志拂袂起咲曰。老夫實耄耶。若但謂酷愛彼石澗天生清絕佳致。則良以可也。引古隱逸偷庸比倫。何其言之骩骳如是。豈復非好事者哉。余失所對赧面而休。夕陽已懸木末。相呼而歸。翌旦泉姪赤相訪。淪茗同啜。次話及乃事。泉云。或號吾石澗。靡識所由。正欲來從老夫而聞其說。幸希記山中所見所語。在石澗字尾矣。余曰。前所言者是同志所捨。汝用是奚為。泉云。彼已非我。我亦非彼。彼我各異。用捨寧同。余不獲已。援毫書贈云。
可庭說
   老拙疇昔遊于元朝。度夏姑蘇虎丘。一夕竊出堂外經行千人石上。時一方明月白如秋霜。忽爾追憶古人獨立齋腰雪覓法艱難之至。嗚呼倒指。今既逾於三紀。荏苒光景。惟如一日。尾陽方侍者來需別稱。為號可庭。聊記舊事以書厥尾云。
越溪說
   吾子秀格年未甫志學。來入余室忘身服勤。須臾不離左右。已逾一紀。余住庵所在動。不下三十餘輩。渠醇以卒歲之計為懷耳。所以幹蠱周旋無功不辦。然面無矜伐之色。口絕勞苦之言。只疾世情之爛似泥。圖吾道貌清如水而已。一日袖紙需別稱。因號越溪者。蓋越之若耶溪天下勝概。自晋宋至今。名賢才子詩僧騷客。以一不游於此而為恨耳。是以此地之譽。直與天爭高矣哉。汝欲下教實愧名。當宜勵志進修。悟證淵沖卓絕常流。日達玄奧若川之方增。濬大法之根源。紹吾宗之正派。馳名乎百世之下。豈不偉也哉。
書簡
答倫上人
    久不致起居之問。無勝慚惶之至。忽領慈誨審道體佳勝。欣慰無量。前既見惠一花五葉。山中無事。焚香披閱結般若緣。尚欠東語西話。殆如渇思水。今又荷厚意。何以謝之。去春靈叟歿故。諸子堅請繼明禪席。不獲已而黽勉從之。夏罷終脫羈絆去也。秋末到但州。借古寺閑房過冬。今夏猶就茲養痾。鄙體輕安。幸勿煩垂念。備州忍兄本隷業律寺。倏爾奮志。將欲更衣參禪。齎中川雄兄書以為介紹。求愚授衣盂。愚謂他云。自己誤服田衣玷辱佛門。爭敢可度小師乎。子須大方去投名師宿衲成就法器。豈不可哉。今已渠意在夢窓和尚臨川元翁兩老之間。望尊兄方便令渠得遂其志。則亦是利物之一分。愚每以若斯事奉勞煩神用。不免僣越之罪。唯渠不憚跋涉。特來懇求甚力。不忍棄而絕。勉強禀聞。勿悋慈愍幸甚不宣。
又
   順公上人捧尊兄手墨而來弊庵。今夏聚首。二六時中孜孜辦道。真本色道人。愚疇昔隨衆幾乎二十年矣。未嘗及見個樣好兄弟也。豈期歲晩幸得與肉身菩薩結同住之勝緣。是亦偏出於吾兄道義深密之中。詎庸奉謝。皇恐不備。
寄實翁和尚
   前日專介急回。不暇悉寫所懷。尚有慊於中。今歲看又盡。益驚流景易過。況殘齡良以無多。知心能有幾人乎。奉顏接談時中願望。只以老懶日增。因循虛度數月了也。心親跡疎。幸乞勿將怠慢我罪。慈亮慈亮挑字猶未到此。想精妙入神與尋常不同。上剎土地殊茲祕惜。而妬出於外。陰設詭計致是得來之晩耳。叵耐叵耐呵呵。弊寺門前有幾個潑皮。近日作許魔難。因此某早晩拂衣遠引也不定。薄福所招亦不足怪者。隆禪却要禮謁于函丈。冗中援毫觀縷到此。時寒為法保重。
答實翁和尚
   上復忽辱示諭且審。官收辭狀。不敢勉強以撓吾兄安靜之趣。竊為之助喜。忻幸忻幸。壽兄先師最鍾愛之子。孟浪海外二十年。今已歸來猶缺落包之地。誠是可憐者也。如今幾個法眷所占院子。咸是先師遺席。何不與一個教他安頓乎。宛如蚖蛇戀窟相似。個樣破落戶。如何把作人看。天寒歲晩。春風一策。便是相見之時也。來人急回。不能獲伸萬一。恐愧之至。伏冀為法珍重。
又
   越弟來出示所賜手教。焚香繙閲。仍審。此日道福兼昌興寢清勝忻慰無已。細味來諭。區區痛責愚林下掩關懶於趨世。又云。風雲際會以膺峻擢。夫何見期太過。何以敢當。自非厚荷存撫。則安得到於此耶。靡勝銘感之至。愚壯歲隨衆之日。東西班列。尚以不敢措意。何況大焉者乎。是無他。蓋深自量已知分也。頹齡幾乎耳順。蒙昧與年相稱矣。當初所得於師友者。十不記一。好一個棄物。天壞之間。鮮有我顧者。獨頂山居兄平日道義不寒。退與此廢院子。素有山田數畦蔬圃二三畝。分甘作個禿頭老農。躬耕手種。聊以卒歲。亦足以自娛。幸勿煩憂懸。但欲得此生之中追隨左右及方山竺峯諸公高躅。詣于嵩山拜祖塔。罷而歸龍峯啜茗話舊。亦未可得也。徒增悵怏耳似聞。上刹嘗罹元弘兵火衆屋一燼。如今所經營者。止於佛殿一擧而已。厨下清淡。時或俵米度日之多矣。常人分上。必不獲無少勞慮。左右寬量大度。寧復目前世故足介高懷也哉。切希垂念乃祖之道危如累卵。不倦槌拂發揮正宗。無窮法利溥賑迷徒。是則副愚不肖小弟等所以渇望。至祝至禱。問及元泰今夏在此聚首。渠又無日不慕左右道風。怕是秋凉將宗禪。同去執侍座下也不定。姑此略布。極熱為法保嗇不宣。
又
   久稽上問。愧負劇深。區區東望。徒增懷仰。此日槌拂之餘。法候清勝左右方歸國未及周歲。榮領辟命之兩次。竊喜巨瑞之遷。匪伊可徯師祖法燈滅而再焰也。後來關東京師名剎。屢換庸主。到我左右猶未聞登擢何也。胡為公道遽然坎坷。度亦黑衣窣相議論。執己爾耶。凡有意叢林者。孰不嘆息。豈獨契眷之末也哉。左右大節實行當克振於晩節。切冀益加保嗇。禱祝之極。去年秋。西祖頂山兄疾既亟矣。招愚垂涕訣別。苦囑其徒曰。待我溘然。請愚用補遣席。雖大非所欲。情義所在。不忍以存沒二其心。故勉強從之。小祥已除。乃歸隱尺田明禪。尋以安國無可任灑掃者。又被諦兄攛掇。不獲已往來兩寺之間。隨分從事常住。未免時或少冗煩慮。報緣難逃。累縻村院主名。自羞自咲耳。輒有少懇于聞。僧嗣禪人。頂山兄鍾愛之子。為人桑和質直。敢無衲子之過。侍奉本師八更裘葛。迨乎其歿。從愚而遊又一年。蓋受他遺付耳。嚮德慕風久之。特去要求依棲左右。其見許否。渠亦薄有勤幹之資。莅事恐不有失。衣鉢閣裏如闕其人。似試可用之。伏乞賜收録。餘無所望。此間刀子。古今有名。只剃刀底不如和州好。適有人寄一雙來。謾此馳納。幸恕微浼。會見何日。臨書惘然。為法自重不備。
又
   上覆茲者區區奉屈無他。秪欲共啜苦茗食淡飯。而少慰遠別之懷耳。想亦人事繁冗。打疊行李未辨。今既不敢勉強到請矣。前見許進發日蒙賜面違。感戴至意。然迂回兩里路也。是許多擔閣。切勿下訪為幸。乃米麵等零碎物子。件件少許上納。愧作可量。要兄候謁。參隨一擧與他商量也好。昨以數紙干瀆神用。得罪得罪。餘付要兄道達不備。
又
   再拜明禪堂上和尚侍者。三陽交泰萬物發榮。伏惟即辰尊候動止起居萬福來。二十八日故靈叟七周忌辰。緣是燈節以後來此。與他徒弟等相共看讀五部大乘經。預取今日啓建。被忙冗牽尚不及上問。獲罪之至更過五百看讀事畢。即詣上剎以竭瞻拜之忱。敢望慈察不宣。
又
   久不致起居之問。企仰增深。此日伏惟。壽體清勝動止萬福。近承榮遷金峯名藍。是乃湖海衲子所共欽羨。矧吾儕忝居友末。忻慰豈可勝言乎。第恨相違闊遠無緣參慶。只望法席徒馳鄙情耳。亦聞。象外和尚已領巨福。雲山蚤董龜峯。不意見師祖之道復振於世。私以為喜不少。某在此山中。粗要衰晚。春薇秋栗。枯淡中極有味也。惜無人能知斯樂者。呵呵。嗣兄昨齎所賜手翰歸。既而路上為赤眉輩奪得去。靡知所以見教之旨。至今懷憾良多矣。因便再示及一字。幸甚少懇奉白。此椿禪者乃智覺法孫。為人穩實。薄有英敏之姿。進學不倦。恐成就法器者耶。如今不憚千里艱辛。特往致拜函丈。其志勤矣。敢希一賜延見真為幸也。區區所懷百不盡一。餘惟萬萬上為大法益加保嗇不宣。
寄濟禪人
   昨日到安國寺一宿。齎罷當歸明禪。早辰偶檢點行李。忽得前日見惠綿襖。且驚且愧矣。竊付己行解。尋常同衆。受用底粥飯。尚其恐異時鐵丸銅汁也。何況別領常住巨費乎。不是虛飾謝遣而要求無貪之譽。實愧龍天鑒裁耳。今令抑而受之。更增地獄業因。豈是道人所以推及法友之義哉。重取回納。望慈容只恐有負諸兄厚意。慚惶之極不宣。
又
   早晨為取紙筆盞子等。撥遣僕夫去了也。然專价送來感怍之極。綿襖昨已違拒盛意。何以逃愆。還蒙過稱如此。惶愧曷可勝言。上元之後必須回也。餘候面既不備。
寄無夢和尚
   （某甲）拜覆。雄峯前前板座元禪師。違奉既是幾乎三十有餘年。然無一日不在瞻望風釆之中。忽辱過訪。忻慰之至。豈可勝言哉。第恨象駕登途太疾。不獲陪從清談究盡欵曲耳。羚羊皮一片。麁茶二袋。聊表微枕者。幸勿罪浼瀆。伏希慈亮。為道自重不備。
寄震巖和尚
   揖別倏更晦朔。唯日增馳仰耳。昨忽領手教時。在浴中來人亦急求回去。仍無暇裁答。因循到今。愧悚之至。尊兄乍住上刹。恐是不濟事多矣干煩道慮。然吾兄才識超卓量度宏深。以推誠護宗垂慈拯物為念。則兇肝無状之徒。當自歛衽服膺。凡可消忍之一字為調伏衆魔器杖者乎。稍待盜賊衰止路途清平。即往展奉。非面罔既略布不宣。
與月心和尚
   新命定林堂上月心和尚座前即辰伏審。光膺公府峻擢。榮領定林名藍。非惟重揚佛燈光輝。具瞻鼎新祖室梁棟。矧乎月翁昔日最初開法之場。吾兄今朝應世權輿于此。雖各自道行時至。是因緣際遇甚奇。大凡群衲咸增忻誠。況復孤貧忝居眷末。多幸弊庵上刹相距不涉多程。竹杖芒鞋屢詣奉接清話。豈圖衰暮獲茲佳期。日望象駕之遄臻。時出犢廬而佇立。切冀快登猊座。朗振雷音。聳動人天何疑。高遷巨瑞未晚。若時珍育。式副願言不備。
啓三條殿
   某甲誠恐頓首。謹啓三條殿閣下。比日伏承。被下宸翰言。進奉山中平生提持一句。并一日可踏長安之土（云云）茲者某望天焚香。跪讀驚且窘矣。竊顧某識性蒙昧道學空疎。退臥窮山待盡殘喘。寧亦有俚語而可備叡覽。實難應明詔。唯深自愧歎耳。切冀閤下導區區微枕。上達于聖聽。下情靡勝激切屏營銘感之至。某誠恐頓首謹啓。
法語
   奉答再賜手詔昔法常和尚問馬大師。如何是佛。大師云。即心即佛。常於言下大悟。便往大梅山卓菴而住。馬大師聞是令僧去問。和尚見馬大師。得箇甚麽便住此山。常云。馬大師向我道。即心即佛。我向者裏住。僧云。馬大師近日佛法又別。常云。作麽生別。僧云。近日又道非心非佛。常云。這老漢惑亂人未有了日在。任儞非心非佛。我只是即心即佛。僧歸擧示馬大師。師云。梅子熟也。恭惟。辱蒙被下手詔懇求一句子禪。私顧。某法社庸流叢林晩學。全昧宗乘退守頑愚耳。竊念。古德云。吾宗無語句。亦無一法與人。此說之下間不容髮直得。三世諸佛縮舌。歴代祖師吞聲。然雖若斯。既賜詔旨及再。無處逃避。勉強繕寫如上因緣。謹以進奏。伏願陛下萬機餘暇一切時中。將箇即心即佛之四言。置于宸襟起大疑情。勇猛精進擧覺提斯。嘗聞。大疑之下有大悟。小疑之下有小悟。疑來疑云。忽爾疑情破。則頓見本來面目。明徹本地風光。那時覓心終不可得。寧復何佛之云哉。非翅坐斷報化佛頭。亦須恢興唐虞帝業者耶。至祝至祝。
答鎌倉源左典廄（基氏）
   願公只向疑情不破處參。行住坐臥不得放捨。僧問趙州。狗子還有佛性也無。州云。無。遮一字子。便是箇破生死疑心底刀子也。遮刀子𣠽柄。只在當人手中。教別人下手不得。須是自家下手始得。又云。千疑萬疑。只是一疑。話頭上疑破。則千疑萬疑一時破。又云。但辦取長遠心。與狗子無佛性話。厮崖。崖去崖來心無所之。忽然如睡夢覺。如蓮花開。如披雲見日。到恁麽時。自然成一片矣。但日用七顛八倒處。只看箇無字。莫管悟不悟徹不徹。三世諸佛只是箇無事人。諸代祖師亦只是箇無事人。又云。僧問趙州。狗子還有佛性也無。州云。無。只管提撕擧覺。左來也不是。右來也不是。又不得將心等悟。又不得向擧起處承當。又不得做玄妙領略。不得作有無商量。又不得作真無之無卜度。又不得坐在無事甲裏。又不得向擊石火閃電光處會。直得無所用心心無所之時。莫怕落空。這裏却是好處。驀然老鼠入牛角。便見倒斷也。伏承遠馳台翰。忝蒙問及工夫用心之旨訣。衰朽何人。仰荷台誠偏至于此乎。下情靡勝慚惶之至。是心抄寫大慧書中數句。聊備嚴覽。大凡提話頭做工夫。最捷徑簡直成佛做祖基本也。雖然只在當人信得及而已。切冀閤下。將箇無字置于鈞抱。四威儀内二六時中。猛著精彩逼起疑情。參去參來靡有間斷。所謂重昏麁散浮念雜想。不待遣自遣。厥志堅密不退。參未透悟未徹。在八識田中永做道種。生生不失人身。世世不墮惡趣。再出頭來一聞千悟。先哲垂訓豈欺人哉。假使逗到臘月三十日。生死魔軍卸甲歸降。閻家老子歛衽服膺。夫之謂横按金剛王寶劍坐斷宇宙沒量大人者耶。
示月舟居士
   參禪是猛烈大丈夫事業。非怯弱劣機所宜趾及也。所以云。若論戰箇箇力在轉處。亦云。如一人與萬人戰相似。或云。騎賊馬追賊及。臨濟兒孫單刀直入。恰如勇夫赴敵不顧危亡。然後脚踏實地。手握吹毛。一斬一切斷。一了一切了。須是具如上體裁摧伏生死魔軍者哉。昔憑給事有偈云。公事之餘喜坐禪。何曾將脇到床眠。雖然現出宰官相。長老之名四海傳。又李駙馬云。學道須是鐵漢。著手心頭便判。直趣無上菩提。一切是非莫管。從上士大夫學道。如此穩實。如此勇猛。望公奮發慕藺希顏之志。猛著精彩看。父母未生前。那箇是本來面目。時節到來慕地瞥脫。心華燦發照十方空。只要辦取久遠不退轉身心。綿綿密密究來究去。假使今生雖打未徹。生生不失人身。世世得生善處。遇直正知識一聞千悟之必矣。更有一句子。向未點筆以前。兩手分付了也。急著眼看。
示廬山居士
   參禪是猛烈大丈夫之事業也。手提金剛王寶劍。不問佛來魔來。若有嬰之。尸横萬里。縱向威音那畔空劫以前行履。正是階下獃漢。實非與他知解情量葛藤露布。被羅籠底所可窺覷者耶。脫未到遮般田地。且參不是心不是佛不是物是什麽之話頭。二六時中四威儀内。放下萬緣把做一件。綿綿密密究將去。不得教有間斷。驀忽打破桶底子。方知本來真面目只在此山中。廬山居士。遠來出紙求語為驚策。迅筆塞來命矣。
示絶倫居士
   參禪實非猥猥𣯧𣯧淺根劣器所宜企及。須要向上人直下坐斷。橫按吹毛。佛來也斬祖來也斬。更說甚麽生死無明菩提涅槃。如此行履。如此受用。方與自己脚跟下事少分相應者也。其倘或未到這般田地。只將僧問趙州狗子還有佛性也無。州云無之話。二六時中行住坐臥。切莫須臾放捨。如一人與萬人戰。亦如救頭燃。綿綿密密著力參究。是什麽道理。日久歳深。工夫熟伎倆盡。能所忘知解泯。忽爾打破漆桶。拶透牢關。乃謂之猛烈大丈夫事業者哉。絶倫居士。特特來山中需語。不獲已迅筆云。
示道觀禪門
   弟子道觀。常接雲水之僧。其志實可嘉也。昔宣律師。問韋馱天神。世間功德何者最大。天神曰。齋僧功德最大。教中又曰。供養三世諸佛。不如供養一無心道人。汝今不須揀擇有心無心聖僧凡僧。一味平等而用供養。超越如上功德。豈惟百千萬倍者耶。仍示以偈云。齋僧功德誠難測。勿問聖凡同運慈。若是此心長不退。直登佛地有何疑。
示了清道人
   僧問馬大師。如何是佛祖。云印心是佛。其僧言下大悟。凡太近而難見者心也。太遠而易親者佛也。迷心則凡。悟心則聖。全無男女老幼智愚人畜等異矣。是故法華會上。印往南方無垢世界。坐寶蓮華成等正覺。豈非八歳龍女之做乎。昔巖頭和尚。嘗作渡子。有一婆子。抱兒而來問。呈橈舞棹即不問婆子手中兒子何處得來。巖頭便打一棒。婆子云。我乳七子。六箇不遇知音。這箇亦不消得。乃抛于水中。是箇婆子便參得即心是佛底樣子哉。了清道人寄紙來求警策。直筆以贈。
示真照居士
   真照居士請予需別稱。因號曰徹源。蓋名之與實。猶影之與形。捨形覓影無有是處。捨實覓名亦復如是。汝今既得此名。欲得與其實相應。正宜以生死事大無常迅速為念。乃把萬法歸一一歸何處話頭。綿綿密密。參去參來。忽爾照徹萬法根源。方知老拙不浪安號。亦豈非不出塵勞成辦聖賢事業者耶。
示昌宗道人
   水潦和尚。參馬祖問佛法的的大意。馬祖與一蹋。潦遂大悟。乃曰。百千法門無量妙義。只向一毫頭上識得根源。即呵呵大咲。平生示衆云。自從一喫馬師蹋。直至如今咲未休。又復呵呵大咲。又良遂見麻谷。第一番見。谷便入方丈閉却門。渠疑著及至第二次。谷驟步去菜園裏。渠便瞥地。乃謂谷曰和尚莫謾良遂。若不來見和尚。洎被十二本經論賺過一生。既歸謂徒曰。諸人知處良遂總知。良遂知處諸人不知。昌宗道人寄紙需語。為進道警策。仍寫二則因緣以贈焉。若把無言無說。則大如認賊為子相似。不爾則馬祖麻谷。有甚麽指示處他二人如斯悟去。汝只於茲猛著精彩。參去參來年深日久。必須知宗門下果有大機大用奇特殊勝之事。至祝至祝。
示聖巖道人龐居士曰。難難百斛油麻樹上攤。老婆曰。易易百草頭邊祖師意。靈照女曰。也不難也不易。飢來喫飯。困來睡。聖巖道人。不遠千里特特來訪予巖居。其志足以可嘉。因寫如上因緣以贈之。庶幾置之座右。時時著眼看。未審三人之中。擇那箇為師。若謂有優劣也不是。謂無優劣也不是。二六時中四威儀内。念念爾心心爾。猛加精彩參取久之。必知有飯是米做底道理也。
示雪江禪閤（大慧語不録）
   法語之作其來尚矣。大凡自非具大眼目代佛揚化本色宗匠者。豈末學庸流容易可擬之事業哉。倘或勉強効為之。焉敢可逃妄談般若之誚乎。而今忽辱被需老拙語用為警策。老拙深慮僣越。有阻嚴命。愧悚之極。錄呈大慧禪師答呂舍人一篇。伏希憑此而行。久之必有悟明之日焉。
示禪達道人
   六祖大師答韋使君。厥略云。迷人念佛求生於彼。悟人自淨其心。所以佛言。隨其心淨即佛土淨。使君東方人。但心淨即無罪。雖西方人。心不淨亦有愆。東方人造罪念佛求生西方。西方人造罪念佛求生何國。凡愚不了自性。不識身中淨土。願東願西（云云）大凡念佛要脫生死。參禪欲悟心性。未聞悟心性底人不脫生死。脫生死底人。豈亦迷心性。當知念佛參禪。名異體同。雖然古人云。毫釐繫念。三途業因瞥爾情生。萬劫覊鎖與麽。則念佛也鏡上生塵。參禪也眼中著屑。只如此信得及。則不必相賺。禪達道人。勤修念佛三昧有年於此。忽來余室中。請授衣盂兼受大戒。因需日用警策。迅筆以贈云。
示盲者通明
   昔阿那律尊者耽著睡眠。佛訶曰。蚌蛤之類也。仍七日不寐。發天眼通。見三千大千世界。如見掌中菴摩羅果（云云）汝真箇有志生死大事。須將即心即佛公案。時時擧覺處處提撕。一旦忽爾打破漆桶去。謂之頂門具正法眼者哉。那時豈翅見三千大千世界耶。百億須彌無量佛刹。在一毫頭上看却更無餘也。至囑至囑。
示嗣道禪者
   學道之士。先須愼護身口意。屏除貪瞋癡。視名等浮雲。棄利如糞土。出言也要祛詐僞虛妄。立行也貴圖穩實端潔。任遇世間種種違順境緣。一一收在夢幻空花之中。然後以己事未明。常自勉勵。古人尚不容剪爪之暇。吾是何人也。荏苒一生虚度光陰。乃能抖擻精神。奮起志力精進上加精進。勇猛更添勇猛。朝參暮參。行究坐究。一旦漆桶連底脫去。頓見本來面目。撞著本地風光。謂之出家行脚本志一時酬畢底解脫自在活衲僧者耶。儞輔予住菴。七更涼燠。自一歸庫下到今。不憚祁寒隆暑。備嘗艱辛。勤役於井臼蔬圃之間。敢不遑寧居。料想儞日用工夫。為之不致純密。若令儞道業不克成辦。職我之由咎歸于誰乎。從今日去庵中卒歳之計。都不要介懷。切望把生死大事。須臾不忘念耳。考拙力寫此葛藤。以代勞徠云。
示旨廣禪人單傳直指之道。實非識情所測。不可得而名狀。所以南嶽徒磨古甎。龍潭吹滅紙燭。德山棒若雨點。臨濟喝如雷轟。香嚴撃竹靈雲桃花倶胝一生。竪指祕魔只管擎杖。南泉拂袖便行。永嘉振錫而立。投子油油薦福莫莫金剛圈栗棘蓬破沙盆鐵酸豏。各立門庭。巨開鋪席。箭鋒相拄。機境互陳。龍驤虎躍。電馳雷動。疾焔過風奔流度刃。豈小根劣機所可企及。雖然如此。若約我祖師門下。則非唯埋沒自己。抑亦忝辱宗風。其或未到如上田地。但將生死事大無常迅速。二六時中。造次顛沛孜孜兀兀念茲在茲一切得失。是非苦樂逆順等一時放下。然後我佛所戒之事。寧喪身命不敢違犯毫髮許也。不問山林。不問巿朝。得穩便所在。乃打住提起一則無義味話。與之參究。著衣喫飯屙屎送尿處。一切時中不要忘之。廢寢忘餐。嚼氷嘗蘗。不用斯須少間徒喪光陰。乃與麽做工夫。管甚三十年。只以悟為期。日久歳深。念謝慮消。通氣忘伎倆盡。忽然如桶底子脫水底火發相似。然後返觀千七百則爛葛藤。豈啻如飛埃過目也哉。古人云。參禪無祕訣。只要生死切。至祝至祝。
示真源禪者
   法弟真源。一日出紙需法語為日用警策。予謂。法語者道眼明白底本色宗匠事業。以其宗說倶通意句圓活。而衲子取為參禪之標式而已。是故得之者。如袖隋珠卞璧而歸家也。實非單見淺識之流容易所議。縱使勉強而作。非唯無益於他。恐招謗乎己之必矣。考拙於法未夢見在。語也不曾學得來。爭奈無分下筆。何況我宗無語句。亦無一法與人。此說之下間不容髮。雖然汝今懇請勤矣。不獲已打些屋裏話。汝既屋裏之人。想亦不出外頭也。今時學道兄弟。十個有五雙。不免有知解過患。汝不可不知。纔入衆來手脚未穩。無始曠劫無明煩惱。未嘗一點屏除將去。又不曾著實做工夫。亦不曾得箇悟由。遽偷他從上過量底人說話。以為己有開口便道。元來無法可得。無道可修。三業不必愼。諸戒不必守。元無生死相。豈求涅槃心。又云。一代藏教文拭瘡故紙。千七百公案腐爛葛藤。忽遭人問著如何是禪。便竪拳下喝。怒目撐眉。胡亂支將去。甚者罵佛呵祖。欺神瞞鬼。撥無因果無事不為。謂之地獄滓。佛也難救。有底以聰明資漁獵内外典籍。談玄談妙。說心說性。諷詠江月松風。而為心地印。和會青山綠水。而作本來身。有底只管打淨潔毬子。是句也剗。非句也剗。但向一塵不立處行履。全不知箇是陰識會通。更有一等人。把諸家語錄抄寫數百句。作一册子收在懷中。密密背取。到處互相問酬。多一句底憍慢色溢面。少一句底忿懣氣塞胸。似者般底參禪如何敵得生死。臘月三十日。到來悔將不及。汝既知個事。須是退歩就己眞參實究去也。孝拙為汝輒述十件要須。具在于后。汝當沒齒遵守而行。庶幾不虛作袈裟下之士者。
   一者要須生死事大無常迅速。須臾不忘念。
   二者要須行住坐臥檢束身心。不毀犯律儀。
   三者要頂不執偏空不誇精進。勿墮二乘見。
   四者要須攝意愼語。日夜靜坐遠離閑忘想。
   五者要須莫認昭昭靈靈。坐黑山下鬼窟裏。
   六者要須廢寢忘餐。壁立萬仞竪起鐵脊梁。
   七者要須看父母未生前那個我本來面目。
   八者要須雖參話頭工夫綿密。勿急求悟明。
   九者要須寧不發明。經百千劫不生第二念。
   十者要須大心不退。大法洞明紹續佛慧命。
示希運大師
   世間一切憎愛取捨得失。是非顛倒忘想等念慮一時放下。須將死了燒了那個是我性之話。二六時中綿綿密密無有間斷參究去也。是乃臨生死岸頭。大得力底消息。除此外別無方便。至囑至囑。
示明大師
   元無男女相。寧有悟迷間。若要明見本來面目本地風光。只將四大分散時向甚麽處安身立命話。二六時中無斯須少間。究來究去。古人云。參禪無祕訣。只要生死切。所以世間憎愛取捨得失是非。凡目前一切境緣一時放下。綿綿密密參究去。歳深日久。工夫純熟。忽然如睡夢醒。如蓮華開那時有甚生死可怖涅槃可求。與劉鐵磨尼總持之輩。把手共行。豈非慶快平生者哉。明大師孜孜在道。一日袖紙需日用警策。因迅筆書此云。
示元參禪人
   古人云。參須實參。悟須實悟。是故善財參五十三人知識。汾陽參七十餘員知識。大凡佛祖以來。發大機顯大用。立宗旨建法幢底人。靡有不從參之字上出頭來也。汝諱參也身亦處參禪流輩之中。尤宜奮志勵精不憚跋涉。尋師擇友。忽爾撞著聱頭宗匠。喫盡惡辣錯鎚。直教妄識妄情和個妙解妙會一時蕩除。然後做得灑灑落落超宗越格俊快伶俐活漢。豈不偉哉。其或未然。泯絶萬慮放捨諸緣。把一則無義味話頭。四威儀中無少間斷。參去參來。說甚十年五載。假使百劫千生不悟不休。如是信受如是操守。謂之真本色道人。若離却如上二途。於諸道業無一所辦。終日閑散遊談無根。荏苒空過一生。依舊輪轉六趣。偏為徒有參禪名全無悟入實。可愧可畏。思之勉之。
示秀格禪人
  汝年雖甚少。出言頗以老矣。常語道友云。某甲忝慕先哲煨芋垂涕。移茆入深高風之久。異時必須索我岩谷之中。其志尚善則固善。惟恐遠離師友無聽提誨。閑遊安眠甘墮庸輩。汝當深念。空山闃爾有便辦道。生死在呼吸。如何虛度日。幸有現成公案。今擧示汝。僧問古德。如何是清淨法身。云山花開似錦。澗水湛如藍。又問。深山岩崖還有佛法也無。云石頭大底大小底小。猛著精彩看。是什麽道理。蒲團竹椅之上。良不在言也。採薪拾菓。鋤圃汲溪處正好。參究底時節。忽爾透得祖關發明己事。謂之自證自悟活道人者耶。
又
  大凡為人子者禀父氣分。天下古今所以理之令然也。非必求而得之學而取之。汝入余室為余法子。然癡頑疎慵之性。與余毫釐不差。益感夙生師資緣熟焉。其性也既而相同。其跡也寧可不然乎。汝須俟余溘然後。雖三個五個所在。不要與人聚首遊處。只去溪邊林下。旋縛尖頭茆廬。形影相吊。隨分修持謀終此生也。余有緊要一訣。寶祕之久。今當付汝。勿輕語人。汝毎日晨興。先須引手自摩頭顱。亦以目顧身上袈裟心念口演。吾是釋迦文佛遠裔。縱使喪身失命。誓不壞毘尼軌範。至囑至囑。
示應山善庵主
  昔出家學道之流。才入衆來。三蔑縛腰。執爨負舂不憚勞苦。殆臨危亡之不顧。蓋為法忘軀耳。所以盧即踏碓乎黃梅糟廠。演祖主磨於白雲山中。百丈為說大義。頂去開田。木平毎見新到。令其搬土。或者折薪論榮枯。或者摘茶辦體用。或者斟井上肩。折擔悟道。或者束桶失手墮地了禪。皆是外若盡日順做務而奔波。内不須臾忘參玄之正念。故往往一機一境𡎺著磕著。方知此事不必在竹椅蒲團面壁靜默之中。吾應山善公。自入空門以來。未嘗一霎偷安逸體。初開松泉。今據明光。鑿山夷址。穿崖引泉。栽松種竹。縛籬鋤圃。咸將躬為不敢欲役人。酷有古德之風度。遐邇靡不嘆服。老拙與公傾蓋之日。雖不久矣。其義情濃厚無由為喻。一日出紙求字。寫之以酬其請云。
示是乘知客居山
  上古之禪衲。鞱晦千峰萬壑幽岩邃谷之間。得身世兩忘與草木俱腐者。不可勝計矣。吾佛亦說。欲求寂靜無為安樂。當離闠鬧獨處閑居。乃至若於山間。若空澤中。若在樹下閑處靜室。念所受法勿令忘失。何況叢林衰替。看不上眼。茍有意辦道之人。望彼境界。當如畏蚖蛇之窟避蠱毒之鄉耳。雪舟乘知客遍歴京師相陽諸剎。嘗盡寒酸風味。而乃拂衣遠引圖臥林丘。去秋來此。與同志五七輩。聚首蝸屋之下。過一冬訖。猶嫌山之淺。且欲從深入於深。其高尚之趣。足以可嘉也。大抵學道之要。最貴明心。明心之捷徑。只在生死切。生死切則頭頭物物在在處處。無非為我之警策者。何必假求師友乎。谿聲山色白雲青松。凡屬見聞。一一為汝助發禪機妙用者耶。所以古人云。欲識本來心。青山綠水深。又云。心外無法滿目青山。思之勉之。
示籥侍者
  籥侍箸雪村和尚高弟也。天資聰俊事業絕倫。異時扶起祖庭末運。非兄者誰歟。一日忽省學解機智無輔於道。掃蕩淨盡不留元字脚。孜孜兀兀不棄寸陰。究明自己躬下事。亦欲去尋亂山深更深處。盡一平生永不將名字落人間焉。甚可敬愛乎。切勿令放煨芋烟出乎戸外。恐是薰徹九重城中。誤引詔書入雲耳。正宜愼護。正宜慎護。老拙臨別。吟一聯落韻詩贈之云。隱山燒庵何處去。大梅移茆跡已空。今日君懷丘壑志。挽回千載舊高風。
示正印大師
  昔僧問趙州。狗子還有佛性也無。州云。無。只這一字。便截斷生死命根底利器。照破本來面目之鏡光。汝只二六時中。四威儀内放捨諸緣。打成一片。如咬鐵橛子。似呑要棘蓬。參去參來。斯須少間莫有退。志忽爾打破漆桶。心華發明照十方空。那時縱雖尼總持劉鐵磨。也須歛衽伏膺者耶。
示南大師
   汝只須勵勇猛向道之力。把三百六十骨節八萬四千毛竅。束做一個無字。起大疑團孜孜參究。則正似堅兵嚴城不可犯干。所謂昏散等諸魔色聲等六賊。望崖而退。此志久遠不變。何患靡有悟明之日。我今大書生死事大無常迅速之八字。以付汝。好收拾去。切莫須臾離却身邊。才覺工夫有間斷之時。當取見之。其策發勸誘之功。雖百千良導善友。勿以逾諸。至祝至祝。
  示龍禪者
  參學之要。專在洞明己事。若欲直捷相應去。只將僧問趙州狗子還有佛性也無。州云無之話。起大疑團。孜孜打捱。忽爾撞翻上頭關捩子。非惟拔却生死根株。和他佛病祖病。同時打失。那時如龍得水虎靠山相似。慶快平生豈不韙歟。龍姪病中寄紙需語。揮汗迅筆塞其請云。
示山上人波州山上人。辛丑春來山中道聚。夏罷告別之次。袖出紙而求法語。余笑曰。我未見一法之可得。夫復何語云哉。山云。胡為區區悋辭如斯。唯望示及一則古人因緣。用要為前程警策。勉請甚至。余不獲已謂之曰。昔僧問雲門。不起一念還有過也無。門云。須彌山。汝只將這話。一切四威儀中綿密打捱。久久工夫純熟。打成一片。須彌山便是自己。自己便是須彌山。須彌山與自己間不容髮。論甚無明煩惱。以至菩提涅槃眞如佛性。亦須望崖而退。汝如此信得及去。直饒雖未得直下打徹。定是不被知見解會露布葛藤籠絡底本色辦道人耶。乃援毫寫之贈云。
示禪燈新戒
  世尊拈花。迦葉微咲以降相傳。續焔接輝。直至而今。照映天壞無幽不燭。謂是教外別傳之禪也。儞既為他家種草。操履當攀上流。終始勿墮庸輩。勉勵志力。晝參夜參。一旦心光燦發照十方空。非惟碩大法燈門風。亦見自己名實厮當耳。禪燈新戒。袖紙需字。迅筆塞其請云。
示増禪人
  僧問趙州。狗子還有佛性也無。州云。無。只將這話頭。行參坐參。切忌忘念。大凡學道之人。正須以生死二字貼在鼻尖頭上。百千違順境界現前。即時放下孜孜兀兀。如大死人相似究之明之。光陰倏忽時不待人。努力今生須了却。莫教永劫受餘殃。增禪者在山中聚首。有志參禪佳道人也。臨別需語迅筆以贈。
示山禪人
通玄峯頂不是人間。心外無法滿目青山。且古人恁麽道意在何處。於此著得一隻眼。汝即青山青山即汝。汝與青山無二無二分無別無斷故。雖然如此。若約衲僧門下。猶隔鐵圍在直須揚身那畔踢倒五須彌。方與此事少分相應哉。山姪需語以為警策。迅筆付之云。
示善教大德
若欲超脱生死直至佛祖之位。只十二時中四威儀内不棄寸陰。無有間斷。參究無義味話頭。且喚甚麽為無義味話頭。父母未生以前。那個是我本來面目。只將此話頭起大疑團。忘寢食廢寒暑。綿綿密密參去參來。恰如咬鐵橛子吞栗棘蓬相似。直得無下觜處。忽然蹉口咬得破吞得下。謂之大徹大悟底之人。唯如此修行。直饒今生雖打未徹。此志堅固永不退失。逗到臨命終時。人身不失。惡趣不墮。重出頭來。必是一聞千悟。豈非般若靈驗者哉。記取記取勉旃。
示元杲上人
趙州無字。乃是諸聖骨髓。列祖眼睛。百千法門無量妙義。唯從個無字上流出得來也正當參究此話。全非義味思量可及。如咬鐵橛子呑栗棘蓬相似。直無汝下觜處。至于情盡識銷知解泯能所忘之時。忽爾㘞地一下。則非唯拔却生死根株。亦須掀翻涅槃牢獄。豈不慶快平生也哉。
示先天兆庵主古人云。盡三百六十骨節八萬四千毛竅。作一個無字與麽提起。更討甚麽昏沈散亂來。老拙不然。併三百六十骨節八萬四千毛竅打。做一枚鐵團欒參究。則所謂昏沈散亂却為我伴侶。還有與古人相見分也無。只要綿綿密密。間不容髮。若如此做將去。縱雖不能直下透徹。捱到臘月三十日獲力不少。
示玉禪者如地擎山不知山之孤峻。如石含玉不知玉之無瑕。汝十二時中。屙屎送尿著衣喫飯承誰恩力。若是於此尚未得力。只將個僧問趙州狗子還有佛性也無。州云無公案。綿綿密密孜孜兀兀。參之究之。工夫熟時節至。打破漆桶去。豈不慶快平生者耶。
示鏡大師
   昔潙山封鏡送與仰山。仰山提起示衆云。道得不撲破。衆無對。山乃撲破。汝於這話薦得。不妨明見本地風光本來面目。脫或未然。破鏡不重照。落花難上枝參。
示從本禪者出家學道之士。宜將尋師擇友而為要緊也。汝今仰慕慈廣和尚道風去求依棲。厥志良嘉。聞說堂中數十輩。個個本分兄弟。晝夜孜孜兀兀。坐若枯株。咸謂石霜風規千載不墜矣。汝萬一見許掛錫。當須先以三年為一期限。足禁出門脇愧到席。口絕戲劇意離攀緣。只二六時中綿綿密密。參究死了燒了那個是我性之話。既遇如此師。得如此友。居如此便當所在。汝在彼不辦道業。更可待何日哉。其或遊州獵縣。看水觀山。徒喪時光。全非予法屬者耶。異日雖歸來。斷不可有相見之分。從本勉之思之。
示道芽侍者
    余忘年友于芽侍者。天資爽拔道貌穩實。以己事未明為念。棄天龍法席。來此山中。與同志五七輩。俯首茆茨。一夏尺璧寸陰。孜孜參究。眞佳衲子也。秋風一策。忽催歸歟之興。臨別出紙而需拙字。余絕筆之久。揮手謝遣耳。然猶懇求不已。因問曰。黑豆未生芽時如何。云不知。又問。黑豆已生芽後如何。云不知。又問。黑豆生芽與未生時如何。云不知。余咲云。百千法門無量妙義。咸在個三不知之下。氷銷瓦解了也。他唯唯而已。余乃援毫寫之塞其請云。
示園林方長老
    言前領旨句外明宗。獨立乾坤眼空宇宙。若約衲僧門下。則喚來教他洗脚始得。這般現成說話。正是家常茶飯。宜且高閣。眞個要欲截斷生死根株拶到佛祖田地。當須退步就己頻下鈍工參取趙州無字。是則把本修行也。園林圭岩長老。雖既住院匡徒。以大事因緣為念獲見問及。厥志可嘉。仍迅筆以贈云。
示聞翁譽侍者
   佛性泰禪師云。五祖師翁。頌趙州無字曰。趙州露刃劍。寒霜光焰焰。更擬問如何。分身成兩段。只消露刃劍足矣也。剩了下面三句。據余見處。爭如我個簷外數株梅花。忽被昨夜狂風暴雨一時空盡。片也不見。者個却是頌得恰好。雖然若又恁麽領略。未免眼中生花去也。唯向者僧未設問。趙州亦未開口以前。參取是個甚麽道理。則歲久月深。必有悟明之時哉。聞翁侍者。因參趙州無字。出紙求其旨訣。寫之塞厥請云。
示定巖一侍者
   天得一清。地得一寧。衲僧得一又作麽生。僧問趙州。萬法歸一一歸何處。州云。我在青州做一領布衫。重七斤。儞既有志參禪。只將這話專一厮捱。捱去捱來。積以歳月。捱到無可捱之處直得。三世諸佛横說竪說。如雲如雨。和他千七百則陳爛葛藤。一一打歸自己去。影由形生。名以實顯。方知當初用一為諱。甚不偶然。
示霜林杲侍者
   臨濟大師。唯以一喝用事。道出常情難可測度。間有垂慈救物。乃區分三玄三要。排列四賓主。施設四料簡等。皆如大火聚吹毛劍。觸之近之。靡有不獲喪身失命者。是故其直下的孫燈燈相傳。繩繩不絕。到我松源師祖。僅十有五葉家業不墜。赤手全提。儘見登門者。恰如金翅擘海直取龍呑。師子一吼百獸腦裂。亦有三脚驢兒弄蹄行。鐵酸豏破沙盆。開口不在舌頭上等之句。嬰其鋒中其毒底。個個出羅籠離窠臼。電馳星飛。龍驤虎驟。偉哉盛歟。鍧鍧乎雷霆一時。晃晃焉照映萬古。嗚呼如今遺風餘烈幾乎。掃地而休。有意斯道之士。豈忍坐視。只憑個伶俐底後生出作他家種草耳。其人脫或命不遇時力無逮志。只去岩棲林居草衣果食。專究己躬之下事。與夫今時踞貌床握塵尾妄談般若。累招罪愆之輩。豈翅霄壤不侔而已。古云。看水看山坐。無名無利身。其詞頗似淺近。意味極深之遠矣。余一夕與客談。及於此。果侍者在旁竊聽。翌旦備紙筆。來教余寫此。因勉應其請云。
示平基藏主
昔水潦和尚。參馬祖問佛法的的大意。祖與一踏。水潦遂大悟。乃曰。百千法門無量妙義。向一毫頭識得根源。呵呵大咲。平生示衆。自從一喫馬師踏。直至而今咲不休。又復呵呵大咲。汝久翫教乘研窮玄理。未審三乘十二分教内。將水潦得處攝那教去。須知宗門果有個奇特事。若做奇特想。又是不是了也。子細參取。莫將為等閑。只要嘗一臠知𣇄味。其倘未然。只今休去即休去。欲覓了時無了時。
示興性禪人
   興性禪人。在此山中既三載。勞役庫務之間。晨夕靡遑寧居。其志良勤矣。蓋緣與余有俗門之瓜葛者。今示暫去歸京師。只望儞以此大事因緣為念。放下諸緣打做一件事。參究此道。余已迫桑楡。旦夕難保。千萬不要久在外。歲晚歸來。依舊輔弼衰朽。是所庶幾也。
示昇侍者
   四大分散時。向甚麽處安身立命。只要將這話頭在呻吟痛苦之中。剎那無有間斷。參去參來。忽爾噴地一下。則非翅去却膏肓必死之疾。亦須屏除佛病祖病禪病等更無餘者。昇侍者病中寄紙需語。以為涅槃堂裏警策。因寫此酬之云。
示靈仲英侍者
   嘗聞。提撕公案做工夫底。如手握鏌铘。如擊塗毒鼓相似。嬰之觸之者。尸横萬里耳。說甚生死魔軍煩惱結賊。以至眞如實相菩提涅槃。敢無由近傍。假使黃頭老碧眼胡。亦須倒退三千里者耶。僧問趙州。狗子還有佛性也無。州云。無。唯於個無字。起大疑情。痛著精彩。看是個什麽道理。忽爾一旦噴地一下。則千七百則陳爛葛藤。和這無字一時瓦解氷鎖。豈不快哉。豈不快哉。吾鄉英靈仲特來山中。道聚茆茨之下。夏罷告辭。出紙求語。因信筆寫此以酬其請。蓋非世之所謂法語類矣。只向家裏人。說些家裏話耳。切乞前程莫出示人。恐招譏誚哉。
示松嶺秀侍者
   松嶺秀侍者。久侍實翁以為言行之師。所得酷多矣。二十年前訪余岩居。而後或去或來。厥道義之篤。至今敢不少渝也。今夏亦來聚首茆茨之下。向道之志。唯知進而不知退。加以機辯峻捷。不失衲子體裁。良以足可嘉哉。解制之前。一日來告辭之次。從予請益臨濟參黃檗因緣。予謂渠云。臨濟道。我初詣先師。三度問佛法的的大意。喫他六十烏藤了。恰如蒿枝拂相似。而今思喫一頓。誰當下手。惜當時等閑放過他了。若個漢出來。曰某下得手。待他擬開口彈指一下云。蒼天蒼天。管取他無吐氣轉身之分。秀曰。千載之下不肖之孫。還無有具如上手段底麽。予咲指秀云（咦）非子夫復誰歟。予援毫記此以僧云。
示聖賢大師
   僧問趙州。狗子還有佛性也無。州云。無。十二時中。一切處著精彩看。個是甚麽道理。莫做有無會。莫做無無會。莫做眞無會。世間得失是非人我僧愛顛倒妄想等。瞥在他方世界。竪起脊梁骨。不離蒲團上。拌取久遠不退轉身心。一生兩生乃至盡未來際。不悟不休。如是做工夫去。不患無徹證之日。只要生死事大無常迅速這八個字。蘊于胸中。須臾少間不敢忘之。若不然則與昏散二魔侵撓。永劫不能成辦道業也。老夫今年六十八。餘算無幾。想無復相見之日。唯依此修行。大圓鏡中時時對談也。
示天機菴主
 參禪不論愚之與智男之與女只是天機俊捷識見超邁。氣蓋乾坤。眼空今古。伶俐活漢。方獲與個事少分相應去也。是故末山無著尼總持劉鐵磨。皆是徹大法之淵源。得祖師之骨髓。宜乎其遺風餘烈。至今凛凛然乎天壤之間。謂之身處女流成辦大丈夫事業者。儞如今眞個有志此道。惟將生死事大無常迅速為念。即把世間一切是非愛憎苦樂逆順等妄情亂想。一時放下。乃把僧問古德一念未起有過也無。德云須彌山話。綿綿密密孜孜兀兀。行參坐參。朝究夕究。說甚三十年二十年。縱歴百千劫。不悟不休。若此辦取不退轉身心。參究將去。必無不明之理。忽爾心華燦發照十方空。那時非惟與他古人把臂並行。正能坐斷佛祖頂𩕳。豈非慶快平生者哉。天機菴主春秋富盛。遽爾落𩭄披緇。墮三寶之數。加以賦性純眞。惟道惟勤。自非夙熏般若之甚深。豈克若斯乎。而今出紙需語。欲為進道警策輒援毫寫此葛藤塞其請云。
示齊雲均侍者我松源大祖翁。乃是臨濟十有五世之的傳高弟也。在宋嘉泰開禧之間。以所得底一百二十鈞重擔子。送在天下衲子肩上。多怕怖驚走。堪忍是任者鮮矣。如今此擔子。留止西來嵩山之下。予見齊雲老兄。有力荷擔這重擔子者也。切望莫忽焉。且道。那個是這重擔子。大力量人為什麽懛脚不起。明眼人為什麽脚跟下紅絲線不斷。
示錤庵主（先輩語不録）
    錤玉田生于積代將爵貴權功名之家。忽省幻世可厭。而裂冠披緇。自從一入空門。日夕精勤脇不到席。直要至古人眞證之地而後已矣。大鑑聊感夙因。安名付衣。其驗於此可見。甲辰春訪余岩居俯首茆茨。既是一期。一日告辭曰。且去刷山過夏。秋風孤杖。必是再會之日。乃出紙需語。以為途中警策。余不欲容易發語輒招妄談般若之誚。而懇求不已。因寫疇昔所聞先輩之數語。以塞其請云。
示子景大師（中峯語不録）
   子景大師。須臾不忘生死事大。孜孜兀兀念茲在茲。餘寓于垂木嘉隱菴。他最初來相見。問以此道。及余遷野部山中縛茆而居。又來僦屋民間。乃度一夏前後來往三載。其志可嘉也。而今繕寫中峯和尚法語一篇贈之。如是的實痛快。如是深切著明。汝依此修行。當須與鐵磨參潙山總持見少林無以異也。
示珍禪者
太元延祐庚申冬。與然可翁俊鈍菴。同登天目山。謁于幻住老人。時雪滿千岩一菴闐爾。吾儕三輩。前立列拜。各做親見鼻祖於少室峯前之想。因扣以宗門要訣。第恨疎鈍之跡。弗克領會委曲垂示之旨。鳴呼倒指既三十有七白。惟如一日。眞間世哲人。豈獲復見也哉。遠江珍禪者。妙年英拔孜孜辦道。一夏聚首茆簷之下。忽需進道警策之說。即妙寫如上法語。以塞其請云。
書中峯和尚法語之後
   中峯之道三傳而到雪巖。將破沙盆和空擊礁。七零八落將謂。今已靡有孑遺。幸有不肖的孫幻住老人。出從頭整頓。依舊圓陀陀地甚生可觀。夫之謂後中峯者耶。如未證據者。請把這葛藤。子細著眼看。
書壽位之下
   愚平生不欲與人所知。是以栖遲岩壑積有年矣邇來不意。多有同志。尋訪並屋散處。無由關防。亦是報緣令然。勿奈之何也。即休覺兄教愚寫如上數字。欲永隨身。蓋道義過厚耳。愚老矣。殘喘無幾。我兄聞愚物故。把此軸子急須火之。愚深嗟。留取閑名。久在塵世者耶。
書朴禪人十願十誓文之後
   關西愚隱朴上人。非翅參道之志酷切。旁亦煉頂然指。刻苦精修殆幾遺身。矧乎嘗設十願十誓文。護之恰如目睛。毎謂人云。寧可令此生身淪墮三途而經歴多劫。不肯破犯如上誓願若毫髮許。所有善因。專用回向無上佛果菩提者。餘靡勝嘉歎之至。命筆書厥文尾以贈云。
遺誡
   老拙如今世緣將盡。因顧命諸法屬等。待余溘然之後。宜須林下晦迹。火種刀耕圖終一生也。契經曰。當離闠鬧獨處閑居山間空澤（云云）是乃吾佛最後慈訓。寧可不遵奉哉。汝等各各精嚴勤修。庶不向袈裟之下失却人身。是余深所望于儞輩耶。汝等見余氣絕。急須收窆。切莫留遺骸以使人見之。掩土疊石既畢。勸乎同志。只諷首楞嚴神呪一遍而已。然後把熊原還于大守。以茆菴付與高野父老等。各自散去。父老若又有固辭意。汝等與諸道友相議。請一老成宿衲以充菴主。為他討柴水便當底雲水兄弟。作一夏一冬安禪辦道之所在亦可。餘無復可言。遺囑遺囑。
遺偈
屋後青山。檻前流水。鶴林雙趺熊耳隻履。又是空花結空子。
寂室和尚南遊之後。晦跡岩谷與世邈如。謝遣人事絕筆久之。晚年因衲子懇請。迫不獲已。往往一言半句流落江湖。或爭暗誦或私傳寫。烏焉之誤蓋不亦少。恐其遺失。據本印行。不敢加損。望無差誤。時永和丁已冬節之前三日。釋沙門性均謹白。
江州永源寺開山圓應禪師行狀
   師諱元光字寂室。世姓藤氏。隷作州高田縣。當村上天皇時。小野宮左府實頼公攝政。其玄孫小野宮小將某生某。某聘平氏女生師。寔伏見天皇正應三年庚寅五月十五日也。母氏無憂。神光滿室。宗族皆賀曰。此兒必為異人歟。祥何若斯也。七歳鄉閭群兒釣小魚。纔得之則屬師護焉。師謂。此魚雖為微物。皆有命之屬也。其可忍殺哉。悉縱群兒怫然矣。自丱角天禀超慧。父母命歸釋。遂辭作之舊梓。造京東福。依大智海禪師披緇。一日姨母筵茹葷。師正色曰。入釋門。豈犯佛禁不聽。斯年十五落髮受具。適江州田上縣。偶見一僧返關宴坐。心竊愛慕。從此要學離文字法。一日隨衆摘茶。有一僧。視師以為奇貨謂曰。汝才不凡。胡其匏繫於此。方今關左有約翁儉公。天下緇徒龍門也。汝儻入彼鑪鞴。則大器必成矣。師依其言乃拉是僧偕行。翁時董禪興席。師到則執弟子禮。前夜翁夢。如諸聖降現光明照燭於山河。故以元光為法諱志瑞也。德治二年。約翁膺公命視篆京建仁。供奉湯藥。此時徒弟數輩列于班次。時論紛然。翁曰。古之善用人者。内不避親。外不避讐。惟材是庸而已。流俗之言。於我何渠矣乎。職既滿。替詣和州安部。於文殊像前。期七日煉頂祈修道抵于成也。業畢又侍翁。翁適不安。師問曰。如何是末後一句。翁驀面打一掌。師豁然領悟。時十八歳也。明年偶作雪達磨頌曰。暫借空華示半標。普通年事未迢迢。西天此土飄零恨。縱使春風吹不消。一山國師見是作撫掌稱賞。延慶二年。受約翁誨。隨金澤慧雲律師習毘尼學。纔浹三月涉其梗概。辛酸所攻血為之溺也。迺舍以去。翁時住龍峯。又侍巾匜。佛涅槃大衆作頌。求芟潤約翁。翁從頭一一校之。逮卷尾桃李春風二千歳。謝郎不在釣魚船之句。翁曰。此必光侍者作也。果然。一山國師。住南禪擧師侍香。時歳二十八也。文保四年。師歳三十一。聞天目中峯和尚道振華夷。附舶便南邁登天目山。日方逮晡。積雪滿庭。同行然可翁俊鈍庵與倶侍立不退。峯於師臂端。獨書明日來也四字。師徑走後架。掬水洗之。徑山元叟保寧古林雞足清拙靈隱靈石般若絕學華頂無見天目斷崖。皆遍扣之。到問答機緣。師不敢擧著於人焉。本朝嘉暦元年丙寅。即大元泰定三年也。是年已理歸楫。海中風作怒濤排空。滿船無人色。師擧目。白衣觀音現于空中。少焉風濤霽威。著岸于長州。暫居三角縣。初一山稱師為鐵船。中峯更製今字。有頌子證焉。逮東歸。中峯及一時哲匠有贈言。同船人見而珍愛之。乃殫散與焉。建武元年。備後州吉津平居士。雅嚮師道。其室竹居迎館於斤事。師怙然居茲三年矣。竹居捨宅施師。名韜光庵。後宏其基改號永德寺。觀應元年庚寅七月九日。有長勝寺命不就焉。自大元還積二十五載。在備作際。專將韜晦而居焉。其地曰歌島吉津安田椎村。其寺院乃西祖明禪安國慈廣菩提也。越明年辛卯。僑居攝州福嚴寺。又應道友招。住江州往生院。一日訪西禪長老之次。邂逅天龍夢窓國師。談話至漏盡窓白。延文五年庚子。師歳七十一。江州太守佐佐木雪江居士。重師名行。獻以卓錫之地。奧島云雷海云。且曰。斯二境吾州山水眉目也。師任性居焉。明年庚安元年辛丑正月十八日。入雷溪相攸。觀其林壑幽邃頗愜素抱。剔岨蠲薉營締梵居。山下吏民効子來之助。既成。山曰飯高寺曰永源（永取太守諱源取其氏）後改山號瑞石。以石之靈也。寶殿安聞思大士像。悟都管塑之。先是命工所造收在龕背。倶有師供養語。所謂瑞石置後門壁下。顯其半稜。斯石舊在東峯頂。高野父老感夢告于衆致焉。其重挽可用數百人力。而纔十數人扛之。如石自行。達于寺。時以為神運焉。殿之巽位有僧堂。師曾榜之曰。坐中警策。只不可過惹衣敲席耳。痛以竹篦行事。則或動他心念。恐壞道義。各菴遵守此法式深所庶者也。除饉女慈源奉岸下村腴沃。充堂裏齋粥之資。殿之坎位作石磴。直登數十尺。上有地。平衍寛爽置三重寶塔。兌位高臺曰含空。迺為師遷寂之處焉。光明皇帝賜親筆手詔曰。山中平生提持之一句。可授與之由。可被傳命寂室和尚者也。復有天龍寺詔曰。天龍寺住持職事。學道宏達人間緇素。所慕會下也。霧豹之跡年尚。盍替獨善之地。雲龍之感時臻。宜闢兼濟之道。早辭雷溪之幽樓。入龜山之禪刹。令紹隆叢林之軌範。可奉祈邦家之安泰者。天氣如此。仍執達如件。康安二年二月十五日。左少辨鹿王院普明國師。寄書趣其出世其書（云云書辭累富茲不載）貞治二年癸卯辭建長命。專使力強之。潜避往於伊勢。事寢還瑞石。妙喜中巖月公。聞師不赴微命。寄書激勵曰。方今佛法陵遲。豈無心于出世度生乎。師作偈謝之。是時毳徒景從。如芳玉畹夫一關圓月心愚大拙等。天下知名之士數十輩在會裏。一衆二千人。傍澗縛茆以居。精勵咨訣。固山中一時盛事也。六年丁未九月一日。唱滅含空臺。先書遺誡曰。老拙如今世緣將盡。因顧命諸法屬等。待余溘然之後。宜須林下晦跡火種刀耕圖終一生也。契經曰。當離闠鬧獨處閑居山間空澤（云云）是乃吾佛最後慈訓。寧可不遵奉哉。汝等各各精嚴勤修。庶不向袈裟之下失却人身。是余深所望于儞輩耶。汝等見余氣絕。急須收窆。切莫留遺骸以使人見之。掩土疊石既畢。勸衆同志。只諷首楞嚴神呪一遍而已。然後把熊原還于太守。以茆菴付與高野父等。各自散去。父老若又有固辭意。汝等與諸道友相議。請一老成宿衲。以充菴主。為他討柴水便當底雲水兄弟。作一夏一冬安禪辦道之所在亦可。餘無復可言。遺囑遺囑。又書偈曰。屋後青山檻前流水鶴林雙趺態耳隻履。又是空花結空子。書畢擲筆即化 世壽七十八。坐夏六十六。諸徒奉遺命塔全身。是時擧州之民如喪考妣。凡度僧尼千餘人。至衣冠之族授於法諱。則不知其數矣。師知化緣將盡。方前數日。命靈仲彌天撰祭文。文成呈師。師覽太喜。于後二老裝香眞前。各自默誦而已。師之為人也顏角端偉風誼簡遠。密負超萬特偉之資。而無與人競之態。平居不勉讀書。而一覽則無之遺焉。至文辭之典麗偈頌之幻妙。咸遊戲三昧之使然者也。第以雅意丘岳。遽脫身於稠廣。蛇山鰐水慨然南遊。歴往古聖跡扣名師戶庭。將欲以覈窮殊輒也。然而旋於桑域。不渝國師舊盟。蓋大唐國裏無禪師之謂歟。頃者杜撰知識。將禪道為戲具。扶押闔揣摩之術。誑誘三家村裏竈婦傭夫。師痛懷於茲。以故巖居川觀。確乎無應世之志。視勢利也賤於腐芥。待王侯也輕於遊塵。恐煨芋之煙出戶。然而天下望之以為佛法津梁。暨居瑞石。參徒日臻。聿弗獲止而受之。非師之意也。攝政二條藤公良基。博學洽聞。為一時碩匠。覩師眞蹟曰。世皆稱師道德孚於人。而不知雖書楷末枝特有是妙也。字畫入火中不燒者。往往有焉齒落之與髮剃。爭取十襲者後看之。悉產設利矣。小師道證始入金剛乘教。聞厥祖弘法大師肉身尚存。往高野山。祈壹瞻禮。弘法感夢曰。汝欲我覲乎。今旺化近江州。稱寂室禪師。即是矣。證如洒而醒。兼程走北。中路遇鬻一子㡧者。展而見之。則師之真也。證意異之。既臻瑞石山前。有墟落曰高野。證益忻前夢之符會。速授禮於師矣。師初以後生。禀知於海藏虎關錬公。錬公適過作觀厥地形勝曰。偉哉師之肖也。清淑之氣篤生一人者乎。錬公宗門南董也。其立言必有以成矣哉。
賛曰。南天祖師。以如來所傳之法公為教内教外。顯密雖異。同一教内矣。昔者檀林皇后。得密法於弘法。弘法盛稱之。后曰。更有法之邁之者。弘法曰。大唐有佛心宗。是達磨之所傳來也。熾行彼地。后乃使弘法之徒慧萼法師泛海覓法。萼遂參見杭州鹽官國師。且通太后之幣。仍請其上座義空禪師而還矣。於是皇后。創檀林寺居焉。官僚受指令者不少。然而本朝時機未熟。無由播楊。弘法豈無遺願乎。萼再入支那。乞蘇州開元寺沙門契元勒事。刻琬琰題曰日本國首傳禪宗記。建之羅城門側。因是觀之。弘法已欲教外之宗流通者必矣。其作十住心論。不載我宗蓋有知也。五百年後。再現扶桑。而償宿願者乎。雖然教内所談不漏三機。以故流通亦遍聲光亦熾。教外所指。專被一類上上根機。諦信之者尚難多得。況復諦當者乎。宜哉前身後身否泰不同。愚者莫以容疑焉。嗟乎歲纔十八上。忽被儉師一掌。徹證臨濟骨髓。空手跨海。掉臂横行諸大老門。空手歸朝。張皇大覺正續玄風。歛化歸入阿字門内。亦無遺恨乎哉。
    寬永二十一年歲次甲申永源住持比丘一絲叟文守
    恭值開山圓應禪師三百五十年大諱門下遠孫各捐衣資重刻法錄上酬慈蔭者伏願人人開廓慧眼世世流通正宗者
享保元年歲次丙申九月初吉日識
瑞石山永源禪寺藏版









