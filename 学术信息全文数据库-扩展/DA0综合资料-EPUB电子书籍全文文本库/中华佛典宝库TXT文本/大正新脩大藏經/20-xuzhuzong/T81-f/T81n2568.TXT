　　《大正藏》第81卷No.2568


　　佛日眞照禪師雪江和尚語録

    勅。院曰衡梅。藏將來萬年之春色。寺倚脩竹。修乃祖七世之舊因。宗深和尚。妙超玄孫。義天的嗣。遊戲刹海重起臨濟之風。默坐禪床快弄關山之月。獲祥麟於天上。覺苑路開。誑神龍於法中。靈場雲集。名既達紫極。賜之以徽號。諡曰佛日眞照禪師永正二年八月二日。

    佛日眞照禪師語録叙

    雪江老祖自義天之下喪盡生涯。具大眼目機用罔測。揮吹毛劍截斷佛祖之命根。是以道聲遂籍甚海内。源京兆勝元迎請董洛北龍安之席。亡何綸命特降。賜紫視篆龍寶。既而住吾法山者有年焉。至若尾之瑞泉丹之龍興攝之海清河之觀音。亦皆唱道之地。而到處大開爐橐革鉗鎚妙密遂打出四大器。方今盡槫桑國洶涌正法之波瀾震盪無際洋溢異域。亦唯四流所漸而雪江爲之源。雖有百千底柱。誰能禦之。老祖當時有諸會語録。已見法山六祖傳中。而今無傳何邪。蓋數罹兵燹其歸烏有必矣（禪悦）承乏守衡梅之塔者幾乎五十年矣。常以不見其語爲憾焉。一日探索故紙偶獲示衆立地偈賛之語若干紙。余初見之矍然而驚躍然而喜。不止得摩尼珠。自時厥後欲見其全録者竭力探討終無復得。於是間有眞跡屬見聞輒謄寫而聚之。與前所得併爲一卷。祕珍年尚矣。即以此比夫全録者。雖存什一於千百亦足以見共彷彿。豈不至幸與。適有一二同志。諭余曰。此雖片璧其光奚但照乘。請刊行焉。余曰。吁何力之爲。老祖一生峭峻纖塵不立。夙具罵天之機得急性王菩薩之稱。茍事葛藤。直須不免熱棓三頓矣。余又翻惟。空韞藏之更加星霜。則吾家果亡一夜光。可亦不惜哉。且余無傳布之。天下後世何因復窺老祖之涯涘。然則其所關係不輕矣。同志之言不從可乎。故不顧陰譴輒付剞劂氏。尤恨吾法山語全闕。其餘諸刹之語亦未必止於此。爭奈求而弗得竟無由使連城全。未嘗不爲之大息。雖然視其初未見。則一髮亦猶嵩華也哉。鳴呼老祖委化垂三百年。幸免世災厄。獨留斯一册迨於今日。自非神物護持使然。安能致之邪。吾門盛事蔑以加矣（禪悦）老懶耄及。感歎之餘不覺自露醜拙。略記其顛末以爲叙焉。凡讀斯録者。徑徹雪江之本源。母務撥波求水游泳影跡之間。則庶幾目撃而道存矣。

明和二年乙酉六月初二日

再住妙心遠孫比丘（禪悦）稽顙謹題

佛日眞照禪師雪江和尚語録目次

叙
後柏原帝勅書（共在卷首）
龍寶山大徳寺語
青龍山瑞泉寺語
大雲山龍安寺語
米山龍興寺語
陞座
立地
秉炬
像賛
自賛
法語
偈頌
字説
遺誡
行状
附録
目次終

佛日眞照禪師雪江和尚語録

遠孫（禪悦）輯録

住平安城龍寶山大徳禪寺語

師以寛正三年八月二十日入寺

山門（指云）雲門關捩子全歸折拈賊（驟歩云）看看。龍寶靈光照萬國。（喝一喝）
佛殿 咄哉老瞿曇爲三脚驢兒（燒香）與汝本分草料令新長老要騎便騎。叱 
土地 禪靈意氣彌綸八極。吾道如累卵。莫忘方等勅。
祖堂（指云）箇壁觀婆羅門。直指單傳總不識。咄。何事惑亂眞丹身毒。
據室（拈竹箆云）佛界易入魔界難入（打案云）擬結深寃從這裏入。
勅黄 聳動盡天下丹詔降紫宸。不論靈山付囑重。無奈天威更逼人。

山門疏 錦心繍口説盡家風。咦。惶惶不在主人公。
同門疏 魯多君子專事禮樂。我今眞庸流羞交麟龍頭角。
拈衣 國師從來不會禪。憑何傳得者箇玉線（塔起云）虎斑易見人斑難見。
登座（指云）此座高廣八萬由旬（驟歩云）向上進一歩乾坤只一人。
祝香 大日本國山城州平安城龍寶山大徳禪寺新住持傳法沙門宗深。開堂令辰謹焚寶香。端爲祝延今上      皇帝聖躬萬歳萬歳萬萬歳。陛下恭願堯仁廣被齋日月之盛明。湯徳彌新立立 乾坤之久固。
檀那 這香爇向寶爐奉爲征夷大將軍資倍祿算 伏願尊崇廓廟撫鎭華夷。
金吾 這香爇即一爐奉爲右金吾増崇祿位。更冀徳安四海威肅三邊。
嗣香 這爛枯柴皮膚脱落盡唯有一眞實。今日拈出供養前住當山先師義天和尚以酬法乳之恩。
垂語 金槌未擧宣第一義。諦聽諦聽。一聲霹靂驚天地有麽。（問答不録）

提綱（竪起拂子）吾家正法眼藏元來八面玲瓏。吝吝焉而打開萬象上。昭昭乎而祕在一塵中。所以大迦葉以破顏微笑新受付囑。老黄面以金口玉音直爲流通。四七二三天下老和尚在這裏摝人天魚布大教網。

　　三賢十聖恒沙諸如來在這裏架龜毛箭張兔角弓。以至乾坤大地草木人畜皆憑此恩力無不現形容。恁麽告報且置。

　　新寶山在裏許今日爲諸人如何露機鋒（拈拄杖云）七尺烏藤化龍日（卓一下云）併吾三世十方空 自叙 宗深瞌睡野衲打齋村僧。叨沐萬乘君恩輒領無雙禪苑。亦猶牛涔之微爭長於江漢螘垤之小比峻於崧華。一任大方議論。切仰各賜鑑察。（謝語拈提及當晩小參等語共散逸）

    退院 綸音曾賜。老癡頑不意今秋住寶山。辭去聖恩猶是重。
　　
    嶺雲溪月得安間

    再住大徳寺語

    師以文明五年癸已十二月二十一日入寺。
　　明年二月二日退院（山門等及一會法語悉取逸）

     退院 恩綸重陽野盤僧。再住慚吾百不能。辭去寶山何處去。丹陽廓裏碧層層。

住尾州青龍山瑞泉禪寺語

    師以應仁元年本亥三月二十六日入寺
    據室（拈拄杖云）吾這丈室革故鼎新（卓一下云）棒頭敲出玉麒麟拈衣 大庾嶺頭提不起。
　　縁甚歸上座手裏（頂戴云）洛陽牡丹新吐蘂。

     兩開山（無因日峯）拈香 凌滅吾宗兩祖翁。猶留惡跡稱龍峯。到今帶累兒孫去。惹著衲衣荊棘叢。共惟開山無因和尚大禪師創建本寺。日峯和尚大禪師叢林眼目亂世英雄。雲門三字禪脱賺五湖雲衲。瑞泉一滴水沒溺四海象龍。或底好勤巴藞苴笑罵天褊急。或底學密菴懶拙讃松源耳聾。至厥活底手段。七擒八縱逼釋迦達磨生陷那洛迦。鞭狸奴白牯立爲紫金容。直得整頓楊岐命脈振起林際宗風。不肖今日作恁麽爲讃揚。全非報恩酬徳（擧香云）只將這箇勘破虎穴魔宮（挿香云）寶薫周遍三千界。

住京兆大雲山龍安禪寺語

     入寺日示衆云。記得佛性泰禪師示衆云。無隔宿恩可盡臨濟宗。有肯諾意難續楊岐派。泰禪師恁麽垂示現前一會諸位禪師如何理會。試下一轉語。代云。三冬鐵樹滿林花。六月黄河連底氷。 

    示衆云。記得圓悟禪師上堂擧。僧問雲門。如何是諸佛出身處。門曰。東山水上行。若是天寧即不然。如何是諸佛出身處。薫風自南來殿閣生微涼。大慧聞得打破漆桶。諸人試道打破漆桶底來。看。代云。雖是善因却招惡果。

    示衆云。記得僧問乾峯和尚。十方滿伽梵一路涅槃門。未審路頭在甚麽處。乾峯以拄杖劃云。在這裏。僧後請益雲門。門拈起扇子云。扇子𨁝跳上三十三天築著帝釋鼻孔。東海鯉魚打一棒。雨似盆傾。此僧問處已一般。二大老答處爲甚麽大不同。諸人試甄別二大老優劣。代云。斬新日月特地乾坤。

    開爐示衆云。這裏今日無俊機妙用與諸人湊泊。怕寒只是要説火爐頭話。諸人且道。喚甚作火爐頭話（衆下語）師云。諸人下語珠回玉轉。山僧代語卒打一偈。黄葉北山寺開爐隨令辰。欲燒無木佛。側聽有禪人。晩節菊英殿。小春梅蕊新。灰寒還浩笑。舊話得重陳。

    十月十五日示衆云。記得古徳僧問。如何是冬來事。徳云。京師出大黄。密菴和尚頌曰。有問冬來事京師出大黄。貪他一粒米失却半年糧。諸人指出端的來。看。代云。辨王庫刀振塗毒鼓。

    示衆云。記得古云。狼煙一掃盡萬里賀太平。諸人今日如何唱太平歌。代云。唵齒臨唵部臨。

    仲冬十五日示衆云。雪覆干山。孤峯爲甚麽不白。代云。臨濟掌黄檗。

    冬夜示衆云。諸方堆槃滿飣。我這裏荒涼無可供養。只有些子五祖鐵酸餡楊岐栗∞朿蓬。拈來撒向諸人面前。諸人如何下嘴。代竪起拳頭云。囉邏招囉邏搖囉邏送。

    人日示衆云。記得雲門因僧問。古人面壁意旨如何。門云。念七。雲門答處如何領會。代云。唵蘇𣋼蘇𣋼。

    示衆云。記得臨濟一日同普化赴施主家齋次。濟問。毛呑巨海芥納須彌。爲是神通妙用。本體如然。普化踏倒飯床。濟云。太麁生。普化云。這裏是什麽所在説麁説細。濟來日又同普化赴齋。問。今日供養何似昨日。普化依前踏倒飯床。濟云。得即得太麁生。普化云。瞎漢。佛法説什麽麁細。濟乃吐舌。山僧昨日赴施主家齋。今日又赴施主家齋。諸人不墮普化途轍。如何擧揚。代云。坐熱鐵床喫熱鐵。石頭南嶽下兒孫。

    示衆云。記得徳山因廓侍者問。從上諸聖向什麽處去。山云。作麽作麽。廓云。勅點飛龍馬。跋鼈出頭來。山休去。徳山休去。端的在那裏。代云。藏天下於天下。

    四月十四日示衆云。張得如來禁網欲摝人天魚。這裏還莫有裂破禁網擎出頭角底。麽。代云。踏翻大海趯倒須彌。

    示衆云。記得木平和尚示衆偈云。東山路窄西山低。新到莫辭三轉泥。嗟汝在途經日久。明明不曉。却成迷。代云。移花兼蝶到。買石得雲饒。

    示衆云。霏霏梅雨洒危層。五月山房冷似冰。莫道乾坤乖大信。未明心地是炎蒸。此是雪竇和尚題迷悟相返一首寶伽陀。這箇一落索且置。霏霏梅雨時節試拈出明心地底消息來。看代云。直饒現前好消息。爲他間事長無明。

    示衆云。睡眠放逸我家精進幢。禪定熏修自劫功徳賊。古徳恁麽語諸人如何甄別。代云。珊瑚枕上兩行涙。半是思君半恨君。

    閏六月十五日示衆云。不知月大小不知歳閏餘。是爲懞憧底爲伶俐底。代云。茶堂裏喫茶去。

    示衆云。古人云。據虎頭收虎尾。第一句下明旨。如何是第一句。代云。不是不是。

    解夏示衆云。昔有老宿。一夏小與師僧説話。有僧自歎云。我只恁麽空過一夏。不敢望和尚説佛法。得聞正因兩字也得。老宿乃云。闍黎莫嘶速。若論正因。一字也無。道了扣齒云。適來無端與麽道。老宿扣齒意旨如何。代云。欲把枯腸盡底傾。出門不覺又叮嚀。

    示衆云。興教壽禪師在天台韶國師會中普請次。聞墮薪有聲豁然契悟。乃作頌云。撲落非他物。縱横不是塵。山河并大地全露法王身。虚堂和尚拈云。大似窮儒登群玉之府無不稱心滿意。只是中間有一字子未穩。既是壽禪師因此一頌相承於韶國師。虚堂因甚麽道中間有一字子未穩。諸人試指出未穩底一字子來。看。代云。青出於藍青於藍。氷生於水寒於水。

    示衆云。慈明圓禪師。一日於方丈内安一盆水。上横一口劍。下著一雙草鞋。横按拄杖而坐。見僧入門便指。僧擬議即便棒。未審意旨如何。代云。修羅掌内擎日月。夜叉足下踏泥龍。

    記得黄面老人云。無上法王有大陀羅尼門。名曰圓覺。諸人即今住持圓覺伽藍。安居平等性智底一句作麽生道。代云。芳草渡頭韓幹馬。縁楊陰裏戴嵩牛。

    示衆云。古徳有頌云。人言不是面通紅。此病傳來從劫空拈起洞山三頓棒。慈明老漢接黄龍。諸人且道此病從何處起。代云。孜孜矻矻底鬼神莫測其由。𥸸𥸸𡔢𡔢佛祖辨他不出。東陽出衆云。謗此是讃此是。師云。喚爲佛病喚作禪病。陽云。咄咄。

    元宵示衆云。今宵家家燒燈祀上帝。且道眼到燈邊燈來眼裏。諸人於此定當。看。代云。關蚌含明月。兔子懷胎。師又云。眼到燈邊燈來眼裏。東陽云。一合相不可得。

    示衆云。趙州示衆云。人皆被十二時辰使。山僧使得十二時辰。被十二時辰使且置。使得十二時辰底消息。諸禪徳一一呈似來。代云。高高山頂立。魔外不能窺。深深海底行。鬼神無得測。

    示衆云。古徳云。年閏餘也不知。月大小也不知。是爲衲僧行履爲瞞頇儱侗。諸人試定當。看。代云。牙如劍樹口似血盆。一棒打不回頭。東陽出衆云。三月懶遊花下路。一家愁閉雨中門。師云。可謂瞞頇儱侗。陽云。恁麽也得。不恁麽也得。師云。三千里外摘楊花。

    示衆云。昨夜金雞飛到我山。打是響如鯨哮。諸人且道是誰神力。代云。劫石有消日。洪音無盡時。

    示衆云。古徳云。毘盧愛飮彌勒酒。文殊醉倒普賢扶。且道爲賣弄本地風光。爲契當本分田地。諸人試定當。看。東陽云。此地無金二兩。俗人沽酒三升。

    示衆云。蘇州有常州有。拈來塞斷衲僧口。代云。道得三十棒。道不得三十棒。

    示衆云。古來參禪衲子。或句到意不到。或意到句不到。或意句倶到。或意句倶不到。意句倶到者少。意句倶不到者如牛毛。謹白參禪人。能自委悉。

    記得寒山子云。我心似秋月。碧潭清皎潔。無物堪比倫。教我如何説。諸禪徳如何定當。一一呈見解來。代云。諸禪徳非不具其機用。但是不及馬大師道唯有普願獨超物外。又不如仰山道師叔大似箇大蟲。畢竟如何。錯錯。

    示衆云。古人云。菊爲重陽冐雨開。喚作瞿曇境界得麽。喚爲達磨境界得麽。諸人試甄別。看。代云。不見道眨眼十萬八千里。


住丹州米山龍興禪寺語

    米山今日開爐。如趙州道火爐頭無賓主。諸人如何支遣。代云。毘盧愛飮彌勒酒。文殊醉倒普賢扶。

    示衆云。記得潙山問仰山。仲冬嚴寒年年事。晷運推移事若何。仰山近前叉手而立。師云。我也知汝答這話不得。却顧香嚴。嚴云。某甲偏答得這話。師躡前問。嚴亦近前叉手而立。師云。頼遇寂子不會。且道如二大老作略明什麽邊事。代云。動容揚古路。不墮悄然機。

    示衆云。慈明冬日出牓僧堂前作此相○○○二二二三几若人識得。不離四威儀中。首座一見乃謂衆云。和尚今日放參。衆中還有識得底麽。代云。慈明出牓。俊哉俊哉。恰似十七八歳少年状元及第相似。首座一見理會。快活快活。譬似七八十老人白衣拜宰相相似。

    因雪示衆云。圓通秀禪師云。上等僧一向坐禪。中等僧倚窓吟雪詩。下等僧圍爐談食。上中下等且置。這裏還有作家衲僧麽。出來相見。代云。老倒疎慵無事日。安眠高臥對青山。

    臘朔示衆云。達磨大師十月初五於熊耳山入滅。今日復於片岡山示寂。還有異同麽。代云。寰中天子勅。塞外將軍令。

    正珍知客遷化示衆云。永明潜禪師僧問。亡僧遷化向什麽處去。答云。上座遷來豈不是從廊下來。敢問諸人。正珍知客遷化。未審向什麽處去。諸人若道休去歇去冷湫湫地去一念萬年去寒灰枯木去古廟香爐去一條白練去。則入地獄如箭射。若道向山前檀越家作一頭水牯牛去。則却較些子。畢竟如何。早起不審夜間珍重。

    示衆云。乾峯示衆云。擧一不得擧二。放過一著落在第二。雲門出衆云。昨日有人從天台來。今朝却往南嶽去。雲門道著底諸人如何定當。代云。孜孜矻矻底鬼神莫測其由。（𥸸𥸸𡔢𡔢）底佛祖辨他不出。

    六月朔示衆云。教道。長期百二十日。中期百日。短期八十日。今日夏期半過。諸人行履作麽生。代云。扇子𨁝跳上三十三天。築著帝釋鼻孔。東海鯉魚打一棒。雨如傾盆。

    示衆云。僧問古徳云。世界恁麽熱。如何迴避。古徳云。向鑊湯爐炭裹迴避。如古徳答處諸人如何行履。代云。君看快活自在處。鑊湯裏面翻筋斗。

    示衆云。杜順和尚頌法身境界云。懷州牛喫禾。益州馬腹脹。天下覓醫人灸猪左膊上。杜順和尚端的意旨諸人如何定當。代云。觀音菩薩將錢來買餬餅。放下手元來是饅頭。

    示衆云。記得乾峯和尚僧問。十方薄伽梵一路涅槃門。未審路頭在什麽處。峯以拄杖劃一劃云。在者裏。僧又擧似雲門。門拈起扇子云。扇子𨁝跳上三十三天築著帝釋鼻孔。東海鯉魚打一棒。雨似傾盆。二大老答處是一是二。代云。千鈞之弩不爲鼷鼠發機。

    示衆云。通身是眼。眼蓋乾坤。通身是耳。氣呑佛祖。通身是口。舌覆大千。通身是心。良久據躂坐。若無眼作麽生見山色夕陽時無耳作麽生聞泉聲中夜後。無口作麽生鑒黄金鑄出鑄崑崙。

陞座

龍安寺殿盡七日陞座

    垂語 馮濟川入龍淵室答蘇𣋼。張子韶館不動軒會物格。竪拂云。透過兩重關。不妨爲人天作點眼藥有麽。有僧出云。龍安路滑。走瞎驢·兒於嶮崖。燕寢香凝。現師子床於毫末。散忌慈迫。願聞擧揚。答云。待海燕兒雷聲。向汝道。進云。新荷露重。翠竹風涼。答云。吾無隱乎爾。進云。記得廣慧璉禪師。當揚億侍郎諱日設供説法。可謂釣絲絞水。答云。苦瓠連根苦。甜瓜徹蔕甜。進云。時有僧嘘一聲。師云。純置老僧驢漢。端的在那裏。答云。謗斯經故獲罪如是。進云。和尚斯日伏値龍安寺殿盡七日之辰。登座演法。不是鎖金鑄義麽。答云。愁人莫向愁人説。説向愁人愁殺人。進云。一句定乾坤一劍平天下。答云。寰中天子塞外將軍。進云。和尚答處與廣慧作略相去多少。答云。對面隔千里。進云。西川十樣錦。添花色轉鮮。答云。現成公案大難大難。進云。因齋慶讃即不無。向上還有事麽。答云。千歳英風動寰宇。到今流落在叢林。進云。伏惟京兆源公。營先君忌齋于府第。而特拜屈和尚登座説法。不妨雷動域中。答云。知恩正解報恩。進云。自罷千秋節。頻傷八月來。未審資嚴祭儀一句作麽生。答云。囉邏招囉邏搖囉邏送。莫怪空疎。進云。石人點頭露柱拍手。答云。也太奇也太差。捲起簾來見天下。進云。便見神儀親應供來。答云。黒衣横巨劍。被髮凜雙眸。進云今日法筵與妙喜於黄家還有親疎麽。答云。於此明得。一雙孤雁撲地高飛。於此明不得。一對鴛鴦池邊獨立。進云。大唐國裏説蚌蛤禪。扶桑那畔用黒豆法。答云。韓幹馬嘶芳草渡。戴嵩牛臥椽楊陰。

籠安寺殿七周忌陞座

（擧香云）

    不是心不是佛不是物。特地吐馨香。不是智不是道不是禪。芬芳溢闤闠。顯現法身報身勝應身。薫徹佛界魔界衆生界。伏願龍安寺殿從四位前右京兆仁榮寶公大禪定門。憑斯奇勳。照破群盲然大法炬於無明窟。利濟群迷駕度生船於大智海。

    垂語 乾坤之内宇宙之間（拈拄杖）中有一寶祕在龍安山（靠拄杖）汝若[覤-儿+目]著。發現靈光照塵寰。時有僧出問。韓氏之依桐樹。曾稱名家。召伯之茇甘棠。宛若昨日。茲値嚴忌。願聽宣揚。師曰。一二三四五六七七六五四三二一。進云。蕉心待時雨葵葉傾大陽。師曰。如是如是。進云。記得葛中書請密菴師祖陞座資薦信齊居士。菴曰。獅子教兒。迷子訣的當也無。師曰。只道得八成。進云。龍安今日伏値前京兆七周之忌景。令嗣源公特拜屈和尚登座説法。直得電卷雷轟。師云。與麽則崑崙騎象舞三臺。進云。神儀即今應供而來。保護大家一句作麽生。師云。萬年松在祝融峯。進云。正法眼破沙盆。臨風唱起清平調。師曰。山河増瑞氣。草木悉霑恩。僧云。仰如星斗。師曰。太高生。

    提綱（拂子打圓相云）從上一著子妙用如恒沙。所以西天四七憑這一著子掀天關轉地軸。東土二三憑這一著子建大法幢稱老作家。大雲山主憑這一著子瞎却頂門眼彷彿死蝦蟆。如龍安寺殿。憑這一著子耶。不憑這一著子耶（拈拄杖云）拄杖子不妨口吧吧地（卓一下云）四海波平龍睡穩。威風凜凜振饃麽。

    散說。娑婆世界南贍部洲大日本國山城州平安城居住奉三寶弟子源政元。文明十一白龍集己亥仲夏十有一日。家門伏値先考龍安寺殿從四位前右京兆仁榮寶公大禪定門七周之忌辰。就于龍安精舍運轉淨財莊嚴道場。預從日前一七日間。令十員諸禪侶勤修諸般白業彫刻阿閦佛像。大乘經王頓漸印誦若干部作善品目詳于回向文。仍拜請上生堂頭和尚拈香讃揚佛事。特命住持比丘（宗深）擧揚宗乘。山僧適臥於病床。再四固辭不允。曲陞此座。共惟龍安寺殿從四位前右京兆仁榮寶公大禪定門。徳重塞外名振寰中。自蚤年㐭剛大之氣而專忠恕之道。自承鈞命而就管領。任天下之重寄專經濟之公志者既數十年。是以四海安清萬邦寧靜也。應仁文明之始。黨禍大起而天下喪亂。經年漸復太平。皆是京兆之威風餘烈矣。文明五稔之夏。京兆薨背之後持服已畢。源君請山僧登座。昔日散説裏面既擧揚前京兆一代事跡顛末也。所謂氏族家法之高尚矣。文武英雄之籍甚矣。官祿福壽之廣大矣。參禪學道之猛烈也。今日値七周之忌辰重擧仁榮公緒餘土苴以今諸人聽取。如舒王甞題自像。曰。賢哉人也。行厲而容寂。知言能默。譽榮弗喜。辱毀弗戚。弗矜弗克。人自稱徳。有緇有白。來自南北。弗順弗逆。弗抗弗抑。弗觀汝華。唯食已實。孰其嗣之。我有遺則。特夫道眼明徹而機鋒嶮峻也。前京兆常來入山僧之室所擧皆是宗門節角誵訛。山僧欲勘他語之曰。昔大慧禪師住徑山日。張九成汪状元登山問道。九成與大慧談格物之旨。大慧曰。九成只知有格物而不知有物格。九成擬議徐曰。師豈無方便耶。大慧忽呵呵大笑而已。九成曰還有樣子否。大慧曰。不見小説所載。唐有與祿山謀叛者。其人先爲閬守。有畫像存焉。明皇幸蜀見之。怒令侍臣以劍撃像首。其人在陜西忽頭落。九成聞之頓領厥旨。山僧則擧這一段問前京兆曰。頗識有物格麽。仁榮公呈其見解。不妨快活自在也。大慧若一覽。忻幸可量。山僧又道。慈明和尚臨濟七世的孫。唱彌高機彌峻。手段越諸方法道大行。作家大爐鞁當他惡辣鉗鎚者。曰楊岐曰黄龍。至今子孫滿寰海。或時丈室中一盆盛水上面横一口劍下面著緉草鞋。有僧入室來指曰。會麽。擬議以拄杖打趕出。楊翰林李都尉亦曾往來慈明之門。必可諳水盆話。京兆亦如何領會。公復呈見解。直是俊快卓絶。不妨具作家手段。山僧又道。如璨隱山向莫齋居士云。公之所見只可入佛不可入魔。京兆擬開口山僧即喝出。經數日後京兆領會格外玄機來欲呈見解。山僧一見道。且喜京兆今日大事了畢。京兆便喝一喝拂袖出去。自爾以來於吾慈明室一出一入發大機轉大用。可謂造次顛沛不忘臨濟宗旨者。如此具透關眼底。古叢林亦所希有也。矧於今代哉。直得世出世間沒量大人也。雖然與麽。畢竟龍安寺殿即今在什麽處（竪起拂子云）韓幹馬嘶芳草渡。載嵩牛臥緑楊陰。

    自叙（宗深）天然鳥鼠僧。近來跛脚老。老倒増癡頑。沈痾無醫術。不意逼大功徳主嚴命叨登斯座顛言倒語胡説亂道。無勝慚汗戰慄之至。伏望衆慈枉賜鴻恕。

    檀謝陞座之次。共惟大功徳主源公（政元）闕下郎官相府賢佐。論其嘉聲如汪洋溟渤。想其徳量似巍然妙高。經年齊仙山之靈椿。保齡同王毎之蟠桃。至祝至祷。

    總謝又惟諸位東堂大和尚。諸位西堂和尚。適來禪客。現前一會諸位禪師。麒麟頭角。鳳鸞徳輝。天下諸名緇。海内諸龍象。名殿遠翔于九州四海。眼光遙通于三世十方。

    拈提 記得龐居士臨溘然枕于頔相公之膝謂曰。但願空諸所有。愼勿實諸所無。龐居士當初不啻一口吸盡西江水。抑亦以斷貫索縛殺江西八十四人抛擲三千里外。到末後與麽拖泥帶水。山僧今日述一偈以撥轉居士玄樞去（擧竹箆云）緑樹陰濃夏日長。樓臺倒影入池塘。水晶簾動微風起。滿架薔薇一院香。久立大衆伏惟珍重。便下座。

    弘源寺殿二十五年忌陞座

（散説等語散逸）

    垂語曹源一滴水浸爛五須彌。駕鐵船底。逆風把橈一任周旋四坤維有麽。有禪客出云。臨濟在河府陞座曲順人情。風穴在郢衙上堂高提祖印。摩尼王見隨方相。師子將施觸處威。頼拜儼臨。願聞慈誨。答云。倒把少林無孔笛。等間吹起萬年歡。進云。動絃別曲。葉落知秋。答云。作家禪客天然有在。進云。記得黄徳用爲先考請妙喜老人普説。可謂萬古徽猷□□□。進云。落霞與孤驚鶩齊飛。秋水共長天一色。是何人境界。答云。眨眼十萬八千里。進云。稽首法中之王。答云。金毛獅子解翻身。

立地

千手觀音安座點眼

（文明五年十一月二十日）

    圓通自在王（以筆點左右云）千眼放靈光。悋悋焉貫通三世。晃晃乎照破十方。加之變肉身乎三十二應慈容普現。分妙智乎十四無畏悲心齊彰。朝遊夕處時。白花巖上夜月皎。七凹八凸處。普門境界梅蘂香。何故亦借毫端於金若（以手爲捧勢云）珍重今定猊座於南昌。正當與麽時節。唯願示現威神力狼煙掃盡安扶桑。

授翁和尚百年忌拈香

（擧香云）

     黄檗山中生本根。一株大樹是松源。拈爲沈水底時節。毒氣傷人徹四坤。共惟前住當山授翁和尚大禪師。憑此聞薫力出佛界入魔界。憑此聞薫力領花園作祖園。加之眉間接著金剛王截斷白拈賊。頂門瞎却正法眼踏碎破沙盆。斷絶龍寶正脈辜負天源深恩。無端死陷泥犁獄。一百年來受刑繁。千山躑躅春茲値嚴忌。萬木杜鵑兩殃及兒孫（以香打圓相云）香雪吹飄玻璃盞。全不酬徳親報寃。咦。

 龍興開山七周忌拈香

（擧香云）

    臨濟大樹生已錯拈爲沈水早渉錯。今日一爐爇却時。薫徹大千更千錯。共惟開山義天先師老漢。鷲峯一派裔。開法戰場挽兔角弓錯。天源七世孫布龍蛇陣提殺人刀錯。加之應紫泥詔則千仭寶山稱住山翁錯。造無疑塔則萬重米山爲開山祖錯。在世時度七十光陰錯。遷寂後送七年春秋錯（深）上座墮他圈繢錯。義天師遭吾屈辱錯。雖然與麽畢竟老漢錯何如上座錯（以香挿爐云）不識幾州鐵鑄箇一大錯。

瑞泉開山日峯和尚賜徽號拈香

    觸著三尺竹箆幾多辛辣。喫却三頓痛棒多少艱難。怨入骨髓難遮掩。舊寃爲報瓣栴檀。共惟開山祖師日峯老漢。生前莽鹵死後瞞頇。凌滅鷲峯正宗驀面呵佛祖。疏鑿天源正脈平地起波瀾。寶山捧贄時。喚蛇作龍眼既瞎。花園匡徒處指桃罵李機何完。晦養軒前雲低遠塞鳴寒雁。養源塔下月移花影上欄干。一生泥在無明窟。百般玩弄業識團。何幸今上皇帝特降下綸音勅諡禪源大濟禪師。慚汗慚汗。正當今日望闕謝恩一句如何渉言端（擧香云）手把少林無孔笛。等間吹起萬年歡。（挿香）

龍興開山十三年忌拈香

（文明六年甲午季春十八日）
（擧香云）

    這香不可以語言造。不可以寂默通。突然獨露不可以有心求。不可以無心得。確爾現前芳標彈壓昌昌兮。少室嫩桂芬馥絶勝欝欝兮。海岸紫栴一瓣拈言報恩義。歌羅管裏米強年。開山義天老師大和尚。面上桃花夾竹。肚裏荊棘參天。養源室中結寃讐於禪源大濟老。龍寶山頂滅宗猷於濟北瞎驢邊。所以鼓起密菴破沙盆雷鳴山嶽受用松源黒豆法幻惑聖賢。加之逼釋迦達磨生陷那洛。鞭狸奴白牯立地登仙。不肖竟不受啓蒙慈訓。先師飽堪行熱喝瞋拳。雖然與麽。今當一十三回忌辰猶思遭遇惡辣手段。只願爲卑拙與六十烏藤令吾參徹活祖禪（以香挿爐云）徹髓雖然知痛痒。公案分明尚未圓。咦。

南榮宗珍書記初七日拈香

（擧香云）

    這香珍重五分法身徳量充塞八垠。等間拈來燒一瓣。鼻孔依然掛上脣。夫惟宗珍書記文明九年孟夏十有九日順寂。今日値初七之辰。慧金侍者登丈室白言。珍禪臨溘然叮嚀相告云。某命終之後汝須指堂頭白言。伏願降臨闍維場賜下火佛事。亦到初七日營辨伊蒲上膳供養三寶勝位拜請堂頭和尚勞拈香一場。老漢重重應其來請。營備花燭珍饈之儀。仍集現前清衆諷誦白傘蓋神呪之次。焚爇這寶香供養本師卍字老人十方婆伽梵三世諸大士一切諸賢聖衆及明王不動尊。所集功徳爲記室覺靈莊嚴報土者。只願盡法界一切群生類共同成無上正覺還來化導群迷。又惟南榮宗珍書記小師以汝爲珍。隨侍以汝爲珍。住持事繁以汝扶我爲珍。寺産訴多以汝解紛。爲珍。今日胡爲先老漢去。老漢如長途折軸。苦苦如中流失艑。漫述小祇夜聊爲指陳（挿香云）三十五年同閃電。據黄龍位勢精神。夜來天外出頭後。意氣凜然猶逼人。噫。
　　
龍安寺殿一周忌拈香

（擧香云）

    這香生長太平天下栽培威音封疆。逼塞宇宙經歴風霜。南贍部洲拈起來。北倶盧洲知斤兩。東弗婆提擬挿向。西倶夜尼發馨香。其體也佛祖難窺[覤-儿+目]。其用也鬼神何論量。欝欝然晃晃乎蟠屈三世。恢恢焉郁郁乎薫徹十方。大日本國山城州平安城居住奉三寶弟子孝男源聰明。文明六年龍集甲午仲夏十一日。家門伏値先考龍安寺殿從四位下前右京兆仁榮寶公大禪定門小祥之忌辰。就于龍安精舍運轉淨財追修功徳。伏惟大禪定門北斗喉舌廣厦棟梁。元來巨川朝東海。從來孫枝茂扶桑。溫良恭謙讓君子之大度也。仁榮得之為肝膽。梁唐晉漢周亂世之偽朝也。仁榮看之為糟糠。胸次存至忠把定文武經緯。全身荷重寄提振國家紀綱。威定禍亂。非公誰能稱社稷臣合準趙晋。徳安寰海。非公孰能論蓋代功合齊子房。加之探尋宗門閫奧親炙宗師禪床。棒如雨點時豁頂眼睛乎慈明室。喝似雷奔處逞頴脱機鋒乎選佛場。與麽時節龐居士吸盡西江水未容獨歩。裴相國認取石佛圖喚爲顛狂。或時走鐵馬於太虚空。快域遊戲自在。或時逐芻狗於須彌頂。偉哉激揚鏗鏘。錯蝶迷紅藥園。眞諦俗諦無隔礙。咄。滿院薔薇雨。逆行順行任軒麽。塵塵皆顯露本分田地。刹刹漏泄本地風光。雖然恁地（以香打圓相云）坐斷毘盧頂𩕳曾不知有佛祖。上來且置。却來觀世間日。覆蔭後昆底一著子即今如何得宣揚（香挿爐云）轉盼推移是小祥。十分恩義不能藏。而今四海爲家日。千仭覽輝鸞鳳翔。

嘉傳朋永信女逆修拈香

（初侍者請）
（擧香云）

    這香永嘉證道歌之本根桂琛明道頌之淵源。拈作沈水。則黄梅石女穿鼻孔。拈作栴檀。則嘉洲大像轉脚跟。挿向寶爐底時節。馨香薫徹盡乾坤。娑婆世界南贍部洲大日本國山城洲平安城居住奉三寶弟子清信女明永。文明九年龍集丁酉仲夏二十三日。

    就于龍安精舍運轉淨財嚴設供佛齋僧之會。蓋夫怖當來之苦報預修也。如十輪經道。七分全得其是之謂也。今斯齋會小祥忌辰也。彫刻當忌至尊勢至大菩薩埵形像一躯。嘉傳信女自去歳季秋身體違和。而到今茲初夏未得愈。永信女於此發大小誓願營辨逆修佛事。老漢恭惟。佛祖出興皆是欲治衆生之病。互著祕方妙術得愈其病。於衆生界中尤重者業病也。或信靈方妙術。則忽明其病源。此裏尤無過發露懺悔也。矧是明悟大道乎。明永信女以精進力故。今此現病必合消除也。虔備香華燈燭茶果珍饈之儀以伸供養。仍拜屈現前清衆諷演大佛頂光聚摩訶悉怛多般陀羅無上神呪之次。命住持比丘宗深焚這妙兜樓婆供養本師釋迦如來大和尚安養老漢瑠璃界主峨嵋五臺伽羅陀補陀岸諸大士當忌勢至大薩埵歴代傳法諸祖梵釋諸天大小神祇一切諸賢聖衆。所集功徳奉爲明永莊嚴報地者也。伏願一切群生類共同駕般若船發渉菩提覺岸。共惟嘉傳明永清信女。襟懷氷冷笑語春溫。綺羅叢裏不妨朝遊夕處。君臣殿上專事報徳酬恩。攀手菩提樹醉心祇樹園。無端參得祖師禪具丈夫志氣。等間踏翻如來地脱婦女議論。所以鸞鏡臺前濃抹淡粧時。本來面目以明以露。翡翠簾中長歌短詠處。本地風光以現以存。君不見蘇仙舊宅王朝雲。建六如亭顯般若靈驗。到嘉傳面前却爲紛紜塵境。又不見金沙灘上馬郎婦。約七軸蓮譯經王玄義。到嘉傳面前却爲堆然深寃。加之或時讃婆須蜜女和婚姻説大法。或時好毘耶天女激玄談破暗昏。與麽時節説甚五障迷雲。無力薔薇滿架發。論甚三從愛水。雨餘紅藥當階翻。江月照松風吹。認作蘭中安樂法又却失命。曉鐘殷暮角軋。認作帳中新活計。又却清魂直得。須彌𨁝跳舞三臺。六代祖師一時遭勘破。露柱點頭堪一拍。三世諸佛一口被并呑。雖然與麽。衲僧門下更有長生術。老漢漏泄知薫子蘭孫（以香挿爐云）至祷至祷。珍重病愈藥除後。至祝至祝。萬年松上掛朝暾。

秉炬

玄榮喝食圓寂落髮稱爲上座字之云東元拈香擧哀
（香打圓相云）

    榮辱悲歡夢一場。何期今日寫愁腸。南詢童子莫求過。黄菊花開風露香。夫惟東元玄榮上座。生縁是海角。脱素是高岡。留形閻浮纔得十三歳。顯身日域未滿二七霜。欽慕濟北瞎驢頂門具眼。瞻戀廓菴十牛能知膏盲。痛哉染時疾俄頃掩棺槨。惜哉㐭天質他後堪棟梁。臨闍維落綠髮。徑交桑門位。幸登選僧堂。雖然與麽。如適來道欽慕瞎驢。瞎驢邊事汝即今如何承當。喝一喝云。旱雷轟宇宙時節。石火光中閃電光。

祖眼首座下火
（文明十一年林鍾初六日）
（竪起火把云）

    人天眼目堂中首座。天然機鋒呵風罵雨。共惟新溘然天關眼公座元。破夏行脚爲賓中主。臨行忽唱遺偈無端排擯佛祖。直得燈籠𨁝跳須彌起舞。至竟如作主中主（火把打圓相云）接物利生落二三。火光三昧照寰宇。（喝一喝）

龍安寺殿秉炬

    輔冀三台功既全。公餘贏得事參禪。臨行截斷白拈賊。獨歩丹霄勢凜然。共惟新捐館龍安寺殿前右京兆仁榮寶公大禪定門。相門柱礎聖世才賢。乘于願輪從實際理地應。現居于信位向世俗諦中周旋。謂之東軒長老亦名靈蘭神仙。悟得臨濟正宗雨中看杲日。續得天源正脈虚空駕鐵船。移來兜率乎龍安山。不神通不妙用。發現百丈乎隆興府。不惹絆不拘牽。過量大人臨時行一棒一喝。作家眼目隨機示三要三玄。加之出佛界入魔界時。置三三千佛國於婬坊酒肆。喚菩提作煩惱處。抛擲百億須彌於邸店巿廛。與麽時節斫額天外望。托鉢轟雷張天覺。股慄面前怯。北斗藏身楊大年。矧夫爲清和英裔。故亦爲光勝嫡傳。曩祖蓋代點功人皆稱第一。今日戡亂大將奇謀聞大千。胡兒命在破竹中。齊哥舒翰伐祿山武略。詞人解撰河清頌。同李克用敗黄巣機權。白羽扇以之重似九鼎。碧油幢以之廣如百川。悋悋焉晃晃乎。逆行順行。天莫測。浩浩焉卓卓矣。左之右之。聖何甄。直得百千三昧歸公手裏爲格外作略。三千刹界到公分上爲廣大法筵。雖然與麽（以火把打圓相云）跨却瞎驢遊戲十方底時節。覆蔭後昆那一句如何敷宣（擲下火把云）君看一朶優曇鉢。火裏吹香五月天。

妙仲老婆下火

（文明十二年五月十三日）
（以火把打圓相云）

    謂之伯仲叔亦名戒定慧。領略這旨者通達如來禪。會得這旨者遊戲眞如界。如今妙仲禪尼不遊戲眞如界。向丹陽郭裏罵倒半箇聖人不會取如來禪。向無陰陽地生長二析嫩桂。説甚圓寂光中。論甚眞如實際。今日妙仲老婆破夏行脚時如何（以火把指左邊云）有佛處不得住著（以火把指右邊云）無佛處莫留滯。咄。

前左金吾長翁永穹禪定門下火

（竪起火把云）

    意氣衝蒼穹。家聲輝日東。今朝昌起還郷曲。涼夥夜明簾外風。夫惟前左金吾長翁永穹禪定門。本離覇鎖忽絶羅籠。七十六年龍蛇陣上看謀略。百千三昧鳳凰城裏幾英雄。威音那畔眞宗幾乎漏泄。空劫已前大道正好融通。所以截斷生死魔臨機提起莫耶劍。射破聖凡窟應時張來神臂弓。嚇殺黄彦節驚倒曾南豐（火把打圓相云）這是出生入死得大自在三昧底好消息也。更有不渉五位三略一著子。如何露元功（擲下火把云）六月炎天松風起。任運問取丙丁童。

心窓伸公記室下火

（文明六年甲午仲冬念七日）
（以火把打一圓相云）

    以斯爲伯仲叔之本體。以斯爲戒定慧之本光。信得及見得徹好任運。坐得斷把得定亦何妨。今朝唱起白雪曲。等間擺手出帝郷。共惟新圓寂心窓仲公記室禪師。會翳睛術登選佛場所以透過黄龍三關木鵝放劍峽。劈破玉山一句夜雨過潚湘。與麽時節鳳舞龍翔遊戲萬年名刹。天回地轉逍遙大中封疆（竪起火把云）更有行脚大事。聽取山僧擧揚（竪起火把云）前程若逢牙郎當漢。火光三昧合商量。（喝一喝）


賀室妙慶禪尼預請下火語

（竪起火把云）

    慶快平生女丈夫。臨機發轉大機無。翻身針眼好消息。纔渉思惟天一隅。夫惟賀室妙慶禪尼。混身塵世傾意金躯。蚤登瑞泉精藍領覽公案。重入扣玄室内親受衣盂。所以陜府鐵牛奮發風雷大用。黄梅石女斡旋造化玄樞。氣宇專溫衣。罵倒七賢女指屍。丰神雖柔弱。平欺海龍女獻珠。俊哉俊哉。遍界雲影斷。快活快活。青天月輪孤。這是賀室禪尼一生受用不盡底。更有末后一句子。汝還要聞乎（擲下火把云）一箇金彈子。驀地出紅爐。

南昌祖詢監寺預請下火語

（竪起火把云）

    咨詢宗匠時。虚空稽首須彌躍。護惜叢社處。燈籠合掌露柱歡。衲僧行脚不渉兩途轍。大道元來分明透長安。夫惟南昌祖詢監寺空門種草近代僧官。不把捉夢幻空花。袖中藏日月。何滯在生住異滅。平地起波瀾。所以跨三脚驢兒亂走佛域三千界。提三尺杓柄斟酌西江十八灘。直得追回楊岐家風賣弄栗∞束蓬乎微塵裏。顯露曾郎標格炊得鐵釘飯乎一毫端。加之鐵鋸舞三臺。東廊下引概標杖。芻狗吼九陌。佛殿前抛爛泥團。與麽時節機前玩味證道歌。坐怪石而磅礡老倒諷詠末后句。撫孤松而盤桓（以火把打一圓相云）諸人即今看祖詢監寺現大人相入大涅槃麽（擲下火把云）百歳光陰如閃電。火裏螂蟟咬黒蚖。

左金吾玉堂珊公居士預請下火語

（以火把打一圓相云）

     珊珊一顆白玉。喚作古佛精神。刹那欲[覤-儿+目]看。歡瞎眼目。須臾渉追尋。打失口脣。展則彌綸大千界。縮則收在一微塵。得之者斷絶寃親凡聖而爲大丈夫漢。用之者遠離生滅去來而現大居士身。夫惟左金吾玉堂珊公居士。軍營烈士柱石謀臣。任來幕府般肱鎭衞家國。慣得父祖武略持育疲民。剩戀空門傳衣鉢於養源室内。更重宗乘領雅稱於愚溪要津。所以彎起一張禪弓退敵八面。提持三玄戈甲振威八垠。説甚邪正一如。月中風竹一叢緑。論甚眞俗二諦。雪裏寒梅一朶新。或時倒騎鐵馬追銀蹄芻狗於虚空迸裂處。或時忽見玉兔放無毛鐵鷹於須彌麽（足+勃-力）跳辰。直得明皓皓白的的脱下見地活鱍鱍轉轆轆撥轉機輪。可謂十二時中豁開胸中寶藏一百年來用得自己家珍（竪起火把云）更有向上那一著。山僧爲居士指陳（擲下火把云）君看絶世優曇鉢。驀地開花火裏春。

像賛

觀音大士

    白花巖上月清圓。香水海邊舟久人。普門境界八字開。天下衲僧超不出。又盤陀石上。宴坐悠然。千尋迅瀑。一洗安禪。

臨濟和尚

    擔松肩上。携杖手中。掘地深種。鑊頭生風。

應菴和尚

    承旨虎丘惟一人。棒頭敲出玉麒麟。聲名都在桃花上。珍重應菴天下春。

開山國師

    這老和尚者。龍寶開山國師之上足也。文保天皇在位後居花園離宮時。國師示微恙。上皇遣勅使詔曰。國師今付大法者既是多。其内誰是尤得大機大用者。速合承的旨。朕曾參國師禪雖得大休歇之旨。未敢能發格外玄機。國師百年後須扣其奧。國師曰。有玄關山者。老漢室中所接出批一神足也。實承當得松源之骨髓矣。天然以風顛故居處不定。吾滅後宜尋出以商略向上宗乘也。上復詔國師云。朕捨離宮欲爲禪宮。伏賜山號寺號。特請關山以令爲住持。國師即應詔而山云正法矣寺名妙心矣。蓋夫準梵王昔獻花日大迦葉破顏之故事。兼所以請師兄貴正脈者也。使還奏上皇。上皇大悦也。國師入滅後。上皇亦遣勅使請斯和尚於濃之山村而住本山。參徒亦隨時。室内只棒雨喝雷耳。於此上皇亦山中剏玉鳳院而居之。以旦夕問道。睿信増厚。竟爲開山祖。住世八十四年間開作家鑪橐下惡辣鉗鎚底大宗匠也。臨示寂屬嗣法的子弼授翁曰。吾溘然後。汝但以本分事接四來衲子。專合振起臨濟正宗。切莫寫余頂相。授翁謹任遺屬。開山祖塔號微笑。塔中只建牌也。滅後七十年後。到第四世嫡孫舜日峯再興斯宮寺而住院時。謂諸徒曰。吾祖禁頂遺屬一代奇範也。雖然末代兒孫以甚爲憑據。但須命畫師令圖大方尊宿之體裁也。矧其繪佛與菩薩形像。何敢憑其模範以爲必哉。須是以相好甚嚴爲最也。今現半身應來學之尊像者。從嫡孫自由三昧應現也。夫這是謂妙心開山關山和尚者也哉。麽文明癸已孟秋日。正法山主宗深九拜謹記祖師大略以爲賛。皆是門下所傳語也。

龍安寺殿肖像

     現大人相參活祖禪。捉著白拈賊於慈明室。漏泄闇號子於瞎驢邊。滅佛心宗齊行李乎張天覺。用魔王印同氣節乎楊大年。居京兆尹而領總管事。天下人稱之。于得審不遑議此。準細柳營而治應仁亂。天下人讃之。吾得審不遑論焉。不見道無隔宿之恩合續楊岐之派。仁榮公兮今既續。不見道有肯諾之意難傳林際之宗。仁榮公兮今既傳。能令天源之門高於三山。偉哉間世英哲。能使弘源之跡重於九鼎。奇哉闕下名賢。祝祝。大檀那政元大居士持來先考肖像乞賛詞于龍安老漢。固辭不允。竟作贅語以應厥需云。

    氣宇高尚官職精爽。相府保障應仁大將。窮禪河浪示衲僧樣。南昌殿上萬年雄猛。

自賛

    無辨龍蛇眼。無擒虎兕機。胡爲拈起竹箆子容易搭著金縷衣。指槐罵柳將是作非。凌滅宗猷瞎長老。不知何處振全威。咦。宗頓首座繪餘幻質需賛。述之以塞厥請云。時應仁初元仲秋日。前龍寶山主雪江老漢書之。

    叢社妖孽愚癡狹劣。入海算沙接竹點月。屈辰天源鈍置咸傑。何握黒蚖亂打聖哲。咄。

    □□首座繪余陋質需賛。述之以塞其請云。時文明五年十一月吉日。雪江叟書于雲臥菴。

    無明郎主貪愛魔王。高臥憨眠無衲僧氣息。顛言倒語缺作家商量。不提中峯破砂盆。以何顯家法。不拈松源仝苕帚。以何振宗綱。開三毒地栽荊∞朿。甘五濁世恣荒唐。順吾者引之而入魔界。背吾者引之而陷鑊湯。肩上金襴兮寔其耐耐。手裏竹箆兮那識擧揚。咄。

    英朝首座畫余幻質請質。述之以應其需云。時文明十年戊戌仲春二十五日這贗浮圖叢社妖孽。耐耐紫衣以粧蒙體。慚愧金襴以掛陋質。剩拈起竹箆漫打祖亦打佛。別別老來高臥憨眠。微笑宗猷堪凌滅。咦。小子等畫余幻容而乞賛老漢。書之以塞其請云。時文明甲辰季夏十二日。正法山中衝梅老衲七十七歳。

法語

與景川

    臨濟正宗自百丈黄檗闡大機發大用脱罷籠出窠臼。虎驟龍馳雷轟電激。卷舒擒縱皆據本分。綿綿的的從松源正到山僧其正脈已十一傳了也。如宗隆藏主多年入余室中晨參暮請闡大機發大用大徹大悟領略得從上祖師嶮峻一著子。可謂吾家眞種草也。宜荷擔正法建此大法幢然此大法炬而化導群盲以振起臨濟正宗者必也思之。珍重。

     寛正五年佛成道日。雪江叟宗深。於龍安室内書之以爲證明而已。

與悟溪

    三頓棒下豁然大悟。未是活衲僧。一掌機前忽然大徹。豈夫惡寃家。只如宗頓首座。參禪喫辛苦年久也。所以大悟大徹豁開正法眼透過向上關。實吾家眞的子也。宜長養聖胎畢而後古帆高掛濟度群迷者也。與麽則是合不慚稱臨濟慈明之妖傳爲大應大燈之嫡孫也。可謂黼黻吾門惡寃家整頓叢規活納僧矣。珍重。

時應仁元年六月鬼宿

正法主雪江老漢宗深書此法語付悟溪座元以爲證明而已。

與特芳

    古來作家宗匠非千人之英即萬人之傑也。如禪傑首座晨參暮請隨侍年久道眼明徹機關透徹了也。宜慧海浮慈航濟度群迷以恢興天源正脈振起臨濟正宗矣。謂斯千人之英萬人之傑者也。

    時文明五年龍集癸已九月上吉。雪江老漢書之付屬禪傑首座爲作家宗匠爲人之體裁而已。祝祝。 

與東陽

    臨濟正法眼輝騰今古。松源黒豆法震驚佛魔。活卓卓峭巍巍。如英朝首座天然蘊卓識奇姿累年入老漢室。晨參暮請百鍛千錬。南略多少誵訛參得許多公案。謂之透徹活祖禪。亦名如來大道大悟。直得豁開正法眼明得黒豆法。所以龍馳虎驟星飛電激卷舒擒縱皆證本分。宜將此從前大悟大徹之一著子建法幢立宗旨攝得四海禪流振起法雷撃法鼓開示十方迷徒者。足報老漢深恩焉。

    正法山主雪江宗深書之付屬東陽英朝首座畢爲大法證明而已。珍重吾門今得器。且喜大法今得人。正好傳臨濟正宗。至祝。堪繼松源正脈。

    時文明十年正月初吉
    微笑塔下

偈頌
佛生日

    毘藍園裏一人華。無限馨香溢萬家。正好淨居降下界。今朝喚作悉陀多。
又
    脇誕指天甘蔗堂。韶陽辣手太荒唐。君看唯我獨尊貌。紅藥一欄風露香。

佛涅槃
    可憐老釋迦。唱滅跋提河。百萬人天哭。三千魔外呵。
    拈來阿鼻業。説去貝多羅。孤負鶯花景。泉下受刑多。
又
    瞿曇唱涅槃。登陟七金壇。百萬人天哭。大千魔外歡。
    遍身輕似葉。口業重如巒。倒墮泥犁獄。飽呑熱鐵丸。

又
    人天百萬一齊哀。黄面瞿曇唱滅來。獨有作家手段在。波旬爲舞涅槃臺。

初祖忌
    祖翁戴字勢精神。脱賺前梁後魏人。珍重一花開五葉。少林荊棘萬年春。

元旦
    珍重盡乾坤。春回瑞彩繁。主山歌萬福。佛殿賀三元。
    鳳舞須彌須。龍翔祇樹園。皇朝何敢限。大吉在宗門。

龍興寺開僧堂

    珍重龍興選佛場。彫梁畫棟映丹陽。依俙徑塢千僧閣。彷佛浮大山大徹堂。百億須彌皆露柱。萬重劫石幾禪床。中央發現室光塔。照破南閻盡十方。

奉和義天老師病中被寄尊韻

    高格清標宜主人。相迎啼鳥落花春。兩翁唱和新詩句。不識連宵風雨頻。

賀悟溪住大徳寺

    吾家生得瞎驢見。意氣衝天瑞世時。龍寶夜來歸手裏。靈光燦爛照坤維。

次攝政兼良公見寄韻

    喝雷轟起盡閻浮。解道龍興百丈湫。殿下仁風扇九野。等間吹散陣雲不小子玄㐭上座自今月一日侍老漢病床。其志合喜。今日仲冬及歸之次。漫賦山偈一絶以謝勞云。

    少室宗猷自㐭承。惜哉未敢得輝？。看不千古定上座。一掌機前繼祖燈。
賀慧健喝食落髮

    文明丙午結制之節。小子慧健喝食成沙彌。叨唱山偈一章。而以賀落髮云。至祝不盡。蓋是憑仰山舊規也。

    元是風標美少年。學窓勳業似坡仙。相期兩髟拂來後。合會祖翁臨濟禪。

謝宗珉喝食惠紅梅

    鶯界飛來姑射仙。丰姿窈窕帶春妍。老懷今既奈芳惠。香影朦朧昏月前。 

鐵牛

    生鐵鑄成生鐵牛。戴嵩筆下總難收。從來擎出黄金角。今日山中添一頭。

船子接夾山

    花亭樣子古今稀白浪堆中露活機。將謂崑崙入東海。滿船空載月明歸。

南源

（慧金藏主號）

    藏身北斗道彌昌。矧復舟中載大唐。高掛古帆自來往。閻浮上幾炎涼。

蘆雁圖

    蘆花淺水月三更。兩雁風前相伴鳴。沙宿秋寒郷萬里。一聲聲是似呼兄。

字説
玉衡號説

    崑山片玉異寶叢邊之權衡也。得之者爲夜光。祕之者爲世遭重也。慧璠侍者承當此旨。宜其寶祕之。莫忽莫忽則箇文明十一白閏菊月吉日。大雲山主雪江道人書于古帆軒下。

仁榮號説

    天道不言而品物亨歳功成。聖人不言而百姓親萬邦寧。管領源公京兆勝元大居士法諱宗寶。需雅稱於余。字之云仁榮。仍而乞書其説。夫仁恕則是君子之體裁也。榮貴則京兆之天㐭也。所以然何也。造次顛沛無違仁也。矧爲清和之英裔。而今於皇朝數回承鈞命而行仁政於天下。所順之者雄偉也。所背是摧頽矣。蓋其本孔丘所謂仁者安仁智者利仁韓愈所謂合仁與義天下之公言也之美談者歟。加之入先師之室參活祖師之禪而作吾微笑塔下之的孫也。故有楊翰林李都尉之遺風餘烈。不妨宗門金湯矣。若自非備仁恕於體裁得榮貴乎天㐭者。焉取蚤造斯極哉。暗合丘愈楊李之古風大存寧親成亨之舊規者乎。蕙子蘭孫亦續此仁風榮譽而宜齊聖代麟鳳萬年松柏而已。然則余所字竟其不虚矣。漫作此説以應源京兆大居士之嚴命云爾山應仁二稔龍集戊子仲冬初吉。

前龍寶山主雪江叟宗深述

遺誡

    當寺住持職事。承續開山和尚命脈稱宗匠者三十六箇月輪次合致燒香者也。接待四來衲子之外。宜以修造爲念矣。珍重。

文明七年季春六日
    諸位堂頭妙心住持宗深

（華押）

行状

    勅諡大道眞源禪師東陽和尚撰 

    師諱宗深。雪江其字也。嗣義天。攝州人。俗姓源氏。其先野間侍中。早以勇聞。等持院贈大相國尊氏公開運初。以羽檄招致于麾下。賜食邑於野間莊。遂以家居焉。師生而頴利齠齒有出塵氣質。稍長辭親。親不割愛。竟逃趨京。途逢一僧偕行。及第五橋僧顧而問。子欲安之。師因伸依附之情。僧乃相携歸建仁五葉菴付文瑛禪師。禪師一見器許。名曰正深。撫憐經年。一日西歸省親。郷邑有藥師堂。頗有靈驗。師詣之默祷。但願頓發明心地。既而再還東山晨鐘暮鼓。一一無不發參玄奧矣。於是拜辭本師適尾陽在瑞泉日峯和尚席下。自從參堂啖辛喫苦者年舊矣。峯入洛亦從之。妙心寺再興後。峯自營小院而居。號曰養源院。院計枯淡諸役乏人。師自請維那者三年。不喫常住飯。先是日峯住青龍山之日。既以臨濟正脈付屬承藏主（義天）至是祥侍者（雲谷）朔藏主（桃隱）亦相次受印可去。師既罷參未蒙印證。而峯毎向人稱。正深維那必也在一方接人去矣。仍諱改宗深字稱雪江。一日勸諭曰。子姑從承藏主去。時義天赴瑞泉看院也。師㐭慈旨相隨而東。再入師兄鑪韛旭鍛曛錬。囏難備甞者亦有年矣。義天之風孤硬難當。不輕許可人。毎請益但遭呵咄耳。及住龍安請師爲養源塔主。師在養源猶以寅夕往復於龍安入室參詳混衆孜孜。後學弗之知。竊謂。院主機不薦也。兩師叔聞之時復爬痒。然師面無慚色。一日偶動隱遁之興。潜入丹丘別院掩關于南縣山中。州人小河丹後守力致供給。無何龍安遣專介堅請。不得已再歸養源。義天以喜。京兆源公勝元渇仰宗門日扣龍安室。時復謁養源擬執助發之交。師固拒之不肯應接。然京兆尊師愈親切矣。義天臨示寂付師法語曰。自從老虚堂付心印於大應至先師第六世。紹繼綿綿不絶也。宗深座元久侍先師參禪有年矣。山僧詰其所以。祖師全機證徹已至深奧矣。山僧又何言。書以爲印證焉耳。粤旬餘義天入滅。京兆便具禮請師繼住龍安寺。歸敬不減先師。參詳亦如疇昔。先是雲谷桃隱相次遷化。而汾陽大樹竝絶其嗣。故三大老會裏參徒悉皆輻湊於師席下。於是龍安門風益振湖海雲衲日馳。邇而以來。洛之妙心攝之海清河内觀音尾陽瑞泉丹丘龍興已下大凡自門諸寺菴。唯師一統而住持焉（後來得法嗣四人。各以一院分付之。微笑菴景川。天授院悟溪。退藏院特芳。養源院英朝。餘寺院亦四人輪次交代周而復始。遺命如是）寛正三年之秋。大徳禪寺適虚主席。山門具状請師。次日勅黄特降鈞帖申命。以八月末入寺。勅使車駕入山。叢林龍象駢集。江湖包笠趨風。源京兆勝元源金吾持豐諸官員擁衞法筵。化儀可觀矣。開堂罷指闕謝恩入對便殿。住三日而退。隨義天例也。應仁元年丁亥天下大亂。雒中大小刹盡罹兵燹。大徳妙心龍安亦咸爲焦士矣。師屏居於丹之龍興寺。後成恩寺攝政兼良公作詩寄師曰。聞説龍興雲亦浮。雲龍變化卷潭湫。喝雷棒雨無途轍。天下蒼生蘇息不。師和答曰。喝雷轟起盡閻浮。解道龍興百丈湫。殿下仁風扇九野。等間吹散陣雲不。文明初京兆源公於城中權建梵宇迎師而居。亦扁曰龍安。公於干戈間日日參禪。灼然透徹佛祖玄奧了。公法諱宗寶。義天所名。就師需道號。號曰仁榮。一日俄病。盧扁拱手而退。師以清晨訪病閭。公曰。看涅槃。師曰。瞎曰。正當與麽時如何。師曰。珍重。公合掌卒矣。實文明五年己已五月十一日也。師毎稱。仁榮蓋夫裴相國陳尚書楊李二張之流亞乎哉。諒闇罷太夫人革府第作精舍。築墳墓于寢所之跡。請師遷而居之。復用龍安爲額矣。京師陷兵已來。華蓋蒙塵有年于此。上皇偶聞華園玉鳳院有親筆尊容幀子。詔而迎之於行在所七日供養。仍染宸翰賛曰。傳如來正法。坐玉鳳禪宮。稽首華園帝。萬年鎭日東。又題其後曰。依妙心住持雪江望書之（後華園院御製也）又開山塔有宸奎一函。上披緘睿覽大驚嘆。一日特降妙心寺再興之詔。左中辨藤兼顯（號廣橋）所敷奏也。師感恩綸日日作務。但專經度之功不論營締之美。凡受檀施悉以充修造。堂舍舊趾蕪沒榛荊者不暮年而大半作新。上達天聽賜龍馬銀券以伸睿賀也。師少而貧窮。首在瑞泉寒暑唯一衲。或連紙染藍綰爲手巾。然不爲飢寒撓志。頗有聱頭氣節。及日峯歸洛掛錫養源。一日赴次第請到土佐藤氏石窓居士家。純一休（狂雲）先在座上。師拶曰。金翅鳥王當宇宙。龍寶山裏龍如何出頭得。純拈起扇子擬劈面打。師掣取而擲地。居士視愕然。由是崇重師毎致檀施。無復闕衣食資。遂以侍奉日峯者十九年。又請益義天者十五年。前後凡三十霜。霜辛雪苦古今無比倫者也。且平生慕藺罵天之風。處處菴居在尾陽曰妙喜在丹丘曰洋嶼在京曰衡梅院。皆用大慧機縁以傍于楹間者矣。蓋師性素褊急。師叔大樹和尚嘗以急性王菩薩爲戲。夫有以哉（急性王事見于大慧年譜）至若熱喝雷奔迅機電掣。則天魔喪膽亡魂。高義秋潔劇談春和。則闡提傾誠具信。加之大度雅量得之天㐭。風韻才華殆乎夙薰。是故叢林名衲江湖飽參接武相見以晩爲恨也。以至文武尊官貴介國太四衆群迷瞻禮歸依不可勝計矣。己亥暮春末。獨依北窓將書俄置而倒。呼侍者扶起。起來稍甦。從是中風左脚跛矣。不得起者八年。謝事龍安歸老法山。雖伏病床四來應酬臨機無倦。嬉笑怒罵咸作佛事。時命肩輿以意行。不言違近。毎詣龍翔祖塔命侍者代炷拜。視塔院弊漏則奉經費以命修葺。多乘涼轎出於郊野通衢。行無縁慈爲樂。或捉住包笠辨其來由。或招呼負販皆爲弟子。乃至雖異類逢則安名。有時莊園貢産。召擔夫于階下以酒食勞之。命椎髻赬肩歌呼踏舞縱意而遊。師觀之大笑絶倒。一日召侍者誡曰。我死便埋莫移刻。言訖泊然示寂。實文明十八年六月初二日也。世壽七十九法臘六十二。諸徒以遺命奉全身瘞於正法山西南衡梅院之塔。嗣師法者大心景川隆和尚瑞龍悟溪頓和尚龍潭特芳傑和尚堆雲英朝四人也。

附録

雪江號

    氷花飄亂凍風寒。沔水渡頭行路難。一色明邊點不立。看來豁老激波瀾。

    宗深上人求別稱。援雪江二字作偈以證云。
    文安第三丙寅仲冬日。養源日峯叟八十歳書。

病中寄雪江
（二首）

    義天
    山僧近日不安時。壓倒江西馬大師。日面佛兮月面佛。不教院主問如之。
    何知今雨有來人。白髮懶情黄鳥春。風景隔山花未落。經過從此可頻頻。

次雪江韻 桃隱 

    眼掛流星面刮霜。文殊靠倒淨名床。打翻不二舊公案。一首貫華字字香。

又（時在阿州）同

    慈明手段異諸方。醜陋任嫌吾豈藏。村酒醉來臥牛背。老婆燒葉粥鍋傍。

寄雪江同

    短衣銀鹿扣吾廬。報謂明朝赴上都。爲君欲寄紙三幅。近日清貧紙又無。

次韻衡梅師翁移梅特芳

    紅白鬪妍爲孰開。暗香彷彿正時哉。若無鼻孔指南旨。爭識黄昏有此梅。

老師和尚付法衣作偈奉謝焉

    東陽
    正法山頭雲一縷。半肩搭起重千鈞。獃翁不受瞶翁囑。今日劣孫難効顰。
    衡梅老師和尚頒賜黄柑二十顆。有玉偈兩篇。後篇辱慰趺坐擁葉之寒乞也。鴻恩難荷。謹和尊韻呈上猊床下。伏望慈悲改抹。
同

    壓倒永嘉三寸黄。樹頭蜜果檗山陽。不堪清賞劈開看。毒氣噀人寒似霜。
    凍雲鎖月一間房。冷笑青銼誇鐵腸。趺坐夜來寒徹骨。滿床風葉半吹霜。

奉和微笑堂上老師元旦示衆尊偈同

    法山千仭聳。住世幾椿年。萬象須彌筆。三春大雅篇。
    宮花含露拆。園萼帶晴妍。四海齊欽仰。古今妙喜禪。

    奉和微笑堂上老師大和尚尊韻
   （并叙）同

    七月念三日所賜玉偈。淹帶于濃陽不達山中。及九月晦日有一僧持來。遂拜受披閲驚而且告言。是吾至寶也。何自懈于傳達致令吾謝答失時耶。其僧口不絶罪過。孔夫子曰。既往不咎。遂宥之去。既而圭復有日。適得鴻便謹汚尊韻。無以遲晩之責萬幸。

    故國却殊方。花園杳悵望。三山一蓬島。十夢九梅陽。
    雅量包天地。風規動廟堂。何時侍猊側。四海徳惟香。

龍興僧堂落成堂上老師有偈。依韻奉。

賀同

    米嶠新開龍象場。并呑臨濟與韶陽。溫公嘆服禮三代。王氏問來僧滿堂。香氣暗凝秋雨被。鐘聲時殷月明床。主山歡抃安山舞。萬衲趨風傾四方。

源京兆勝元參雪江和尚

    源京兆勝元居士。嘗叩妙心義天禪師之室。創建龍安龍興二刹延天爲開山祖。天遷化後繼參雪江和尚。江一日謂曰。慈明和尚丈室中。一分盛水上面横一口劍下面著緉草鞋。有僧入來明指曰。會麽僧擬議。明便打趕出。京兆如何領會。士呈所見。江曰。如璨隱山向莫齋居士曰公之所見只合入佛不可入魔。又且如何。士擬開口。江便喝出。數日後悟八。徑趨入山。江見其來即曰。且喜京兆今日大事了畢。士一喝拂袖出去。江嘗曰。京兆實裴相國陳尚書之流亞也。及士臥病江往問候。士起坐問曰。和尚還看涅槃一路麽。江曰。瞎。士曰。正與麽時如何。江曰。珍重。士泊然便逝。年四十四。文明五年月十一日也。

雪江和尚七年忌
悟溪

    年光影裏似奔輪。憶著曾遭痛棒頻。今日寃讐何以報。兜樓一炷展炊巾。

同十三年忌同

    宗門妖孽作家寃。眼似流星口血盆。滅却大燈焔光了。惡聲難掩盡乾坤。

    金寶山開山勅諡論日眞照禪師木像安座點眼。

    同

    從來無形本寂寥。不須命工彫頂相。普化筋斗似顛狂。大潙叉手猶鹵莽。山僧誤憶著先師。其奈被惑亂一上。咬牙展炊巾悔缺連腮掌（安座云）一座須彌高幾萬丈（點雙眼云）左眼半斤右眼八肉。

雪江先師忌東陽

（拈香云）

    一生惡辣逞威雄。殃害叢林滅祖風。珍重梅陽三尺土。活埋洋嶼罵天翁。
    
    呈瑞龍悟溪和尚

    同

    正法山頭三祖師之塔品立。而衡梅院獨未構饗堂。晨香夕燈風吹日炙者半紀矣。明年當七周忌。亦恐使人白地炷拜也。劣弟薄福。住山百計無補。毎瞻禮自以愧赧。蓋開山中興兩塔共是瑞龍法兄禪師攸作新也。今於先師一塔何不顧之耶。嗚呼鐘之在笋竹也。待撞以鳴。不可不勸發焉。仍作拙偈呈上猊床下。所望遙垂高鑑。特出隻手一莖草上忽現瓊樓玉殿。不亦盛哉。

    梅陽一塔聳雲端。無殿無廊香火寒。業債難償七年雨。止啼黄葉掃階看。

    悟溪和尚建立衡梅方丈梁牌記曰。

    大日本國山城州平安城西正法山妙心禪寺衡梅院立柱上棟明應七年戊午四月十又六日。
    守塔比丘宗頓。大工藤原家繼。 

    悦按。明應七年戊午。距雪江和尚示寂。十三年。時悟溪和尚守塔。新建立方丈矣。

    奉呈金寶堂上大和尚謝衡梅饗堂助縁。用去冬題畫燕韻東陽。
    喜師一諾議尤眞。立向東風斫額頻。他日華堂燕應賀。黄金纔上柳條新。
    呈龍光堂頭猊側。奉謝衡梅饗堂助縁。用曾呈瑞龍韻同。
    東風吹喜上眉端。早覺貨泉排遣寒。輪奐功成若歸去。半窓春雨借山看。
    去冬梅菴漆桶老人。觀余化縁小偈於金寶山中。輒和一章。今春得東來之信又用前韻謝答。
    無邊刹界一毫端。雲在萬年松頂寒。爭識湘南又潭北。先師塔樣少人看。

    遷衡梅塔

    天澤東胤録云。雪江六世孫正統老人曾語余曰。妙心昔適移衡梅塔。全身無壞端坐龕中唯爪髮太長耳。因鳴大鐘告報合山。老僧時十四歳隨衆禮拜。夫非戒根清淨定力堅固。則奚能至于斯哉。可尚。
    悦按慶長九年甲辰。衡梅中興天秀和尚再興方丈。是時遷塔於今處。
　　距雪江和尚示寂一百十九年也。
　　附綠終。


