　　《大正藏》第81卷No.2562

物賜佛日常光國師空谷和尚語錄卷上

侍者

    師初住濃洲路正覺山天福禪寺。以永和元年十二月五日入院。指山門云。盡十方世界。無礙解脫門。入得入不得。縱橫得妙。左右逢原。
    佛殿世尊拈華。迦葉微笑（咦）混沌生七竅。
    土地。陰陽不測。謂之神。伏惟自珍。
    祖師。此土西天。入者保社。有甚麽長處。鼻孔大頭向下。
    據室。拈拄杖畫一畫。這裏鐵門限。超得三十棓。超不得三十棓。且免人言天福長老杜撰。
    拈帖。世俗諦中。有勝義諦無（擧帖）白日當天衢。
    拈山門疏。醯雞負須彌。瞬息九萬里。褒貶不相干。那裏是那裏。
    諸山疏。瞻仰不及。諸峯入雲。此曲秖應天上有。人間能得幾四聞。
    拈衣。雞足守住。黃梅流傳。天福今日不滯兩邊（搭衣）包裹三千與大千。
    法座。說到行不到。依舊堦下漢。行到說不到。凌辱須彌燈王。當頭坐斷去。坤六斷短。乾三連長。
    拈香。此一瓣香。恭爲祝延今上皇帝。聖躬萬歲萬歲萬萬歲。陛下恭願金輪永御。被聖澤於八弦。玉燭恒調。布皇風於四海。
    次拈香。此香奉爲征夷大將軍。羽林相公。闔府尊官。同資祿算。伏願。高捧紅日。晟搏桑之光。功補青天。均湛露之惠。次拈香。此香爲本寺大檀那。典廐源公。伏願永柱礎於皇國。能金湯於法城。又次拈香。此枯柴全無氣息。不可得中只麽得。今日拈出。供養天龍第二代剌諡佛慈禪師無極和尚。以酬不爲我說底廣大恩德。
   索話。放過一著。落在第二。機前轉身。還他伶利。有麽。問答罷。乃拈拄杖云。衲僧生涯。初無定度。有時規行矩步。木馬雙雙白玉蹄。有時倒臥橫眠。泥牛對對黃金角。直得眞機獨運。妙應無方。便見塵塵開正覺之場。物物現實王之剎。是故南山南北山北。無處藏身。主中主賓中賓。隨機對現。最是太平無事日。堪唱胡家萬年歡（卓一下）以此祝君壽。壽算等乾坤（叙謝不錄）。
    復擧。三聖道。我逢人則出。出則不爲人。與化道。我逢人則不出。出則爲人。師拈云。大用現前。不存軌則。卽非無二大老。爭奈千載之下。翻成話𣠽。雖然如是。峭峻一方誰敢窺。
    當晩小參。索話。洞天福地。列仙所居。直下是直下是。莫有眞不求。妄不除底麽。問答罷遂云。頭戴天足踏地。人人常光現前。晝見日夜見星。箇箇壁立千仭。不可以寂默造。不可以語言通。到這裡。臨濟喝如雷奔。全沒交涉。德山棒以雨點。抂費工夫。是以天福門下。三八念誦。五是陞堂。束之高閣。只要與現前一衆。寒時言寒。熱時言熱。飢飡渴飮。閑座因眠。癡癡兀兀。只麽過時。雖然如是。洗面摸著鼻。啜茶濕却觜始得（擊拂一下）。
    復擧。僧問應菴祖師。遠離光孝。來赴妙嚴。如何是不動尊。祖師云。一別蓮城五日程。山僧一別皇城五日程。遠離龜山來赴天福。幸無人問不動尊。有則動著。便下座。
    臘月上堂。夜半逾城赴遠途。霜辛雪苦獨區區。明明正覺山頭月。那箇男兒不丈夫。
    結夏小參。圓覺伽藍。天自高地自闊。平等性智。穴知雨巢知風。無處不至。隨物現形。所以道。不動眞際。爲諸法立處。非離眞而立處。立處卽眞也三月安居。非是停囚長智。九旬禁足。便見洗足上船。忽有箇漢。聽恁麽告報出來道。丈夫自有衝天氣。不向如來行處行。𡁠且坐喫茶。
    復擧。祖峯老師云。結夏無可供養大衆。作一家宴。管顧諸人。遂擧手云。囉邏招。囉邏搖。囉邏送。莫怪空疎。拈云。祈峯將十方常住物。却當人情。天福結夏。何用特地作家宴。何故。溪東溪西。水草縱橫。
    次日上堂。拈拄杖劃一劃云。西天蠟人水。東土鐵彈子。一劃劃斷了也。竪杖云。祖父田園。四至界畔分明。不用挾佃拒官稅（卓一下）。
    臘八上堂。二千年前。正覺山前夜覩星。二千年後。正覺山頭晝見日。分明受用無兩般。一等眼睛烏律漆。但辨旨心。必不相賺。
    除夜小參。物以終爲始。人因舊得新。纔起推究尋逐之心。都無始終新舊之相。到這裡。臘月三十日。大休大歇大樂場。一日十二時。非色非心非行業。東勝身洲擊鼓。西瞿耶尼上堂。南瞻部洲展臥單。北欝單越洗齋鉢。因甚壁邊拄杖子。全無氣息。一向黑粼皴地而去。豈不見道。造化無生物心。而物自成。雨露無潤物意。而靈苗自榮。復擧雲峯悅禪師小參一遍訖。
    歲旦上常。天得一清。地得一寧。君王得一。四海昇平。衲僧得一。正人天眼目。提佛祖權衡。且道。一從何得。巡堂喫茶。便下座。
    佛誕生上堂。法身清淨自無爲。幸是人人眼似眉。若認今朝生下底。依前乳臭小孩兒。
    結夏小參。十方同聚會。大方無外。大圓無內。箇箇學無爲。耕夫起早。蠶婦臥遲。此是選佛場。蛙聚枯池。燕集屋梁。心空及第歸（喝）走作者誰。如是見得。說甚安居禁足。此方他界。自他不隔毫端。十世古今。始終不離當念。語言動用。俯仰折旋。蚯蚓抹過東海。蝦䗫跳上梵天。其或未然。西天令嚴。
    復擧。僧問柏谷。九旬禁足事如何。谷曰。不墮蠟人機。出僧有一頌。禁足九旬內。不墮蠟人機。端的是何處。趙州東院西。
    次日上堂。禁足亦於茲。護生亦於茲。衆中若有打破鏡底。許他抹過長短期。     
    天福禪寺語錄終。
    京師等持禪寺語錄。
    佛殿（地藏）佛也。菩薩也。聲聞僧也。希有希有。能天能人。非人天所能。
    拈帖。這箇大檀越。覿面付與底。乾坤合其德。日月並其明。皇家依之盛大。祖道由之利貞。知有或未薦。堂下決疑情。
    拈衣。世尊金襴。朝霞不出門。達磨屈眴。暮霞行千里。新等持同被同此。何故直下是。
    金剛般若經賛（有序）。
    一日有客叩門。出迎則南宮內道場。僧某上人。手捧巨軸曰。此趙宋學士張卽之所書金剛般若經也。太上天皇有旨。使卿作賛。遄應聖詔（臣僧）聞命震駭。是非所能。經涉旬月。不敢措手。却自顧念。是法門耿光。矧天睠難逃。遂焚香百拜賛曰。
    般若正體。匪斷匪常。六喩弗及。三句焉詳。佛及菩提。皆從中出。恒平恒差。言辭難述。但離四相。立處卽眞。自性洪德。七寶非珍。善哉解空。深嘆希有。後二千年。曷弗信受。什譯張書于趙于姚。語簡字勁。神氣飄颻。凛若金剛。天魔軍敗。八方通風。獨尊三界。
    至德乙丑仲冬長至日。京師等持住持臣僧某。
    等持禪寺語錄終。
    山城州萬年山相國承天禪寺語錄。
    師於至德丙寅十月二十六日入寺（於鹿苑受請指）山門云。入此門來。不移寸步。大衆認取一條官路。切忌顧佇。喝一喝。
    佛殿。佛陀耶佛陀耶。十個指八個了。坐底立底。事同一家。
    土地堂。神性虛通。如空裏風。一分飯謝往返。阿呵呵。受靈山記不得穩。
    祖師堂。四七二三。盡販私鹽。賊無種。相鼓弄（咦）。
    據室。銷口決。翳睛術。親家廢具。不勞拈出。四方八面絕遮欄。不論了畢未了畢。疑則別參（咄）。
    拈帖。示衆云。唯此一事實。餘二則非眞。佛祖得之。號令一新。人天衆前。從頭開陳。
    拈山門疏。雲霞生背面。日月繞簷楹。官物歸常住。宜如護眼睛。
    諸山。新修宗社盟。一句甚叮嚀。開却虛空□。東山西嶺青。
    同門。擊碎虛空骨。何曾有一物。從此子及孫。受用終無歇。
    江湖。貧做富裝裹。知我亦罪我。江南一枝梅。明珠千百顆。
    拈衣。信心已熟。衣亦復傳。大小祖師。不知機權。提衣云。無心雲出岫。彌布大三千。
    指法座云。嶮如懸崖。平似鏡面。若不親到上頭。爭得奔雷掣電。
    陞座拈香云。大日本國山城州萬年山相國承天禪寺新住持傳法沙門（某）虔爇寶香。端爲祝延今上皇帝聖壽萬歲萬歲萬萬歲。陛下恭願。德洽群邦。同天地之覆載。智周萬物。齊日月之照臨。次拈香云。此香爇向寶爐。奉爲大檀那准三宮從一位行左相府征夷大將軍。資倍祿算。伏願壽山永固。過五百塵輾之劫波。福海彌深。等十三華藏之香水。又拈香云。此香祇固本根。不索高價。爇向爐中。供養天龍第二代勅諡佛慈禪師無極和尚。以表開山夢窓正覺心宗普濟玄猷圀師眞孫。遂就座。南禪和尚白槌云。法筵龍象象。當觀第一義。師云。擊大法鼓。布大慈雲。有目者見。有耳者聞。賓主相見。要須驚群。有麽。問答罷。乃云。具丈夫氣概。成丈夫事。於過理境界。發過量機。龍象蹴蹋。非驢所堪。獅子遊行。不借伴侶。所以大檀越。剏此名藍。如沙竭羅龍。降雨應念至。同清淨麽尼。雨寶滿衆望。若起佛法知見。祇是高厦萬礎。若作世相分別。亦乃衆器一金。到這裡。不可以智知。不可以識測。三世諸佛。有分結舌。歷代祖師。口如磉盤。拈拄杖云。今日開堂。盡情部露。不敢囊藏。人人個個。頭戴天脚踏地。晝見日夜見星。金不博金。水不洗水。無絲毫漏逗。無絲毫動搖。永登解脫之場。共樂無爲之化。且如雨順風調。民安國泰。一句又作麽生。卓一下云。天高群象正。海闊百川朝（叙謝不錄）。
    復擧。世尊與衆行次。以手指地云。此處宜建梵剎。帝釋將一莖草。挿地上云。建梵剎已畢。世尊微笑。師頌云。建梵剎畢。世尊微笑。上古風規。今日樞要。
    當晩小參。索話。靜處鬧浩浩。鬧中靜悄悄。若是鳳凰兒。不向那邊討。有麽。問答罷。乃云。世尊出世。施設半滿偏圓。達磨西來。分張皮肉骨髓。和泥合水。簸土揚塵。但要眼裏有筋。皮下有血。不受人惑。自立生涯。便見跳出虎穴魔宮。萬人叢裏。疊足而坐。翻轉天關地軸。四衢道中。掉臂便行。是以新開萬年鋪席。相接四來高賓。別無佛法可商量。豈有禪道爲理會。所願長連床上。粥足飯足。香積厨中。柴多菜多。仰頼相公外護之力。重見叢林全盛之時。正與麽時。不墮功勳一句。作麽生道。星臨萬戶動。月傍九霄多。
    復擧。藥山晩參不點燈。山云。我有一句子。待特牛生兒。卽向汝道。時有僧出曰。特牛生兒也。祇是和尚不道。山喚侍者。將燈來。其僧便抽身入衆。師拈云。藥山平地設陷穽。這僧一跳跳過。直饒將燈來。也是賊過後張弓。欲知特牛生兒底麽。四蹄雙角甚分明。
    至[/卽]小參。隨隨隨。莫莫莫。一道眞言。要人翻譯。未有難名。旣形可惜（以拂抄一圓相云）妙性圓明（噁）早涉名相了也。若也恁麽休去。恐人作乾無事會。試向紛然萬化之途上。指出廓爾大圓鏡去。敢問諸人。陰剝向何處去。陽復從何處來。去無所去。來無所從。直得一段靈光。分明現前。所以潙山謂仰山云。聲色外與我相見。仰山云。如兩鏡相照。於中無像。潙山云。此語正也。我是儞不是。早立像了也。仰山却問潙山。未審和尚於百丈師翁處。作麽生呈語。潙山云。我於先師處呈語云。如百千明鏡鑑像。光影相照。剎剎塵塵。各不相借。可謂理到事到。又如僧問靈雲。如何是眞常流注。云。如鏡長明。云。向上還有事也無。云。有。云。如何是向上事。云。打破鏡來。與汝相見去。可謂甚新甚尖。相國今夜。擬與潙山作主。太奢也。擬與靈雲作主。太儉也。畢竟作麽生折合去。匾擔驀折兩頭脫。擧目天邊月似鉤。
    復擧。僧問疎山。如何是冬來事。山云。京師出大黃。有頌擧似大衆。京師出大黃。子細好商量。旣自非官物。何曾是賊贓。
    次日上堂。垂語云。好雪片片。不落別處。明白裏頭。試進一步。問答罷。乃云。日南長至。吾道大享。華岳三峯秀。黃河一泒清 。
    謝頭首秉佛上堂。我這拄杖子。不從月宮得。非五岳所生。涵瀛渤挑台衡。一日付五頭首。直得龍得水時添意氣。虎逢山色長威獰。第一義摩訶衍。文字印大藏經。各隨自己受用。有無與奪縱橫。敲山釋迦頂骨。點開達磨眼睛。如今倚向古屏畔。任使丹青畫得成。
    上堂。有一句子。此曰居頂。亦名三昧王。三尖五露。四角六張。能殺能活。能柔能剛。今日打鼓普請。重要詳審。審詳何故。金生麗水。玉出昆岡。
    除夜小參。春生夏長。秋凋冬落。有物流動人常情。風動火熱。水濕地堅。一切事究竟堅固。但須無心於事。自然無事於心。擧足下足。皆是道場。成法破法。無非解脫。一年三百六十日。日日是好日。一日都盧十二時。時時是好時。何處不風流。遍界無影迹。正恁麽時。楊岐只是會監寺。虎丘豈非隆藏主。因甚兒孫遍天下。睡虎露爪牙。若作乾無事會。料掉沒交涉。若作奇特商量。霄壞懸有隔。畢竟如何。今歲今霄盡。明年明日來。
    歲旦上堂。元正啓祚。萬物咸新。風生震極。斗杓指寅。床頭拄杖子。依舊黑粼皴。未審隨遷變。不隨遷變。若道隨遷變。曾無遷變相。若道不隨。天下同一春。如何甄別去。龍宮海藏大開闢。撥轉如來正法輪。
    上堂。索話。雲興二百問。瓶瀉二千酬。屋下架屋。頭上安頭。香象渡河。直得截流。有麽。問答罷乃云。言言言浪激波浪。默默默。宗通趣極。默時說說時默。裸形國中誇服色。語默向上有事在。驀拈拄杖。卓一下云。眞不掩僞。曲不藏直。擲杖下座。
    三月旦上堂。索話。明鏡當臺。明殊在握。若是作家。不勞啐啄。僧問二月已過。三月茲來。紅入桃花嫩。青歸柳葉新。時[/卽]因緣。請師垂示。答曰。君旣能如此。我今不再三。進云。明明百草頭。明明祖師意。答曰。參須實參。悟須實悟。進云。記得僧問古德。如何是和尚此間佛法。德云。東壁打西壁。意旨作麽生。答曰。坐斷白雲宗不妙。進云。卽今咨和尚。如何是此間佛法。答曰。普請安眠底安眠。進云。畢竟與古人祇對。是同是別。答曰。福州橄欖兩頭尖。進云。流水斷橋梅破萼。枝南枝北一般春。答曰。四海五湖皇化裏。進云。法王法令合如斯。答曰。也不消得。師乃云。記得趙州會下有二僧。相椎不肯作第一座。院主白趙州。州曰。總教作第二座。主曰。教誰作第一座。州曰。裝香著。主曰。裝香了也。州曰。戒香·定香·慧香·解脫香。後來應菴祖師住饒之薦福曰。擧前話拈云。趙州下一槌。不妨驚群動衆。子細檢點將來。也是泥裏洗土塊。薦福門下不相推。第一座也有人。第二座也有人。第三座也有人。雖然不免從頭注破。第一座鐵眼銅睛覰不破。第二座陽春白雪無人和。第三座貞寶身心同達磨。且道與趙州是同是別。若也會得。許儞具一雙眼。若也不會。也許儞具一隻眼。有箇衲僧出來道。總不恁麽時。如何便對他道。切忌向鬼窟裏作活計。師曰。祖師要向無星秤子上。強分斤兩。萬年山中。兩堂同有人。第一座嫌佛不肯做。第二座有膽如天大。第三座與趙州第一座。無有優劣。諸人若也未瞥。且待面目現在（謝兩堂無記）。
     三月望。謝都寺書記并某首座至上堂。索話。一漚未發。古帆未掛。機外明宗。還他英邁僧。問十方世界一團鐵。虛空背上白毛住。答曰。來風深辨。進云。山花開似錦。澗水湛如藍。好箇時[/卽]。請師指南。答曰。八面清風藏不得。進云。與麽則頭頭顯露。法法圓融。答曰。萬古碧潭空界月。再三撈[扌*(鹿/土)]始應知。進云記得。僧問雲門。不是目前機。亦非目前事時如何。門云。倒一說。意旨作麽生。答曰。師子一滴乳。迸散百斛驢乳。進云。卽今咨和尚。不是目前機。亦非目前事。畢竟是何物。答曰。說似一物卽不中。進云。正恁麽時。如何行李。答曰。始隨芳草去。又逐落花回。進云。和尚恁麽祇對。有爲古人出氣分麽。答曰。者裏不著客作漢。進云。潘卽倒騎歸。攧殺黃翻綽。答曰。毒龍行處草不生。進云。學人今日小出大遇。答曰。分明記取。擧似作家。師乃云。世尊拈華。巨靈擘太華。迦葉微笑。大明無偏照。要中要妙中妙。或演之夢中。唱徹黃鐘宮。或施之筆端。吹成大石調。會則鵽鳭終日啼。不會則蜀魄連宵叫。何故楊岐一頭驢。三隻脚自如。
    四月旦上堂。武陵春已晩。基榭緣陰多。若作境會。入地獄如箭射。不作境會。入地獄如箭射。進無門退無路。直得新羅與占波鬪額。夜麽躍入梵天。雖然如是。但許老胡知。不許老胡會。喝一喝。下座。
    佛誕生上堂。今日大家浴佛。敢問大衆。浴那箇佛。若浴法身佛。法身等虛空。若浴報身佛。報身三賢以還不得見。若浴應身佛。應身已滅二千餘年。正知三身共不得浴。擊拂云。如是狂思橫計。向者裏百雜碎了也。牢把杓柄。洗一洗看。天上天下唯我獨尊。巍巍堂堂煒煒燁燁。
    結夏小參。索話。黃昏戍寰中。不礙平人出。出不出。切忌弄巧翻成拙。要須妙唱不干舌。有麽。僧問。橫該竪抹。電卷星飛。千聖靈機不易窺。答曰。不須如何若何。便請單刀直入。進云。朝請暮參。上古規範。語默涉離微。如何通不犯。答曰。斗杓挿雷門。進云。可謂日不待火而熱。月不待風而凉。答曰。切忌颺在無事甲裏。進云。德山小參不答話。意在那裏。答曰。上古其風朴略。進云。今夜小參。有問有答。莫孤負他德山麽。答曰。善學柳下慧。終不師其跡。進云。與麽則殷人以柏。周人以栗。答曰。南人不夢馳。北人不夢船。進云。不因樵子路。爭到葛洪家。答曰。龍王宮殿裏。不見一人行。進云。恩深轉無語。懷抱身分明。答曰。放下著。乃云。塵塵爾。剎剎爾。築著磕著。無處回避。在眼曰見。在耳曰聞。在手執捉。在足運奔。南山起雲。北山下雨。月生雲際。潮落海門。幸是無爲古皇。乾坤無端。迦文老人出來。劃地作牢。帶累平人。或立長期短期。行要中規。步欲中矩。或說初善後善。守口如瓶。防意如城。枝蔓相牽。列剎碁布。囉囉招。囉囉搖。囉囉送。設一家燕。不是心。不是佛。不是物。開選佛場。各坐燈心皂角鋪。強道和麩賣却麵。相國只循舊規繩。不立新條章。豈不見天親菩薩自彌勒內院下。無著菩薩問曰。人間四百年。彼天爲一晝夜。彌勒於一時中。成就五百億天子。證無生法忍。未審說甚麽法。天親曰。說者箇法。祇是梵音清雅。令人樂聞。且如者個法。天不能蓋。地不能載。君王得之。齊化於堯舜。賢臣得之。同德於伊周。萬邦以之安寧。兆民以之康樂。人人受用不盡。處處施行有餘。敢問諸人者個法。著得甚麽語。譬如擲劍揮空。不論及與不及。復擧。僧問古德。長期進道。西天以蠟人爲驗。未審此間以何爲驗。德曰。鐵彈子。師拈云。古人一問一答。外邊打之遶。今日有人問。作麽生長期進道。劈脊便棒。
    上堂。瑞巖頻喚主人翁。南泉亦索一身價。只有臨濟門下。常在家舍。不離途中。常在途中。不離家舍。何故渾崙無縫罅。
    上堂。唯這趙州東院西。大家普請好提持。直穿鬧巿門頭去。水到渠成十二時。開道路決藩籬。伽藍廣大絕邊涯。寄言宇宙茫茫者。夏木陰森杜字啼。
    端午上堂。三世諸佛。病多諳藥性。歷代祖師。病者聚醫門。入荒田不揀。信手拈來草。救膏肓於心死。除勞瘵之根源。拍膝云。忌口更須三十年。
    上堂。擧破菴祖師云。要明此事。若言有道理。也賺儞。著語云。點。若言無道理。也賺儞。著語云。點。不有不無。也賺儞。著語云。點。何故不是弄潮人。莫入洪波裏。相國下三個點字。點破祖師舌頭。要明此事。劍去久矣。
    解夏小參。聖制告滿。法歲旣圓。一夏九旬不徒然。三祇百劫亦如是。水盈科而流。弦持滿而發。解開布袋頭。月白風清。拈起拄杖子。天寬地濶。有佛處無佛處共是走過。得便宜時且落便宜。一人所在。半人所在。亦須尋。不經一事。不長一智。前頭有人問。相國今夏作麽生爲人。答。他道什麽。師子不食鵰之殘。弩機不爲鼷鼠發。復擧。洞山示衆云。初秋夏末。兄弟西去東去。直須向萬里無寸草處去。石霜云。出門便是草。師頌曰。萬里曾無寸草生。出門荒草滿前程。一擡一搦無涯意。雨過池塘秋水深。
    次日上堂。踞菩薩乘。修寂滅行。蒸沙作飯。磨磚成鏡。送盡九十日光陰。果然無事可修證。奇哉奇哉。快活快活。海闊百川朝。天高群象正。相國與麽部判。也是盋盂安柄。
    八月旦上堂。索話。鳥窠吹布毛。鹽官索犀扇。跳出古人窠。還他英靈漢。僧問眞覺廣陵散。欽山菩薩蠻。雙椎轟法鼓。一擊透玄關。答曰。三臺須是大家催。進云。百川異流。以海爲極。學人上來。願聞極則。答曰。古木無橫枝。鳥來難措足。進云。古人到這裏。爲甚不肯住。答曰。果然。進云。與麽則五里牌。在郭門外。答云。認著依然還不是。進云。記得僧問香山照禪師。如何是初生月。照云。大半人不見。意旨作麽生。答曰。壓良爲賤。進云。今日有人。咨問如何是初生月。聻。答曰。有分斫額。進云。可謂判官斷案相公改。答曰。一朝權在手。看取令行時。進云。不聽雲中雁。爭知沙塞寒。答曰。參須實參。進云。上大人。丘乙巳。答曰。一任賛嘆。乃云。佛以一音演說法。衆生隨類各得解。已是始從鹿野苑。終至跋提河。未曾說一字。有什麽各得解。若也恁恁會。誤認驢鞍橋。作阿爺下頷。畢竟如何領略。知音不用頻頻擧。達者須聞暗裏驚（謝某藏主）。
    中秋上堂。索話。靈山話月。曹溪指月。泥裏搖椿。空中釘橛。莫有透出光影邊。掀翻精靈窟底麽。僧問。平田淺草裏。露出焦尾大虫。太虛廖廓中。放出遼天俊鶻。答曰。來機深辨。進云。宗風纔擧。萬里雲收。法令若行。諸峯寒色。正恁麽時。請師指的。答曰。這裏無囊藏被蓋。進云。記得旦上堂。僧問。如何是初生月。師曰。有分斫額。意旨作麽生。答曰。開品不在舌頭上。進云。正當今夜月圓十分。還與初生。是一是二。答曰。擧頭天外看。進云。與麽則在諸佛不增絲毫。在衆生不減絲毫。答曰。一任卜度。進云。經云。修多羅教。如標月指。旣是顯露清淨。不待指標時如何。答曰。轉喉觸諱。進云。誰知雲外千峯上。別有靈松帶露寒。答曰。不是少林客。難爲話雪庭。進云。若不到曹溪。爭如不失。答曰。遲一刻。乃擧汾陽示衆云。一切衆生本源佛性。譬如明月當空。秖爲浮雲遮障。不能顯現。師喝云。喝散白雲了也。清光何處無。
    九月旦上堂。索話。道不屬知。不屬不知。知是妄覺。不知是無記。離却無記妄覺。鼻孔裏出氣底有麽。僧問。拳中十指。展縮自由。有意氣時添意氣。不風流處也風流。答曰。華山山脚下。潘閬倒騎驢。進云。全體恁麽來。全體恁麽去。伏望別乾坤決猶豫。答曰。八兩元來是半斤。進云。與麽則歷劫不迷今日事。一輪輾破四時機。答曰。仁者見之。謂之仁。知者見之。謂之智。進云。記得僧問古德。西風悽悽。師意如何。德云。草枯惟長菊。木落只留松。意旨作麽生。答曰。鼠口無象牙。進云。卽今敢咨問。西風悽悽。師意如何。答曰。一向寒在五更多。進云。莫是古人悟處今人眼麽。答曰。易分雪裏粉。難辨墨中煤。進云。旣能明似鏡。何用曲如鉤。答曰。車不橫推。理無曲斷。進云。直得鯨呑海水盡。露出珊瑚枝。答曰。青天白日。豈有恁麽事。進云。天垂雨露。不揀榮枯。答曰。善自護持。乃云。深明二上坐。行脚時。漁者擧網。一魚跳墮江中。深云。快哉恰似衲僧機。明云。爭似當初不入網。深云。猶缺悟在。行數里。明始知非。若法性明。非無其理。雖然衆生一迷本性。投三界網羅裏。茍非奮發。因甚出得三界。不出三界。只是舊時凡夫。而或欲出三界。修行難得正路。是以西丘老師示徒云。覿面相見。盡情分付了。只有利根上智。全身擔荷將去。豈非俊快。若論覿面事。不可竢賓主相見然後。分付之。威音那畔。空劫以前。那一著。無處不遍。所以道。剔起眉毛。已落二三。唯許利根上智者。言前薦得。復擧。弘覺禪師見僧看經問云。看者是什麽經。僧云。維摩經。覺云。不問維摩經。看者是什麽經。僧於言下知歸。師拈云。這僧一人屬看經。招得弘覺鉤計。且如乾坤中。宇宙間千萬人。如何使他還源返本去也。卓杖一下云。金雞啄破瑠璃殼。 玉兔挨開碧落門。
    重陽上堂。垂語云。物物時時。漏泄天機。會則風吹白露衣裳冷。不會則江涵秋影雁初飛。佇思停機。白雲萬里。莫有直下知歸底麽。問答罷。乃云。茱萸不點茶。黃菊自開華。九月今朝是。風光不可遮。雁門公老不知醜。村酒頻邀元亮賒。
    開爐上堂。風頭稍硬便開爐。打坐團欒賓主無。火筋輕輕敲獸炭。藹然和氣發枯株。
    初祖忌拈香。皮肉骨髓。分裂無遺。隻履空棺。腐朽多時。喚作初祖他是誰。師自不識我焉知（以香扣爐三下）一炷香一杯茗。且修叢林舊規。
    上堂。日日日東出。日日日西沒。無位眞人亦骨律。十字街頭吹尺八。寥寥宇宙無賞音落盡霄霄雲外月。
    三月旦上堂。三分光陰二早過。寄帽投河。靈臺一點不揩磨。日暖風和。貪生逐日區區去。拈杖云。賊身已露。喚不回頭。爭奈何誰能籠羅。大抵還他肌骨好。風流不在著衣多（卓一下）擧世尊拈華。迦葉微笑話。頌云。金色波羅特地拈。破顏也是涉廉纖。春來似錦山花發。且要諸人直下參。
    結夏小參。目前無法。家貪逢劫。意在目前。渴驥奔泉。不是目前法。王[/卽]級失却帖。非耳目所到。雲藏無縫襖。鉤錐不及處。雲自飛水自流。針箚不入時。褌無襠袴無口。須知善知識。不是陰界中事。如龍象蹴蹋。非驢所堪。大丈夫透過生死牢關。譬之師子遊行。不借伴侶。直得淨裸裸赤洒洒。沒可把。十方無壁落。四面亦無門。快哉快哉。希有希有。翠岩一夏爲兄弟說話。老宿一夏不與師僧說話。徐六擔板只見一邊。如是舊葛藤。莫向清平世界中擧著。且如僧問揚岐。如何是佛。岐云。三脚驢子弄蹄行。端的在那裏。若無扛鼎拔山力。千里鳥騅不易騎。擧僧問虎丘。九旬禁足事如何。丘云。理長卽就。拈云。這僧自謂爲觀國賓。量材補職。非無祖師。可惜猶缺布網羅手。今日有人問。九旬禁足事如何。便答。他道坐地長安。
    謝都寺上堂。大方無外。大圓無內。三科七大。本如來藏。千差一印。無有向背。如此說話。令人心惡。不覺嘔出肝肺。喝一喝。透得栗棘蓬了。方始丈夫氣概。阿呵呵。好太哥。
    上堂。多言多慮。轉不相應。絕言絕慮。絕修絕證。作麽生折合去。驀拈拄杖。卓一下云。頭不缺尾不剩。
    退院上堂。一住萬年三見秋。強傳家業事箕裘。深慚檀越恩私甚。鹿苑猶容老比丘。
      相國語錄終。

再住相國禪寺語錄

    師於明德庚午八月四日入院。指山門云。舍那化境。樓閣門開（顧視左右）果然不見一法在門外」
　　佛殿。佛眞法身。猶若虛空。儞儂端坐。山僧鞠躬。彼此無伎倆。遍界自清風。
    土地堂。神五不能。佛三不能。何以五十步咲百步（以手打一圓相）至鑑洞明。日輪當午。
    祖師常。這一隊漢。如遇如魯。輕輕觸著。那吒忿怒。
    據室。相國門下。開賣藥鋪。或時將醍醐作毒藥。或時將毒藥作醍醐。要渠自知苦辣。要渠自辨耳腴（驀拈杖畫一畫）那個男兒不丈夫（卓一下。喝一喝）便起。
    上堂。靈山密付。不漏系毫。少室單傳。放開線路。但有大力量漢。一肩擔荷。若還纔有一絲頭。便是一絲頭。更須界經分明。田地穩密始得。正與麽時。受誰恩力。一人居日下。弗與衆人同。擧閩王請羅山閑禪師開堂。山陞座。方收歛僧伽梨乃云。珍重便下座。閩王近前。執山手云。靈山一會。何異今曰。山云。將謂是箇俗漢。拈云。相國准三後。近日使山僧開堂。特與僧迦梨。山僧今日陞堂。不敢收歛。却搭肩上。胡說亂道。莫是靈山一會。不異今日麽。具眼者辨取。
    上堂。擧馬大師問南岳云。如何用心。卽合無相三昧。岳曰。汝學心地法門。如下種子。我說法要。譬彼天澤。汝緣合故。當見其道。拈云。旣是無相三昧。爲甚有種子。有心地。有天澤。有緣合（喝云）休將閑學解。理沒祖師心。雖然如是。且要因苗辨地。
    除夜小參。索話。前三三後三三。離心緣絕對談。文殊堂裏萬菩薩。夜來盡向此中參。莫有參到無參。始是實參底麽。僧問。驅儺聲中振塗毒。爆竹響裡開玄關。鑚仰不及處。巍巍萬年山。答曰。最初一步須牢實。進云。記得北禪。烹露地白牛。與諸人分歲。未審意在那裸。答曰。天寒日短。兩人共一椀。進云。和尚今夜分歲。有何施設。答曰。家傳清白。進云。一滴甘露。大千普霑。答曰。細嚼難飢。進云。夜深珍重。答曰。可知禮也。乃云。日月周流不暫留。一年正是結交頭。去來幸自無踪跡環上休將起盡求。神光不昧。萬古徽猷。動容揚古路。縱橫得自由。七尺單前。三條椽下。天濶地濶。無愁無憂。鉢裏有飯。桶裏有水。現前受用。日中一飡。夜後一寢。格外風流。仰山上兜率。不是夢中說夢。揚岐掌院務。且要看樓打樓。相國與麽告報。一任人咲平常無事。直饒揚眉瞬目。執喝瞋拳。當甚椀脫丘。雖然如是。觀音菩薩將錢賣胡餅。爲甚放下手却是饅頭。未必眞金博眞鑰。擧僧問石門。年窮歲盡時如何。門云。東村王老夜燒錢。頌云。臘月除時復送年。東村王老夜燒錢。古人開口端的處。纔入思惟隨斷邊（是日新開僧堂）。
    歲旦上堂。擧新年佛法有無話。頌云。一人道有一人無。佛法何曾有二途。昨夜東風生八極。今朝白日上天衢。
   上堂。八解浴池中。定水湛然滿。藉以七淨華。浴此無垢人。菩提涅槃。眞如解脫。是垢。起居動靜。語言問答。是塵。一濯濯除了。始是本來人。正與麽時。已是無垢人。用浴作麽。金入洪爐色轉眞（先日擯浴室語話僧）。
    結制前一日。法堂慶讃。上堂指法座云。地湧金剛座。天垂寶華蓋。自家一段風。漏泄周沙界。諸人猶涉遲疑。更聽山僧一場敗闕」
　　拈香云。正當法歲首。親開法雷堂。大日本國山城州萬年山相國承天禪寺住持傳法沙門（某甲）虔爇寶香。恭爲今上皇帝。祝嚴聖躬萬歲萬歲萬萬歲。陛下恭願。聖德日新。當天心合人意。皇風永扇。握乾符闡坤珍。遂就座問答罷。乃云。此方眞教體。清淨在音聞。世尊出世。三百餘會說法。遂致流傳天上人間。充滿龍宮海藏。是其驗也。法隨法行。法幢隨處建立。祖師西來。一華五葉。聯芳。但得不立文字語言。直教見性成佛。是其由也。祖宗未振。多依律寺。百丈禪師肇設叢林。新布法則。要須說法住持。長合規度也。世尊在日。別無香室。德山老人折却佛殿。獨置法堂。表示揚化當代。師道最尊也。大法東漸。盛行日域。吾大檀越創建本寺。八周寒暑。殿堂已岧嶢。最爲殿後。經營法堂。纔經數月。楝宇亦輪奐。乃臨結制。本寺住持比丘某。特陞此座。開堂演法。仰觀此堂高廣宏曠。宛如天福力所出生。夜摩都史宮殿。條爾降閻浮提洲。又觀此座莊校嚴飾。都似上妙功德。成就須彌。相國佛座。俄頃移王舍城裏。況復高懸繒蓋。同五百長者子供養具。大張寶幔。類分身釋迦文來集時。人天交接。緇素圍繞。當茲時[/卽]。說甚麽法。豈不見道。應化非眞佛。亦非說法者。阿那箇是說法者。驀拈拄杖云。若非者箇竟說不得。者箇法。終日說未曾宣一字。諸人終日聽。未甞著一塵。正恁麽時。山河大地亦說。草木國土亦說。雷音堂亦說。師子座亦說。繒蓋寶幔。左欐右梁。無物不統。山僧到這裸。借水獻花。用力不多。諸人諦聽（卓一下云）彈指圓成八萬門。洪音長振三祇劫。
    結夏小參。九旬安居。三月護生。昔時摩竭國。親行此令。今日王舍城。復攀舊條直饒說空無相無作無願。墮落解脫深坑。假使道卽空卽假卽中。鑿開混沌孔竅。衲僧家。角上生角。牙上生牙。增上添境。機上添機。始得。何故不經一事。不長一智。擧僧問百丈大智禪師。如何是奇特事。丈云。獨坐大雄峯。拈云。一機峭峻。八面玲瓏。等閑提掇。足定綱宗。秖爲涼兎漸遠。不奈獵犬迷踪。今日忽有問相國。如何是奇特事。便對他道。巨靈檯手無多子。分破華山千萬重。
    次日上堂。擧世尊在校嚴會上。告阿難云。此大構堂。洞開東方。日輪昇天。則有明耀。中夜黑月。則復昏暗。乃至明還日輪。暗還黑月。通還戶牖。壅還牆宇。緣還分別。頑虛還空。欝𡋯還塵。清明還霽。汝見八種。見精明性。當欲誰還。諸可還者。自然非汝。不汝還者。非汝而誰。拈云。世尊老大。憐愍阿難。一味簸土揚泥。相國昨日新開雷音堂。今日又値如來制辰。況復台旆入山。四衆環繞。無物可相待。有一頌普同供養。明暗壅通都一空。緣虛澄霽體皆同。此堂豁達無今古。長與邦家共始終。
    五月旦上堂。索話。榴花照眼明。梅王帶酸小。法法不隱藏。一了一切了。要見其人。有麽。僧問。十方同衆會。宏開選佛場。黃金百練色。丹砂九轉香。答曰。栴檀林無雜樹。進云。法歲今朝五月旦。剋期已過十五日。大休歇處。願賜一決。答曰。簷頭滴滴。分明歷歷。進云。與麽則不須外邊走。坐地是長安。答曰。路從平處嶮。山向靜中忙。進云。記得僧問雲門如何是諸佛出身處門云。東山水上行。意在那裏。答曰。臨崖看滸眼。特地一場愁。進云。後來圓悟禪師云。天寧卽不然。薰風自南來殿閣生微涼。又如何理會。答曰。芍藥花開菩薩面。椶櫚葉散夜叉頭。進云。卽今咨問和尚。如何是諸佛出身處。答曰。此間從何處得來。進云。一言截千江口。萬仭峯前始得玄。答曰。行倒嶮崖處。拶著便翻身。進云。學人今日。小出大遇。答曰。自領出去。乃云。有佛國圭。以光明作佛事。有以衣服臥具。作佛事。有以園林臺觀。作佛事。或有清淨國土。以無言無示。無識無作。爲佛事。如衆香國。以香作佛事。此方眞教體。清淨在音聞。無見頂相。無爲心。佛說一道神呪。而亙三世。未曾休息。諸人聽得分明也無。山僧代化佛宣說去。上大人。丘乙巳。化三千。七十士。爾小生。八九子。佳作仁。可知禮也（是日稜嚴頭燒香）。
    謝首座（某）西堂（並）都寺上堂。當無定相。遇緣卽宗。得過量大人。起潑天門風。或掛眉間劍。或擲栗棘蓬。眼眼相對。心心相通。叵耐老瞿曇。被人問勝義諦中。有世俗諦。只道我今無說。汝今無聽。無說無聽。是名一義二義。半夜放烏雞。誰得善指踪。欲究根源未免冥蒙。卽今問諸人。勝義諦。世俗諦。從何處得來。諸人若也未委悉。且歸堂中。問取板首老禪翁。
    重陽上堂。重九風光溢眼頭。明明一旬憶汾州。若還容易消時節。明日黃花蝶也悉。
    開爐謝綦書記上堂。索話。道有道無。盡隨窠臼。肘臂下有靈符底。道火何曾燒著口。出來相見。有僧出問。開作家爐鞴。運向上鉗鎚。錬佛鍜祖。今正是時。答曰。輪王三寸鐵。遍地是刀鎗。進云。月當秦正。月在魯朔。祝算一句。願聞擧揚。答曰。皇帝萬歲。重臣千秋。進云。天地位而萬物育。陰陽理而四時平。答曰。形直影正。進云。記得法昌遇禪師開爐日。輒以一力撾鼓。陞座云。法昌今日開爐。行脚僧無一箇。唯有十八高人。緘口開爐打坐。莫是家醜外邊揚麽。答曰。乞兒伎倆。進云。和尚今日陞堂。行者撾鼓。侍者燒香。半千清象。前圍後繞。未審與他古人。爲楚越逈別。柳亦肝膽相同那。答曰。遍界不曾藏。進云。與麽則禹稷顏子易地皆然。答曰。一等共行山下路。眼頭各自見風煙。進云。粉骨碎身未足酬。一句了然超百億。答曰。沒溺深坑。進云。孟冬漸寒。伏惟尊候萬福。答曰。禮之用和爲貴。乃云。少林癡坐。冷湫地。相國開爐。滿堂和氣。古今已殊。冷暖不同。祖意西來。爲同是異。擊拂云。休瞌睡。若或未會。且待人向虛空裏大書五字。
    達摩忌拈香。吾本來茲土。地廣易爲長袖舞。傳法度迷情。霍光賣却假銀城。一華開五葉。巨岳何曾寸土乏。結果自然成。養雞意在五更鳴。最憐速行衰日下。嚴備珍羞求昭假。一飽能消萬劫飢。得他一牛還一馬。
    十月望上堂。索話。問在答處。答在問處。露。參得參不得。對衆試證據。僧問。水平而器取則。霜降而鐘始鳴。動則影現。覺則水生。答曰。善行無轍迹。進云。時節不相饒。應鐘已過半。還有不涉遷變底也無。答曰。剎竿頭上仰蓮心。進云。莫是安身立命處麽。答曰。太孤危生。進云。與麽則更於眉上安眉。不向鼻中出氣。答曰。知過必故。進云。記得僧問大同濟禪師。如何是祖師西來意。濟云。庭前一叢竹。經霜不自寒。意在那裏。答曰。有部不可無答。進云。僧云。畢竟如何。濟云。秖聞風擊響。知是幾千竿。爭奈擬欲完。全翻成兩片。答曰。只要引盡一聯時。進云。始知止啼黃葉。元是一國黃金。答曰。輕知鴻毛。重如山岳。進云。卽今咨問和尚。如何是祖師西來意。答曰。亙古亙今。進云。萬年嚴飾大梵剎。千古崔嵬勢揷天。答曰。常在於其中。經行及坐臥。進云。瞻仰有分。答曰。也不相妨。乃云。一毛頭上識根源。彈指圓成八萬門。日面佛月面佛。退散魔外。爍破乾坤。事法界理法界。十字縱橫無礙自在。拊膝云。舊時漏燈盞。價直千萬倍（謝某都寺）。
    鑄鐘上堂。一鼓洪爐天地驚。檀心雄器頓圓成。音聞普利閻浮界。號令新嚴王舍城。顯發眞機齊晝夜。擊開妙性濟幽明。俱留青玉非倫類。聽取鯨魚第一聲。
       第三會語附錄。
    結夏上堂。檻前水綠山青。水牯牛橫眠倒臥。天際日上月下。寒山子胡吟亂哦。處處古佛道場。塵塵大人境界。因甚南方禁夏不禁冬。北方禁冬不禁夏。可憐爲方隅所關銷。爲時[/卽]所羅籠。須知拄杖。橫也。挑括乾坤盋盂。轉也。覆却山河大地。正恁麽時。向何處出氣（卓杖一下）。 
    冬[/卽] 小參。擧僧問古德。如何是毘慮卽。德曰。草鞋踏雪。頌云。離却草鞋雪。須高著眼睛。春風回暖後。古篆轉分明。
    臈月望上堂。光陰代謝飛梭急。臈月纔殘十日餘。白鼠咬藤都不覺。黑蚖眠室力須除。人人受賜天王屋。處處堪乘長者車。坐臥經行皆本分。馳求心息卽如如。
    相國三會語錄終。
    靈龜山天龍資聖禪寺語錄。
    師於應永甲申臘月二十四日入寺。
    踞方丈（拈竹篦）據此室者。握一柄金剛王寶劍。截斷從前葛藤。新長老。老不以筋力爲能。只要平地設錦穽。陷墜伶利師僧。忽遇跳得過底聻。手裏有鼻繩（擊按一下）。
    拈帖。得之於心。應之於手。只這一毫端。萬邦盡稽首。佛運依之延洪。皇祚依之悠久。
    指法座云。未登此座。一事全無。方登此座。豈有許多般若。能於此薦得。須彌燈王有分退身。其或未然。合三萬二千。爲一禪床。有甚麽所用。今日事不獲已。枉徇時宜。
    拈香祝聖罷。就座。索話。法筵龍象衆。當觀第一義。纔入思惟。白雲萬里。剔起便行。埋沒自己。只要俊流。言外領旨。有麽（問答提綱不錄）擧肅宗皇帝問忠國師。如何是無諍三昧。答曰。陛下親踏毘盧頂上行。公案。拈云。皇帝御問。如九天雨露。普施德澤。南陽奏對。似大地草木。齊沐陽和。山僧有一頌。呈管見去也。親踏毘盧頂上行。能教唐帝正權衡。日輪當午無偏燭。草木齊舒化育情。
    次日就多寶院。後醍醐天皇聖廟。拈香。國步艱難南狩遠。旌旗不返痛輿情。山川未遂煙霞變。天地猶餘日月明。謾說空陵嘶鐵馬。只聽深洞答華鯨。萬邦騷亂非徒爾。大結因緣覺道成。
    除夕小參。索話。歲除臨此夜。暮請逐鐘鳴。開口不在舌頭上。不須杓卜聽虛聲。誰是眞聽。問答罷。說頌云。爲問年窮歲盡時。家家門外野狐兒。山神野鬼無踪跡。三世如來口似槌。
    歲旦上堂。垂語云。好雨知時[/卽]。當春乃發生。正是三元日。宜俱賀大平（問答不錄）乃云。天得一清。地得一寧。君王得一。聖道大亨。衲僧得一。水到渠成。
    元宵上堂。天上月圓。人間月半。上元風光。尤堪賞玩。五門九陌。車馬駢闐。千村萬落。燈火粲爛。天時人事一般。勝義世俗同串。左右逢原。前後互換。唯有人天眼目。不曾改變。何故無二無二分。無別無斷故（謝新舊兩班。首座不換）二月旦上堂。索話。光陰何倏忽。今年屆中春。知雲駛月運。立處卽是眞。有拶著便翻身底麽（問答不錄）散說。前月下八念誦云。如來大師入般涅槃以來。已得二千三百五十五載。後五百歲。僅餘一百四十五歲。可驚可嘆。釋迦法運。已無幾年。前佛末法。必有發菩提心人。謂之法滅菩提心。不知如今誰是其人。雖然法之盛衰。不在時只在人。所以道。身口意清淨。是名佛出世。身口意不清淨。是則佛滅度。今此山中一衆。精進勤行。上殿諷經。赴堂坐禪。不可謂之末法時分。只要如此努力。不啻成就自己行業。亦能與盛叢林規繩。初後夜。單位無空闕。諸位西堂和尚。單寮蒙堂。相爭坐禪。誠是叢林全盛之時也。外堂。排知事。名字六十餘人。不見一人赴堂。古人曰。靜中便得。逢鬧處或失。鬧中使得。逢靜處得力尤大。佛法世法。曾無兩般。不見波斯匿王問佛曰。世俗諦中。還有勝義諦否。世尊曰。大王在龍勝佛會中。曾問此事。此事一理二義。是知世法。卽佛法。佛法卽世法。今若不動。則無常殺鬼毎窺人。而眼光落地時。其何以相拄耶。夫禪那者。梵語。此云思惟修。或云靜慮。稜伽經明四種禪。其第四乃如來清淨禪。圭峯謂之達磨所傳禪。清淨卽空也。已謂如來清淨禪。豈有一法乎。德山入門便棓。臨濟入門便喝。師家豈有一法授人乎。學家豈有一法相傳乎。歷數百年。至圓悟大慧時。始以公案示人。大慧曰。以繫胸中狂思橫計耳。而今禪有多途。或謂不提撕公案。不成從禪。是亦一途。只向函櫃頭。如困如眠。蒙然過時。最好提撕公案。佛光禪師云。我十四上徑山。十七歲發心參狗子無佛性話。到第五六年。雖然無所入。這一箇無字。看熟了。夢裏也看。遍天遍地。只一箇無字。中間有一箇老僧教我。儞如今撆掉這無字我便依他許。放下坐地。我雖然撆掉了這無字。長長隨著我。得年來這無字不見。坐時亦不見已身。只見空蕩蕩地。如此坐得半年。心意識如鳥出籠。或西或東。或南或北。或坐兩日。或坐一日一夜。亦不見辛苦。得自由三昧。毎教人放下公案。然則不可道不提撕公案。不成坐禪。古人亦於公案上。透者多矣。竹原菴主在大慧會下。但參箇無字。他看話頭時。被雨濯在闌干邊。他亦不知。人向他道。元兄元兄。雨打濕了身上。挹他過。他亦不管。無門開禪師只看一箇無字六年。下語不得。自發志剋責。我若不明此話。更去睡眠時。爛却我身。纔困時。或廓下行道。將頭去露柱上磕。一日在法座邊立。忽聞齋鼓聲。便理會。如此則不可放下公案。只要人人勵自己精神。日久月深。自然悟入（遂擧拂云）喚作佛子則觸。不喚作拂子則背。開口是禍門。動心必死塞。若是金翅鳥王。擘阿盧大海。直取龍呑。擲佛下座。
    佛涅槃上堂。垂語云。佛身無爲。不墮諸數。九界衆生。絕言絕慮。建化門中。放開線路。請試吐露。問答罷。乃云。世尊死欵不一。曾謂。一切無涅槃。無有佛涅槃。無有涅槃佛。遠離覺所覺。又曰。謂我滅度。非我弟子。謂我不滅度。亦非我弟子。二千餘年。徒傳曲談名相勞（拈拄杖畫一畫云）。一畫畫開了也。須信直說無繁重。欲聽直說麽（卓一下云）大衆瞻仰。紫磨金色軀。香薪燒不盡（靠杖）下座。
    退院上堂。諸法從來豈有相。一住一去如鏡像。羸得雲居安樂神。可不號泣失和尚（退居雲居）陞座。
    大光明寺欽爲光明院七年御忌。
    索話。白日麗天。清風匝地。不動纖塵。全彰祖意。莫有直下承當。不容擬議底麽。問答罷。乃云。西今天地。古今日月。古今人倫。古今山河。且道從何處得來（以拂打一圓相云）光明寂照遍河沙。凡聖含靈共我家。雖然百姓日用而不知。但有天縱聖人。乃能究盡。所以道。過去諸如來。斯門旣成就。現在諸菩薩。今各入圓明。正恁麽時。臣僧明應。特奉勅命乃陞此座。都無一詞可措。豈不見。釋迦掩室於摩竭。淨名杜口於毘耶。須菩提唱無說以顯道。釋梵絕聽而雨華。斯皆理爲神御。故口以之而默。驀有拄杖出來道。如是告報。法久成弊。幸有光明院佛祖不傳頂門一著在。不可喚作轉王髻中殊。豈敢妄此莊宗幞頭脚。今日何不於人天大衆前。分明說破。汝不能說。我爲汝說（卓一下）諦觀法王法。法王法如是（又卓一下）。
    復云。今日法筵鴻因。詳見睿願文疏。更不枚擧。共惟太上天皇。於光明院旣有受禪恩。又抱天倫眷。種種佛事。物爲成彼佛果。報彼洪恩也。釋迦老子於天鼓聲中爲諸天說法。告曰。汝等應知當知恩報恩。若不知恩報恩。必遭橫逆。名數門中。且有四恩。據實論之。莫如破無明昏暗。明涅槃性天。是故稜嚴會上佛說三科。七大本如來藏。阿難獲妙本心常住不滅。而白佛言。妙湛總持不動尊。首楞嚴王世希有。消我億劫顛倒想。不歷僧祇獲法身。願今得果成寶王。還度如是恒沙衆。將此深心奉塵剎。是則名爲報佛恩。天皇追思如是典刑。預勅本寺。令披閱五部大經等。大意如華嚴。佛初成正覺。在菩提樹下。猶如日出先照高山。於海印定中。同時演說十十法門。主伴具足。圓融自在。統於九世十世。盡因陀羅網。微細境界。大品。傾般若智水。洗煩惱垢染。大集。於欲色二界間。建立寶坊。宣說正法。遂使菩薩天山龍鬼。擁護其法。至法華會上。開權顯實。爲諸弟子。授記作佛。始暢本懷。涅槃。扶律談常。同醍醐味。上皇宮中。躬所讀誦。法華爲最。蓋此經爲開示悟入佛知見。則悟自性清淨。猶如蓮華不染淤泥。圓覺。薄伽梵入寂光土。示生佛一如妙理。金剛。無相爲宗。如楞嚴隨求光明等神呪。盡是如來祕密境界也。如是經呪。一一功能。自今日說至未來際。無有能盡。雖無有能盡。然不出當人一念之中。經云。過去心不可得。現在心不可得。未來心不可得。且剋那箇時節。作一念麽。已求一念。竟不可得也。直得一一根。一一塵。周遍法界。乃是五輪法界之體也。根塵周遍法界。故所讀誦經呪。一一文字。一一音聲。周遍法界。是則名爲無盡藏陀羅尼門。無盡藏神通門。無盡藏解脫門。到這裏何恩不報。何德不酬。便見光明院。物物上現法王剎。塵塵中轉大法輪。共惟先皇光明院。統御金輪。調和玉燭。四海嚮刑措之化。萬邦樂治平之風。一朝禪寶詐於太上皇。專念參上乘於正覺祖。遂落紺髮以圓頂相。更脫袞服而披梵袍。威儀三千。遠追馬勝入衆。頭陀十二。遙慕龜氏爲人。不翅禀鷲嶺別傳之宗。亦能究龍樹深祕之法。域內聖迹不問遠近。周覽清遊。方外靈踪雖阻烟波。登臨跋涉。如是三十載。使得二六時。故東漸祖風方扇。而西飛佛日再中。若非諸聖乘大願輪。焉得獨力救季運弊。俄示浮雲歸變滅。令知流水莫返回。雖然眞淨界中。幸無去來生死之相。但願那伽定裏。恒垂方便接執之悲。又共惟太上天皇。纉天曆數。履道希夷。無偏無頗。克遵夏殷之度。惟精進一。允執堯舜之心。江海無波。熢燧息警。曾辭中宸之位。正富春秋。偏愛西內之閑。能延日月。奎星屈曲肆其筆。天漢昭回垂其文。熟讀麟經。細審古聖褒貶。恒翫犧象。深知時運否威。專盛祇樹之風。不忘靈山之囑。詔顯密碩德。開講席於宮中。容禪教聽徒。接法筵於座側。所以光明院陟方已後。得其位得其祿。見於羹見於牆。營作佛事。一出睿襟。虛空有窮睿願無窮。芥城有盡聖衷無盡。今日特幸本寺。光賁道場。緇素所觀。非言可展。惟願遊戲如在歡喜園。壽命不減安樂國。某道學共闕。才知兼疎。叨膺詔命。乃陞此座。辭不賜免。出來納敗。不勝激切屏營之至。仰冀天覆海涵之恩。枉賜恕宥。復擧趙宋太宗皇帝。智寂大師。進三界圖。帝問朕在那一界中。寂無對。保寧勇代云。陛下何處不稱尊。拈云。太宗御問恰如幢子弩發機。將謂智寂無對。九重密處復何宣。保寧勇代語。咲殺傍觀。忽有人問。光明院三界中在那一界。且以彌勒偈對他道。三界內外法。我說皆是說。離於諸心法。更無有可得。畢竟作麽生。但見皇風成一片。不知何處。是封疆。
    起峯隆大姉大祥忌請。
    索話。盡乾坤大地。無纖毫過患。猶是轉句。不見一色。始是半提。更須知有全提時節。別別非思量處。識情難測。莫有却把釣竿釣出甕裏鱉底麽。問答罷。乃云。妙性圓明。蓋天蓋地。靈光獨耀。亙古亙今。此中無地容生滅。更向何處存根塵。若道情生智隔。想變體殊。且向六根門頭看。常放一段大光明。在意分別。在身覺觸。在舌辨味。在鼻嗅香。在耳聽聲。映眼之時如千日。萬象不能逃影質。少却箇甚麽。剩却箇甚麽。不是心。不是佛。不是物。十成好箇金剛鑚。第一句。第二句。第三句。畢竟當甚椀躂丘。者裏進無門退無路。取不得捨不得。學道須是鐵漢。著手心頭便判。直趣無上菩提。一切是非莫管。此人只解向去。不知却來。一人作主。一人作伴。成就世界。此人只解却來。不知向去。兩般岐路。當頭坐斷。直得無盡藏陀羅尼門。無盡藏解脫門。無盡藏方便門。一時豁開。正恁麽時。要見起峯大姉本來面白麽。大低還他肌骨好。海門斜卯月眉新。復云。娑婆世界南贍洲日本京師居住奉三寶弟子右京兆源公。明德元年九月十八日。値起峯隆大姉大祥忌辰。預就西山景德。開建道場。敦請僧衆。三日看閱五部大乘經計二百卷。一日頓寫大乘妙曲六萬餘言。命工雕造安養教主阿彌陀如來尊像一軀。今當散忌之辰。特教相國比丘陞座。擧揚宗乘。伏承起峯隆大姉自爲室女。知有祖道。歸依弘宗定知禪師。頂戴衣盂。伸弟子禮。値歲三齋月。月六齋日。過午不食。口誦經呪。又承其辭世。循比丘法。九夏持齋。以故發勞。遂至大故。女人有三從之理。身非已有。所以死後截髮。著比丘衣。依比丘法。茶毘。是標平生之志。經中說持戒功德云。若人教化百千萬人。得須陀洹·斯陀含·阿那含·阿邏漢果。不如有人。一日一夜持八齋戒。其功德百倍千倍百千萬億倍。乃至算數譬喩所不能及。何況盡形壽具足持十善戒乎。蓋如是功德成就。五濁世中安置他不得。豈不見摩耶夫人。生釋達太子。其功德甚大。南贍部洲著不得。故七日命終。生忉利天。起峯豈非具類乎。五部大乘經等。其中所說。村僧於諸大宗師面前。口未開先。乞生兒破席袋。和底打翻了。
    復擧。舍利弗尊者。因入城。遙見月上天女出城。舍利弗心口思惟。此姉見佛。不知得忍不得忍否。我當問之。纔近便問。大姉往甚麽處去。女曰如舍利弗。與麽去。弗曰。我方入城。汝方出城。何言如我恁麽去。女曰。諸佛弟子當依何住。弗曰。諸佛弟子依大涅槃而住。女曰。諸佛弟子旣依大涅槃而住。而我亦如舍利弗與麽去。頌云。佛子人人住涅槃。城門出入太無端。雖然上樹還授水。一等雞寒與鴨寒。
    鷲峯開山法燈國師百年忌請。
    拈香云。少室二株嫩桂。分此靈種而發生。臨濟一樹老松。同此本根以繁茂。奕葉聯芳無有窮盡。祥雲瑞靄。常自綿聯。日本國紀州路鷲峯山興國禪寺住持法孫比丘某。思遠守塔比丘某等。應永四年十月十三日。伏値本寺開山勅諡法燈圓明國師一百年忌辰。特命前相國小比丘明應。爇斯寶香。以伸供養。上酬法化恩。伏願眞慈垂手廣度橋邊。教人人諳靈源正脈。不起坐禪石上遍。剎剎開平等法筵。索話云。百億毛頭。師子哮吼。天龍寂聽。香象驚走。若是眞師子兒。不防隨後。有僧出問。得之於心。伊蘭作栴檀之樹。失之於旨。甘露乃蒺䔧之園。黃河元是九曲。滔天浪出崑崙。答曰。有意氣時添意氣。不風流處也風流。進云。正當今月十三日。本寺開山法燈圓明國師一百年忌辰。特請和尚。擧揚宗乘。願聞宗擧揚。答曰。塞斷耳根分明聽取。進云。若道日月遷流。古佛過去久矣。若亦不遷流。因甚得一百年。答曰。疑殺天下人。進云。兩頭俱坐斷。一劍倚天寒。答曰。恩大難酬。進云。記得耽源因忠國師忌日設齋。有僧問曰。國師還來不。源曰。未具他心。莫是塗湖他麽。答曰。靴裏動指頭。能有幾人知。進云。僧曰。又用設齋作麽。源曰。不斷世諦。爲甚不與本分草料。答曰。爛却肚腸。穿過髑髏。進云。秖如今日。設大齋會。喚作世俗諦卽是。喚作勝義諦卽是。答曰。仁者見之謂之仁。智者見之謂之智。進云。至竟國師還來麽。答曰。切忌當頭蹉過。進云。與麽則一塵入正受。諸塵三昧起。答曰。何處不稱尊。進云。少室家風今尚在。鷲峯公案又重新。答曰。長江流不盡。松露滴無時。進云。官不容針。私通車馬。如何是衲僧頂𩕳一著。答曰。待虛空落地向汝道。進云。掃蕩從前舊窠窟。龜毛寸寸重千斤。答曰。脫空謾語。進云。高山仰止。景行行止。答曰。擊鼓弄琵琶。相逢一會家。乃云。法法本來法。山河及大地。全露法王身。燈燈無盡燈。四聖與六凡。盡在燈光裏。圓同太虛。求其邊際不可得。明如十日。光破昏暗悉無餘。直得脫體無依。坐斷十虛。靈機獨運。融消三際。到者裏。離婁明如瞽。師曠聰似聾。臨濟喝奔雷。束之高閣。德山棓默雨。施設無門。所以道。實際理地。不立一塵。且如佛事門中。不捨一法。又作麽生。明應不顧眇劣。忝門下賢孫嚴命。遠離京師。來入山中。雖特陞此座。實無一法可弘通。且向國師問佛眼曰。一切抛却。以何示人。眼曰。覰箇覰底之處。爲蛇畫足去。拈拄杖云。諸人還見麽（卓一下云）諸人還聞麽。在眼曰見。在耳曰開。在鼻辨香。在口談論。在手執捉。在足運奔。卽此見聞非見聞。無餘聲色可呈君。恁麽見得。當在途中不離家舍。常在家舍不離途中。纔遶禪床。轉一大藏經。不畜粒米。接待十方雲水。應上坐。今日口裏水灑灑地（又卓杖云）若無者箇一著子。爭免得定中老國師。責情三十棓（又卓一下云）玲瓏八面自開合。峭峻一方誰敢窺。復云。共惟本寺開山勅諡法燈圓明國師大和尚。古佛應世。優曇現華。生於信州拔山川秀發之氣。遊於宋地見叢林全盛之時。始信教外有別傳。入壽福行勇門。扣勝林天祐室。遙聞大方多知識。參癡絕於雙徑。依荊叟於道場。適逢鄕僧源心。指見護國佛眼。眼問名何。答曰。覺心。眼示偈曰。心卽是佛。佛卽是心。心佛如如。亙古亙今。酬對數回。卽蒙印可。師遂問曰。一切抛却。以何爲人。眼曰覰箇覰底。師便禮拜。辭去遊諸方。後將歸本國。再指護國。問末後句。眼曰覰便了。有送行偈。頂相賛。付之。又授對御錄。月林語。無門關。遂附商舶。逾海歸朝。入高野山。住金剛三昧院。嗣香爲佛眼。越二千通嗣書。并獻水晶數殊。眼有回書。誨語諄諄。併付法衣。七葉圖賜對十段錦。月林體道銘。念殊頌等。一日遊紀州同良地。睠然有終焉之志。因開成梵宇。平元帥以相之龜山招。固辭不赴。又十餘年。禪林法皇三詔令住勝林。數召對探禪要。師深談入理。宏辨錯縱。法皇始知宗門有過量事。由是遠所學徒。奔趨如水赴壑。賢愚咸仰以歸焉。不終一季。潜回鷲峯復數年。徒衆數百。損囊橐。建壽塔於仁和西畔。扁菴曰歲寒。迎師居此說法。緇白欣慰。法皇厚禮。重詢法要。妙辯奏對。皇情大悅。不幾復還鷲峯。師接參徒之外。諸宗異學至。皆扣其本宗極致。師委曲辨柝。遂以單傳之旨接之。住院四十年。度僧尼不可勝數。此地雖僻絕荒寒。而登門參扣無虛日。或裹糧誅茅。縛屋就樹。而居。忘軀爲法者。歲不下千指。戊戌四月示微疾。月餘得安。對機如常。十月十三日子時。肅欽威儀端坐。侍僧乞遺偈。云。我平生不好爲頌。今豈作哉。語訖泊然而逝。緇素啼號。如喪考妣。龕留八日。儀貌如生。茶毘獲五色設利。壽九十二。臈七十四。塔于本山。菴曰思遠。塔號寂光。荻原延慶年中。勅諡法燈圓明禪師後醍醐天皇諡法燈圓國師。若以事繫年。則生于承元丁卯。鳥羽御宇也。嘉祿乙酉師年十九。薙髮詣東大寺。登壇受具。直入高野山學密宗。値金剛三時院之勇公易服。通遷壽福。師隨行。後掌堂司。蓋寬喜貞永之間也。嘉禎乙未二十九。禮和州三輪法師。爲阿闍梨。登灌頂壇。仁治壬寅三十六。依深草元和尚。受菩薩戒。寶治戊申四十二。自知從前學解。非究竟法。依天祐扣宗門。次歲建長己酉入宋。正當理宗淳祐九年。在宋前後六年。寓雙徑道場護國外。禮補陀。掛錫育王戴舍利。拜大梅塔。陟天台。甲寅師四十八歲。歸日本。康元丙辰年五十。出世金剛。逾年正嘉戊午。通嗣書。弘安庚辰七十四。登熊野妙法山。次年辛已對御說法。正應辛卯八十五。霹靂雨珠。永仁乙未八十九歲。建思遠。至九十二歲示寂。寔伏見御宇永仁六年戊戌也。師多神異事。母氏一夕夢。見戶藏靈佛。自手燃燈授之。有娠。其自宋歸海中風濤作難。集衆念觀音號。月輪現帆檣上。頃刻風息。又登熊野妙峯山。白晝星斗現空。禪雲橫峯。剏開鷲峯山。山有妖鬼數百。毎來惱人。一一摧伏。爲授五戒。一日青冥中。霹靂大轟一聲。大地震動。聞四十里。寶珠一顆雨於寺東嶂。乃以鎭山門。滅後三十年。孤山遠禪師。以肖像賛請建長焰惠禪師。焰慧適値病餘。著筆較遲。忽午後於將屏上浡跳。擊物作聲。焰慧驚便題賛。且有偈記其神驗。圓覺大鑑。次韻擊[/卽]。事達天聞。後醍醐天皇迎肖像於禁中供養。重新諡法燈圓明國師之類是也。師室中毎示徒。以趙州狗子無佛性話。一切善惡都莫思量。念起卽覺。且如狗子無佛性話。護國佛眼曾在月林會下。提撕此話透徹。住後上堂擧此話。兼擧諸方頌古拈古了。乃云。老僧亦有一頌。遂擧二十箇無字。今日有一頌。呈管見去。一道眞言二十無。擧來擧去走盤珠。是非忘處前途斷。那箇男兒不丈夫。六祖示蒙山曰。不思善不思惡。正恁麽時。那箇是明上座本來面目。明言下大悟。今將兩句作一句。道一切善惡都莫思量。又有一頌。都盧善惡莫思量。宇宙洪荒古道長。須是青天還喫棓。元來禍起自蕭牆。念起卽覺。後學往往欲混默照禪去。是大不然。往古有一類知識。教學者休去歇去。都莫思量。纔起動念。速爲除去。此類雲岩謂之外寂中搖。係駒伏鼠。牛頭謂之若以心曳心。還爲覺所覺。然不信有悟門。圓悟大慧痛罵爲默照邪禪者也。念起卽覺異之。故國清靜上座云。心念紛飛。却將紛飛之心。以究紛飛之處。究之無處則紛飛之念何存。是豈默照之徒乎。大慧教全無用。是起滅處豈亦默照之徒乎。善知識臨時抑揚。非陰界中事。不可以心意識測度者也。一頌發揚。豁開戶牖接來賓。恍惚依俙未識眞。一擧秦時靈鏡照。家親之外更無人。佛眼所贈十段錦者。石刻十篇法語也。七葉圖者。自演祖至法燈。七葉爲正傳。而月林護國下。列數員旁出。竊以東山一派。高超諸方。其由雖悟無淺深。接人手段有巧拙。至百丈耳聾。黃檗吐舌一機。毛角相類。豈不見。黃檗云。馬祖下有八十四人。坐道場得正眼者止三兩人。大隨道。我參七十餘員善知識。俱大眼目底秖有一二。其他盡具正知見。且如東山演禪師。往成都習唯識百法論不決。負笈出關。見諸尊宿。洎謁圓照本。古今因緣會盡。唯不會僧問興化。四方八面來時如何。化云。打中間底。師遂謁浮山遠請益前話。遠云。我有箇譬喩說似儞。儞一似箇三家村裏賣柴漢子。把箇匾擔。向十字街頭。立地問人中書堂。今日商量甚底事。師默計云。若如此。大故未在。遠一日語曰。吾老矣。恐虛度子光陰。可往依白雲。此老雖後生未識面。但見頌臨濟三頓棓話。有過人處。必能了子大事。師潜然禮辭。至白雲。遂擧僧問南泉摩尼珠話。請問。雲叱之。師領悟。獻投機偈曰。山前一片閑田地。叉手丁寧問祖頌。幾度賣來還自買。爲憐松竹引清風。雲將印可令掌磨坊。未幾。雲至語師曰。有數禪客。自廬山來。皆有悟處。教伊說亦說得。秖是未在。師於是大疑。私自計日。旣悟了。說亦說得。如何却未在。遂參究累日。忽然省悟。從前寶惜。一時放下。走見白雲。雲爲手舞足踏。師亦一咲而已。師後曰。吾因茲出一身白汗。便明得下載清風。雲一日示衆曰。古人道。如鏡鑄像。像成後鏡在甚麽處。衆下語不契。擧以問師。師近前問訊曰。也不較多。雲咲曰。須是道者始得。乃命分座。開示方來。初住四面遷白雲。晩居東山。有時小參曰。某甲十餘年。海上參尋。見數人尊宿。自爲了當。及到浮山會裏。直是開口不得。後到白雲門下。齩破一箇鐵酸豏。直得百味具足。旦道豏子一句。作麽生道。乃曰。花發雞冠媚早秋。誰人能染紫絲頭。有時風動頻相倚。似向階前鬪未休。又却道。先師語拙。我學遠錄公。如是作略。與諸方適異者也。開福寧禪師。政和三年十月。將示寂前三日。告衆曰。某甲初作道人時。日誦金剛經十卷爲常則。始於崇果山燒浴。誦經至於此章句。能生信心。以此爲實。不覺失脚。在熱湯桶內。脚皴桶破。當體獲解脫道。證本元常歸家穩坐。無奈其處。宗師驀頭卽證。自著貼肉汗衫。遊明州保社。遍參知識。見雪竇良湧泉誠子湖覺。遂參佛惠。遊學鐘山十載。佛惠遷化。參開善邏羅漢英。復事通法鏡。渡江見三祖宗。因見大平清。擧趙州洗盋盂話。師資方順。抽身便行。至白蓮峯前。再來菴畔。遇箇蓬頭老人小參。擧忠國師古佛淨瓶。趙州狗子無佛性話。當下如去千斤重擔。握佛祖威權。建立法門。至于今日無何幻緣未久。紹報慈道場。聚衲子半千。始及五載。會中有頭角兄弟。三十餘人方欲下毒手亨煉。以報先師深恩。豈期病氣侵凌。報緣欲盡。斯初七日長往。師諸方羅籠不留。意爲五祖嗣。須知見處峭峻。淨慈北磵禪師。作東山十父子賛。致開福於三佛上。豈無其謂乎。月菴杲禪師。遊方至雲居。一日有僧。自黃龍來。問死心室中。如何爲人。云毎擧雲門話墮因緣。問學者曰。那裏是話墮處。卽聞心大慶。卽趨黃龍蒙卽可。死心謝事。乃往開福。語尤契。命分座。福垂入寂。以塵尾授師。師力辭。福曰。大法末運。頼汝以與。無拒。福歿憩湘西。佛果住道林。命典藏。爲衆秉拂。佛果爲擊[/卽]。自爾有聞。郡守魯公考序。以上封請出世。繼補道吾福嚴。從閩中黃檗。及東西禪。晩居大潙。老衲證禪師。禪册但載語要。不詳行狀。然派下出函相益國周公。監成乘周分。當知其道大行。月林觀禪師。亦無傳。而出無門竹岩外。有陳提刑貴謙。今竹岩印子孫盛於中華。無門開禪師普說云。山僧昔日在先師會中。只看一箇無字。六年下語不得。自發志剋責。我若不明此話。更去睡眠時。爛却我身。困時。或廊下行道。將頭去露柱上磕。一日在法常邊立。忽聞齋鼓聲。理會得這話。次日入室。欲通所得處。先師一見便言。見神見鬼了也。先師震威一喝。山僧亦喝。先師又喝。山僧又喝。自此機鋒不讓。先師圓寂。陳提刑貴謙作喪主。臨時令爲先師掛眞。不容辭避。山僧奉起眞云。老賊一喝虛空迸裂。儂家當下如桶底脫。連伸三拜。納盡敗闕。這些怨恨。恁生消滅。而今高掛祖堂。千古號令。不絕這些子。豈在記持學解。如擊石火。閃電光。擬議不來。白雲萬里。其自誇如此。七葉相承。如傳器水。先達宿德。已傳其法。各自揚化。後生晩學進莫辱家風。此事不限僧俗男女。一回點頭。更是了也。今日勝會。豈但現前一會。得益而已。盡十方世界。一切有情無情。蠢動含靈齊蒙洪利者也。
    復擧僧問巴陵鑑禪師。如何是道。答曰。明眼人落井。又問如何是提婆宗。答曰。銀椀裏盛雪。又問如何是吹毛劍答曰。珊瑚枝枝撐著月。雲門曰。他時老僧忌曰秖消此三點語。足以報恩。快便難逢。逐一頌將去。千古長安道一條。往來步步擧丹霄。因何落井人明眼。高指雷門有斗杓。有問提婆宗若爲。滿盛銀椀雪清輝。教人特地寒毛骨。誰觸巴陵第一機。提起吹毛平不平。山河表裏鏡奩清。直須回首義皇上。海底珊瑚指月明。今日且喜借水獻華去。擊拂下座。
    赤松寶林寺殿三十三年忌請。
    索話云。洪鐘在𥲤 。高低響而隨扣擊。明鏡當臺。奸奸彰而依臻臨。難逃日中影。宜發古大音。有僧出問。白銀狀榻黃金壁。百寶莊嚴開道聲。無上法王無畏說。人間天上有宏綱。答曰。天下無二道。進云。慈惟北山居住。奉菩薩戒弟子。孝男前總州別駕。應永十年十一月二十九日。伏値先考寶林寺殿自天祐公三十三回之遠忌。拜請和尚。擧唱宗乘。顧垂一言。資薦冥果。答曰。日不待火而熱。月不待風而涼。進云。坐斷千差路。舒光照萬機。答曰。六隻骰子滿盤紅。進云。記得向通判。因香林居士諱辰。請大慧禪師普說。可謂千古模範。今時典刑。答曰。禮非玉帛而不表。進云。有僧問云。通判今日請和尚。擧揚般若。未審還端的也無。師云。端的。意旨作麽生。答曰。蚌蛤禪開口見膽。進云。僧云。恁麽則愼終追遠。民德歸厚矣。師云。塵塵爾剎剎爾。又且如何。答曰。覩物收倍。進云。秖如卽今。設大齋會。而法供養爲最。莫是愼終追遠。民德歸厚麽。答曰。佛法大海彌入彌深。進云。與麽則萬年松在祝融峯。子葉孫枝自茂盛。答曰。旋嵐偃岳而恒靜。野馬飄鼓而不動。進云。天人群生類。皆承此恩力。答曰。信受奉行。乃云。道無心合人。人無心合道。如水投水。似空合空。這裏是什麽所在。說道說人。平常心頭。未曾可有離有合。直饒道無事於心。無心於事。何異泥裏洗土塊。樹頭繫狂風。何況更道。毫釐繫念。三塗業因。瞥爾情生。萬劫羈銷。虛谷呼便有響。風水自然成文。豈有石女生兒。莫期空華結果。如是央央庠庠見解。一掃掃除了也。猛烈大丈夫。直須跳出威音王前。橫身空裡。坐斷報化佛頂。撒手懸崖。豈不見。僧問保壽。萬境來侵時如何。答曰。勿管他。又僧問岩頭。起滅不停時如何。答曰。是誰起滅。快活快活。如秦王降尉遲軍。俊哉俊哉。同關羽入顏良陣。驀拈拄杖。床角拄杖子出來道。寶林寺殿入寂滅場。住安樂境。已三十餘年。不隨時[/卽]推移。不拘造化斡旋。不知世事轉變。不管佛法盛哀。幸自可憐生。來這裏胡說亂道。顛言倒語。堪作甚麽用。儞拄杖子只知小寂滅。未知大寂滅。只知小安樂。未知大安樂。欲知大寂滅。大安樂麽。教中云。佛身充滿於法界。普現一切群生前。隨緣赴感靡不周。而恒處此菩提座。又云。一切法不生。一切法不滅。若能如是解。諸佛常現前。山僧今日。平地鼓波濤。晴天轟霹靂。貴圖自天不起滅定。現諸威儀。從無住本。流出萬端。示現普門觀音。尋聲救苦。混入塵剎。齊普賢。乘願度生。彈訶偏小。如維摩居士。輔助如來化儀。布施法財。若解脫長者。極濟貧窮孤露。豈止覆蔭子孫。保任家眷。普作四生依怙。永爲三界津梁。何故如此。若無扛鼎山力。千里烏騅不易騎（叙謝不錄）復云。看閱五部眞詮。題目雖不同。但是一心異名也。性起成相。便是佛嚴法界。開十八空門。蕩滌八十一科見塵。便是般若。久修梵行菩薩等。大集。欲色二界中間寶坊。世尊宣說正法。勅龍天魔梵。擁護令無失退。妙法蓮華。衆生心性。雖在煩惱妄染中。而清淨如蓮華。不汚泥水。涅槃捃拾殘機。同醍醐味。金剛般若。般若智惠。破衆邪見如金剛。金剛堅利碎諸物。諸物不能碎金剛。祖師云。大丈夫秉慧劍。船若鋒兮金剛焰。非但能摧外道心。早曾落却天魔膽。誠哉此語。夫法華以諸法實相爲宗。所謂諸法。相性體力作因緣。果報本未究竟等。實相空相也。有形貌者。必歸變滅。唯有空相。無有遷變。教家乃於空上。開種種門。今不欲擧。祖師云。學者先須識自宗。莫將眞際雜頑空。何爲頑空。論謂。心體離念相。離念相者。等虛空界。無所不遍。法界一相。卽是如來平等法身。以不達一法界故。忽然念起名爲無明。則內生無明時。外現空相是卽頑空。經曰。空生大覺中。猶如片雲點太清裏。然此空有始。豈無終耶。又經曰。一人發眞歸元。此十方空皆悉消殞。而莊老認之以爲道矣。須知眞空非空。妙有非有。凡夫妄慮。隨語生解。只要得意忘言。龐居士頌曰。無可報龐大。空空無處坐。日出空裏行。日沒空裏臥。空坐吟空詩。詩空空相和。莫怪全用空。空是諸佛坐。世人不識空。空卽是實貨。若曰無有空。卽是諸佛過。又謂于頔相公曰。但願空諸所有。愼勿實諸所無。若無這莫實諸所無之語。安得爲龐翁哉。昔跋陀三藏問生法師曰。色空義如何講。生曰。衆微聚爲色。衆微無自性爲空。三藏曰。衆微未聚時如何。生無語。三藏曰。觀公見解。未出常情。何得名喧宇宙。拂袖便行。生公弟子攔住問。我師講說。不契三藏意。未審三藏如何說色空義。曰不道汝師不會。但講果不色空。而未會因中色空耳。其徒曰。師意如何。跋陀曰。一微空故衆微空。衆微空故一微空。一微空中無衆微。衆微空中無一微。其徒禮拜。到這裏。方知色卽是空。空卽是色。昔有僧。常誦法華經至諸法從本來。常自寂滅相。忽疑不決。起居動靜。毎自體究。都無所得。忽春日聽鶯聲。頓然開悟。遂續前偈曰。諸法從本來。常自寂滅相。春至百花開。黃鶯啼枝上。至恁麽時。造次顛沛也實相。折旋俯仰也實相。語言問答也實相。著衣喫飯也實相。所以經曰。佛子住此地。則是佛受用。常在於其中。經行及坐臥。治生產業。皆與實相不相違背。一色一香無非中道。忽有人來道。上來一落索。已涉繁詞。如何是談空軒聻。微風吹幽松。近聽聲逾好。
    復擧。伏馱密多問佛陀難提尊者曰。父母非我親。誰是最親者。諸佛非我道。誰爲最道者。佛陀難提曰。汝言與心親。父母非可比。汝行與道合。諸佛心卽是。外求有相佛。與汝不相似。欲識汝本心。非合亦非離。有一頌擧似大衆。一段靈光遍大虛。尊卑親戚盡相於。金烏飛上扶桑樹。照破華胥夢裏居。
    日野眞淨院殿十三所忌。就常德院請。
    索話云。火雲蒸太虛。太虛不熱。商飈拂大虛。大虛不涼。清虛一理。言喪慮亡。若是知有底漢。不妨格外商量。有僧出問。大施門開大法筵。善知識是大因緣。一塵開闢諸塵剎。華藏重重正儼然。答曰。毛呑世巨海。芥納須彌。進云。伏承亞相藤公。恭値先君眞淨院殿一十三四忌辰。就于本院。處備伊蒲之膳。嚴設桑門齋。特拜請和尚。陞座普說。慶讃一句。願賜指陳。答曰。天無私蓋地無私載。進云。與麽則是眞精進。是名眞法供養。如來。答曰。箭穿紅日影。進云。記得富弼丞相。講顒禪師陞座。見其顧視如象王回旋。微有省。莫是慈悲法施式麽。答曰。消得龍王多少風。進云。和尚今日振起何眞風。教亞相省悟。答曰。官路無私商。進云。直得洞照光亡靈光。開敷後昆奕葉。答曰。根深葉茂。源遠流長。進云。上來施設之外。向上還有事也無。答曰。禹力不到處。河聲流向西。進云。瑠璃瓶含寶月。紫羅帳撒眞珠。物物全眞。進云。恩大難酬。答曰。前頭逢人。只與麽擧。乃云。一法若有。毘盧墮在凡夫。萬法若無。普賢失其境界。有不是有。無不是無。而欲以有無題牓。標其方域。而語其神通者。不亦邈乎。所以道。道不屬知。不屬不知。知是妄覺。不知是無記。若復除非無知妄覺。而求道則。不異難煙求火。離波求水有無。無知妄覺。拈拄杖卓一下云。向這裏面雜碎。直得盡十方世界。森羅萬象。色空明暗。蠢動含靈。盡是自家大光明藏內。所現之物。更無纖毫漏逗。更無纖毫過患。世出世間。打成一片。豈不見。朱行軍拔齋於京洛南禪。入僧堂顧視曰。直下是遂行香。口不住道。至臨濟孫際上坐面前。際便問。直下是箇甚麽。行軍便喝。際曰行幸是會佛法底人。惡發作甚麽。行軍曰。喚作惡發卽不得。際便喝。行軍曰。鉤在不疑之地際又喝。行軍便休。可謂間不容髮。諸人若能恁麽會得。便見眞淨院殿。卽今在山僧拄杖頭上。與善財童子同一受用。同一見聞。經一百十城。參五十三人善知識。得不可說不可說深法門。入彌勒樓閣。一生成佛。以何爲驗。又卓杖一下。八月秋何處熱（叙謝不錄）復云。五部大乘經者。大方廣佛華嚴經。世尊始成正覺。在菩提樹下。於三七日中。所演說也。遍觀三千大千世界。無一人不成正覺者。故曰。奇哉一切衆生。具有如來智慧德相。但是妄想執著故不現。又曰。破一微塵出大經卷。後人解曰。一微塵者衆生妄念。破此妄念便得華嚴世界。當處顯露。十界互具。圓融無礙。重重無盡。無盡重重。便是人人具足底。與諸佛菩薩同一受用。故云。心佛及衆生。是三無差別。摩訶般若波羅蜜經。般若此云智慧。所謂眞般若者。清淨如虛空。無知無見。無作無緣。斯乃知自無知。豈待返照然後無知哉。故開十八空門。蕩除八十一科凡情聖量。大方等大集經。世尊在色欲二界中間。化大寶坊。大集十方聖衆。人天梵魔龍鬼等。說此經法。然後付囑。護助比丘。宣揚正法。保持國土。養育衆生。如今風雨順時。五穀豐登者。龍鬼親受佛勅。所保護也。妙法蓮華經。三世諸佛出世本懷。十方佛土中唯有一乘法。一切衆生盡受成佛記。故曰。如我昔所願。今者已滿足。大般若涅槃經。最後垂範。直說一切衆生。悉有佛性。但爲末世傍扶律法。此中豈無衲僧氣概。涅槃會上廣額屠兒。放下屠刀云。我是千佛一數。大集會中大力魔王便道。我待一切衆生成佛淨盡。衆生界空。無有衆生名字。我乃發菩提心。法華龍女獻珠成佛。常啼賣身供養般若。善財入普賢毛孔。是皆頓悟誠證也。古旣有之。今豈無之。但請各自努力。
    復擧。張拙秀才參石霜。霜問。秀才何姓。曰。姓張名拙。霜曰。覓巧不可得。拙自何來。公忽有省。乃呈偈曰。光明寂照遍河沙。凡聖含靈共我家。一念不生全體現。六根纔動被雲遮。掃除煩惱還添病。趣向眞如亦是邪。隨順世緣無罣礙。涅槃生死是空華。師云。有一偈狗毛續貂去。元來不著眼中沙。休問居家與出家。一悟禪心非頓漸。細論戒行有開遮。聽他羅漢修成果。縱是顛迦性未邪。大智逈超眞俗諦。曄然火裏產蓮華。
    石經慶賛。藤氏信女。爲先考眞淨院追福。就慈濟禪院請。
    索話。豁開戶牖。大坐當軒。竪起龜毛也。風行草偃。卓立兎角也。電卷雷奔。若是銅頭鐵額。不妨來上此門。有麽。問答罷乃云。從文殊門入者。牆壁瓦礫。爲儞爲機。萬影皆依月。從觀音門入者。蝦䗫蚯蚓。爲儞發機。千聲各爲秋。從普賢門入者。不動步而到。萬里一條鐵。且道。從彌勒門入者。作麽生（喝一喝）切忌含元殿裏問長安。直得祖令當行。十方坐斷。恁麽會得。靈山一會。儼然未散。燈明古佛。光瑞如斯。人人握靈蛇之珠。箇箇德荊山之璧。是故文殊師利。入平等第八海裏。說無上最一乘。爾時卵生·胎生·濕生·化生。有性無性。有想無想。非有想非無想。以至。無足二足。四足多足。悉蒙此化。和智積菩薩問曰。仁往龍宮。所化衆生。其數幾何。文殊曰。其數無量。不可稱計。非口所宣。非心所測。譬如折筋攪大海。使蝦蟹魚龍。知水爲命。獨有八歲龍女。獻明珠於世尊。往南方無垢世界。成等正覺。便說此經。大凡諸佛所說諸教。盈天上滿龍宮。及以流布人間。且如盈滿流布底。盡是所說。靈山說。龍宮說。無垢世界說。盡說能說。唯此妙法而非能說所說。山僧今日分明顯出去。非獨春山成妙果。普令大地衆生。悉得巨益（卓拄杖一下）一片月生海。幾家人上樓（意旨不錄）。
    復說偈曰。妙法蓮華·般若心·觀普賢與無量義。四經合八萬餘言。一小礫面書一字。送沈南方大洋海。路經攝津天皇寺。所冀天皇垂護持。所冀龍神作珍祕。大海畜類所生長。微者蠢蠢大萬丈。鱗甲介殼萬萬千。異形殊相不可狀。一睡千年或多却。生生受報同黑業。孺人悲心深動中。要使此類雲妙法。七金山外大瀛海。風起波濤潮進退。半天洶湧如銀山。萬里奔馳雪屋碎。往復回轉不暫閑。須彌四面同一概。此界華藏十三重。水與浮幢王剎通。仰覆旁偏等世界。重重無無盡恒互融。況是眞水合眞空。毛呑巨海芥納山。一一文字遍大千。竪抹橫該大功勳。虛空爲口難盡宣。諸佛衆生無二致。念念出生大白蓮。

善入禪寺默菴和尚三十三年忌請

    拈香云。栴檀林裏栴檀。樹樹清涼。薝蔔叢中薝蔔 。花花馥郁。遠遺慈蔭。普覆雜華藏界。大扇眞風。永經塵數劫波。索話云。六月不熱。五穀不熟。覿面提持。機奪機。狹路相逢。毒玫毒。莫有千仭懸崖。打翻擲底麽。問答罷。乃云。正法眼藏。杲日麗天。涅槃妙心。清風匝地。已非心意識著述。向出陰處界區分。世尊拈花。迦葉微笑。達磨面壁。二祖安心。針芥相投。遍傳器水。體若虛空無涯岸。性周沙界絕邊隅。興大用發大機。菩薩聲聞望崖而退。行嗔拳施熱喝。天魔外道股栗喪魂。放行則瓦礫生光。把住則眞金失色。雖然法無高下。其奈機有淺深。驀有塔中老師出來。踴身虛空高七多羅樹。還來在山僧拄杖頭上。展廣長舌告大衆曰。說甚機有淺深。我爲法王。於法自在。凡入我會者。得念失念無非解脫。成法破法皆是涅槃。智慧愚癡通爲般若。有性無性齊成佛道。如是薦得。如渡得船如暗得燭。如貪得寶。如民得王。若未瞥地。更有一著。使有眼者覩。使有耳者聽。使有鼻者嗅。使有舌者甞。使有身者覺。使有意者緣。大衆諦聽諦聽。善思念之（卓杖云）雕弓高掛狼煙息。萬里歌謠賀太平」
　　散說。伏惟前住當山默菴和尚大禪師。智鑑洞明。禪襟寬廓。可謂昏衢明燭。濁世曇華。禪師十六歲甲州一菴言。相將來臨川。禮開山國師爲師。菴主與國師舊相吉曰。此新天戒性頴利。若入爐[備-亻+火]必成法器。伏望試之。國師求禪册焉。侍者出證道歌。國師口授一遍。且曰。此篇一宿覺所作。汝一宿背誦。當免掛搭。次日粥罷。背誦不滯。國師欣然唉曰。昨日語戲耳。然言不可食。便參堂去。出處始末繁多略之。禪師於法門有大功。等持院殿奄爾棄民。寶篋院殿雖當國而壯年未染神於法門。我宗安危在此之時。於是逾年丁登眞院殿憂。台座入等持寺。與僧衆看經坐禪。禪師毎日講棱嚴圓覺等經。提起教外有別傳。十數日後講羅移刻歸丈室。集我輩語曰。我門已得泰山之安矣。大檀越曰。我多年有兩癖見。聽數日講談。瓦解氷消。其一所謂予心中私念。佛道修行非出家遁世之身。而不可得。我茍掌武家權柄。當天下輔佐生之任。而海內未穩。身後之事閣之間邊。然怖生死之心。時時不斷。適聽萬法從心生。心外無別法之談。翻然自知。折旋俯仰。擧足下足。皆是一心所作。此心無相貌。虛靈知覺之性。照然不昧。此心廣大。無有邊際。自生至今日。無有間斷。令生已爾。過去久遠劫。亦復如是。涵養此性。便是修行。認取此性。却觀父母所生身。如大海中一漚。全無生死可怖。從令縱赴敵陣。可無毫髮怖畏心。是我所甚悅也。又追修先亡法會。看經誦呪。因經呪功能。決達冥界。而禪家陞座拈香。非無風流。直達冥界不無疑也。因聽凡心卽佛心。一心中無生佛之異之談。又改此見。已無生佛間隔。則記持死漢閑語。爭似與生人而直說直聽。從今以後佛事一向可委禪家。老拙曰。高明知見。夙善所發。蓋日用工夫。如法佛曰。佛子住此地。卽是佛受用。常在於其中。經行及坐臥。所謂此地卽心地也。安住心地則行住坐臥。皆佛受用。高見自然冥合佛智。又追善法會。如古者曰。正人說邪法。邪法成正法。邪人說正法。正法成邪法。無邪正。邪正依人。今雖詩文。猶有感天地動。鬼神之理。佛法豈無靈驗哉。一言半句。流出胸襟。不可有謬。大檀越大歡喜。以此可知。我家經五十年。逐日繁興。禪師力也。禪師有大智辯。擧一蔽諸。桂岩大居士管領天下日。請一講師。於等持寺講起信論。諸禪在坐。講至立義分。心眞如門心生滅門。曰可有眞如門機。可有生滅門機。禪家修行宜屬眞如門。禪師抗聲曰。座主失言。若一向屬眞如門。見處偏枯。我宗所嫌。座主只講教乘。不可涉我宗。我宗不似教家法門。一尺終一尺。二尺終二尺。不可以杖引量虛空。我宗一超直入如來地。何立機根。然本論曰。離機根故。離教說故。何隨高麗諸師。強立機根。況香藏大師釋此論。統眞如門隨緣不變。生滅門體空成事。四件法門歸之於如來藏性乎。到這裏有甚機根。凡教家則法身般若解脫。謂之三德祕藏。以此爲極則。我宗不貴。一一解說。所謂解脫者。四祖問三祖。和尚慈悲乞與解脫法。三祖曰。誰縛汝。四祖曰。無人縛。三祖曰。何用解脫。四祖言下大悟。縛故有脫。無縛何脫。所以不貴也。所謂法身者瑜伽阿闍梨曰。我教。大日如來所說。主也。顯宗釋迦所說。奴也。如我教外宗。座斷毘盧頂。不禀釋迦文。而有毘盧師。法身主之語。何貴法身乎。所謂般若者。長沙岑禪師曰。一向擧揚宗乘。法堂前草深一丈。事不獲已。向汝諸人道。盡大地。是摩訶般若光。未生光。無佛無衆生消息。汝等諸人向甚處委悉。師家學家兩俱不立。法堂全無用也。一代藏教流行。依般若智。馬鳴用般若靈光作此論。龍樹用般若靈光釋此論。誠是教乘極致。至於光未生前。則非教乘之談所及。而昆盧有師。法身有主之理。著矣。所謂如來藏性。猶非所貴。何敢趣向眞如。座主向三德祕藏未興時。乞道一句。如此三問。兩詰。講師面熱汚下。其日輟講。有如此智。不可無如此辯。有如此辯不可無如此智。智辯相兼。能挫異宗詞鋒。縱便本淨禪師大珠和尚。不肯多讓。所惜所住三兩寺。無法堂搆。以故雖有室中語要。無華王座上說禪一册。而禪錄不流布於天下。雖然禪師所說。不可須臾無之。要聽卽宜聽。日外所看讀。昆盧法寶藏。大法流傳。專依黃卷赤軸。雖然始從鹿野苑。終至跋提河。於是二中間未曾說一字。向這裏宜著看經眼。不負祖宗。
    復擧。高安白水仁禪師。設洞山忌齋。有僧問曰。供養先師。師還來也無。仁曰。更下一分供養著。有一頌。因齋慶賛去也。高安故設洞山齋。救得人人萬却飢。箸下萬鐵猶未足。爲催糸管極娛嬉。
    左京兆光岩璟公居士三十三回忌辰。

就普濟寺請普說

    釣語云。父母未生前面目。人人眼上自安眉。若能言外明宗旨。也好隨時略露機。問答罷。迺曰。一切法不生。一切法不滅。金剛正體竪窮三際。圓覺伽藍橫亙十方。水作青羅帶。山如碧玉簪。喚作色得麽。竹雞泥滑滑。杜宇不如歸。喚作聲得麽。若道非聲色。且喚作這作麽去。到者裏。不可以智知。不可以識測。不可以語言造。不可以寂默通。直得光岩源公。卽今在諸人六根門頭。放大光明作種種佛事。正與麽時莫有覆蔭後昆分麽。源深流益遠。根固葉長繁（旨趣不錄）。
    復擧。祖師云。父母非我親。誰是最親者。諸佛非我道。誰是最道者。大小祖師藏身露影不肖子孫。有一頌。爲他掲却青布幕去。父母非親誰是親。更求祖佛眼中塵。一機瞥轉恩波竭。普濟群生獨露身。

高山賀州大守源公十三年忌請（初以拈香請。前一木改爲陞座）。

    索話云。法無定相。逢緣卽宗。拈栴檀木。翻成栗棘蓬。莫有一口呑得下。匝地起清風底麽。僧問。寶鑑當臺。明珠歸握。胡來胡現。漢來漢現。法筵大開。請試一照。答曰。耳朶兩片皮。牙齒一具骨。進云。記得明教大師曰。養不足以報父母。而聖人以德報之。德不足以達父母。而聖人以道達之。還端的也否。答。威音前一箭。射透而重關。進云。只如今日。源公伏値先考故賀州太守大有慶公大禪定門一十三周忌辰。敦請和尚陞座說法。莫是以道達之麽。答。赤心片片。進云。可云。至竟如父母未生前一句。作麽生擧揚。答。喫茶去。進云。與麽則野色更無山隔斷。天光直興水相連。答。也是賊過後張弓。進云。一雨普潤。三草二木。答。龍得水時添意氣。虎逢山色長威獰。乃曰。二靈眞性不假胞胎。虛徹靈通。眞淨明妙。竪窮三際。橫亙十方。眞如解脫盡強名。生死去來皆夢事。所以道。一念不生。前後際斷。照體獨立。物我皆如。云何衆生。遺失眞性。顛倒行事。性心失眞。認物爲己。輪迴斯中。自取流轉。殊不知。山河大地草木叢林。盡在諸人自己光明中。雖然情生智隔。想變體殊（驀拈拄杖云）茍不得這箇力。爭能返本還源去。看看大陽一耀輝。萬里不掛片雲。天是天地是地。僧是僧俗是俗。是法住法位。世間相常住。治生產業不背實相。只如光未生前。無佛無衆生消息。諸人還委悉麽（卓一下）利劍拂開天地靜。霜刀纔擧斗牛寒。復曰。伏惟前賀州大守大有慶公大禪定門。藩屏王國。保障佛門。遠師毘耶老人跡。親受天龍國師衣。建立精藍接待雲水。捨宅爲寺。恰如荊公鐘阜。祖墓仁祠。不異范家天平。古猶爲難。今豈易得。傳承往者捐館。春秋不滿五旬。今茲撫墳。霜露已經一紀。直饒身騎箕尾歸天上。定知氣蓋山河壯本朝。餘蔭無窮。奕葉益茂。至禱至禱。復次。佛以一音演說法。衆生隨類各得解。大小權實屬機根。不可佛有二種說。日外所讀誦。五部大乘經。論其大意。晋譯華嚴者。凡七處八會。共三十四品。如來在菩提樹下。登金剛寶座。於一切法成等正覺。諸大菩薩天龍八部等四衆。悉集道場。與如來宿同願力故。能普遍法界。其所說法門。則菩薩因行十波羅蜜爲首。重重無盡義也。華嚴教主盧舍那尊。且不是丈六應化身。教家談佛有三身。一法身·二報身·三應身。法身者馬鳴大士謂。心體離念相。離念相者。等虛空界。無所不遍。法界一相。卽是如來平等法身。經曰。佛眞法身猶若虛空。然則在聖不增。在凡不減。生佛一如。平等理體是名法身。報身者。果報之義也。經曰。佛種從緣起。所謂緣者。擧一手。少低頭等。小因緣。運運增長。究竟脫離分段變易二種生死。而所得果報身也。此報身有二種。一者自受用身。二者他受用身。自受用身者。經曰。自受用身諸相好。一一相好遍十方。四智圓明受法樂。前佛後佛體皆同。已言一一相好。盡遍滿法界。又前後佛。其體不分。則非凡慮所可測度。今經文。獨約自受用身談之。如圓覺首楞嚴。於衆生卽體。則談此理。首楞嚴三科。七大本。如來藏。圓覺經曰。當知六根遍滿法界。根遍滿故。當知六塵遍滿法界等。是其義也。如何衆生忘却如是廣大本身。但認五尺六尺夢幻伴子。以爲自身。而其餘盡他物。可笑可憐。他受用身者。十地菩薩能化之師。是則華嚴教主也。此經要領。在入法界品云。文殊師利菩薩勸諸比丘發菩提心。卽往南方至福城東際。大塔廟所古佛菩薩所種善處。五百童子中。有善財一人特發根提菩心。漸次南行。歷一百十城。參五十三善知識。末後入彌勒樓閣。盡忘前來所得法門。善財復依彌勒教。奉覲文殊。又入普賢毛孔剎。然後與普賢等。諸佛等剎等。及解脫自在。悉皆同等。無二無別。如是事理圓融。不可思議境界。只在人人一念中。經云。塵說剎說。三世一時說。卽今與諸人。在普光明殿中。親聞盧舍那佛所說底時節也。大集經者。如來成道以來。經十六年。卽入佛境界。神通三昧。於欲色二界中間。化大寶坊。大集十方聖衆。人天魔梵龍鬼。悉大集其中。說此大集經法。然後付囑。護助比丘。宣揚正法。保持國土。養育衆生。故魔梵龍鬼等。白佛言。我等護持佛法。旺化之土。使三種精氣增長。三精氣。以謂地精氣。衆生精氣正法味精氣。故知衆生不行正法。龍天魔梵不可保護。以故三種精氣。漸漸微薄。如今國土衆生。不知如古也否。形直影正。水火風三災。但自所招不可怨天。大品般若經九十品。十六會中第二會說也。般若波羅蜜。此云智度。以般若智水。洗濯煩惱妄染。則曠劫氣根。當下空盡。故云太末虫處處能泊。唯不能泊於火焰之上。衆生處處能緣。唯不能緣於般若之上。般若智中不容於妄想故。有一事不可以明般若靈驗。前所擧。天平建立生。范忠宣公。其父范文正公。生二歲而父亡。母適朱氏。文正已長。悔范氏不奮。入長白山。勤讀古人書。慨然立志曰。大丈夫處世。先天下之憂而憂。後天下之樂而樂。豈可飽食高臥。虛過一生乎。我爲大儒。一秉天下鈞軸。須置蒼生於堯舜之世。若無命分。則爲大醫。拔人疾苦。故儒醫兼學。後果及第。位至兵部尚書。斯人非唯有文章。兼有武略。趙元昊據涼州地。拒宋朝命。王師大出。久而無功。及文正據要害奪賊地。元昊勢蹙。自謂其卒曰。小范胸中有三千甲兵。元昊遂請和。文正曾守蘇州日。値母諱忌。請禪講諸僧。看讀大藏經。其夜空中聲云。依薦福長老。金剛經半卷功力。已脫苦輪。而轉生天上。聞之母平生聲也。文正大驚。黎明往薦福。問長老古公。和尚昨日讀甚經。古曰。金剛經。曰終卷乎。古曰。僅半卷耳。曰。何不終卷。古曰。偶生睡。文正知其事不虛。遂轉薦福位。旌古公道德。蘇州封內有五山。薦福舊位列第三。今轉在第一。寔古塔主道力之所致也。是豈非般若驗乎。妙法蓮華經者。則心法。所謂十方佛土中。唯有一乘法。若心外有法。是名外道。蓮華譬喩。梵語芬陀利。此曰。白蓮華。此心雖在煩惱妄染中。自體清淨。不曾受一點汚穢。猶如蓮華不染淤泥。淨名曰。譬如高原陸地。不生蓮華。卑濕淤泥。乃生此花。斯經本國緣熟。人人諳義理。故不勞細訓。大般涅槃經。迦葉菩薩·高貴德王菩薩·師子吼菩薩·憍陳如當機請問。如來爲開闡一乘佛性妙義。爲末世比丘。傍說毘尼。故言。遺教扶律談常。實最後垂範。至極談也。凡一代時教。溢龍宮盈海藏。其所詮法唯是一心。更無別理。陳操尚書問云門。儒書卽不問。三乘十二分教。自有講師。如何是禪。雲門曰。曾問幾人來。尚書云。卽今問和尚。雲門曰。卽今姑置。如何是教意。尚書云。黃卷赤軸。雲門曰。這箇是文字語言。如何是教意。尚書云。口欲談而辭喪。心欲緣而慮亡。雲門曰。口欲談而詞喪。爲對有言。心欲緣而慮亡。爲對妄想。如何是教意。尚書無語。將謂尚書茫然。不知所詣。殊不知教意。於此明如十日並照。以何爲驗。經曰。是法非思量分別之所能解。但向尚書無語處參究。所謂手不執卷。常轉如是經之人也。李附馬參石門慈照。悟徹心法。有頌曰。學道須是鐵漢。著手心頭便判。直趣無上菩提。一切是非莫管。是乃士大夫參禪樣子。如是而行。萬不失一。師僧家。豈別有模範耶。上業講賛。無限勝因。蚯蚓抹過東海。蝦蟆跳上梵天。
    復擧。耶吒太子柝骨還父。柝肉還母。然後爲說法。敢問諸人。未審說底。是甚底法。好一道大神呪。未有人翻譯。今日當此法筵。盡情譯也去。日日日東出。日日日西沒。夏歷寅爲正。
建子十一月。
    陞座終

天龍首座寮秉拂

    如來禪祖師禪。閑家潑具。最初句末後句。平地起堆。直饒棓喝交馳。敲唱俱備。盡是裸形國中誇服飾。天津橋上打官更。所以衲僧家。誰管儞天。誰管儞地。眼看三級雪瀑。白日散行。耳聽萬松風濤。清宵高臥。逍遙無礙。放曠自如。忽有箇漢出來云。汝與麽告報。只見鑿頭方。未知錐頭利。幸是一陽來復。吾道爲大亨。再轉法輪於大千。重洒甘露於沙界。人天普集不墜鷲嶺。千載高風日月照臨。直回龍華三會春色。儞旣平分風月。要須整頓規繩。應上坐至化難逃。且借上方拄杖子威光。應此時[/卽]去胡地冬抽笋。

拈香
相國爲等持院殿仁山居士三十三年忌」

　　此香。蟠根同閻浮樹。清蔭齊勸喜園。貞實心周遍千如百界。時時眞風叙暢。清虛理該括三世十方。剎剎勝義騰騫。共惟等持院殿。除民庶一時煩苛。扶持王室。建兒孫百代基業。高大武門。文經武緯安定社稷。仁風義氣充塞乾坤。參究祖師宗旨。明群靈大本。圖繪薩埵儀形。救七趣迷魂。龍門一派流行天下。偏憑外護力。象季三寶恢復古先。豈非光寵恩。游他方經十萬億土。萬法虛僞不分彼此。歸天上過三十餘歲。九世剎那何隔晨昏。履霜露嚴備六種珍供。限時日看閱五部金言。多寶塔廟中。見釋迦客作。彌勒樓閣前。唉善財垛跟。涅槃妙理。觸撥廣額屠兒。般若深智。惱殺薩埵波崙。或說方等。勅龍天魔梵單單付囑。或與記莂。說劫國名號遠遠思存。如是善利。報答洪德。回此餘董覆蔭後昆。且如國師末後大事。豈許法姪少分理論。凛凛金剛王寶劍。千年萬歲絕魔怨。

普明國師大祥忌
大智院請

    此香。尋之佛國土。得之正覺山。拈向瑞龍發祥光。裨皇家蘿圖。灼就靈龜現神兆。斷衲子性命。仙境藏千歲之嘉運。帝城起五色之非煙。七十有八來年。已是過去。五十六億萬載。猶是未來。滅後三周八月十三日正是現在。今當此時。大智禪院守塔比丘中淵。燒此寶香。供養前住南禪後住當山特賜智覺普明國師。直得融三際於一念。接十虛於毫端（挿香）試於香煙起處。見國師分身百億。入百億國土。說三世平等法門。度脫無量無邊。不可說不可說。算數譬喩所不能及。諸衆生衆而無量無邊。算數譬喩所不能及。諸佛菩薩諸賢聖衆。同此證明。諸人還信得及。見得徹麽。若能信得及見得徹。桂子月中落。其或未然。天香雲外飄。

光祿岳雲居士十三年忌請

   此香。發單空不單空眞熏。爲世間出世間奇瑞。離名離相。結妙果於菩提場。成功成德。深靈根於眞實際。伏惟某人。文武兼全材智共備。恒閱經書。以聖人心爲心。細稽事迹。以賢者志爲志。分銅虎符則。仁德及寒微。峩獬豸冠則。威稜加遠邇。篤信釋氏深弘。專參祖宗的旨。傳衣孟於正覺國師。獲揩磨於妙喜老子。一靈眞性不假胞胎。千聖命脈豈于生死。金剛劍鋒刃凛然。大圓鏡體相廓爾。魔外近之膽裂肝摧。子孫據之齡延福至。霜露感懷又臨三冬。日月難駐旣越一紀。追遠報恩。龍天定可保綏。勸善懲惡。凡聖寧無歡喜。更有天地未分。生佛未兆時消息。今日分明指示去觀月休看指。

尊性禪尼三十三年忌請（士佛法印母）

    此香。爲大藥王樹。枝葉繁茂靈根固。非惟醫國又醫人。大施神功均七趣。此香爲菩提樹王。無作眞熏遍十方。九類四生依怙在。能除熱惱作清涼。此香爲無根樹子。不涉涅槃與生死。唯有七賢女可知。釋提桓因也不委伏惟某人。天女寄維摩室。金光結迦葉因。傳無盡燈而相續佛種。得空王印而不厭俗塵。親受衣盂於資福祖圓鑑。猶問公案於開善有法眞。曩劫聞說藥王藥上度所生母。今日方見惠遠惠持爲出世人。提持向上宗旨。拔濟曠劫迷津。生前五十六歲。求生相不可得。一段神光曾不昧。死後三十三年。求死相也不得。十方世界是全身。雲高飛水下流。乃是平等寂滅相。日昇東月落西。無非如來正法輪。更有諸佛出身處。諸人還知也否。庭槐雨後綠陰新（息菴止禪師。住賀州瑞光。號資福。藏山圓鑒嗣也。）

香山和尚十三年忌
禪度院請

    此香。鷲嶺一枝。芳烈流傳二千載。熊夆五葉。芬馥周遍十方空。人天魔梵齊熏力。皮肉骨髓悉受深衷。瑞靄無時不彌布。佳氣是處常欝葱。共惟。前住天龍香山和尚。物我相忘。長教三輪空寂。是非逈脫。只爲一性虛通。胸襟豁達包含天地。語言洒落驚動英雄。隱專獨行。如云依岩際。出副衆望。似月在天中。初自南郊移東海。又辭臨川領天龍。動容揚古路。去來絕行蹤。對王者說法。通經論精義。接宰臣示宗。挫儒釋言鋒。此是老師。平生應世底。夢幻伴子。所發現視聽。且如見本源不肯本源。參心宗不肯心宗。直得抹過威音劫。坐斷通玄峯。正與麽時諸人向何處窺老師崇墉。新成堂宇自玲瓏。八面不加斤斧功。祖父田園親入手。爲憐松竹引清風。

放牛和尚三十三年忌
法觀寺請
    此香。住根道芽已生長。覺華慈華慈蔭亦繁興。光明雲臺遍沙界。衆寶華蓋塞杳冥。熏徹諸天臨法席。拈來列祖表師承。海岸栴檀功德大。爲酬罔極志恢弘。共惟。前住東山後住南禪放牛和尚。黃龍頭角。鐵面雲仍。提持萬年正印。挑起千光祖燈。早尋東關老宿住所而撥草。還向南國知識門頭以擔簦。觀智海瀾。吟成深殿三冬雪。入龍興室。蹈破長街六月氷。颺下玻瓈盞。只有一雙窮相手。拈得鈯斧子。直騎九萬雲路鵬。南斗七北斗八。法但直指。焦者潤。暍者涼。器有所成。初住海西兩寺。爲顯孝二世。靈神感應特彰。仰祝聖萬壽。民庶康阜文壇增。次登城東一山。喜有宿因。任持開山基業。慶快平生。整頓歷代規繩。又卜靈龜。游戲諸天宮殿。觀覽古皇寢陵。不妨丹霄獨步。恰似白日上昇。遂跨瑞龍吐居頂句。演最上乘。心思意想滅時。狸奴拏雲煙不停手。尋伺覺觀盡處。獼猴弄水月似勞形。經歷八十四年寒暑。長入寂場。八識渟澄。三關門戶悠久。類皇極之道無偏無黨。五重塔廟堅牢。同南山之壽不騫不崩。兒孫家活有公憑。拽把牽犁祖父能。但見封疆如許闊。年年秋穀自豐登。

富樫孚山淨祐居士十三年忌。
令弟滿家請

      此香。長就菩提花果。拔出生死根株。功歸法身五分。貴勝海岸六銖。今日盡力拈得。爇向天地洪鑪。光明雲臺彌布。功德樹林榮敷（某）弓劍傳業。銅虎分符。爲國盡忠。英氣動山岳。撫民莅政。仁聲溢寰區。誠是功蓋一代。勇敵萬夫者也。而遊蘭若。常厠毳徒。怕五濁惡世。欲澄淨泥水。詣三會靈塔。特頂戴衣盂。積善餘慶誰不健羨。數葉早世令人鳴呼。一十三年正同春夢破。千百億剎速成應化軀。眞淨界中幸無去來迷悟。實際理地豈有凡聖賢愚。此中能得轉路。何處不是歸途。此方與分界乃是開張淨剎。曠劫至今日未曾放離須臾。到者裏。何以報恩義表友于。慈竹籬根生稚子。鷾鴯堂上引新雛。庭槐夏綠陰方合。壟麥秋黃雲已腴。

八旛善法寺通清諱日請

    此香。眞如自體爲正體。涅槃妙心爲中心。以此莊嚴報地。是爲微妙莊嚴。以此供養法界。是爲最上供養（某）但以度生爲急。不與滯寂同流。心路開通。世聞出世間不隔毫忽。眞機發現生滅不生滅。杳絕蹤由。本無煩惱可除滅。何有菩提可忻求。清水湛寂容止可照。靈鑑洞明正眞何羞。在欲修禪。火中生蓮華。爲物作則。靴裏搖指頭。善慶遠被後世。孚裕益致不休。門蘭喜色不減金張族。宅相吉兆豈翅許支侔。今日追遠助冥福。無邊含識受洪庥。揀五部竺墳。招苾芻披閱。懺六根罪障。據法華勤修。大白傘普陰三有。光明炬高照九幽。去未先住未後。五十小劫猶如半日。昔不生今不滅。百千大海何認一漚。這裏以何報罔極。滿城風景重陽後。黃菊離披宿雨收。

備後州道茂居士爲先考特道上座諱日請

    此香。樹凋眞體露金風。逈出顓蒙澒洞中。著得星兒精進力。眞熏遍滿 十方空（某）痛念塵寰狹隘。深信法性融通。參南方之知識。叩西來之祖宗。因緣契會。丕承興國三光直指。支派聯綿。遠踐東山七葉遺踪。見色明心。似拾珠顆於糞壤穢。在欲行禪。如生蓮花於烈焰紅。開荊棘林。現金樓玉殿。變赭土山。作綠括青松。不棄有爲。猶循毘耶居士軌式。將入無生。意學鴻漸僧那形容。眞俗不二。隱顯惟同。擔起過頭杖七尺。去却蓋面帛一重。華藏世界優遊任性。自家珍寶受用永豐。此是利生接化。覆蔭後昆底方便。諸人還知他安身立命處麽。無位眞人赤骨窮。風吹日灸遍西東。涅槃生死沒交涉。秋半天香發桂叢。

禧山慶公居士忌辰請

    此香。托靈根於生死曠野。結妙果於涅槃大城。成就五分法身。而非智識所擬。具足十種功德。豈是語言能評抱君子志。愍哀無告。修菩薩行。饒益有情。州縣皆霑悳化。邇遐盡識威名。篤信佛乘而畏善惡報應。恒厠僧侶以問禪教權衡。傳先聖鉢。播石室道於日域。開自己藏。固寶塔基於天寧。一子出家九族生天上。一念返照三界復本明。誰名諸佛誰是諸佛。誰名衆生誰是衆生。莖草作丈六金身用。野溪揚廣長舌相聲。鏡燈融攝。可破凡情偏僻。珠網交參。堪鑑聖境縱橫。吃嘹舌頭三千里。醯雞飛騰九萬程（擧香云）敢問諸人。者爛枯柴上。還著得上來如許葛藤麽。空中種黍年年飽。陸地栽蓮日日榮

北山等持爲寶篋院殿諱辰（臈月七日）

    此香。一精明爲種子。七大性所合成。托靈根於妙莊嚴域而永堅固。布慈薩於法菩提場以益繁榮。結光明雲臺。彌綸空界。張廣大寶蓋。包裹天形。如是供養供養中最。非算數譬喩可論評。共惟。瑞山大居士。神氣雄健。識見高明。適逢希逢嘉運。能化難化群生。有威可畏。有儀可則。如勁草受疾風偃。導之以德齊之以禮。猶葵藿向大陽傾。乾坤歸掌握而覆載。日月入陶甄以虧盈。偉哉開拓宇宙帖國城。況復佛門柱礎祖室藩屏。知心外無法。折旋俯仰保任自己。悟教外有禪。語默動靜脫離常情。弘宗願力。不減有唐裴公美。護法深心。過如皇宋張商英。捐館四十年。年年竦動一國經營四事。設會一七日。七日感格諸聖奔走百靈。莫謂法有像季。勤則正法。莫謂乘有二三。開則一乘。但此一乘不拘賢愚凡聖。何于怠慢修行。跳出作止任滅。凌撥並別縱橫諸人還信得也否。其或未然。來早擧首覩明星。

爲先考平氏熊谷直勝居士諱日（師時藏主。在江宏濟。檀那月軒進居士。乃師異母兄弟也）（拈起香云）

    此五種香。三世諸佛全體。歷代祖師骨髓。恁麽燒無價寶香。奉獻十方佛陀耶。十方達磨耶。十方僧伽耶。地藏願王諸大薩埵諸賢聖衆。伏願六道四生群品一切衆生。一靈不昧八識昭然。證無上菩提。同圓種智。卽今誰相對。若作父子會則俗氣未除。若不作父子會則孝義却背。畢竟道甚麽。江月照松風吹。乃揷香云。今日供養誰要（咄）良父云。一段愁能痛膓淚。百花啼血杜鵑枝。

天福故檀越證山忍公七周忌辰請

    此香。非大地之所生。三才資始。有深根而可植。萬善克終。生辰功德林。繁結菩提果。某。慈心內熏不害生物。仁德外見大布化風。世間出世共得路。利他自利終不窮。爲國立節。雪後見松柏。在欲行禪。火裏產芙蓉。未必道行讓道玄。親得心法傳心宗。無生現生。百年上壽全保。不滅示滅。七周遠忌正逢。乃子乃孫修追薦。若凡若聖受洪功。更到無生常住眞歸處。直得永與正法明如來。開山大國師。平等安居。無異無同。煒煒燁燁大人相。層層落落塞大空（時始開慈得菴。奉安本尊并三卯塔）。

滿願寺普照光大姉四七日。就小鳥第請

    此香。體露金風。而不逐樹凋葉落。性圓果海。豈尚存陽焰空花。嚴法身之五分。大滿願心於二世。普敷慈蔭。遠播德馨。不可思議乎眞如熏。唯有眞實已菩提樹。伏惟（某）本非男女相。寧墮生死途。且爲不請友。力救沈迷徒。法無盡燈。維摩詰傳天姝能受。叫不響谷。憍尸迦闕賢妃所需。古今無異路。明暗何心殊。示現命婦大家。寄生英胃。儀形圓頂方袍。入衆苾芻。信有佛祖頂門訣。親抉天龍頷下珠。秖須心月普照無邊際。度生如普賢。直得妙華開發當來世。作佛同耶輸。千如百界十願滿足。三草二木一雨等濡。與麽與麽。海神推出夜明符。不是不是。生鐵鑄成崑崙奴。畢竟作麽。是大姉眞歸處（擧香云）若能於此委悉。四七依前二十八。其或未然。碧縷輕颺青磁爐（繪普賢像。書法華）。

前金剛院主天鑒禪師十三年忌。就藏光菴請

    此香。不向天上輥。豈於地下埋。和氣藹然。如春行萬國。眞熏宛爾。似空含十方。共惟早出王宮。親入師室。羅云密行佛能知。阿難侍者人皆悅。祇林生秀色。重期振古風。宗社發光輝。更望回西日。金剛座說法未酬因。寶香樓化身疾入滅。受年僅弱冠。似秀而不寶。已度苦海種十善。不是閻浮徒一出。警塵世非堅。反常合道。示浮生不久。以身爲舌。暮春三月落花隨風。杳靄一天飛絮亂雪。無情之物猶助悲哀。含齒之類誰不蘊結。建靈塔於生處。見聞獲利。轉法輪於身後。焚修不絕。隱顯也沒。悉是打開實相門。生死去來。無非裂破混沌穴。雙峯山頂尚竢再來。南陽塔樣誰受眞訣。盡言深入大定。經一十三年。何知本乘願輪。化千百億剎。此是天鑑禪師。行已化他自在三昧。母固母必底。且如今日法筵。會六和僧。散五部經。供養諸賢聖衆。擧揚第一義。某將甚麽應此時[/卽]去。聲前一句昆侖。付與杜鵑啼血。

建基宏濟海翁禪師小祥忌請

    宏濟迷流據要津。瑞光長照遍無垠。出頭天外好看取。湖上諸峯絕點塵。共惟。某。特出季運世。夙乘大願輪。幼厭塵中隘。以事高尚。遂慕教外傳。周爰咨詢。究取法法本法兮。眉毛橫眼上。參透心心無心兮。鼻孔掛上唇。困眠飢飡都在找。得坐披衣不倩人。抱器群居。不屑就叢林職務。閉門却掃。無非爲自己脚跟。但因道香果熟。引得令聞日新。大有檀越。揷草輒建梵剎。何妨爲人開席運出家珍。直得法隨法行法幢立。不辱眞覺眞子眞應孫。住越之景福。則一國版蕩伽藍安靜。歸江之故里。則四方輿議衲子駢臻。周畢佛事屢有後昆。借路閻浮樹南洲。住世七十餘歲。掩光扶桑海東國。經日三百六旬。生已非生。空花結果。滅何曾滅。葉落歸根。結果故。十方剎土人天盡有頼。歸根故。一方峭峻佛祖窺無門。到這裏。作麽生報德酬恩（挿香）葱葱佳氣何有極。濟北陰涼遍乾坤
    拈香終。

小佛事
相國寺新開僧堂

    舍那大智絕方隅。赴感隨緣現妙軀。師子盤空威正振。青蛇在匣氣猶麁。圓通五五成料揀。前後三三布典謨。點出人人頂門眼。西天胡子沒髭鬚。共惟。滿殊室利菩提薩埵摩訶薩埵。過去龍種上尊王佛。現在歡喜藏摩尼寶積如來。未來普現人天師。三世成道名稱殊。七佛所師威德俱。佐迦文轉輪於濁劫。與普賢竝駕於康衢。首誘善財上百城路。末化龍女獻一顆珠。救慶喜難密持神呪。問淨名疾特垂慰諭。且如菩薩妙德焉盡褒讃。饒是天女辯才。只可含糊。時時開化門。豈止北天竺。終四百歲。處處坐道場。何限清凉山領一萬徒。宜居吾蘭若。長伴此苾芻。堂宇結構牢藏金剛窟。飮食精美備。來香積厨。所冀檀那願力□法界。大士加被均聖區。人人明見佛性同極。□□□彌高廣座。萬年千歲。皇。

環中菴釋迦三尊安座點眼

    衆相莊嚴妙法身。金山燁燁出諸塵。十虛呈露金剛座。三界明圓大日輪。本智威光師子現。淨心慈力象王馴。曇華瑞世雖希有。不離當人立處眞。大日本國山州路環中禪菴主定元。竊念輪回七趣際。無數曠劫惱心神。自非截無明根本。爭得出三界籠樊。誓除世間塵勞垢。身著衲衣厠僧倫。捨舊私宅作菴舍。結伴薰修香火因。刻雕嚴飾三聖像。大行大智大能仁。嘉慶丁卯臘念日。開光安座用心純。但願法界諸含識。咸成佛果獲益均。共惟。菩提樹下金剛座上。成等正覺盧舍那佛。大願三摩跋提菩薩。大智曼殊室利菩薩。九十一劫勤成覺道。千百億數專救迷津。不共法如衆星有月。無緣慈同萬國行春。三而一竟泯理智。一而三且立主賓。慧劍揮時諸魔屏迹。願輪轉處群類求親。赴感應機。不分三草二木。隨物現形。何妨金範泥鈞。處處開闢寂光土。時時運出自家珍。至其微密德用。廣長舌自難陳。

大聖寺三尊安座點眼

    普賢濡首釋迦文。一體三身遍剎塵。雕刻木頭開眼看。靈山勝會儼然新。共惟。五百大願刺頭入膠盆。四十九年說夢誑平人。菩提樹下成等正覺。鹿野苑中現劣應身。般若智水洗空塵垢。方廣光明照破迷津。維摩室內淵默。載斷邪徑。長者門前大車。運出家珍。有時露三種密。示因中果。末後拈一枝華。回劫外春。或跨象王遠行絕類。或騎獅子威風逼人。缺一足而鼎實覆。行依智速。具三點以伊字成。智得行純。且道。者裏還有本來相麽（點筆云）頂門麽亞摩醯眼。坐斷須彌轉法輪。
賀州龍華禪院彌勒安座開光明（就西山禪度院請）

    稽首當來彌勒尊。見今出世破塵昏。十方坐斷三際圓融鏡上痕。共惟。當來慈氏如來開樓閣門。令善財忘所得。使文殊演往劫勝因。消鎔三界內外。歸復唯識自性。分開五位色心。建立百法明門。長汀落魄。不勘自破雙林佯狂。堪叫浣盆。龍華道樹無時不茂。難頭大城是處全眞。不離兜率已下閻浮界。未出母胎。已示相好身。正與麽時。男兒幸有腕頭力。不妨助發。大士光明去（點筆云）開却頂門堅固眼。槫桑樹上掛朝暾
文殊觀音開光明（自觀上人請
）

    五臺交互寶陀岩。剎境無邊人一龕。忘染不熏蓮性淨。智光常發劍鋒銛。王調獅子終爲御。童越鯨波未罷參。箇箇頂門開雙眼。閻浮夜半現優曇。

南潔堂奉安地藏菩薩（肥田道高居士請）

    莖草挿來成寶坊。依然一柱拄一梁。住梁一一遍十方。十方伽藍不相妨。譬若帝網交參光。亦如巨海入毫芒。就中奉安大願王。能化六道泛慈航。照破幽暗殊煌煌。驚覺昏蒙錫琅琅。钁湯鑪炭起清涼。飢餓羸瘦飽財糧。分微塵利沒對疆。隨衆生心皆道場。有善男子生槫桑。閥閱功名金張。壯仗弓馬驅犬羊。晩知世相咸無常。除鬚髮脫俗衣裳。著袈裟列信男行。昔曾中年喪阿孃。監其命終甚安詳。大士護我近我床。言猶在耳豈可忘。由此敬信銘心腸。刻雕尊像舊所藏。安置欲構一殿堂。費夥難將一期償。自爾以來歲月長。今當落成遂宿望。嚴設供具傾橐囊。請六和衆飯積香。天福比丘甲稱揚。回向法性福方昌。專祈救濟齊存亡。罪障猶日銷朝霜。法界含識同相將。盡成無上大覺皇。願力芥城不可量。

阿閦佛畫像奉安詞（島田夫人爲其母理見禪定尼七周忌辰請）

    毫端不動逞神通。妙喜移來忍土中。諸佛出身何處在。南訛長養自清風（志趣不錄）東方妙樂國。現今教化主。阿閦善逝尊。體大圓鏡。自性清淨。卽此發心。便是究竟。聖凡不增減。誠哉不動之稱。智識難擬議。至矣如來之行。攝物利生川流不息。隨緣趣□□□□□□□爲長子。請大通智勝能轉法輪。德□□□□□□□王遂登至聖。妙樂士堪忍士。融攝十方空。過去世現在世。都在一念頃。慶喜如望大海水。豈殊今日綺筵。維摩搏取陶家輪。但看現前畫㡠。物物漏泄眞機。頭頭消除塵境。不經七周星霜。已脫五障陷穽。明歷歷純清絕點。赤條條焉存把柄。看看一段大光明。照破鐵圍長自盛。

相國爲太清和尚入祖堂

    我此山中舊主翁。去來何有去來踪。法身清淨離諸相。南北東西一亙空。共惟。某。提持寶覺心印。扶起玉雲宗風。從東勝移金寶。咸會其極歸其極。辭龜阜住龍嶠。不以一重去一重。始登龍門大擊雷鼓。後近鳳闕頻撞帝鐘。聲聲驚無明黑暗。著著破長夜昏蒙。唱脫空歌。通生佛以前之理。用翳睛法。示父子不傳宗。欻戢化權。翳睛法深閟。長入圓鏡。脫空歌亦終。正與麽時。諸人向何處見禪帥大人相（捧牌）看看。槫桑樹上日輪紅。

日野大納言眞淨院殿秉炬

    寒暑平分八月天。樹凋葉落是年年。了知有物無流動。曠劫剎那無促延。共惟。生從何來。十方世界明皎皎。死向何去。庭臺千古月娟娟。生界乃佛界。野色更無山隔斷。佛界乃生界。天容直與水相連。昨日訣別言猶在耳。多生沈迷甘自招愆。祇者一念破無明窠窟。只者一念出有漏蓋纒。位極一品。祿秩千鐘。無非前定。庖羅八珍。食列五鼎。宜貽後賢。假使千秋壽齡。詎會打毬子於急水灘上。任從百年富貴。爭似拾明珠於糞掃堆邊。老拙與亞相。夙結大因緣。此生會遇。毎毎相見。未曾不以本分周旋。會與不會。並沒交涉。擧心動念。早隔天淵。須知此事。不可嚮邇。如火燎原然。

安心禪尼下火

    我心未安。水蠶不知寒。將心來與汝看。驀口□□□。求心不可得。清風匝地。有何極。與汝安心竟。明如朝日照銅鉦。潔似秋月光玉鏡。本無男女形。何有生死境。清住但單傳。寶覺教自省。圓機不挂絲。末山豈露頂。正恁麽時。煉得通紅打一鎚。等閑拶著火星迸。

能仁寺殿乾嶺高公居士下火

    四大爲身華翳眼。六根復性日融霜。纖塵不立清虛地。放出摩訶般若光。伏惟。某。武門柱礎。王室棟梁。閥閱得時彌大。功名蓋代益彰。尹京兆則審五刑而從宥赦。治州縣則張四維以教義方。文經武緯縝密。忠肝義膽堅強。老拙與閤下。因緣相熟。瑞在及未來。際會有常。付衣孟除鬚髮。俱循先佛儀式。宣宗猷趣向。直示本分資糧。親見龐蘊枕于公膝。聞遣天女侍維摩床。何處更容生滅。此中全無否臧。世俗諦勝義諦。璚枝寸寸寶。集起心堅實心。栴檀片片香。偉哉此性。如水有源而流不盡。至矣此心。似木深根而幹自長。敷榮宗族遍。垂蔭後昆昌。更有末後大事。我豈覆藏（擧火把）日不待火而熱。月不待風而涼。

 爲竹庭大悟都管火

    脩竹嬋娟滿一庭。斜斜曲曲幾千莖。年年稚子擎頭角。且喜叢林日向榮。伏惟。某。迷悟雙亡。本來面目。顯露分明。漏燈盞只是閑家潑具。栗棘蓬當甚熱椀鳴聲。自家受用無盡。曩劫熏修現成。伸一雙手則。成就諸佛開士聲聞緣覺人天鬼畜。擧一毫芒。則幻出山川麽雲璚樓玉殿苑林國城。七十二年猶如食頃。百千三昧總使人驚。且如跳出生死窠窟。不涉佛祖迷程一句。又作麽生。泥捏金剛潭底浴。筆描菩薩火中行。

奉爲崇光院秉炬

    鳳質龍章一代尊。觀時方闢涅槃門。此中廣大還眞寂。諸佛凡夫鏡上痕。共惟。大行太上法皇。來無所從。虹飮華渚。去無所至。日沈虞淵。陰陽隨呼吸。乾坤入陶甄。至哉。聖人寶位。但堪膽仰。偉矣上天歷數。焉論促延。枯槁類望煦育化。凋瘵□□□昇平年。□□天時不利。遂使國步遭邅。南狩歸□□□□□□□□江月。西內居靜。消白日於斷簡殘編。參透最初句末後句。不滯如來禪祖師禪。梁武問聖諦猶報有相。宋宗發眞機惜缺師傅。十身調御亙今亙古。三會鍛鍊無黨無偏。燈明出家得果。五里牌在廓門外。能仁化火自燒。十字街頭揚碌甎。直得踏斷毘盧頂。抹過尊貴邊。更有一訣。聽火把宣。一點無明火種。全提指示人天。凡情聖解空盡。遍界常光現前。

爲廣照惠公禪門下火

    定慧圓明。廣照沙界。生佛一如。去來無礙。某。力參祖師禪。不滯世間愛。有爲無爲何較短長。眞諦俗諦無有向背。受圓應衣。列佛燈下徒。坐毘耶床。爲居士中最。六十六年修習空華萬行。一生一滅指示如幻三昧。捨男女多歸空門。勸妻妾同持淨戒。圓頂殊勳歷劫彌增。積善餘慶益人長在。開張廣大涅槃門。是甚如今臭皮袋。世界熱時汗如湯。須吸劫火於腹內。廣照廣照會麽。會不會驀地登陟無生途。機前撞入洪爐鞴。

爲一乘種公禪尼火

    佛種從緣起。春至百花開。黃鳥啼破生死夢。白牛蹈翻涅槃臺。莫言身纒五障。泥多佛大。莫言跡混三界。明月蚌胎。親受桂昌衣鉢。直獲寶所巨財。八十三歲。鬧巿門頭不缺自家受用。千百億身。眞淨界中豈著淨地塵埃。某。還識轉身一路麽。太末蟲飛向火焰上來

爲心元仁公菴主下火（擧起火把云）

    識得這箇麽。仁者見之謂之仁。無量劫來保持無間。五十八年受用尤親。有時內祕菩薩行外現比丘身。有時不捨清淨而入軟紅塵。屢問單傳宗。成滿大乘器。深諳一默旨。彈呵小根人。視生死如遊戲。抱老病養精神。且如驀地翻身透得牢關。一句作麽生指陳。紅爐焰裏雪花新。

爲本決侍者下火

    世出世間莫妄想。卽心卽佛熱椀鳴。裂破如來□□。抹過大涅槃城。却見從前呼諾底事。暗裏書字。文彩分明。決侍者擊碎明月珠。靈光始更清。祇這一決一切決。火裏優曇觸處生。

爲比丘尼枯禪理榮菴主下火

    花開枯木實頭禪。劫外春風正藹然。世出世間無隔礙。孫枝子葉自聯綿。某。丈夫志氣。女流英賢。適投夢境。遂厭幻軀累。輥入塵途。果脫愛網纒。遠追大愛道跡。直柏尼總持肩。規行矩步猶如一日。得坐披衣堪遣百年。非鬼非神。末山本來面目。卽心卽佛。瑞應端的授傳。雖然如此。更須知末後一句。始到牢關便得。一夜龍王宮火發。無端燒却釣魚船

爲了壽大姉下火

    佛母摩耶。虛空同壽。天上人間。示無現有。五障月離雲。四流水去垢。剃髮染衣變影鏡中。看經誦呪藏身炭斗。無門向上關。當機驀直透蓮開火中。朱明啓候。

爲比丘尼見首座下火

    見見之時一物無。團團寶月照氷壺。當頭坐斷威音劫。鶖子天姝體不殊。某。濁世優鉢。女流丈夫。視聲色如脫髮。觀根境似交蘆。遠慕愛道法中跡。遂爲惠日門下徒。豁開人天眼目。透脫佛祖規模。出生入死遊戲三昧。殊相劣形變化千途。更有一事實。首座如何枝悟（擧火把云）昨日大洋海火發。今朝燒却須彌盧。

爲清總尼下火

    十世古今無異途。紅輪西沒水東趨。木人拍手呵呵唉。龍女猶持掌內珠。某。群靈一源假名爲佛。六凡四聖隨業受軀。臨鏡看像如有像。結巾作驢曾非驢。莫認男女相。休墜生死區。持木叉方毳袍。落云髮圓玉顱。涓滴不存沙竭海。鐵塵何立須彌盧。元來卽心是佛。未必欺漢瞞胡。髑髏識盡毒攻毒。百練精金再入爐。

古宗超禪尼預修下火

    參超宗越格禪。隨先佛母儀緣。自性清淨妙本。□□世網牽纒。承上乘宗旨。了知目橫鼻直。循古佛□□致。便袍方頂圓勤。修淨業澄清定。水智水力行檀施。豐熟悲田敬田。修因結果七十二。覆蔭子孫不計年。更有末後大事。古宗急須薦取。快便難逢。此船過後更無船紅爐焰裏白雪翩翩。

天龍爲天關與首座入骨

    撥動天關。掀翻地軸。雲門無處立機關。睦州誰敢稱尊宿。少年曾入鹿王門。坐地長安無邊幅。已登龍門本非凡。久居龜麓深藏六。超生死岸幻妄除。經文武火烹鍛熟。換骨方施鉗施鎚。冷灰堆撒金撒玉。劃地活埋無暫藏。和盤托出驚人目。圓陀陀轉轆轆。海藏界中無由探尋。兜率天宮爭得收拾。畢竟如何打疊去。一分奉釋迦牟尼佛。一分奉多寶佛塔。

爲嚴都寺火（江州人）

    嚴土化生。因行掉臂。栗棘金圈。敲骨取髓。生緣端的。江國春風吹不起。登塗時節。鷓鴣啼在深花裏（擲炬）卽今分明開撥去。若火之燎于原。不可嚮邇。

定心院殿秉炬

    亢陽威虛塞乾坤。乍得微涼破睡昏。大定心頭虛豁豁。夢中人世幾寒溫。共惟。某。女人非女人。但觀舍利弗變天姝身。恁麽不恁麽。且貴妙總師會竺乾言。靈光忽發。多生癡愛如湯灌雪。眞智現前。一性融通似聲透垣。仙家十二玉樓臺。隨時宜爲樂。佛國三千金世界。何處不稱尊。因處富貴而富貴用之濟群類。爲受榮華而榮華憑茲導後昆。心外無法青山滿目。脚頭有路丹霄默存。剃髮染衣且隨淨侶。著衫脫袴不礙籠樊。撞到牢關。佛祖罔措。把斷要津。凡聖消魂。正與麽時。如大火聚。近之燎却面門.

淨因信女下火

    因緣所生法。我說卽是空。心則塵勞妄想。身是地水火風。分明喚醒生死夢。識破多生本命宮。主人公主人公。諾諾。莫望耶輸記。休師愛道踪。炎炎猛火上。不泊太末蟲.

爲齊壽書記下火

    壽量等虛空。無如復無終。一機纔瞥轉。十方自虛通。遶禪闍轉大藏。拈須彌爲筆鋒。更用東山暗號子。點開渠儂本命宮（擧火炬云）南山燒炭北山紅.

小佛事終





特賜佛日常光國師空谷和尚語錄卷下

佛祖賛
文殊

    稽首一切義成尊。是則諸佛根本智。不離不動智國土。來入釋迦文會裏。結集幖幟持梵筴。開導威儀擎如意。握劍逼佛決比丘疑。鳴槌白衆證法王義。出女子定讓罔明。解魔王難出慶喜。臨婬席奬摩登伽。隱王宮活阿闍世。不見一法在門外。何妨三處度聖制。擇觀音圓通爲第一。問維摩病疾及不二。入海龍宮度沙竭羅女。詣古佛塔導善財童子。令西天覺護來具多葉經。對南方無著擧玻璃茶器。多少衆前三後三。秘密言五字八字。清凉山中金毛師子。時時騰空踞地。
    龍種尊五七佛師。佐能仁化掌綱維。神機逼佛揮三尺。法令驚人下一槌。問疾久如彈斥日。請輪再轉涅槃時。破除宿曜災長息。結集摩訶衍遠垂。脫賺善財離塔廟。欺瞞龍女捨摩尼。圓通五五惟聞性。
    出識知華藏廣文。消製論寒岩戲墨。愛題詩有金毛現。可惜今無攪粥箆。
    被髮陽狂七佛師。編蒲纒體當田衣。脚頭蹉却來時路。五髻峯高朔雪飛。
     前三三與後三三。說與時人不得甘。換却臺山舊面目。狻猊背上現童男。
    紺髮鬖髿覆兩肩。因何來下五臺顛。手中經卷無題目。般若深談已顯然。
    善財初友妙光後身。七星聯髻一劍泣神。智度咸言菩薩母。到頭未見闡提人。
觀音
    潮拍岩根不斷聲。月懸雲表正添明。圓通境界無遮掩。更現全身急度生。
    萬仭寶陀岩。寥寥三摩地。衆生界未空。月印千江水。
地藏
    光中杖錫驚三界。掌上明珠照十方。法法收歸心地藏。宜哉六趣汝津梁不動。
    莎髻嗔持劍索來。衆魔爭得近華臺。坦然性地元無動。等視群生一目開。一目開瑟座還容二竪陪。
    怒髮嗔目現大神威。佛日長照魔塵不飛。久遠劫前曾成道。尚留願力救群機。
阿難
    尊者大牟尼發心昔。同時留願專悲濟。侍傍扶化儀多聞。持法藏頓悟越僧祇。珍重衆經結集之主。稽首副貳傳化之師。
達磨
    震旦國大乘器。豈被渠儂鈍置。少林一坐九年。唯獲二祖隻臂。咦。
    摧六宗邪化遍西極。開五葉花德被東域。良哉正法明如來。祇對梁王道不識。
維摩（此像今在瑞春菴）
    示疾毘耶閉禍胎。浣盆金粟古如來。無端忽被文殊拶。驚勳三千一默雷。
布袋
    長汀江上奉化縣門。飮啄不擇戲咲朝昏。龍華百福莊嚴曰。不可無人叫浣盆。
   當來補處尊。宜坐率陀天。錯降人間世。蓙中詐睡眠。
普化
   筋斗連翻現小通。青鳥偶合去遙空。鎭州一樹陰涼大。曾是風狂扶起功。
仰山
    赤縣神州小釋迦。集雲峯下立生涯。天宮法座非閑夢。南海明珠屬自家。推出枕頭施劍刃。拔來鍬子脫泥砂。暗機義海無人 識。白淨無瑕捨頼耶。
雪峯
    夜坐鼇山自點頭。高登象骨巧施謀。一千五百賊中主。贓物難藏三個毬。
楊岐
    問佛答言三脚驢。業緣拽把尚難除。兒孫遍地生涯別。不似當初屋壁疎。
崧明教
    補教編成皎日月。正宗記出迅雷鳴。若言念彼觀音力。孤負昭陵雨露碩。
裴相國
    捧佛將來計最深。求安名字便傳心。恢興廢教秉鈞力。黃檗山移屹在今。
應菴
    凌老虎百步威。傳楊岐五代衣。開甘露門並果。罵天駕分法空座。激元布袋機門庭。孤峻到者何稀。堆雲窣堵摩星斗。深洞桃花送春輝。
佛鑑禪師
    凌宵峯頂入瞌睡三昧。不知佛祖是誰。修政殿前祝聖明萬年。致使人天咸悅。軟頑裏具殺人刀。呵咄中藏舐犢舌。文武火燒空。視之夢境消亡。釋梵宮湧地。付之幻場施設。日入瓦礫堆。手握竹箆。胡揮亂打。自非七世大善知識。豈能有如此膽大。
佛光禪師
    井樓打水。手裏挽來。從前佛祖鼻孔。雲堂擁毳。禪中迎接遠方神人降臨。宿鷺亭前別故舊。瑞鹿峯頭發嘉音。敲畫龍角。青天撒白雨。作鎖口訣。輝古又騰今。逗到百億毛頭師子吼。直得山河大地平沈。
又
    罵倒天台小果僧。扶桑國裡擧眞乘。神人託夢求來化。衲子望風作服膺。舍利包含天地窄。檀那保護子孫興。東山瓜瓞繁如是。正續宗風十倍增。
佛國禪師
    高靠雲岩。悠悠盤。礡幽深境。錯見佛光。單單玩弄業識團。揮打爺拳。果教百味供養足。請斷命刀。却致遍地髑髏乾。巨福山頭振起虎丘六代威烈。淨妙堂上鼓動龍淵萬丈波瀾。東山下有暗號子在。試亞竪摩醯正眼看。
正覺國師
    五朝師表。間世一人。發揚常照光焰。斡旋佛國洪鈞。六遷法席。雷霆振地。八開名山。宮殿隨身。東漸佛法。布化旣久。西來祖道。莫盛茲辰。不啻宗風動聖主。更將行業感功臣。龍華大樹無今古。秀色依依億萬春。
丹州萬松開山特峯奇和尚
    南游已倦便歸鄕。獨步丹丘化一方。佛國乾坤懸惠日。胡來漢現只當陽。
佛慈禪師
    三藏十二分教。九丘八索斷編。從受心宗暗號。盡作自家毛氈。指槐樹罵柳樹。打南邊動北邊。曾遁甘蔗華冑。而使瓜瓞曼延。高據龜山二剎。固辭龍嶠萬年。且如末後大事。元來父子不傳。
知覺普明國師
    芥室三千界。雲居四十年。擧念現樓臺於平地。開眼興雲雨於晴天。如道不爲虫豸防關。太過後却看弄胡孫。於行何偏扶桑國內。戴髮含齒之類。爭入我正覺羅網。但師驅逐之鞭撻之所使然。從此破沙盆價直不半文錢。
南禪龍湫和尚
    一吟一詠漏泄佛祖巴鼻瞥喜瞥嗔。點開衲僧眼睛四開。海衆會兩遭天使迎。直教木犀春半花發。又使瓜瓞日下叢生。休疑窣堵長安隱。使不動尊護法城。
南禪義堂和尚
    文字性雖天下書。不足一覽意句眼。正向上機何勞再勘。凌滅天龍指頭禪。平步瑞鹿角尖險。擊法鼓於四會則聳動王臣。建勝幢於六處則忻悅釋梵。提起祖室墜網。整頓宗門弘範。慈氏宮中入定劫數難量。大悲院裏有齋神機難犯。寔一代龍門萬年龜鑑也。
萬壽鐵舟和尚
    平分古鳳臺中月。奪得天龍頷下珠。拈瓣香於補陀明示懷抱。祝萬壽於天衢大裨蘿圖。蚤游南國遠離東隅。侍香遠社屢遭古智。呼喚典藏開先幸隨南楚。步趨草書傳懷素。妙詩律咲無本奴。晩歸桑梓大會江湖。發雷霆音震驚幽蟄。作師子吼辟易群狐。一朝戢化萬衲迷塗。涅槃後有大人相。落落龍光射斗樞。
南禪慈明禪師
    一回錯中天龍毒。絕後蘇來換肺肝。逢人不肯揚家醜。應世初無行路難。名達朝廷賜徽號。道親相府施金襴。名山入坐張天網。齊打麟龍與鳳鸞。
臨川默翁和尚
    眼生三角氣衝九天。熱喝雷動迅機電旋。補陀岩上奴呼觀音。圓融場中婢視普賢。是乃滅却五朝國師。正法眼藏底。惡毒手逼人。威風今尚口凛然南禪德叟和尚
    名位爲一代宗匠。步趨隨五朝國師。家法用東山暗號。生緣領扶桑赫曦。初董等持席。更挈錦屏規。
    聖詔鈞帖。屢遷瑞龍靈龜。朝野英賢信順。江湖名勝奔馳。七十七年安樂法。光明藏裏要人知。
天龍大照和尚
    欲到寶所。先入化城。栖賢猶滯階級。靈龜已絕功行。達磨未來時消息。心宗入滅後權衡。向人提起處。懷抱太分明。
南禪絶海和尚（佛智廣照國師）
    眉目秀發。氣宇軒昂。雷霆輷舌。錦綉纒腸。州外有州。遠游絕域。掌中竺如來藏法。無異法遂歸故土。坐靈龜迦葉床。大明日本對御盪。茶盞等持相國。供衆用砒霜。直得。凌滅石窓家法。扶起楊岐宗綱。
相國物先和尚
    骨相奇異神氣如虹。開五處法席續三會。正宗辯瀉龍門。懸水德播天上。清鳳身後會雲。靈塔下如雲。禪衲護靈踪。
相國觀中和尚（門人英侍者請）
    髫齔詣雲居。朋輩推精銳。遠作江南游。欲救濟北弊。兵革梗七閩。瓶盂厄三歲。大唐無禪師。扶桑決歸計。果熟熏道香。文彩拂塵翳。江湖名勝叢社。等儕王矦碩儒。同門昆弟。瑞世補陀。知土地緣。遷席等持。受檀越禮。萬年山頂法鼓揚震天聲。永泰院後窣堵鎭未來際。芝蘭玉樹蔚階除。家風又有英靈繼。
天龍無礙和尚
    渾鋼鑄就生鐵打。成保護心宗號令。住持佛國權衡居。厠稠人以專和敬。脇不霑席而過半生。架上散桶篐瑞龍睡破。眉間掛寶劍。靈龜兆明。海南住補陀。潮音浩說法。城西領峨山。樹色欝呈榮。丁于天龍推轂之日。快于雲水止湯之情。寔是西芳正脈舊時主。一塔永旌常足名者也。
臨川岳雲禪師
    不肯國師三喚。掉頭直入江南。掀翻野鴨睡虎。抹過集雲定水。勝藍法無異法。參是寶參初歸。後板逢人唯說中華話。再分靈龜半座。對衆不打本鄕談。出世於安國。靈神助化。示寂於臨川。彌勒同龕返本歸源一句。子獨許跨竈。子能諳（塔曰本源）。
臨川謙叟和尚
    威不猛溫而烈。童稚受三會亭毒造詣幽深。壯年經諸老琢磨。語言秀發。瑞世阿城故里兮。南海激補陀潮。榮遷臨川名藍兮。西山衘峨眉月。叢林晩輩競歸崇。可惜象駕俄然蹶。蹶不蹶濟北浮圓高突兀。
金剛笑山禪師
    海南英產僧中麟。龍少年入三會室。俊氣壓萬人。叢歷試局發。扶起門風。秉拂分龜峯座。萬松風濤激青嶂洗足。坐金剛筵一湖春水涵。蒼穹祥原靈夢瓜。瓞峭賣家傳栗蓬。示涅槃年五十一。復有兒孫歌脫空。
藏勝海印幢禪師
    受業聖果。侍藥王覺。退藏密機。堅持素樸。雖厠賢相筵無報。衲於玉帶之施。縱領梵王席。如掛鞋於龍床之角。長愛北山境致勝。遂辭西芳林泉樂。善始善終六十八年。溫然德宇詎能描邈。
寶幢汝霖佐禪師
    文如遠水波瀾卷地。氣似高園花本向陽。侍明岩狀於巨福名剎。掌仲銘記於承天道場。旣倦南游錫。便問東歸檣。大明國王特贈僧服衲。本朝相府喜獲法門梁。瑞龍靈龜連分半座。秉塵拂法雲。寶幢共爇瓣。香供鹿王。耳順戢化。雖堪惜怡雲。塔下龍鳳翔。
景德無已聖禪師
    聖人無己。體同太虛。圓明自性。法界一如。生佛未兆。曷有堪。輿纔生細念。水湧雲嚧。龍樹滿月。顯示元初。離名離相。智者知疏。
    禪師臨寂滅垂誡。不許置浮圖繪頂相。徒弟曰。吾輩憑何致敬。不得已而告之曰。雲水中間畫一圓相。以此爲眞焉。諸遵治命圖之。請省。
南禪蒙山和尚
    恕罵呵咄提最上乘。抑揚褒貶剔正續燈。五董龍象衆。二應帝者徵。南院赤肉團。壁立千仭嶮。中峯破沙盆。價直十倍增。九十法齡迴末運。上古禮樂致繁興。
南禪在菴和尚（門人一遵藏主請）
    東山七葉後。大中第一傳。經只遮眼五千卷。脇不霑床四十年。自鷲峯徒禪興住建仁各一會。董龜嶺登瑞嶠終巨福屢三遷。行年八袠歸大定。復有鸞膠續猊絃。
一山國師（濃州福光山龍門寺開山）
    傳持玉山翳睛術。擔起中峯破沙盆。元國賜號弘濟。領江浙諸路。總統文保。篤信祖宗。爲扶桑一國師尊。七處開法席。兩朝竪勝幡。師若不來東海。啓迪後昆衲子。不能著眼禪册。辨烏與焉恩波海。廣德宇春溫瞻之。仰之萬仭龍門。
清見大方宙禪師
    丹丘瑞鳳彩。碧海巨鼇主。以佛源本源。爲曾祖廼祖。振石鱗道。於北越則珠玉高價騰踊八方。現大人相。於東林則金剛正體。照耀千古。山頭瑞井天池水。激起風濤生雲雨。
一關聖居士（土岐宮內少輔）
    武略神品。禪機魁岸。世出世間。一刀兩段。
乾嶺高公居士（京極）
    明德朝中老臣。宇多聖帝遠孫。莅民均施仁化。參神深固信根。受親暱於相府。建戰功於武門。美哉兼行眞俗二諦。識得凡聖同一源。
讃終

自賛
春灘嚴首座請
    本來無一物。徒自捏空拳。問道指牆外。酬禪揚碌剋。旣非陰界事。莫認口皮邊。多子塔前分座後。傳金襴外別何傳。
明契上人繪師伸相國慶讃之儀請
    披乃祖衣。慶讃伽藍說杜撰禪。欺誑閭閻。一棒打殺。天下安恬。却上畫圖。要我知慚。知慚元來無自性。鷓鴣啼處是江南。
承廣藏主請
    大坐當軒者阿誰爲僧不見俗。還非黑蚖蓄得通身毒。猛虎須生百步威。清白只傳家法在。癡頑終與世情違。尋常瞬目揚眉處。呈露威音劫外機。
景垠書記請
    一枚老骨撾。譏譽兩難加。錯入牯牛隊。強生老鼠牙。擧心成狹小。開口作偏邪。若具撞摟。手何妨解
本矩首座請
    頭如椰杓百無能。不足長行粥飯僧。手握竹箆高樓座。羅公照鏡得人憎。
本輔首座請
    一身多身。全主全賓。萬水含月。千林帶春。空谷諾。一喚一譍。驚起天宮說法人。
明忠書記請
    鬧巿門頭。隨分活計。只營送迎不修定惠。更無一法與人。要須心空及第。
本易侍者請
    胞胎未具時。豈有此鬚眉。煩得丹青手。描成槌拂儀。大虫裏紙帽。老鼠拖研硾。若是龍門鯉。飛騰宜自知。
曇澤瑞西堂請
    坐獅子床秉麈尾拂。有所說則是野干鳴。無所說不黑山鬼窟。娘生眼裏有筋。見聞何曾髣髴（咦）。
景德敬長老請
    虛空絕相貌。谷響答呼聲。不可訓提耳。兼無術翳睛。長老諾破沙盆。是閑家具。擔起將來任重輕。
承迪書記請
    啓迪後昆唯一事。將無爲有有爲無。遮防要路三關語。塗抹虛空五字書。濟北白拈欺烈漢。東山暗號誘餘夫。家私莫怪頻頻擧。塞斷咽喉栗棘蒲。
本彛侍者請
    黃皮裏瘦骨。白髮滿頭顱。除此形骸更無物。灼然非智亦非愚。彛侍者莫以鄕談相似見吾（咦）。
繼燈侍者請
    少室傳來秪一燈。東挑西剔轉輝騰。最堪照見本師面。焰發長街六月氷。
承光侍者請
    青山緣水舊家氈。高據禪狀坐嚴然。吃嘹舌頭三千里。蟭螟眼裏打鞦韆。
禪人請
    肩上斜搭田衣。掌內橫拈竹箆。望見梅林止渴。成辨多時（梅林寺）。
    家傳正法眼。不是破砂盆。驀地承當去。中峯下子孫（正法寺）行年七十七。多虛無一實。翻却牯牛皮。蓋掩癡羊質。萬象自譚禪。一生不講律。分明教外有別傳。井底蝦䗫呑却月
    無位眞人赤肉團。銀山鐵壁好生觀。直饒普化翻筋斗。抓著盤山癢處難（咦）。
    本來面目遍界難藏。描得肖底衣架飯囊。爲囑宜如蜂釀蜜。但採其甜不損芳。
    曾無一語訓參徒。手握龜毛何所圖。漏盡西山銜玉兎。雲開東海吐金烏。
    萬法歸一一歸何。無處藏身舜若多。色卽是空空卽色。丹青描畫也非他。
    春風浩蕩。秋月澄明。全沒巴鼻。迥絕謂情。喚得應時何似生。眼上眉毛只兩莖。
    空中翳谷中呼執。有賓無共是愚。拈起竹箆三尺鐵。英靈見得便橫趨。
    者箇菩魍薩魍。從來難名難狀。直鐃高據木床。此地無金二兩。
    空華無蔕。谷響傳聲。丹青妙筆。畫描不成。本來面目難遮掩。八字眉毛眼上橫。
    空谷諾空谷諾。筆描底是何面目六六三十六。清風動修行。
    空華無蔕。谷響隨呼。三界內外。何物是吾。不勘自破。故盧故盧。
    據華王座指鹿爲馬。著祖翁衣貧求善賈。自不知恥。豈怖人罵。休論肖不。但宜灼化。
    這掠虛頭漢。人前不知短。頭已如椰杓。手堪拈飯盂。不會四十九年葛藤。豈解一千七百公案。對人秪有言。勿來煩老嬾。
    床頭疊足坐。路上駝屍行。本來眞面目。不是刻雕成。
明德辛未秋空谷自題（此自賛肖像今在于心華院）
自賛終

偈頌
世尊拈華
    瞿曇拈起一枝花。不著婆耆眼裏沙。富貴寧歸窮相手。兒孫各自立生涯。
直心是道場
    收單起去襪雙趺。旋逐魚鐘托盋盂。十二時中只麽過。君山點破洞庭湖。
法華字塔
    童子聚沙寧有基。靈山一會涉階梯。三周七喩合尖處。多寶全身爛似泥。
臨濟半夏再參黃檗
    黑豆未芽黃檗山。却教臨濟兩眉彎。夏終父子家空豁。拾得雄峯凡按還。
無孔笛
    一枝吹起萬年歡。且喜胡家曲子存。試問虛空安耳朶。聲聲消盡木人魂。
荷葉坐禪蝦䗫
    荷葉何如井底寬。坐來心念似灰寒。有時風雨驀頭洒。閑却清香露滿盤。
新塑金剛
    混入魔塵願力成。執金剛杵逞威獰。直饒千佛出興了。爭得通身泥水清。
繡師子
    百億毛頭哮吼時。誰能驀地犯全威。放開線路深針劄。要見懸崖返擲機。
鑄浴鍋除塵洗垢費心情。鐵做面皮何似生。識得鑊湯無冷處。萬鈞洪器便圓成。
賓月堂
    夜邀蟾影倚禪宮。賓主相忘一榻空。莫怪階前荒草沒。往來路自九宵通。
大慧竹箆
     蒼龍蛻骨出龍淵。又入衡陽疒毒烟。將謂無人論背觸。從前氣宇尚衝天。
圓覺伽藍
    靈光照破十方空。禁足安居枝不窮。蚯蚓走超東海水。蝦䗫跳上梵王宮。
大人境界
    當人一念絕方隅。豈問聖凡賢與愚。小見狐疑入不得。重重華藏路迴迂。
象牙印籠
    一被雷驚花已成。地函天蓋妙難明。普賢境界毘盧印。把住隨時又放行。
趙州洗鉢盂話。
    晨朝喫粥是家常。教洗鉢盂還厮當。村酒盃中藏鴆毒。纔霑一滴壞人傷。
防意如城
    華夷不隔四門通。晝夜防關道未公。但頼心王□□大。從前奸賊盡英雄。
和准三后遊西芳寺韻
    山圍精舍萬松長。軒蓋來臨水一塘。玉局愛披元老衲。杜陵甞訪賛公房。星辰位近天低座。律呂音清月照霜。題壁欲留時日記。二三纔過閏重陽。
泛大井河
    龜阜南溪古步頭。袈裟見許共方舟。龍門雪白千尋瀑。烏臼霜紅兩岸秋。天樂翕張開月府。星槎輕泛逆流。離宮縱作梵王宇。尚有衣冠恣勝遊。
梵玉藏主冬[/卽]。秉拂聳動衆聽。出紙求余謝語。天寒手龜不能書焉。職滿將歸東關故里省親。輒緝蕪辭送其行云。
    雲片朝飛碧海隅。忽思慈母挈瓶盂。千金可抵懷中橘。一字全無藏裏珠。旣善動容揚古路。何曾來去涉脩途。北堂若問猊床說。秪道米山勤織蒲（師時在相國）
至德丁卯献歲初二日和芳侍者元旦試筆之韻
     聽鵑看兎識乾坤。口耳全無授受恩。端的新年頭佛法。扶桑朝日掛銅盆。
次韻相國絶海和尚端午示衆（師時在鹿苑）
    神呪宣來一道新。分明示點本生辰。青天倒蘸湘江水。千載沈魂上界人。
鑿地貯水。累土爲山。自咲老夫兒戲永泰中翁和尚。以妙偈見寄。輒依嚴韻述鄙懷。兼謝來意門外紅塵不得間。穿池植樹且開顏。水清已見游魚樂。日暮仍斯倦鳥還。廬岳岩泉雙屨底。輞川烟雨一庭間。隣翁惠我貫華偈。便覺高聲壓泰山（師時在鹿苑）
塵苑庭不假山水觀中和尚
    勇退最知心事間。開池累土學孱顏。能救意匠機前領。卽遣工夫钁下還。欓谷飛雲來客坐。苧溪流水落人間。好從無縫塔前過。何必遙求沃上山。
和絕海和尚
    小開碧沼愛幽間。近對翠巒怡老顏。法施曾從時雨望。高懷却使古風還。誰尋勝概游方外。須信靈源在此間。俗子那知仁智樂。胸中塵土積如山。
又玉崗和尚
    詔許歸休暫就聞。禪餘無事展慈顏。玄談未倦宣三要。丹術何須問九還。學字巴江橫檻外。開圖楚岫湧窓間。南陽法道今猶古。台旆趨風頻入山。
次韻相國堂頭絶海和尚重陽因鞔法鼓偈
    大林木葉驚秋色。自咲生年屬戊辰。七十者稀今見我。重陽[/卽]屆尚爲人。茗杯添味菜萸澁。銅鏡增明華髮春。喜聽上方鐘鼓響。法王法令轉尖新。
己卯臘月。病中無聊。偶荷西禪竺園老師見惠橘一盆。仍綴短章爲謝
    洞庭佳實到吾廬。忽感深情病欲蘇。磊落盆中三百顆。怪來不見一封書領高和三首。輒復効顰其首。以祝鶯遷中末自述
    西禪古剎似匡廬。況復檀門有白蘇。方試牛刀還妙手。曾編輔教正宗書。
    相府開基結佛廬。驚人莊飾類流蘇。三回洒掃叨承乏。論說何曾到魯書。
    老養沈痾臥矮廬。杯湯敢瀉酪耶蘇。胸中索爾渾無物。贏得平生不讀書。
舊臘除日。見惠書字和章三篇。偶値善月懼犯口業非怠致謝也。旣越旬日不可張而不弛。聊依元韻謾綴三章。錄呈西禪堂上老師座下。咲擲爲幸歸臥先人一弊廬。恰如虫蟄未胎蘇。春風入戶歲除日。又見西禪老子書。
    朝天因歷列星廬。學士非歐卽是蘇。百拙毳眉無補報。深慚授號賜奎書。
    廬門庭施設但蘧。活路應須絕後蘇。一派曹源大無外。九流亦是自家書。
庚辰孟陬之月十一日。書于大堰濟上東□□下□新正十三日。老師雪中垂訪且出佳什。不勝忻抃謹賡來韻一微空處衆微空。半點何曾落眼中。此地不容光宅講。同人任話少林風。莊嚴國界歸華藏。回轉山河入月宮。將謂後前行路絕。却從明白裏頭通。
蒙示元宵妙偈有心擊[/卽]次韻奉答
    家家燈火競燒空。不出靈明一點中。七佛傳芳森道樹。五家續焰盛宗風。氷壺映徹閻浮界。珠網交參忉利宮。顯露白豪光裏瑞。時哉今復現神通。
復用雪韻錄似
    翳華亂墜本來空。天地終歸變化中。咳唾詩成光照夜。精神筆動勢追風。明觀玉蕊迷仙苑。偸聽鐘聲認梵宮。萬象齊臨臺鏡面。方知胸次自虛通。
重酧通字之貺
    山勢嵯峨倚半空。西禪掩映樹林中。出門瞻禮于闐像。入殿追思舍衞風。雲氣□陳連鳳闕。金文□聚閟龍宮。海東耆宿多栖此。欲問砧基記一通（右題上剎）。
    枺過眞空與不空。回途復妙萬機中。詩脾飽養岷峨氣。定眼深明玉几風。籌室參徒來十道。英檀宮位比三宮。他年編集留全錄。侍者題名有會通。右頌盛德）。
    法空須得自人空。老病都歸業繫中。曉撥圍爐求宿火。夜遮臥枕擁屏風。諸塵不礙光明藏。列宿何于本命宮。幸是心心無起滅。三科七大總圓通。（右自述）。
雪中參禮因述一偈奉呈西禪宗田
    狼藉天華墜滿空。空生不肯出岩中。六時坐得蒲團暖。一任狂吹柳絮風。造物打開群玉府。化人移下蕊珠宮。諸徒威省安心法。何必凝寒在普通。
再用前押錄上
    萬年山色挿青空。逼塞扶桑一國中。正覺諸孫遍天下。佛慈眞子大門風。善知識似優曇鉢。瓦礫場開覩史宮。草創叢林新禮樂。僧中亦有寂孫通。
    冀北馬群曾一空。幾人收入藥龍中。棓頭有眼明如日。手面臨機疾似風。名譽人間玉杵臼。胸□□上水晶宮。玄猷記莂孫謀在。從此宗通又說通。
    善入老師見惠通字和章。輒依韻奉謝來意
    森然萬象一時空。群類誰居暗昧中。地藏深爐如陷穽。楊岐破壁只淳風。浩然不辨蠻夷域。混沌何分子午宮。昨夜親經寒徹骨。始知裴楷號清通（詠雪傚禁體）。
    金剛纔擬衆魔空。袖手歸來散地中。鴈塔只今籠宿靄。龍門他日起腥風。人天交接同居土。生佛圓融法界宮。結社青松慚我老。語言動是屬依通。
偶來退藏謾和主人間居偈
    占得風光不用錢。幽居飽飯腹便便。山奔萬馬橫天際。舟亂群漁滿几前。古寺藏邊清梵徹。遠村缺處夕陽懸。扣門時有緇衣客。盛說南方佛法傳。
    平生費盡草鞋錢。此地歸來樂穩便。南嶽懶殘誰繼後。西湖政老獨光前。長橋客過烟波渺。遠浦漁歌夜月懸。勝概可憑圖晝寫。吟情難使語言傳。
依無外藏主雪韻
    萬象沈埋地合天。銀河一帶見平川。任他操棹凌溪水。何必擁氈登嶽巓。大地行蹤焉得記。洪鑪點化不存詮。當年少室成狼藉。遂使兒孫走外邊。
    誰問先天又後天。講帷夜靜憶伊川。四方改變山河勢。一等塗糊樹木巓。灞上詩篇知已逸。頴中條令見曾詮。楊岐千古家風別。莫認滿床珠玉邊。
次景川侍者中秋韻
    常念南泉拂袖開。大家摧要舞三臺。全身直入月宮坐。雲雨何曾障眼來。
承倫頭陀赴尾州奔父之喪說偈餞之
    曠劫以來有阿爺。不隨生滅等空花。笋輿三日蓬萊路。綠水青山屬自家。
甲申歲朝偶作
    八十人生只缺三。莊周胡蝶共虛談。毛頭百億金師子。哮吼聲聲異類殲。
贈等聞藏主朝大明國華嚴海藏幾重重。一念纔融剎剎通。撞入毘盧樓閣了。須知妙在覺城東。
新年試筆
    連朝瑞雪應新年。世界清平仰化權。空劫以前消息子。光明歷歷絶中邊。
顯山號（征夷大將軍）
    高挿蒼穹遠近看。玲瓏八面絕遮攔。烟雲秀氣增溫潤。草木欣榮極欝蟠。愛靜仁人甘域奧。入深仙客樂居安。壽與堯時崧岳並。三呼萬歲四方歡。
中心
    不在方隅與始終。人人有箇主人公。一空一假皆偏墜。但是三星遶月宮。
古月
    靈山話與曹溪指。都與今時同一輪。當念能知該十世。晦蘇弦望鏡奩塵。
南音
    善財游歷百餘城。未委娑婆教體清。幸是虛空無耳朶。閻浮日夜海潮聲。
光中
    一叚靈明絕外邊。有如日卓午時天。摩尼收得如來藏。影質難逃萬物鮮。
月海
    午夜氷輪照大瀛。千波萬浪一光明。文生犀角珠生蚌。誰向龍王宮裏行。
大空
    量周沙界自清虛。萬法中間絕缺餘。遮莫末那消殞盡。如來藏性只如如。
空見
    眼根功德大無邊。色相除時體廓然。逗到八還還了後。阿殊住劫未成先。
離言
    毘耶一默最相親。有口何曾犯禍門。祖意不于文字印。臨機拔却葛藤根。
月屋
    氷輪影裏數椽居。玉斧修成結構初。莫怪不曾防賊入。光明寂照六總虛。
雪心
    少室寒威透膽來。虛空消殞露靈臺。孤峯不白通霄路。且喜毘盧正印開。
明遠
    百千日月未爲昭。十萬途程不是遙。一目靈光無隔礙。虛空正體赤條條。
兆年（野善永居士）
    十億春秋保始終。也知五穀豐登。何人算盡黎民數。歲歲歡心恩化中。
一川
    纔晝初爻理不潜。奔流方至向東漸。細看萬法歸元處。倒臥何曾作狄三。
頓成
    南宗迥異北宗禪。一念不生全體圓。若道有修還有證。閻浮早是八千年。
古覺
    空王妙體熾然存。慈氏迦文是子孫。若有轉凡成聖日。放光動地未爲尊

密室
    外面難窺十笏中。牢關緊著不通風。竊開門扇泄消自。遍界發揚崧少宗。
春林
    洪鈞一轉向陽和。萬木花開喜氣多。天地仁心藏不得。烟雲彷彿見祇陀。
如住
    平常不動所居宜。得坐披衣順舊時。百界裏頭無變異。行兼坐臥滿威儀。
悅岩
    怡然宴坐斷崖中。法喜何曾讓解空。驀露峻機呈一咲。邊頭枯木盡春風。
無參
    不學僧家浩浩禪。自家鼻孔孔恣遼天。咲他童子謾遊歷。那有南詢一法傳。
不二
    法法何曾有兩般。不須角立起爭端。毘耶一默空諸見。自性明明眼界寬。
仲晦
    自秘文明季孟間。外邊應見黑漫漫。金烏未出大洋海。夜半何殊卓午看。
古雲
    義皇上世布重陰。枉爲今時作雨霖。淡泞能存淳朴氣。岩隈天宇本無心。
偈頌終
拾遺
方中上人遠遊江南。歸寓京師諸寺。今冬特好閑靜。來茲山中。一衆所傾悅。矧於老拙乎。偶見惠伽陀。聊依來韻呈報瓊之意（時在濃之天寧）
    峯轉溪回僻地中。豈圖行路遠相通。梵儀方見西來日。雅奏喜聞南國風。物外逍遙誰得意。機前作略獨超宗。炊薌別甑雖端的。清白傳家但赤窮。
寄資中藏主
    不問幽居歲又終。且將懷抱託飛鴻。東歸全少平生舊。南嚮獨聞高古風。野色開邊山路盡。河流合處海門洪。陽和若得消氷雪。願見瓊枝一擊蒙。
決侍者有新年作。仍和其韻
    惟吾本命一元辰。何用低頭更問人。至竟百年三萬日。三冬除盡又新春。
    開歲云逢第七辰。日名人日好原人。身兮假相心緣氣。何物欣欣欲賞春。
試筆
    日暖風和萬國春。物情舒暢鳥聲新。太平一氣元無象。慶快蒲團定起仁。
小童戲以缺瓦似僧貌安於梅樹上。因製一偈示之
    獨坐巍然梅樹枝。鵲巢居處未孤危。卽心佛又非心佛。問著渠儂總不知。
元日和矩上人韻
    野老生年在戊辰。曾經五十有餘春。可憐一味癡頑性。不逐春來庶物新。
九峯侍者新年七日入那伽定。第八日寅旦聽雨有作。依韻和答。
    古皇天地又新年。休向黑山山下眠。幸有娘生一張口。呵風罵雨出人前。
團山櫻花
    僧舍尋花遠入山。峯巒高下錦斑斑。清談頃刻風來動。白雪紛紛入座間。
池上櫻花
    花臨池水蕩紅雲。撩亂春風上下均。已委嬌容本虛幻。波中清影亦天眞。
送興東書記之相陽拜祖塔（時在京師等持）
    大唐國裏總無師。眼上安來八字眉。重鼓天池翻白浪。黃龍頭角大家知。
送頌上人參等持清溪和尚
    丹丘頌上人者菊溪禪師之遺弟也。伶俜無依久之。一日慨然謂予曰。男兒不遇。恐喪其志。吾將上洛之北山致九頓首於前南禪叔父大禪師座下。求策勵如何。予遽應之曰。往矣。毋晩此船。過後更無船。送之以詩曰。
    八十翁翁天下尊。後生參請好勞勤。乞歸方退南禪席。養老間眠北嶺雲。唆喫烏藤休責我。行呈白紙欲煩君。虛空那畔安雙耳。端的何妨聞未聞。
敬依北山法華元章和尚韻末。奉呈臨川古劍老師侍几
    諸方禪道一何多。引得群衆盡六和。但有臨川堤□別。當頭截斷葛藤窠。
    參禪衲子競奔波。爭奈現成公案何。要見人來法堂上。從西過了又東過。
    十洲三島蓬壺外。入吳又問康僧會。歸來高臥了幻齋。靜看蠢蠢有情界。
    德嶠臨機棓折那。軒轅古鏡未曾磨。眉毛元在眼睛上。不用逢人問是何。
    東山行脚訪南華。水漲深溪隔兩涯。漸愧龜峯提鈍斧。使令麟角發焦芽。寘前三下座禪版。齋後一中行禮茶。際會因緣古亦少。不知何以報師家。
借法華韻呈三會大義老師
    稽首當來阿逸多。使人忻悅梵音和。灼然妙唱不于舌。十聖三賢出臼窠。
    無縫團團率堵波。開山基業問云何。耽源已有肅宗詔。今日豈無天使過。
    不見一法在門外。從他東寺折床會。天曉清敲內院鐘。觸撥眞人十八界。
    毫髮纔差踰繕那。吹毛用了急須磨。深藏林際日拈手。除却兒孫更有何。
    丈室邊頭物物華。居常吟賞意無涯。盆中瑪瑙紅雲彩。几上菖蒲綠玉芽。忍睡猶看燈下字。擊蒙時煮雨前茶。當陽坐斷威音劫。一任門庭別五家。
答枯木堂中第一座空谷西堂
臨川古劍和尚
    妙偈千篇正貫華。深知學海渺無涯。沒絃琴上調心曲。枯木堂中抽法芽。端重威儀三事衲。森嚴號令一甌茶。人天只合重推轂。表率業林老作家。
大日本國越中州新阿郡佐味鄕大慈山吉祥禪寺新鑄巨鐘銘曰。
      忍土含類   耳根聰利
      佛出誘徒   語言用此
      範金鑄鯨   大發其聲
      諸大歡動   地獄若□
      夜驚睡夢   昏促珍重
      聲自□無   聞非山動
      聞性一如   生佛不殊
      方知此鐘   包含十虛
      惟功惟福   如海如嶽
      主僧良魁   作銘空谷
濃州路土岐縣保壽山永明禪寺幹大藏經疏。

    當路神剎少有大藏。志披閱者不得無慊。故本寺將置毘盧法藏。以助苾芻淨惠。使佛種不斷。憑慈鴻因。上祝聖壽萬安。兼崇宰官祿算。爲民所福。而所費浩繁。不免持疏。遍于朱門白屋并四部釋氏。伏望隨喜發心所獲福報。如修多羅說。豈算數譬喩之所能及者。
    伏以。五竺微言廣大知周象外。六朝重譯縱橫妙契環中。先導爲指南車。後學仰維北斗。迺五千卷文字燃靈犀不隔幽明。彼十萬里山川擁白馬曾通華梵。蓋視今猶視昔。須尚亦有利乎。撥圓機轉不退轉。運眞乘化無邊剎。方知象教力東海龍宮。得關巨開回向心地初。西天鷲嶺一會未散。堯風廣被佛日永明。謹疎。
定惠寺修兩基神廟幹緣疏
    伏以。定慧相資。新宮懷本宮廟貌雙立。遐邇不異。雲白似雪。白山色一同。宜就舊基。速營新搆。精舍分牛鳴。一區護人護法。禁禦嚴熊野三所。或威或慈。詎匪欽。若神靈具瞻顯赫妙理。姓名二字注氷繭。顯微一文抛青鳥。
濃州一路龜山法族辭臨川位次連署狀。
    右某等去歲秋傳聞。本寺特承大檀越鈞旨。進位於五山之列。刱建法堂。初聞而不信。後却怪我門之中宿衲如林。何由未有一人。以先國師素志達之宮府者乎。旣而累月踰年至于今歲仲夏。方知諸老懷連署之狀。同詣大檀越幕下懇請。復寺位於舊日。永保國師家訓。當于此時。緇素喜動眉睫。胥謂曰辭。寵而居謙下。高而就卑。如斯一訟今世所希頗可矯。弊俗定協於台襟。吾儕亦期好音日夕入耳矣。不□今聞。大檀越由公憑已出稽于改旨。連署一衆。不獲所望。退席起闡。東西離散。吾儕山川阻絕。雖不陪當初署字之席。豈無同聲相應之心乎。故追住名如左謹言。永和四年七月日天福退席法孫明應。
景德無已禪師賛（門人寫眞請）
    禪師諱道聖。號無已生。大江氏。播州逸西郡人也。母平氏。夢一僧與黃粟餅餌。而食遂有孕。父熟禪學。憶西天金雞之讖。決歸佛門之志。師生豐碩。七歲入京。禮天龍佛慈禪師。爲童。愛其聰慧。親授法華。祖翁國師摩頂曰。從善根種中來。自然使人愛耳。十四落髮。十五登壇受戒。十六侍放牛藥。入夏充楞嚴頭。逾年寺罹欝攸之變。大殿再興。以音聲之選。又唱佛母親炙。如是大叔祖吉祥。叔祖普明國師。席下侍客及香。在菴在禪師（興國派）請典大藏太清渭師入寺。以舊職歸擇木寮。後移后板。康曆己未。適丁父憂歸播故里。修藏仙寺建塔婆。晝督土木。夜便禪堅。劣兄董相國。請充第一座。秉拂。驚人耳目。不幾補景德寺席。次遷鹿苑座。元以還三薦准三宮鈞命也。明德辛未秋。示微疾。十月二十九日誡徒諄諄。沐浴剃髮。三十日辰時求筆硯。書六祖舊偈。示寂。世壽五十有一。師內和外嚴。少有言笑。究竺墳魯誥。而不忘禪寂。下筆成章。筆迹遒健。人有其一足以揚名。從在衆之日四方知佛慈門下有人。然據師位不久。開化不廣。惜哉。
天目中峯廣慧禪師肖像。梅巖居士請賛
    如幻而住可規可矩。雁蕩山高師子岩。古慷慨救今時弊。軒渠開先聖路。致使異域嚮慈風。豈翅中華霑法雨（此像今在于心華院）。
積翠普覺禪師賛（此像今在于天龍常住）。
    慈明貶剝諸方解。一洗胸中醞藉空。衡嶽決疑隨悅老。同安提唱反澄公。且攔禪學三關險。本自心王六國通書記名聞曾大發。嶄然頭角住黃龍。
天龍書記梵節繪此像。永充本寮校割自賛（此像今。在慈濟院）
    空華無蔕谷嚮隨聲。本來面目分明現成。手裡竹箆是什麽。又因聞事長無明。
    □喜居士索予於道號。號曰悅堂。仍說拙偈爲證明云。
    學而時習使基牢。綠野眞規棟宇高。大會俊賢開口笑。含風冷淡世塵鏖（此軸今在瑞春菴）。
特賜佛日常光國師空谷和尚行實
    師諱明應。字空谷。號若虛。江州淺井郡人。族平氏。母連生女。意不能平。祈睿岳神。嘗夢古丈夫。偉衣冠。手持綵扇見授。而有娠。占之。工曰。吉也。當產奇男。夫扇之爲狀。開則其末必張。蓋投老益昌乎。以後醍醐天皇馭寓。嘉曆戊辰季夏二十四。岳神祭祀之日。誕師。張人胥慶。以爲昨夢斯符。師甫九齡。依郡之宏濟寺沙門志徹爲童。資頴倍。經書過月誦憶。徹識其法器。遂携入洛。謁正覺國師。國師旣開臨川。命上足佛慈禪師無極玄公嗣席。因傳常照鎖口訣。退藏密于三會之院。又得師以屬玄。玄嫌並化。不度弟子。力辭。然國師強之。乃與安名。師去肄業建仁有年矣。廣濟禪師高山照公倡法燈之道于東山。嘗徇衆請講經。師方驅鳥。在稠人之中。照公一見。特令密邇。且嗟賞曰。沙彌有異。後不可量也。師歸省無極于臨川。始服勤。十七登具成大僧。隷天龍新寺。執侍祖帝日聞智證。祖毎撫而言曰。將來興門。一而足矣。十八過臨川。見其長老。終日塔𣮫裟。堂中禪坐。屹若枯株。然竊嘆曰。住持體裁。不當如是耶。自此發心習定。貞和丙戌。祖佚老東菴無極。奉勅補處。師領藥司。轉侍客。作刊五燈會元偈云看來五伯舊兵器。王庫初無如是刀。由是名聲藉甚。一日知足龍山至。山有知人鑒。熟視師告玄曰。侍者毛骨非恒。無虐使焉。四明東陵·洞下耆英·尋董叢席。奇待師。命以字職典賓。師亦甘之文和甲子年二十七。於林放牛會裏。知藏秉拂。神客問。藏主妙年登此座。甚麽長處。師答曰。虎生三日。有食牛氣。人嘉其對。居亡何。無極唱滅。塔于慈濟。師心喪闋。投間躬土木之役。又間從地藏碧潭。善入點菴。妙嘉中岩。遊三老。皆僧中鸞鳳。各授所業。傾愛之。故八藏三篋五家宗旨。與夫九流之學。該綜靡遺。而蒙山翁擢任紀綱。久之。與此山叔祖掌外記。鹿王師叔延以后版。說摩訶衍。年四十三。吉祥徹公使分座。演第一義。于時。桂岩居士管天下事。虛江之金剛。招師。以齒尚少不赴。亦用應菴詠桃花之故智矣。後圓融帝永和乙卯冬。師四十八。出也岐陽天福。公選也。丁已秋。官以臨川。陞位丘剎。臨川迺正覺寂場。單修道業。規繩弗準大方。而其徒魁宿者。背家訓。搆法堂。禮樂勃焉。同門異議。引去者太半。師聞之慨慷。戊午休夏前二日。退天福席。與東濃遺老香山謀。聯名抗疏。訟于官。不報。然文甚清壯。爲有識所重。繼而邑豪族。今峯源氏。以天寧迎師。是年冬。臨川火。官復令仍舊貫。於是擧香山爲主。推師首衆。以行厥志。職解。便歸天寧。斗大院兒。僻在山間。攻苦食淡。若將終身者。崇光帝遜于伏見之邸。有渴玄論。聞師風釆。徵住大光明寺。皇華至再。乃就。進頌答制日。紫詔飛來入白雲。三呼萬歲謝。天恩。這回至化逃難得。但慮何由補法門。帝覽激賞。及謁奏對稱旨。寵遇甚厚。永德二年壬戌。新天子卽位（後圓融院儲君時年六歲）三年癸亥。准三宮天山相公。留神空宗。刱建相國寶坊。追請正覺。爲之開山。智覺國師以第二世。視事。未幾請老焉。相公顧慈氏信禪師。求一好漢可任重寄。信蚤與師。同學。得其爲人。因薦師曰。方今多士如林。惟戈德兼全。堪妙選者。莫過此郎。相公卽日召見府中。親賜鈞帖。令試手洛下等持。至德甲子也。明年遷鹿苑。三年丙寅。五十九。領相國命。小春二十六日開堂。一香爲佛慈供。相公遣出三會信衣。守塔者。以師爲孫。執欲無與故。師拈云。信心已熟。衣不復傳。大小祖師不知機權。物論伏其知言。師行叢無規僅三霜。飛樓湧殿。幻出夜摩覩史。辭滿休居鹿苑。明德庚午秋。相公賜師金縷伽梨。再住。壬申之歲。相公奏師高行于朝。秋八月二十六日。召對內殿。頂戴衣盂。展師資禮。翌日遣中使。特賜佛日常光國師徽號。師望闕謝恩畢。對勅使敷演。緇林榮之。越二十又八日。相公率文武官。落新蘭若。師披正覺金襴（卽天龍供養衣）就覺雄寶殿。陞座慶賛。提唱略曰。妙莊嚴域。恢恢含吐十虛。法菩提場。落落彌綸群有。旣非眼耳所及。豈可心識能量。雲橫北極。水過南津。呈露劫初勝概。金鳥東昇。玉兎西墜。發現格外峻機。直得。物物全眞。頭頭妙用。擧足下足。皆是道場。得念失念。無非解脫。一切補特伽羅互相依倚。十方薄伽。至尊光嚴住持。云云。復美精藍像設之成功。盛陳大檀越秉宰衡。撥亂反正。崇佛乘。翊王度之意。因引善財入毘盧樓閣中。見其廣博無量。皆七寶成。身心踴躍。得菩薩自在智故事。說長偈以證之。是日達䞋。泉布三千繦。黃金百鎰。文馬十疋。他物稱是。而師一切輟歸常住。相公聞而嘉嘆。迺命割丹陽上腴田若干頃。施于常德壽塔。旌之。師謝事居鹿苑。應永之元。杪秋。寺燬。師復起住持。閱雨歲。百廢一新。然□道旺則魔盛。俄與相公違言。蓋公取禪數輩。易服歸教。師固爭以爲。下喬木人幽谷。理豈然哉。丁丑春。師因上堂。擧南陽酬肅宗話云。空中一片雲。悠悠任天地。釘釘著還非。懸挂著不是。顧視大衆云。借問從何起。擲拂下座。退居鹿苑。其不以倚伏介意。可見矣。佛智國師海翁道望與師相抗。人謂之二甘露門。再董承天。振心宗之綱。玄言一出。萬衲爭傳。重九示衆。有形枯恰似解空人之語。師次其韻云。七十者稀今見我。重陽[/卽]屆尚爲人。翁誦味不已曰。高古天眞。令人感動。何其妙也。是歲盂冬十又三日。適丁紀之鷲峯開山法燈國師百回忌。師奉鈞旨。受其徒請。往而說法。遂游三山而歸。戊寅。遷北山等持。庚辰春。掃雲居塔。師手勘棗柏華嚴論。綉梓。又念先師箋註之勞。講永明百卷書。常誠學者曰。若約吾宗。元無實法。老僧不畏拔舌犁耕。按本朝說。貴圖諸人粗識來源。而令金仙慧命。看看絕矣。爲他兒孫。無意紹續。何其鐵面皮也。甲申冬。天龍缺主。有鈞旨。起師補之。衲子歡呼。以爲曇華一現。爭先事禪誦焉。乙酉春。再還鹿苑。相公歆慕如初。其在雲居也。征夷大將軍入山問道。師示以臨濟語要。至是又求法諱別號。師爲書顯山二字。并偈獻之。乃顧近侍曰。華嚴錦冠云。經是心致。心起名言。詮顯此理。故名爲經。斯語可以證焉。師潦倒爲解乞骸。相公不許。而以北山等持。距第里所而近。移師居之。日夕賁臨。咨詢心要。或就第講經法供雲委。甚至捨男女出家。相公嘗問曰。蓋聞圓覺境界。弗容妄心測量。某等日用無非妄心。敢請開示。師對曰。何傷乎。經曰。知幻卽離。離幻卽覺。檀越旣能知妄。日酬萬機。全是圓覺。知之一字。衆妙之門。功莫忘了。又曰。本朝密教祖乎弘法。厥流惟二。爲小野。爲廣澤。廣澤則云。除諸佛外。更無衆生。小野則云。豈離衆生。別求諸佛。以此互相非咲。所謂生佛之異。不過全波全水。至竟無生無佛。一味清淨之法。取不得。捨不得。禪和家。於斯安住。乃稱活底祖竟而已。公首肯之。又一日公問。頃者參諸尊宿。咸云。欲明這段因緣。要須根利智奇。先哲猶或二十載。坐破七箇蒲團。然後徹去。固非貫人所能。某聞。其至難。自料不如修淨土業。爲的當也。師曰。前言過矣。遮一著子。人人素有。弗與三世如來。移易絲毫。聲色堆頭。照然顯露。根也智也。曷由于涉。但在一念知非。故云。歇卽菩提。至如長慶間坐。却是癡漢耳。脫謂貴人弗能。則楊內翰李都尉裴張二相。皆非法門金湯矣。夫安養九胎之說。且爲劣器設。今曠方寸地。存想遐邦。無乃煩乎。伏願。檀越不壞假名。而談實相。金中所囑亦只如斯。公曰。某自登台輔。日課金剛般若。未曾間歇。其報若何。師曰。能摧諸物。而不爲諸物所摧者。謂之金剛。以譬般若體用。檀越調變陰陽。致君堯舜。亦可謂般若熏習之力也。相公忻悅。益信正宗。僧問。雜華論云。人人具不動智。迷之則凡。悟之則聖。未審此智。可得求乎。曰。也無不動智。也無雜華界。僧問。禪元非坐。坐瞌胡爲師咲曰。老僧十八上。解習禪也。曾作是念來。中年忽然自謂。坐瞌不妨。幸趁色力康健。勉旃。僧曰。爭奈被境逆順奪去。功夫難得純一。師曰。純一不純一。外邊打之。遶。何不向八識田中。下一刀耶。丁亥正月五日。地大震。十又二日。師示疾。相公慰問。名醫上藥。相望於道。十六日薄暮。師索浴淨髮。更衣跏趺。侍僧以遺偈爲請。師攝揄曰。堪作何用。請勤。乃執筆書曰。倒騎木馬。踏破虛空。要覓蹤跡。結網係風。移頃而化。輿歸慈濟。龕留一日。神色猶生。緇白駿奔。哀動朝野。門人遵治命。奉全軀。窆于佛慈率堵西偏。俗壽八十。坐夏六十二。相公聞之。悼惜累日。吒曰。吾於佛心宗。得國師爲內護。便示戢化乎。寵贈金錢者再。殊渥飾終。罕見其比。師形端重。疎眉秀目。音吐如鍾。雖或機鋒一觸。電射霆砰。而平居熏然慈仁。望見意消。其奉身[/卽]儉。使令者在側。如路人。劈香補襪。皆躬爲之。寒不附火。脇不沾床者。四十餘祀矣。晩境雪老氷枯。加以脚疾。杖乃能行。然寅昏香火。無少懈。戒檢精嚴。率類此。惠林岳翁賛師肖像曰。養生一身元氣。鞏固三寶洪基。夏熱爞爞。定室修禪無替。冬寒凛凛。道場經行不虧。蓋實錄也。師毎談禪教諸書。以訓毳侶。約言析理。聽者忘倦。至緊要處。必正色厲聲。藥誨諄諄。用是四來竭蹶趨風雖降寒盛暑。弗憚也。嘗從容謂人曰。我於此事。了莫端倪。秪四十已後。馳求心自歇耳。蓋其所養。可得測乎。凡師滌篆。權輿於岐之天福。洛之等持。而三于相國。一于天龍。其御象也。寬猛相濟。其扶宗也。夷險莫移。其語言三昧也。脫略窠臼。波瀾甚闊。譬諸春在花木。不知所從來也。上而公侯。下而士夫。請普說無虛月。第師平日。絕不喜人記持其語。以故廣錄闕如也。小子親炙左右久矣。綴緝零碎。得萬分之一。又敢紀其出處顛末。庶幾後學者。知所矜式云。應永二十年。歲次癸巳。孟冬日。門人澄彧謹狀。
空谷和尚行實終

常光錄附錄
    後小松院宸翰
    萬年山相國承天禪寺住持空谷和尚。迺正覺嫡孫佛慈親子。能使心德朗耀四衆具膽。猶如日光昭回萬國向照。朕延請內殿受衣盂。於是特賜佛日常光之號。以旌天下師表之尊云。
明德三年八月二十七日
空谷和尚住相國諸山疏（有序）
伊仲芳（□室）
    伏覩。准二后從一位行左相府征夷大將軍。自菩薩地位。乘願輪而來。推誠宗教。乾乾不息。國初以來。吾道流通。未有過於今日矣。比年肇建萬年山相國承天禪寺。於皇城直北。追請先師雲居大國師。爲開山始祖。蓋崇奉其道也。是歲孟秋。陞位五山第二。盛行叢林禮典。乃起前席等持空谷禪師。於鹿苑以住持焉。於是都下列剎。拭目盛擧。具疏胥慶云。
    洪鈞幹旋一氣。夜摩覩史忽降人間。廣樂彈壓衆音。清廟咸池新起天上。微効燕雀賀厦。且頌麟鳳遊郊。某。包羅百家。該練三藏。耽源得體潙山得用品論追配古 人。揚岐在後。九峯在前。造次激揚斯道。無愧正覺三世。克興慈濟一門。路熟駕輕車。曾去寶所不遠。井甘無閑綆。由來責任非輕。陳力輔時。虛已化物。大根大莖大樹大葉。兩施雲行。自西自東自北自南。壑馳水赴。禮以通好。德惟照隣。
空谷和尚住相國江湖疎山雲溪
    准三后從一位行在相府征夷大將軍。茲逮萬年山相國承天禪寺。締搆新成。寵命前等持空谷禪師。擧其叢規。莅而行焉。凡江湖之列。咸謂道德在人。名位所係。相君之明。其選公矣。矧巋然大業。蕭規曹隨。吾法之運。不亦盛乎。迺胥率爲疏。具禮而慶云。
    給孤刱祇園而奉佛。莊嚴特麗王城。神宗闢相國以爲禪。制度增恢祖道。觀斯盛作。寔越前。修茍非間世之才。焉任承天之命。某。天球不琢。水鏡無塵。萬年宗派親接龍淵。三轉法輪假赴塵苑。蜚璚樓湧玉殿。不起本座以開堂。垂寶蓋捧金蓮。當修時宜而說法。慶雲甘露爭覩異瑞。白雪陽春願德希音。大書特書屢書。克昭典禮。初善中善後善。宜盛化儀。勿渝此盟。以愜吾願
常光國師大祥忌大周奝和尚
    曾頒徽號九重天。佛日常光政現前。要識國師眞面目。紅輪後夜海門懸。共惟。國師。迷塗良導。苦海法船。承一派慈濟之統。得萬年正續之傳。作興叢林禮樂。提掇列祖機權。據禪關而驗學徒。著著超宗越格。入教海而闢邪解。頭頭疊妙重玄。坐斷千差萬別。奴呼十聖三賢。海涵春育深慈痛快。山崩崖裂熱喝嗔拳。興祖道而盛振南宗。四海象龍盡隨高步。謁至尊而屢詣北闕。中朝權貴多結勝緣。玉塵生風雷音動。金襴陞座日色鮮。鼓破沙盆作鈞天廣樂之卷。唱鎖口訣和白雪陽春之絃。慈雲廣覆於沙界。法雨普注於大千。瞻彼窣堵婆。無縫塔樣尚宛爾。善哉雜花藏。法界海會自儼然。善財虛涉百城路。德雲不下妙高巓。行布不礙圓融。帝網重重廓爾。圓融不礙行布。芥缾一一燦焉。事理盡備。性相亦全。惠燈焰續。祖苑芳聯。光前絕後滿八十箇年。末上踏破虛空。倒騎木馬去。把正法眼。滅向瞎驢邊。烏乎仙露明珠。未足配師德之粹美。松風水月未足比師行之明蠲。法運下衰。非師誰能障狂瀾而屹砥柱。宗網頽靡。非師誰能煎鸞膠而續斷弦。正當今日大祥云屆。不斷世諦爲開法筵。攪雜毒海。頎鴆酒盃。無寃不報。下三轉語。作女人拜。此話方圓。此語方圓龍子鳳兒宜勉旃。山野未免因齋慶讃（挿香云）欓谷千年垂蔭處。騰祥凝瑞一爐煙
常光國師眞賛愚中和尚
   昔則弘範三界。從佛轉輪今作一國之師。單提正因本也跡也。超諸有兒兮孫兮。億萬春。
上常光國師書同
    九月初六日。某九拜。上覆鹿苑堂上大和尚法座。前拜別左右三十餘年。不能聽誨座下。深自剋責而已。伏乞慈和茲者。金山萬端慞惶中忽蒙哀愍。非唯自身。更使子孫永得大安隱者。實是看某薄面之故也。卽雖欲致拜謝。却爲老病所礙亦不能也。故捧幾字。但仰尊察耳。得罪季秋稍冷。伏惟起居萬福不宣。九拜上覆。
佛日常光國師大和尚十三年忌。就于常德院普賢大士像前。拈香陞座。佛事謹奉相府閣下惟忠恕和尚（擧香云）
     在率陀天上。謂之僊陀婆。在阿耨池邊。名曰蓮華藏。纔到常德院內。定惠薰成。本支永茂。卽今拈出。以奉供養前住當山後住天龍特賜佛日常光國師大和尚。切冀三世十方諸佛大薩埵。大行願王普賢大士。護法諸天八部仙衆。垂此薰力。各各證明。垂語云。歲晩天寒。佛法幾在。德山捧頭短。臨濟喝聲低（竪拂云）山僧手裡龜毛。早是長三尺。莫有短處。求長底麽。淨法界身湛然常住。廓十虛而無假無眞。該三際而不生不滅。恢恢焉隨處稱尊。晃晃焉無幽不燭。事理圓融言思莫及。故我佛日常光國師。不起寂滅定。而現諸威儀。直入普賢一毛孔中。七縱八橫掃蕩萬行。因門超越四種法界。普與一切建立恒沙國土。說法度人。爲依爲怙。一一毛孔亦復如然。到這裏。擧足下莫非道場。祖意教意打成一片。且道。以何爲驗（以拂打床云）龍袖拂開全體現。象王行處絕狐蹤。□陞座之次。恭惟大檀越大人相公。德包天地。行感是神明。神明爲之莊嚴五福。天地爲之駢集千祥。伏蒙鈞駕。茲臨爲法作證。山林增輝。緇素拭目。法門之幸莫大焉。荒唐之語冒瀆尊聽。誠惶誠懼。枉賜鈞察。記得。僧問韶國師曰。世尊以正法眼付囑摩訶迦葉。祇如迦葉在畢鉢羅窟。未審付囑何人。師云。教我向誰說。恕上座不免。翻轉古人公案去也。佛祖傳來正法眼。幾曾滅向瞎驢邊。乾坤更有知音在。好把鸞膠續斷絃。
應永二十五年臘月十七日通恕謹書
讀李杜詩戲酬空谷應侍者
    義堂和尚
    太白飄零子美窮。也知國亂血流紅。酒酣鯨背天非遠。詩罷鷗邊日過中。渭北年年春樹老。江東處處暮雲空。唐風廢矣無人繼。欲寫憂心擬草虫。
淀河舟中寄天龍空谷侍者同
    夜坐篷窓到漏終。扶桑乍曉海暾紅。九天閶闔五雲下。萬里山河一氣中。虎豹戰酣塵滿塞。鴛鴻行斷夢飛空。相思不奈頻回首。水有潜鱗陸猛虫。
寄空谷侍者同
    別日嵐山花半謝。樹頭今日有幾分。紅竹樓夜雨呻吟。裏華洛春風夢寢。中病苦慚隨詩苦。下情還與上情空。知君待我陳蕃榻。壁上猶懸帶綱虫。
次韻寄答應空谷同
    一別山幾憶君。離愁不盡雨紛紛。南津水闊思雙鯉。北闕天高望五雲。忽見華篇還自喜。歌殘雪曲許誰聞。霜風昨夜生沙塞。斷雁聲聲急念群。
前聞記
天龍第二代佛慈禪師者。名志玄。號無極。鳳城人。順德天皇四世之裔（生于弘安安壬午。父某親王曰四辻宮）幻謝親師安部願成海和尚（卽兀菴高弟南洲也）十三祝髮具戒。往洛東寺習密教。棄依大智海無爲元禪師。於惠峯元一見器許之。師偶同諱。因改今名。未幾元遷相之圓覺。師隨往俾侍客（時年十九）自此歷試清要不離瑞鹿。而海東法窟言宏覽博物者。必以師爲稱首焉後醍醐天皇元德年中。夢窓國師遵元帥平公命來居是山。一日爲衆講經。師負氣不之顧（師小國師七歲猶爲后板）人或慫憑云。長老雲岩正傳語論多少。何不爲之一聽耶。師不得已詣方丈。國師素稔師名延之上坐。與語機契。遂擢表率多衆。又私約曰。老漢單丁者久疎於禮。數他後有營寶坊煩公御衆。師諾之。會東勝虛席。平公以禮請。開法不就。元弘三年天皇以第二子都督親王之邸爲臨川禪院。賜國師爲初祖（別創塔院扁曰三會）建武改元。國師再住南禪。寄書招師。至則復爲第一座。三年丙子（光明院踐祚御諱豊仁）國師謝事居臨川。四年丁丑。命師繼席（師時年五十六）退藏三會。因傳先佛國所授佛光師祖鎖口訣。
    佛光跋語曰。右鎖口訣。老夫在大唐雁山。兵難中作也。毎見參同契妙絕今古。吾一讀三嘆不已。不敢並古。追前聖遺踪。聊述吾見云。時弘安九年七月二十五日。學翁書于得月樓。
    曆應己卯秋八月。吉野上皇仙去。征夷大將軍源公奉勅於龜山行宮建追修道場。名天龍資聖禪寺。請國師開山。貞和元年乙酉八月某日。伸慶賛之儀。勅使入山。特賜金襴紫衣。二年丙戌春。國師告退歸雲居（東菴扁名）師被旨補處國師。付七處說法之衣。且曰。師資之義不必表襮。
    佛日先師曰。正覺祖翁旣將天龍供養。衣并坐具付老和尚。又翻然曰。金襴朝廷所頒。宜鎭山門。請換以老僧七處說法之衣。是吾家舊物也。乃佛國襯衫爲地。佛光直裰爲畦。裁成一頂者。加以無準環焉。唯坐具則可留以副之矣。嗣法之義今者不要說。以死先後互相證據爾。老和尚奉勅宣補處。又輟侍衣。祖令以侍之。所謂七處。蓋南禪·淨智·圓覺·惠林·臨川·天龍·眞如等也。而人謂將金襴衣換鎖口訣者。剽聞之過也。老和尚住臨川之初。已傳鎖口訣矣。換金襴底卽七處衣耳。
    三月二十又七日。開堂。正覺躬臨證明。而師不拈嗣香。提綱語云。萬機不到處。三世諸佛飮。氣呑聲一句。全提時六代。祖師如聾似啞。南禪蒙山和尚。白槌抗聲稱善（師年六十五）。
    慈濟事物紀曰。貞和二年丙戌三月二十七日。入院。前堂妙讓西堂。勅使竹林院大納言公重。白槌南禪蒙山和尚。雪村所製諸山疏曰。諸山茲審無極和尚大禪師。榮膺宸眷。擢住靈龜山天龍資聖禪寺。開堂。演法歡動隣封。合詞從臾其駕者也。右宓以蔚乎龜山。曩爲姑射仙人之洞儼。若鷲嶺偶現夜摩覩史之宮輦。路不聞警蹕之聲。梵𢋇時震法雷之響。蟄開玉戶名覆金甌。龔惟新命堂上和尚大禪師。親炙前修力行古道凛氷霜。於懷抱不肯趨世而奔馳忘歲月。於典墳止能掩關而默。究游戲不離大圓覺海住持。莫戀臨川道場。來儀似瑞鳳。九包人爭快覩。挽出爲天龍二世。德不讓雄摵碎。中峯破沙盆撲滅。圓照文武火。君唱陽春我和白雪。幸分隣壁之輝。主聖虞舜臣賢皋陶。願聽瓣香之祝謹疏。貞和二年三月日。安國比丘至孝眞如。比丘梵仙。萬壽比丘宗昭。東福比丘一鞏。建仁比丘友梅。南禪比丘智明。
    三年丁亥二月三十日。上駕幸天龍。師陞堂祝聖。上顧問。長老世系國師具奏上曰。聖冑也召對賜坐伴食。師六載住持。業規井井。正覺會裏龍象皆在座下聽法。此山西堂（如是和尚）居板首春屋首座（智覺國師）居第二位龍湫首座（慈聖和尚）侍薌默菴（善入和尚）掌藏。
    事物紀曰。貞和三年丁亥二月三十日。臨幸祝聖上堂。後堂葩首座。藏主周諭。侍者侍藥明應上坐。戊子十月二十七日。踐祚。觀應元庚寅侍客應侍者。二年前堂士永西堂妙在西堂。燒香周澤首座。
    其德臈俱高可知矣。示衆曰。諸佛不出世。亦無一法與人說。然迷妄衆生造迷妄業。隨其業力輪回六趣。是以大權薩埵修空華萬行。坐水月道場。降鏡像魔軍。成夢中佛果。然後隨病投藥。遂有三乘十二分教。如將蜜菓換苦葫蘆。福智二嚴只破空有之習。淘諸人業根而已。生佛之分矣。今時叢林說道說禪者。如稻麻竹葦。觀其擧措多逞枝倆。因茲後生晩學爭機鋒於梧喝之間。且道盲枷瞎梧能拔生死業得麽。胡喝亂喝能救生死苦得麽。豈不見道。參須實參。悟須實悟。如斬一綟絲。一斬一切斬。然後向千聖仰望。不及處拶出。父母未生已前面目。直是風凛凛。地方可稱爲大解脫人。只能如此。何憂不辨乎。又曰。祖師西來。直指人心。見性成佛。初無委曲。然後來成弊。五家七宗各立門庭。互相提唱。葛藤枝蔓。無有了。時茲者本色宗師出興于世。雖救此弊無處發藥。及不得已拈出箇生鐵團。話頭與人。東咬西咬。諸人若也忽然蹉口咬得。破則不受佛祖瞞惑全生。殺於一莖草上空今古。於三寸舌頭。是豈與十聖三賢所證之理。同日較其得失者乎。恁麽告報也。是敗闕不少於是。正覺諸徒以師瓣香不爲國師。拈疑其非師兄焉。同志告以（卽柳溪愚公也）且謀曰莫如繪正覺。頂相求一賛。以息群疑。師乃如其言。國師時在西芳精舍。駭之曰。長老忘前言否。何至如此然亦喜動眉睫云。
    頂相乃周位侍者所畫賛曰。這田庫奴形醜心愚其醜也。者畫得太似其愚也。者固匪可圖。莫謂丹青無妙手。佛祖亦難以名模長老。長老擬向何處見於吾。咦。天龍長老無極和尚繪餘幻質需賛。己丑貞和元宵前三日。西山隱子夢窓疎石。
    觀應辛卯（崇光院御宇。御諱興仁。戊子歲踐祚）解制退席。上堂曰。拂柄提持經六夏。爲人無法作聞熏。如今山下藏踪跡。不類別峯看德雲。先是正覺宇於雲居西。偏以爲師佚老處。扁曰聚景師居焉。
    無已聖禪師聚景記曰。我佛慈禪師乃本寺開山國師高弟也。貞和某年月日接踵補處。而爲當山第二世也。祖翁稅駕雲居宇於菴西。偏次爲先師他後佚老之處。命日聚景某年國師告乎將化。又委師以院事。某年當寺罹欝攸之變灰燼之間。而巋然者惟雲居三塔餘盡焚盪。僧侶萬指星散無依。時門下之耆年大方之碩德。會而議焉。曰。凡在本寺毋置前代之塔院者。開山之遺誡也。雖然張不弛。文武不能焉。適變爲善何常之有亦乃祖之意也。今以安衆爲急。不則興復與誰謀哉。故命前住持之徒弟。各營坊舍。吾徒首而受命。乃相攸於經藏之南多寶院北。而披榛經始焉。茲前將軍源公出其弟。故大休寺殿平生所奉戴之舍利寶篋。曰願依此以爲奉安之地。且爲彼追忌時住持龍山遵而行之。命不可拒。後逾月坊之將垂成將軍父子入山。而視事并諸山之名衲宿德同來賀。師見爲三會之主。而其日在此賓主抗禮自來。以舍利殿稱焉。然未有殿。且就于僧坊。毎月之二十六大休寺諱日合寺臨而焚誦。明年師示寂於三會正寢。遂以遺命藏慈濟之塔院矣。逮吾嗣而還舍利殿號則事勢也。原以聚景字扁之。則不忘本也。云云。永和四年六月日。
    是月二十三日。詔補南禪。固辭得免。九月國師將唱滅。移師三會委以院事。
   事物紀曰。觀應二年七月十六日。退院。二十日開山再住。二十三日受南禪請辭退畢。八月十七日開山退院。十九日東陵和尚入院。九月二十七日隨國師命移三會院。晦日國師示寂。文和甲午重受南禪請辭退畢。
    三年壬辰。卽南朝正平七年（南軍入洛）春三月。奉綸旨再住天龍。旣望上堂祝聖。次拈香曰。此香積年囊藏。今日拈出供養。本寺開山夢窓正覺心宗國師大和尚。用酧法乳之恩。便乃退間。
    師語錄天龍一指云。觀應三正平七年壬辰三月九日。再入院。勘解由次官時經奉其綸旨云。住天龍資聖禪寺可令紹隆佛法給者。天氣如此。乃執達如仲。正平七年三月八日。勘解由次官判。
無極和尚
    文和甲午（後光嚴院御宇）重詔董南禪。以老爲解元之。延文己亥仲春初示微恙。十一日門人呈肖像。諸賛師口占授佛日曰。吾以十六日行矣當書其日。
   賛曰。貪是無極。嗔是無極。癡是無極。等分無極。脚跟下事是何無極。我屋裏人須著眼目。延文己亥二月十六日。
   至期聚徒遺誡訖安坐而逝。歸塔全身于慈濟。壽七十有八。聞者傳爲盛事。崇光帝（觀應天子時爲太上皇）特諡曰佛慈禪師。
   智覺國師爲師七周忌。就慈濟陞座散說曰。共惟眞茲禪林寶鑑。迷津慈舟。戒潔於滄海之珠。性朗於碧天之月。行解相應取重王臣。宗說兼通秉權佛祖。語其惠則雖三藏十二部無不諳。論其學則至百家異道書亦博達。莅事無偏無黨。故不令而行。爲物有慈有悲。故不言而化。辭重命於北闕。拒再請於南禪。不是不出爲高。只圖退藏佚老。明教尊僧篇所稱。蓋於師不爲忝竊耳。俗姓是順德天王第四代聖裔。我傳爲達磨大師三十二法孫。是以先師門下齋仰老師。猶如靈山會上獨推迦葉。爰化緣已畢一朝西歸。夫當于釋迦滅度。諸賢聖僧衆忝受佛勅。不取涅槃。各作世間慧眼。群生不可謂失所依也。況當此末運。先師滅後幸得老師。於大厦楝梁後昆無不托庇庥。老師滅後吾徒何所頼乎。若教頻下淚滄海也須乾。雖然直淨界內豈有去來。大圓鏡中幸垂慈蔭。又慈聖龍湫和尚拈香曰。針芥相投與先師有緣。衣盂蜜付孰。惟云。老兄無傳故分座。於南禪圓覺而繼席。於天龍臨川徒主香火。於三會不出戶庭者三年。延文己亥仲春十一。病中作肖像之賛。預先書示寂之日。一字字寫。字中有眼。靈鑑相照。一句句寫。句裏無意。寂滅現前。東陵和尚撰雲居碑文曰。嗣法弟子二十餘員。前天龍無極志玄其上首也。大明宋太史景濂奉勅所譔正覺塔銘亦云。
   師性粹夷。律身嚴潔。於書無所不觀。爲宗鏡錄百卷箋筆記三十卷目曰。色塵集六載語要。號天龍一指。別有偈頌丹百首。聖教六十函留藏雲居。
   慧日圓應夢岩和尚。以飽學自負嘗閱之。絕嘆云。皆未見書也。
   師誦藏經殆遍天龍。始鑄佛降誕像。其指天手莫識。左右遣使問師。師曰。擧右手耳。但去藏殿探取合在其字函。其經第幾葉。檢之無差。
    師時在臨川。德叟和尚爲侍客。傳國師命云。余按方廣大莊嚴經。降生品但云菩薩觀察四方周行七步。而無分手之文。普耀經云。分手指天地。作大師子吼。亦不言其左右。唯言字函。過現因果經云。太子生時隨蓮華上。無扶侍者自行七步。擧其右手。而師子吼云。我於一切天人之中。最尊最勝。宜字函佛本行集經樹下誕生品。及彩字函釋迦譜同之。而末句改云。天上天下唯我獨尊。然不知當初所指。決在那琅函。嘗有華嚴講師。謁正覺於雲居。論難宗旨往返數。四國師引雜華文證成其義云。豈非君家所談乎。講師非咲云。經中無斯言矣。國師未詰師。適侍坐颺言曰。闍梨祇知六十華嚴。未知八十華嚴。和尚所援實在新譯。闍梨自宗自不會。而欲測教外別傳之旨大遠。在講師𢠩㦬而退。其臨機妙辯率類此，
    按古華嚴東惡佛陀跋陀羅譯五十卷。或云六十。新經。唐三藏實叉難陀譯八十卷。清涼所疏。棗柏所論皆新也。纂靈記所載破地獄偈云。若人欲了知。三世一切佛。應觀法界性。一切唯心造。是華嚴夜摩天宮品覺林菩薩所說。而舊譯云。若人欲了知。三世一切佛。應當如是觀。心造諸如來。豈此等文歟。
    初住臨川。一日粥早師不展鉢。首座以爲不安候之。師曰。古規不云乎。掌文見而喫弱。老僧何病之有。至今臨川曉鐘雖絕。開靜待明者師遺範也。
    四分律云。明相出時卽得食粥。明相未出卽是非時。婆娑論云。明相有三。初日照郯部樹身。天作黑色。二日照樹葉。天作青色。三日過樹。天作白色。三色中取白色爲正時。須舒手見掌。文分明始得食粥」
　　師夜坐丈室。纔入瞌睡三昧。卽易位以警之。謂左右曰。智海住瑞峯。那時我爲侍司。一宵與客聯詩。困甚就寢過了。五更禪頗爲智海所訶。從茲誓不蓄枕子。師主三會凡九年。日掃塔塵者三苕帚。曰斯吾職分也。雖將軍源公親詣請普說。而稱疾讓人。諸名宿過訪。則送至門首以當回禮。南禪東陵和尚致書云。當今老尊縮如和尚。惟魯靈光巋然獨存。又能謙下如此（東陵手朝收在慈濟）蓋以身爲舌。說比丘事。能回古道之顏色者師有焉。佛日先師在雲居日。從容擧祖翁行業示余甚詳。今追繹崖略證以當時諸老遺文名曰前聞紀。永源寂室光禪師。嗣佛燈有。師眞賛曰。皇室玉葉金枝。叢林砒霜鴆毒。學海波瀾渺瀰。何曾留元字脚。嗣天龍不肯天龍。果然超宗亦越格。靈龜孤頂太嵯峨。壓斷須彌衝碧落。夫之謂高峯直下的骨。孫佛慈禪師眞面目。又鹿王國師之言曰。先師門下齊仰老師。猶如靈山會上獨推迦葉。慈聖和尚曰。針芥相投惟與先師有緣。衣盂密付孰云。老兄無傳。皆師實錄也。惟夫無學翁載圓照之道。東來一傳爲佛國高峯。再傳爲正覺夢窓。光明碩大冠映一時。登其門者皆人類精奇。而師以天縱之資獨當入室上首。故傳常照鎖口訣七處說法衣。又開臨川天龍挽爲第二世。看這兩著授受之際左驗明白。況乎死生不容僞。至其剋日示化。則非踐履無玷者實難矣。此正覺之所以寄百斤擔子也歟。噫烏得宗門之遷固。而光之青史以圖不朽矣哉。應永戊戌休夏日法孫澄彧謹錄。

佛慈禪師附錄

    崇光帝奎翰
    朕切追慕法恩。而去秋特詣三會靈塔頂。戴衣鉢以伸弟子儀。于時無極和尚爲院主。爲之證明。臘邵德高。先帝問其世系。實爲順德天皇四棄之聖裔。朕親臨禪床。仰爲天龍第二世之住持。國師已逝恰如一木之支大廈。今荐示化宗門。又誰頼哉。不堪喟然。特謚號佛慈禪師
延文己亥孟夏十五日

佛慈禪師自賛（此像今在慈濟院）

    貪是無極。癡是無極。嗔是無極。脚根下事。是什麽無極。我屋裏人。
須著眼目
    延文己亥二月十六日。在日有命滅後書之。
    天龍第二世佛慈禪師七周忌。就慈濟院陞座普明國師
    垂語曰。塵利沙界物物舒光。若進一步十方覺場。格外一句誰敢咨參。有麽（问答不錄）乃早虛消殞心花。發明體露眞常迥。然獨耀全機超脫。坐斷報化佛頭神。用無方不墮古來。今相昭昭廓周三際晃晃洞徹八荒。所以有一句。謂之函乾坤。晴川歷歷漢陽樹。有一句。謂之隨波逐浪。芳草萋萋鸚鵡洲。有一句。謂之截斷衆流。蟭螟眼裏放夜巿。有一句。謂之百味具足。大蟲舌上打鞦韆。山僧當陽拈出。布施諸人若也領略春色無高下。其或未然花枝自短長。復曰。大日本國山城州西山慈濟禪院守塔比丘（某等）今月十六日伏値前席天龍勅謚佛慈禪師無極大和尚七周忌辰。預看閱五部大乘經。書寫一乘妙典。今當周備之辰。開啓茲會場。供養清淨禪衆之次。拜請臨川和尚拈香法語。又命山僧陞于此座。擧揚宗乘所裒殊勳。奉爲佛慈禪師增崇品位。共惟眞慈禪苑寶鑑。迷津慈舟。戒潔於滄海之珠。性朗於碧天之月。行解相應。取重王臣。宗說兼通秉權佛祖。語其惠則雖三藏十二部無不諳。論其學則至百家異道書亦愽達。莅事無偏無黨。故不令而行。爲物有慈有悲。故不言而化。辭重命於北闕。拒再請於南禪。不是不出爲高。只圖退藏佚老。明教尊僧篇所講。蓋於師不爲忝竊耳。俗姓是順德天皇第四代聖裔。我傳爲達磨大師三十世法孫。是以先師門下齋仰老師。猶如靈山會上獨推迦葉。爰化緣已畢一朝西歸。夫當于釋尊滅度。諸賢聖僧衆忝受佛勅。不取涅槃。各作世間惠眼。群生不可謂失所依也。況當此末運。先師滅度幸得老師。作大廈棟梁。後昆無不托庇麻。老師滅後。吾徒何所頼乎。若頻教泪下滄海也須乾。雖然眞淨界內豈有去來。大圓鏡中幸垂慈蔭。夫五部大經者。天台大師看過釋尊一代說教一十五遍。旣而覷透黃面老師。舌頭落處云。究竟大乘無過華嚴大集大品法華涅槃。從爾諸家同奉行此說。謂之五部大乘。入文解說自有明文。山僧當爐不避火。且試於一塵上講說五部大經。應于時[/卽]去。而今此會中若有人。於一塵乃見得。理亦法界。事亦法界。理事亦無礙法界。事事亦無礙法界。重重無盡。無盡重重。塵塵接入。物物融通。則是謂之高識善根菩薩。然雖此一塵有如是廣大不思議境界。終日相對不曾聞見。則名謂如聾如啞之機。經云。塵說利說衆生說。三世一時說只在肯不爾。何時處不華嚴會上。觀音菩薩將錢買胡餅。爲甚放下手却是饅頭。若復有人明破此。一塵上恒沙剎土諸佛菩薩賢聖僧衆。互爲主伴。演說大法。一切天龍八部夜叉鬼神衆。恭敬圍繞。作大集會。面受佛勅。卽是手不執卷讀斯經人也。何必當初於欲色二界間化大寶坊而已哉。佛不道於一毫端現法王剎坐。微塵裡轉大法輪。有水皆含月。無山不帶雲若復有人解了。此一塵本來清淨。二十空亦清淨。不可得則是於諸塵入三昧。念念轉般若也。未必般若。十六會中指第二會。說爲大品般若。野橋無限春消息。不在梅梢與柳條。若復有人悟了。此一塵體亦如是。相亦如是。卽此十如互具十界。則成百界。百界互具十如。又成千如。千如各具空假中三諦。則成三千。此三千法但於一念建立。故曰一念三千三千一念。當知此一塵卽是三千。三千卽一塵故謂妙法。妙者不可思議言也。法者十界十如權實法也。直指諸法實相。一塵旣爾。諸塵亦爾此。知見聞發則十方佛土中唯有一乘法。是以五逆調達受記莂。八歲龍女唱正覺。是其證也。曹溪祖師曰。心悟轉法華。心迷法華轉。曙色未分人盡望。及乎天曉也尋常。若復有人領解此一塵。本來不生不滅常住相。則謂之寂滅現前。我佛始降兜率終至跋提河。無非示者箇之時[/卽]。諸佛出世唯爲以此大安樂法。與未安樂衆生耳。諸人若於此一塵上識得萬法根源。不妨與他千聖携手同行。不見廣額屠兒放下屠刀云。我是千佛一數。彼旣丈夫。我亦爾。誰使他春我不春。上來講讀無限。勝因萬象證明太虛保任。
   復擧。耽源和尚設忠國師忌齋。有僧問。國師還來不。源云。未具他心。僧云。又用設齋作麽。源云。不斷世諦。師曰。者僧不道不具採竿影草手。源自有踞地。師子威近傍不得。雖然山僧未點頭。在只如今日。奉爲佛慈禪師門下高弟設慈忌齋。又且如何。山僧試呈一頌去。六出千山圖畫開。春風樹樹著花來。時人不會神仙境。只謂桃源天一涯（是日雪下）。
無極和尚眞賛寂室和尚
    皇室玉葉金枝。叢林砒霜鴆毒。學海波瀾渺瀰。何曾留元字脚。嗣天龍不肯天龍果然超宗亦越格。靈龜孤頂太嵯峨。壓斷須彌衝碧落。夫之謂高峯直下的骨。孫佛慈禪師眞面目。
此二册者就心華禪院假借騰寫。雲泉軒主奇雲禪侶扶助之。

