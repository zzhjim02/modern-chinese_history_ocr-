　　《大正藏》第77卷No.2459


　　No. 2459

　　未決答決

　　房覺記
　　第一結集者疑 答
　　大師付法傳云。又大辨正三藏表製集曰。昔毘盧遮那佛以瑜伽無上祕密最大乘敎傳於金剛薩埵。金剛薩埵數百歲方得龍猛菩薩而傳授焉（云云）次上文云。第三祖者釋迦如來掩化之後八百年中有一大士。名那伽閼剌樹那菩提薩埵（唐言龍猛菩薩）遂則入南天鐵塔中。親授金剛薩埵灌頂。誦持此祕密最上曼荼羅敎。海雲傳法次第記云。龍智阿闍梨自云。從毘盧遮那如來（卽釋迦如來。是約法性身爲名）在世。以金剛界最上乘法付屬普賢金剛薩埵。金剛薩埵經數百年。以法付屬龍猛菩薩（云云）。
　　私云。如此文者。釋迦滅度八百年時毘盧遮那説大日經者。頗乖自宗相承旨歟。若有彼證歟。示其文。
　　付法傳云。金剛智三藏説。如來滅後有一大德。名龍猛。先持大毘盧遮那眞言。大毘盧遮那佛而現其身。現無量身。於虛空中説此法門及文字章句。次第令寫訖卽滅。卽毘盧遮那念誦法要一卷是也。時龍猛大德持誦成就。卽至南天竺大菩薩藏塔前。願開此塔。於七日中遶塔念誦加持。白芥子打此塔門。至第七日塔門乃開（云云）。
　　私云。疑者所存傳聞此説歟。若爾彼此遙異。向文可知。
　　金剛頂義決云。大德云。得諸佛菩薩指授。所堪記持不忘。便令於塔塔門還閉如故。爾時書寫所記持法有百千頌（云云）
　　私云。金剛薩埵以祕密法授龍猛時。諸佛菩薩加力證明。是云指授。非如來滅後八百年中毘盧遮那説祕密敎也。
　　大日經開題云。<siddham>ma ya zrU ta</siddham>者。金剛薩埵釋云。離傳聞出工音。我金剛薩埵親從大日尊聞也（云云）祕藏記云。麼耶（我）輸魯陀（聞）。
　　私云。如此文者。我聞之詞旣金剛手。結集之類寧餘人乎故。
　　祕藏記云。結集修多罪（阿難）毘尼耶藏（優婆離）阿毘達磨（迦旃延）般若（文殊）祕密藏（普賢）是守護國界經所説。又顯敎中説云。佛滅度後普賢文殊菩薩等。阿難於鐵圍間結集諸經。是則總守護國界經所説別耳（云云）。六波羅蜜經第一云。後次慈氏我滅度後。令阿難陀受持所説素怛覽藏。其鄔波離受持所説毘奈耶藏。迦留衍那受持所説阿毘達磨。曼殊室利菩薩受持所説大乘般若波羅蜜多。其金剛手菩薩受持所説甚深微妙諸總持門（云云）。金剛頂義決云。其大經本阿闍梨云。經篋廣長如床。厚四五尺。有無量頌。在南天竺界鐵塔之中（云云）。
　　私云。此無量頌本非龍猛所傳。薩埵祕在鐵塔之中。彼廣本梵篋非金剛手所結集者。誰結集乎。
　　又云。此經有百千頌。廣本非此土所聞。並是諸佛大菩薩等甚深祕密境界相示。非聲聞緣覺及人天小智之所聞知（云云）。
　　私云。以此文案。十萬頌分流本尚非聲聞緣覺所知。無量頌結集本豈是人天小智所聞乎。金剛頂經旣以爾也。大日經王亦可同之。若爾誰謂普賢菩薩交雜人間結集大日經。普賢薩埵玄隱法身地。在如來神力所造鐵塔中。與祕密内證法大眷屬俱所結集。此兩部奧藏也。凡見疑難體。定佛滅以後八百年中毘盧遮那佛説大日經儲諸徴結也。本宗旣無其説。會釋總有何勞耶。
　　第二經處疑  答
　　二敎論上云。金剛頂經説如來變化身爲地前菩薩。及二乘凡夫等説三乘敎法。他受用身爲地上菩薩。法顯一乘等並是顯敎也。自性受用佛自受法樂故。與自眷屬各説三密門。謂之密敎。此三密門者。所謂如來内證智境界也。等覺十地不能入室。何況二乘凡夫誰得昇堂（云云）下文云。問。顯密二敎其別如何。答。他受用應化身隨機之説。謂之顯也。自受用法性佛説内證智境。是名祕也（云云）。
　　私云。如此文者。能説敎主云自性身。及自受用所居之土定可彼土。故法界宮非顯乘説他受用土也。
　　十住心論第十云。一切持金剛者皆悉集會者。此明心數妙眷屬心王所住之處。必有塵沙心數。心數爲眷屬。今者心王毘盧遮那成自然覺。爾時一切心數無不卽入金剛界中。成如來内證功德差別智印。如是智印唯佛與佛乃能知之○所謂虛空無垢及祕密主等微塵數金剛。皆是毘盧遮那如來内證智印也○次經云。及普賢菩薩慈氏菩薩妙吉祥菩薩除一切蓋障菩薩等。諸大菩薩前後圍遶而演説法。又云○今此菩薩義兼定惠。又兼慈悲故別受名也。亦是毘盧遮那内證功德（云云）。金剛頂禮懺文云（不空譯）如上金剛界三十七尊。並是法佛現證菩提内眷屬。毘盧遮那互體（云云）。
　　私云。如此文者。金剛平等諸大菩薩皆悉雲集共見共聞者。此經菩薩法身内證之眷屬。舍那萬德之一門。旣非顯宗所談。地地遷登實行菩薩。聖衆全不可有下位見異。
　　大日經疏第一云。次又釋歎加持住處。故云廣大金剛法界宮。大謂無邊際故。廣謂不可數量故○此宮是古佛成菩提處。所謂麼醯首羅天宮。釋論云。第四禪五種那舍住處名淨居天。過是以往有十住菩薩住處。亦名淨居。號曰大自在天王宮是也。今此宗明義以自在加持神心所宅。故曰自在天王宮也。謂隨如來有應之處無非此宮。不獨在三界之表也（云云）。
　　私云。今見此文。釋論云。以下引智度論文釋彼自在宮卽此法界宮。今此宗以去以自宗心明法界宮周遍法界。若爾自宗心別不指方處。更不可付處不遍失。就中一塵遍法界。其文於諸敎設雖指方所。何況不遍失。況不指其所寧成重難乎。
　　第三卽身成佛疑 答
　　蘇悉地經下云。我從過現未來所發勝心修諸善業。六波羅蜜一切功德盡皆迴施一切衆生。歸於正路。同昇妙果。速成佛道（云云。如是文等大日經等處處非一）。大日經第六云。隨彼彼方便。以四攝法攝取衆生。皆使志求阿耨多羅三藐三菩提（云云。蘇悉地等可有此文）。
　　私云。如此文者。眞言行者修六波羅蜜行四攝事。菩提心論意。謂行願勝義三摩地心爲成佛因。無遮以彼六度等行不爲卽身因。何況行願菩提心中可攝萬行諸波羅蜜也。故結文云。終不以二乘之法而令得度（云云）若如所難。今此宗心全不修習六度等。行者狹不可嫌二乘之法。廣可遮彼三乘萬行也。旣非如是更不可勘行不具失。以此三種菩提心爲戒。三密爲本。六度四攝等塵沙萬善悉具足之也。故菩提心論云。佛説此中具萬行滿足淨白能淨法也（云云）。
　　菩提論云。我當利益安樂無餘有情界。觀十方含識猶如己身（云云）祕藏記云。菩提心爲因。大悲爲根。方便爲究竟。是則眞言行者用心也。從凡位修行六度圓滿成佛。故曰以方便究竟。成佛以後以大悲濟度衆生。故曰方便爲究竟（云云）。
　　私云。如此文者。眞言行者大悲深重滅顯然者乎。凡菩薩行願不同。機根頓漸寔異。一類大根者速疾成佛道。是有何菩薩爲拔衆生苦。先務自行。是豈可非大悲之功畢而行。疑者云。眞言行者遺棄衆生。自先成佛。慈悲何有。亦何異二乘自利行（云云）闕慈悲哉否。智增菩薩早證變易棄含識歟。何今以其答心欲會彼難勢。
　　卽身成佛義云（大師）問曰。諸經論中皆説三劫成佛。今建立卽身成佛義有何憑據。答。祕密藏中如來如是説。問。彼經説云何。金剛頂經説修此三昧者。現證佛菩提○又云。若能依此勝義修。現世得成無上覺○大日經云。不捨於此身逮得神境通。遊步大空位。而成身祕密（云云）。
　　私云。如所引文者。卽身成佛如來所説。誠顯然者歟。而今疑者引花嚴經云。無量劫修行之文爲我宗證。今眞言行人從凡位入佛位者。此是龍猛説。何背佛説信菩薩語（云云）卽身成佛義非龍猛胸臆。依金剛頂等於如來金言也。何云非佛語乎。若自鐵塔中龍猛誦出故大疑密敎歟。若爾佛滅以後六百年中入於龍宮。誦出花嚴廣令流布閻浮提内。亦是龍猛威神力也。如何以其誦傳之本信爲佛語乎。以龍宮誦出之顯乘信如來之説。指鐵塔傳受之祕藏下菩薩所造。寧非愛語耶。誰爲重難。
　　發菩提心論云。惟眞言法中卽身成佛故。是説三摩地法。於諸敎中闕而不出（云云）二敎論上云。問。若如汝説諸敎中有斯義。若如是者。何故前來傳法者不談此義。答。如來説法應病設藥。根器萬差。針亦千殊。隨機之説。權多實少。菩薩造論隨經演義不敢違越。是故天親十地馳因分可説之談。龍猛釋論挑圓海不談之説。斯則隨經興詞。非究竟。唱傳顯法。將會深義。而從淺遺祕旨而未思（云云）。性靈集九（大師）云。上從應化經下至論章疏。韞自證而不説隨他病。以垂訓雖云希有甚深。而是權非實。傳法聖者非不知。祕而傳顯知而相讓。良有以也。末學不知此趣。人人以自學爲是。家家以未知爲非。敎是迷方之示南。開示衆生之迷衢。欲證佛智不可局執（云云）。
　　私云。以花嚴經釋摩訶衍論爲其證據。成經劫石義並難卽身成佛之義。以此等文可會也。

　　第四五智疑 答
　　祕藏記云。建立二十五部如何。五部卽五智。一智所互具足五智。所以成二十五部。如是展轉有無量部（云云）。
　　私云。以此文知互具五智之能也。
　　十住心論第一云。若能明察密號名號。深開莊嚴祕藏。則地獄天堂。佛性闡提。煩惱菩提。生死涅槃。邊邪中正。空有偏圓。二乘一乘。皆是自心佛之名字。焉捨焉取。雖然知祕號者。猶如驎角。迷自心者。旣似牛毛。是故大慈説此無量乘令入一切智。若竪論則乘乘差別淺深。橫觀則智智平等一味。惡平等者未得爲得不同爲同。善差別者分滿不二卽離不謬（云云）。
　　私云。如此釋者。今宗大意立橫竪二門。安立平等差別之義。若約竪門不廢淺深智。不平等失誰強恐之乎。佛地唯識諸文佛果勝劣爲過。自宗學者不可劬勞。顯密施設自本不同。至勝劣失始不可驚之。況以平等門可會其難也。若據橫義分滿不二。所具全能不異性德智。不平等失全不可來。法身内證之境界神通乘之不思議。以具縛凡智何探其底。彼以一念入無量劫。以無量劫攝入一念。根本劫數攝入劫數。更無其別。以須彌山入芥子中。以四大海攝一毛端。所攝須彌能入毛端。豈有彼本末乎。神通不思議若綺絕思慮者。五智平等義強不可難之。
　　大日經疏第七云。若就隨自意語明探密義。隨入一門皆具一切法門。乃至諸世天等悉是毘盧遮那。何有淺深之別。若行者能於無差別中解差別義。差別中解無差別義。當知是人通達二諦義。亦識眞言相也（云云）。
　　私云。五智各具互相平等義。以此釋心可成立也。
　　胎藏私記上云。問。何故中台必有九尊。答。有情根性本有九品。所斷惑業亦有九品（上三。中三。下三）轉凡成聖。斷惑證理。爲顯此義果有九品（因位九品竪而可知之。果位九品橫而可知之）問。果位九品云何應知。答。大日尊是法界性智。爲上上品。寶幢佛是大圓鏡智。爲上中品。花王佛是平等性智。爲上下品。仁勝佛是妙觀察智。爲中上品。鼓音佛是成所作智。爲中中品。普賢是布施門。爲中下品。文殊是愛語門。爲下上品。觀音是利行門。爲下中品。彌勒是同事門。爲下下品。約用差別分爲九品。非謂其體實有勝劣也（云云）卽身成佛義（大師）云。心色雖異其性卽同。色卽心。心卽色。無障無礙智卽境。境卽智。智卽理。理卽智。無礙自在。雖有能所二生都絕能所。法爾道理有何造作。能所等名皆是密號（云云）祕藏記云。問。於眞言敎立有爲無爲耶。答。將立。問。何立。答。四種曼荼羅如帝網。攝入攝持是諸尊卽無爲。此諸尊作業應化等是有爲。剋正云有爲皆有爲。云無爲者皆無爲（云云）。
　　私云。如此等釋者。色心無礙。理智不二。今此宗意也。而今疑者云。法界體性智是眞如理智體性故名智。實無智用等者。不開本宗所立性相。只任自宗所談道理也。顯密二門廢立不同。彼此混雜不可爲難。次所謂餘佛無智失非可劬勞之大難也。四維如來攝四方佛。上下諸佛屬五方尊。是有何妨乎。
　　第五決定二乘疑 答
　　菩提心論云。又二乘之人。聲聞執四諦法。緣覺執十二因緣。知四大五陰畢竟磨滅。深起厭離。破衆生執。勤修本法。剋證其果。趣本涅槃。已爲究竟。眞言行者當觀二乘之人。雖破人執猶有法執。但淨意識不知。其他久久成果位。以灰身滅智趣其涅槃。如太虛空堪然常寂。有空性者難可發生。要待劫限等滿方乃發生。若不定性者無論劫限。遇緣便迴心向大。從化城起。次爲越三界。謂宿信佛故。乃蒙諸佛菩薩護念力。而以方便遂發大心（云云）。
　　私云。定性二乘身智滅已永不成佛。是法相宗所定性相也。劫限滿已方乃發生。是有何失乎。前身智亡後亦發生。有何所乖。付自語相違耶。種性致排雖入無餘。昔信佛爲因。以佛菩薩加持力爲其方便。自湛然常寂無餘涅槃理。發生身智有何所障。凡眞言宗心。事理相卽。色心融通。凝然常住無餘之理。劫限滿後更生色心。卽以諸佛菩薩加持不思議力迴心向大。何可生疑。旣理以爲因。以佛加持爲方便。緣無因生失更不可來。佛性論等顯密意也。彼此性相雲泥差別。不可爲難。
　　胎藏界私記上（子嶋）云。問。阿字爲所燒。若其體<siddham>raM</siddham>耶。答。不爾。阿字自性爲身本體。此身所有煩惱罪障。猶如塵沙埋藏阿字。而不顯現本不生理。譬如砂鑛埋藏眞金。今以智慧爲能燒火。以業煩惱爲所燒薪。燒鍊自體阿字門故。阿字本性明白顯現。如百鍊金。其本性者卽是眞如佛性理也。故阿字體都無亡失。大日經疏云。然旣焚竟。豈如二乘斷滅灰盡而不復生。此不如是。諸垢薪盡更妙生（云云）卽此義也。因論生論。問。何故二乘灰身滅智更不還生。佛入無餘亦得還起。答。二乘之人無大悲因。加行心中無有。還起利生之願。旣入無餘。永灰盡竟。諸佛不爾。具大悲故。由因位中先所修習方便般若加行勢力雖入無餘。有心生起。如其本願説法利生。如睡眠覺。如滅定起。問。若爾諸有入無餘時。其第八識滅不滅耶。答。二乘之人決定永滅。若約諸佛無捨滅義。當知此事猶如變化。具如深密瑜伽佛地論等。此義可祕。非凡所知也。
　　私云。如此釋者。眞言之家見立二乘決定種性。如何可會耶。答。疏釋之心望阿字體亡失。釋二乘灰斷更不還生旨也。非遮劫限。圓滿之後方乃發生。子嶋先德私以眞言同唯識宗。顯密兩宗彼此相卽一義心也。故彼記云。余初學此道猶如嬰兒居山。料簡未聞師説（云云）旣云未聞師説。寧是自宗相承之義耳。

　　第六開示悟入疑 答
　　菩提心論註云。如疑者所引。法花開題云。衆生不知不覺宅中寶藏。佛能知見。此寶藏欲令開。授衆生故。又云。諸佛世尊唯以大事因緣故出現於世。開示悟入衆生。所謂開示悟入四字與大日經四種<siddham>a</siddham>字義趣大同。初<siddham>a</siddham>字菩提因卽開義。第二<siddham>A</siddham>字行則示義。第三<siddham>aM</siddham>字證大空則悟義。第四<siddham>aH</siddham>字大般涅槃則入義。第五<siddham>AH</siddham>字方便具足義。此經無第五字。義理亦同有（云云）。
　　私云。此開題文雖不過彼菩提心論所經之文。一宗祖師所習性相故重出之也。以開示悟入配四佛知見。善無畏三藏自梵本中所伺之口決也。是大日經之大意也。所釋義門若不乖違。何強儲難違法花論三番解釋。眞言學者不可爲恐。顯密不同不始于此。何以違顯乘押爲密敎失乎。以五智佛屬五方主。十六大生配十六空。亦此論之意也。於開示悟入不可始驚歟。
　　第七菩薩十地疑 答
　　大日經第一云。所謂初發心乃至十地次第。此生滿足（云云）大日經疏第九云。如聲聞法中。雖有具足煩惱學無學等階次不同。然所發無作律儀則無優劣之異。今此菩薩律儀亦復如是。雖復最初發心乃至四十二地階次不同。然一時普遍法界發起無作善根。則與如來更無增減之異（云云）祕藏記云。據密敎十念成就。謂十波羅蜜圓滿也。或難云。經曰十念成就得生西方淨土。西方淨土者初地菩薩所生之土也。十波羅蜜者於十地中地地修地地圓滿。若以十念成就擬十波羅蜜者。生淨土時十地可究竟。何故云初地菩薩所生之土也。答云。是密敎所謂橫義也。初地與十地無高下故。今卿所難次第義耶。十地自布施波羅蜜至於智波羅蜜。地地各有一波羅蜜。是顯敎所説地地遷登義也。今密敎所説言菩薩地者是心也。法文也。佛也。菩薩也。凡異餘尊。如此眞言行菩薩超過十地者如何。所修之行也。非謂所得之果。如何其行超過。初從阿闍梨入曼荼羅灌頂授法之人。其所修之行是佛境界之行也。非十地菩薩分際。是故曰超過十地。所修之行佛鏡界。行者所得之果亦可佛果。不然現身獲得初地經文明説（云云）卽身成佛義云。又云。若有衆生遇此敎。晝夜四時精進修。現世證得歡喜地。後十六生成正覺（謂此敎者指法佛自内證三摩地大敎王。歡喜地者非顯敎所説初地。是則自宗佛乘之初地。具説如地位品中。十六生者指十六大菩薩生。云云）胎藏界私記（子嶋）上云。依密義者大日經云。然此經家從初地卽得入金剛寶藏（云云）三麼地云。現世證得歡喜地。後十六生成正覺（云云）祕密宗人若得初地不經劫數。唯十六生疾得成佛。何更建立地地修道容預之位。是故今文顯其深義。不可狐疑。問。若爾何故大日疏中。設種子牙疱葉花菓等八種心。配初地等十地次第。釋十地行。答。其安立宜樹門也。以義通論。非決然理也。可祕可祕（云云）。
　　私云。以此等釋委可會之。凡其大旨者。若論長劫。修行十地眞言行人不可經之。菩提心論云。亦超十地菩薩境界者。卽此意也。若言同時。刹那成就地位功德者。修眞言門祕密應器成就十地諸大功德也。大日經云。成就十地等自在善通達（乃至）成佛十智力故。號三菩提。是其意也。以花嚴等不足爲難。顯密所説自本不同。寧始驚之耶。菩提心論引密敎諸文成立卽身成佛之義。從凡入佛源出佛語。更非龍樹胸臆之説。就中若不信龍樹論者。如何前引彼所造論成立多劫修行之義。如所難者總不可用智度論等。
　　胎藏界私記上云。問。若非卽身一刹那中作此觀行。更有何益。答。建立劫數懈怠人。今眞言者安立通途三劫行相。勤修精進超越其劫。一生成佛。或人初地故。大疏云。若祕密釋（説有六十心也）超一劫瑜祇行。卽度一重麁妄執。名一僧祇超二劫行。又度一重細妄執名二僧祇。後越一劫。更度一重極細妄執得至佛惠。故云三祇劫成佛也。若一生度此三妄執。一生成佛。何論時分耶（云云）又云。能於此生滿足地。更不復歷劫。修對治行（云云）。問。若爾何故三世諸佛唯有歷劫成佛行相。不言一佛卽身成佛。答。略有二義。一云。此難荒凉諸佛成道所不觀見。何妨其中有卽身成佛。如大品云。或有菩薩。初發心時上菩薩位得不退轉。或有菩薩。初發心時卽得菩提便轉法輪（云云）二云。所言劫時不相應法延短促長在行者意。解怠之人刹那爲長。精進之人多劫爲短。今眞言者由精進力。於多劫中爲一刹那。由意樂故無有妨難。故攝大乘云。處夢謂經年覺乃須臾頃故。時雖無量攝在一刹那愚修。雖少時念心疑已久。佛於無量劫勤勇謂須臾（云云）又大般若云。菩薩不應生久遠想。謂佛菩提要經多時。乃能證得便生怖畏。何以故。前際後生劫數長遠。皆一刹那心相應故（云云）問。三世諸佛無有一佛不修祕密不行精進。若爾應卽身成佛。何勞修行多劫成佛。答。今眞言門是宿祕密。非一切人皆入此門。若入頓成不入歷劫。不必兼修。故無諸難。問。若爾亦有不知祕密修菩提行得成佛者。答。地前可有其類。地上法爾自覺故。最勝王經説。初地以上十地菩薩得十種陀羅尼。豈非入祕密門乎。又於第三地成就大法陀羅尼故方知祕密。今約初心論其兼否也（云云）。
　　第八梵字疑 答
　　大日經二云。此眞言相非一切諸佛所作。不令他作亦不隨喜。何以故。以是諸法法如是故。若諸如來出現。若諸如來不出現。諸法法爾如是住謂諸眞言眞言法爾故（云云）同疏第七釋此文云。此眞言相聲字皆常。常故不流無有變易。法爾如是非造作所成。若可造成卽是生法法。若有生則可破壞。四相遷流無常無我。何得名爲眞實語耶。是故佛不自作不令他作。設令有能作之亦不隨喜。是故此眞言相。若佛出興于世若不出世。若已説若未説。若現説法住此位。性相常住是故名必定印。聖衆道同。卽此大悲曼荼羅一切眞言。一一眞言之相皆法爾如是（云云）。
　　私云。梵字非是造作之義。源出佛説。一宗所翫。更非眞言學徒任。名私胸臆性相耳。
　　疏第二云。不壞因緣卽入法界。亦不動法界卽是緣起。當知因緣生滅卽是法界生滅。法界不生滅卽是因緣不生滅。故曰離有爲無爲界。若如來出世若不出世。諸法法爾如是住。故曰離諸造作（云云）。
　　私云。疑者所出彼答曰。非有爲非無爲但佛説顯耳者。若指此文歟。凡此釋心生滅不生滅各別有爲無爲此宗不許之。故云離有爲無爲界也。法界緣起彼此相卽。有爲無爲非無聖義門。故此梵字非如㝹角等。三世不生法。何無詮用乎。
　　十住心論第十云。復次世尊以未來世衆生鈍根故。迷於二諦不知卽俗而眞。是故慇懃指事言。祕密主云何眞言道。謂加持此書寫文字。以世間文字語言實義。是故如來卽以眞言實義而加持之。若出法性分別有世間文字者。卽是妄心謬見。都無實體可求。而佛以神力加持之。是則墮於顛倒非眞言也（云云）疏十四云。然此悉曇字母世間童子亦常修習。何能頓辨如是事耶。然此諸事皆是如來以加持力。從如來内證體性而流出之。故有是不思議業用（云云）。
　　私云。然此梵畫朗法然理。以佛神變加持之身流出世間。乃至童子所修習之。若爾設雖法爾法然道理翰墨所畫何有其難耶。加之此宗之意理事相卽色心不二。於翰墨類更不輕之。
　　字母釋（大師）云。是文字者自然道理之所作也。非如來所作。亦非梵王諸天之所作。若縱有能作者如來不隨喜。諸佛以佛眼觀察此法然之文字。卽如實而説之。利益衆生。梵王等傳受轉敎衆生。世人但知諸字字相。雖日用而未曾解其字義。如來説諸實義。若隨字相而用之。則世間之文字也。若解實義則出世間陀羅尼之文字也（云云）。
　　私云。依此釋者。遁倫師釋西域記文。梵王等傳受轉敎衆生。故云梵天所製。非始造畫歟。

　　第九毘盧舍那佛疑答

　　性靈集第九云。欲得大覺應當學諸佛自證之敎。自證敎者。所謂金剛頂十萬頌及大毘遮那十萬偈是也。此經則淨妙法身大毘盧遮那佛。與自眷屬法佛住法界祕密心殿中。常恒所演説自受法樂之敎也。故金剛頂經説。自受法樂故説此理趣。不同應化之所説（云云）。
　　私云。自性法身自受法樂故。與法身内證諸大眷屬各説三密門。是今宗心也。説經會座所雲集之金剛手等。四曼不離本有聖衆。舍那互體性海大士也。皆是非彼顯宗所談地地移登實行菩薩。共見共聞是有何憚乎。然非對會等覺十地二乘凡夫説此祕密内證法門者。他受用及變化身應無用失。如經處疑出其諸文。私尋云。顯密二敎所説。金剛手等菩薩同異如何。若是同者。他受用身無用之難當以難遁。若亦異者。旣是同名。以何知異乎。答。顯宗所談地地修行諸大菩薩自法身地所出現之權化類也。心王如來現應化形説五乘敎。心數薩埵出垂跡門示修行相耳。

第十經卷數疑 答
　　都部陀羅尼目（不空譯）云。依毘盧遮那成道經大本十萬偈可有三百卷。唐土所譯本七卷（云云）大日經開題（大師）云。此經總有三本○三略本有三千餘頌。雖頌文三千經卷七軸（云云）。
　　私云。准此文者。此第七卷亦是佛説更非人造。前之六卷總明法佛最深祕密。今第七卷別顯内證修行儀則。同是一經。所宗各別故。第六末載囑累品。其終行云歡喜奉行。是有何過耳。
　　第七卷云。稽首毘盧遮那佛。開敷淨眼如青蓮。我依大日經王説供養所資衆儀軌（云云）同卷疏（零妙寺不思議撰）上云。我者文殊也○問。此中歸敬三寶與初分歸敬佛寶其義云何。答。初分者顯文殊自敬。此中明後代修行者法則（云云）。
　　私云。以此疏文云。會稽首毘盧遮那佛之難也。專擧文殊見次下文。
　　不思議疏上云。小子○經歷五十餘國（乃至）北天竺乃有一城名乾陀羅。其國之王仰憑和上受法念誦。其經文廣義深不能尋。遂供養次第求請和尚。和上受請於金粟王所造塔邊。求聖加被。此供養法忽現空中。金字炳然。和上一遍略讀分記著。仰空云。誰所造也。云我所造也。云何誰我也云。我是文殊師利也。卽喚書人遂便寫取。卽與其王一本自寫一本。隨生行流通四方也。所謂小子者厥號善無畏三藏和上。卽是少僧不思議多幸面諮和尚。所聞法要隨分抄記（云云）大日經義釋（十四卷第八。十卷第六本）云。阿闍梨於烏杖曩國。撰出毘盧遮那供養次第法（云云）演密抄（覺苑撰）第七釋此文云。阿闍梨卽指無畏三藏。於烏杖曩國或云于闐國。言撰者集也。謂於大品中揀取此一品所有津要。獨成一卷。分爲五品。卽此經第七卷是也（云云）義釋序云。禪師又請三藏解釋其義。隨而錄之。無言不窮。無法不盡（云云）。
    私尋云。若依不思議疏意者。無畏三藏北天竺國依文殊加被感得第七卷。非是大日如來所説祕密敎門也。若依義釋。無畏三藏於五天外蔥嶺之東于闐國内。於大衆中撰出此卷也。此亦云非龍猛所傳鐵塔之本也。二家所傳或云文殊所現。或云無畏所集。或云北印度。或云于闐國。如是所説雖有不同。俱不許彼供養法卷是佛説也。若爾疑者所難妙叶正理深探奧旨。如何可會耶。
　　菩提心論（龍猛）云。故大毘盧遮那經供養次第法云。若無勢力廣增益住法。但觀菩提心佛説。此中具萬行滿足淨白純淨法也（云云）。
　　私云。若第七卷非大日説又非鐵塔所傳之敎者。龍猛大士何以引之乎。
　　菩提心義（安然）第一云。供養法疏云。和尚於金粟王塔下感得文殊現金色字。於虛空中持供養法以授無畏。故知無畏在烏杖曩。出彼所承。時人不了。云三藏撰出。此義釋本三藏説。一行記。智儼治。溫古再治。故本記外多加人言。故知菩提心論所引供養次第法者。天竺本見彼文。非引三藏在烏杖曩所造文也（云云）。
　　私云。以此文可知義釋之非也。一行禪師本記之文不載此説故。二十卷本闕無此文。故知後人加其言也。又不思議疏意第七卷文殊造者。非文殊始造。是示鐵塔所傳略本之中第七卷也。

　　第十一鐵塔疑 答
　　廣付法傳云。第三問答決疑者。溺派子問了本師曰。如來正法者佛所懸記。傳法聖者等迦葉阿難等師師相付。誠有憑據。今所謂祕密佛乘者如汝所言。如來滅後八百年中龍猛菩薩入南天鐵塔。受金剛薩埵。龍猛得此法時。一人受耶。爲當有同受人耶。一切經首皆列同聞衆。爲決如是疑滯。爾明言了本師答。金剛智三藏説。如來滅後有一大德名龍猛。先持大毘盧遮那眞言。毘盧遮那佛而現其身。現無量身。於虛空中説此法門及文字章句。次第令寫訖卽滅。卽毘盧遮那念誦法要一卷是也。時龍猛大德持誦成就。卽至南天竺大菩薩藏塔前。願開此塔。於七日中遶塔念誦。加持白芥子打此塔門。至第七日塔門乃開。塔内諸金剛神一時躍怒不令得入。唯見塔内。香燈光明一丈二丈。名花寶蓋滿中。懸列。又聞讃聲。時此菩薩至心懺悔發大誓願。諸金剛神出來問曰。汝有何事。答曰。如來滅後邪林繁欝大乘欲滅。聞之此塔中有三世如來一切法藏。願受持利濟群生。金剛命入。入已其塔尋閉。觀其内卽法界宮殿毘盧遮那現證卒都婆是也。三世諸佛諸大菩薩所謂普賢文殊等皆住其中。卽蒙金剛薩埵等灌頂加持。誦有所有祕密法門。宣布人間。又如前説。楞伽經如來懸記其明證。彼經曰。我乘内證智妄覺非境界。如來滅世後誰持爲我説。如來滅度後未來當有人。大惠汝諦聽。有人持我法。於南大國中有大德比丘。名龍樹菩薩。能破有無見。爲人説我乘大乘無上法。是其證也。又云。雖有斯文無同聞衆。何可信受。答。花嚴經是此菩薩入龍宮誦持所傳。此經亦不定信受耶。又如汝言。瑜伽論不合信受。何者斯論者西域記云。如來滅後一千年中有一菩薩名無著。夜昇天宮。於慈氏菩薩所受瑜伽師地論莊嚴經論中邊分別論等。晝爲大衆講宣妙理。又或曰。彌勒夜分下無著室説此論等。無著聞受時曾無同聞人。何故擧世奉行乎。溺派子曰。此是金剛智三藏之口説無經論誠文。不足信受。了本師曰。經中明鑒前已陳訖。縱使雖無經證。何不信受傳法聖者言乎。若不信三藏口説者。玄奘三藏所記西域記等亦不合信。何以故。玄奘三藏遊天竺之日都無從者。隨自見聞載之翰墨。緣傳法者不妄語。信其事而已。然前所述事略載金剛頂義決中。溺派子問曰。此鐵塔狹少。法界無邊。何得稱此塔中卽是法界。了本師答。子所疑有道理。夫蟭螟不見大鵬。蝘蜒何信巨鯤。然粗爲子説宜莫驚怪。諸佛威神大士所爲汝不曾聞乎。維摩經説住不思議解脫。菩薩威神力者。一毛端納四大海。小芥子藏大須彌。又花嚴説一塵中有塵數刹。一一刹有難思佛。一一佛處衆會中我見恒演菩提行。普盡十方諸刹海。一一毛端三世海。又云。十方所有佛畫入一毛孔。各各現神通。智眼能觀見。毘盧遮那佛願力周法界。一切國土中恒轉無上輪。如是難信之事諸佛境界。非聲聞緣覺之所能知。子未脫具縛。寧得能入乎。如是深法以信能入。思量分別何得其底。又人有愚智。器亦頓慚。頓機能信。漸人何得。又問。此塔者爲人功所造乎。爲當如何。答。此塔者非人力所爲。如來神力所造。又問。此塔中所有法藏者。爲釋迦如來所説耶。爲何佛説乎。答。非釋迦所説。何以故。應化佛不説内所證法故。問。若非應化佛説。爲法身説。答。説此有二義。如法身説法章説。
　　經卷數疑處
　　成就妙法蓮花經王瑜伽觀智儀軌（不空譯）云。歸命釋迦牟尼佛。宣説方廣大乘經。爲諸菩薩而開示甚深最勝眞實敎。我今依於大敎王遍照如來成道法。若能依此勝義修現世得成無上覺（云云）慈氏儀軌（善無畏譯）云。稽首𡲼嚕左曩佛一生補處妹怛唎（二合）耶。四智四波羅蜜多。八大有情摩訶薩。五部諸明定惠相諸波羅蜜。男女像十方護世天王衆。我今盡皆稽首禮（云云。如此文經軌在之）。
　　私云。如此文者。稽首毘盧遮那佛之初歸敬頌。未必文殊所置之詞。若結集人所安詞歟。若翻譯家所置詞歟。追可決之。
　　住處疑處
　　私尋云。若如所言眞言敎法唯佛與佛之境界者。如何凡夫修行得道耳。
　　大日疏第一云。然此自證三菩提。

　　寫本奧云
　　保元（丁丑）正月壺坂抄之。上代曩哲旣爲未決。下愚之輩何生決智。只集一兩文彌爲驚疑端耳  眞言末葉房覺記之（云云）
　　元享元年（辛酉）大和州興福寺別院四恩院上蓮坊書寫了  賴覺（生年四十六）
　　元德二年六月七日。於仁和寺中路如法道場書寫畢  融賢
　　貞治四年春比誂寬紹闍梨令書之了。此抄先年先師披閱之剋。可寫置之旨依有芳命也。可□可□。一交了
　　閑亭陰者賢寶（生三十三）
　　寶曆五年歲次乙亥六月晦日修補了
　　勸學院末資賢賀（春秋七十二）
