No. 2429
聲字實相義

　　一叙意。二釋名體義。三問答。

　　初叙意者。夫如來說法必藉文字。文字所在六塵其體。六塵之本法佛三密卽是也。平等三密遍法界而常恒。五智四身具十界而無缺悟者號大覺。迷者名衆生。衆生癡暗無由自覺。如來加持示其歸趣。歸趣之本非名教不立。名教之興非聲字不成。聲字分明而實相顯所謂聲字實相者。卽是法佛平等之三密衆生本有之曼荼也故。大日如來說此聲字實相之義。驚彼衆生長眠之耳。若顯若密。或內或外。所有教法誰不由此門戶。今憑大師之提撕抽出此義。後之學者尤研心遊意而已。叙大意竟。

　　次釋名體義此亦分二。一釋名。二出體義。

　　初釋名者。內外風氣纔發必響名曰聲也。響必由聲。聲則響之本也。聲發不虛。必表物名號曰字也。名必招體。名之實相。聲字實相三種區別名義。又四大相觸音響必應名曰聲也。五音·八音·七例·八轉。皆悉待聲起。聲之詮名必由文字。文字之起本之六塵。六塵文字如下釋。若約六離合釋。由聲有字。字則聲之字。依主得名。若謂實相由聲字顯。則聲字之實相。亦依主得名。若謂聲必有字。聲則能有。字則所有。能有字財則有財得名。聲字必有實相。實相必有聲字。互相能所則得名如上。若言聲外無字。字則聲持業釋。若言聲字外無實相。聲字則實相亦如上名。此義大日經疏中具說。臨文可知。若噵聲字實相極相迫近不得避遠。並隣近得名。若噵聲字假而不及理。實相幽寂而絕名。聲字與實相異。聲空響而無詮。字上下長短而爲文。聲將字異。並相違立名。帶數闕無。如上五種名中。相違約淺略釋。持業·隣近據深祕釋。餘二通二釋。二釋體義又二。初引證。後釋之。初引證者。問曰。今依何經成立此義。答。據大日經有明鑒。彼經何說。其經法身如來說偈頌曰。

　　等正覺眞言  言名成立相  如因陀羅宗
　　諸義利成就  有增加法句  本名行相應

　　問。此頌顯何義。答。此有顯密二意。顯句義者。如疏家釋。密義中又有重重橫竪深意。故頌中引喩說如因陀羅宗諸義利成就。因陀羅者亦具顯密義顯義云。帝釋異名。諸義利成就者。天帝自造聲論。能於一言具含衆義。故引以爲證。世間智慧猶尚如此。何況如來於法自在耶。若作祕密釋者。一一言·一一名·一一成立。各能具無邊義理。諸佛菩薩起無量身雲。三世常說一一字義猶尚不能盡。何況凡夫乎。今且示一隅耳。頌初等正覺者。平等法佛之身密是也。此是身密其數無量。如卽身義中釋。此身密則實相也。次眞言者。則是聲。聲則語密。次言名者。卽是字也。因言名顯。名卽字故。是則一偈中聲字實相而已。若約一部中顯斯義。且就大日經釋。此經中所說諸尊眞言卽是聲也。阿字門等諸字門及字輪品等卽是字。無相品及說諸尊相文並是實相。復次約一字中釋此義者。且梵本初阿字開口呼時。有阿聲卽是聲。阿聲呼何名。表法身名字。卽是聲字也。法身有何義。所謂法身者。諸法本不生義。卽是實相。已聞經證。請釋其體義。頌曰。

　　五大皆有響  十界具言語
　　六塵悉文字  法身是實相

　　釋曰。頌文分四。初一句竭聲體。次頌極眞妄文字。三盡內外文字。四窮實相。初謂五大者。一地大。二水大。三火大。四風大。五空大。此五大具顯密二義。顯五大者如常釋。密五大者五字五佛及海會諸尊是。五大義者如卽身義中釋。此內外五大悉具聲響。一切音聲不離五大。五大卽是聲之本體。音響則用。故曰五大皆有響。次十界具言語者。謂十界者。一一切佛界。二一切菩薩界。三一切緣覺界。四一切聲聞界。五一切天界。六一切人界。七一切阿修羅界。八一切傍生界。九一切餓鬼界。十一切捺落迦界。自外種種界等攝天鬼及傍生趣中盡。華嚴及金剛頂理趣釋經有十界文。此十界所有言語皆由聲起。聲有長短高下音韻屈曲。此名文。文由名字。名字待文。故諸訓釋者云文卽字者。蓋取其不離相待耳。此則內聲文字也。此文字且有十別。上文十界差別是。此十種文字眞妄云何。若約竪淺深釋則九界妄也。佛界文字眞實。故經云眞語者·實語者·如語者·不誑語者·不異語者。此五種言梵云曼荼羅。此一言中具五種差別故。龍樹名祕密語。此祕密語則名眞言也。譯者取五中一種翻耳。此眞言詮何物。能呼諸法實相不謬不妄。故名眞言。其眞言云何呼諸法名。雖云眞言無量差別。極彼根源不出大日尊海印三昧王眞言。彼眞言王云何。金剛頂及大日經所說字輪字母等是也。彼字母者。梵書阿字等乃至呵字等是。此阿字等則法身如來一一名字密號也。乃至天龍鬼等亦具此名。名之根本法身爲根源。從彼流出稍轉爲世流布言而已。若知實義則名眞言。不知根源名妄語。妄語則長夜受苦。眞言則拔苦與樂。譬如藥毒迷悟損益不同。問曰。龍猛所說五種言說。今所說二種言說。如何相攝。答。相夢妄無始者屬妄攝。如義則屬眞實攝。已說眞妄文字竟。次釋內外文字相頌文六塵悉文字者。謂六塵者。一色塵。二聲塵。三香塵。四味塵。五觸塵。六法塵。此六塵各有文字相。初色塵字義差別云何。頌曰。

　　顯形表等色  內外依正具
　　法然隨緣有  能迷亦能悟

　　釋曰。頌文分四。初一句擧色差別。次句表內外色互爲依正。三顯法爾隨緣二種所生。四說此種種色於愚者爲毒於智者爲藥初句顯形表等色者。此有三別。一顯色。二形色。三表色。一顯色者五大色是。法相家說四種色不立黑色。依大日經立五大色五大色者。一黃色。二白色。三赤色。四黑色。五青色。是五大色名爲顯色。是五色卽是五大色。如次配知。影光明闇雲煙塵霧及空一顯色亦名顯色。又若顯了眼識所行名顯色。此色具好惡俱異等差別。大日經云心非青黃赤白紅紫水精色非明非闇。此遮心非顯色。次形色者。謂長短麁細正不正高下是。又方圓三角半月等是也。又若色積集長短等分別相是也。大日經疏云心非長非短非圓非方者。此遮心非形色。三表色者。謂取捨屈申行住坐臥是。又卽此積集色生滅相續由變異因。於先生處不復重生轉於異處。或無間或有間。或近或遠差別生。或卽於此處變異生是。又業用爲作轉動差別是名表色。大日經云心非男非女者。亦遮心非表色。是亦通顯形色。又云云何自知心。謂或顯色或形色。若色受想行識。若我若我所。若能執若所執中求不可得者。此明顯形表色之名。顯形如文可知。自下卽是表色也。取捨業用爲作等故。如是一切顯形表色是眼所行。眼境界。眼識所行眼識境界眼識所緣。意識所行意識境界意識所緣。名之差別。如是差別卽是文字也。各各相則是文故。各各文則有各各名字。故名文字。此是三種色文字。或分二十種差別。前所謂十界依正色差別故。瑜伽論云。今當先說色聚諸法。問一切諸法生皆從自種而起。云何說諸大種能生所造色耶。云何造色依彼。彼所建立。彼所任持。彼所長養耶。答。由一切內外大種及所造色種子皆悉依附內相續心。乃至諸大種子未生諸大以來。造色種子終不能生造色。要由彼生造色方從自種子生。是故說彼能生造色。由彼生爲前導故。由此道理說諸大種爲彼生因。云何造色依於彼耶。由造色生已不離大種處而轉故。云何彼所建立。由大種損益彼同安危故。云何彼所任持。由隨大種等量不壞故。云何彼所長養。由因飮食睡眠修習梵行三摩地等。依彼造色倍復增廣故。說大種爲彼長養因。如是諸大種望所造色有五種作用應知。復次於色聚中曾無極微生。若從自種生時唯聚集生。或細或中或大。又非極微集成色聚。但由覺慧分析諸色。極量邊際分別。假立以爲極微。又色聚亦有方分極微亦有方分。然色聚有分非極微。何以故。由極微卽是分。此是聚色所有。非極微復有餘極微。是故極微非有分相。又不相離有二種。一同處不相離。謂大種極微與色香味觸等。於無根處有離根者。於有根處有有根者。是名同處不相離。二和雜不相離。謂卽此大種極微與餘聚集能造所造色處俱故。是名和雜不相離。又此遍滿聚色應知。如種種物石磨爲末以水和合互不相離。非如胡麻綠豆粟稗等聚。又一切所造色皆卽依止大種處不過大種處量。乃至大種所據處所諸所造色還卽據此。由此因緣說所造色依於大種。卽以此義說諸大種名爲大種。由此大種其性大故。爲種生故。又於諸色聚中略有十四種事。謂地水火風色聲香味觸及眼等五根。唯除意所行色（云云）又立十種色。具如彼說。如是種種色差別卽是文字也。又以五色書阿字等亦名色文字。又彩畫種種有情非情亦名色文字。錦繡綾羅等亦是色文字也。法華華嚴智度等亦具說種種色差別。然不出內外十界等。如是色等差別是名色文字。此是文字於愚能著能愛。發貪瞋癡等種種煩惱。具造十惡五逆等故。頌曰能迷。於智則能觀因緣。不取不捨。能建立種種法界曼荼羅。作廣大佛事業。上供諸佛。下利衆生。自利利他因茲圓滿。故曰能悟。次內外依正具者。此亦有三。一明內色具顯形等三。二明外色亦具三色。三明內色非定內色。外色非定外色。互爲依正。言內色者有情。外色者器界。經云。佛身不思議。國土悉在中。又一毛示現多剎海。一一毛現悉亦然。如是普周於法界。又一毛孔內難思剎。等微塵數種種住。一一皆有遍照尊。在衆會中宣妙法於一塵中。大小剎種種差別如塵數。一切國土所有塵一一塵中佛皆入。今依此等文明知。佛身及衆生身大小重重。或以虛空法界爲身量。或以不可說不可說佛剎爲身量。乃至以十佛剎一佛剎一微塵爲身量。如是大小身土互爲內外。互爲依正。此內外依正中必具顯形表色。故曰內外依正具。法然隨緣有者。如上。顯形等色。或法然所成。謂法佛依正是。大日經曰。爾時大日世尊入於等至三昧。卽時諸佛國土地平如掌。五寶間錯。八功德水芬馥盈滿。無量衆鳥。鴛鴦鵝鵠出和雅音。時華雜樹敷榮間列。無量樂器自然諧韻。其聲微妙人所樂聞。無量菩薩隨福所感宮室殿堂意生之座。如來信解願力所生。法界幖幟大蓮華王出現。如來法界性身安住其中。此文現顯何義。謂有二義。一明法佛法爾身土。謂法界性身法界幖幟故。二明隨緣顯現。謂菩薩隨福所感及如來信解願力所生故。謂大日尊者。梵云摩訶毘盧遮那佛陀。大毘盧遮那佛者。是乃法身如來也。法身依正則法爾所成。故曰法然有。若謂報佛亦名大日尊。故曰信解願力所生。又云時彼如來一切支分無障閡力。從十智力信解所生無量形色莊嚴之相。此文明報佛身土。若謂應化佛或名大日尊應化光明普照法界。故得此名。故經云或名釋迦或名毘盧遮那。大日經云無數百千俱胝那由他劫。六度等功德所資長身。此明應化佛行願身土。若謂等流身亦名大日尊。分有此義故。經云卽時出現者。此文明等流身暫現速隱。身旣有。土豈無乎。此明等流身身及土。上所說依正土並通四種身。若約竪義有大小麁細。若據橫義平等平等一。如是身及土並有法爾隨緣二義。故曰法然隨緣有。如是諸色皆悉具三種色互爲依正此且約佛邊釋。若約衆生邊釋亦復如是。若謂衆生亦有本覺法身。與佛平等。此身此土法然有而已。三界六道身及與土隨業緣有。是名衆生隨緣。又經云。染彼衆生界以法界味。味則色義。如加沙味。此亦明法然色。如是內外諸色。於愚爲毒。於智爲藥。故曰能迷亦能悟。如是法爾隨內種種色等。能造所造云何。能生則五大五色。所生則三種世間。此是三種世間有無邊差別。是名法然隨緣文字。已釋色塵文竟。


聲字實相義
