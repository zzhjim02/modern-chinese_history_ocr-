No.2428
即身成佛義

遍照金剛撰
    問曰。諸經論中皆説三劫成佛。今建立即身成佛義有何憑據。答。祕密藏中如來如是説。問。彼經説云何。答。金剛頂經説。修此三昧者現證佛菩提（此三昧者謂大日尊一字頂輪王三摩地也）。
    又云。若有衆生遇此教晝夜四時精進修。現世證得歡喜地。後十六生成正覺（謂此教者。指法佛自内證三摩地大教王。歡喜地者。非顯教所説初地。是則自宗佛乘之初地。具説如地位品中。十六生者。指十六大菩薩生。具如地位品説也。）
    又云。若能依此勝義修。現世得成無上覺。
    又云。應當知。自身即爲金剛界。自身爲金剛。堅實無傾壞。我爲金剛身。大日經云。不捨於此身。逮得神境通。遊歩大空位。而成身祕密。又云。欲於此生入悉地。隨其所應思念之。親於尊所受明法。觀察相應作成就（云云）。
    此經所説悉地者。明持明悉地及法佛悉地。大空位者。法身同大虚而無礙。含衆象而常恒。故曰大空。諸法之所依住故號位。身祕密者。法佛三密等覺難見十地何窺。故名身祕密。又龍猛菩薩菩提心論説。眞言法中即身成佛故是説三摩地法。於諸教中闕而不書（是説三摩地法者法身自證三摩地。諸教者他受用身所説諸顯教也）。
    又云。若人求佛慧。通達菩提心。父母所生身。速證大覺位。依如是等教理證文成立此義。如是經論字義差別云何。頌曰。

    六大無礙常瑜伽（體）四種曼荼各不離（相）
    三密加持速疾顯（用）重重帝網多即身（無礙諸佛）
    法然具足薩般若（法佛成佛）心數心王過刹塵（無數）
    各具五智無際智（輪圓）圓鏡力故實覺智（所申此四句明成佛一字）

    釋曰。此二頌八句以歎即身成佛四字。即是四字含無邊義。一切佛法不出此一句。故略樹兩頌顯無邊徳。頌文分二。初一頌歎即身二字。次一頌歎成佛兩字。初中又四。初一句體二相三用四無礙。後頌中有四。初擧法佛成佛。次表無數。三顯輪圓。後出所由。謂六大者五大及識。大日經所謂。我覺本不生。出過語言道。諸過得解脱。遠離於因縁。知空等虚空。是其義也。彼種子眞言曰。爲阿字諸法本不生義者即是地大。縛字離言説謂之水大。清淨無垢塵者是則囉字火大也。因業不可得者訶字門風大也。等虚空者欠字字相即空大也。我覺者識大。因位名識果位謂智。智即覺故。梵音沒馱冒地一字之轉沒馱名覺冒地曰智。故諸經中所謂三藐三冒地者。古翻云遍知新譯等覺。覺知義相渉故。此經號識爲覺者從強得名。因果之別本末異而已。經偈約五佛三摩地作如是説。
    又金剛頂經云。諸法本不生。自性離言説。清淨無垢染。因業等虚空。此亦同大日經。諸法者謂諸心法。心王心數其數無量。故曰諸心識名異義通。故天親等以三界唯心成立唯識義。自餘同上説。又大日經云。我即同心位。一切處自在。普遍於種種。有情及非情阿字第一命。囉字名爲水。囉字名爲火。囉字名爲風。佉字同虚空。此經文初句我即同心位者。所謂心則識智也。後五句即是五大。中三句者表六大自在用無礙徳。般若經及瓔珞經等亦説六大義。如是六大能造一切佛及一切衆生器界等四種法身三種世間。故大日尊説如來發生偈云。

　　能生隨類形　諸法與法相
　　諸佛與聲聞　救世因縁覺
　　勤勇菩薩衆　及仁尊亦然
　　衆生器世界　次第而成立
　　生住等諸法　常恒如是生

　　此偈顯現何義。謂表六大能生四種法身曼荼羅及三種世間。謂諸法者心法。法相者色法。復次諸法擧通名。法相者顯差別。故下句云諸佛聲聞縁覺菩薩衆生器世間次第而成立。復次諸法者法曼荼羅。法相者三昧耶身。諸佛乃至衆生者大曼荼羅身。器世界者表所依土。此器界者三昧耶曼荼羅之總名也。復次佛菩薩二乘者表智正覺世間。衆生者衆生世間。器世界者即是器世間也。復次能生者六大也。隨類形者所生法也。即四種法身三種世間是也。故次又言。祕密主有造曼荼羅聖尊分位種子標幟。汝當諦聽吾今演説。即説偈曰。

　　眞言者圓壇　先置於自體
　　自足而至臍　成大金剛輪
　　從此而至心　當思惟水輪
　　水輪上火輪　火輪上風輪

　　謂金剛輪者阿字。阿字即地。水火風如文而可知。圓壇者空。眞言者者心大也。長行中所謂聖尊者大身。種子者法身。幖幟者三昧耶身。羯磨身者三身各各具之。具説者經文廣説之臨文可知。又曰。大日尊言。金剛手有諸如來意生作業喜戲行舞廣演品類。攝持四界安住心王等同虚空。成就廣大見非見果。出生一切聲聞辟支佛諸菩薩位。此文顯現何義。謂表六大能生一切。何以得知。謂心王者識大。攝持四界者四大。等虚空者空大。此六大能生。見非見者欲色界無色界。下如文。即是所生法。如此經文皆以六大爲能生。以四法身三世間爲所生。此所生法上達法身下及六道。雖麁細有隔大小有差。然猶不出六大。故佛説六大爲法界體性。諸顯教中以四大等爲非情。密教則説此爲如來三摩耶身。四大等不離心大。心色雖異其性即同。色即心心即色無障無礙。智即境境即智。智即理理即智無礙自在。雖有能所二生都絶能所。法爾道理有何造作。能所等名皆是密號。執常途淺略義不可作種種戲論。如是六大法界體性所成之身。無障無礙互相渉入相應。常住不變同住實際。故頌曰六大無礙常瑜伽。解曰。無礙者渉入自在義。常者不動不壞等義。瑜伽者翻云相應。相應渉入即是即身成佛義。
    四種曼荼各不離者。大日經説。一切如來有三種祕密身。謂字印形像。字者法曼荼羅。印謂種種幖幟即三昧耶曼荼羅。形者相好具足身即大曼荼羅。此三種身各具威儀事業。是名羯磨曼荼羅。是名四種曼荼羅。若依金剛頂經説。四種曼荼羅者。一大曼荼羅。謂一一佛菩薩相好身。又綵畫其形像名大曼荼羅。又以五相成本尊瑜伽。又名大智印。二三昧耶曼荼羅。即所持幖幟刀劍輪寶金剛蓮等類是也。若畫其像亦是也。又以二手和合金剛縛發生成印是。亦名三昧耶智印。三法曼荼羅。本尊種子眞言。若其種子字各書本位是。又法身三摩地及一切契經文義等皆是。亦名法智印。四羯磨曼荼羅即諸佛菩薩等種種威儀事業等。若鑄若涅等亦是。亦名羯磨智印。如是四種曼荼羅四種智印其數無量。一一量同虚空。彼不離此此不離彼。猶如空光無礙不逆。故云四種曼荼羅各不離。不離即是即義。
　　三密加持速疾顯者。謂三密者一身密二語密三心密。法佛三密甚深微細等覺十地能見聞故曰密。一一尊等具刹塵三密。互相加入彼此攝持。衆生三密亦復如是。故名三密加持。若有眞言行人觀察此義。手作印契口誦眞言心住三摩地。三密相應加持故早得大悉地。故經云。此毘盧遮那三字密言共一字無量。適以印密言印心成鏡智速獲菩提心金剛堅固體。印額應當知成平等性智速獲潅頂地福聚荘嚴身。以密語印喉時成妙觀察智即能轉輪得佛智慧身。誦密言印頂成成所作智證佛變化身能伏難調者。由此印密言加持自身成法界體性智毘盧遮那佛虚空法界身。又云。入法身眞如觀一縁一相平等猶如虚空。若能專注無間修習。則入初地頓集一大阿僧祇劫福智資糧。由衆多如來所加持故。乃至十地等覺妙覺具薩般若。自他平等與一切如來法身共同。常以無縁大悲利樂無邊有情作大佛事（自此下儀軌之）。
　　又云。若依毘盧遮那佛自受用身所説内證自覺聖智法。及大普賢金剛薩埵他受用身智。則於現生遇逢曼荼羅阿闍梨得入曼荼羅。爲具足羯磨以普賢三摩地引入金剛薩埵入其身中猶加持威徳力故。於須臾頃當證無量三昧耶無量陀羅尼門。以不思議法能變易弟子倶生我執種子。應時集得身中一大阿僧祇劫所集福徳智慧。則爲生在佛家。其人從一切如來心生。從佛口生從佛法生從法化生得佛法財。法財者謂三密菩提心教法（此明初授菩提心戒時阿闍梨加持方便所得之益）纔見曼荼羅能須臾頃淨信。以歡喜心瞻覩故。則於阿頼耶識中種金剛界種子（此文明初見曼荼羅海會諸尊所得益）具受潅頂受職金剛名號。從此已後受得廣大甚深不思議法超越二乘十地。此大金剛薩埵五密瑜伽法門。於四時行住坐臥四威儀之中無間作意修習。於見聞覺知境界人法二空執悉皆平等。現生證得初地漸次昇進。由修五密於涅槃生死不染不著。於無邊五趣生死廣作利樂。分身百億遊諸趣中。成就有情令證金剛薩埵位（此明依儀軌法則修行之時不思議法益）又云。三密金剛以爲増上縁能證毘盧遮那三身果位。如是經等皆説此速疾力不思議神通三摩地法。若有人不闕法則晝夜精進。現身獲得五神通。漸次修練不捨此身進入佛位。具如經説。依此義故曰三密加持速疾顯。加持者表如來大悲與衆生信心。佛日之影現衆生心水曰加。行者心水能感佛日名持。行者若能觀念此理趣。三密相應故現身速疾顯現證得本有三身。故名速疾顯。如常即時即日即身義亦如是。
    重重帝網名即身者。是則擧譬喩以明諸尊刹塵三密圓融無礙。帝網者因陀羅珠網也。謂身者我身佛身衆生身是名身。又有四種身。言自性受用變化等流是名曰身。又有三種字印形是也。如是等身縱横重重。如鏡中影像燈光渉入。彼身即是此身。此身即是彼身。佛身即是衆生身。衆生身即是佛身。不同而同不異而異。故三等無礙眞言曰歸命句(如常)
    阿三迷底哩三迷三昧曳莎呵。
    初句義云無等。次云三等。後句云三平等。佛法僧是三。身語意亦三。心佛及衆生三也。如是三法平等平等一也。一而無量無量而一。終不雜亂。故曰重重帝網名即身。
　　法然具足薩般若者。大日經云。我一切本初。號名世所依。説法無等比。本寂無有上。謂我者大日尊自稱。一切者擧無數。本初者本來法然證得如是大自在一切法之本祖。如來法身衆生本性。同得此本來寂靜之理。然衆生不覺不知。故佛説此理趣覺悟衆生。又云。諸樂欲因果者。非彼愚夫能知眞言之相何以故。説因非作者。彼果則不生。此因尚空云何而有果。當知眞言果。悉離於因果。:上文所引我覺本不生乃至遠離於因縁偈。及諸法本不生乃至因業等虚空。如是等偈皆明法然具足之義。又金剛頂云。自性所成眷屬金剛手等十六大菩薩。乃至各各流出五億倶胝微細法身金剛如是等文亦是此義也。言法然者顯諸法自然如是。具足者成就義無闕少義。薩般若者梵語也。古云薩云者訛略。具云薩羅婆枳孃曩。翻云一切智智。一切智智者。智者決斷簡擇義。一切佛各具五智三十七智乃至刹塵智。次兩句即表此義。若明決斷徳則以智得名。顯集起則以心得稱。顯軌持則法門得稱。一一名號皆不離人。如此人數過刹塵。故名一切智智。不同顯家一智以對一切得此號。心王者法界體性智等。心數者多一識。各具五智明一一心王心數各各有之。無際智高廣無數之義。圓鏡力故實覺智者。此即出所由。一切諸佛因何得覺智名。謂如一切色像悉現高臺明鏡之中。如來心鏡亦復如是。圓明心鏡高懸法界頂。寂照一切不倒不謬。如是圓鏡何佛不有。故曰圓鏡力故實覺智。

即身成佛義
眞言宗即身成佛義問答一卷

　　問。諸經論中皆説超三大劫成佛。今眞言宗立即身成佛之義有明證文耶。答。眞言經論中多有證文。問。其經論者何等耶。答。金剛頂等經及菩提心論也。問。其經論文何耶。答。經云。修此三昧者現證佛菩提。菩提心論云。若人求佛惠。通達菩提心。父母所生身。速證大覺位。問。此即身成佛之教爲大小之機共被耶。爲當有簡別耶答。此有傍正二意。問。其二意如何。答。正爲大機傍被小機。問。何以得知正爲大機傍被小機耶。答。大日經云。佛子此大乘。眞言行道法。我今正開演。爲被大乘器。又云。復次祕密主於當來世時。劣惠諸衆生以癡愛自蔽。盲冥樂求果不知解此道。爲度彼等故隨順説是法。故知正爲大機傍被小機也。問。於佛有能生之物耶。答。有之。問。何者此能生耶。答。今意以六大爲能生之物。問。其六大者何。答。一地大二水大三火大四風大五空大六識大也。問。何故此六種當謂大耶。答。其體性無有邊際常住不變故名爲大　　問。以此六大爲能生若有證文。答。大日經云。眞言者圓壇。先置於自體自足而至臍。成大金剛輪。從此而至心。當思惟水輪。水輪上火輪。火輪上風輪。問。水火風三大有證文。今地空識三大未顯。意何。答。金剛輪即地大。圓壇即空大。眞言者即識大也。問。此是六大之證文也。能生之證文何。答。經云。能生隨類形。諸法與法相。諸佛與聲聞救世因縁覺。勤勇菩薩衆。及仁尊亦然。衆生器世界。次第而成立（云云）此六大能生諸法及三種世間。是證文也。問。大機小機共修此教者一共即身成佛耶。答。此不可爾。問。其意何。答。今意可云大機即身成佛小機者後十六生成佛。問。何以得知大機即身成佛小機經十六生成佛。答。經云。修此三昧者現證佛菩提。此即大機即身成佛之證文。若有衆生遇此教晝夜四時精進修。現世證得歡喜地。後十六生成正覺。此即小機成佛之證文也。問。不簡大小機令即身成佛者勝可見。既有速遲何殊餘宗耶。答。法相等宗經三大劫都無成佛之理。今此宗意者小機只經十六生成佛。尚勝餘宗。問。何故不云十八生十七生。定云經十六生耶。答。經十六大菩薩生故云爾。問。六大生佛之時自然而生耶。爲當有生方耶。答。可云有生方。問。其生方何。答。觀五大種子安立自體上。結契印誦眞言時。不思議加持起而生佛。問。其不思議加持者誰加持耶。答。此法佛加持也。問。若爾行者之觀念修行力故。感諸佛加持而成佛。何今云六大生佛耶。答。六大即諸佛故六大爲體性所依而觀念修行時。不思議加持發而生佛。所以無咎。問。其加持者意何。答。佛日大悲之影現行者信心之水曰加。行者信心水能感佛日名持。問。小機經十六生。大機者不經耶。答。可云大機亦經十六生也。
　　問。若爾何云即身成佛耶。答。大小機雖云經十六生。横竪義故速遲各殊。
　　問。其横竪義故速遲各殊意何。答。小機者次第經十六生成佛。是竪義也。大機者即身經十六生成佛。是横義。所以云速遲各殊。問。其大機即身經十六生如何。答。觀菩提心月輪故此身即經十六生即身成佛。問。雖有此答而其意未明。若有證文耶。答。菩提心論云。若纔見者則名見眞勝義諦。乃至卷舒自在當具一切智。問。六大名佛時既名法佛。若名智時號何智。答。名法界性智。問。何故名爾耶。答。上從佛下至器世界以此六大爲體性故云爾。問。六大與三密同歟異歟。答。同也。問。若爾相配何。答。地水火三大此身密也。風空二大此語密也。識大此意密也。問。三密相應時佛三密先起而相應。爲當行者三密先起而相應耶。答。前後不可得。雖然今意可云佛三密本自相應也。問。若佛三密本自相應者何衆生速不成佛而受苦耶。答。如貧女家本自有伏藏。而不鑿顯時恒受貧苦。此亦如是。問。何故如常尚不名三業而名三密耶。答。法佛三密周遍法界甚深微細。十地等覺不能知見故名曰密。問。佛之身語意名爾耳。何故行者身語意名密耶。答。行者隨如來教修三密行觀時。發三部佛用利自利他。所以同佛名密。問。此三部相當三密耶。答。身密是佛部。語密是蓮華部。意密是金剛部也。問。其三密行觀如何。答。此祕密故不能顯。問。成佛以智爲本。今眞言宗立幾智耶。答。略立五智廣立三十七智。問。且除三十七智。其五智者何。答。一法界體性智。二大圓鏡智。三平等性智。四妙觀察智。五成所作智也。
　　問。智者果時之名。因時之名何。答。因時名識。問。於識有幾種耶。答。今意九種識。問。其九種者何。答。於六識加阿陀那識阿頼耶識菴末羅識爲九識也。問。轉此九識成五智方何。答。轉菴末羅識成法界體性智。轉阿頼耶識成大圓鏡智。轉阿陀那識成平等性智。轉第六意識成妙觀察智。轉五識成成所作智。問。經中云。三密中意密金剛以増上縁能證毘盧舍那三身果位。其金剛者何義耶。答。如金剛能摧破物。智能破惑障故。是智之義也。
　　問。心能發觀惠破惑障故。意密可名爾。身口何名金剛耶。答。身口意發智用能破惑障故同名金剛。問。若爾其身口發智用之方何。答。結契印是身之智用。眞言是口之用也。問。其毘盧舍那三身何。答。法應化身也。此三身也。問。此三身即大日三身。應化身亦名毘盧舍那。答。名爾無咎。問。五智分心王心所方何。答。法界體性智是心王。餘四智是心所也。問。諸宗皆以大圓鏡智爲心王。今何獨以之攝心所耶。答。宗法門中如是説故以大圓鏡智攝心所。問。其證文何。答。菩提心論云。於印成法界體性智中流出四佛。故能出智爲心王所出之智爲心所。問。轉此五智成五佛方如何。答。轉法界體性智成毘盧舍那佛。轉大圓鏡智成阿閦佛。轉平等性智成寶生佛。轉妙觀察智成阿彌陀。轉成所作智成不空成就佛（已上十條）。問。華嚴天台等宗所立即身成佛之義。與眞言宗所立即身成佛之義同異何。答。理成之故同。智成之故異也。問。智成之故異者意何。答。彼等宗者三密不具故五相不具故云異也。問。天台宗亦身閉遮口説默心上觀。三具以智即身成佛。何云智成故異耶。答。彼等是雖云三具以智即身成佛。而唯謂心體不可思議而不能顯心之體相。所以尚異也。問。若今心之體者何體相似耶。答。體潔白之體也。形相如滿月。問。彼天台宗亦心體之潔喩白蓮華形相之圓比金剛寶。何強云不顯心之體相耶。答。彼等僅雖知心之體相而五相觀闕仍尚不同。
即身成佛義（終）

即身成佛義
  問。諸經論中三大阿僧祇劫修行成佛。而今眞言宗即身成佛者。經論明證。答。是有。問。何等經論答。大日經。金剛頂經。菩提心論説問。即其文何。答。大日經曰。

　　不捨於此身。逮得神境通。
　　遊歩大空位。而成身祕密。

　　又云
　　若能依此勝義修　現世得成無上覺。

　　又金剛頂經曰。

　　應當知自身　　即爲金剛界
　　自身爲金剛　　堅實無傾壞
　　我爲金剛身

　　菩提心論曰

　　若人求佛惠　　通達菩提心
　　父母所生身　　速證大覺位

　　又云。眞言法中即身成佛故是説三摩地法。於諸教中闕而不書。問。以此文成即身成佛之事何。答。成立此義則有頌曰。

　　六大無礙常瑜伽　　四種曼荼各不離
　　三密加持速疾顯　　重重帝網名即身
　　法然具足薩般若　　心數心王過刹塵
　　各具五智無際智　　圓鏡力故實覺智
　
　　問。此文意何。答。誦即身成佛之理。問。其意何。答。先大分爲二。始一誦顯即身之二字義。次一誦顯成佛之二字義。問。今中此文無即身成佛之句。相配如何。答。始一誦有四義。後一誦亦有四義。問。即其意何。答。六大一句體。四種一句相。三密一句用。重重句者無礙。次誦一句者本覺佛成菩提。次無數。三者顯圓。後句出所由。問。即顯體相等未見此義。直取相配何。答。始六大者。地水火風空識也。次四種曼荼羅者。一摩訶曼荼羅。二者三昧耶曼荼羅。三者羯磨曼荼羅。四者達磨曼荼羅。次三密者。一身密。二口密。三意密。次五智者。一法界體性智。三大圓鏡智。三者平等性智。四妙觀察智。五成所作智。又其加持者有三種。一者自善根加持。二者如來加持。三者法界加持。問。且於如來加持有種。答。有二種。問。何。答。一者自之如來加持。二者他之如來加持。問。法界加持亦有種耶。答。有之。一者自法界加持。二者他法界加持。問。自他加持亦有種耶。答。且於自有四種。一者自自性身加持。二者自受用身加持。三者自變化身加持。四者自等流身加持。他亦如是。問。他亦有種。答。有二種。一者前成就者他。二者未成就者他。問。先成未成者何。答。先者已成佛。未者未成佛。問。先成佛有種。答。有二種。一者因縁已成就。二者本覺已成就。問。未成就有種。答。有亦九種。一菩薩乃至畜生。問。於本覺有種。答。且有二種。一者因縁已成就本覺。二者本成就本覺。問。自法界加持有種。答。有十種六大四種曼荼羅也。他亦然。問。自善根加持有種。答。有二種一自自善根加持。二他自善根加持。問。十種法界加持亦有種。答。且於摩訶曼荼羅有十種加持。問。何。答。一佛法界。二菩薩。三縁覺。四聲聞。五天。六人。七阿修羅。八傍生。九餓鬼。十地獄也。問。自之自善根加持有種。答。有二種。問。何。答。一自本有自善根加持。二自因縁自善根加持。他亦然。問。自之本有自善根加持有種。答。暫有三種。一者三自門自本有自善根加持。二一心門自本有自善根加持。三不二門自本有自善根加持。問。六大等依何經建立。答。於大日金剛等經建立。問。其文何。答。我覺本不生。出過語言道。諸過得解脱遠離於因縁。知空等虚空。如次我覺者識大。以下如次可知。又云。諸法本不生。自性離言説。清淨無垢塵。因業等虚空。問。此文何相配六大。其意如何。答。諸法者識大。本不生者地。自性離言説水。清淨無垢染火。因業者風。等虚空者空。又云。我即同心位（是識大）一切處自在普遍於種種有情及非情（此文之句六大用無礙）阿字第一命。縛字名爲水。羅字名爲火。吽字名爲風。佉字等虚空。問。是六大何能成四種曼荼羅三種世間。答。佛説能成偈云。

　　能生隨類形　　諸法與法相
　　諸佛與聲聞　　救世因縁覺
　　衆生器世界　　次第而成立
　　主住等諸法　　常恒如是生

    問。分能造所造何。答。能生二字是能造也。餘句是所造。問。相當四種曼荼羅何。答。諸法者法曼荼羅。法相者三昧耶曼荼羅。諸佛迄子衆生是大曼荼羅。羯磨曼荼羅各各具。問。相當三種世間何。答。諸法至於仁尊者是智正覺世間。衆生即衆生世間。器世界即器世間。問。餘句者相當何。答。生住等諸法者相當三種無常世間。常恒者相當常住三種世間。問。相當四種法身何。答。諸法與法相者是自性身。諸佛者是受用身。聲聞至于仁尊亦然者變化身。衆生者是等流身也。問。於菩薩未成就有種。答。大分有二種。一者地前。二者地上。問。何地前何地上。答。地前者。十信十住十行十迴向也。地上者。一歡喜地。二離垢地。三發光地。四焔惠地。五極難勝地。六現前地。七遠行地。八不動地。九善惠地。十法雲地也。阿梨耶直翻當爲無惡。以義翻爲大聖。阿者無也梨耶者惡也。普賢者何義。普者平等遍一切處之義。賢者最妙善義。若據具梵本者謂三摩多波捺羅冐智薩埵摩訶薩。是菩提薩埵者。古人云道心衆生。新人爲智有情。摩訶薩埵爲大心衆生。且薩埵有種。愚薩埵有識薩埵智薩埵。如次有情二乘佛菩薩。又薩埵是忍樂不離堅固執著之義。

久安六年九月二十八日寅剋於金剛峯寺書了
以御草本交了對文交了

眞言宗即身成佛義一卷
　　問。眞言宗立勝即身成佛。其意何（華嚴法花宗亦立即身成佛義唯今眞言宗義尚勝餘宗）答。立即身成佛義有多種經論之文證。問。其證文如何。答。大日經與金剛頂及菩提心論等眞言經論中具有其意。且一偈云。

　　六大無礙常瑜伽　　四種曼荼各不離
　　三密加持速疾顯　　重重帝網名即身
　　法然具足薩般若　　心數心王過刹塵
　　各具五智無際智　　圓鏡力故實覺智（云云）

　　（此頌本文可尋。或云唐大阿闍梨所持）今依此頌文立三種即身義也。問。其三種何。答。一理具。二加持。三顯得也。是皆即身成佛之義也。問。此頌相配三種即身成佛如何。答。初四句加持之義。次三句理具之義。終一句顯得之義也問。理具乃至顯得即身成佛意云何。答。一切衆生自心中金剛胎藏曼荼羅遠離因果法然具足名理具也。由三密加持自身本有三部諸佛速疾顯發故云加持也。三密修行已成就故。即心具萬行見心正等覺證心大涅槃。發起心方便嚴淨心佛國。從因至果以無所住住於其心。如實覺知名顯得也。是三皆名即身成佛也。
　　問。三密加持速疾顯者其意如何。答。修眞言行者以三密爲門即身成佛故云爾。問。其三密者何。答。一身密。二語密。三心密。是爲三密。問。何故身口意名密。答。眞言行者以三業爲門即身具三密萬行即身成三密菩提。行者自知餘人不知故名密。
　　問。如何即身具三密萬行。即身證三密菩提耶。答。以手作印契起如來事業時。自身本有佛部諸尊以身爲門速疾顯矣。以口誦眞言開聲字實相時。自身本有蓮華部諸尊以語爲門速疾顯方以意觀滿月輪見眞淨菩提心時。自身本有金剛部諸尊以意爲門速疾顯也。所以云即身具三密萬行證三密菩提也。問。何故手作印契時。唯佛部諸尊顯而蓮華部金剛部不顯。口誦眞言時。唯蓮華部顯而佛部金剛部不顯。以意作妙觀時。
唯金剛部顯而何佛部蓮華部不顯耶。答。宗意以身口意配佛部蓮華部金剛部故云爾。又云。互共顯得三部。問。諸教皆共以身口意修萬行。雖爾非説即身顯得三部諸尊。今何立此義。答。彼顯教宗等不行三部三昧耶三密故。今此祕密宗行三三昧耶三密故爾耳。問。言三部三昧耶意何。答。言三昧耶有二義。問。其二義者如何。答。一者平等義。二誓願義。問。其言平等與本誓意何。答。結三部印作妙觀誦眞言時。得知衆生與佛平等故名平等義。又結印作觀誦眞言時。三部諸尊以本誓願必定顯發加持故名本誓義。問。諸教説滿萬行因於金剛以前得萬徳果于妙覺之位證遍法界理。今何云自身本有三部諸尊速疾顯耶。答。彼因圓果滿遍法界佛是顯教分齊。今意不爾。一切衆生自心中三部三昧耶諸尊遠離因果法然具故云爾。問。爾者違諸大乘經云三僧祇劫滿萬行因乃得成佛。答。彼亦顯大乘意。故龍樹菩薩菩提心論云。眞言法中即身成佛故是説三摩地法。於諸教中闕而不書也。又云。若人求佛惠。通達菩提心。父母所生身。速證大覺位。又彼菩薩云。譬如有遠行人若乘羊人久久至。若乘馬稍疾。若乘神通發心刹那至所詣（云云）如是文甚多不可具述。
　　問。六大無礙常瑜伽者。先其六大者何。答。地水火風空識此云六大。問。何故此六名大。答。此六遍一切有情非情故云大。問。云何此六大遍有情非情故得云即身成佛。答。此六大究竟是無不佛六大故。依六大遍云即身成佛。問。此六大是衆生六大。如何云無不佛六大。答。心佛及衆生是三無差別。故云無不佛六大。問。佛是覺者衆生是迷人心者是迷衆生心。如何云心佛及衆生是三無差別。答。此宗意於自他各各有自他故。云心佛及衆生是三無差別。問。其於自他各有自他故云三無差別意如何。答。自之本覺佛云自之自。自之煩惱身云自之他。他之本覺佛云他之自。他之煩惱身云他之他。自佛亦名衆生亦名心故。云是三無差別。問。於衆生而煩惱身可名自佛名他。如何佛名自煩惱身名他。答。衆生若不作惡業當是可佛。然造惡業作迷衆生故佛云自煩惱名他。由茲諸教云客塵煩惱（云云）。問。爾者血肉之身六大煩惱身之六大故不名佛六大耶。答。此煩惱身之六大是如來之六大種子字。字相字義故尚是名佛身六大等。
　　問。四種曼荼各不離者。先其四種曼荼羅者何答。摩訶曼荼羅。三昧耶曼荼羅。羯磨曼荼羅。達磨曼荼羅。此云四種曼荼羅。
　　問。其摩訶乃至達磨者其語如何。答。摩訶等是梵語。此云大曼荼羅。平等曼荼羅。事業威儀曼荼羅。法曼荼羅也。問。此四總名曼荼羅者其語如何。答。曼荼羅者翻爲壇場。即有多義。或名輪圓具足。亦名無比味無過上味。亦名發生。亦名聚集也。問。何故云輪圓具足等。答。具三密四智印等無量名義故云輪圓具足。如醍醐五味之中無比無過。是曼荼羅一切佛法中無比故名無比味無過上味。發生如來無量功徳故名發生。以如來眞實功徳集在一處。乃至十佛刹塵數差別智印輪圓輻湊翼輔大日心王。使一切衆生普門進趣故名聚集。問。爾此大曼荼羅以何爲體。餘亦爾。答。且約畫作三十七尊等形像畫繪爲大曼荼羅體。諸尊所持刀劍輪等爲平等曼荼羅體。㘿鑄刻等像爲事業威儀曼荼羅體。諸尊種子字書於尊位爲法曼荼羅體。問。何故形像畫繪名大曼荼羅。諸尊所持刀劍輪等名平等曼荼羅。㘿鑄刻等像名事業威儀曼荼羅。諸尊種子字名法曼荼羅耶。答。形像畫繪以黄白赤黒青五大色成故名大曼荼羅。六大普遍有情非情而其形種種不同。雖然其性平等故諸尊所持刀劍輪等名平等曼荼羅。隨如來事業差別而威儀各別故㘿鑄刻等像名事業威儀曼荼羅。諸尊種子字有軌則軌持義故名法曼荼羅也。問。爾者此四種曼荼羅但畫作形像具。於真實如來之所具耶。答。於真實佛亦具四種曼荼羅。問。云何具。答。忘相見色時五大色是大曼荼羅。忘色見相時事業威儀曼荼羅。諸尊所持本幖幟是平等曼荼羅法曼荼羅自爾有如來身中。問。茲形像四種曼荼羅與眞實如來四種曼荼羅。若爲相離爲當不相離。答。不相離也。問。既形像與眞實別。何云不相離。答。以三密加持時。茲形像曼荼羅則成眞實曼荼羅。所以不相離。問。若爾如眞實曼荼羅説法利生。爲形像曼荼羅説法利生耶。答。已云以三密加持時成眞實曼荼羅。如何不説法利生也。

　　問。重重帝網名即身者。其意如何。答。如帝網一珠影能現一切珠内一切珠影能現一珠内。互相渉入重重。我身法身能入一切法身。一切法身能入我身法身。重重渉入故名重重帝網名即身。問。若如帝網珠喩者珠影互相渉入其質各別不相渉入。自他身佛亦但佛影互相渉入而其質爲各別不入耶。答。不爾。於佛影質倶渉入。問。爾者有法喩不合之過失。如何免之。答。喩擧珠影渉入邊成自他身佛之影質共渉入義。不取珠質不渉入之邊。問。既自他身佛質各別如何相渉入耶。答。佛身無礙故互相渉入無妨也。問。自他身無礙相渉入者。爲彼此相和合雜亂而有。答。雖彼此相入。而不相和合雜亂。問。有形體色相之物必有質礙。何能渉入耶。答。於質礙有觸體變壞質礙。有方所示現質礙。佛身非變壞質礙故能渉入。
　　問。法然具足薩般若者。其義云何。答。我身中本來常住本覺佛名法然具足薩般若。
　　問。法然具足本覺佛者。若指佛性種子名本覺佛歟。爲當相好具足身而有耶。答。本來具足四種曼荼羅名本覺佛。問。若本覺佛法然具者。違瑜伽論等諸教説菩提果徳從種子因生本無今有佛。答。彼他縁大乘意也。非祕密莊嚴意也。問。若爾此祕密宗意依何等教立本覺佛。答。教證多有。且依毘盧舍那經。大蓮華部無障礙經。華嚴經。金剛頂經等建立此義。問。其經等文證如何。答。毘盧遮那經（名大日經）云我覺本不生。出過語言道諸過得解脱。遠離於因縁。知空等虚空。如實相智生。已離一切闇。第一實無垢（云云）。無障礙經云（名蓮華三昧經）歸命本覺心法身。常住妙法心蓮臺。本來莊嚴三身徳。三十七尊住心城。普門塵數諸三昧。遠離因果法然具。無邊徳海本圓滿。還我頂禮心諸佛。華嚴經云。遍詣十方求成佛。不知身心久成佛等（云云）金剛頂經云。普賢法身遍一切。無始無終無生滅（云云）。問。爾者佛已本來成了更無不成。如何衆生行自求佛果。答。彼衆生不解我身本來是佛。而生妄分別求成佛耳。問。若衆生本來是佛不可求更成佛者。不可有六道四生等受苦類。答。彼六趣衆生與毘盧遮那本無二體。但隨衆生種種妄想立名耳。問。佛本自是佛者。如何説法依師而得。更不可被光佛之教化。可自然顯得。答。若法依師而得者。即是戲論生滅之相。非法然佛自然惠。問。爾佛是自然之惠。則不修學而可得。亦不可受人。答。如來方便力以無相法身作種種名相。加持令諸衆生以因果法證得非因非果法也。

　　問。心數心王過刹塵者。誰心數心王耶。答。法然具足薩般若之心數心王也。問。其薩般若心數心王。若已成佛心數心王歟。若衆生心數心王歟。答。近指衆生心王。亦是已成佛心數心王也。問。何物名心數亦名心王。答。於金剛界七十三尊者。毘盧舍那是心王。餘七十二尊是心數也（七十三尊者五智。四度。十六大菩薩。四攝。八供。賢劫十六尊。又外護二十天也）於胎藏界會五百尊又毘盧舍那是心王餘是心數也。問。爾者唯七十三尊亦五百尊也。如何云過刹塵。答。尊等各有十佛刹微塵數普門三昧眷屬故云過刹塵也。問。此兩部海會塵數諸尊。若有一衆生身中。若總一切衆生佛云過刹塵歟。答。且於一衆生身内有若干塵數佛故云過刹塵。問。爾者仁王經云。唯佛一人居淨土。今何云於一衆生身中有過刹塵佛。答。彼顯教之佛。不眞言之佛。問。法身佛非對機説法。如何今云有多眷屬。答。爾也。此毘盧舍那不對機之佛。問。爾者何云多眷屬。答。彼具體法身内眷屬非應度機也。問。凡説法者爲度機也。彼佛既不對機爲誰説法。答。自受法樂故與本有塵數眷屬倶解説法。問。爾此宗佛不爲衆生説法。答。爲衆生説法。但現應化説法耳。

　　問。各具五智無際智者。且其五智者何等。答。法界體性智。大圓鏡智。平等性智。妙觀察智。成所作智。是名五智。問。此五智以何爲體。答。以毘盧舍地等五佛智慧如次爲五智體（金剛界五佛）問。何故大日如來智名法界體性智。餘佛智亦爾。答。法界體性智者。三密差別數過塵刹名之法界。諸法所依故曰體。法然不壞故名性。決斷分明故爲智。大圓鏡智者。謂自他三密無有邊際名之大也。具足不缺曰圓。實智高懸萬像影現曰鏡也。平等性智者。性淨智水不簡情非情故。彼此同如故。常住不變故曰平等性智。妙觀察智者。五眼高臨邪正不謬以爲名也。成所作智者。二利應作故曰所成。妙業必遂成之名也。問。五智者是五佛之智也。如何即名無際智也。答。
心王心數佛智一身内過塵刹。何況一切衆生身。故名無際智。問。爾者法相宗立四智。云何今宗立五智。答。法相宗意眞如法性名法界性不名智。此宗立法界體性具人法身心相好故。加以智名曰法界體性智。問。法相意眞如名智性。又名菩提斷。又名諸佛智慧。如何云不名智。答。彼宗意智之性名智性。非簡擇決了故名智。所以此宗殊曰法界體性智。問。爾者此法界體性智者。爲一切衆生法界體性智一一別體。爲當一體耶。答。一一別體不一體也。問。若爾違云一大法身周遍法界。答。如江河井池雖異其性即同。法身亦爾。衆生雖異法身是同。所以名周遍也。

　　問。圓鏡力故實覺智者其意如何。答。此頌意正成佛之義也。問。如何正成佛。答。如實知自心名正成佛故云圓鏡力故實覺智。問。如何如實知自心耶。答。眞言行者修行三密得成就時。如實見自心本有莊嚴藏。名如實知自心。問。其自心本有莊嚴藏者何物。答。本覺四種曼荼羅也。問。此本覺四種曼荼羅逕幾劫數得見。答。此宗意隨眞言行者修練成就一生得見之。問。爾者行者成就之時得見本覺曼荼羅名正成佛耶。答。爾也。問。若爾違法然具足薩般若名即身成佛。答。彼法然具足者約理具云即身成佛也。此圓鏡力故實覺智者約顯證云即身成佛。所以不違。問。成佛極離故經三無數劫方登妙覺。此宗修行何觀早得成佛耶。答。修行諸波羅蜜門者必逕于三無數劫方登覺位。今眞言行者依於月輪作字母觀。早得大菩提也。問。此宗意云即身成佛者。以斷煩惱即身成佛。若不斷煩惱即身成佛耶。答。宗意不斷煩惱而即身成佛。問。斷障成佛者是經論明文。今如何云不斷煩惱而即身成佛。答。此宗意悟煩惱即菩提故即身成佛。問。煩惱如何即菩提。答。煩惱本性即是菩提。問。煩惱本性既是菩提如何輪迴生死。答。不悟煩惱本性即菩提故輪迴生死。問。爾者世間之衆生起貪瞋癡等是起菩提。何不成佛而墮三惡趣。起菩提人何墮惡趣。答。不悟煩惱即菩提之人但起迷故墮惡趣。則由不會縁故。譬如石中火若遇打縁即出。又如雖有地中金而不知之時不能瑩之也。爰眞言行者從故師説即悟煩惱菩提無二故捨迷直至菩提也。如蓮華雖淨而不離泥。即善惡不二。制惡之時即成善。是故無煩惱者亦無菩提。若於此理能悟解者不墮惡趣。是故經云煩惱菩提體無二。又云。往昔精進捨生死。不知生死即涅槃。又無行經云。婬欲即是道。恚癡亦復然。如是文證非一。問。爾者不斷煩惱即身成佛者。違諸教云斷障成佛。又此眞言教以金剛斷障者如何。答。此宗煩惱轉歸明名爲斷障。不謂斷捨煩惱體。問。何故不斷捨耶。答。若不煩惱即菩提可斷捨之。煩惱即菩提故不斷捨歸眞。所以仁王經云。菩薩未成佛時以菩提爲煩惱。菩薩成佛時以煩惱爲菩提（云云）問。云何此義。答。於一物隨迷悟云煩惱又云菩提。是不異體物云爾耳。故大衍論云。以覺本源故名究竟覺。不覺本源故非究竟。問。眞言行者印身成佛者。何物爲因何物爲根何物爲究竟耶。答。菩提心爲因大悲爲根方便爲究竟也。問。其菩提心者何物。悲及方便何物。答。菩提心者白淨信心義也。悲者具大慈大悲也。方便者即醍醐妙果三密之源也。問。何故菩提心爲因慈悲爲根方便爲究竟。答。出過一切戲論如淨虚空。於内證所行得深信。薩般若心堅固不動。離業受生成眞性生。萬行功徳從此増長。故菩提心爲因。由自善根及與如來法界加持。所爲萬行妙業普於一切智地乃至無餘有情界皆悉生根。故云慈悲爲根。即彼萬行所成一切智智之果名爲方便。問。其白淨信心義爲菩提心者。何時白淨信心。其所爲萬行妙業如何生慈悲根。萬行所成一切智智之果是菩提。如何名方便。答。白淨信心者得觀我身中本有阿字并月輪名白淨信心也。以無住心所行即由大悲地界所執持故。大悲火界所温育故。大悲水界所滋潤故。大悲風界所開發生故。大悲虚空不障礙故。無量度門任運開發。由如牙莖枝葉次第荘嚴。如是大慈悲萬行所成一切智智之果。内具方便故起利他方便業。所以菩提名方便。問。如何觀阿字并月輪爲白淨。又萬行所成一切智智之果。爲本有果爲今有果。答。生決定誓願。一向志求一切智智。必當普度法界衆生者。由自心本有阿字并月輪加持力也。所以觀阿字月輪名白淨信心也。憐愍之心徹於骨髓。諸有所作皆爲建立衆生。必使成就無盡法界之樂度脱無餘衆生之苦。名慈悲也。萬行所成一切智智之果者本有之果不始有也。問。此之因根究竟三種。爲次第而起爲同時相應。答。若約能求之心次第生起。若約所求之心者因果同時不前後次第也。問。何故爾耶。答。眞言行者初入輪壇。開眞淨菩提心。發三密萬行。顯得本有菩提故。約能求心前後次第生起顯證。雖爾此菩提心與行果法然具足於我身故。約所求同時具足也。問。何爲究竟即身成佛。答。如實知自心。是云究竟即身成佛。故頌文云圓鏡力故實覺智也。問。何如實知自心。答。見諸法本不生際名如實知自心。問。如何見諸法本不生際名如實知自心。答。見衆生究竟是佛。名見諸法本不生際。是則如實知自心也。

　　問。見衆生究竟是佛如何。答。悟衆生自心即是一切智智。而如實覺知自心本有祕密莊嚴藏。云見衆生究竟是佛。問。如何如實覺知自心本有祕密荘嚴藏。答。眞言行者眞語爲門。自心發菩提即心具萬行。見心正等覺證心大涅槃。發起心方便嚴淨心佛國。以無所住而住其心。是名一切知者一切見者等。故云如實覺知自心本有祕密莊嚴藏。問。其自心本有祕密荘嚴藏者是何物。答。是本有四種法身也。問。其本有四種法身者何。答。一自性身。二受用身。三變化身。四等流身也。問。更有自性及等流淺深不同之名。何皆名法身。答。且就竪義。雖有不同之名。而此宗所立變化等流之佛法然有佛故。不同彼顯教宗等所立本無今有應化之佛。又就横義皆是毘盧遮那具體法身也。是以皆名法身。問。更有四身淺深不同之名。今依何等文證立皆名法身義。答。文證巨多。今且依金剛頂分別聖位經立之。其文云。自性及受用。變化并等流。佛徳三十六。皆同自性身。并以法界身。總成三十七也。又金剛頂三摩地法歸敬分云。歸命毘盧舍那佛。身口意業遍虚空（乃至）四種法身三世佛（云云）。

即身成佛義一卷（未終）

即身成佛義

　　問。眞言宗立即身成佛耶。答。立之。問。其立方何。答。即身成佛有三種。問。其三種者何等耶。答。言三種。一者理具即身成佛。二者加持即身成佛。三者顯得即身成佛也。問。其理具乃至顯得即身成佛意如何。答。一切衆生自心中金剛胎藏曼荼羅遠離因果法然具云理具即身成佛也。由三密加持自身本有三部諸尊速疾顯發故云加持即身成佛也。三密修行已成就故。即心具萬行。見心正等覺證心大涅槃。發起心方便嚴淨心佛國。從因至果以無所住住於其心。如實覺知名顯得即身成佛也。
　　問。此三種即身成佛。依何文證誰人立之耶。答。依大日金剛頂等。又唐大阿闍梨作頌成立此義。阿闍梨云。

　　六大無礙常瑜伽　　四種曼荼各不離
　　三密加持速疾顯　　重重帝網名即身
　　法然具足薩般若　　心數心王過刹塵
　　各具五智無際智　　圓鏡力故實覺智（云云）

　　故立即身成佛也。問。此頌相配三種即身成佛云何。答。依頌初四句立加持即身成佛。依次三句立理具即身成佛。依終句立顯得即身成佛。問。爾者違諸大乘經云三阿僧祇劫滿萬行因乃得成佛。答。彼亦顯大乘意。故龍樹菩提心論云。眞言法中即身成佛故是説三摩地法。於諸教中闕而不書。又云。若人求佛惠。通達菩提心。父母所生身。速證大覺位。又彼菩薩云。譬如有遠行人若乘羊久久至。若乘馬稍疾。若乘神通發心刹那至所詣（云云）如是文甚多不可具述。
　　問。六大無礙常瑜伽者。先六大者何。答。地水火風空識。此云六大。問。何故此名六大。答。此六遍一切有情非情故云大。
　　問。云何此六大遍有情非情故得云即身成佛。答。此六大究無不佛六大故。依六大遍云即身成佛。問。此六大是衆生六大。如何云無不佛六大。答。心佛及衆生是三無差別。故云無不佛六大。問。佛是覺者衆生是迷人。心者是迷衆生心。如何云心佛衆生是三無差別。答。此宗意於自他各各有自他故云心佛及衆生是三無差別。
　　問。其於自他各有自他故云三無差別意如何。答。自之本覺佛云自。自之煩惱身云自之他。他之本覺佛云他之自。他之煩惱身云他之他。指自佛亦名衆生亦名心。故云是三無差別。問。於衆生而煩惱身可名自佛名他。如何佛名自煩惱身名也。答。衆生若不作惡業當是可佛。然造惡業作迷衆生故佛云自煩惱云他。由茲諸教云客塵煩惱（云云）問。爾者是血肉之身六大煩惱身六大故不名佛六大耶。答。此煩惱身之六大是如來之六大之種子字。字相字義故尚是名佛六大等。
　　問。四種曼荼各不離者。何等四種耶。答。摩訶曼荼羅。三昧耶曼荼羅。羯磨曼荼羅。達磨曼荼羅。此云四種曼荼羅。問。其摩訶三昧耶羯磨達磨者何言耶。答。大曼荼羅。平等曼荼羅。事業威儀曼荼羅。法界曼荼羅之言也。問。摩訶三昧耶羯磨達磨之言爾也。曼荼羅者何之言。答。於翻此曼荼羅有多義。云輪圓具足。亦無比味無過上味。亦發生亦聚集也。問。何故云輪圓具足耶。答。具足三密四智印等無量名義故云輪圓具足。如醍醐五味之中無比無過。是曼荼羅一切佛法中無比故云無比味無過上味。發生如來無量功徳故云發生。以如來眞實功徳集在一處。乃至十佛刹塵數差別智印輪圓輻湊翼輔大日心王。使一切衆生普門進趣故云聚集。問。爾者此大曼荼羅以何爲體。餘亦爾。答。且約畫作三十七尊等形像畫繪爲大曼荼羅體。諸尊所持刀劍輪等爲平等曼荼羅體。㘿鑄刻等像爲事業威儀曼荼羅體。諸尊種子字書於尊位爲法曼荼羅體。問。何故形像綵繪名大曼荼羅。諸尊所持刀劍等名平等曼荼羅。㘿鑄刻等像名事業威儀曼荼羅。諸尊種子字名法曼荼羅耶。答。形像畫繪以黄白赤黒青五大色成故名大曼荼羅。以六大普遍有情而平等成故諸尊所持刀劍輪等名平等曼荼羅。隨如來事業差別而威儀各別故鑄等像名事業威儀曼荼羅。諸尊種子字有軌持軌則義故名法曼荼羅也。問。爾者此四種曼荼羅但畫作形像具。於眞實如來之所具耶。答。於眞實佛亦具四種曼荼羅。問。云何具。答。忘相見色時五大色是大曼荼羅。忘色見相時事業威儀曼荼羅。諸尊所持本幖幟是平等曼荼羅。法曼荼羅自爾在如來身中。問。茲形像四種曼荼羅與眞實如來四種曼荼羅。若爲相離爲當不相離。答。不相離也。問。既形像與眞實別。何云不相離答。以三密加持時。茲形像曼荼羅則成眞實曼荼羅。所以不相離。問。若爾者如眞實曼荼羅説法利生。爲形像曼荼羅説法利生耶。答。已云以三密加持時成眞實曼荼羅。如何不説法利生耶。難問答通耳。
　　
　　問。頌中云三密加持速疾顯。其意如何。答。修眞言行者以三密爲門即身成佛故云爾。問。其三密何。答。一身密。二語密。三心密。是云三密。問。何故身口意名密。答。眞言行者以三密爲門。即身具三密萬行。即身成三密菩提。故名密。問。如何即身具三密萬行。即身證三密菩提。答。以手作印契起如來事業時。自身本有佛部諸尊以身爲門速疾顯以口誦眞言開聲字實相時。自身本有蓮華部諸尊以語爲門速疾顯。以意觀滿月輪見眞淨菩提心時。自身本有金剛部諸尊以意爲門速疾顯也。所以云即身具三密萬行證三密菩提也。問。何故手作印契時唯佛部諸尊顯而蓮華部金剛部不顯。口誦眞言時唯蓮華部顯而佛部金剛部不顯。心作妙觀時唯金剛部顯而何佛部蓮華部不顯耶。答。宗意以身口意配佛部蓮華部金剛部故云爾。又云。互共顯得三部。問。諸教共以身口意修萬有。雖爾非説即身顯得三部諸尊。今何故立此義。答。彼顯教宗等不行三部三昧耶三密故。今此祕密宗行三昧耶三密故爾耳問。言三部三昧耶意何。答。言三昧耶有二義。問。其二義者如何。答。一者平等義。二者本誓義。問。其言平等本誓意何。答。結三部三昧耶印作妙觀誦眞言時。衆生與佛成平等故云平等義。又結印作觀誦眞言時。三部諸尊以本誓願必定顯發加持故云本誓義。問。諸教説滿萬行因於金剛以前。得萬徳果于妙覺位。證遍法界理。今何云自身本有三部諸尊速疾顯耶。答。彼因圓果滿遍法界佛是顯教分齊。今意不爾。一切衆生自心中三部三昧耶諸尊。遠離因果法然具故云爾。

　　問。重重帝網名即身者。其意如何。答。如天帝網珠一珠影能現一切珠内。一切珠影現一珠内。互相渉入重重。我身法身重重渉入故名重重帝網名即身。問。如帝網珠喩者。一珠影互相渉入。其質各別不相渉入。自他身佛亦但佛影互渉入。而其質爲各別不入耶。答。不爾。於佛影質倶渉入。問。爾者有法喩不合之過失。如何免之。答。喩擧珠影渉入一邊成自他身佛之影質共渉入義。不取珠質不渉入之邊。問。既自他身佛質各別。如何相渉入耶。答。佛身無礙故互渉入無妨也。問。自他身佛無礙相渉入者。爲彼此相和合雜亂而有。答。雖彼此渉入而不相和合雜亂。問。有形體色相之物必有質礙。何能渉入耶。答。於質礙有觸體變壞質礙。方所示現質礙。佛身非變壞質礙身故渉入。

　　問。頌云法然具足薩般若者何物。答。我身中本來常住本覺佛名法然具足薩般若。
　　問。其法然具足本覺佛者。若佛性種子名本覺佛歟爲當相好具足身而有耶。答。本來具足是四種曼荼羅名本覺佛。問。若本覺佛法然具者。違瑜伽論等諸教説菩提果徳從種子因生本無今有佛。答。彼他縁大乘意也。非祕密莊嚴意也。問。若爾者此祕密宗意依何等教立本覺佛。答。教證多有。且依毘盧舍那經。大蓮華部無障礙經。華嚴經。金剛頂經等建立此義。問。其經等如何。答。大日經云。我覺本不生。出過語言道諸過得解脱。遠離於因縁。知空等虚空。如實相智生。已離一切暗。第一實無垢（云云）無障礙經云。歸命本覺心法身。常住妙法心蓮臺。本來具足三身徳。三十七尊住心城。普門塵數諸三昧。遠離因果法然具。無邊徳海本圓滿等（云云）華嚴經云。遍詣十方求成佛。不知身心久成佛等（云云）金剛頂經云。普賢法身遍一切。無始無終無生滅等（云云）。問。爾者佛已本來成竟更無不成。如何衆生行自求佛果。答。彼衆生不解我身本來是佛。而生妄分別求成佛耳。問。若衆生本來是佛不可求成佛。更不可有六道四生等受苦類。答。彼六趣衆生與毘盧舍那本無二體。但衆生隨種種妄想立種種名耳。問。佛本自是佛者如何説法依師而得。更不可被先佛之教化。可自然顯得。答。若法依師而得者即是戲論生滅之相。非法然佛自然惠。問。爾佛是自然之惠。則不修學而可得。亦不可授人。答。如來方便力以無相法身作種種名相加持。令諸衆生以因果法證得非因非果法也。

　　問。頌文云心數心王過刹塵者。誰心數心王耶。答。法然具足薩般若之心數心王也。
　　問。其薩般若心數心王。若已成佛心數心王歟。若衆生心數心王歟。答。近指衆生心數心王。亦是已成佛心數心王也。問。何物名心數亦名心王。答。於金剛界七十三尊者。毘盧舍那是心王。餘七十二尊是心數也。於胎藏界會五百尊者。毘盧遮那名心王。餘四百九十九尊名心數。問。爾者唯七十三尊亦五百尊也。如何云過刹塵。答。一一尊等各有十佛刹微塵數普門三昧眷屬。故云過刹塵。問。此兩部海會塵數諸尊。若有於一衆生身中。若總一切衆生佛云過刹塵。答。且於一衆生身内有若干塵數佛。故云過刹塵佛。問。爾者仁王經云唯佛一人居淨土。今何云於一衆生身中有過刹塵佛。答。彼約顯教之佛。不眞言之佛也。問。法身佛非對機説法佛。如何今云有多眷屬。答。爾也。此毘盧舍那不對機佛。問。爾者何云多眷屬。答。彼法身内眷屬非應度機。問。凡説法者爲度機也。彼佛既不對機爲誰説法。答。自受法樂故。與本有塵數眷屬倶解説法。問。爾者此宗佛不與衆生説法。答。爲衆生説法。但現應化説法耳。

　　問。頌文云各具五智無際智者。且其五智者何。答。法界體性智。大圓鏡智。平等性智。妙觀察智。成所作智。是名五智。問。此五智以何爲體。答。以毘盧遮那等五佛智惠如次爲五智體。問。何故大日如來智名法界體性智。餘佛智亦爾。答。法界體性智者。三密差別數過刹塵名之法界。諸法所依故曰體。法然不壞故名性。決斷分明故爲智。大圓鏡智者。謂自他三密差別無有邊際名之大。具足不缺曰圓。實智高懸萬像影現曰鏡也。平等性智者。性淨智水不簡情非情故。彼此同如故。常住不變故曰平等性智。妙觀察智者。五眼高臨邪正不謬以爲名。成所作智者。二利應作故曰所作。妙業必遂成之名也。問。五智者是五佛之智也如何即云無際智。答。心王心數佛智一身内過塵刹。何況一切衆生身。故云無際智。問。爾者法相宗立四智。云何眞言宗立五智。答。法相宗意眞如法性名法界體性不名智。此宗意立法界體性具人法身心相好故。加以智名曰法界體性智。問。法相意眞如名智性。又名菩提斷。又名諸佛智惠。如何云不名智。答。彼宗意智之性。非簡擇決了故名智。所以此宗殊曰法界體性智。問。爾者此法界體性智者。爲一切衆生法界體性智一一別體。爲當一體耶。答。一一別體不一體也。問。若爾者違云一大法身遍法界。答。如江河井池雖異其性即同。法身亦爾。衆生雖異法身是同。所以名周遍也。

　　問。頌文云圓鏡力故實覺智者。其意如何。
　　答。此頌意顯正成佛。問。如何正成佛。答。如實知自心名正成佛。故云圓鏡力故實覺智。問。如何如實知自心耶。答。眞言行者修行三密得成就時。如實見自心本有莊嚴藏名如實知自心。問。其自心本有莊嚴藏者何物。答。本覺四種曼荼羅也。
　　問。此本覺四種曼荼羅經幾劫數得見，答。此宗意隨眞言行者修練成就一生得見之。問。爾者行者成就之時。得見本覺曼荼羅名正成佛。答。爾也。問。若爾違法然具足薩般若名即身成佛。答。於即身成佛有三。一理具二加持三顯證。彼法然具足薩般若者約理具云即身成佛。此圓鏡力故實覺智者約顯證云即身成佛。所以不違。問。
成佛極難故菩薩經三無數劫方可登妙覺。此宗修何觀早得成佛耶。答。修行波羅蜜門者必經三無數劫方登覺位是眞覺位。今眞言行者。依於月輪作字母觀。速得大菩提也。問。此宗意云即身成佛者。以斷煩惱即身成佛。若不斷煩惱即身成佛耶。答。宗意不斷煩惱而即身成佛。問。斷障成佛者是經論明文。今如何云不斷煩惱而即身成佛。答。此宗意悟煩惱即菩提云即身成佛。問。如何煩惱即菩提。答。煩惱本性即是菩提。故云煩惱即菩提。問。煩惱本性即菩提如何輪迴生死。答。不悟煩惱本性即菩提故輪迴生死。問。爾者世間衆生起貪瞋癡等是起菩提。如何不成佛而墮三惡趣。起菩薩人何墮惡趣。答。不悟煩惱即菩提之人。但起迷無悟故墮惡趣。悟煩惱即菩提之人。但思菩提不趣迷故即身成佛。問。以何得知煩惱即菩提。答。經文云。煩惱菩提體無二。又云。往昔精進捨生死。不知生死即涅槃。又無行經云。婬欲即是道恚癡亦..復然。如是文非一。問。爾者不斷煩惱即身成佛者。違諸教云斷障成佛。又眞言教云金剛斷障耶。答。此宗煩惱轉歸明名爲斷障。不謂斷捨煩惱體。問。何故不斷捨耶。答。是不煩惱即菩提可斷捨之。煩惱即菩提故不斷捨歸眞所。故仁王經云。菩薩未成佛時以菩提爲煩惱。菩薩成佛時以煩惱爲菩提（云云）問。云何此義。答。於一物隨迷悟云煩惱又云菩提。是不異體物云爾耳。故大衍論云。以覺本源故名究竟覺。不覺本源故非究竟。問。眞言行者即身成佛者。何物爲因何物爲根何物爲究竟耶。答。菩提心爲因大悲爲根方便爲究竟也。問。其菩提心者何物。悲及方便何物。答。菩提心者白淨信心義也。悲者具大慈大悲之心也。方便者即是醍醐妙果三密之源也。問。何故菩提心爲因大悲爲根方便爲究竟。答。出過一切戲論如淨虚空。於内證所行得深信薩般若爲心。堅固不動離業受生成眞性生萬行功徳從此増長故。菩提心爲因。由自善根及與如來法界加持。所爲萬行妙業。普於一切智地乃至無餘有情界皆悉生根。故云大悲爲根。即彼萬行所成一切智智之果名爲方便。問。其白淨信心義爲菩提心者何時白淨信心。其所爲萬行妙業又如何生慈悲根。又萬行所成一切智智之果是菩提。如何名方便。答。白淨信心者得觀我身中本有阿字并月輪名白淨信心也。以無住心所行即由大悲地界所執持故。大悲火界所温育故。大悲水界所滋潤故。大悲風界所開發生故。大悲虚空無障礙故。無量度門任運開發。由如牙莖枝葉次第莊嚴。如是大慈悲萬行所成一切智智之果。内具方便故起利他方便業。所以菩提名方便。

    問。如何觀^h□字并月輪爲白淨。又萬行所成一切智智果爲本有果爲今有果。答。生決定誓願。一向志求一切智智。必當普度法界衆生。由自心本有^h□字并月輪加持力也。所以觀^h□字月輪名白淨信心也。憐愍之心徹於骨髓。諸有所作皆爲建立衆生。必使成就無盡法界之樂度脱無餘衆生之苦名慈悲也。萬行所成一切智智之果者本有之果不始有也。問。此之因根究竟三種爲次第起爲同時相應。答。若約能求之心次第生起。若約所求心者因果同時不前後次第也。問。何故爾耶。答。眞言行者初入輪壇。開眞淨菩提心發三密萬行顯得本有菩提故。約能求心前後次第生起顯證。雖爾此菩提心與行果法然具足於我身。約所求同時具足也。問。何云究竟即身成佛答。如實知自心。是云究竟即身成佛。故頌文云圓鏡力故實覺智也。問。何如實知自心。答。見諸法本不生際云如實知自心。問。如何見諸法本不生際。答。自心見本有阿字本不生際。是則如實知自心。問。見衆生究竟是佛如何。答。悟衆生自心即是一切智智。而如實覺知自心本有祕密莊嚴藏。云見衆生究竟是佛。問。如何如實覺知自心本有祕密莊嚴藏。答。眞言行者眞語爲門。自心發菩提即心具萬行。見心正等覺證心大涅槃。發起心方便嚴淨心佛國。以無所住而住其心。是名一切智智一切智者一切見者等。故云如實覺知自心本有祕密荘嚴藏。問。其自心本有祕密者是何物。答。是本有四種法身也。
　　問。其本有四種法身者何。答。一自性心。二受用身。三變化身。四等流身。問。既有自性及等流等淺深不同之名何皆名法身。答。且就竪義雖有不同之名。而今宗所立變化等流之佛是法然本有佛故。不同彼顯教宗等所立本無今有應化之佛。又就横義皆是毘盧舍那具體法身。是以皆名法身。
　　問。既有四身淺深不同之名。今依何等文證立皆法身義。答。文證巨多。今且依金剛頂分別聖位經立之。其文云。

　　自性及受用　　變化并等流
　　佛徳三十六　　皆同自性身
　　并法界身故　　成三十七也

即身成佛義（終）


即身成佛義　　2428F

  　問云。理具乃至顯得即身成佛意如何。答。一切衆生自心中金剛胎藏曼荼羅遠離因果法然具云理具即身成佛也。由三密加持自身本有三部諸尊速疾顯發故云加持即身成佛也。三密修行已成就故即心具萬行。見心正等覺證心大涅槃。發起心方便嚴淨心佛國。從因至果以無所住住於其心。如實覺知名顯得即身成佛也。問。此三種即身成佛依何文證建立耶。答。依大日金剛。問。立即身成佛意何。答。於即身成佛有三種。問。其三種何。答。一理具即身成佛。二加持即身成佛。三顯得即身成佛。問。如何云理具即身成佛。餘亦爾。答。唐大阿闍梨即身成佛頌云。六大無礙常瑜伽等（依此頌立三種）。問。此頌相配三種即身成佛云何。答。依頌初四句立加持即身成佛。依次三句立理具既身成佛。依終句立顯得即身成佛。問。今立即身成佛意如何。答。於立即身成佛有多意。問。其意何答。頌日

　　六大無礙常瑜伽　　四種曼荼各不離
　　三密加持速疾顯　　重重帝網名即身
　　法然具足薩般若    心數心王過刹塵
　　各具五智無際智　　圓鏡力故實覺知

　　故立即身成佛也（若問頌訓讀乎）。
　　問。頌中云三密加持速疾顯。其意如何。答。修眞言行者以三密爲門即身成佛故云爾。問。其三密何。答。一身密二語密三心密。是云三密。問。何故身口意名密。答。眞言行者以三密爲門。即身具三密萬行。即身成三密菩提。故名密。問。如何即身具三密萬行。即身證三密菩提。答。以手作印契起如來事業時。自身本有佛部諸尊以身爲門速疾顯矣。以口誦眞言開聲字實相時。自身本有蓮華部諸尊以語爲門速疾顯號。以意觀滿月輪見眞淨菩提時。自身本有金剛部諸尊以意爲門速疾顯也。所以云即身具三密萬行證三密菩提也。問。何故手作印契時唯佛部諸尊顯而蓮華部金剛部不顯。口誦眞言時唯蓮華部顯而佛部金剛部不顯。心作妙觀時唯金剛部顯而何佛部蓮華部不顯耶。答。宗意以身口意配佛部蓮華部金剛部故云爾。又云互共顯得三部。問。諸教共以身口意修萬行。雖爾非説即身顯得三部諸尊。今何故立此義。答。彼顯教宗等不行三部三昧耶三密故。今此祕密宗行三昧耶三密故爾耳。問。言三部三昧耶意何。答。言三昧耶有二義。問。其二義者如何。答。一者平等義。二者本誓義。問。其言平等本誓意何。答。結三部三昧耶印作妙觀誦眞言時。衆生與佛成平等故云平等義。又結印作觀誦眞言時。三部諸尊以本誓願必定顯發加持故云本誓義。問。諸教説滿萬行因於金剛以前。得萬徳果于妙覺之位證遍法界理。今何云自身本有三部諸尊速疾顯耶。答。彼因圓果滿遍法界佛是顯教分齊。今意不爾。一切衆生自心中三部三昧耶諸尊遠離因果法然具故云爾。問。爾者違諸大乘經云三僧祇劫滿萬行因乃得成佛。答。彼亦顯大乘意。故龍樹菩提心論云。眞言法中即身成佛故是説三摩地法。於諸教中闕而不書也。又云。若人求佛惠。通達菩提心。父母所生身。即證大覺位。又彼菩薩云。譬如有遠行人。若乘羊久久至。若乘馬稍疾。若乘神通發心刹那至所詣（云云）如是文甚多不可具述。問。六大無礙常瑜伽者。先其六大者何。答。地水火風空識。此云六大。問。何故此名六大。答。此六遍一切有情非情故云大。問。云何此六大遍有情非情故。可云即身成佛。答。此六大究是無不佛六大故。依六大遍云即身成佛。問。此六大是衆生六大。如何云無不佛六大。答。心佛及衆生是三無差別故云無不佛六大。問。佛是覺者。衆生是迷人。心者是迷衆生心。如何云心佛及衆生是三無差別。答。此宗意於自他各各有自他故云心佛及衆生是三無差別。
　　問。其於自他各自他故云三無差別意如何。答。自之本覺佛云自之自。自之煩惱身云自之他。他之本覺佛云他之自。他之煩惱身云他之他。指自佛亦名衆生亦名心。故云是三無差別。問。於衆生而煩惱身可名自佛名他。如何佛名自煩惱身名他。答。衆生若不作惡業當是可佛。然造惡業作迷衆生故佛云自煩惱云他。由茲諸教云客塵煩惱（云云）問。爾者是血肉之身六大煩惱身六大故不名佛六大耶。答。此煩惱身之六大是如來之六大之種子字。字相字義故尚是名佛身六大等。問。重問四種曼荼羅各不離者。先其四種曼荼羅者何。答。摩訶曼荼羅。三昧耶曼荼羅。羯磨曼荼羅。達摩曼荼羅。此云四種曼荼羅。問。其摩訶三昧耶羯磨達摩者。何云言耶。答。大曼荼羅平等曼荼羅事業威儀曼荼羅法曼荼羅之言也。問。摩訶三昧耶羯磨達摩之言爾也。曼荼羅者何之言。答。於翻此曼荼羅在多義。云輪圓具足。亦無比味無過上味。亦發生亦聚集也。問。何故云輪圓具足等耶。答。具足三密四智印等無量名義故云輪圓具足。如醍醐五味之中無比無過。是曼荼羅輪一切佛法中無比故云無比味無過上味。發生如來無量功徳故云發生。以如來眞實功徳集在一處。乃至十佛刹塵數差別智印輪圓湊翼輔大日心王。使一切衆生普門進趣故云聚集。問。爾者此大曼荼羅以何爲體。餘亦爾。答。且約畫作三十七尊等形像畫繪爲大曼荼羅體。諸尊所持刀劍輪等爲平等曼荼羅體㘿鑄刻等像爲事業威儀曼荼羅體諸尊種子字書於尊位爲法曼荼羅體。問。何故形像畫繪名大曼荼羅。諸尊所持刀劍等名平等曼荼羅。㘿鑄刻等像名事業威儀曼荼羅。諸尊種子字名法曼荼羅耶。答。形像畫繪以黄白赤黒青五大色成故名大曼荼羅。以六大普遍有情非情而平等成故。諸尊所持刀劍輪等名平等曼荼羅。隨如來事業差別而威儀各別故㘿刻等像名事業威儀曼荼羅。

　　諸尊種子字有軌則軌持義故名法曼荼羅也。問。爾者此四種曼荼羅但畫作形像具。於眞實如來之所具耶。答。於眞實佛亦具四種曼荼羅。問。云何具。答。忘相見色時五大色是大曼荼羅。忘色見相時事業威儀曼荼羅。諸尊所持本標幟是平等曼荼羅。法曼荼羅自爾有如來身中。問。茲形像四種曼荼羅與眞實如來四種曼荼羅。若爲相離爲當不相離。答。不相離也。問。既形像與眞實別。何云不相離。答。以三密加持時。茲形像曼荼羅則成眞實曼荼羅。所以不相離。問。若爾如眞實曼荼羅説法利生。爲形像曼荼羅説法利生耶。答。已云以三密加持時成眞實曼荼羅。如何不説法利生也。問答難通耳。問。重重帝網名即身者。其意如何。答。如天帝網珠一珠影能現一切珠内。一切珠影能現一珠内。互相渉入重重。我身法身能入一切身法身。一切身法身能入我身法身重重渉入故名重重帝網名即身。問。如帝網珠喩者。一珠影互相渉入。其質各別不相渉入。自他身佛亦但佛影互渉入。而其質爲各別不入耶。答。不爾。於佛影質倶渉入。問。爾者有法喩不合之過失。如何免之。答。喩擧珠影渉入一邊成自他身佛之影質共渉入義。不取珠質不渉入之邊。問。既自他身佛質各別。如何相渉入耶。答。佛身無礙故互渉入無妨也。問。自他身佛無礙相渉入者。爲彼此相和合雜故而有。答。雖彼此相入而不相和合雜亂。問。有形體色相之物必有質礙。何能渉入耶。答。於質礙觸體變壞質礙有方所示現質礙。佛身非變壞質礙身故能渉入。

　　問。頌云法然具足薩婆若者何物。答。我身中本來常住本覺佛名法然具足薩般若。問。其法然具足本覺佛者。若佛性種子名本覺佛歟。爲當相好具足身而有耶。答。本來具足是四種曼荼羅名本覺佛。問。若本覺佛法然具者違瑜伽論等諸教説菩提果徳從種子因生本無今有佛。答。彼他縁大乘意也。非祕密莊嚴意也。問。若爾此祕密宗意依何等教立本覺佛。答。教證多有。且依毘盧舍那經。大蓮華部無障礙經。華嚴經。金剛頂經等建立此義。問。其經等如何。答。大日經云。我覺本不生。出過語言道。諸過得解脱。遠離於因縁。知空等虚空。如實相智生。已離一切闇。第一實無垢（云云）無障礙經云。歸命本覺心法身。常住妙法心蓮臺。本來莊嚴三身徳。三十七尊住心城。普門塵數諸三昧。遠離因果法然具。無邊徳海本圓滿等（云云）華嚴經云。遍詣十方求成佛。不知身心久成佛（云云）金剛頂經云。普賢法身遍一切。無始無終無生無滅等（云云）問。爾者佛已本來成了更無不成。如何衆生行自求佛果。答。彼衆生不解我身本來是佛。而生妄分別求成佛耳。問。若衆生本來是佛不可求更成佛者。不可有六道四生等受苦類。答。彼六趣衆生與毘盧舍那本無二體。但隨衆生種種妄想立種種名耳。問。佛本自是佛者。如何説法依師而得。更不可被先佛之教化。可自然顯得。答。若法依師而得者即是戲論生滅之相。非法然佛自然惠。

　　問。爾佛是自然之惠。則不修學而可得。亦不可授人。答。如來方便力以無相法身作種種名相加持。令諸衆生以因果法證得非因非果法也。問。頌文云心數心王過刹塵者。誰心數心王耶。答。法然具足薩般若之心數心王也。問。其薩般若心數心王若已成佛心數心王歟。若衆生心數心王。答。近指衆生心數心王。亦是已成佛心數心王也。問。何物名心數亦名心王。答。於金剛界七十三尊者。毘盧舍那是心王。餘七十二尊是心數也。於胎藏界會五百尊者。毘盧舍那名心王。餘四百九十九尊名心數。問。爾者唯七十三尊亦五百尊也。如何云過刹塵。答。尊等各有十佛刹微塵數普門三昧眷屬故云過刹塵。問。此兩部海會塵數諸尊。若有一衆生身中。若總一切衆生佛云過刹塵。答。且於一衆生身内有若干塵數佛。故云過刹塵佛。問。爾者仁王經云。唯佛一人居淨土。今何云於一衆生身中有過刹塵佛。答。彼約顯教之佛。不眞言之佛也。問。法身佛非對機説法佛。如何今云有多眷屬。答。爾也。此盧舍那不對機佛。問。爾者何云多眷屬。答。彼見體法身内眷屬非應度機同爾者此佛法也。問。凡説法者爲度機也。彼佛既不對機爲誰説法。答。自受法樂故。與本有塵數眷屬倶解説法。問。爾此宗佛不與衆生説法。答。爲衆生説法。但現應化説法耳。問。頌文云各具五智無際智者。且其五智者何。答。法界體性智。大圓鏡智。平等性智。妙觀察智。成所作智。是名五智。

　　問。此五智以何爲體。答。以毘盧舍那等五佛智惠如次爲五智體。問。何故大日如來智名法界體性智。餘佛智亦爾。答。法界體性智者。三密差別數過塵刹名之法界。諸佛所依故曰體。法然不壞故名性。決斷分明故爲智。大圓鏡智者。謂自他三密無有邊際名之大也。具足不缺曰圓。實智高懸萬像影現曰鏡也。平等性智者。性淨智水不簡非情故。故彼此同數故。常住不變故。曰平等性智。妙觀察智者。五眼高臨邪正不謬以爲名。成所作智者二利應作故曰所作。妙業必遂成之名也。問。五智者是五佛之智也。如何即云無際智。答。心王心數佛智一身内過塵刹。何況一切衆生身。故云無際智。問。爾者法相宗立四智。云何眞言宗立五智。答。法相宗意眞如法性名法界體性不名智。此宗立法界體性具人法心相好故。加以智名曰法界體性智。問。法相意眞如名智性。又名菩提斷又名諸佛智惠。如何云不名智。答。彼宗意智之性名智性。非簡擇決了故名智。所以此宗殊曰法界體性智。問。爾者此法界體性智者。爲一切衆生法界體性智一一別體。爲當一體耶。答。一一別體不一體也。問。若爾者違云一大法身遍法界。答。如江河井池雖異其性即同。法身亦爾。衆生雖異法身是同。所以名周遍也。問。頌文云圓鏡力故實覺智者。其意如何。答。此頌意顯正成佛。問。如何正成佛。答。如實知自心名正成佛。故云圓鏡力故實覺智。問。如何如實知自心耶。答。眞言行者修行三密得成就時。如實具自心本有莊嚴藏。名如實知自心。問。其自心本有荘嚴藏者何物答。本覺四種曼荼羅也。

　　問。此本覺四種曼荼羅逕幾劫數得見。答。此宗意隨眞言行者修練成就一生得見之。問。爾者行者成就之時。得見本覺曼荼羅名正成佛耶。答。爾也。問。若爾違法然具足薩婆若名即身成佛。答。於即身成佛有三。一理具二加持三顯證。彼法然具足薩般若者約理具云即身成佛。此圓鏡力故實覺智者約顯證云即身成佛。所以不違。問。成佛極難故菩薩經三無數劫方登妙覺。此宗修何觀早得成佛耶。答。修行諸波羅蜜門者必逕三無數劫方登覺位今眞言行者依於月輪作字母觀早得大菩提也。問。此宗意云即身成佛者。以斷煩惱即身成佛。若不斷煩惱即身成佛耶。答。宗意不斷煩惱而即身成佛。

　　問。斷障成佛者是經論明文。今如何云不斷煩惱而即身成佛。答。此宗意云。悟煩惱即菩提即身成佛。問。如何煩惱即菩提。答。煩惱本性即是菩提故云煩惱即菩提。問。煩惱本性即菩提。如何輪迴生死。答。不悟煩惱本性即菩提故輪迴生死。
　　問。爾者世間之衆生起貪瞋癡等是起菩提。如何不成佛而墮三惡趣。起菩提人何墮惡趣。答。不悟煩惱即菩提之人。但起迷無悟故墮惡趣。悟煩惱即菩提之人但思菩提不趣迷故即身成佛。問。以何得知煩惱即菩提。答。經文云。煩惱菩提體無二。又云往昔精進捨生死。不知生死即涅槃。又無行經云。婬欲即是道。恚癡亦復然。如是文非一。問。爾者不斷煩惱即身成佛者。違諸教云斷障成佛。又彼眞言教云以金剛斷障耶。答。此宗煩惱轉歸明名爲斷障。不謂斷捨煩惱體。問。何故不斷捨耶。答。是不煩惱即菩提可斷捨之。煩惱即菩提故不斷捨歸眞。所以仁王經云。菩薩未成佛時以菩提爲煩惱。菩薩成佛時以煩惱爲菩提（云云）問。云何此義。答。於一物隨迷悟云煩惱又云菩提。是不異體物云爾耳。大衍論云。以覺本源故名究竟覺。不覺本源故非究竟。問。眞言行者即身成佛者。何物爲因何物爲根何物爲究竟耶。答。菩提心爲因悲爲根方便爲究竟也。問。其菩提心者何物。悲及方便何物。答。菩提心者白淨信心義也。悲者具大慈之大悲也。方便者即是醍醐妙果三密之源也。問。何故菩提心爲因慈悲爲根方便爲究竟。答。出過一切戲論如淨虚空。於内證所行得深信。薩般若爲心堅固不動。離業受生成眞性生。萬行功徳從此増長故菩提心爲因。由自善根及與如來法界加持。所爲萬行妙業普於一切智地乃至無餘有情界皆悉生根故云慈悲爲根。即彼萬行所成一切智智之果名爲方便。問。其白淨信心義爲菩提心者何時白淨信心。其所爲萬行妙業如何生慈悲根。萬行所成一切智智之果是菩堤。如何名方便。答。白淨信心者得觀我身中本有阿字并月輪名白淨信心也。以無住心所行萬行即由大悲地界所執持故。大悲火界所温育故。大悲水界所滋潤故。大悲風界所開發生故。大悲虚空無障礙故。無量度門任運開發。由如芽莖枝葉次第莊嚴。如是大慈悲萬行所成一切智智之果。内具方便故起利他方便業。所以菩提名方便。問。如何觀^h□字并月輪爲白淨。又萬行所成一切智智果。爲本有果爲今有果。答。生決定誓願一向志求一切智智。必當普度法界衆生者。由自心本有^h□字并月輪加持力也。所以觀^h□字月輪名白淨信心也。憐愍之心徹於骨髓諸有所作皆爲建立衆生。必便成就無盡法界之樂。度脱無餘衆生之苦名慈悲也。萬行所成一切智智之果者。本有之果不始有也。問。此之因根究竟三種爲次第而起。爲同時相應。答。若約能求之心次第生起。若約所求心者因果同時不前後次第也。問。何故爾耶。答。眞言行者初入輪壇。開眞淨菩提心發三密萬行顯得本有菩提故。約能求心前後次第生起顯證。雖爾此菩提心與行果法然具足於我身。約所求同時具足也。問。何爲究竟即身成佛。答。如實知自心。是云究竟即身成佛。故頌文云圓鏡力故實覺智也。問。何如實知自心。答。見諸法本不生際云如實知自心。問。如何見諸法本不生際名如實知自心。見本有^h□字本不生。答。見衆生究竟是佛名見諸法本不生際是則如實知自心也問。見衆生究竟是佛如何。答。悟衆生自心即是一切智智。而如實覺知自心本有祕密荘嚴藏。云見衆生究竟是佛。

　　問。如何如實覺知自心本有祕密莊嚴藏。答。眞言行者眞語爲門。自心發菩提即心具萬行。見心正等覺證心大涅槃。發起心方便嚴淨心佛國。以無所住而住其心。是名一切智者一切見者等。故云如實覺知自心本有祕密莊嚴藏。問。其自心本有祕密莊嚴藏者是何物。答。是本有四種法身也。問。其本有四種法身者何。答。一自性身。二受用身。三變化身。四等流身。問。既有自性及等流等淺深不同之名。何皆名法身。答。且就竪義雖有不同之名。而此宗所立變化等流之佛是法然有佛故。不同彼顯教宗等所立本無今有應化之佛。又就横義皆是毘盧舍那具體法身。是以皆名法身。問。既有四身淺深不同之名。今依何等文證立皆法身義。答。文證巨多。今且依金剛頂分別聖位經立之。其文云。

　　自性及受用　　變化并等流
　　佛徳三十六　　皆同自性身
　　并法界身總　　成三十七也

　　享祿三年六月六日此一帖之拜見了
　　權少僧都^8□怡





眞言宗即身成佛義問答一卷

　　問。眞言宗立即身成佛耶。答。立之。問。其立方何。答。即身成佛有三種。問。其三種者何等耶。答。言三種一者理具即身成佛。二者加持即身成佛。三者顯得即身成佛。是其三種即身成佛也。問。其三種一一意何。答。一切衆生自心中金剛胎藏曼荼羅。遠離因果法然具云理具即身成佛也。由三密加持自身本有三部諸尊速疾顯發故云加持即身成佛也。三密修行已成就故。即心具萬行。見心正等覺。證心大涅槃發起心方便。嚴淨心佛國。從因至果。以無所住住於其心。如實覺知名顯得即身成佛也。問。此三種即身成佛依何文證何人立之耶。答。流依大日金剛等文。唐大阿闍梨作頌成立此義。問。其大日經等文何。又頌文何。答。大日經云。我覺本不生。出過語言道。諸過得解脱。遠離於因縁。知空等虚空。如實相智生。已離一切暗。第一實無垢（云云）金剛頂經云。普賢法身遍一切。無始無終無生滅等（云云）華嚴經云。遍詣十方求成佛。不知身心久成佛等（云云）大蓮華部無障礙經云。歸命本覺心法身。常住妙法心蓮臺。本來莊嚴三身徳。三十七尊住心城。普門塵數諸三昧。遠離因果法然具。無邊徳海本圓滿。還我頂禮心諸佛。又龍樹菩提心論曰。唯眞言法中即身成佛故。是説三摩地法。於諸教中闕而不書也。又云。若人求佛惠。通達菩提心。父母所生身。速證大覺位（云云）又彼菩薩云。譬如有遠行。若乘羊久久至。若乘馬稍疾。若乘神通發心刹那至所詣（云云）如是文甚多不具述。又阿闍梨頌曰。

　　六大無礙常瑜伽　　四種曼荼各不離
　　三密加持速疾顯　　重重帝網名即身
　　法然具足薩般若　　心數心王過刹塵
　　各具五智無際智　　圓鏡力故實覺智

　　故立即身成佛也。問。此頌相配三種即身成佛方何。答。依頌初四句立加持即身成佛。依次三句立理具即身成佛。依後一句立顯得即身成佛也。
　　問。六大無礙常瑜伽者。其六大者何。答。地水火風空識。是云六大。問。何故此六名大。答。此六遍一切有情非情故云大。
　　問。何此六大遍情非情故可立即身成佛。答。此六大究是無不佛六大。故依六大遍云即身成佛。問。六大衆生六大。何云佛六大耶。答。心佛及衆生是三無差別故云無不佛六大。問。佛是覺者。衆生是迷者。又心者是迷衆生心。何云心佛及衆生是三無差別。答。此宗意於自他各各有自他故云心佛及衆生是三無差別。問。其於自他各有自他故云三無差別心何。答。自之本覺佛云自之自。自之煩惱身云自之他。他之本覺佛云他之自。他之煩惱身云他之他。指自佛亦名衆生亦名心。故云是三無差別。問。於衆生而可煩惱身名自佛名他。何佛名自煩惱身名他。答。衆生若不作惡業當是佛。然造惡業作迷衆生。故佛云自煩惱云他。由茲諸教客塵煩惱（云云）問。爾者是血肉之身六大煩惱之六大也。故不可佛六大乎。答。此煩惱身之六大。是如來之六大之種子字相字義故。尚是名佛身六大等。
　　問。四種曼荼各不離者。何等之四種耶。答。云四種者大三法羯也。問。其一一意何。答。翻此曼荼羅有多義。云輪圓具足。亦無比味無過上味。亦發生聚集也。問。向故翻云輪圓具足等耶。答。具三密四智印等無量名義故云輪圓具足醍醐如五味之中無比無過。是曼荼羅一切佛法中無比故云無比味無過上味。發生如來無量功徳故云發生。以如來眞實功徳集在一處。乃至十方刹塵數差別智印輪圓湊。翼輔大日心王。使一切衆生普門進趣故云聚集。以白赤黄青黒五大色畫繪形像故云大也。諸尊所持刀劍輪等名平等。隨如來事業差別而威儀各別故㘿鑄刻等像名事業。諸尊種子字有軌則軌持義故名法。其其一一意也。難問答通重重耳。
　　問。頌中三密加持速疾顯者心何。答。修眞言行者以三密爲初門即身成佛故云爾。
　　問。其三密何。答。身口意也。問。何故云密。答。眞言行者以三密爲門。即身具三密萬行。即身成三密菩提。故名密。問。何即身具三密萬行證三密菩提。答。以手作印契起如來事業時。自身本有佛部諸尊以身爲門速疾顯矣以口誦眞言開聲字實相時。自身本有蓮華部諸尊以語爲門速疾顯兮。以意觀滿月輪見眞言淨菩提心時。自身本有金剛部諸尊以意爲門速疾顯。所以云即身具三密萬行證三密菩提也。
　　問。何故三密各顯一部而倶時不顯三部耶。答。一往以三密配三部。互共顯三部（云云）。
　　問。重重帝網名即身者心何。答。如天帝網珠一珠影能現一切珠内。一切珠影能現一珠内。互相渉入重重。我身法身能入一切身法身。他法身能入我身法身重重渉入故名重重帝網名即身（云云）。
　　問。頌文云心數心王過刹塵者。誰心數心王乎。答。
　　問。文云各具五智無際智（文）其五智何等乎。答。云五智者。法界體性智。大圓鏡智。平等性智。妙觀察智。成所作智。是名五智也。問。此何人所具智。答。大日等五佛所具智也。問。何故大日如來智名法界體性智等耶。答。法界體性智者。三密差別數過刹塵名之法界。諸法所依故曰體。法然不壞故名性。決斷分明故智名。大圓鏡智者。謂自他三密無有邊際名之大。具足不缺曰圓。實智高懸萬像顯現曰鏡也平等性智者。性淨智水不簡情非情故。彼此同如故。常住不變故。曰平等性智。妙觀察智者。一眼高臨邪正不謬以爲名。成所作智者。二利應作故曰所作。妙業必遂成之名也。
　　問。圓鏡力故實覺智者心何。答。顯正成佛也。問。如何正成佛乎。答。如實知自心名正成佛。故云圓鏡力故實覺智。問。如何如實知自心乎。答。眞言行者修行三密得成就時。如實見自心本有莊嚴藏名如實知自心。問。其自心本有荘嚴者何物。答。本覺四種曼荼羅也。問。此本覺莊嚴藏者何物。答。本覺四種曼荼羅也。問。此本覺曼荼羅經幾劫數得見。答。眞言行者一生得見之。問。爾者行者成就之時得見本覺曼荼羅名正成佛乎。答。爾也。
　　問。成佛極難故經三無數劫方登覺位。此宗修何觀早得成佛乎。答。今眞言行者依月輪修字母觀速得大菩提也。問。此宗心云即身成佛者。以斷煩惱即身成佛歟。若不斷煩惱即身成佛歟。答。不斷煩惱即身成佛也。問。斷障成佛是經論明文也。何云爾。答。眞言行者煩惱即悟菩提故即身成也。問。何煩惱即菩提。答。煩惱本性即是菩提故云煩惱即菩提。問。煩惱本性既是菩提何衆生輪迴生死。答。不悟煩惱本性即菩提故也。問。爾者世間衆生起煩惱墮三途。答。不悟煩惱即菩提故起迷墮惡道。煩惱即知菩提人不起迷故即身成佛也。問。以何知煩惱即菩提。答。經文煩惱菩提體無二。又云。往昔精進捨生死。不知生死即涅槃。又無行經云。婬欲即是道恚癡亦復然。如是文非一。問。爾者眞言行者即體成佛者。何物爲因等。答。菩提心爲因大悲爲根方便爲究竟。
　　問。其菩提心爲因等者。其一一意何。答。菩提心者白淨信心義也。大悲者大慈大悲之心也。方便者究竟妙果三密之源也。問。其白淨信心爲菩提者何時白淨信心。又何生慈悲根。又究竟妙果是眞實菩提也。何故方便。答。行者得觀我身中本有阿字並月輪名白淨信心。又以慈悲利生爲根也。又萬行所成一切智智果。内具方便故求外起利他方便行。故名方便也。問。自心本有祕密莊嚴藏者何物乎。答。是自心所具本有四種法身也。問。其四種者何等乎。答。云四種者。一自性身。二受用身。三變化身。四等流身也。問。既有自性及等流淺深不同。何皆名法身。答。具付竪義雖有不同名。付横義皆是大日所具法身也。故皆名法身。問。有何文證乎。答。文證巨多也。依金剛頂分別聖位經。其文云。

　　自性及受用　　變化並等流
　　佛徳三十六　　皆同自性身
　　並法界身總　　成三十七也

即身成佛義（終）
（編者曰。已上異本即身成佛義總有六本。）

