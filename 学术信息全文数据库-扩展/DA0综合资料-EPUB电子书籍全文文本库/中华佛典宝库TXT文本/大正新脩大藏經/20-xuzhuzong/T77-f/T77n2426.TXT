　　《大正藏》第77卷No.2426

　　No.2426

　　秘藏寶鑰卷上

　　沙門遍照金剛撰

         悠悠悠悠太悠悠  內外縑緗千萬軸
         杳杳杳杳太杳杳  道云道云百種道
         書死諷死本何爲  不知不知吾不知
         思思思思聖無心  牛頭甞草悲病者
         斷菑機車愍迷方  三界狂人不知狂
         四生盲者不識盲  生生生生暗生始
         死死死死冥死終
　　至如空華眩眼龜毛迷情。謬著實我醉心封執。渴鹿野馬奔於塵鄉。狂象跳猿蕩於識都。遂使十惡快心日夜作。六度逆耳不入心。謗人謗法不顧燒種之辜。耽酒耽色誰覺後身之報。閻魔獄卒構獄斷罪。餓鬼禽獸焰口挂體。輪廻三界跉跰四生。大覺慈父觀此何默。是故設種種藥指種種迷。意在此歟於焉修三綱五常則君臣父子之道有序不亂。習六行四禪則厭下欣上之觀勝進得樂。唯蘊遮我。八解六通。因緣修身。空智拔種。無緣起悲。唯識遣境則二障伏斷四智轉得。不生覺心獨空慮絕則一心寂靜不二無相。觀一道於本淨觀音熈怡。念法界於初心普賢微咲。心外礦垢於此悉盡。曼荼莊嚴是時漸開。●●惠眼破無明之昏夜。日月定光現有智之薩埵。五部諸佛擎智印森羅。四種曼荼住法體駢填。阿遮一睨業壽之風定。多擊三喝無明之波涸。八供天女起雲海於妙供。四波定妃受適悅於法樂。十地不能窺窬。三自不得齒接。祕中之祕覺之又覺。吁吁不知自寶狂迷謂覺非愚而何。考慈切心非教何濟。投藥在此不服何療。徒論徒誦醫王呵叱。爾乃九種心藥拂外塵而遮迷。金剛一宮排內庫而授寶。樂不樂得不得自心能爲。非哥非杜我心自證而已。求佛薩埵不可不知。摩尼燕石驢乳牛醐。不可不察。不可不可察。住心深淺經論明說具列如後。頌曰
      歸命金剛內外壽離言·垢過·等空·因
      作遷慢如眞乘寂制體簱光蓮唄仁
      日幢華眼鼓勃駄金寶法業歌舞人
      捏鑄剋業威儀等丈夫無礙過刹塵
      我今蒙詔撰十住頓越三妄入心眞
      褰霧見光無盡寶自他受用日彌新
      軷祖求伽梵幾郵到本床
      如來明說此十種入金場
      已聽住心數請開彼名相
      心名後明列諷讀悟迷方
　　第一異生羝羊心（凡夫狂醉。不悟吾非。但念婬食。如彼羝羊。）
　　第二愚童持齋心（由外因緣。忽思節食。施心萌動。如穀遇緣。）
　　第三嬰童無畏心（外道生天。暫得蘇息。如彼嬰兒。犢子隨母。）
　　第四唯蘊無我心（唯解法有。我人皆遮。羊車三藏。悉攝此句。）
　　第五拔業因種心（修身十二。無明拔種。業生已除。無言得果。）
　　第六他緣大乘心（無緣起悲。大悲初發。幻影觀心。唯識遮境。）
　　第七覺心不生心（八不絕戲。一念觀空。心原空寂。無相安樂。）
　　第八如實一道心（一如本淨。境智俱融。知此心性。號曰遮那。）
　　第九極無自性心（水無自性。遇風即波。法界非極。蒙警忽進。）
　　第十祕密莊嚴心（顯藥拂塵。眞言開庫。祕寶忽陳。萬德即證。）
　　第一異生羝羊心
　　異生羝羊心者何。凡夫狂醉不辨善惡。愚童癡暗不信因果之名也。凡夫作種種業感種種果。身相萬種而生。故名異生。愚癡無智均彼羝羊之劣弱。故以喩之。夫生非吾好死亦人惡。然猶生之生之輪轉六趣。死去死去沈淪三途。生我父母不知生之由來。受生我身亦不悟死之所去。顧過去冥冥不見其首。臨未來漠漠不尋其尾。三辰戴頂暗同狗眼。五嶽載足迷似羊目。營營日夕繫衣食之獄。趁逐遠近墜名利之坑。加以磁石吸鋼則剛柔馳逐。方諸招水則父子相親。父子親親不知親之爲親。夫婦相愛不覺愛之爲愛。流水相續飛焰相助。徒縛妄想之繩空醉無明之酒。既如夢中之遇還似逆旅之逢。泊如一二從道而展生。萬物因土而森羅。自在能生梵天所作未知生人之本誰談死者之起。遂乃豺狼狻虎咀嚼於毛物。鯨鯢摩竭呑歠於鱗族。金翅食龍羅刹喫人。人畜相呑強弱相噉。況復弓箭亙野猪鹿之戶絕種。網罭籠澤魚鼈之鄉滅族。鷹隼飛而鷩鵠流淚。敖犬走而狐㝹斷腸。禽獸盡心未飽。厨屋滿舌不厭。強竊二盜迷珍財而受戮。和強兩奸惑娥眉而殺身。四種口業任舌作斧。三箇意過。縱心自毒。無慚無愧。八萬之罪盡作。自作教他塵沙之過常爲。都不覺知一一罪業招三惡之苦。一一善根登四德之樂。有云。人死歸氣更不受生。如此之類名斷見。有云。人常爲人畜常爲畜。貴賤常定貧富恒分。如此之類名常見。或持牛狗戒。或投死恒河。如此之類曰邪見。邪見外道其數無量。不知出要祖習妄見。如是等類皆悉羝羊之心也。頌曰
　　 凡夫盲善惡  不信有因果
　　 但見眼前利  何知地獄火
　　 無羞造十惡  空論有神我
　　 封著愛三界  誰脫煩惱鎖

　　問。依何論建立此義。答。大日經。彼經何說。經云。祕密主。無始生死愚童凡夫。執著我名我有分別無量我分。祕密主。若彼不觀我之自性。則我我所生。餘復討有時地等變化。瑜伽我。建立淨·不建立無淨。乃至聲·非聲。祕密主。如是等我分。自昔以來分別相應希求順理解脫。祕密主。愚童凡夫類猶如羝羊。龍猛菩提心論云。謂凡夫執著名聞利養資生之具。務以安身恣行三毒五欲。眞言行人誠可厭患誠可棄捨
　　第二愚童持齋心
　　夫禿樹非定禿。遇春則榮花。增氷何必氷。入夏則泮注。穀牙待濕卉菓結時。至如戴淵改心周處忠孝。礦石忽珍魚珠照夜。物無定性人何常惡。遇緣則庸愚庶幾大道。順教則凡夫思齊賢聖。羝羊無自性愚童亦必不愚。是故本覺內薰佛光外射欻爾節食數數檀那。牙種疱葉之善相續而生。敷花結實之心探湯不及。五常漸習十善鑚仰。言五常者仁義禮智信。仁名不殺等恕己施物。義則不盜等積而能施。禮曰不邪等五禮有序。智是不亂等審決能理。信不妄之稱言而必行。能行此五則四序玉燭五才金鏡。國行之則天下昇平。家行之則路不拾遺。擧名顯先之妙術保國安身之美風。外號五常內名五戒。名異義融行同益別。斷惡修善之基漸脫苦得樂之濫觴。故經云。下品五戒生贍部洲。中品五戒勝身國。上品牛貨。上上及無我欝單越。廣說之。四洲人民各有王者。王有五種。粟散四輪王。此五種王必乘十善而來御。故仁王經云。十善菩薩發大心。長別三界苦輪海。中下品善粟散王。上品十善鐵輪王。習種銅輪二天下。銀輪三天性種性。道種堅德轉輪王。七寶金輪四天下。今案此文王者及民必行五戒十善得生人中。未有棄此能得。前生修善今生得人。此生不修還墜三途。春種不下秋實何獲。善男善女不可不仰不可不仰。十惡十善之報。聖王凡王之治。具如十住心論。頌曰
　　 愚童少解貪瞋毒  欻爾思惟持齋美
　　 種子內熏發善心  牙疱相續尚英軌
　　 五常十善漸修習  粟散輪王仰其旨
　　問此住心亦依何經說。答大日經。彼經何說。經云。愚童凡夫或時有一法想生。所謂持齋。彼思惟此少分發起歡喜數數修習。祕密主。是初種子善業發生。復以此爲因於六齋日施與父母男女親戚是第二牙種。復以此施授與非親識者是第三疱種。復以此施與器量高德者是第四葉種。復以此施歡喜授與伎樂人等及獻尊宿是第五敷花。復以此施發親愛心而供養之是第六成果
　　第三嬰童無畏心
　　嬰童無畏心者。外道厭人凡夫欣天之心也雖云上生非想下住仙宮。身量四萬由旬壽命八萬劫。厭下界如瘡瘀見人間如蜉蝣。光明蔽日月福報超輪王。然猶比彼大聖劣弱愚朦似此咳兒。脫小分厄縛故無畏。未得涅槃樂故嬰童。問聞道淮犬高踏。費龍遠飛。並是藥力所致師術所爲。今此天等依何教就誰師。能得如此自在光明身壽命長遠樂。又天有幾種請示其名。高問來叩鐘谷何默。嘗試論之。夫狂毒不自解醫王能治。摩尼不自寶工人能營。所謂醫王工人豈異人乎。我大師薄伽梵其人也。如來德具萬種。一一德即一法門之主也。從彼一一身隨機根量說種種法度脫衆生。故大日經云。如來應供正遍知得一切智智爲無量衆生廣演分布。隨種種趣種種性欲。種種方便道宣說一切智智。或聲聞乘道。或緣覺乘道。或大乘道。或五通智道。或願生天。或生人中及龍夜叉乾闥婆。乃至說生摩睺羅伽法（云云）今依此文三乘及人天乘教並皆如來所說。若依教修行者必生天上。問若然者諸外道等所行皆是佛法歟。答。此有二種一合。二違。合者契合如來所說故。違者違乖佛說故。雖云元是佛說。然無始時來展轉相承違失本旨。或隨自見持牛狗等戒以求生天。如是之類並失本意。問。若是佛說者宜直說佛乘等。何用說天乘等。機根契當故。餘藥無益故。問。已聞師及教。請示天數。天有三種謂欲·色·無色界是。初欲界有六天。四王·忉利·夜摩·都史·樂變化·他化自在是也。色界有十八。此有四別四禪各別故。初禪有三。梵衆梵輔大梵是。二禪有三少光·無量光·極光淨是。三禪又三。少淨·無量淨·遍淨是也。第四禪有九天。無雲·福生·廣果·無想·無煩·無熱·善見·善現·色究竟是也。無色界有四。空無邊·識無邊·無處有處·非想非非想是也。此是二十八種天去海遠近身量大小壽命長短等。具如十住心論。恐繁不述
　　問。既聞天名數重請示彼行相。答。諸外道等亦立三寶三學等名。梵天等爲覺寶。四吠陀論等爲法寶。傳授修行者爲僧寶。十善等爲戒。四禪那即定。此定由六行而得。六行者言苦麁障淨妙離是。厭下界作苦麁障想。欣上天作淨妙離觀。由此觀故展轉上生。由他主空三昧空惠發生。由此三學得上天妙樂。雖然道非究竟故不能出生死得涅槃。上射非想還墜地獄。譬如箭射虛空力盡即下。是故不可樂求。問。諸外道同修三學生彼二界。證空三昧言亡慮絕。何由不得斷煩惱證涅槃。觀著二邊定帶二見故。問。同觀非有非無。何墮二邊二見乎。繫屬他主不知因緣中道故。因緣中道其意云何。觀因緣有故不墮斷邊。觀自性空故不墜常見。觀有空即法界即得中道正觀。由此中道正觀故早得涅槃。外道邪見人不知此義。是故不得眞圓寂。若聞此理即得羅漢。問。護戒生天有幾種。生天有四種。一外道如前說。二二乘亦生天上。三大乘菩薩必爲十天王故。四應化諸佛菩薩化作天王故。具如十住心論說。頌曰
　　 外道發心願天樂  虔誠持戒覓歸依
　　 不知大覺圓滿者  豈悟梵天龍尊非
　　 六行修觀生無色  身心五熱徒自嘰
　　 斷常空有願勝住  若遇世尊覺我違
　　問。今此住心亦依何經論解說。答。大日經菩提心論。彼經何說。彼經云。祕密主彼護戒生天是第七受用種子。復次祕密主以此心生死流轉。於善友所聞如是言此是天大天與一切樂者。虔誠供養一切所願皆滿。所謂自在天·梵天·那羅延天·商羯羅天·自在天子·日天·月天·龍尊等。乃至或天仙·大圍陀論師。各各應普供養。彼聞如是心懷慶悅。慇重恭敬隨順修行。祕密主是名愚童異生生死流轉無畏依第八嬰童心。又云。復次殊勝行隨彼所說中殊勝住求解脫惠生。謂常無常空。隨順如是說。祕密主非彼知解空·非空常·斷。非有非無俱彼分別無分別。云何分別空。不知諸空非彼能知涅槃。是故應了知空離於斷常（解云。外道願出要種種苦身心。斷常空有教如搆角求乳。若知因緣空忽爾得解脫）又云。祕密主世間因果及業若生若滅繫屬他主空三昧生。是名世間三昧道。又云。若諸天世間眞言法教道如是勤勇者爲利衆生故。龍猛菩薩菩提心論云。諸外道等戀其身命或助以藥物得仙宮住壽。或復生天以爲究竟。眞言行人應觀彼等。業力若盡未離三界煩惱尚存。宿殃未殄惡念旋起。當彼之時沈淪苦海難可出離。當知。外道之法。亦同幻夢陽焰也
　　祕藏寶鑰卷第上



　　祕藏寶鑰卷第中

　　第四唯蘊無我心
　　若夫鉛刀終無鏌耶之績。泥蛇豈有應龍之能。燕石濫珠璞鼠名涉。名實相濫由來尚矣。然則勝數諦名梵延佛號。長爪實相犢子絕言。徒勞解脫之智未知涅槃之因。是故大覺世尊說此羊車。拔出三途之極苦解脫八苦之業縛。其爲教也。三藏廣張四諦普觀。三十七品爲道助四向四果即人位。言識唯六無七八。告成三生六十劫防非則二百五十。修善即四念八背。半月說罪持犯立顯。一夏隨意凡聖乍別。禿頭割衣鐵杖鋼盂。行則安徐護虫。坐則低頭數息。斯則身之標儀。言殺言收即知淨之語。行雲迴雪即死尸之想。斯乃心口之灰屑。塚間閉目白骨在心。聚落分衞麁飯吐想。樹葉遮雨誰願堊室。糞掃防風何必紈綺。生空三昧知神我之幻影。無生盡智斷煩惱之後有。其通也則虧蔽日月顛覆天地。目徹三世身現十八。石壁無礙虛空能飛。其德也則輪王頂接釋梵歸依。八部供承四衆欽仰。遂乃厭五蘊之泡露惡三途之塗炭。欣等持之清涼。廓同大虛湛然無爲。何其樂乎。尚身智之灰滅。乘之爲趣大體如此存法故唯蘊遮人故無我。簡持爲義故唯。憂國公子問玄關法師曰。今聞聲聞乘人及法。既知道妙人天人超釋輪六通具足三明圓滿。人天所仰福田是憑。理誠可然。所以前來聖帝賢臣。廣建伽藍安置僧人。割萬戶而鳴鐘開千頃而鼎食。憑仰非他。只在鎭押國家利濟黎元。然今所在僧尼。剃頭不剃欲染衣不染心。戒定智慧乏於麟角。非法濫行欝於龍鱗。日夜經營叩頭臣妾之履。朝夕苞苴屈膝僕婕之足。釋風因茲陵替。佛道由之毀廢。旱澇洊至疫癘年起。天下版盪公私塗炭。職此之由也。不若一切停度絕供。若有羅漢得道者屈身頂敬傾國供給而已。師曰。善哉斯問多有利益。宜子開伶倫之聰耳借顏子之敏心。諦聽善思。且擧一二褰子之迷。夫蟭螟不見大鵬之翼。蝘蜓何知難陀之鱗。蝸角不得衝穹昊之頂。僬僥何能踐溟渤之底。生盲不見日月聾騃不聞雷鼓。愚少之分蓋如此乎。又夫物有善惡人殊賢愚。賢善者希愚惡者多。騏麟鸞鳳禽獸之奇秀者也。摩尼金剛金石之靈異者也。人之挺粹者賢聖。帝之稱首者堯舜。后美文母。臣歎元凱。麟鳳一見則天下大平。摩剛一目則萬物應聲。聖君出世四海無爲。賢臣輔機一人垂拱。雖然聖君希遇。千載一御。賢佐難得。五百一執。摩尼空聞名。麟鳳誰見實。然則不見麟鳳不可絕羽毛之族。不得如意不可抛金玉之類。堯舜不再生天下之主何無。元凱不更出率土之臣豈休。孔麟既摧好儒之輩毎邦連袂。李牛已西求道之徒毎縣側肩。代無扁華醫道何不斷。時絕羿養武術誰可廢。師鍾感天絲綺義獻應仙龍管。其人既往其術誰得。然猶所以彈指聒耳書札汗目。並皆不得罷爲之猶賢。然則羅漢聖果一生難得。是故鈍根六十劫利智則三生。修練苦行乃證聖位。雖無向果之賢聖。其道何絕哉。公子曰。賢聖難遇誠其然也。持戒智慧何其未聞思。師曰。時有增減法有正像。增劫之日人皆思十善。減劫之年家好十惡。正法千年內持戒得道者多。像法千載外護禁修德者少。當今時是濁惡人根劣鈍。依俙其道。髣髴其風。妙道難鑚輕毛隨風。斯乃蒼天西傾群星何東。黄輿震裂草木何靜。公子曰。若如還答時根所牽逆流猶難。若然者五濁惡世定無持戒定慧人乎。師曰。何爲必其然乎。夫雖圓蓋西轉日月東流。南斗隨運北極不移。冬天盡殺松柏不彫。陰氣凍水。潮酒不氷。紂民編戶可戮然猶三人稱仁。堯戶比屋可封。然猶四凶受殛。火曰燒物布鼠遊中。水能溺人龍鼈泳內。以此觀之。雖云有同者亦有不和者。由此而言。時雖濁濫何無其人乎。公子曰。既知有人其人安在乎。師曰。大方無隅大音希聲。大白若辱大直若屈。大成若缺大盈若冲。玄德玄同非聖孰知。知人之病古聖亦難。公子曰。和光同塵抑有前聞。然猶山藏玉而草木茂。嶽收劍而光彩衝。尋躅知形見煙悟火。有智有行何必難知。師曰。物無心故現相。人含心故叵辨。公子曰。既聞聖賢不易辨。然猶佛法蠧國僧人蠶食。其益安在乎。師曰。有益無益後更陳答。且擧大綱示道俗之損益。今聞子問不思佛法流傳。只在憂國家之損益。並忠臣義士誠可然也。夫所以建國設職樹君御民。本非爲宰天下而供君王屠海內而給臣佐。當以爲與天下之父母濟萬民之塗炭。然則御馬之法非鑣策不能。馭人之道非教令不得。是故垂五常之法導四海之人。五經三史示其正路。金科玉條防其邪逸。若使主上行之則天下無爲。黎下遵之則宇內無事。君臣父子之禮有序。上和下睦之義無缺。然今誦詩者無溫惠淳和之心。讀禮者忘恭儉揖讓之志。懲惡勸善春秋所宗。潔靜精微周易攸尊。擧代披誦誰契孔丘之誡合周公之勸。能誦能言鸚鵡能爲。言不行何異猩猩。又夫百工代天九牧馭人。七道五畿之長三百六十之守。縣縣令尉鄉鄉里正。家家父子門門百姓。其數無量貴賤無邊。然猶行仁義者幾何。修忠孝者幾許。愼守禮信者有幾。不犯律令者幾人。並皆上下讀文不愼其行。貴賤口是心行悉非。諺曰。擎孝經打母頭。蓋斯之謂也。不曾願自己乖越法教。還談毀他人違犯經法。所謂蔽己臃脚發他腫足者也。如公子所論天下所有百工令長並皆乖法者多。率土所有元元忠孝希聞。三教皆是一人之所弘傳。何以釋緇違犯吹毛求瑕。儒素邪非含弘不糺。又夫諸寺封戶不出一萬。僧尼啜粒不過一鉢。讀經禮佛報國家之恩。觀念坐禪答四恩之德。然今俗素衣食。或食萬戶之侯或費千乘之國。百里之宰三公職。尸坐溪壑碩鼠尾閭。空食人祿徒受人官。八元之美五臣之德。伊尹負鼎公望垂緘。張良三略陳平六奇。如是之功如此之德何以不聞。若責僧尼之一鉢何不撿俗素之多費。於是公子忙然無言喟然良久曰。俗官俸祿官位所當。加以星出星入櫛風沐雨。日夜在公何以辭讓。至如僧尼讀經禮佛。堂上宴坐任意修行。何能諷一卷之般若禮一佛之名號。報國家之鴻恩答四恩之廣德乎。師曰。公子之言雖似是。然未知妙。夫法名諸佛之師。佛則傳法之人。一句妙法億劫難遇。一佛名字憂曇非喩。是故雪童投身精進剝皮。滿界財寶不如一句之法。恒沙身命不比四句之偈。輪王爲床喜見燒身。良有以也。稱一佛名號消無量重罪。讃一字眞言獲無邊功德。何况一鉢麁飯四種恩德何以不酬。公子曰。此言迂誕未足信受。吾師孔李不曾吐言。若誦經爲功禮佛爲績。吾亦誦五經三史之文禮周旦孔丘之像。與此何別。又五經之文三藏之字。文字是同誦持何異。師曰。公子之言乍聞似是。熟思天殊。深義乍難信且以譬說之。夫勅詔官符與臣下往來。文字是同功用太別。如勅書一命則天下奉行。施賞施罰百姓喜懼。如來經法亦復如是。菩薩聲聞天龍八部何人不信。當知外書如百姓之文。佛經如天子之勅。是故釋帝誦之摧修羅之軍。閻王跪之禮受持之人。未有誦五經而消罪讀三史而拔災。公子曰。釋迦辨而說功德。孔丘謙而不自伐。師曰。莫道斯言。孔甫自稱禮西方之聖。李老亦復吐吾師之談。大聖不妄語謗即墮深坑。公子曰。作十惡五逆者理可填地獄。謗人謗法何由可然。師曰。子未聞療病之法乎。治身病必資三法。一醫人。二方經。三妙藥。病人若敬醫人信方藥至心服餌疾即除愈。病人若罵醫人不信方藥不服妙藥病疾何由得除。如來治衆生心病亦復如是。佛如醫王教如方經理如妙藥。如理思惟猶如服藥。依法服藥滅罪證果。然今重罪愚人謗人謗法重罪何脫。法資人弘人待法昇。人法一體不得別異。是故謗人則法毀法則人。謗人謗法定墮阿鼻獄更無出期。世人不知斯義任舌輒談不顧深害。寧可日夜作十惡五逆。一言一語不合謗人法。行殺盜者現得衣食之利。謗人法者於我何益。公子曰。謹承示南而自今以後不敢違犯。公子曰。既承不可謗人法。然未委人法有幾種。爲當有深淺乎。師曰。大而論之有二種。一顯教法。二密教法。顯教中又二。言一乘三乘別故。一乘者如來他受用身從十地至初地所現報身所說一乘法是也。三乘者應化釋迦爲二乘及地前菩薩等所說經是也。密教者自性法身大毘盧遮那如來與自眷屬自受法樂故所說法是也。所謂眞言乘者是也。如是諸經法契當其機根並皆妙藥。隨其經教菩薩造論人師作疏。末代弟子依斯經論讀誦修行。斯乃人法差別也。淺深福罰如十住心論。公子曰。今聞師說已知人法之別。然今造諸論疏者皆破他立自。不成謗法耶。師曰。菩薩用心皆以慈悲爲本以利他爲先。能住斯心破淺執入深教利益尤廣。若挾名利心執淺教破深法不免斯尤。公子曰。既蒙提撕心霧忽消。然猶有心中未決者。何者既承雖無得道者其道不可絕。具戒慧者若辱若昧。然今見世間兆役者衆奸盜者多。御代聖皇佐時賢臣。見斯獼猴不能默忍。佛教王法相和如何。師曰。此有二種。一悲門二智門。大悲之門開而無遮。大智之門制而無開。制門如涅槃薩遮等經。悲門如十輪等經。相和與奪坐贓斷而已。又人王法律法帝禁戒事異義融。任法控馭利益甚多。枉法隨心罪報極重。世人不知斯義。不細王法不訪佛法。隨愛憎而浮沈任貴賤而輕重。以此馭代後報何免。不可不愼不可不愼。又公子先所談旱澇疫癘天下版盪僧人之所招者。此亦不然。子未見大道妄吐斯言。今當攬秦鏡臨子面。若災由非法之僧尼者。堯代九年之水湯時七載之旱。如是旱澇由誰僧而興。彼時無僧何必由僧。夏運顛覆殷祚夷滅。周末絕廢秦嗣旱亡。並皆禍起三女運隨天命。其日無僧豈預佛法。夫災禍之興略有三種。一時運。二天罰。三業感。時運者。所謂陽九百六。堯水湯旱當之。是故聖帝出震見機逆備。減劫五濁亦是。天罰者。由教令乖理天即罰之。孝婦不雨之誅忠臣降霜之囚。如是之類是也。業感者。惡業衆生同生惡時業感故招如是災。如是之論具如歷代五行志等。及守護國經王法正論經等。子不曾知斯義。横吐狂言理不可當。師曰。有益無益後當陳答者。夫無病則無藥有障則有教。妙藥悲病而興佛法愍障而顯。是故聖人出世必由慈悲。大慈與樂大悲拔苦。拔苦與樂之本不如防源。防源之基非教不得。疾有輕重藥則強弱。障有厚薄教則淺深。增劫病輕輪王御人。減劫障厚如來垂教。五濁惡世衆生疾重。三毒欝興八苦迫身。福德薄少貧病極多。斯即前世惡因之報感。遂乃嗜味者殺生命而填腹。貪財者奪他物而衣食。耽色飛蛾拂炎滅身。好酒猩猩盆邊被縛。如是邪見行不可勝計。此生作惡業後當墜三途。三途之苦經劫難免。如來慈父見此極苦說其因果。說惡因果拔其極苦。示善因果授其極果。修其教者略有二種。一出家二在家。出家者剃頭染衣比丘比丘尼等是也。在家者戴冠絡纓優婆塞優婆夷等是也。上達天子下及凡庶。持五戒十善等歸依佛法者皆是也。言菩薩者如是在家人持十善戒修六度行者是也。出家發大心者亦是。斷惡故離苦修善故得樂。下從人天上至佛果。皆是斷惡修善之所感得。爲示斯兩趣。大聖設教。佛教既存弘行在人。是故知法者出家傳燈。仰道者入道改形。經云。若有國王父母放人民男女等令出家入道所得功德無量無邊。有僧尼故佛法不絕佛法存故人皆開眼。眼明而行正道。遊正路故至涅槃。加以經法所在諸佛護念諸天守衞。如是利益不可勝計。公子曰。知法弘道者利益灼然。無法非經者何其滿國乎。師曰。大山德廣禽獸爭歸藥毒雜生。深海道大魚鼈集泳龍鬼並住。寶珠之邊必有惡鬼圍遶寶藏之側定有盜賊窺窬。美女不招好醜之男爭逐。醫門不召疾病之人投歸。腥肉集蟻臭屍聚蠅。聖王不言萬國競歸王。巨壑不思千流各朝宗。富人不呼貧人集。智者默之童朦聚。明鏡瑩淨妍蚩之像現之。清水澄湛大小之相影之。大虛無心萬有容之。大地無念百草出之。堯子不肖父聖。舜父欲殺子孝。孔子門徒其數三千。達者則七十其餘則不註。釋尊弟子無量無數。六群天授善星比丘濫行極多。如來在日不得純善。何況末代之裔乎。然猶如來慈悲三界爲父。賢愚善惡何不喁喁。物理如是何足怪乎。雖然變毒爲藥化鐵爲金。堯戶可封桀民可誅。斯乃時運之所致皇風之所染。迦葉如來明說所由。事見守護國經。文煩不抄要覽者閱耳。頌曰
　　 建立與無淨  雖深未斷煩
　　 空談內外我  輪轉生死樊
　　 大聖開羊乘  修觀得涅槃
　　 五停四念處  六十三生觀
　　 二百五十戒  持之離八難
　　 人空無漏火  滅智身心殫
　　 儻遇如來警迴心菩薩寬
　　問。此心亦依何經論建立耶。答。大日經菩提心論。彼經論何說。經云。謂如是解唯蘊無我根境界淹留修行。又云。聲聞衆住有緣地識生滅除二邊。極觀察智得不隨順修行因。是名聲聞三昧道。又云。若聲聞所說眞言一一句安布。菩提心論證文與下文心雜擧。故不別抄。行相臨下可知
　　第五拔業因種心
　　拔業因種心者。麟角之所證部行之所行。觀因緣於十二厭生死乎四五見彼華葉覺四相之無常。住此林落證三昧於無言。業惱株杌猶此而拔。無明種子因之而斷。爪犢遙望不近。建聲何得窺窬。游泳湛寂之潭優遊無爲之宮。自然尸羅無授而具。無師智慧自我而獲。三十七品不由他悟。蘊處界善不待藍色。身通度人不用言語。大悲闕無方便不具。但自盡苦證得寂滅。故經云。拔業煩惱株杌無明種子生十二因緣。又云。是中辟支佛復有小差別。謂三昧分異淨除於業生。釋云。謂十二因緣者。守護國經云。復次善男子。如來於一切靜慮解脫等持等至伏滅煩惱生起因緣皆如實知。佛云何知。謂知衆生煩惱生起以何因生以何緣生。滅惑清淨何因能滅何緣能滅。此中煩惱生因緣者謂不正思惟。以此爲其因無明爲緣。無明爲因行爲緣。行爲因無明爲因識爲緣。識爲因名色爲緣。名色爲因六處爲緣。六處爲因觸爲緣。觸爲因受爲緣。受爲因愛爲緣。愛爲因取爲緣。取爲因有爲緣。有爲因生爲緣。生爲因老死爲緣。煩惱爲因業爲緣。見爲因貪爲緣。隨眠煩惱爲因現行煩惱爲緣。此是煩惱生起因緣。云何衆生滅諸煩惱所有因緣。有二種因有二種緣。云何爲二。一者從他聞種種隨順法聲。二者內心起於正念。復次有二種因有二種緣。能令衆生清淨解脫。謂奢摩他心一境故毘鉢舍那能善巧故。復次有二種因有二種緣。不來智故。如來智故復有二種因緣。微細觀察無生理故。近解脫故。復有二種因緣。具足行故。智慧解脫現在前故。復有二種因緣。謂盡智故。無生智故。復有二種因緣。隨順覺悟眞諦理故隨順獲得眞諦智故。此是衆生除滅煩惱清淨因緣。如來悉知。復次善男子煩惱因緣無有數量。解脫因緣亦無有數量。或有煩惱能與解脫以爲因緣觀實體故。或有解脫能與煩惱以爲因緣生執著故。頌曰
　　 緣覺鹿車無言說  部行麟角類不同
　　 因緣十二深觀念  修習百劫具神通
　　 拔業煩惱及種子  灰身滅智如虛空
　　 湛然久醉臥三昧  蒙警迴心一如宮
　　問。此住心亦依何經論說耶。答。大日經菩提心論。彼經論何說。經云。緣覺拔業煩惱株杌無明種子生十二因緣。離建立宗等。如是湛寂一切外道所不能知。先佛宣說離一切過。又云。緣覺深觀察因果住無言說法不轉無言說。於一切法證極滅語言三昧。是爲緣覺三昧道。又云。祕密主若住緣覺聲聞所說眞言摧害於諸過。又云。聲聞所說眞言一一句安布。是中辟支佛復有少差別。謂三昧分異淨除於業生。龍猛菩薩菩提心論云。又二乘之人聲聞執四諦法緣覺執十二因緣。知四大五蘊畢竟磨滅。深起厭離破衆生執。勤修本法剋證其果。趣本涅槃已爲究竟。眞言行者當觀。二乘之人雖破人執猶有法執。但淨意識不知其他。久久成果位以灰身滅智趣其涅槃。如太虛空湛然常寂。有定姓者難可發生。要待劫限等滿方乃發生。若不定姓者無論劫限。遇緣便迴心向大。從化城起以爲超三界。謂宿信佛故乃蒙諸佛菩薩加持力而以方便遂發大心。乃從初十信下遍歷諸位。經三無數劫難行苦行然得成佛。既知聲聞緣覺智慧狹劣亦不可樂。十住論云。若墮聲聞地及辟支佛地。若爾者是大衰患。如助道法中說。若墮聲聞地及辟支佛地。是名菩薩死。則失一切利。若墮於地獄。不生如是畏。若墮二乘地。即爲大怖畏。墮於地獄中。畢竟得至佛。若墮二乘地。畢竟遮佛道。佛自於經中解說如是事。如人貪壽者斬首則大畏。菩薩亦如此。於聲聞地及辟支佛地。應生大怖畏
　　祕藏寶鑰卷第中



　　祕藏寶鑰卷第下
　　第六他緣大乘心
　　粤有大士法樹號他緣乘。越建爪而高昇超聲緣而廣運二空三性洗自執塵四量四攝濟他利行。思惟陀那深細專注幻焰似心。於是芥城竭而還滿巨石磷而復生。三種練磨策初心之欲退四弘願行仰後身之勝果。築等持城安唯識將。征魔旬仗陣伐煩惱賊帥。整八正軍士縛以同事繩。走六通精騎殺以智慧劍。封勞績以五等爵。册心王以四德都。勝義勝義致太平之化。廢詮談旨扇無事之風。垂拱一眞之臺無爲法界之殿。三大僧祇之庸於是稱帝。四智法王之號本無今得。爾乃藏海息七轉之波。蘊落斷六賊之害。無分正智等眞常函。後得權悲遍諸趣類。製三藏法令化三根有情。造十善格式導六趣衆生。言乘即三談識唯八。五性有成不三身即常滅。百億應化同汎六舟。千葉牟尼等授三駕。緣法界有情故他緣。簡聲獨羊鹿故大名。運自他乎圓性故曰乘。此乃君子之行業菩薩之用心。此北宗大綱蓋如此乎。頌曰
    心海湛然無波浪  識風鼓動爲去來
    凡夫眩著幻男女  外道狂執蜃樓臺
    不知自心爲天獄  豈悟唯心除禍災
    六度萬行三劫習  五十二位一心開
    煩惱所知已斷淨  菩提涅槃是吾財
    四三點德今具足  不覺外求太悠哉
    言忘慮絕遍法界  沈萍一子尤可哀
　　問。此住心亦依何經論建立。答。大日經菩提心論等。彼經等何說。答。大日經云。祕密主大乘行。發無緣乘心法無我性。何以故。如彼往昔如是修行者觀察蘊阿賴耶。知自性如幻陽焰影響旋火輪乾闥婆城。龍猛菩薩菩提心論云。又有衆生發大乘心行菩薩行。於諸法門無不遍修。復經三阿僧祇劫修六度萬行。皆悉具足然證佛果。久遠而成斯由所習法教致有次第。問。斷二障證四德如此沒馱爲究竟耶。如是行處未致本源。何以得知。龍猛菩薩說。一切行者斷一切惡修一切善。超十地致無上地。圓滿三身具足四德。如是行者無明分位非明分位。今依此證文。此住心之佛未致心原。但遮心外之迷無開祕藏之寶
　　
第七覺心不生心
　　夫大虛寥廓含萬象越--氣。巨壑泓澄孕千品爰一水。誠知一爲百千之母。空即假有之根。假有非有而有有森羅。絕空非空而空空不住。色不異空建諸法而宛然空。空不異色泯諸相而宛然有。是故色即是空空即是色。諸法亦爾何物不然。似水波之不離。同金莊之不異。不一不二之號立。二諦四中之稱顯。觀空性於無得。越戲論於八不。于時四魔不戰面縛三毒不殺自降。生死即涅槃更無階級。煩惱即菩提莫勞斷證。雖然無階之階級不壞五十二位。階級之無階不礙一念成覺。一念之念經三大而勤自行一道之乘馳三駕而勞化他。悲唯蘊之迷無性。歎他緣之阻境智。心王自在得本性之水。心數客塵息動濁之波。權實二智證圓覺乎一如。眞俗兩諦得教理乎絕中。悟心性之不生知境智之不異。斯乃南宗之綱領也。故大日尊告祕密主言。祕密主。彼如是捨無我。心主自在覺自心本不生。何以故。祕密主心前後際不可得故。釋曰。心主即心王也。以不滯有無故心無罣礙。所爲妙業隨意能成。故云心主自在。心王自在明即是淨菩提心更作一轉開明。倍勝於前劫也。心王猶如池水性本清淨。心數淨除猶如客塵清淨。是故證此性淨時即能自覺心本不生。何以故。心前後際俱不可得故譬如大海波浪以從緣起故。即是先無後無。而水性不爾。波浪從緣起時水性非是先無。波浪因緣盡時水性非是後無。心王亦復如是。無前後際。以前後際斷故。雖復遇境界風隨緣起滅。而心性常無生滅。覺此心本不生是漸入阿字門。如是無爲生死緣因生壞等義。如勝鬘經寶性佛性論等中廣明。謂本不生者兼明不生不滅不斷不常不一不異不去不來等。三論家擧此八不以爲究極中道。故吉藏法師二諦方言佛性等章盛談此義。頌曰
    因緣生法本無性  空假中道都不生
    波浪滅生但是水  一心本自湛然澄
    色空不壞智能達  眞俗宛然理分明
    八不利刀斷戲論  五邊面縛自降平
    心通無礙入佛道  從此初門移心亭
　　經云。祕密主。彼如是捨無我心主自在覺自心本不生。何以故。祕密主。心前後際不可得故。如是知自心性。是超越二劫瑜祇行。菩提心論云。當知一切法空。已悟法本無生心體自如不見身心。住於寂滅平等究竟眞實之智令無退失。忘心若起知而勿隨。忘若息時心源空寂。問。絕諸戲論寂靜無爲。如是住心致極底否。那伽羅樹那菩薩說。清淨本覺從無始來。不觀修行非得他力。性德圓滿本智具足。亦出四句亦離五邊。自然之言不能自然。清淨之心不能清淨。絕離絕離。如是本處無明邊域非明分位

　　第八如實一道無爲心（又名如實知自心又名空性無境心）
　　若夫孔宣出震旦述五常乎九洲。百會誕華胥開一乘乎三草。於是狂醉黎元住而不進。癡闇黔首往而不歸。七十達者頗昇其堂。萬千羅漢乃信金口。度內五常方圓不合。界外一車大小不入。是故三七觀樹四十待機。初轉四諦方等洗人法之垢穢。後灑一雨圓音霑草木之芽葉。至如入蓮華三昧觀性德不染。放白毫一光表修成遍照。會三歸一讃佛智之深多。指本遮末談成覺之久遠。寶塔騰踊二佛同座。娑界震裂四唱一處賜髻珠獻瓔珞。利智鶖子疑吾佛之變魔。等覺彌勒怪子年之過父。一實之理吐本懷於此時。無二之道得滿足於今日。爾乃羊鹿斃而露牛疾。龍女出而象王迎。二種行處宿身心之室宅。十箇如是安止觀之宮殿。寂光如來融境智而知見心性。應化諸尊顧行願而分身隨相。寂而能照。照而常寂。似澄水之能鑒。如瑩金之影像。濕金即照影。照影即金水。即知境即般若般若即境。故云無境界。即此如實知自心名爲菩提。故大日尊告祕密主云。祕密主。云何菩提。謂如實知自心。祕密主。是阿耨多羅三藐三菩提乃至彼法少分無有可得。何以故。虛空相是菩提。無知解者亦無開曉。何以故。菩提無相故。祕密主。諸法無相。謂虛空相。爾時金剛手復白佛言。世尊誰尋求一切智。誰爲菩提成正覺者。誰發起彼一切智智。佛言。祕密主自心尋求菩提及一切智。何以故。本性清淨故。心不在內不在外。及兩中間心不可得。祕密主。如來應正等覺非青非黃。非赤非白非紅非紫非水精色。非長非短非圓非方。非明非暗非男非女非不男女。祕密主。心非欲界同性非色界同性非無色界同性。非天龍夜叉乾闥婆阿修羅迦樓羅緊那羅摩睺羅伽人非人趣同性。祕密主。心不住眼界不住耳鼻舌身意界。非見非顯現。何以故。虛空相心離諸分別無分別。所以者何。性同虛空即同於心。性同於心即同菩提。如是祕密主。心虛空界菩提三種無二。此等悲爲根本方便波羅蜜滿足。是故祕密主。我說諸法如是。令彼諸菩薩衆菩提心清淨知識其心。祕密主。若族姓男族姓女。欲識知菩提當如是識知自心。祕密主。云何知自心。謂若分段或顯色或形色或境界若色若受想行識。若我若我所若能執若所執。若清淨若界若處。乃至一切分段中求不可得。祕密主。此菩薩淨菩提心門名初法明道。釋曰。謂無相虛空相及非青非黃等言。並是明法身眞如一道無爲之眞理。佛說此名初法明道。智度名入佛道初門。言佛道者指金剛界宮大曼荼羅佛。於諸顯教是究竟理智法身。望眞言門是則初門。大日尊及龍猛菩薩並是皆明說不須疑惑。又下文云。所謂空性離於根境無相無境界。越諸戯論等同虛空。離有爲無爲界離諸造作離眼耳鼻舌身意者。亦是明理法身。無畏三藏說。行者住此心時即知釋迦牟尼淨土不毀。見佛壽量長遠本地之身與上行等從地涌出諸菩薩同會一處。修對治道者雖迹隣補處然不識一人。是故此事名祕密。證此理佛亦名常寂光土毘盧遮那。大隋天台山國清寺智者禪師。依此門修止觀得法花三昧。即以法花中論智度爲所依構一家義。此乘之趣大體如此。頌曰
    前劫菩薩作戲論  此心正覺亦非眞
    無爲無相一道淨  非有非無不二陳
    心境絕泯常寂土  語言道斷遮那賓
    身心也滅大虛等  隨類影現變化仁
　　問。如是一法界一道眞如之理爲究竟佛。龍猛菩薩說。一法界心非百非背千是。非中非中背天背天。演水之談足斷而止。審慮之量手亡而住。如是一心無明邊域非明分位

第九極無自性心
　　極無自性心。今釋此心有二種趣。一顯略趣。二祕密趣。顯略趣者。夫甚深也者麽嚧。峻高也者蘇迷。廣大也者虛空。久遠也者芥石。雖然芥石竭磷虛空可量。蘇迷十六萬麽嚧八億那。近而難見我心。細而遍空我佛。我佛難思議我心廣亦大。巧藝心迷擲笇。離律眼盲休見。禹名舌斷夸步足刖。聲緣識不識薩埵智不知。奇哉之奇絕中之絕其只自心之佛歟。迷自心故六道之波鼓動。悟心原故一大之水澄淨。澄淨之水影落萬像。一心之佛鑒知諸法。衆生迷此理輪轉不能絕。蒼生太狂醉自心不能覺。大覺慈父指其歸路。歸路五百由旬。此心則都亭。都亭非常舍隨緣忽遷移。遷移無定處是故無自性。諸法無自性故去卑取尊。故有眞如受熏之極唱。勝義無性之祕告。驚一道於彈指覺無爲於未極。等空之心於是始起。寂滅之果果還爲因。是因是心望前顯教極果。於後祕心初心。初發心時便成正覺宜其然也。初心之佛其德不思議。萬德始顯一心稍現。證此心時知三種世間即我身。覺十箇量等亦我心。盧舍那佛始成道時第二七日與普賢等諸大菩薩等廣談此義。是即所謂花嚴經也。爾乃苞花藏以爲家籠法界爲國。七處莊座八會開經。入此海印定觀法性圓融。照彼山王機示心佛不異。攝九世於刹那舒一念於多劫。一多相入理事相通。帝網譬其重重錠光喩其隱隱。遂使就覺母以發心歸普賢而證果。三生練行百城訪友一行行一切一斷斷一切。雖云初心成覺十信道圓。因果不異經五位而馳車。相性不殊渾十身而同歸。斯則花嚴三昧之大意。故大日如來告祕密主言。所謂空性離於根境無相無境界。越諸戲論等同虛空。離有爲無爲界離諸造作離眼耳鼻舌身意極無自性心生。善無畏三藏說。此極無自性心一句悉攝花嚴教盡。所以者何。花嚴大意原始要終明眞如法界不守自性隨緣之義。杜順和上依此法門造五教花嚴三昧法界觀等。弟子智儼相續。智儼弟子法藏法師又廣五教作旨歸綱目及疏。即此花嚴宗之法門一一義章。頌曰
    風水龍王一法界  眞如生滅歸此岑
    輪花能出體大等  器衆正覺極甚深
    緣起十玄互主伴  呑流五教海印音
    重重無礙喩帝網  隱隱圓融錠光心
    花嚴三昧一切行  果會十尊諸刹臨
    雖入此宮初發佛五相成身可追尋
　　經云。離有爲無爲界離諸造作離眼耳鼻舌身意極無自性心生。等虛空無邊一切佛法依此相續生祕密主如是初心佛說成佛因。於業煩惱解脫而業煩惱具依。金剛頂經說。薄伽梵大菩提心普賢大菩薩住一切如來心。時如來滿此佛世界猶如胡麻。爾時一切如來雲集。於一切義成就菩薩坐菩提場。往詣示現受用身。咸作是言。善男子云何證無上正等覺菩提。不知一切如來眞實忍諸苦行。時一切義成就菩薩。由一切如來警覺。即從阿娑婆那伽三摩地起。禮一切如來白言。世尊如來教示我。云何修行。云何是眞實。如是說已。一切如來異口同音告彼菩薩言。善男子當住觀察自三摩地。以自性成就眞言自恣而誦。守護國經云。爾時釋迦牟尼佛言。祕密主。我於無量無數劫中修集如是波羅蜜多。至最後身六年苦行。不得阿耨多羅三藐三菩提成毘盧遮那。坐道場時無量化佛猶如油麻遍滿虛空。諸佛同聲而告我言。善男子云何求成等正覺。我白佛言。我是凡夫未知求處。唯願慈悲爲我解說。是時佛同告我言。善男子諦聽當爲汝說。汝今宜應當於鼻端想月輪。於月輪中作唵字觀。作是觀已於後夜分得成阿耨多羅三藐三菩提。善男子十方世界如恒河沙三世諸佛。不於月輪作唵字觀得成佛者無有是處。何以故。唵字即是一切法門。亦是八萬四千法門寶炬關鎖。唵字即是毘盧遮那之眞身。唵字即是一切陀羅尼母。從此能生一切如來。從如來生一切菩薩。從菩薩生一切衆生。乃至生少分所有善根此。龍猛菩提心論云。夫迷途之法從妄想生。乃至展轉成無量無邊煩惱輪迴六趣。若覺悟已妄想止除種種法滅。故無有自性。復次諸佛慈悲從眞起用救攝衆生。應病與藥施諸法門。隨其煩惱對治迷津。遇筏達於彼岸法已應捨無自性故。乃至妄若息時心源空寂。萬德斯具妙用無窮。但具此心者能轉法輪自他俱利。又云。性淨本覺三世間中皆悉不離熏習彼三而爲一覺。莊嚴一大法身之果。是故名爲因熏習鏡。云何名爲三種世間。一者衆生世間二者器世間。三者智正覺世間。衆生世間者謂異生性界。器世間者謂所依止土。智正覺世間者謂佛菩薩。是名爲三。此中鏡者謂輪多梨花鏡。如取輪多梨花安置一處同集諸物。由此花熏一切諸物皆悉明淨。又明淨物花中現前皆悉無餘。一切諸物中彼花現前亦復無餘。因熏習鏡亦復如是。熏一切法爲清淨覺令悉平等
　　問。如是一心本法至極住心。龍猛菩薩說。三自一心法。一不能一假能入一。心不能心假能入心。實非我名而曰於我。亦非自唱而契於自。如我立名而非實我。如自得唱非實自。玄玄又玄遠遠又遠。如是勝處無明邊域非明分位

　　第十祕密莊嚴心
    九種住心無自性  轉深轉妙皆是因
    眞言密教法身說  祕密金剛最勝眞
    五相五智法界體  四曼四印此心陳
    刹塵渤駄吾心佛  海滴金蓮亦我身
    一一字門含萬像  一一刀金皆現神
    萬德自性輪圓足  一生得證莊嚴仁
　　經云。復次祕密主。眞言門修行菩薩行諸菩薩。無量無數百千俱胝那庾多劫積集無量功德智慧。具修諸行無量智慧方便皆悉成就。解云。此歎初入眞言菩薩功德。又云。爾時毘盧遮那世尊。入於一切如來一體速疾力三昧。說自證法界體性三昧言。我覺本不生。出過語言道。諸過得解脫。遠離於因緣。知空等虛空。如實相智生。已離一切暗。第一實無垢。解云。此頌文約義廣言淳心深。非面難說。又有百字輪十二字等眞言觀法三摩地門。及金剛界三十七尊四智印三摩地。即是大日如來極祕密三昧。文廣不能具述
　　又龍猛菩提心論云。第三言三摩地者。眞言行人如是觀已。云何能證無上菩提。當知法爾應住普賢大菩提心。一切衆生本有薩埵。爲貪瞋癡煩惱之所縛故。諸佛大悲以善巧智說此甚深祕密瑜伽。令修行者於內心中觀日月輪。由作此觀照見本心。湛然清淨猶如滿月光遍虛空無分別。亦名無覺了。亦名淨法界。亦名實相般若波羅蜜海。能含種種無量珍寶三摩地。猶滿月潔白分明。何者爲一切有情悉含普賢之心。我見自心形如月輪。何故以月輪爲喩。爲滿月圓明體則與菩提心相類。凡月輪有一十六分。喩瑜伽中金剛薩埵至金剛拳有十六大菩薩者。於三十七尊中。五方佛位各表一智也。東方阿閦佛由成大圓鏡智。亦名金剛智也。南方寶生佛由成平等性智。亦名灌頂智也。西方阿彌陀佛由成妙觀察智。亦名蓮花智。亦名轉法智。北方不空成就佛由成成所作智。亦名羯磨智也。中方毘盧遮那佛由成法界智爲本。已上四佛智出生四波羅蜜菩薩焉。四菩薩即金寶法業也。三世一切諸賢聖生成養育之母。於是印成法界體性中流出四佛也。四方如來各攝四菩薩。東方阿閦佛攝四菩薩。金剛薩埵。金剛王。金剛愛。金剛善哉。爲四菩薩也。南方寶生佛攝四菩薩。金剛寶。金剛光。金剛幢。金剛笑。爲四菩薩也。西方阿彌陀佛攝菩薩。金剛法。金剛利。金剛因。金剛語。爲四菩薩也。北方不空成就佛攝四菩薩。金剛業。金剛護。金剛牙。金剛拳。爲四菩薩也。四方佛各四菩薩爲十六大菩薩也。於三十七尊中。除五佛四波羅蜜及後四攝八供養。但取十六大菩薩爲四方佛所攝也。又摩訶般若經中。內空至無性自性亦有十六義。一切有情於心質中有一分淨性衆行皆備。其體極微妙皎然明白。乃至輪迴六趣亦不變易。如月十六分之一。凡月其一分明相。若當合宿之際。但爲日光奪其明性。所以不現。後起月初日日漸加至十五日圓滿無礙。所以觀行者。初以阿字發起本心之中分明。只漸令潔白分明。證無生智。夫阿字者一切諸法本不生義（准毘盧舍那經疏。釋阿字具有五義。一者阿字(短聲)是菩提心。二阿字(引聲)是菩提行。三暗字(短聲)是證菩提義。四惡字(短聲)是般涅槃義。五惡字(引聲)是具足方便智義。又將阿字配解法花經中開示悟入四字也。開字者開佛知見雙開菩提心。如初阿字。是菩提心義也。示字者示佛知見。如第二阿字。是菩提行義也。悟字者悟佛知見。如第三暗字。是證菩提義也。入字者入佛知見。如第四惡字。是般涅槃義。總而言之具足成就第五惡字。是方便善巧智圓滿義也）。即讃阿字是菩提心義頌曰
    八葉白蓮一肘間  炳現阿字素光色
    禪智俱入金剛縛  召入如來寂靜智
　　夫會阿字者皆是決定觀之。當觀圓明淨識。若纔見者則名見眞勝義諦。若常見者則入菩薩初地。若轉漸增長則廓周法界量等虛空。卷舒自在當具一切智。凡修習瑜伽觀行人。當須具修三密行證悟五相成身義也。所言三密者。一身密者。如結契印召請聖衆是也。二語密者如密誦眞言令文句了了分明無謬誤也。三意密者如住瑜伽相應白淨月圓滿觀菩提心也。次明五相成身者。一是通達心。二是成菩提心。三是金剛心。四是金剛身。五是證無上菩提獲金剛堅固身也。然此五相具備方成本尊身也。其圓明普賢身也。亦是普賢心也。與十方諸佛同之。亦乃三世修行證有前後。及達悟已無去來今。凡人心如合蓮華佛心如滿月。此觀若成。十方國土若淨若穢。六道含識三乘行位。及三世國土成壞衆生業差別。菩薩因地行相三世諸佛悉於中現。證本尊身滿足普賢一切行願。故大毘盧舍那經云。如是眞實心故佛所宣說。問。前言二乘之人有法執故不得成佛。今復令修菩提心三摩地者云何差別。答。二乘之人有法執故久久證理沈空滯寂。限以劫數然發大心。又乘散善門中經無數劫。是故足可厭離不可依止。今眞言行人既破人法上執。雖能正見眞實之智。或爲無始間隔未能證於如來一切智智。故欲求妙道修持次第從凡入佛位者。即此三摩地者能達諸佛自性悟諸佛法身。證法界體性智成大毘盧舍那佛自性身受用身變化身等流身。爲行人未證故理宜修之。故大毘盧舍那經云。悉地從心生。如金剛頂瑜伽經說。一切義成就菩薩初坐金剛座取證無上道。遂蒙諸佛授此心地然能證果。凡今之人若心決定如教修行。不起于座三摩地現前。應是成就本尊之身。故大毘盧舍那經供養法次第云。若無勢力廣增益住法但觀菩提心。佛說此中具萬行滿足淨白純淨法也。此菩提心能包藏一切諸佛功德法故。若修證出現則爲一切導師。若歸本則是密嚴國土。不起于座能成一切佛事。讃菩提心曰
    若人來佛慧  通達菩提心
    父母所生身  速證大覺位
　　問。已聞頌詞請說其義。答。眞言教法一一聲字一一言名。一一句義一一成立。各具無邊義歷劫難窮盡。又一一字具三義。所謂聲字實。又具二義字相字義是。一一句具淺略深祕二義。帥爾難談。若如實說者小機致疑生謗。定爲一闡提無間之人。是故應化如來祕而不談傳法菩薩置而不論。意在此乎。故金剛頂經說。此毘盧舍那三摩地法。向未灌頂者不得說一字。若本尊儀軌眞言。縱令雖同法行者不得輒說。若說者現前中夭招殃。後墮無間獄（云云）謹承勸誡不敢違越。重請示說初頌文。云九種住心無自性。轉深轉妙皆是因者。此二句遮前所說九種心皆非至極佛果。言九種者異生羝羊心乃至極無自性心是也。就中初一擧凡夫一向行惡行不修微少善。次一顯人乘。次一表天乘。即是外道。下厭下界上欣生天。願樂解脫遂墮地獄。已上三心皆是世間心未名出世。第四唯蘊已後名得聖果。出世心中唯蘊拔業是小乘教。他緣以後大乘心。大乘前二菩薩乘後二佛乘。如此乘乘自乘得佛名望後作戲論。前前皆不住故名無自性。後後悉不果故皆是因轉轉相望各各深妙所以深妙。眞言密教法身說者。此一句顯眞言教主。極無自性以外七教皆是他受用應化佛所說。眞言密教兩部祕藏。是法身大毘盧舍那如來與自眷屬四種法身。住金剛法界宮及眞言宮殿等。自受法樂故所演說。十八會指歸等其文分明不更引誠證。祕密金剛最勝眞者。此一句示眞言乘教超於諸乘究竟眞實也

祕藏寶鑰卷第下

建保六年八月三五未剋書（於高野山金剛峯寺如形書寫畢）
　　心蓮院信嚴


