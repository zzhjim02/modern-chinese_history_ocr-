No. 2442
十住心論鈔上卷



論第三
　　
    問。嬰童無畏住心者。爲於諸天之心立其名爲當不爾歟。答（云云）疑云。兩方難定。若言諸天之心名嬰童無畏者。凡尋十住心廢立談從異生底下之不善心中始出生微善種子而轉勝轉進終至圓明究竟佛乘之階漸次第也。若爾愚童持齋五戒十善之後唯蘊無我生空無漏之前更開一品善行可以云嬰童無畏。何指三有之果報妄入出欲之因行。況大日經說此住心云。以此心生死流轉於善友所聞如是言。此是天大天。與一切樂者。若虔誠供養。一切所願皆滿。所謂○德叉迦龍·和修吉·商佉·羯句啅劍·大蓮·俱里劍·摩訶泮尼·阿地提婆·薩陀難陀等龍○各各應善供養。彼聞如是心懷慶悅殷重恭敬隨順修行（文）（已上十種龍）嬰童無畏心以諸龍衆爲所恭敬。若夫天趣心者。豈仰龍威德方爲所尊境乎。若依之言非天心者。大日經說嬰童心又云。彼護戒生天是第七受用種子（文）既云護戒生天。何非天趣心。加之論釋此文云。彼護戒生天是第七受用種子者。謂已能造齊施見其利益即知三業不善皆是衰惱因緣我當捨之護戒而住。由護戒故現世獲諸善利有大聞身名心安樂。倍復增廣賢善命終而得生天。譬如種果已成受用其實。故曰受用種子也（文）（此疏第二正文也）此文言生天如種果已成受用其實。此豈非指天果報云嬰童無畏受用心乎。故論下云。嬰童無畏住心者是所謂天乘（文）釋文明言天心是嬰童也。爾何。答。就嬰童無畏心經意有三重說。第一文云。彼護戒生天是第七受用種子（文）心云。用五戒十善等行感天上勝妙果報。取彼因行果法合爲第一無畏心也。但至三有果報不可攝行因住心之難。此中兼取戒行不唯限果法。義通因行何可來彼失乎。
　　又釋名受用種子云。又云。從一種子而成百千果實。是一一果實復生若于。展轉滋育不可勝數。今此受用果心復成後種子亦復如是（文）（此疏第二文也）果還成種。何不云因行住心（已上）（第一重文也）第二重嬰童心者。經云。以此心生死流轉於善友所聞如是言。此是天（乃至）難陀等龍或天仙大圍陀論師各各應善供養。彼聞如是心懷慶悅殷重恭敬（文）心云。護戒生天之後流轉生死之間天趣業盡難下生人界。以先世戒行力亦値善友知識聞諸天龍神之尊德起恭敬隨順之善行。然以龍神等爲天趣所攝故。蘇悉地經上卷供養華品云。地居天說者。從夜叉羅剎阿修羅龍○等所說是爲地居天眞言（文）既以龍攝天。何招先疑難（矣）然論釋此心云。雖未聞佛法。然知此諸天因修善行得此善報又漸解甄別勝因。後聞佛法殊妙必能歸依信受故。爲世間最上心也（文）（此疏第一釋也）今立嬰童心置無我心前。即此意耳（已上第二重文）第三重嬰童心者。經云。復次殊勝行。隨彼所說中殊勝住求解脫慧生（等文）疏第二釋此文云。求解脫慧生等者。謂即此第八無畏依中復有殊勝心也。既聞如上所說世間諸薄伽梵宜應供養歸依。後遂生心。此諸三寶何者爲勝。我當擇其善者隨順修行。由前善根力故隨彼所說法中得殊勝住。有求解脫智生。然以未知緣起法故。所有觀空智慧不離斷常故。曰常無常空。但隨順如是說而勤勇修學。此中復有二種。若求解脫智生名殊勝心。已於空法作證名決定心（文）轉勝學空觀故爲第三重。是即外道之惡取空解也。然大師釋此第三重心不引上所出之經文。更引經第二具緣品文故。論云。又云祕密主世間因果及業若生若滅繫屬他主空三昧生。是名世間三昧道者。釋云。謂一切世間三昧以要言之至於究竟之處皆滅壞因果及從因辨果時所有作業。謂此三事若生若滅皆繫屬於他。他謂神我也所以然者。若行人不解正因緣義而修證諸禪必當計著自心以爲內我。彼見世間萬法因心而有則謂由神我生○若深求此中至賾自然撥除因果。唯我性獨存。乃至無一法入心而證空定。最是世間究極之理。是故垂盡三有還墮三途。雖於禪定中發種種世間勝智具五神通。研其宗趣終歸是處。故以斯一印統收一切世間三昧道（此表諸外道世間三昧文。此釋疏第七正文也）二處經文其意是同。但於具緣品說疏釋顯義分明。故引此文耳。已上三重皆取出欲之行道。何不云十重階漸次第之中一品轉勝乎。疑云。付第一重護戒生天之文兼攝因行之善爲嬰童無畏心不明。經云。或時有一法想生。所謂持齋。彼思惟此少分發起歡喜數數修習（乃至）復以此施發親愛心而供養之。是第六成果。復次祕密主。彼護戒生天。是第七受用種子（文）此文第六成果也。已前是明因行也。言發親愛心供養尊宿故。第七受用種子即顯果報。故疏釋此心云。增廣賢善命終而得生天。譬如種果已成受用其實（文）然大師引上經文證愚童持齋嬰童無畏之二種住心。謂以第六成果已前之文證愚童持齋義。取第七受用種子之句顯嬰童無畏心。爰知。愚童持齋是起天業因之心嬰童無畏唯局天果報。然何不辨證文起盡言護戒生天句中兼取因果二門乎。答。先案十住心廢立尋其善行次第。愚童持齋者是顯人趣善品。嬰童無畏者即取天趣因果。若愚童心中取天業簡人善者。十住心廢立有不盡善品之失。人趣所攝戒善此中不攝故。今愚童取人嬰童示天。即明善遍盡住心意遠。故論第二釋愚童心云。愚童持齋心者即是人趣善心之萠兆（文）又引灌頂經云。佛告梵志言。汝一心受三歸已。我常爲汝及十方人勅天帝釋所遣諸鬼神以護男子如是等輩（等文）此文以三歸善行感人趣現報也。又云。五戒資身人天受趣（文）又明十善。嗢陀南云。離殺怨恨生利慈（乃至）離嗔生慈一切愛。輪王七寶由此得（文）此等文意指人善言愚童心也。愚童既人善。豈以天業因尚入愚童內爲與人同品乎。有此理故取天業行攝嬰童無畏以爲第三住心也。所以彼受用種子句中護戒者顯因生天者示果耳。又彼第六成果已前住心雖似唯說因行。而成果之詞下亦顯所成之果報。是故愚童持齋之中兼取人趣果心也。
　　問。嬰童無畏心後唯蘊無我住心前可立一重住心乎。答。十住心廢立之時不立之也。疑云。論證嬰童無畏心引大日經彼護戒生天是第七受用種子（乃至）是名愚童異生生死流轉無畏依第八嬰童心之文成之。然經次下文云。復次殊勝行。隨彼所說中殊勝住求解脫慧生。所謂常無常空。隨順如是說。祕密主非彼知解空非空常斷。非有非無。俱彼分別（文）疏第二釋云。經云。祕密主復次殊勝行。隨彼所說中殊勝住求解脫慧生等者。謂即此第八無畏依中復有殊勝心也。既聞如上所說世間諸薄伽梵宜應供養歸依。後遂生心。此諸三寶何者爲勝。我當擇其善者隨順修行。由前善根力故隨彼所說法中得殊勝住。有求解脫智生。然以未知緣起法故。所有觀空智慧不離斷常。故曰常無常空。但隨順如是說而勤勇修學。此中復有二種。若求解脫智生名殊勝心。已於空法作證名決定心。若離分說之并前凡有十心也（文）已上文意嬰童無畏心後更作一重轉勝明外道觀空智慧開爲第九第十之二心。若爾何第八嬰童心之外亦不立一階住心乎。答。論釋嬰童心云。又祕密主。世間因果及業若生若滅。繫屬他主空三昧生。是名世間三昧道者。釋云。謂一切世間三昧以要言之。至於究竟之處皆滅壞因果及從因辨果時所有作業。謂此三事若生若滅皆繫屬於他他謂神我也（乃至）唯我性獨存。乃至無一法入心而證空定。最是世間究極之理。是故垂盡三有還墮三途（文）（此經第二文并疏第七釋也）此文即與出難文其意是同。故知。外道空觀皆是嬰童無畏所攝也。所以然者。彼觀空之智慧究極之理證雖轉轉入都不過天趣分齊。計無想非想爲眞涅槃。故今十重中總天善言嬰童。所以彼求解脫慧不別爲一重也。若強尋其差別亦開立無傷。故今論第一云。住心雖無量且擧十綱攝之衆毛（文）可知之。
　　問。成無色界有色處引華嚴經說。爾者引何文證之乎答。論云。華嚴經云。菩薩鼻根聞無色界宮殿之香（文）（可知之）疑云。爲決大師所釋進開本經始終。聞無色界宮殿之香之說文言都闇。今何引不見之說胸臆成義乎。答。華嚴現文雖無聞無色界宮殿之香之言。處處散說其意具現故彼經（六十經）第三十六云。譬如有一經卷○若無色天宮等悉記無色天宮殿中事（文）又三十九說菩薩十種宮殿之中云。無色界天受生宮殿（等文）依此等文故知。無色有宮殿。又第四十二說菩薩十鼻之中云。聞下至阿鼻地獄上至非想非非想處衆生之香（文）以此文故知亦無色有香塵。既有殿香。所引何謬言。但經云衆生之香論引宮殿之香者。衆生之香之詞意亦顯宮殿之香。夫無色既有衆生所感之宮殿。此宮殿寧無菩薩所感之香塵乎。故衆生之香辭下即顯有宮殿之香。今大師一句言中爲顯色香二塵取二處之說引宮殿之香也。
　　
論第四

　　問。唯蘊無我住心者。爲唯取薩婆多宗觀解爲當通諸部聲聞乘教乎。答。論云。此唯蘊無我一句中攝一切小乘法盡故。今聲聞乘名唯蘊無我住心（文）（釋心顯也）疑云。唯蘊無我一句中遍攝諸部小乘不明。夫小乘二十部異計未留有法無我之一門故論下文云。然此二十部攝爲六宗。一我法俱有宗。此宗所計我之與法二種皆有（此有六部。犢子賢冑·正量·密林山·經量·法上部）二有法無我宗。此宗所執法則實有我即爲無（此有四部。一切有·多聞·雪山·飮光部）三法無去來宗。此宗所執現法是有去來爲無（此有七部。大衆·鷄胤制多山·西山·北山·化地·法藏部）四現通假實宗。此宗計世出世法皆通假名及以眞實（此有一部。即說假部）五俗妄眞實宗。世法顛倒但有假名。出世非倒法是眞實（此有一部即說出世部）六諸法但名宗。此宗所計若世間法若出世法但有假名而無實體（此有一部。即一說部文。此六重見法華玄賛第一并攝釋第一）。既束二十於六宗顯義類於多重。何一宗之所計中具盡二十之異端。夫犢子存有我。寧入無我之家。一說不許實法。豈不超唯蘊之談乎。加之一切有宗之三世實有。大衆鷄胤之去來無法。又一切有宗之法體恒有。說出世部之世法虛妄。皆是淺深意別彼此不敢符順。如何云唯蘊無我一句中攝盡一切小乘乎。答。今仰大師所釋倩思唯蘊無我之說。廣收小乘之衆義遙盡諸部之異執。謂犢子所計之我亦非不成無我之解。宗輪論云。其犢子部本宗同義。謂補特伽羅非即蘊離蘊（文）慈恩疏釋云。謂實有我非有爲無爲。然蘊不即不離。佛說無我但無即蘊離蘊。如外道等所計之我。悉皆是無。非無一分可說不即蘊離蘊。我既不可說。亦不可言形量大小等。乃至成佛此我常在（文）心云。佛經無我者即遮外道所執之我。謂即蘊離蘊之二我是也。今有不即不離之眞我即與外道宗異。既遮外道所計之我。何不云望之而無我。如大乘雖說佛果我波羅蜜而不許外道我故云無我宗。此亦如是。又嘉祥三論玄釋智論意言小乘諸部皆無我宗云。犢子入眞觀故則見我空。出於俗諦別有人體。龍樹約其入觀義邊（文）（又中論疏第六釋燃可燃品中有具文可撿）入觀思惟時方知無我人。唯蘊無我之言何不攝此宗。犢子既爾。賢冑等餘部准此可知矣。次大衆鷄胤等雖云去來無法。於現在蘊等既許有實體。爾者付現法所許寧不立唯蘊之名乎。次說假部之假名之談亦兼說有實法。說出世部之遮俗諦。尚許出世無漏五蘊一說部之亡諸法實體。但存行蘊所攝名之一法。若爾此等諸宗豈不墮在唯蘊之名數乎。所以唯蘊無我攝一切小乘之釋尤有其謂耳。但一句中雖攝一切。而有宗是諸部之棟梁。廣括諸法之性相。是故唯蘊心之始終具依薩婆多釋之（矣）。
    疑云。於已前五重攝唯蘊一心之義且置之。以一說部之諸法無體但有假名之談判屬此唯蘊心中尚不明。凡此宗意二諦諸法都不許實體。又但假名之言顯名身尚假也。今有何一法可得唯蘊之稱乎。所以可屬拔業因種之緣覺智慧。何云唯蘊無我之聲聞分齊乎。答。此宗若不許名之一法混言諸法皆無者。既不說有一法。何可得一說部號。今留名身之一體遮餘法之實有。是故云一說部宗也。但有假名者。是望名所詮法作言。謂付法分假實時。法體是實矣。法依自體立故。法名即假矣。名呼法別義故。今無法之自體唯有呼法之別義。所以言但有假名。非謂無名之實體次至可屬緣覺智之難。此論第五云。辟支佛智慧深利故。能以總別之相深觀察之見一切集法皆是滅法。此與聲聞異（文）今殘名字之一法。如何攝見一切法皆是滅法之智乎。
　　問。論云。速即三生遲六十劫（文）此叙聲聞人證菩提之早晩也。爾者利鈍分別時何三生何六十劫。答。寶鑰唯蘊無我心云。鈍根六十劫利根則三生修練苦行乃證聖位（文）（其心顯也）。疑云。俱舍論第二十三光法師記云。佛時長故。其根最利。聲聞三生獨覺四生。非要利根。亦通鈍根。若利者要經六十要經百劫。故婆娑三十一云。非如聲聞極利根者經六十劫。非如獨覺極利根者唯經百劫（文）諸師皆同此義言鈍根三生得入聖利根六十劫。今何違論釋并諸師意乎。答。利根道名速鈍根道名遲。非無其說。故阿毘曇章第七云。問曰。三乘之人幾劫得於菩提。答曰。且依小乘聲聞一乘有二種根。一是速成。二是遲緩。其速成者。於三生中得聲聞菩提。故俱舍論云。第一生中種解脫分善根。第二生中次修達分善根。第三生中修得聖道證得解脫。此以疾證聖果爲利。而實其間通利鈍。若遲緩者逕六十劫。此說刀兵等小劫。此遲證聖果爲鈍。而實其中通利鈍也。又四分律鈔批第二云。凡夫創始發心初生持戒。此第一生。但是種解脫分善。未得名修。第二生修解脫。第三生始證。此約利根三生即證。故羯磨疏云。第一生種解脫分善根第二生生修第三生證是也。上言七生證初果者此約鈍根也（文）又入楞伽經菩提流支疏第五云。羅漢極利一生三生。極鈍六十劫。辟支百劫者（文）義門既不定。何云一准。今利根三生鈍根六十者。聲聞是自調自度行求速出生死。若夫利根者何三生不究竟。爰知六十劫即鈍根遲晩行也。婆沙三十一叙一途義。亦非無餘義矣。疑云。若言聲聞利根三生證果者。此論第五何云麟喩獨覺極利久經百劫修行乎。若如聲聞者。四生可得入聖。同自利之行內緣覺利人送百劫。忽忘上釋文。是有何意趣乎。次一引證之鈔批釋更非證誠。其次下文云。若大羅漢如身子目連等。要經六十小劫修行方獲爲聲聞上首（文）以六十小劫證果之人既云大阿羅漢聲聞上首。故知。非是鈍根小智之類。然依彼意成六十鈍根之義乎。答。論第五云。如聲聞極觀察智解了唯蘊無我以厭怖心重故疾斷煩惱自證涅槃。不能分拆推求十二因緣實相。辟支佛智慧深利故能以總別之相深觀察之見一切集法皆是滅法。此與聲聞異（文）（此大日經疏第七正文也）心云。聲聞以淺智故不好觀法思察。然厭離念深。故三生得解脫。緣覺極利亦雖不求利他之行。深細智慧委尋十二因緣實相。然境智凾蓋相稱難故。修行練根久送百劫耳。
次鈔批意身子目連等大羅漢六十劫成道者。准緣覺人可成其意。謂聲聞極鈍雖求速出。其根遲故久送六十。但於身子目連大智。其根利故雖可早證果。其智深故好亦觀法相。是故多劫之後方入菩提之道。所以付利根聲聞智慧分淺深。淺智之利根三生成果。深智利根六十證道。今利根三生者約淺智人。鈍根六十者非身子等大智耳。
　　問。付那含果人有幾種類乎。答。論云。此類有七。行色有五。行無色四（文）疑云。三句文相料簡難得。不還種類其數何成乎。答。今料簡此文者。此類有七者。總擧三界所有不還也。謂一現般。二中般。三生般。四有行般。五無行般。六樂慧。七樂定。是其七也。雖有身證是有漏非無漏。今取聖德故不入耳。次行色有五者。謂中般·生般·有行·無行·樂慧也。樂定那含屬行無色人。此中擧唯行色者故不取之。次行無色四者。謂生般有行無行樂定也（可知。已上一義成了）又論下文云。那含有七。一中般。二生般。三有行。四無行。五上流。六樂慧。七樂定。樂慧者生色淨居。有五那含是。樂定者斷色界惑生無色界（文）此意云。現般那含其身從須陀斯陀二果來。今取唯轉那含之身故除現般。次從初禪至第四禪之下三天是上流不還。五淨居是樂慧那含。行無色即樂定人也。故開此三別耳。
　　問。成大小二乘理無分隔。引智度論摩耶經證之。爾者其文如何。答。論云。智度論云。八十部尸羅波羅蜜（云云）摩耶經云。年小比丘親於衆中毀呰毘尼。當知。是爲法滅之相（云云）疑云。此二文如何成理無分隔之證乎。答。智論第二云。憂波利受僧教師子座處坐說。如是我聞。一時佛在毘舍離。爾時須隣那迦蘭陀長者子初作婬欲。以是因緣故結初大罪。二百五十戒義作三部七法八法比丘毘尼增一。憂波利問新部善部。如是等八十部作毘尼藏（文）心云。以大小乘所制諸戒行即作毘尼藏。故知。毘尼所說之理無大小分隔也。次摩訶摩耶經下卷云。諸比丘等如世俗人嫁娶行媒於大衆中毀謗毘尼。千二百歲已是諸比丘及比丘尼作非梵行（乃至）於是佛法而滅盡也（文）此文說毀呰小乘所說毘尼行犯小乘所制戒律即大小諸乘佛法滅相也。是亦理無分隔之意耳。

論第五

　　問。就住心廢立爾者第四唯蘊無我次立何心爲第五住心乎。答。立拔業因種心爲第五住心也。疑云。十種住心依大日經論之。然疏意釋此經攝諸教不見唯蘊無我外有拔業因種心。故疏第三云。又此經宗橫統一切佛教。如說唯蘊無我出世間心住於蘊中即攝諸部中小乘三藏。如說觀蘊阿賴耶覺自心本不生即攝諸經八識三無性義（文）唯蘊無我心中廣攝諸部小乘畢。次出觀蘊阿賴耶之大乘心。知疏意不許拔業因種之一重心也。然何大師背疏釋文立此住心耶。答。疏意唯蘊無我攝諸部小乘三藏者。以聲聞乘教言小乘。即二十部諸教是也。今以緣覺中乘爲拔業因種。何疏攝諸部中小乘三藏之言下亦可云攝入緣覺中乘乎。但疏唯蘊無我心之次不出拔業心者。疏意非盡住心。如彼證寂然界心疏中雖云菩薩行今唯蘊心後不出之。若爾可云唯蘊無我之小乘外無證寂然界之菩薩行歟。疏此文既不盡教。何爲住心之誠證乎。
　　問。以緣覺觀解名拔業因種心。爾者可云起何觀解乎。答。論云。辟支佛智慧深利故。能以總別之相深觀察之。見一切集法皆是滅法。此與聲聞異。又辟支佛觀一切集法皆悉如涅槃相。於種種有爲境界中皆亦戲論風息能證此二種三昧。故拔業煩惱株杌及無明種子。是則辟支佛學處證處。此拔業因種一句中悉攝辟支佛乘（文。意顯也）疑云。聲聞緣覺俱從小乘淺近教出。是以有宗唯蘊之談同明緣覺智慧。未見彼等論中起此深細觀解。然何聲聞教外存緣覺智品開諸法無相言拔業因種乎。答。所叙緣覺智慧非是大師私釋。即無畏三藏詞一行禪師記之。大日經第二具緣品云。緣覺觀察因果住無言說法。不轉。無言說於一切法證極滅語言三昧。是名緣覺三昧道（文）疏第七釋云。辟支佛所入漸深故云住無言說法。言不轉者。謂住此第一義時無有聲字故不可轉以授人也。世尊得無礙知見於法自在。能於無言說法中爲作名字轉授衆生。辟支佛智慧有礙。是故不能演說。復次辟支佛觀一切集法皆悉如涅槃相。於種種有爲境界中皆亦戲論風息不知所云。故名證極滅語言三昧。修瑜伽與此相應。是名緣覺三昧也（文）（辟支佛智慧深利故等者疏上文也）無畏三藏解釋記錄文言分明。大師開緣覺方依此判耳。但彼毘曇等意唯叙聲聞分齊雖未及緣覺智慧。然亦明獨覺大覺同入聲聞智分也。
　　問。以大日經所說之證寂然界心拔業因種之外別可立一種住心乎。答。見十住心廢立。拔業因種之後立他緣大乘心更不云證寂然界也。疑云。開大日經文。拔業種子之後無緣乘心之前說證寂然界以爲出世間心。然此寂然界心不可云無緣乘所攝。無緣是第二劫行。寂然即初劫心故。初劫二劫懸隔。何得相攝乎。又以寂然界不可收拔業種子。拔業因種是緣覺人所觀（次上如成之）證寂然界謂菩薩所得也。故疏第二云。是菩薩從初發心已來經一大阿僧祇劫方證如是寂然界（文）中乘大乘亦異。豈有相攝理乎。既不順前後二心。何不別立一種住心乎。答。以證寂然界攝拔業因種故。不立爲別住心也。此義非大師安立。即大日經疏中所示之理也。故彼疏第二云。統論三劫始終作寶珠譬喩。如有如意寶在石礦之中。以世人不識故棄在路間。然別寶者見有微相彰於外即識之。先用利鐵雙去鈍石既近寶玉其石漸軟。復以諸藥食之使鑛穢消化。而不傷其質。爾時麁垢已除尚有細垢。既洗以水而瑩發之既得光顯。置之高幢隨一切所求普雨衆物○諸佛菩薩亦爾。○鑒彼情機方便誘進令受三歸。如收彼頑石置在家中。次以三種三心拔業煩惱根無明種子。如以利鐵去其麁鑛。次觀無緣乘法無我性。如漸至軟處以藥物消化而不傷之。次生極無自性心如水拭使極光淨。爾時生於佛家名置在高幢雨種種寶（文）既以唯蘊無我淹留修行拔業種子三種心譬利鐵。次以無緣乘心譬軟處。而拔業種子後無緣乘前不出寂然界心而合譬。然寂然界與無緣乘二心各別疏第二文分明也。所以用寂然界不可攝無緣乘心。若寂然亦與拔業心別者。何拔業心後不出之乎（疏意唯蘊無我是拔業因種所攝。覺心不生即收無緣乘。以同一劫行故。故不別出之合耳。大師開之）故知。寂然界即拔業因種緣覺心也。故疏云。行者未過此劫與辟支佛位齊。又云與成實諸宗未甚懸絕也。大乘義章二無我義云。第二宗中具明二空。五陰及生攬別成總。是因和合。因和合中空無定性名衆生空。不同前宗陰上無人名衆生空。苦無常等集成諸法名法和合。法和合中空無定性。是其法空。第三宗中亦具二空。言生空者。前宗直就因和合中虛假無性名衆生空。不空假生。今此宗中假生亦無。故名生空。言法空者。前宗之中但說諸法苦無常等和合無性故名法空。不說空無假名諸法。此宗所說假法亦空故云法空（文）又云。聲聞人中根有三品。謂上中下。此三品人聞第二宗破性之教。鈍者但能悟解生空。中上二人通解二空。聞第三宗。中下二人但解生空。別人俱解（文）今疏心可准彼釋。謂彼中聲聞人者此疏緣覺種性也。皆是解諸法無性等空故。就此中解彼第二宗之人此中證湛寂之緣覺也。悟彼第三宗之人此中證寂然界之緣覺也。故疏云證寂然界菩薩與辟支佛位齊也。成實論聖行品云。有二行。空行無我行。於五陰中不見衆生是名空行。見五陰亦無是無我行。何以知之。經中說見色無體性見受想行識無體性（文）此文從無性門觀蘊等皆空也。若非皆空者。何云五陰亦無乎。又同論五智品云。陰滅無餘故稱泥洹。是中何所有耶（文）又立無品云。一切分皆可分拆壞裂。乃至微塵以方破塵終歸都無（云云）如是等文處處非一故。疏云證寂然界人法空與成實宗未甚懸絕也。依之疏第三云。初劫智慧猶與二乘共行。非深般若（文）此文豈非明證乎。疏釋既分明也。大師依此故不開爲別住心耶。疑云。緣覺人證寂然界而同菩薩不明。疏云。證此寂然界時漸過二乘境界（文）若緣覺與證寂然界菩薩齊者。豈云如此乎。疏又云。菩薩從發心已來經一大阿僧祇劫方證如是寂然界（文）然緣覺極利行不過百大劫。彼人證寂然界而菩薩齊者。菩薩僧祇劫行豈非劣二乘乎。又今論釋拔業因種心云。游泳湛寂之潭優遊無爲之宮（文）疏釋湛寂心云。怖有爲故著無爲法（文）故知。緣覺智解尚留湛寂無爲之宮未至證寂然界之城。況又縱疏意以寂然心攝拔業心中。大師可開之。其所以今委分別住心階差故。例如疏意雖唯蘊心攝拔業中覺心不生入他緣內今開之。爾者如何。答。證寂然界心一宗難義。再三沈思未開決智。雖然前取四之文證成緣覺寂然界義畢。今能難之。三文不可不會。先漸過二乘境界之文。會此者。二乘智解任言之。只觀諸法無性未及即空理。但極上利根緣覺遙尋寂然界理故數習諸法即空觀。爰證寂然菩薩越中下根二乘等上根人故云漸過也。疏云。至第二僧祇乃與二乘異也（文）故知。初僧祇菩薩非全越二乘地也。次菩薩經一僧祇證寂然界者。緣覺與菩薩雖云同證此理。根有利鈍解分明昧。譬如法華六根淨中眼耳二根功德見聞一三千界內色聲雖同二乘眼耳二通而明昧懸隔。此亦如是。故緣覺百劫修行謂所證即足。菩薩極利故經僧祇修行窮寂然理。若爾緣覺百劫修菩薩僧祇行雖所證是一豈同日論耶。疏菩薩所觀人法俱空與成實諸宗未甚懸絕者即此心也。菩薩所觀雖越二乘智猶是不出寂然界宮。故云未甚懸絕也。又緣覺無慈心故唯願自出離不求利他廣行。所以百劫修行方證自乘菩提。菩薩大悲不守己身爲利他故具修福智資糧。若言觀解勢力。證寂之時分雖不可經無數大劫。大悲益物廣備萬德故。僧祇劫間漸證寂然界也。次至此論文。泳湛寂之潭遊無爲之宮者。非言不證寂然界。謂度湛寂之潭入寂然界無爲宮也。若緣覺人不悟諸法皆空理者。疏第七釋豈非爲難乎。疏云。辟支佛觀一切集法皆悉如涅槃相於種種有爲境界中皆亦戲論風息（文）若緣覺智慧唯空法性而不遣假相。何云皆戲論風息乎。是故知。緣覺極利定入寂然之宮也。次至疏意雖拔業心外不許寂然界大師住心示階差故如開唯蘊無我覺心不生可立此寂然心之難。唯蘊與拔業他緣與覺心淺深遂別。是故開之。於拔業與寂然所證是同。何拔業心之別立寂然之一重乎。若又強論差降者可得開出。故今論第一云。住心雖無量且擧十綱攝之衆毛（文）今且欲示十重故不開之也。
　　問。部行緣覺値佛證果（云云）爾者依何文證此義乎。答。論云。部行者。是人本是緣覺種性常樂觀察十二緣法於最後身値佛爲說十二緣法而得悟道。故法華云。從佛世尊聞法信受慇懃精進求自然慧樂獨善寂深知諸法因緣。是名辟支佛乘（文）。
    疑云。於無佛世界無師自悟人立獨覺之稱。是故所引之經文說加行位値佛求當生之自然慧也。若夫於最後身値佛證自乘菩提者。既是聞聲得悟之果。如何云求自然慧。所以依此文者彌可成無佛世界獨證菩提之義。豈爲値佛得果之證乎。
    答。緣覺獨證者。是薩婆多等一途法相也。若依大乘盡理之說。亦値佛成果。故無量義經說法品云。說是經時或得煗法頂法世間第一法○阿羅漢果辟支佛果（文）又仁王經列同聞衆云。復有八百萬億大仙緣覺（文）是故知。大乘意緣覺亦値佛世也。若爾所引之法華文何不足爲證。夫彼文譬喩品中以三乘菩提譬羊鹿牛三車之中說也。故彼具文云。樂獨善寂深知諸法因緣。是名辟支佛乘。如彼諸子爲求鹿車出於火宅（文）然下文如彼長者初以三車誘引諸子然後但與大車寶物莊嚴（文）既云引三車諸子後與大車。知其中鹿車之緣覺値佛聞法。加之偈頌云。爾時諸子知父安坐皆詣父所而白父言。願賜我等三種寶車（文）諸子出宅俱請三種車。爾者鹿車諸子寧不隨父乎。法喩相合見文起盡。緣覺値佛得果不可敢疑者歟。但經文求自然慧者。望種姓立稱。謂此人若至無佛世者即可成自然覺。是獨覺種姓慧故今名自然慧也。
　　問。可云麟喩獨覺聖道現前位起幾心證菩提乎。答。論云。此二成覺斷見修惑都有一百六十心（文）此二者麟喩部行二人也。故知。麟喩獨覺起百六十心證菩提也。
    疑云。今可云此獨覺三十四心得菩提。其所以俱舍論第五釋菩薩成道云。菩薩三十四念得菩提故諦現觀中有十六念。離有頂貪有十八念○足前十六成三十四。一切菩薩決定先於無所有處已得離貪。方入見道不復須斷下地煩惱（文）菩薩在凡位斷三空已下惑故。至聖道現前唯須三十四念。然此論釋獨覺斷惑云。諸緣覺乘法爾皆於凡夫位時無所有處已下諸惑先已斷竟後入見道有十六心（文）獨覺既與菩薩同凡時斷下八地惑。若爾亦如菩薩可須三十四念。故婆娑論六十三釋成就九遍知中云。問。獨覺學位爲成就幾。答。部行喩者如聲聞說。麟角喩者如菩薩說（文）此即獨覺許三十四念也。今何云經一百六十之心念乎。答。論成百六十心義云。入見道有十六心○上之八地每地九品各有二。合有一百四十四。總一百六十心耳（文）此即正理論意也（如彼論第五十六說）論意云。菩薩其根極利故見道現前之後雖不起初禪已上對治道。而超能至悲想斷道故用三十四念證大覺菩提也。然於麟喩獨覺言其自乘修行行根雖是極利之性望彼菩提薩埵之智如魚目比夜光。是故見道現前後既起八地之能治履地地治道方昇有頂之對治。所以有百六十心成緣覺菩提耳。但於婆沙文與正理意異。何會之乎（有寶法師釋。如下出之）。疑云。拔業因種之緣覺超一切有部之分齊。何取正理論說今爲成義指南乎。次付百六十心成菩提義不明。正理論六十一云。第四靜慮是不傾動最極猛利三摩地故。堪爲麟角大覺所依（文）（俱舍論二十三同之）麟喩獨覺依地局第四靜慮。如何爲三禪已下能起對治道。上地所發無漏不治下地故。若言以第四靜慮爲依者。是約見道爲言。所以十六心後發初禪無漏方爲初禪已上對治道者。是亦不然。二乘超禪不過一地。豈第四禪無間起初禪心乎。若又言第四禪無間發三禪若二禪心後入初禪故不違禪法者。此亦不然。今欲成超定之義相還忌一百六十心之言。謂十六心後初禪治前間起餘地心以爲續心之橋者。既起餘心而增數。豈限百六十念乎。爾者進退難思。如何。
    答。拔業因種之住心雖超有宗所談。於一百六十之心念唯蘊拔業同許。何引正理論說不成緣覺住心乎。次至百六十心不成之難。有部學者於此從來存二途義。或云。麟喩見道依地不定也。或依四禪或依初定。然論麟角大覺皆以第四靜慮爲依者。就四禪爲依之人作言。若依此人成自乘覺不必止百六十心。從四禪起初禪心於其中間雜餘地心故。故俱舍二十一光法師云。案此獨覺成道。不唯三十四心。得見諦已具起上八地七十二品無間解脫一百四十四心。應言獨覺極速疾者一百六十心取果（文）此文極速疾者百六十心者。不遮尚有多心者也。今一百六十心成道者。約依初禪起見道人設釋。光法師極速疾者。一百六十心取果之言即指此一類也。又俱舍二十一寶法師疏云。婆沙六十三成就遍知中云。問。獨覺學位爲成就幾。答。部行喩者如聲聞說。麟角喩者如菩薩說。此與正理不同。正理同聲聞不同菩薩。無超越道故。論意各別。不應和合。必若欲釋應云麟喩獨覺有其二類。一猛利根。一少鈍。於上猛利根者如菩薩說。少劣上者起次第道（文）此釋意。猛利根麟喩三十四念成覺。如菩薩說。正理等麟角大覺皆依四禪者。約此人說。若少鈍根麟喩百六十心得道。如聲聞說。此人依初禪起見道耳（已上一義了）或云。麟喩獨覺唯依第四禪起見道非餘。諸論中不云依餘地。故但百六十心成道者。第四禪無間即起初禪心。二乘起定雖不過一地。今依別緣力故作是說。謂證果心猛利故能四禪無間起初禪心也。如命終受生位被引業勢力能相生遠地心此亦如是被引求果勢力能超中間二地。又如八禪心於地地境各別緣時。若論超緣不超二地（如婆沙一百六十五廣說）雖然聖者證羅漢果時。至金剛定有起滅道法智者（此義如俱舍二十四說）至盡智現前位緣欲界之滅道。無間能起緣非想之苦集智（如俱舍二十六說）是即以證果別緣故也。今亦如是。以別緣力故能超二地至初禪耳（已上一義亦成了）。
　　問。以小乘所說佛智十住心中如何判之乎。答。論叙拔業因種心中云。次明大覺者。小乘成佛總有四階（等文）今此住心中出小乘大覺。故知云拔業心所攝也。疑云。獨覺大覺智行誠懸隔。何緣覺狹劣行內屬如來廣大智德乎。答。小乘之大覺雖積廣行於僧祇。所成之智慧未出拔業心證位。是以不足開別位。何不攝拔業中乎。
　　問。阿羅漢果迴心可成獨覺乎。答。論云。羅漢等迴心亦成獨覺故（文）（意顯也）疑云。已至第四應果之人如何更成獨覺道阿羅漢果後亦無果之可證故。況此人證聲聞菩提。定知。是如來在世之類也。若爾何後成獨覺道。獨覺之名言在無佛世時。然阿羅漢人不命終而至無佛世故。依之諸教中未見羅漢成獨覺。爾者如何。答。此論上文云。拔業煩惱株杌及無明種子。是則辟支學處證處（文）聲聞羅漢未有此學處證處。若爾羅漢人豈轉勝不入緣覺道乎。但至羅漢不命終而生無佛世所以不可得獨覺稱之難。俱舍第十二光記云。部行獨覺先是聲聞前三果人（文）此中不還果人轉成獨覺者。爲此人命終至無佛世得其果爲於此身上證獨覺道。若言命終者。未聞不還人更受欲界生。若言此身長壽即至無佛世者。羅漢之轉得准之可知。況緣覺不値佛者。是小乘一途性相。今大乘探實之說何限無佛世乎（此義如上成）。
　　問。轉聲聞順決擇分入獨覺種姓之人住獨覺何位可云乎。答。論云若已得決擇分善及果。已去者皆隨次第至獨覺此位（文）心云。已得聲聞決擇分及聖果之人若轉成獨覺。即如次住獨覺決擇分及聖果位也。     疑云。俱舍論二十三釋麟喩獨覺云。從煗善根乃至菩提不起于座。有餘師說從不淨觀不起于座乃至菩提（文）若從聲聞頂善根等轉成獨覺時即住獨覺頂善根等位者。豈順從煗善根乃至菩提從不淨觀不起于座之釋乎。況此論次上云。隨何位解脫分迴心即次第至獨覺此位。又還至獨覺初行位。以根性異故不可超位（文）從順解脫分位入獨覺種姓時不可超彼位分故還住獨覺初行。於決擇分善何亦不許此義乎。答。俱舍論從煗善根從不淨觀等者。約本來住種姓者說。若從聲聞頂善根等轉成麟喩種姓者。在頂善根位滿百劫加行。然後從若頂若忍一座成覺也。次從決擇分入獨覺者不還住初行者。既修慧發得至四諦觀察智慧。何由轉勝種姓忽還下劣聞思之散慧。是故住先所得位分即滿自乘加行也。不同解脫分位散心浮慢位性不定。所以非例（矣）。

十住心論抄卷中






論第六

　　問。大師依大日經意付顯教大乘修行立四種住心給。爾者其四種者何等乎。答。一者他緣大乘住心。二者覺心不生住心。三者一道無爲住心（亦名如實知自心亦名空性無境心）四者極無自性住心。是其四種名也。疑云。開大日經說見所成四心。纔雖有大乘行發無緣乘心及心主自在覺自心本不生等之文言。今不云顯行菩薩之四種住心。何依此經意立四重之觀心乎。答。住心論第六成他緣大乘義云。楞伽解深密等經瑜伽唯識等論所說八識三性三無性法是此意也。法相大乘以此爲宗（文）又云。慈恩法師唯識義云（等文）（具引彼釋）同論第七成覺心不生義云。無爲生死緣因生壞等義如勝鬘經寶性佛性論等中廣明。謂本不生者兼明不滅不斷不常不一不異不去不來等。三論家擧此八不以爲究極中道故。吉藏法師二諦方言佛性等章盛談此義（文）又論第八成一道無爲義云。無畏三藏說。行者住此心時即知釋迦牟尼淨土不毀。見佛壽量長遠本地之身與上行等從地踊出諸菩薩同會一處○大隋天台山國清寺智者禪師依此門修止觀得法華三昧。即以法華中論智度爲所依構一家義（等文）論第九成極無自性心云。善無畏三藏說。此極無自性心一句悉攝華嚴教盡。所以者何。華嚴大意原始要終明眞如法界不守自性隨緣之義。故法藏師五教云（等文）已上釋意云。大日經文雖四重不分明。顯教經論人師解釋四家既相分。然今悟顯探祕窮末歸本。大經所說之四文。是顯行用心之四重也。所以顯密相契。成經有四心耳。疑云。出成之經卷論藏未見他緣乘等四宗。然理實所引證唯是慈恩等四師釋也。付之道理難思。無緣乘等之住心即大日經所說毘盧遮那自性法身釋迦在世之當初所演之金言也。何釋尊滅度後至像法轉時所立四家之義勢彼毘盧之顯示乎。夫傳顯之法將未嘗祕密醍醐。豈取彼法界宮之說今立法相大乘等之宗乎。又若言如來三明能鑒未來故懸記當來所立此經說無緣乘等心者。是即可應化如來隨時意趣之說。豈言自性法身眞實法然之談乎。爾者大師解釋進退難思。如何。答。凡大師意成他緣大乘等四種住心皆引如來所說之顯教經證亦出四依弘經之論教釋文（如前重出之）然經教分旨論藏異詞。一代了義之說中束顯示四宗義理。謂楞伽深密等經瑜伽唯識等論中直說八識三性法門而顯息人法之相發慈悲之行。是無緣乘心也。又勝鬘佛性等經論中廣說無爲生死心本不生之理令物悟境智不二之道。此是覺心不生也。法華之一乘華嚴之圓融爲一道極無之二心。是聞無畏三藏之教訓。此外千經萬論不出上四重。如何言經論中無四宗旨。是以今尋如來之眞辭仰四依之證說以開學大日經所說四種住心。其中若至經論隱義味者。人師造釋委訓後代。然付此諸師中唯有慈恩嘉祥天台香象之四家震地大靡獨爲時尊。公民存禮備盡恭敬。妙義遠振大智皆服膺。門徒千萬信仰如佛語。餘流遙受西印利物良普東土。況尋其德行皆表奇現瑞乎（撿而可知）定如。是等諸師如來所遣行如來事。豈四依攝化之次不爲末世之依憑乎。故取此四家之釋廣探顯教大乘。彌知有四重懸成大日經所說也。若夫一代教迹留三重以下者。何四師各立宗顯佛語於四重。若又至五重已上者。豈如來使者法師不立五重已上乎。加之見顯教諸師之教相亦不過大師所存之四種。謂華嚴開小乘始終頓教圓教之五門。此中頓教即諸教之中理門也。置不入重數。付餘三教大乘。始教是他緣大乘故。探玄記第一云。始教中廣說法相小說眞性。所立百法決擇分明故無違諍。所說八識唯是生滅○如瑜伽雜集等說（文）又云。大乘初教即五性差別。一分有性一分無性。如瑜伽等（文）此等文明指法相云始教也。次終教即覺心不生故。探玄記第一云。始教中少說法相廣說眞理。以會事從理故。所立八識通如來藏。隨緣成立具生滅不生滅○如寶性等論說（文）又云。若依終教。一切衆生悉有佛性。如涅槃等經佛性等論（十住心論覺心不生心之所依論出寶性論佛論。其意同也）此即當三論意矣。至圓教一門亦分同教別教。同教一乘是法華即當一道無爲。別教一乘是華嚴。即顯極無自性。天台立藏通別圓之四教。其中後三如次。今他緣覺心一道無爲之三心也。故安然和尚菩提心義第一云。問。俱舍成實法相三論華嚴所立菩薩攝今五菩薩云何。答○法相五住菩薩是共行菩薩也。三論五十二位是勝義菩薩也。華嚴五教菩薩中○始教菩薩是共行菩薩也。終教菩薩是勝義菩薩也。頓教同教別教菩薩是圓教菩薩（文）此中共行者通教菩薩也。勝義者別教菩薩也。既以通別二教配法相三論。知彼二教即他緣覺心之二心也。以圓教爲一道無爲理在。可知。天台不及華嚴。是故不知有極無自性一重。而一代大乘攝盡三教也。三論且隱教相不言大乘有淺深。法相是大乘初門不知後三住心。所以大乘滿字中不可分淺深不同。但取一代之滿教入他緣之一門而開所說空中之二理以言二時教也。雖有此判尚不出他緣一心。他緣大乘中許空中故。又華嚴香象叙古今立教具擧十家以爲龜鏡（五教章上卷出之）彼諸師解釋皆在四重內。爰知顯教修行留四種住心。若爾大師立教實不謬佛教意也。疑云。且置正所論之四種住心就爲義勢之潤色華嚴之立教圓教一乘中辨同別淺深不明。夫同談圓融。何有二教差異。況華嚴家心雖分同教別教。二門俱法華華嚴所說淺深差降難辨。寧云同教淺別教深乎。故彼五教章上云。是故經云。我有如是七寶大車。其數無量。無量寶車非適一也此顯一乘無盡教義。此義廣說如華嚴中。此約別教一乘以明（文）又同章中卷引法華之龍女作佛成別教之三生究竟義。此等即法華說別教一乘文也。又同章下卷云。問。若初即具後得初即得後者。亦可後亦具初既不得後應亦不得初耶。答。實爾。但以得初時無不得後故。是故無有未得後而不得初也。
　　問。若爾云何得說諸位階降次第。答。以此中安立諸位有二善巧。一約相就門分位前後寄同三乘。引彼便故是同教也（文）又探玄記第六釋經十行品云。此中偈頌與前長行文勢不同。略論五例○四前約同教授彼中根。今顯別教被斯上達。以同別無礙爲一圓教故也（文）此等即華嚴說同教一乘意也。既二經互說二教。何云同教法華別教華嚴。若夫付有二教差別之詞其義門強存淺深不同者。天台意於談圓頓亦非無二經差異。謂法華所說是純圓。華嚴所宣兼別也。既帶別教與不帶權理門是懸隔。豈不許圓有二重乎。然何云華嚴圓開二階天台唯留一重乎。答。華嚴圓宗心分同別一乘爲淺深二重非是私安立。正現彼宗釋文。故五教上卷云。謂十十無盡主伴具足如華嚴經說。此當別教一乘（乃至）界外別授大牛之車爲示眞實義。此當同教一乘。如法華經說（文）又云。若先以三乘令其得出後乃方便得一乘者。此則一乘三乘和合說故屬同教攝。亦名迴三入一教。此如法華經說。若先於一乘已成解行後於出世身上證彼法者。即屬別教一乘攝。此如小相品說（文）已上文心云。同教者。唯授大白牛車始訓一乘眞實之理。良中道一實之前雖見法界圓融。機根未極熟尚不開十十無盡法門。別教者。則久習一乘解行已成之人出世無漏之身上方證主件具足之佛果。雖同云圓宗義門既雲泥同教別教之一乘誰諍無淺乘矣。又同教者引三乘始令入一乘。三一和合之說。故云同教一乘。別教者自本信一乘不曾學三乘人獨受其說。所以名別教一乘。若爾法華屬同教華嚴判別教。二經所說顯也。是有何疑乎。但於所出難法華華嚴互說二教之文。若強言兩經互說二教者。縱許言二經無淺深。至同別二門差異何亂之。一經中尚可說淺深二門故。況法華所說別教者。纔七寶大車其數無量之文許也不如華嚴一部之始終十十無盡之談盛。何守小分之傍說令均華嚴之大旨乎。又龍女作佛事經文未見三生究竟。所釋推強成其義。何取爲決定誠證乎。又雖是說三生究竟之別教即非彼經大旨以會三歸一之圓教爲法華本意故。次華嚴所宣圓教者是諸位階級之次第。彼且寄三乘儲說。又長行偈頌料簡強求義於二教也。是皆取一端作釋。豈亦經之大宗乎。所以望經旨趣言之。法華說圓教而顯義淺。華嚴示別教則宣理深耳。但天台意有帶權純圓二差者。彼顯華嚴法華二經不同。非言於所宣之圓理有淺深。謂華嚴說別圓二教。所說圓理與別教雜。故云帶權之圓。然而非其圓極之談淺法華。法華不雜餘教。所以言純圓。然其圓頓引華嚴成義。二經既相成。何云深華嚴。是故彼宗意不許圓有二重耳。
　　問。大師依大日經意立十住心。爾者他緣大乘等顯教大乘之四心如何。答。他緣乘心·覺心不生·一道無爲·極無自性是其四心也。尋云。爾者引大日經何文證此四心義乎。答。以觀察蘊阿賴耶等文證他緣乘心。以覺自心本不生文證覺心不生心。以如實知自心等文又所謂空性離於根境乃至離眼耳鼻舌身意文成一道無爲心。以上所謂空性離於根境乃至極無自性心生等文成極無自性心也。具如論第六七八九卷出之。疑云。若據此證文者。四種住心有淺深次第不成之失。疏第三云。又此經宗橫統一切佛教。如說唯蘊無我出世間心住於蘊中即攝諸部中小乘三藏。如說觀蘊阿賴耶覺自心本不生即攝諸經八識三無性義。如說極無自性心十緣生句即攝華嚴般若種種不思議境界皆入其中。如說如實知自心名一切種智則佛性一乘如來祕藏皆入其中（文）智證大日經指歸出此文畢云。或立十住心判一代教。未合此釋。不足爲論耳（云云）然大師意云。上疏文中觀蘊阿賴耶覺自心本生者他緣覺心之二種住心證文也。而安然和上教時義第二委難云。觀蘊阿賴耶乃至心主自在○義釋以爲一種阿闍梨亦攝諸經八識三性三無性等。此法相宗所用論經。而海和上以觀蘊阿賴耶等名無緣大乘心攝法相宗。以心主自在覺自心本不生等名覺心不生心攝三論宗（云云）依此難意。不可云他緣乘之次別有覺心乘（矣）教時義又云。經中所謂空性乃至極無自性心生之文及十緣生句。義釋以爲生極無自性心入曼荼羅海會一種阿闍梨。亦攝華嚴般若種種不思議境界。此中華嚴是華嚴宗般若是三論宗。而海和上以所謂空性等文爲天台宗以極無自性一句爲華嚴宗（云云）此難意云。疏第三云。覺自心本不生名阿闍梨。若生極無自性心得入如上曼荼羅海會名阿闍梨（文）覺心不生之後以極無自性心爲一重阿闍梨。此中更不云有一道無爲阿闍梨。何覺心不生之後極無自性之前取所謂空性之文爲一道無爲之一重乎。又極無自性心即攝華嚴般若不思議境界者。華嚴即華嚴宗般若是三論宗也。何大師偏爲華嚴宗乎。教時義又云。如實知自心之文義釋以爲。從此復有十重深行阿闍梨。亦攝佛性一乘如來祕藏。此中佛性即涅槃經一乘即法華經。祕藏即眞言教。而海和上以上如實知自心等文下所謂空性等文爲天台宗。於顯教是究竟。於眞言此初門而安華嚴宗教之下（云云）此難意云。如實知自心文攝佛性一乘如來祕藏。此中一乘者天台祕藏者眞言故。天台與眞言同教也。何以天台安華嚴之下。又大師自判天台云於諸顯教是究竟望眞言門則初門（云云）（今論第八釋也）若爾可爲顯教之極。豈云劣華嚴乎（已上住心淺深次第不成之難也）次付極無自性心有彼心不成之失。教時義第二云。金剛頂經所說一切義成就菩薩坐菩提場五相成佛○是眞言宗果佛自受用相○而海和上引彼五相成佛之文名極無自性心爲華嚴宗初心成佛因（云云）又云。守護經說菩提心無相同大日經說五相成佛同金剛頂○此亦眞言果佛自證化他法門。而海和上以彼經文入極無自性心爲華嚴宗（云云）又云。菩提心論有三門。所謂行願·勝義·三摩地也○三摩地者同○金剛頂五相成身之義。而海和上以金剛頂五相成身爲華嚴宗以菩提心論三摩地門爲眞言宗（云云）已上難意云。十住心論第九證極無自性心云。又極無自性心明眞如法身蒙驚覺緣力更進金剛際。據大日經及金剛頂經云。時薄伽梵普賢大菩薩住一切如來心寂滅無相究竟眞實。時金剛界一切如來現受用身彈指驚覺告曰。汝所證是一道清淨。未證祕密金剛三摩地。勿以此爲足。時一切義成就菩薩由如來驚覺即從無色身三昧起禮一切如來白言。云何修行云何眞實。一切如來異口同音告言。當住自心三摩地。從此已後說五相成身眞言。由此五相眞言加持得成大日尊身。如是明證非一。恐繁不述（文）此即取五相成身之文證極無自性之心。爰知。以五相爲華嚴也。若爾非違金剛頂守護經菩提心論等耶（已上極無自性心不成之難也）教時義又云。大日義釋是無畏說一行記。錄云。此經本地之身即是妙法蓮華最深祕處。智儼溫古治定。亦同蘇悉地疏。述師說云。教有二種。一顯示教。三乘是也。二祕密教。一乘等是也。祕中又二。一唯理祕密。華嚴般若維摩法華涅槃等也。二事理俱密。大日金剛頂等也。金剛頂經述師說云。法華明久遠成佛。此經明頓證成佛。二說雖異眞實是一佛。而海和上於諸大乘輒判教理淺深果極高下難知矣（云云）此難意顯也。凡於大師所立十住心安然和上付五失。即上所出之住心次第不成之失爲第一。違金剛頂經守護經菩提心論爲次之三失。違諸師意爲第五失也。爾者如何可遮此等難乎。答。先八識三性義唯法相宗所用者。是安然和上胸臆言也。楞伽所說八識攝論所明三性三論宗家何不用之（此義如第七卷抄具記）若爾觀蘊阿賴耶并覺自心不生之中俱攝八識三性以爲他緣覺心之二種是有何失乎。次至覺心不生阿闍梨極無自性阿闍梨之外不出他緣一道二種阿闍梨故不可立他緣乘之外覺心及極無心之前一道無爲之難。疏意且於三瑜祇之滿心立阿闍梨名。所以於第二劫滿心之覺心不生位名阿闍梨。又於第三劫滿心之極無自性位名阿闍梨。然不遮此二劫中各有二心。故執此疏文不可難覺心一道之二心矣。次安然意極無自性心中攝華嚴者是華嚴宗也。攝般若者即三論宗也（云云）是言尤不可也。極無自性者於談圓融相即而不見法自性立其號也。若爾偏可開華嚴宗旨。此中何亦攝三論宗家乎。但疏攝華嚴般若種種不思議境界皆入其中者指彼二經所說之圓融無礙不思議事也。謂華嚴一部始終以圓融爲宗。離世間品等所說是也。般若所說不思議境界者。亦撿仁王般若散華品云。現五不思議神變一華入無量華。無量華入一華。一佛土入無量佛土。無量佛土入一佛土（等文）（具如經説）此等皆是華嚴一家所宗極也。故大師依此文判極無自性是當華嚴宗耳。次安然意如實知自心之文中攝佛性一乘如來祕藏者。佛性即涅槃經。一乘即法華經。祕藏即眞言教（云云）此中佛性之言何忽云非法華乎。故智證指歸云。或曰。佛性指大涅槃。一乘指法華經。如來祕密藏即持明藏眞言教者此亦一見矣。今以爲。佛性一乘不合破爲兩句。下句亦然。并乖文意故也。法華明佛性一乘旨故合爲一句。如來祕藏爲涅槃教（云云）良以佛性一乘之一句只指法華宗旨也。今佛性開涅槃強云非法華。勞分一句成義有何由緒乎。又如來祕藏文非示眞言教。然所以今明此經中攝入餘諸教。豈更顯以眞言攝此經乎。故知。祕藏者是涅槃經也。今攝法華涅槃者。即顯天台宗義耳。次天台爲顯教之極者。今論第八叙一道無爲心云。明法身眞如一道無爲之眞理。佛說此名初法明道。智度名入佛道初門○於諸顯教是究竟理智法身。望眞言門是則初門（文）是即指照一實中道眞理之邊爲極。非謂勝華嚴十十無盡之圓談。夫天台以中道正觀爲佛智至極。華嚴指十十無盡言大覺究竟（此義如第九卷抄記之）若取中道法身之理智者天台亦爲顯教究竟矣。無勝此而談中道之宗故。然華嚴中道非劣天台。二宗全同照中理故。但華嚴十十云說既勝天台意。有此義故華嚴爲勝天台云劣（已上遮住心次第不成難了）。
    次大師意取五相成身爲極無自性心者。是和上之謬甚徒設違經違論之失也。大師三昧耶戒序云。極無自性心者是成佛之因初心之佛。五相成身四種曼荼未能具足（文）誠五相是眞言佛極無即顯教心也。顯密懸隔。何云一體矣。但十住心論第九引五相成身之文證極無自性者。非言五相即極無心。如來爲示彼五相成身者驚覺一道清淨心。指此所驚之一道清淨心即言極無自性心也。故住心論第九引五相文畢云。言一道清淨者即是一乘一如等理是也。又花嚴宗五教十玄六相花嚴三昧以爲至要（文）既所警覺之一道清淨云華嚴佛。豈能驚覺之五相成身爲極無心乎（華嚴名一道清淨見嘉祥釋。故彼法華遊意華嚴法華相對成其同義云。所謂同者同明一道清淨平等大慧文）。故不招違金剛頂及守護經菩提心論之失矣。次至違疏即是妙法蓮華最深祕處文之難。大師意未云法華唯是顯教。良製數本開題示彼經深祕義。豈非云胎藏華臺即法華最深祕處乎。但以法華一乘宗爲顯教一道無爲心者。是顯取彼經淺略之一邊謂佛智至極之一家意也。非言經旨唯留淺略一義。次至大師判大乘淺深違蘇悉地疏等之難。文依執見而隱義追機根而顯。寧以違他師之執見妄得亂自宗之正見乎」
　　問。以他緣大乘心對大日經所説證寂然界心其淺深同異如何可判之乎。答。證寂然界是初劫瑜祇行。他緣大乘即第二僧祇心也。是故可云寂然淺他緣深也。疑云。大日經疏第二云。是菩薩從發心已來經一大阿僧祇劫方證如是寂然界。故知寂然然是大乘行心也。然他緣大乘者即大乘初心。故此論云。粤有大士法樹號他緣乘。越建爪而高昇超聲緣而廣運（文）始出二乘之家爰立大乘之號。若爾如何云從證寂然界之摩訶衍深乎。答。疏第二云。行者如是觀察時。從無性門達諸法即空得離一重法倒了知心性。如是不爲蘊界處能執所執之所動搖故名證寂然界（文）此即境界置心外然從其境無性門入見諸法空寂名證寂然界。此無性門是拆法之空故尚不及如幻之空。夫拆法空者心外有境分拆而空。分拆見之即無自性。無自性故假相亦空。是謂拆法空也。如幻空者。萬法心變心外無境。心外無境故有即如幻化。幻化有者。無法爲有。是即如幻空也。今此證寂然界未知萬法唯心不證如幻空。所以屬二乘分齊。故疏釋此心云。行者未過此劫與辟支佛位齊（文）初劫修行雖住菩薩大心智解不超二乘。是故不云菩薩乘也。但於他緣乘心。大日經云。修行者觀察蘊阿賴耶知自性如幻（等文）又論云。又無緣乘者。至此僧祇始能觀察阿陀那深細之識解了三界唯心心外更無一法而可得者。乘此無緣心而行大菩提道。故名無緣乘也（文）（疏第二文也）解了唯識唯心方見法之如幻亦知第八賴耶實證性之圓成。此時名懸出二乘之外始入大乘之門。故證寂然界後立他緣大乘耳。疑云。初劫大乘未知第八阿賴耶識故。與二劫行異不明。初劫既是大乘行人。何不知第八識。諸大乘中皆說八識爲心故。爾者如何。答。大乘義章三佛義云。若就大乘破相門中宣說如來七識爲體（文）此破相宗中雖說七識。其觀解實不過第六識之如觀（此義如彼言。學而可知）大乘行者中既有不知八識。今初劫心豈不准彼乎（以證寂然界准破相宗可成其義。如第五卷中成此義）。
　　問。可云以他緣大乘心屬佛乘乎。答。論云。此乃君子之行業菩薩之用心（文）又云。法相大乘以此爲宗。此則所謂菩薩乘也（文）。
    疑云。他緣乘心是當法相大乘之一宗。然彼宗所依經論盛談果位之萬德。何指此乘智行下言菩薩之用心。若夫望祕密宗作此言者。一道極無二心亦可同成此釋。然彼屬佛乘今何云菩薩乎（此義如至第十卷記之）。
　　問。論云。一遣虛存實識。觀遍計所執唯虛妄起都無體用應正遣空。情有理無故。觀依他圓成諸法體實二智境界應正存有。理有情無故（文）此文心何。答。此文觀遍計所執唯虛妄起都無體用者。先顯遍計所執相狀也。凡夫所執我法等諸虛妄境名遍計所執。實雖無其體并用凡夫顛倒執有體有用。今觀行者以如實慧了其體用定無。故云都無體用矣。次應正遣空情有理無故者。明了其體都無而遣凡夫妄境也。情有者。迷情之上有也。理無者。理實無體用故也。次觀依他圓成諸法體實者。諸法者依他諸法也。體實者圓成實性也。二智境界者。圓成者正體智之境。依他者後得智之境也。又圓成正後二智之境。依他唯後智之境也。故云二智境界。次應正存有理有情無者。准上遣虛義可知。尋云。爾者遣虛存實之觀爲一念起之爲當前後二念觀歟。又爲遣虛之觀下并遣空有二執。爲當唯遣有執歟。存實之觀致尋亦爾。答云。此先德（云云）不同也。且古德云。譬如見杌心必知無鬼義。悟依圓二性心必悟無所執義。故空有二觀同時并也。又如眼識同時了青黃二境之用并矣。既二觀一念也。何空有二觀互不遣增益損減二執乎。疑云。遣虛存實是空有相返之觀也。何一念心內得二觀并起乎。依之下文云。遣者空觀對破有執。存者有觀對遣空執（文）既空有異論所治配各別。一時不并二觀。其義尤顯然乎。又空觀不遣空執有觀不治有見。釋文誠分明。何云二觀互遣二執乎。答。言遣虛言存實雖名言且異前後而說。探其實言之即一念一體觀也。故了義燈第七云。觀彼空時能語後二。故說印空。理亦印有（文）心云觀彼空時者。空遍計所執。即遣虛觀也。能悟後二者。悟依他圓成。即存實觀也。故說印空等者。是明空觀即有觀也。是故遣存之觀全是一體也。何云一念不起。良非別二觀一時并起。亦非一分有觀一分空觀。有觀即空觀空觀即有觀也。但今用遣虛存實二觀且以安立之義假論之耳。次至遣者空觀對破有執等之文者。遣虛存實有之觀雖一念起互治二執。今能治所治反對欲顯義門之轉相。夫空觀之邊正治有執空觀即有觀之邊兼治空執。有觀之邊正治空執有觀即空觀之邊兼治有執。故遣虛觀之下并遣增益損減二執也（存實可准之）今爲分別所治之正兼言遣者空觀對破有執等也」
　　問。何云捨濫留純識乎。答。論云。二捨濫留純識（文）雖觀事理皆不離識。然此內識有境有心。心起必詫內境生故。但識言唯不言唯境（文）尋云。爲證此重引唯識論文。爾者何文乎。答。次下云。成唯識言。識唯內有。境亦通外。恐濫外故但言唯識（等文）（是論第十文也）。疑云。恐濫外境故但云唯識不明。先遣虛存實之重既遣遍計我法之執。留內境內心畢。此內心境之上今此重來。故更還不可濫遍計境。彼外境也。即前重遣之。此內境也。亦前重留之。何強恐相濫耶。若只以云境故不辨內外之不同尚云有濫者。云唯識之時又可濫遍計唯識乎。故上文云。若執實有諸識可唯既是所執。亦應除遣（云云）識既有此濫。境獨不可有濫。若識無濫者。境亦可無濫。相例全齊。何可辨其別乎。答。有私記云。前重既遣心外之境說唯識畢。然此重亦改唯識而說唯境者。事既改變。故似還存外境。依之說唯境。有濫捨不說之。所以前重唯識之上亦重說唯識無此濫矣。
　　問。付捨濫留純識引四文證。爾者其中第四引何經何文乎。答。論云。遺教經言。是故汝等當好制心。制之一處無事不辨等。皆此門攝（文）疑云。彼經正文云。此五根者心爲其主。是故汝等當好制心。心之可畏甚於毒蛇惡獸怨賊。大火越逸未足喩也。動轉輕躁但觀於蜜不見深坑。譬如狂象無鉤猿猴得樹騰躍踔擲難可禁制。當急挫之無令放逸。縱此心者喪人善事制之一處無事不辨。是故比丘當懃精進折伏汝心（文）此文只佛對比丘說制惡心。更不可爲捨濫留純之證況彼經此宗意是小乘經也。故總料簡章云。或但被小如遺教經（文）爾者何引此經爲此重證乎。答。經云當好制心不云當好制境。意契此重。何不爲證乎。有古德云。問。遺教經是小乘經也。何故引此重證耶。答。少分說唯識之道理故引此重證也（云云）可知之。
　　問。何云攝末歸本識乎。答。論云。三攝末歸本識。心內所取境界顯然。內能取心作用亦爾。此見相分俱依識有。離識自體本末法必無故（文）意云。心中有本末。謂自體分能變故名本。相見分所變故名末。攝相見之末歸自體之本名唯識。此重意也。尋云。證此重引解深密經說。爾者其文何。
    答。論云。解深密說諸識所緣唯識所現（文）疑云。所引文彼經第三分別瑜伽品說也。彼正文云。慈氏菩薩復白佛言。世尊。諸毘鉢舍那三摩地所行影像彼與此心當言有異當言無異。佛告慈氏菩薩曰。善男子。當言無異。何以故。由彼影像唯是識故。善男子我說識所緣唯識所現故○然則此心如是生時即有如是影像影現（等文）此文意。三摩地所行影像者定心所現之相分也。以此相分望能緣心云無異顯心境無外。更不見以見分攝自體分。何引此文證此重乎。答。無性攝論第四牒深密經之如是生時即有如是影像顯現文造釋云。如是生時者。緣起諸法威力大故。即一體上有二影生。更互相望不即不離（文）神泰疏第五云。牒如是生時釋緣起諸心。心法威力大故即一自體分上有見分·相分二影生。二影更互相望不定即不定離。
諸心心法根塵緣起力其性法爾如是三分而生（文）故任無性菩薩之釋三摩地所行影像者即相分·見分二影像也。以二影既不離心可云攝末歸本（矣）。
　　問。何云隱劣顯勝識乎。答。論云。心王體殊勝。心所劣依勝生。隱劣不彰。唯顯勝法（文）意云。心王勝心所劣也。劣依勝生故隱劣心所顯勝心王也。尋云。證此重引莊嚴論頌。爾者其文何。答。次文云。故慈尊說。許心似二現。如是似貪等。或似於信等。無別染·善法（文）疑云。此頌顯唯有心王無別心所也。謂許心似二現者。說心王似相見二分現。次如是似貪等或似於信等者。成如心王似相·見二分現心外無相見體亦心王似貪信等現更心王之外無別心所之法也。故後文結無別染善法。誠其意分明乎。然何取此文證許心王心所別體畢而隱劣心所顯勝心王之重乎。答。莊嚴論頌許心王心所有別自體而說似現之道理也。故唯識論第七云。應說離心有別自性。以心勝故說唯識等。心所依心勢力生故說似彼現非彼即心。又唯識言亦攝心所。恒相應故（等文）述記第七釋云。以諸心所依心方起依心勢力生故。說心似彼貪信等現。非說彼心所體即謂是心。言無別染·善法等。除此心所似貪等法無別心外實染善法。非謂所似貪等亦無。似有二義。一無別體由心生故說之爲似。變似二分現者是也。二雖有別體由心方生爲依勝故說之爲似。即貪等是。今頌總言似者通此二。故非一爲例（文）又云。莊嚴論云許心等者。亦攝心所恒相應故。若爾貪信等既入能似心聚之中。所言似貪信等者是何。總心聚中貪信等法亦別變似貪信等現。以義說之總別聚異。謂總心自能似二現。即心自證分似自見相二。俱時貪等自體分亦現似貪等各二。現義故其總許心之中心所亦在其中。然但說心變似二現。說心所法似貪等現以心勝故（文）疑云。依二釋意爲俱成隱劣顯勝之重爲當唯取第二釋歟。若言初釋不成重證者。莊嚴論頌既有非隱劣顯勝之義。何以此文定爲此重誠證乎。若言二釋俱成重證者。於第二釋引成之。其義且可然。付初釋全不足爲證據。夫雖說心王心所別論而心勝所劣。未言隱劣顯勝。只成是心王心所之勝劣許也。於隱顯之義誰許其言。如何出此釋證隱劣顯勝之義乎。答。唯識義六卷私記云。二釋俱成證。意云。初釋云心所依心勢力生故既標心王勝心所劣。隱劣顯勝義尤明也。後釋云又識心言亦攝心所。又標心王勝心所劣。隱劣顯勝義亦明也。故二釋俱爲證（云云）難云。若言以說心王心所之勝劣即成隱顯之義者。大小諸乘聖教同許此勝劣義。所以悉可引證此重。何唯求一兩經論文乎。又辭既擧心所。豈言隱心所乎。有私記成義云。二釋俱可爲重證。但初釋意云。既云許心似二觀。明表心王能似所似矣。能似謂心即自體分也。所似謂相見是二觀也。其次句只云如是似貪等或似於信等。亦以心王爲能似。以心所之相見爲所似。故隱心所之能似自證分。豈非此重證乎。故疏云。以諸心所依心方起依心勢力生故說心似彼貪信等現。非說彼心所體即謂是心（文）意云。心所依心王勢力生故說心王似貪等。非謂貪等自體分即與心王體一也。今言彼心所體者即自證分也。謂彼頌意且奪心所相見預心王也。故必可爲此重證。
　　問。何云遣相證性識乎。答。論云。事爲相用遣而不取。理爲性體應求作證（文）意云。理者圓成實理也。事者依他起性事也。依他者圓成相用。圓成者依他實性也。事爲相用已下明今重意也。疑云。凡此宗意者如來正後二智皆是依他性攝也。雖遣相證性之重何混云一切依他遣而不取。故次下釋此重心云。攝論頌云。於繩起蛇覺。見繩了義無。證見彼分時知如蛇智亂。此中所說。起繩覺時遣於蛇覺喩觀依他遣所執覺。見繩衆分遣於繩覺喩見圓成遣依他覺。此意即顯。所遣二覺皆依他起。斷此染故所執實蛇實繩我法不復當情。非於依他以稱遣故皆互除遣（文）此文所遣二覺皆依他。斷此染故者。唯顯斷除染分依他也。非於依他皆互除遣者。亦成不遣淨分依他也。而何前後心相違上混云事爲相用遣而不取耶。答。事爲相用遣而不取者。正體智緣眞如時一切染淨依他相用心之前不現前而不作法之相分故云遣相。非斷除淨分依他之體。但下文所遣二覺皆依他起。斷此染故者。古德意云。所遣二覺者一切遍計覺并一切依他覺也。其中遍計覺皆迷情也。依他覺皆觀解也。而謂其體者。亦遍計覺染分依他。依他覺淨分依他也。故云皆依他起也。次文斷此染故者遍計覺自性斷也。故云斷此染。依他覺離縛斷也。故云斷此染。於二覺云斷染意別也。不可謂同（云云）故斷此染之言非屬染分依他也。又斷者雖關染分依他而言遣。時非不遣一切。斷與遣義別故。次非於依他皆互除遣者。有私記云。稱遣故者遣一切依他相用也。故章云事爲相用遣而不取（云云）非皆互除遣者。辨除與遣之差別也。云除云遣雖眼目異名。今爰且除者斷除也。遣者遣捨也（云云）（事爲相用遣而不取不取即捨義也）其若遣即斷者。何可斷不可斷淨分依他耶。故今釋云。遣寬。即遣一切依他相用故。斷狹。只斷染分依他故（自性斷離縛斷如先出古德傳）故非以云遣斷一切也。皆互除遣之互字尤可案之。謂除即遣遣即除者。可云互除遣也。然無除而非遣有遣而非除故云非互除遣也（云云）。
　　問。論云。或因果俱說六。勝鬘經中說六識（文）心何。答。文意顯也。疑云。勝鬘經既是大乘經也。如何此經唯說六識不識七八乎。答。唯識義六卷私記云。唯識論第五云。然有經中說六識者。應知彼是隨轉理門。或隨所依六根說六（云云）疏云。一隨轉理門。依小根器未建立於第七八者說故。第二解依不共根·不共境故說有六種。非謂盡理。而識類別實有八種大乘之中。於處門中不開識者以此理通（云云）問。就論初釋。若爾勝鬘經爲未知七八識。小乘者說歟。答。不然慈恩既云。若唯被大如勝鬘經。但此經說六識隨順前爲小乘機未知七八識說六識。今此大乘經中亦說六識（爲言）故寂法師章云。隨順經中等（文）義演云。隨順經中說六識者。解云。諸大乘經若隨小乘說皆名爲隨順經（文）問。付第二釋六識俱有開導依。謂無間滅心也。亦內許有。俱有依謂第七識。爲前六識成所依根也。是皆共依根。何云依不共根就六識乎。又色等五境是共境五識與意識共緣故。然何依不共境說六識乎。
    答。今不共依者。據俱有依說而不據開導依。但於俱有依有二種。謂眼等五根與第七識也。然五識以眼等爲近依以七識爲遠依。意識以七識爲近依而不依眼等根。今不共依之言據近爲說故無失。次色等五境如次爲眼等五識之自境。五識不緣餘境。故色等爲不共境。意識雖緣色等而非自境。所以不云共境。故依不共境之釋亦無其失矣。

十住心論鈔卷下






論第七

　　問。云何覺心不生住心乎。答。論釋此心云。色不異空建諸法而宛然空。空不異色泯諸相而宛然有。是故色即是空空即是色。諸法亦爾。何物不然。似水波之不離同金莊之不異（文）尋云。爾者引經何文證此住心義乎。答。論引大日經文證之故彼文云。彼如是捨無我心主自在覺自心本不生。何以故。祕密主心前後際不可得故（文）用此文證第七住心義也。疑云。案經疏意。今所引之文是成前他緣大乘義也。其所以經釋無緣乘心云。修行者觀察蘊阿賴耶知自性如幻陽炎影響（等文）疏第二釋此文云。今以如幻等門照有空不二。而人法二空之相亦不當心。乃名眞入法空悟唯識性。故經云祕密主彼如是捨無我心主自在覺自心本不生（等文）釋心云。經釋無緣乘心引幻等六喩成之。今以此如幻等門照有空二諦不二之理。此不二正觀即不取人法二空之相。是名眞入法空悟唯識性。故經云。捨無我覺心不生也。疏既爲釋成無緣乘心出經心主自在覺自心本不生之文。知是無緣乘心言覺心不生。又疏釋無緣乘心覺心不生之二文畢云。更作一轉開明倍勝於前劫也（文）釋二心畢結言一轉開明。知非有二心勝劣矣。依之見疏下文。不許他緣乘之外有覺心不生之一重。謂疏引瑩如意珠喩釋修行成佛之次第云。諸佛菩薩。久已證知親從一毫之善自致大菩提道。是故○方便誘進令受三歸○譬如收彼頑石置在家中。次以三種三心拔業煩惱根無明種子如利鐵開鑿去其麁鑛。次觀無緣乘法無我性如漸至軟處以藥物消化而不傷之。次生極無自性心如灰水瑩拭使極光淨。爾時生於佛家名置在高幢雨種種寶（文）今釋漸次修行中出三重心成因果始終此中無緣乘後不擧覺心不生心。爰知。疏意不言有此二心也。故安然和上教時義第二難大師意云。經中觀蘊阿賴耶乃至心王自在覺自心本不生等越二劫行之文義釋以爲一種阿闍梨亦攝諸經八識三性三無性等。此法相宗所用論經。而海和上以觀蘊阿賴耶等名無緣大乘心攝法相宗。以心主自在覺自心本不生等名覺心不生心攝三論宗（云云）今所引義釋者。疏第三云。若度違順八心證寂然界是名阿闍梨。若已心主自在覺自心本不生名阿闍梨（文）既證寂然界之後覺心不生之前不出無緣乘心阿闍梨。爰知無緣覺心非二種住心。又疏云。觀蘊阿賴耶覺自心本不生即攝諸經八識三無性義（文）此文言覺心不生中攝諸經八識三無性。然八識三性三無性是法相大乘所說也。故今論第六成他緣大乘義云。楞伽解深密等經瑜伽唯識等論所說八識三性三無性法是此意也。法相大乘以此爲宗（文）知覺心不生即前他緣乘心所攝。大師今何背無畏三藏捨疏現文抂經說成義。況所成色即是空諸法亦爾之覺心不生義全不超他緣大乘之談。他緣乘中亦言如幻之依他即圓成之空理故。而何於一義一文中忽開覺心不生之別重（云云）答。先他緣大乘外立覺心不生者。二宗意懸隔故也。謂他緣乘者是法相大乘。覺心乘者即三論宗家也。然法相宗意許佛智無常。故法苑林章三身義諸門分別門云佛受用身既墮法數。生者皆滅。是一向記。故不可說是本性常。許從因生說是常者違比量故（文）佛受用身者是報身如來。既云佛身非常。即顯佛智有爲。若爾佛智是依他所攝終與圓成實性別。但三論家意法報凝然不曾見生滅。故法華壽量品義疏云。報佛壽量有始無終○初證佛果。是故有始。一證已後湛然不滅。故無有盡（文）又云。內應與法身相應。法身常住應身亦常（文）內應身者是報身佛也。內證與法身相應。是故立內應之稱耳。既佛智是常寂。所以第一義諦攝。故此論叙覺心不生云。悲唯蘊之迷無性歎他緣之阻境智（文）又云。悟心性之不生知境智之不異（文）他緣心許境無爲智有爲。所以隔境智不混。覺心乘境智凝然。是故境智實冥合。是以從此佛智諍論之源即致條末無量之差。故色即是空諸法亦爾之談唯關覺心不生非他緣乘。謂三論意。起實智見中道理時萬法皆歸眞空乃至自心即如也。何物不爾。所以言諸法亦爾。但至法相家。遣相證性三觀門前都雖遣依他之假相能觀正智尚留眞空之外存體。是豈諸法亦爾之詞實得言義相叶乎。故他緣大乘之外取色即是空諸法亦爾之說爲覺心不生之一重也。今臨大日經文案其所說意。彼中心主自在覺自心不生等文即顯此第七住心義。故引爲其證據也。但遮難者。先所出料簡之疏文何云不顯示他緣覺心之二重乎。難者料簡詞中以悟唯識性相故之故字屬下句經云祕密主等文即云。以覺心不生之文釋成無緣乘心之義。全不得文心也。故今正料簡疏文云。疏言。今以如幻等門照有空不二。而人法二空之相亦不當心。乃名眞入法空悟唯識性故者。是釋無緣乘心也。以悟萬法唯心故。即知有空境界皆不可得。是云無緣乘矣。次疏經云。祕密主彼如是捨無我心主自在覺自心本不生以不滯有無心無罣礙等者顯覺心乘也。前無緣乘心纔雖空境界尚存能觀心智。只遣境遺智。所以如滯有無。又許有爲智體。故心不免罣礙。今至覺心乘。境智皆亡。何智滯有無自心即如。寧心有罣礙乎。既悟境智俱眞空而凝然不生。約此心本眞空之談更立覺心不生別稱也。若爾二文實懸隔。豈云唯成無緣乘一重乎。但疏釋無緣覺心之二文畢言。更作一轉開明倍勝於前劫者。不約住心階位只望三瑜祇行以成義。是故作此言。謂於第二瑜祇劫雖有他緣覺心之二重。今對初劫行擧第二劫言一轉開明耳。所望各別。何混成一邊乎引如意寶珠喩修行示三重。又以第二劫行合爲一種阿闍梨。皆是約三劫瑜祇顯示其義故也。勿取三劫三重之別義妄難住心癡立之位分矣。次安然意八識三性義法相宗所用者是和上邊言。恐不知三論所談也。楞伽之八識攝論之三性三論宗家所依。何不解其義。若爾覺自心不生即攝八識三無性之文豈成第七住心之難勢橋乎。但所出今論第六文依疏第二釋成其義也。疏云。隨順古昔諸菩薩修學觀蘊阿賴耶。即楞伽解深密等經八識三性三無性皆是此意（文）此文顯他緣乘義。大師依此文云八識三性法相大乘以此爲宗也。於覺心不生。疏第二意略且不言八識爲宗。故至第三卷覺心不生中攝八識三無性者。顯示三論家意亦談八識三性耳。
　　問。成覺心不生之義引勝鬘經等。爾者出何說文證此住心乎。答。論云無爲生死緣因生壞等義如勝鬘經。疑云。無爲生死是變易果報也。何取此文證心本不生義乎。答。無爲生死緣因生死壞等者大日經疏第二釋第二瑜祇行之中所叙之言也。故彼文云。此中無爲生死緣因生壞等義如勝鬘寶性佛性論中廣明。今且明宗義故不詳說（文）意云。勝鬘經寶性論等所說之無爲生死因緣生滅義是第二劫行覺心不生中正所得法門也。謂覺眞心不生時知此眞心所變之妄法變易生死因緣所生皆生滅法也。今且明祕宗義。故此中彼法不詳說耳。大師此論中引疏文成覺心不生門也。或又勝鬘所說無爲生死者實是界外變易身也（如彼經寶窟下之本釋）然出此文成覺心之義者。論釋覺心不生云。雖復遇境界風隨緣起滅。而心性常無生滅。覺此心本不生即是漸入阿字門（文）爲成此義次引勝鬘無爲生死矣。此心云。凡三論意。眞心妄念雜起見心性不生者。至界外變易位方始發此智。界內分段生之中慧解麁淺故。纔雖聞其理未預證見之分。故覺心不生之心於變易分齊談之。所以取勝鬘變易生死七識生滅如來藏識不生不滅之說爲此宗所依也。寶性論等中說三種意生身。引此論爲所依即此意耳。
　　問。今住心之意出於諦教諦之兩種二諦。爾者何云於諦教諦耶。答。論云。諸法性空世間顛倒謂有。於世人爲實。名之爲諦。諸賢聖眞知顛倒性空。於聖人是實。名之爲諦。此即二於諦。諸佛依此而說名爲教諦耳（文）心云。於諦者。於之言是約也。謂凡夫執諸法實有。故約於凡心即云世諦。聖人知諸法實空。所以約於聖心亦云第一義諦。今於衆生隨情念立諦名。是故稱於諦。如來隨順之即說。諦名義。是名教諦也。疑云。且就於諦義所立不明。今對如來之教諦呼衆生之迷執云於諦。爰知。於者是用迷訓也。故論云。問。若以於諦爲衆生說者更增其患。何以依二於諦說法耶（云云）答。凡夫著有二乘滯空。今明如來因緣有無假有假無○云何增患（文）此文以凡夫有執二乘空見即名於諦也。如何於之言非凡聖迷情乎。加之二諦章云。二皆失者二皆是於故（文）既云於故是失。豈非示於即迷義乎。爾者如何。答。若言於是迷之辭者。論云。問。於諦爲失。教諦爲得不答。凡夫於爲失。如來於爲得。聖人於亦得亦失（文）此文出如來於諦。豈云如來有迷乎。亦聖於言亦得亦失。寧迷名許亦得義乎。故今此釋意凡聖及如來心之前離教所見之諦即名於諦也。加之論又云。問。何意開凡聖二於諦耶。答。示凡聖得失令轉凡成聖（文）此文心言。二於諦中凡於是失。聖於即得也。若爾何混云二於皆迷。所以不可言於諦之詞名迷亂。但至能難之文。凡非謂凡聖有空之見都無迷執。此迷見之心處所立之於諦號只是約就之義稱更非迷亂之故也。其凡夫者著有二乘滯空之文既非釋於諦之名言。何可來成難。次二皆失者二皆於故者。於諦付凡聖之迷處所立之稱故。對如來教諦之得云於故失也。言然何成失故名於乎。
　　問。論云。何不以非有非無之教表非有非無理必以有無之教表非有非無理耶（文）爾者何答乎。答。論釋云。若利根人應如是說。但凡夫著有無故。以有無表非有非無（文）疑云。上下文皆云。凡夫著有二乘滯空（云云）今何云凡夫并著有無乎。次凡夫若著有無者。佛遣彼執著入非有無理時。彌說非有非無之教以示非有非無之理。若說有無之教。更可增有無之執。豈破有無之著入非有非無乎。答。先凡夫著有無者。今論下云。如有見外道迷於眞諦空見外道迷於世諦（文）既外人中起有空二見。豈非凡愚類著有無乎。又二諦章云。若理外凡聖皆是顛倒有所得行。俱是凡夫。理內若凡若聖皆名爲聖（文）此中理外聖人者二乘之人是也。此人未曾入非有非無理故。上凡夫著無者指二乘滯空也。次著有無故不用非有非無教者。誠有深所由。謂如起有執者若爲說非有。纔雖遮彼之心行更彼可不知己之心可轉之處。若夫非有此心如何可行。深生迷亂還墮邪見之坑。況亦加非空之教迷亂彌盛乎。寧雖增己之有執更非起正智之橋。是故有見者之前初爲示空教方令捨有執而心轉空理。此人改有見住空見時。次爲說有教令其心動轉。此人聞先後空有之二教若心住空有二門。如來此時說非空非有令捨其二邊而住中道。故知。說有無二諦之意。遂所表是非有非無也。是即漸機攝化方便善巧之次第儀則也。若爲起空執者即初說有教。其說教調根次第返前可知。故云著有無故以有無教表非有無以化之矣。若利根懸悟者初說非有非無即得中道正觀。所以爲之不以有無教而表非有非無也。
　　問。佛說二諦爲顯中道也（云云）爾者其中道義如何顯之乎。答。論云。以世諦故不斷。以眞諦故不常。所以立二諦（文）疑云。今所成之不斷不常之中道義其言全不順道理。夫世諦是無常斷滅法。何云世諦故不斷。亦眞諦謂常恒不變理。豈眞諦故不常乎。所以顯正義時可云世諦故不常。眞諦故不斷。而何返之乎。答。上二諦釋名云俗以不俗爲義眞以不眞爲義（文）今世諦故不斷之言即顯俗諦不俗爲義之意也。眞諦不常之釋准此可知矣。
　　問。就對偏盡偏等四種中道何云對偏盡偏中道乎。答。論云。對偏中者對大小學人斷常偏病。是故說對偏中也。大小學人有斷常偏病不成中。偏病若盡即名中○無常無斷乃名中道。故名盡偏中也（文）疑云。對偏盡偏之中道俱對治斷常偏病也。若爾是一種中道。何爲二中乎。答。對偏中者不除斷常偏執只對唯斷唯常之偏言今說亦有亦無正理。故云對不可盡矣。次盡偏中者。遣除斷常偏病正示非有非無之中道。既除邊顯中。所以名盡偏中也。故此論上文云。有無是用中。非有非無是體中（文）此即顯二種中道耳。

論第八

　　問。何云一道無爲心乎（亦名空性無境心）。答。論叙此心云。似澄水之能鑒。如瑩金之影像。濕金即照影。照影即金水。即知境即般若。般若即境。故云無境界（文）疑云。一道無爲之心相全不超覺心不生之分齊。謂覺心不生之意亦許般若即境之談。故嘉祥二諦章云。不見有法出法性者。是名與波若相應（文）既不見法性之境外有能照之智法。何不云境即般若般若即境。此實相。觀照不味不二之說寧不類澄水瑩金之影像乎。若爾一道無爲之住心不出覺心不生宗。何第七心之外別立此一重乎。答。於境智不二兩宗雖意同。至佛慧之談非無其差異。謂覺心不生者佛分權實二智。夫以照中道理體爲如來內證之實智。以知空有二諦名下化有情之權智。故嘉祥三論玄云。知第一義是自利。知世諦故能利他（文）（世諦言下攝空有也）又二諦章難有人言以能觀智爲二諦云。以智爲諦者應名權實諦（文）此即眞諦智云實世諦智爲權也。又法華方便品云。諸佛智慧甚深無量。其智慧門難解難入（文）義疏第三釋云。諸佛智慧者標佛實智也。甚深無量者歎佛實智也（乃至）其智慧門者第二標權智歎權智也。其智慧者即牒上智慧也。門者權智。說一切教爲通佛智故。以一切教爲佛智慧門故。正取一切教爲門（文）心云。以照中道言實智。以說諸教爲權智。說諸教者即說二諦也。故知。解了空有是權智所攝也。故今論第七叙覺心不生意云。權實二智證圓覺乎一如（文）既實智中不照差別萬法。豈喩金水浮影像乎。照一道無爲心者。一心一念之觀中能見空假中道之三諦。一心圓照三諦。權實如何分智。所以無權之可捨亦無實之可取。故摩訶止觀第六云。無明一念因緣所生法即空即假即中不思議三諦一心三觀一切種智佛眼等法耳（文）又云。雖種種說只一心三觀（文）三諦宛然圓一心內。金水影現之喩法譬妙和合乎。是以覺心一道之二心淺深誠異也。住心廢立時豈不爲二重乎。故二教論上云。一念心中即具三諦。以此爲妙（文）（此叙天台意也）又云。中觀等息諸戲論寂滅絕離以爲宗極（文）（此顯三論家實智爲宗也）又法華開題（東大寺眞言院開演之本）云。三論八不空性談義天台一心三觀爲極（文）此等釋意二宗淺深顯然也。故第七心外立此住心耳。疑云。天台意不言權智故與三論別不明。摩訶止觀第五云。一心三觀歷一切法亦妙如是。若因緣所生一切法者即方便隨情道種權智。若一切法一法我說即是空即隨智一切智。若非一非一切亦名中道義者。即非權非實一切種智（文）雖云一心三觀。其中以假諦智名權智。與三論如何異乎。答。凡天台意非不言權智。彼宗中亦許體內體外之二種權智。體外權者說權教之智是也。體內權者一心三觀之內義說云權也。此中體外權者是權教之前智而非一心之內談。何來成難。若是體內權智者於一心三觀且相配三智也。言然終非謂三智各別。況三輪如來內證中道觀之處不帶有空之權智。是故權智唯權全異實智也。天台佛果實證中觀之處必帶有空之二觀。所以彼權非權三觀宛然。故以一往義說勿難二宗齊等矣（所出難之權智文體內體外義可隨宜不定）。
　　問。一道無爲心義引大日經何文證之乎。答。論云。祕密主。云何菩提。謂如實知自心（乃至）此菩薩淨菩提心門名初法明道（文）又云。所謂空性離於根境無相無境界越諸戲論等同虛空離有爲無爲界離於造作離眼耳鼻舌身意（文）引此二文證一道心也（二文大日經第一說也）疑云。所引二文俱說祕密宗義全非顯教分。謂初此菩薩淨菩提心門名初法明道之文次下云。菩薩住此修學不久勤苦便得除一切蓋障三昧（等文）不久勤苦者即住眞言行故也。若顯教菩薩者。何不云多劫行。況所得除蓋障三昧是眞言門所說悉地也。依之智證大日經指歸云。或立十住心判一代教不足爲論耳。祕密莊嚴法界樓觀即如實知自心之相。豈過此外更有法耶（文）此能難之言其理極成。若爾所出如實知自心等文定可祕宗菩提心。何爲一道無爲之證乎。次所引之所謂空性離於根境等文是三劫瑜祇中第三劫之內所說行也。而以第三劫行關祕密乘教。若爾此文非說顯教義門。豈來成一道無爲誠證乎。依之見經并疏現文。覺心不生之後更不立顯教住心。謂經說第二瑜祇覺心不生心畢。次文云。眞言門修行菩薩行諸菩薩無量無數百千俱胝那庾多劫積集無量功德○皆悉成就○所謂空性離於根境無相無境界○離眼耳鼻舌身意極無自性心生（文）疏第二釋此文云。即是欲明超第三劫之心○如餘教中菩薩行於方便對治道次第漸除心垢經無量阿僧祇劫○今此教諸菩薩則不如是。直以眞言爲乘超入淨菩提心門（等文）疏心以此第三瑜祇行即爲祕密乘心也。知覺心不生後祕密乘心前更無別心。又引如意寶珠喩顯示三劫修行時。唯作三重心而不言祕密宗之外有一道無爲之一心（如意寶珠喩如第七卷覺心不生問答出之）有此等理故知覺心後祕密前不許此心也。然何引此文證有一道心乎。答。所出之二文俱非不顯示祕密宗義。其顯示祕宗之義皆如難勢之辭。故今論第十證祕密莊嚴心云。經云。云何菩提謂如實知自心。此是一句含無量義。竪顯十重之淺深橫示塵數之廣多（文）此文誠說祕宗。所以引而證之。此文兼顯餘義。如何不取而示。故疏第三云。此經宗橫統一切佛教（乃至）如說如實知自心名一切種智。則佛性一乘如來祕藏皆入其中（文）此文佛性一乘者是法華一乘。如來祕藏者即涅槃所說也（此義如第六卷抄難安然意之中成之）由有此文證故今取此文證矣。所以爲一道無爲之證源仰無畏三藏之說也。次以所謂空性離於根境等文爲證者。此文雖說祕宗亦兼示顯義故。疏第二釋此文云。
行者住此心時即知釋迦牟尼淨土不毀見佛壽量長遠本地之身與上行等從地踊出諸菩薩同會一處（等文）此心云。行者得空性若離根境等者。即悟法華所說之佛壽長遠淨土不毀。此豈非顯一道無爲空性無境心乎。故大師引此釋成立其義。所以二種文證非無由緒矣。疏三瑜祇行之釋中覺心不生後祕密莊嚴前不出此一道心者。疏意且依經文成義。謂經說覺心不生心畢次示祕密乘心。此祕密心中如實知自心及所謂空性之二文俱說之所以疏中不言眞宗之外別心也。此義意至三瑜祇之中第三劫行證顯一道極無祕密之三心。於佛地而究竟。俱是眞言門菩薩所行非偏關顯教行。故以一道極無二心同攝祕密乘心。但大師意祕密之前開此心者。一道無爲之觀雖是祕宗行。然非顯教經論中不說此心。上所出之疏二文釋是也。是以顯教探義立一宗之人師亦伺此理以爲究竟佛智。故論云。大隋天台山國清寺智者禪師依此門修止觀得法華三昧。即以法華中論智度爲所依構一家義（文）既顯教說此心。何不爲祕密已前之一重乎（此義具如教相鈔第一門問答料簡中記之）次如意珠喩。約三劫行顯義所以付第三劫中更不開別住心也。
　　問。付修止觀之十法門第一觀不思議境中安立境界數量樣何。答。論云。不可思議境者。夫一心具十法界。一法界又具十法界。百法界。一界具三十種世間。百法界即具三千種世間（文）心云。十界者六道爲六三乘爲三。即九界也。加一切佛界故成十種。付此十界其一一界各具九界無有闕減故成百界。又此一一界中各有三種世間。謂五陰世間衆生世間國土世間也。付此三種世間一一各具十法。謂如是相·性·體·力·作·因·緣·果·報·本末究竟也（如摩訶止觀第五釋）一一世間具十如是。故三世間即成三十。此三十世間各百界中具。故成三千世間耳。疑云。今此百界安立其意難思。夫若就體言之。不可過十界數量。彼此中法界其體唯六道四生故。若約彼此互具門展轉倍增計之者。實數限難定。亦不可止百界。謂百界之中一一界處各亦具十界。百界合論即成一千界。如是展轉即可至無量。何付互具門局言一百乎。三千世間致難准之矣。答。十界互具者。於一一法界之中一微塵處盡見十方法界之中一切十界。如是展轉十界互具。然十界門別一一互入。今十界并見之門別各具十矣。十門合見即知有百界。次入百界門見其一一門時。圓融無礙亦雖具十界。只是無礙自在之義更非增法界門。謂初重見一界門時都盡一切十界而十方所有法界悉具此門畢。有何物之殘亦尋餘門可見之。雖然十界體分十門路異故。約彼此門別求十界之相。十門各有十故即有百界也今至百界之中一一界門。是即上之十門重重無礙相入故。百界門中亦各具十界也。所以雖見重重至百千。只還見上十門。夫一切佛界中所具之十界雖至百千重。尚是十門之中佛界所具十界也。更不見十門之中佛界外有餘佛界。一切佛界皆擧十門之中佛界盡故。乃至一切地獄界皆亦如是。良言門不出十門。尋體盡于十界。此外望何義邊更立千界等乎。若爾百界千如三千世間廢立巧者歟。
　　
論第九

　　問。何云極無自性心乎。答。論云。入此海印定觀法性圓融。照彼山王機示心佛不異。攝九世於剎那舒一念於多劫。一多相入理事相通。帝網譬其重重。錠光喩其隱隱（文）疑云。極無自性之心相全不超一道無爲之分齊。夫二心同談法界圓融。彼此俱許理事相即。見宗無淺深。叙義等言勢。何一道無爲之外立極無自性之重乎。答。圓融無礙之境一實中道之觀一道極無之二心所說雖同各至詮宗極所存即不等。夫天台三諦相即之前雖談一心三觀。尋其佛智之至極以中道觀爲體。故玄義第一判法華體云。善惡凡聖菩薩佛一切不出法性。正指實相以爲正體。故壽量品云不如三界見於三界非如非異（等文）釋籤第一釋此文云。問。雖云辭異意同。空假如何得爲經體。答。既是不思議空假。還指空假即中。中爲經體中即空假。亦指於中。三諦無非遍一切處（文）此文以中道爲法華體。法華體者謂佛智也。但於華嚴意一實中道是大乘通門。諸摩訶衍人無不行之。今至華嚴一門。以十十無盡主伴具足理事相通圓融自在局爲佛智究竟。故五教章上卷釋別教一乘云。於海印定中同時演說十十法門。主伴具足圓通自在該於九世十世盡因陀羅微細境界。即於此時一切因果理事等一切前後法門乃至末代流通舍利見聞等事并同時顯現何以故。卷舒自在故（等文）別教一乘者華嚴至極圓談也。既以圓通自在成義。知非中道爲詮。又探玄記第一云。圓融中所說唯是無盡法界性海圓融。緣起無障礙相即相入如因陀羅網重重無際。微細相容主伴無盡。十十法門各稱法界（文）此文唯是無盡法界性海圓融者即顯宗之至極也。若爾天台華嚴二宗豈非有差異乎。故大師法華開題（東大寺眞言院開演本）云。天台一心三觀爲極。華嚴圓融無礙爲宗。并是法王之一宮法界之一門（文）天台三觀爲極者。意取中觀爲最也。故平城天皇灌頂啓白云。天台言一乘三觀之道顯四教一如之義。一念三諦造境。即中以爲極妙（文）此即中觀言至極也。又三昧耶戒序云。如實一道之心雖云拂心垢而入清淨泯境智而證如一。猶是一道清淨之果○極無自性心者雖云融法界而證三世間身等帝網而得一大法佛。猶是成佛之因初心之佛（文）加之祕藏寶鑰一道無爲頌云。無爲無相一道淨。非有非無不二陳（文）此頌以中道釋一道心也。又寶鑰極無自性頌云。重重無礙喩帝網。隱隱圓融錠光心（文）此即圓融爲佛智之最極也。既知二宗不同。但此中天台爲第八住心華嚴判第九隣極者。喩圓鏡於帝網之談。漸近眞宗之法界曼荼羅。豈不言空假即中之悟上一轉開明乎。演密抄第一云。且依清涼教類有五○五圓教明一位即一切位。一切位即一位。十信滿心即攝五位成正覺等。依普賢法界帝網重重主伴具足。故名圓教。今神變經與此大同。但顯密爲異耳（文）（抄與大師其意少異。抄言二教全同故可見彼始終）所以用華嚴爲第九住心。而一道無爲之天台外開立之也。
　　問。極無自性心義引大日經何文證之乎。答。論云。大日如來告祕密主言。所謂空性離於根境無相無境界。越諸戲論等同虛空。離有爲無爲界離諸造作離眼耳鼻舌身意。極無自性心生（文）疑云。所引之經第一文是三劫瑜祇中第三劫之內所說行也。然以第三劫行關祕密乘教。若爾此文非說顯教義門。豈引爲極無自性之誠證乎。依之見經并疏現文。覺心不生之後更不立顯教住心。謂經說第二瑜祇覺心不生心畢次文云。眞言門修行菩薩行諸菩薩無量無數百千俱胝那庾多劫積集無量功德○皆悉成就○皆謂空性離於根境無相無境界○離眼耳鼻舌身意極無自性心生（文）疏第二釋此文云。即是欲明超第三劫之心○如餘教中菩薩。行於方便對治道次第漸除心垢經無量阿僧祇劫○今此教諸菩薩則不如是。直以眞言爲乘超入淨菩提心門（等文）疏心以此第三瑜祇行即爲祕密乘心也。知覺心不生後祕密乘心前更無別心。又引如意寶珠喩顯示三劫修行時。唯作三重心而不言祕密宗之外有極無自性之一心（如意寶珠喩如第七卷覺心不生問答中出之）有此等理故知覺心後祕密前不許此心也。然何引此文證有顯教極無之心乎。答。極無自性之名言既是大日經所說也（論所引文是也）付此一心內義有淺略深祕。此中深祕者。所出難之疏第二釋是也。淺略義者疏第三云。此經宗橫統一切佛教○如說極無自性心十緣生句。即攝華嚴般若種種不思議境界皆入其中（文）此即以華嚴所說理言極無自性心也。故大師依此文意成顯教極無之義。故論引經文畢云。善無畏三藏說此極無自性心一句悉攝華嚴教盡。所以者何。華嚴大意原始要終明眞如法界不守自性隨緣之義（文）今顯教中立極無自性源出無畏三藏說。既非大師胸臆言。如何不足爲誠證矣。但疏三瑜祇行之釋中不言顯教之極無自性心者疏意且依經文成義。謂經說覺心不生心畢次示祕密乘心。此祕密心中所謂空性等文說之。所以疏中不出眞宗之外別心也。此義意從三瑜祇之中第三劫行證顯一道極無祕密之三心至佛地而究竟。俱是眞言門菩薩所行非偏關顯教行。故以一道極無二心同攝祕密乘心。但大師意祕密之前開此心者。極無自性之觀雖是祕宗行。然非顯教經論中不說此心。上所出之疏釋是也。是以顯教立宗之人師亦取此理以爲究竟佛智。既顯教說此心。何不爲祕密已前之一重乎。
　　問。杜順和尚華嚴三昧意。付以遮情門顯法有五重問答。爾者其中第五重者何問何答乎。答。論出第五重云。問。定是無耶。答。不也。空有互融兩不存故。緣起之法空奪有盡唯空而非有。有奪空盡唯有而非空相奪同時兩相雙泯（文）疑云。先問中言是無耶與第二重是無耶。何異更爲第五問乎。次答中遮問辭言不也了而言空有互融兩不存故。豈爲返問而成義乎。夫若遮無耶之問者。即可成有義。今言空有互不存兩相雙泯。既順無之問而立理。如何是遮情之答乎。答。先第五重之問意者總問上四句之答義也。謂上答四句之問一一皆遮不也畢。故今第五問爾者決定四句皆不耶也。無耶者。無即不也。所以第五重是無耶之問與第二重是無耶之辭其意全別也。次付第五重答文。初不也者顯非上四句定不也。謂第一句問答云。問。緣起是有耶。答。不也。即空故（文）此即立空義而遮有問也。今至第五重顯空有互奪兩雙不存之言內即遮第一重立空之義而返不也之故畢。次第二句問答云。問。是無耶。答。不也。即有故（文）是即立有義而遮無問也。今第五重空有兩不存之言內遮第二重立有之義而亦返不也之故了。次第三句問答云。問。亦有亦無耶。答。不也。空有圓融一無二故。緣起之法空有一際無二相故也（文）是即立一際義而遮亦有亦無之二相問也。今第五重空有雙泯之言內亦遮第三重立一際之義。謂既空有俱亡。以何物立一相乎。故亦返第三重不也之故了。次第四句問答云。問。非有非無耶。答。不也。不礙兩存故。以緣起之法空有互奪同時成也（文）是即立空有兩存之義而遮非有非無之泯相問也。今第五重兩相雙泯之言內即遮空有兩存之義而返不也之故了。所以第五重答巧遣四句之不也深破五重之邊情耳。
　　問。成眞如有所依。引經論說證之。爾者論中依何論何文乎。答。論中引起信摩訶衍二論文也。先引起信論云。摩訶衍者總說有二種。云何爲二。一者法。二者義所言法者謂衆生心。是心別攝一切世間法出世間法。依於此心顯示摩訶衍義。何以故。是心眞如相即示摩訶衍體故（等文）（所引雖摩訶衍論第一。彼論即載馬鳴說。所以正文是起信論耳）疑云。此論文未見眞如有所依。夫心能成生死涅槃故言是心攝一切法。心能證菩提。故說此心示摩訶衍。又顯境智不二。故言是心眞如相。若爾如何以此文可成眞如有能生之法乎。況起信論意存菩薩決定皆經三無數劫之理。是故彼論叙顯教分齊未入眞言義門也。然今論上文云。佛華法華等亦以此眞如爲至極理。今此眞言法教以吽字爲一切眞如等所依。眞如則所生之法。眞言則能生之法（文）是即佛華嚴妙法華等顯教眞如爲至極能生不許更有所依也。若爾起信論釋顯教。何云眞如是所生法乎。答。所引論文尤顯眞如有能生。夫是心則攝一切世間法出世間法者。一切之言中爲攝眞如爲不攝之。若言不攝者。何云一切乎。既云心能攝眞如。豈非眞即心爲所依乎。又依於此心顯示摩訶衍義者。寧言摩訶衍義中無眞如乎。爰知。依此心生顯眞如。故所引用其義顯然者歟。但至所出難之佛華法華眞如爲極之文。此叙顯教立宗之人師言也。非謂佛意說此義。又設雖彼二經中說眞如至極。馬鳴菩薩廣弘佛語。何不示餘經之意。良彼要經三大阿僧祇劫雖陳顯教意。此依於此心顯示摩訶衍亦兼成祕宗談也。論意如此。更勿強疑矣。
　　
論第十

　　問。可云他緣大乘等顯教大乘之四種住心俱說佛智乎。答。祕藏寶鑰祕密莊嚴心云。他緣以後大乘心。前二菩薩乘後二佛乘（文）。
    疑云。四種大乘俱談佛果萬德。何後二屬佛乘前二言菩薩乎。若夫望祕密莊嚴言前二菩薩者。一道極無之二心豈亦非菩薩乘。爲眞宗佛果是因行之一門故。爾者何答顯教大乘之四心因果分別之釋。今祕密莊嚴家對判有所由。謂他緣乘存佛智無常未知第八眞識凝然常住。所以屬因分智。眞宗意不許自受用身如來有無常智。故覺心不生許佛慧常寂境智不二。良雖超前宗。然佛立權實二智言實智唯照中道其空有二諦關權智境界。是尚不及眞宗佛智一心內圓融照見。故可爲因智。今宗不云佛權實二智別緣二境故。故言前二菩薩乘也。但於一道極無之二心俱談佛智一分。此二宗同許一心三觀之判俱窮圓融無礙之說。雖未見三密法界之四種曼荼亦非不伺帝網重重之如來境界。所叙皆實語而無關因分可簡捨。是故判言正覺心也。後二佛乘之釋意在此耳。疑云。若言他緣覺心之二心是因分智終捨之者。何於此二心作深祕釋乎。此論第六云。祕密義者。如上無緣乘法即是彌勒菩薩三摩地（文）又第七卷云。覺心不生住心法門是文殊師利菩薩三摩地門（文）既彌勒文殊所證果位留之。豈關因分智解終捨之乎。答。於佛慧之無常照俗之權智。屬因分未了雖捨離之。他緣宗取本不生之義邊。覺心乘指大空摧魔之一邊即言彌勒文殊所證也。故論第六釋他緣宗深祕義云。初阿字爲體。即是本不生（等文）（具可見文）又第七卷釋覺心乘深祕云。此眞言以麼字爲體。即是大空之義。證此大空摧壞一切魔也（等文）可知之。
　　問。第十祕密莊嚴心者。爲指爾前住心究竟至果時名此住心。爲當九種之外更有其所住歟。答。前心皆是無明邊城更非明之分位。豈指無明滿時言明分位乎。所以九種住心之外別立祕密之一重也。疑云。雖有此言未信其義。夫天台之一心三觀華嚴之圓融法界俱探佛法之最底誠極果海之妙覺。此外有何談之殘。更關眞宗之智慧乎。是以華嚴覺苑法師天台安然和尚各多軸作釋廣翫祕宗義味。至所宣理性皆令同己之宗。今弘法大師之流何與此異乎。答。大師二教論云。文隨執見隱義逐機根現（文）故只求文義於顯密之教可決優劣於二宗之門。勿引他家淺辭疑大師深意。夫尋顯密文義者。先顯教意付事理諸法許諸事相法皆是因緣所生有爲生滅。謂天台所談不出三諦。然此中假諦者。引中論所說之因緣所生法文成之。此即屬有爲非凝然。所以立假諦之稱也。次空中二諦之處所相即之有者。是上之假諦而非有凝然之事相。花嚴意亦同此義。故彼五教章中卷云。亦可依他是生滅法。亦應得有不異常之無常不異無常之常義耶。答。亦并得有也。何以故。諸緣起無常之法。即無自性方成緣起。是故不異常性而得無常。此即不異於常成無常也（等文）此即明依他事法無常而相融常法也。爰知。顯教意不言事法凝然常住。但今宗意即非如是。不見理事圓融直付事談事時。皆是凝然常住法佛界眞實功德也。故此論引疏第七云。衆生鈍根故迷於二諦不知即俗而眞。是故慇懃指事言。祕密主。云何如來眞言道。謂加持此書寫文字。以世間文字語言實義。是故如來即眞言實義而加持之。若出法性外別存世間文字者。即是妄心謬見。都無實體可求（文）此即說世間事相諸法皆實相凝然體也。不同餘宗言唯俗諦矣（此事相常住之文證如教相抄第三十九門自相差別法有爲無爲分別中具出之）加之又有顯密差別。故此論又云。祕密莊嚴住心者即是究竟覺知自心之源底如實證悟自身之數量。所謂胎藏海會曼荼羅金剛界會曼荼羅金剛頂十八會曼荼羅是也（等文）心云。一切衆生之自心中齊備兩部海會曼荼功德流轉生死間曾無有闕減。以深信此理名知自心之源底。又付兩部界會一部有十世界塵數聖衆。若亦細論者非算數所及。故下文云。十佛剎微塵數者。如來差別智印其數無量非算數譬喩之所能知。且以如來十種智力各對一剎微塵以表衆會之數（文）（疏第一文也）如來十力功德中付一智力亦分一佛世界塵數之差別智力。今且擧十力示其數量。故云。十力塵數理實無量耳。信仰此無數聖衆即悟自身之數量也。然九種住心中未曾說此事。是謂祕宗之超過爾前也。論又云。唯蘊拔業二乘但知六識。他緣覺心兩教但示八心。一道極無但知九識。釋大衍論說十識。大日經王說無量心識無量身等。知如是身心之究竟即是證祕密莊嚴之住處（文）心顯也。又云。經云。云何眞言法教。謂●字門一切諸法本不生故。●字門一切諸法作業不可得故（等文）（具引大日經第二說）次下云。且就初●字有十二轉○此十二字即一一尊十二地。除中間八字初後四字即求上門因行證入。更有●字即是方便具足義。一一字門五字。則各各門五佛五智。如是五佛其數無量（等文）此說諸尊種子。亦以前住心中未知種子字義也。又云。以五智光照常住三世無有暫息平等智身（言五智者五大所成智。一一大各具智印。三世者三密三身等文）此文言。以地水等五大成如來智慧。是色心一體。豈餘教所談乎。又說三密行獨在此宗乎。凡今宗超出餘之住心。論文多端今取要記耳。疑云。今宗意。若言事法皆凝然常住者。此凝然事相爲眞諦爲俗諦。若言此眞諦者。眞言家心不許俗諦歟。若言無俗諦者。大違疏等意。亦不可許世俗因果。若言無因果者。豈不同外道邪見乎。若依之言凝然事相法是俗諦攝者。俗諦即以浮虛爲義。寧於凝然眞實法立世俗浮虛之稱乎。若爾左右難思。何成事法常寂之道理以簡異餘宗乎。答。事相既是凝然常住而皆佛界眞實功德。此常不變改相豈非眞諦所攝乎。但至俗諦闕無之難。凡今宗意就言俗諦義門多途。若簡凡見別于聖見。凡夫所知是俗諦也。謂於凝然不變無相而相法衆生瞙眼是見生滅。衆生倒惑此執定相。是故於衆生所見之邊得俗諦名。談如來正知之體言凝然也。故祕藏記第二十八門云。緣起法皆生滅者。世人眼所明見。雖凡夫目見彼。而於聖見常住（云云）是即凡見之邊言俗諦聖知之邊爲眞諦之意也。然佛亦知衆生所見。所以云照俗諦。故大乘義章二諦章云。世人所知故名世諦。故涅槃云。世人所知名爲世諦○聖人雖知此法隨世故知。是故猶名世人所知（文）（下又云。世俗所知故名俗諦）顯密雖異其義自契。豈不引成乎（已上一義了）又就事相凝然之法論如來內證之境時了義圓足之談亦非不許二諦。夫凝然不變相無礙無障也。虛融之實法是云眞諦。但法界依正中諸尊之行住坐等轉變隱顯自在異相殿閣之放光薰香莊嚴寶幡寶樹動搖如是等轉相義說而言世俗門義說亦爲無常相。是云俗諦。故大師一切經釋云。約世諦而言。即是法身說法。法身說法唯佛與佛乃能知之（文）此以主伴對揚而起言音爲世諦門。即成後義意也若爾如何俗諦闕無耶。
　　問。祕密莊嚴之意以說阿迦等諸字之字義爲此住心超餘心。今付此釋退檢諸經。顯教大乘中盛說其義。所謂華嚴經五十七（六十經）出阿羅等四十二字具解其字義。大般若經五十三及四百十五四百九十已上三處亦列阿洛等四十二字（華嚴四十二字加阿字）廣釋其字義。又涅槃經第八文字品（三十經）說阿阿等四十六字委示彼字義。又大集經第四出一百十五門示阿字義。又文殊師利所問經字母品說阿阿等五十字。既是諸教共說之大義門。何云祕密莊嚴之不共法乎。答。論釋云。問。華嚴般若涅槃等經皆說四十二字。與此經四十九字何別（文）答。華嚴般若所說字門者是末也。涅槃所說雖是本母然但說淺略義祕之深密義（文）心云。華嚴般若不盡言字母。涅槃所說字義轉淺略。不同祕宗盡字母亦深解字義。獨窮本母之深密豈非不共之談說乎。次大集經所說釋阿一字雖同眞宗。不廣字母。豈顯密齊等乎。但至文殊問經說。不空三藏別譯出此一品經以爲眞宗要路。爰知。此經不關顯教數也。疑云。付華嚴所說四十二字。其中三十一字是字母也。所謂●●●●●●●●●●●●●●●●●●●●●●●●●●●●●●●是也（依不空之四十二字觀門意撿之）又大般若經四十二與華嚴文同。更加因不可得訶字說四十三字。二經所說中三十二字是本母之字。何云華嚴般若說末字乎。次涅槃經中出阿等十二麼多迦等五五之二十五字耶等遍口之九字各說種種字義。何知是淺略非深祕乎。答。華嚴四十二字中雖三十一是母字。所餘十八字母闕不說之。謂●●●●●●●●●●●●●●●●●●是也。既不盡字母。豈言說本乎。又四十二中十一非是本字。能●●●●●●●●●●●是也此良非根本。何不言條末。次涅槃經所說字母雖示其字義。皆是淺略義更隱深祕言。彼經第八云。短阿者不破壞故。不破壞者名曰三寶。又復阿者不流故。不流者即是如來。又復阿者名爲功德。功德者即是三寶次。長阿者名阿闍梨。阿闍梨者得名聖者。又復阿者名曰制度。修持淨戒隨順威儀。又復阿者名曰教誨。如言汝等如是應作（等文）此文於短長阿字雖叙多種字義。而不說諸法本不生及行不可得等深義豈非祕中所宣隱覆之乎。伊等諸字皆亦如是。亙四十音齊祕不可得之實義。大師但說淺略之妙得經旨矣。又住心論叙祕宗所說字義云。此一一字門具無量無邊顯密教義。一一聲一一字一一實相周遍法界。爲一切諸尊三摩地門陀羅尼門（文）又云。此一字具一百二十義及無數義理。具如守護國經說（等文）（此一字者阿字也。一百餘之字義如經第二說）顯教中不說此義故爲有差別耳。疑云。疏第七云。大品經及華嚴入法界品皆說三十二字門。涅槃文字品文殊所問經大集陀羅尼自在王品各釋悉曇字母。與此經所說其義或同（義釋第五云。或異或同）。若得此意則諸經撿然懸會無所違妨也（文）（大品經第八四念處品說四十二字。餘經如上出之）疏意言。字母解釋顯密是同。大師何判淺深懸隔乎。答。疏意云。華嚴般若大集經於釋悉曇字母與眞言其義同。涅槃經中釋字母與眞宗其義異。故或同或異也。大師意云。華嚴般若不盡字母而示條末字。大集經唯說少分。所以不同今宗盡字母。若爾疏意與大師更非相違。或又疏意既云或異或同。豈顯密全同乎。若許少分之同義者。何大師亦無其意。夫華嚴般若說末字故雖云是條未。然非都不說本母。何不云或同。又涅槃經雖字義淺略。能所說皆字母也。非是與祕宗同乎。所以疏與大師其意能符順耳（初義者約釋字義。疏意判顯密同異。後義者不付字義。只約出字母疏意言同異矣）。

十住心鈔下卷

　　文治三年四月六日申時許左妙字大宮之五十二之書了
　　南無阿彌陀佛是爲往生極樂也
　　同月七日一校了
　　（本云）
　　保延六年暮春七日一校了。先年之比雖致校點之功猶以多謬矣仍復校之。
