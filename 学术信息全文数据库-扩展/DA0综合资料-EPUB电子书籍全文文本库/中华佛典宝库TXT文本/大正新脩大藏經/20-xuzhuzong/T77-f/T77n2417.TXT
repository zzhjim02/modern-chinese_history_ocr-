　　《大正藏》第77卷No.2417


　　No. 2417

　　法華懺法

　　調聲先寄禮盤下蹲踞取香爐。三度起居禮或一禮。而置香爐於机而登禮盤。坐整威儀磬一丁。次取香爐蹲居一丁。誦出一心及敬禮起居禮 衆僧同音誦十方等。起於一切居于佛。次二禮同儀。三寶禮畢後。調聲仍取香爐出供養文。
    
    我此道場如帝珠十方三寶影現中。
　　我身影現三寶前頭面攝足歸命禮。
　　一心敬禮十方一切常住佛。
　　一心敬禮十方一切常住法。
　　一心敬禮十方一切常住僧。
　　是諸衆等人各䠒跪嚴持香華。
　　如法供養願此香華雲遍滿十方界。
　　供養一切佛經法並菩薩聲聞縁覺衆。
　　及一切天仙受此香華雲以爲光明臺。


　　廣於無邊界受用作佛事供養已禮三寶衆同調聲誦畢金一丁開白之外除奉請及梵唄故於此處調聲取花降禮盤。
　　呪願師取花立句。
　　（調聲登禮盤。居。衆同音立。衆居。）
　　
    一心敬禮本師釋迦牟尼佛。
　　立。居。衆立。衆居。
　　
    一心敬禮過去多寶佛。
　　立。居。衆立。衆居。

　　一心敬禮十方分身釋迦牟尼佛。
　　調聲蹲踞衆左手持本右手執扇住立。


　　一心敬禮東方善徳佛盡東方法界一切諸佛。
    一心敬禮東南方無憂徳佛盡東南方法界一切諸佛。
　　一心敬禮南方栴檀徳佛盡南方法界一切諸佛。
　　一心敬禮西南方寶施佛盡西南方法界一切諸佛。
　　一心敬禮西方無量明佛盡西方法界一切諸佛。
　　一心敬禮西北方華徳佛盡西北方法界一切諸佛。
    一心敬禮北方相徳佛盡北方法界一切諸佛。
    一心敬禮東北方三乘行佛盡東北方法界一切諸佛。
　　一心敬禮上方廣衆徳佛盡上方法界一切諸佛。
    一心敬禮下方明徳佛盡下方法界一切諸佛。
    一心敬禮往古來今三世諸佛七佛世尊賢劫千佛。
    一心敬禮法華經中過去二萬億日月燈明佛大通智勝佛十六王子佛等一切過去諸佛。
    一心敬禮過去二萬億威音王佛二千億雲自在燈王佛。
　　一心敬禮過去日月淨明徳佛雲雷音宿王華智佛等一切諸佛。
　　一心敬禮法華經中現在淨華宿王智佛寶威徳上王佛等一切現在諸佛。
　　一心敬禮法華經中未來華光佛具足千萬光相莊嚴佛等一切未來諸佛。
　　一心敬禮十方世界舍利尊像支提妙塔多寶如來全身寶塔。
　　一心敬禮大乘妙法蓮華經十方一切尊經十二部經眞淨法寶。
  　一心敬禮文殊師利菩薩彌勒菩薩摩訶薩。
    一心敬禮藥王菩薩藥上菩薩摩訶薩。
    一心敬禮觀世音菩薩無盡意菩薩摩訶薩。
    一心敬禮妙音菩薩華徳菩薩摩訶薩。
    一心敬禮常精進菩薩得大勢菩薩摩訶薩。
    一心敬禮大樂説菩薩智積菩薩摩訶薩。
    一心敬禮宿王華菩薩持地菩薩勇施菩薩摩訶薩。
    一心敬禮法華經中下方上行等無量無邊阿僧祇菩薩摩訶薩。
    一心敬禮法華經中舍利弗等一切諸大聲聞衆。
　　一心敬禮十方一切諸尊大權菩薩聲聞縁覺得道賢聖僧。
    一心敬禮法華經中一切聖凡衆。

　　調聲起居禮。衆至。
　　
    一心敬禮普賢菩薩摩訶薩。
　　同
　　爲法界衆生斷除三障歸命禮懺悔（丁）。
　　爲法界及六根段等調聲胡跪。
　　同
　　至心懺悔弟子（某甲）與一切法界衆生·從無量世來·眼根因縁·貪著諸色·以著色故·貪愛諸塵·以愛塵故·受女人身·世世生處·惑著諸色·色壞我眼·爲恩愛奴·故色使使我·經歴三界·爲此弊使·盲無所見·眼根不善·傷害我多·十方諸佛·常住不滅·我濁惡眼·障故不見·今誦大乘·方等經典·歸向普賢菩薩·一切世尊·燒香散華·説眼過罪·發露懺悔·不敢覆藏·諸佛菩薩·惠明法水·願以洗除·以是因縁·令我與法界衆生·眼根一切·重罪畢竟·清淨懺悔·已禮三寶 第二第三亦如是。
　　同
    至心懺悔弟子（某甲）與一切法界衆生·從多劫來·耳根因縁·隨逐外聲·聞妙音時·心生惑著·聞惡聲時·起百八種·煩惱 賊害·如此惡耳·報得惡事·恒聞惡聲·生諸攀縁·顛倒聽故·當墮惡道·邊地邪見·不聞正法·處處惑著·無暫停時·坐此竅聲·勞我神識·墜墮三途·十方諸佛·常在説法·我濁惡耳·障故不聞·今始覺悟·誦持大乘·功徳藏海·歸向普賢菩薩·一切世尊·燒香散華·説耳過罪·發露懺悔·不敢覆藏·以是因縁·令我與法界衆生·耳根所起·一切重罪畢竟·清淨懺悔·已禮三寶 第二第三亦如是。
　　同
　　至心懺悔弟子（某甲）與法界衆生·從無量劫來·坐此鼻根·聞諸香氣·若男若女身香·餚膳之香·及種種香·迷惑不了·動諸結使·諸煩惱賊·臥者皆起·無量罪業·因此増長·以貪香故·分別諸識·處處染著·墮落生死·受衆惡報·十方諸佛·功徳妙香·充滿法界·我濁惡鼻·障故不聞·今誦大乘·清淨妙典·歸向普賢菩薩·一切世尊·燒香散華·説鼻過罪·不敢覆藏·以是因縁·令我與法界衆生·鼻根重罪畢竟·清淨懺悔已禮三寶 第二第三亦如是。
　　同
　　至心懺悔弟子（某甲）與法界衆生·從無量劫來·舌根所作·不善惡業·貪諸美味·損害衆生·破諸禁戒·開放逸門·無量罪業·從舌根生·又以舌根·起口罪過·妄言綺語·惡口兩舌·誹謗三寶·讃嘆邪見·説無益語·鬪構壞亂·法説非法·諸惡業刺·從舌根出·斷正法輪·從舌根起·如是惡舌·斷功徳種·於非義中·多端強説·讃歎邪見·如火益薪·舌根罪過·無量無邊·以是因縁·當墮惡道·百劫千劫·永無出期·諸佛法味·彌滿法界·舌根罪故·不能了別·今誦大乘·諸佛祕藏·歸向普賢菩薩·一切世尊·燒香散華·説舌過罪·不敢覆藏·以是因縁·令我與·法界衆生·舌根重罪畢竟·清淨懺悔·已禮三寶 第二第三亦如是。
　　同
　　至心懺悔弟子（某甲）與·法界衆生·從多劫來·身根不善·貪著諸觸·所謂男女·身分柔軟·細滑如是等·種種諸觸·顛倒不了·煩惱熾然·造作身業·起三不善·謂殺盜婬·與諸衆生·作大怨結·造逆毀禁·乃至焚燒塔寺·用三寶物·無有羞恥 如是等罪·無量無邊·從身業生·説不可盡·罪垢因縁·未來世中·當墮地獄·猛火炎熾焚·燒我身·無量億劫·受大苦惱·十方諸佛·常放淨光·照觸一切·我身罪重障故不覺但知貪著·麁弊惡觸·現受衆苦·後受地獄·餓鬼畜生等苦·如是等種種衆苦沒在其中·不覺不知·今日慚愧·誦持大乘·眞實法藏·歸向普賢菩薩·一切世尊·燒香散華·説身過罪·不敢覆藏·以是因縁·令我與法界衆生·身根重罪畢竟·清淨懺悔·已禮三寶 第二第三亦如是。
　　同
　　至心懺悔弟子（某甲）與法界衆生·從無始已來·意根不善·貪著諸法·狂愚不了隨所縁境·起貪瞋癡·如是邪念·能生一切惡業·所謂十惡五逆·猶如猿猴·亦如黐膠·處處貪著·遍至一切·六情根中·此六根業·枝條華葉·悉滿三界·二十五有·一切生處·亦能増長·無明生死·十二苦事·八邪八難·無不經中·無量無邊·惡不善報·從意根生·如是意根·即是一切·生死根本·衆苦之源·如經中説·釋迦牟尼·名毘盧遮那·遍一切處·當知一切諸法·悉是佛法·妄想分別·受諸熱惱·是則於菩提中·見不清淨·於解脱中·而起纒縛·今始覺悟·生重慚愧·生重怖畏·誦持大乘·如説修行·歸向普賢菩薩·一切世尊·燒香散華·説意過罪·發露懺悔·不敢覆藏·以是因縁 令我 與法界衆生·意根一切重罪·乃至六根所起·一切惡業·已起今起·未來應起畢竟·清淨懺悔·已禮三寶 第二第三亦如是。
　　同
    我弟子（某）至心勸請·十方應化法界無量佛·唯願久住轉法輪含靈抱識還本淨·然後如來歸常住·勸請已禮三寶。
　　同
　　我弟子（某）至心隨喜·諸佛菩薩諸功徳·凡夫靜亂有相善·漏與無漏一切善·弟子至心皆隨喜·隨喜已禮三寶。
　　同
　　我弟子（某）至心迴向·三業所修一切善·供養十方恒沙佛·虚空法界盡未來·願迴此福求佛道·迴向已禮三寶。
　　同
　　我弟子（某）至心發願·願臨命終神不亂·正念往生安樂國·面奉彌陀値衆聖·修行十地證常樂·發願已禮三寶（打）。

　　調聲取花筥及扇降禮盤立。衆同立座前。調聲誦十方念佛。衆同音後入扇於懷一揖行道。毎至南無散花。
　　同
　　南無十方佛。南無十方法。南無十方僧。南無釋迦牟尼佛。南無多寶佛。南無十方分身釋迦牟尼佛。南無妙法蓮華經。南無文殊師利菩薩。南無普賢菩薩。
　　
    調聲先蹲踞置花筥。左手持本右手執扇。次衆僧蹲居同儀。調聲先起立誦經題。次衆立同音行道。
  
    妙法蓮華經安樂行品
　　同
　　爾時文殊師利·法王子菩薩摩訶薩·白佛言世尊·是諸菩薩·甚爲難有·敬順佛故·發大誓願·於後惡世·護持讀誦·説是法華經·世尊菩薩摩訶薩·於後惡世·云何能説是經·佛告文殊師利·若菩薩摩訶薩·於後惡世·欲説是經·當安住四法·一者安住菩薩·行處親近處·能爲衆生·演説是經·文殊師利·云何名菩薩摩訶薩行處·若菩薩摩訶薩·住忍辱地·柔和善順·而不卒暴·心亦不驚·又復於法·無所行·而觀諸法·如實相·亦不行·不分別·是名菩薩摩訶薩·行處云何名·菩薩摩訶薩·親近處·菩薩摩訶薩·不親近·國王王子·大臣官長·不親近諸·外道梵志·尼揵子等·及造世俗·文筆讃詠外書·及路伽耶陀·逆路伽耶陀者·亦不親近·諸有凶戲·相扠相撲·及那羅等·種種變現之戲·又不親近旃陀羅·及畜猪羊雞狗·畋獵漁捕諸惡律儀·如是人等·或時來者·則爲説法·無所悕望·又不親近·求聲聞比丘比丘尼·優婆塞優婆夷·亦不問訊·若於房中·若經行處·若在講堂中·不共住止·惑時來者·隨宜説法·無所悕求·文殊師利·又菩薩摩訶薩·不應於女人身·取能生欲想相·而爲説法·亦不樂見·若入他家·不與小女處女·寡女等共語·亦復不近·五種不男之人·以爲親厚·不獨入他家·若有因縁·須獨入時·但一心念佛·若爲女人説法·不露齒笑·不現胸臆·乃至爲法·猶不親厚·況復餘事·不樂畜·年小弟子·沙彌小兒·亦不樂與同師常好坐禪·在於閑處·修攝其心·文殊師利·是名初親近處·復次菩薩摩訶薩·觀一切法·空如實相·不顛倒·不動不退不轉如虚空·無所有性·一切語言道斷·不生不出不起·無名無相·實無所有·無量無邊·無礙無障·但以因縁·有從顛倒·生故説·常樂觀·如是法相·是名菩薩摩訶薩·第二親近處·爾時世尊欲重宣此義而説偈言。

　　若有菩薩 於後惡世 無怖畏心
　　欲説此經 應入行處 及親近處
　　常離國王 及國王子 大臣官長
　　凶險戲者 及旃陀羅 外道梵志
　　亦不親近 増上慢人 貪著小乘
　　三藏學者 破戒比丘 名字羅漢
　　及比丘尼 好戲笑者 深著五欲
　　求現滅度 諸優婆夷 皆勿親近
　　若是人等 以好心來 到菩薩所
　　爲聞佛道 菩薩則以 無所畏心
　　不壞悕望 而爲説法 寡女處女
　　及諸不男 皆勿親近 以爲親厚
　　亦莫親近 屠兒魁膾 畋獵漁捕
　　爲利殺害 販肉自活 衒賣女色
　　如是之人 皆勿親近 凶險相撲
　　種種嬉戲 諸婬女等 盡勿親近
　　莫獨屏處 爲女説法 若説法時
　　無得戲笑 入里乞食 將一比丘
　　若無比丘 一心念佛 是則名爲
　　行處近處 以此二處 能安樂説
　　又復不行 上中下法 有爲無爲
　　實不實法 亦不分別 是男是女
　　不得諸法 不知不見 是則名爲
　　菩薩行處 一切諸法 空無所有
　  無有常住 亦無起滅 是名智者
　  所親近處 顛倒分別 諸法有無
　　是實非實 是生非生 在於閑處
　　修攝其心 安住不動 如須彌山
　　觀一切法 皆無所有 猶如虚空
    無有堅固 不生不出 不動不退
    常住一相 是名近處 若有比丘
　　於我滅後 入是行處 及親近處
    説斯經時 無有怯弱 菩薩有時
    入於靜室 以正憶念 隨義觀法
　　從禪定起 爲諸國王 王子臣民
　　婆羅門等 開化演暢 説斯經典
　　其心安穩 無有怯弱 文殊師利
　　是名菩薩 安住初法 能於後世
　　説法華經
　　
    調聲先蹲踞取花筥。立誦十方念佛 衆同取花筥。同音後懷扇一揖行道。毎句散花。
　　同
　　南無十方佛。南無十方法。南無十方僧。
    
    南無釋迦牟尼佛。南無多寶佛。南無十方分身釋迦牟尼佛。南無妙法蓮華經。南無文殊師利菩薩。南無普賢菩薩。
　　
    後唄（調聲衆僧住立同音後各復座蹲踞）
　　同
　　處世界如虚空如蓮華不著水。
　　心清淨超於彼稽首禮無上尊。（丁）
　　
    三禮（調聲蹲踞出三禮至當願起居禮）
　　
　　一切恭敬。自歸依佛。當願衆生。體解大道。發無上意。
　　同

　　自歸依法。當願衆生。深入經。藏智慧如海。
　　同

　　自歸依僧。當願衆生。統理大衆一切無礙。（丁）
　　
    七佛通戒偈
　　同
　　願諸衆生。諸惡莫作。諸善奉行自淨其意。是諸佛教。和南聖衆。
　　
    後夜偈
　　同
　　白衆等聽説 後夜無常偈 時光遷流轉
　　忽至五更初 無常念念至 恒與死王居
　　勸諸行道衆 修道至無餘（丁）
　　
    晨朝
　　同
　　白衆等聽説 寅朝偈 欲寂得滅樂 當覺
　　沙門法 衣食繋身命 精麁隨衆得 
    諸衆等今朝（白月黒月）寅朝清淨
    各誦六念（丁）
　　
    日中
　　同
　　白衆等聽説 午時無常偈 人生不精進
　　喩若樹無根 採華置日中 能得幾時鮮
　　華亦不久鮮 色亦非常好 人命如刹那
　　須臾難可保（丁）
　　
    黄昏
　　同
　　白衆等聽説 黄昏無常偈 此日已過
    命即衰減 如少水魚 斯有何樂 諸衆等
　　當勤精進 如救頭燃 但念虚空 無常勤愼 莫放逸（丁）
　　
    初夜
　　同
　　白衆等聽説 初夜無常偈 煩惱深無底
　　生死海無邊 度苦船未立 云何樂睡眠（丁）
　　
    半夜
　　同
　　白衆等聽説 中夜無常偈 汝等勿抱臭屍臥
    種種不淨假名身 如得重病箭入體諸苦痛集安可眠（丁）
　　次神分 靈分 祈願
　　
    九條錫杖（或懺法已前頌之）

　　同
　　手執錫杖。當願衆生。設大施會。示如實道。供養三寶。設大施會。示如實道。供養三寶。（三振）
　　同
　　以清淨心。供養三寶。發清淨心。供養三寶。願清淨心。供養三寶。（二振）
　　同
　　當願衆生。作天人師。虚空滿願。度苦衆生。法界圍繞。供養三寶値遇諸佛。速證菩提。（振）
　　同
　　當願衆生。眞諦修習。大慈大悲。一切衆生。俗諦修習。大慈大悲一切衆生。一乘修習。大慈大悲。一切衆生。恭敬供養。佛寶法寶。僧寶一體三寶。（振）
　　同
　　當願衆生。檀波羅蜜。大慈大悲。一切衆生。尸羅波羅蜜。大慈大悲。一切衆生。羼提波羅蜜。大慈大悲。一切衆生。毘梨耶波羅蜜。大慈大悲。一切衆生。禪那波羅蜜。大慈大悲。一切衆生。般若波羅蜜。
　　大慈大悲一切衆生。（振）
　　同
　　當願衆生。十方一切。無量衆生。聞錫杖聲。懈怠者精進。破戒者持戒。不信者令信。慳貪者布施。瞋恚者慈悲。愚癡者智慧。憍慢者恭敬。放逸者攝心。具修萬行。速證菩提。（振）
　　同
　　當願衆生。十方一切。邪魔外道。魍魎鬼神。毒獸毒龍。毒蟲之類。聞錫杖聲。摧伏毒害。發菩提心。具修萬行。速證菩提。（振）
　　同
　　當願衆生。十方一切。地獄餓鬼畜生。八難之處。受苦衆生。聞錫杖聲。速得解脱。惑癡二障。百八煩惱。發菩提。心具修萬行。速證菩提。（振）
　　同
　　過去諸佛。執持錫杖。已成佛。現在諸佛。執持錫杖。現成佛。未來諸佛。執持錫杖。當成佛。故我稽首。執持錫杖供養三寶。故我稽首。執持錫杖。供養三寶。（三振）
　　
    南無恭敬供養。靈山界會。恭敬供養。護持佛子。哀愍攝受。護持大衆。
　　
    願以此功徳 普及於一切
　　我等與衆生 皆共成佛道
