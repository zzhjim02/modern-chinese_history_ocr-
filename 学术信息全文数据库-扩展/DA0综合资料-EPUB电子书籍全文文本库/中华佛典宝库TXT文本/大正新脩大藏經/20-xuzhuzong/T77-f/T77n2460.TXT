《大正藏》第77卷No.2460

　　No. 2460

　　徳一未決答釋

　　杲寶
　　一。菩薩十地疑事
　　未決云。菩薩十地疑者。毘盧遮那經第六卷。云何爲如□。云何名菩薩佛告言。樂求彼菩提名菩提薩埵。成就十地等後成佛十力智故名如來。准此經文。眞言行人修十地行後方成佛。如何菩提心論云超十地菩薩境界（已上）
　　五祕密經云。則於現生遇逢曼荼羅阿闍梨○具受灌頂受職金剛名號。從此已後受得廣大甚深不思議法。超越二乘十地○人法二執悉皆平等。現生證得初地（文）
　　金剛頂義決云。此經所説直入直修直滿直證。即於此生得如來地善巧智故（文）
　　灌頂文云。若有眞言乘菩薩。不依前五乘而發心修行故。依大日尊自受用教三密法門。是名最初發心□□最無上究竟發心。是發心即所謂發菩提心也。此菩薩□□初發心已超越十地等覺境界故。龍猛菩薩發菩提心論説。若有眞言行者不願前四乘。修行瑜伽勝上法。從凡入佛位者。即超越十地菩薩境界（文）
　　祕藏記云。眞言行菩薩超過十地。者。其心如何。所修之行也。非謂所得之果。如何其行超過。初從阿闍梨入曼荼羅灌頂受法之人。其所修之行。是佛境界之行也。非十地菩薩分際。是故曰超過十地。所修之行。佛境界行者。所得之果亦可佛果不然現身獲得初地。經文分明故（文）
　　大日經疏第二云。花嚴十地經一一名言。依阿闍梨所傳。皆須作二種釋。一者淺略釋。二者深祕釋。若不達如是密號。但依文説之。則因縁事相往涉於十住品。若解金剛頂十六大菩薩生。自當證知也（文）
　　祕藏記云。是密教所謂横義也。初地與十地無高下故。今卿所難次第義耳。十地自布施波羅蜜至於智波羅蜜地地各有一波羅蜜。是顯教所説地地遷登之義。今密教所説言菩薩地者。是心也法文也佛也菩薩也。凡異餘乘如此（文）
　　探玄記第十云。此十地有二分。一就實十地。唯佛所知佛智所行名爲果分○二隨相十地。菩薩所知所行名爲因分（文）
　　教時義第一（安然）云。佛地菩薩者。如優婆塞戒經云妙覺菩薩五分法身未滿名爲菩薩。而入妙覺海中名爲妙覺。復爲一切衆生從凡夫地直入佛地之者。表其心中八分干栗馱心開爲八葉芬陀利花故。現中台八葉而已（文）
　　私云。今教從凡入佛之軌則。功縮益廣之祕術。爲宗故。都不似常教所談。一乘性宗猶不及之。何況法相權宗之學者。不足殆疑者歟。但超過十地者。以五祕密經爲本據。何必至菩提心論。作此疑乎。凡十地有二種。一果分十地。即體性本覺萬徳法身別也。二因分十地。即因□修行向上入證位也。今超過十地者。因分十地。即是顯教所説地地遷登義也。大日經中所立十地者。果分十地。即是密教所明開顯寶藏位也。全不可爲相違者也
　　尋云。若立佛乘十地故非常十地者。誠可爾。若爾者密教意。佛菩薩不同無之乎。答云。平等心地中。又有四重海會差別故。必可立佛菩薩別位。佛果萬徳開敷。周遍法界普現色身無礙自在也。菩薩持一門戰具。各主如來一智故。因果本末之異不亂之。而實分滿不二故。毘盧遮那本體同一金剛身也。優婆塞戒經妙覺菩薩稱可思之
　　一。梵字法然疑事
　　未決云。梵字疑者。學眞言徒傳云。梵字是非梵天作。非外道作。非佛所作。法然而有。但佛所顯示。今疑問曰。法然有者何等而有。爲無爲爲有爲耶。答曰。非有爲非無爲。但佛説顯耳。疑問曰。有爲無爲所不攝法是無體法。此無體三世不生。如㝹角等。如何佛説顯令有證用。又彼文字。是翰墨所書現是等色法。是色等之有爲法非無爲法者。可如所言何。非有爲法（已上）
　　字母釋（大師）云。夫梵字悉曇者。印度之文書也。西域記云。梵天所製。五天竺國皆用此字。然因地隨人稍有增減。語其骨體。以此爲本。劫初之時世無法教。梵王下來授以此悉曇章。根源四十七言。流派餘一萬。世人不解元由。謂梵王所作。若依大毘盧遮那經云。此是文字者。自然道理之所作也。非如來所作。亦非梵王諸天之所作。若雖有能作者。如來不墮喜。諸佛如來以佛眼觀察此法然之文字。即如實而説之利益衆生。梵王等傳受轉教衆生（文）
　　大日經第二（具縁品）云。此眞言相非一切諸佛所作。不令他作。亦不隨喜。何以故。以是諸法法如是故。若諸如來出現。若諸如來不出。諸法法爾如是住。謂諸眞言眞言法爾故（文）
　　疏第七釋云。以如來身語意畢竟等故。此眞言相聲字皆常。常故不流。無有變易。法爾如是非造作所成。若可造成即是生法。法若有生則可破壞。四相遷流無常無我。何得名爲眞實語耶。是故佛不自作不令他作。設令有能作之亦不隨喜。是此眞言相。若佛出興于世。若不出世。若已説若未説若現説。法住法位性相常住。是故名必定印。衆聖道同。即此大悲漫荼羅一切眞言。一一眞言之相。皆法爾如是故重言之也（文）
　　祕藏記云。梵字者性相共本有歟。爾也性相共本有。性云本有者可然。何相稱本有。若有證文耶。有證文。據密教性相本有不待言也（文）
　　十卷楞伽經第五云。大惠菩薩復曰佛言。世尊如來説言。我何等夜證大菩提。何等夜入般涅槃。我於中間不説一字○佛告大惠言。大惠如來依二種法説如是言。何者爲二○一者依自身内證法。二者依本住法。我依此二法如是言。大惠云何依自身内證法。謂自身内證諸境界行。離言語分別相。離二種子故。大惠何者本住法。謂本行路平坦。譬如金銀眞珠等寶在於彼處。大惠是名法性本住處。大惠諸佛如來出世不出世。法性法界法住法相法證常住如城本道。大惠譬有人行曠野中。見向本城平坦正道。即隨入城。入彼城已受種種樂。作種種業。大惠於意云何。彼人始作是道。隨入城耶。始作種種諸莊嚴耶。大惠白佛。不也世尊。大惠我及過去一切諸佛法性法界法住法相法證常住。亦復如是（文）
　　釋論第二云。以何義故作如是説。有爲無爲一切諸法。通以一心而爲其體。於契經中作如是説故。何等契經。謂道智經。云何説耶。於彼契經中作如是説○文殊殊師又白佛言。世尊云何名爲非有爲非無爲處。佛言。非有爲非無爲處者。所謂則是一心本法（文）
　　私云。梵字法然義。自宗經軌説多多也。具擧之不遑毛擧文字者内心理趣。現其形聲。擧體不生法然常住也。大日經疏云。以本不生故。阿字現形。以離作業故迦字現形（文）即此意也。若能得意者。非有爲非無爲。亦無爲亦有爲。諸義具足非一偏。何守性相一途門。疑不二性海談乎。非有爲非無爲無體法者。是汝家所定也。龍樹釋論引道智經。立非有爲非無爲法。徳公引此論破傳教。豈不依用之哉。次色法等非無爲者。是性相別論一義也。性相猶破之。何況眞言乎。即事而眞深旨。深可思之
　　一。法身説法疑事
　　未決云。問曰。毘盧遮那佛疑者。疏云。説此經佛即毘盧遮那佛。本地法身。今疑所言本地法身者。不過理智二之法身。此二法身不十地菩薩之所能見。如何執金剛手等。皆悉雲集。共見毘盧遮那佛。共聞受其所説經。若言法身説法者。爲誰説法。若爲十地機説法者。不爾。他受用身應無用故。若爲二乘凡夫説法者。此亦不爾。變化身應無用故。此疑未決（文）
　　實相講問答上（覺晴作）云。問。法身説法其義如何。答云。此有二説。廬山惠遠大義抄中。成法身説法之義。今慈恩淄洲御心。不許法身説法。問。依何義慈恩大師不許法身説法之義乎。答。法身是眞如理也。眞如理本是佛性也。若法身説法者。佛性亦可説法。同眞如故。今此眞如理。在纒之時但名佛性。雖含衆徳。其用未顯。至佛位已名法身。理智冥合。是時施含藏用。理獨非理。因智方理。智獨非智。因理方智。是以理是所證爲萬法性。智方冥合顯含藏用。若説法者不待智用。可顯萬徳。自是智故（是一證）若法身説法與智何別乎。智説法與理説法相状如何（是二）若法身説法者。無分別智亦説法乎。無分別智説法者。與後得智何別乎（是三）若法身説法者。理上可有縁慮之用。與智何別。若無縁慮用而説法者。豈諸佛説法。只如磬出響玉放光乎。況若無縁慮用者。不可有説法之義。如木石等故（是四）又夫説法者四辨用也。四辨以智爲體。若法身説法者。理中智性施説法之用歟。若理中智性施説法等用者。又理中貪嗔心。可施殺等之用。若成殺等。與事貪等何別乎。若謂理中智性有説法用。理中嗔等無殺等用者。染已無染用。淨寧有淨用乎。如此推徴理性之心實無心用。如何可言法身説法乎（是五）○問。理性言慮不及者。凡夫言慮不及歟。佛智言慮亦不及歟。答。若言慮可及者。佛智可説之。佛智説之者。凡夫可悟之。凡夫不可説。聖人不可説。謂之廢詮談旨一實境界。問。佛智之前猶言慮不及。如何證之乎。答。微細證會離分別也。又諸經論皆不辨此義。與諸教大相違。勿會聖教曲任己見。傳聞。眞言教中説法身説法之義。雖然未勘其文。未習其義。祕密之宗。不似常途之教。仍尋彼宗旨可決疑網而已（文覺晴號眞成房。解脱上人先師也。覺晴藏俊覺盛）
　　法華玄論第九（吉藏）云。問。法身何故不説法耶。答。唯有二縁。一菩薩即報身化之。聲聞即應身化之。法佛唯佛能見故不説法也。又法身名相斯絶。豈有音聲説法。説法之事皆是應身（文）
　　金剛頂經云。一時薄伽梵○於本有金剛界自在大三昧耶自覺本初大菩提心普賢滿月不壞金剛光明心殿中。與自性所成眷屬金剛手等十六大菩薩。及四攝行天女使金剛内外八供養金剛天女使。各各以本誓加持自住金剛月輪。持本三摩地幖幟。皆以微細法身祕密心地。超過十地身語心金剛（文）。
　　大日經第一云。一時薄伽梵住如來加持廣大金剛法界宮。一切持金剛者皆悉集會○而演説法。所謂越三時如來之日加持故。身語意平等句法門（文）
　　五祕密經云。若依毘盧遮那佛自受用身所説内證自覺聖智法。及大普賢金剛薩埵他受用身智（文）
　　聖位經云。然如來變化身○不同報身○自受用佛從心流出。無量菩薩皆同一性。謂金剛性對遍照如來受灌頂職性。彼等菩薩各説三密門。以獻毘盧遮那及一切如來。便請加持教勅。毘盧遮那佛言。汝等將來（文）
　　楞伽第二云。復次大惠法佛報佛説○大惠法佛説法者。離心相應體故。内證聖行境界故。大惠是名法佛説法之相。大惠應化佛所作應佛説（文）
　　釋迦儀軌云。爾時金剛手白毘盧遮那佛言。我見佛色身戴大寶冠。冠中現五佛。表非因非果處。大月輪住於虚空。常寂光處。恒説金剛祕密之法。聲聞縁覺所不能知。或居蓮花臺上。現報佛身。更説金剛一乘法界唯心無上祕法。我等依内證之徳。常見常聞。唯諸新發意菩薩。迷惑不解（文）
　　又云。於色界頂第四禪成等正覺。下閻浮提。於須彌盧頂。大曰陀羅尼壇。一切如來請我法輪。演説大乘無上祕法。然後當歸圓寂之道。如來祕密神通之力。無智人中勿妄宣説（文）
　　尊勝破地獄儀軌云。智法身佛住實相理。爲自他受用現三十七尊。令一切衆生入不二之道。理法身佛住如如。寂照法然常住不動而動。現八葉爲自受用示三重曼荼羅。令十界證大空也（文）
　　智論第九云。法身佛常放光明常説法。而以罪故不見不聞。譬如日出盲者不見。雷霆振地聾者不聞（文）
　　起信論云。問曰。若諸佛法身離於色相者。云何能現色相。答曰。即此法身是色體故。能現於色。所謂從本已來色心不二。以色性即智故。色體無形説名智身。以智性即色故。説名法身（文）
　　釋論第六云。言顯示智身形相門者。以智攝色。無一一色而非智故説名智身。如本以色性即智故。色體無形説名智身故。言顯示法身形相門者。以色攝智。無一一智而非色故説名法身。如本以智性即色故説名法身故（文）
　　疏第二十云。然常途説法。或云法性或云法身。寂靜如空。無所動作。都不説具足如是力用。以爲凡起神變皆是有爲之心三昧之力。而不言法體。如是此其未了也（文）
　　又第十六云。然此執金剛。即是毘盧遮那之所化身。爲欲發明此深密之法故也。此法無能發問者。唯佛與佛相問乃可知耳（文）
　　又云。今此執金剛亦如是。從佛金剛惠印而生。復持如來金剛惠印能有所問。而佛答之恐人不信。若自問自説則不足尊重故。以佛身而問佛身也（文）
　　異本即身義云。問。凡説法者爲度機也。彼佛既不對機。爲誰説法。答。自受法樂與本有塵數眷屬倶解説法。問。若爾此宗佛不與衆生説法耶。答。爲衆生説法。但現應化説法耳（文）
　　私云。理智法身説法義。自宗不共所立也。其證如右。即兩部大經。是其所説經也。金剛界智法身説。胎藏界理法身説。印相眞言及尊像理智幖幟異也。更可尋之。而今徳公致二身無用難。未辨祕宗意。聖位經及楞伽經。又釋迦儀軌等。正明三身説法別相。他受變化二身。對地前地上菩薩説法。法身佛自受法樂故説法。此中説聽主伴之儀。皆唯佛與佛境界。久已通達建立也。所謂法身所具三密者。三種理趣三大法性也。内心所證理趣。必出音勢。音勢必歸身體。三密不離而倶至實際。即事而眞實義。深可思之。抑覺晴所疑其意委細也。今因會之。第一理智相待難者。是生滅相待教相。未及眞如無相法性。何況於不二性徳法乎。釋論第二云。二門眞如復有何別。生滅門理智自理故。眞如門理理自理故（文）意云。理智相待論隱顯。無常家所談也。一切諸法皆同眞如故。於理内具萬徳。眞如門所立也。何以異門難異門乎。第二理智不別難者。破地獄儀軌。明理智二佛説法相。即兩部主伴説聽之相也。理佛住法界定印誦？字。智佛住智拳印誦？字。若廣此二字者。即兩部二十萬頌經也。一一別相如別記之。第三正後相亂難者。大師釋云。已成佛後在自受用土。自受法樂故説法。又作後智用爲他説法。是並果之方便（文）可思之。第四理性無心難者。釋論第六云。智攝色故名智身色攝智故名法身（云云）一切諸法有理趣與決斷二徳。自性顯現成其體故名理。自體明了現其相故名智。是一法上體用二徳。暫時不離。譬如玉與光不相離。若爾法身佛雖有縁慮心法。皆可念理趣一種法性也。智佛又雖具理性色質。皆心法相状一念氣力也。若爾者理智雖互具其徳。而不相亂其分齊分滿不二即離不謬實義可案之。第五染淨相例難者。是又不爾。釋論第三云。諸佛無盡藏契經中作如是説。煩惱大海中有圓滿如來宣説實相常住之理。本覺佛性中有無明衆生。能起無量無邊煩惱之波（文）實教甚深所談。誠非信難解。即事而眞祕旨。誰以情得之乎。所謂智有二種。一本覺二始覺。貪有二種。一大貪二小貪。由本覺故有大貪。依始覺故有小貪。密教就初意故。無別佛界非佛界。顯教約後意故。作迷悟事理別執。祕密甚深宗旨。更可問之。今覺公雖聞祕宗不似常教。未知其宗旨。盲聾無甚之貧乏無過之。可悲可歎者也
　　一。大日經第七卷説者事
　　未決云。初六卷是毘盧遮那佛所説。彼第七卷此誰語（已上）
　　義決云。得毘盧遮那佛而現其身及現多身。於虚空中説此法門及文字章句。次第令寫訖即滅。即今毘盧遮那念誦法要一卷是（文）
　　經第七云。稽首毘盧遮那佛。開敷淨眼如青蓮。我依大日經王説供養所資儀軌（文）
　　不思議疏云。北天竺乃有一城。名乾陀羅國。其國之王仰憑和上受法念誦。其經文廣義深。不能尋遂供養次第。求請和尚供養方法。和尚受請。於金粟王所造塔邊。求聖加被供養法。忽現空中金字炳然。和尚一遍略讀。分明記著。仰空云。誰所造也。云我所造也。云誰我也。云我是文殊師利也。即喚書人遂便寫取。即與其王一本。自寫一本隨行將行。流通四方也。所謂厥號善無三藏和上。即是小僧不可思議。多幸面諮和上。所聞法要隨分抄記（文）（此疏靈含寺圓行請來）
　　義釋第七（世間成就品）云。阿闍梨於烏仗曩國撰出毘盧遮那供養次第法（文）
　　演密抄第七云。疏阿闍梨等者。阿闍梨即指善無畏三藏。於烏仗曩國。或云于闐國。撰者集也（文）
　　菩提心義第一（安然）云。而彼第七卷供養法疏云。和上（毱多）於金粟王塔下。感得文殊現金色字。於虚空中授供養法以授無畏（云云）故知無畏在烏仗曩出彼所承。時人不了云。三藏撰出。此義釋本三藏説一行記。智儼治温古再治。故本記外多加人言。故知。菩提心論所引供養法者。天竺本見彼文。非引三藏在烏仗曩所造文也（文）
　　私云。第七卷説者有異説。一大日説。第七卷與要略念誦經同本異譯也。彼既佛説也。此何非佛説乎。彼經題云。大毘盧遮那佛説要略念誦經（云云）但我依大日經王説者。要略念誦經文云。我今依經要略説自利利他悉地法（文）若爾者設雖佛説。云爾不可有相違也。二文殊説。不思議疏意也。三無畏造。義釋意也。已上異説雖有之。更非相違。此經本是佛説也。而文殊傳説。又無畏出所承故也
　　一鐵塔相承疑事
　　未決云鐵塔疑者。習眞言宗徒傳云。眞言所憑經論。是釋迦如來滅度後八百年中。龍猛菩薩入南天鐵塔。受金剛薩埵問誰傳如是。爲有文傳爲是口傳耶。答曰。金剛智説。又問。若金剛智三藏説者又疑爲是口傳爲文傳。若言口傳非文傳者。不足信受。若有文傳者請示其文。此疑未決。此所述之諸疑問者。恐謗法業招無間報。唯欲決所疑增明智解。一向歸信專學其宗耳。庶諸同法者。莫依此疑問嫌輕彼宗。邊主云。瑜伽論等。是無著菩薩獨一聽受。都無同聞衆。不足信受。何故擧世奉行。以此論疑例鐵塔疑建立彼宗。今決此疑云。唯識了義燈第一云。安達羅國王。請陳那菩薩證無學果。菩薩撫之欲遂王請。文殊師利。於虚空中彈指驚曰。云何捨大心而期小果。可製因明以弘慈氏所説瑜伽論。菩薩敬受指誨奉以周旋遂作正理門論。因明疏云。亦同爾。此言周遍五天竺無有一人不聞。不知如何更致疑（已上）
　　寛保第三歳舍癸亥五月望日遂修補畢
　　僧正賢賀（春秋六十歳）