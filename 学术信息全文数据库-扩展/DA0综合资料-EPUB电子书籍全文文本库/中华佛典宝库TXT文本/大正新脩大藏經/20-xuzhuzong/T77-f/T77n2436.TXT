No. 2436

　　四種法身義

　　問。就祕密曼荼羅宗意判佛身而立幾法身義耶。答。略有二義。一者凡以一切經論所說三身四身佛而爲法身義。二者唯以法界宮密嚴土中主伴互爲自受法樂四種佛身爲眞實四種法身佛也。自餘名爲攝末歸本法身義也（初義安然闍梨等所存義也。後義高野大師所立義也）。
　　問。於此二義有誠文證耶。答。有也。
　　問。且初義證如何。答。安公教時義第一云。今眞言宗一切諸法皆爲眞如故。彼迷位諸法尚名眞如。況此果地諸法豈非眞如。以此眞如爲法身。故諸經論所說諸佛身。即今皆名法身。皆名報身。皆名受用。皆名變化（云云）又安公云。如即身成佛義說。地水火風空識六大常住曼荼羅法界。乃至六大若種若色皆是大法身。一切有情形色是三摩耶法身。一切名句文身義理法門。是法法身。一切三密六根十界身分陰入界等。是羯磨法身。眞如體性具四法身。是法性身。諸佛同體以四法身互受法樂。是自受用。諸佛本願爲諸具惑菩薩示現。此四法身是他受用。諸佛大悲爲諸凡地處處示現。此四法身此變化身。變化身中應諸雜類是等流身（文。私云。此說四種法身意與高野即身成佛義意頗不同也。是文攝假從實故成四種法身義也）又云。今眞言宗四種曼荼羅身皆是毘盧遮那故。義釋云。佛住加持之身令一切衆生見一切色。聞一切音。得一切解脫。既云一切佛身。非毘盧舍那乎（文）又云。然此大日三身常一體故。衆生隨機即一開三。教分張亦復不同（文）意云。佛果中有四種佛身。所謂自性自受用身他受用身變化身等流身也。此四身皆有自受法樂與說法益物相。但以佛加持身令一切衆生直見其佛色聞音聲解其所說義理云也。
　　問。一切衆生所見聞語解大日尊四種法身者。若是自性常住佛身歟。爲當。權假無常佛身歟。答。安公云。大日經云。越三時如來之日加持故。毘盧遮那一切身口意業。一切時一切處起滅邊際不可得。又現執金剛普賢蓮花手等菩薩像貎。於十方界說眞言句清淨法道。所謂從初發心乃至十地次第此生滿足（文）意云。大日四身自性常住無生滅義也。但爲所化有情雖示現生滅相。而實非謂大日受用變化等流三身生滅法也。皆如如智如如理也。但約所被機性之熟不熟而顯諸無生滅身。乃至現佛生滅相言也。故安公云。天台宗性得三因一體三名故。成修得三因一體三名。能顯佛果三身一體名。乃至三身非生現生非滅現滅此義。亦此眞言宗意同（文）此師意云。於眞空理令泯三身。攝相歸性而名二身常住。若性相別論時自他受用變化等流皆可名無常也。唯理法身常住也。
　　問。誰得見聞此大日三身益物相耶。答。且約變化身者。安公云。唯十八會指歸第八會中普賢菩薩。受大日教。下閻浮提八相成道。對破九十五種外道（文）意云。釋迦在世時見佛機熟者。一切外道二乘餘異生等。皆悉見釋尊聞其所說法者。即爲見聞大日變化法身聞及其所說法言也。
　　問。約見釋迦身者。若見法身常住釋迦身。爲當見假身生滅相耶。答。約眞言機熟者則法身常住釋迦身。若約三乘等機熟者則謂生滅假身釋迦言也。如安公云。菩提樹下八相釋迦即變化身也。亦是法身故普賢觀經云。釋迦亦名毘盧遮那遍一切處。其佛住處名常寂光。四波羅蜜所攝成處。天台判云。丈六即身毘盧舍那。故知。眞言大日住他受用以此爲門開顯內證。若從外道外迹證入內證。即於一身具足四身。不同顯教三身各別分量差別（云云）。
　　問。爲生死妄情人所示現。大日變化等三身唯名實身。若不名影假身耶。答。爾也。謂佛果內證境界唯有眞實功德。都無虛假法故也。若佛果有虛假影像身者佛果境界非唯有實功德故也。假事必覺實體用也。猶如幻化事也。遂即用所依本事而爲其實體也。
　　問。若爾者。何密嚴經云。世尊定中勝衆相以莊嚴。得於如夢觀。顯現於諸法。衆謂佛化身。從於都率降。佛常密嚴住。像現從其國。住眞而正受。隨緣衆像生。如月在虛。顯鑒於諸水。如摩尼衆影。色合而明現。如來住正定。現影亦復然（文）意云。如來本質身在密嚴中。隨有情機緣而顯現。影像化身猶如彼在虛空本質月則能其影浮清水也。此水月能雖似本月假不眞也。則密嚴佛可實身。其影現佛皆權假非眞實法身常住佛也。若不爾者。可有法喩不合失故也。密嚴經是宣祕密至極佛內證境界經故不可不會也。答。實難會。若強釋之者。此經中可言。影現佛身。是不謂權假佛身也。皆是實佛身也。但隨所應度衆生機宜而示現能應假之佛身爲實也。影像故云摩尼衆像。令色而明現等也。豈不合法喩耶。
　　問。二教論云。此明大日尊三身遍諸世界作佛事。亦如釋迦三身。釋迦三身大日三身各各不同。應當知（文）又云。應化開說名曰顯教。法佛談話謂之密藏等（云云）若依此意者。別抽本有金剛界四種法身。則名法身佛。亦名大日三身也。若爲生死妄情所示現佛三身者不名法身。但名釋迦三身不名大日三身言也。然何今一切佛身皆可名法身言耶。答。約此論意。此難難會。強不可會。安公義與二教論意何必同意乎。且彼師依憑天台宗等顯宗常途義而作此說也。故不至極義也。謂顯教經論明三身身土。意云。法身以如如智之覺了義爲身。法性土以如如體性爲土。謂眞如本覺智之萬德具足義爲法身義也。以萬德所依眞如體性爲法性土云也。此第一佛身諸同體而無差別也。第二自受用身翻因位萬行所感得果位萬德無漏四智心品受自受用身體。以大圓鏡智之相分五塵爲此土相也。此身土併緣生法故非凝然常義也。此報身者諸佛同意也。他受用之身身土者。以平等性智之相分爲體也。變化及等流身身土以成所作智之相分爲其體也。是諸佛同事也。然今二教意者。以前所辨顯家所立三身四身義。爲四種法身之影像假身。或爲假施設義。說佛身言也。今論主御意者。本有金剛界常住三身四身法佛自性凝然。無生滅理性名爲自性身。此自性法身即自受法樂義名爲自受用身。此自受用身佛兼他令受法樂益物相種種不同身名爲他受用身也。又此自性法身佛由有成所作智之利物化他義邊種種不同。名爲變化身等流身也。如是四種法身皆是自性常住凝然不變義具足故。皆悉總名爲四種法身自性常住言也。而眞言宗相對前所辨顯教淺略義。明此祕密四種法身義也。因此義意。二教論主作如是說也。謂釋迦三身大日三身各各不同（云云）實離三密教所說四種法身而更無別一佛身也。顯密所立三身之所依體是爲。眞言四種身佛云也。故應知。眞言宗所明佛身與顯教家所說佛身。雖其體是一種而約義用有差別。而論其本體是一味意也。其且若論假實差異者。所謂眞言宗所立諸佛法然有體也。顯教家所立是隨緣假有義與法然空性義是也。本體是從本一味意也。而先說顯教爲。入眞言以方便漸漸淨除心垢妄執。而爲令證入眞言究竟本處故也。
　　問。安公意是於眞言家佛立法爾有隨緣空二義耶。答。此師意於眞言家四種身。但立四種法身隨緣有義與與法然性空義。而安公未覺悟建立四種法身法然實有義。但立隨緣之性空假有義。此義如常途也。弘法大師唯具足建立是二義也。
　　問。安公何故唯立隨緣假有義法爾性空義而未了如實智境界法爾常住內證三密義也。答。此師是隨順叡山根本祖師最澄大師說故建立此義也。
　　問。何此義知乎。答。大師所述叡山澄和上獻大師書啓返報書云。又云。法華一乘眞言一乘有何優劣者（私註云。此文述澄和上所問也）空海智昧菽麥何辨玉石。敢當高問深以悚息。雷音難忍敢陳管見。夫如來大師隨機投藥。性欲千殊藥種萬差。大小並鏕一三爭轍。權實難別顯密易濫。自非知音誰能別之。雖然法應之佛不得無差。顯密之教何無淺深。法智兩佛自他二受顯密別說。權實有隔。所以躭執眞言之醍醐未遑噉甞隨他之藥（文）以是應知安公所立義與大師所說義差別意也。加之。安公於天台圓教與眞言密教成同一味解。故云隨緣假有法義眞空之三身四身佛義也。故安公教時義云。義釋云●字有三義。謂不生義空義有義。故龍樹云。因緣所生此亦空亦中也。故知眞言菩提心實相亦空即假即中也（云云）又安公云。蘇悉地疏述師說云。教有二種。一顯示教。三乘是也。二祕密教一乘是也。密中又二。一唯理祕密。花嚴般若維摩法華涅槃等是。二事理俱密。大日金剛頂等也。金剛頂疏述師說云。法華明久遠成佛。此經明頓證成佛。二說雖異是一佛。而海和上於諸大乘輒判教理淺深異極位高下難矣（文）。
　　問。其眞言之一乘者何色物爲一乘耶。答。眞言一乘者佛佛乘者大日如來。大日如來者極果位。極果位者法身如來。法身如來者不思議境界。不思議境界者是如三摩地。儀軌云。歸命毘盧遮那佛。身口意業遍虛空。演說諸如來三密門。金剛一乘甚深教（云云）此義意也。又蓮華三昧經云。歸命本覺心蓮臺。本來具足三身德。三十七尊住心城。普門塵數諸三昧。遠離因果法然具。無邊德海本圓滿。還我頂禮心諸佛（文）大都如大唐國超悟法師六波羅蜜經疏第一云。經云。何乃令發如是願爲佛應身刹那遷變。化身佛者疾入涅槃。功德法身湛然常住。以是歸依清淨法身。解曰。言應身者是勝應身。唯識論名他受用身。從佛平等性智顯現應大菩薩名曰應身。此是有爲無漏之身故。有刹那念念生滅。故云遷變。化身佛者是劣應身。唯識論名變化身也。成所作智出現。此身八相成道爲於地前菩薩二乘凡者。故現此身。緣盡息化故曰疾入。功德法身湛然常住者。本有功德修成功德總名功德法身。修成功德自受用身。性同本有俱不生滅是凝然常故曰湛然。眞如法身並具四德常樂我淨。故曰常住。常是法身。住是報身。名爲常住。佛報身者四智菩提以之爲體。此菩提智金光明經名如如智。佛法身者名法如如。故法與報並是凝然。又不生名常。不滅名住。亦名常住。如是歸依清淨法身者總結願求。由是湛然常住身故勸懃求也（文）。
　　問。後義具意如何。答。一切佛身總雖名四種法身。約實言之者義本有金剛界密嚴土四種身特法身云也。餘皆是法身之支分故亦名法身。謂攝用歸體故。攝相歸性故。攝本歸本故。攝假從實故。皆名法身也。
　　問。於四種法身有權實二義耶。答。高野聲字實相義云。顯形表等色。內外依正具。法然隨緣有。能迷亦能悟（云云）又長行釋云。謂有二義。一明諸佛法爾身土。謂法界性身法界幖幟故。二明隨緣顯現。謂菩薩隨福所感及如來信解願力所生故。乃至法身依正則法爾所成故曰法然有。乃至上所說依土並通四種身若約竪義有大小麁細。若據橫義平等一如。如是身及土並有法爾隨緣二義。故曰法然隨緣有（文）喩云。佛內所證自受法樂四法身。是名法然有。此法身常住佛身土也。是橫義也。爲利他故所示現影像佛身土。若他受用變化等流並名隨緣有佛身土也。此即假有性空之身土。是竪一分義也。故依此等文證立此權實二種義也。
　　問。明法然所成諸佛身土文證有何處。答。瑜祇經云。一時金剛界遍照如來以五智所成四種法身。於本有金剛界自在大三昧耶自覺本初大菩提心不壞金剛光明心殿中。與自性所成眷屬金剛手等十六大菩薩等（文）又密嚴經云。超越於三界無量諸佛國如來微妙刹。淨佛子充滿定惠互相資意成因性。遊於密嚴刹。思惟佛威德密嚴中之人。一切同佛相。超越刹那。壞常遊三摩地（云云）又二教論云。自性受用佛自受法樂故與自眷屬各說三密門。謂之密教。等覺十地不能入室。何況二乘凡夫。誰得昇堂（云云）又大日經義釋其文云。大日經中能加持清淨法身住所加持。自受用身。一切內證法身眷屬亦現自受用身集會。十方界示現無盡海會莊嚴佛藏與此會同。又於十方界現普賢等諸菩薩身說眞言道。而此法界宮中唯有佛身。都無生死中人。如此一切海會諸佛皆是因地。心心所法。九識心王成法性身之時。一切心所等法皆入果界。轉成法門眷屬是法身也（文）又大日經云。佛住如來加持。義釋云。能加持身住所加持身。其能加持身是理法身。所加持身是自受用身。他受用身。變化身（云云）此文大疏第一也。若依此等文。法界宮中能住四種法身特名法身言也。自餘諸身此法身之支分故亦名所加持之法身也。雖示現九界依正妄法。而有於法身故即名法身。是有財釋也。
　問。如何知。一切佛身及餘一切法是法身之支分故名法身意耶。答案教王經疏云。如是四身皆是法身任運所作皆名法身（文）又高野即身成佛義云。大日經云。能生隨類形諸法與法相等。謂表六大能生四種法身曼荼羅及三種世間等（云云）又云。如是經文皆以六大爲能生。以四法身三世間爲所生。此所生法上達法身下及六道。雖麁細有隔大小有差。然不出六大。故佛說六大爲法界體性（文）意曰。佛智內證本覺六大方能生始覺法身佛及生死衆生器界意也。故知。隨能生法界體性六大故。即所生之佛影像化身及衆生界亦名法身也。故知。如是世出世諸法皆從佛性眞如理流出故。一切諸法還名法身也。但正意是能生六大即一四法身當體特謂法身。若爲生死妄情所示現佛身是影像假身也。而以眞實身爲妄情不可示現。所以者何。彼生死妄情何敢直親見甚深法身體耶。故瑜祇經云。四種法身說法諸地菩薩俱不能見聞覺知等（云云）謂虛妄計不能鑒照眞實法也。眞實法能照虛妄法無妨也。依此道理故法身佛能照衆生妄想也。妄想衆生直不能見法身言也。故可知爲生死妄情所示現佛身者影像假身不謂實法身也。故密嚴經云。佛常密嚴住像現從其國。住眞而正受。隨緣衆像生。如月在虛空顯鑒於諸水。如摩尼衆顯色合而明現。如來住正定現影亦復然。譬如形與像非一亦非異。如是勝丈夫成諸事業（文）意云。佛實法身恒住密嚴土。以影像假身爲有緣衆生以示現影像之他受用變化等流身言也。猶如本月在虛空以影像浮衆水中也。此法喩全合也。又新譯密嚴經云。受用如來廣大威德。入於證佛內證佛內證之地。與無功用道三摩地相應。遊十方不動本處。而恒依止密嚴佛刹。金剛自在具大變化。示現佛土隨機應現。猶如成就持明仙等。及諸靈仙宮殿也。神與人行止而不可見。如來變化所爲事畢。住眞身隱而不現。亦復如是（文）又上卷云。以化佛現說爲天人示業。佛非彼此現。猶如日月（文）。
　　問。何故必以此密嚴經而了爲至極義耶。答。此經是述是眞言宗至極義也。所以者何。示現釋尊方住他受用法身相之儀式而說此經。其所說義理微極甚深法然常住境界。故經云。密嚴世界超諸佛國。遠離星宿。以日月如無爲性不同微塵。此密嚴中佛及佛子爾餘世界來此會者皆如涅槃及以虛空非擇滅性（云云）。
　　問。此處中所明密嚴國土者是爲自性法身土。爲他受用報身土耶。答。私案云。是他受用報身之變易土也。所以知爾者。指密嚴土言如無爲性。又云。如涅槃及以擇滅等故也。
　　問。云爾意如何。答。大乘法門章二云。寶窟言。問云何對界內名爲無漏。答經下云。生死有二種。一有爲生死。二無爲生死。分段是有爲生死。變易無爲生死。變易對界內名無爲。實是有爲今示感有爲生死業名爲有漏。對此有漏故感界外生死者名爲無漏。而體實是有漏（文）以此義故例可知。此密嚴佛土是三界外變易土也。故云如無爲性及如涅槃等也。又密嚴經云。所說勝理趣密嚴無畏法。彼諸瑜伽者聞說如是已。得自覺聖智內證之境界（文）故知。此經至極義也。其義同大日經金剛頂經深旨也。又經云。十方華嚴等大樹與神通勝鬘及餘經皆從此經出。如是密嚴經一切經中勝。又云。此法最清淨遠離於言說。化佛諸菩薩昔所未開敷自覺智所行見眞無漏界（文）意云。以楞伽經法身說法文而可及于密嚴經意也。故今多依據此經所說義旨也。大日金剛頂經等所說爲生死人所示現種種佛身皆影像義。可同此經意也。又高野即身成佛義云。加持者表如來大悲與衆生信心。佛日之影現衆生心水曰加。行者心水能感佛日名持（文）又聲字實相義云。顯形表等色內外依正具法然隨緣有。能迷亦能悟（文）意云。法然者諸佛法身自性本有眞實義及諸衆生本覺法身佛性也。隨緣有者是諸佛以如約定力故自在變化影像化身而化導諸衆生義也。又摩訶衍論第六云。此用有二種。云何爲二。一者依分別事識。凡夫二乘心所見者名爲應身。以不知轉現故。見從外來形色分齊。不盡知故。二者依於業識。謂諸菩薩初發意乃至菩薩究竟地心所見名爲報身（云云）初發意菩薩所見者。以深樂住眞如法故。少分而見。知彼色相莊嚴等事。無去無來離於分齊相。唯依心現不離眞如等（云云）又云。菩薩盡地見之究竟。若離業識無見相。以諸佛法身無有彼此相迭相見（文）意云。凡夫二乘乃至菩薩十地皆悉以自有漏第八識所變影像佛身。而爲自所緣境言也。直不謂見外因緣所成法佛無漏三身功德也。又四卷楞伽云。藏識海常住境界風所動。種種諸識浪騰躍而轉生。七識亦如是。心俱和合生（云云）又密嚴經中卷云。猶如海波浪風緣之所動洄澓而勝轉無有斷絕時。識浪亦如是。境界風所擊種種諸識分別（文）意云。七轉識所緣慮一切境若淨若染。一切有實體。六塵境界皆是第八現境識之所變現相分也。是相分則擊發七轉識之心心所能令現行發生也。是七轉識是第八識之麁分位見分用也。不謂有別體識也。而此第八識自體是從根本光明種子處現起發生也。摩訶衍論云。此二種生教依於無明重習而有。所謂依因依緣。依因者不覺義故。依緣者妄作境界義故。故今此論文依佛經。謂分流楞伽經中作如是說。大惠不思議重及不思議變。是現識因。取種種塵及無始妄想重。是分別事識因（文）意云。第八識從自生種子根本無明處現起也。塵境則又從第八識自體生。而此六塵境即引生七轉識。而此七轉識即從藏識自體處發生也。論此七轉識本初時是從本無明生言也。故知除佛果之外凡夫乃至菩薩皆以緣第八所變六塵境而作自所緣影而依託也。影像彼七轉識方起故。故彼等所見佛身等皆是自心所變影像佛身。非謂見實佛身言也。其義極成也。密嚴經意同也。故般若經云。若以色見我。以音聲求我。是人行邪道不能見如來者。於自第八識所變影像佛身而妄謂實常住功德故。大聖成此呵嘖也。不謂於諸佛內證三身四德境界被如是呵嘖也。其意云。有漏第八識虛妄分別所生影像佛身是非常實法也。然於此虛假法而生常住實有之想。豈不顛倒想耶。故佛戒之也。若以生滅虛假心而不用影像假身直親緣法身如來色等者。是可違唯識道理也。謂以有漏心不可親緣無漏佛身也。約密嚴經意者。有生滅法名有漏。無生滅法名無漏也。
　　問。何以得知。以有生滅心能親不證緣如來無生滅法耶。答。密嚴經中卷云。金剛藏菩薩云。如來所說語義眞實。希有難見。我之所見譬如夢境乾闥婆城（云云）意云。金剛藏菩薩所有智惠尚有爲生滅法也。如來內證五蘊無爲無漏故。以有爲智不能證知無爲無漏佛境界云也。依此義意故。涅槃經第二十七云。十住菩薩見一切法無常無我無樂無淨。非一切法分見常樂我淨。以是義故十分之中得見一分。諸佛世尊見一切無常無樂無我無淨。以是義故見於佛性。如觀掌中阿摩勒菓（云云）金光明經第三云。善男子如是受化諸弟子等。是法身影以願力故於二種身現種種相。於法身地無有異相。何故二身不住涅槃。二身假名不實。念念生滅不定住故。數數出現。以不定故。法身不爾（文）。
　　問。若爾者者於佛果唯了有眞實常住功德。然何今云佛有權假身耶。答。於佛果有二種德。一者自內證功德。二者利物化他德。若約自內證德故。都佛果無權假法。一切皆有眞實常住功德也。若約利物化他用邊者。佛果有權有實也。故法花云。或說己身。或說他身。或示己事。或示他事等（云云）於此利物用邊者兼亦攝佛自證外德。方即約所作影像化身邊者。以爲化他之法也。譬如以幻師之能作幻術。即爲幻師之自證德。但以所作幻事而爲迷人之所見境。而幻主了其空無相故。以所作幻事而雖非自受用境。而爲化人所變境言也。大日經第五云。如來甚奇特權智不思議（云云）又疏第五云。五如來智皆兼權實二用。而以金剛惠手執持其中（文）又大日經疏云。爾時世尊往昔大悲願故而作是念。若我但住如是境界。則諸有情不能以是蒙益。是故住於自在神力加持三昧。普爲一切衆生示種種諸趣所喜見身。說種種性欲所宜聞法。隨種種心行開觀照門。然此應化非毘盧遮那身或語或意生。於一切時處起滅邊際俱不可得。譬幻師以呪術力加持藥草能現種種未曾有事。五情所對悅可衆心。若捨加持然後隱沒。如來金剛幻亦復如是。緣謝則滅。機與則生。即事而眞。無有終盡（文）意云。自受用法身大日尊爲利益一切有緣衆生故以自所得三昧自在神通如幻妙術力故。唯於一切有緣衆生自心內令影現種種應化佛身。而示現種種聽法想。而此影像應化身不獨從大日尊三業生起也。大日尊三業是三世恒常遠離諸起滅故。此隨衆生機性所現應化佛是念念生滅無變異故。大日尊三身妙用恒沙功德是非新生法。本來具足功德無生無滅法也。應化作用是由佛加持身與衆生自善根力和合生起云也。若據佛邊云之者。但始覺成滿位始顯現也。非新生
法也。故凡位不滅聖位不增也。猶如大幻師以幻術力化作種種幻事。其所作幻事虛假不實而幻。幻師之自本及能作用眞實而不虛也。是所作幻事實不從幻師處實生起。以幻術呪力故令衆見如是幻事也。此所作幻事雖非眞有而即不離幻師之用也。如來幻事亦爾也。應化假身是不從實佛身
內生。但以加持自在神力故。令衆生見應化佛身。聞應化說法。言也。佛於自內證三密境界。而及現依他虛幻事境。令諸有緣衆生見聞之。尚如幻師於實草不等之上反現幻事人馬等幻。實言之者是無生滅法也。謂有體法是有生滅。無體幻事是無生滅義也。但有隱顯興廢義。是唯幻能見中。是幻事人之影像故名念念生滅（幻事無生滅義證有唯識論等及大日經疏第三中）又如密嚴云。得於如夢觀顯現於諸法。又云。於非義處中似義實無體。若悟即皆空轉依恒無盡（文）又於佛果位中而爲諸妄情用龜毛兎角空華石女兒等無法喩譬而爲說法之方便也。又用我法皆空等道理而令開悟妄情。是爲利物權方便智也。是佛果不無權智也。密嚴二卷云。佛是通三有觀行之大師。觀世如乾城所作衆事業。風繩而進退。佛於方便智自在而知見（文）佛若非解彼無我義者。而不可說此無我因緣也。龜毛空華無及實我法無義。幻理實不可緣其有無義也。但隨順妄情之執實有妄許故佛用此智解也。意云。如龜毛兎角不可論其長短方圓言也。何以故此物畢竟空無故也。若幻佛內證邊則不可有如是權假智解也。但爲利物化他之方便功用皆用權身權智也。若有人許此義者可許。佛爲利物故示現假身義也。所以者何。諸大乘經論皆說生死妄法如夢如幻化故也。但佛雖緣虛妄法而如理知虛假義也。故般若心經云。遠離一切顛倒夢想等唯識論云。未得眞無常處。夢中故佛說爲生死長夜（文）故應知生死虛妄於佛果雖不可爲內證功德。唯爲利益故。名則用此虛假法而爲境。爲說示其妄無義故也。若不爾者佛果非一切種智故也。若闕緣虛假法即佛無俗智故則佛智狹也。故密嚴上卷云。衆生界既盡佛無所知法。是即無能覺亦無有涅槃。又云。佛於方便智自在知見（云云）凡夫顛倒虛妄法執眞實有等也。唯佛達畢竟空無也。若許此義者何不許佛果爲利物。示現權假影身耶。因之應知。二論意約當體法身與支末影身。而判實身爲法佛。亦云。大日三身也。判假身而名應化佛。亦名釋迦三身也。此義於理無失於文無違也。依此意故又付法傳云。楞伽云。大惠應化佛作化衆生事。妄異眞實相說法。不說內所證法聖智境。所謂法佛者常住三世淨妙法身法界體界體性智大毘盧遮那明自受用佛是也。又云。般若論云。應化非眞佛。亦非說法者。蓋爲此乎（云云）意云。四法身說法相是能說主。此金剛不壞實身所說法內證三密義也。影像應化說法相者。是能說主者影像假身。所說法者是隨宜權假義。不說內證三密義言也。
　　問。若爾者。云何可會大日經義釋所言。佛住加持之身令一切衆生見一切色。聞一切音。得一切解之文耶。答。會云。以彼大日尊能加持四法身爲本質。而以其所加持影像應化釋迦等相。令浮諸有緣衆生心中而成見聞得解境界云也。此意如即身成佛義云。加持者表如來大悲與衆生信心。佛日之影現衆生心水曰加。行者心水能感佛日名持也（文）私云。以四法身爲本質而諸眞言行者以我心所變影像而緣本質四法身佛。猶如緣帶質境以大日四法身爲本質境而還見影像佛身也。猶如五識之緣性境相云也。是方奄含此義。故義釋作此說也。若以一切菩薩二乘等所見報化身直爲大日尊本質法身者。何瑜祇經等云於金剛界眞言宮中四法身諸佛境界者。一切諸等覺十地等俱不能知見聞也。故知。淺機十地等菩薩所見報化佛身是影像故。云如實不能見四法身實身也。諸本地身名曰法身。諸顯機菩薩二乘等俱不能見聞之也。諸影像身名垂迹也。諸菩薩二乘等見之故。密嚴上卷云。以化佛現跡爲天人示垂。佛非此現猶如日月。如來實身在密嚴土。影現諸國名化身。又云。如來變化所爲事畢。住於眞身晦而不現（云云）。
　　問。眞言機熟者於佛身而如實。謂無生無滅色心常住佛者。何佛自呵嘖於佛身。謂實有色聲等功德者耶。如金剛般若經云。若以色見我以音聲求我。是人行邪道不能見如來（云云）又大圓覺經云。生死與涅槃凡夫及法佛同爲空花相（云云）如是等經意於諸佛色心等當呵嘖不可見微妙常住功德相意也。答。約釋迦一化始終而所設時教有多種不同意。若依法寶師說意者。佛成道四十年以前多說空教也。謂成道七年以前多分說生空。即從第七年至三十七年說諸部般若。多分約三無性理演顯生死妄想顛倒畢竟空理也。成道三十八年說解深密經等。顯了述三性分齊及五性差別也。此中顯說不定姓二乘雖得第四果而迴心終成佛義也。於四十餘年中說法花經。此中顯說一切衆生。若少分終善者普皆成佛道理也。如成道四十餘年間。多約五位無明二種生死分齊說一切妄想所生法畢竟空寂理。而爲對治彼諸有情如是虛妄顛倒迷亂有執也。但未顯說佛自內證三身四德眞實功德義味常住不變意也。但至第五時涅槃經時。始顯說此佛內證三點四德法門甚深義也。謂佛弟子諸比丘等未滅盡二種生死妄執以前。若進聽聞說法佛內證三身四德眞實功德常住不變義者。恐諸比丘等多依所引發無始以來串習有勢力故。還著有想心。猶不能修得生死妄想即空觀行故。密意而強於法佛內證三身四德境界。假說諸法性空義。而令除遣彼等有所得妄執也。涅槃二十七云。有因緣故說。我爲無我。而實有我爲世界故。雖說無我而無虛妄（文）若未修得空觀以前。專無由顯得法內證三身四德法。故強教令修習空觀也。故可知。般若經及圓覺經等中爲除遣於佛影像應化身境。而執著佛色身等眞實有法之人過失故。生死妄想及菩提涅槃等皆如夢境如空花云。涅槃經意云。先修得空觀而遣盡諸妄執畢。而後能恣令修得法佛內證三身四德常住不變甚深微妙法故云也。若生死妄想少許存時。則留滯證得內證三密境界故。先可除遣此妄想法也。是不謂此法佛色心等諸功德法即空無性義爲實證也。而釋尊成道至三十五年始說涅槃經等時。方粗顯說此法佛自內證三身四德自性常住不變易義也。故涅槃經第三云。我已修學一切諸法本末空寂了了通達。汝等比丘莫謂如來唯證諸法本性空寂（文）第二十七云。善男子佛性者名第一義空。第一義空名爲智惠。所言空者不見空與不空。智者見空及不空常與無常苦之與樂我與無我。空者一切生死。不空者謂大涅槃。乃至無我者即是生死。我者謂大涅槃。見一切空不見不空不名中道。乃至中道者名爲佛性。以是義故佛性常恒無有變易。無明覆故令諸衆生不能得見（文）意云。佛本意令修得二種生死妄想空之觀行以後。爲令修得法佛內證法然三身四德實有境界故。作如是說也。故生死與涅槃一念相並住法自性。生死現無常苦等。涅槃觀常樂等。是法眞實自性義也。故是涅槃經作如是了義說也。但般若經等先爲令修觀生死皆空理故。強奪佛身四德暫令觀畢竟皆空義。而後欲令顯大涅槃不空眞實功德故也。此大涅槃是非謂本性空寂性也。
　　問。是五時次第說教者了不了云何。又誰他師同立是義耶。答。是說最當從淺至深道理次第也。又約有（云云）此五時次第雖有四說。大途以法花爲第四時。以涅槃經爲第五時。義趣是同意也。但有少少不同義也。謂一後魏菩提流支三藏或約立五時教大途同是說也。又晋時劉虯立五時義。是大途前說也。又日本上宮太子亦立五教也。謂法藏僧都理趣分疏抄云。日本朝聖德王著法花疏四卷亦立四教。彼疏釋開示悟入云。如來出世雖有四時之說。皆欲令得今日之一果。初時教爲開般若爲示維摩爲悟法花爲入從淺至深故知次第然也。又云。本朝聖德王或云五時。彼疏亦釋權實二智中。前之四時更加涅槃爲第五。此五時教應太子本意者著也（文）今云。加前所述法寶說爲四說也。
　　問。抑法性身佛所具足五蘊常住意云何。答。涅槃經第三迦葉之四十二問中第四十二問頌云。今欲問諸蘊而我無智惠。精進菩薩衆亦復不能知如是等甚深證之境界（云云）寶法師疏釋云。經曰今欲問諸陰已下是謙問也。迦葉欲問如來常住五陰。自揆無智所以謙退。下憍陳如品明捨無常色獲得常有等。答此問也。精進菩薩衆亦復不能知者。明佛果常住五陰非凡下所知。唯佛能知了故。下經云。十住菩薩雖見一乘不知如來是常住法。十住尚不能知凡下理宜絕分。只可依經仰信。不得妄爲比量比之（云云）又同經第三云。迦葉譬如一切諸常法中虛空第一。如來亦爾。於諸常中最爲第一（云云）寶法師疏云。第三虛空喩也。喩身常也。虛空無刹那故一切常中最爲第一。佛身亦爾。無刹那故。於諸常中最爲第一。金光明經三身品云。法如如如智爲法身。即是自受用及眞如爲法身也。經云。法身無異。無刹那故。佛身於諸常中最爲第一也。如來命根即大圓鏡智種子任持勢分。大圓鏡智即是佛身。由身常故命長故。以佛常證其長壽（云云）又同疏云。又密嚴經云。密嚴國土成大菩提常樂我淨無刹那壞（云云）已上明佛果五蘊常住法身義也。
　　問。如護法論師解釋者佛果五蘊常義是正相續不斷常義。又所依常專非自性常凝然常義（云云）謂一切有爲若染若淨一切諸法皆悉不離刹那非生滅故。譬如燈焰前滅後生相續世間斷。又如瀑流前後相續不斷也所以佛果上色身四智心品等諸功德□皆有刹那生滅。但有所依眞如自性常義。餘四智等有相續常無斷常義故總云。佛果色心常住耳。故唯識論第十云。護法菩薩釋云。清淨法界無生無滅。四智心品所依常故。無斷盡故。非自性常從因生故。生歸滅一向記故。不見色心非無常故（云云）是即存佛果色心等皆不離無常相意也。答。是除無上法身佛果之外。其餘有爲有滅一切諸法皆妄緣所生法故。皆悉無常遷流相也。以破壞磨滅故而歸空無而無自性也。故唯識論師唯依解如是一分義。猥而判涅槃經所說佛果常住五蘊義而非自性常義。是相續常不斷常義也。此唯識論師未了知實究竟至極法身義故作如是判而已。
　　問。以何文得知佛果五蘊無爲常住義耶。答。涅槃經第二云。純陀語文殊言。汝謂如來是無爲者。如來之身即是長壽若作是智。佛所說了。又純陀語文殊曰。是故文殊勿謂如來是有爲也（文）又金光明經第二云。法身者非是行法無有異相。是根本故猶如虛空。是故說常等（云云）是文爲佛果五蘊常住無爲義也。
　　問云。何得知除佛果之外有爲諸法一切皆無常苦空無我義耶。又云何得知佛果五蘊常住義耶。答。涅槃經第三十七云。迦葉菩薩白佛言。世尊世間智者即是佛菩薩一切聖人。若聖人說色是無常苦空無我。云何來說佛色身常恒無變等（云云）又經白佛言。善男子凡夫之色從煩惱生。是故智者說色是無常苦空無我。如來色者遠離煩惱。是故說是常恒無變等（云云）寶法師疏云。經曰佛言已下答也。智者所說煩惱生色生色是苦無常等我說佛色遠離煩惱常恒無變所望不同故無有滅。唯依大乘。闡提已上金剛已還所有身色皆是異熟阿賴耶識之相分也。分段生死從正使生。變易生死從習氣有分熏習生。自性復是遍行麁重名言熏習所生故是無常。佛色即是大圓鏡智相分。從自性清淨眞如所緣緣種子生。以爲本性無分別智。以爲習性所生。非遍行麁重種子所生。由此是常故。密嚴經云。阿賴耶識爲分別心之所擾。若離分別即是常住。猶如虛空識色既常。受等亦爾。皆無變異也（云云）寶師疏云。涅槃經說。一切衆生悉有佛性。是少分一切如來常住。是相續不斷常等。令衆生謗涅槃法華楞伽密嚴法鼓勝鬘經等爲不了義。謗法之罪廣如經說。學一乘佛性宗者亦漸同他見。嗚呼哀哉可傷之甚（云云）已上所明佛果常住義自契當眞實家義也。
　　問。大涅槃經密嚴經等所明佛果五蘊是即無漏無爲常住實相法者。既是可自性凝然常住法佛境界也。若爾者與眞言教所明自性法身所成就無漏無爲法性凝然常住五蘊此法有何差別。然彼經與此宗所明義。既均等也。云何可簡別之耶。答。約此義略有十種差別義也。
　　問。其義云何。答。一者彼經等只總雖說一切有情身悉有佛性。此佛性常住不變義。而未指佛性之住處也。謂未明毎一切有情身。各各五藏中心藏處之八分肉團心中有千哩陀心藏及悉多菩提心之淨明無垢佛性義也。此眞言教盛辨此義也。二者彼經中雖總纔明佛性有色心等功德具足義。未辨其佛性相狀如蓮花。如月輪等義也。眞言宗具明此義也。三者彼等經雖明顯得此常住佛性之因六度四攝等行。而未辨爲成法佛果之勝因三密行法密印眞言種子三摩耶形等現行法則也。眞言宗盛陳此法也。四者彼等經中總雖明供養佛及修自利利他萬行之方法而成佛果義。未明別約本尊建立壇場而奉獻三密供養而速疾成就求悉地法也。眞言法中具辨此旨也。五者彼等經中雖說一切有情久久而悉皆當得阿耨菩提義。未明眞實即身成佛義也。此眞言宗家辨此法也。六者彼等經中雖明法性身佛常住義未明法身佛直有說利物聽聞得益之妙用義也。眞言教盛明此義也。七者彼等經雖但明說法身佛常住義未顯其所居國土宮殿相狀也。眞言宗中細辨此義也。八者彼等經中纔雖明法身佛獨常住義。而未明具足自性所成內證無數眷屬義也。眞言教獨陳此義也。九者彼等經中總雖明法身佛常住而有具足眞俗二智義。未明法性身如來具足五智三十七智一百八智乃至十佛刹微塵數智惠而互相攝入而普周圓融義及四種法身四種曼荼羅身帝網無礙相攝相入義也。眞言教盛明此義也。十者彼等經中雖纔明六識八識之轉識得智之分齊未明因位九識果位無量無數之心識分齊義及法爾常住六大互無礙相融而地等五大各各令具足心識義也。此義眞言教盛辨也。故應知。涅槃經等所明義與眞言教大日經金剛頂經等所辨義其意頗有差別也。復次彼涅槃等經中是於上十義中纔雖說一兩等義。未明具足十義也。故有了不了差別具不具差別也。
　　問。佛內證實身何位菩薩如實見其眞如法身體耶。答。密嚴經中卷云。爾時金剛藏菩薩復告衆言。諸仁者我念昔曾蒙佛與力而得妙定廓然明見十方國土修世定人及佛菩薩所住之處。於如是處中。密嚴佛土安樂第一。諸佛菩薩數如微塵處蓮花藏。我於爾時一心膽仰尋從定出即自見身與諸菩薩在密嚴土。復於爾時見解脫藏。住在空中其量大少如一指節。色明潔如阿怛期花。亦如空中清淨滿月。我時見已便生念言。此爲是誰而有如是不思議事。作是念。時即見我身。在其身內於中普見一切世間。爾時蓮華藏中無量菩薩以佛神力亦如是見盛生是念。此爲希有不可思議。時天中天所爲事滅還攝神力。諸菩薩等悉復如故。我時見此希有事已知諸菩薩種種變現是佛現不可思議（文）喩曰。金剛藏等第一地菩薩。依佛加持力故。以自所變影像相分而爲親所緣緣。而徹見自身本覺如來藏及佛法身云也。此如於鏡面上移自身影像遠見自容貌也。又彼他受用土名密嚴。是釋尊說此密嚴經之世界及螺髻梵王等所見處見也。今此金剛藏菩薩等從定出暫所見密嚴土是自性自受用身土歟。所以知爾者。佛攝神力則自不見之故也。
　　問。金剛藏以自心所變影像相分隔而徹見本覺法性身者。何可云如實見法身眞如體耶。答。影像相分即隔而徹證見本覺法身猶如五識心證緣現量之性境也。謂以緣第八識所變之本質五塵境而說之爲證見性境緣云也。此亦同彼也。金剛藏之智者即是雖無漏智惠尚有爲緣生相依他如幻之有生滅法也。而何可泯見佛果上無生滅眞如體色身智惠耶。故知。是以性境之影像相分而證見本質法身也。又經云。密嚴微妙刹體是轉依識超於分別心非妄情境界。非諸因明者所量之境界。乃至資糧位智惠不能了。唯是於如來及十地智境。廣大阿賴耶當成等正覺。即此賴耶體密嚴者。能見如是賴耶識是清淨佛性。凡位恒雜染佛果常持賴耶即密嚴妙體本清淨（文）又古譯密嚴經第二云。心之體性不可思議。密嚴中人善能知見（文）喩云。眞言機熟十聖地菩薩正生他受用報身密嚴淨土中。而以與自正智相應三摩地力故。正證見自性自受用法身佛言也。意云。眞言機十地菩薩以佛神力及自三昧力雖見性身佛。猶亦以自所變影像之相分而隔見法身佛色相可云也。此義具足。大日經疏第四具明也。譬如現量心識緣性境時。以自所變影像而隔緣本質五塵境。猶證緣正境言。此亦爾也。若異此者眞如於餘凡夫暗修觀行時唯緣獨影境之佛身之義也。但眞言機菩薩亦唯不謂非隔別影像。而直證緣自他佛之一體性法境也。此見佛身者即帶所見境義也。故知於此三類境見緣佛身皆有差別也。密嚴經云。仁者諸佛體性唯佛所知之（云云）意云。住在密嚴法性土中。自性法身佛菩薩獨證知此法界境界。餘人所不能知云也。故又經云。如來微刹淨佛子充滿定惠互相資意成堅固性。又云。密嚴中之人一切同佛相。超過刹那壞常遊三摩地（云云）又菩提心論云。夫會阿字者當觀圓明淨識。若常見者即入菩薩初地。若轉增長則廓周法界量虛空卷舒自在（文）。
　　問。眞言機之聖位菩薩親證見自受用法界身其證有誰人耶。答。是以金剛手等也。又龍猛菩薩以了爲其證據歟。
　　問。其意如何。答。付法傳云。金剛頂經說。是金剛薩埵親對法身如來海會受灌頂職。又云。釋迦滅後八百年中灌頂龍猛。又云。龍猛則位登初地。初者本初。地謂心地（云云）又即身成佛義云。歡喜地者非顯教所言初地。是則自宗佛乘之初地（文）故知。龍猛則以內證知賴耶體故即證見自他受用法身佛意也。故菩提心論龍猛自說云。我見自心形如月輪（云云）然則南天竺鐵塔是或自受用土。或他受用法身密嚴土歟。所以知爾者。聖位經云。各還本方本位成各五輪等（文）准此文此所指者何不當他受用身密嚴國土。是有方域故也。又是變化身土。又是等流身土也。可撿大日經疏。准兩卷廣本付法傳。指此處名法界宮也。若依付法傳意者。此鐵塔即謂法界宮自受用佛土意也。故此兩卷付法傳第二云。時龍猛大德持誦成就即至南天竺大菩薩塔前。願開此塔（乃至）入已其塔尋閉。觀其內。尋法界宮殿毘盧遮那現卒都婆是也。三世諸佛諸大菩薩所住（云云）但是隨所被機可通四土義不定也。依此應知。顯機菩薩雖位登十地猶未證見賴耶自體。亦未證見法身佛故也。但見影像應化佛身也。因之瑜祇經二教論等所云本覺十地不能入宮是也。
　　已依聖教及正理　判釋四種法身義
　　滅諸罪障成法器　自他頓證四法身

　　大治元年八月二十七日於京壇所書寫了
　　　　　　　　　　　　　　　　釋喜
　　　　　　　　　　　　　　　點了喜
　　慈尊院僧都作（云云）。
　　此一帖仁和寺慈尊院濟暹僧都製作也。號四種法身義。僧都諸製作之目錄出廣略二本何乎未決之可尋之。
　　于時寛永五年仲冬日
