《大正藏》第77卷No.2441。


祕宗教相鈔第一（就祕密宗所說且探四十八條題決其中疑慮）。

　　大日經所說三瑜祇行料簡第一。
　　（此門終作問答更料簡一道無爲極無自性之廢立并行者從顯入密之位分耳）。
　　大日經三瑜祇行顯密料簡第二。
　　百六十心本惑唯取五鈍簡五利第三。
　　百六十心斷位第四。
　　六十心三妄執中攝不攝第五。
　　淨菩提心并信解行位料簡第六。
　　大日經所說菩提心爲因大悲爲根本等三句料簡第七。
　　胎藏界三重曼荼羅分別菩提心大悲方便三句第八。
　　胎藏界曼荼羅中中臺外別說觀音院等第九。
　　胎藏五佛相當因行證入方便究竟五位第十。
　　曼荼羅聖衆天等淺深第十一。
　　胎藏曼荼羅四種法身料簡第十二。
　　金剛界九會料簡第十三。
　　四種曼荼羅料簡第十四。
　　菩薩位數第十五。
　　大日經所說六無畏位分第十六。
　　菩薩證理位第十七。
　　十地淺略深祕二釋第十八（此十六大生料簡）。
　　十地位超越有無第十九。
　　發菩提心之相第二十。
　　成佛相第二十一。
　　卽身成佛第二十二。
　　五相成身料簡第二十三。
　　一座成覺料簡第二十四。
　　草木等成佛不成佛第二十五。
　　果分功德可說不可說第二十六。
　　如來內證境界等覺十地不能入室料簡第二十七。
　　顯密所說陀羅尼淺深第二十八。
　　顯密二宗地位對當第二十九。
　　顯教至極眞言藏家爲入道初門料簡第三十。
　　阿闍梨位淺深第三十一。
　　種子字并三昧耶形料簡第三十二。
　　梵字造作不造作分別第三十三。
　　阿等諸字字義第三十四。
　　阿等諸字字義之中不可得言所顯義第三十五。
　　阿等諸字字相字義不同第三十六。
　　阿等諸字定惠等諸門分別第三十七。
　　誦眞言一二遍等得大悉地之料簡第三十八。
　　自相差別法有爲無爲分別第三十九。
　　祕密乘教能說教主料簡第四十。
　　金剛界儀軌六曼荼羅行不行料簡第四十一。
　　大日經爲龍猛菩薩誦出第四十二。
　　無畏三藏出胎藏供養次第法之說相違第四十三。
　　理趣經藏部收攝第四十四。
　　法花經顯密二藏料簡第四十五。
　　今教不輒示人所由第四十六。
　　極樂世界自性受用等四土分別第四十七。
　　龍智阿闍梨所住國界第四十八。

　　大日經所說三瑜祇行料簡第一。
　　（此門終作問答更料簡一道無爲極無自性之廢立并行者從顯入密之位分耳）。
　　問。就大日經所說三瑜祇行且料簡其文之樣如何。答。此有三文。第一說一劫瑜祇行文。第二說二劫瑜祇行文。第三說三劫瑜祇行文也。第一說一劫瑜祇行文者。經第一云。如是解唯蘊無我根境界淹留修行（乃至）。是超越一劫瑜祇行（文）。疏第二釋云。然就第一重內最初解了唯蘊無我時。卽名出世間心生也（乃至）。卽是無學聖人所斷最難斷處。凡有三種三妄執也（文）。心云。付初劫所斷麁妄執又細分有三重三妄執。第一。謂以貪嗔癡三毒爲三妄。此中攝經所說一重六十心。謂付六十心於一一心各有麁細重重。其中深細攝乃至極細妄執。其中麁淺此卽當毘曇所叙聲聞人見道位所斷也。故十住心論第四云。佛爲求聲聞者說人空法有之理。所謂人則人我等。法則五蘊等法。此唯蘊無我一句中攝一切小乘法盡故。今聲聞乘名唯蘊無我住心（文）。人空法有者諸部小乘各己宗所許實有之法上唯遮我人之觀也。故知觀唯蘊無我度六十心者是叙諸部之棟梁毘曇斷惑也。住心論攝一切小乘法盡者。言一切聲聞觀解不過此唯蘊無我之談也（此義具如十住心論抄唯蘊無我心中說之）。若爾成實等論可屬緣覺智耳。第二三妄執者。於根境識三法所起妄執也。是謂聲聞所斷修惑。故云三果學人所留滯。於十八界諸法自相所起之修惑非須陀所斷故。云三果所滯。第三重三妄執者。業與煩惱株杌及無明種子。是緣覺人無學位所斷也。所斷旣越聲聞分齊。故云最難斷處。緣覺智慧深聲聞故。故十住心論第五云。辟支佛智慧深利故能以總別之相深觀察之見一切集法皆是滅法。此與聲聞異。故拔業煩惱株杌及無明種子（文）。付三重三妄前二聲聞所斷第三緣覺所除也。故疏第七云。辟支佛與聲聞漏盡則同。而三昧有淺深之異○故云謂三昧分果淨除於業生也（文）。此釋緣覺也。其中聲聞所斷云三果學人所滯。不擧無學所斷。緣覺所除云無學聖人所斷。不擧學位所斷者。凡今經所說三瑜祇行欲顯眞言勝餘教。而大小諸乘人所修諸行從淺至深漸次擧之。以爲眞宗方便也。故初出聲聞行次示緣覺斷。然此二人俱有有學無學二位。聲聞擧其學位讓無學於緣覺。緣覺示其果位預學位於聲聞。是則隱顯爲義耳。又三果學人者。斯陀那含羅漢三果也。此人對緣覺果位猶有學處故。故云學人。緣覺不擧學位者。以聲聞人爲緣覺因人也。或又三果學人者須陀斯陀那含三果。無學聖人者第四羅漢果也。然此無學果人有所斷者。有聲聞無學轉成獨覺之義故。故住心論第五云。以羅漢等迴心亦成獨覺故（文）。誠聲聞未拔業煩惱株杌及無明種子。此人後迴心轉向獨覺乘時。聲聞之無學更居獨覺之學位能除彼株杌等方證中乘極果。所以云無學聖人所斷最難斷處矣。疏云。學摩訶衍人初得出世初心與小乘見道適齊（乃至）。由得菩提心勢力所以不墮二乘地也（文）。心云。前明二乘智斷畢次顯大乘人行。此人依顯教大乘初發心時。聞心性不生深信其理。雖然爲我見等倒惑所覆未得空觀現前。爾時數數學觀解。謂蘊界入。等集成人。此人者以心爲主。然蘊界等是因緣所生法。推求其性不可得也。若爾心依何而住。故心卽不生。如仁王般若云。形無常主神無常家也。疏第一云。行者心無始來多於內法取著心相故。先於內六處以卽離相等方便一一諦觀。心不可得（等文）成此觀時離諸見網故。云與小乘見道齊。故演密抄第三云。學大乘之人初得出世初心卽越我倒麁妄執。此與小乘見道預流果適齊。謂上疏云。如聲聞人初觀陰界入時。卽陰求我離陰求我皆不可得。相在亦不可得○菩薩亦復如是。初現陰界入時。卽陰求心離陰求心皆不可得。相在亦不可得。卽時懸悟自心本不生際○故云與小乘見道適齊。今言適齊者。但相似名齊也（文）（上疏者疏第一也）。然此菩薩雖與小乘見道齊。不墮聲聞位。聲聞觀陰上無人菩薩知心性不生故。又二乘闕慈心菩薩具大悲。依此菩提心勢力故不墮二乘地也。疏云。然彼行者有法執當心若修禪定道品種種諸度（乃至）。十二因緣知如是甚深之法有佛無佛性相常爾（文）。心云。菩薩前雖觀蘊無性知心不生。以觀解未熟故有法執。猶愛禪定智慧等功德起修所斷惑。亦次觀定惠等功德法之無性斷無所有處已下地所起根境識三妄執。是第二重三妄也。此與小乘之三果學人位齊。然不墮聲聞地義如前釋。次觀十二因緣甚深無性理拔業煩惱株杌及無明種子。是第三重三妄執也。非想一地惑屬第三重妄執。是無學人所斷故。此位與小乘緣覺齊。又離下地三執者。指聲聞地云下地。此時與聲聞所斷齊故云離下地三執也。能拔業煩惱等者緣覺所斷。此可云上地煩惱。是卽聲聞屬學地緣覺屬無學（此義如上辨）。故聲聞云下地緣覺云上地耳。若依演密抄。其義與此別。彼抄心不叶弘法大師意歟。抄第三云。疏學摩訶衍人至小乘見道等者。謂學大乘之人初得出世初心卽是越我倒麁妄執。此與小乘見道預流果適齊。謂上疏云。如聲聞人初觀陰界入時卽陰離陰求我皆不可得。眞言門菩薩亦復如是。初觀陰界入時。卽陰離陰求心皆不可得。故云與小乘見道齊。今言齊者相似名齊也（文）。又云。疏然亦稍。離下地等者。此同二乘無學也。謂行者雖有法執當心。然亦稍離下之八地三妄執故復能拔第九地我家業及煩惱根本無明種子所生十二因緣大樹。又解然亦稍離下地三妄執者。此同不還果也。能拔業煩惱者此同無學果也。行者能知如是甚深實相之法有佛無佛性相常耳。證此理時退非二乘拆法進非別圓。乃是三獸渡河共空意也（文）。抄心以拔業煩惱無明種子云聲聞無學所斷。大師以此心爲緣覺所住。是謂一異也。又抄心以摩訶衍人初得出世心了神本不生云退非二乘拆法空進非別圓菩薩。若大師心與此不同。是謂二異也。夫弘法大師心廢立十住心時。付初劫瑜祇中以唯蘊無我爲第四住心。擧拔業因種判第五住心。是謂以聲聞緣覺如次配第四第五也。以第二瑜祇中無緣乘心云第六住心取覺心不生爲第七住心。是卽顯教大乘行淺深二宗也。若初劫中所叙摩訶衍人行越二乘分齊者。大師何拔業因種之後他緣大乘之前不立一住心乎。故知初劫中菩薩行若湛寂心若寂然界皆墮緣覺智分未出成論所談也。疏云。經云一切外道所不能知者。此宗中說有兩種外道（乃至）。然不覺是中有無量寶王（文）。心云。內外道者指小乘部也。此人雖入一佛法中不信大乘寶王故。故抄第三云。二內外道者起自犢子部（文）。疏云。十方三世諸佛唯有此一門誘進群迷（乃至）。種種因量諸師無能出其過者（文）。抄第三釋此文云。疏唯有此一門等者。過去諸佛無不說此一門卽一種權教三乘也。故法花云。尋念過去。佛所行方便力我今所得道亦應說三乘等。又一謂實教大乘。門謂權教三乘。故法花云。開方便門示眞實相也。言種種因量等者。外道小乘部類不一名爲種種。其中善解因明比量之師以因喩次第於此理上欲出其過終不能得（文）。疏云。經云。彼出世間心住蘊中也（乃至）。修離著方便於五種譬喩觀無性空（文）。心云。此明湛寂心也。是湛寂心有二種。初言以行者於瑜伽中（乃至）。著無爲法者。明陰上無人之觀尚不見蘊等性空故根塵識等當心而現也。次然以菩提心勢力等已下明觀諸法無性爲治厭離有爲樂著無爲之心修離著方便爲證寂然界之前門也。故湛寂心中有唯蘊無我諸法無性之二心現此文中也。疏釋聚沫等五種譬喩文可知之。疏云。依常途解釋。是菩薩從發心已來經一大阿僧祇劫方證如是寂然界（乃至）。以三乘上中下出世間心合論一僧祇劫（文）。心云。寂然界者從無性門達蘊等諸法皆空也。若顯教菩薩。經一阿僧祇劫方證此理。若今宗菩薩經一生度麁妄執卽證此理。若此寂然界理菩薩及最極上根緣覺同證之。故疏下云。統論三劫始終作寶珠譬喩。如有如意寶在石朴之中。以世人不識故棄在路間。然別寶者見有微相彰於外卽識之。先用利鐵鐫去鈍石旣近寶玉其石漸軟。復以諸藥食之使鑛穢消化。而不傷其質。爾時麁垢已除尚有細垢。旣洗以水而瑩發之。旣得光顯置之高幢。隨一切所求普雨衆物○諸佛菩薩亦爾○鑒彼情機方便誘進令受三歸。如收彼頑石置在家中。次以三種三心拔業煩惱根無明種子如以利鐵去其麁鑛。次觀無緣乘法無我性如漸至軟處以藥物消化而不傷之。次生極無自性心如水拭使極光淨。爾時生於佛家名置在高幢雨種種寶（文）。旣以唯蘊無我淹留修行拔業種子三種心譬利鐵。次以無緣乘心譬軟處。而拔業種子後無緣乘前不出寂然界心而合譬。然寂然界與無緣乘二心各別疏下文分明也。所以用寂然界不可攝無緣乘心若寂然亦與拔業心別者。何拔業心後不出之乎。故知寂然界即拔業因種緣覺心也。故今云行者未過此劫與辟支佛位齊。又云與成實論宗未甚懸絕也。大乘義章二無我義云。第二宗中其明二空五陰及生攬別成總。是因和合。因和合中空無定性名衆生空。不同前宗陰上無人名衆生空。苦無常等集成諸法名法和合。法和合中空無定性。是其法空。第三宗中亦具二空。言生空者。前宗直就因和合中虛假無性名衆生空。不空假生今此宗中假生亦無故名生空。言法空者。前宗之中但說諸法苦無常等和合無性。故名法空。不說空·無假名諸法。此宗所說假法亦空。故云法空（文）。又云。聲聞人中根有三品。謂上中下。此三品人聞第二宗破性之教。鈍者但能悟解生空。中上二人通解二空。聞第三宗。中下二人但解生空。利人俱解（文）。今疏心可准彼釋。謂彼中聲聞人者。此疏緣覺種性也。皆是解諸法無性等空故。就此中解彼第二宗之人此中證湛寂之緣覺也。悟彼第三宗之人此中證寂然界之緣覺也。故疏云證寂然界菩薩與辟支佛位齊也。成實論聖行品云。有二行。空行無我行。於五陰中不見衆生是名空行。見五陰亦無是無我行。何以知之。經中說見色無體性見受想行識無體性（文）。此文從無性門觀蘊等皆空也。若非皆空者。何云五陰亦無乎。又同論五智品云。除滅無餘故稱泥洹。是中何所有耶（文）。又立無品云。一切分皆可分拆壞裂。乃至微塵以方破塵終歸都無（文）。如是等文處處非一。故疏云。證寂然界人法空與成實宗未甚懸絕也。依之疏第三云。初劫智慧猶與二乘共行非深般若（文）。此文豈非明證乎。
　　疑云。緣覺人證寂然界而同菩薩不明。疏云。證此寂然界時漸過二乘境界（文）。若緣覺與證寂然界菩薩齊者。豈云如此乎。疏又云。菩薩從發心已來經一大阿僧祇劫方證如是寂然界（文）。然緣覺極利行不過百大劫。彼人證寂然界而與菩薩齊者。菩薩僧祇劫行豈非劣二乘乎。又十住心論第五釋拔業因種心云。游泳湛寂之潭優遊無爲之宮（文）。疏釋湛寂心云。怖有爲故著無爲法（文）。故知緣覺智解尚留湛寂無爲之宮。未至證寂然界之城。爾何。答。證寂然界心一宗難義。末學管見豈輒決之乎。雖然前取四文證成緣覺寂然界義畢。今能難之三文不可不會。先漸過二乘境界之文會此者。二乘智解任言之。只觀諸法無性未及卽空理。但極上利根緣覺遙尋寂然界理數習諸法卽空觀。爰證寂然菩薩越中下根之二乘等上根人。故云漸過也。疏云。至第二僧祇乃與二乘異也（文）。故知初僧祇菩薩非全越二乘地也。次菩薩經一僧祇證寂然界者。緣覺與菩薩雖云同證此理。根有利鈍解分明昧。譬如法花六根淨中眼耳二根功德見聞一三千界內色聲雖同二乘眼耳二通而明昧懸隔。此亦如是。故緣覺根鈍故以百劫修行謂所證足。菩薩極利故經僧祇修行窮寂然理。若爾緣覺百劫薰修菩薩僧祇廣行雖所證是一更不同日論耶。疏菩薩所觀人法俱空與成實諸宗未甚懸絕者。卽此心也。菩薩所觀雖越二乘智猶是不出寂然界宮。故云未甚懸絕也。又緣覺無慈心故唯願自出離不求利他廣行。所以百劫修行方證自乘菩提。菩薩大悲不守己身。爲利他故具修福智資糧。若言觀解勢力。證寂之時分雖不可經無數大劫。大悲益物廣備萬德故。僧祇劫間漸證寂然界也。次至住心論文泳湛寂之潭遊無爲之宮者。非言不證寂然界。謂度湛寂之潭入寂然界無爲宮也。若緣覺人不悟諸法皆空理者。疏第七釋豈非爲難乎。疏云。辟支佛觀一切集法皆悉如涅槃相。於種種有爲境界中皆亦戲論風息（文）。若緣覺智慧唯空法性而不遣假相者。何云皆戲論風息乎。又大師依大日經立十住心。然若言緣覺人唯證湛寂心而不關寂然界寂然界唯局菩薩境界者。何拔業因種之後他緣大乘之前不立一寂然界心。以此理故知寂然界心是攝在拔業因種中也（已上且叙一義耳。若又立二乘不證寂然界者非無其理。恐文繁廣）。
　　已上第一說一劫瑜祇行文畢。
　　第二說二劫瑜祇行文者。經第一云。復次祕密主大乘行發無緣乘心（乃至）。是超越二劫瑜祇行（文）。疏第二釋如文可知。但此二劫瑜祇中他緣大乘覺心不生行只是教門說無人修行此義。如百六十心斷位料簡中具記之。恐多言繁廣更於此不述。又於釋此劫行之疏文有可求責之釋等。皆如百六十心斷位記之。
　　問。經說第二瑜祇行云。大乘行發無緣乘心法無我性（文）。又云。彼如是捨無我心主自在覺自心本不生（文）。此二文爲說一心行相爲當顯二心歟。答。弘法大師十住心論中引上文證他緣大乘出下文成覺心不生。故知二文不同顯二心相耳。
　　疑云。案疏意所出尋之。無緣乘心與覺心不生之二文顯一心行相也。其所以經釋無緣乘心云。修行者觀察蘊阿賴耶知自性如幻陽炎影響（等文）。疏釋此文云。今以如幻等門照有空不二。而人法二空之相亦不當心。乃名眞入法空悟唯識性。故經云。祕密主彼如是捨無我心主自在覺自心本不生（等文）。釋心云。經釋無緣乘心引幻等六喩成之。今以此如幻等門照有空二諦不二之理。此不二正觀卽不取人法二空之相。是名眞入法空悟唯識性。故經云。捨無我覺心不生也。疏旣爲釋成無緣乘心出經心主自在覺自心本不生之文。知是無緣乘心言覺心不生。又疏釋無緣乘心覺心不生之二文畢云。更作一轉開明倍勝於前劫也（文）。釋二心畢結言一轉開明。知非有二心勝劣矣。又疏下引瑩如意珠喩釋修行成佛之次第云。諸佛菩薩久已證知。親從一毫之善自致大菩提道。是故○方便誘進令受三歸○譬如收彼頑石置在家中。次以三種三心拔業煩惱根無明種子如以利鐵開鑒去其麁鑛。次觀無緣乘法無我性如漸至耎處以藥物消化而不傷之。次生極無自性心如灰水瑩拭使極光淨。爾時生於佛家名置在高幢雨種種寶（文）。今釋漸次修行中出三重心成因果始終。此中無緣乘後不擧覺心不生心。爰知疏意不言有此二心也。疏主與大師豈別乎。爾者如何。答。依疏意見經文。文段各別明顯二心不同也。何以下覺心不生之文釋成上無緣乘心之義乎。夫難者料簡詞中以悟唯識性故之故字屬下句經云祕密主等文是卽不得文心也。故今正料簡疏文。疏云。經云復次祕密主大乘行發無緣乘心法無我性（乃至）照有空不二而人法二空之相亦不當心乃名眞入法空悟唯識性故者。是明無緣乘心。此意云。雖悟萬法唯心知有空境界皆不可得。而能觀八識尚依他性所攝非常無生滅心故疏云。問曰。若諸法同如幻者。以何義故一爲能治一爲所治。彼偈答云。譬如強幻王令餘幻王退。如是清淨法能令染法盡（文）（莊嚴論說三性偈也）。旣云能治清淨智尚是如幻法卽顯八識智品皆依他性義也。上所出之文始終卽成此意耳。次疏云。經云祕密主彼如是捨無我心主自在覺自心本不生（乃至）。此中無爲生死緣因生壞義如勝鬘寶性佛性論中廣明等者。是明覺心不生也。此意云。前無緣乘心纔雖空境界能觀心智尚存。只遣境遣智。所以如滯有無。又許有爲智體。豈心免罣礙乎。今至覺心不生者境智皆亡。何智滯有無。自心卽如。寧心有罣礙乎。旣悟境智俱眞空凝然不生。是云覺心乘。故疏云。雖復遇境界風從緣起滅。而心性常無生滅。覺此心本不生卽是漸入阿字門（文）。此文顯第八眞心不生不滅也。無緣乘心與覺心不生二文誠懸隔。何云顯一心行相矣。若爾疏主與大師其意全同乎。但疏釋無緣覺心之二文畢言更作一轉開明倍勝於前劫。又引如意珠喩示修行於三重者。不約住心階位。只望三瑜祇行以成義。是故作此言。謂於第二瑜祇劫雖有他緣覺心之二重。今對初劫行擧第二劫言一轉開明。又寶珠喩准之可知。
　　已上第二說二劫瑜祇行文畢。
　　第三說三劫瑜祇行文者。經第一云。復次祕密主眞言門修行菩薩行（乃至）。此四分之一度於信解（文）。疏第二釋云。如餘教中菩薩行於方便對治道（乃至）。其所經迴及至到之處雖則無異而所乘法有殊（文）。心云。顯教菩薩經阿僧祇劫之後證二空眞如中道。此卽寂然界心他緣大乘覺心不生所證也。若今宗菩薩以眞言爲所乘入菩薩十信位之後。極速人一生證淨菩提心。但顯教菩薩無量劫證眞如與祕教菩薩一生入淨菩提心同是初地位也。故云至到之處雖無異而所乘法有殊也。疏云。復次如輪王太子初誕育時衆相備足（乃至）。乃至智慧方便皆悉成就也（文）。心云。顯教菩薩發心已後經一阿僧祇登初地故。阿僧祇劫間於無量有情所行布施而成檀度。遇無量惡緣能忍之而成忍辱波羅蜜。如是無數劫間經一一事具殖福智資糧。所以如習衆藝。密教菩薩發心已後極速乃至一生入淨菩提心。所經時分甚短促故。於無量有情所不能行布施愛語等。是以疏云。未於阿僧祇劫具備普賢行滿足大悲方便。譬如輪王太子未習衆藝。是卽發心已後時節短故類輪王太子也。然此菩薩頓如來功德皆已成就。入淨菩提心而證毘盧遮那具無量功德之法身故。
　　問。若一生證淨菩提心而時節短促故未滿足大悲萬行如太子不習衆藝者。疏上云。若一生度此三妄執則一生成佛（文）。若爾可云眞言教佛不具備萬德如何。答。此難尤非也。時節雖短頓具無量德（喩意可悉之）。疏云。若常途諸論所明證此心時卽名爲佛（乃至）。諸天世人莫能知由此因緣復名祕密（文）。心云。疏意料簡今經三祇行。第二劫是顯教行。然所斷細妄執卽眞言第七地障也（此義如下記之）。付第三劫行言復次祕密主眞言門修行菩薩至天人世間之所歸依者。是總先讃歎眞言行之功德也。故疏牒此文云。是欲明超第三劫之心欲令見聞者信樂尊重故。先歎其功德（文）。此卽歎初地已上功德也。故疏經天人世間之所歸依之文云。初發淨菩提心爲天人世間迷失正道者作大歸依（云云）。淨菩提心是初地者。處處釋分明耳（今眞言行初地者付實行爲言。若依教門者。第八地爲眞言門也。此義如百六十心斷位料簡中具記之）。經言出過一切聲聞辟支佛地已下正說第三劫行。謂八地已上行也。七地已前讓第二劫。故今說八地已上爲第三劫。八地已上斷極細妄執。以斷彼惑之位云第三劫行故也。今疏若常途諸論所明證此心時卽名爲佛等已下。卽釋經出過一切聲聞等文也。證此心者淨菩提心之證位也。淨菩提心之證位者卽第八地是也。初地所發觀空心至八地而證故。指此地云淨菩提心證位。故疏第六釋八地云。入地。時得度空性彼岸（文）。然顯教心用此位爲佛果。所以然知者。法花經說佛智云。諸佛智慧甚深無量其智慧門難解難入一切聲聞辟支佛所不能知（文）。顯教至極不如法花。彼經讃佛智云。一切聲聞辟支佛所不能知（文）。此卽當今經所說出過一切聲聞之第八地。故疏云常途諸論以此心爲佛也。又疏第六云。菩薩至第八地時於心之實際而初證之故顯教心指此時云佛果也
　　疑云。若言以第八地屬第三劫卽爲顯教佛位者。卽違弘法大師意。十住心論第八爲證一道無爲心引此經文云。云何菩提謂如實知自心（乃至）。祕密主此菩薩淨菩提心門名初法明道。釋云。謂無相虛空相及非青非黃等言。并是明法身眞如一道無爲之眞理。佛說此名初法明道。智度名入佛道初門。言佛道者指金剛界宮大日曼荼羅佛。於諸顯教是究竟理智法身。望眞言門是則初門（文）。此釋意言第三瑜祇劫一道無爲心卽是眞言初地也（一道心第三劫者寶鑰一道無爲之頌并十住心論第九現其意可勘之）。謂經所說淨菩提心初法明道者。依疏意定是初地。不可有異求。然以此淨菩提心所得之無相虛空相心卽成一道無爲之義。又指此一道無爲心言於諸顯教是究竟法身。爰知第三劫一道無爲心是初地已上心。以此初地心爲顯教究竟佛位。而何背大師心今成八地義乎。答。以第三劫爲八地已上。疏意分明。何云初地上（此義如次下記之）。若爾三劫所攝一道無爲心豈初地論之乎。故常途所論之佛位者定是第八地也。但遮難者。大師引淨菩提心所得之虛空相心證一道無爲義者。彼淨菩提心之究竟證位是第八地故。卽取初地所發淨菩提心之空觀成此觀至八地所究竟之一道心也。所出難之文中是明法身眞如一道無爲之眞理者。言經所說空相是一道無爲之理也。次文佛說此名初法明道者。釋經名初法明道之文也。謂言此觀初地始證之也。次智度名入佛道初門等者。言指此一道無爲理爲眞言佛道初門也。非初地言初門。次於諸顯教是究竟理智法身者。言顯教中證此一道無爲之理位爲究竟法身也。意指第八地爲究竟證位耳。次文望眞言門是則初門者。言八地爲眞言初門也。其義現經文。從八地說眞言行故。若依此料簡更不可成難矣（又有義至下第三十門記之）。
　　問。以經云出過一切聲聞辟支佛地等何忽成八地已上義耶。答。經第二云。一生補處菩薩住佛地三昧道離於造作知世間相住於業地堅住佛地。復次祕密主。八地自在菩薩三昧道不得一切諸法離於有生。知一切幻化（文）。疏第六釋云。經云祕密主八地菩薩三昧道○者如上已說十地道。若次第而進當說佛地。若漸下者當說第九地。何故說八地耶。以一切菩薩初度第七地時上不見諸佛可求下不見衆生可度。謂是住大涅槃於萬行休息。爾時十方佛以此三昧道發起其心得度菩提心難地是故別說○從初發意以來深觀十緣生句。入此地時得度性空彼岸。故云。不得一切諸法離於有生（文）。今說第三劫行云。出過一切聲聞辟支佛地釋提桓因等親近敬禮。所謂空性。離於根境無相（等文）。此文說空觀爲其德。卽與第八地不得諸法離於有生同也。所以今出過聲聞辟支佛等者是第八地也。故疏二釋第三劫云。行者初觀空性時。覺一切法皆入心之實際。下不見衆生可度上不見諸佛可求。爾時萬行休息謂爲究竟。若住此者則退不墮二乘地不進得上菩薩地。然以菩提心勢力及如來加持力復能發起悲願。爾時十方諸佛同時現前而觀喩之。以蒙佛教授故轉生極無自性心○乃名眞離二乘地也（文）。此文心釋經出過一切聲聞已下文。以疏二處釋案義始終。經出過一切聲聞等已下說八地已上耳。又疏十五云。觀察二乘境界心得無著心不墮實際。爾時得度二乘境界。爾時到第八地也（文）。故知出過一切聲聞等者是八地已上也。次疏雖迹隣補處然不識一人者。顯教指眞言八地云佛位。故彼教補處菩薩者卽今七地滿心菩薩。此人現十地滿足相故云迹隣補處也。
　　疑云。若疏意言指眞言第八地爲顯教佛地者。何弘法大師心見以顯教所攝極無自性心置在眞言家第十地乎。十住心論第九云。極無自性心明眞如法身蒙驚覺緣力更進金剛際。據大日經及金剛頂經等云。時婆伽梵大菩提普賢大菩薩住一切如來心寂滅無相平等究竟眞實。時金剛界一切如來現受用身彈指驚覺告曰。汝所證是一道清淨。未證祕密金剛三摩地○說五相成身眞言。由此五相眞言加持得成大日尊身○言一道清淨者卽是一乘一如等理。是又花嚴宗五教十玄六相花嚴三昧以爲至要（文）。諸佛驚覺時說言汝所證是一道清淨。大師釋此一道清淨畢言。又花嚴宗五教十玄等以之爲至要。爰知上一乘一如理者是花嚴所說極無自性也。顯示不限此一乘一如又有十玄六相等法門故（花嚴名一道清淨。見嘉祥釋。故。彼法花遊意花嚴法花相對成其同義云。所言同者同明一道清淨平等大惠文）。然此一道清淨者第十地所證法門故。故金剛界儀軌釋五相成身中云。想身證十地。住於如實際。空中諸如來彈指而驚覺。汝之所證處是一道清淨（等文）。此文言身證十地是一道清淨。然一道清淨卽極無自性心也。極無自性第十地其義尤顯然也。故云。極無自性心蒙如來之驚覺卽成正覺。此卽成第十地心蒙驚覺入佛位也。若爾顯教分齊旣至十地。大師寧違疏主意乎。所以知非疏意八地爲佛位也。爾者如何。答。疏主任經現文且作釋。然經說八地已上爲眞言行心。又不關頓教之理。所以顯教分齊不過八地所證。是故指此地爲極位。大師探實義述住心。然一道無爲及極無自性心雖是眞言家所談又非顯教中不知此心。故疏第三云。此經宗橫統一切佛教○如說極無自性心十緣生句卽攝花嚴般若種種不思議境界皆入其中如說如實知自心名一切種智。則佛性一乘如來祕藏皆入其中（文）。此卽極無心花嚴般若中說。又一道心佛性一乘教談耳（以如實知自心之文大師爲一道無爲之證卽依此文也）。但顯教唯說一乘一道及法無自性之理更不知事相常住及法界曼陀等眞宗所說之諸義。今眞言十地所談之諸德中極無自性之一德顯教中拔取而說之。故大師云極無自性在十地也。然顯只是教門之談不有實行人。夫初地尚無顯行人。況至十地乎（疏主與大師雖似意別而非爲違害。此義具如下記之）。疏云。前二劫中雖云度二乘地（乃至）。直過聲聞辟支佛地（文）。抄第三釋云。疏然須菩提等者。須菩提是廣惠聲聞。等者。等舍利弗目蓮等。謂須菩提於般若會中猶能承佛威神說人法俱空。若離加持則不能爲。謂行者於前劫中雖過愚法未能出此廣惠人等。至此劫中須菩提等而於此祕密一乘不知所趣。故此行者乃名直過二乘地也（文）。心云。般若經說第二劫行。彼經所說雖出二乘境界。須菩提等聲聞承佛加被能說之故名不出聲聞中廣惠人境界。法花花嚴說第三劫行。此卽覺心不生外說一道無爲極無自性二心。故彼經俱云一切二乘所不能知也。祕密莊嚴一心唯今經說。所以廣惠聲聞雖承佛加力不能說此祕密一乘。疏云。本不生卽是心之實際。心實際亦復不可得。故曰極無自性心生也。此心至前二劫由如蓮花盛敷。若望後二心卽是果復成種。故曰如是初心佛說成佛因（文）。心云。心之實際等者是八地已上乃至十地所證也。此心望前二劫等者。抄第四釋云。今第三劫極無自性心生時如蓮花盛敷。故云望前二劫等。言若望後二心等者。此心喩八心中第五花種心第六成果心。後二心者第七名受用種子第八孾童心也。望此二心名果復成種。復能與彼後心而爲種故。又於業煩惱解脫卽是如蓮開敷。而業煩惱具依卽是果復成種也。又解。此心卽是三心中菩提心。望前來二劫論時當第三劫如蓮花盛敷。望後二心卽根與究竟此菩提心却爲因。故云如是初心佛說成佛因也（文）。十住心論第九釋云。前二劫者指他緣一道二種住心。後二心者示眞言門根究竟二心（文）。此釋心云。極無自性心是第十地所得也（極無自性心第十地義如次上成之）。今以此心望第二劫他緣乘心（擧初攝後故且云他緣不出覺心）。第三劫一道無爲（以初對後。所以擧一道望極無也）。卽是果心也。故云望前二劫由如蓮開也。若望後二心卽果復成種者。以極無自性心爲菩提心爲因之句。次以蒙諸佛驚覺更增進心爲大悲爲根本之句。此卽金剛心一念也。後以成正覺位心爲方便爲究竟之句。故作此釋耳。又三昧耶戒序云。極無自性心者雖云融法界而證三世間身等帝網而得一大法佛。猶是成佛之因初心之佛。五相成身四種曼荼未能具足（文）。初心之佛者位在五相成身之前。故言初心。而是旣得佛智一分故云佛也（已上大師意成畢）。若依演密抄意。前二劫者指初二劫。極無自性是第三劫心也。謂八地已上乃至十地論之。今以第三劫望初二劫也。後二心中根與究竟之釋與大師同矣。然顯教意見今之第八地心爲果位。前二劫顯教行滿昇此地故。今教以八地已上乃至十地心爲成佛因初心佛矣。密教行始成八地故。此約說三祇漸行而作論。若據實尋其行者。初地已上可云成佛因。故疏十一釋初地德云。平等清淨離諸分別。劑此名見菩提之心爲初成佛種子也（文）。皆是密教行行大空三昧。故疏第六云。如上所說一生補處及八地三昧是約教道法門作如此說耳。然祕密乘人於世諦中卽能通達第一義諦者。從初發心時卽具行大空。二昧。其謂不然。則於一生之中不能頓滿諸地也（文）。八地三昧者所上記經第二并疏第六文也。疏云。經云祕密主信解行地觀察三心無量波羅蜜多（乃至）。花嚴有衆多十法門亦當准此次第廣分別說（文）。心云。經心信解行地觀察三心者。正指八地已上云信解地。經出過一切聲聞等已下文說八地上故。但疏心云。此經宗理實淨菩提已上十住地皆是信解行地也。唯如來地名究竟一切智地。爲證初地已上皆信解地引花嚴經中初地菩薩能信如來本行所入等文。經觀察三心者是因·根·究竟心也。於此三心若通論初地上。言信解地者初地云因心。二地上云根心。八地上云方便究竟心。人付一一地皆有三心。經依此義於八地上信解地云觀察三心也。於經言建立十心無邊智生文若於初地上通論信解地者。十地相望論十心。而於一一地無邊智生。又付一一地各有十心也。疏若通論信解地。則初地者經心正說八地上。今疏主以實義云初地上信解故云若通論也。引花嚴經佛性論等顯教證成眞言十地。雖別顯密十地功德是同故（可思之）。疏云。然此經意從初地得卽入金剛寶藏（乃至）。若解金剛頂十六大菩薩生自當證知也（文）。心云。顯教十地如說花嚴。今宗於十地功德有淺略深祕二法。淺略者謂花嚴所說十地法門也。深祕者謂金剛頂經所說十六菩薩功德也。菩薩若證入初地。莫問顯密行必悟淺深二法。入證之後如實見佛界故。花嚴但說淺略。爲十地法是教門說故也。若不建如是密號等者。若淺略者卽因緣事相之十地。次第可涉其品位。若深祕者事相十地之上卽證顯十六菩薩功德也（此義具如下第十八門記之）。疏云。是故智者當思惟此一切智信解地（乃至）。至此不思議地乃名眞離二乘地也（文）。心云。從此已下說八地已上之益也。故疏次上云。經復擧益勸修云是故智者等（云云）。付說此八地上益之文。此一切智信解地者。擧一切智與信解地之二地也。故疏上云。十住地皆是信解中行。唯如來名究竟一切智地（文）。是卽分別信解地與一切智地也。謂一切智地者是佛地。信解地者是八九十地也。疏復越一劫昇住此地者。抄第四云。復越一劫昇住此地者。此地卽指一切智地也。下疏云。就前三句中更開佛地爲上上方便心。至此心時名度於信解地。由前三劫信解行地復越一劫昇住佛地。此言一劫非更一阿僧祇劫時分。但越佛地一障便名一劫。此宗以妄執爲一阿僧祇。故前疏云。若一生度此三妄執則一生成佛。何論時分。前言三劫不說四者。合佛地一障在十地故。又解。言復越一劫者卽是越此第三一劫昇住佛地故曰復越一劫（文）。疏卽是初入此信解地。是復越百六十心一重細惑名度三大阿僧祇劫也。者初入此信解者卽第八地也。經指此地說信解地。故是復越百六十心者。從是地復初越第三重極細妄執百六十心也。故結云名度三大阿僧祇劫耳。
　　問。疏當思惟此一切智信解地者。是可一切智卽信解地。故經第一云。如來信解遊戲神變（文）。若爾佛果可云信解。何關因位耶。答（如第六門信解行位地中料簡之）。疏行者初觀空性時覺一切法等已下明八地蒙諸佛驚覺。故疏第六云。一切菩薩初度第七地時。上不見諸佛可求下不見衆生可度。謂是住大涅槃。於萬行休息。爾時十方佛以此三昧道發起其心得度菩提心難地○從初發意以來深觀十緣生句。入此地時得度性空彼岸（文此地者第八地也）。抄第六云。至第八地住於法愛貪著寂滅。爾時十方諸佛以七事初從此發起離著之心得度菩提心難處○故瓔珞經云。以一切菩薩初度第七地時上不見諸佛可求下不見衆生可度。爲是住大涅槃。於萬行休息。爾時十方諸佛以觀自在三昧道發起其心得度菩提心難處（文）。准此等文。知今疏文是云八地驚覺也。疏云。就前三句義中更開佛地爲上上方便心。至此第四心時名究竟一切智地。故曰。此四分之一度於信解也（文）。心云。前釋八地已上之因位相畢故。次釋佛地也。前三句者。菩提心爲因大悲爲根方便爲究竟之三句也。於此三句初地爲因門從二地已上至七地爲報本八地已上爲方便心。付此第三方便心更開佛地爲上上方便心也。謂因門爲下品根門爲中品方便心爲上品。此方便中更開佛地爲上上品也。至此上上品之第四心時名究竟一切智佛地。故經曰。此四分之一度信解。謂超第十地信解位昇佛地故云度於信解耳。
　　已上三瑜祇行文相料簡下問答料簡建久三年六月二十五日於遍知院加一見了。
　　金剛資成賢。

祕宗教相鈔第二。

　　三瑜祇中問答料簡。
　　問。疏意可許第二瑜祇行覺心不生之觀解後未至祕密乘心前有一道無爲極無自性之二重心乎。答。見疏現文不立此重心。謂經說第二瑜祇覺心不生心畢次文云。眞言門修行菩薩行諸菩薩無量無數百千俱胝那瘐多劫積集無量功德○皆悉成就○所謂空性離於根境無相無境界○離眼耳鼻舌身意極無自性心生（文）。疏釋此文云。卽是欲明超第三劫之心○如餘教中菩薩行於方便對治道次第漸除心垢經無量阿僧祇劫○今此教諸菩薩則不如是直以眞言爲乘超入淨菩提心門（等文）。疏心以此第三瑜祇行卽爲祕密乘心也。爾者覺心不生後祕密乘心前更可無別二心。又引如意寶珠喩顯示三劫修行時。唯作三重心而不言祕密宗之外有一道極無之二心（如意珠喩如上第二劫行料簡出之）。有此等理故知覺心後祕密前不許其二心也。
　　疑云。弘法大師依大日經意世出世間顯密二教合論凡立十重之住心。其中覺心不生後祕密莊嚴前出一道無爲極無自性之二重以爲第八第九之二心。若爾疏中何不立此二心乎。非是守大師言還難疏主釋。八祖意同可成一宗大義也。答。疏主與大師叙義左右也。雖其意似異非終成鉾楯。夫疏意且依經文成義。謂經說覺心不生心畢次示祕密乘心。此祕密心中證一道無爲心之義。所謂空性離於根境無相無境界等文又極無自性心生文有之（勘出其文如初重）。所以疏中不言眞宗之外別心。是以覺心之後祕密之前不立二重心也。此義意從第八地證顯一道極無祕密三心至佛地而究竟也。大師意祕密乘之前開出一道極無二心者。凡眞言門菩薩修此二心觀行經說分明。非不許此義。故十住心論第八云。此一道無爲住心有二種義。謂淺略深祕淺略如前說。深祕義者下所說眞言門義是也。言一道無爲住心所說法門是觀自在菩薩三摩地門（文）。同論第九云。自上所說極無自性住心者是普賢菩薩所證三摩地門。亦是大毘盧遮那如來菩提心之一門也（文）。但亦非顯教經論中不說此二心義。是以付顯教立一宗之人師亦伺此理。故住心論第八釋一道無爲心云。大隋天台山國清寺智者禪師依此門修止觀得法花三昧。卽以法花中論智度爲所依構一家義（文）。又同論第九云。善無畏三藏說。此極無自性心一句悉攝花嚴教盡。所以者何。花嚴大宗原始要終明眞如法界不守自性隨緣之義（文）。旣顯教說此二心。何不爲祕密之前之二重乎。但顯教偏守一乘一道之理以爲眞極佛智。或說極無自性之義判言究竟果德。更不知餘三密功德及事相常住等無量福智塵數境界。三密功德謂印契眞言曼荼羅等（大三法羯四種曼荼也）。事相常住者。常途教意三諦相卽前雖且云無常假諦卽常住。未許不待圓融而事法自本是常。於今宗義塵沙諸法乃至圖畫曼荼羅自本凝然常住之法界法門。非敢生滅有爲之因緣假諦。此三密無邊之德此萬法凝然之體上卽證一道無爲非空非有之中道。又見極無自性十十無盡之圓融是卽祕宗所談一道極無之二心也。望彼顯教二心可云雲泥懸隔。故大師指顯教之二心言。無明邊域非明分位耳。今經以一道極無二心雖唯關眞言門行。隱不說顯教所談。以實言之。顯教亦有故大師探之開爲第八第九二心。此義意一道無爲八地所得極無自性十地功德（住心論第九現其意耳。義如上記之）。但顯教分齊至地上者唯是教門說無實行人（此義如下百六十心斷位料簡中記之）。
　　疑云。疏意不立二心。其理可然。今付大師意不明若言一道極無二心各有淺略深祕義經說深祕故屬眞宗者。他緣覺心二心亦有淺深二義。故住心論第六云。祕密義者。如上無緣乘法卽是彌勒菩薩三摩地（文）。同第七去。覺心不生住心法門是文殊師利菩薩三摩地門（文）。此二心雖有深祕義。經付淺略門唯關顯教心。以此例。彼一道極無二心若有淺略意經可說其義。然旣屬眞言門不出顯教分。知無淺略義。若大乘四心各有淺深二義者。前二心唯付淺後兩宗偏叙深。爲有何意乎。答。於一道極無二心立淺略義非是大師胸臆言。源出疏現文。故疏第三云。此經宗橫統一切佛教○如說極無自性心十緣生句卽攝花嚴般若種種不思議境界皆入其中如說如實知自心名一切種智則佛性一乘如來祕藏皆入其中（文）。此卽說極無自性一道無爲之淺略義也（住心論第九善無畏三藏說。此極無自性心一句悉攝花嚴教盡者指此文耳）。若爾大師所立有何失乎。但經於他緣覺心說淺略義於一道極無不顯其意者。他緣覺心之二心是菩薩所學一道極無之兩宗卽佛智一分也。故祕藏寶鑰祕密莊嚴住心云。大乘前二菩薩乘後二佛乘（文）。前二者他緣覺心二宗。後二者一道極無兩教也。此中他緣宗存佛智無常未談第八眞識凝然常住。故屬因分智。眞宗不許自受用身如來有無常智。故覺心不生許佛惠常寂境智不二。雖超前宗而佛立權實二智。實智唯照中道理。其空有二諦諸法關權智之境界。尚不及眞宗佛智一心內。圓融照見。所以可爲因智。今宗不云佛權實二智別緣二境故矣。他緣覺心二智旣是因分。今經眞乘果分中何示之乎。但深祕釋中彌勒文殊三摩地者。他緣宗取本不生之義邊覺心乘指大空摧魔之一邊也（十住心論釋也。可思之）。次一道極無之二心談佛智一分者。此二宗同許一心三觀之理。俱窮圓融無礙之談。雖未見三密法界之四種曼荼。亦非不伺帝網重重之如來境界。所叙皆實語而無關因分。可簡捨故判言正覺心也。此二心旣佛智之一分祕密乘之佛果亦許此義。豈不立眞言門所學乎。故經說眞宗心也。但大師此二宗相望立淺深二重者。一道無爲雖云三諦相卽圓融無礙。而以中道爲佛智之至極。故寶鑰一道無爲頌云。無爲無相一道淨。非有非無不二陳。心境絕泯常寂土。語言道斷遮那賓（文）。此頌以中道釋一道心也。又十住心論第八云。介爾有心卽具三千。亦不言心在前一切法在後。亦不言一切法在前一心在後○只心是一切法一切法是心。故非縱非橫。非一非異。玄妙深絕非識所識非言所言。所以稱爲不可思議境。意在於此（文）。此亦以中道爲不思議境也。又云。若破法愛入三解脫發眞中道。所有惠身不由他悟。自然流入薩婆若海住無生忍。亦名寂滅忍（文）。良以中道爲彼宗。故大師出此等文成一道心義耳。故法花經釋（東大寺眞言院開演）云。天台一心三觀爲極（文）。三觀言意取中觀也（此見平城天皇灌頂啓白文矣）。三摩耶戒序云。如實一道之心雖云拂心垢而入清淨泯境智而證如如猶是一道清淨之樂（文）。次極無自性心雖觀入萬法於中道一實而以法界恒沙諸法圓融無礙爲佛智之至極。故寶鑰極無自性頌云。緣起十玄互主伴。呑流五教海印音。重重無礙喩帝網。隱隱圓融錠光心（文）。十住心論第九云。證此心時知三種世間卽我身覺十箇量等亦我心（文）。又云。入此海印定觀法性圓融。照彼山王機示心佛不異。攝九世於刹那舒一念於多劫。一多相入理事相通。帝網譬其重錠光喩其隱（文）。法花經釋（東大寺眞言院開演）云。花嚴圓融無礙爲宗（文）。三摩耶戒序云。極無自性心者。雖云融法界而證三世間身等帝網而得一大法佛。猶是成佛之因（文）。此卽圓融爲佛智之詮故作此釋也。已上二宗談中極無自性其意尤深。親符順今眞宗。照帝網重重之佛界故。所以立第九住心爲祕密莊嚴入門矣。故演密抄第一云。且依清凉教類有五一小乘教○五圓教明一位卽一切位一切位卽一位。十信滿心卽攝五位成正覺等。依普賢法界帝網重重主伴具足。故名圓教。今神變經與此大同。但顯密爲異耳（文）。但抄與大師其意少異。抄云。顯密二教全同故（具可見抄始終）。
　　問。一道無爲極無自性之二心至祕密宗之何位究竟之乎。答。案大師處處之釋。一道無爲心至眞言第八地究竟之極無自性心昇第十地方窮證也。
　　疑云。一道極無二心是顯教所說住心也。何遙至眞言行之八地十地乎。依之疏第三云。若生極無自性心得入如上曼荼羅海會名阿闍梨。從此復有十重深行（文）。演密抄第四釋云。從此復有十重等者。十重深行卽十地也（文）。旣云極無自性心之後更有十地深行。若依此文極無心卽地前行也。極無自性第九住心旣眞言地前行。況一道無爲在第八寧至地上心乎。又疏第三釋六無畏中第六無畏云。此空智生當得一切法自性平等無畏者。謂觀自心畢竟空性時我之與蘊法及無緣皆同一性。所謂自性無性。此空智生卽是時極無自性心生也○爾時於有爲無爲二種扼縛得蘇息處。卽是眞言行者虛空菩提心也（文）。第六無畏卽歡喜地所證。故疏又云。第六無畏於平等心中修曼荼羅行。離垢地已去各於自地觀心中修曼荼羅行（等文）。旣云第六無畏後有離垢地已去行。爰知平等無爲者定初地功德也。又虛空無垢心是初地所得菩提心也。故疏第二云。初地菩薩得此虛空無垢菩提心時。自然於十無盡界生十大願（文）。於第六無畏虛空無垢菩提心位言極無自性心生。若依此文。極無自性是初地心也。加之大日經第一云。所謂空性離於根境○極無自性心生（文）。疏第二釋云。心實際亦復不可得。故曰極無自性心生也。此心望前二劫由如蓮花盛敷。若望後二心卽是果復成種。故曰。如是初心佛說成佛因（文）。十住心論第九云。後二心者示眞言門根究竟二心（文）。然根究竟二心者。疏第二云。從二地已去增修大悲萬行○於十法界生根。乃至漸次滋長。至第八地已去皆名方便（文）。旣二地已上爲根八地已上言方便究竟爰知此二心已前極無自性定是初地也又云初心又云成佛因。若夫第十地者豈說如是乎。次就一道無爲心十住心論第八爲證此心引大日經云。祕密主。此菩薩淨菩提心門名初法明道釋云。謂無相虛空相及非青非黃等言并是明法身眞如一道無爲之眞理（等文）。然初法明道者定是初地心也。以此初法明道所得之無相虛空相心卽成一道無爲之義。知此心定在初地位分（此義具如上第三劫料簡中記）。然何云極無心至十地一道心窮八地乎。答。一道極無二心顯教所說者。顯教宗中或有指一道無爲之一邊爲究竟佛智之家。天台宗是也。或有取極無自性之淺略存圓滿妙覺之人。花嚴宗是也。故以此二心關顯教分齊。然非眞言門菩薩不行證此心。若爾雖顯教所說之住心何妨眞言行者入深位證之。所以眞言門菩薩於一道心八地證之。而不以此爲至極。於極無心十地證之而不取此許圓極。是故不同顯教二宗佛智之談矣。此中先成一道無爲心至八地義者。十住心論第八釋此心云。若分段或顯色或形色或境界若色若受想行識若我若我所若能執若所執若清淨若界若處乃至一切分段中求不可得。祕密主。此菩薩淨菩提心門名初法明道。釋云。謂無相虛空相及非青非黃等言。并是明法身眞如一道無爲之眞理（文）。此意以無相空智爲一道無爲心也。然疏第六釋經所說八地三昧道云。經云。祕密主。八地菩薩三昧道○者如上已說十地道。若次第而進。當說佛地。若漸下者當說第九地。何故說八地耶。以一切菩薩初度第七地時。上不見諸佛可求下不見衆生可度。謂是住大涅槃。於萬行休息。爾時十方佛以此三昧道發起其心得度菩提心難地。故別說○從初發意以來深觀十緣生句。入此地時得度性空彼岸。故云不得一切諸法離於有生（文）。八地菩薩住無相大涅槃萬行休息者。卽證入一道無爲心蒙諸佛驚覺也。今八地三昧道者卽眞言門之行（見疏始終）。若爾如何云留初地心。加之一道無爲心者三瑜祇行中是第三劫心也。故十住心論第九釋極無自性心云。心實際亦復不可得故曰極無自性心生。此心望前二劫由如蓮花盛敷（前二劫者指他緣一道二種住心文）。此釋意指第二第三之二劫言前二劫也。夫他緣乘心是第二劫。大日經文分明也。然今出他緣乘之後一道心成二劫義。故知一道心卽第三劫也。若一道他緣二心同第二劫攝者。何取此二心成立二劫義乎。又祕藏寶鑰之一道心頌云。前劫菩薩作戲論。此心正覺亦非眞（文）。一道無爲中指第二劫行之覺心不生言前劫菩薩。爰知一道心定第三瑜祇行也。然五祕密儀軌云。應時集得身中一大阿僧祇劫所集福德智惠○現生證得初地漸次昇進（文）。法花儀軌云。若能專注無間修習。現生則入初地頓集一大阿僧祇劫福智資糧（文）。依此等文。今宗意地前經一僧祇行卽入初歎喜地也。地前修行顯密是同。准知於二僧祇十地已前爲第二劫八地已上爲第三劫。若爾一道無爲許第三劫行。豈不至八地乎。若彼第三劫中一道無爲尚是初地所攝者。觀智軌等則入初地頓集一僧祇之文如何可消之。以此等文證故知一道無爲心定至第八地證之也。次成極無自性心至十地義者。金剛界軌說五相成身之驚覺云。想身證十地住於如實際。空中諸如來彈指而驚覺。汝之所證處是一道清淨。金剛喩三昧及薩婆若智尚未能證知。勿以此爲足（文）。此文行者證十地住一道清淨時。諸佛驚覺之爲示五相成身也。然十住心論以在此十地蒙驚覺之心爲極無自性心。故彼論第九云。極無自性心明眞如法身蒙驚覺緣力更進金剛際○言一道清淨者卽是一乘一如等理是也。又花嚴宗五教十玄六相花嚴三昧以爲至要（文）。旣釋十地所證一道清淨畢又出花嚴所說十玄六相等結成此極無心相。爰知十地所證一道清淨者卽極無自性心也（花嚴名一道清淨。見嘉祥釋。故彼法花遊意花嚴法花相對成其同義云。所言同者同明一道清淨平等大惠文）。是豈非極無自性至十地之明證乎。若言想身證十地之文指顯教十地。是卽當眞言初地者。觀智軌等可云眞言初地頓集三大僧祇福智。何說集得一大僧祇福德智惠乎。又諸經及疏等中一文不見顯密十地別論。豈言身證十地之言當眞言初地乎。是故知十地所證一道清淨者卽指眞宗十地之極無自性心也。但遮難者先疏第三生極無自性心。從此復有十重深行者。疏具文云傳教灌頂是名阿闍梨。若度違順八心證寂然界。是名阿闍梨。若已心王自在覺自心本不生名阿闍梨。若生極無自性心得入如上曼荼羅海會名阿闍梨。從此復有十重深行乃至於解三密人中最爲上首。如金剛薩埵。是名阿闍梨。復次毘盧遮那是名阿闍梨。是故作最初阿闍梨事業時。卽須觀照自身卽同於金剛薩埵毘盧遮那（文）。抄第四釋生極無自性心名阿闍梨已上之文云。如是次第從下至上皆得名爲阿闍梨也（文）。又云疏從此復有十重等者。十重深行卽十地也。言於解三密至上首者。謂得傳教灌頂阿闍梨從師次第受得祕密之法。於修行三密傳教人中最爲上首○言如金剛薩埵者。是人於大悲胎藏曼荼羅中發菩提心受三昧耶諸佛印可位同普賢金剛薩埵。以冠十六菩薩之首故云如金剛薩埵。言毘盧等者。此阿闍梨行阿闍梨事時。凡所加持先觀自身作毘盧遮那（文）。此文意從傳教灌頂阿闍梨至極無自性阿闍梨。是從下至上示阿闍梨位。謂從地前至第十地也。次從此復有十重深行者。還從上至下委顯有十重德行。謂從十地至初地也。次乃至於解三密人中等已下顯從初地至傳教灌頂位更有地前三十心。故云乃至。今於傳教灌頂人爲成阿闍梨義言同於金剛薩埵及毘盧遮那也。旣乃至於解三密人中等已下還釋淺位阿闍梨。故知是從上至下也。若爾此文非言極無自性之外更有深行之十重。如何成難勢之潤色乎（鈔心於十重深行之文未言從深至淺。此文會釋甚難。能可沈思之）。或又疏第二釋八地已上云。住是地已善知諸地障善知地成壞善知地相果善知地得修善知地法清淨善知地轉行善知地地處非處善知地地殊勝智善知地地不退轉善知淨治一切菩薩地乃至轉入如來地。如是等有衆多十心（文八地已上地地皆有此十心也）。然疏心極無自性心八地已上論之。故知極無心次有十重深行者。卽指此十心。非歡喜等十地也。次至第六無畏。是初地功德。此中言極無心生。極無定是初地之難者。六無畏廢立於地前及初地論之（此義如第十六門六無畏位分中成之）。此中第六無畏初地者。其理如能難中成但初地功德發得時極無自性心生者。凡疏意極無自性心者。是眞言門之住心也（此義如上成之）。然付說眞言門行有教門實行二意。若依教門說。以八地已上爲眞言門。若付實行說。初地已上一切皆發眞言智（此義如第四門百六十心斷位中分別之）。故疏第六云。如上所說一生補處及八地三昧是約教道法門作如此等說耳。然祕密乘人○從初發心時卽具行大空三昧（等文）（八地三昧者。菩薩度七地昇八地時。蒙諸佛驚覺初入眞言門也。初發心時者。是初地也。此義如第十七門菩薩證理位中記之）。又疏第二云。然此經宗從初地得卽入金剛寶藏（等文）。此文成實行意也。若爾第六無畏在初地是時極無自性心生者。是付實行言一切菩薩始入初地時必生眞言門極無自性心也。雖然此極無心至第十地方究竟之。謂初地是證入之始十地卽見得之終也。何取初地始入之說妄難十地窮證之義乎。次極無心望後根究竟二心成種者。因根究竟三心位地非一定也。故疏第二云。若觀一一地亦自有三心○得入初地名爲因緣。旣安住已以種種大悲萬行淨治是地名爲根。說淨治地果相及方便業名究竟。餘皆准此（文）。旣通十地許三心。今極無自性心之後根究竟者指金剛心一念爲大悲爲根之句指佛果圓滿言方便究竟之句也。又十地望佛果。何不云初心是成佛因乎。次付一道無爲十住心論第八以淨菩提心虛空無相證此住心者。淨菩提心之究竟證位是第八地也（准極無自性心可成之）。若爾爲證八地究竟之一道心。何不用彼淨菩提心乎（此義具如上第三劫料簡中記之）。
    尋云。他緣大乘覺心不生之二心可蒙眞言驚覺乎。答。此二心亦可有驚覺之義也。
　　疑云。若爾何諸教中不說他緣乘等之驚覺乎。答。顯教四心皆容蒙驚覺。但他緣覺心之二心是菩薩乘故。雖不驚覺行者可過之。所以不說之。一道極無卽佛智一分。若不蒙驚覺者。行者可留此。是故說教勅。說與不說非無其意矣。抑所以存他緣覺心之二重亦可有驚覺者。夫今宗莫問行者之淺深。隨在何之位分於所觀法門所得境界若心暫樂住者。諸佛定驚覺。若心實澄淨者。諸佛卽誘引。所以然者。凡眞言門意行者成事業必依三種力。所謂我功德力如來加持力及以法界力是也。行者觀心是我功德力。諸佛若驚覺若誘引是如來加持力。境界隨觀心是法界力也。三力必然方辨事業。不曾聞無本尊加力而行者自成。是故位位觀行必藉諸佛加持也。若爾住他緣覺心之二觀然欲進勝位之時。如來大悲加持力豈不驚覺此人乎。乃至地前淺位亦如是誘引驚覺隨應可有之耳。
　　尋云。他緣覺心之二心位如何。答（云云）。
　　問。就顯教修行人極鈍根者從何位入眞言何位分乎。答。依大日經意。初二僧祇是顯教行。此中初僧祇之滿心證寂然界理。然行者若昇證位必知有眞實道。所以極鈍者初僧祇滿心可入眞言道。若從證位入眞言者卽可入眞言證位。然今宗意以初地爲證位。故從顯行之初劫滿心入眞言初地也。
　　疑云。若言初劫滿心證寂然界理時入眞言道者。緣覺之果人亦必可入眞宗。先言彼人同證寂然理故。然緣覺乘人證應果之後不迴趣大道歸無餘涅槃。是諸教常途之判也。若爾寂然菩薩之同緣覺所證。何必見眞宗法界乎。況又若從初劫滿心入眞宗初地者。從同位入同位也。然顯教是淺道眞言卽深行。何從淺道初地入深行初地乎。況付顯教行如天台圓教行者。初住位證中道理。此人證理故卽可入眞言道。若爾從顯教初住可入眞言初地歟。寧雖從顯教之深位入密教之淺位。全不可從淺教之淺位入深教之深位。依之案經及疏等意。從顯教七地入眞言初地也。夫大日經意初二僧祇顯教修行定可至七地滿心。然於第三劫始說眞言行。就此第三劫。經第一卷說其行云。信解行地觀察三心（文）。疏第三釋此文云。此經宗從淨菩提心以上十住地皆是信解中行。唯如來名究竟一切智也（乃至）。觀察三心卽是因根究竟心。若通論。信解地則是初地○以此卽是菩提心爲因從二地以去增修大悲萬行○於十法界生根乃至漸次滋長至第八地以去皆名方便地（文）。是卽於第三劫行中更立眞言十地也。若爾非從第二劫顛行之七地始入第三劫眞言之初地乎。又經讃第三劫行云。無量智惠方便皆悉成就。天人世間之所歸依（文）。疏第二釋此文云。如王子始生。又已龍神兆庶之所宗歸。初發淨菩提心亦復如是。爲天人世間迷失正道者作大歸依（文）。淨菩提心是初地心也。然今云第三劫行者發淨菩提心。豈非指顯教八地第三劫行而爲眞言初地乎。加之大日經第二云。八地自在菩薩三昧道不得一切諸法（文）。疏第六釋此文云。此中應說初法明門三昧道。於上品中已說故不重言（文）。抄第六釋云。疏此中應說初法明門等者。通釋妨難也。謂此十地之中初地得初法明道故。上品云。此菩薩菩提心門名初法明道○其菩提心句在初品已明（文）。疏意言八地三昧道中應說初法門。抄意言此初法明門卽初地所得。此卽釋經所說八地三昧卽初地功德也。若爾非言顯教之八地卽當眞言之初地乎。是故從顯之七地可入密之初地也。又案十六重玄廢立。抄意以第六無畏爲八地已上。於第七重玄疏意言離垢地已去。然疏云。作十六重深淺不同（文此等釋如次上問答中出）。今以八地已上之無畏爲第六。以離垢地之重玄爲第七而作淺深次第。故知彼第六無畏八九十地者是顯教地位。卽當眞言初地。彼離垢地已去第七重玄者。是眞言第二地也。若爾可云從顯之七地至密之初地。何從初地入初地乎。答。凡今宗意顯教菩薩經一僧祇劫斷最初一重麁妄執卽證寂然理。以證理故如實見佛界矣。初聞教門時雖謂諸法皆空爲究竟。今證空理時方知此教不盡。譬如邊國婢人聞王城一門心謂無餘門。後入彼城內示知有餘門。此行者亦爾。今證理之一分時見有極無自性不思議曼荼羅等無邊佛界。所以必得入眞乘。但至緣覺同證彼理故亦可入眞宗之難。菩薩與緣覺雖同入寂然界。緣覺智解闇昧不如實知法界。菩薩惠觀明了能見眞性本有。譬如二乘天眼與法花六根淨中眼根雖同見一三千界色而六根淨之眼具見內外所有山林河海一切衆生業因果等如實知界中事二乘天眼所見闇昧故不如實知其中事。寂然之菩薩寂然之緣覺亦復如是。旣有明昧差別。何於佛界無如實見不如實見之異。況菩薩一阿僧祇間久熏修大悲萬行以成。其智惠萬行所成之證智豈不如實見佛界乎。緣覺遂與此異。何言證理之少分忽如實入佛界矣。是故勿相例妙覺致其難。次寂然菩薩迴心入眞乘初地者。此人所斷煩惱卽與眞言初地齊（此義如第四門百六十心斷位記）。故可入初地。又初地是眞宗證位也。今從證位不轉入證位。與住不證之下位乎。從同位入同位。其理極成。何強可求轉住下位之義乎。次今宗意不許顯行菩薩十住見理。然天台宗圓人初住證中道者。尚是過分之談。豈順實行乎。凡學顯教之人師多判初住證理。皆是任解釋於胸臆失文證於聖教。彼仁王般若入理般若名爲住之文。又花嚴經初發心時便成正覺之說。地持論種姓菩薩六入殊勝無始法爾之釋。雖取此等爲其證。而所成彌招難。非敢正直之誠證。若經論無其說者。誰許馳情之人言乎。所以勿取彼辭責此宗次大日經意。付三祇行初二劫是顯教行人者。且教道門談也。卽非實行之說。疏第六云。如上所說一生補處及八地三昧是約教道法門作如此說耳。然祕密乘人○從初發心時卽具行大空三昧（文）。此文心云。菩薩入第八地時證眞言大空三昧者。是教道門說也。若依實行言之。從初發心證大空（初發心者初地也。此義如第十七門菩薩證理中記之）。故知三瑜祇行是約教道也。又疏第二云。然此經宗從初地得卽入金剛寶藏。故花嚴十地經一一名言依阿闍梨所傳皆須作二種釋。一者淺略釋。二者深祕釋（等文）。意云。顯教所說十地實無顯教修行之人。所以第二劫之初至歡喜地時一切皆入眞言寶藏。故於花嚴所說十地亦成有深祕也。又疏第七云。若到修行地授不思議果。此修行地卽是淨菩提心初法明門○此菩薩於百字明門中各見蓮花胎藏曼荼羅世界海（文）。此亦云菩薩到初地者必定見曼荼羅海會也。故不可有至顯行七地然後入眞言初地者。若言顯教第二僧祇後始入眞言初地者。法花儀軌云。現生則入初地頓集一大阿僧祇福智資糧（文）（五祕密輒說同之。具如次上問答中出之）。旣言集一阿僧祇劫行則入今宗初地。若二大劫至者豈不違此文乎。又疏意釋今宗十地引顯教說成之。知顯密十地淺深不別。故疏第二云。此經宗從淨菩提心已上十住地皆是信解中行如花嚴中初地菩薩能信如來本行所入信成就諸波羅蜜（等文具出十種信。是六十花嚴第二十五說也）。又云。初地菩薩得此虛空無垢菩提心時。自然於十無盡界生十大願乃至滿足百萬阿僧祇大願（文）。是花嚴經第二十五說初地功德之文也。又釋十心無邊智生引花嚴十大願文。如是非一也。疏又云。菩提心爲因從二地已去增修大悲萬行。卽是無盡大願。於十法界生根乃至漸次滋長。至第八地已去皆名方便地。佛性論云。八地已上境界皆同。但約方便爲階降耳（文）。佛性論第四云。言究竟者。八地已上見境皆同。無更別境所未見者。故名究竟。但方便由有淺深故。諸地爲別故分別（文）。是卽引佛性論文證八地已上方便爲究竟義也。旣以顯教十地之說卽成眞言十地之德。若顯密所說別位者。豈言如是乎。故顯之初地卽密之初地。乃至顯之十地卽密之十地也。然所說功德盡與不盡爲異耳。但第三劫行中信解行地有十地者。經所說之信解地正於八地已上論之。故疏第二云。卽是初入此信解地。是後越百六十心一重細惑名度三大阿僧祇劫也。行者初觀空性時覺一切法皆入心之實際。下不見衆生可度上不見諸佛可求爾時萬行休息謂爲究竟（文）。此卽指八地爲信解地也。言斷極細妄度三僧祇劫故又云不見衆生諸佛萬行休息。卽與八地三昧道之釋同故（八地三昧之釋如下出之）。然疏主。廣探實義言信解亦可通初地已上。故疏云。若通論信解地則是初地（文）。又云。若通論信解地則初地爲種子（文）。兩處示若通論之辭。意顯正八地爲。信解也。不爾如何云若通乎。故信解行之十地者非是第三劫中別說眞言十地。若夫獨眞十地者。何釋初地信解義引花嚴所說之初也文乎。次釋經第三劫菩薩天人世間之所歸依之文言初發淨菩提心爲天人世間作大歸依者非疏意。至第三劫立初發淨菩提心。夫經於第三劫菩薩說爲天人歸依。是教門之說故也。疏初發淨菩提心爲世間歸依者。付實行作釋。謂諸菩薩初入初地淨菩提心時皆修眞言行普爲天人歸依。然經是教道說故於第三劫說眞言行而云爲世間歸依也。教門與實行意異。所以不可云第三劫立淨菩提心矣。次釋八地三昧道此中應說初法明門者。非言八地三昧卽初法明門。夫八地三昧者是眞言八地也。經第二云。一生補處菩薩住佛地三昧道離於造作○八地自在菩薩三昧道不得一切諸法（文）。疏第六釋此中一生補處三昧云。此是最上灌頂。故先明之。如餘經所明此是一生所繫菩薩。從此上生兜率夫宮。次紹佛位。故名一生補處也。今此經宗。言一生者。謂從一而生也○至第十地滿足。未至第十一地。爾時從一實境界具足發生一切莊嚴。唯少如來一位未得證智。更有一轉法性生卽補佛處故名一生補處。此是究竟發菩提心。於一切三昧道中最爲牢強。進入佛道故云住佛地三昧道也（文）。此文無諍言一生補處三昧是眞言第十地也。然次下釋八地菩薩三昧道云。如上已說十地道。若次第而進當說佛地。若漸下者當說第九地。何故說八地耶以一切菩薩初度第七地時。上不見諸佛可求。下不見衆生可度。謂是住大涅槃。出萬行休息。爾時十方佛以此三昧道發起其心得度菩提心難地。是故別說從此進入九地中。無別從此過患難故不須別說（文）。成眞言十地一生補處之次說八地三昧之所由是豈非同類之地位。若爾八地三昧者亦眞言第八地而非顯教八地。如何云八地三昧卽眞言初地。但疏此中應說初法明門者。經具緣品說諸三昧道中已說十地三昧八地三昧。此中亦應說初地法明門三昧道。雖然於初地三昧道上住心品已說故不重言也。疏并抄釋意如是。何言釋八地三昧卽初地法明門乎。次第六無畏八地已上第七重玄離垢地已去者。抄第四釋云。漸次證入而有二種。初約六無畏從因至果以爲漸次。後約十地從因至果以爲漸次。二門併彰物有十六。非次第修行經十六位也（文此義具如次上問答并第十六門六無畏位分中記）。但難中言顯教八九十地當。眞宗初地全不知其謂。夫以顯教三地爲眞言一地。有何文理乎（此中問答分別具如第四門百六十心斷位記）。
　　疑云。法花軌等初地集一大僧祇福智者。直付眞言門行論之。若從顯教修行入者可言初地集二大僧祇福智或又觀智軌等是別部意也。何以彼說准知胎藏乎（五祕密輒金剛頂部觀智軌雜部也。是依弘仁所進目錄意）。答。三大僧祇行唯是顯教所說也。若眞宗意。乃至一生成佛。何用僧祇劫。故儀軌等頓集阿僧祇劫福智資糧者。言顯行菩薩大劫間何修之福德智惠。今眞言門行者昇初地時頓集之也。何存顯密二道俱立僧祇行乎。次至言金剛胎藏兩部意別以五祕密軌等說不可准大日經意。全不得宗意也。兩部雖異旨趣是同。若金界有明說者胎藏何不准之。若夫強言兩部意別者。兩界相望可有淺深乎。若兩部存淺深者大違諸教意。豈不墮謗法罪乎。設許有淺深者。胎藏部可深。初地集二大僧祇福智故。金剛部可淺。唯言集得一僧祇福故。然大師受法前受胎藏灌頂後入金剛界職位。從深行至淺教。寧入壇修行之次第乎。故故兩部淺深義其言甚失旨耳。
    有義云。顯教三阿僧祇行之後始入眞言初地（云云）。此義意非無所依。五祕密軌云。超越二乘十地○證得初地（文）。又大日經疏第二云。初發淨菩提心爲天人世間作大歸依。若常途諸論所明。證此心時卽名爲佛（云云）。卽依此等文成其義也（此義正否如第二十九門顯密二宗地位對當中具判）。
　　有義云。顯教三僧祇行之後始入眞言地前初心（云云）。此義依十住心論第八第九釋成之也（此義是非如第三十門顯教至極爲眞言入道初門中記之）。

祕宗教相鈔第三

　　大日經三瑜祇行顯密料簡第二。
　　百六十心本惑唯取五鈍簡五利第三。
　　百六十心斷位第四。
　　六十心三妄執中攝不攝第五。
　　淨菩提心并信解行位料簡第六。
　　大日經所說菩提心爲因大悲爲根本等三句料簡第七。
　　胎藏界三重曼荼羅分別菩提心大悲方便三句第八。
　　胎藏界曼荼羅中中臺外別說觀音院等第九。
　　胎藏五佛相當因行證入方便究竟五位第十。

　　大日經三瑜祇行顯密料簡第二。
　　問。大日經說三劫瑜祇行。爾者今此三瑜祇者爲祕密乘教修行爲當如何。答。疏第二云。統論三劫始終作寶珠譬喩。猶如有如意寶在石朴之中。以世人不識故棄在衢路之間與瓦礫無異。然別寶者見有微相纔彰於外卽便識之。先用利鐵鐫去鈍石。旣近寶玉其石漸軟。復以諸藥食之使鑛穢消化。而復不傷其質。爾時麁垢已除尚有細垢。旣洗以灰水磨以淨疊而瑩發之。旣得光顯置之高幢。能隨一切所求普雨諸物○諸佛菩薩亦爾。久已證知親從一毫之善自致大菩提道。是故鑑彼情機卽大歡喜方便誘進令受三歸。如前已分別說譬如收彼頑石置在家中。次以三種三心拔業煩惱根無明種子如以利鐵開鑿去其麁鑛。次觀無緣乘法無我性如漸至軟處以藥物消化而不傷之。次生極無自性心如灰水瑩拭使極光淨。爾時生於佛家名置在高幢雨種種寶。以此因緣故堪受世間廣大供養也。若行者直從眞言門得見心寶。如仙人呪術以神力取之。雖巧拙難易不同而獲寶終無異路（文）。以三種三心拔業煩惱根者是初劫行。觀無緣乘法無我者是第二劫行。生極無自性心者是第三劫行。然以寶珠譬顯此三劫行時。初劫行譬利鐵二劫行類以藥物消化。三劫行同令光珠淨。故知初二劫是非祕密乘行。第三之一劫唯是今宗所行也。又若行者直從眞言門等者。是顯頓機人從初心行眞言門。故三劫行說從顯入密之次第耳。
　　疑云。凡今經毘盧舍那如來住廣大金剛法界道場對虛空無垢等內證祕密大眷屬說如來自證究竟圓滿祕密一乘。所以三祇所行併可談眞言道門。何以初二劫云顯教修行。若爾今經所說帶權。豈可如來實證耶。答。疏次下云。故此經從淺至深廣明心相。皆爲開示菩提心本末因緣（文）。又大師三昧耶戒序云。若有上根上智人欲行如是法早歸自心本宅。先須簡知乘之差別。欲簡知此乘優劣。非是凡夫二乘及十地菩薩所知境界。但依如來所說知之耳（文）。今如來爲令上智人簡知諸乘之差別義趣方作此說耳。又疏上釋第二劫行畢云。然上來原始要終發自一毫之善以至於超度人法有無二障。雖宗極炳著轉妙轉深由猶是對治心外之垢尚未開此心中祕密種種不思議事。從此已後方乃說之。若不作如此對辨。則常情各翫先習不能覺其微妙也（文）。心云。若不擧顯教行言祕宗初門者。顯教修行菩薩各以己宗爲眞極遂不能歸今教。故初二劫示權教行令諸乘人歸入今教也。
　　百六十心本惑唯取五鈍簡五利第三。
　　問。疏第二釋百六十心本惑云。由有無明故生五根本煩惱心。謂貪瞋癡慢疑（文）。根本煩惱有十隨眠。何取五鈍惑簡五利煩惱耶。答。疏次下云。所以不說五見者。以屬見煩惱多在六十心中也（文）。心云。今宗心。薄地凡夫所起煩惱凡有百六十心。具分別有無量品惑。此皆初僧祇所斷也。付此麁妄執案起惑本末。根本無明天迷法界理集起生死。以此爲種子次起執我心。從此執我心起貪等諸惑。付此諸惑中以貪等五鈍惑爲根本。以餘惑爲支末者。貪等五種所緣尤廣故云本。五見煩惱所緣稍狹故云末。謂一切順境爲貪所緣一切違境爲瞋所緣。故一切色心等諸法若貪若瞋所緣也。一切諸法不出順違二境故。於生死諸法不見其過患。於涅槃妙理不見其功德。皆是癡煩惱也。故此亦以有爲無爲諸法爲所緣。於一切諸法不生決定智是疑煩惱也。故疑亦通諸法起之。付慢煩惱中有恃我而所起慢。此云我慢。此慢所緣寬狹卽與我倒齊。亦有不依我而所起慢。謂慢過慢等是也。故慢煩惱所緣從我見廣。然五見中我見所緣尤寬廣也。慢旣勝彼。所以可云所緣寬通。付此五鈍惑成百六十心時。初再數爲十者。約所緣境貪分二種。謂貪心無貪心。乃至疑分二。謂疑心決定心也。故成十。此中貪心者愛一切生死順境。無貪心者不樂一切善法。是貪染法故不好善處也。乃至疑心者疑一切善惡。決定心者一切行隨人教命而無正惠觀察也。此卽知我有疑心之過還信無義之教。是亦疑所致也。又由疑道理說信無理教。故疑攝耳。次第二再數成二十者。於貪心亦分二。謂緣色貪緣心貪也。無貪心亦分二。不求有漏善不求無漏善。乃至疑分二。謂緣色疑緣心疑。決定心亦分二。謂信無理苦行信無理樂行等也。故成二十。次第三再數成四十者。付上所成二十惑色貪分爲二。謂緣我所之境色貪緣他所有之色貪也。緣我所境時卽起身見也。如是等卽身見云貪之末惑也。心貪分二。謂愛自持戒心爲眞道。愛他無色界衆生心爲涅槃如此等卽戒取見取云貪未惑也。乃至信無理苦行分二。信無理樂行亦分二。故成四十。如是五度數之故成百六十心。若廣數卽成無量心惑。於此中若順境上所起惑一切皆貪所引也。付此貪所引若我所有法上所起皆是身見所引也付此身見所引若取法常住相所起惑皆是邊見所引也。如此從廣至狹如次成本末。是故以五鈍爲根本。其五見在六十心中不云根本也。於違境等分別亦同也。又義云。於五根本煩惱五返數之成百六十心。然此百六十心有三重。謂麁細極細也。麁妄初劫斷細妄第二劫斷極細第三劫斷。然初劫遣我倒而證無我畢。其後第二劫中所斷百六十心若以我見等諸見爲根本者其義何成。我見初劫斷故。況第三劫所斷百六十心乎。故抄第三云。後二劫中唯斷法執（文）。又云。諸煩惱勒爲三重。麁細極細。麁通我法細與極細唯約法執（文）。故以五鈍惑爲根本成之。五見在初劫所斷六十心中不云本惑也。若依此義。且爲三劫所斷百六十心同成作此釋。理實初劫所斷惑以見爲根本無失。
　　疑云。付初義若言五見在六十心中是末惑者。貪等五鈍亦在六十心中故。經列彼心云。貪心無貪心嗔心慈心癡心智心（等文）。貪等旣亦在六十中。何以此心爲根本煩惱乎。答。疏云。以屬見煩惱多在六十心中者。非五見在六十中爲所由成末惑義而簡貪等五鈍。雖十使俱根本煩惱。今取貪等五鈍爲本惑。而不出身見等五利者。五鈍所緣境尤廣。五利所緣境稍狹。以所緣廣名本惑。於所緣狹稱末惑（如此義上成也）。良言以五見是貪等之末惑在六十心中卽不闕減根本十使也。此卽顯貪等五種在六十中爲根本身見等五亦在六十中爲未惑耳。雖言屬見煩惱在六十心中。而不言貪等五種六十之外。所以此釋意爲在百六十心中五見亦有之義。此見在六十中爲所由也。
　　疑云。五見所緣狹故不爲本惑之義不明。夫一切凡夫所起惑皆以我見爲本。故疏二云。度世間六十心離我倒所生三毒根本（文）。此文六十心諸惑皆云我倒所生也。又我見是數起之惑衆生恒起之。豈以恒起之染汚不爲諸惑之源乎。例如貪等數起煩惱爲諸惑本。若爾何以我見不云本惑矣。又邪見遍謗生死涅槃因果。爾者有爲無爲諸法何物非彼所緣。一切法不出因果二門故。若以所緣廣言其本惑者。身是邪見豈末隨眠耶。答云。凡夫所起一切煩惱雖皆從我倒生。而我見所緣非遍緣一切。謂於無爲無漏法衆生計之不爲我我所故。於貪等五鈍今宗心一切爲所緣。不同小乘薩婆多宗等云貪等非無漏緣惑。謂貪瞋緣無漏爲順違境。慢緣無漏爲卑慢境也。故以貪等爲本惑無失。但一切煩惱從我見生者。如薩婆多宗遍行因雖苦集諦下惑爲滅道及修道煩惱遍爲因。此宗亦爾。一切煩惱皆從我執起。所以云度六十心離我倒所生三毒。雖然非我見同緣諸惑所緣。又我見雖數起煩惱而非所緣遍。貪等衆生數起之亦是所緣遍。是故一切煩惱無依此力而不生。然何例貪等二義俱具難我見亦可爲諸惑本乎。次邪見雖遍緣漏無漏諸法而非數起惑故不爲本也。邪見衆生多不起之。何云依此力發餘惑耶。邊見等三非所緣遍。非數起煩惱。是故以五見不爲根本隨眠。其意是深耳。
　　尋云。疏云。以屬見煩惱多在六十心中也（文）。爾付六十心中以何等心爲見惑耶。答。疏第二云。第六云何智心謂順修殊勝增上法者。謂是人於種種所說中皆以智簡擇此勝此劣此應受此不應受。取其勝上者而彼行之。卽是無癡相也。然道人之法非智力籌量所能及之。唯信者能入耳也。是故觀察世智辨聰難是彼對治（文）。此心付相顯言之。見惑二取所攝。謂淺智簡擇必有謬失。是故制之。此謬失中豈不起劣法謂勝非因計因之心乎。又推實而通論。廣可五見攝矣。又云。第十六云何阿修羅心謂樂受生死者。阿名爲非。修羅名天。以其果報似天而行業住處不同故以爲名也。此知有解脫之行。但深樂生死果報快樂不能進趣若行人有此相貌當知名修羅心。亦由先世曾生此趣故有此習也。觀察無常苦等是彼對治（文）。此心見取所攝也。於生死劣法深樂著之故。又云。第四十八云。何迷心謂所執異所思意者。如人迷故意欲向東而更向西。此人心亦如是。意欲學不淨而反取淨相。自謂。我今修不淨觀。若修無常無我時反行常我倒中。謂我今修無常無我。由心散亂故使然（文）。此心中具可有五見。如取骨鎖之淨相反起貪心者謂我已不淨觀熟。是劣謂勝之見取非因計因之戒取攝也。行常我倒中是身邊見攝也文雖無之理可有邪見。又云。第四十九云何服毒藥心謂順修無生分法者○如人中毒悶絕轉趣死地無有生分。此人心亦爾。不生善心亦不生惡心。乃至一切心不能生起。但任運而行漸入無因無果中故名無生分法（文）。此謂邪見也。又云。第五十云何羂索心謂一切處住於我縛爲性者。如人爲羂索所縛乃至手足支節不得動轉。此心亦如是。墮於斷見我縛之中（文）。此心身邊二見其義顯也（五見證文雖不限于此。恐繁不載之）。
　　百六十心斷位第四。
　　問。今宗意以三妄執爲所斷煩惱。爾何位斷之耶。答。大日經第一云。越世間三妄執出世間心生（等文具如經）。疏第二釋此文云。若以淨菩提心爲出世間心。則是超越三劫瑜祇行。梵云劫跛有二義。一者時分二者妄執。若依常途解釋。度三阿僧祇劫得成正覺。若祕密釋超一劫瑜祇行卽是度百六十心等一重麁妄執。是名一阿僧祇劫。越二劫瑜祇行又度一百六十心等一重細妄執名二阿僧祇劫。眞言門行者復越一劫。更度百六十心等一重極細妄執得至佛惠初心故云三阿僧祇成佛也。若一生度此三妄執則一生成佛。何論時分耶（等文）。抄第三釋云。疏若以淨菩提心等者。若言不定之意。此有二義。謂若以淨菩提心爲出世間心。卽是超越三劫。瑜祇之行則出世間心生。出世間心生卽是淨菩提心。此心出於一切世間故。若以佛惠初心爲出世間心。卽是三阿僧祇劫成佛亦名出世間心生。今言三阿僧祇劫卽三種妄執。行者若一生越此三妄執卽一生成佛。何見有時分耶。故云若以等（文）。此釋心云。於三妄執斷位疏心有二義。謂疏若以淨菩提心等者。若以初地爲出世間心。是卽地前斷三妄執也。若依此義可言經所說三瑜祇行皆是地前所行也。疏梵云。劫跛有二義等下第二義。若以佛果爲出世間心。卽三妄執至第十地盡之。疏心付第二義釋經始終也。於此義上言三妄執斷位者。抄第二云。今約因中具有麁細極細三重妄執障翳菩提。卽以地前祕密方便越初劫一重妄麁執名離一切障出世間心生。見心明道時淨菩提心始得顯現如是練修至八地時越第二劫一重妄執名離一切障。其菩提心逾勝逾增更益方便乃至金剛道中越第三劫極細妄執名離一切障。其菩提心與如來等。此位但有四分之一佛地之障存焉○得至八地。細妄雖斷極細者俱。衆寶磨瑩後倍於前。至金剛定越極細妄執。唯佛地障解脫道斷故。此乃四分之一最後微垢也（文）。此釋心云。地前唯斷麁妄執。其所以疏第二釋初劫行云。依常途解釋是菩提從發心已來經一大阿僧祇劫方證如是寂然界。今祕密宗但度此一重妄執卽是越一阿僧祇劫（文）。是卽顯教菩薩經一僧祇劫斷麁妄執證寂然界。然法花儀軌云。若能專注無間修習。現生則入初地。頓集一大阿僧祇劫福智資糧（文）。故知眞言初地雖一僧祇劫所斷麁妄執證寂然界。又五祕密軌云。以不思議法能變易弟子俱生我執種子○於見聞覺知境界人法二空執皆悉平等現生證得初地（文）。俱生我執者是麁妄執。人法二空者初劫菩薩所觀也。人法二空平等斷俱生我執。證初地者。豈非斷麁妄入初地乎。旣地前唯斷麁妄。故知第二第三妄執定地上所除也。付此中所以知細妄盡七地極細斷八地已上者。疏第六云。菩薩初度第七地時。上不見諸佛可求。下不見衆生可度。謂是住大涅槃於萬行休息。爾時十方諸佛以此三昧道發起其心（文）。此文言菩薩入第八地住著寂滅涅槃蒙諸佛警覺也。故抄第六釋此文云。至第八地住於法愛貪著寂滅。爾時十方諸佛以七事勸（文）。然又疏第二釋第三劫行云。行者初觀空性時覺一切法皆入心之實際。下不見衆生可度。上不見諸佛可求。爾時萬行休息謂爲究竟○爾時十方諸佛同時現前而勸喩之（文）。以上所引文准思。此釋心定是叙第八地行相也。以二處文案之。第三劫所斷極細妄執八地已上其義旣顯也。此付頓機人從初心直學祕密乘作此言。故抄云。卽以地前祕密方便越初劫一重。若非頓機人者。何云地前祕密方便。若付漸機人從顯教入眞言爲論者。顯教修行菩薩一阿僧祇劫間但觀人法二空斷一重麁妄執證寂然界。此人莫問利鈍若昇此位必定入祕密乘。夫證寂然界如實見佛界故。凡初聞教門時雖說諸法皆空以謂究竟。後證其空時卽知此教不盡。譬如邊國婢人聞王城一門心謂無餘門後入彼城內方知有餘門。此行者亦如是。今證理之一分時見有極無自性不思議曼荼羅等無邊佛界。此人機熟故十方諸佛現前警覺勸喩令發其心。於此入祕密乘○者是證初地心也。此人所斷煩惱與眞言初地等故。亦旣證理故。若未經僧祇劫數未盡麁妄執而根熟故迴入祕密乘者隨應契地前心。所斷未及初心又未證理。故又儀軌等云。初地頓集一阿僧祇福智故於第二瑜祇行只是教門說。實無其行人。其教者謂楞伽深密般若等經瑜伽唯識中觀等論也。彼教所談以細妄執分齊爲所斷障。不及極細妄執。故取而爲第二劫行也。
　　疑云。若初劫滿心入眞言初地者。何疏釋第二劫云心主自在文云心主自在明卽是淨菩提心（文）。淨菩提心是初地也。而至第二劫初云明淨菩提心。知初劫尚可是地前心。又疏第一云。法明者以覺心本不生際其心淨住生大惠光明普照無量法性見諸佛所行之道。故云法明道也（文）。法明道者是初地得益也。故抄第六云。十地之中初地得初法明道。故上品云。此菩薩菩提心門名初法明道。謂以覺心本不生際其心淨住生大惠光明見諸佛所行之道。故以爲名（文）。以第二劫覺心不生初定初地德。何今云初劫心內卽入地上乎。次若第二劫行是教門無其行人者。何經說第二劫行云如彼往昔如是修行者觀察蘊阿賴耶（文）。疏釋此文云。隨順往昔諸菩薩修學觀蘊阿賴耶（文）。旣云有往昔行此法之人。豈云有教無人乎。又以初僧祇關證寂然界行畢。若第二僧祇他緣大乘覺心不生二心唯有教無人之說者。說此二心之意爲有何所由。依此教門遂無發心修行之人故。所以有教無人其旨難依用。如何。答。先以云心主自在覺心不生是淨菩提心初法明道難初劫滿心入初地之義。全不得義意也。誰言初劫滿心卽初地心。夫初僧祇行圓滿證寂然界時契理之一分故。依此證解勢力卽如實見不思議佛界。以此如實見之心卽屬第二劫行。指此心卽云初地也。故證寂然界心是入初地之無間道。非謂此心卽初地也。彼他緣大乘覺心不生是第二劫行。屬初地已上心。所斷妄執是地上障故。故指彼心之始云淨菩提心初法明道也。次以第二劫行云有教無人者。初劫行滿入初地心義上旣成畢。然今宗心。初地已上齊是祕密乘行全無雜餘乘行。以虛空無垢心名初地故。而彼無緣乘心覺心不生之二道許顯教分齊而非密行故。更無其行處。所以知唯教門無實行。今唯教無人者。依大日經且說漸次行作言也。謂此經心。以聲聞緣覺及證寂然菩薩行說初劫。此行分齊唯斷麁妄執故。以他緣大乘覺心不生說第二劫此教所說能談細妄執之能治分齊故。此教中雖能治麁妄執今讓其功於證寂行。所以云第二劫也。以眞言乘行爲第三劫。雖兼治三妄。前二讓顯教行故也。但依此次第者。第二劫有教無人也。理實初地上行皆是密行故。若夫從初心聞他緣乘教觀蘊阿賴耶。習緣生中道之人者經一阿僧祇劫斷麁妄執一重障方證其理。此位必定入眞言初地。旣證見理故。故於第二劫行唯是有教無人也。從初心聞覺心不生教。發心修行人亦如是。但此二宗所說緣生中道與不生生際二門唯談今教第七地菩薩行爲其至極謂爲佛智也。八地已上行更非談說境界故。以七地已前障開彼所斷也。今案佛意。爲聞寂然界理可發心修行之機說人法二空談地前分齊。若爲聞他緣覺心二門可發心修行之機示中道不生理。教七地已前所行故。如來教門非無其利耳。又疏隨順往昔諸菩薩修學者。約地前位教行俱有作此釋故無失矣。
　　問。初地已上皆是密行無顯教修行人不明。金剛王菩薩儀軌云。我今愍念○不知此祕密瑜伽速成佛法於三大阿僧祇劫忍諸苦行不至無上菩提。我愍是故於金剛頂百千頌中略說○三摩地念誦儀軌（文）。此文言爲三無數劫中徒修諸苦行而不證眞宗究竟界德之人愍念說此三摩地法也。旣於後二僧祇許顯教修行。何云初地上行無顯路乎。加之大師二教論上云。如來變化身爲地前菩薩及二乘凡夫等說三乘教法。他受用身爲地上菩薩說顯一乘等。并是顯教也（文）。旣云。爲地上菩薩說顯教法門。若地上唯密行無顯行人者。豈爲彼地菩薩說顯教一乘乎。答。所出難之金剛王儀軌是示顯密之勝劣教訓漸人之根機也。謂今宗意不久勞多劫行乃至一生成佛。然顯教發心人遠期三僧祇耶之時劫廣仰百千萬億之苦行。爰大士愍此人趣多劫行遠滯佛道故。授速疾之法勸頓證之道也。行人實雖在初劫之內。大士見此人期三劫之行。所以云三大阿僧祇劫忍諸苦行。非後二僧祇中有其行耳。次二教論意爲地上菩薩說顯教一乘者。卽指華嚴等經也。彼經盧遮那佛他受用身對普賢金剛藏等地上大士所說一乘故。但彼經非實爲化普賢金剛藏等深位說此顯教法門。只是爲引初發心人而以高行衆爲對揚也。故十地論淨影義記第一云。他方菩薩何故來此。來集之意汎釋有三。一自爲故來來此佛所爲歎供養請法故也。以於此佛有宿緣故。二爲他故來。所爲有二。一者爲於彼土衆生引來至此供養請法。以彼衆生於此佛所有因緣故。第二爲於此土衆生引令供養敦厲求法請佛久住勸說利益威拔物苦說法以潤勸捨惡界導生淨土以如是等利益此衆故來至此（文）。爲引淺近漸機深位來爲聽衆。若爾對地上說顯教有何怪乎。理實非普賢等地上菩薩唯知顯教而不知祕密藏故說此教矣。
　　疑云。言華嚴經爲引地前淺位招地上爲對揚者。卽以教主舍那可云地前能化。然舍那是他受用身。豈不違言變化身化地前他受用化地上乎。答。梵網經太賢疏釋凡夫見舍那云。盧舍那身雖非凡境加力見聞接衆而至（文）。二教論等地前凡夫變化身爲能化者。住地位分齊作此釋。非望加力。或又雖不藉聖加力。地前示見他受用身。故嘉祥法花玄論第九釋法花得悟之聲聞云。昔在花嚴座有類盲聾。今悟一乘方得淨眼故見舍那。又化菩薩名爲舍那。今成菩薩。云何不見（文）。聲聞初入一乘。其位在十信言是人見舍那。豈非所成立之明證乎。但今地前變化者且爲顯地位階級隱地前所見之劣受用身只關變化身佛耳。
　　六十心三妄執中攝不攝第五。
　　問。疏第二釋麁細極細三重妄執畢云。然就第一重內最初解了唯蘊無我時卽名出世間心生也。度世間六十心離我倒所生三毒根本名越三妄執也（文）。爾大日經所說貪等六十心爲百六十心內爲當外耶。若是外者。凡今宗意言所斷煩惱不出三重百六十心。然以貪等六十心言此外者。爲何煩惱。若是可云見惑耶。若可云見道以前所斷耶。如是等分別所未見也。若依之百六十心內所攝者。何疏言最初解了唯蘊無我時度世間六十心離我倒所生耶。旣云最初解了度世間六十心。然百六十心一瑜祇行所斷也。知眞言行者初生陰上無人解斷六十心麁品惑畢後觀人法無性盡百六十心麁妄。加之疏釋付貪等五鈍分別百六十心而非五見云。以屬見煩惱多在六十心中也（文）。旣以屬見煩惱在六十中爲其所由即成非百六十心之本惑。爰知六十心非是百六十內之心。爾者如何。
　　答。疏云。然就第一重內（等文）。此心云。付第一重麁妄百六十心內又開出三種三妄執。謂貪嗔癡三妄根境界三妄業與煩惱株杌無明種子三妄也。貪等三妄斷六十心時卽離之。此則最初所斷故言最初解了等。何是言百六十心外乎。夫百六十心之言其心非限此數。故疏第二云。五根本煩惱初再數爲十。第二再數成二十。第三再數成四十。第四再數成八十。第五再數成一百六十心（等文）。又云。若更約上中下九品等乃至成八萬塵勞。廣則無量（等文）。故百六十心者。且從根本五便出生諸惑時五度數之所擧之名也。若廣成八萬。若盡成無量然初僧祇所斷中有此無量品惑。今以貪等六十心何言非彼無量品惑所攝。若言無量品所攝者。卽可云百六十心所攝。百六十心言意顯無量故。凡自初心至一僧祇滿。所斷惑品總言第一重麁妄執。所以初劫所斷惑何物不攝之乎。思可悉之。但疏以屬見煩惱多在六十心中者。根本十隨眠中唯取貪等五種爲百六十心之本惑。此中不入五見。若爾五見可非妄執所攝。若言五見非妄執者。大招過難。今爲遮此疑卽言屬見煩惱在六十心中。此卽顯五見爲貪等之末惑尚在百六十心之中也。非爲成五見百六十心所不攝之義言屬見煩惱在六十心中。若如所難者。可言諸屬見煩惱皆非百六十心所攝。若言百六十心中無諸見者。誰許此言乎。又若言六十心之中之心卽非百六十心者。彼六十心中列貪心嗔心等。爾者貪等五種可非百六十心。疏旣以貪等爲根本成百六十數。知六十心皆是百六十所攝矣。
　　淨菩提心并信解行位料簡第六。
　　問。大日經第一云。此菩薩淨菩提心門（文）。又云。信解行地觀察三心（云云）。爾指何位云淨菩提心及信解行地耶。答。經云。淨菩提心門名初法明道（文）。疏第七云。若到修行地授不思議果。此修行地卽是淨菩提心初法明門。例如聲聞見諦以後復入修道位也。此菩薩於百字明門中各見蓮華胎藏曼荼羅世界海○此瑜伽者能不起于座悉至如是諸佛會中。亦能次第詢求諸善知識故云初地菩薩化滿百佛國也（文）。疏第二云。從淨菩提心已上十住地皆是信解中行。唯如來名究竟一切智地如華嚴中初地菩薩能信如來本行所入○故名信解行地亦名到於修行地也。觀察三心卽是因根究竟心。若通論信解地。則是初地菩薩得此虛空無垢菩提心時自然於十無盡界生十大願（等文）。疏第七云。成就悉地者。謂住菩提心也○入修行是住信行地也。次昇於地位謂越世間五神通（等文）。此文初地云淨菩提心及信解也。疏第二云。學摩訶衍人初得出世初心○卽可神本不生度無量見網淨菩提心少分增明（文）。此心於地前初心立淨菩提心也。安然和尚教時義第四叙有人意云。淨菩提心是天台初住也（云云）。又云。實是淨菩提心以上四十二地中一一三心一一十六大菩薩（云云）。此意亦於初住立淨菩提心也。淨菩提心已上四十二地者指初住位爲淨心故。此卽依上疏之釋也。
  　疑云。疏第二云。當思惟此一切智信解地（文）。是言一切智卽信解地也。故經第一云。如來信解遊戲神變（文）。又第四云。諸如來印從如來信解生（文）。又第五入曼荼羅位品云。宮室殿堂意生之座如來信解願力所生（文）。以此等文故知於一切智地有信解之號。若爾信解地之稱可在如來位。何因地立此名乎。答。疏思惟一切智信解地者。擧一切智與信解地之二地也。非謂一切智卽信解地。但至經云如來信解遊戲神變文。疏第一釋云。信解者始從眞正發心乃至成佛於是中間通名信解地○能以善巧三業普悅衆心故此騰躍卽名遊戲如是遊戲卽是菩薩自在神通（文）。此文心從初地眞正發心乃至成佛已前。於是中間十地通名信解地也。更非兼佛果言信解。若信解之名至果位者。何於一具文中遊戲神變之言唯釋菩薩自在神通不關果位乎。但如來信解者能生如來智之信解地故作此言也。非謂如來卽信解。故疏第二云。十住地皆是信解中行唯如來名究竟一切智地（文）。此卽信解與究竟別論意也。次至從如來信解生等文。鈔第九釋云。問前云初地乃至十地名信解地度於信解方成如來。何故此云從佛信解生耶。答。前據因稱。此言果德。以前經云如來信解遊戲神通。豈因相耶。又信解者謂如來昔因信解願力故今至果位。酬因起用也（文）。心云。信解地者唯於因位而論之。但經從如來信解生等者。於果位且立信解之名。謂依因位信解地願力故今得果德。酬因行起果用故果從因云如來信解也。卽又信解已下釋佛果又有信解名之所由也。非別解耳。又云。如來信解未必果位之稱。故疏十三釋大惠刀印云。身見俱生之類卽是垢也。今斷是垢竟未休息更有勝法。謂除是垢已當生如來信解。此義如最初解。如來信解謂是何法。謂無貪等善根也（文）。斷俱生身見生如來信解者。是生因位功德云如來之信解也。我見等是初僧祇所斷故。初劫斷身見生無貪等善之如來所讃法言生如來信解。非指果位名信解地矣。又義云。信解地者又通佛果位也。其理如難者所出文是也。演密抄意許果位有信解之名卽此意也。若依此義。疏第一如從眞正發心乃至成佛於是中間通名信解地者。佛地亦云信解也。但遊戲卽菩薩神通者。經文旣云如來信解遊戲神變。誠以神變屬佛果之義是有文證而無諍。今疏主亦成通因地之理所以云菩薩神通。雖然非遮果位之神變。次又疏第二云。十住地皆信解中行唯如來名究竟一切智地者。是顯因位唯信解而非究竟智也。何不許如來有信解亦究竟乎（信解地說文料簡如第一門第三瑜祇行之解釋中具記之）。
　　大日經所說菩提心爲因大悲爲根本等三句料簡第七。
　　問。大日經第一云。菩提心爲因大悲爲根本方便爲究竟（文）。疏第一云。此三句義中悉攝一切佛法祕密神力甚深之事（文）。又略明三句大宗竟○如此經者當知一切修多羅意皆同在此如釋迦如來所說法者。當知十方三世一切如來種種因緣隨宜演說無非爲此三句法門（文）。大師吽字義云。雖千經萬論亦不出三句（文）。此中有何故以菩提心大悲方便如次相配因根究竟三句乎。又此三句中未見攝入六度萬行法門。何云攝顯密一切佛法耶。答。菩提心爲因者發心是萬行之源衆善之基。故疏第一云。得深信力薩婆若心堅固不動○萬行功德從此增長。故曰菩提心爲因也（文）。次大悲爲根本者。大悲之言意顯萬行。菩薩廣行皆從大悲起。夫上求菩提之本壞終爲下化有情也。所以菩薩上求下化行悉歸大悲。是故擧悲顯行。故疏第一釋大悲爲根本句云。行者以無住心所修萬行卽由大悲地界所執持故大悲火界所溫育故大悲水界所滋潤故大悲風界所開發故大悲虛空不障礙故。爾時無量度門任運開發（文）。又云。六度十八空三昧道品總持等門皆入大悲句中（文）。次方便爲究竟者卽顯果德。尊勝二卷軌下云。遮那大日卽是法身。火天智火卽是應身。己身能住方便即是化身。故經云。方便爲究竟能作一切佛事。是故自身爲化身（文）。心云。諸佛利益衆生之方便善巧能示現化身。隨物攝之而究竟其大悲本壞。是言方便爲究竟。良以化身者正爲下機現。而上兼下故上機亦蒙化之益。是故化身利益尤廣能究竟一切佛事。所以付化身成方便究竟之義（以等流身攝化身。今付三身成之故）。應身亦雖利物唯限上機不及下。下不兼上故既非究竟佛事。故不爲方便究竟矣（儀軌意如是）。理實又應身爲方便究竟。此亦成利益衆生事業專遂大悲本願故。應化二身相具利物事方極。故自性法身體亦是方便究竟德也。謂大智住般若波羅蜜雖見諸法空寂。而大巧不廢方便波羅蜜。修萬行成佛故。實三身五智皆用方便成究竟。所以果位萬德無非第三句攝（已上菩提心大悲方便三句料簡畢）。然顯密諸經論中所說皆是菩提薩埵因行果德也。故云此三句中攝一切佛法耳。
　　胎藏界三重曼荼羅分別菩提心大悲方便三句第八。
　　問。以三重曼荼羅分別菩提心等三句樣如何。答。疏第二十云。問。前三句。一者菩提心爲種子。二者大悲爲根。三者方便爲後。今就大悲藏漫荼羅說之。爲以中台爲菩提心次八葉爲大悲外三院爲方便也。答云。此有二種。若有修行者因中說之。有如來之果地說之也。且如最外院八部等世天卽是前八心中從初解自齋已去乃至受用果等也。然有善根開發與正道相應。卽是大悲胎藏花臺之因也。如來以方便力而引導之。乃至於成就世間八心以來卽是外院位次漸漸向裏也。及二乘亦在此內。次又知有勝法無上心稍進引入第二第三。皆是大悲句也。次成佛果入中胎卽是方便句也。然此八葉及中胎五佛四菩薩豈異身乎。卽一毘盧遮那耳。爲欲分別如來內證之德表示于外故。於一法界中作八葉分別說耳（文）。就三句分別出二種義。一者指行者心卽爲曼荼羅。二者於佛果德建立曼荼羅矣。此文是叙初義也。意云。付胎藏曼荼羅。第三院是八部等世天也。然世間實類八部衆中爲成就順世八心中之前七心者善根開發而修行祕密乘時卽指此類名第三重曼荼羅所攝。身旣八部世天心住佛果故也（疏自齋已去者八心中第一種子心也。受用果者第七受用種子心也。等者還等上也。此八心具如疏第二釋）。此爲菩提心爲因之句故云卽是花臺之因也。於第三重曼荼羅中成就順世八心中之第八嬰童心以後乃至第一重曼荼羅皆是大悲爲根之句也。故云成就世間八心以來（乃至）。皆是大悲句。此意云。八心中前七只是護戒生天心惠解尤淺。所以言爲因之句。至第八心漸識因果。亦聞佛法歸依信受。故爲世間最上心。此旣超過前七。其解稍深。是故以此位人之發心修行屬大悲爲根之句矣。及二乘行者此眞宗發心者皆攝第三重曼荼。次漸如來方便力被引導證入第二重及第一重曼荼羅功德。此時是人如所應名第二第一曼荼羅。已上皆大悲爲根本之句也。但疏文引入第二第三者。指第一重云第三也。從外向內從下昇上故也。又疏第六意以第二重爲大悲句。以第一重爲方便究竟句。今以第一重攝大悲句。唯以花臺及八葉尊爲方便究竟句也。是卽顯義有多途。遂非招相違耳（此義如第十二門四種法身料簡記之）。疏又云。若如來但住自證之法則不能度人。何以故。此處微妙寂絕出過心量。說何示人耶。故漸次流出漸入第一院次至第二院次至第三院。雖作如此流出只不離普門之身。其八部之衆皆是普現色身之境界也。若就情機而說。則三重壇從深令至淺。乃至世天眞言義淺但是應身道方便未究竟也。若開實性。卽世天眞言與大日如來何相異耶。從如來則從深至淺從內漸外而成三重壇。從衆生則從淺至深從外漸內而成三重壇也（文）。此文第二於佛果德建立曼荼羅義也。心云。付佛安立曼荼羅時。以大日爲菩提心句爲曼荼根本。故次以八葉尊爲大悲句。從中臺尊流出尚是內證德故。云菩提心出生之大悲願也。以遍智院已外三重院爲方便句。正利衆生之方便事業究竟故。疏又云。問。就行者心中觀行作曼荼羅大悲藏義。卽以中台爲菩提心也。漸次向外乃至世間天位爲方便耶。答。凡進行者有次第也（等文）。又云。卽於此心花臺上爲漫荼羅中胎其外八葉亦隨佛位次列布也（又云。此葉卽是大悲藏第一重也）。爾時行者觀心八葉作中胎。觀其身卽是曼荼羅。從心以上爲第一院。從心以下至臍第二院。從臍以下爲第三世間天院。諸尊形色相好各各差別宛然其自身中而現（文）。此文答上問也。心云。行者心中先觀花臺以此爲初發菩提心。次觀八葉此爲大悲句。菩提心次發故。以觀餘三重曼荼羅爲方便句。觀布曼荼羅方究竟故。
　　胎藏界曼荼羅中中臺外別說觀音院等第九。
　　問。付胎藏界中臺四角安普賢文殊觀音彌勒。何其外說觀音院等乎。答。疏第二十云。又說。觀音文殊普賢彌勒已在八葉中。卽大日如來大法身也。爲度人故漸出于外。故次圓中復有文殊觀音等。以類可解也（文）。此文且就佛建立曼荼羅義也。若付行者雖建立亦可許此義。謂觀音院等之出外利物德行者先證之而後入中臺德故。
　　胎藏五佛相當因行證入方便究竟五位第十。
　　問。以胎藏界五佛如何相當因行證入方便究竟五位乎。答。疏第十二云。此八葉者卽是四方四隅也。四方卽是如來。四智初●阿字門卽是菩提之心。次●暗字卽是成無上菩提。次●阿字是行菩提之行。次●惡字卽是大菩提。其餘四隅之葉卽是四攝法（更間其相）。○以修行故而得證大涅槃。證大涅槃故能見心性卽知此心法界之體本來常寂滅相。故末後惡字門也（文第二第三亂脫也）。大師法身三密觀云。因行證入方便用此五位相當五佛時。臺實爲因外華佛爲行證入方便。以此義可言內實爲因外花爲果。若違此意不得名大悲胎藏妙法蓮花。一行禪師以天台義爲誠證。旣違其義。寧可依憑乎。瑜伽經中臺上佛爲第九阿摩羅識。此宗因果義逆順次第圓融相卽重重無盡（等文）。心云。一行意葉上佛爲因臺上佛爲果。大師心返之。是卽因果相生義逆順皆成圓融自在。故存此二義。大師心云。若不許花臺爲因花葉爲果之義者卽不得胎藏蓮花之名。謂彼花未敷時名胎藏蓮花。然此胎藏位唯有花實。是云因。後開敷時方成花葉。是名果。所以指今時開敷之葉言果。乎先來本有之臺稱因也。一行釋心不望此義。只付開敷蓮見其臺與葉勝劣耳。抑禪師依天台義作釋者。義釋（十四卷本第八十卷本第六本）云。以阿字門故。一切衆生本有佛知見性如來以種種因緣爲彼淨除眼膜使開明。故法花第一句云開佛知見使得清淨。卽是淨菩提心也。旣得淨菩提心。當廣示法界藏中種種不思議境界。令普見一切善知識遍學一切諸度門故。法花第二句云示佛知見。卽長阿（引）字大悲滿行義也。已具大悲萬行。次以娑羅樹王花開敷智成大菩提故。法花第三句云悟佛知見。卽是暗字義也。旣成佛已卽以加持方便普門垂迹導利衆生。若衆生了知常住時。如來衆迹都盡。以無迹故名爲入般涅槃故。法花第四句云入佛知見。卽是字門也。字輪對如來方便智更有第五長聲●惡（引）字門。以無別體故此不說（文）。

祕宗教相鈔第四。

　　曼陀羅聖衆天等淺深第十一。
　　胎藏界曼荼羅四種法身料簡第十二。
　　金剛界九會料簡第十三。

　　曼荼羅聖衆天等淺深第十一。
　　問。胎藏三重曼荼羅聖衆天等爲功德有淺深爲當如何。答。大日經第二具緣品偈云。此等三昧道若住佛世尊菩薩救世者緣覺聲聞說。摧害於諸過。若諸天世間眞言法教道如是勤勇者爲利衆生故（文）。疏第七釋云。就五種三昧道中分爲二。謂佛菩薩緣覺聲聞四種皆名出世三昧。若諸天等所說眞言法教道皆屬世間三昧。出世間三昧皆有實益。故云摧害於諸過。世間三昧但有摧益故云爲利衆生故也。如餘經所說。求小乘人當修行作觀。卽便於世間法深生厭離。求大乘人又於聲聞法教深生怖畏。此者爲未知祕密藏者作此方便說耳。就此經宗則五種三昧皆是開心實相門。如行者初住有相瑜伽。則是世間三昧。但於此中了知唯蘊無我卽是聲聞三昧。若以十緣生句觀諸蘊無性無生。卽是菩薩三昧餘如住心品中廣明。不同餘教以心性之旨未明故五乘殊轍不相融會也。若更作深祕密釋者。如三重曼陀羅中五位三昧皆是毘盧遮那祕密加持。其與相應者皆可一生成佛。何有淺深之殊。今偈中所說就彼等自所流傳法教而言耳（文）。又云。如上所說皆是隨他意語明淺略義耳。若就隨自意語明深祕義。隨入一門皆具一切法界門。乃至諸世天等悉是毘盧遮那。何有淺深之別。若行者能於無差別中解差別義差別中解無差別義。當知是人通達二諦義亦識眞言相也（文）。又云。阿耨菩提於法平等無有高下。是故如來亦名一切金剛菩薩亦名四果聖人亦名凡夫外道亦名種種惡趣衆生亦名五逆邪見人。大悲曼多羅正表此義也（文）。疏第二十云。金剛手者卽是大日如來。觀世音者亦是大日如來。文殊師利者亦是大日如來。乃至鬼神八部一一亦有此義。亦卽是成大日如來。體雖是一義異。所以瑜伽中云。毘盧遮那言。我卽是文殊觀音等。我卽是天卽是人卽是鬼神卽是龍鳥。如是等無不卽是者。由此義也（文）。
　　胎藏曼荼羅四種法身料簡第十二。
　　問。胎藏界三重曼荼羅爲如來內證功德爲當爲物示現境界歟。答。眞言行者住瑜伽觀行安布曼荼羅境界時。隨觀心之淺深所得境界非一。謂初心對圖繪曼荼羅令此轉成生身聖衆。卽等流變化境界也。後後漸昇證位時。此本尊次第轉勝卽得他受用身自受用身自性身方證法界法門。此時本尊卽自身遂成佛果也。故疏處處文於釋曼荼羅淺深不同也。然付胎藏界三重曼荼羅者。若行者居十信乃至十迴向位時。住瑜伽三昧廣雖觀三重曼荼羅境界。然圖繪曼荼轉成眞身時。唯得等流變化二身非餘。故分別聖位經序云。然如來變化身於閻浮提摩竭陀國菩提道場成等正覺。爲地前菩薩聲聞緣覺凡夫說三乘教法。或依他意趣說或自意趣說（文）（此經雖云變化身佛說三乘顯教。然眞言行者所見變化身說祕教故云或自意趣說）。旣云變化身爲地前菩薩說法。知地前唯見變化身佛也。見等流身義在可知（聖位經變化身佛爲二乘凡夫說法者。據人中出世成道之佛。若論行者空中所觀佛者。唯十信已上人見變化身佛。而非二乘凡夫所觀見。可等流身亦如是）。此中等流身者義門不定也。若付胎藏界曼荼羅之說文分別四種法身者。外金剛部是等流身也。故祕藏記第七十篇云。此四種法身於曼荼羅何等其身。答。中臺毘盧遮那爲法身。四佛爲應身。釋迦爲化身。外金剛部龍鬼等爲等流身（云云）。今指龍鬼等言等流身者。所化最下不堪見佛身。爰如來無方大悲強現隨類之身方似同六趣之形而流出其身。故云等流身也。等者似也。流者出也。俱舍論第六光法師記釋五果中之等流果云。果似因故說名爲等。從因生故復說爲流（文）。今等流身可准此釋。若又付實義廣談者。有等流身卽佛菩薩形。祕藏云。此四種身者爲一身處具爲各各出生四種身耶。答。一身之所互皆具足。皆從一法門出現（云云）。是卽云大日尊等形亦有等流身也。佛菩薩之等流者。聲字實相義云。若謂等流身亦名大日尊分有此義。故經云卽時出現者。此文明等流身等暫現速隱（文）。此心指暫現卽滅之化佛言等流身也。今此暫現之化身雖纔現聖衆之色形不具三十二相八十隨好。卽知相似下劣人類。而不同變化身佛一身之上具備人之相及別別諸天之好以出過人天類。故云等流身。又二教論下引大日經第一文云。又現執金剛普賢蓮花手菩薩等像貌普於十方宣說眞言道清淨句法（此明等流身說法言等之擧金剛蓮花手外金剛部諸尊文）。此心亦以暫現身言等流也。次變化身者。若付胎藏三重曼荼羅之說文定四種身者。第三釋迦院是變化身也。疏第十三云。同第三院畫牟尼王。釋迦種姓。著袈裟衣具三十二相（文）。此卽顯變化身義也。三十二相佛屬變化身故。祕藏記釋卽其意也（如上出之）。又大日經第五祕密曼荼羅品下偈云。能生隨類形諸法之法相諸佛與聲聞救世因緣覺勤勇菩薩衆及仁尊亦然衆生器世界次第而成立（文）。先德造卽身成佛義料簡此文云。諸法與法相者是自性身。諸佛者是受用身。聲聞至于仁尊亦然者是變化身。衆生者是等流身也（云云）。此心變化身者指第三釋迦院也。故以聲聞緣覺等云變化身。若付實通論者。一切地前菩薩及二乘凡夫能化八相成道而非暫現身者皆是變化身所攝也。聖位經意卽此義耳。又二教論引大日經文云。非從毘盧遮那佛身或語或意生。一切處起滅邊際不可得。而毘盧遮那一切身業或一切語業一切意業一切處一切時於有情界宣說眞言道句法（此明變化身說法文）。依此釋意。盧遮那所現起滅無常之三十二相八十種好佛菩薩身一切皆變化身所攝何限釋迦一佛。夫如來爲淺機之類隱其深妙相好而現下劣麁身。變勝相化劣相。故云變化身也。若爾豈唯留一佛功德立變化名乎。變化等流二身案立如是。若探實義論變化等流者。眞言行在地前位思惟三重曼荼羅時。初位卽可見暫現卽滅非相好身之大日如來四智四行乃至外金剛部等一切聖衆。是皆云等流身。後時更轉勝可見三十二相大日等聖衆及非暫現之勝相外部。是齊云變化身。若付三重曼荼羅之說文分別四種法身者。地前行者觀察此曼荼時。三重聖衆俱雖爲所觀境界。然以第三重釋迦院及外部爲地前所見。中胎及初二重曼荼是觀而非見。故疏第六釋第三重曼荼羅唯以白色界道云。若從淺至深自迹歸本。則世尊俯同六趣爲初門眷屬開發淨菩提心若衆生入此明門超百六十心時。則已過世間上菩薩位。故第三曼陀羅唯以白色爲界也（文）。心云。地前行者見變化等流無常身以爲本尊。卽證入初地所得之自性身。故云自迹歸本。是卽見變化等流之迹身而歸法身之本也。大日世尊俯同六趣現第三院身。是云初門眷屬。示現此初門所攝之變化等流身令行者開發淨菩提心。淨菩提心者卽是初地也。故知疏意以第三院爲變化身而開地前所見卽契聖位經中云地前見變化身也。然行者入初地證法界法門身時。於前所見變化等流第三重曼荼卽見是法界之一門法身之一分也。故疏第六云。又入此深玄色時。卽是如來自證中胎花藏。爾時見五智色皆門一法界色。何有淺深之殊（文）。抄第六釋此文云。如來大悲曼荼羅三重五色差別不同。究竟卽是花臺之藏。若諸行者證知之時無有淺深之異（文）。究竟果位旣爾。分證因位何無其義疏第六又云。三重曼荼羅所示種種類形皆是如來一種法門身。是故悉名爲佛（文）。三重曼荼若入究竟位皆見一法身也。若爾入初地證時卽可證知己之所見境界亦分同法界耳。理實亦地前可見受用身及顯自性身。然其所見暫現而非常。故龍樹菩提心論云。夫會阿字者。皆是決定觀之。當觀圓明淨識。若纔見則名見眞勝諦。若常見者卽入菩薩初地（等文）。是卽顯地前少分證見之義也。然而今少屬無地前唯關變化異地上也。次第二重已上曼荼羅可求自受用他受用及自性身中。今付自性及二受用身成第二重已上義者。疏第六釋第二重及第一重曼荼羅云。第二曼荼羅於白之上更加赤色黃色者。赤是勤勇。菩提心中進修萬行。黃是如來念處萬德開敷。爾時卽入重玄門居寂光土。乃至迹居補處猶故不識一人。故於第二重但以三色爲界也。第一重曼荼羅於三色之上更加青色黑色者。青是大空三昧。所謂如來身口意密無盡加持故。故作大虛空色。黑謂如來壽量常住之身。如是妙身畢竟無像。故作深玄色。此二句是如來祕藏非普爲一切衆生。故名內眷屬（文）。抄第六釋第二重曼荼羅云。疏爾時卽入重玄等者。謂此第二院唯是諸菩薩大悲上求下化之位。若以赤色勤勇心中進修萬行至第八地住於法愛貪著寂滅。爾時十方諸佛以七事勸從此發起離著之心得度菩提心難處。卽是第一重玄門。又以黃色入如來念處萬行開敷是第二重玄門。菩薩入此第二重曼荼羅時。以赤黃二色爲門故曰入重玄門。故瓔珞經云。以一切菩薩初度第七地時上不見諸佛可狀下不見衆生可度爲是住大涅槃。於萬行休息。爾時十方諸佛以觀自在三昧道發起其心得度菩提心難處。從此三昧門中念念進趣佛地。故云入重玄門也（文）。釋心云。第二重曼荼羅是行者從初地至十地之間所見之本尊境界也。於此重曼荼羅以白赤黃三色爲界道。然此中白色是淨菩提心義。故第三重用之。今亦不失其心。所以有白色界道。次赤色是進修萬行義卽顯初地已上乃至八地功德。是云第一之玄門。次黃色是萬德開敷義卽表九地十地功德。是云第二之玄門。疏入重玄門者是第二玄門也。從玄門亦入玄門。所以云重玄。故抄下云。言重玄門者○於八地中已入玄門。今十地滿隣於佛地。寂滅三昧門再得趣證。故曰入重玄門（文）（此成第二重曼荼羅上至十地爲其本尊義）抄又釋上疏文云。言居寂光上者謂第三重曼荼羅釋迦爲王名釋迦曼荼羅。此云能寂。其曼荼羅唯以白色爲界。色卽光也。今第二重曼荼羅在第三院能寂白光之上。故名居寂光上（文）。居上者。行者安布自身內時第三重在齊下第二重在齊上。據此義故云居上歟。若安布壇上者可云居寂光內。橫布故（此成第二重爲初地上之本尊義。言爲地前境界之第三重上令居第二重故）。抄又釋上疏云。言乃至至不識一人者。謂此第二院皆是位極諸大菩薩其數無量。已近中臺三點眷屬。猶如靈山從地涌出諸大菩薩。是故至如彌勒等迹居補處。尚居因故而於彼中不識一人矣（文）。心云。第二重是十地能化。已近第一重內證三點眷屬（三點義如抄第五卷釋）。如法花地涌菩薩其德居深位故彌勒等不識知之。此亦如是。無能識知者也（已上第二重曼荼羅料簡了）。次上所引疏文第一重曼荼羅者。白赤黃色三種之上更增加青黑二色。以爲界道。前重之三色今亦用者。淨菩提心廣修萬行萬德開敷之三義第一重亦有之故也。今更加青黑二色者。此二句色顯第一重曼荼是如來內證功德而非爲衆生示現身也。故疏言。此二句如來祕藏。等（第一重曼荼料簡如此）。今案疏意。至釋第一重曼荼羅。異前第二重言畢竟無像如來祕藏非爲一切衆生。爰知第二重是爲化衆生所示現身也。又釋第二重言迹居補處猶不識一人。是卽以第二重聖衆類法花地涌大士也。然地涌旣爲物示現身也。今第二重豈非顯其義乎。又以此曼荼羅爲十地境界。其義上旣成畢。然十地所見是他受用身也。故聖位經言如來變化身爲地前菩薩說法（文如上出之）。彼經又云外令十地滿足菩薩他受用（文）。是顯地上能化卽他受用身也。知第二重曼荼羅說十地能化他受用身。此他受用亦是法身。其義如變化身中成之。准例可知。謂行者隨證極地地功德。其地能化卽見法身也。次第一重曼荼羅疏旣云。如來祕藏非爲衆生。知是自受用及自性身之內眷屬功德也。第一重既爾。況中胎九尊乎。今就此中分別自性自受用二身者。於法爾常恒唯佛與佛內證功德義分有體。有相體者。是自性之異名。卽呼此體名自性身。故大乘義章三佛義云。法佛是體（文彼法佛者當此自性身）。相者是形貌之別稱卽自受法樂形也卽於此相立受用身之號。故大乘義章云。報佛是相（文）（彼報佛者當此自受用身）。又聖位經云。毘盧遮那佛於內心證自受用四智。大圓鏡智平等性智妙觀察智成所作智（文）。此文以法界體性智毘盧遮那爲自性身佛取圓鏡等四智言自受用也。卽是一門意。五佛分二身而體相別論耳。圓鏡高懸萬像不謬等是智之相故爲受用身也。五佛分體相時雖二身別論。而一佛一智之處實具體相二德。所以自性自受用二佛一身具之耳。或又以中胎花臺爲自受身以八葉尊爲自受用（聖位經意金剛界五佛中以四智佛爲自受用身。准知胎藏八葉之尊亦是自受用身也。其文如次上出之）。以第一重爲他受用。故疏第五云。此蓮花臺是實相自然智惠。蓮花葉是大悲方便也。正以此藏爲大悲胎藏曼荼羅之體。其餘三重是從此自證功德流出諸善知識入法界門耳。正方四葉如來四智。隅角四葉是如來四行。約此現爲八種善知識各持金剛界印。故云遍出諸葉間也。如是十六法一一皆等法界（文）。心云。花臺并八葉是如來大智大悲德。卽曼荼羅體也。實相者是法身異名也。故以花臺可云自性法身。大悲方便者萬行圓滿所成德也。所以可云自受用報身。以此臺及葉爲曼荼羅之體者。卽云法報二身自德體也。此外三重曼荼羅者是爲他示現之身也。以此身能化衆生故云流出諸善知識。以三重爲他受用其義顯然也。又對中臺遮那卽八葉諸尊亦是善知識也。葉上大悲方便卽助花臺實智故。所以云現爲八種善知識。此八種各持惠印故合有十六法也。故抄第五云。疏如是十六法等者。謂四智四行八種善知識并各持金剛惠印卽成十六法也。其八種金剛惠印至下祕密八印品中正說其相（文）。疏同卷又云。心實相花臺大悲胎藏開敷以大悲方便現作三重普門眷屬（文）。心同上釋。可知。又第二十云。如來但住自證之法則不能度人。何以故。此處微妙寂絕出過心量。說何示人耶。故漸次流出漸入第一院次至第二院次至第三院。雖作如此流出亦不離普門之身（文）。此意又以第一重云他受用身也。又第三云。若自本垂迹則從中胎一一門各流出第一重種種門。從第一重一一門各流出第二重種種門。從第二重一一門各流出第三重種種門（文）。此亦同第二十心也（祕藏記第七十門云。中臺毘盧舍那爲法身。四佛爲應身云云此疏外之一途義也。何亦無其意乎）。然已上四身者是佛果體相用功德也。謂自性身是體。自受用是相。他受用及變化等流即用也。後三身者。用故十地已還乃至凡夫隨應見之。然內證境界之中不廢其用。故四身皆常恒也。若四種法身竪論其義。雖眞應不同若橫尋此德皆是法然常住之身也。故聲字實相義出四種身畢云。若約竪義有大小麁細。若據橫義平等平等一。如是身及土并有法爾隨緣二義（文）。法爾者。法然常住。隨緣者隨類應現也。此中四身法爾。平等平等一者。變化等流之小身不改小身而遍法界。自性受用之大身不改大身而住一處。是云大小平等。又變化等流之麁相雖麁絕思議。自性受用之細相雖細亦可見。是云麁細平等。次四身有隨緣身者。法報二身德十地菩薩隨分證之。是名自性自受用之隨緣身（餘二可知）。今宗心四種皆法身者。約法爾常恒之橫論義立其名耳。
　　疑云。疏意以胎藏三重曼荼羅各別相配四種法身不明。夫行者住瑜伽之觀念思惟三重曼荼羅時。若在地前觀之者。三重所說聖衆背現變化身而可應之。何唯釋迦一院現其身乎。若言唯見第三之一院不得餘二重者。旣非輪圓具足。如何觀于行者。是云曼荼羅。付地上行人唯見第二重。不及初重。作難亦爾。又若言如來內證境界唯中胎及初重者。可有佛果位功德闕減不滿之失。第二第三聖德不關內證故。加之分別聖位經云。若證自受用身佛。必須三十七三摩地智以成佛果。入伽楞偈云。自性及受用。變化并等流佛德三十六。皆同自性身。并法界身總。成三十七也（文）。此偈心四種法身體皆同自性身也。然隨衆生根智淺深其所見有四種不同。如來自在加持力能隨情令見之。是云四種法身。故四身各具三十七尊功德也。若爾四身各無闕五智功德。何云中胎聖尊非變化等流等乎。中胎旣通四身。准知餘院亦可爾。所以四身各別相配義難思如何。答。行者瑜伽觀法成就時雖何尊齊可見之。何見變化身時唯限釋迦一佛又得他受用境界時偏留文殊等四德乎（此義如上付實義論四身中成之）。但於胎藏三重曼荼羅各別配四種法身者。凡大聖設教義門非一途。今合論四種法身以成一界曼荼羅。是卽佛界之四身盡一印。豈非輪圓具足之至極乎。夫大日世尊四智四行及金剛手除障地藏虛空藏等一切聖衆皆有現三十二相八十隨好身之義。是皆入釋迦文佛功德卽攝第三重曼荼羅。釋迦者是三十二相佛之名故。所以用大日等還攝入釋迦也。是故釋迦院中可有大日四智等無量聖衆。然大日經意以此第三重爲變化身境界矣。爲菩薩衆第二重曼荼羅之後說釋迦爲第三。卽顯此意也。若不爾者。何菩薩上爲第二佛下爲第三乎。又上從大日下至外部皆有住塵數相海而現十地能化身之義。齊攝文殊院等四院悉爲第二重曼荼羅。然經意以此第二重爲他受用境界。釋迦佛第三重之所說菩薩爲第二卽此意也。又上從大日下至外部皆有周遍法界寂靜凝然之體同攝中胎及初重。爲法報二身功德。故疏第六云。入此深玄色時。卽是如來自證中胎花藏。爾時見五智色。皆同一法界色。何有深淺之殊（文）。抄第六釋云。雖三重五色差別不同。究竟卽是花臺之藏（等文）。以此文故知中胎是自性身而攝一切聖衆。又初重言內眷屬。是顯非爲他外現。爰知第一重卽自性身境界。卽是自性法身。豈不攝諸尊實德乎（八葉及第一重自住身者。且叙一義。又有餘義如上記）。凡所成立巧三重盡一切四種身。可言具足圓滿之曼荼羅。若付一身論三重。更不足爲圓滿。所餘三身闕不具故。今案三重曼荼羅廢立。其意如是。夫疏主忝受三藏誘訓。其義傳後代。誠嫡嫡相承家親聞如來金言。三重四身義勿強疑執矣。但遮難者。三重曼荼羅本四身相望成之。若行者唯見第三重變化身未得初二重時。曼荼羅義不成。有何傷乎。又變化身之言實攝大日等一切聖衆。行者盡見變化身諸尊。豈非具足曼荼乎（付地上見他受用身。成義准亦可知）。次付如來內證境界功德闕減之失其以爲非。縱第二第三曼荼羅雖受用變化之身。法界宮內何功德闕減乎。今依說他受用身之文殊除蓋障等豈云自性自受之中無文殊等功德乎。自證化他義門本異。何此難可來。次聖位經頌更非違文。四身互攝一切諸尊。自本所存故矣。抑聖位經文且傍論可料簡之。文意云。就大日等三十七尊。且大日一尊是能生之根本阿閦等三十六卽所生之功德也。付所生功德有自性受用等四身。四身各具三十六合成一百四十四尊。此中自性身三十六是體。受用變化等諸尊是相用（如上成之）。然受用等相用以自性身爲體。其相用是體之上德以不離體故。今相用隨體云皆同自性身也。或又皆同自性身者非是四身中第一身。顯四身皆同常恒不變義也。常恒不變是法自性故呼四身云自性身矣。次并法界總成三十七者。上成所生德。今還加能生大日也。此亦通四身故可亙四身成三十七。或亦大日是法界體性智。所以唯局自性身不通受用等三身。受用等是相用非體性故。故別云并法界身異三十六尊之通。四身今且約法界體性智之名言作說。非理實不通受用等身耳。
　　疑云。所立義旨雖有其意。釋文全闇甚難依用。夫三重所說聖衆其名言各異。未見釋迦院中亦列大日等諸尊乃至第一重中齊盡一切。又若如所立者。三重雜亂建立成無用。爾者如何。答。所責之文證者卽難者所出金言也。彼聖位經頌豈非其意乎。謂四種法身同各具三十七尊功德。若爾第三重變化等流身。中許五智尊。誰難而言非。旣變化等流中知有大日四智。餘一切義准之可知。又三重之中不具說。尊名號者。疏第七云。菩薩於百字明門中各見蓮花胎藏曼荼羅世界海。其莊嚴相皆悉不同○於此百蓮花藏一一世界菩提曼荼羅各有十世界諸菩薩金剛等以爲眷屬。此瑜伽者能不起于座悉至如是諸佛會中。亦能次第詢求諸善知識。故云初地菩薩化滿百佛國也（文）。初地菩薩所見曼荼羅旣云有十世界塵數聖衆。知今三重所說之文不盡其類。況又撿胎藏軌等非不顯其意。謂中胎四行中雖有文殊觀音。而第二重東方亦說文殊。第三釋迦院更列觀音。如是例其數非一。是卽一尊功德通四種身故也。夫中胎文殊是自性自受尊。文殊院文殊他受用德也。又中胎觀音卽自性自受聖。釋迦院觀音變化身衆也。故疏第二十云。又觀音文殊普賢彌勒已在八葉中。卽大日如來大法身也。爲度人故漸出于外。故次圓中復有文殊觀音等。類以可解也（文）。擧一教萬。豈非誠諦之證乎。但至三重雜亂之難。雖一尊通三重尚四種法身義異。何招雜亂之失乎。
    疑云。不空陀羅尼諸部要目云。此經中二種修行。菩提心以爲因大悲以爲根本方便爲究竟。依勝義世俗。若依勝義修行。建立法身曼荼羅。是故此經中說。先拼虛空中曼荼羅。是故觀本尊法身遠離形色猶如虛空住如是三摩地。若依世俗諦修行。依四輪以爲曼荼羅本尊。聖者若黃色住地輪曼荼羅（其形方名金輪）。聖者若白色住水輪曼荼羅（其形圓名水輪）。聖者若赤色住火輪曼荼羅（其形三角）。聖者若青若黑住風輪曼荼羅（其形半月）。大曼荼羅安於八葉蓮花臺。五佛四菩薩安於臺葉。中曼荼羅外又有三種曼荼羅。一一切如來曼荼羅釋迦牟尼曼荼羅文殊師利曼荼羅。此曼荼羅名爲大悲胎藏曼荼羅（文）。此心以胎藏三重曼荼羅言俗諦所攝。豈非與上所成義招相違乎。答。有相曼荼羅爲俗諦以離相爲法身者。爲初心淺行之人先說有爲有相之方便觀。次教令入無相理。是故作此說。然不遮入無相理後更見法界凝然差別色相。何實是違文乎。若言四輪有相皆入理之方便以無相空寂爲佛自證者。諸經儀軌等中說五相成身以爲眞宗究竟。然見行者住寂滅平等空理諸佛驚覺之。言勿以爲足。然後訓月輪等色相正爲五相成身。何此中以月輪蓮花五𦙶等之有相爲入理證空後通達心等乎。爰知今宗意色相是法界凝然不思議境界也。若爾所出難之文就胎藏曼荼羅且說淺位境相。非關深行所得耳。
　　金剛界九會料簡第十三。
　　問。就金剛界有九會曼荼羅。爾其九會者名字是何乎。答。於九會名言諸師意不同。今依弘法大師降三世五重結護意者。羯磨會三昧耶會微細會供養會四印會一印會理趣會是其七名也。於殘二會略不出其名。但禪林寺僧正云。降三世會降三世三昧耶會（云云）。
　　尋云。今建立九會意何。又以何會名羯磨會乃至名降三世三昧耶會乎。答。金剛頂經開題（廣本）云。此經有四大品。一名金剛界。二名降三世。三名遍調伏。四名一切義成就。此三卷者初一品中翻出。於初品中有六曼荼羅等（文）。今所出之九會中自羯磨會至一印會六曼荼羅者卽金剛界品所說六種也（有人云。九會之中第一會總攝收彼十八會中一切成身曼荼羅法義。又九會之中第二會總攝收十八會中一切三摩耶曼荼羅云云此言未得證據。誰可依信之。後後諸會皆成此理。同亦可付此難）。所以建立六曼荼羅其意顯然也。至其外理趣等三會雖非金剛界品所說。於此品所演之六曼荼羅顯示其功德。此理趣降三世會有最勝義理。故又加此三以成九會矣。付此九會中第一羯磨會者。十八會指歸云。於初品中有六曼荼羅。所謂金剛界大曼荼羅并說毘盧遮那佛受用身以五相現成等正覺成佛後以金剛三摩地現發生三十七尊等（文）。此第一曼荼也。卽現行流布圖所出之最中曼荼羅是也。大日如來以五相觀成等正覺根本曼荼羅故可安中央。第二三昧耶會者。指歸云。第二說陀羅尼曼荼羅。具三十七。此中聖衆皆住波羅蜜形（等文）。此卽圖所安中央之下曼荼是也。皆住波羅蜜形者。是三昧耶形也。故大師金剛般若釋云。波羅蜜利亦是三昧耶身。萬行法門身各具三昧耶身。各持標幟住波羅蜜形故。波羅蜜形者所謂入定相耳（文）。此心云。諸尊住三昧耶形卽是入定之形相也。寂住本誓願而非說法現儀等之事業成辨。是三昧耶功德故。然此三昧耶形亦名波羅蜜形。謂波羅蜜此云到彼岸。三昧耶此云本誓。今言本誓者卽到彼岸之誓願也。所以呼三昧耶形言波羅蜜形耳。波羅蜜形是三昧耶形故。大師釋住波羅蜜形者入定相也。然現行圖中央之下曼荼羅畫三昧耶形。故知以彼爲第二曼荼也。第三微細會者。指歸云。第三說微細金剛曼荼羅。亦具三十七聖衆於金剛杵中。盡各持定印（文）。此卽圖中之下右隅曼荼羅也。所以知者。第二旣中之下也。第三寧不順巡而安其次隅乎。又或圖於彼隅曼荼諸尊背後畫三古杵形。然歸云。聖衆於金剛杵中（等文）。五重結護釋此文心云。何故微細會諸尊背後有金剛杵。取此定中所作寂心所辨表定體也（文）。故知彼隅卽微細會也。第四供養會者。指歸云。第四說一切如來廣大供養羯磨曼荼羅亦具三十七。彼中聖衆各持標幟供養而住（文）。此是圖中之右曼荼羅也。順遶次第可然故。又或圖中右曼荼羅諸尊皆持器杖。是其誠證也。第五四印會者。指歸云。第五說四印曼荼羅法爲弟子受四種速成就法（文）。此是圖中之右上隅曼荼羅也。其所以迴巡次第爾故。又五重結護云。四印會者表四種曼荼羅之義也。大三法羯磨是也（文）。然有先德之。大法三羯卽是四方初一薩·寶·法·業四菩薩印（云云）（嫡嫡禀承宗定是可相。傳言。豈只任胸臆私成其義乎。故今引爲證耳）。理趣釋云。金剛薩埵金剛寶金剛法金剛羯磨等瑜伽三摩地○又從四大菩薩各流出四門。四門菩薩四種曼荼羅（文）（四門菩薩者鉤索鎖鈴也）。此意以金剛薩埵等四菩薩相配四種曼荼羅。所以指所生四菩薩云四曼所攝耳。故知表四種曼荼羅者卽顯示金剛薩埵寶菩薩法菩薩業菩薩四種功德也。然圖右上隅曼荼羅四方畫金剛薩埵等四菩薩像內四隅畫五𦙶寶珠蓮花杵羯磨形。是卽彼四菩薩羯磨身三昧耶形。故知彼角卽四印會也。但流布圖付彼四菩薩羯磨身與三昧耶形之八尊加大日及內四供養以畫十三尊。然指歸文不出諸尊之數。但降三世品并遍調伏品及一切義成就品所說四印曼荼羅皆云具二十一矣。准之今思金剛界品四印會。卽可二十一尊曼荼羅。彼二十一者。有先德云。本尊（大日）四攝八供加四眷屬。四尊印。大·法·三·羯（云云）（四眷屬者四波羅蜜歟）。或先德云。四印具二十一者。四佛四波羅蜜八供養四攝中尊爲二十一（云云）（此先德心以四佛爲大三法羯之四印歟）。第六一印會者。指歸云。第六說一印曼荼羅。若持毘盧遮那眞言及金剛薩埵菩薩眞言具十七。餘皆具十三（文）。此卽圖中央之上曼荼羅也。是圍巡次第故。又五重結護云。無量色相不過一法性內。是故有一印會。雖是一獨法身而塵沙眷屬無不來圍繞（文）。故知一印會者顯示唯有一尊之義。然圖中上唯畫一尊。其意顯然也。但指歸毘盧遮那及金剛薩埵具十七餘皆十三者。雖云一印會一獨法身理實五部諸尊更無有闕減（此義至下可知）。此五部聖衆中若大日爲本尊者。卽具十七。謂本尊四佛八供四攝也。大日四佛圍遶故。加之爲十七。金剛薩埵同大日。是毘盧遮那佛身故（五祕密儀軌等說也）。餘尊不爾故除四佛言十三耳（此慈覺口決心也）。理趣會者。一印會之左隅曼荼羅是也。此卽十八會中第六大安樂不空三昧耶眞實瑜伽會中一曼荼羅也。其所以理趣釋出彼眞實瑜伽會中金剛薩埵初集會品之曼荼羅之中央九位。外院更加一重中央安金剛薩埵。依菩薩前安慾金剛。右邊安髻離吉羅。後安愛樂金剛。左安金剛慢（等文）。具出十七尊坐位。此所說十七尊與彼圖中之上左隅全同。故知彼角是理趣會也。已上七會外所殘中央之左及下二會卽如次降三世會及降三世三昧耶會也。禪林寺云。此降三世及三昧耶是第二品降三世（云云）。此意言第二降三世品所說之羯磨三昧耶二曼荼羅也。左會諸尊皆作降三世明王印。然指歸釋降三世品所說第一羯磨曼荼云。第一說曼荼羅儀則。皆具三十七。說降伏法（文）。今降伏法者。卽作降三世印成辨降伏三世怨敵之事業也。故知彼左會是降三世品所說之降三世羯磨曼荼也。左之下三昧耶會者其義顯然也。諸尊皆住三昧耶形故。
　　問。且先付金剛界品所說以何義故顯示此六種曼荼羅乎。答。今此六曼荼羅是說圓滿果分功德也。五重結護云。羯磨會三昧耶會如來自受法樂之事。又通初心行者。自行已滿究竟佛位法性境界之事（文）。心云。羯磨三昧耶二會是說如來安住此二種功德常恃自受法樂。但又行者從初心修此如來功德漸自行圓滿遂究竟佛位境界。是故佛說此曼荼羅卽示衆生。故指歸釋此羯磨曼荼云。則爲弟子受速證菩薩地法（文）。又釋三摩耶曼荼云。弟子受四種眼（文）（已上說羯磨三昧耶二會之心成畢）。結護云。供養會眞言門菩薩以大智心發行大佛事之行相也（文）。心云。此會者如來成辨大佛事業之門也。故指歸名此會言一切如來廣大供養羯磨曼荼羅。此中羯磨之稱卽顯事業也。謂供養門菩薩興大供養之事業以莊嚴海會道場。故指歸釋此會云。互說受十六大供養法（文）。理趣釋虛空庫菩薩理趣品之釋云。供養門者有多種。依蘇悉地教經有五種供養。又有二十種供養○又有五種祕密供養。又有十六種大供養。又有七十六種雜供養。乃至一切供養悉皆攝入虛空庫菩薩供養儀軌中（文）。指歸心且出十六供養也（說供養會之意成畢）。結護云。今觀各成立佛身。此五佛五部部主也。所以一一身具三十六尊也。此五部各別具五部。一一五部具備三十六尊。又至一一五部各亦別五部。至一一五部亦具三十六尊。如是展轉互爲部主。以出現無量五部諸尊。其數不可數不可思議無所不遍故○如是觀念名眞實念誦也。於此念誦更不用次第事業也。此勝惠之人。此卽微細會耳（文）。心云。微會者諸尊住定思惟法界曼荼羅功德。故指歸釋此會云。於金剛杵中畫各別定印（文）。結護云。何故微細會諸尊背後有金剛杵。取此定中所作寂心所辨故表定體也（文）。結護兼叙行者亦住此曼荼羅故言於此念誦更不用次第事業此勝惠之人也。若唯論果位曼荼者。何尋次第事業之用不用亦云此勝惠人乎（微細會意成了）。結護云。四印會者表四種曼荼羅之義也。大三法羯磨是也（文）。心云。諸佛大悲濟物爲懷。然此會意如來住四智印功德故令所化衆生速成就四種曼荼羅法。所以說此會矣。指歸釋四印會云。爲弟子受四種速成就法。以此曼荼羅。求悉地成就像。如上四印曼荼羅中所求悉地於此像前成就（文）。上四印曼荼羅者卽上所出四種曼荼也。以此四曼如次爲大三法羯四種曼荼。故遍調伏品及一切義成就品俱說第一會名大曼荼羅。第二言三昧耶曼荼。第三號法曼荼羅。第四稱羯磨曼荼羅。准彼案此其四種曼荼羅之義顯然也。然爲成彼大三法羯磨四種悉地今第五示四印會。於此曼荼前令所化求先四悉地。此卽爲顯大悲利物門說四印會也（四印會意成了）。結護云。如是無量色相威儀唯是不過一法性內。是故有一印會。雖是一獨法身。而塵沙萬德法門眷屬無不來圍繞（文）。爲表最上無比法示現獨一會也（文）。此示諸尊入自所住之三摩地而思惟無量色相威儀塵沙萬德法門皆歸自所住之一德獨一法身也。夫微細會與一印會同是住定之功德。然微細會之心見從一法身出生塵沙眷屬周遍法界。一印會之心知法界塵沙性德同歸一法身。似彼法花與無量義二經說收入出世之一乘（一印會心成了）。已前六種曼荼羅中攝盡佛果一切功德。夫自內主伴相對自受法樂有二門。謂羯磨身三昧耶形功德。此各有三密受法樂耳。次成辨佛事有二門。謂供養會上供養諸佛四印會下引衆生也。次坐禪入觀有二門。微細一印二會所觀是也。略說此六門廣盡彼佛德矣。
　　疑云。所說曼荼言廣盡佛德者。佛果有諸尊種子功德。何不說此爲一曼荼羅乎。答。羯磨會所說之諸尊眞言之末後字皆是彼彼諸尊種子字。三昧耶會等亦爾。所以說種子功德攝羯磨三昧耶會等耳。
　　疑云。結護云。觀五大種子眞言逆順次第如成身會（文）。又云。心月輪上觀五智種子之字辨觀顯三摩耶身者如成身會也（文）。旣許成身會。何六會中不出其名乎。答。今成身會者從儀軌意起。然是成身者行者用五相觀修行成佛矣。自行滿入果卽因果合論也。但經所說六曼荼羅者是談果位圓德義門旣異。何云六曼中有成身會。夫儀軌意說行者爲成就果位六曼荼羅而入修行門之儀則。是名成身會。是卽六曼之因行五相之觀門也。若分因行異果德者。六曼之外可論成身會。若攝因從果者。成身會卽可攝入第一羯磨曼荼羅。故指歸釋第一曼荼云。說毘盧遮那佛受用身以五相現成等正覺（文）。此文正說五相所成之果位受用身。然而此第一會中出五相觀。爰知五相成身會可攝第一羯磨曼荼羅（若通論者可攝六會。是六會之內行故）。諸師多指圖最中名成身會。卽可依指歸此文。然與大師意異耳。
　　疑云。六種曼荼羅唯局果位不明。指歸釋第一曼陀羅云。則爲弟子受速證菩薩地法（文）。此文云受證菩薩地法。何是果曼荼羅乎。又釋第三曼荼云。爲弟子令心堪任令心調柔令心自在說微細金剛三摩地（等文）。更云爲令弟子心調柔自在說此三摩地。豈非因曼荼羅乎。加之結護云。供養會眞言門菩薩以大智心發行大佛事之行相也（文）。以六中之供養會判菩薩所行。寧大師意非許因行乎。況胎藏三重曼荼羅旣合論因果二位所證（如疏釋）。今金剛界六會曼荼羅何唯限果分究竟所得乎。若爾又以成身會不爲別一曼荼羅不明。六曼旣見通因果。何云因果合論成身會無此中乎。答。金剛界是果曼荼羅者。忝依憑相承之諦言。何眞宗圓滿海之內不爲解正理之指南。況結護云。羯磨會三摩耶會如來自受法樂之事（文）。此卽顯果德義也。又餘會不云因行。何成通因果地之理。但備所出難之指歸二文者。雖果分功德強爲衆生示之。所化學果德能進菩薩地位。亦令心調柔。故作此說。佛界授下位因人受果法。從本垂迹曼荼之稱卽自此起矣。次結護心供養會菩薩所行者是指八供養菩薩言眞言門菩薩。非關因位行而簡果位。故指歸言。三十七尊互受十六供養（其文如上出之）。此卽顯果位供養耳。次胎藏是修因感果從因入果。金界卽從本垂迹從果出因。兩部其義懸別。何可成相例乎。若爾六曼旣限果分。通因成身會豈在此中乎。若亦強言立爲一會者。凡今所說曼荼羅總不過六種。然結護出羯磨三昧耶供養四印一印微細之六名。若以成身會更爲一會者。卽可云有七曼荼羅。若又此七種之名中除一取六者。成身卽可爲所除之名。兼說因行不局唯果故。故大師意與餘師異耳。
　　已上金剛界品所說六曼荼羅義成畢。
　　疑云。建立羯磨等六曼荼羅其理可然。理趣等三會非今品所說。彼有何最勝義理備云九會曼荼羅乎。答。案今大師意。加具此三會有其所由。先成理趣會義者。五重結護云。何故羯磨會分別五部餘會不具也。此會表事業威儀法則次第之會也。所以具備此會也。分別羯磨則餘會同共具也。如具每會通有具足道理。故置理趣會表此義也（文）。釋心云。付此品所說六曼荼羅。教王經中唯說羯磨會。分別五部諸尊。卽不說餘會有五部（出經上中二卷）。又更彼經中卷說曼荼羅云。次我當遍說勝大曼荼羅（等文）。大曼荼羅者卽羯磨會也。此文唯安立羯磨會五部聖衆更不說三昧耶等（結護意付教王經起問故言何故羯磨分別五部。據若梵本三昧耶微細供養會亦具五部。故指歸皆云。三十七但一印。四印會不說五部耳）。然而六種曼荼羅同備五部聖衆。法界輪圓內曾無有闕減。今爲顯示此義發生行者勝惠卽取他經所說理趣會方備圖繪之曼荼羅也。謂彼理趣會者。中央安金剛薩埵。中之前欲金剛。中之右計里吉羅。中之後愛金剛。中之左慢金剛也。然五祕密儀軌釋此五尊云。金剛薩埵者是毘盧遮那佛身。欲金剛者是金剛波羅蜜。計里羅是寶波羅蜜。金剛愛者是法波羅蜜。金剛慢者是羯磨波羅蜜。金剛薩埵者是彼薄伽梵阿閦如來。欲金剛者卽金剛薩埵。計里計羅者卽是金剛王。愛金剛者卽是金剛愛。金剛慢者卽是金剛善哉。金剛薩埵者卽彼薄伽梵寶生如來。欲金剛者卽是金剛寶。計里計羅者卽是金剛日。愛金剛者卽是金剛幢。金剛鬘者卽金剛笑。金剛薩埵者卽彼薄伽梵觀自在王如來。欲金剛者卽是金剛法。計里計羅者卽是金剛利。愛金剛者卽金剛因。金剛慢者卽是金剛語。金剛薩埵者卽彼薄伽梵不空成就如來。欲金剛者卽金剛業。計里計羅者卽是金剛護。愛金剛者卽是金剛夜叉。金剛慢者卽是金剛拳（文）。今實相平等之理趣會中安立此五尊者。是顯示實相理趣平等平等圓融無礙而五部各具五部卽一印一門中圓備五部諸門也。然羯磨三昧耶等六曼荼羅皆實相理趣之上談其德。故理趣釋纔發意菩薩理趣品之釋云。由稱此般若理趣金剛輪三摩地則成入金剛界屬金剛界六種曼荼羅（文）。諸會各別之相同以理趣爲體。體旣有五部。相寧不具之乎。體相不相離法故。今爲令知此義圖面畫理趣會曼荼羅耳。次。成畫作降三世會及同三昧耶會之意者。五重結護云。一者作印。兩掌中想●字。卽呼之誦眞言一句。拳並引當二乳○檀惠鉤誦五句進力竪搖。是作印也。二者成身。以印安心額喉頂。以眞言四句每處誦之。誦第五句搖印。想作忿怒尊。是成身也（文）（護身辟除結界是云後三重）。今案此意。就金剛界行儀最前用降三世五重結護者。凡毘盧遮那成等正覺源依以降三世尊威德降伏三世所有之佛界怨敵也。彼調伏魔醯首羅之因緣卽顯此意耳。若不用降三世尊作印成身之五重儀則者。卽不可成眞言行者之修行事業。故先必說此結護。然因地修行已成入性德圓滿海之後安住曼荼羅法門。自受法樂時亦已滿降三世尊降伏怨敵能證佛果之德方安住彼尊曼荼羅。謂羯磨曼荼（亦云成身）三昧耶曼荼（亦云作印）是也。卽五重之中初二重今爲曼荼羅。所作之印相卽是索形。此其降三世尊之三昧耶功德故（流布圖畫五古形）。但今以此二曼荼羅加前六曼荼羅圖繪之者。降三世尊之二曼雖他品所說而被尋持彼二種曼荼之降伏怨敵能證佛果之德。此品六種曼荼羅永爲圓滿寂然矣。顯此義故今加彼二曼。是即欲悟所成之曼荼方尋能成之功德。能所圓具尊儀爰成。所以示降三世曼荼羅尤有深意耳。或先德云。金剛界品修行可用六曼荼羅。而加三會以作九院。此是天竺隨宜繪像。不可以爲此界定量（云云）。
　　已上理趣等三會意成畢。
　　問。就上所論九會。爾者可云一一曼荼羅中有何重重位分。又諸尊之名號如何。答。結護云。自身觀壇場。頂以爲內院。自胸上肩下爲中院。齊上自胸下爲外院。或說。壇有四重頂爲內院。眉間爲中院。胸間爲第三院。腹齊間爲外院。卽忿怒尊天等位也。齊下不入壇例耳（文）。金剛頂經開題（廣本）云。此三十七智三十七定且約一曼荼羅上首名之。約三重曼荼羅眷屬有一千五十七尊（文）。此心三十七尊爲內院。賢劫千佛爲中院。外部二十天爲外院。故云三重有一千五十七尊。若四重者。五佛四密十六尊爲內院。八供四攝爲中院。賢劫位爲第三院。外部爲外院也（可檢）。立三重之意作略出經。故彼經第三前說三十七尊次云第一畫彌勒其次不空見（等文）。又云。餘置外壇中毘盧遮那等諸天（等文具出十六尊）。此卽示現三重也（已上曼荼羅重數）。結護云。此一印會可有四波羅蜜八供養四攝四忿怒八天及后等位也。四忿怒者。東北不動。東南降三世。西南軍荼利。西北六足八天如常（文）（四佛及十六大菩薩略不擧之。次上云一印會五部衆圍繞故。餘會尊號可准之。四忿怒義在口傳矣）。各出經（六卷本）第四三十七尊灌頂道場主梵名品云。隨其當方八大護等（文）。又云。又應思惟想千大菩薩舍利弗等諸大比丘（文）。結護心八天者。依此八大護文軌及流布圖存二十天矣。三十七尊心要云。建立金剛界三十七尊大曼荼羅及賢劫千佛外金剛部二十天及四十天等此爲初源展轉相生無量曼荼羅也（文）。陀羅尼諸部要目云。外有五類天。一一類有四天。總有二十。并后復有五類成二十。五類者。上界四天。住虛空四天。遊虛空四天。地居天四。居地底天四（文）（已上諸尊名號）。
　　安元三年七月八日之寫了。

祕宗教相鈔第五。

　　四種曼荼羅料簡第十四。
　　菩薩位數第十五。
　　大日經所說六無畏位分第十六。
　　菩薩證理位第十七。
　　十地淺略深祕二釋第十八（此十六大生料簡）。
　　十地位超越有無第十九。
　　發菩提心相第二十。
　　成佛相第二十一。

　　四種曼荼羅料簡第十四。
　　問。青龍寺和上頌云。四種曼荼羅不離（文）。爾者四種曼荼羅者其名體是何乎。答。大師卽身成佛義云。大日經說。一切如來有三種祕密身。謂字印形像。字者法曼荼羅。印謂種種幖幟卽三昧耶曼荼羅。形者相好具足身卽大曼荼羅。此三種身各具威儀事業。是名羯磨曼荼羅。是名四種曼荼羅（文）（所引說本尊三昧品文也。教王經開題法花經開題等處處釋其意皆同。不能具載）。心云。四種曼荼羅者。雖名有四種論其體唯三種也。謂以種子曼荼羅名法。字是諸法能詮故。印形曼荼羅言三昧耶。印是造三昧耶形故。一切印契雖非必作三昧耶形。今皆攝三昧耶曼荼。同是印類故。或又三昧耶曼荼羅者據本誓及驚覺義。然一切印契不出此二義。所以以諸印形總言三昧耶曼荼也。尊形曼荼羅號大。其形五大所成身故。此三種曼荼羅各有其形貌威儀。又有所爲事業。謂諸尊坐立等之威儀。輪杵蓮等長短方圓之威儀。種子眞言點畫屈曲之威儀。各其所成辨之入定說法事業。摧物淨物等事業。皆是名羯磨曼荼也。法曼之中事業者。十住心論第十云。從此字出聲說法。卽是說者卽是聽者卽是法曼荼羅身之佛事業也（文。可知）此四種曼荼羅中前三種付體立名。第四一種據相及用。謂威儀是相事業卽用也。故三種體上開四曼耳。卽身義又云。若依金剛頂經說。四種曼荼羅者。一大曼荼羅。謂一一佛菩薩相好身又綵畫其形像名大曼荼羅。又以五相成本尊瑜伽。又名大智印。二三昧耶曼荼羅卽所持幖幟刀劍輪寶金剛蓮花等類是也。若畫其像亦是也。又以二手和合金剛縛發生成印是。亦名三昧耶智印。三法曼荼羅本尊種子眞言。若其種子字各書本位是。又法身三摩地及一切契經文義等皆是。亦名法智印。四羯磨曼荼羅卽諸佛菩薩等種種威儀事業等。若鑄若摸若坦等亦是。亦名羯磨智印（文）（所引教王經并陀羅尼諸部要日心也）。文心委釋四種相。謂諸佛菩薩等四種法身相好身名大曼荼羅。又若據圖像言之。綵畫像亦是大曼。又行者五相成身觀所成之身同大曼所攝也。一切三摩耶形若造若畫皆名三昧耶曼荼。又尊形中之手印尚三昧耶所攝也。一切口所誦之文字若種子若眞言或手所書之梵字（除漢文。非法然道理字故）。齊名法曼。又四種法身之智惠三昧等功德非尊形非三昧耶形。而唯心法之邊是三寶中卽法寶所攝故今入法曼中。故大師金剛頂經略釋釋法曼荼云。法者諸尊種子及三摩地等法文（文）。又一切心法皆是法曼所攝。故三摩地儀軌云。諸法本不生（等文）。卽身義釋此文云。諸法者謂諸心法。心王心數其數無量。故曰諸（文）。又大日經第五云。能生隨類形諸法之法相（文）。卽身義釋云。謂諸法者心法○復次諸法者法曼荼羅（文）。已上釋意。心心數是法曼攝故。經所說諸法之言皆釋心法亦云法曼也。又一切契經之文并義亦是三寶中法寶故皆攝法曼。一切諸尊四種法身種種威儀事業是名羯磨曼荼羅。若就圖像言之。鑄摸等造立之像又是羯磨曼荼也。故理趣釋云。此密言十七字則爲十七菩薩種子卽成法曼荼羅。若畫一一菩薩本形。卽成大曼荼羅。若畫本聖者所執持幖幟。卽三昧耶曼荼羅。如前種子字各書本位卽名法曼荼羅。各鑄本形安於本位卽成羯磨曼荼羅（文）。
　　疑云。此釋中繪像云大曼荼羅木像云羯磨曼荼羅。此言成戲論。全非得實義矣。夫付佛界本有功德須見四種差別。何約今時巧師意樂分大羯二曼。若如此義者。眞實法界曼荼羅中可無大羯二曼之別德。若言法界曼荼羅中更存餘義分大羯二曼而不作此別者。今繪木分別釋有何用乎。若言法然本有曼荼中亦有繪木形像者。大違大日經第一并底里三昧耶經上卷等說。爾者何（彼經等意不許法界曼荼羅中有繪木形像也）。答。若就法界曼荼羅論其四種不同者。不可約繪木二像。其四種義如上成。但今釋意若又付圖像曼荼羅且判四曼者。言依繪造不同可有此差別也。謂綵繪像五大之色分明也。故云。大曼鑄摸像威儀之義顯然也。所以爲羯磨。此卽一往分別。非眞實論談矣。
　　疑云。付此四種名大及法之名可遍諸法。無一切非五大所成無一切非法攝故。然何唯於尊形立大曼名唯付文字等用法曼號乎。答。三種曼荼中尊形尤勝。又五大所成義此中顯也。謂一身之上具黃白等五色及成方圓等五形多有相好身。故所以於諸尊等相好形立大曼名。是總卽別名。豈非聖教常言乎。以於文字立法名者持所說法義及生物解故。如四無礙解中像名字之智名法無礙。此亦如是。故無失矣（餘心等名法。其義顯）。
　　疑云。金剛頂經文殊師利菩薩法云。我今又說契經印曼荼羅。壇中畫金剛劍各於本方畫八供養契及四攝契（文）。又云。我今又說三摩耶曼荼羅。壇中畫五字及八供養四攝種子字（文）。又云。我今又說羯磨曼荼羅。壇中安般若波羅蜜經夾（文）。又云。我今當說畫像法。或白㲲絹素等中畫文殊師利菩薩坐月輪中。輪內周旋書五字四面畫八供養及四攝（等文）。此文以印名印曼荼羅。以種子名三昧耶曼荼羅。以三昧耶形名羯磨曼荼羅。以圖繪像爲大曼荼羅也（略故不出其名）。而四種曼荼羅其體別論也。大師何背此說。羯磨曼荼不許有別體。又於種子等不立三摩耶名乎。答。今此經意以文字名三摩耶者。有三摩耶四義。謂平等本誓驚覺除障也。今約除障義文字名三摩耶。故彼經釋三摩耶曼荼羅之悉地云。阿字門者諸法本不生。日日念誦不久一切罪障消滅速得成就（文）。文字消除罪障。望除障義今立三摩耶名。但大師意濫三摩耶形故不用此名而立法名耳。次以梵夾名羯磨曼荼羅者。梵夾是文殊事業成辨之形也。出物智惠是文殊事業故。梵夾表彼智惠。所以用之言羯磨曼荼。但大師心梵夾是文殊三摩耶形。是故可攝三摩耶曼荼羅（此經言印曼荼羅是也）。以餘身分屈曲及五髻等可爲文殊羯磨曼荼。若梵夾終是羯磨者。羯磨與印曼荼有何差別。三摩耶形卽印故。所以經寄一往義作說。何以之爲定量乎。
    問。此四種曼荼羅爲唯局諸尊境界。爲當通衆生及器界盡一切法歟。答。案卽身成佛義意。通一切諸法論四種曼荼羅義也。大日經第五祕密曼荼羅品云。能生隨類形諸法之法相諸佛與聲聞救世因緣覺勤勇菩薩衆及仁尊亦然衆生器世界次第而成立（文）。卽身義釋此頌云。謂諸法者心法○復次諸法者法曼荼羅。法相者三昧耶身。諸佛乃至衆生者大曼荼羅身。器世界者表所依土。此器界者三昧耶曼荼羅之總名也（文）。此意衆生心是法寶所攝（佛界中皆見功德故也）。故可攝法曼。衆生身是五大所成其義與諸尊同。故云大曼。一切器界無非諸尊之三昧耶形。所以云三昧耶身。此文以衆生及器界爲四曼所攝。卽身義又云。諸顯教中以四大等爲非情。密教則說此爲如來三昧耶身（文）。此又以非情器界言三昧耶曼荼也。依此等釋故知一切衆生及器界皆四曼所攝則此四種中盡一切諸法也。又大師念持眞言啓白云。世出世間一切教法攝法曼荼。世出世間一切有情攝大曼荼。世出世間一切器界攝平等壇。世出世間一切事業攝業曼荼（文）。夫三種世間就凡情廢立之。若生聖見時。衆生世間器世間卽無非智正覺世間。謂衆生身是諸佛羯磨形攝。器界亦諸尊三摩耶形故。所以皆云四曼所攝耳。
　　菩薩位數第十五。
　　問。今宗心可云於菩薩位分有幾種耶。答。慈氏儀軌下卷云。諸金山中從皆有諸賢聖。地前四十心賢聖十住十信十迴向十行等（文）。大日經疏第九云。如聲聞法中雖有具足煩惱學無學等階次不同。然所發無作律儀則無優劣之異。今此菩薩律儀亦復如是。雖復最初發心乃至四十二地階次不同。然一時普遍法界發起無作善根。則與如來更無增減之異（文）。心云。四十二地者三賢十地等覺妙覺也。最初發心者可是十信發心。若不爾。今宗可不立十信位矣。密抄第四釋六無畏云。第一善無畏卽當十信已前。第二身無畏卽當十信位。第三無我無畏卽當十住十行位。第四法無畏卽當十迴向位。第五法無我無畏卽當初地至八地已前位。第六一切法平等無畏卽當八地已去位（文）。故今宗意可立五十二位耳。
　　疑云。今宗心言第十地外立等覺爲一位。者。何疏第三云。初發淨菩提心時見此曼荼羅已遍法界昇第二位又逾廣逾深。作十轉開明。乃至第十一地而後所見圓極（文）。又疏十五云。此菩提心者卽是第十一地。成就最正覺。諸悉地中最在其上。故經云。彼悉地更無過上（文）。此第十一地者是見佛地。疏處處之釋旣十地之次立佛地爲十一。明知不立等覺也。爾何。答。抄第四云。三劫信解行地復越一劫昇住此地。此言一劫非更一阿僧祇劫時分。但越佛地一障便名一劫。前言三劫不說四者。合佛地一障在十地故（文）。旣八地已上所論第三僧祇之外以除佛地一障位別云越一劫。是卽當等覺位。但立三祇劫時。以除佛地一障之等覺位攝在第十地內也。疏第三并十五以佛果云第十一地。卽等覺攝十地之意也。故抄第六云。金剛心卽等覺位。在十地外。何故復言第十地耶答。雖越十地仍在地攝故（文）。
　　疑云。今教諸文中以住行向地爲菩薩至位者。是隨他意趣之假說而非自宗所立之實義。故疏第二云。花嚴十地經一一名言依阿闍梨所傳皆須作二種釋。一者淺略釋。二者深密祕釋。若不達如是密號但依文說之。則因緣事相往涉於十住品。若解金剛頂十六大菩薩生。自當證知也（文）。此文心十地是淺略位分。以十六大生爲深祕。若爾淺略卽假說非宗之實義矣。十地旣假說。況地前諸心乎。然何云今宗心有住行向地之位分乎。答。諸軌并疏中叙今宗心盛說十地等爲位分（恐繁不出之）。何不言此教所行。況眞宗圓滿之談廣括諸教意。於住行向地之階位豈不取之乎。若言是假說非實言者。於所成之義趣爲有何詮乎。但至所出成之疏第二文者。淺略深祕二釋皆是自宗實義之上所設之二途也。何至今釋淺略爲假說乎。證文不足作會釋。誰捐此文言難勢之分乎。
　　問。已前所論地位中所得悉地非一。爾者其悉地者何。答。疏十五云。略有五種悉地。一者信。二者入地。三者五通。四者二乘。五者成佛。此是五種悉地也。初信者。謂隨分能分淨諸根。深信如來祕藏決定不疑慮。心信佛有如是如是方便若依行者必成菩提。此是地前信行也。次入地者。謂入初歡喜地也。准望聲聞法中猶如見諦人也。第三五通者。謂了知世間五通之境猶如幻夢水月鏡像不可取著。爾者度五通仙人之地名第三也。第四二乘者。謂觀察二乘境界心得無著心不墮實際。爾時得度二乘境界。爾時到第八地也。五從第九地修菩提行道轉轉勝進成如來位也。然諸經論師大略皆作如此說。爾若祕藏中義復有異。謂初歡喜地自有十心。從初心至第四心得度五通境界。從第五至第八心得度聲聞緣覺境界。從第九心一向行菩薩修道至第十心名爲成佛。佛者覺也。謂覺自心性淨本來常寂滅相也。然此十心中從第一至第八名爲見道。從第九至第十名爲觀見。觀謂見於諦理。此進修觀。謂一向觀於如來不思議界祕密功德。如是祕密之境非所見法出過心量。故別名觀道也。覺者是覺知義。已度二乘境界。了知二乘心與菩薩異也。若入第二地時亦至第四心度五通。第八心度二乘。第十心成佛。准此有信及入位名。與初地十心不異。但此十心轉復光顯離垢也。乃至第十地亦有十心。卽是凡有百心。一一轉勝。可准知也（文）。抄第九釋云。疏爾時得度五通等者。卽當第四地也。謂初二三地相同世間。此地超彼故。謂初地行施二地行戒三地行忍相同世間。世間有情多作此三福業事故。未能修證菩提分法。今四地修得菩提分法。卽觀世間五通境界如幻夢等。不生取著得度彼地則獲出世五通（文）。又云。疏得度二乘等者。卽當第七地也。謂四五六地作諦現觀等同二乘。故今於此地至於無相功用。後邊出過世間二乘道故。言爾時到第八地者。謂七地時能於空中少用功力起有勝行。出過二乘等名爲遠行。又由第七地於無相中有加行故。未能任運現相土。故至第八地純無漏道任運起故。此地名爲不動。一切煩惱永不行故。法駚流中任運轉故。刹那刹那轉增進故。是名到第八地也。疏謂歡喜地自有十心等者。謂種子牙疱等十心。又是花嚴經初地柔軟等十心。乃至十地各有十心○如前已釋（文疏第三以六無畏及十六重淺深示眞言行者地位。今立五種悉地亦釋其位行。依此等文可知位地相矣）。
　　大日經所說六無畏位分第十六。
　　問。今宗心於菩薩行位有六種無畏處。爾何分別之乎。答。經第一住心品云。彼愚童凡夫修諸善業害不善業。當得善無畏。若如實知我。當得身無畏若於取蘊所集我身捨自色像觀當得無我無畏。若害蘊住法攀緣。當得法無畏。若害法住無緣。當得法無我無畏。若復一切蘊界處能執所執我壽命等及法無緣空自性無性此空智生。當得一切法自性平等無畏（文）。疏第三云。愚童凡夫修諸善法害不善法當得善無畏者。善義通於淺深。今此中意明十善業道。如世人以十不善業因緣漂流惡趣無有窮已。後得順世八心漸受三歸戒。於無量世生人天中後至涅槃以免離三途劇苦。名最初蘇息處也。若眞言行者初入三昧耶依三密供養佛修行位與此齊等也（文）。抄第四釋云。第一善無畏卽當愚童凡夫修十善道常生人天得免三途劇苦。名最初蘇息處。卽當十信已前（文）。漸悟頓行人俱當今宗十信已前行也。疏云。經云若如實知我當得身無畏者。如修循身觀時。見此身三十六物之所集成五種不淨惡露充滿。終不爲此而生貪著。次復觀受心法得離不觀我性四種顛倒。於身之諸扼縛得蘇息處。若眞言行者本尊三昧衆相現前時位與此齊等也（文）。抄云。第二身無畏。謂觀身三十六物之所集成作五種不淨觀。次觀受心法得離四種顛倒。卽當十信位也（文）。漸頓二人行同除今宗十信之障。故云當十信位也。下皆准之。疏云。經云若於取蘊所集我身捨自色像觀得無我無畏者。謂觀唯蘊無我時於蘊界入中種種分拆推求我不可得。捨此自色像者。譬如因樹則有樹影現若無樹者影由何生。今五蘊尚從緣生都無自性。何況此積集中而有我耶。如上所說乃至證湛寂之心離一切過。是於我之扼縛得蘇息處。若眞言行者於瑜伽境界一切分段中能觀心不可得不生愛慢位與此齊也（文）。抄云。第三無我無畏。謂觀五蘊十二處十八界悉從緣生都無自性何處有我。是於我之扼縛得蘇息處卽當十住十行位也（文）。又云。或開住·行。卽以信位當初善無畏也（文）。疏云。經云若害蘊住法攀緣當得法無畏者。謂行者心住蘊中。欲令發起離著。爾時約焰等喩觀察諸蘊卽空。得離違順八心證寂然界。然離蘊之扼縛於法得蘇息處。法謂十緣生句也。若眞言行者現覺瑜伽境界皆如鏡像水月無性無生時位與此齊也（文）。抄云。第四法無畏謂行者。心住法中。約幻焰等五喩達諸法卽空證寂然界卽離蘊之扼縛得蘇息處。卽當十迴向加行位（文）。疏云。經云若害法住無緣當得法無我無畏者。卽是無緣乘心觀察法無我性。於心外有無影像智都無所得。心王自在覺本不生得離法之扼縛。於法無我得蘇息處。若眞言行者於瑜伽道中心得自在用時位與此齊也（文）。抄云。第五法無我無畏。謂行者發無緣乘心觀法無我性心得自在。於法無我得蘇息處。卽當初地至八地已前位也（文）。疏云。經云當得一切法自性平等無畏者。謂觀自心畢竟空性時我之與蘊法及無緣皆同一性。所謂自性無性。此空智生。卽是極無自性心生也。故云得一切法自性平等。爾時於有爲無爲二種扼縛得蘇息處。卽是眞言行者虛空無垢菩提心也（文）。抄云。第六一切法自性平等無畏。謂觀實際空性時於有爲無爲界二種扼縛得蘇息處。卽當八地已去位也（文）。
　　疑云。經第一具緣眞言品云。漸次證入大悲藏發生三摩地（文）。疏第三釋此文云。漸次證入者。如初無畏時以聲字觀修曼荼羅行。第二無畏於有相觀中修曼荼羅行。第三無畏於唯蘊無我心中修曼荼羅行。第四無畏於法緣心中修曼荼羅行。第五無畏於無緣中修曼荼羅行。第六無畏於平等心中修曼荼羅行。離垢地已去各於自地觀心中修曼荼羅行。略以行位分之已作十六重深淺不同（文）。此文心第六無畏於初地論之也。釋六無畏修行相畢云離垢地已去各自地觀心中修行故。故上釋第六無畏云。卽是眞言行者聖空無垢菩提心也（文）。虛空無垢菩提心豈非是初地德乎。而何抄心云第五無畏從初地至七地第六無畏八地已上乎。答。疏第三釋六無畏云。佛還約前三劫作差降對明也（文）。抄釋云。疏佛還約前三劫作差降對明者。謂佛說此六無畏意明從淺至深從凡向聖階降位次悟證不同也。第一善無畏○卽當十信已前（乃至）。第六一切法自性平等無○卽當八地已去位也。故曰佛還約前三劫作差降對明（文）。心云。疏釋第三無畏言證湛寂之心離一切過。於第四無畏言離違順八心證寂然界。至第五無畏言無緣乘心觀法無我心王自在覺本不生。以第六無畏言極無自性心生（其文如上出之）。是卽付經所說之三劫心成此無畏之位也。故知約前三劫作差降者。定取三瑜祇所行之心耳（湛寂及寂然界心是初劫所行。無緣乘心主自在第二劫心。極無自性第三劫行也）。旣付三劫作差位。所以亙三賢十地判六無畏。尤有其謂矣。但至所出難之文。抄第四釋云。疏如初無畏時以聲字等者。謂第一無畏。以聲字觀者。眞言行人依三密供養修行觀眞言之聲及眞言之字而作修行○第二無畏有相觀者。謂四念處觀。卽眞言行者本尊三昧衆相現前故。第三無畏唯蘊無我心者。觀陰界入分拆求之了不可得。卽眞言行者觀瑜伽境心不可得也。第四無畏法緣心者。觀諸蘊法如幻焰等。卽眞言行者觀瑜伽境界如鏡像等。第五無畏無緣心者。觀法無我性。心外都無。卽眞言行者於瑜伽道心自在故。第六無畏平等心者。觀心空性法及無緣皆一性故。眞言行者卽是虛空無垢菩提心也。疏離垢地已去各於自地觀心中修曼荼羅者。以初地菩薩入三世平等與第六平等無畏無異故。取二地已上乃至佛地足前六種無畏故成十六重玄義也。今第七重玄依離垢地正直柔軟堪能等深心爲門而入修曼荼羅行。他皆效此。第八重玄卽以發光地清淨安住厭捨等十種深心爲門而入。第九重玄卽以焰惠地觀察衆生界法界世界等十法明門爲門而入。第十重玄依難勝地過去未來現在等十種清淨心爲門修行。第十一重玄依現前地一切法無相無體無生一平等法爲門修行。第十二重玄依遠行地雖修三空而慈悲不捨衆生等十種方便惠起殊勝道爲門修行。第十三重玄依不動地無生法忍爲門修行。第十四重玄依善惠地淨諸陀羅尼三昧爲門修行。第十五重玄依法雲地菩薩離垢等百萬三昧乃至最後受一切智勝職位三昧爲門修行。第十六重玄依如來地十地行相次第現前總此因相而爲其門修曼荼行究竟歸於一切智智福智大海（文）。釋意云。於菩薩證道位有十六種法門。眞言行者漸次證入此。謂第一從聲字法門而入。是卽第一無畏也。位在十信或已前矣。第二從有相法門入。是卽第二無畏位在十住或十信。第三從唯蘊無我法門入。是卽第三無畏位在十行或通十住。第四從法空觀法門入。是卽第四無畏位在十迴向。第五從中道觀法門入。是卽第五無畏位在初地乃至七地。第六從平等觀法門入。是卽第六無畏位在八地已上。第七從正直柔軟等法門入。位在第二地。故離垢地修二種法門。謂第五無畏中道觀及第七重玄正直法門也。但付漸次證入之義以第二地所證之法門爲第七重玄以八地已上所證之平等法門爲第六無畏者。前付三賢十聖說六無畏處畢後付無畏所不攝功德立十重玄。故且不見地之上下言如此耳。雖然言所證前後正直法門前證之平等法門後便見也。餘地所立重玄准第二地可知耳。但於初地所以不立六無畏外之重玄門者。初地所證法門者是三世平等卽虛空無垢心也。是卽與八地已上所證第六無畏同也。故不別出而立一重玄門也。謂虛空無垢菩提心之號有初地八地二位。然初地是證入之始八地是見得之終。二種所證是同也。故第六無畏外不取初地法門矣。今私成義云。於三賢十聖位論六無畏處。疏釋此無畏言約前三劫作差降故。然付後十重玄門離垢地已去者。後十重門是於十聖地論之。然重玄者抄第六云。再得趣證故曰入重玄門（文）。今付十地中。初地是聖位中始證非再得分。初地之前無地之可證故。所以指二地已去云重玄門矣。六無畏是凡聖合論不局取聖位。若爾對十信已前行何信位不云重玄門乎。故十六重玄門其義旣成耳。
　　疑云。若言無畏至十地後十重玄從二地立者。何經云漸次證入。又疏判作十六重深淺不同乎。答。是卽抄問答。不可用私會釋。抄次下云。問。十六行位歷然可觀重玄之義。行相云何。答。有二門。初當位因果。後異位因果。今初亦第一重玄以聲字觀修曼荼行。聲字爲門。卽當其因觀行圓明卽當其根增長。不已入法界壇卽當究竟。一位旣爾。餘位皆然。故次疏云。此一一位自有菩提種子心。有大悲胎藏增長因緣。有惠方便業受用之果。卽一一位各具此三句義也。後異位因果者。謂三劫瑜祇六無畏三賢十地始本智明初後更收聖凡互卽。況行者用心自在了本不生神解虛中奮迅遊戲以十種緣生句不可思議幻作鎔融以見心成正覺證心大涅槃爲悟入。故十六行位境智皆然。豈非重玄耶。故金剛頂瑜伽十六大菩薩生卽斯義矣。又解。謂漸次證入而有二種。初約六無畏從因至果以爲漸次。後約十地從因至果以爲漸次二門併彰總有十六。非次第修行經十六位也（文）。心云。此有二釋。初義云。付重玄門有二義。一者當位中因果相望成重玄。謂一一位各有種子。心及增長因緣受用果之三句義因立根增長成受用果。故云重玄。二者異位相融成重玄。謂十六種行位初後鎔融是故初位中攝入後十五行。卽十六行相助而初位成十六位德。故言異位相望成重玄門。如是展轉乃至第十六果位亦不捨前十五因行。鎔融成德。是卽異位因果相望成重玄義也（已上初釋）。又解意云。付慚次證入義凡有二門。一者約無畏門從因至果有六位。故以六無畏釋之。此通地前地上。二者約十地從因至果有十重玄門。二門通論卽有十六重深淺之行。是門別不同卽成十六數。非次第修行經十六位矣。
　　已上依抄意成六無畏位分并十六重玄義了。
　　今私解云。十六重中前六無畏者於地前及初地論之。故疏云。第六無畏於平等心中修曼荼羅行。離垢地已去各於自地觀心中修曼荼羅行（文）。此文無諍指初地言第六無畏而二地已去乃至佛地立十重玄也。但疏釋六無畏中佛還約前三劫作差降對明者。理實約初劫及第二劫之初論六無畏。今約前三劫者。付三瑜祇行門於前二劫中說此無畏故。言總意別以爲此釋耳。若成此意者。經漸次證入之文疏作十六重深淺不同之釋巧相叶乎。若依此義判六無畏位分者。十信十住十行十向如次第一二三四無畏也。疏以第四無畏言證寂然界故（證寂心是十迴向滿心也）。第五無畏無緣覺心極無自性也（如疏言之）。此二無畏同在初地而前後爲異。謂眞言行者入初地時必極無自性心生矣。極無自生者疏意眞言之證位心故（初地證位義如次下門中成之）。然將生此心時。其無緣覺心決定證之。上必蹈下深亦涉淺故。而其無緣覺心在前證之。極無自性在後方生。先蹈下涉淺。後昇上入深故也。是故以無緣覺心觀爲第五無畏。極無自性心定第六無畏矣或又初地唯立第六無畏。地前十迴向中開第四第五無畏。然疏意第四無畏證寂然心第五無畏無緣覺心者。付地前位中分亦證此心。於其分證義何不作此釋乎。夫寂然界與無緣覺心始得。如次有十迴向之初心中間。極無心始證。初地位論之。今約始得之心判無畏之位。所以初地言極無心地前爲無緣覺心也。
　　菩薩證理位第十七。
　　問。今宗意菩薩何位證理耶。答。疏第一云。經云。祕密主。此菩薩淨菩提心門名初法明道。菩薩住此修學不久勤苦便得除一切蓋障三昧者。入佛智慧有無量方便門。今此宗直以淨菩提心爲門。若入此門卽是初入一切如來境界。譬彌勒開樓閣門內善財童子。卽是中見無量不思議事（文）。淨菩提心者初地心也疏第二云。然此經宗從初地得卽入金剛寶藏（文）。經第一具緣品云。世尊一切支分皆悉出現。如來之身爲彼從初發心乃至十地諸衆生故遍至十方還來佛身本位。本位中住而復還入（文）。疏第三釋此文云。經云爲彼從初發心乃至十地諸菩薩者。謂初發淨菩提心時見此漫荼羅已遍法界。昇第二住又逾廣逾深。作十轉開明。乃至第十一地而後所見圓極（文）。疏第七云。若到修行地授不思議果。此修行地卽是淨菩提心初法明門。例如聲聞見諦已後復入修道位也。此菩薩於百字明門中各見蓮花胎藏曼荼羅世界海（文）。疏十一說念誦作法云。一月誦者。一月是等引圓滿入於初地。於祕藏中初地是第一月也。此是等引之地（文）。疏十五云。又見己身於大會中自作阿闍梨師。卽是入地人也。此人纔入三昧卽見一切佛會。乃至十世界微塵大會悉能集之。而於其中同彼尊位也（文）。抄第九釋此文云。疏卽是入地人也等者。卽是初入信解行地得除一切蓋障得三昧。故第一經云。此菩薩菩提心門名初法明道。菩薩住此不久便得除一切蓋障三昧若得此者則與諸佛菩薩同等住。卽是此也（文）。又疏十五云。初信者謂隨分能淨諸根深信如來祕藏決定不疑慮心信佛。有如是如是方便若依行者必成菩提。此是地前信行也。次入地者謂入初歡喜地也。准望聲聞法中猶如見諦人也（文）。依已上諸文以初地可爲證理位矣。
　　疑云。疏第一云。今眞言行者於初發心時直觀自心實相了知本不生故。卽時人法戲論淨如虛空成自然覺不由他悟。當知此觀復名頓悟法門也。若依此文。初發心時卽可證理。又尊勝二卷軌上下文同云。初發心時便成正覺（文）。此心初心卽證理故也。又疏第四云。從十住地乃至初地諸菩薩分證莊嚴身無量無邊滿於法界（文）。此文十住地者卽可發心等十住位。次文言乃至初地故。此等文心明見地前初發心時卽證理。若爾何閞證理於初地乎。答。疏初發心時者。十地中初心卽歡喜地。是云初心。非地前信位等。經具緣品所說初發心文疏旣釋初發淨菩提心（經并疏文如上出之）。又疏第二云。淨菩提心已上十地是信解地也。而又疏第一釋信解地云。始從眞正發心乃至成佛於是中間名信解地（文）。旣指初地云始發心位。知今初發心時直觀實相者是指初地也。尊勝軌非初發心時等文此亦指初地爲言。故疏第九云。逮見心明道時卽是初發心中便成正覺（文）。今心明道者卽指初地也（如常言之）。旣以初地言初發心。豈非明證乎。次至疏第四釋彼具文云。思惟毘盧遮那無盡莊嚴身周遍法界。十方三世一切如來亦復如是。一一無盡莊嚴身周遍法界。從十住地乃至初地諸菩薩分證（等文）。此文心上擧如來。次十住地乃至初地者。此中十住之言指第十地也。文言次第從深至淺故是還地上證得之誠文豈爲地前見理之證據乎。若夫言十住地之辭卽指地前住位者。何如來之位次越擧地前而後出初地矣。又何言乃至初地簡二地已上乎。有此等理故能難之料簡不見文始終耳。或又地前可有少分證理之義。故菩提心論云。夫會阿字皆是決定觀之。當觀圓明淨識。若纔見者則名見眞勝義諦。若常見者卽入菩薩初地。若轉漸增長則廓周法界量等虛空卷舒自在。當具一切智（文）。此心地前亦許分證之義。疏意初地證位者取勝隱劣也。但地前初心非證見理歟。
　　十地淺略深祕二釋第十八（此十六大生料簡）。
　　問。疏第二云。花嚴十地經一一名言依阿闍梨所傳皆須作二種釋。一者淺略釋。二者深祕釋。若不達如是密號但依文說之。則因緣事相往涉於十住品。若解金剛頂十六大菩薩生自當證知也（文）。抄第四釋此文云。疏解金剛頂十六大菩薩生等者。謂金剛頂經中說十六大菩薩出生之事。若解了彼中十六之義卽如此中淺略深祕二種成佛之旨（文）。爾知淺略深祕二種義之樣如何。答。抄同卷云。此十六大菩薩生若一一從菩薩說時有其十六。行者未度此時未得成佛。若能一生度此。卽是一生成佛。都名一生則無十六之異。故云十六大菩薩生也（文）。心云。十六大菩薩者。從人論之。菩薩初地已上有十六位分。謂始從金剛薩埵終至金剛拳次第證入之也。故云十六菩薩。次生者所經時分也。眞言行者若一生證此十六菩薩位者。一生成正覺也。若之言顯有二三生等成佛之義。故三摩地儀軌心若付一生成佛人云後十六位爲一生成正覺也。已上以一義釋十六菩薩生之文畢（以十六大菩薩相配十地之樣可尋之）。抄又云。又此十六菩薩皆從普賢薩埵心生。故念誦法云。爾時金剛界如來以持一切如來身以爲同體。一切如來普賢摩訶菩提薩埵三摩耶所生名攝一切薩埵名金剛加持。三摩地入已此一切如來大乘阿毘三摩耶（此云等覺）。心名一切如來心。從自心而出卽說呪曰。縛日羅薩埵等。下十五菩薩出生大意同此。已上義當深祕之釋。若淺略釋者。如有偈言。弟子堅固菩提心從師更得灌頂位。妙修定惠恒觀察。深入業用善巧門（普賢菩薩）。導諸有情勝菩提（金剛薩埵菩薩）。以四攝法而攝取（金剛王菩薩）。無厭大悲未曾捨（金剛愛菩薩）。見行少善便稱美（金剛善哉菩薩）。無盡檀施等虛空（金剛寶菩薩）。能以惠光破愚冥（金剛光菩薩）。有所樂求恒不逆（金剛幢菩薩）。發言先笑令心喜（金剛笑菩薩）。能於妙法無染中（金剛法菩薩）。善用般若斷諸使（金剛利菩薩）。無上法輪恒不退（金剛因菩薩）。四辨演說無所畏（金剛語菩薩）。諸佛衆生事業中（金剛業菩薩）。恒住堅誓慈悲甲（金剛護菩薩）。摧破魔羅勝軍衆（金剛牙菩薩）。堅持諸佛所祕門（金剛拳菩薩）。心云。若付深祕言之。十六大菩薩於十地中一一地皆具證十六也。生者。此十六菩薩從普賢薩埵心中出生故云生也。於一一地齊證金剛薩埵等十六功德也。付淺略言之。一一地中有妙修定惠恒觀察等十六功德。然此功德同自菩提心出生。故云生也。是亦付十六大生中論淺略深祕二釋也。抄又云。重玄義行相云何。答。有二門。初當位因果。後異位因果○後異位因果者。謂三劫瑜祇六種無畏三賢十地始本智明初後更收聖凡互卽。況行者用心自在了本不生。神解虛中奮迅遊戲。以十種緣生句不可思議幻作鎔融以見心成正覺證心大涅槃。爲悟入故。十六行位境智皆然。豈非重玄耶。故金剛頂瑜伽十六大菩薩生卽斯義矣（文）。心云。十六重玄淺深鎔融初位卽後位後位入初位故云重玄。金剛頂經十六大菩薩亦如此。謂經十地次第雖須證此十六菩薩功德。初後圓融故一地證十六耳。
　　疑云。十六大菩薩生者。是金剛頂部諸經所說之菩薩地位也。何言付毘盧遮那部所說之歡喜等十地卽有十六菩薩生之深祕義。若爾彼此混合兩部難辨。所以疏文十地作深祕釋者。准金剛頂十六菩薩生卽成一一地互有諸地功德也。爾者兩部各別不招混合之失。何不依此義而言十地有十六菩薩生耶。答。若言歡喜等十地開毘盧遮那部之地位十六大菩薩生局金剛頂部之說者。金剛頂經三摩地法云。現世證得歡喜地後十六生成正覺（文）。又分別聖位經云。外令十地滿足菩薩他受用（文）。金剛頂部教中旣說歡喜等十地。何云以十地偏關毘盧遮那部矣。十地旣通兩部。十六大生豈大日經不許之乎。夫金剛頂部十地中論十六大生義者。胎藏所談十地中何忽失十六功德。兩部所說雖別。所證功德是同。豈亦胎藏之十地中不知金界之十六生乎。況難者所成之一一地中互攝諸地功德者是花嚴顯教說非眞言深祕義。故彼經第一云。住於一地普攝一切諸地功德（文）。大乘義章六通義云。十地法位一一位中麁細塵算障亦無量。且論初地餘類可知於初地中麁品障淨心時斷得初地中麁品功德。其後細者二地時斷得初地中漸勝功德。初地家障至佛乃盡。所得功德至佛乃窮。以初地障諸地共斷故。諸地中所斷之障同障初地。餘地亦然。花嚴宣說。菩薩一地普攝一切諸地功德。義當此門（文）。心云。初地中斷後九地障卽得其九地功德。如是乃至第十地中除前九地障方證彼九地功德（此意見彼章前後文）。淨影釋尚如是。況圓宗融通談乎。是旣淺略家說何關深祕義。故知今深祕釋者解十六大生義耳。
　　十地位超越有無第十九。
　　問。今宗心菩薩昇地上之後依聞法力可有超地之益乎。答。攝眞實經下云。爾時金剛手菩薩摩訶薩告諸大衆言○我曾過去百千劫中修諸願海乃遇大慈毘盧遮那如來第一會中得聞是法超第八地證等覺位。此祕密法難得難遇。設使得遇信心難生。汝等大衆於無量劫積功累德今得是法（文）。故可有聞法超地之義也。金剛壽命陀羅尼念誦法云。加持摩醯首羅天復還得蘇更增壽命。歸依諸佛灌頂受記證得八地（文）。是又超越證也。又千手經云。我於是時始住初地。一聞此呪故超第八地（文）。卽其證也。
　　疑云。若許有超地義者。此人所超地位功德可不成就之。若爾者何可云萬行成滿輪圓具足之宗乎。答。今超越地位者。上上利根之人頓具諸地功德藉一座之三密速入上位圓證。對彼鈍根之遲進此利人之行言超越。理實尋勤行非具不備地地之所修。此宗許卽身成佛則此超越之中極超也。此人豈云諸地功德不滿足乎。
　　發菩提心相第二十。
　　問。今宗意何言發菩提心乎。答。不空三藏菩提心義廣引經論文以成其義。今先出彼釋者。菩提心義云。發菩提心之相狀有二。一明行位相。二辨功用相。行位相狀者。長耳三藏云。初習種性發心有三。一假想發。二輕想發。三信想發。初假想發者。由三種力。一善友力。謂善知識。二行力。謂受律儀。三法力。通別二因。通謂如來藏內熏之性。別謂信等五根。由此三力假起求菩提相。自利利他漸次修習。譬如輕毛無定倚著名輕想發。後漸修信心澄淨得入十信名信想發。起信論云。發心有三種。一者信成就發心。二解行發心。三證發心（等文三種發心相如論廣釋）。又云。顯揚云世俗發心爲對智者前發弘誓願。乃至我從今日發無上菩提心。爲欲饒益諸有情故。從今已往凡我所修六波羅蜜皆謂證得無上菩提。故我今與諸菩薩摩訶薩和合出家。願尊證知我是菩薩（三說文）。又引發菩提心經云。復有四緣能發是心。一者思惟諸佛。二者觀身過患。三者慈愍衆生。四者求最勝果。一思惟諸佛者。三世諸佛初始發心具煩惱性亦如我。今發大明惠於無明殼建立勝心積集苦行度生死海捨身命財求一切智。今皆成就。若此菩提是可得法。我亦應得故發菩提心。二觀身過患者。自觀我身九孔常流臭穢不淨出厭離故。又觀五陰四大俱能興造無量惡業具貪嗔癡無量煩惱如泡如沫念念無常求捨離故發菩提心。三慈愍衆生者。見諸衆生無明所縛衆苦所纒集不善業受大劇苦捨離正法信受邪道沒煩惱河不求解脫轉造衆惡愍念彼故發菩提心。四求最勝果者。見諸如來相好莊嚴有戒定惠知見清淨十力無畏大悲三念具一切智憐愍衆生常住法身清淨無染謂修習故發菩提心（文）（已上明顯教所談發心）。次祕教發心者。龍猛菩薩發菩提心論云。若願成瑜伽中諸菩薩身者亦名發菩提心○如人貪名官者發求名官心修理名官行。若貪財寶者發求財寶心作經營財物行。凡人欲爲善與惡皆先標其心而後成其志。所以求菩提者發菩提心修菩提行。旣發如是心已須知菩提心之行相。其行相者。三門分別○一者行願。二者勝義。三者三摩地。初行願者。爲修習之人常懷如是心。我當利益安樂無餘有情界觀十方含識猶如己身○又於大悲門中尤宜拯救。隨衆生欲而給付之。乃至身命而不悋惜○二勝義者觀一切法無自性（乃至）。如大毘盧遮那成佛經云。諸法無相。爲虛空相。作是觀已名勝義菩提心（文）。已上文心釋行願勝義二種菩提心也。此中行願者。願謂大悲之願。願度脫衆生行也。故云觀十方含識猶如己身。行謂大悲之行。行利益衆生事也。故云隨衆生欲而給付之。次勝義菩提心者。寂滅無相之觀心也。故云諸法無相爲虛空相等矣。論又云。第三言三摩地者。眞言行人如觀已云何能證無上菩提。當知法爾應住普賢大菩提心○令修行於內心中觀白月輪。由作此觀照見本心湛然清淨猶如滿月○能含種種無量珍寶三摩地（文）。又云。卽讃阿字是菩提心義頌曰。八葉白蓮一時間。炳現阿字素光色。禪智俱入金剛縛。召入如來寂靜智（文）。於此三摩地菩提心可有二種。謂能觀菩提心所觀菩提心是也。大師三昧耶戒序云。言菩提心者此有二種。一能求菩提心。二所求菩提心（文）。故知有能所觀菩提心也。此中能觀心者觀見阿字月輪及法界曼荼羅等之心也。所觀菩提心者頌所說阿字素光色之心也。故論云。三者意密如住瑜伽相應自淨月圓滿觀菩提心也（文）。旣云住瑜伽淨月而觀菩提心。豈非所觀法中有菩提心乎。然論所說三種菩提心中勝義行願二種顯教中亦有。第三之一心獨此宗談。故論云。然惟眞言法中卽身成佛故是說三摩地法。於諸教中闕而不書（文）。
　　問。爾者以大日經所說菩提心爲因大悲爲根本之二句菩提心論所說三種菩提心中如何判屬之乎。答。依經疏意思經所說二句論所陳三心之相攝。菩提心爲因者唯攝勝義菩提心。大悲爲根本者兼取行願三摩地二心也。疏第一釋菩提心云。今行者觀心實相亦復如是。出過一切戲論如淨虛空。於內證所行得深信力○故曰菩提心爲因也。此菩提心爲後二句因（文）。以出過一切戲論而爲大悲諸行之因言菩提心。爰知取無相空觀未起三密行爲菩提心體也。又同卷上文云。虛空無垢執金剛者卽是菩提心體。離一切執諍戲論如淨虛空無有障翳無垢無染亦無分別（文）。又同卷下云。取著觀空智慧而生是清淨想。卽於如是想中正觀自心無有生處。得入眞淨菩提心也（文）。依此等文故知菩提心者唯取無相勝義心也。次大悲爲根句中攝行願及三摩地者。疏第一云。次說大悲爲根○且知行者修供養時。若奉一花或塗香等。卽以遍一切處淨菩提心興供養雲普作佛事。發起悲願迴向群生拔一切苦施無量樂。由自善根及與如來加持法界力故所爲妙業皆得成就（文）。此文釋依大悲願起三摩地所成之三密行（此大悲爲根句中三摩地菩提心也）。又云。如摩訶般若所明六度十八空三昧道品總持門等皆入大悲句中（文）。此文明依大悲心起顯教之大行（此大悲爲根句中行願菩提心也）。依此等釋故知大悲爲根本者卽攝行願及三摩地菩提心。所以以論三心攝盡經二句耳。
　　疑云。經菩提心句中唯取勝義心不攝三摩地不明。夫菩提心之言廣亙三種心。然行願攝大悲中不入菩提心。其理可爾。行願與大悲一體異名故。於三摩地心何不云菩提心攝。初心阿字月輪觀等能爲諸行之因故。爾者攝大悲句中而不入菩提。心中有何深意乎。答。菩提心爲因者定可指最初發起之心。於爲後後諸行及菩提果德成根本因者立此名故。然付論所說三種菩提心只勝義一心菩提薩埵究初所起之心也。故大師二教論上卷云。中觀等息諸戲論寂滅絕離以爲宗極。如是義意皆是遮情之門不是表德之謂。論主自斷入道初門（文）。是卽以勝義心言最初所起也（此初起之所由如第三十門顯教至極爲眞言入道初門中說之）。旣局勝義之一心最初起之。所以唯取此一心言爲因之菩提心也。於三摩地觀者。通達自心之後三密瑜伽之時行願相應方起此心。故不云最初爲因之菩提心所攝。故疏第一云。淨菩提心者猶如眞金本性明潔離諸過患。大悲如習學工巧以諸藥物種種鍊冶乃至鏡徹柔軟屈申自在。方便如巧藝成就有所造作隨意皆成（文）。此文釋成菩提心爲因等之三句次第也。謂初菩提心者喩眞金明淨離鑛石等雜過卽顯勝義菩提心遣有爲衆相。此中未顯觀法界曼荼羅之三摩地義。次以大悲心喩習工巧令鍊冶其眞金而屈申自住。此中卽顯習無相眞金理之上屈申自在觀法界曼荼羅之三摩地心工巧。是故菩提心中唯顯勝義大悲句中攝三摩地心也。
　　成佛相第二十一。
　　問。今宗意菩薩何成正覺耶。答。演密抄第二云。依此宗成佛而有二種。初顯後密。且顯說者如下文云。越百六十心三重妄執成等正覺。或約有心成等正覺。所謂歡喜地自有十心。故花嚴經云。謂利益心柔軟心隨順心寂靜心調伏心寂滅心謙下心潤澤心不動心不濁心。從初心至第四心得度五通境界（卽配四地）。從第五心至第八心得度二乘境界（卽配四地）。從第九心一向行菩薩道至第十心名爲成佛。佛者覺也。謂覺自心性淨本來常寂滅相。然此十心從第一至第八名爲見道。從第九至第十名觀道（此與常教異也）。見謂見於諦理。約此進修觀謂一向觀於如來不思議境界祕密功德。如是祕密之境非所見法。出過心量故別名觀道也。覺者是覺知義。謂已度二乘境界了知二乘心與菩薩心異。若入二地時如前初地。亦至第四心度五通。第八心度二乘。第十心成佛。准此有信及入位與初地十心不異。但此十心轉復光顯離垢也。乃至第十地亦有十心。卽凡有百心。一一轉勝。如花嚴眞金之喩可准知耳。此初地十心滿卽能分身百佛土等如彼具說。但百心成佛是寶炬陀羅尼經所說。此經未到東土（阿闍梨親傳）。已上是依顯明。今依密釋者。且以四字略示一隅。卽是正等覺心眞言句也。謂十方三世一切諸佛各以無量無邊巧度門種種因緣譬喩言詞演說諸法統而論之。原其旨趣不出四字門。故所謂阿（上）阿（引）暗惡也。以阿字門故一切衆生本有佛知見性。衆生不自覺知。如來以種種因緣爲彼淨除眼翳使得開明。卽法花第一句云開佛知見使得清淨。卽是此中淨菩提心也。旣淨菩提心當廣示法界藏中不思議境界。如善財童子入彌勒閣普見一切善知識遍學一切諸度門。故法花第二句云。示佛知見卽長阿字大悲萬行義也。已具大悲萬行。次以娑羅樹王花開敷智成大菩提故法花第三句云。悟佛知見卽暗字門也。旣成佛已卽以加持方便普門垂迹導利衆生。衆生了知常住之時如來衆迹都盡。以無迹故名般涅槃。故法花第四句云入佛知見卽是惡字門也。若依字輪對如來方便智。更有第五長惡字門。以無別體故此中不說。又此五字統收一切佛法無有遺餘。故名爲正等覺心又今且約一途修行次第作淺深差別說。其實此五字各成一如來智（卽五方佛）。各各統收一切佛法。是故下文修觀行時隨覺一心卽見一切如來心。卽是花嚴如來成正覺時普見一切衆生皆成正覺也。如是一心見一切心旋轉無量故名正等覺心也。言具足梵音等者。成字是唐言。三菩提此云正覺亦名正知。准花嚴經應有最字。故彼疏云。成最正覺示能覺智。開悟稱覺離倒爲正獲得名成。此當相解若揀別者。凡夫倒惑。佛覺重昏。二乘雖覺不名爲正。但知法有未知法空。但悟我空未知我有。有厭生死空沈涅槃。顛倒未除豈得稱正。菩薩雖正有上有修不得稱最。設位極稱最亦未名成。我佛獨能故云成三菩提（文）。同鈔第六云。且成佛義如前已辨。今就自宗本心常佛者。故上經偈云。我覺本不生（阿字本初不生義）。出過語言道（嚩字語言道斷義）。諸過得解脫（麼字解脫繫縛義）。遠離於因緣（訶字害煩惱離欲義）。知空等虛空（佉字出一切法等虛空義）。如實相智生（跛字無能勝義）。已離一切暗（伽字是摧稠林闇冥義）。第一實無垢（曪字淨法界心義）。又上八字更互相釋。且以下七釋成上。一者先徵。云何我覺是阿字本初不生耶。次第釋謂語言道斷故乃至是淨法界心故。又經言。何菩提。謂如實知自心等。花嚴經云。菩薩應知自心念念常有佛成正覺。如自心一切衆生亦復如是。涅槃論云。身外有佛亦非密。身內有佛亦非密。非有非無亦非密。衆生是佛故微密。言故以淨字甄之者。世間最淨無如虛空。故上經云越百六十心生廣大功德。其性常堅固無量。如虛空不染汚。常住本來寂無相。無量智成就正等覺顯現故。云今正明本心常佛也（文）。

祕宗教相鈔第六。

　　卽身成佛第二十二。
　　五相成身料簡第二十三。

　　卽身成佛第二十二。
　　問。諸經論中皆說三無數成佛。爾者今宗意亦同此說乎。答。弘法大師造卽身成佛義引多文證立今宗速疾成道之義。故彼釋云。金剛頂經說。修此三昧者現證佛菩提（文）（一字頂輪王瑜伽一切時處軌文）。又引經偈云。若有衆生過此教晝夜四時精進修。現世證得歡喜地後十六生成正覺。謂此教者指法佛自內證三摩地大教王。歡喜地者非顯教所云初地。是則自宗佛果之初地（文）（所引一行四句文金剛頂瑜伽三摩地法說也）。又引云。若能依此勝義修。現世得成無上覺。又云。應當知自身卽爲金剛界。自身爲金剛堅實無傾壞（文）（上二句文法花儀軌說。下四句頌三摩地軌文）。又云。大日經云。不捨於此身逮得神境通遊步大空位而成身祕密。又云。欲於此生入悉地。隨其所應思念之。親於尊所受明法觀察相應作成就（云云）。此經所說悉地者明持明悉地及法佛悉地。大空位者法身同大虛而無礙。含衆像而常恒。故曰大空。諸法之所依住。故號位。身密者法佛三密（文）（上第三悉地出現品文。下第七行學處品文也）。又云。龍猛菩薩菩提心論說。眞言法中卽身成佛○於諸教中闕而不書（文）。又引云。若人求佛惠通達菩提心。父母所生身速證大覺位。依如是等教理證文成立此義（文）。又引唐大阿闍梨頌言。六大無礙常瑜伽（體）四種曼荼各不離（相）三密加持速疾顯（用）重重帝網名卽身（無礙）法然具足薩般若。心數心王過刹塵。各具五智無際智。圓鏡力故實覺知（成佛文）。依此等文顯今宗卽身成佛異餘宗僧祇久行也。但青龍寺和上造八句頌意。依上所引之諸經論文私成立卽身成佛之道理也。謂第一句六大無礙常瑜伽者。凡自性法身如來以六大爲其體。故大日經第二具緣品。我覺本不生出過語言道諸過得解脫遠離於因緣知空等虛空（文）。卽身成佛義釋此文云。本不生義者卽是地大。縛字爲離言說。謂之水大清淨無垢塵者是則羅字火大也。因業不可得者訶字門風大也。等虛空者欠字字相卽是空大也。我覺者識大。因位名識果位謂智。智卽覺故（文）。又金剛頂三摩地儀軌云。諸法本不生自性離言說清淨無垢染因業等虛空（文）。大師釋云。此亦同大日經。諸法者謂諸心法。心王心數其數無量。故曰諸（文）。故知心六大成諸佛體。此六大所成之佛身無障無礙而與一切諸佛及一切衆生一切器界互相涉入鎔融相應。故云六大無礙常瑜伽矣。次第二句四種曼荼各不離者。一切佛界論其相者卽大三法羯之四種曼荼羅也。此四種曼荼彼不離此。之不離彼。猶如空光無礙不逆。又與一切衆生一切器界不離而相卽。故云四種曼荼各不離矣（已上二句如次案立佛界體與相了）。次第三三密加持速疾顯者。上二句所談之佛界雖凝然而無礙。若行者不用加持力者卽無由顯證。故有此句矣。然加持有二種。謂自行加持及阿闍梨加持也。自行者眞言行人手結密印口誦密言心住三摩地也（密印密言口傳更問。卽身成佛義所出之誦毘盧遮那三字密言作印印心額喉頂成圓鏡等四智者。是深中淺略非深中深祕耳）。次阿闍梨加持者。大師云。則於現生遇逢曼荼羅阿闍梨得入曼荼羅爲具足羯磨。以普賢三摩地引入金剛薩埵入其身中猶加持威德力故於須臾頃當證無量三昧耶無量陀羅尼門（等文）（是五祕密儀軌文也）。由師弟二種之三密加持現生證菩提。故云三密加持速疾顯矣。次第四句重重帝網名卽身者。由師弟三密加持力故卽得不思議法益。而證顯彼身卽此身此身卽彼身佛身卽衆生身衆生身卽佛身不同而同不異而異故有此句矣。付下四句上三句歎佛德第四句亦立成佛所由可知。
　　疑云。先大師引後十六生成正覺之文證卽身成佛之義不明。旣云經十六生。豈是卽身成道乎。次青龍和尚何以六大無礙四曼不離而如重重帝網爲其所由令立卽身成佛之理乎。夫雖見重重帝網之法界法門。何可必卽身成佛。彼顯教圓宗意見諸法帝網豈許卽身成佛乎。次下四句意卽成之故如何成立乎。答。大師引後十六生之文成卽身成佛之理者。十六生之言非是死此生彼之生也。大師釋此文云。十六生者指十六菩薩生（文）。心云。初地已上十地位金剛薩埵等十六菩薩功德證之。今指證入十六之功德門言十六生也。五祕密儀軌云。得身中一大阿僧祇劫所集福德智慧則爲生在佛家（云云）。此文生在佛家者是正教常言。卽呼證云生。彼後十六生之詞准此可成立矣（又十六生義演密抄第四有多釋。此義如十八門十地淺略深祕中記之）。次至和尚頌之意。六大無礙四曼不離故。卽知佛身與自身互相涉入同一體性。旣自身卽與佛身同體。由何此身不成佛果乎。今用三密勤修之行加持佛身同體之自身時。體用俱相應。寧不卽身成佛乎。但於顯教意雖云帝網重重。佛身是常住衆生身無常也。法體非實同性。此身如何成佛體。又三密加持用闕而不論之體用俱不相應。豈爲相例乎（顯密差別義如第二十六門果分功德可說中具記之）。次下四句頌成卽身成佛之義者。夫如來四種法身成佛之義者。夫如來四種法身是法然本有之薩般若非勞今時造作之智德。旣自身本具之德。何不顯此身之上。又佛智無數雖過刹塵無際限。若圓明心鏡高懸法界頂。其一切德像寧不現此前乎。是故不捨此身忽入佛位耳。和上頌釋其意如是。
　　疑云。後十六生成正覺之文一生中證得十六菩薩功德不明。理趣釋云。卽於大十六生作金剛薩埵菩薩等乃至金剛拳菩薩。最後身便成毘盧遮那身也。此文說地上送十六生至最後身成正覺也（文）。又大師金剛頂經略釋云。若能受持思修。不經三大劫十六大生乃至現生證如來大覺位（文）（理趣經開題釋亦同此文）。此釋意言眞言行者不經三無數劫亦不經十六大生而現生證覺位也。或又此文言不經三大僧祇而鈍根經十六生利根乃至一生證大覺也。此文意若十六生之言非死此生彼者。何對彼生云乃至現生證如來位乎。今十六生與一生相對成義。知十六生者尚是死生之生也。若爾何取此十六生成正覺之文爲卽身成佛之證乎。答。後十六生之文非死此生彼者。其理如先成之。但會今二文者。理趣釋最後身者指證金剛拳功德之位時也。非經死生而至後身耳。次金剛頂略釋意者。言眞言行人不經三大劫而於十六生乃至現生證如來位也。夫於地上經十六菩薩生隨行者根品亦有超不超。若軟根者昇初地之後十六功德次第證之。是云不超越。若上根者直入第十六金剛拳不經次第位而十六功德一時證之。是云大超。其中間超越多少隨根。旣十地許有超越（如第十九門成之）。十六大生何無此義。十地與十六是聖位淺略深祕故。大師爲顯示有此義言十六大生乃至現生證如來位也（現生者意顯一生）。若爾十六生之文何不爲卽身成佛之證乎。
　　疑云。青龍和尚出八句頌弘法大師製卽身義立一生成佛之理以爲祕密之宗旨。恐似不顧諸教違文而恣其義矣。妙法蓮花經觀智儀軌云。若能專注無間修習。現生則入初地頓集一大阿僧祇劫福智資糧（文）（五祕密軌說同之）。此文說地前位經一僧祇劫然入初地也。又大師守護國界經釋下卷云。問。先經文言我亦如是者。何等佛耶。答。此非餘教窮三無數成佛。超過此佛眞實果佛。何者如寶雲經云○如來境界不可思量。但爲淺近衆生說三僧祇修集所得菩提。而實不可計數也。解云。此中不可計數者是不可計數阿僧祇劫。非但三也（已上法藏和尚述）。准知今此經同彼（文）。此釋意言守護經中說佛菩提之行尚不止三僧祇劫。久經不可稱計之阿僧祇劫也。若爾何成卽身成佛之義乎。加之大日經第五入祕密曼荼羅位品說佛德云。無數百千俱胝那由他劫布施持戒忍辱精進禪定智慧諸度功德所資長身卽時出現（文）（具緣品同之）。此文旣說以無數劫行資長佛身。豈非卽身成佛之違文乎。攝眞實經下卷云。爾時金剛手菩薩摩訶薩告諸大衆言○我曾過去百千劫中修諸願海乃遇大慈毘盧遮那如來第一會中得聞是法超第八地證等覺位。此祕密法難得難遇（等文）。今云金剛手菩薩多劫修行證等覺位。何是卽身成佛之教乎。又一髻尊陀羅尼經云。誦持此陀羅尼者所有一切根本重罪皆悉除滅。況須依法作印受持者。當知是人於萬萬億那由他諸佛所曾聞此法今還得聞（文）。此文豈非言世世聞此眞言多劫成行乎。又慈氏儀軌上卷云。若有善男子善女人。若依此法印行持供養。從此生已乃至成佛永離下道。所生之處更不墮落三惡道處。以法印加被故恒爲護念。令斷煩惱漸證登彼岸也（文）。此文又無諍說多劫修行也。言永離下道結漸登彼岸故。依之大日經疏第九云。如初發心時一切功德卽與如來等。從此已後經無量阿僧祇劫於一念中恒殊進轉深轉廣不可思議。以此義故名爲祕密藏中無作功德也（文）。旣言祕密宗人送無量僧祇劫成菩提大行。爾者如何會此等文可成立自義耶。
　　答。卽身成佛之證文如上出之。旣金言明鏡。何胸臆之辭。凡今宗意莫問根之利鈍。一切皆卽身成佛。故大妙金剛大甘露軍拏禮焰鬘熾盛佛頂經云。若作此法經一百八遍現證佛身。上根者得成就。若經一千遍者中根必定成就。若經萬遍者下根必獲大成就法（文）。旣云下根人用一萬遍念誦現證佛身。豈非利鈍皆共卽身成佛之證乎。又大日經疏第六云。如來祕藏長夜守護不妄授人。苟無頓悟之機則不入其手（文）。旣以今教唯令蒙頓悟之機。爰知修行此教之人可一切皆卽身成佛矣。又尊勝二卷軌上云。若於一念頃證無生轉五智成五分法身悟三密卽三身。初發心時便越百六十種心度三無數劫行證普現色身三昧耶。卽是初發心時便成正覺（文）。此文說最極上上根性直聞祕密一乘初發心時便成正覺也。謂行者懸思於法界曼荼羅若得見三密卽三身者。卽指此時限云初發心時。若得此心見時知所有身口意皆是三身佛德故。一時斷三妄一念度三劫便證無上究竟位忽備圓滿正覺德也。譬如於繩起蛇覺於杌作人想者若如實了知之時一念之中能絕人蛇之邪執成繩杌之正見。此亦如是。一念成佛有何疑。此卽昇初地時一念證十六大菩薩功德之大超人也（儀軌初發心時便成正覺者。指初地云初心也）。又慈氏儀軌下卷云。若一生中從初念誦至於越三無數劫行卽證一生補處三莽地。越一百六十種心三度卽是度三遏僧祇行（文）。此文一生度三祇卽證補處位者。指非最極上上根之人也。遠兼一生昇補處位故。若○言又一生者。約十信初發心。而未至三密卽三身之發心位爲說。是人若至其位卽一念可成佛者。亦是最極上上根也（已上文料簡）。如此等文證非一。豈疑卽身成佛之理乎。但成所出難之諸文心者。先法花儀軌等頓集一大阿僧祇劫福智者。顯教行者一僧祇劫間漸漸所集福德資糧今眞言行者一生短時內頓積集之。所以言現生則入初地頓集。若非此義何云現入生亦說頓集。故疏第二云。餘教中菩薩行出方便對治道次第漸除心垢經無量阿僧祇劫或有得至菩提或不至者。今此教諸菩薩則不如是。直以眞言爲乘超入淨菩提心門。若見此心明道時菩薩無數劫中所修福惠自然具足（文）。此釋豈非明證乎。次至守護經釋言今此經同彼者。寶雲經中說三祇所成之佛外更有餘勝佛。引彼一邊同此經意（此經第一第九并說成佛作法。此卽示現顯教之外眞佛也）。而非取劫數長久。二經令相叶此經不說眞宗佛長劫行故。若言一切皆同者。二經所說佛可無勝劣不同。然經釋下文云。花嚴寶雲等說應機之假佛未許究竟圓極之眞佛（文）。佛體旣與此經不同也。行時云齊等。所以勿依守護經釋難卽成道理矣。次至大日經攝眞實經說眞言門菩薩初心加行位未發眞言行之修惠未斷三妄執之一分以前所經劫數也。夫今宗非上上決定之信解者不聞。非空空無著之心智者不入。若前不種多劫資糧者。豈具上上無著信智乎。如彼菩薩念佛三昧經第五云。曾於過去無量佛所親近供養殖衆善本方得聞此三昧寶王（等文）。顯教値遇尚報曠劫行。究竟眞乘寧得輒成乎。所以言百千劫中修諸行願然後初聞此法也。故都表如意輪法云。若能承仕此尊者不是一生種善根。曾經無量諸佛所修集菩提究竟門。就中若値善知識一生卽入不壞門（文）。此文說行者初心之位旣有多劫修行也。又祕藏寶鑰祕密莊嚴住心引大日經第一文云。眞言門修行諸菩薩無量無數百千俱胝那由他劫積集無量功德智慧具修諸行無量智慧方便皆悉成就。解云。此歎初入眞言菩薩功德（文）。此文歎眞言門初心菩薩而言諸餘菩薩無數百劫中所集之功德智慧此人皆悉成就（此義如經疏第二釋）。若非多劫修行之薰力。何今入此勝道忽成此勝德乎。次至一髻尊經說。是顯示依法作印如說修行已前事也。夫卽身成佛者就三密相應行方論其義。彼經言依法作印受持者。於萬億佛所曾聞此法。旣是如說修行已前事。何爲卽身成佛之難乎。次至慈氏軌文。是說淺行之人相也。謂十信已前未斷惑位有聞眞宗究竟之談仰發心修行之者。彼文若依此法印行持供養等者。卽指此行人也。此人雖眞宗起行尚在常沒凡地未登修惠斷惑位故久溺生死苦輪之海。然而眞言發心其行最勝故永離下道更不墮三惡底。以法印加被故終漸發十信斷惑道。信位成就之後一生成佛也。所以此文雖說多生多劫之行而不壞卽身成佛之理。是故諸經中無量劫之言約聞惠及修惠之中未斷惑位作說。若斷惑以後者乃至一生成覺。故不空三藏總釋陀羅尼義讃云。菩薩與此相應頓集福德智慧資糧（文）。心云。若菩薩未與此三密行相應時雖送多劫。若與此三密相應者速疾成道。譬如利根二乘加行修習位雖經六十百劫若聖智現前者一生至應果。此亦如是。次疏第九意初發心後經無量僧祇者。歎祕密宗無作功德也。非謂菩薩經若干劫數。謂行者初發心時所成功德其數與如來等。其後縱無量阿僧祇劫間勤修精進。其功德念念中轉深轉廣不得其邊際。此無邊功德皆是初心所得無一法後時初出生。故云無作功德。是爲顯功德深廣無邊義以假說劫云無量僧祇也。何是實經無量劫乎。彼天台宗意許速疾成道。然法花云。我於無量無邊阿僧祇劫修習是難得阿耨菩提（云云）。安然和尚教時義第一會此文云。天台宗之神通乘者雖超萬里不失里數。故法花云無量阿僧祇劫是超其劫數行非謂實歷若干劫數（云云）。今疏釋卽叙此意也（若依安然意。大日經及攝眞實經說同可成此會釋歟）。已上一義成了。或又所出難大日經第五攝眞實經下卷慈氏儀軌上卷疏第九文者。再三案之實說依多劫修行而成佛也。汎如是等文諸經多端。今依此等說廣思一宗旨趣。卽身成佛之理約極上利根者論之。故疏第八云。若人於祕密藏中受灌頂位者。乃至一生中或成正覺（文）。此文乃至一生或成正覺者。顯根有利鈍。而鈍根非卽成也。若鈍根人者雖此宗心經無量劫卽昇初地。所出大日經等文卽其心也。又疏第六云。而諸衆生有漸入者。有超昇者有頓入者。然其趣畢竟同歸（文）。抄第六釋云。有漸入者。亦如彼乘羊。有超昇者。喩如乘馬。有頓入者。猶得神通（文）（羊馬通三別。是龍樹智論釋也）。漸入者如乘羊者。從顯教行入今宗之人也。十住心論第一云。歸路有徑紆所乘有遲疾。牛羊等車逐紆曲而徐進。必經三大無數劫（文）。此唯釋顯行故云經三劫。疏明眞言行人（檢所知之）。所以示從顯入密。若爾經一大僧祇可必入此宗（此義如第四門百六十心斷位中成之）。超昇者如乘馬者。直從今教而發心入證位也。故疏同卷下文云。或有衆生入如是法門可得超昇成佛。入餘法門久遠稽留不得成佛。如是等種種根性不同（文）。是卽明超昇人自眞言教發趣。謂入如是法門者指今教。超昇者示此人不經顯行而直超入密教成佛也。是又鈍根可經無量僧祇。故抄言超昇者如乘馬。雖同云僧祇劫不如顯教修行僧祇。是人鈍根故雖經多劫教力勝故不同餘乘時劫。用羊馬遲速之喩卽顯此意耳。頓入者得神通者。乃至一生成佛人也。故住心論第一云。神通寶輅凌虛空而速飛一生之間必到所詣（文）。若不如是分別者。超昇與頓入之二人難辨。故知一生成佛者定依極上利根也。但鈍根人雖經多劫。然以證得淨菩提心之後不經劫成佛又卽爲此教超餘宗。餘教心初地已後經二大僧祇故。已上一義亦成了。
　　疑云。前義意若言利鈍皆一生成佛者。大日經疏就眞言行者存有超昇頓入不同等釋（其文如上成之）。大爲違文矣。又後義意若言鈍根人經多劫者。大妙金剛經文并大日經疏言無頓悟機不入其手釋又還爲相違（其文如上出之）。爾者二文成鉾楯。兩義如何可立乎。答。前義意先會疏乃至一生或成正覺之釋者。彼文或之言可用有之訓。若爾言勿問根利鈍乃至一生有成正覺。是何違文乎。次至疏許超昇頓入不同之釋者。凡眞宗家雖許利鈍皆現生成佛。而鈍根名超昇。此人超多劫行一生之暮取覺故。利根號頓入。此人速疾成道不久待一期之終故也。次依後義意先成大妙經文者。就上根人亦有上中下不同。諸教中開三品爲九品卽是意也。彼大妙經意上根有三品現成致遲速。一是故爲此說而不遮中下二根人經多生多劫矣。次至疏無頓悟機不入其手文。是爲歎眞言教勝餘教對顯教三大無數劫之行而指今教所說劫數之行言頓悟也。非謂一切悉一生成正覺。二文相違會釋如此矣。
　　問。今宗意一生究竟菩提者可云從何位起此一生究竟之行乎。答。大日經第一住心品云。宣說眞言道清淨句法所謂初發心乃至十地次第此生滿足（文）。疏第一釋此文云清淨句者。卽是頓覺成佛神通乘也。如餘乘菩薩志求無上菩提種種勤苦不惜身命。經無數阿僧祇劫或有成佛或不成佛者。今此眞言門菩薩若能不虧法則方便修行。乃至於此生中逮見此無盡莊嚴加持境界。非但現前而已。若欲超昇佛地卽同大日如來亦可致也。復次行者初發心時得入阿字門。卽是從如來金剛性生牙。當知此牙一生運運增進更無退義。乃至成菩提。無行可增。然後停息。故云次第此生滿足（文）。心云。餘乘菩薩者是顯教修行人也。此人經無數劫或有成佛或不成佛者指十信位修行或入不退位究佛道或退大心墮二乘地也。今此眞言門菩薩於此生中超昇佛地卽同大日者。對上顯教菩薩或退或不退之行今歎眞言門頓入不退之德也。故知初發心菩薩此生十地滿足者。取十信初地心言初發心行。若不然者何對顯教十信或退義而顯今宗不退頓入德乎。若指十住已上言初發心者。二宗同不退也。豈得顯密之差降乎（瓔珞經上卷言十信第六心不退。地持論第三說十住不退。故成此義耳）。又慈氏儀軌言一生從初念誦越三無數劫證一生補處（文如上出之）。此初念誦之辭何非十信初心。十信是發心念誦之位分。有三密相應之德故。故不空羂索經下卷云。乘信力故一切事成速達彼岸。若不信者假使經於百千俱胝多劫精進唐捐其功終無獲證遠離阿耨多羅三藐三菩提（文）。依此文意從信位豈不卽身成佛乎。又疏第二云。若一生度此三妄執則一生成佛。何論時分耶（文）。此文云一生度三妄一生成佛。是故知於十信位取修惠發得斷除煩惱之位分爲卽身成佛之身。顯教中旣說十信起修惠斷煩惱。況祕宗彌深乎。所以從十信。斷妄執卽身成佛也。若不指十信位而爲成佛身者。豈云一生斷妄一生成佛乎。十信位定攝斷妄之生故。或又顯教菩薩經無數劫有退不退者。指十信第六心已下也。瓔珞經說七住不退故。若爾對顯教之或退不退嘆今宗之不退頓入。可約十住位。若依此義卽身成佛位分亦於十住可論之（但第六住已下論之）。疑云。顯教意付十信或十住中辨退不退位。對此退位說眞宗不退頓入卽身成佛不明。無量壽儀軌云。依此教法正念修行決定生於極樂世界上品上生獲得初地（文）。此文言現世昇地前位分當生證初地也。若爾如何從十信或十住可一生成佛乎。又五祕密儀軌云。於顯教修行者○十進九退。或證七地以所集福德智慧迴向聲聞緣覺道果。仍不能證無上菩提（文）。此文說七地以前猶有位退也。若爾今宗不退頓入之身卽對顯教所說地上之位退可論之。何云地前位中有此談乎。答。先於無量壽軌文若據卽身成佛唯限利根非鈍根義者。此文說鈍根人也。何是違文乎。更不足設會釋耳。若依利鈍皆卽身成佛義意會之者。十信已前凡夫至命盡時始今教發趣故。以時分短促未及三密修行。是故現世不證初地卽命盡也。今一切皆一生成佛者。付十信已後三密修行之人作論。是旣不修行而命盡。豈非論談之外乎。或彼文生於極樂者。於往立生名。非是死生之生。若爾現身往詣彼土證初地。何非一生成佛乎。次成五祕密軌意者。粗開顯教之經論。具檢位行等之退義。七地有位退未見其說文。但法相大乘宗之一義意許二乘作意至七地。故了義燈第七云。問。三種練磨等何別何位。答。三別者。一怯時長難到。二怯行廣難修。三怯果妙難證○問。此練磨在何位者。答○在資糧位通三十心○又解。亦通加行及七地前○又七地前雖伏煩惱。所知未全。要須加行故。又樂於下乘般涅槃障五地方斷。雖未斷時不退。趣彼或可起心○設不起現種至此除故。未斷前猶須練磨○如斷四處不唯地前。諸疑離疑執著分別七地猶有（文）。此文意云。菩薩用三種練磨之行方治昔二乘道之三種作意。其作意者。謂恐怖長時行之心疲惓廣多行之心不欣好妙果之心也。於此治三心之練磨行判所起位分凡有二意。一者在地前資糧位。二者通地前乃至七地（但除見道位如燈言之）。彼樂求二乘涅槃之心卽是菩薩道之障也。此障五地方斷。此地菩薩永雖不退墮二乘地。或暫起自利心或雖心不現起而其心之種子五地猶在。故彼位起斷此種之練磨行也。又七地有二乘作意分別執心。是故亦彼菩薩起治此心之練磨行矣。四處障中二乘作意障七地盡之。五祕密軌所叙之顯教意者。卽可指法相一宗之此義。若爾以二乘作意至七地而義說言七地所集福智迴向聲聞緣覺道果也。良地上許有小乘作意。豈云頓證菩提之教乎。是以軌中判仍不能證無上菩提耳。雖然非七地菩薩實捨大菩提心入自利偏小之道。何忽取此文成地上退墮義乎。
　　五相成身料簡第二十三。
　　問。諸經中說五相成身。爾者其五種相別如何。答。菩提心論云。明五相成身者。一是通達心。二是菩提心。三是金剛心。四是金剛身。五是證無上菩提獲金剛堅固身也（云云）。又金剛頂經十八會指歸云。五相所謂通達本心修菩提心成金剛心證金剛身佛身圓滿（文）。金剛界儀軌說第一通達心相云。復想禮佛足。白言最勝尊。我不見自心。此心爲相何。諸佛咸告言。心相難測量。授與心眞言。卽誦徹心明。觀心如月輪。若在輕霧中。如理諦觀察。眞言曰。唵質多鉢羅底吠㔁迦嚕弭。
    藏識本非染。清淨無瑕穢。由具福智故。自心如滿月（文）。心云。通達心者行者始見心之形相也。謂前住無相觀思惟諸法空。是故得空觀一邊未見自心相。今依徹心明力故知心如月輪。然作此觀時先可觀月輪種子。故如意輪菩薩瑜伽法要云。汝想於心中所內惡字門以字徹於心誦此密言曰。
　　唵止多鉢羅底味能迦路弭。當默誦一遍便想爲月輪（文）（觀自在王如來法同此文）。但雖見月輪然如在輕霧中猶未分明。指此位分言通達心也。
　　疑云。勘先德金剛界次第（無勘七本）云。藏識本非染清淨無瑕穢由具福智故自心如滿月之四句文說第二修菩提心。非通達心段之所攝。今何入說通達心之文中乎。答。私今案先德意云。說五相之文終皆出其眞言。故以眞言可爲一段終。然藏識本非染等四句文通達心眞言後說之。所以知是第二修菩提心所攝也。先德意皆如是。今言此義不然。若以眞言爲一段文末後者。三摩地儀軌說通達心云。諸佛咸告言。心相難測量。授與心眞言。如理諦觀心。唵質多鉢羅底微㔁迦嚕弭。食頃便見心。圓滿如淨月（文）。此文中眞言之後二句文爲屬菩提心段爲屬通達心段。若言屬菩提心非通達心者。說通達心之中眞言上文全無如淨月之言。以何文可顯示通達心之義乎。故知眞言後食頃便見心圓滿如淨月之二句卽成通達心相也。三摩地法旣達心說眞言之後。若爾金界儀軌四句何定後段所攝矣。但今所以彼藏識本非染等四句爲通達心段攝者。四句之文次言復作是思惟是心爲何物。此文尋求第二菩提心相之辭也。故以此文可爲菩提心段之初。又說菩提心中更有藏識本非染清淨無瑕穢之二句。亦示由具福智故自心如滿月之半偈。若上文是菩提心段攝者。豈一段文中作重言無用之說乎。是故知上四句定通達心中結成心如滿月之所由耳（已上第一通達心畢）。
　　第二修心者。金剛界軌云。復作是思惟。是心爲何物。煩惱習種子。善惡皆由心。心爲阿賴耶。修淨以爲因。六度熏習故。彼心爲大心。藏識本非染。清淨無瑕穢。長時積福智。喩若淨滿月。無體亦無事。卽說亦非月。由具福智故。自心如滿月。踊躍心歡喜。復白諸世尊。我已見自心。清淨如滿月。離諸煩惱垢。能執所執等。諸佛皆告言。汝心本如是。爲客塵所翳。菩提心爲淨。汝觀淨月輪。得證菩提心。授此心眞言。密誦而觀察。眞言曰。唵冐地質多母怛波（二合引）那野（引）弭。能令心月輪。圓滿益明顯（文）心云。行者前纔雖見心月輪。在輕霧中尚未分明。今明見心月故委思惟月輪之性相。謂此心以何爲性。是執持善惡種子爲性。又以清淨非染爲性矣。持善惡種爲性。故善惡皆由此心又清淨非染爲性。故積福智卽成滿月（已上釋心性）。又此心有何相。無體無事爲相矣。體者相也。卽無相爲相。事者對理作言。卽遮世間事相之月輪也。今無體無事爲相故說亦非月。雖然由具福智故此心尚如滿月。故大師降三世五重結護云。於月輪有二義。自通達菩提心至于證菩提心所觀月輪喩世間所有月輪。自爾以來所觀月輪無漏法性月輪也雖非月輪而以無垢清淨無礙圓滿之義故假名月輪（文）。證菩提心者卽第二修菩提心也。其所以旣云菩提心。可非指第三第四心。彼三四唯有金剛之名。故又不可云第五證無上菩提心。若夫指第五心者。豈云第五成菩提心已前所觀皆是世間月輪非無漏法性輪乎。月輪觀卽第二心中究之了至第三心更觀輪中蓮等故。所以今至于證菩提心等者。言至第二心之已前只觀世間月輪也。世間所有月輪無漏法性月輪有此二義不同故方開通達本心修菩提心之二種耳（已上釋心相。安然和尚菩提心義第一卷釋上文心。可勘之）。此位明見心月之性相。故結文云。能令心月輪圓滿益明顯（云云）（略出經第二攝眞實經中卷觀自在王如來修行法如意輪瑜伽法要金剛頂經曼殊室利五字心陀羅尼品金剛頂經文殊師利儀軌供養法曼殊師利五字陀羅尼瑜伽儀軌等所說五相中具見。以月輪觀之明昧爲初二心之差別。而恐繁不載。可勘之）。
　　疑云。先德皆以能令心月輪圓滿益明顯之二句屬第三成金剛心段。今何入第二心段乎。答。先德意如上成也。但今所以言結上者。月輪益明顯者卽第二修菩提心義也。益之言顯增故。第三成金剛心非月輪增明之觀解。以此文屬彼心乎（已上第二菩提心畢。後之文段皆可准知之）。
　　第三成金剛心者。金剛界軌云。諸佛復告言。菩提爲竪固復授心眞言觀金剛蓮華。眞言曰。唵底瑟姹嚩曰羅鉢那麼。汝於淨月輪。觀八葉蓮花。令普周法界。唯一大蓮華（文）。心云。前觀月輪令其明顯畢。今於月輪內觀本尊三摩耶形故云觀金剛蓮花。金剛蓮華者。觀自在成就瑜伽蓮花部念誦法門云。觀於花。於其花上有一金剛。以是相故名曰金剛蓮華（云云）。表蓮花之堅實故花上觀金剛。又大師金剛般若釋云。此金剛有獨三五等別。亦寶蓮等通名金剛。各具堅不壞義故（文）。此釋經題目金剛也。若准此意者。金剛蓮花者蓮花卽金剛也。又安然和上對受記上云。此觀中但觀圓滿月輪上有五𦙶五𦙶變成金剛蓮花界也（云云）又覺超僧都五相成身私記云。金剛蓮花者○有云。五𦙶爲莖之蓮花也。有云。金剛言通五部三昧耶形也。塔杵蓮花等皆名金剛○有云。金剛是金剛界也。卽通五部。蓮花是蓮花部也。局在於一（云云）。但今儀軌說蓮花部念誦故云觀蓮花。理實隨五部別可觀其三摩耶形。故三摩地軌說此心云。汝於淨月輪觀五智金剛令普周法界。唯一大金剛（文）。此軌說金剛部念誦故言觀五𦙶也（安然和上菩提心義第四具引文證成觀五部三昧耶形之義。可檢之）。又准金剛頂經文殊師利儀軌供養法并五字陀羅尼頌等。先觀種子次可念三昧耶形。故五重結護所叙之字輪觀意卽付五相成身觀中思惟五佛種子字也（委可見釋始終）。又對受記上釋此金剛心云。若就東方金剛部於心月輪觀吽。吽轉成五𦙶杵。若就南方寶部額上觀怛羅字。變如意寶形。餘准之可知（云云）（已上第三金剛心了）。
　　第四證金剛身者。同軌云。應當知自身。金剛蓮花界。眞言曰。唵嚩曰羅鉢娜麼怛麼句含。自身爲蓮花。清淨無染著（文）（三摩地軌云。自身爲金剛云云是說金剛部故也）。心云。前觀心月輪上有八葉蓮花。今見自身卽蓮花。是觀行轉勝故爲身卽蓮花耳。
　　問。略出經并千手軌等所說五相中第三成金剛心之次教示廣斂觀及諸佛引入之相。且出千手軌云。想其蓮花漸舒漸大乃至遍滿小千世界及中千世界大千世界（等文）（眞言如彼說）。又云。復想是蓮花漸斂漸小量等己身（云云）（眞言如彼說）。又云。又想空中一切如來悉皆入此蓮花中令爲一體（文）。此三重觀行第三相後第四相前別說之以勸覺行者。何今第三第四之外不立爲一相乎。答。檢法花觀智軌廣觀之文終出第三成金剛心眞言。故彼文云。當圓明滿月面上觀五古金剛智杵。漸引遍舒普周法界○作是觀已誦眞言曰。唵底瑟姹縛曰羅（文）。若廣觀是第三相之外者。何彼觀末後說成金剛心眞言乎。故知廣舒觀第三相所攝也。廣觀旣第三也。斂觀定可攝此中矣。斂彼廣入自身是一觀之始終故。然此斂觀成就已者。卽轉成第四證金剛身。故觀智軌說。斂觀了其眞言略之而說第四證金剛身眞言。卽此意也。是故諸軌中示斂觀了云。量等己身（云云）。此言雖說斂收之量兼亦顯證金剛身之義了。抑今所以第三成金剛心中用廣斂觀者。凡有二意。一者爲令所觀三昧耶形大小無礙自在。二者爲遍法界海諸佛引入自身中也。謂廣觀先見三耶形周遍之相斂觀收之令還同自身之量。此是大小無礙義也。法花千手軌等說卽此意也。次爲諸佛引入者。廣舒觀時令三昧耶形周遍法界而冥合法界諸佛畢。然後收斂此三昧耶形令同自身量時。所冥合之諸佛隨引入自身內也。故觀自在王如來法說斂觀云。一切世界諸佛如來隨花而斂量等本身（文）（第三相觀蓮花故云隨花而斂）。又文殊五字軌說云。虛空諸如來悉隨劍而量同己身已（文）（觀劍爲三昧耶故云隨劍而斂）。已前廣斂二觀爲表智行自在爲成諸佛引入就心月輪中三昧耶之一相雖用廣斂分別二重而非有轉勝階級更出生異相。所以不開爲別相耳。次所以一切如來引入身內者。爲請諸佛之加持成第五佛身圓滿也。故曼殊室利五字心陀羅尼（金剛智譯）云。以一切如來入身劍已加持力故即變己身爲曼殊室利菩薩（文）。此諸佛入體之相非行者自身所成德。故不爲五相所攝矣。
　　疑云。廣斂自在及諸佛引入之觀何故唯局第三成心不用第四證身中乎。答。理實可有廣斂觀亦第四相中用之。故覺超僧都五相成身私記釋廣斂云。先德或第四後用之（云云）。但諸軌中第三相之次說廣斂者。令心中三昧耶舒斂自在了然轉心成身相觀門甚便故也。諸佛引入觀乘舒斂成之。所以第三第四攝准而可知之（已上第四金剛身了）。
    第五證無上菩提者。同軌云。復白諸佛言。我爲蓮花身。時彼諸如來。便勅行者言。觀身爲本尊。復持此眞言。眞言曰。唵野他薩縛怛他誐多薩怛他含（文）。心云。復白諸佛言我爲蓮花身者。此明行者契前教誡了又爲蒙後驚覺以己所證而啓白佛也。次時彼諸如來等者正說第五相。謂前自身成三摩耶形。今自身成本尊羯磨形也。故三摩地軌說第五相云。以證心清淨。自見身爲佛衆相皆圓滿卽證薩婆若（文已上）（五相成身文料簡了。雖有諸經并儀軌說今付金剛界軌文料簡之。餘可准知耳）。
　　疑云。所出之五相成身文上云。誦觀諸法性。皆由於自心。煩惱隨煩惱。蘊界諸入等。皆如幻與焰。如乾闥婆城。亦如旋火輪。又如空谷響。如是諦觀已。不見於身心。住寂滅平等究竟眞實智（文）。此文深觀諸法性空卽通達自心性。又旣云究竟眞實智。何以之不云通達乎。是以檢法花觀智儀軌之五相文云。誦通達無礙心眞言七遍。唵喞答鉢羅底吠㔁迦嚕銘。誦眞言已則靜慮專注尋求自心。今我此心爲青爲黃爲赤爲白爲方爲圓爲長爲短爲是過去爲是未來爲復現在。良久推求知此心了不得。則能通達空觀我法二執亦不可得則能悟入人空智法空智。則於無所得心觀於圓明淨無塵翳如秋滿月炳現於身仰於心中。此則是本源清淨大圓鏡智。作是觀已則誦菩提心眞言七遍。眞言曰。唵冒地喞多母怛播娜夜銘（文）。此文意誦通達心明已方觀自心無相。爰知指人法二空智爲通達心攝也。若言此文空觀是達心前方便用後月輪觀正爲此心體者。第二菩提心可無觀心。此外更不說修菩提心所觀故。是故料簡今文云。自誦通達無礙心眞言至悟入人空智法空智者說第一通達心。自則於此無所得心觀於圓明至菩提心眞言者說第二修菩提心。若順此料簡者。文言甚巧能示二重觀行所以觀智軌意以空觀爲達心月輪觀屬菩提心也。加之千手千眼修行儀軌說五相云。一切法本來清淨我亦清淨。於世間貪愛清淨故則嗔恚清淨○於世間般若波羅蜜多清淨故則薩婆若清淨。瑜伽者作是觀已身心額然清淨。卽誦通達心眞言曰。唵喞多鉢羅底吠㔁迦嚕弭。瑜伽者誦無限數當證二無我。顯現如來藏（文）。此文說一道清淨之空觀以遣染淨諸法之相也。貪等清淨之言顯貪等無相故。然次誦達心明更成上觀心。知通達心者空觀爲體。依之心地觀經第八說眞言法則具教空觀而示此達心眞言。是卽儀軌觀經俱空智爲達心也。若爾金界軌中不見於身心住寂滅平等之文同說無相眞空。豈非顯示通達心乎。答。五相成身之名自菩提心論起。然彼論意說行願勝義三摩地三種心以爲行者用心。其中勝義心者今所出問之寂滅平等智是也。至第三之三摩地心更立五相成身。爰知論意以無相空觀不入通達心中。良空觀只遣身心而窮遮情門之意。達心還取心相卽顯表德門之實矣。遮情表德言義遙異。何難空智亦可入通達心。但至所出責之觀智軌說。空觀是入相之方便。以輪觀正爲達心體。若言空智屬達心而輪觀非此心者。金界軌等明以月輪觀爲通達心。此文相違如何消之。爰知觀智儀軌同取輪觀爲達心。況空解是無相之觀念。何言五相之中一相乎。但於第二菩提心無觀行之難通達心與菩提心同月輪爲境而明昧成異。然前觀圓明滿月是通達心相也。後誦菩提心眞言卽顯令前滿月而增明也。所觀無別境。所以不說第二觀心。觀智儀軌文其意如此矣。次千手儀軌文亦與觀智軌同。謂先教染淨諸法清淨令住一道清淨空解。以此空解遣妄執卽爲證實達心之前門。次誦達心眞言正達心之實相。心實相者。文言當證二無我顯現如來藏是也。今如來藏者意顯心月輪。諸佛薩婆若自阿字輪生故指此字輪名如來藏。若爾此軌說如何可云空觀爲達心。聖言無違害。諸文相契乎。但於心地觀經是別途五相非常途所說。此當譯人不體其意。豈可和會乎。或又此經更非說五相。只爲成無相觀門亦用今通達心眞言。是卽密言之字句義味非一。達心之眞言兼證空理故也。如阿之一字兼空之有爲字義。此亦似彼。心月輪之空何非此明所證乎。
　　問。今此五相成身爲眞言行者昇第十地始起此觀爲當從淺位習此五相歟。若言入第十地始起此智者。今此五相諸教廣說。豈學教之行人不從初心習此觀乎。若又不知此五相者。指何物言眞言行乎。若依之言從下位起此心者。金剛界軌說行者始聞第一通達心云。想身證十地住於如實際。空中諸如來彈指而驚覺告言。善男子。汝之所證處是一道清淨。金剛喩三昧及薩婆若智尚未能證知。勿以此爲足○行者聞驚覺定中普禮足。唯願諸如來示我所行處。諸佛同音言。汝應觀自心（等文）。又大師嵯峨太上太后授灌頂啓白云。金剛頂經說。爾時薄伽梵一切義成就超過十地住無識身三昧證一相無相寂滅平等究竟眞實之理。上不見有佛可求下不見有衆生可度。以爲究竟果。時諸佛現前驚。汝所證是一道清淨。未證究竟金剛三摩地（等文）。已上文言想身證十地。又超過十地者卽顯行者昇第十地。又諸佛驚覺言中金剛喩三昧尚未能證知者。許行者證第十地而呵未起金剛喩定也。旣至第十地始蒙諸佛驚覺聞有五相。知已前位未習此觀。又三摩地軌說五相云。諸佛大名稱。纔說是明已。等覺金剛界。更證眞實智（文）。此文意言唯等覺菩薩聞五相法門也。若爾寧關九地已還境界乎。答。五相成身觀眞言行人定證初發心習學之。其理如能難之言中具成立。但會儀軌文心者。彼且說第十地菩薩所證之五相。夫五相功德位位證之。謂初地所證之五相乃至佛地所證之五相也。總而言之有十一重五相。細分尋之即可有無量差別。今顯第十地菩薩證佛地五相故云想身證十地。又呵金剛喩三昧尚未能證知也。佛果內證十地等覺不入其室。所以今蒙諸佛驚覺始得彼境界也。軌文中汝之所證處是一道清淨者。指顯教所說之極無自性心也。此心至十地方窮（此義如第一門三瑜祇行料簡中記之）。故今指此心之究竟言汝之所證處耳。

祕宗教相抄第七。

　　一座成覺料簡第二十四。
　　草木等成佛不成佛第二十五。
　　果分功德可說不可說第二十六。
　　如來內證境界等覺十地不能入室料簡第二十七。
　　顯密所說陀羅尼淺深第二十八。
　　顯密二宗地位對當第二十九。
　　顯教至極眞言藏家爲入道初門料簡第三十。
    
    一座成覺料簡第二十四。
　　問。今宗意可云從最初發心一座成道乎。答。祕宗家雖說一生斷妄一生成佛。而不可云最初發心一座成覺。夫今宗發心已後必辨受職灌頂等事。然灌頂定有行住威儀。如何發心已後一座成道乎（深行灌頂雖不起座。於定中可辨事業。淺行不爾。所以成此理耳）。
　　疑云。所成義趣其理雖然。於依憑誠言如何可救之。五字陀羅尼頌云。衆生性淨故諸佛本誓力以相應法印見成諸聖身。卽於一座中便成最正覺。若隨此法者應作如是信。或起於一心言我是凡夫。同謗三世佛。法中結重罪（文）。此頌說一座成覺之理。大呵凡夫卑劣之心。爰知薄地凡夫從最初發心之位不起一座頓成無上正覺。加之菩提心論云。凡今之人若心決定如教修行。不起于座三摩地現前應是成就本尊之身（文）。此文亦明說一座成佛之義也。爾者如何。答。最初發心行一座不取覺先如成之。縱出百千文證如何遮其理乎。但所撿難之五字陀羅尼頌誠顯地前行位有一座成覺之義也。然而此心可示行者備支分具足之行儀更登住行等位分之後方一座成覺。不可云依我是凡夫之言定是薄地凡夫。地前尚是凡行。何不呵責其卑心矣。菩提心論文亦可同此會釋。或又菩提心論說眞言行者坐禪入定住五相成身觀而念自身卽本尊時不起其座三摩地功德現前自身之內成本尊之身也。雖然出觀時尚居因地未至果位究竟。何是一座成覺之義乎。五字陀羅尼頌亦可成此義矣。
　　草木等成佛不成佛第二十五。
　　問。今宗意可許一切草木器界有修行成佛義乎。答。此義難思。但卽身成佛義云。諸顯教中以四大等爲非情。密教則說此爲如來三昧耶身。四大等不離心大。心色雖異其性卽同（等文）。案此釋意以草木等器界爲如來三昧耶形而簡異顯教遂云非情。若爾於如來羯磨身旣說修行成佛。亦付三昧耶形何不許此義乎。
　　疑云。大日經第五眞實智品云。我卽同心位一切處自在普遍種種有情及非情（文）。又大師付法傳上（廣本）云。法身智身二種色相平等平等遍滿一切衆生界一切非情界（文）。知此宗心許情非情界之二別立三種世間卽依此差別。然談法界理性時雖云如來法身與情非情界平等無二。其三種世間之廢立前非情遂無情識非發心修行物。若是有發心修行時者。何立非情界名乎。況案有情界成佛。有情是造業感果之器。六趣昇沈隨業行而轉。是故若起無漏淨業時卽得佛果妙德也。但於非情界者水性自水大遂不隨業而成火等。火界本火大全不待緣而變水等。餘亦如是。非情是三世同類之性。非隨時改轉之法。何起因行證入之作業成佛果圓滿之體。但卽身義意密教說此爲如來三昧耶身者。顯教言器界唯非情不知如來功德中有之。今說三昧耶形中有器界。是卽非情草木等之。外說三昧耶身草木形也。何以此文爲非情成佛之證乎。答。大日經等情非情界者。誠是三種世間門意也。然三種世間是約凡夫妄情論之。若一切智智之前無一切皆非智正覺世間故。勿以有非情之言爲草木不成之所由。次至器界草木非造業感果之難。未得其意。夫器界亦是有情共業所得。何云非業感之法。良隨有情福業厚薄有支葉花菓在亡盛衰。亦淨穢二界差別豈非由淨穢二業乎。又卽身義云。六大能生一切。何以得知。謂心王者識大攝持四界者四大等。虛空者空大。此六大能生○以六大爲能生。以四法身三世間爲所生（文）。旣云。三種世間皆識大所生。此中所生之器界定可隨能生之識大。若爾衆生未成佛時器界亦雖凡界。然衆生成覺時器界何不成佛德矣。凡此義意云。於衆生發心所求之佛德總有四種曼荼羅。謂大三法羯是也。此中大曼者諸尊相好身。三昧耶者杖蓮等草木形。法曼者上二曼之種子并諸心法功德也（此義如第十四門四種曼荼羅中記）。然衆生發心修行時卽轉凡夫下劣相好及器界并心識漸成聖人上妙相好（羯磨身）及器界（三昧耶形）并心識（五智）。是云三種曼荼。此三種曼荼旣是聖身功德也。卽可判屬三密法。一切聖德總不出三密門故。謂大曼及三昧耶是身密攝色相形故。法曼一種通語意二密。文字從語言顯心是意之異名故。付此三密所攝之三種曼荼中論其發心修行義者。發心者正預法曼荼羅。意密皆法曼攝故。修行功三種皆有之。身語二密亦修行故旣成身密所攝之三昧耶曼荼有修行畢。若爾三昧耶所攝之草木等豈無修行義乎。況又此三種曼荼曾不相離。故卽身義言四大等不離心大心色雖異其性卽同矣。以色心不相離故。今呼意地發心何可不言三昧耶身之發心。何況大師判心色性同。豈身色之上卽不論發心義乎。所以今宗意於三昧耶形所攝之草木等可云發心修行而成果德。但至能難之詞中言水性自水大不隨業而成火等如何修行成佛。誰言水火捨其形。然成佛德只轉凡境之水火更成佛界之水火卽備三昧耶曼荼德。是云修行成佛。旣非情成佛義其理極成。何言卽身義意器界是如來三摩耶形者尚非指非情乎。源信僧都天台宗要集第五成草木成佛義云。三約事理。從事卽分情與無情。從理卽無情非情別。是故情具無情亦然。四約土。從迷情故分於依正。從理智故依卽是正。如常寂光卽法身土。身土相稱。何隔無情。五約教證。教道說有情與非情。證道說故不可分二。六約眞俗。眞故體一。俗分有無。二而不二。思之可知。七約攝屬。一切萬法攝屬於心。心外無餘。豈復瓢隔。但云有情心體皆遍。豈隔草木獨稱無情（等文具如彼言）。雖有此言未如今宗草木卽佛界功德而修行成道（可思知之）。
　　果分功德可說不可說第二十六。
　　問。顯密二教俱可說因分果德之二位乎。答。二教論上引花嚴五教章第一云。一是性海果分當是不可說義。何以故。不與教相應故。卽十佛自境界也。故地論云。因分可說果分不可說者是也。二緣起因分卽普賢境界（文）。又引同章中卷云。地論云因分可說果分不可說者卽其義也。問。義若如是何故經中乃說佛不思議品等果耶答。此果義約緣形對爲成因故說是果。非據究竟自在果。所以然者爲不思議法品等與因位同會而說。故知形對耳（文）。故知顯教心於果分功德不可說之矣。同論又云。因分可說者顯教分齊。果性不可說卽是密藏本分也。何以知然。金剛頂經分明說故（文）。是卽密教心說果分法門也。
　　疑云。先付顯教意言果分不可說不明。夫中道寂滅之理雖超四句百非。而言教能說爲衆生示之。若爾雖不與教相應亦能可說之。何十地論意言果分不可說乎。次付密教意果分不與相應故言顯教分絕無由顯示。若爾今宗心如何說之乎。答。凡果分功德者。無相離性畢竟空寂之理內三密曼荼四種法身普門海會色相莊嚴凝然常住法界一味也。雖遣諸法空無相而不廢凝然色相之曼荼羅。是卽空有相違法法界之內宛然。此佛果空有德一處如何成。豈得教門說之而示人乎。故言不與教相應而不可說。但於中道寂滅之因分法門說非有非無超四句表。言談遣邊能顯其理。只是遮詮之教不兼表德之言故。然言語道斷者對說事相法爲言。非實不及言表故言因分可說也。次祕教中說果分法門者。大日經疏十二云。今佛偈中說此阿字者。卽是說自證法中以一切語意中雖有所說然此內證之境終不可了知。由自證法不可說故佛雖自歎美。卽是稱歎此阿字也。以此字本初來是世所依今說此自證之法。非彼二乘外道之境。於彼法中無可喩況之者。故云無比也。如飮水者冷熱自知尚不可爲不飮人說。況如來境耶。然佛以加持力故說不可說不可說等之法令金剛藏等皆得知之。此事卽爲希有（文）。抄第八云。疏然佛以加持力等者。釋通妨難也。謂有難云。上云今說自證之法如飮水者冷熱自知。云何金剛手等皆得知之耶。故此通云。然佛以加持力等（文）。顯教不用如來加持力故不說果分法門。今教如來加持能令人知果海不談之法也（三密功能起加持力。所以唯宗用加持力也）。又義云。今教爲上根深智者如來說之。然深智聞果分不思議境界其根能信之故。故今教中說果分法門。果分法門雖不與教相應。深智聞思議之言說忽入不思議之理門。所以如來爲是能示此法矣。顯教機是淺智人也。是故於果分法隱而不說之。謂聞說法界實相全分空而全分有劣惠卽迷亂還生驚疑心。是實不與教相應。所以顯中不說之耳。
　　疑云。顯教是遮詮之教故唯遣衆相顯空。所以爲可說之法不明。夫色卽是空空卽是色者。顯教常言也。旣說空有於一處。何云唯遣衆相。加之天台之一心許三諦花嚴之一塵攝法界。皆是空有見一法。豈非遮表并說乎。若爾因分可說之。法相旣不異果分功德。何云顯教中置不說果海乎。答。色卽是空等者。是眞俗二諦顯一處。非第一義諦中并說空有。謂雖空理之處許色相之有而空是凝然常寂色卽生滅有爲。其性旣異。何一處不說之。空是實法有卽妄見故。天台花嚴之談且雖見法圓融。檢實言之事理性別何不得說理處卽有事法。但於果海妙法如來內證者。見空相見色相皆是實相常住德。言事相言理性同亦不生不滅體也。故大師聲字實相義云。無相品及說諸尊相文并是實相（文無相品者指大日經說無相三昧品也）。此卽不待事理圓融之談而直見實相之空有。不同天台等之非圓融相卽者不許事相常住（此顯密差別義具如十住心論第十卷抄記之）。又卽身成佛義云。以六大爲能生以四法身三世間爲所生。此所生法上達法身下及六道。雖麁細有隔大小有差然猶不出六大○四大等不離心大。心色雖異其性卽同。色卽心心卽色。無障無礙。智卽境境卽智智卽理理卽智。無礙自在。雖有能所二生都絕能所。法爾道理有何造作。能所等名皆是密號。執常途淺略義不可作種種戲論（文）（三世間者衆生世間器世間智正覺世間也。如摩訶衍論第三說之）。此亦云一切事法卽實相也。然法界實相中不曾見法性別。今同一體法界全分是空而全分亦有也。一處一性見鉾楯之二相。豈以言說顯乎。故云果分不可說耳。大師吽字義云。龍猛菩薩云。佛法中有二諦。一者世諦二者第一義諦。爲世諦故說有衆生。爲第一義諦故說衆生無所有。復有二種。爲不知名字相密號說第一義中無衆生。爲知名字相密號者說第一義中有衆生（文）。此文爲第一義諦故說衆生無所有者。顯教意第一義中不許有故也。爲知名字相密號者說第一義中有衆生者。今宗心空中見有故也。此卽今顯密差別之誠證也。
　　如來內證境界等覺十地不能入室料簡第二十七。
　　問。今宗意可云等覺十地菩薩聞此三密法門乎。答。二教論上卷云。自性受用佛自受法樂故與自眷屬各說三密門。謂之祕密教。此三密門者所謂如來內證智境界也。等覺十地不能入室。何況二乘凡夫誰得昇堂（文）。
　　疑云。大日經意說菩薩有三瑜祇行。彼中第三瑜祇行是祕密乘修行也。然疏意於八地已上許第三瑜祇。爰知八地菩薩入祕密室（已上且教門談）。又理實一切菩薩昇初地時發淨菩提心卽入眞言法明道。若爾初地已上入三密門。何言等覺十地不能入乎。答。今等覺十地不能入室者。對顯教作言。謂顯教大乘凡有四宗。始自他緣乘教終至極無自性是也。然他緣覺心之二宗菩薩於七地已前究竟其理。故於此二心七地已前菩薩已入其室也。次一道無爲心至八地窮證其理極無自性入十地圓滿之（此義如第一門三瑜祇行料簡記之）。所以一道極無之二心如次八地十地菩薩入其室也。今於祕密乘佛果究竟法門非因分圓極之談。所以言如來內證。不關等覺十地也。非謂於分證義不許因位矣。
　　顯密所說陀羅尼淺深第二十八。
　　問。可云陀羅尼法門莫問顯密二教所說無淺深不同乎。答。二教論下卷云。問。若如所談者。說法身內證智境名曰祕密。自外曰顯。何故釋尊所說經等有祕密藏名乎。又彼尊所說陀羅尼門何藏攝歟。答。顯密之義重重無數。若以淺望深。深則祕密淺略則顯也○以大比小亦有顯密。一乘以簡三立祕名。總持釋多名得密號（乃至）。又應化所說陀羅尼門雖是同名祕密藏。然比法身說權而不實。祕有權實隨應攝而已（文）。
　　疑云。顯教所說陀羅尼門是權非實不明。所出釋中總持釋多名得密號者。付顯教中總持言祕密者。一字一句中含多名而解釋多名義故也。此釋意與祕密宗陀羅尼其義何異乎。又法花陀羅尼品嘉祥疏引智論云。波若在聲聞心名道品。在菩薩心名陀羅尼。在佛心名薩波若。故知陀羅尼則波若（文）。顯教意以智惠言陀羅尼。祕教何超之乎。彼疏又云。呪所論不出三義。一說極果勝德或因中萬行。故聞者發心。二說三寶名字或諸佛菩薩之別名或大力鬼神之名。呼此名使魔邪聞者驚退。三說諸法深理無相。使聞者悟道得無生忍。問。諸經中何不翻呪耶。答。呪語多含此間無物以擬之。若欲翻之於義不盡。又失其勢用。如此間禁呪之法要須依呪語法而談之則有神驗不得作正語而說（文）。祕密宗陀羅尼義更不出此釋意。謂或有誦諸尊及天等之名號呪。或有讃諸佛菩薩之功德呪。或有伏魔軍呪。或有說實相呪。皆是一語含多義。又誦有神驗。是故無由翻譯。若爾顯密二教總持不曾見有差異。大師何云應化所說陀羅尼權而非實乎。答。呪語多含而說諸尊名德等顯密兩宗大途是同也。雖然顯教所詮義理未圓應化如來祕內證故是云權教。祕宗所談始窮法性。自性法身如實說故（此顯密差別義如第二十六門果分可說不可說中及第三十門顯教至極爲眞言藏初門中說之）。是言實教。夫所詮佛界之德旣有權實之差異。能詮總持之語何無淺深不同。是故雖同說諸尊功德今宗說四種曼荼羅三密法界功德。是云眞實陀羅尼。雖同說實相理今教說色相空相同一實之理是爲眞實總持。雖同說諸尊別名。今家說兩部界衆塵數之別號。是云眞實密語。顯教不如是。所以所說陀羅尼權而非實。又言呪靈驗。一生除三重妄執卽身成佛果菩提獨限此宗呪驗。更非顯教呪術。今說世間悉地法非敢同因論乎。若爾約靈驗懸隔豈不辨呪權實乎。大師字母釋云。總持略有四種。一法陀羅尼。二義陀羅尼。三呪陀羅尼。四菩薩忍陀羅尼。第一法陀羅尼者。謂諸菩薩獲得如是念惠力持。由此力持聞未曾聞言未溫習未善通利名句文身之所攝錄無量經典經無量時能持不妄。是名菩薩法陀羅尼。云何義陀羅尼。謂如前說。此差別者。卽於彼法無量義趣心未溫習未善通利經無量時能持不妄是名菩薩義陀羅尼。云何呪陀羅尼。謂諸菩薩獲得如是等持自在。由此自在加被能除有情災患。諸眞言句令彼章句悉皆第一神驗無所唐損。能除種種災患。是名菩薩呪陀羅尼。云何菩薩忍陀羅尼。謂菩薩成就自在堅固因行具足妙惠乃至諸眞言章句審諦思惟籌量觀察不從他聞自能通達一切法義。是名菩薩忍陀羅尼。已上四種者瑜伽佛地等論且約人釋。若據密藏義更有約法四種之釋。一者此一字法能與諸法自作軌持。於一字中任持一切諸法。是名法陀羅尼。二者於此一字義中攝持一切教中義趣。是名義陀羅尼。三者誦此一字之時能除內外諸災患乃至得空竟安樂菩薩之果。是名呪陀羅尼。四者若出家在家若男若女於日夜分中若一時二時乃至四時觀念誦習此一字能滅一切妄想煩惱業障等頓證得本有菩薩之智。是名能得忍陀羅尼。如一字者自餘一切字義皆含如是義理。譬如易一爻中具含萬象龜十字上悉知三世。又有五種總持。謂一者聞持。二者法持。三者義持。四者根持。五者藏持。一聞持者。謂耳聞此一字聲具識五乘之法教及顯教密教之差別不漏不失。卽不妄聽也。二法持者。念不住不妄流於蘊中。三義持者。謂假實二法因緣性空。四根持者。謂六緣念更無餘境。五藏持者。謂第九阿摩羅識卽佛淨識是也。如是五種亦約人釋。若約法釋更有五種。恐繁不述。是五種四種陀羅尼卽明如來四智五智之德。佛地經等顯教則但說四智。故佛地瑜伽等論說四種陀羅尼。若於大毘盧遮那及金剛頂等祕密藏中具說如來自受用五智等相應之趣。故說五種陀羅尼（文）。此釋意云。顯教意於四種陀羅尼且作約人之釋示其不同。於約法義雖可有之穩而不論。祕密不爾。約人約法二義俱存。說與不說豈非淺深差異乎。或又顯教意亦可有約法之釋。一字一句任持諸法。一字義中攝諸教義。誦一呪掃內外諸障。念一呪息一切妄想。皆是顯教有其談。不獨止祕宗家。旣顯中亦許此義。何云約法之釋遂無之。故大師云佛地等論且約人釋。且之言卽顯不局約人釋也。但顯教中雖作約法之擇而非如密藏義。謂天台花嚴等圓宗心付法陀羅尼雖云於一字中任持一切諸法而不持四種曼荼三密等果海法門。淺不及深故。又付義陀羅尼雖云於一字義中攝持一切教中義趣。而不攝眞言教中義趣。顯不知祕故。又付呪陀羅尼雖云得得菩薩之果而不得圓滿空竟佛智。顯教菩提因分爲果德故。又付忍陀羅尼雖云觀念誦習一字而不如眞宗觀念誦習。下不至上故。故以顯密總持如次可云權實矣。次顯教四陀羅尼明四智者。以法義呪忍四總持如次爲大日平等成事妙觀四智功德也（思可知之）。次密教五種陀羅尼明五智者。以聞法義根藏持五種如次爲大圓平等妙觀成事法界體性五智功德也（可悉之）。旣顯教陀羅尼明四智。祕教總持成五智。四五數異何無勝劣矣。又疏第七云。大判眞言略有五種。謂如來說或菩薩金剛說或二乘說或諸天說或地居天說○若佛菩薩所說則於一字之中具無量義○若諸菩薩眞言有阿字者。當知各於自所通達法界門中具一切義非於普門法界中具一切義。若二乘眞言有阿字者。當知只約盡無生智寂滅涅槃明不生義。若梵天所說眞言有阿字者。是約出離五欲覺觀不生明義。若帝釋護世眞言有阿字者。是約十不善道及災橫不生明義。餘皆以類可知也。如上所說皆是隨他意語明淺略義耳。若就隨自意語明深密義。隨入一門皆具一切法界門。乃至諸世天等悉是毘盧遮那。何有淺深之別（文）（佛所說之阿字字義雖其言不分明。意可具普門法界中一切義。又十住心論第十有釋。意同此文）。
　　顯密二宗地位對當第二十九。
　　問。可云顯教所說十地當今宗何地位乎。答。所尋之地位對當其義不定也。大日經中顯密二道合說以成三祇行。經疏意七地已前爲顯教八地已上云眞言。若爾顯教不說八九十地。密教不云七地已前。是卽地位不具足。亦瑜祇行異。是故無由對當。但花嚴等顯教所說十地望今宗所說十地見其同異時。若竪論之花嚴十地亦窮因地智慧之一分。則當眞宗十地之一分。其所以極無自性心是第三瑜祇心卽至第十地。然弘法大師以此心關顯教分故。又金剛界軌說眞言行者蒙諸佛驚覺云。想身證十地。住於如實際。空中諸如來彈指而驚覺告言。善男子。汝之所證處是一道清淨。金剛喩三昧及薩婆若智尚未能證知。勿以此爲足（文）。此中汝之所證處是一道清淨者。顯教所說實際理也。呼證此理之人云想身證十地而未窮證眞言五相。故呵金剛喩三昧及薩婆智尚未能證知。是知顯教所說至眞言第十地。若橫尋之花嚴十地都眞言教中乃至初心所學尚不說之。其所以行中不言三密瑜伽。理中不知四曼境界故。故菩提心論云。修瑜伽勝上法能從凡入佛位者亦越十地菩薩境界（文）。此卽言眞言初發心超顯教十地也。是故橫竪義左右亦對當無定（可能思之）。
　　疑云。就顯密十地齊等義所引之誠證未得其理。夫極無自性雖第三劫行。於顯教所攝之極無心更不言至第十地。何是二宗地位齊等之證。又金剛界軌想身證十地等文雖云顯教十地菩薩蒙眞言驚覺。未說卽在眞宗十地聞五相法門。是故此文意顯行十地在今宗淺位始蒙佛驚覺。然後經眞言地位漸證五相終佛身圓滿也。若爾此文更非定證。所立如何成。然今勘五祕密儀軌顯教十地卽當今宗地前分齊。故彼軌云。具受灌頂受職金剛名號從此已後受得廣大甚深不思議法超越二乘十地○現生證得初地漸次昇進（文）。此文所言超越十地者是顯教所說十地也。然說越顯教十地證眞言初地。豈非常途十地當密宗地前乎。又金剛王菩薩儀軌云。我今愍念○不知此祕密瑜伽速成佛法於三大阿僧祇劫忍諸苦行不至無上菩提。我愍是故於金剛頂百千頌中略說○三摩地念誦儀軌（文）。此文言爲雖已經三無數劫而修諸苦行尚未證菩提道之者說此三摩地法也。若爾是亦非經顯教十地之後初入眞言地前乎。又尊勝二卷儀軌上卷云。初發心時便越百六十種心度三無數劫行證普現色身三昧耶（文）。此初發心時是今宗初地也。說越百六十心證普現三昧故。此時所度三無數劫者無爭指顯教修行之時劫也。旣言入眞言初地時度三無數劫。定知度顯教十地昇眞宗初地。加之疏第二云。初發淨菩提心爲天人世間迷失正道者作大歸依。若常途諸論所明。證此心時卽名爲佛（文）。淨菩提心者是眞言門初地也。然指證此心位言常途諸論所說之佛是以顯教三僧祇滿位爲眞言初地心也。若爾非顯教第十地當今宗地前滿心乎。又疏第三釋六無畏行畢云。離垢地已去各於自地觀心中修曼荼羅行○作十六重深淺不同（文）。此卽判六無畏是離垢地已前修行二地已上立十重玄門合前無畏爲十六重也。又疏釋第六無畏云。卽是眞言行者虛空無垢菩提心也（文）。虛空無垢心者是初地德也。知六無畏卽初地已前行耳。然疏又釋六無畏云。佛還約前三劫作差降對明也（文）。旣以初地已前所行六無畏言約三劫作差降。知三祇劫行是地前所經而指彼滿心爲今宗初地也。又大師卽身成佛義引經偈云。若有衆生遇此教晝夜四時精進修。現世證得歡喜地後十六生成正覺。謂此教者指法佛自內證三摩地大教王。歡喜地者非顯教所云初地。是則自宗佛果之初地（文）。此文示現顯密初地不同。若爾豈不云顯教初地是淺當今家地前乎。然何望竪義二宗同淺深尋橫義遙言不及初心乎。答。橫竪兩義其理實得顯密對當。何有異求。若如所難言顯教第十地當眞宗地前滿心者。所出五祕密軌具文云。遇逢曼荼羅阿闍梨得入曼荼羅○應時集得身中一大阿僧祇劫所集福德智慧○具受灌頂受職金剛名號。從此已後受得廣大甚深不思議法超越二乘十地○現生證初地（文）。又妙法蓮花觀智軌云。若能專注無間修習。現生則入初地頓集一一大阿僧祇劫福智資糧（文）。此卽言經顯教所說之一僧祇行速入眞言初地也若爾何成三大僧祇十地圓滿之後始昇祕宗初地之義乎。加之慈氏儀軌下卷云。若一生中從初念誦至於越三無數劫行卽證一生補處三莽地。越一百六十種心三度卽是度三遏僧祇行。卽是無相悉地（文）。此文至越三無數劫卽證一生補處者。言度顯教三祇行時卽至眞言第十地也。豈顯密相對竪有先後乎。又疏第二云。此經宗從淨菩提心己上十住地皆是信解中行。如花嚴中初地菩薩能信如來本行所入信成就諸波羅蜜○故名信解行地（文）（具出十種信心）。此文爲證眞言初地已上名信解地引花嚴所說之初地功德也。又云。第八地已去皆名方便地。佛性論云。八地已上境界皆同。但約方便爲階降耳（文）。八地已上方便爲究竟義亦依佛性論意。若顯教所說十地當今宗地前者。豈引彼成此乎。旣出衆多文證而成顯密十地無淺深之理畢。若爾顯教極無之心至眞言十地又想身證十地之文不當祕宗淺位之義寧不極成乎（此義如一門問答簡中記之）。但會所出難之文者。先五祕密經超越二乘十地證得初地者。菩薩入初地時如實知自心能見法界曼荼羅境界（此義如第四門百六十心斷位并第十二門四種法身料簡中記之）。今依得法之證見卽決定知二乘及顯教所說十地是方便道從此已後永超退隨二乘顯教之義故云超越二乘十地。若不爾者何至初地初言超二乘乎。理實地前亦分證法界法門卽超顯之十地。今付勝初地談證耳。次至金剛王儀軌是示顯密之勝劣也。謂今宗意不久勞多劫行乃至一生成覺。然顯教發心人遠期三僧祇耶之時劫廣仰百千萬億之苦行。爰大士愍此人發趣三無數劫行遠隔佛。故示速疾之法教頓證之道也。非言已滿三祇劫尚不成佛矣。次至尊勝儀軌文。彼叙眞宗修行人速疾成道之理全非云止證初地而度三劫行。彼軌具文云。若於一念頃證無生轉五智成五分法身悟三密卽三身。初發心時便越百六十種心度三無數劫行證普現色身三昧耶。卽是初發心便成正覺（文）。初文於一念頃證無生智者。先標極上利根人證果甚速疾。後文初發心時便成正覺者結成不隔發心時節卽登無上正覺也。故知中間文越百六十心度三無數劫者。是斷三重百六十心度三無數劫行卽入佛果菩提也。若夫言百六十心之辭唯局初重麁妄執者。何結文言便成正覺顯得佛果悉地乎。未聞不斷後二妄執超至果位菩提矣。爰知百六十心之言定可兼三重妄執。若留一重麁妄者。無由證果德。故旣越三重之妄心其理爰極成。若爾度三無數劫之文還立自義之潤色也。次至疏第二文證此心者。菩提心之證位也。淨菩提心之證位者卽第八地是也。初地所發觀空心至八地而證故。指此地云淨菩提心證位故疏第六釋八地云。入此地時得度空性彼岸（文）。然顯教心用此位爲佛果。所以然知者。法花經說佛智云。諸佛智慧甚深無量。其智慧門難解難入。一切聲聞辟支佛所不能知（文）。顯教至極不如法花。彼經讃佛智云。一切聲聞辟支佛所不能知。此卽當今經所說出過一切聲聞辟支佛之第八地（第八地出過一切二乘者。如第一門中第三瑜祇料簡記之）。故疏云。常途諸論以此心爲佛也。又疏第六云。菩薩至第八地於心之實際而初證之。故顯教心指此時云佛果（疏意於極無自性心具述祕密義邊不委顯教住心相。故今指一道無爲分齊云顯教佛耳）。但今眞宗八地所證爲顯教佛智者。只是指智解之分齊且作此判也。非謂顯之十地當密之七地矣。次至疏第三釋六無畏。依彼現文誠於地前及初地立此無畏也。其理具如能難中成但約前三劫作差降者。理實付初劫及第二劫之初分說此六無畏。今約前三劫者。約三瑜祇行行圓門前二劫中論之故。言總意別以作此釋。非謂於初地已前更有三劫行矣（此義具如第十六門六無畏位分中成之。撿可知）。次至卽身成佛義釋。以現世證得歡喜地之文爲卽身成佛之證也。然彼文是顯示從初發心直遇眞言教發趣一生入眞宗初地者頓窮住行向地卽身昇無上覺位者（於地前位隨自何心聞密教迴心者皆此所攝也）。若顯教發心人經顯行僧祇之後入自宗初地然始見眞宗理之者。非今所言之一生成覺攝。是故分別顯密初地今取密簡顯。雖然非顯教初地之人不卽入眞宗地位。若爾何顯密二宗初地竪論之時有淺深差降乎。
　　顯教至極眞言藏家爲入道初門料簡第三十。
　　問。二教論上云。一念心中卽具三諦。以此爲妙。至如彼百非洞遣四句背亡唯佛與佛乃能究盡。此宗他宗以此爲極。此則顯教關揳。但眞言藏家以此爲入道初門不是祕奧（文）。又云。中觀等息諸戲論寂滅絕離以爲宗極。如是義意皆是遮情之門不是表德之謂。論主自斷入道初門（文）。此釋意顯教修行菩薩證八不正觀之理得三諦相卽之智而生成佛想後初入眞言藏故云入道初門歟。爲當何。答。以顯教所談之至極爲眞言入道之初門者。汎聖所照其理非一。謂八不中道三諦一念及三密功德四種曼荼羅等也。然諸發心人初動生死妄執時。莫問顯密二路。必信中道一實理矣。此理遣諸法之有執初開聖智之眞門故。然顯教唯守此一門以爲佛惠至極更不知有餘。眞宗說此中道判爲入智初門卽遮凡情畢。爰有執旣除次說三密曼荼境界方表內證德。若前不說空理者不除有執故開四曼功德卽可增有執。依此義故以遮情之門言入道初門也。非謂顯教修行菩薩入理證果之後初入眞言門故爲入道初門。若依此義。自本於眞宗教發心修行人以八不中道尚爲入道初門。諸發心人皆自此門入故。
　　疑云。顯密兩道教淺深本異。發心修行人機根不同。若爾顯教淺機之行人入證得果之後初聞祕密乘教可發心趣向。例如小乘修行人入聖證果後所作已辨初發趣大乘。然何不許顯行菩薩入理得證後自乘究竟而入祕密門乎。是以撿攝眞實經見顯教修行三祇之後初悟眞宗究竟之五相。故彼經中卷云。如釋迦菩薩進菩提樹一由旬內修諸苦行滿足六年願成佛道。趣菩提樹坐金剛座入金剛定。爾時毘盧遮那如來觀見是已至菩提樹○告菩薩言。善男子。云何不求成佛之法。菩薩聞已白佛言。我今未知成佛之法。唯願慈悲示菩提路（等文）（從此已下廣說五相教釋迦菩薩。恐繁不載之）。此豈非顯教修行菩薩十地滿足之後初入今教乎。加之守護國界經第一三世諸佛皆因入此勝三昧故得阿耨菩提。我亦如是。三無數劫具修諸度六年苦行不證菩提。由入此定便得無上正等菩提（文）（此定者不可思議一切智智諸佛境界三昧也）。又同經第九云。我於無量無數劫中修習如是波羅蜜多至最後身六年苦行不得阿耨菩提成毘盧遮那。坐道場時無量化佛猶如油麻遍滿虛空。諸佛同聲而告我言。善男子。云何而求成等正覺。我白佛言。我是凡夫。未知求處。惟願慈悲爲我解說。是時諸佛同告我言○當於鼻端想淨月論於月輪中作唵字觀。作是觀已於後夜分得成阿耨菩提（文）。已上二文意者言顯教修行之菩薩三無數劫後得眞言三昧及視解然後成佛也。故大師守護經釋下卷具叙其意（檢可知）。又尊勝二卷儀軌上云。初發心時便越百六十種心度三無數劫行（文）。此文言眞言行初心度顯教三無數劫行也。加之案大師釋卽存此意。謂大日經第一說三劫瑜祇行中以覺心不生心爲第二瑜祇行。然大師立十住心中以覺心不生定第七住心畢。而釋第八一道無爲心作頌云。前劫菩薩作戲論。此心正覺亦非眞（寶鑰頌也）。一道無爲心中指第二劫行之覺心不生心言前劫菩薩。爰知一道心是第三瑜祇行也。又十住心論第九釋極無自性心云。心實際亦復不可得。故曰極無自性心生。此心前二劫由如蓮花盛敷（前二劫者指他緣一道二種住心文）。此釋意指第二第三之二劫言前二劫也。其所以他緣乘心是第二劫。大日經說分明故。然出他緣乘之後一道心成二劫義。故知一道心卽第三劫也。若一道心與他緣心同第二劫攝者。何出此二心成二劫義乎。若前二劫者意第二劫也。所以擧第二劫中他緣一道二心成義者。何第二劫中唯取他緣一道不出覺心不生乎。故知前二劫者第二劫中初他緣心（擧相他緣攝後覺心）。第三劫中初一道心以此二劫心對極無自性心言前二劫也。旣以一道無爲心爲第三劫行之義成立畢。一道無爲旣入第三僧祇成就之知顯教修行究竟而至顯教極位也。然十住心論第八釋此一道無爲心云。謂無相虛空相及非青非黃等言并是明法身眞如一道無爲之眞理。佛說此名初法明道。智度名入佛道初門。言佛道者指金剛界宮大日曼荼羅佛。於顯教是究竟理智法身。望眞言門是則初門（文）。今以第三僧祇所成之一道無爲心言眞言藏初門。豈非顯教究竟後初入密宗乎。答。顯密兩宗淺深雖異。若顯教修行菩薩一僧祇行滿證寂然界理時必發趣祕密宗超習學教門位。證入法性一分時如實見法界而知此教不盡故。譬如邊國卑人聞王城一門謂無餘門後入彼城內方知有餘門。今行者亦如此。證理之一分時卽見佛界中有三密四無量功德。所以顯教修行人全無自乘菩提究竟者。後二僧祇行唯是有數門無行人故（此義如百六十心斷位具記之）。若爾豈有顯教佛果究竟後初入眞乘乎。況若言顯教修行圓滿之後初入眞乘祕密之道者。卽經三大僧祇行方至眞言初心也。然五祕密儀軌云。遇逢曼荼羅阿闍梨應時集得身中一大阿僧祇劫所集福德智慧則爲生在佛家○現生證得初地漸次昇進（文）。此卽言經顯教所說一僧祇行速入眞言初地也。又妙法蓮花觀智軌云。若能專注無間修習現生則入初地頓集一大阿僧祇劫福智資糧（文）。是亦同五祕密軌意。若爾如何云三僧祇劫之後始入眞宗初心乎。但至小乘無學迴入大乘之例難。彼大小道異本非期佛果。所以自乘究竟後迴心向大也。今於顯密二道全非如是。所求同是佛果。所學齊亦大乘也。付此無上佛果之功德菩薩所修之萬行以教門說中有盡與不盡卽爲顯密兩道不同。所以顯行菩薩捨教入證時方見教門所殘之法界法門。故不至自乘果位卽入眞宗廣行也。次至所出難之攝眞實經文。金剛界軌說眞言行者蒙驚覺云。想身證十地住於如實際。空中諸如來彈指而驚覺告言。善男子。汝之所證處是一道清淨。金剛喩三昧及薩婆若智尚未能證知。勿以此爲足（文）。此儀軌說卽與眞實經同也。言證第十地後聞驚覺故。然何至眞實經文初可爲驚乎。凡此心云。五相功德位位證之。謂初地所證五相乃至十地所證五相也。總而言之有十一重五相。細分無量也。今攝眞實經及儀軌說顯第十地菩薩證佛地五相也。良佛果內證十地等覺不入其室。所以今蒙諸佛驚覺始入彼境界也。何言今時初聞眞言教乎（此義如第二十三門五相成身料簡記之）。次至守護經二文實似顯教三祇行之後始證眞乘佛德。雖然顯路修行人入證已後必如實知佛界之道理旣極成。又五祕密軌等說眞言初地集顯行之一僧祇福智。而不言得三無數劫所行福智。爰知守護經文只是教門說而非示實行。謂爲令解顯密二道優劣有異方便說顯行三祇之後始入佛境界三昧想淨月輪作唵字觀方成正覺也檢實言之更無送三僧祇耶久符執顯教之人。初劫滿時必入頓證道故又無至最後身六年苦行之後始習月輪觀亦聞唵字門之者。入證已後必見法界法門故。所以知彼經文指菩薩至第十地果分所攝之菩提心爲因大悲爲根本方便爲究竟三句未圓滿而不得不可思議一切智智諸佛境界三昧。說名言三無數劫具修諸度之人。顯教所談佛德不過此位故。後時三句法門圓滿得三昧觀唵字入果位。指此時言於後夜分成菩提耳（依三句法滿得諸佛境界三昧者如經第一說）。是亦與攝眞實經等說五相成身之驚覺其意大同也（可悉之）。次至尊勝軌說顯初發心時卽佛果究竟也。故彼軌具文云。若於一念頃證無生轉五智成五分法身悟三密卽三身。初發心時便越百六十種心度三無數劫行證普現色身三昧耶。卽是初發心時便成正覺（文）。初文於一念頃證無生智者。先標極上根人證果甚速疾。後文初發心時便成正覺者。結成不隔發心時節卽登無上正覺也。故知三無數劫者。是斷三重百六十心度三無數劫行卽入佛果菩提也。若言於初發心位分度三無數劫者。何次下文云便成正覺乎。所以知此文言初發心時更斷三重妄執度三劫行而成無上正覺也。若爾所出之文寧雖成答者所立全非能難之證文耳。次至十住心論釋。一道無爲心是淨菩提心體也。所以眞言行者自初地雖發此心。至第八地方卽究竟。故取成滿位言第三瑜祇心也。但指此無爲心爲入道初門者。非謂菩薩至第八地初入眞言道。夫八地究竟一道心一切發心菩薩初必習此觀以爲遮情門。生死有執依之能除故。後卽學三密曼荼境界以爲表德門。佛果妙法以之爲極故。所以以顯密二道所談約遮情表德二門卽分別佛道之初後二門以顯示二教差別也。是卽遮情表德初後二門初地已上必并修之。非遮情究竟後方人表德耳。或又十住心論釋意成顯教究竟位卽眞言初心之義也。謂大日經第一說三瑜祇行中以初劫名證寂然界以第二劫名無緣乘心覺心不生。是卽顯教分齊也至第三劫初名眞言門。然大師意此第三劫初開立一道無爲心以爲顯教一宗之至極。以此第三劫之初大日經意說眞言門初心。故大師意言於諸顯教究竟法身望眞言門是則初門。但初二僧祇顯教分齊第三之一劫是眞言門者。唯是教門之談非實行之說。若依實行。極鈍漸機者尚第二劫之初皆入眞言行更不至顯行究竟。所以全無證顯之究竟後入密之初心者也（此義如三瑜祇行中之第三劫料簡具記之）。

祕宗教相鈔第八。

　　阿闍梨位淺深第三十一。
　　種子字并三昧耶形料簡第三十二。
　　梵字造作不造作分別第三十三。
　　阿等諸字字義第三十四。
　　阿等諸字字義中不可得言所顯義第三十五。
    阿等諸字字相字義第三十六。
　　阿等諸字定惠等諸門分別第三十七。

　　阿闍梨位淺深第三十一。
　　問。眞言行者入受職灌頂位菩薩地位中是何位分乎。答。付阿闍梨位有未見諦已見諦二種（如疏云之）。若未見諦阿闍梨位者。在十信已上地前位受其職位。然非一受。若論見諦闍梨者。初位在歡喜地後後隨地地階級示得其名。故疏第三云。若度違順八心證寂然界是名阿闍梨。若已心王自在覺自心本不生名阿闍梨。若生極無自性心得入如上曼荼羅海會名何闍梨（等文）。又第十八云。大智灌頂地卽是如來第十一地（文）。又五祕密儀軌說初地受灌頂職位。故彼文云。於現生遇逢曼荼羅阿闍梨得入曼荼羅。爲具足羯磨以普賢三摩位引入金剛薩埵入其身中。猶加持威德力故於須臾頃當證無量三摩耶無量陀羅尼門。以不思議法能變易弟子俱生我執種子。應時集得身中一大阿僧祇劫所集福德智惠則爲生在佛家○纔見曼荼羅能須臾頃淨信以歡喜心瞻覩故則於阿賴耶識中種金剛界種子具受灌頂受職金剛名號。從此已後受得廣大甚深不思議法超越二乘十地。此大金剛薩埵五密瑜伽法門於四時行住坐臥四威儀中無間作意修習。於見聞覺知境界人法二空執悉皆平等現生證得初地漸次昇進（文）（已下廣明得益）。此文說灌頂得益也。故大師卽身成佛義付此文中引於現生遇逢曼荼羅阿闍梨至則爲生在佛家畢云。此明初授菩提心戒時由阿闍梨加持方便所得之益（文）。此指灌頂之三摩耶戒也。次又引纔見曼荼羅能須臾頃至種金剛界種子畢云。此文明初見曼荼羅海會諸尊所得益（文）。此指入壇時令拜見曼荼羅也。次文言受灌頂職證得初地。故知此文明已見諦阿闍梨其位在初地也。
　　疑云。所出成之儀軌文更非初地灌頂說夫見文之起盡。具受灌頂已從此已後受得廣大甚深法四時無間作意修習更證初地。若爾灌頂其位在地前後修廣行方入初地。然何出此文爲初地灌頂之證乎。答。上說授三摩耶戒而未及入壇之文。言應時集得身中一大阿僧祇劫所集福德智慧。爰知受三摩耶戒時卽得地前之滿心方欲入初地。正入壇受職時卽得初地之始心也。集一僧祇劫之福智其德有初地故。故法華儀軌云。若能專注無間修習現生則入初地頓集一大阿僧祇劫。福智資糧（文）。此文實明乎。所以知五密軌中入壇已前受戒之時集僧祇劫福智者顯將入初地也。但彼文起盡灌頂已後得初地者。入壇受職時得初地始心後作意修習證初地滿心。今顯圓足歡喜地中所有功德故作此說。或又欲明灌頂已後之漸次昇進之十地益故先擧前所得之初地乘之而說後後位也。旣見諦灌頂位在初地義成了。所以處處文現世得初地後十六生成覺者。意顯灌頂位而明其法利速疾耳（又非無望證理之義）。
　　種子字并三昧耶形料簡第三十二。
　　問。今宗意諸尊境界皆是本有凝然之德非今時始生之法。何用種子義乎。又立三昧耶形其意如何。答。於此中先種子義者。凡諸佛菩薩之所證所住法門各有差別。如阿閦佛證菩提心門寶生如來證福德門無量壽佛證智慧門不空成就證精進門各住其法門也。於此各證法門有文字詮之。謂如阿字詮空法門婆字詮有法門也。此文字本有而實相理中凝然常住也。然以語言呼此字時。人間此語言之所證於其所詮之義理卽思惟修習欣求之者。方得顯現故。喚字而云種子也。抄第十云。隨一一法皆有字現。卽字是能詮能現。法是所詮所現（文）。諸尊所住法門中從本以來有能詮梵字。恒時詮彼法而住。疏十三釋彌勒菩薩眞言云。薩縛薩埵（一切衆生也）。阿世耶（性也）奴揭多（知也超也。卽超是知義也。謂知一切衆生性也。阿闍梨云。此是彌勒種子字也）（文）。抄第八釋此文云。疏此是彌勒種子字者卽指知字爲此眞言之種子也。言彌勒種子者。謂此菩薩能知一切衆生之性卽以大慈隨性與樂。故以爲名（文）。彌勒所證法中有此奴揭多字詮其知義。有此字故言辭說之。若無文字不能言說。言是說字故。故衆生聞此詮故發心欣樂方顯其德。彌勒旣爾。餘尊隨所證其種子亦如是。實雖諸尊本有常住而觀行者證得非無始顯之時。今望始顯之因緣用種子名矣。若無此種子無由衆生聞佛德而發心修行。依此義故諸尊論種子。若觀諸尊時先思惟其種子字體字義也。次三昧耶義者。三昧耶此云本誓。謂諸佛菩薩誓願各各不同。隨其本誓不同於所住法門中有形色表其功德。是云三昧耶形。如阿閦佛表五智堅固菩提心門不傾動故心中現五𦙶金剛寶生如來住福德門故寶珠爲三昧耶形也。皆是凝然常法本來具足功德也。故觀諸尊時示思惟此形耳。今宗家立種子三昧耶形之意如此。
　　疑云。先付種子義不明。疏第十云。說種子字從一字能生多故名種子也（文）。依此文者。以從一生多義云種子也。何云語言呼其字時聽聞發心故爲種子乎。況草木等諸法皆有種子。字若如所立者。於諸尊種子其義且可然。但至草木等非所證功德。豈聞彼能詮之文字而欣樂修行證顯之乎。是故於非功德之法可不成種子生法之義。若爾付情非情諸法寧言有種子乎。次付三昧耶形釋唯以本誓義釋成之不明。疏第九云。三昧耶者是平等義是本誓義是除諸障義是驚覺義（文）。旣以四義言三昧耶。何今唯用本誓一義乎。答。凡於種子義可有兩重意。謂第一語言呼文字。聞之者發心。所以文字爲種子矣。上所成卽此意也。第二雖文字有衆多而取一字（理實亦取二字三字等）爲種子者。約從一字顯多之邊矣。所出之疏釋卽此義耳。疏意云。於諸尊諸德詮其體義中有衆多文字方顯示之然取其中一字爲種子者。是尋從一顯多之文字以爲能生之種子也。然上所成意云。若從一顯多故名爲種子者。廣通餘法可立種子名。餘法中亦有從一顯多之義故。今何取文字一法限爲諸法種子乎。是故聞字發心卽種子之根本義也。疏且叙條末。成此中一字爲種故。次至草木種子之難。於諸法許種子字。只是眞言一宗所立更非餘家所知之道理。然今宗意情非情諸法都無非佛德。故行者修菩提道時遍觀萬法種子卽證顯諸法之實相以爲圓滿海之性德。今智者所證之前許種子法門。所以從字生法者是談觀行所顯。若爾於情非情諸法說有種子。更可無其失。又草木等非情法縱非所證佛德。何不云有種子字。謂有文字詮草木義。語言呼此字時聞而生草木之想。從想起執生法體。凡生死諸法生起如是。若爾就非功德法亦許種子義於理有何傷乎。次付三昧耶雖有四義。其中本誓是根本義也。故疏第九云。諸佛亦當憶持本誓。不得違越。猶如國王自制法已還自敬順行之。故名三昧耶也（等文）。依此意故以本誓一義釋成三昧耶形。但廣通言之者。非無四義。謂第一平等義者一切衆生法然本有之功德皆與如來平等平等曾無差異。諸佛菩薩見此理故願令衆生同證如來功德。然於所證功德其數無量。故諸佛菩薩各取其一門以爲自所住。願令衆生證之呼此所表形云三昧耶形。是謂乎等義也。第二本誓義如上成之（可知）。第三除障義者願令衆生成其德之所表形必具除其德障之功能。若無此除障之功者豈云其功德之三昧耶形乎。是謂除障義也。第四驚覺義者。依有此三昧耶形卽衆生驚覺可證得此德。又諸佛菩薩有此形表故驚覺不越本誓。是謂驚覺故雖有四義皆帶本誓。故以本誓義釋此形表也。已上一義成畢。
　　或又種子者。法界法門恒沙萬德彼此相依有能持所持。其中文字遍有萬法上各各詮彼法門。此能詮之文字任運詮持彼法。文字親持法。呼之言種子。餘法非親持。所以不立種子名。良法界法門雖法爾本有。而萬德相依非無能所義。今能持言種子所持爲種果也。此非謂文字發用始生佛德。又非望行者聽聞發心而論其義矣。又若淺位行人以他受用及變化等流身爲本尊時。此尊自種子字而生。有爲生滅法以字爲能生故（自字生諸法如疏常言之）。若如此義者。又一切有爲皆以字可爲能生矣。若爾此宗心用種子字有何失乎。
　　問。若爾疏第十言。從一字生多故名種子云意如何。答。此釋心云。於一德法門有多字詮之。其中一字成源而出生多字所詮之義（如釋眞言之體義中常言之。卽其心也）。取其根源之一字爲所詮法之種子也。
　　梵字造作不造作分別第三十三。
　　問。西域記第二叙梵字云。詳其文字梵天所製（文）。旣梵王初作此字。何云三世常恒如來以此聲字說法乎。答。弘法大師字母釋云。是文字者自然道理之所作也。非如來所作亦非梵王諸天之所作。若雖有能作者如來不隨喜。諸佛如來以佛眼觀察此法然之文字卽如實而說之利益衆生。梵王等傳受轉教衆生。世人但知彼字相。雖日用而未曾解其字義。如來說彼實義。若隨字相而用之則世間之文字也。若解實義則出世間陀羅尼之文字也（文）。大日經第二具緣品云。此眞言相非一切諸佛所作。不令他作亦不隨喜。何以故。以是諸法法如是故。若諸如來出現若諸如來不出。諸佛法法爾如是住。謂諸眞言法爾故（文）。疏第七釋此文云。此眞言相聲字皆常。常故不流。無有變易。法爾如是。非造作所成。若可造成卽是生法。法若有生則可破壞。四相遷流無常無我。何得名爲眞實語耶。是故佛不自作不令他作。設令有能作之亦不隨喜。是故眞言相若佛出興于世若不出世若已說若未說若現說。法住法位性相常住。是故名必定印。衆聖道同。卽此大悲曼荼羅一切眞言一一眞言之相皆法爾如是（文）。又云。云何眞言法教者。卽謂阿字門等是眞言教相。雖相不異體體不異相相非造作修成不可示人。而能不離解脫現作聲字。一一聲卽是入法界門故得名爲眞言法教也（文）（入法界門者諸字皆以不可得爲其義故也）。又云。如來一一三昧門聲字字實相有佛無佛法如是。故卽是常。故不流。卽是如來本地法身。爲欲以此法身遍施衆生故還以自在神力加持如是法爾聲字。故此聲字卽是諸佛加持之身（文）。抄第六釋此文言卽是諸佛加持身者積聚。謂此聲字一一皆是入佛三昧耶之門而能圓滿一切自他之願。諸功德法所積聚處故名爲身（文）。疏十四云。然此悉曇字母乃至世間童子亦常修習。何能頓辨如是事耶。然此諸事皆是如來以加持神力從如來內證體性而流出之故能有是不思議業用。若人明解此中意趣方便。卽是通達三菩提道也（文）。抄第九云。本母序云種種異論呪術文字皆是佛說非外道等說者。蓋覺祖直示其本源彰無異流轉之深義也（文）。
　　疑云。疏第七云。至論眞言法教應遍一切隨方諸趣名言。但以如來出世之迹始于天竺。傳法者且約梵文作一途明義耳（文）。此文意云。如來天竺出現故用梵音說法。法音梵語故。傳法人用梵字結集經教。理實如來說法可遍隨方言字也。若依此心。梵字是如來出世處之字故以之爲眞言教相也。何云自然常住字故爲眞言自體乎。又疏十四釋伊等十二字輪云。此輪亦名因緣輪也（文）。旣以伊等梵字云因緣法。豈是自然常住乎。答。疏第七文心云。印度及隨方諸趣言語皆是法界門中音聲海法門自然常住功德也。其語言必依文而發故。梵文及諸方文字皆亦法爾常有法也。然眞言教相唯用印度言字明義者。如來出世有中國故且約彼國言字結集一途言教以留中國。推實言之。如來所說普以諸方文字語言顯示此法門利六趣衆生耳。次疏十四因緣輪者。抄第九釋云。疏此輪亦名因緣輪者。且依和會音十二字說之。所謂阿（短）緣阿（長）阿（長）緣伊。乃至暗緣惡。又阿（短）滅則阿滅。阿滅則伊滅。乃至暗滅則惡滅。卽是無明緣行乃至無明滅則行滅等。又智度論云。十二因緣初二過去世攝。後二未來世攝。中八現在世攝。如次卽是阿（短）阿二字菩提心爲因是過去攝。暗惡二字方便爲究竟未來攝。伊縊鄔烏醫藹汚奧八字是大悲爲根現在攝（文）。於法界門法爾常住十二輪可有因緣義。法界恒沙功德中有彼此相依義故。又於字輪有生滅不生滅二門。今依生滅門故云因緣輪。故疏第二云。不壞因緣卽入法界。亦不動法界卽是緣起。當知因緣生滅卽是法界生滅。法界不生滅卽是因緣不生滅故曰離有爲無爲界。若如來出世若不出世。諸法法爾如是住。故曰離諸造作（文）。感通傳云。至晋時有僧。於此地見土墳出。隨出隨除。終不可平。後見坼開深怪其爾。乃堀深丈餘獲像及人骨在船。其髏骨肘脛悉麁大。數倍過於今人。卽迦葉佛時閻浮人壽二萬歲時也。今時命促形小其常然。初出之時牽曳難得。弟子化爲老人指撝。方便須臾得出。至周武滅法後暫隱。隋時重更出之。蜀人但知其靈從地而出亦不測其根源。見其花趺有多寶字。因遂名爲多寶寺也。余問。多寶隷書。出於亡秦之世。如何迦葉佛時已有神州書也。答曰。亡秦李斯隷書此乃近代遠承隷書之興於古佛之世。見今南州四面千有餘州莊嚴閻浮。一方百有餘國文字音同今唐國。但以海路遼遠動數十萬里重譯莫傳○又問。今京城西高岡臺。俗諺云是蒼頡造書臺。如何云隷書古時已有也。答曰。蒼頡於此臺上增土造臺觀鳥迹者。非無其事。且蒼頡之傳此土罕知其源。或云黃帝之臣或云古帝王也。鳥迹之書時變一途。今所絕（文）。祇洹圖經云。又有迦葉佛時此震旦國一人書大毘尼藏及修多羅藏。修多羅銀紙金書。毘尼金紙銀書。書此經時在今荆州大明寺處○莊嚴供養不可說盡。百億四天下文字與此同者斯人承一。雖鍾張王衞之儔未足爲比。如來在日諸國聖人來者若文字與同佛多以此經示之。佛去世後文殊收入此清涼山金剛窟中（文）。玉篇序云。爰至玄龜龍馬負河洛之圖赤雀素鱗標受終之命。鳳羽爲字掌理成書。豈但人功。亦猶天授（文）。以此等文證故知隨方文字三世佛世同有之。是故皆是法爾常住字也。何獨梵書乎。故安然和上菩提心義第二云。義釋云。以佛迹降五天以彼梵字而爲眞言。若論實義一切六趣言音文字無非眞言。故知迦葉蒼頡文字豈非佛身。因果經云。太子答師。南閻浮提有梵書迦婁書蓮花書如是六十四種書。今謂皆爲種子。何非佛身（云云）。
　　疑云。弘法大師字母釋云。此悉曇章本有自然眞實不變常住之字也。三世諸佛皆用此字說法。是名聖語。自餘聲字者是則凡語也。非法然之道理。皆隨類之字語耳。若隨順彼言語是名妄語亦名無義語。若能隨順聖語卽得無礙功德（文）。自餘聲字者可是隨方文字。旣云非法然道理字語。如何諸方文字皆是法爾常住字乎。加之一字頂輪王一切時處成佛儀軌說觀種子字云。所說觀諸字皆瞻於梵字。非是隨方文（文）。此文心局取梵字爲種子更簡隨方文字。豈非言唯梵字法爾常住乎。答。字母釋心雖同梵字指非如來說法言之字云自餘聲字也。若漢字偏云凡語梵字皆云聖言者。以漢字談聖法是何無義語矣。以梵字通世事。豈亦得無量功德乎。故知字母釋心若梵若漢說聖法云聖語。若梵若漢說世俗云凡語也。所以自餘聲字非法然之道理。皆隨類之字語者若梵若漢非說法之語。聲及文字即非法然常恒之字語。只是隨凡類之字言也。但今釋梵字故偏取梵不擧漢耳。次至一字頂輪王軌文。凡今佛教開演自西天起。所以說諸尊種子皆據梵文之字體。傳法聖者是故作此言。而非遮諸方文字法然本有義矣（已上亦一義成了）。
　　又義云。唯有梵字法然常住之言字非如來所作亦非梵王諸天等所作（此義如大日經第二并疏第七一字頂輪王軌釋皆上出之）。於所餘隨方諸趣之言字皆是諸天所作或人等所書也。大日經唯指梵語眞言云非一切諸佛所作。而不取隷書故大師字母釋意唯取梵字名不變常住之字。自餘隨方之言字者皆云凡語而非法然道理之聲也。但疏第七眞言法教應一切隨方諸趣名言。但以如來出世之迹始于天竺傳法者且約梵文作一途明義者。經第二云。成等正覺一切知者一切見者出興于世而自此法說種種道隨種種樂欲種種諸衆生心以種種句種種文種種隨方語言種種諸趣音聲而以加持說眞言道（文）。疏依此文心言眞言法教遍隨方諸趣之名言也。雖然經并疏意非謂隨方言字亦法然常住之字亦是言如來無方之應化逗所被之機性以隨方造作之言字卽說眞言教法也。但今如來出世在于天竺。天竺爲始本故傳法人受梵字常住之眞言而依此一途明義耳。所以疏此釋全非梵字無常之證亦非隷書常住之義。只顯如來說教不捨諸方也。次至所出證之感通傳等文。只是先佛之世諸天人等造此隷書之文故蒼頡傳之也。或云文殊收入清涼山窟耳。又玉篇序天授者卽顯諸天造作義也。非如梵書自然本有矣。
　　疑云。若字母釋意漢字偏云凡語。梵字皆言聖言者。以漢字說聖教。是何無義語矣。以梵字通世事。豈亦得無量功德乎。故知若梵若漢說聖法言聖語若梵若漢說世俗言凡語也。答。三世諸佛必以不變常住之梵語說法。是名聖言。若順此語卽得無量功德也。非謂世俗梵書尚是聖言所攝。又漢字是世間所造非佛界法然之字。實從無義之言起。所以名凡語。但如來無方之化用爲引邊地之下賤借彼無義凡語卽說了義正法。何據此非分之義忽改凡語之名乎（已上第二義成了。雖有二義後義爲正。故先德造祕藏記成後義心矣）。
　　阿等諸字字義第三十四。
　　問。阿等諸字字義如何。答。大日經第二具緣品云。阿字門一切諸法本不生故（等文）（具如經文）。經文迦佉伽伽（重聲）者車社社（重聲）吒他荼荼（重聲）多他陀陀（重聲）波頗婆婆（重聲）也囉囉（重聲）嚩奢沙沙（重聲）訶仰若拏那摩已上三十三字之字義次第說之。又同經第六百字成就持誦品廣說阿等諸字字義（具如經）。疏第七釋經第二文云。經云謂阿字門一切諸法本不生故者。阿字是一切法教之本。凡最初開口之音皆有阿聲。若離阿聲則無一切言說。故爲衆聲之母。凡三界語言皆依於名而名依於字。故悉曇阿字亦爲衆字之母。當知阿字門眞實義亦復如是遍於一切法義之中也（文）。又疏上文云。於一字之中具無量義。且略言之。阿字自有三義。謂不生義空義有義如梵本阿字有本初聲。若有本初則是因緣之法。故名爲有。又阿者是無生義。若法攬因緣成則自無有性。是故爲空。又不生者卽是一實境界卽是中道。故龍樹云。因緣生法亦空亦假亦中○又如羅字亦有三義。一者塵義。二者以入阿字門故卽是無塵義。又有波羅蜜義。以究竟到彼岸故。卽是本初不生。當知亦具三點。三點卽攝一切法。如阿字羅字者餘諸字義皆然（文）。抄第六釋云。此諸字各具有空中三義種之義。今疏顯示以中成中。如以阿字本不生義成迦字本無作義乃至訶字本無因義或以訶字本因等義還成阿字本不生義。准此理應更有以中成有以中成空以有成有以有成空以有成中或以空成空以空成有以空成中之義。更有交絡超間相成更互釋破無盡之義。如理思之（文）。又疏第七云。一切名言中有阿聲者悉入阿字門。有迦聲者悉入迦字門。乃至有訶聲者悉入訶字門。是故一字門中具無量義。非從訶字門中但有無因義也。餘字門當知例爾。且如娑哆也是諦義。是故經云。娑字門一切諸法諦不可得。又娑哆是著義。是故供養法中云。娑字門一切諸法無娑著。又如婆嚩是有義。是故經云。婆字門一切諸法有不可得。又婆縛娜是觀本。是故供養法中云婆字門一切法離諸法觀。餘皆效此（文）。疏十二云。阿字門此一字中入一切字。入此一字於一切法旋轉無礙也（文）。大師吽字義云。經云。阿字者是菩提心義是諸法門義亦無二義亦諸法果義亦是諸法性義是自在義又法身義。如是等義皆是阿字實義也（文）（十住心論第十加因之一義耳。所引經者守護經第九說也）。大師金剛般若經釋云。阿名無不非。卽諸法本不生義。本來不生亦離滅壞離因離緣無生無滅。無生無滅無有始終○卽是阿字之義（文）。十住心論第十釋阿字云。此一字具一百二十義及無數義理。具如守護國經說。解此字義名曰法自在王菩薩及大毘盧舍那佛。自餘一一字義亦復如是（文）（如守護經第二具說）。疏第七云。大判眞言略有五種。謂如來說或菩薩金剛說或二乘說或諸天說或地居天說○若佛菩薩所說則於一字之中具無量義○若諸菩薩眞言有阿字者。當知各於自所通達法界門中具一切義。非於普門法界中具一切義。若二乘眞言有阿字者。當知只約盡無生智寂滅涅槃明不生義。若梵天所說眞言有●字者。是約出離五欲覺觀不生明義。若帝釋護世眞言有阿字者。是約十不善道及災橫不生明義。餘皆以類可知也。如上所說皆是隨他意語明淺略義耳。若就隨自意語明深密義。隨入一門皆具一切法界門。乃至諸世天等悉是毘盧舍那。何有淺深之別（文）（佛所說之阿字字義雖其言不分明。意可具普門法界中一切義）。
    諸字字義本經儀軌疏并抄等廣釋之。恐文繁廣不載之。
　　阿等諸字字義中不可得言所顯義第三十五。
　　問。諸字字義中言不可得者爲顯何義乎。答。疏第七云。一一字門皆言不可得者。爲明中道義故今且寄車字門說之。如觀鏡中面像以本質爲因。淨鏡爲緣有影後現見。是爲所生之法。妍蚩之相現前不謬故名爲有。以種種方便推求都不可得。是名爲空。此有此空皆不出鏡體。體卽一名中。三相不同而同不異而異。是故世間論者不能思議。此眞言門亦爾。以觀心爲因三密爲緣。普門海會現前不謬。故名爲有。以種種門推求都不可得。是名爲空。此有此空皆不生法界。故說爲中。三諦不同而同不異而異。一切方便乘人不能思議。餘法門例皆如此。不可遍擧也（文）。抄第六云。此語字各具有空中三種之義。今疏顯示以中成中。如以阿字本不生義成迦字本無作義乃至訶字本無因義或以訶字本無因等義還成阿字本不生義（等文具如次上門出之）。
　　阿等諸字字相字義不同第三十六。
　　問。大師吽字義云。一解字相二釋字義（文）。爾者諸字字相字義如何。答。吽字義云。若見訶字門卽知一切諸法無不從因緣生。是爲訶字字相（文）。又云。若見阿字則知諸法空無。是爲阿字字相（文）。又云。汚字是一切諸法損減義。若見汚字則知一切法無常苦空無我等。是則損減卽是字相也（文）。又云。若見麼字門則知一切諸法有我人衆生等。是名增益。是則字相。一切世間但知如是字相未曾解字義（文）（巳上字相）。又云。訶字實義者。所謂訶字門一切諸法因不可得故（文）。又云。阿字實義者有三義。謂不生義空義有義（文）。又云。汚字實義者。所謂汚字門一切諸法損減不可得故（文）。又云。麼字實義者。所謂麼字門一切諸法吾我不可得（文）（巳上字義）。大師金剛般若經釋云。遮字者字相遷變。義則無遷變。無遷變者卽常住不壞（文）。又云。攞字名相無相。字相則一切諸法相義。字義卽一切諸法相不可得義。言相者生住等四種相我人等四種相及九界差別皆名曰相（文）（已上並釋字相字義）。且以釋訶等六字可准知一切諸字字相字義矣。夫阿訶等者是音也。阿字知法之空無訶字知法之因義等者。是字訓也。故字母釋云。音阿訓無也不也非也（文）。是謂字相也。故西天世人唯習此字相之音訓以成世事。更不知有餘實義也。次字義者。此字所詮之眞實義理也。所以以諸法不可得爲其字義耳。
　　疑云。付字相字義差別餘字且可然。於阿字之相義其釋難定。出彼字相云。諸法空無（云云）。釋字義云。不生義空義有義（云云）。字相中空無字義中空不生有何差異乎。又字義是顯法實性。卽以不可得爲義。故大日經疏第七云。一一字門皆言不可得者。爲明中道義故（文）。今至阿字字義。何以有成之乎。答。字相中空無者。只是世間言空言無之辭也。未至實相之空無。若不以空無而爲字相者。世法之空無如何顯示之乎。故吽字義云。若執非空非有非常非斷非一非異等。阿字中非義中攝。若執不生不滅不增不減等八不等又阿字中不義中攝。又若執無色無形無言無說等亦阿字中無義中攝。又未會眞實義（文）。此卽以邊執見皆攝世俗中判如是也。但字義中空不生者卽談諸法無性一實中道。所以與字相空無懸異矣。故疏第七云。阿者是無生義。若法攬因緣成。則自無有性。是故爲空。又不生者卽是一實境界卽是中道（文）。大師引此文成義矣次以有爲字義者。大師又引疏文成此義。故疏第七云。如梵本阿字有本初聲。若有本初則是因緣之法故名爲有（文）。本初聲者凡最初開口。皆有阿聲。若離阿聲則無一切言說。顯示此初聲之有義卽阿字字義也。是因緣法中甚深義。所以不云字相以爲字義耳（又疏心一一字門普門海會現前不謬說名爲有。若依此義阿字亦可有之矣）。
　　阿等諸字定惠等諸門分別第三十七。
　　問。以阿等諸字定惠等分別樣如何。答。疏第七云。於迦遮吒多波五類聲中復各有五字。其第一至第四字皆是惠門。已如前說。第五字皆是證門。今合說之。梵書以此五字皆同圓點（文）。又云。又梵字十二聲中第一是本體故。卽次第二字是行。第三以去以諸畫增加者皆名三昧。第十一其上安點是證。第十二傍置二點是般涅槃。若此仰字能遍智惠三昧聲故。當知卽是大空義。是故別說不與前字相合論也。涅槃經此五字亦具明字義。今毘盧遮那宗寄此五字以明大空。大空是證處。無法可說故但以圓點表之（文）（依憑口傳云。疏異本并二本義釋俱云。十二聲中第一是本體故名爲空云云。若依此文。第一字空與第十一點空有何別乎。答。空體雖同因果爲別。初因後果故也。謂大空體中有菩提心菩提果二義。此中心爲初字果言後點。故疏十四云。第一阿字卽是菩提心體。又上所出第七文云。第十一其上安點是證云云。證是果德也。又第十四云。●是行是因。●是證是果也云云。第二字旣是因。況第一乎。此亦其證也）。疏十四釋字輪品云。第一阿字卽是菩提心體。次有迦佉俄伽等五音。皆取四字（文）（除第五聲）。次又取也囉乃至乞叉。皆是男聲○凡字輪大爲三分。初阿字爲一分。次迦乃至二十字爲第二分。次也字乃至訶字爲第三分。除去乞叉字。由此字已重故也（謂有迦娑一聲故重也）。
　　以上皆是智惠字也。次有伊（上）伊鄔（上）烏翳愛惡奧八字。加此八字卽成就三昧。皆是三昧聲也○次有我（魚可）若（而可）吒曩莫（慕可）。此字遍一切處。謂遍於定惠中也（文）。依疏十四。第一阿字是惠門攝擧阿等字輪畢云已上皆是惠字故。依抄第八。第二阿字是定門攝。云去聲三昧降伏四魔故去聲阿字者行不可得字也。五五字中第五仰等五字及暗字是證門非定惠門。攝惡字是涅槃又非定惠門耳。疏十七云根本者卽是本字如阿字最初二音卽是根本也。次從伊（上）伊乃至烏奧凡十二字是從生增加之字。悉是女聲。其根本字是男聲也。男聲是惠義。女聲是定義也（云云）（此文意阿阿二字俱是惠門攝也）。
　　已上定惠證三門分別。
　　疏十七云。阿字不生。迦是無作。其義卽是相應和合成。他放此（文）。抄第九釋云。迦是作義。由加阿聲即是無作。則其義相應。言他放此者。如野是乘義。若加阿聲即名無乘。乃至訶是因義。若加阿聲即是無因。是故阿字無生訶字無因其義相應和合成也（文）。
　　已上字義相應門。
　　疑云。依疏意第二阿字是惠門攝。言阿字最初二音是根本也男聲也惠義故。若依演密抄。第二字是定門。言去聲字三昧故。此二意俱有過。若定惠聲者增加字。是女聲卽定義也。然第二阿字旣加點。可是增加字。何云惠聲乎。若言定門者。聲旣同初。可是智惠。故疏現文云最初二音是惠義。何背疏意乎。答。依憑口傳云。先以第二字屬惠聲者。以初阿字爲字體而亦聲同初。何不云惠聲。次屬定聲者此字傍加點。是卽增加字也。以字有增加故亦可云定門。所以理實●字遍定惠聲字具根本增加。●是根本●卽增加●是智惠●卽三昧。故疏第十四云。第二●字轉作黃白色○阿字體黃。三昧爲白。二色合故黃白也（文）（黃是惠色。白是定色也）。此文旣字體言智惠而點關定。是故●字通定惠矣。疏約惠邊故云最初二音是惠義。抄據定邊。所以云定門攝也。
　　疑云。迦佉等五五字之中第五仰壞等五字及暗惡二字非定惠攝不明。一切梵音無出定惠二門。何今此七字非智惠三昧所攝乎。是以疏第十九云。俄惹拏那麼○此五字遍於定惠中亦能成三昧亦能成智惠（文）。疏旣云俄等五字遍定惠。豈二門不攝之字乎。次演密抄第十云。阿阿暗惡。前一是惠。餘三是定（文）。依此釋意。暗惡是定聲三昧門攝也。何背疏抄胸臆存義乎。答。所出難之七字非言出定惠外別有之。如何遂非智惠三昧所攝乎。但今所成之意惠門者。取唯惠字。定門者限唯定聲通二門之字不可屬唯定唯惠。由此義故別云證門。疏第七文卽成此意（如上出之）。定惠之外更出證門意顯證非定惠也。謂定惠據因行證門談果德（此見疏第十四。如上注出之）。若爾以仰等五字暗惡二聲同通定惠而果德故判兩門所不攝。何無其謂矣。是故所出難之疏十九文還可爲答潤色。更非眞難（暗惡二字通定惠之義如下成之）。但至抄意云暗惡定門。彼取空點涅槃點之增加邊且作此釋。理實可遍定惠。是義准上第二阿字問答料簡可悉之。
　　疑云。所立之義尚以不明。若言通定惠之字非定惠門攝者。第二阿字旣遍二門（義如上問答中成）。若爾彼字可非定惠攝。彼旣二門所攝（疏言惠門抄言定門）。此仰等何不言定惠矣。次會抄現文而成暗惡二字遍定惠之義難思。疏第七云。十二聲中第一是本體故。卽次第二字是行。第三以去以諸畫增加者皆名三昧（文）。然暗惡二字居第三以去。又增加點畫皆名三昧之辭中何可除此二字乎。若爾以此字可云唯定門攝。豈通二門乎。加之凡文字之法必有語言詮之。所以聲與字不相離。然案阿等十二字之音韻第八愛字第十一暗字其音相似。以上俱有阿之音下加伊與吽之韵故。又第十奧第十一暗其聲全同也。奧是喉內空點之音。暗卽脣內空點之聲。而是●字之二音故。然以第八第十字疏意唯屬定門（其文如上出之）。若爾暗字之同彼音響。如何不云三昧。暗字旣爾。惡字可類之。是故暗惡通惠義難思如何。答。先第二阿字雖遍定惠。是因行字非果位證德（其文如上注中出之）。是故若定若惠所攝而不爲定惠具足大空證門。仰等返之何相例致難矣。次暗惡二字通定惠者。疏第七意云。仰等五字遍智惠三昧故是大空也。大空卽證門也（取意。具文如上出之）。仰等遍定惠故大空證門也。例知暗字大空證門何不通定惠乎。又梵書之習以仰等五字與圓點同用之（如疏第七言）。圓點者是暗字也。此同用之意亦可顯同通定惠之義等矣。惡字遍二門准暗可知。證菩提字旣通。般涅槃聲何局。良以暗惡同以阿字之空惠爲體。而加三昧之麼多成字。字形旣具定惠。何德不兼二門乎。但遮難者。疏第七第三以去皆名三昧者。指從伊伊至烏奧之八字爲言。意不取暗惡二字。故皆名三昧之次文云。第十一其上安點是證。第十二傍置二點是般涅槃（文）（其文如上出之）。旣出暗惡別言證涅槃。何可攝三昧門乎。又疏十七云。從伊伊乃至烏奧凡十二字是從生增加之字。悉是女聲○女聲是定義也（文）。若暗惡是定門者。此文何簡乎。故知皆名三昧者定取烏奧已上也。次至第八第十音韵與暗聲同之難。誠案梵書之法有字體表字相字義（其義顯也）。又有音聲詮此字體及字相字義矣。聲詮字體故諸軌中云口誦眞言時文字現前旋轉相續。又聲詮字義故疏中立定聲惠聲等之號。雖然今傳法聖者顯示字相字義只就字形辨之。不尋音韵。所以然者。如迦佉等五五字其字形字義皆各別而音是同也。謂●是作業不可得。●是等空不可得。●是行不可得。●是一合不可得。但音同一也（餘字准之可知）。故付字形之易辨旦示其字義。於音聲之難知不尋此字義。理實音曲有差別。雖詮表作業等空等之別義。而聲韵微細凡智難辨。是故爾耳。今定惠分別釋亦論字義故。就字體不求音韻。故疏云。以諸畫增加者皆名三昧。第十一其上安點是證。第十二傍置二點是般涅槃（文）。又第十四云。第二●字轉作黃白色○阿字體黃三昧爲白（等文）。此等皆是付字形解字義。更不尋音響也。若爾第八第十暗雖響似暗聲字形所表其義異故。定與證不同。況音詮別義。何云來音聲相似之難乎。或又分別定惠聲亦就音韵可論之。疏十七云。從迦佉等乃至沙訶○此等皆是根本音。其根本音卽同於阿字（文）（根本音者惠聲也。如疏言之）。安然悉曇藏第三釋此文云。皆加阿聲爲音。故知三十四字母當體皆是根本。阿字之韵（云云）。安然意以有阿之韵言惠聲。爰知無阿韻爲定聲也。但於暗惡二字者雖無阿之韵同愛奧而非定聲矣。同音有別曲能詮別義故（俄惹拏那麼。此依南天之語。五字雖有阿韵而非惠聲。准暗惡可知之）。

祕宗教相鈔第九。

　　誦眞言一二遍等得大悉地料簡第三十八。
　　自相差別法有爲無爲分別第三十九。
　　祕密乘教能說教主料簡第四十。

　　誦眞言一二遍等得大悉地料簡三十八。
    問。文殊五字軌云。若誦一遍能除行人一切苦難。若誦兩遍除滅億劫生死重罪。若誦三遍三昧現前。若誦四遍總持不忘。若誦五遍速得成就無上菩提（文）。爾者爲薄地凡夫誦眞言一遍二遍等成此悉地爲當可有位分歟（葉衣觀自在經說同此文意。如是等說諸文多端。皆可作此問）。答。五祕密儀軌云。從此已後受得廣大甚深不思議法超越二乘十地○人法二空執悉皆平等現生證得初地（云云）。此文言眞宗初地菩薩所證福惠超勝顯教十地功德也（此義如第二十九門）。然文殊八字軌云。若能念誦此陀羅尼一遍卽得自護。兩遍能護同伴。若誦三遍卽大護住處。十地菩薩不能逾勝（文）。准五祕密軌。今十地菩薩者是顯教十地也。不能逾勝者指眞言初地也。若爾依一遍念誦除一切苦難等者。卽初地已上菩薩所得悉地也。初地是證顯眞性之位。不思議神用之德。所以持呪一遍之功力能招廣大悉地。若未得證已前不入佛法之眞界故。以所行不契實無由小功得大利矣。故阿閦如來念誦法說懺悔眞言功能云。由誦此眞言實相理相應諸罪如枯草焚盡無有餘（云云）。實相相應之位定得滅罪大益。淺位初心之行豈有頓大功能乎。但今初地得此利者。且就總相大分作言。理實地前十迴向位漸證理故方成此大悉地卽登初地。其意現儀軌等。可勘知之。
　　疑云。小功大利之德唯有入證已後不明。以一二遍等念誦頓得大悉地何亦不關地前淺位之行。夫諸儀軌中說行儀次第言誦地結墻界等眞言一遍或三遍卽成金剛座堅固城等。此豈局深位行乎。一切行儀皆有此說故。淺位旣許有小功大利之義。若爾藉一二遍等持誦。寧不得滅罪除難等悉地乎。依之無量壽儀軌云。此無量壽如來陀羅尼纔誦一遍則滅身中十惡四重五無間罪。一切業障悉皆消滅。若苾芻苾芻尼犯根本罪誦七遍已。卽時還得戒品清淨○則生極樂世界上品上生證菩薩位（文）。又陀羅尼集經第三說十一面呪功能云。設復有人犯四重罪及五逆罪。能持此法讀誦一遍陀羅尼者。所有一切根本重罪悉得除滅（云云）。此亦說於淺位一遍七遍得益也。若夫深位菩薩者。豈造四重五逆之罪犯根本自性之戒而懺除之乎。加之檢末利支花鬘經云。日日三時誦呪一遍二遍作大護身。三遍作大結界。五遍誦呪者所愛之人任意卽得。六遍誦呪結界夜入塚墓。一切無畏（云云）（誦末利支天眞言得此悉地也）。此文說淺位行人之悉地也。若深位阿闍梨者何求得所愛之人亦怖夜墓之畏難乎。又是天等法。何深位行人行之。依此見彼文始終。唯說世悉地更不求出世益。豈非淺位所行乎。然此中說一遍念誦悉地。爰知用一二遍等念持得滅罪等大益者。亦通薄地淺行。豈局深修位乎。又慈氏儀軌下卷云。此法若奉持者雖在凡夫未斷煩惱。以法力故隨所作處等彼聖力驅使諸聖及諸天龍八部一切鬼神皆不敢違。以法印力不思議故也。復次此法隨所行處或印己身成彼本尊身。或印他身亦隨他身隨作而成。譬如拙人手執諸佛菩薩印印於埿沙及皂等皆成諸佛菩薩像隨印成諸形像。此法印力亦復如是。雖未得悉地以執諸佛法印之力依教而行便成本法（云云）。此軌意成淺位行人有大利益。若爾於一二遍等念力何廢其勝利乎。答凡今宗意廣談眞言悉地總可有二門。謂差別門平等門是也。此中差別門易得成悉地。平等門難得證悉地。所以者何。差別門者如地結眞言令地堅牢墻界密言令城金剛等也。是卽局一法從本以來法爾成此法之眞言。故云差別。以是差別故悉地易成。是以淺位行者誦一遍或三遍亦成其德矣。軍荼利儀軌說大虛空藏供養眞言功能云。以此密言印加持故縱觀不成皆成眞實廣大供養。由此法爾所成故（云云）（餘處云誦三遍）。此文縱觀不成者。兼顯關淺位劣惠之行也。皆成大供養法爾所成故者。示此眞言功力從本以來法爾道理出生此供養法也。普供養明旣以如是。諸餘眞言類亦可知。所以依差別門者。淺位亦有小功大利之能耳（已上差別門成了）。次平等門者。如理實一切眞言各無不成世出世間一切悉地是也。此平等門所證廣多。亦隨觀心成事業。以非法爾所成故不輒功力。依一遍等念力頓見大悉地不深智契理者方如何可得之。是故此門悉地中一二遍等念誦力得除難生善等大益者。必深位所得不可關未入證地之行。然彼文殊五字八字儀軌中說持呪一遍等得大悉地。是平等門意也。言一呪功能廣得諸門之悉地故。若爾何此可通地前淺位乎。又無量壽如來儀軌非說淺位之行。彼軌上文云。依此教法正念修行決定生於極樂世界上品上生獲得初地（云云）。上品上生之念誦旣言至初地之證位。爰知下文則生極樂上品上生證菩薩位者卽示地前十迴向之人入初歡喜地也。若爾何是可定淺位行乎。但滅四重五逆清根本犯戒者。是談一遍七遍念誦功能之重。非謂此人有其罪而除之示法之毀讃借說之辭是聖教之常言。今何非其事乎。且引一證文者。俱舍論二十四云。斷有頂惑第九無間道亦說名爲金剛喩定。一切隨眠皆能破故。先已破故不破一切。實有能破一切功能（云云）。無量壽軌意亦如是。證位菩薩一誦之功能頓破四重五逆等一切罪根。然先已破故今雖不正破之實有能破重罪之功力。高嘆呪之功德勸進行者如是。何執稱嘆之文言得聖教無義乎。次陀羅尼集經文准無量壽軌可成之。次至末利支花鬘經文。彼法何是淺位所行乎。彼經用二遍等念持顯平等門悉地。故又摩利支天經云。此呪通用一切處當得成佛（云云）（摩利支天呪也）。又摩利支菩薩略念誦法云。若修出世間法卽得禪定現前。智惠增盛獲得聞持不忘失菩提心法○皆獲無障解脫速證無上菩提道（云云）。依此等文意末利支是菩薩。何下位天等乎。又所得悉地豈限世間益乎。但至所出難之文。先求所愛之人者菩薩大行必有成就衆生願。若不感所愛之人天。者如何成就衆生。五遍誦呪之悉地卽成此意也。次於夜墓之畏難。縱深位菩薩入世俗門行利生行時何不防魔難矣。魔界障道遠至十地故。或又付利他門說此功能。謂依菩薩誦此呪令他得其悉地也。若爾何云淺位修行乎（已上一義成了）。又彼經縱許說下位所行。經文旣說平等門悉地。定知可非淺位人依一遍之念力成此大益。所以彼經此文有其深意。勿淺執一遍之辭而取其義。今案文心云。若率爾藉一二遍等之念誦忽招大護身等堅牢利者。何次上文言日日三時誦呪乎。旣勞起日日三時行。豈只用二遍若三遍念誦乎。若又言雖致念誦是百遍等。而其中一遍功力作大護身三遍功力作大結界等者。何唯說六遍功能不言七遍已後。一時念誦有百遍中豈不顯示極數之勝功能乎。故知一遍二遍作大護身等者。非指一誦而謂一遍。以一百八遍或一千八十判言一遍。是一時念誦之遍數滿足故。若爾雖淺位所行何妨得平等門悉地乎。淺位修行若用多時多念之持誦者。亦可得平等門悉地故矣。不爾豈云眞宗究竟之談乎。次至慈氏軌文。雖云凡位得勝利未說用一二遍等念誦誰遮淺位凡行中多念功力招大益。然今不示念誦遍數。豈爲難勢之潤色乎。
　　疑云。若就平等門言入證已後持誦眞言一二遍等得大悉地者。何儀軌等說深行闍梨之法則多言若不滿一百八遍不充祈願遍數。此豈非相違乎次就差別門如不動眞言鎭魔怨多聞天明生財寶皆是可此門所攝局一法務其悉地故。然言差別門雖是淺位修行而用一二遍等念誦能成其事業者。何修不動摧魔之法更勸一十萬遍持念（立印軌說）。又祈福於多聞天王滿呪於三萬數乎（別行軌說）。如是諸軌說其文多端。是豈非差別門悉地密言之多小不定乎。若爾雖平等門何又淺位無三遍等功力矣。答。凡付諸位之行入證已後修行用百八遍祈願者。是爲祈無上佛果悉地。大菩提位萬德難成故。故大妙金剛大甘露軍荼禮焰鬘熾盛佛頂經云。若作此法經一百八遍現證佛身。上根者得成就。若經一千遍者。中根必定成就。若經萬遍。者。下根必獲大成就法（云云）。良無上佛果甚難可得故。不局一百遍又勸一萬之遍數。何今見一遍百遍不同初可爲怪乎。又於得一法之悉地非無其上下勝劣（如蘇悉地經等廣說）。所以一二遍等之持誦所得稍昧劣。若百八遍之念持其果甚明勝也。是故付地上所修之行不取一二遍等之功更勸百八之念誦矣。以此百八之持念雖言宛祈願遍數。而又出千遍乃至萬遍以爲一時之行滿卽此意也。次付差別門說遍數示不同。亦是顯有上下勝劣之悉地也。謂隨念誦之多少成悉地之厚薄耳。此中地結墻界等是行法之潤色。以非本所祈之事業無由運多念。所以不求借念誦之數遍成厚勝之聖墻。是故言三遍等。於正念誦行卽非如是。正祈所求之悉地豈不期上品之成就乎。故作廣多之持誦以感差別門之大利。所出難之不動多聞之念誦卽此意也（餘處說皆准之可知。平等門中一遍念誦之悉地淺深之難初重簡未入證位之道理中旣致遮了）。已上一義成立了。
    又義云。諸儀軌中用一二遍等念誦得滅罪除難等大悉地者。就十信已上發菩提心已後之行人爲此說。眞宗行人於此身上卽成正覺。諸軌儀中言現世證得歡喜地後十六生成正覺是也（此義如卽身成佛門）十信行人旣居現身成佛之位。所誦眞言何不顯眞實勝利。眞實勝利者一遍等念力得大悉地是也。如彼陀羅尼集經并無量壽儀軌卽顯示此義也（但無量壽軌文可成二意。根據於鈍人不許卽身成佛義者。此文意云。十信位菩薩犯五逆破戒大罪（如顯教常言之）然能懺除此罪現世昇十迴向命盡終後生極樂國上品蓮臺上證菩薩初地。非是上根人故現世不證初地。若據利鈍皆卽身成佛義者。此軌文則生極樂者。呼往言生。非是死生之生。若爾現身往詣彼國證菩薩初地也。或又此文意云。凡夫造逆犯戒之後臨命盡之期而聞今教發信位之菩提心故。一遍七遍念持之力懺。除先所犯逆罪等命盡終後生極樂國上品蓮臺上證菩薩地位。此人以至命盡時始今教發趣時分短促故未及三密修行。是故現世不證得初地卽命盡也。一切皆一生成佛者。付十信已後修行之人作論。今旣不修行而命終。豈非論談之外乎）。此卽文言義理甚相契巧得眞宗頓證之旨趣。誰聞談此神呪之大功妄謗無義之聖言。若不許淺位有此勝利者。此人強成眞言非頓入菩提之教也。抂儀軌正文局大利於深位故。若取文於正直許宗於頓教者。淺位有小功大利之義不待詞自顯然也。若依此意。差別平等二門莫問位淺深同成其悉地耳。
　　疑云。若淺位有大利者。阿閦念誦法實相理相應諸罪如枯草之文如何消之乎。又何文殊八字軌言。若誦三遍大護住處十地菩薩不能逾勝。若淺位有三遍之悉地者。此人雖成大利尚是淺位行者也。豈十地菩薩不勝彼乎。然今言十地菩薩不能逾。知小功大利之悉地限地上菩薩也（義如上成之）。爾者如何。答。阿閦儀軌實相理相應者。修惠發得之人非分不思惟其理。然言修惠取現量境。若爾何不云與理相應。次至文殊軌說全不足和會。若言地上無此大利者。誠彼文來可爲難。地前尚許大功況遮地上乎。若地上有其利者。八字軌儀可有何傷乎。
　　已上一義了雖有二義後義似宜。可悉之。
　　自相差別法有爲無爲分別第三十九。
　　問。今宗意以自相差別法唯爲因緣所生之有爲。爲當凝然常住之法界法門歟。答。疏第六云。染作法界曼荼羅令種種普門身皆同實相色也（云云）。又第七云。復次世尊以未來世衆生鈍根故迷於二諦。不知卽俗而眞。是故慇懃指事言。祕密主。云何如來眞言道謂加持此書寫文字。以世間文字語言實義。是故如來卽以眞言實義而加持之。若出法性外別有世間文字者。卽是妄心謬見。都無實體可求（云云）。此文意指世間文字卽言法性也。疏十一云。若行者依佛方便甚深緣生得世法成就。卽於此中觀本性空卽是無爲成就也。如是不思議法凡夫自不能信耳。然諸佛如來菩薩等見此利義故說此眞言行次第之道不可謗爲無也（云云）。心云。於有爲世法若見其性空時。有爲卽無爲也。故云卽是無爲成就。謂不破有爲卽指此法見無爲也。得諸法性空。如實見法界故。於自相諸法一體上有有爲無爲二邊。有爲是俗諦。云大緣起法是也。無爲是眞諦。云法界曼荼羅是也。今宗心佛智於自相一法上照此二義耳。以如實見二諦言佛智故。又疏十一云。非此法界中有所妨礙也。乃至受種種世樂。而世樂卽是法界。終不因此而妨礙損法界也。故不害。何以故。世尊法界者一切如來應正等覺說名卽不思議界。是故世尊眞言門修菩薩行諸菩薩得是通達法界不可分折破壞者。然此四字究竟成就與法界無所妨害也。此四句皆是佛心。豈以佛心而妨法界乎。住此成就者及法界無二無別。故無妨礙。此悉地彼法界都無所妨。何以故。法界不思議故。是故無量佛得道成就而法界不增。無量衆生滅度法界不減。若衆生勝進亦非加益。若破煩惱亦無所損。亦卽不思議界性同金剛不可破壞。若有妨礙則有彼此。有彼此則可破壞。今無妨礙故不可破壞也。當知此不壞亦是不可分折之義。謂種種門種種世出世事同一法界不可分折令成別體也（文）。此文心者指自相差別法云法界也。又云。觀阿字令作深黃色。其色相端正嚴好令人悅意。在自己心。又此字經云并點廣者。卽是字上加點義。增加卽是廣也。於字外作四角金剛標欄。此欄同三股金剛。股更互相又而作之。於中置字。見此阿字已卽轉此字作毘盧那本尊之形。卽是自身現同本尊之像。其像一依本印而作也。此佛通身有光。此卽菩提心中所見實相之佛。如淨瑠璃中內現眞金像。非同餘心數中妄想也。當知如是見者卽是見心實相之佛（云云）此心以顯形色等諸法云實相法界不生滅之法門也。抄第八釋此文云。實相之佛者卽是法界不思議緣起之佛。不同其餘妄想心數中之所見者。故云此卽菩提心等（云云）。抄心有爲緣起法無礙故云實相佛。不同凡夫所見有爲。是故云實相。非是不生滅之實相也。此卽花嚴宗等所叙也。故抄第一云。且依清涼教類有五。一小乘教○五圓教。明一位卽一切位一切位卽一位十信滿心卽攝五位成正覺等。依普賢法界帝網重重主伴具足。故名圓教。廣如彼疏。今神變經與此大同。但顯密爲異耳。是故此經五教之中圓教所攝（云云）。故抄心以有爲緣起圓融無礙爲今宗經至極。不同弘法大師云曼荼羅境界彼此差別法凝然常住也。疏十五云。如行者初觀時。種種有相之境界卽是從緣起法。以從緣起故不自生不他生不共不立因。是故常無生。若無生者。此因緣法卽緣同於法性湛然清淨。具足一切不思議性起功德。隨緣赴猶如鏡像水月有而不有不有而起。雖從緣生而不墮二邊。是故雖畢竟空而能成就種種功德（云云）。此心行者初觀有爲緣起境後見此有爲緣起卽無爲法性也（文證甚繁。存略不載之）。
　　疑云。疏第十云。如來具一切智於諸法中而得自在。以衆生劣惠未堪頓說如來自體不思議力用故。作畫色等方便令諸衆生隨其作者能滿所求而得利益。所以然者。以諸衆生未解諸法空相。是故於無相中而作有相方便說之。若人得佛深意者。當住眞常住之行。諸有所作皆入理體同於一切智之心（此同底哩三昧耶經上卷文。又供養法不思議疏下卷亦同此釋心也）。又攝眞實經中卷云。若瑜伽行者未獲悉地。應觀三十七尊相狀。若證悉地不取相狀安立無上大菩提心。若觀菩提心相猶如月輪水精乳色。此等諸相皆是凡夫所觀之境（文）。又守護國界經第二云。以堅牢智諦觀自心以爲月輪。於鼻端不令馳散。清淨圓滿色如凝雪牛乳水精。而此月輪爲菩提心。此菩提心本無色相。爲未成就諸衆生故說如月輪（文）。又云。如上所說自證之法唯自證知。非言能說。離諸見相。爲未成就諸衆生故於無相中以相顯示（文）。已上諸文意云。有相是如來方便。以無相爲佛所說。此等文心何與上義相違乎（以有相曼荼羅爲方便之說。處處釋非一。恐繁不載之）。答。所出疏文釋經第二息障品也。彼品文云。若說諸色彼諸聖尊曼荼羅位。諸尊形相當知亦爾。於未來世劣惠無信衆生聞如是說不能信受。彼唯如聞堅住而不修行。作如是言。彼諸外道有如是法。非佛所說（文）。疏上文釋此文意云。生謗言。云何以如是著相之法而能成菩提。此必是外道等說非佛法也（文）。意云。佛爲初心淺行人且說有爲有相之曼荼羅。爰有劣惠衆生聞此說而生謗云。有爲色形是著相之法卽外道所許也。然佛法中依空無相能成菩提。何不說之乎。經次文遮彼謗云。一切智世尊諸法得自在。如其所通達方便度衆生（文）。所出難疏文釋經次文也。意云。如來本意雖可說無相曼荼。而以淺智衆生未解諸法空相故。得法自在之如來住方便門爲說有爲相之作業。爰淺行初心人聞之如說修行然後入無相理。是故先爲說有相曼荼也。文心如此（不思議疏釋同一行疏心）。底哩三昧耶經眞實經守護經等中有相言方便無相爲自證者。意同大日經也。但行者入此無相理畢還知一切有相所作皆入無相理體而不壞有相。此卽初從生滅有相入後見生滅有相卽不生滅有相也。是故所出難諸文不遮入無相理後更見法界凝然差別色相。何實是違文乎。依之勘諸經儀軌等訓五相觀門之中說月輪等有相以爲眞宗究竟。若夫言月輪等色相皆是入理之方便以無相空寂爲佛自證者。何五相觀中見行者住寂滅平等空理諸佛驚覺之言勿以此爲足然後訓月輪等色相正爲五相成身言入理證空之後通達心等乎。爰知今宗心色相是法界凝然不思議境界也。若爾所出難之攝眞實經等文定是說淺位觀心。全非關深行所得耳。又於佛果位非不見有爲境界。一切智人知衆生所見故。故餘處言佛智所照自相差別法是有爲者。可約此義邊矣（若諸處言有相曼荼羅是方便之說者。皆可同上會釋。然疏始終意多以返有相因緣生入無相空理爲眞實矣。此卽多叙淺略義隱深祕說之意也。是故學者又迷少分深祕釋取多分之淺略爲實義耳。文依執見而隱。義追機根而顯。此言實哉實哉）。
　　祕密乘教能說教主料簡第四十。
　　問。大日教王等祕密教爲自性身佛說爲當他受用身說歟。答。且料簡大日經之教主。餘經准之。大日經第一云。一時薄伽梵住如來加持（云云）。疏第一釋此文云。經云薄伽梵住如來加持者。薄伽梵卽毘盧遮那本地法身。次云如來是加持身。其所住名佛受用身。卽以此身爲佛加持住處。如來心王如諸佛住而住其中。旣從遍一切處加持力生。卽與無相法身無二無別。而以自在神力令一切衆生見身密之色聞語密之聲悟意密之法隨其根性種種不同（云云）。演密抄第二釋此文云。次云如來是加持身者。卽應身他受用也。○言如來心王者如來是所住。心王爲能住。如一切諸佛說法儀式皆住於應身卽本地身爲教主也（云云）。又云。疏旣從遍一切處等者卽法身處也（乃至）。生者出現義。又此應身從本地加持功德力生卽與本地無相法身無無別（文）。已上文意云。如來內證法界宮中有凝然不變四種法身。所謂自性受用變化等流是也。此中自性身卽體。自受用卽相。他受用及變化等流是用也（此義如第十二門四種法身料簡中記）。然自性法身如來具他受用身等之用者。是神力加持門之談也。若無加持門者如來不可具他受用身等功德。今所以具此加持者。爲衆生說法令他見聞故也。疏文其所住名佛受用身者。以自性身如來之加持他受用身義說言住。非實來入其身中矣。此他受用身雖內證功德中凝然之用本有之。而令他見聞之德故云他受用身。不同自性及自受用全唯佛與佛之內證境界。又望他見之邊假言加持力生亦名應身矣。是竪論佛德之意。若橫言其身卽離生滅。非如顯教所談實有生滅。若有爲生滅身者。何云四種皆法身乎。然此他受用身親從自性法身加持力起同凝然不變故。卽與自性身色相莊嚴音聲說法無二無別也（已上成文意了）。故此經自性身如來加被他受用身卽令說自內所證法也。大日經題云。大毘盧遮那成佛神變加持經（云云）。疏第一釋此題云。神變加持者○爾時世尊往昔大悲願故而作是念。若我但住如是境界。則諸有情不能以是蒙益。是故住於自在神力加持三昧普爲一切衆生示種種諸趣所喜見身說種種性欲所宜聞法隨種種心行開觀照門。然此應化非從毘盧遮那身或語或意生。於一切時處起滅邊際俱不可得（乃至）。緣謝則滅機興則生。卽事而眞。無有終盡。故曰神力加持經（云云）。此文明成他受用身所說義也。其所以者。凡題目所表必詮內文之事義。今叙神變加持之經題示種種諸趣所喜見身說種種性欲所宜法門言神變加持。若此經自性身佛說者。豈經有如是題乎。故知加持經之言定令蒙他受用身說也（祖示種種諸趣所喜見身說種種性欲所宜間法等者。意不局他受用身亦通變化等流說也。言諸趣所見身說種種法故。此卽神變加持之言廣通應現之義故。義勢之所成必可作此釋。雖然正定今經之教主者。唯是他受用身也。下文言魔醯首羅宮所說故）。經又云。廣大金剛法界宮（云云）。疏釋此文云。次又釋歎加持住處故云廣大金剛法界宮。大謂無邊際故。廣謂不可數量故。金剛喩實相智（乃至）。法界者廣大金剛智體也。此智體者所謂如來實相智身。以加持故卽是眞實功德所莊嚴處。妙住之境心王所都。故曰宮。此宮是古佛成菩提處。所謂摩醯首羅天宮。釋論云。第四禪五種那含住處名淨居天。過是以往有十住菩薩住處亦名淨居。號曰大自在天王是也。今此宗明義。以自在加持神心所宅故曰自在天王宮也。謂隨如來有應之處無非此宮。不獨在三界之表也（云云）。心云。上所擧之薄伽梵旣是本地法身也。所以此如來之住處卽可實相法性土。故言大謂無邊際（乃至）。金剛喩實相智。次從法界者至故曰宮也釋法界宮。謂以實相智爲能居以實相身爲所住。以身是心之所依宅故。所以指如來實相之身言法界宮也。次此宮是古佛成菩提處已下成此宮亦他受用土義矣。謂自性法身如來旣加他受用佛而說法利物。故其實相國土卽他受用土示方處而現佛事。所以此經說處言摩醯首羅天宮也。首羅天宮者是他受用土。故演密抄第二釋云。若以心王所都卽佛身名宮。若以摩醯首羅住處卽是器界。今爲如來有應之處無不此宮。卽屬應身。是加持住處（云云）。然摩醯首羅天若依顯教意定是第四禪頂也。若依此宗心如來應現之處若人處若天處一切皆名自在天宮。自在加持所現處故。非定在第四禪之上三界之表處矣。然此他受用土與法性土無二無別也。是故入自在宮見其宮內卽廣大金剛周遍法界境界也。經次文云。一切持金剛者皆悉集會（云云）。疏釋此文云。心王所住之處必有塵沙心數以爲眷屬。今者心王毘盧遮那成自然覺。爾時一切心數無不卽入金剛界中成如來內證功德差別智印。如是智印唯佛與佛乃能持之（乃至）。然以自在神力所加持故。卽從心王毘盧遮那現加持尊特身。爾時無量法門眷屬一一皆現執金剛身顯發如來威猛大勢（云云）。抄釋云。疏然以自在神力等者。謂如來智德唯佛與佛乃能持之。若諸佛但住如是境界。則衆生不能以是蒙益。是故然以自在神力等（云云）。已上疏并抄心言大日經是他受用身說法也。良諸佛內證音聲非因位耳根所聞。是故自性法身說法卽唯佛與佛境界也。然世間流布之聖教皆是下化有情之法音。故用他受用身之音聲而教自受法樂之內證也。故疏下文。如來自證之智設以神力加持亦不可示人前云奮迅示現無盡莊嚴藏者皆外用之迹耳。智者見其條末則喩其本。如觀象迹超絕衆群其所踴踐倍復深廣雖不覩其形當知此象身力必大○今諸大衆亦復如是○則知如來智力必於一念普鑒群機本末因緣究竟無礙。照俗之權尚爾。其契實之境界當復云何（云云）。又疏第六云。如來自證之地住大涅槃若捨加持神力則一切心量衆生非其境界（云云）。又疏二十云。如來但住自證之法則不能度人。何以故。此處微妙寂絕出過心量。說何示人耶。故漸次流出漸入第一院次疏第二說次至第三院。雖作如此流出亦不離普門之身（云云）。加之大師一切經釋云。若對法身法身具萬法。是名說法。更有一釋。約世諦而言。卽是法身說法。法身說法惟佛與佛乃能知之。非諸二乘之所知見（云云）（就實相境界有二門。一者法界虛融門亦云眞諦矣。理關眞諦故。二者自相差別門。亦云世諦矣。自關世諦故。若約虛融門言法身說法者。法性具萬德。其中有舌根聲塵等功德。指之言說法。若約自相門言法身說法者。卽法佛對自內眷屬常恒說法也）。此等文已誠證也。所以可云大日經王等現行流布諸教皆他受用身說耳。
　　疑云。佛果內證之音非因位所聞。故下化有情之法非自性法身說不明。夫十地是菩薩之聖位。專證自性法身之理（若亦通論分證之義。地前在之）。若爾如來爲此等菩薩示祕密乘法門時。是旣證顯法性之人。不用自性身之說乎。故龍樹菩提心論云。惟眞言法中卽身成佛故是說三摩地法。於諸教中闕而不書（云云）。大師二教論上釋此文云。謂諸教者他受用身及變化身等所說諸顯教也。是說三摩地法者自性法身所說祕密。眞言三摩地門是也。所謂金剛頂十萬頌經等是也（云云）。現行流布金剛頂經大師旣許自性身說是符順今能難意也。若疏意言他受用說者。豈疏意與大師犯違害乎。答。十地菩薩得法性者。是分證之法身。非果位之圓德。若爾何在分證之因地忽聞果地之法螺音。是以如來常恒不變德中現十地受用之身而說內證祕密門教訓十地菩薩。爰行者聞其說仰學佛果功德時。卽隨地地之階級漸證佛德之少分。所以所得法性皆依他受用之教力也。但至二教論釋。凡祕密乘教者自性法身如來住加受用身佛令說內證法門。是云法身說法。故演密抄二云。一切諸佛說法儀式皆住於應身。卽本地身爲教主也（云云）。二教論意卽同此釋也。二教論又云。自性受用佛自受法樂故與自眷屬各說三密門。謂之祕密教。此三密門者。所謂如來內證智境界也。等覺十地不能入室（云云）。夫顯教理因位究竟故不爲果地內證。是以偏關他受用等之隨他意說而不云自性法身之自受法樂境界。祕教卽不爾。法身如來居法性土對自內所證普門海會塵數聖衆爲自受法樂常恒不斷說內證三密法界曼荼圓滿究竟之法門。爰如來大悲爲令十地已還下機知此內證境界加他受用身方示現之故言自性身所說三十七尊出生義云。三祕密教說時方至遂却住自受用身據色究竟天宮入不空王三昧。普集聖賢削地位之漸階開等妙之頓旨。從普賢金剛性海出塵數加持色身。然後演普賢金剛語業之密言（等云云）。此文普賢金剛性海者卽大日自性身也。加持色身者是他受用身也。普賢金剛密言者果地法門密言也。旣云出他受用身演果地法門。豈非用他受用身音聲訓法身之內證乎。若爾疏主釋與大師意不致相違耳（大師處處有大日經等法身所說之釋。皆可成上意之）。
　　疑云。大日教王等世間流布教自性身。如來必加他受用身而說不明。二教論下云。大毘盧遮那經云。一時薄伽梵住如來加持廣大金剛法界宮。一切持金剛者皆悉集會（乃至）。諸大菩薩前後圍繞而演說法。所謂越三時如來之日加持故。身語意平等句法門（此明自性身說法）。時彼菩薩普賢爲上首諸執金剛祕密主爲上首。毘盧遮那如來加持故。奮迅示現身無盡壯嚴藏。如是奮迅示現語意平等無盡壯嚴藏（此明受用身說法云云）。此釋意。於大日經。自性身說他受用說別別論之。是卽顯示有自性身佛不加他受用身而直說此經也。若爾付此經可言或有自性身說之經或有受用身說之經。何云自性身佛必加受用身說之乎。又同論次引同經文云。非從毘盧舍那佛身或語或意生。一切處起滅邊際不可得。而毘盧遮那一切身業一切語業一切意業一切處一切時於有情界宣說眞言道句法（此明變化身說法）。又現執金剛普賢蓮花手菩薩等像貌於十方宣說眞言道清淨句法（此明等流身說法。言等者兼外金剛部云云）。此釋意變化等流二身亦說眞言教也。加之守護國界經第九云。此陀羅尼者。毘盧遮那世尊色究竟爲天帝釋及諸天衆已廣宣說。我今於此菩提樹下金剛道場爲諸國王略說此陀羅尼門（云云）。此文毘盧遮那色究竟天說者。毘盧遮那是法身。卽顯自性身佛寄住他受用身之土而說也（故二教論引此文爲法身說法之證）。次我今於此菩提樹下等者。顯變化身說。釋迦是變化身故。又陀羅尼集經等釋迦所說也。然何云眞言教唯自性身如來加他受用身說之乎。答。先遮初難。所出之大日經說料簡文起盡凡可有二心。謂疏釋與二教論釋也。且疏心云。從一時薄伽梵至如來之日加持故身語意平等句法門者。顯自性身如來現他受用身而住摩醯首羅宮（其意如上成之）。次從時彼菩薩普賢爲上首至語意平等無盡壯嚴藏者。顯佛住彼天宮已更現神變。故疏釋此文云。將說此平等法門故先以自在加持感動大衆悉現普門境界○未曾有事。因彼疑問而演說之○如法花序分從地涌出品因緣（云云）。次從非從毘盧遮那佛身至宣說眞言道句法者。成上所現神變無所從來。故疏釋此文云。如是莊嚴之相顯時無所從來隱時亦無所去。畢竟平等不出於如。故經云非從毘盧遮那佛身或語或意生○此轉釋佛莊嚴藏（云云）。次又現執金剛普賢等已下文。上所擧之神變唯顯現佛之三密莊嚴藏。今廣顯現菩薩等身及所現普至十方故疏釋此文云。又廣前相。言非但示現佛身○所現金剛菩薩等身亦復遍一切處也（乃至）。所云等者乃至諸天八部五通神仙（文）。已上經文佛現神力以爲說經序分也。疏釋如是。故疏心偏成此經佛受用身說之義也。次二教論心云。從一時薄伽梵至于平等句法門者。談自性身如來之法性土儀式。言住廣大金剛法界宮故。若他受用身土者。何云廣大法界宮乎。次從時彼菩薩至無盡莊嚴藏者。卽顯他受用身土。謂上自性身如來爲化初入法門之實行菩薩示現他受用身之無盡莊嚴藏矣。卽彼自性身如來加此他受用身而令說此大日經也。故疏與論料簡雖異。於說經之教主終不招相違。故依大師意不可云有自性身說受用身說之別經（巳上遮初難了）。次遮第二難者。經非從毘盧遮那佛身已下叙於一切時處變化身亦說此法。次又現執金剛已下顯亦十方現等流身說此法。此釋皆有其謂。臨文而思可知之。已上大師心出成疏所殘之一義也。又餘經說分明。所以於變化等流二身說眞言之義。自本所不遮。但他受用身說祕藏者。擧勝成義。非不取劣矣。
　　疑云。若言他受用變化身佛說如來內證祕藏者。二教論下云。三身說法各有分齊。應化佛者不說內證智境界。唯有法身佛說此內證智（云云）。旣云應化不說內證。豈受用變化佛爲眞言教主乎。欲仰本經之說大師解釋難思。欲依高野之言西天誠文何消矣。答。所出難之釋是叙楞伽經所說三身說法之文也。故彼經第十云。應化佛化衆生事異眞實相說法。不說內證法聖智境界（云云）。此心言顯教之教主應化佛唯說顯教隨他意之法全不說祕教內證智之境也。彼祕藏內證法身如來知之。故關法身說矣。此顯教意。所以作此釋。若依今宗。變化等流二身蒙自性法身之加被而受彼內證智境界能施己之所化機情。故變化等流亦說眞言教也。是故顯祕二教三身各別。故二教論下云。大日尊三身遍諸世界作佛事。亦如是釋迦三身。釋迦三身大日三身各各不同（文）。所以取顯教三身說法勿難密教三身矣（已上一義畢）。又義云。疏并大師意大日教王等現行流布教是自性法身說也。謂龍猛菩薩入南天鐵塔受兩部密教以傳人間。然龍猛是初歡喜地菩薩證入法性位人。何自性法身如來不爲之說法矣。夫因人旣得法性境界。定可見自性身佛。若見自性身之色形者。豈不聞自性身之音聲乎。所以龍猛菩薩直聞法性如來之說以及人天末世之類也。但疏第一如來自證之智設以神力加持亦不可示人。前云奮迅示現無盡莊嚴藏者皆外用之迹者。此釋有深意。如來爲淺位菩薩之證機將發雖以神力加持欲令見聞佛果內證。而因果分異故。不能全示之。唯示彼人分證之邊自性身方訓三密究竟法門。指此自性身云外用之迹也。因位分證非果滿內德。故是名外用迹。凡疏意如來加持者。佛爲地前菩薩現初地所證之自性身而引此人令初地證位。乃至爲第九地菩薩示十地所證之自性身而引之令入第十地。是故名佛加持身。然此加持身卽自性法身故。疏言從遍一切處加持力生卽與無相法身無二無別。爰無相法身者。意指果位法性。然因位所見同凝然周遍法門身故言與果位法身無二無別也。大師二教論等釋卽同此意耳。
　　問。今宗自性法身說者。若言唯約初地已上證行人作此談者。更對地前淺行乃至初發道心之類佛不許今教歟。答。二教論下言現變化等流之身宣說眞言道句（如上出其文）。是卽地前乃至初心教主也。又守護經第九有文（如上出之）。若爾淺行菩薩豈不聞今教乎。
　　問。旣地上菩薩證得自性身。若爾地上以自性身可爲能化。何更又說他受用身言十地能化乎。答。十地菩薩證自性身故卽聞自性身說。但此中初地聞自性身說者。唯聞初地所得之自性身說不及二地已上境界。自性法身非是爲他示現之德故。爰初地菩薩將昇第二地時。更用二地能化他受用身化之。此人被引彼能化方得入第二地。然後證二地自性身。如是乃至究竟佛地。若爾以他受用爲十地能化。何亦無其所以耶。

祕宗教相鈔第十。

　　金剛界儀軌六曼荼羅行不行料簡第四十一。
    大日經爲龍猛菩薩誦出第四十二。
　　無畏三藏出胎藏供養次第法之說相違第四十三。
　　理趣經藏部收攝第四十四。
　　法華經顯密二藏料簡第四十五。
　　今教不輒示人所由第四十六。
　　極樂世界自性受用等四土分別第四十七。
　　龍智阿闍梨所住國界第四十八。

　　金剛界儀軌六曼荼羅行料簡第四十一。
    問。金剛界儀軌爲付金剛界品所說之六曼荼羅具說其行儀爲當如何。答（云云）。
　　疑云。左右難思。若言六曼荼之行不具說者。凡此儀軌意顯示金剛界品所說之修行儀則也。若爾亙六種曼荼皆可示其行儀。何云說少分行法不盡全分。若依之六種修行具示此者。披軌文之始終。雖說羯磨會三摩耶供養會之三修行於微細四印一印無示其行則。爾者如何。答。儀軌作法則修金剛界行。只是一機之前一法。何可必盡六會。縱取一會捨餘會。豈成招疑難之階乎。但倩案儀軌文及大師意。具說六會行也。夫大師五重結護云。羯磨會三摩耶會如來自受法樂之事（文）。是故儀軌意前行此二會。結護又云。供養會眞言門菩薩發行大佛事（云云）。自受法樂之次可行作佛事。故儀軌意次行供養會。又結護云。四印會者表四種曼荼羅之儀也（文）。十八會指歸釋此會云。爲弟子受四種速成就法（文）。四種法者授四種曼荼羅悉地也（此義如金剛界九會料簡中記之）。此亦行下化衆生之佛事。故供養會上供諸佛之佛事次可行之。所以儀軌意供養會之終說金剛拳大印三昧耶法印羯磨印四種印明。卽行四印會也。儀軌次下文云。如是廣作佛事已次應諦心爲念誦。衆會眷屬自圍繞住於圓寂大鏡智（文）。大師心於此一文成一印微細之二會。故結護云。儀軌云。衆會眷屬自圍繞者也。謂五部衆。住於圓寂大圓鏡智者一印會。如是無量一一身無不具四種曼荼羅。多必不多一必不一。故知此一印會可有四波羅蜜八供養四攝（等文）（此顯一印會如來所住之圓鏡智）結護又云。眞實念誦者一向觀字義○但今觀各成立佛身。此五佛五部之主也。所以一一身具三十六尊也。此五部各別具五部○如是雖無量無邊攝入時卽獨一法身也。如是觀念名眞實念誦也。於此念誦更不用次第事業也。此勝惠之人。此卽微細會耳（文）。此釋心又就所出之儀軌文顯有微細會。謂軌此文訓念誦作法也。故云應諦心爲念誦。然此念誦者四種念誦中是眞實念誦。故次訓觀念卽言衆會眷屬自圍繞住於圓寂大鏡智。此眞實念誦之觀念呼名微細會也。所以儀軌意至坐禪入觀之行卽顯微細一印之二會。此中微細會者。見從一法身出生塵沙眷屬周遍法界。一印會者知法界塵沙性德同歸一法身。如彼一座說出生收入之一乘以名法華無量義之二經。是故軌意六會具說耳。
　　大日經爲龍猛菩薩誦出第四十二
　　問。以大日經可云誰人所傳乎。答。大師金剛頂略釋云。此經及大日經並是龍猛菩薩南天鐵塔中所誦出（文）。又大日經開題云。此經總有三本○二分流廣本。龍猛所誦傳十萬頌經是也（文）。
　　疑云。大師眞言付法傳云。金剛頂經說。是金剛薩埵親對法身如來海會受灌頂職位則說自證三密門以獻毘盧遮那及一切如來。便請加持教勅。毘盧遮那如來言。汝等將來於無量世界爲最上乘者令得現生世出世間悉地成就。是故持五智之金剛○遂乃釋迦掩化之後八百年中灌頂龍猛傳授祕法（文）（三十七尊出生義云。釋師子得於毘盧遮那如來方授。而誓約傳金剛薩埵文）。又海雲金剛界大教王相承傳法次第記云。三藏金剛智云。我從南天竺國親於龍智阿闍梨邊傳得此金剛界百千頌經。阿闍梨自云。從毘盧遮那如來（卽釋迦如來是。此約法性身爲名）在世以金剛界最上乘法付囑普賢金剛薩埵。金剛薩埵經數百年以法付囑龍猛菩薩（文）。已上傳意。龍猛菩薩唯傳金剛頂經所說祕法也。然又海雲大毘盧遮那大教相承付法次第記云。三藏善無畏云。此法從毘盧遮那佛付屬金剛手菩薩。經數百年傳付中印度那爛陀寺達磨掬多。掬多以付中印度國三藏釋迦善無畏（文）。此法者毘盧遮那經也。又大日經序（大子內卒府胄承軍事清河崔牧述）云。毘盧遮那神力加持經者。諸佛不思議境界深密妙用之靈府也。大本十萬頌。梵方祕而密藏。今所譯者。昔北天竺國界內有一小國號爲勃嚕羅。其國城北有大石山。壁立于雲懸崖萬丈。於其半膓有藏祕法之窟。每年七月卽有衆聖集中。復有數千猿猴。捧經出曬。旣當晴朗髣髴見之。將昇無階。似觀雲鴈。屬暴風忽至乃吹一梵夾下來時。採樵人輒遂收得。觀此奇特。便卽奉獻於王。王旣受之得未曾有。至其日暮有大猿來索此經。斯須未還。乃欲殞身自害。善巧方便慇懃再三云。經夾卽還。但欲求寫。見王詞懇遂許通融云。且爲向前受攝三日卽來。却取。王乃分衆繕寫。及限却還。王唯太子相傳。其本不流于外。近有中天大瑜伽阿闍梨。遠涉山河尋求祕寶。時王覩闍梨有異欣然傳授此經。以其旨趣幽玄卒難精竅。乃與諸聖者簡繁摭要集爲二十五百頌。自法軫東流滿珠果備。此經宗旨祕而未傳其致也。理蘊於詞意絕文外。若不從師受學無得迹造其門。苟非其人制妄傳授。未經灌頂禁其輒開（乃至）。有中天竺三藏。厥號善無畏。洞達七藏明總持諸度。德洽西域化流殊方。硏服此經深竅奧旨（文）。此經付法相承如是。龍猛旣不傳毘盧遮那經。何云鐵塔中聞之五天間誦出乎。答。入楞伽第九云。有大德比丘名龍樹菩薩。爲人說我乘大乘無上法證得歡喜地（文）。龍猛忝受如來之記別廣爲顯密之元祖。實採佛法奧旨。何物不入其手。至毘盧遮那大部祕藏豈闕不得之乎。況初地是入證位如實見法界於胎藏界會之三密。寧不見證之乎。亦金剛薩埵何故悋不授之。所以南天鐵塔中定聞兩部大法也。故大師付法傳下卷不空三藏傳云。案貞元新定釋教錄及大辨正三藏表制集等云（乃至）。於佛牙寺卽奉遇龍智阿闍梨肘行膝步從而問津。卽奉獻大唐國信金具等物。龍智曰。吾所寶者心也。非此寶也。尋卽授以十八會金剛頂瑜伽十萬頌經并大毘盧遮那大悲胎藏十萬頌五部灌頂眞言祕典。經論梵夾五百餘部。僉以爲得其所傳矣。金剛界及大悲胎藏兩部大曼荼羅法并尊樣圖等悉蒙指授不異瀉瓶（文）（所引表制集第四不空之碑文貞元錄第十五也。但傳受毘盧遮那經者表制集文也）今龍猛之入室龍智阿闍梨旣以毘盧遮那經爲傳授法門。爰知高祖龍猛誦出此教有此理故。大日教王兩部開題心可無其失矣。但略付法傳等心不言龍猛菩薩受大日經者。傳記之錄德不心盡其事。今不擧爲故。何成不知之理。次海雲并經序心於叙大日經傳受是出無畏三藏相承之血脈。然言何遮龍猛之相傳乎（安然和尚教時義第三云。大日經序是俗人東宮學士所撰。諸阿闍梨未許此序有二失。故不用此序。一違胎藏相承失。此胎教大日如來授金剛手。金剛手授大那蘭陀寺達磨掬多。達磨掬多授同寺善無畏。二違供養法疏失○供養法疏云○和上於金粟王所造塔邊求聖加被。此供養法忽現空中金字炳然。和上一遍略分明記著。仰空云。誰所造也。云。我所造也。誰我也。云。我是文殊師利也○可謂受經掬多之後得文殊授念誦次第云云若依此意。大日經序不可用之矣）。況又眞言付法傳中善無畏傳云。名善無畏中印度摩訶陀國王也。亦是龍智菩薩弟子（文）。然不云隨達磨掬多聞毘盧遮那經。推知大師意無畏三藏得大日經從龍智口聞之也。又演密鈔第一云。不空三藏所譯都部陀羅尼錄云。毘盧遮那成道經大本十萬頌。可三百卷。唐國所譯略本七卷緣此經來未盡處會難明。且引當宗金剛頂瑜伽比擬顯示。瑜伽指歸云。金剛頂瑜伽有十萬偈十八會說（乃至）。第十六會名無二平等瑜伽。於法界宮說生死涅槃世出世間自他無二動止擧目聲香味觸雜染思慮同眞如法界皆成一切佛身（乃至）。此經義當第十六會法界宮處說也。所以知者。此經云住如來加持廣大金剛法宮。又云。演說身語意平等句法門卽與彼同。如是會處一該一切。於中法門亦復如是（文）。此心云。一切眞言教皆是金剛頂部所攝。更不出十八會內故以毘盧遮那經釋彼第十六會說也。若爾龍猛聞金剛頂教豈不具傳十八會說乎。若許十八會具受者。大日經誦出誰疑之矣。
　　疑云。海雲金剛界傳法次第記云。時三藏金剛智知中天竺國無畏三藏解大毘盧遮那教歎言。此法甚深難逢難遇。昔於南天竺國聞有大毘盧遮那胎藏名。遂遊五天訪求都無解者。今至大唐喜遇此法。遂請無畏三藏求授大毘盧遮那大教。互爲師資傳授二本大教（文）（金智爲無畏授金剛界故云互爲師資）。此傳心明見大日經唯是金剛手達磨掬多無畏三藏次第相承而非龍猛之付法。爾者如何。答。此傳之辭具如所責。但大師眞言付法傳金剛智傳云。往南天竺於龍樹菩薩弟子名龍智年七百餘歲今猶見在經七年承事供養受學金剛頂瑜伽經及毘盧遮那總持陀羅尼法門（文）（平城太上皇灌頂啓白云。龍智菩薩年九百餘歲云云嵯峨太上太后灌頂啓白云。龍智年一千餘歲云云）。大師言南天國受學毘盧遮那法門。然海雲言遊五天訪求都無解者。此兩言何致鉾楯矣。金剛智傳又云。觀音菩薩應現而作是言。汝之所學今已成就。可往大唐國禮謁文殊師利菩薩。彼國於汝有緣。宜往傳教濟度群生。承是進告遂入大唐（文）。若金剛智三藏聞有胎藏教未受學之者。觀世音何告汝之所學今已成就乎。亦和尚如何仰其言早入唐國乎。若如海雲所言者。觀音可告言汝所學未極而東土有緣早往可聞。然今言所學成就。此亦與傳相違也。金剛智傳又云。沙門一行欽斯祕法數就𧫎詢。和尚一一指陳。後爲立壇灌頂。一行授法請譯流通（文）。此傳意言金智和尚入漢之後亦一行授法。而不言會無畏三藏。又同傳無畏三藏傳中雖云無畏是金剛三藏之同門。更不言謁金剛智矣。此亦大師與海雲兩傳意別也。凡傳記不同古今不爲怪。今大師相傳遂與海雲異。胎藏傳受何以彼難此乎。。
    無畏三藏出胎藏供養次第法之說相違第四十三。
　　問。大日經供養次第法不思議疏上云。小子○經歷五十餘國乃至北天竺。乃有一城名乾陀羅。其國之王仰憑和上受法念誦。其經文廣義深不能尋遂供養次第。求請和上供養方法。和尚受請於金粟王所造塔邊求聖加被。此供養法忽現空中金字炳然。和尚一遍略讀分明記著。仰空云。誰所造也。云。我所造也。云。何誰我也。云。我是文殊師利也。卽喚書人遂便寫取卽與其王一本○小子者厥號善無畏三藏和尚卽是。小僧不可思議多幸面𧫎和尚。所聞法要隨分抄記（文）。若依此疏意者。供養次第法是於北天竺乾陀羅國所書記也。此卽面從無畏和尚口聞零妙寺沙門記之。豈不可依信乎。然又大日經世間成就品義釋（十四卷本第八十卷本第六本）云。阿闍梨於烏仗曩國撰出毘盧遮那供養次第法（文）。演密鈔第七釋此文云。阿闍梨卽指無畏三藏。於烏仗那國或云于闐國。言撰者集也。謂於大品中揀取此一品。所有津要獨成一卷分爲五品。卽此經第七卷是也（文）。故知烏仗曩者是于闐國也。然法花玄賛第一云。于闐國亦在窓嶺東（文）。知此國非天竺所攝也。又西域記第三云。烏仗那國周五十餘里○語言雖異大同印度。文字禮儀頗相參類（文）。此記亦見烏仗那國非正印度（但同記第二云。踰山涉川行六百餘里至烏仗那國。北印度境也者。是天竺路支之國近印度故言辭似彼。所以攝彼耳文）。若依義釋意者。三藏來于闐國方撰供養次第法。卽非天竺乾陀羅國出之矣。然義釋序云。禪師又請三藏解釋其義隨而錄之。無言不窮法不盡（文）。此實錄三藏解說。誰不爲傳法之龜鏡。然者義釋與供養法疏二文旣違。如何會之乎。答。二說相違中以不思議疏可爲正。其所以龍猛菩提心論引供養次第法故。彼文云。大毘盧遮那經供養次第法云（等文）。若此法非天竺撰集。龍猛何引其說。又若非文殊所授。龍猛豈依此言乎。故知於天竺乾陀羅國受文殊說者。其傳可依用。但至義釋文。安然和上菩提心義第一云。供養法疏云。和尚於金粟王塔下感得文殊現金色字於虛空中持供養法以授無畏（云云）。故知無畏在烏仗曩出彼所承時人不了云三藏撰出此義釋本三藏說。一行記智儼治。溫古再治。故本記外多加人言。故知菩提心論所引供養次第法者天竺本見彼文。非引三藏在烏仗曩所造文也（云云）。會釋意可知之。一行禪師本記文不載此說故。二十卷本闕無此文。溫古再治義釋中後人加其言耳。
　　理趣經藏部收攝第四十四。
　　問。可云理趣經顯密二宗之諸部教中何藏部所攝乎答。大師理趣經開題云。龍猛所傳十萬頌經就此本有十八會經。此經則十八會中第六會也（文）。此心言金剛頂經中第六會說也。
　　疑云。檢彼經始終只說實相觀照般若。未見開眞言祕藏。顯露祕密難辨。何定金剛頂部所攝。況說處莊嚴同聞徒衆所說法門文言次皆與大般若經理趣分無異。加之又題言般若波羅蜜多理趣品乎。若爾是經定大般若經理趣分之同本異譯也。故可言顯教中般若藏部所攝。何判金剛頂經第六會。依之諸師多指此經釋理趣分同本異譯。爾者何。答。不空三藏理趣釋意以今經爲祕密乘教。若爾是密而非顯有何疑乎（理趣釋勘可知之）。然金剛頂經十八會指歸云。第六會名大安樂不空三昧耶眞實瑜伽。於他化自在天宮說。此經中說普賢菩薩曼荼羅。次說毘盧遮那曼荼羅次後說金剛藏等至金剛拳菩薩及外金剛部說般若理趣（文）。此第六會經題目并所說等皆當理趣經。是以今釋金剛頂部第六會也。但至大般若經理趣分文言相似之難。凡今宗意於諸教中大乘了義經莫問顯密差別。皆是金剛頂十八會所攝也。演蜜鈔以大日經釋金剛頂部第十六會說。卽一切諸教攝入十八會中之意也。故彼鈔第一云。此經義當第十六會法界宮處說也。所以知者。此經云住如來加持廣大金剛法界宮。又云演說身語意平等句法門。卽與彼同如是會處一該一切。於中法門亦復如是（文）。如是會處一該一切者。言此十八會處該攝一切諸教也。若爾大般若經理趣分者是金剛頂部第六會說卽與理趣經同說異本也。謂意者。於一會之內有顯密兩機。各任己之根機聞開顯密之悟。所以取同會之說卽成顯密二教也。故金剛頂經義決云。此地梵網經兩卷從此經中出淺略之行相也（文）。梵網是顯教經而言金剛頂經之淺略。是豈非顯密同會異本乎。今理趣經與理趣分亦卽其事耳。是故二經文言相似更非可爲怪矣。安然教時義第一云。彼菩薩大藏經是花嚴經廣本。大日義釋多引爲證。然機有淺深教有顯密。故於一經顯機聞爲花嚴經密機聞爲胎藏教。例如佛在他化天說般若理趣分時顯機聞爲般若十六分中第十理趣分也密機聞爲金剛頂十八會中第六理趣會也。結集菩薩隨機結集。文殊等結爲顯教。金剛手等結爲密教（云云）。先德意如此。豈不依用乎。
　　疑云。顯密大皆金剛頂經十八會所攝難思。凡尋十八會之說處不過一十二處。謂第一會阿迦尼吒天（依教王經文）。第二會第十一會第一會與同處（依指歸文）。第三會第十會第十六會法界宮。第四會須彌盧頂。第五會波羅奈國空中。第六會他化自在天宮。第七會第八會普賢菩薩宮殿。第九會眞言宮殿。第十二會菩提道場。第十三會金剛界曼荼羅道場（已上依指歸）。第十四會與第十三會同處（依演密鈔第一釋）。第十五會祕密處。謂喩師婆伽處也。第十七會實際宮殿。第十八會第四靜慮天（已上三處亦依指歸）。然先付祕密宗教諸經說處未止此十二處。謂奇特佛頂經三十三天說之。六波羅蜜經竹林精舍說。陀羅尼集經給孤獨園說。葉衣觀音及吉祥天女十二名號經極樂世界說。如是等也（恐繁具不出之）。況顯教大乘說處其廣多也。然何云顯密大乘皆十八會中之說乎。加之又指歸云。金剛頂經瑜伽有十萬偈十八會（文）。故知十八會中說總有十萬偈也。然大師付法傳下卷不空傳云。龍智曰。吾所寶者心也。尋卽授以十八會金剛頂瑜伽十萬頌經并大毘盧遮那大悲胎藏十萬頌（等文）。此文十八會十萬頌之外更出胎藏十萬頌。若爾何言十八會中攝胎藏部大日經。又嘉祥法花遊意云。如方廣花嚴偈凡有十萬偈。摩訶般若偈數亦同（文）。金剛頂經十萬偈中如何攝入同數之花嚴般若等偈乎。加之大師弘仁所進眞言宗所學目錄諸經分三部。擧眞實大教王經瑜伽念誦經等七十四卷爲金剛頂宗經。擧大日經底哩三昧耶等十三卷爲胎藏宗經出守護國界六波羅蜜等五十部經爲雜部。此卽三部各別遂不相攝之意也。是故一切顯密大乘攝屬金剛頂部十八會之言亦難依信。次付開顯教攝入此十八會中義更亦招過難。夫大師處處釋云。顯教是應化佛說。卽依他意趣之言也。密教是自性法身之法。卽說自內所證（云云）。能說教主眞應二身懸殊。所說法門依自依他不齊。何以應化所說之依他意趣教卽攝法身所談之自受法樂境乎。所以不可云理趣經是眞言教卽第六會說而大般若經理趣分同說爾者如何。答。先以顯密大乘攝入十八會中者。十八會指歸云。初會名一切如來眞實攝教王。有四大品○於初品中有六曼荼羅。所謂金剛界大曼荼羅并說毘盧遮那佛受用身以五相現成等正覺（文）。又云。次都說如前一一曼荼羅中祕密助成方便散誦。次後示現釋迦牟尼佛降於閻浮提變化身八相成道○如是第一會（文）。案此文心。如來住阿迦尼吒天魔醯首羅宮成自受用身正覺已。加被他受用身而說眞實教王經。是爲第一會。及於教王經所說四品中一一曼荼羅法內而爲助成此法之方便。卽往十方世界所說顯密諸教謂密教世界之密嚴經極樂世界之葉衣觀音經等是爲第一會攝。乃至自性身如來示現釋迦變化身降於閻浮提八相成道。如是皆是第一會攝也。然此中八相成道之言意顯第七轉法輪相。謂變化身成道爲說法利物也。所以指歸意於釋迦一代所說顯密大乘非十七會攝之外皆言第一會攝耳。是則如南岳天台四教五時盡教法相花嚴三時五教納法。此亦似彼。若爾所出難之三十三天竹林精舍等諸處說法何不云第一會攝矣。次至金剛頂及大日經等同皆有十萬偈故不可相攝之難。金剛頂經有十萬偈者。且擧中本經。廣本繁多何留此數。故金剛頂經義訣云。此經有百千頌廣本○而其廣本復是菩薩大藏經中次略也。其大經本阿闍梨云。經夾廣長如床。厚四五尺。有無量頌。在南天竺鐵塔之中（文）。又海雲金剛界相承傳法次第記云。金剛頂經梵夾略本四千偈。中本十萬偈。廣本則無量百千俱胝那庾多微塵數偈（文）。若爾以十萬頌之言勿加攝教不成之難矣。次自宗所學目錄分別三部者。付現行流布教。若以說金剛界諸尊之印契眞言等言金剛頂宗經。若取說胎藏界諸尊之印契眞言等爲胎藏宗經。兩部之外所說總言雜部。是爲令知所說之教相且作三部之別。非遂謂大日經等是十八會之外說耳。次至密教法身如來說內證顯教應化身佛隨他意之難。密教雖自性身佛自受法樂之說。而爲因位人示現之時。卽他受用身及變化等流演說此法。然而應化如來藉自性身加持。其內證之任說更不加方便之詞。故尚云自性身佛說內證矣。顯教所說唯應化如來擧佛智之一分抂言佛德之全分。所以依他意趣之說不關法身內證之境。然此兩教二機在一座而一時聞同說。其顯機者教主是見釋迦（亦菩薩乃至天等隨應不同）。教門唯聞佛智之一分。是卽開顯教之悟。其密機者教主是見毘盧遮那（亦釋迦乃至天等隨應不定）。教門廣聞佛智之全分。所以成密教之智教迹分顯密由緒有于此。良顯密二教一座同會說故。取彼中顯說尚攝密中十八會也。彼法花顯露之說唯雖是釋迦之明訓。然妙法蓮花瑜伽觀智軌意教主未必止此（口傳更聞可知之）。此大日經疏第七云。此經是法王祕寶不妄示卑賤之人○今此本地之身又是妙法蓮花最深祕處（文）。卽此意也。故大般若經理趣分雖是釋迦說。然於自性身說理趣經何妨一會同說義。所以可言卽是大般若波羅蜜最深祕處。旣般若法花相例是齊。何可有異求乎。已上且順演密抄釋成義畢。
    或又一切大乘不必攝金剛頂經十八會中盡。顯密分道兩部異教。況時處難知。何云皆攝屬乎。但於理趣經與理趣分倩思。文言相似其義猶如先成。付一時一會說約淺深兩機出顯密二經也。例如義訣意釋梵網經（其文上出之）。顯密大乘十八會中攝不攝義後義爲勝。
　　法花經顯密二藏料簡第四十五。
　　問。以法花經顯密二教何攝之耶。答（云云）。
    疑云。兩方難思。若言顯教所攝者。妙法蓮花經瑜伽觀智儀軌云。若修持妙法蓮花經若男若女則須依修眞言行密行菩薩道（等文）。旣瑜伽儀軌訓菩薩密行。所說法門何是顯教分齊矣。若夫言祕密宗教者。凡祕密教中束有五種法門則與顯教不共也。謂諸尊之種子三昧耶形曼荼羅界密印眞言是也。檢法花始終種子三昧耶曼荼羅印契四種都不說之。至第五眞言纔雖有其文。非是諸尊所證各別密言故亦不足爲祕教之證。是卽可顯教中所許權而不實之陀羅尼。加之大師處處釋云。祕教法身如來所說。顯教應化身佛開演（云云）。然法花是釋迦爲教主未預自性身說。何指此經云祕密乘法。故法花開題云。所謂妙法者且有六重淺深。一染淨本覺妙法。二清淨本覺妙法。三一法界本覺妙法。四三自本覺妙法。五一如本覺妙法。六不二本覺妙法。就此六重且分顯密妙法者。初五顯妙法。後一密妙法。又前五中初四顯。後一祕。又四本覺中更有顯祕。初顯後祕。如次可知。今所說經者染淨本覺之妙法也。何以得知。他受用身應化佛隨機所說故（文）。大師旣應化所說爲所由而取六重妙法中最淺之妙卽成經題目。故知此經顯而非密。況又大師法花胎藏相對出有十種不同卽成法花淺略之理。爾云何。答。廣披佛語兼亦案三國傳燈阿闍梨意。今經是祕密乘教所攝也。謂毘盧遮那如來說法花曼荼羅威儀形色方訓祕密曼荼方位。又西天四依高祖出觀智儀軌卽示妙法一乘祕密行儀。震旦一行禪師製大日經釋而成彼經宗旨與法花同。故疏第七云。此中開示卽是佛之知見。與法花義同（等文）。又云。如釋迦出世四十餘年。因舍利弗等慇懃三請方爲略說妙法蓮花義。今此本地之身又是妙法蓮花最深祕處。故壽量品云。常在靈鷲山及餘諸住處。乃至我淨土不毀而衆見燒盡。卽此宗瑜伽之意耳（文）。又處處文多引法花成義。是卽謂法花。祕宗之一乘便擧此妙法蓮花義。令同彼胎藏蓮花理也有學者云。一行阿闍梨本是天台所學人故。今取眞言之談抂令同本宗之義也（云云）。此言尤非也。法花亦是祕密教。豈與大日經有淺深乎。有義云。又是妙法蓮花最深祕處者。凡法花所說不及今宗矣。大日經所說本地身卽法花所不說之最深祕處也（云云）。此義又不叶文之首尾。次下引法花所說常在靈山之身土言卽此宗瑜伽之意。豈非法花與眞言相同乎。本朝弘法大師造數本祕釋叙法花義理。皆顯祕密之意。今仰金言考聖心何云法花非祕教。但遮難者。先經不說諸尊種子三昧耶等者。凡付諸部經典其所說非一准。或有唯示祕密不令蒙顯機。金剛頂大教王經是也。或有唯說顯教不爲密藏機。常途顯教是。或有兼訓顯密二機。最勝王經等是也。故大師彼經祕密伽陀序云。今見此經傍說顯義正以眞言立宗（文）。今法花經卽其流也。故大師法花經釋云。今釋此蘇多覽且有二趣。一顯二祕（等文）。良唯有一乘之說淺略深祕。佛智一音之內兼引顯密機。故顯露圓音之詞不說種子三昧耶等之不共佛法也。雖然非祕教機根之前不示其法。謂大師開題云。就梵名釋者。所謂●●●●●●●●●●者是則攝一部法曼荼羅擧諸尊祕密之號。蓮花部曼荼羅中央八葉中有八佛。加中臺尊則九佛。題目九字則是種子眞言（等文）。此經佛說題之九字。卽題大日并四智四行種子。亦示諸尊密號。此豈非眞言教之不共法乎。又見寶塔品說寶塔踊現。是卽五輪塔婆大日如來三昧耶形也。然諸教中說遍照尊三昧耶形。未如此經之靈塔踊現形色嚴重。此亦不云說三昧耶形乎。又觀智儀軌云。其壇三重。當中內院畫八葉蓮花於花胎上。置窣都波塔於其塔中。畫釋迦牟尼如來多寶如來。同座而坐。塔門西開。於蓮花八葉上從東北隅爲首右旋布列安置八大菩薩（等文）（威儀形色法同之）。儀軌旣說曼荼羅。爰知彼經衆會示現曼荼羅法門若衆亦悟解曼荼羅法門。若衆會不現其法時衆亦本生此解者。軌豈作其說乎。旣知說種子三昧耶曼荼眞言四法。如何不言祕密乘教矣。次至法花是釋迦應化身說之難。依經現文實如所難（口傳更問）。但於所出難之開題釋。彼且叙淺略一邊故言初染淨本覺爲妙法等。又十不同釋是出顯露所談淺略義。卽示與眞言懸隔。非謂經所說偏如是。故彼第九不同云。顯露者法花意也。胎藏祕密（文）。此卽付一經內且顯宗所執之淺略邊言法花密宗所許之深祕義言胎藏也。若爾十種不同釋只示顯露祕密二邊。非一經意遂留淺略義耳。
　　疑云。若言法花有淺略深祕說顯密兩宗者。餘大乘同亦可許此義。何不爾乎。次儀軌所說曼荼羅者。卽取聖衆集會說法儀式建立此壇也。若爾曼荼羅聖衆始自序品終至勸發品。一切時處皆有而可成圓滿曼荼羅坐位。若曼荼羅聖衆中有一尊闕減時卽不可說一乘。有緣之衆未具不成曼荼羅義故。然尋所說曼荼羅之聖衆。中央塔婆及所坐如來見塔品時始現其形。葉上南方妙音第二十四品時來。葉上北方普賢經之終影迎。旣不括一會之終始。何云輪圓具足曼荼乎。答。教迹義味之具不具只任能化之佛意亦可依所化之機情。何以一推十難一切一該。是卽符順菩提流支一時教之義。寧不隨諸師輕謗之邪言乎。所以勿以法花具淺略深祕疑一切大乘同爾矣。法花所說如來及傳法證者誠言。學者可仰取信。豈私迴審慮強例難餘經乎。次至曼荼羅義（云云）（有依憑口傳。不可輒載之）。
　　問。法花淺略深祕與次上門所成理趣經理趣分之淺略深祕其義爲同爲異。若言是同者。觀智儀軌就現行流布妙經訓其深祕行儀。又大師開題等意皆於此一經辨顯密差別。依之妙法一乘祕密修行之人披現行之經本學深祕之口傳。何云與以理趣經理趣分之顯密別經而爲淺深其義相同乎。若依之言法花就一經定顯密淺深與理趣經義異者。同於祕密乘義示淺略深祕時。誠付一經中亦可論其旨。然今淺略言顯教深祕爲密藏。義門懸別。何一文中現乎。是故深祕一乘者准理趣經義淺略外可別論之。爾者如何。答。理實於法花如理趣經與理趣分容有淺略深祕二經。夫純上頓悟機之前豈無祕密一乘之談乎。然世間流行之法花唯有此一部之妙法。是故傳法聖者以祕密行示人時。付彼現流經訓其深祕儀。但一經許顯密之淺深。於義有何傷。爲言一文有淺深差異者。又顯露祕密豈不得之乎。
　　今教不輒示人所由第四十六。
　　問。今宗意無擇器非器可傳授法乎。答。魔醯首羅說迦樓羅阿尾奢法云。此法一切迦樓羅法中最殊勝。祕密難得。汝當簡擇法器堪傳受者而傳與之。若傳與非器人卽損他已後此法不成。是故應極祕密。勿妄傳授之（文）。此文心唯取法器而簡非器也。餘法例亦如是。
　　疑云。佛法離慳悋大悲行法施。若擇人授法者。豈順大惠平等之行乎。答。尊勝破地獄法云。祕藏文句實不思議。只恐聲聞法師小乘持律生疑不信返益其罪。譬如王有稚子偏最憐念庫藏珍寶傾竭不惜唯不與干將鏌鎁恐不解運用故傷其體。是故如來密傳大菩薩不與聲聞劣惠（文）。
　　又大日經疏第三云。如世人慈育稚子雖復情無所悋而不授與干將鏌鎁以不知運用方便故必傷其體。今此法門亦復如是。卽心成佛旨趣難知。恐未來衆生輕慢法故返謗此經謂非佛說。又經文有淺略深祕二釋○以不解密號故謂是因緣事相心生慢易。自言。我行眞道。何用呪術事耶。以如是等因緣感匱法業。於無量劫墮惡趣中（等文）。鈍根小智之類更非受法之器。嫌是等非器不輒示此法矣。是卽爲護彼等之謗法墮惡。非傳授之不大悲平等。又不空羂索經（菩提流支譯）第二十二云。若有栴荼羅苾芻苾芻尼族姓男族姓女會是壇者。其像腸中則血流現發大吼聲。是栴荼羅人特勿令見此曼荼羅像三昧耶。縱得見者不得證（乃至）。所受法人具持戒行信見根正三業清淨（乃至）。作是清淨修治法者。觀音金像腸不血現（文）。若非器見像。其像現惡相失法驗。若擇器示法。其法現善相施効驗。是又法爾法然道理。故嫌非器求法器耳。
　　問。爲鈍根小智等都不許此深法。其意實可然。何行訶哩底法之時言無問器非器不令知他人乎。其說者所謂訶哩底母法云。必須愼密勿使人知。勿對人前誦此眞言（文）。此文說行訶哩底母法之時作法也。今旣不用簡別之辭混云勿使人知。豈不言勿擇器非器祕此法乎。答。凡佛法設遮門。其意亦非一准。謂爲小智不許深法者。如來大悲爲守所化機根不墮罪也。行法之時不示他人者。瑜伽爲守神呪靈驗不失之也。夫神呪之靈驗必依行者之敬重。若不祕之輒示人者卽成輕法定失神驗。故云必須愼密勿使人知也。不空羂索經（寶思惟譯）下卷云。呪人得此如意寶珠。所須皆遂利益無量諸衆生類皆令快樂富貴自在。呪人復以種種香花供養寶珠。唯應自見勿示他人。若示他珠卽失神變復不自在（等文）。諸祕密法皆同此意。若其法輒示人更失呪之神驗卽不成之悉地。是故深祕之訶哩底母法卽顯此意耳。或又訶哩底法非無問其器非器不示之。若對非器前誦此呪者失法驗故云勿使人知（此尚守神呪靈驗之意也）。
　　疑云。妄示人神呪失驗不明。夫呪法本有神驗。隨行人施其德。何今依示他人忽失本有靈驗矣。利刀本有刄。能斷物速疾。若以彼示他時豈失斷物之用乎。法驗亦復如是。何示人失威乎。答。諸法之因緣絕思議境界。愚夫之心識何妄責其故矣。世人染衣時雖得好色。若妊者示之卽失其色。雖是世間現見事無敢知其因緣者。今言不知所由誰生疑慮乎。祕密神呪亦復如是。行者雖成呪驗。若非器示之卽失其驗。佛語無虛妄。何不依信之。況又有神驗法須必敬重之。于此敬重者祕不輒示他也。夫世俗珍寶若重之者必安庫藏不輒示人出世深法亦以如是。深納心藏是云敬重。今敬重不示人者。是堅固信心謂也。若信心深轉定感法靈驗。故不空羂索經下卷云。若有信者以呪方便而調伏之能現菩薩種種神變（文）。若人信心不深厚者不重法故輒示他人。是人以信水不澄故眞言淨影不現于中。呪影不現故呪驗自失。一字頂輪王軌（不空譯五言本）云。本尊諸教法除本受法師諸同行人亦不得爲說。縱已得成就。纔說便散失。現招諸殃禍中夭墮地獄。是故常守護（文）。是誡不信之說也。誠如來重法更不許妄說。故於法得自在。爰不信輕教拒不順佛勅。故於法失勝利矣。愚夫掬重法而謬不見重。檢其罪過是謗法攝也。是故非妄失呪悉地兼亦招現當之殃禍。祕法於心內意在于此耳。
　　極樂世界自性受用等四土分別第四十七。
　　問。今宗意爲安樂世界通自性受用變化等流四土爲當局一土歟。答（云云）。
　　疑云。兩方難思。若唯局一土者。凡今宗意一身之處備四身。大日等諸尊皆有自性乃至等流身。若爾於所居國土亦一處可有四土。然彌陀國界名曰極樂。彌陀有四身。國土何不通。若又通四土者。無量壽儀軌云。極樂世界聖衆圍遶無量壽佛廣如無量壽經所說（文）。故知祕宗心習極樂國土卽依無量壽經說也。然尋彼經所說國界莊嚴偏說他受用身之一土而不通餘土。能化教主亦局八萬四千之相好而不增不減。豈上及周遍法界之自性身下通三十二相之變化身乎。佛身旣如是。國土何兼四種矣。爾何。答。委見顯密之諸教。安樂世界廣通四種國土也。無量壽儀軌云。正念修行決定生極樂世界上品上生獲得初地（文）。彼土上品生是初地境界者。卽顯他受用土之義也。故觀無量壽經云。無量壽佛有八萬四千相。一一相各有八萬四千隨形好（文）。下文云。如先所說無量壽佛身量無邊非是凡夫心力所及（等文）。此卽說他受用身也。佛身旣他受用。國土亦可隨之（已上他受用土證）。儀軌亦云。想無量壽如來三十二相八十種好了了分明（文）。觀經云。若欲至心生西方者。先當觀於一丈六像（文）。此二文說變化身佛也。言觀三十二相之丈六佛像故（三十二相變化身者如第十二門四種法身料簡中具記）。身是變化佛。國土豈不爾乎（已上變化身土證）。觀經云。於圓光中有百萬億那由他恒河沙化佛。一一化佛亦有衆多無數化菩薩以爲侍者（文）。又云。無量壽佛化身無數與觀世音大勢至常來此行人之所（文）。此文化佛者卽顯示等流身也。聲字實相義云。經云卽時出現者。此文明等流身等暫現速隱。此心指暫現卽滅之化佛言等流身也（等流身義如第十二門四種法身料簡中具記之）。以化佛爲能化之行者於其所見之國畔何不云等流土乎（已上等流身土證）。觀自在王如來儀軌說五相成身中第三成金剛心云。其引蓮花中放無量光隨光流出無量無邊際極樂世界。一一世界妙寶莊嚴皆有觀自在王如來。與諸聖衆前後圍遶（文）。五相成身觀是證自性身功德。此觀所得極樂界寧非自性身之土乎。又理趣釋觀自在菩薩理趣會品之釋云。誦持四種清淨般若理趣入一一門遍周法界周而復始。成一法界自他平等。或時想己身●紀利字門成八葉蓮花（等文）（四種清淨者彌陀四親近法利因語三摩地也）。又云。●紀利字亦云慚義。若具慚愧不爲一切不善。卽具一切無漏善法。是故蓮花部亦名法部。由此字加持於極樂世界水鳥樹林皆演法音（文）。上入一法界之理觀觀自在尊四種清淨理趣。亦行者己身之內想紀利字門次下出彼字所成之極樂水鳥。何忽簡法性之極樂。故此文兼亦叙眞土之極樂耳。次又云。若人持此一字眞言。能除一切災禍疫病命終已後當生安樂國土得上品上生（文）。此釋顯他受用土也。良一部之始終間雜遂顯四種身土。知西方淨刹之嚴相不局止受用矣（極樂旣如是。餘佛土例之可知）。已上直尋教文以料簡四土之義。若據彌陀實具功德。安養之四土是理在絕言。更不及尋求者歟。
　　龍智阿闍梨所住國界第四十八。
　　問。大師叙龍智和上事引玄奘三藏行狀。然者云五印度中何界住乎。答。付法傳云。第四祖號曰龍智阿闍梨耶○或住南天竺弘法利人。或遊師子國勸接有緣。故玄奘三藏行狀云。南天竺磔迦國菴羅林中有一長命婆羅門。年七百餘歲。觀其面貌可稱三十許。明中百論等（云云）。是龍猛菩薩弟子。法師就停學中百論等。及受諸經等者（以此觀之。玄奘三藏亦是龍智菩薩弟子也。云云）。
　　疑云。玄奘行狀云。於是辭去旣到葉護衙所。可汗甚歡喜差人還送。終達迦濕彌羅○出東南入磔迦國○次到磔迦東境有大菴羅林。林中有一七百歲婆羅門。觀其面貌可稱三十許。明中百論及吠陀書。云是龍猛弟子。法師就停一月學經百論（文）。此傳意見磔迦國是北天之國。從迦濕彌羅國入磔迦國故（慈恩傳第二言。磔迦國北印度境。其意同之）。何大師引此傳而南天竺乎。答。有義云。南天竺磔迦國者展轉書寫之間謬南字也。可云北天竺（云云）。今案付法傳起盡非字謬也。上文云。或住南天竺或遊師子國（云云）（師子國近南印度之境。而非印度之境。見慈恩傳第四并西域記第十）。此意成龍智唯住南天之境也。其所以師子國是南天之隣國。今言遊住兩所。定知顯住南天也。爲證此言次文云。故玄奘三藏行狀云（等云云）。若爾何出北天之國乎。見文言之首尾定成南天義也。所以今案大師意云。龍智決定居南天國。故付法傳云。又貞元新定釋教錄云。龍樹菩薩弟子名龍智。年七百餘歲。今猶見在南天竺國傳授金剛頂瑜伽經（等文）（所引貞元錄第十四也）。又云。貧道大唐貞元二十二年於長安醴泉寺聞般若三藏及牟尼室利三藏南天婆羅門等說。是龍智阿闍梨今見在南天竺國傳授祕密法（等文）（貞元在二十年。今二十二年者二字謬也。下云。和尚貞元二十年於醴泉寺爲弟子僧義智建立金剛界大曼荼羅。于時般若三藏及諸德等集法筵云云。准思此文。上於醴泉寺聞般若三藏等說者。是貞元二十年事也）。非唯貞元錄言龍智在南天。又般若三藏及牟尼三藏并南天竺婆羅門等皆同語龍智現在南天。故知彼阿闍梨所住定是南印度也。然磔迦國南北之印度俱有其國。北印度磔迦國者行狀并慈恩傳第二所出國是也。南印度磔迦國者。西域記第十云。從此林野中南行千餘里至馱那羯磔迦國（亦謂大安達邏國南印度境文）。龍智所在磔迦國者。依般若三藏等三人同說是南天馱那羯磔迦國也。然玄奘行狀北天磔迦國中出其事者。是以國號同故謬南天之事出于北天國也。今大師雖引行狀而探其實言南天竺磔迦國耳。
　　疑云。若知行狀說其辭有謬失者。只依貞元錄等明事。卽可爲足。豈出行狀文乎。又慈恩傳意同北天國事中示龍智因緣。寧兩傳同謬乎。答。雖知行狀有謬浪紀在其北天義強引此傳說。實有深所由。謂顯教學者從昔已來大疑眞言禀承。恐言非佛說。然玄奘行狀中明有龍猛之弟子長命婆羅門玄奘法師就己受學中百論等。今顯教法將玄奘三藏旣隨龍智阿闍梨教。然者豈顯教學者輕傳智所傳之眞言乎。爲顯此意方引彼傳說也。故引行狀文畢云。以此觀之。玄奘三藏亦是龍智菩薩弟子也（文）。此言卽成其意耳。引行狀說意趣在此矣。次行狀與慈恩傳其詞同者。聞三藏語後人出傳。若爾二文豈不同乎。是故行狀若有謬者。傳亦隨之。釋迦法悉上卷了。
    磔迦國（北印度也）。
　　保延五年冬比理教房（重譽）十卷所令作進勸修寺僧都御房也。
　　安元三年六月四日於法住寺北三昧堂僧坊書寫了。求法沙門乘遍之本。
　　文治五年五月十九日於醍醐寺文作并立軸表紙了。金剛佛子成賢。
