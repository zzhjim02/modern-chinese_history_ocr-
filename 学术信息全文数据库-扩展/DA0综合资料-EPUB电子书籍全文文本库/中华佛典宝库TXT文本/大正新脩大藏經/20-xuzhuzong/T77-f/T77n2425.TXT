　　《大正藏》第77卷No.2425


　　No.2425

　　秘密漫荼羅十住心論卷第一
　　
    歸命婀尾羅呴欠  最極大祕法界體
　　舸遮吒多婆壄慧  咿汚哩嚧翳等持
　　制體幢光水生貝  五鈷刀蓮軍持等
　　日旗華觀天鼓渤  薩寶法業内外供
　　捏鑄刻業及威儀  能所無礙六丈夫
　　如是自他四法身  法然輪圓我三密
　　天珠涉入遍虚空  重重無礙過刹塵
　　奉天恩詔述祕義  驚覺群眠迷自心
　　平等顯證本四曼  入我我入莊嚴徳
　　夫歸宅必資乘道。愈病會處藥方。病源巨多方藥非一。已宅遠近道乘千差。四百之病由四蛇而苦體。八萬之患因三毒而害心。身病雖多其要唯六。四大鬼業是也。心病雖衆其本唯一。所謂無明是也。身病對治有八。而心病能治有五也。湯散丸酒針灸呪禁者身之能治也。四大之乖服藥而除。鬼業之祟呪悔能銷。藥力不能却業鬼。呪功通治一切病。世醫所療唯身病也。其方則大素本草等文是也。治心病術大聖能説。其經則五藏之法是也。所謂五藏者。修多羅毘奈耶阿毘達磨般若總持等藏也。如是五藏譬如牛五味。乳酪生熟兩酥醍醐如次配之。四藏之藥但治輕病。不能消重罪。所謂重罪者。四重八重五逆謗方等一闡提是也。如醍醐通治一切病。總持妙藥能消一切重罪。速拔無明株杌。衆生住宅略有十處。一地獄。二餓鬼。三傍生。四人宮。五天宮。六聲聞宮。七縁覺宮。八菩薩宮。九一道無爲宮。十祕密漫荼羅金剛界宮。衆生狂迷不知本宅。沈淪三趣跉跰四生。不知苦源無心還本。聖父愍其如是示其歸路。歸路有徑紆。所乘有遲疾。牛羊等車逐紆曲而徐進。必經三大無數劫。神通寶輅淩虚空而速飛。一生之間必到所詣。人天二宮雖不免燒燬。比之三趣樂而不苦。故慈父且與人天乘濟彼極苦。二乘住處雖是小城。比彼生死已出火宅。故大覺假説羊鹿車暫息化城。菩薩權佛二宮。亦雖云未到究極金剛界。比前諸住處亦是大自在安樂無爲。故如來與大小二牛示其歸舍。如上二宮。但芟薙宅中之荒穢。猶未開地中之寶藏。空甞大海之鹹味。孰獲龍宮之摩尼。從淺至深從近迄遠。雖云轉妙轉樂。由是蜃樓幻化之行宮。未入三祕密五相成身四種曼荼究竟眞實金剛心殿。從彼人天迄顯一乘。並是應化佛對治心病之藥。他受尊運載狂子之乘。名宗則七宗並鑣而馳和漢。言車則三四雙轍而遊東西。各美己戟忘己楯。並發他疵蔽他善。是非紛紜勝負不定。吠聲之徒朋黨相扇。雷缶之響周比痏瘡。是則非設方之本懷。還乖醫王之雅意。譬如惡寫而求補愛藥而惡毒。誰知體病悉藥乖方並毒。嗚呼痛哉嗚呼痛哉。縱使耆婆更生神農再出。豈棄此取彼惡毒愛藥哉。鉤挽野葛應病妙藥。何況朮黄金丹誰無除病延算之績。苦哉末學。逃大虚於小室。偸鳴鐘乎掩耳。惡水愛火捨心愛色。若能明察密號名字。深開莊嚴祕藏。則地獄天堂佛性闡提煩惱菩提生死涅槃邊邪中正空有偏圓二乘一乘。皆是自心佛之名字。焉捨焉取。雖然知祕號者猶如麟角。迷自心者既似牛毛。是故大慈説此無量乘。令入一切智。若竪論則乘乘差別淺深。横觀則智智平等一味。惡平等者。未得爲得不同爲同。善差別者。分滿不二即離不謬。迷之者以藥夭命。達之者因藥得仙。迷悟在己無執而到。有疾菩薩迷方狂子。不可不愼。至如祕密曼荼羅金剛心殿。是則最極究竟心王如來大毘盧遮那自性法身住處。若有衆生生輪王種性。有大度勇鋭不樂前諸住宮。則許大日所乘一體速疾神通寶輅。具授灌頂職位令受用刹塵無盡莊嚴寶藏。淺深優劣具列如後。大毘盧遮那經。祕密主問佛言。世尊。云何如來應供正遍知得一切智智。彼得一切智智。爲無量衆生廣演分布乃至如是智慧。以何爲因。云何爲根。云何究竟。大日尊答。菩提心爲因。大悲爲根。方便爲究竟。祕密主。云何菩提謂如實知自心。又問。發趣菩提之時。心所住處相續次第幾種。佛具答之。故經初品名曰住心。今依此經顯眞言行者住心次第。顯密二教差別亦在此中。住心雖無量。且擧十綱攝之衆毛
　　一異生羝羊住心  二愚童持齋住心
　　三嬰童無畏住心  四唯蘊無我住心
　　五拔業因種住心  六他縁大乘住心
　　七覺心不生住心  八一道無爲住心
　　九極無自性住心  十祕密莊嚴住心
　　異生羝羊住心第一
　　異生羝羊心者。此則凡夫不知善惡之迷心。愚者不信因果之妄執。我我所執常懷胸臆。虚妄分別鎭蘊心意。逐陽焔而渇愛。拂華燭而燒身。既同羝羊之思草婬。還似孩童之愛水月。不曾觀我自性。何能知法實諦。違教違理從此而生。從冥入冥相續不斷。比循迴於車輪均無端於環玉。昏夜長遠金雞何響。雲霧靉靆日月誰搴。來途無始歸舍幾日。不覺火宅之八苦。寧信罪報之三途。遂乃嗜滋味乎水陸。耽華色乎乾坤。放鷹催犬斷填腹之禽命。走馬彎弓殺快舌之獸身。涸澤竭鱗族傾薮斃羽毛。合圍以爲樂多獲以爲功。不顧解網之仁豈行泣辜之悲。荒婬無度晝夜樂只。或抄掠他財物奸犯人妻妾。四種口過三種心非。誹謗人法播植闡提。無時不作無日不行。不忠不孝無義無慈。五常不能羅網。三乘不得牢籠。祖習邪師依憑邪教。不曾求出要一向營眼前。如是衆生名曰愚童羝羊。故大日世尊告祕密主言。祕密主。無始生死愚童凡夫。執著我名我有分別無量我分。若彼不觀我之自性我我所生。又云。祕密主。愚童凡夫類猶如羝羊
　　注。善無畏三藏釋云。從此已下十種住心。佛答心相續之義也。欲明淨心最初生起之由故。先説愚童凡夫違理之心。無始生死者。智度論云。世間若衆生若法皆無有始。經中佛言。無明覆愛所繋。往來生死始不可得。乃至菩薩。觀無始亦空而不墮有始見中。愚童者。具云愚童薩埵。謂六道凡夫。不知實諦因果。心行邪道修習苦因。戀著三界堅執不捨。故以爲名。凡夫者。正譯應云異生。謂由無明故隨業受報不得自在。墮於種種趣中。色心像類各各差別。故曰異生也。其所計我。但有語言而無實事。故云執著我名。言我有者即是我所。如是我我所執。如十六知見等隨事差別無量不同。故名爲分。次釋虚妄分別所由。故云若彼不觀我之自性則我我所生。若彼觀察諸蘊皆悉從衆縁生。是中何者是我。我住何所。爲即蘊異蘊相在耶。若能如是諦求當得正眼。然彼不自觀察。但展轉相承。自久遠已來祖習此見。謂我在身中能有所作。及長養成就諸根。唯此是究竟道餘皆妄語。以是故名爲愚童也。羝羊是畜生中性最下劣。但念水草及婬欲事餘無所知。故天竺語法以喩不知善惡因果愚童凡夫類。此是羝羊。凡夫所動身口意業皆是惡業。身惡業有三。謂殺盜婬。口惡業有四。謂妄語麁惡離間無義是也。意惡業有三。謂貪瞋癡是也。如是十種惡業。一一皆招三惡道果。且就初殺生業説之。由貪衆生皮宍角等故斷有情命。令彼受苦痛故感地獄苦。由味著其血宍故感餓鬼果。一切衆生皆是我四恩。由無明愚癡故。愛彼血肉斷其命根。坐此愚癡罪故感畜生果。若生人中時亦感二種果。斷他命根故短命。生他苦痛故多病。如殺生業招三惡趣果者。餘業果報亦復如是。具如華嚴經説。十惡爲本有無量惡業。乘此惡業感無量惡報。惡果雖無量不出三趣。所謂地獄餓鬼傍生也。人及阿修羅二趣。非是純惡雜業所感。如是五趣皆依器界而住。此器界有五輪山海等差別。依正二報具説如後初明五輪山海。次顯四大洲等。後擧五趣。所依器界總頌
　　器界從何起  風輪初遍空
　　水金相續出  地火在其中
　　八海深八萬  九山竦穹隆
　　四洲與八嶋  人鬼畜地宮
　　五輪頌
　　大虚無邊際  風量等三千
　　水輪厚八億  金地廣同前
　　火大在何處  遍滿四輪邊
　　五輪因何出  衆生業使然
　　注曰。依起世經倶舍瑜伽等論。空輪者最下虚空。不可言其邊際限量。而風輪等依止而住。風輪者。依止虚空有風輪生量廣無數。厚十六億踰繕那（梵云踰繕那。此十六里。云由旬由延。皆訛略也。）其體堅密依虚空。水輪者。大雲澍雨滴如車軸。厚八億踰繕那。徑十二億三千四百五十踰繕那。周圍三倍。依風輪住。金輪者。有情業力感別風起。搏撃此水上結成金。厚三億二萬踰繕那。廣等水輪。周圍三倍。依水輪住
　　九山八海頌曰
　　妙高十六萬  雙軸繞其邊
　　實樹將善見  金色入青天
　　馬耳與象鼻  魚山在鐵前
　　六海廣八萬  第七一千餘
　　鹹水剩三億  内七出扶蕖
　　注。九山八海者。於金輪上有九大山。山間八海。妙高山王處中而住。餘八周匝繞妙高山。於八山中前七名内。第七山外有大洲等。此外復有鐵輪圍山圍一世界。妙高山王入水出水並各八萬踰繕那量。四寶合成。如次四面北東南西。金銀吠瑠璃頗胝迦寶。隨寶威徳色顯於空。故瞻部洲空似吠瑠璃色。如是山海從何而生。是諸有情業增上力。復大雲起雨金輪上滴如車軸。積水奔涛即爲山等（起世經云。此山及七金山上。皆有寶樹莊嚴）第一山者。梵云犍馱羅山。此云持雙山。頂有雙跡故。等名七金山者皆純金所成。入水量等並皆八萬踰繕那。多諸寶樹。此山出水及山頂厚量皆四萬踰繕那（自下山體及入水量准知）持雙山内海深廣。並皆八萬踰繕那。八功徳水盈滿其中。有呴勿頭華鉢頭摩華優鉢羅華芬荼利華。遍覆水上（八功徳水者。一甘二冷三耎四輕五清淨六不臭七飮時不損喉八飮已不傷腹。自下七大海深量同前。大海中八功徳水四色蓮華准知）第二山者。梵云伊沙馱羅山。此云持軸。峯如車軸。出水二萬踰繕那。厚量亦然。持軸山内海廣四萬踰繕那。八功徳水四色蓮華如前。第三山者。梵云竭地洛迦山。此寶樹名。似此方檐木。山上多此寶樹。從樹爲名。出水一萬踰繕那。厚量亦然。此山内海廣二萬踰繕那。八功徳水四色蓮華如前。第四山者。梵云蘇達梨舍那。此云善見。見者稱善故。出水五千踰繕那。厚量亦然。善見山内海廣一萬踰繕那。八功徳水四色蓮華如前。第五山者。梵云頞濕縛羯拏。此云馬耳。山形似馬耳故。出水二千五百踰繕那。厚量亦然。馬耳山内海廣五千踰繕那。八功徳水四色蓮華如前。第六山者。梵云毘那恒迦山。此云象鼻。山形似象鼻故。出水一千二百五十踰繕那。厚量亦然。象鼻山内海廣二千五百踰繕那。八功徳水四色蓮華如前。第七山者。梵云尼民達羅山。此是魚名。山形似魚觜故也。出水六百二十五踰繕那。厚量亦然。此山内海廣一千二百五十踰繕那。八功徳水四色蓮華如前。第八山者。梵云斫迦羅山。此云鐵圍。純鐵所成。入水如上。出水三百一十二半踰繕那。厚量亦然。鐵圍内海廣三億二萬二千踰繕那其水鹹苦。於中大洲有四。中洲有八。小洲無數。人傍生餓鬼捺落迦等雜居其中。隨其業力所住各異
　　四洲形數等頌
　　瞻勝高洲量二千  牛貨一洲餘五百
　　車相半月地形勢  畟方圓滿西北國
　　一二五千壽與年  六一二五丈尺量
　　三品五戒及無我  因縁相感現其像
　　注。瞻部洲者從樹爲名。舊云閻浮提訛也。起世經云。閻浮樹下有閻浮那檀金聚。高二十由旬。南瞻部洲北廣南狹。三邊量等各二千由繕那。南邊唯廣三踰繕那半。人面亦然。智論云。持下品五戒則生其中。身長三肘半。凡肘量長一尺八寸即六尺三寸。或長四肘即七尺二寸。自下肘量並准此。壽命百歳。唯此洲中有金剛座。上窮地際下踞金輪。一切菩薩皆登成覺。釋迦牟尼佛。示生迦毘羅衞國説三乘法。示滅拘尸那國雙樹涅槃。記法住云。正法千年像法一千五百年末法一萬年。中印土北有九黑山。北有雪山。雪山之北有香醉山。雪北香南有無熱惱池。縱廣五十踰繕那。池東銀牛口出殑伽河。池南金象口出信度河。池西瑠璃馬口出縛蒭河。池北頗胝師子口出徙多河。流入四海。其香山中無量緊那羅住。復有二窟乾闥婆王住。於此窟北有娑羅樹王。名爲善住。有八千樹周匝圍繞。中有象王亦名善住。與八千象而爲眷屬。瑜伽論云。與五百牝象而爲眷屬。毎月十五日往帝釋前侍衞行立。若閻浮提有輪王出最少一象而爲象寶。皆由餘福有是威神。二中洲者。正理論云。瞻部洲邊二中洲者。一名遮末羅。此云猫牛。多羅刹婆居。二名筏羅遮末羅。此云勝猫牛。亦有人住身形卑陋仁王經云。南閻浮提大國十六。中國五百。小國十千（然四大洲同一日月。晝夜增減並有短長。准起世經。四時有異。南洲增勝。東西少別。北洲無異。不寒不熱節候調和也）東毘提河洲者。此云勝身。舊云弗婆提訛也。起世經云。東弗婆提有一大樹。名迦曇婆。其本縱廣有七由旬。入地二十一由旬高百由旬。枝葉垂覆五十由旬。倶舍論云。三邊各有二千踰繕那。東邊三百五十踰繕那。地形如半月人面亦然。持中品五戒則生其中。身長八肘。計一丈四尺四寸。壽命二百五十歳。釋迦如來諸聖弟子。至彼洲中説法化利。有修行者亦得果證。二中洲者。一名提訶此云勝。二名毘提訶此云勝身。皆有人住身形卑陋。西瞿陀尼洲者。起世經云。此云牛施。有一大樹名鎭頭迦。其本縱廣有七由旬。入地二十一由旬高百由旬。枝葉垂覆五十由旬。下有石牛高一由旬。故立名也。倶舍云。西牛貨洲周圓無缺。人面亦然。徑二千五百踰繕那。周圍三倍。持上品五戒則生其中。身長十六肘。計二丈八尺八寸。壽命五百歳。釋迦如來諸聖弟子。至彼洲中説法化利。有修行者亦得果證。二中洲者。一云舍搋此云諂。二云嗢怛羅縵怛里拏此云上儀。皆有人住身形卑陋。北倶盧洲者。起世經云。欝怛羅究溜此云高上。地形畟方。四面各有二千踰繕那。人面亦方。持上品五戒十善修無我觀則生其中。身長三十二肘。計長五丈七尺六寸。定壽千歳。起世經云。有香樹衣樹取香取衣枝自垂下。衣食共用人無親疎。男女愛染共至樹下。若是所親樹枝如本。若非親者樹爲低枝。即爲彼人出百千敷具。隨意所爲歡娯受樂。大小便利地自開合。彼若命終必生欲天。輿屍道中無悲哭者。鳥名高逝從山飛來。銜死人髮遠置洲渚。於餘三洲最上高勝名欝單越。二中洲者。一炬柆婆此云勝邊。二憍柆婆此云有勝邊。皆有人住身形卑陋。如上洲等皆是人及鬼畜等所住處。如是一須彌一日月一四洲等爲一數至一千。是爲小千世界。又以小千爲一數至千。是爲中千。又以中千爲一數至千。是爲三千大千世界。是則盧舍那所居千葉蓮華一葉也。一葉中有百億須彌百億日月百億四天下。如是千葉中各各有三千大千世界。是千箇三千大千世界中四洲等。皆是人趣等住處。如是十方有無量世界海。恐繁不述具説如別。此大洲中。增劫時出四種輪王。減劫時佛出現
　　次明五趣。五趣者通於三界。順正理云。那落迦等下四趣全。及天一分謂六欲天。器及有情總名欲界。如是欲界總有二十處。地獄洲異分爲二十。八大地獄名地獄異。及四大洲。如是十二并六欲天傍生餓鬼。處成二十。若有情界。從自在天至無間獄。若器世界。乃至風輪是欲界攝。於三界中説有五趣。唯於欲界有四趣全。三界各有天趣一分。云何爲五體名是何。謂前所説地獄傍生鬼及人天是爲五趣。善染無記有情無情及中有等皆是界性。趣體唯攝無覆無記。唯是有情而非中有。辨五名者。那落名人迦名爲惡。人多造惡蹎墜其中。由是故名那落迦趣。言傍生者舊云畜生。彼趣多分身横住故。又類多故多愚癡故。名曰傍生。言餓鬼者。謂餘生中憙盜他物習慳貪等。又多怯劣。其形痩悴身心輕躁。故名餓鬼。人者。多思慮故。天者。光明威徳皆熾盛故。下上界趣染善趣因。染中差別由十惡業。故正法念云。上者地獄。中者餓鬼。下者畜生。依此等文建立次第
　　一明地獄趣。寒熱二八大地獄頌
　　地獄在何處  孰觀自心中
　　二八大人惡  炎寒無信通
　　烹爛似魚鳥  炮炙何年窮
　　刀劍如雨滴  割臠幾許終
　　人間三業過  冥路多苦聚
　　莫放身口業  動招寒熱躬
　　注。地獄者。順正理論云。此瞻部洲下過二萬踰繕那。有阿鼻旨。深廣同前謂各二萬故。彼底去此四萬踰繕那。餘七地獄在無間上。其七者何。一極熱。二炎熱。三大叫。四號叫。五衆合。六黑繩。七等活。八捺落迦增各十六。謂四門外各有四增。以非皆異名但標其定數。寒捺落迦亦有八種。一頞部陀。二尼頼部陀。三頞哳吒。四曤曤婆。五虎虎婆。六嗢鉢羅。七鉢特摩。八摩訶鉢特摩。此中有情嚴寒所逼。隨身聲瘡變立差別相名。謂二三三如其次第。此寒地獄。在繞四洲輪圍山外極冥闇所。多由謗賢聖招如是苦果。有説。此皆在熱地獄傍。餘孤地獄或多二一各別業招。或近江河山間曠野。或在地下空中餘處。無間大熱及炎熱三。於中皆無獄卒防守。大叫號叫及衆合三少有獄卒。琰魔王使時時往來。巡檢彼故。其餘皆爲獄卒防守。有情無情異類獄卒防守。治罰罪有情故。一切地獄身形皆竪。初同聖語後漸乖訛。正法念經。十六別處各有異名。若造輕業即生別處。具造重業生根本中。此但略明八大地獄。八熱地獄因果嗢陀南
　　等活殺善人  黑繩加盜業
　　衆合身三業  號殺盜見酒
　　大叫五種業  炎熱由六種
　　極熱由七惡  無間五逆罪
　　壽命與身量  具説如經論
　　注。等活者。正法念經云。若殺善人若受戒人若善行人。樂行多作普遍究竟。斷命根已心不生悔墮等活地獄。以四王天五百年爲彼一晝夜。乘此晝夜爲月爲年壽五百歳（取此晝夜。三十晝夜爲月。十二月爲年。壽五百歳。自下餘獄並是正法念經。所乘晝夜准此）黑繩者。若人殺生偸盜善人財物。若受戒人若行善人樂行多作。盜離本處心不生悔墮黑繩地獄。以三十三天壽一千年爲彼一晝夜。乘此晝夜爲月爲年壽一千歳。衆合者。若人殺生偸盜邪行。樂行多作普遍究竟。若人邪行尊者之妻墮衆合地獄。以夜摩天二千年爲彼一晝夜。乘此晝夜爲月爲年壽二千歳。號叫者。若人殺盜邪見飮酒樂行多作。若以酒與衆僧若持戒人若禪定者。心則濁亂墮號叫地獄。以都史多天四千年爲彼一晝夜。乘此晝夜爲月爲年壽四千歳。大叫者。若殺盜邪行飮酒妄語樂行多作。若王王等謂爲正直。二人諍對口不正説。失財斷命墮大叫地獄。以化樂天八千年爲彼一晝夜。乘此晝夜爲月爲年壽八千歳。炎熱者。若人堅重殺盜邪行飮酒妄語。復有邪見樂行多作。向他人説無施無捨善惡果報墮炎熱地獄。以他化天壽萬六千年爲彼一晝夜。乘此晝夜爲月爲年壽命一萬六千歳。極熱者。若有殺盜邪行飮酒妄語邪見。復於持戒淨行童子。善比丘尼未曾犯戒。令其退壞言無罪福墮大熱地獄。壽命半中劫。無間者。若人重心。殺母殺父出佛身血。破和合僧殺阿羅漢。墮阿鼻地獄。若造一逆乃至五逆。長百由旬乃至五百由旬。受苦一倍乃至五倍。壽一中劫
　　二明餓鬼趣。餓鬼趣頌
　　慳心不散財  定感餓身來
　　涕唾無自在  臨河炎火開
　　前年可摘色  骨立面如灰
　　今日寒枯樹  葉飛見者哀
　　親親絶知問  獨泣長夜臺
　　分少割甘者  居然脱此災
　　注。諸鬼住處者。起世經云。當閻浮洲南鐵圍山外。有閻魔王宮殿住處。縱廣正等六千由旬。七寶所成。園苑行樹華果美妙衆鳥和鳴。不善果故。晝夜六時有赤融銅。諸宮殿等盡變爲鐵鉗。張王口寫銅口中次第燋燃從下而出。部領諸鬼治罪人等。正理論云。諸鬼本住琰魔王國。從此展轉散趣餘方。此贍部洲南邊直下。深過五百由旬那量。有琰魔（此云靜息）王都。縱廣量亦爾。鬼有三種。謂無少多財。三各分三故成九類。大勢鬼者。謂諸藥叉及羅刹娑恭畔荼等。所受富樂與諸天同。或依樹林或依靈廟。或居山谷或處空宮。諸鬼多分形竪而行。於劫初時皆同聖語。後隨處別種種乘訛。鬼以人間一月爲一日。乘此月歳壽五百年。正法念經云餓鬼世界住閻浮提下五百由旬。長三萬六千由旬。有三十六種。一切餓鬼皆爲慳嫉因縁所生。以種種心造種種業。爲飢渇火焚燒其身。人中十年爲一晝夜壽五百歳。此下不同略明八類（然前二經瑜伽正理有多差別。此下唯依正法念經）餓鬼嗢陀南曰
　　三十六種餓鬼等  皆由慳嫉因業生
　　人間一月爲一日  乘此月歳五百年
　　針口慳嫉雇殺人  食吐夫婦惑妬食
　　糞鬼慳惜施穢食  無食枉人囚斷食
　　水鬼灰酒不行施  熾然奪財奉王臣
　　欲色婬法不淨施  魔身邪法謂眞諦
　　注。針口鬼者。若人慳嫉。以財雇人令行殺戮。若夫令妻施沙門等。其婦慳惜實有言無。墮針口餓鬼中。壽命如前。食吐鬼者。若有婦人。誑有其夫自噉美食。或有丈夫妻無異心。便起妬意獨食美味。墮食吐餓鬼中。壽命如前。食糞鬼者。若人慳惜。以不淨食施沙門等。彼不知已而便食之。墮食糞餓鬼中。壽命如前。無食鬼者。若人慳嫉。自恃強力枉誣良善。繋之囹圄禁人糧食。令其致死不生悔恨。墮無食餓鬼中。壽命如前。食水鬼者。若人沽酒。加水灰汁以惑愚人。不行布施不修福徳。不持禁戒作已不悔。墮食水餓鬼中。壽命如前。熾然鬼者。若人貪嫉。枉奪人財破人城郭。殺害人民抄掠得財。奉王大臣轉增凶暴。墮熾然餓鬼中。壽命如前。欲色鬼者。若男若女行婬女法。因此得財施非福田。不淨心施。墮欲色餓鬼中。世人説云如意夜叉。壽命如前。魔身鬼者。若行邪道説邪見法。謂是眞諦不信正法。墮魔羅身餓鬼中。若諸比丘行時食時。爲作妨礙惡聲惡夢。壽命如前
　　三明畜生趣。傍生趣頌
　　畜生何處出  本是愚癡人
　　不辨黑與白  任情亦任身
　　無信賢聖誡  寧知後世辛
　　悠悠彼狂子  此是傍生因
　　強弱互爲食  枉寃向誰陳
　　式微彼已者  莫放羝羊神
　　注。順正理論云。傍生所止謂水陸空。生類顯形無邊差別。其身行相少竪多傍。如水羅刹娑及緊捺落等。雖傍生攝而形竪行。本住海中後流五趣。初同聖語後漸乖訛。正法念經云。觀諸畜生。種類差別有三十四億。隨心自在生於五道。於五道中畜生種類其數最多。種種相貌種種色類行食不同。群飛各異。憎愛違順伴行雙隻同生共遊。然正法念及起世經正理瑜伽有多建立。憎愛恐怖四生四食行水陸空。因果寔繁難爲備擧。又難陀等雖是傍生。然其威徳勝諸天衆。阿素洛者與諸天衆。違諍交通多諂曲故。或天鬼畜三趣中收。然正法念。修羅有二鬼及畜生。准論及經此分三種。雜類傍生龍修羅等。於初雜類。依正法念經略明七類。傍生嗢陀南
　　傍生一趣類極多  水陸空生形無邊
　　怨對邪法邪論議  蚖蛇烏鴟互殺害
　　相隨愛心施結契  必生鴛鴦鴿鳥等
　　怖畏強賊破聚落  後生獐鹿多怖中
　　化生養蠶及殺蟲  外道火祀生化生
　　濕殺諸水蟲龜等  邪見殺蟲祭天等
　　三毒未斷得世通  起瞋破國生卵生
　　染心和合牛馬等  邪見非禮生胎畜
　　如是等類壽無定  多分傍行故名之
　　注。怨對者。若人邪見。習學邪法互相諍論。後生怨對畜生中還相殺害。所謂蚖蛇黄鼬馬。及水牛烏角鴟等。此類極多壽量無定。相隨者。若人爲生死故。行布施時尋共發願。於當來世常爲夫妻。後生命命鴛鴦鴿鳥多樂愛欲。此類極多壽量無定。怖畏者。若人喜作強賊。撃鼓吹貝破壞聚落。作大音聲如諸恐怖。生獐鹿中心常恐怖。此類極多壽量無定。化生者。若人養蠶殺繭蒸煮水漬。生無量火髻蟲。有諸外道。取以火燒祀天求福。生化生畜生中。種種異類。此等極多壽量無定。濕生者。若人邪見。殺害龜蟞魚蟹蚌蛤池中細蟲酢中細蟲。或邪見事天殺蟲祭祀。生濕生畜生中。此類極多壽量無定。卵生因者。若人未斷貪欲瞋癡。修學禪定得世俗通。有因縁故起瞋恚心破壞國土。生卵生飛鳥鵰鷲等中。此類極多壽量無定。胎生者。若有衆生以愛欲心。和合牛馬令其交會。或令他人邪見非禮。生胎生畜生中。此類極多壽量不定
　　次明龍趣（亦是傍生趣攝）
　　瞋火感龍趣  嚴顏不可遇
　　熱沙身上雨  唼蟲鱗下聚
　　皮膚幾銷脱  毒氣數爲霧
　　修羅挽索來  金鳥搏翅附
　　閻浮行不善  非法作禍屡
　　人道若無惡  善龍泉下注
　　割身猶可忍  何況罵聲句
　　可畏一瞋報  長時不免懼
　　注。起世經云。龍及金翅鳥各有四生。謂卵胎濕化。大海水下有娑伽羅龍王宮。縱廣八萬由旬七寶所成。園苑泉池衆鳥和鳴。佉低羅山（此云持雙）内海。有難陀憂波難陀二大龍宮。大海之北。爲諸龍王及金翅鳥生一大樹。名曰居吒奢摩離（此云鹿聚）其樹根本周七由旬。入地二十一由旬。高百由旬。遍覆五十由旬。其樹東面有卵生龍及卵生金翅鳥宮。南面有胎生龍及胎生金翅鳥宮。西面有濕生龍及濕生金翅鳥宮。北面有化生龍及化生金翅鳥宮。此等諸宮。並皆縱廣六百由旬衆寶莊嚴。正法念經云。若多瞋癡生大海中深萬由旬龍所住城。名曰戲樂。縱廣正等三千由旬。龍王滿中。一者法行。二者非法行。一護世界二壞世間。法行龍王住處宮殿不雨熱沙。謂於前世受外道戒。行於布施而不清淨。以瞋恚心願生龍中。憶念福徳隨順法行無熱沙苦。然其頂上有龍蛇頭。其名曰七頭龍王象面龍王和修吉龍王徳叉迦龍王跋難陀龍王等。以善心故依時行雨。令諸世間五穀成就豐樂安隱。不降災雹信佛法僧。於四天下降澍甘雨。非法龍王所住之處。常雨熱沙焚燒宮殿及其眷屬。磨滅復生。其名曰惱亂龍王奮迅龍王黑色龍王多聲龍王。若諸衆生不行善法。不孝父母不敬沙門。如是惡龍增長勢力。於四天下起惡雲雨。五穀不成能壞世間。若閻浮提人隨順法行。五十七億龍注於衆流。此依彼經略明二類。非法行龍王者。若人以瞋恚心。焚燒僧房聚落城邑。生大海中受毒龍身。迭共瞋惱吐毒相害。命極長者壽一中劫。法行龍王者。若人受外道戒。行不淨施持以揣食與惡戒者及諸賊人故生龍中。憶往福徳隨順法行。命極長者壽一中劫
　　四明阿修羅。阿修羅頌
　　諂曲憍心作布施  命終必至修羅道
　　心貪甘露寇天帝  天帝誦經入蓮早
　　日輪射眼放四光  見月時遊憂陀嶋
　　不忍四王如雨劍  昇天還墜幾憂惱
　　其身麁大踞山坐  心性不直愛顛倒
　　壽命八千不願出  冥冥長夜徒生老
　　注。起世經云。須彌山東過千由旬。大海之下有鞞摩質多羅阿修羅王國土。縱廣正等八萬由旬。有一大樹名蘇質怛羅波吒羅。其本周圍滿七由旬。入地二十一由旬高百由旬。枝葉蔭覆五十由旬。其宮皆是七寶合成。園苑行樹衆鳥和鳴。其次復有一切諸小修羅等宮。正法念云。天之怨敵名阿修羅。略有二種。一鬼道所攝。二畜生所攝。鬼道攝者。魔身餓鬼有神通力。畜生攝者。住大海中羅睺阿修羅王。於欲界中化身大小隨意能作。時阿修羅思觀天女。雜色珠玉以爲甲胄。光明晃昱身如須彌。珍寶光明青黄赤黑。心大憍慢謂與天等。若閻浮提。不行正法不孝父母。不敬沙門不依法行。諸天勢力悉爲減少。若閻浮提修行正法。孝養父母恭敬沙門。一切諸天勢力增長時四天王即當修羅所住。空中雨諸刀劍。若天不出修羅欲昇。日出千光映障其目不見天宮。即擧右手以障日輪。手出四光青黄赤黑。閻浮提中邪見論師。不識業果妄言豐儉。又阿修羅行於海上見月。常遊憂陀延山。欲往昇天以手障月出四種光。諸呪術師妄言豐儉。或復修羅奮威縱怒震吼如雷。諸國相師言天獸下。妄言豐儉五穀貴賤。或言王者災變吉凶。或言兵起潔齋求福。當知皆是閻浮提中行善不善能感於斯。依正法念略明四地。第一地者。若婆羅門第一聰慧。於四交道施諸病人。見一佛塔惡人火燒救如來塔。而由無信常愛鬪戰。生羅睺阿修羅中。人間五百年爲彼一晝夜壽五千歳（取此三十晝夜爲一月。十二月爲一年。壽五千歳。下皆准知）第二地者。若人作大施會。供養外道不行淨施。以種種食施於破戒雜行之人心無正思。如是施已生陀摩睺阿修羅中。人間六百年爲彼一晝夜壽六千歳。第三地者。若人因節會日種種博戲。因此得財行不淨施。以食施於破戒病人無心正思。如是施已生華鬘阿修羅中。人間七百年爲彼一晝夜壽七千歳。第四地者。若人邪見不識業果。見第一精進持戒人來。從其求乞乃施一食而作是言。汝下賤人有何福徳。生鉢呵婆阿修羅中。人間八百年爲彼一晝夜壽八千歳
　　五擧人趣。人趣中有二種行。謂十種善惡。惡墮三途善昇三天。十惡頌
　　三途因業是十惡  一業必爲五種因
　　數取云爲動作咎  誰知來世多苦辛
　　身三口四意根本  三毒蔓莚令人淪
　　知過必改齊賢聖  善男善女恕爲仁
　　注。地持論云。殺生之罪能令衆生墮三惡道。若生人中得二種果報。一者短命。二者多病。如是十惡一一皆備五種果報。一者殺生何故受地獄苦。以其殺生苦衆生故。所以身壞命終。地獄衆苦皆來切己。二者殺生何故出爲畜生。以殺生無有慈惻行乖人倫故。地獄罪畢受畜生身。三者殺生何故復爲餓鬼。以其殺生必縁慳心貪著滋味復爲餓鬼。四者殺生何故生人而得短壽。以其殺生殘害物命故得短壽。五者殺生何故兼得多病。以殺生違適衆患競集故得多病。當知殺生是大苦也。又雜寶藏經云。時有一鬼白目連言。我常兩肩有眼胸有口鼻常無有頭。何因縁故。目連答言。汝前世時恒作魁膾弟子。若殺人時汝常有歡喜心。以繩著髻挽之。以是因縁故受如此罪。此是惡行華報。地獄苦果方在後世也。復有一鬼白目連言。我身常如塊肉無有手脚眼耳鼻等。恒爲蟲鳥所食罪苦難堪。何因縁故爾。答言。汝前世時常與他藥墮他兒胎。是故受如此罪。此是華報。地獄苦果方在後身。又縁其殺生貪害滋多。以滋多故便無義讓而行劫盜。今身偸盜不與而取。死即當墮鐵窟地獄於遐劫中受諸苦惱。受苦既畢墮畜生中。身常負重驅蹙捶打無有餘息。所食之味唯以水草。處此之中無量生死。以本因縁。若遇微善。劣復人身恒爲僕隸。驅策走使不得自在償債未畢不得聞法。縁此受苦輪迴無窮。當知此苦皆縁偸盜。今身隱蔽光明。不以光明供養三寶。反取三寶光明以用自燃。死即當墮黑耳黑繩黑闇地獄於遐劫中受諸苦惱。受苦已畢隨蟣虱中不耐光明。在此之中無量生死。以本因縁若遇微善劣復人身。形容黶黑垢膩不淨。臭處穢惡人所厭遠雙眼盲瞎不覩天地。當知隱蔽光明亦縁偸盜故。故地持經云。劫盜之罪亦令衆生墮三惡道。若生人中得二種果報。一者貧窮。二者共財不得自在。劫盜何故墮於地獄。以其劫盜剥奪偸竊人財苦衆生故。身死即入寒氷地獄備受諸苦。劫盜何故出爲畜生。以其不行人道故。受畜生報身常負重以肉供人償其宿債。何故復墮餓鬼。縁以慳貪便行劫盜。是以畜生罪畢復爲餓鬼。何故爲人貧窮。縁其劫奪使物空乏所以貧窮。何故共財不得自在。縁其劫盜偸奪沒官若有財錢則爲五家所共不得自在。當知劫盜二大苦也。又雜寶藏經説。時有一鬼白目連言。大徳我腹極大如甕。咽喉手足甚細如針不得飮食。何因縁故受如此苦。目連答言。汝前世時作聚落主。自恃豪貴飮酒縱横輕欺餘人。奪其飮食飢困衆生。由是因縁受如此罪。此是華報。地獄苦果方在後也。復有一鬼白目連言。常有二熱鐵輪。在兩腋下轉身體燋爛。何因縁故爾。目連答言。汝前世時與衆僧作餅。盜取二番挾兩腋底。是故受如此罪。此是華報。後方受地獄苦果。又縁以盜故心不貞正恣情婬劮。今身婬劮現世凶危常自驚恐。或爲夫主邊人所知。臨時得殃刀杖加刑。手足分離乃至失命。死入地獄臥之鐵床或抱銅柱。獄鬼燃火以燒其身。地獄罪畢當受畜生。雞鴨鳬雀犬豕飛蛾。如是無量生死。於遐劫中受諸苦惱。受苦既畢。以本因縁若遇微善劣復人身。閨門婬亂妻妾不貞。若有寵愛爲人所奪。常懷恐怖多危少安。當知危苦皆縁邪婬生也。故地持論云。邪婬之罪亦令衆生墮三惡道。若生人中得二種果報。一者婦不貞潔。二者不得隨意眷屬。邪婬何故墮於地獄。以其邪婬干犯非分侵物爲苦。所以命終受地獄苦。何故邪婬出爲畜生。以其邪婬不順人理。所以出獄受畜生身。何故邪婬復爲餓鬼。以其婬劮皆同慳愛。慳愛罪故復爲餓鬼。何故邪婬婦不貞潔。縁犯他妻故所得婦常不貞正。何故邪婬不得隨意眷屬。以其邪婬奪人所寵故。其眷屬不得隨意。所以復爲人之所奪。當知邪婬三大苦也。如雜寶藏經説。昔有一鬼白目連言。我以物自蒙籠頭。亦常畏人來殺我。心常怖懼不可堪忍。何因縁故爾。答言。汝前世時。婬犯外色常畏人見。或畏其夫主捉縛打殺。或畏官法戮之都市常懷恐怖。恐怖相續故受如此罪。此是惡行華報。後方受地獄苦果。又縁其邪婬故發言皆妄。今身若妄苦惱衆生。死則當墮啼哭地獄於遐劫中受諸苦惱。受苦既畢墮餓鬼中。在此苦惱無量生死。以本因縁若遇微善劣復人身。多諸疾病尪羸虚弱頓乏楚痛。自嬰苦毒人不愛念。當知此苦皆縁妄語生也。故地持論云。妄語之罪亦令衆生墮三惡道。若生人中得二種果報。一者多被誹謗。二者爲人所誑。何故妄語墮於地獄。縁其妄語不實使人虚爾生苦是以身死受地獄苦。何故妄語出爲畜生。以其欺妄乖人誠信。所以出獄受畜生報。何故妄語復爲餓鬼。縁其妄語皆同慳欺。慳欺罪故復爲餓鬼。何故爲人多被誹謗。以其妄語不誠實故何故妄語爲人所誑。以其妄語欺誑人故。當知妄語四大苦也。又縁其妄語使致兩舌。今身言無慈愛。讒謗毀辱惡口雜亂。死即當墮拔舌烊銅犂耕地獄。於遐劫中受諸苦惱。受苦既畢墮畜生中噉食糞穢。如鵜鶘鳥無有舌根。在此之中無量生死。以本因縁若遇微善劣復人身。舌根不具口氣臭惡瘖啞謇澁。齒不齊白滋歴疎少。脱有善言人不信用。當知讒亂皆縁兩舌生也。故地持論云。兩舌之罪亦令衆生墮三惡道。若生人中得二種果報。一者得弊惡眷屬。二者得不和眷屬。何故兩舌墮於地獄。縁其兩舌離人親愛。別離苦故受地獄苦。何故兩舌出爲畜生。縁其兩舌鬪亂事同野干受畜生身。何故兩舌復爲餓鬼。以其兩舌亦縁慳疾。慳疾罪故復爲餓鬼。何故兩舌爲人得弊惡眷屬。縁以兩舌使人朋儔皆生惡故。何故兩舌得不和眷屬。縁以兩舌離人親好使不和合故。當知兩舌五大苦也。又縁其兩舌言輒麁惡。今身縁以惡口故鬪亂殘害。更相侵伐殺諸衆生。死即當墮刀兵地獄於遐劫中受諸苦惱。受苦既畢墮畜生中。拔脚賣膀輸𦚚喪髀。於遐劫中受諸苦惱。受苦既畢在此之中無量生死。以本因縁若遇微善。劣復人身四肢不具。閹刖剠劓形體殘毀。鬼神不衞人所輕棄。當知殘害衆生皆縁惡口生也。故地持論云。惡口之罪亦令衆生墮三惡道。若生人中得二種果報。一者常聞惡音。二者所可言説恒有諍訟。何故惡口墮於地獄。以所惡口皆欲害人人聞爲苦。所以命終受地獄苦。何故惡口出爲畜生。以其惡口罵人以爲畜生。所以出獄即爲畜生。何故惡口復爲餓鬼。縁其慳悋干觸惡詈。所以畜生苦畢復爲餓鬼。何故惡口爲人常聞惡音。以其發言麁鄙。所聞常惡口。何故惡口所可言説恒有諍訟。以其惡口違逆衆徳。有所説言常致諍訟。當知惡口六大苦也。又縁其惡口言輒浮綺都無義益。無義益故今身即生憍慢。死即當墮束縛地獄於遐劫中受諸苦惱。受苦既畢墮畜生中。唯念水草不識父母恩養。在此之中無量生死。以本因縁若遇微善。劣復人身生在邊地。不知忠孝仁義不見三寶。若在中國短陋傴僂人所陵蔑。當知憍慢皆縁無義調戲不節生也。故地持論云。無義語罪亦令衆生墮三惡道。若生人中得二種果報。一者所有言語人不信受。二者有所言説不能明了。何故無義語墮於地獄。語既非義事咸損彼。所以命終受地獄苦。何故無義語出爲畜生。縁語無義人倫理乖。所以出地獄受畜生身。何故無義語復爲餓鬼。語無義故慳惑所障。因慳惑故復爲餓鬼。何故無義語罪出生爲人有所言語人不信受。縁語無義非可承受。何故無義語有所言説不能明了。語既無義皆縁暗昧。暗昧報故不能明了。當知無義語七大苦也。又縁無義語故不能廉讓。使貪欲無厭。今身慳貪不布施。死即當墮沸屎地獄於遐劫中受諸苦惱。受苦既畢墮畜生餓鬼中。無有衣食資仰於人。所噉糞穢不與不得。在此之中無量生死。以本因縁若遇微善。劣復人身飢寒裸露困乏常無。人既不與求亦不得。縱有纖毫輒遇剥奪守苦無方亡身喪命。當知不布施皆縁貪欲生也。故地持論云。貪欲之罪亦令衆生墮三惡道。若生人中得二種果報。一者多欲。二者無有厭足。何故貪欲墮於地獄。縁其貪欲作動身口而苦於物。所以身死受地獄苦。何故貪欲出爲畜生。縁此貪欲動乖人倫。是故出獄即爲畜生。是故貪欲復爲餓鬼。縁此貪欲得必貪惜。貪惜罪故復爲餓鬼。何故貪欲而復多欲。縁此貪欲所欲彌多。何故貪欲無有厭足。縁此貪欲貪求無厭。當知貪欲八大苦也。又縁貪欲不適意故。則有憤怒而起瞋恚。今身若多瞋恚者。死即當墮泥犁地獄於歴劫中具受衆苦。受苦既畢墮畜生中。作毒蛇蚖蝮虎豹犲狼。在此之中無量生死。以本因縁若遇微善。劣復人身復多瞋恚。面貌醜惡人所憎惡。非唯不與親友寶亦眼不喜見。當知忿恚皆縁瞋惱生也。故地持論云。瞋恚之罪亦令衆生墮三惡道。若生人中得二種果報。一者常爲一切求其長短。二者常爲衆人之所惱害。何故瞋惱墮於地獄。縁此瞋惱恚害苦惱故受地獄苦。何故瞋惱出爲畜生。縁此瞋惱不能仁恕。所以出獄受畜生身。何故瞋惱復爲餓鬼。縁此瞋惱從慳心起。慳心罪故復爲餓鬼。何故瞋惱常爲一切求其長短。縁此瞋惱不能含容故。爲一切求其長短。何故瞋惱常爲衆人之所惱害。縁此瞋惱惱害於人人亦惱害。當知瞋惱九大苦也。又縁其瞋惱而懷邪僻不信正道。今身邪見遮人聽法誦經。自不飡採。死即當墮聾癡地獄於遐劫中受諸苦惱。受苦既畢墮畜生中。聞三寶四諦之聲不知是善。殺害鞭打之聲不知是惡。在此之中無量生死。以本因縁若遇微善。劣復人身生在人身。聾瞽不聞石壁不異。美言善響絶不覺知當知岨礙聽法皆縁邪見生也。故地持論云。邪見之罪亦令衆生墮三惡道。若生人中得二種果報。一者生邪見家。二者其心諂曲。何故邪見墮於地獄。縁以邪見唯向邪道及以神俗。謗佛法僧不崇三寶。既不崇信斷人正路致令遭苦。所以命終入阿鼻獄。何故邪見復爲畜生。縁以邪見不識正理。所以出獄受畜生報。何故邪見復爲餓鬼。縁此邪見慳心慳著戾僻不捨。不捨慳著復爲餓鬼。何故邪見生邪見家。縁此邪見僻習纒心。所以爲人生邪見家。何故邪見其心諂曲。縁此邪見不中正故。所以爲人心常諂曲。當知邪見十大苦也。如是一一微細衆惡罪業無量無邊。皆入地獄備受諸苦。非可算數而知但略言耳。若能反惡爲善。即是我師
　　次明羝羊外道。諸外道嗢陀南
　　時大相應二建者  自在流出計尊貴
　　自然内我執人量  遍嚴壽者數取趣
　　識藏知者及見者  能所二執内外知
　　怛梵人勝計常定  顯生二聲與非聲
　　如是三十大外道  各各迷眞如輪轉
　　注。大日經云復計有時者。謂計一切天地好醜皆以時爲因。如彼偈言。時來衆生熟。時至則催促。時能覺悟於人。是故時爲因。更有人言。雖一切人物非時所作。然時是不變因。是實有法細故不可見。以花實等果故可知有時。何以故見果知有因故。此時法不壞故常。亦以不觀時自性故。而生如是妄計也。經云地等變化者。謂地水火風虚空。各各有執爲眞實者。或言地爲萬物之因。以一切衆生萬物依地得生故。以不觀地之自性但從衆縁和合有故。而生是見以爲供養地者當得解脱。次有計水能生萬物。火風亦爾。或計萬物從空而生。謂空是眞解脱因。宜應供養承事。皆應廣説。經云瑜伽我者謂學定者。計此内心相應之理以爲眞我。常住不動眞性湛然。唯此是究竟道離於因果。不觀心自性故。如是見生以爲眞我。但住此理即名解脱。經云建立淨不建立無淨者。是中有二種計。前句謂有建立一切法者。依此修行謂之爲淨。次句謂此建立非究竟法。若無建立所謂無爲乃名眞我。亦離前句所修之淨。故云無淨也。猶不觀我之自性有如是見生。經云若自在天若流出及時者。謂一類外道計。自在天是常是自在者能生萬物。如十二門論中難云。若衆生是自在子者。唯應以樂遮苦不應與苦。亦應但供養自在則滅苦得樂。而實不爾。但自行苦樂因縁而自受報。非自在天作。又若自在作衆生者。誰復作此自在。若自在自作則不然。如物不自作。若更有作者則不名自在。計流出者。與建立大同。建立如從心出一切法。此中流出如從手功出一切法。譬陶師子埏埴無間生種種差別形相。次云時者。與前外道宗計少異。皆自在天種類也。經云尊貴者。此是那羅延天。外道計。此天湛然常住不動。而有輔相造成萬物。譬如人主無爲而治有司受命行之。以能造之主更無所尊貴者故名尊貴。又此宗計。尊貴者。遍一切地水火風空處。昔有論師。欲伏彼宗計故往詣天祠。於彼天像身上坐而飮食。西方以飮食之殘爲極不淨皆共忿怒。論師言。如所宗豈非遍一切處地水火風空界相。答言如是。論師言。彼即地水火風我亦如是。以之相入何所不可而忿怒耶。彼衆默然不能加報。亦猶不觀我之自性故生如是妄計。經云自然者。謂一類外道計。一切法皆自然而有。無造作之者。如蓮華生色鮮潔誰之所染。棘刺利端誰所削成。故知諸法皆自爾也。有師難云。今目覩世人造作舟船室宅之類。皆從衆縁而有。非自然成。云何自爾耶。若謂雖有而未明了故須人功發之。是亦不然。既須人功發之。即是從縁非自然有也。大唐所有老莊之教立天自然道。亦同此計。經云内我者。有計身中離心之外別有我性。能運動此身作諸事業。難者云。若如是者我則無常。何以故。若法是因及從因生皆無常故。若我無常則罪福果報皆悉斷滅。如是等種種論議。至挍量中廣明。經云人量者。謂計神我之量等於人身身小亦小身大亦大。智度云。有計神大小隨人身。死壞時神亦前出。即與此向。然彼宗以我爲常住自在之法。今既隨身大小已是無常。故知不然也。經云遍嚴者。謂計此神我能造諸法然世間尊勝遍嚴之事是我所爲。與自在天計小異。如中論破自在云。自在天何故不盡作樂人盡作苦人。而有苦者樂者。當知從愛憎生故不自在。今遍嚴者。既能造諸福樂而不能以樂遮苦。何名遍嚴自在耶。經云若壽者。謂有外道計。一切法乃至四大草木等皆有壽命也。如草木伐已續生當知有命。又彼夜則卷合。當知亦有情識以睡眠故。難者云。若見斬伐還生以爲有命。則人斷一支不復增長豈無命耶。如合昏木有眠則水流晝夜不息豈是常覺。皆由不觀我之自性故。生種種妄見也。經云補特伽羅。謂彼宗計有數取趣者。皆是一我但隨事異名耳。若有從今世趣於後世。是則識神爲常。識神若常云何有死生。死名此處滅生名彼處出。故不得言神常。若無常則無有我。如佛法中犢子道人及説一切有者。此兩部計有三世法。若定有過去未來現在。則同有數取趣者。失佛三種法印。西方諸菩薩。作種種量破彼宗計也。經云若識者。謂有一類執。此識遍一切處。乃至地水火風虚空界識皆遍滿其中。此亦不然。若識神遍常應獨能見聞覺知。而今要由根塵和合方有識生。則汝識神爲無所用。又若識神遍五道中。云何復有死生耶。故知不爾也。經云阿頼耶者。是執持含藏義亦是室義。此宗説有阿頼耶能持此身。有所造作含藏萬像。攝之則無所有。舒之則滿世界。不同佛法中第八識義也。然世尊密意説如來藏爲阿頼耶。若佛法中人不觀自心實相。分別執著亦同我見也。經云知者見者。謂有外道計。身中有知者能知苦樂等事。復有計能見者即是眞我。智度云。目覩色名爲見者。五識知名爲知者。皆是我計隨事異名也。難者云。汝言能見是我而彼能聞能觸知者爲是我不。若皆是者六根境界互不相知。一不可作六。六不可作一。若有非我者是亦同疑。故知根塵和合有所知見無別我也。經云能執所執。謂有外道言。身中離識心別有能執者。則是眞我。能運動身口作諸事業。或有説言。能執者但是識心。其所執境界乃名眞我。此我遍一切處。然内外身受心法性。皆從縁生無有自性。是中所執能執執尚不可得。何況我耶。亦猶不觀我之自性故作是説也。經云内知外知者。亦是知者別名。分爲二計。有計内知爲我。謂身中別有内證者即是眞我。或以外知爲我。謂能知外塵境界者即是眞我也。經云社怛梵者。云與知者外道宗計大同。但部黨別異故特出之耳。經云若摩奴闍者。智度翻爲人。即是人執也。具譯當言人生。此是自在天外道部類。計人即從人生故以爲名。唐三藏云意生非也。末那是意。今云末奴。聲轉義別誤耳。經云摩納婆者。是毘紐天外道部類。正翻應云勝我。言我於身心中最爲勝妙也。彼常於心中觀我可一寸許。智度亦云。有計神在心中微細如芥子。清淨名爲淨色。或如豆麥乃至一寸。初受身時最在前受。譬如像骨及其成身如像已莊。唐三藏翻爲儒童非也。儒童梵云摩拏婆此云納。義別誤耳。經云常定生者。彼外道計我是常住不可破壞。自然常生無有更生。故以爲名。經云聲者。即是聲論外道。若聲顯者計。聲體本有。待縁顯之體性常住。若聲生者計。聲本生待縁生之生已常住。彼中復自分異計。如餘處廣釋。非聲者。與前計有異。彼計聲是遍常。此宗悉撥爲無墮在無善惡法。亦無聲字處以此爲實也。楞伽經説百八部邪見。瑜伽論説十六計。智度説十六知見
　　祕密漫荼羅十住心論卷第一（終）


　　祕密曼荼羅十住心論卷第二
　　愚童持齋住心第二
　　愚童持齋心者。即是人趣善心之萌兆。凡夫歸源之濫觴。萬劫寂種遇春雷而甲坼。一念善幾沐時雨而吐牙。發歡喜乎節食。行檀施乎親疎。少欲之想始生。知足之心稍發。見高徳而尊重具伎樂而供養。知過必改見賢思齊。初信因果漸諾罪福。孝于親親竭忠國主。不及之善生探湯之惡休。内外三歸從此而發。人天十善因是修行。疱葉花果受用無畏殊勝決定。如是十地相續而生。羝羊冬樹乍披春苑之錦花。異生石田忽結秋畝之茂實。人天十地於此初開。三乘位次相續而發。故大日尊説。復次祕密主。愚童凡夫類猶如羝羊。或時有一法想生所謂持齋。彼思惟此少分。發起歡喜數數修習。祕密主。是初種子善業發生。復以此爲因。於六齋日施與父母男女親戚。是第二牙種。復以此施授與非親識者。是第三疱種。復以此施與器量高徳者。是第四葉種。復以此施歡喜授與伎樂人等。及獻尊宿。是第五敷花。復以此施發親愛心而供養之。是第六成果
　　釋云。世間從久遠來。展轉相承有善法之名。然以違理之心種種推求而不能得。後時欻然自有念生。我今節食持齋。即是善法。然猶未是佛法中八關戒也。彼由節食自誡故。覺縁務減少令我飮食易足不生馳求勞苦。爾時即生少分不著之心。其心歡喜而得安隱。由見此利益故數數有修習之。即是最初微識善惡故名種子心也。經云復以此爲因於六齋日施與父母男女親戚是第二牙種生者。此六齋日即是智度中上代五通仙人勸令此日斷食。既順善法又免鬼神災横。如彼廣説也。由見止息貪求内獲利樂故。欲修習此法令得增長故。於持齋之日捨己財物而與六親。自念我無守護之憂而令他人愛敬獲孝義之譽。以見此因果故轉生歡喜。歡喜故善心稍增。由如從種子生牙也。經云復以此授與非親識者是第三疱種。謂欲成此守齋善法。修習無貪惠捨之心。由數習故善心漸增長。復能施與非親識人。見此平等施心功徳利益。爾時善萌倍復增廣。猶如牙莖滋盛未生葉時。故名疱種也。經云復以此施與器量高徳者是第四葉種。謂以能習行惠捨。藉此爲因漸能甄擇所施之境。如是之人徳行高勝。我今宜應親近而供養之。即是慧性漸開遇善知識之由漸也。經云復以此施歡喜授與伎樂人等及獻尊宿者。謂慧性漸開復甄別所施之境。見其利他之益。以伎樂人能化大衆令其歡喜故賞樂其功。凡如此類衆多是以云等也。尊宿耆舊多所見聞。及學行高尚世所師範。以其多所遵利故推誠歡喜而施與之。亦令我施時心倍歡喜故。即是花種也。經云復以此施發親愛心而供養之是第六成果者。謂所習醇熟非直歡喜而已。復能以親愛心施與尊行之人。又由前施因縁得聞法利。知彼内懷勝徳。謂能出離欲等。狎習親附而供養之。望初種子即是成果心也
　　三歸五戒八禁頌
　　嬰兒母不在  犢子無所依
　　必死無疑慮  犲狼悉走歸
　　衆生不歸佛  魔鬼總來圍
　　剋己投三寶  諸天不敢違
　　五常持不犯  來葉美名飛
　　八禁能修習  人天作光暉
　　三途何必怖  諸佛毎加威
　　昇墜非他意  衰榮我是非
　　持齋之心必求三歸而修。五戒八戒十善從此相續而修行。初三歸者。佛因尸利而説三歸。因末伽而説五戒。爲伽王而説十善。爲提謂長者而説六齋。三歸勸令捨邪。五戒防其行惡。十善使其招貴。六齋令其得樂（云云）毘尼母云。三歸有五種一翻邪三歸。二五戒三歸。三八戒三歸。四十戒三歸。五具戒三歸。今且明第一翻邪三歸。問歸意云何。答以三寶爲所歸之境。欲令救護不使侵陵如人得罪於王投向他國彼王語云。汝求無畏莫出我境。莫違我教必相救護。衆生亦爾。繋屬於魔有生死過。歸向三寶不違佛教魔無繋屬。如何佛戒沾身人多得益。如飮甘露蠲療纒痾。故觀佛三昧經第六云。昔有童子受佛三歸。免被散脂鬼損等（云云）問所以受此翻邪三歸者何。答以其信邪來久躭著非境。今忽發善歸投佛法。創以三歸翻其邪倒。易心歸信佛爲弟子故名翻邪也。潅頂經云。時有異道鹿頭梵志。來到佛所稽首作禮白言。今欲捨置異學受三歸五戒佛言善哉善哉梵志。汝能捨置餘道歸命我者。其徳無量不可稱説。梵志言諾。終身奉行不敢毀壞。爾時佛爲授已。告梵悉言。汝一心受三歸已。我常爲汝及十方人。勅天帝釋所遣諸鬼神。以護男子如是等輩。有三十六部神王。此諸善神凡有萬億恒沙鬼以爲眷屬。陰相番代以護男子如是輩（云云）諸神名字具如經説之。經云。以受三歸龍免鳥難（云云）偈曰
　　捨昔邪心  受戒歸正
　　人天稽首  諸佛同慶
　　次明五戒。夫五戒同於外書有五常之教。謂仁義禮智信。愍傷不殺曰仁。防害不婬曰義。故心禁酒曰禮。清察不盜曰智。非法不言曰信。此爲五徳。不可造次而虧不可須臾而廢王者履之以治國。君子奉之以立身。用無暫替故曰五常。在天爲五緯在地爲五嶽。在處爲五方在人爲五藏。在物爲五行。持之爲五戒。故天地本起經云。劫初之時人食地肥。有一衆生頓取五日之食。因制盜戒。以食地肥而生貪欲。因制婬戒。以婬欲故共相欺奪。因制殺戒。以求欲故妄語諂曲。因制不妄語戒。以飮酒故昏亂行非。因制酒戒。討尋五戒之興其來久矣。萌於天地之始。形於萬物之先。論語云。殷因於夏禮。所損益可知也（馬融曰。所因謂三綱五常也）疏云。三綱謂夫婦父子君臣也。五常謂仁義禮智信也。就五行而謂。則木爲仁。火爲禮。金爲義。水爲信。土爲智。人禀此五氣而生。則備有仁義禮智信之性也。人有博愛之徳謂之仁。有嚴斷之徳爲義。有明辨尊卑敬讓之徳爲禮。有言不虚妄之徳爲信。有照了之徳爲智。此五者是人性恒。不可暫捨故謂五常尚書洪範云。五行一曰水。二曰火。三曰木。四曰金。五曰土（皆其生數）水曰潤下。火曰炎上。（言其自然之常性也）木曰曲直。金曰朋革（木可揉曲直。金可改更也）土爰稼穡（種曰稼。歛曰穡。土可以種。可以歛也）潤下作鹹（水鹵所生）炎上作苦（焦氣之味）曲直作酸（木實之性）朋革作辛（金氣之味）稼穡作甘（甘味生於百穀。五行以下箕子所陳也）正義曰。自此以下箕子所陳第一言其名次。第二言其體性。第三言其氣味。言五者性異而味別。各爲人之用。書傳云。水火者百姓之所飮食也。金木者百姓之所興作也。土者萬物之所資生。是爲人用也。五行即五材也。襄二十七年左傳曰。天生五材民並用之。言五者各有材幹也。謂之行者。若在天則五氣流行。若在地世所行用也。昭元年左傳云。天有六氣（謂陰陽風雨晦明也）降生五味（謂金味辛木味酸水味鹹火味苦土味甘。皆由陰陽風雨而生也）發爲五色（辛色白。酸色青。鹹色黑。苦色赤。甘色黄。發見也）徴爲五聲（白聲商。青聲角。黑聲羽。赤聲徴。黄聲宮也。徴驗也）多論云。欲受五戒。先受三歸竟。爾時得五戒。智度論云。戒有五種。始從不殺乃至不飮酒。若受一戒是名一分。若受二三戒是名小分。若受四戒是名多分。五戒是名滿分。於此分中欲受何分。當隨意受之凡受五戒時。或晝或夜受等亦獲小善。故十誦律云。縁有女人夜多行婬樂受晝戒。當來晝受快樂夜間受苦。以因果相感故。或有獵師晝貪殺生便受夜戒。來報夜多樂樂晝日受苦。以分限心受晝夜戒。果報苦樂有此不同。故曰亦小善。薩婆多論云。問五戒中幾是實戒。答前四是實後一是遮。所以同結者。以放逸根本能犯四戒。如迦葉佛時有優婆塞。由飮酒故婬他妻盜他雞殺。他人來問時。答言不作便犯妄語。亦能造四逆（云云）若持五戒者。便有二十五善神。恒衞護人身在人左右。於宮宅門戶上使萬事吉祥。諸神名字廣如潅頂經説偈曰
　　五戒資身  人天受趣
　　所往遊行  鬼神避去
　　次明八戒成實論云。得五戒名爲優婆塞。此云近事。得八戒名爲優婆婆娑。此云近住。戒消災經云。五戒法有就俗人及鬼邊受之。不離自妻縁身穢觸故。八戒乃是淨行之法。要須就五衆邊受也。持八戒人生淨行故。齋法經云。譬如天下十六大國人滿中衆寶不可稱説。不如一日受佛齋法比其福也。善生經云。受八戒者除五逆罪。餘一切惡皆消滅（云云）帝釋説偈云
　　六齋神足月  奉持於八戒
　　此人獲福徳  則爲與我等
　　偈曰
　　八戒受之  善神擁護
　　當成聖道  由持堅固
　　次明修十善十善嗢陀南
　　離殺怨恨生利慈  端正長命諸天護
　　不盜知足施衆生  資財不壞生天上
　　遠離邪婬無染心  自妻知足況他女
　　所有妻妾不侵奪  是圓寂器出生死
　　不妄語者常實言  一切皆信供如王
　　離兩舌語無離間  親疎堅固無怨破
　　離諸惡口柔軟語  得勝妙色人皆慰
　　思道義語離綺語  現身即得諸人敬
　　不貪他財心不願  現得珠寶後生天
　　離瞋生慈一切愛  輪王七寶由此得
　　離八邪見住正道  是菩薩人斷煩惱
　　如是十善上中下  粟散輪王三乘因
　　華嚴經云。十善業道。是人天因及有頂因。三乘賢聖亦皆修習。與此別者彼皆入劫。從劫至賢從賢至聖。此唯劫外或具不具。或散或定爲三有因。如彼經云。十善業者。菩薩性離殺生不懷怨恨。常生利益慈念之心。性不偸盜。於自資財常知止足。乃至草葉不與不取。性不邪婬自妻知足。他妻他女尚無染心。何況從事。性不妄語常作實語。乃至夢中亦不妄語。何況故犯。性不兩舌。於諸衆生無離間心。不將此語而向彼説。不將彼語而向此説。爲破他故。性不惡口。謂毒害語麁獷語鄙惡語怨結語。常作柔耎語悦意語入人心語人愛樂語。性不綺語常樂思審義語順道理語巧調伏語。性不貪欲。於他財物不生貪心。不願不求。性離瞋恚。於諸衆生常起慈心。常思順行仁慈祐益。性離邪見。住於正道正見正直無誑無諂。若能爾者是菩薩行。仁王經云。中下品善粟散王。修中下品人中爲王。生三界因准此應悉（自下十善是正法念經）不殺生者。正法念經云。謂離殺生攝取世間一切衆生。施與無畏諸根端正得長命業。羅刹諸天常隨擁護。乃至命終生天世間。不偸盜者。經云。不偸盜者出大貪網。若王王等一切皆信。所有財物不失不壞。諸福田中皆能捨施。乃至命終生天世間。不邪行者。經云。離邪婬人善人所讃。所有妻妾無能侵奪。設有衰損妻妾不嫌。攝諸善法是涅槃器。乃至命終生天世間。不妄語者。經云。離妄語世間人一切皆信。設無財物一切世人供養如王。隨彼所生常爲男子。乃至命終生天世間。不兩舌者。經云。離兩舌者知識親友兄弟妻子皆悉堅固。王及怨家惡兄弟等不能破壞。乃至命終生天世間。不惡口者。經云。離惡口者見勝妙色眞實人信。滑語耎語於一切人皆悉安慰。一切財物皆悉易得。乃至命終生天世間。不綺語者。經云。離綺語者即得現身世間敬重。善語正語世所尊重。小説耎語令人易解。乃至命終生天世間。不貪者。經云。離貪不善業者。於現在世一切財物及珠寶等。皆悉豐饒無人侵奪。乃至命終生天世間。不瞋者。經云。離瞋不善業者。豐財大富一切愛念。怖畏惡處無能得便。輪王七寶由此而得。乃至命終生天世間。不邪見者。經云。離邪見者修習正見。一切結使不饒益法皆悉斷滅。能於生死起厭離心。乃至命終生天世間
　　次明異生不正治國王
　　一異生不正治國王嗢陀南
　　減劫有情衆惡盛  富樂壽命已減小
　　非大人器無輪王  但出法非二種王
　　不信正法親惡人  不重經王及持人
　　甚深妙法不流布  諸天藥叉亦不聞
　　繋縛殺害及無辜  大臣輔相懷諂佞
　　好行非法無正治  王位不久諸天忿
　　護國諸天及藥叉  棄捨國界往他方
　　國土飢饉及疾疫  種種災變數數現
　　釋曰。不正理者。倶舍論云。於減劫時有情富樂壽量損減衆惡漸盛。非大人器無轉輪王。金光明經。王不正治總有二縁。一不信正法天龍捨去。二不行正法親近惡人。不正信者。經云。爾時四天王倶白佛言。若有人王於其國土。雖有此經未曾流布。心生捨離。不樂聽聞。亦不供養尊重讃嘆。見四部衆持經之者亦不尊重。遂令我等及餘眷屬無量諸天不得聞此甚深法要。無有威光及以勢力。我并眷屬及藥叉等悉皆捨去。其國當有種種災禍。喪失國位。一切人衆皆無善心。多有他方怨賊侵掠。國内人民受諸苦惱。無量百千災怪惡事。不行正法者。經云。唯有繋縛殺害瞋諍。互相纔誑抂及無辜。又偈云
　　若王作非法  親近於惡人
　　而不以正法  因斯受衰損
　　國中最大臣  及以諸輔相
　　其心懷諂佞  並悉行非法
　　由正法爲王  而不行其法
　　國人皆破壞  如象踏蓮池
　　五穀衆花菓  苗實皆不成
　　國土遭飢饉  由王捨正法
　　王位不久安  諸天皆忿恨
　　由彼懷忿故  其國當破亡
　　王不正理災變如後（並依金光明經）經云。唯有繋縛殺害瞋諍。互相纔誑抂及無辜。又云。彗星數出兩日並現。博蝕無恒。黑白二虹表不祥相。星流動地井内發聲。又云。暴雨惡風不依時節。常遭飢饉苗實不成。又云。國所重大臣狂横而身死。所愛象馬等。亦復皆散失。又云。處處有兵戈人多非法死。惡鬼來入國疾疫遍流行。又云。小力無勇勢所作不堪能。鬼魅遍流行隨處生羅刹。又云。不順諸天教及以父母言。此是非法人非仁非孝子
　　次明異生以正治國王正治國王嗢陀南
　　八萬四千瞻部王端心正念不放逸
　　莊嚴宮殿講經法恭敬供養人與法
　　修行正法遮惡業上下和睦如乳水
　　慈悲謙讓修十善諸天歡喜護國王
　　風雨順時五穀成災難不起國土樂
　　釋曰。金光明經云。此瞻部州八萬四千城邑聚落。八萬四千諸人王等。各於其國受諸快樂。皆得自在不相侵奪。咸生少欲利樂之心。其土人民自然受樂。准此經文。王正治者。要具三縁。一者不放逸親近有徳。二者正信聽受是經。三者犯王法正法治擯。故下經云。於未來世若有人王。爲欲擁護自身后妃王子内外城邑宮殿。王位尊高自在昌盛。於自國土令無怨敵及諸憂惱災厄事者。如是人王不應放逸令心散亂。又云。當生恭敬至誠慇重莊嚴宮室。種種嚴飾。於法師所起大師想。端心正念聽是經王。王自燒香供養是經。彼時香煙。於一念頃上昇虚空。即至我等諸天釋梵龍神等宮。變成香蓋金光照曜。佛告四王。此一念香能遍十方恒沙佛土。咸共稱讃世尊。是故我等當護是王除其衰患。又偈云
　　國人造惡業  王捨不禁制
　　斯非順正理  治擯當如法
　　若見惡不遮  非法便滋長
　　遂令王國内  姦詐日増多
　　又云。所有財寶豐足受用。不相侵奪不起惡念。咸生少欲利樂之心。又云。其土人民自然受樂。上下和睦猶如水乳。情相愛重歡喜遊戲。又云。慈悲謙讓增長善根。以是因縁此瞻部州。安隱豐樂人民熾盛。又云。寒暑調和時不乖序。日月星宿常度無虧。風雨隨時離諸災横。又云。資産財寶悉皆豐盈。心無慳鄙常行惠施。具十善業增長天衆。又云。和風常應節甘雨順時行。苗實皆善成人無飢饉者。又云。以善化衆生正法治於國。勸行於正法當令生我宮。又云。令彼一切人修行於十善。率土常豐樂國土得安寧。又王法正論經云。爾時世尊告優填王曰。大王今者應當了知王之過失王之功徳。王衰損門王可愛法。及能起發王可愛之法。云何王之過失。大王當知。王過失者略有十種。王若成就如是過失。雖有大府庫有大臣佐有大軍衆不可歸仰。何等爲十。一者種姓不高。二不得自在。三立性暴惡。四猛利憤發。五恩惠賒薄。六受邪佞言。七所作不順古先王制。八不顧善法。九不監是非勝之與劣。十一向縱蕩專行放逸。云何名王種性不高。謂有庶臣不類而生。非宿尊貴纂紹王位。是名種姓不高。云何名王不得自在。謂有帝王被諸大臣輔相官僚所制不隨所欲。所作常有諫約。於妙五欲亦不如意歡娯遊戲。如是名王不得自在。云何名王立性暴惡。謂有帝王見諸臣類或餘人等犯小愆過。即便對面發麁惡言。咆勃忿恚頻蹙貶黜。設不對面背彼向餘而作前黜罵等事。或不長時不捨如是對面暴惡背面暴惡。是名帝王立性暴惡。云何名王猛利憤發。謂有國王見諸群臣有小愆過有少違越。便削封禄奪去妻妾即以重法而刑罰之。如是名王猛利憤發。云何名王恩惠賒薄。謂有國王諸有群臣等親近侍衞。雖極清白善稱其心。而以微劣耎言慰喩其頒賜禄。酬賞勳庸不能圓滿不順常式或損秏已。或稽留已然後方與。如是名王恩惠賒薄。云何名王受邪佞言。若有帝王。見諸群臣實非忠政不閑憲式。潜謀輔佐佞心偏黨。不修善政妬嫉良賢。信用如是等人所進議。由此因縁王務財寶虚稱善政並皆衰損。如是名王受邪佞言。云何名王不順先王所制。謂有國王不能究察。不察簡擇諸群臣等。於種種務國法事中。不堪委任而任之。應賞賚者而刑罰之。應刑罰者而賞賚之。又此群臣處大朝會。餘論未終發言間絶。不敬不憚而興諫諍。不能依法而善奉行。不正能住先王教命。如是即名不順先王所制之法。云何名王不顧善法。謂有國王不信因果。不悟當來善不善業人天果報。隨情造作身語意業三種惡行。不能以時惠施修福持齋學戒受陀羅尼業潅頂法門。於四無量心不興廣濟。如是名王不顧善法。云何名王不鑒是非勝之與劣。謂有國王於諸大臣輔相官僚。用心顛倒不善了知忠信伎藝智慧差別。以不知故非忠信生忠信想。非伎藝有伎藝想。於惡慧所生善慧想。於善慧所生惡慧想。又諸群臣等年耆衰邁。曾於久時親近侍衞。知其無藝遂不敬愛。不賜爵禄不酬其賞。被他陵蔑捨而不問。如是名王不鑒是非勝之與劣。云何名王一向縱蕩專行放逸。謂有帝王於妙五欲。一向沈沒躭著嬉戲。不能時時誡愼。如是即名爲一向縱蕩專行放逸。若有國王。成就如是十種過失。雖有大府庫有大輔佐有大軍衆。不久國界自然災亂。而不可歸仰。當知此十過失初一。時王種性過失。餘九是王自性過失。云何名王之功徳。大王功徳者。略有十種。一者種性尊高。二者得大自在。三者性不暴惡。四憤發輕微。五恩惠猛利。六受正直。七所作諦思善順先教。八顧戀善法。九善知差別。十不自縱蕩不行放逸。云何名王種性。謂有國王宿植善根。以大願力故生王族。紹繼國位恩養萬姓淨信三寶。如是名王種性尊高。云何名王得大自在。謂有帝王自隨所欲。於妙五欲歡娯遊戲。所應賞賜隨意而作。於百僚等所出教命宣布無滯。如是名王得自在。云何名王性不暴惡。謂有國王見諸群臣。雖違少小愆犯等事而能容忍。不即貶黜不發麁言。亦不對面愼發。亦不内意祕匿。如是名王性不暴惡。云何名王憤發輕微。謂有國王諸群臣等。雖有大愆有大違越。而不一切削其封禄奪其妻妾。不以重法而刑罰之。隨過輕重而行矜降。如是名王憤發輕微。云何名王恩惠猛利。有諸群臣親近侍衞。其心清白其心調順。王即時時以正圓滿耎言慰喩頒賜勳庸。而不令彼損秏稽留劬勞怨恨。易可親近不難承事。如是名王恩惠猛利。云何名王受正直言。謂有國王諸群臣等。實有忠正無濁無偏。善閑憲式情無違叛。其王信用如是等人所進言議。國務財寶悉皆成就。名稱遠布黎庶咸歡。如是名王受正直言。云何名王所作諦思順先王教。謂有國王性能究察。審能簡擇諸群臣等。於種種務公法事中。不堪委任者而不任之。堪委任者而委任之。應賞賚者而正賞賚。應刑罰者而正刑罰。凡有所爲審思審擇。然後方作亦不卒暴。其群臣等雖處朝會。終不發言間絶餘論。要待言終而興諫諍。如其王教而善奉行。如是即名順先王教。云何名王顧戀善法。謂有帝王。信有因果善不善業人天果報。具足慚恥而不恣情作身語意三種惡行。時時惠施修福持齋。建立曼荼羅受潅頂法。而設護摩供養聖衆。四無量心常懷廣濟。如是名王顧戀善法。云何名王能鑒是非勝之與劣。謂有國王於諸大臣輔相百僚。心無顛倒。能善了知忠信伎藝智慧差別。若有若無並如實知。於其無者輕而遠之。於其有者而敬愛之。又諸臣等年耆衰邁。曾於久時親近侍衞。雖知無勢無力。然念昔恩轉懷敬愛而不輕賤。爵禄勳庸分賞無替。如是名王能鑒是非勝之與劣。云何名王不自縱蕩不行放逸。謂有國王於妙五欲而不沈沒敖慢嬉戲而不耽著。能於時時誠愼。方便作所應作慰勞群臣。如是名王不自縱蕩不行放逸。若王成就如是功徳。雖無府庫無大輔佐無大軍衆。不久國界自然豐饒而可歸仰。大王當知如是十種王之功徳。初一名種性功徳餘九自性功徳。云何名爲王衰損門。大王當知。王衰損門略有五種。一不善觀察而攝群臣。二雖善觀察而無恩惠。縱有恩不得及時。三專行放逸不思國務。四專行放逸不守府庫。五專行放逸不修善法。如是五種皆悉名爲衰損門。云何名王不善觀察而攝群臣。謂有國王於群臣等不能究察。不審簡擇忠信伎藝智慧差別攝爲親侍。加以寵愛厚賜爵禄。重委寄處而相委任。數以軟言而相慰喩。然此群臣所謂財寶多有損費。若遇寃敵惡有軍陳而先退敗。以懼破散便生奔背無戀於主。如是名王不善觀察而攝群臣。云何名王雖善觀察而無恩惠縱有非是。謂有國王性能觀察。審能簡擇如是忠信伎藝智慧。攝爲親侍而不寵愛。不量其才不賜爵禄。於形要處而不委任。忽於一時王遇寃敵。惡有軍陳不怖畏。事臨急難時於諸臣等。方行寵爵而以軟言慰喩。時群臣等共相謂曰。王於今者危迫因縁。方於我等暫行恩惠非長久心。知此事已雖有忠信伎藝智慧悉隱不現。如是名王雖善觀察而攝群臣無恩惠行縱有非時。云何名王專行放逸不思國務。謂有國王於應和好所作所成國務等事。而不時時獨處空閑。或與智士共正思惟和好方便。乖施等事及應賞賚。乃至軍陣所作所成要務等事不懃在意。如是名王專行放逸不思國務。云何名王專行放逸不守府庫。謂有國王寡營事業不觀諸務。不禁王門宮廷庫藏。國家察要説向婦人。乃於捕獵博戲事中費損財寶而不愼護。如是名王專行放逸不守府庫。云何名王專行放逸不修善法。謂有國王於世所知柔和淳質聰慧辯才得理解脱所有沙門婆羅門。不能數近禮敬諮詢云何是善云何不善。云何有罪云何無罪。云何有福吉祥法門遠離諸惡。設得聞以不依修行。如是名王專行放逸不修善法。若有國王成就如是五衰損門。當知此王退失現世果報。乃至來生失人天福。謂前四門現受福利。最後一門退來生果報。云何名爲王可愛法。大王當知略有五種。謂王可愛可樂可欣可意之法。何等爲五。一者人所敬愛。二自在增上。三能摧寃敵。四善攝養身。五能簡善事。如是五種是王可意之法。云何善能發起王可愛法。大王當知略有五種。善能發起王可愛法。何得爲五。一恩養世間。二英勇具足。三善權方便。四正受境界。五懃修善法。云何名王恩養蒼生。謂有國王性本知足能爲謹愼。成就無貪白淨之法。所有庫藏隨力給施貧窮孤露。柔和忍辱多以軟言曉喩國界。諸有群臣有故違犯不可免者。量罪矜恕以實以時如理治罰。如是名王以正化法恩養蒼生故。感世間之所敬愛。云何名王英勇具足。謂有國王神策不墜武略圓滿。未降者而降伏之。已降伏者而攝護之。如是名王英勇具足。云何名王善權方便。謂國王一切好事分明了知。方便能和攝受強黨故。得摧伏一切寃敵。云何名王正受境界。謂有國王善能籌量府庫增減。不慳不悋平等受用。隨其時候所宜給與。有臣佐親族王等及伎樂人。又有疾時應食所宜避所不宜。醫候食性方以食之。若食未消或食而痢皆不應食。應共食者不應獨食。所有精味分布令歡。如是名王正受境界遂能善巧攝養自身。云何名王懃修善法。謂有國王具足淨信戒聞捨慧。於淨信處了信他世。及信當來善不善業人天果報。如是名爲具足淨信。受持淨戒。於年三長毎月六齋。遠離殺生及偸盜邪行妄言飮酒諸放逸處。如是名王具足淨戒。於淨聞處。於現世業及當來果。修徳進業樂聽般若衆妙法門。專意懃心究竟通達。如是名王具足淨聞。於淨捨心。遠離慳貪。舒手惠施。常應修福圓滿平等。如是名王具足淨捨。謂於具足淨慧之處。如實了知有罪無罪修與不修勝劣。方便親近多聞戒行沙門。遠離諸惡邪教之者。善知三種果報圓滿士用圓滿功徳圓滿。所謂國王繼習帝業。所生宗族聰利明慧。府庫財寶應用不虧。如是名爲果報圓滿。若諸國王善權方便恒常成就。英勇進退善達藝能。是即名爲士用圓滿。若諸國王任持正法。與諸内宮王子大臣共修惠施。好行善事持齋受戒慈三摩地門上妙梵行。頻作護摩息災增益。建曼荼羅具受潅頂。是爲功徳圓滿。若能如是行者是名淨慧具足。復次大王當知。我已説王之過失王之功徳王衰損門王可愛法及能發起王可愛之法。是故大王毎日晨朝若讀若誦此祕密王教。依之修行即名聖王即名法王。諸佛菩薩天龍八部。日夜加持恒常護念。能感世間風雨順時。兵甲休息諸國朝貢。福祚無邊國土安寧壽命長遠。是故當獲一切利益現世安樂。爾時優填王聞佛所説踊躍歡喜信受奉行
　　次明輪王。輪王者已入賢聖位。雖不是嬰童心。然是人間王。故次叙之
　　四種輪王伽陀
　　金銀銅鐵四輪王  發起大心修十善
　　長別三界苦輪海  出現增劫富樂時
　　上品十善鐵輪王  十住銅輪二天下
　　十行銀輪三天下  十向金輪四天下
　　初地二地亦金輪  七寶具足十善化
　　宮殿樓閣與天齊  國界豐饒人熾盛
　　土地平坦無坑險  大小便時地開合
　　轉輪聖王伽陀
　　輪王四種如意徳  色貌無比第一徳
　　身上無病是第二  人民深愛爲第三
　　壽命長遠十善化  天宮充滿惡趣減
　　端嚴可愛如滿月  能照世間猶如日
　　威儀安祥不輕躁  威力勇猛堪大事
　　具大勢力如帝釋  財寶富饒似多聞
　　所言誠實未曾兩  音聲深遠易聽解
　　不散不亂迦羅鳥  美濡和雅聞者悦
　　能施持戒常含笑  未曾皺眉惡眼視
　　威徳尊嚴能忍辱  猶如大地須彌山
　　其性猛厲疾辨事  善能思量乃從事
　　具大智慧通經書  兼解伎藝算呪術
　　巧能論説分別義  深心如海不可量
　　千子圍繞如天子  威徳勇猛能破敵
　　地水虚空無障住  宮殿樓閣均釋天
　　四種兵勢力具足  淨行居士皆共愛
　　甘香美食自然有  國界日增不損減
　　施作不曾用兵仗  以法治化天下安
　　内外無敵絶陰謀  無諸災横疾疫飢
　　諸寶妙事所住處  諸善福徳所依止
　　無歸爲歸無舍舍  怖畏除怖惱者離
　　輪王聖主無量徳  略説如是小分相
　　金輪寶伽陀
　　千輻金輪十五里  種種珍寶莊其輞
　　百種藥叉共守護  天女執拂亦侍立
　　種種華瓔間錯挍  五種伎樂常隨逐
　　寶蓋覆上燒妙香  行時雜華散末香
　　飛行速疾如風念  所詣即滅諸怨衰
　　象寶伽陀
　　象寶大身如銀山  能飛虚空如鳥王
　　出生神獄大象中  摧壞伊羅象王等
　　馬寶伽陀
　　馬寶色相如孔雀  疾如金翅鳥王飛
　　主兵臣寶伽陀
　　貴家生長身無疾  有大勢力形體淨
　　憶念深遠直柔軟  通達經術敬愛王
　　主藏臣寶伽陀
　　富相具足如天王  種種伏藏常逐行
　　善知諸寶善出入  千萬藥叉常從行
　　如意寶伽陀
　　如意寶形如大鼓  光明如日照十六
　　華瓔莊嚴在高幢  能令衆生滿希願
　　王女寶伽陀
　　身體修直不肥痩  身肉次第肌膚實
　　細密薄皮不堪事  身安堅牢多羅樹
　　額廣平長吉畫文  兩頬不深倶平滿
　　眼精白黑色分明  眼睫青穉而不亂
　　眉毛初月高曲長  不厚不薄不高下
　　鼻端光澤傭圓直  耳濡長垂無賈環
　　齓色珠貫如雪珂  丹脣頻果不麁細
　　腹傭不現臍圓深  背脊平直龜背足
　　兩乳頻果雙鴛鴦  圓起不垂濡鮮淨
　　跟圓廣膊傭柔濡  膝圓不現如金柱
　　頭髮青細潤不亂  其身芬馨如香斂
　　毛孔常出妙栴檀  口中亦出青蓮香
　　身體柔濡迦天衣  象牛馬幡魚園文
　　心無諂曲信慚愧  知時方便攝王意
　　坐起言語得王意  衆好圓備如天女
　　天衣鬘香莊其身  歌舞戲笑令王喜
　　釋曰。賢位輪王者。仁王經云。十善菩薩發大心。長別三界苦輪海。中下品善粟散王。上品十善鐵輪王。習種銅輪二天下。銀輪三天下性種性。道種堅徳轉輪王。七寶金光四天下。准經。十善鐵輪十住銅輪。十行銀輪十迴向金輪。故四輪王在三賢位。順正理云。從此州人壽命無量乃至八萬歳有轉輪王生。減八萬時有情富樂壽量損減衆惡漸盛。非大人器故無輪王。此王由輪旋轉應道威伏一切名轉輪王。施設足中説有四種。金銀銅鐵輪應別故。謂鐵輪王王一州界。銅輪王王二州界。銀輪王王三州界。金輪王王四州界。故契經言。善王生在刹帝利種紹潅頂位。於十五日受齋戒時。沐浴首身受勝齋戒。昇高臺殿臣僚輔翼。東方忽有金輪寶現。餘轉輪王應知亦爾。輪王如佛無二倶生。一切輪王皆無傷害。令伏得勝已各安其所居。勸導令修十善業道。故輪王死定得生天。經説。輪王出現於世。便有七寶出現世間。所謂輪寶象寶馬寶珠寶女寶主藏臣寶主兵臣寶。象等五寶有情所攝。珠輪二寶乃是非情。論説輪王不言賢。依經通會賢聖應知。四種輪王差別如後（並依正理論）金輪王者。謂金輪王諸小國王各自來迎。我等國土豐饒安隱。唯願大王親垂教勅。銀輪王者。若銀輪王自往彼土。威嚴近至彼方臣伏。銅輪王者。銅輪王至彼國已。宣威競徳彼方推勝。鐵輪王者。若鐵輪王亦至彼國。現威列陳剋勝便止。又聖位金輪王者。仁王華嚴並云作閻浮提王。瑜伽論云作轉輪王居贍部州王四天下。起世經中但言聖王不指初地。彼經云。閻浮提内轉輪聖王出現世時。王四天下行十善法具七瑞寶。一金輪寶。千輻轂輞内外金色。能伏未伏爲輪王故。於此州中擇最勝地。東西七由旬南北十二由旬。即於其夜諸天即來下造立宮殿。金銀瑠璃頗梨四寶嚴飾。二象寶。名潔純白。六牙七支柱地。三馬寶。名長毛。色青體潤並能騰空。動不移時周四天下。四珠寶。毘瑠璃色流出光明。五女寶。進止姝妙樂觀無厭。六主藏臣寶。報得天眼洞見伏藏。七兵將寶。善理四兵行走集散合王心。正法念經七寶同此。然一一寶功用倍多。起世又云。輪王終歿七寶皆隱。四種寶城變爲塼土。人民減少磨滅須臾。聖位輪王風化如後。正法念經云。珠具八徳。百由旬内心行正直。一切所求皆悉滿足。起世經云。此閻浮提清淨平正。無有荊棘及諸丘坑。又云。世間種種資産豐饒。珍琦衆寶無不具足。又云。無有坑坎厠溷雜穢。大小便利地自開合。又云。此閻浮提皆悉快樂。人民熾盛穀食豐饒。又云。常於夜半興雲注雨。有清涼風潤澤流散。又云。此閻浮提一切土地。自然沃壤欝茂滋液。十住論云。第二地菩薩住此地常作轉輪王。第二地於十地中名爲離垢。慳貪十惡根本永盡故名爲離垢。菩薩於是地中深行尸羅波羅蜜。是菩薩若未離欲。此地果報因縁故。作四天下轉輪聖王。得千輻金輪種種珍寶莊嚴其輞。瑱瑠璃爲轂周圓十五里。百種藥叉神所共守護。能飛行虚空導四種兵。轉輕揵迅疾。如金翅鳥王如風如念。所詣之處滅諸衰患降伏怨賊。一切小王皆來歸伏。親族人民莫不愛敬。普能照明聖王姓族。種種花鬘瓔珞間錯莊挍。五種伎樂常隨逐之。奇妙寶蓋羅覆其上。行時有種種花香碎末栴檀常而供養。燒眞黑沈水牛頭栴檀黄栴檀以塗其身。其輪兩邊天女執持白拂侍立。種種珍寶以爲其蓋。其輪有種種希有之事而用莊嚴。是名金輪寶具足一切。象相身大而白如眞銀山。生出神嶽大象衆中能飛行虚空。伊羅婆那安闍那王摩那等諸大象王皆能摧却。是名白象寶具足。馬相色如孔雀頚。其體疾如金翅鳥王飛行無礙。是名馬寶。貴家中生身無疾病。有大勢力形體淨潔。憶念深遠直心柔軟。持戒堅固深敬愛王。能通達種種經書伎術。是名主兵臣寶。如財主天王富相具足。千萬億種種諸寶伏藏常隨逐行。千萬億種諸藥叉神眷屬隨從。皆是先世行業之報。善知分別金銀帝青大青金剛摩羅竭車磲馬瑙珊瑚頗梨摩尼瑱珠瑠璃等種種寶物。悉能善知出入多小。隨宜能用能滿王願。是名居士寶光明如日月照十六由旬。形如大鼓能滅種種毒蟲惡氣疾病苦痛。人天見者莫不珍愛。好花瓔珞以爲莊嚴。處在高幢威光奇特。能令衆生發希有心生大歡喜。是名珍寶。其手抓甲紅赤而薄。其形脩直高隆。潤澤不肥不痩。身肉次第肌膚厚實。細密薄皮不堪苦事。身安堅牢如多羅樹。身上處處吉字明了。吉樹文畫莊嚴其身。象王牛王馬王畫文幡蓋文魚文薗林等文現其身上。踝平不現足如龜背。足邊倶赤跟圓廣。𨄔傭柔軟膝圓不現。髀如金柱如芭蕉樹如象王鼻。濡澤光潤傭圓而直。横文有三。腹傭不現臍圓而深脊背平直。乳如頻婆菓如雙鴛鴦。圓起不垂柔軟鮮淨。又其臂纖傭圓且長節隱不現。其鼻端直不䐔。現出不大不小孔覆不現。兩頬不深平滿不高兩邊倶滿。額平而長有吉畫文。耳濡而垂著無賈環。齒如眞珠貫如月初生如雪如珂。脣如丹霞如頻婆菓。上下相當不麁不細如赤瑱珠貫。眼白黑精二色分明莊嚴。長廣光明清淨。其睫青穉長而不亂。眉毛不厚不薄不高不下。如月初生高曲而長兩邊相似。髮軟而細潤澤不亂。其身芬馨常有香氣。如開種種上好香斂。身諸毛孔常出眞妙栴檀香能悦人心。口中常有青蓮華香。身體柔軟如迦淩伽天衣。細滑之事一切具足。心無諂曲直信慚愧深愛敬王。知時知方善有方便攝取王心。坐起言語能得王意。隨王意行常出愛語如人間徳女。衆好具足色如提盧多摩天女。清淨分明如月十五日。畫文炳現如帝釋夫人舍脂。著天文衣鬘天香。多以天光明金摩尼珠莊挾其身。善知歌舞伎樂娯樂戲笑之事。善有方便隨意能令王發歡喜。一切女中是女爲最是名玉女寶。又轉輪聖王有四如意徳。一者色貌端政於四天下第一無比。二無病痛。三人民深愛。四壽命長遠。教誨衆生以十善業。能令諸天宮殿充滿。能減阿修羅衆。能薄諸惡趣增益善處。能爲衆生多求利事。有所施作不用兵仗。以法治化天下安樂。外無敵國畏内無陰謀畏。又其國内無疫病飢餓及諸災横衰惱之事。一切邊王皆所歸伏。多有眷屬能疾攝人。更無有能侵害國界。其四種兵勢力具足。諸婆羅門居士庶人皆共愛敬。甘香美食自然而有。國界日增無有損減。善能通達經書伎藝算數呪術皆悉受持。巧能論説分別義趣。群臣具足悉有威徳。常行財施無能及者。千子端政如諸天子。威徳勇健能破強敵。所住宮殿堂閣樓觀。如四天王帝釋勝殿。王所教誨無有能壞。於四天下唯有此王。威相具足故無能及者。音聲深遠易聽易解。不散不亂如迦羅婆頻伽鳥。美濡和雅聞者悦耳。眷屬同心不可爼壞。所住之處地水虚空無障無礙。威力猛士能堪大事。念問耆老不欺誑人。心無妬嫉不忍非法無有瞋恨。威儀安詳而不輕躁。所言誠實未曾兩舌。行施持戒常含笑。未曾皺眉惡眼視人。退失利者爲之作利。已有利者令深知報。懷慚愧心有大智慧。威徳尊嚴而能忍辱。大丈夫相其性猛厲。諸所爲事疾能成辨。先正思量然後乃行。王有法眼所爲殊勝。善思量者乃與從事。若不任者更求賢明。善集福徳財物清淨。能自防護不破禁戒。多饒財寶如毘沙門王。有大勢力如天帝釋。端嚴可愛猶如滿月。能照如日能忍如地深心如海。不爲苦樂之所傾動。如須彌山王風不能搖。諸寶妙事之所住處。諸善福徳之所依止。是諸一切世間親族。諸苦惱者之所歸趣。無歸作歸無舍作舍。有怖畏者能除怖畏。轉論聖王有如是等相
　　祕密曼荼羅十住心論第二（終）

　　祕密曼荼羅十住心論卷第三
　　嬰童無畏住心第三
　　夫蠰蟲非定蠰。鯤魚不必鯤。出泥乍拂虚空。搏水忽臥風上。羝羊之人譬之。愚童之心亦如。羝羊無自性故遷善。愚童内熏力故厭苦。至如護戒生天堂修善脱地獄。惡下之心稍發欣上之願初起。於是求歸依彼天龍盡虔誠此神鬼。仰拔苦悲祈與樂眄。影隨形而直響逐聲而應。三途苦果畢前因出。四禪樂報感今縁昇。因果不可不信。罪福不可不愼。鐘谷之應良有以也。嬰童據初心得名。無畏約脱縛樹稱。故文云。復次祕密主彼護戒生天。是第七受用種子。復次祕密主以此心生死流轉。於善友所聞如是言。此是天大天與一切樂者。若虔誠供養一切所願皆滿。所謂自在天梵天。乃至彼聞如是心懷慶悦。慇重恭敬隨順修行。祕密主是名愚童異生生死流轉無畏依第八嬰童心（此明護戒歸依外三寶）釋云。復次祕密主彼護戒生天是第七受用種子者。謂已能造齋施見其利益。即知三業不善皆是衰惱因縁。我當捨之護戒而住。由護戒故現世獲諸善利。有大名聞身心安樂。倍復增廣賢善命終而得生天。譬如種果已成受用其實。故曰受用種子也又云。從一種子而成百千果實。是一一果實復生若干。展轉滋育不可勝數。今此受用果心。復成後心種子亦復如是。故曰受用種子也。經云。祕密主以此心生死流轉於善友所聞如是言。此是天大天與一切樂者。若虔誠供養一切所願皆滿。所謂自在天等。乃至彼聞如是心懷慶悦慇重恭敬隨順修行。祕密主是名愚童異生生死流轉無畏依第八嬰童心。已知尊行之人宜應親近供養。又見持戒能生善利。即是漸識因果。今復聞善知識言有此大天能與一切樂若虔誠供養所願皆滿。即能起歸依心也。雖未聞佛法。然知此諸天因修善行得此善報。又漸解甄別勝田。復聞佛法殊妙必能歸依信受。故爲世間最上心也。問曰。前説自在天等皆是邪計。今復云歸依此等是世間勝心。與前何有異耶。答曰。前是不識因果之心。但計諸法是自在天等所造。今由善根熟故。於生死流轉中求無畏依。欲効彼行因冀成勝果故。不同前計也。商羯羅是摩醯首羅別名。黑天梵音嚕捺羅。是自在天眷屬。龍尊是諸大龍。倶吠羅等皆世所宗奉大天也。梵天后是世間所奉尊神。然佛法中梵天離欲無有后妃。從波頭摩以下。所謂得叉迦龍。和修吉龍。商佉龍羯句摘劍龍。大蓮華龍。倶里劍龍。摩訶泮尼龍。阿地提婆龍。薩陀龍。難陀等龍皆是世間所奉尊神也。天仙謂諸五通神仙。其數無量故不列名。圍陀是梵王所演四種明論。大圍陀論師是受持彼經能教授者。以能開示出欲之行故應歸依也。於彼部類之中。梵王猶如佛。四圍陀典猶如十二部經。傳此法者猶如和合僧。時彼聞如是等世間三寶歡喜歸依隨順修行。是第八生死凡夫無畏依也。又云。祕密主。世間因果及業若生若滅繋屬他主空三昧生。是名世間三昧道者。釋云。謂一切世間三昧。以要言之。至於究竟之處皆滅壞因果及從因辨果時所有作業。謂此三事若生若滅皆繋屬於他。他謂神我也。所以然者。若行人不解正因縁義而修證諸禪。必當計著自心以爲内我。彼見世間萬法因心而有則謂由神我生。設令不依内我必依外我。即是自在梵天等也。若深求此中至頤。自然撥除因果唯我性獨存。乃至無一法入心而證空定。最是世間究極之理。是故垂盡三有還墮三途。雖於禪定中發種種世間勝智具五神通。研其宗趣終歸是處。故以斯一印。統收一切世間三昧道（此表諸外道世間三昧）外道有九十六種大外道九萬三千眷屬外道。總爲十六
　　十六外道嗢陀南
　　因中有果雨際計  從縁顯了數聲執
　　去來實有勝與時  計我實有犢子等
　　計常論者伊師迦  全分有無倶非常
　　靜慮天眼計實常  無繋計宿餓投巖
　　自在變化世間因  丈夫時等不平因
　　害爲正法爲食肉  上下有邊邊無邊
　　不死矯亂祕不別  諸法無因依定尋
　　欲界人天色靜慮  無色細色斷滅無
　　空見論者一切無  依尋定等如是説
　　鬪諍劫時諍行者  我是最勝餘下劣
　　計清淨者浴殑河  或持狗戒露灰等
　　吉祥論者博食時  爲事不成供日月
　　釋曰。第一執因中有果論者。梵云伐利娑此云雨際。即劫毘羅僧佉弟子。雨際外道計因常恒具有果性。第二計從縁顯了論者。此二別。一數論外道。計法體自本有從衆縁顯。二聲論外道。計聲體是常而但從縁宣吐顯了。第三計去來實有論者。此二別。一勝論。二時論外道。計有過去計有未來。其相成就猶如現在實有非假。第四計我實有論者。即彼數勝離繋獸主赤衣遍出。計即離蘊。非即非離犢子部等。並我實有而是一常。第五計常論者。伊師迦外道等。計全常分常有想常無想常倶非常。由依靜慮起宿住智。及由天眼妄計實常。第六計宿作論者。謂無繋外道。彼所計執世間士夫現所受苦。皆由宿作惡爲因。由勤精進吐舊業。故自餓投巖修諸苦行。第七計自在論者。凡諸世間士夫所受。彼計以自在變化爲因。或餘丈夫時方本際自然虚空極微我等不平等因。第八計害爲正法論者。謂諍竟劫諸婆羅門爲欲食肉妄立論言。若於祠中害諸生命。能祀所害若諸助伴皆得生天。第九計邊無邊等論者。謂即依止諸靜慮故。於彼世間住有邊想。住無邊想倶不倶想。上下有邊於傍無邊。第十計不死矯亂論者。謂四種不死矯亂外道。若有人來問世出世道。彼便稱云。我事不死淨天。淨天祕密不應記別等。第十一計諸法無因見論者。謂無因外道。謂依靜慮及依尋伺。計一切法無因而起我及世間皆無因生。第十二計斷論者。謂計七事斷滅。欲界人天色四靜慮麁四大色如病如箭。四無色處細色如癰若我死後斷滅無有。第十三計空見論者。謂依尋伺或依靜慮斷見外道。起如是見。計無因果無有施與。無有祠祀定無妙行及與惡行二業果報。乃至世間無眞羅漢。第十四計最勝論者。謂鬪諍劫諸婆羅門是最勝種。刹帝等是下劣種。諸婆羅門是梵王子腹口所生。餘則不爾。第十五計清淨論者。謂有妄計。於殑伽河等沐浴支體。所有諸惡悉皆除滅第一清淨。復有外道計。持狗戒或持油墨戒。或持露形戒。或持灰戒或持自苦戒或持糞穢戒。及現涅槃計爲清淨。第十六計吉祥論者。謂依尋思或依靜慮。但見世間日月博蝕星宿失度爲事不成。故勤供養日月星等。大誦呪安置茅草。謂暦數者作如是計
　　次明修定。定者梵云禪那。舊云思惟修亦云功徳林。新云靜慮義翻爲定。謂於所觀境令心心所專注爲性。若云三昧耶此云等持。若云三摩地此云等至。若云三摩呬多此云等引。若云三摩鉢底三摩鉢帝此云均等。皆是定也。地繋有八四禪四空。界繋有二謂色無色。有多差別唯辨異生（自下依順正理論。瑜伽文同之）初靜慮者。正理論云。世俗無間總縁欲界麁苦障三隨一行相。諸解脱道縁初根本靜妙離三隨一行相。謂上中下。隨三品因當生三天處。第二靜慮者。論云。世俗無間總縁初禪麁苦障三隨一行相。諸解脱道縁二靜慮靜妙離三隨一行相。謂上中下。隨三品因當生三天處。第三靜慮者。論云。世俗無間總縁二禪麁苦障三隨一行相。諸解脱道縁三靜慮靜妙離三隨一行相。謂上中下。隨三品因當生三天處。第四靜慮者。論云。世俗無間總縁三禪麁苦障三隨一行相。諸解脱道縁四下三靜妙離三隨一行相。謂上中下。隨三品因當生三天處
    無色界者。處別有四。倶舍論云。世俗無間及解脱道。如次能縁下地上地爲苦麁障及靜妙離。彼四近分離下地染。第九解脱道現在前時。必入根本。受無異故。色四靜慮能化十四心。無色界中有定無通故
　　次明三界諸天。亦是嬰童之心。故經云。彼護戒生天是第七受用種子。言護戒生天且有三種。一外道護戒生天。二二乘護戒生天。三菩薩護戒生天。今明異生。天有二十八種。大分爲三。一欲界。二色界。三無色界
　　三界諸天總頌
　　欲色無色三界天  欲界六天色十八
　　無色界天有四種  魔波旬天在欲頂
　　日月星等遊空天  四王所攝乘風轉
　　欲界九天因頌（四天王天中分日月星三天故爲九）
　　下品三種修十善  得生星月日天宮
　　中品三種十善戒  四忉時分三天處
　　上品三種十善業  得生都樂他化天
　　如是九種欲界天  皆從三三十善來
　　六天身量壽命成婬頌
　　四忉夜覩樂他化  如是六天初生時
　　五六七八九十歳  如是形體膝化生
　　身長半里一一半  二里二半及三里
　　人間五十及百年  爲一晝夜成月歳
　　以是日月數年歳  四王五百忉一千
　　自上四天壽命等  重重倍増應當知
　　六欲諸天皆染心  四忉地居形交婬
　　時分相抱覩執手  化樂相咲化他視
　　欲界六天去海數量伽陀
　　四王四萬由  忉利八萬旬
　　時分十六萬  覩史三十二
　　化樂六十四  他百廿八萬
　　如是六欲天  去海一一倍
　　初二地居天  後四雲爲地
　　初欲界有六天。一四天王天。二忉利天（已上二爲地居天）三夜摩天。四覩史天。五化樂天。六他化自在天（已上四爲空居天）
　　第一四天王天亦有三種。一下三層級。二日月星宮。三四大王天。一明下三層級者。倶舍論云。蘇迷盧山有四層級。始從水際盡第一層。相去十千踰繕那量。第二第三層亦各十千量。此三層級傍出圍繞。最初層級出十六千。第二第三八四等千量。最下藥叉神名堅手所住。持鬘住第二。恒憍住第三。此三皆是四大天王之所攝。起世經云。鉢手夜叉宮。縱廣六十由旬。上二如次四十二十由旬。七重欄楯七寶所成。樹林池沼衆鳥和鳴。四大王天處及帝釋等宮青衣藥叉。並皆此類大力鬼也。二明日月星宮。是亦名遊虚空天古名逝宮。智度論云。修下之下品十善生諸星宮。修下之中品十善生於月宮。修下之上品十善生於日宮。并施燈明等。倶舍論云。日月衆星齊妙高半。依風而住。謂諸有情業增上力。共引風起。繞妙高山空中旋環。運持日等令不停墜。日五十一踰繕那。月五十踰繕那。星最小者唯一倶盧舍。其最大者十六輪繕那。日輪下面頗胝迦寶。火珠所成能熱能照。月輪下面頗胝迦寶。水珠所成能冷能照。唯一日月普於四洲。夜半日沒中晝夜有增減。四大王天天衆所住。若空居者住日月等宮。若地居天住妙高層級。七金山上亦有天居。是四天王所部村邑。即身量壽量同四王天三四大王天者。起世經云。妙高半腹東面。提頭頼吒天王宮名上賢。南面毘樓博叉天王宮名善現。西面毘樓勒叉天王宮名善觀。北面毘沙門天王。彼有三宮。一名毘舍羅婆。二名伽婆鉢帝。三名阿荼槃多。此諸宮等普皆縱廣六十由旬。七重欄楯七寶所成。若異生等修中之下品十善則生其中。倶舍論云。蘇迷盧山第四層級。去海四十千。傍出二千量。四大王天及眷屬共所住止。又云。於中最下依地居天。形交成婬與人無別。隨彼天中男女膝上。有童男童女欻爾化生。彼天初生如五歳人。生已身形速得成滿身長半里。其壽量者。人間五十年爲彼一晝夜壽五百歳。依華開合諸鳥鳴靜天衆寤寐建立晝夜。彼不放逸當生自上。若放逸者便退墮故。二明忉利天。忉利天者此云三十三天。倶舍論云。去海八萬踰繕那。三十三天住蘇迷盧頂。其頂四面各八十千。山頂四角各有一峯。高廣量等五百踰繕那。有藥叉神名金剛手。止住其中守護諸天。於山頂上有善見宮。面二千五百周萬踰繕那。金城量高一踰繕那半。其地平坦赤金所成。倶用百一雜寶嚴飾。是天帝釋所都大城。中殊勝殿。面二百五十周千由旬。城外東北有圓生樹。三十三天受欲樂處。外西南角有善法堂。諸天時集詳論如法不如法事。起世經云。帝釋宮外有三十三天宮。若異生等修中之中品十善則生其中。倶舍又云。於中第二依地居天。形交成婬與人無別。隨彼天中男女膝上。有童男女欻爾化生。初生如六歳人。生已速成身長一里。其壽量者。人間一百年爲彼一晝夜壽命千歳。依華開合諸鳥鳴靜天衆寤寐建立晝夜。彼不放逸當生自上。若放逸者便退墮故。三夜摩天者此云時分。依倶舍論去海十六萬踰繕那。此天依空寶雲爲地。若異生等修中之上品十善則生其中倶舍論云。夜摩天衆纔抱成婬。隨彼天中男女膝上。有童男女欻爾化生。彼天初生如七歳人。生已速成長一里半。彼不放逸當生自上。若放逸者便退墮故。四都支多天者此云知足。依倶舍論去海三十二萬踰繕那。寶雲爲地。下天放逸上天闇鈍。故云知足。一生補處菩薩當生其中。若異生等修上之下品十善則生其中。倶舍云。執手成婬。隨彼天膝上。有童男女化生。初生如八歳人速成長二里。彼不放逸當生自上。若放逸者便退墮故。五化樂天者。倶舍論云。去海六十四萬踰繕那。寶雲爲地。樂受自化諸妙欲境。彼於自化妙欲境中自在而轉。若異生等修上之中品十善則生其中。樂變化天唯相向笑笑即成婬。謂彼天膝上有男女化生。初生如九歳人速成長二里半。彼不放逸當生自上。若放逸者便退墮故。六他化自在天者。依倶舍論去海一百二十八萬踰繕那。寶雲爲地。彼於他化妙欲境中自在而轉。故曰他化欲界頂也。若異生等修上之上品十善則生其中。他化自在相視成婬。隨彼天膝上有男女化生。初生如十歳人速成長三里。彼不放逸當生自上。若放逸者便退墮故。魔波旬天者。起世經云。他化天上初禪之下。於中有魔波旬宮殿。身光劣上勝下。威力自在與佛捔力。屬他化攝更不別開
　　第二明色界色界  四禪十八天伽陀
　　色界十八諸天等  皆由三種因縁生
　　梵衆梵輔大梵天  此是三天名禪初
　　寶雲爲地無天女  色界天中無晝夜
　　身長半一一由半  壽命半劫一一半
　　第二靜慮
　　少光無量極光淨  如是三天爲二禪
　　厭下有漏麁苦障  欣二根本靜妙離
　　下中上順生三天  身二四八踰繕那
　　壽量二四八大劫  生上退下由放不
　　第三靜慮
　　少淨無量遍淨天  如是三天名三禪
　　厭下有漏麁等三  欣三五支靜等三
　　身長十六三十二  六十四踰繕那量
　　第四靜慮
　　無雲福生廣果天  無想無繁無熱天
　　善現善見色究竟  此是九天名第四
　　初三異生厭與欣  下中上住生初三
　　十八禪支頌
　　初三各五支  二四各有四
　　尋伺喜樂定  捨念知樂禪
　　初五初五支  二五三根本
　　淨喜樂一境  捨念各清淨
　　不苦樂及定  如次二四四
　　色界十八天  去海量伽陀
　　二百五十六萬  五百一十二萬
　　梵衆輔天如次  大梵住二淨中
　　一千二十四萬  二千四十八萬
　　四千九十六萬  少無極三天數
　　八千百九十二  此是少淨去海
　　一萬六千三百  八十四萬由旬
　　三萬二千七百  六十八萬踰繕
　　無量遍淨二天  去海數量配知
　　六萬五千五百  三十六萬無雲
　　十三萬千七十  二萬由延福生
　　二十六萬二千  一百四十四萬
　　廣果天之數量  無想天無別處
　　五十二萬四千  二百八十八萬
　　一百四萬八千  五百七十六萬
　　二百九萬七千  一百五十二萬
　　四百一十九萬  四千三百四萬
　　八百三十八萬  八千六百八萬
　　無繁無熱善現  善見究竟五天
　　如次知去海量  初後二二倍數
　　四欲三禪諸天  寶雲地四禪無
　　正理論八十云。生色界者有三縁故。一由因力。謂於先時近及數修爲起因故。二由業力。謂先曾造感上地生順後受業。彼業異熟將起現前。勢力能令進起彼定。以若未離下地煩惱必定無容生上地故。三法爾力。謂器世界將欲壞時。下地有情法爾能起上地靜慮。以於此位所有善法由法爾力皆增盛故。諸有生在色界之中起靜慮時。由上二縁及法爾力。若生欲界起上定時。一一應知加由教力。由教力者謂人三洲。天亦應聞微故不説。倶舍十一云。色界天衆於初生時。身量周圓具妙衣服。一切天衆皆作聖言。謂彼言詞同中印度。又云。色界天中無晝夜別。但以劫數知壽短長。彼劫壽短長與身量數等。謂若身量半踰繕那壽量半劫。若彼身量一踰繕那壽量一劫。乃至身量長萬六千壽量亦同萬六千劫。先列靜慮天名自下依名具釋
　　初靜慮有三天。梵衆天梵輔天大梵天。第二靜慮有三天。小光天無量光天極光淨天。第三靜慮有三天。小淨天無量淨天遍淨天。第四靜慮有九天。無雲天福生天廣果天無想天無煩天無熱天善現天善見天色究竟天
　　梵衆天者。正理論云。大梵所有所化所領故名梵衆。依論云。去海二百五十六萬踰繕那。寶雲爲地。若異生等依初近分。世俗無間厭欲有漏。麁苦障三隨一行相。諸解脱道欣初根本五支靜慮。靜妙離三隨一行相。離生喜樂下品順住則生其中。身長半踰繕那壽量半劫。即二十中劫大半爲劫。生上退下准説應知。梵輔天者。正理論云。於梵王前行列侍衞故名梵輔。准論。去海五百一十二萬踰繕那。寶雲爲地。若異生等依初世道。厭欲有漏。麁苦障三隨一行相。諸解脱道欣初根本五支靜慮。靜妙離三隨一行相。離生喜樂中品順住則生其中。身長一踰繕那壽量一劫。即四十中劫大半爲劫。生上退下准説應知。大梵王者。正理論云。廣善所生故名爲梵。此梵即大故名大梵。由彼獲得中間定故。最初生故最後沒故。身長一踰繕那半壽量一劫半。即六十中劫大半爲劫。居梵輔天有高臺閣。名大梵天。一主所居非有別地。如尊處座四衆圍繞。大梵梵輔壽量身量無尋受等皆有別故。小乘唯凡大乘亦聖故。初靜慮地等小千界第二靜慮三。小光天者。正理論云。自地天内光明最小故名小光。准論去海一千二十四萬踰繕那。寶雲爲地。若異生等依二近分。世道無間厭下有漏麁三隨一。諸解脱道欣二根本四支靜慮靜三隨一。定生喜樂下品順住即生其中。身長二踰繕那壽量二劫。自此已上大全爲劫。生上退下准説應知。無量光天者。正理論云。光明殊勝量難測。故名無量光。准論去海二千四十八萬踰繕那。寶雲爲地。若異生等依二近分。世道無間厭下有漏麁三隨一。諸解脱道欣二根本四支靜慮靜三隨一。定生喜樂中品順住即生其中。身長四踰繕那壽量四劫。生上退下准説應知。極光淨天者。正理論云。淨光遍照自地處。故名極光淨。准論去海四千九十六萬踰繕那。寶雲爲地。若異生等依二近分。世道厭下麁三隨一。諸解脱道欣二根本四支靜慮靜三隨一。定生喜樂上品順住即生其中。身長八踰繕那壽量八劫。生上退下准説應知。第二靜慮等中千界第三靜慮三天。小淨天者。正理論云。意地受樂説名爲淨。於自地中此淨最劣。故名小淨。准論去海八千一百九十二萬踰繕那。寶雲爲地。若異生等厭下有漏麁苦障三隨一。欣三根本五支靜慮靜妙離三隨一行相。離喜樂定中下品順住即生其中。身長十六踰繕那壽量十六劫。生上退下准説應知。無量淨天者。正理論云。此淨轉增難測故名無量淨。准論去海一萬六千三百八十四萬踰繕那。寶雲爲地。若異生等厭下有漏麁三隨一。欣三根本五支靜慮靜三隨一。離喜樂定中品順住即生其中。身長三十二踰繕那壽量三十二劫。生上退下准説應知。遍淨天者。正理論云。此淨周普故名遍淨。意顯更無樂能過此。准論去海三萬二千七百六十八萬踰繕那。寶雲爲地。若異生等厭下有漏欣三根本五支靜慮。離喜樂定上品順住即生其中。身長六十四踰繕那壽量六十四劫。生上退下准説應知。第三靜慮等大千界。第四靜慮九天。無雲天者。正理論云。以下空中天所居地如雲密合。故説名雲。此上諸天更無雲地。在無雲首故説無雲。准論去海六萬五千五百三十六萬踰繕那。若異生等厭下欣上四支靜慮。下品順住即生其中。身長一百二十五踰繕那壽量一百二十五劫。身壽倶減三者。異受順究竟故。生上退下准説應知。故自上名不動離八災患故。福生天者。正理論云。更有異生勝福。方所往生故説名福生。准論去海十三萬一千七十二萬踰繕那。若異生等依四近分。厭下有漏麁三隨一。欣四根本四支靜慮靜三隨一。中品順住即生其中。身長二百五十踰繕那壽二百五十劫。生上退下准説應知。廣果天者。正理論云。居在方所異生果中。此最殊勝故名廣果。准論去海二十六萬二千一百四十四萬踰繕那。若異生等依四近分。厭下有漏麁三隨一。欣四根本四支靜慮靜三隨一。上品順住即生其中。身長五百踰繕那壽量五百劫。生上證寂准説應知。無想天者。倶舍論云。有法能令心心所滅。想爲滅首名無想天。謂廣果天有高勝處。異生外道依彼靜慮。彼執無想爲眞解脱。起出離想而修此定。定是善故能招彼天。身量壽量同廣果故。從彼沒已必生欲界五趣不定。先修定行勢力盡故。於彼不能更修定故。如箭射空力盡墮故。無繁天者。正理論云。繁謂繁雜或謂繁廣。無繁雜中此最初故。繁廣天中此最劣故。准論去海五十二萬四千二百八十八萬踰繕那。樂慧上流爲三縁故。受生現樂遮煩惱退。必先雜修第四靜慮。如是有漏中間刹那。前後刹那無漏雜故。下品三心生無繁故。無熱天者。正理論云。已善伏除雜修靜慮上中品障。意樂調柔離諸熱惱。故名無熱。准論去海一百四萬八千五百七十六萬踰繕那。樂慧上流爲三縁故。以彼等根最堪能故。諸樂行中彼最勝故。如是有漏中間刹那。前後刹那無漏雜故。中品六心生無熱故。善現天者。正理論云。已得上品雜修靜慮。果位易彰故名善現。准論去海二百九萬七千一百五十二萬踰繕那。樂慧上流爲三縁故。受生現樂遮煩惱退。必先雜修第四靜慮。以彼等根最堪能故。諸樂行等彼最勝故。如是有漏無漏雜故。上品九心生善現故。善見天者。正理論云。雜修定障餘品至微。見極清徹故名善見。准論去海四百一十九萬四千三百四萬踰繕那。樂慧上流爲三縁故。受生現樂遮煩惱退。必先雜修第四靜慮。以彼等根最堪能故。諸樂行中彼最勝故。如是有漏無漏雜故。然上勝品十二心現前生善見故。阿迦膩吒天此云色究竟天。色究竟天者。正理論云。更無色處於有色中能過於此名究竟。准論去海八百三十八萬八千六百六萬踰繕那。樂慧上流爲三縁故。以彼等根最堪能故。諸樂行中彼最勝故。如是有漏無漏雜故。然上極品經十五心生究竟故。此色界頂上無色故
　　第三無色界（自下唯明異生）無色界天伽陀
　　空識無所非非想  如是四處名無色
　　依空識無近無間  厭下有漏麁等三
　　欣空識無靜等三  四蘊爲身生其中
　　非想異生如是念  唯有非想非非想
　　與上相違寂靜妙  此是解脱生其中
　　壽二四六八萬劫  三處上退亦逸不
　　非非一處必生下  如箭射空力盡墮
　　正理八十云。生色無色總有二縁。一由因力。二由業力。具引如前。諸有生在上二界中起無色定。由因業力非法爾力。無雲等天不爲三災之所壞故。若生欲界起無色定於前二上加由教力。准上應知。無色所居及有無色。大小乘等所説不同。起世經云。阿迦尼上更有諸天。名空無邊等。又正理論經部師云。然無色界心等相續無別有依。上座部云。言無色界心與心所更互相依。如三蘆束相依而住。倶舍論一切有云。無色界中都無有處。以無色法無有方所。過去未來無色不住方所理決然故。但異熟生差別有四謂空無邊等。此四非由處有上下。但由生故勝劣有殊。對法諸師説。彼心等依衆同分及與命根而得相續。大衆部云。然無色界有細色身。阿含經云。舍利弗入涅槃時。色無色天空中淚下如春細雨。波闍波提入涅槃時。色無色天佛邊側立。然大乘唯識論等。許無色界有定果色而無業果通果色。故瑜伽五十三云。無色界中有定境色能變一切。故五十四云。色無色天變身萬億共立毛端。華嚴經云。菩薩鼻根聞無色界宮殿之香。仁王經云。無色諸天所散之華。華如須彌香如車輪。諸師不同具引如上。若言無色容二界中。許有色者何妨色上。無色界中天處有四。一空無邊處天。二識無邊處天。三無處有處天。四非想非非想處天一空無邊處者。倶舍論云。修加行時思無邊空。離第四禪生名空無邊處。然異生等依空處近分。諸無間道厭下有漏麁三隨一。諸解脱道欣空根本靜三隨一即生其中。四蘊成身依命根衆同分。壽命二萬劫。生上退下准説應知。二識無邊處者。倶舍論云。修加行時思無邊識。離空無邊處生名識無邊處。然異生等依識處近分。諸無間道厭下有漏麁三隨一。諸解脱道欣識根本靜三隨一即生其中。四蘊成身依命根衆同分。壽命四萬劫。生上退下准説應知。三無所有處者。倶舍論云。修加行時思無所有。離識無邊處生名無所有處。然異生等依無所有處近分。諸無間道厭下有漏麁三隨一。諸解脱道欣無所有根本靜三隨一即生其中。四蘊成身依命根衆同分。壽六萬劫。生上退下准説應知。四非想非非想者。倶舍論云。由想昧劣。謂無明勝想得非想名。有昧劣想故名非非想。然異生等依非想非非想處近分。修加行時作如是念。諸想如病如箭如癰。若想全無便同癡闇。唯有非想非非想中與上相違寂靜美妙。解脱道滿即生其中。四蘊成身壽八萬劫。此爲有頂後生下故
　　此是天乘有二種義。一淺略二深祕。初淺略如前説。深祕者。後眞言門是也。所謂嬰童無畏住心者。是所謂天乘。若只解淺略義則沈淪生死不得解脱。若解眞言實義。則若天若人若鬼畜等法門皆是祕密佛乘。故文云我則天龍鬼等（云云）言我則大日如來。大日經有諸天人鬼等眞言。其數無量。如是眞言五字爲本。彼五字眞言曰
    ？？？？？
　　初字如如上有空點。即如如不可得同於大空。具説如別。又有諸世天等普明心眞言
    ？？？？？？？（？）
？？？？？？？？？？？（？）
？？？？？？？？？？（？）？？？？（？）
？（？）？？？（？）？？（？）？（？）
？？？？？（？）？？
　　若廣説者。三界中二十八種天各各有眞言。若略攝者皆攝此一眞言。外金剛部雖其數無量。而攝五類八部盡。盧迦盧迦。世間即是暗冥之義。所謂無明。此字倶皆有阿聲。即本無義。無暗即是眞實明也。阿盧迦是明。迦羅作也。所謂是照義作明也。以作明相現此八部等普現之身。而除彼暗使作明行令世間明。薩嚩一切。提婆天。那伽龍。夜乞叉健闥嚩阿修羅掲露荼緊那羅摩呼羅伽。並八部名。汝等諸部攝。訶㗚馱夜心。那也伽沙也攝也。攝此八部等心而令作明。費只多囉掲帝種種行也。亦是巧色之義。隨類示現一切可愛樂身名巧色。亦是雜色義。以種種行種種雜色法門。爲除世間之暗。即是諸明中無比義。顯句義如是。若深祕釋。一一字皆以字門義釋。且初？一字爲體。即是一切諸法相義爲字相。字義者。一切諸法相不可得義。言一切世間縁起之法具種種色種種種形種相。若入阿字門悉離一切相。離相之相無相不具。是則法身普現色身。各各具四種曼荼羅。若有衆生能解此義。則世天眞言與大日眞言無二無別。若不解深祕則觸途爲縛。不得出生死證解脱。一一字門應如是釋。所有人天外道等無量法教。皆悉攝一？字眞言盡。誦此一字即爲持一切人天法門。若解深祕義。從此門則證法界身。故經云。世尊得一切智智。爲無量衆生廣演分布。隨種種趣種種性欲種種方便道。宣説一切智智。或聲聞乘道。或縁覺乘道。或大乘道。或五通智道。或願生天。或生人中及龍夜叉乾闥娑。乃至説生摩睺羅伽法。各各同彼言音。住種種威儀。而此一切智智道一味。所謂如來解脱味。又云。又現執金剛普賢蓮華手菩薩等像貌。普於十方宣説眞言道句法。所謂初發心乃至十地次第此生滿足。言等者。八部天鬼等外金剛部也。又大毘盧舍那如來。説諸佛菩薩天龍鬼等眞言印訖。即告祕密主言。如是上首諸如來印。從如來信解生。即同菩薩之幖幟。其數無量。乃至身分擧動住止。應知皆是密印。舌根所轉衆多言説應知皆是眞言
　　祕密漫荼羅十住心論卷第三（終）

　　祕密曼荼羅十住心論卷第四
　　唯蘊無我住心第四
　　初大意者。夫尺蠖申而還屈。車輪仰而亦低。非想八萬上射空下墮。外道三昧欲盡有還沒。雖願出欲之術。未得斷縛之劍不解人我之空。何覺法空之理。是故流轉生死不得涅槃。大覺愍其如是説解脱道。遮生空於唯蘊。譬我倒於幻炎。二百五十戒防身口非。三十七菩提習身心善。告時則三生六十。示果則四向四果。説識唯六種。攝法則五位。四諦四念瑩其觀。六通八解得其證。厭怖生死灰滅身智。欣仰湛寂等同虚空。是則聲聞自利之行果。羊車出欲之方便。大體如此
　　二攝教者。大日尊告祕密主言。越世間三妄執出世間心生。謂如是解了唯蘊無我。釋云。諸外道等計有我我所。因如是妄執不出生死。雖生非想非非想處還復墮落。故佛爲求聲聞者説人空法有之理。所謂人則人我等。法則五蘊等法。此唯蘊無我一句中。攝一切小乘法盡。故今聲聞乘名唯蘊無我住心
　　三明三昧者。大日經云。復次祕密主。聲聞衆住有縁地。識生滅除二邊。極觀察智得不隨順修行因。是名聲聞三昧道者。如阿毘曇明。九想八念背捨勝處一切入三三昧等皆名住有縁地。依此等三昧爲方便故。令其心恬然而靜。得正觀察覺世間出世間法皆悉有因有縁。世間以集爲因以苦爲果。出世間以道爲因以滅爲果。毘尼中擧要言之。所謂諸法從縁起。如來説是因。彼法因縁盡。是大沙門説也。以知因縁生滅故。滅有無見遠離斷常二邊。得眞諦智生故名極觀察智。以能極観察故不倒不謬。故名爲諦也。從無明至老死。此有故彼有。此生故彼生。乃至輪迴無際。若隨此而輪轉。名之爲順。既見四眞諦已。背生死流隨行聖道。乃至能自記説我生已盡梵行已立所作已辨不受後有。是名不隨順。如是種種不隨順行。要三昧爲因故。曰得不隨順修行因。聲聞三昧。雖復諸部異説種種不同。但合如是法印者即名正行。若無如是印者是名邪行也
　　四釋名者。華嚴經云。上品十善修自利行。以智慧狹劣怖三界闕大悲。從他聲聞而得解了。故名聲聞
　　五地位者。大乘同性經云。聲聞有十地。一者受三歸地。二者信地。三者信法地。四者内凡夫地。五者學信戒地。六者八人地。七者須陀洹地。八者斯陀含地。九者阿那含地。十者阿羅漢地。是名十種聲聞之地。瑜伽論聲聞地與倶舍論廣略爲異。速即三生遲六十劫。前七方便從淺至深。斷見修惑立四沙門果。五停心四念處四聖諦。七支別解脱戒是其學處也。五停心觀者。多貪衆生修不淨觀。乃至多尋思衆生修持息觀。初不淨觀有二。一別二通。別治四貪者。論云。修不淨觀正爲治貪。然貪差別略有四種。一治顯色貪。縁青瘀等修不淨觀。二治形色貪。縁被食等修不淨觀。三治妙觸貪。縁蟲蛆等修不淨觀。四治承奉貪。縁屍不動修不淨觀。通治四貪者。若縁骨鎖修不淨觀。通能對治如是四貪。治多尋伺言息念者。阿那阿波那。謂持息入謂持息出。別相念住者。依已修成滿勝止觀修四念住。如何修習四念住耶。觀身念住以自共相。謂觀於身皆不淨性。觀受念住以自共相。一切有漏皆是苦性。觀心念住以自共相。一切有爲皆無常性。觀法念住以自共相。及一切法空無我性。總相念住者。彼觀行者總觀所縁身等四境修四行相。居縁總雜法念住中觀身受心法總修無常觀。居縁總雜法念住中觀身受心法總修苦觀。居縁總雜法念住中觀身受心法總修空觀。居縁總雜法念住中觀身受心法總修無我觀。煖善根者。分位長故。能具觀察四聖諦境。及能具修十六行相。觀苦聖諦修四行相。一無常二苦三空四無我。觀集聖諦修四行相。一因二集三生四縁。觀滅聖諦修四行相。一滅二靜三妙四離。觀道聖諦修四行相。一道二如三行四出。頂善根者。如山頂故。此亦如煖此轉勝故更立頂名。忍善根者。於四諦理此最勝故無退墮故。然此忍法有下中上。下品忍者。謂具觀察四聖諦境。修十六行具縁三界。中品忍者。欲色無色聖諦行相。漸減漸略乃至二念欲苦諦境。上品忍者。從中無間起勝善根。一行一刹那名上品忍。世第一法。如上品忍欲苦一行唯一刹那。離同類因引聖道生。故名最勝。四沙門法者。諸無漏道是沙門性。懷此道者名曰沙門。以能勤勞息煩惱故。須陀洹者。謂縁欲界苦聖諦境。有無漏攝法智忍生。乃至道類智名預流果。斯陀含者。謂欲修惑斷一至六。一往天上一來人間。而般涅槃名一來果。阿那含者。斷欲九品。此類有七。行色有五。行無色四。必不還來名不還果。阿羅漢者。謂從初定一品爲初。至斷有頂第九無間金剛喩定。至盡智生成阿羅漢。不受生故
　　聲聞藏法門并修證位次略有八門。第一明二十部異執。第二明所立法門。第三明進修位。第四明斷惑依地。第五明所斷惑。第六明斷惑得果。第七明定不定性。第八明理無大小
　　第一明二十部異執者。依宗輪論等。自有二十部。文殊問經頌曰
　　摩訶僧祇部  分別出有七
　　體毘履十一 民是謂二十部
　　十八及本二  皆從大乘出
　　無是亦無非  我説未來起
　　具釋如餘。然此二十部攝爲六宗。一我法倶有宗。此宗所計我之與法二種皆有（此有六部。犢子賢正量密林山胄經量法上部）二有法無我宗。此宗所執法則實有我則爲無（此有四部。一切有多聞雪山飮光部）三法無去來宗。此宗所執現法是有去來爲無（此有七部大衆鷄胤制多山西山北山化地法藏部）四現通假實宗。此宗計世出世法皆通假名及以眞實（此有一部即説假説）五俗妄眞實宗。世法顛倒但有假名。出世非倒法是眞實（此有一部即。説出世部）六諸法但名宗。此宗所計若世間法若出世法。但有假名而無實體（此有一部即一説部）
　　第二明所立法門者。准倶舍等論。總有七十五法攝一切法盡。總束此法以爲五位。作頌曰
　　色十一心一  心所四十六
　　不相應十四  無爲法三種
　　色十一者。五根五境無表色也。五根者。倶舍頌曰
　　彼識依淨色  名眼等五根
　　五境者。倶舍頌曰
　　色二或二十  聲唯有八種
　　味六香四種  觸十一爲性
　　無表色者。不可見無體色。心王一者。倶舍第四云。集起名心思量名意了別名識。王者集起三業得自在故。心所四十六者。此有六位。一大地法有十。倶舍頌曰
　　受想思觸欲  慧念與作意
　　勝解三摩地  遍於一切心
　　二大善地法有十。倶舍頌曰
　　信及不放逸  輕安捨慚愧
　　二根及不害  勤唯遍善心
　　三大煩惱地法有六。頌曰
　　癡放逸懈怠  不信惛沈掉
　　四大不善地法有二。頌曰
　　無慚及無愧  唯遍不善心
　　五小煩惱地法有十。頌曰
　　忿覆慳嫉惱  害恨諂誑憍
　　六不定地法有八。頌曰
　　尋伺及悔眠  貪瞋與慢疑
　　不相應十四者。頌曰
　　得非得同分  無想二滅定
　　命根與四相  及名句文身
　　無爲法三種者。頌曰  虚空及二滅
　　此七十五法攝盡三科門。言三科者倶舍頌曰
　　聚生門種族  是蘊處界義
　　第三明進修位者。總有五位。一順解脱分位（亦名資糧位）二順決擇分位（亦名加行位）三見道位。四修道位。五無學位。初順解脱分者。解脱即涅槃。體離諸縛故。此位順彼故得是名。如何種殖解脱分善。謂諸有情生在人中。或施一食或持一戒。深樂解脱願力所持便名種殖解脱分善。正理云。初修行者。當於解脱具深意樂。觀涅槃徳背生死過。先近善友爲衆行本。倶舍二十三云。諸有創殖順解脱分。極速三生方得解脱分。謂初生起順解脱分。第二生起順決擇分。於第三生便入聖乃至得解脱。譬如下種苗成結實三位不同。身入法性成就解脱三位亦爾。此言三生據極速者説。若極遲者即六十劫。非遲非速中間可知。二明順決擇分。於中分二。初明進修加行。二正明順決擇分。初加行有三。一住清淨戒修習三慧。二修持身器。三入修要門。倶舍二十二云。諸有發心將趣見諦。應先安住清淨尸羅。然後勤修聞所成等（等思修所成也）
    世親釋此三慧相言。謂修行者依聞至教。所生勝慧名聞所成。依思正理所生勝慧名思所成。依修等持所生勝慧名修所成。二修持身器者。論云。身器清淨略由三因。何等爲三。一身心遠離。二喜足小欲。三住四聖種。身遠離者離相雜住。心遠離者離不善尋二喜足小欲者。言喜足者。無不喜足。言小欲者謂無大欲。無貪善根以之爲性。三住四聖種者。一於衣服喜足聖種。二於飮食喜足聖種。三於臥具喜足聖種。四於有無有樂斷煩惱樂修聖道。皆以無貪喜足爲體。論云。爲顯何義立四聖種。爲求解脱歸佛出家（云云）三入修要門者。見道前有七方便。此七方便遊踐聖諦。能超生死證涅槃果。一五停心觀。二別想念處。三總想念處。四煖。五頂。六忍。七世第一法。五停心觀者。一多貪者修不淨觀。二多瞋者修慈悲觀。三多癡者修縁起觀。四多著我者修界分別觀。五多尋伺者修數息觀。以此五種停息其心名五停心。雖有此五入修之要唯有二門。一不淨觀二持息念。故倶舍頌曰
　　入修要二門  不淨觀息念
　　貪尋増上者  如次第應修（云云）
　　婆沙云。不淨觀持息念。於佛法中爲涅槃甘露門（云云）。此不淨觀體是無貪。縁不淨境對治貪心。從境爲名名不淨觀。此觀能治四種境貪。謂縁青瘀修不淨觀治顯色貪。縁被食等修不淨觀治形色貪。縁蟲蛆等修不淨觀治妙觸貪。縁屍不動修不淨觀治供奉貪。若縁骨瑣修不淨觀。通能對治如是四貪。所依地者通依十地。謂四靜慮四近分中間欲界。其所縁者。唯縁欲界所見顯形。由此故知是人趣中三洲除北。若是生法能縁自世。若不生法通縁三世。既與勝解作意相應唯是有漏。有離染得及加行得。若尋增者修持息念。論云。言持息念者。即契經中所説阿那阿波那念。言阿那者謂持息入。是引外風令入身義。阿波那者謂持息出。是引内風令出身義。此觀以慧而爲體性。言持息念者。慧由念力觀此爲境故爲名也。此相圓滿總有六位。一數二隨三止四觀五轉六淨。廣如婆沙等説。別相念處觀者。七方便中第二方便。此別相念住體有三種。一自性念住。以聞思修三慧爲性。故倶舍云。自性念住以慧爲體。此有三種謂聞等所成。二相雜念住。以慧所餘倶有相應法爲體。三所縁念住。以慧所縁七十五法爲體。前説不淨持息是聞思慧。即入修慧之方便門。由此二門心便得定。修舍摩他毘鉢舍那舍摩他此云止。毘鉢舍那此云觀。即是修習定慧二行。以自相共相觀身受心法。此身受心法各別自相名爲自相。一切苦集有爲皆無常性。一切苦集有漏皆是苦性。一切有爲之法定空非我性名爲共相。身自性者大種造色。受心自性如自名顯。法自性者七十五法中除身受心餘六十二法。是即別相法念住境念住。於境令心不散故名念住。總相念者。即七方便中第三方便。以慧爲性。彼觀行者。居縁總雜法念住中。總觀所縁身等四境修四行相。所謂無常苦空無我。故名總相念住。此順解脱分善根。遇佛出世唯人三洲方能種之。廣如論説。煖法者。是七方便中第四方便。謂修習總縁共相法念住。漸次成就至上上品。從此念住上上品。後有順決擇分善根生名爲煖。以慧爲性。此法初起譬如鑚火煖爲前相。眞智亦爾。義喩相似故立煖名。是法能燒煩惱惑薪。道前相義如火前相。從相立名故名爲煖法。此煖善根分位長故。能具觀察四聖諦境。乃至具修十六行相。觀於苦諦有四行相。謂非常苦空非我。觀於集諦有四行相。謂因集生縁。觀滅聖諦有四行相。謂滅靜妙離。觀道聖諦有四行相。謂道如行出。是爲十六。具如倶舍。頂法者。是七方便中第五方便。此前煖善根有下中上品。漸次增長至第三品成滿之時。有善根生名爲頂法。此法亦以慧爲自性。此轉勝煖更立異名。前二種善根中此法最勝。故名頂法。或由此是進退兩際猶如山頂進向山南退還山北故名爲頂。故婆沙云。煖不受邪教。頂不斷善根。忍不墮惡趣。世第一法不作凡夫。倶舍論文稍異也忍法者。七方便中第六方便。彼頂善根下中上品。漸次增上至第三品成滿之時。有善根生名爲忍法。此法亦以慧爲自性。四諦能忍可中形於煖頂。此要勝故名之爲忍。然此忍法有上中下。下中二品與頂法同。謂觀四聖諦境及能具修十六行相。然於下品具三十二。中漸漸略。上品唯觀欲界苦諦。與世第一相隣接故。世第一法者。是七方便中第七方便。此上品忍無間有善根生名爲世第一法。此法亦以慧爲自性。同上品忍縁欲界苦諦。行修一行相唯一刹那。此有漏故名爲世間。形後最勝故名第一。對前作等無間縁。有士用力離同類因引生聖道爲士用果故名第一。此四善根亦名順決擇分。以修慧爲體。皆依六地。謂四靜慮未至中間。欲界中闕無等引故。無色亦無。以無煖等四種善根見道眷屬。又無色界不縁欲界故無見道。以見道中欲界之苦先應遍知故。欲界集先應斷故。此四善根是有漏故。能感色界五蘊異熟。故涅槃云。是法報得色界五蘊。然爲助滿作圓滿因。感得喜樂捨受心心所法色觸二處四相及得。不能作牽引因感命根衆同分眼等五根。增背有故
　　第四明斷惑依地者。四禪三空未至中間九地爲依。若次第者。唯依未至地斷三界惑盡。若超越者。依四根本未至中間亦皆能斷此所依不定謂聲聞種姓若依未至定起煖。即依此地起頂忍世第一法入正性離生。乃至若依第四靜慮起煖即依此地起頂忍世第一法入正性離生。或復依餘地者。若依未至定起煖。彼依初靜慮起煖頂忍世第一法入正性離生。乃至第四靜慮亦爾。見所斷惑令諸有情墮諸惡趣受諸劇苦。譬如生食久在身中能作種種極苦惱事。是故此惑説名爲生。見道能滅故名離生。復次有見等惑。剛強難伏如狩𢤱悷。故説名生。見道能滅故名離生。自餘之義廣如婆沙
　　第五明所斷惑者。所迷不同有二。理事。迷理煩惱名爲見惑。迷於事者名爲修惑。迷理惑者。且迷苦諦。起十煩惱。謂身邊二見邪見見取戒禁取貪瞋慢疑無明。迷於集諦起七煩惱。謂邪見見取貪恚慢疑無明。迷於滅諦起七煩惱與集諦同。迷於道諦起八煩惱。謂邪見見取戒禁取貪瞋慢疑無明。迷於事法起四煩惱。謂貪恚慢無明。此欲界中總有三十六。色界除恚有三十一。所以者何。彼界定地心皆軟滑無違情事故不起恚。無色亦爾有三十一。迷事煩惱欲界具四。上二界中各三除恚有六。故三界迷理煩惱有八十八。迷事煩惱總有十種故。三界中總有九十八使也
　　第六明斷惑得果者。見道位前順決擇分。雖觀四諦而由未斷見所斷惑未見眞諦。自此已去以無漏道斷迷理惑親見諦理得見道名。此位亦名正性離生。此見道已上聖有二十七。總頌曰
　　信見身慧倶  向果各有四
　　七反家并種  中生有無上
　　退思護住法  堪達并不動
　　總以有爲無漏五蘊擇滅無爲六法爲體。得果二種。一者次第二者超越。且説次第後論超越。次第行者在於忍位。依未至禪修於八諦十六觀行。略至唯觀於欲界苦。次世第一刹那心。後以苦法忍爲無間道。乃至道類智解脱。總有八無間八解脱。第八無間爲近無間。第八解脱一刹那中盡斷三界見諦煩惱。唯是無漏頓斷九品見所斷惑故。修道有二。通用有漏無漏道故證須陀洹果。須陀洹者名爲預流。問曰此預流名爲目何義。若初得聖道名爲預流者。即預流名四向四果八人之從後向前數。應目初向第八人也。又釋八忍中從後向前數苦法忍應爲預流。答此預流名目得初果不目第八。見道位中聖者有二。一隨信行二隨法行。由根利鈍故立此名。隨信行者。由信隨行名隨信行。隨法行者。彼於先時由自披閲契經等法。隨行義故故立此名。修道位中諸鈍根者轉名信解。諸利根者轉名見至。欲界修惑有其九品。色界初禪有九品。乃至非想亦有九品。即是九九八十一品。失徳各分九品。謂下下下中下上。中下中中中上。上下上中上上。應知故此中下下品道勢力能斷上上品障。如是乃至上上品道勢力能斷下下品障。上上品等諸能治徳初未有故。此徳有時上上品等失已無故。欲界修惑九品之中。依未至定斷初一品乃至五品名斯陀含向。斷第六品第六解脱道起證斯陀含果。唐云一來。此人一來人間而般涅槃故名一來。向天亦爾。薄貪瞋癡。唯有下品三品惑故。斷欲界惑七八品者名阿那含向。斷第九品盡第九解脱道證阿那含果。唐云不還。必不還來生欲界故。亦名五下結斷。那含有七。一中般二生般三有行四無行五上流六樂慧七樂定。樂慧者。生色淨居有五那含是。樂定者。斷色界惑生無色界名曰上流。斷彼初品而至非想第九品無礙道來名羅漢向。斷彼非想第九惑盡解脱道中證羅漢果。羅漢有六。一退法二思法三護法四安住法五堪達法六不動法。於此六中前之五種。從先學位信解姓生。即此總名時愛心解脱。要以待時及解脱故。不動法者。此即名爲不動心解脱。以無退動及心解脱。亦説名爲不時解脱。以不待時及解脱故。此從學位見至姓生。此羅漢果有二涅槃。一者有餘二者無餘。斷結惑盡身智猶存名曰有餘。身智倶亡名曰無餘。此之四果總名沙門
　　第七明定不定性者。得應果人有二種別。一定性二不定性。若定性者。住於此位灰身滅智入無餘界。不定性者。遇善智識迴心向大受變易身。修於大行終成正覺。瑜伽論疏云問諸阿羅漢住有餘依涅槃界中。住何等心於無餘依般涅槃界當般涅槃耶。答於一切相不復思惟。正思眞如界漸入滅定滅轉識等。次異熟捨所依止。由異熟識無有取故。諸識等不謂得生。餘法清淨無爲離垢眞如法界在。若依此文一切阿羅漢於無餘依涅槃界中。欲般涅槃時要入滅盡定。方次即般無餘涅槃。問若爾慧解脱阿羅漢應不般涅槃。答有二釋。廣如疏述
　　第八明理無分隔者。宣律師云。原夫大小二乘理無分隔。對機設藥除病爲先。故鹿野初唱本爲聲聞。八萬諸天便發大道。雙林告滅終顯佛性。而有聽衆果成羅漢。以此推之。悟解在心不唯教指。故世尊處世深達物機。凡所施爲必以威儀爲主（云云）勝鬘經云。毘尼者即大乘也（云云）智度論云。八十部尸羅波羅蜜（云云）摩耶經云。年小比丘親於衆中毀呰毘尼。當知是爲法滅之相（云云）又云。初心大士同聲聞律儀。護譏嫌戒性重無別（云云）大般若經云。佛於鹿野初轉法輪。無量衆生發聲聞心。無量衆生發縁覺心。無量衆生發菩提心。證於初地二地三地乃至十地（云云）如是文證非一。如上聲聞人所修所證也。四阿含等經二百四十部六百一十八卷。摩訶僧祇及根本有部等律五十四部四百十六卷。大毘婆沙發智六足等論三十六部六百九十八卷。是其所宗三藏法門也。我聖朝所見傳數如此。天竺所有甚多。然其要旨不出此。是則所謂羊車也喩曰。大日經有聲聞眞言。眞言曰
    ？？？？？？？？？？？？？？
　　初醯字有訶聲是行是喜即聲聞行。有伊聲即聲聞三昧也　次覩字有多聲即聲聞所入如如也。有鄔聲三昧也。次有鉢字。聲聞所見第一義諦。帶羅字即小乘所離六塵。帝也乘如之義也是聲聞所乘之乘。毘有縛聲是縛也縛則煩惱。有伊聲則無縛三昧　掲多離也行也。已下怖障義。聲聞人厭怖生死極切故。此眞言是法佛如來。大悲願力爲利有情説之。若有衆生應以此法入道者。令從此門入大悲藏。是則法界一門法身一徳。若得此意聲聞乘即是佛乘無二無別。若不可知者。則菩薩之毒大士之魔。不可不詳
　　祕密曼荼羅十住心論卷第四（終）

　　祕密曼荼羅十住心論卷第五
　　拔業因種住心第五
　　拔業因種心者。麟角之所證部行之所行。觀因縁於十二厭生死乎四五。見彼華葉覺四相之無常。住此林落證三昧於無言。業惱株杌猶此而拔。無明種子因之而斷。爪犢遥望不近。建聲何得窺窬。游泳湛寂之潭優遊無爲之宮。自然尸羅無授而具。無師智慧自我而獲。三十七品不由他悟。蘊處界善不待藍色。身通度人不用言語。大悲闕無方便不具。但自盡苦證得寂滅。故經云。拔業煩惱株杌無明種子生十二因縁。又云。是中辟支佛復有小差別。謂三昧分異淨除於業生
　　釋云。謂十二因縁者。守護國界經云。復次善男子。如來於一切靜慮解脱等持等至。伏滅煩惱生起因縁皆如實知。佛云何知謂知衆生煩惱生起。以何因生以何縁生。滅惑清淨何因能滅何縁能滅。此中煩惱生因縁者。謂不正思惟。以此爲其因無明爲縁。無明爲因行爲縁。行爲因。識爲縁。識爲因名色爲縁。名色爲因六處爲縁。六處爲因觸爲縁。觸爲因受爲縁。受爲因愛爲縁。愛爲因取爲縁。取爲因有爲縁。有爲因生爲縁生爲因。老死爲縁。煩惱爲因業爲縁。見爲因貪爲縁。隨眠煩惱爲因現行煩惱爲縁。此是煩惱生起因縁。云何衆生滅諸煩惱所有因縁。有二種因有二種縁。云何爲二。一從他聞種種隨順法聲。二者内心起於正念。復次有二種因有二種縁。能令衆生清淨解脱。謂奢摩他心一境故。毘鉢舍那能善巧故。復次有二種因有二種縁。不來智故如來智故。復有二種因縁。微細觀察無生理故近解脱故。復有二種因縁。具足行故智慧解脱現在前故。復有二種因縁。謂盡智故無生智故。復有二種因縁。隨順覺悟眞諦理故。隨順獲得眞諦智故。此是衆生除滅煩惱清淨因縁。如來悉知。復次善男子。煩惱因縁無有數量。解脱因縁亦無有數量。或有煩惱能與解脱以爲因縁。觀實體故。或有解脱能與煩惱以爲因縁。生執著故。又云。縁覺觀察因果。住無言説法不轉無言説於一切法證極滅語言三昧
　　釋云。業者惡業。因則十二因縁。種者無明種子。如聲聞極觀察智解了唯蘊無我。以厭怖心重故。疾斷煩惱自證涅槃不能分拆推求十二因縁實相。辟支佛智慧深利故。能以總別之相深觀察之。見一切集法皆是滅法。此與聲聞異。又辟支佛觀一切集法皆悉如涅槃相。於種種有爲境界中。皆亦戲論風息能證此二種三昧。故拔業煩惱株杌及無明種子。是則辟支佛學處證處。此拔業因種一句中。悉攝辟支佛乘盡。故縁覺乘名拔業因種住心。華嚴經云。上品十善自利清淨。不從他教自覺悟故。大悲方便不具足故。悟解甚深縁生法故。大乘同性經云。辟支佛有十種地。一者苦行具足地。二者自覺甚深十二因縁地。三者覺了四聖諦地。四者甚深利智地。五者八聖道地。六者覺了法界虚空界衆生界地。七者證寂滅地。八者六通地。九者徹祕密地。十者習氣漸薄地。是名十種辟支佛地。瑜伽論第三十四云。云何獨覺地。當知此地有五種相。一者種姓二者道三者習四者住五者行。云何獨覺種姓謂由三相應正了知。一者本性獨覺。先未證得彼菩提時有薄塵種姓。由此因縁於憒鬧處心不愛樂。於寂靜處深心愛樂。二者本性獨覺。先未證得彼菩提時有薄悲種姓。由是因縁。於説正法利有情事心不愛樂。於小思務寂靜住中深心愛樂。三者本性獨覺。先未證得彼菩提時有中根種姓是慢行類。由是因縁深心希願無師無敵而證菩提。云何獨覺道。謂由三相知正了知。謂有一類安住獨覺種姓。經於百劫値佛出世。親近承事成就相續。專心求證獨覺菩提。於蘊善巧於處善巧。於界善巧於縁起善巧。於處非處善巧於諦善巧勤修學故。於當來世速能證得獨覺菩提。如是名爲初獨覺道。復有一類値佛出世。親近善士聽聞正法。如理作意於先所未起順決擇分善根引發令起。謂煖頂忍。而無力能即於此生證法現觀得沙門果。復修蘊善巧修處善巧。修界善巧修縁起善巧。修處非處善巧修諦善巧故。於當來世能證法現觀得沙門果。是名第二獨覺道。復有一類値佛出世。親近善士聽聞正法如理作意。證法現觀得沙門果。而無力能於一切種至極究竟畢竟離垢。畢竟證得梵行邊際阿羅漢果。復修蘊善巧修處善巧。修界善巧修縁起善巧。修處非處善巧修諦善巧故。依出世道於當來世至極究竟畢竟離垢。畢竟證得梵行邊際阿羅漢果。是名第三獨覺道。云何獨覺習。謂有一類依初獨覺道。滿足百劫修集資糧。過百劫已出無佛世。無師自能修三十七菩提分法。證法現觀得獨覺菩提果。永斷一切煩惱成阿羅漢。復有一類或依第二或依第三獨覺道。由彼因縁出無佛世。無師自能修三十七菩提分法。或證法現觀乃至得阿羅漢果。或得沙門果。至極究竟畢竟離垢。畢竟證得梵行邊際。證得最上阿羅漢果。當知此中由初習故成獨覺者名麟角喩。由第二第三習故成獨勝者名部行喩。云何獨覺住。謂初所習麟角喩獨覺。樂處孤林樂獨居住。樂甚深勝解。樂觀察甚深縁起道理。樂安住最極空無願無相作意。若第二第三所習部行喩獨勝。不必一向樂處孤林樂獨居住。亦樂部衆共相雜住。所餘住相如麟角喩。云何獨覺行。謂一切獨覺。隨依彼彼村邑聚落而住。善護其身善守諸根善住正念。隨入彼彼村邑聚落。或爲乞食或濟度他下劣愚昧。以身濟度不以語言。何以故。唯現身相爲彼説法不發言故。示現種種神通境界。乃至爲令心誹謗者生歸向故。又彼一切應知本來一向趣寂。或云。明獨覺者此有二種。一者麟角喩獨覺。二者部行獨覺。麟角喩者。曾於百劫以修因行。於自乘解脱深種善根。最後身時出無佛世。但觀世間所有草木春生夏榮秋衰冬落。而悟無常便成無學。猶麟之角獨一無二故也。故瑜伽釋云。常樂善寂不欲雜居。修加行滿無師自悟。永出世間故名獨覺。部行者。是人本是縁覺種姓。常樂觀察十二縁法。於最後身値佛爲説十二縁法而得悟道。故法華云。從佛世尊聞法信受。慇勤精進求自然慧。樂獨善寂深知諸法因縁。是名辟支佛乘。此有衆多部類。而行故名部行。此二成覺斷見修惑都有一百六十心。諸縁覺乘法爾皆於凡夫位時。無所有處已下諸惑先已斷竟。後入見道有十六心。如前説。但法忍法智不斷惑可知。斷修所斷惑。上之八地毎地九品各有二心。合有一百四十四心。通前見位總有一百六十心耳。次明大覺者。小乘成佛總有四階。一於三無數劫修行有漏四波羅蜜。除禪定般若爲種智因。二於百劫中修相好因。三最後身出家已後。修有漏四禪四無色定。斷非想已下所有諸惑。四菩提樹下三十四心斷惑成佛（云云）對法論第十三卷云。獨覺乘補特伽羅者。謂住獨覺法性若定不定性。是中根自求解脱發弘正願。修厭離貪縁解脱意樂。及修獨證菩提意樂。即聲聞藏爲所縁境。精進修行法隨法行。或先未起順決擇分。或先已起順決擇分。或先未得果。或先已得果。出無佛世唯内正思惟聖道現前。或如麟角獨住。或復獨勝部行得盡苦際。若先未起順決擇分。亦不得果。如是等方成麟角獨住。所餘當成獨勝部行等（云云）或云。先未起順決擇乃至先已得果。下云未起決擇分未得果。此二迴心成麟角所餘成衆出者。此中已得順決擇分與未得果何異。法師云。今大乘云。未得決擇分迴心者唯此成麟角。餘三句成衆出。何已決未得果言已對句成故。此義不然如下解。又從聲聞迴心入縁覺。從煖頂忍迴心不至世第一法位。以前三位有多刹那。世第一法唯一刹那故不得轉勝。若如毘婆沙使揵度。又如倶舍論偈曰。轉三餘。釋曰。轉聲聞三善根。成異正覺獨覺乘。不世第一法。只一刹那不迴心故。此小乘義。今大乘不然。義曰。世第一法亦多刹那。何以得知。即此前論文云世第一法即此生故。非刹那刹那。若以此義四位倶得迴心。又世第一法不得出觀。唯在觀中云何得迴心。亦不得也唯前三位。又以不定性人各有三乘種子。若迴心已即獨覺種子生獨覺果。以羅漢等迴心亦成獨覺故。若已聲聞六十劫修習。解脱分迴心入獨覺時成衆出。若至獨覺解脱分等善根位等中。更四十劫練者成麟角此。大智度論云。言已得決擇分成衆出者。約不練根入涅槃語。此中言未起決擇分及未得果迴心成麟角者。此中有義。大義曰若未起決擇至迴心者皆成麟角。大小乘咸然此義決定。疑曰。若已六十劫未迴心時修習。及迴心已更四十劫修習可爾。若雖已六十劫修。迴心已更不四十劫練根。又先非六十劫人但三生人等迴心後不修習。雖未起決擇分。已不多修習故此人成何者。義曰。此人一向利根。先未修習已迴心。及未迴心時已六十劫修習迴心。必經獨覺位。或百劫或四十劫修習必成麟角。無異文故。如決擇分六十四文解。其已入決擇分位。迴心者有二人。一已經六十劫修習及未修習。迴心已更四十劫及百劫練根此人定成麟角。故論云復未得果者有成麟角。二經六十劫已迴心及未六十劫已迴心迴心已不經四十劫乃至百劫修習者。此人成衆出。故論云已起決擇分者成獨勝部。故論云。有已起決擇分成衆出未得果者成麟角。有此二文不同。非餘三果向迴心成麟角。由已得果故。其迴心時。三乘各於何位等者。大義曰。若二乘人迴心向大者。從初發心乃至得二乘無學已來皆得。其有成果不同如前釋。若大乘獨覺退等者。至下退中釋。又其迴心時至所。迴心取果處何位。釋曰。大乘并至初行位。其有迴心取獨覺者。以縁境位行與聲聞相似故。隨何位解脱分迴心。即次第至獨覺此位。又還至獨覺初行位。以根性異故不可超位。若已得決擇分善及果已去者。皆隨次第至獨覺此位。問其取獨覺果時刻。須取那含果後方取獨覺果。以非想地非有漏心所厭故。廣如前釋。龍猛菩薩菩提心論云。又二乘之人。聲聞執四諦法。縁覺執十二因縁。知四大五陰畢竟磨滅。深起厭離破衆生執。勤修本法剋證其果。趣本涅槃以爲究竟。眞言行者當觀。二乘之人雖破人執猶有法執。但淨意識不知其他。久久成果位以灰身滅智。趣其涅槃如太虚空湛然常寂。有定性者難可發生。要待劫限等滿方乃發生。若不定性者無論劫限。遇縁便迴心向大。從化城起以爲超三界。謂宿信佛故。乃蒙諸佛菩薩加持力。而以方便遂發大心。乃從初十信下遍歴諸位。經三無數劫難行苦行然得成佛。既知聲聞縁覺智慧狹劣亦不可樂。十住論云。復有二過應疾遠離。一貪聲聞地。二貪辟支佛地。偈云
　　若墮聲聞地  及辟支佛地
　　是名菩薩死  亦名一切失
　　雖墮於地獄  不應生怖畏
　　若墮於二乘  畢竟遮佛道
　　佛説愛命者  斬首則大畏
　　如是欲作佛  二乘應大畏
　　喩曰。此乘有二種意。一淺略二祕密淺略意如前已説。祕密義者。大日經有縁覺眞言。此一字眞言攝一切縁覺乘法盡。彼眞言曰
    ？？？？？？？？？
　　嚩字門顯一切諸法無言説義。是則縁覺所證之極也。若有衆生從此法門應得度者。即便誦持此眞言法。得入法界胎藏。亦是法佛一體萬徳之一。不知此義深可哀愍。胎藏曼荼羅所以置聲聞縁覺。良有深意
　　祕密曼荼羅十住心論卷第五（終）

　　祕密曼荼羅十住心論卷第六
　　他縁大乘住心第六
　　粤有大士法樹號他縁乘。越建爪而高昇。超聲縁而廣運。二空三性洗自執塵。四量四攝濟他利行思惟陀那深細。專注幻焔似心。於是芥城竭而還滿。巨石磷而復生。三種練磨策初心之欲退。四弘願行仰後身之勝果。築等持城安唯識將。征魔旬仗陣伐煩惱賊帥。整八正軍士縛以同事繩。走六通精騎殺以智慧劍。封勞績以五等爵。冊心王以四徳都。勝義勝義致太平之化。廢詮談旨扇無事之風。垂拱一眞之臺無爲法界之殿。三大僧祇之庸於是稱帝。四智法王之號本無今得。爾乃藏海息七轉之波。蘊落斷六賊之害。無分正智等眞常函。後得權悲遍諸趣類。製三藏法令化三根有情。造十善格式導六趣衆生。言乘即三談識唯八。五性有成否三身則常滅。百億應化同泛六舟。千葉牟尼等授三駕。縁法界有情故他縁。簡聲獨羊鹿故大名。運自他乎圓性故曰乘。此乃君子之行業菩薩之用心。北宗大綱蓋如此乎。然此乘有二種義。謂淺略深祕是也。以多名句説一義理此即淺略。一一言名具無量義即是眞言深祕。初顯淺略次明深祕。初淺略者。大日尊告祕密主言。復次祕密主大乘行。發無縁乘心法無我性。何以故。如彼往昔如是修行者。觀察蘊阿頼耶。知自性如幻陽炎影響旋火輪乾闥婆城者。釋曰。即是明第二重觀法無我性也。梵音莽鉢羅。是無義亦是他義。所謂他縁乘者。謂發平等大誓。爲法界衆生行菩薩道。乃至諸一闡提及二乘未入正位者。亦當以種種方便折伏攝受。普令同入是乘。約此無縁大悲故名他縁乘。又無縁乘者。至此僧祇始能觀察阿陀那深細之識。解了三界唯心心外更無一法而可得者。乘此無縁心。而行大菩提道故名無縁乘也。楞伽解深密等經瑜伽唯識等論所説。八識三性三無性皆是此意也。法相大乘以此爲宗。此則所謂菩薩乘也。菩薩者梵云菩提薩埵。略去二字故云菩薩
　　唯識瑜伽皆明五位。言五位者。資糧加行通達修習究竟位等。初資糧位者。唯識論頌。乃至未起識。求住唯識性。於二取隨眠。由未能伏滅。攝論云。清淨增上力。堅固心勝進。名菩薩初修無數三大劫。即從初發深固大菩提心。乃至未起順決擇識。求住唯識眞勝義性。齊此皆是資糧位攝。大菩提心。以善根力爲自體以大願爲縁。不退屈爲策發。雖遇惡友不能破壞。此位未能伏除識相。即地前三十心皆是此位。望菩提果求出生死此爲自利。故名資糧。望涅槃果即爲有情。約利他故名解脱分。此位菩薩依因善友作意資糧四勝力故。於唯識義雖深信解。而未能了能所取空。多住外門修菩薩行。二取隨眠未能伏滅令彼不起二取現行。此位二障雖未伏除修勝行時有三退屈。而能三事練磨其心。一聞無上正等菩提廣大深遠。心便退屈引他證已練。二聞施等波羅蜜多甚難可修。心便退屈省己增修練。三聞諸佛圓滿轉依極難可證。心便退屈引麁況妙練
　　三賢位中。初十住者。習種性即發趣也。行成不退故立住名。依佛地經。第二七日在忉利天妙勝殿説。華嚴云。爾時法慧菩薩承佛神力。從菩薩無量方便三昧起説菩薩十住。十方有千佛刹微塵數諸佛。同名法慧而現前加被。十方有十千佛刹微塵數菩薩。同名法慧雲集作證（自下三賢位皆華嚴經文）十住心。一發心住者有三。一發心縁。見佛法僧及苦衆生發菩提心。二所求法。謂求十力處非處等而發於心。三所學法。勤學十法。欲令菩薩心轉增廣。二治地住者有二。一利他行。於諸衆生發十種心。謂利益心等。二自利行。勤學十法。謂誦習多聞虚閑寂靜。近善知識發言和悦。欲令菩薩增長大悲。三修行住者有二。一治煩惱行。以十種行觀一切法無常苦空無我等。二治小乘行。勤學十法。謂觀察衆生界法界世界地等欲等。欲令菩薩智慧明了。四生貴住者有二。一聖法中成就十法。了知衆生國土世界業行果報生死涅槃。二上求佛法應學十法。了知三世一切佛法。欲令增進於三世中心得平等。五具足方便住者有二。一利他行。而起十心所修善根皆爲救護一切衆生饒益安樂等。二自利行。勤學十法。知衆生無邊等。欲令其心轉復増勝無所染著。六正心住者有二。一決定信。聞十種法心定不動。讃佛毀佛讃法毀法讃毀僧等。二決定智。勤學十法。謂一切法無相無體等。欲令其心得不退轉無生法忍。七不退住者有二。一不退行。聞十種法堅固不退。聞有佛無佛有法無法等。二不退智。勤學十法。説一即多説多即一等。欲令增進於一切法善能出離。八童眞住者有二。一得勝行。住十種業。謂身語意行無失。知衆生種種欲解界業等。二縁淨土。勤學十法。謂知一切佛刹等。欲令增進於一切法能得善巧。九法王子住者有二。一利衆生行。善知十法。謂善知諸衆生受生。知煩惱現起等。二求菩提行。勤學十法。謂法王處善巧法王軌度等。欲令增進心無障礙。十潅頂住者有三。一度衆生。成就十智。開示調伏無數衆生等。二得深法。身及身業神通變現。法王子等亦不能知。三所知廣。勤學十智。欲令増進一切種智
　　十行。十行者長養性也。修起名行。厭有爲故求菩提故。悲愍有情故。依修二諦伏中品障。第二七日在炎魔天寶莊嚴殿説。爾時功徳林菩薩承佛神力。從菩薩善思惟三昧起説菩薩十行。十方有萬佛刹微塵數菩薩。同名功徳林雲集作證。一歡喜行者。修施有二。一自生喜爲大施主。凡所有物悉能惠施。二生他喜。修此行時一切愛樂。願以身肉充足一切不見自身施者。令其永得安隱快樂。二饒益行者。修戒有二。一自利行。護持淨戒不著六塵。假使那由他天諸魔女。端正殊麗不能傾戒。二利他行。令未度者度解脱調伏等。心常安住甚深智慧。三無違逆行者。修忍有二。一自利。常修忍法謙下恭敬。假使那由他衆生。言語毀辱器杖逼害心淨歡喜。二利他。此身空寂無我我所自他覺悟心不退轉。四無屈撓行者。精進有二。一自利行。第一精進斷煩惱故。爲知一切衆生諸根勝劣故。二利他行。設爲衆生經微塵數劫受苦。令彼衆生永脱諸苦乃至究意。五離癡亂行者。修定有二。一離癡亂成就正念。死此生彼入胎出胎心無癡亂。二悟深法。聞恐怖聲悦意聲等而不能壞。知諸三昧同一體性。於一切智得不退轉。六善現行者。修慧有二。一順空行。三業清淨無虚妄故。無相甚深住於眞實。二隨有行。念諸衆生常處癡闇。若未調伏我當先作成就調伏必至菩提。七無著行者。修方便有二。一無取著。於念念中入僧祇界。見佛聞法皆無所著。二利諸有情。觀一切法如幻諸佛如影菩薩行如夢説法如響。自利利他清淨滿足。八難得行者。修願有二。一利他行。譬如船師不住此岸彼岸中流。而能運度從此至彼。菩薩亦爾。二不求報。不求一縷一毫及以一字讃美之言。爲安隱彼至菩提故。九善法行者。修力有二。一無礙力。得四無礙解假使那由他衆生。各別所問皆爲酬對令除疑惑。二示導力。成就十種身等爲衆生作清涼池。能盡一切佛法源故。十眞實行者。修智有二。一十力智。成就第一誠諦之語。知衆生是處非處智等。二現神力。念念遍遊十方世界。示現如來自在神力。有親近者歡喜清淨
　　十迴向。十迴向者。不可壞性十金剛也。迴己所修有趣向故。迴施衆生菩提涅槃不可壞性。第二七日在都史天一切妙寶所莊嚴殿説。爾時金剛幢菩薩承佛神力。從菩薩智慧光明三昧起説菩薩十迴向。十方有十萬佛刹微塵數諸佛。同名金剛幢現前加被。有百萬佛刹微塵數菩薩。同名金剛幢雲集作證。一救護一切衆生離衆生相迴向者。此菩薩所修六度四無量心。爲一切衆生作燈作炬破無明闇。此文有三。一迴施衆生。二迴向菩提。三迴向一切法眞實性。二不壞迴向者。此菩薩於佛法僧得不壞信。於三乘等心轉增長。念念見佛以阿僧祇供具供養諸佛。文三如前。以此善根。爲欲度脱一切衆生得清淨智證寂滅性等。三一切佛迴向者。此菩薩隨順修學去來現在諸佛迴向之道。見一切色乃至觸法若美若惡不生愛憎。文三如前。以此善根授衆生。安住金剛菩提心住於實際。四至一切處迴向者。此菩薩修習善根。願如實際無處不至。去來現劫佛成正覺。願以不可説香雲摩尼供養等。文三如前。以此善根普攝衆生入如來智充遍法界。五無盡功徳藏迴向者。此菩薩普行諸清淨業。入不可思議自在三昧。善巧方便能作佛事。放佛光明普照世界。文三如前。以己善根及衆生界。趣薩婆若遍入法界耳。六隨順堅固一切善根迴向者。此菩薩或爲帝王不刑不罰。以四攝法攝諸衆生。七寶妻子手足支分歡喜盡施。文三如前。以彼善根願諸衆生入智慧海安住實際等。七隨順一切衆生迴向者。此菩薩隨所積集一切善根入無量三昧。以智慧觀察一切衆生心行差別咸令清淨。文三如前。以此善根願一切衆生住無上智平等清淨。八眞實相迴向者。此菩薩正念明了其心堅住。得智慧明爲善知識之所攝受。如來慧日明照其心永滅癡冥。文三如前。以此善根盡衆生界成等正覺周遍法界。九無著無縛解脱迴向者。此菩薩於一切善根心生尊重。修習普賢菩薩行願。得佛潅頂於一念中入方便地。文三如前。以此善根開悟衆生。得大智慧住佛境界。十等法界無量迴向者。此菩薩以離垢繒而繋其頂。住法師位廣行法施。爲諸衆生作調御師示一切智道。文三如前。修如是行普爲衆生成一切智充滿法界
　　二明加行位。加行位者。第十迴向末也。論云。現前立少物。謂是唯識性。以有所得故。非實住唯識。菩薩先於初無數劫。善修福徳智慧資糧。爲入見道住唯識性。復修加行伏除二取。謂煖頂忍世第一法。此四總名順決擇分。謂見道中彼無漏故名爲眞實。此煖等四順趣彼分名順決擇分。前順解脱既初發心求究竟果故遠。此順決擇隣近見道故近。煖等四法依四尋思四如實智初後位立。四尋思者。名義自性差別假有實無。如實遍知此四離識及識非有名如實智。如是煖頂依能取識觀所取空。下忍起時印境空相。中忍轉位於能取識如境是空順樂忍可。上忍起位印能取空。世第一法雙印空相。皆帶相故未能證實。故説菩薩此四位中。猶於現前安立小物。謂是唯識眞勝義性。以彼空有二相未除。帶相觀心有所得故。非實安住眞唯識理。依如是義厚嚴經云。菩薩於定位。觀影唯是心。義想既滅除。審觀唯自相。如是住内心。知所取非有。次能取亦無。後觸無所得。此加行位。唯能伏除全未能滅。於安立諦非安立諦倶學觀察。爲引當來二種見故。非安立諦是正所觀。非如二乘唯觀安立。菩薩起此煖等善根。雖方便時通諸靜慮。而依第四方得成滿。託最勝依入見道故。唯依欲界善趣身起。餘慧厭心非殊勝故。故顯揚云。極慼非惡趣。極欣非上二。唯欲界人天。佛出世現觀（自下依唯識論文）煖善根者。依明得定發下尋思。觀無所取立。爲煖位。謂此位中創觀所取名等四法皆自心變。假施設有實不可得。頂善根者。依明增定發上尋思。觀無所取立爲頂位。謂此位中重觀所取名等四法皆自心變。假施設有實不可得。忍善根者。依印順定發下如實智。於無所取決定印持。無能取中亦順樂忍。既無實境離能取識。寧有實識離所取境。世第一善根者。依無間定發上如實智。印二取空立世第一法。謂前上忍唯印能取空。今世第一法二空雙印。起眞見故初阿僧祇劫滿
　　三明通達位。通達位者。謂聖種性見道位也。論云。若時於所縁。智都無所得。爾時住唯識。離二取相故。若時菩薩於所縁境。無分別智都無所得。不取種種戲論相故。智與眞如平等平等倶離能取所取相故。有釋此智相見倶無。有釋此智相見倶有。有釋此智見有相無。説無相取不取相故。此正義也。加行無間此智生時。體會眞如名通達位。初照理故亦名見道。此有二種。一眞見道。謂即所説無分別智。實證二空所顯眞理。實斷二障分別隨眠。雖多刹那事方究竟。即一無間一解脱一勝進。而相等故總説一心。此復有二漸頓斷故。二相見道。此復有二。一觀非安立諦有三品心。二縁安立諦有十六心故。前眞見道證唯識性。後相見道證唯識相。二中初勝。故頌偏説。前眞見道根本智攝。後相見道後得智攝。此二見道攝六現觀者。謂思現觀信現觀。戒現觀智諦現觀。邊智諦現觀究竟現觀。此眞見道攝彼第四現觀小分。此相見道攝彼第四第五小分。初在賢位由思所成。後是果收謂盡智等。雖第二三與見倶起。而非自性故不相攝。菩薩得此二見道時。生如來家住極喜地。善達法界得諸平等。常生諸佛大集會中。於多百門已得自在。自知不久證大菩提。能盡未來利樂一切故
　　第四修習位。修習位者十地通名。依持生長故名爲地。華嚴經云。金剛藏言。我不見有諸佛國土。其中如來不説十地者。唯識論云。無得不思議。是出世間智。捨二麁重故。便證得轉依。菩薩從前見道起已。爲斷餘障證得轉依。復數修習無分別智。此智遠離所取能取故説無得。妙用難測名不思議。二取隨眠是世間本。唯此能斷名出世間。二障種子立麁重名。令彼永滅故説爲捨。此能捨彼二麁重故。便能證得廣大轉依。由數修習無分別智斷本識中二障麁重故。能轉捨依他起上遍計所執。及能轉得依他起中圓成實性。由轉煩惱得大涅槃。轉所知障證無上覺。云何證得二種轉依。謂十地中修十勝行。斷十重障證十眞如。二種轉依由斯證得。轉依位別略有六種。一損力益能轉謂初二位。二通達轉謂通達位。謂在見道。三修習轉在十地行。四果圓滿轉謂究竟位。五下劣轉謂二乘位。六廣大轉謂大乘位。此中意説廣大轉依。捨二麁重而證得故。轉依義別略有四種。一能轉道。伏二障種謂永斷故。二所轉依。持種本識迷悟眞如。三所轉捨。所斷二障所捨有無。四所轉得。所顯涅槃所生菩提。此四義中取所轉得。頌説證得轉依言故。然初地至覺道成諸地不同皆此位攝。列名辨相如下應知。第二七日在他化自在天宮摩尼寶藏殿。爾時金剛藏菩薩承佛神力。從菩薩大智慧光明三昧起説菩薩十地。爾時十方有十億佛刹微塵數諸佛同名金剛藏而現前加被。有十億佛刹微塵數菩薩同名金剛藏雲集作證。第一歎喜地者。仁王經云。若菩薩住百佛國中。作閻浮提四天王修百法門。二諦平等心化一切衆生。華嚴經云。佛子菩薩住歎喜地。成就多歡喜多淨信多無惱害多無瞋恨。念諸佛法念諸菩薩法。念清淨波羅蜜念入一切如來智。生佛境界中故。入一切菩薩平等性中故。遠離一切怖畏故。皆生歡喜。此菩薩已得遠離五怖畏故。所謂不活畏惡名畏死畏惡道畏大衆威徳畏。已離我想不愛自身何況資財故。不求他供給施一切衆生故遠離我見無我想故。決定不離佛菩薩故。世無等者況有勝故。此即如次配五怖畏。此菩薩大悲爲首。廣大志樂無能爼壞。敬順尊重諸佛教法。日夜修習善根無厭足故。親近善知識故。求多聞無厭足故。求一切智地故。求如來力無畏不共佛法故。求諸波羅蜜助道法故。乃至凡所有物倉庫七寶頭目手足皆無所惜。爲求諸佛廣大智慧。是爲大捨。十度之中行檀波羅蜜。四攝之中布施偏多。餘非不修隨力隨分。多作閻浮提王。諸所作業不離念佛法僧。乃至不離念具足一切種一切智智。唯識論云。極喜地者。初獲聖性具證二空。能益自他生大喜故。行施波羅蜜多。此有三種。謂財施無畏施法施。斷異生性障。謂二障中分別起者。依彼種立異生性故。二乘見道現在前時。唯斷一種名得聖性。菩薩見道現在前時。具斷二種名得聖性。二眞見道現在前時。彼二障種必不成就。猶明與闇不倶起故。此即通達。何名修習。住滿地中時既淹久。理應進斷所應斷障。不爾三時道應無別。故説菩薩得現觀已。復於十地修道位中。唯修永滅所知障道。留煩惱障助願受生。非如二乘速趣圓寂。故修道位不斷煩惱。將成佛時方頓斷故。證遍行眞如。謂此眞如二空所顯。無有一法而不在故。華嚴經云。此地菩薩勤加精進。於一念頃證百三摩地。以淨天眼見諸佛國。二見百如來。三動百世界。身亦能往彼佛世界放大光明。四化爲百類普令他見。五成就百類所化有情。六若欲留身得百劫住。七見前後際百劫中事。八知見能入百法明門。九化作百身。十身皆能現百菩薩眷屬。若以菩薩殊勝願力自在示現過於是數。乃至百千億劫不能數知。第二離垢地者。仁王經云。若菩薩住千佛國中。作忉利天王修千法門。以十善道化一切衆生。華嚴經云。佛子菩薩摩訶薩。欲入二地當起十種心。所謂正直心柔軟心。堪能心調伏心。寂靜心純善心。不雜心無顧戀心廣心大心。得入第二離垢地。此菩薩作是念。十不善道是三惡趣因。十善業道是人天乃至有頂處因。上品十善。修治清淨心廣無量故。具足悲愍不捨衆生希求諸佛大智故。乃至證十力四無畏故。一切佛法皆得成就。此菩薩於無量百千億那由他劫。遠離慳嫉破戒垢故。四攝法中愛語偏多。十度之中修持戒波羅蜜多。多作輪王。唯識論云。二離垢地。具淨尸羅遠離能起微細毀犯煩惱垢故。行戒波羅蜜多。謂攝善法戒攝律儀戒饒益有情戒。斷邪行障證最勝眞如。謂此眞如具無邊徳。於一切法最爲勝故。准論。應云於多千門已得自在。華嚴經云。於一刹那頃證千三摩地。以淨天眼見諸佛國。二見千如來。三動千世界。身亦能往彼佛世界放大光明。四化爲千類普令他見。五成就千類所化有情。六若欲留身得千劫住。七見前後際千劫中事。八知見能入千法明門。九化作千身。十身皆能現千菩薩眷屬。然依仁王經。二地菩薩爲忉利天王。若華嚴經作轉輪聖王。二説不同具引如上。第三發光地者。仁王經云。若菩薩住十萬佛國中。作炎天王修十萬法門。以四禪定化一切衆生。華嚴經云。佛子菩薩摩訶薩。欲入第三發光地者當起十種深心。所謂清淨心安住心。厭捨心離貪心。不退心堅固心。明盛心勇猛心。廣心大心。以是十心得入第三地。此菩薩於四禪四空次第隨順得無量神力。能動大地。一身爲多身多身爲一身。或隱或顯石壁山障所往無礙。猶若虚空六通具足。此菩薩忍辱心柔和心。諧順心悦美心。不瞋心不動心等皆轉清淨。於四攝中利行偏多。十度之中忍辱波羅蜜偏多。餘非不修隨力隨分。多作三十三天王。唯識論云。三發光地者。成就勝定大法總持。能發無邊妙慧光故。行忍辱波羅蜜多。謂耐怨害忍安受苦忍諦察法忍。斷闇鈍障證勝流眞如。謂此眞如所流教法。於餘教法極爲勝故。華嚴經云。於一念頃證百千三摩地。以淨天眼見諸佛國。二見百千如來。三動百千世界。身亦能往彼佛世界放大光明。四化爲百千類普令他見。五成就百千類所化有情。六若欲留身得百千劫住。七見前後際百千劫中事。八知見能入百千法明門。九化作百千身。十身皆能現百千菩薩眷屬。然依仁王經。三地菩薩作夜摩天王。若華嚴經作三十三天王第四焔慧地者。仁王經云。若菩薩住百億佛國中。作兜率天王修百億法門。行道品化一切衆生。華嚴經云。佛子菩薩摩訶薩。欲入第四地者當修行十法明門。所謂觀察衆生界法界。世界虚空界識界。欲界色界無色界。廣大信解界大心信解界。以此十法明門得入焔慧地。此菩薩修行觀身受心法。未生已生不善法令不生斷故。未生已生善法令生不失故。信進念定慧根力等。念覺分擇法精進喜輕安定捨等覺分。正見正思惟正語正業正命正精進正念正定等。修禪定根力覺道。於四攝法同事偏多。十度之中精進波羅蜜偏多。此地當作夜摩天王。唯識論云。四焔慧地安住最勝菩提分法。燒煩惱薪慧焔增故。行精進波羅蜜多。謂被甲精進攝善精進利樂精進。斷微細煩惱現行障。第六識倶身見等攝。最下品故不作意縁故。遠隨現行故説名微細。彼障四地菩提分法。入四地時便能永斷。初二三地行施戒修相同世間。四地修得菩提分法方名出世。故能永害二身見等。第七識倶執我見等。與無漏道性相違故。八地以去方永不行。證無攝受眞如。謂此眞如無所繋属。非我執等所依取故。華嚴經云。於一念頃證百億三摩地。乃至身皆能現百億菩薩眷屬。仁王華嚴二説如上。第五難勝地者。仁王經云。若菩薩住千億佛國中。作化樂天王修千億法門。二諦四諦八諦化一切衆生。華嚴經云。佛子菩薩摩訶薩。欲入第五地當以十種平等清淨心趣入。所謂於過去佛法平等。未來佛法平等。現在佛法平等。戒平等心平等。除見疑悔平等。道非道智平等。修行知見平等。於一切菩提分法上上觀察平等。教化衆生清淨心平等。以此十種平等清淨心得入第五地。此菩薩受如來護念故得不退轉心。如實知此是苦聖諦集聖諦滅聖諦道聖諦。善知世俗諦第一義諦。此菩薩爲利益衆生故。世間伎藝靡不該習。行四攝法。十度之中禪波羅蜜偏多。多作兜率天王。唯識論云。五極難勝地。眞俗兩智行相互違。合令相應極難勝故。行靜慮波羅蜜多。謂安住靜慮引發靜慮辨事靜慮。斷下乘般涅槃障。令厭生死樂趣涅槃。同下二乘厭苦欣滅。彼障五地無差別道。入五地時便能永斷。證類無別眞如。謂此眞如類無差別。非如眼等類有異故。華嚴經云。於一念頃證千億三摩地。以淨天眼見諸佛國。二見千億如來。三動千億世界。身亦能往彼佛世界放大光明。四化爲千億類普令他見。五成就千億類所化有情。六若欲留身得千億劫住。七見前後際千億劫中事。八知見能入千億法明門。九化作千億身。十身皆能現千億菩薩眷屬。教有二説具引如前。第六現前地者。仁王經云。若菩薩住十萬億佛國中。作他化自在天王修十萬億法門。十二因縁智化一切衆生。華嚴經云。佛子菩薩摩訶薩。欲入第六地當觀察十平等法。所謂無相故平等。無體故無生故無滅故。本來清淨故無戲論故。無取捨故寂靜故。如幻夢影響等故有無不二故。如是觀一切法自性清淨。隨順無違得入現前地。此菩薩以大悲爲首觀世間生滅。謂業爲田識爲種。無明闇覆愛水爲潤。我慢漑潅見網增長生名色牙。名色增長生五根。諸根相對生觸。乃至終沒爲死。如是十種順逆觀諸縁起修三脱門。住此地中般若波羅蜜偏多。多作善化天王。唯識論云。六現前地。住縁起智引無分別最勝般若令現前故。行般若波羅蜜多。謂生空無分別慧。法空無分別慧。倶空無分別慧。斷麁相現行障證無染淨眞如。謂此眞如本性無染亦不可説後方淨故。華嚴經云。於一念頃證百千億三摩地。以淨天眼見諸佛國。二見百千億如來。三動百千億世界。身亦能往彼佛世界放大光明。四化爲百千億類普令他見。五成就百千億類所化有情。六若欲留身得百千億劫住。七見前後際百千億劫中事。八知見能入百千億法明門。九化作百千億身。十身皆能現百千億菩薩眷屬。二文不同具引如上。第七遠行地者。仁王經云。若菩薩住百萬億佛國中。作初禪王修百萬億法門。方便智願智化一切衆生。華嚴經云。佛子菩薩摩訶薩。欲入第七地當修十種方便慧。謂修空無相無願三昧等。如是十種方便慧。起殊勝行得入第七地。從第六地來能入滅定。今住此地能念念入念念起而不作證。以大方便雖示現生死而恒住涅槃。雖眷屬圍繞而常樂遠離。雖以願力三界受生。不爲世法所染。雖得佛境界。而示現魔境界示同外道。獲如實三昧智慧光明隨順修行。一切二乘無有能及。悉能乾竭一切衆生諸惑泥淹。十度之中方便波羅蜜偏多。多作自在天王。唯識論云。七遠行地。至無相住功用後邊。出過世間二乘道故。行方便善巧波羅蜜多。謂迴向方便善巧。拔濟方便善巧。斷細相現行障。彼障七地妙無相道。入七地時便能永斷。由斯七地説斷二愚及彼麁重。一細相現行愚。即是此中執有生者。猶取流轉細生相故。二純作意勤求無相愚。即是此中執有滅者。尚取還滅細滅相故。純於無相作意勤求。未能空中起有勝行。證法無別眞如。謂此眞如雖多教法種種安立。而無畏故。華嚴經云。於一念頃證百千億那由他三摩地。以淨天眼見諸佛。乃至身皆能現百千億那由他菩薩眷屬。教有二説具引如前。第八不動地者。仁王經云。若菩薩住百萬微塵數佛國中。作二禪梵王修百萬微塵數法門。雙照方便神通智化一切衆生。華嚴經云。佛子菩薩摩訶薩。離一切心意識分別。入一切法如虚空性名無生法忍。成就此忍得入不動地。此菩薩摩訶薩。菩薩心佛心菩提心涅槃心尚不現起。況復起於世間之心。此菩薩本願故。諸佛世尊現其前言。善哉善哉善男子。此忍第一順諸佛法。然我等所有十力四無畏十八不共諸佛之法汝今未得。爲欲成就勤加精進。勿復放捨住此忍門。乃至第七勸已。於一念頃所生智業。若不可説三千大千世界。隨衆生身信解差別。普於其中示現受生教化成就。十度之中願波羅蜜偏多。多作大梵天王王千世界。唯識論云。八不動地。無分別智任運相續相用煩惱不能動故。行願波羅蜜多。謂求菩提願利樂他願。斷無相中作加行障。令無相觀不任運起。前之五地。有相觀多無相觀小。於第六地。有相觀小無相觀多。第七地中。純無相觀雖恒相續而有加行。由無相中有加行故。未能任運現相及土。如是加行障八地中無功用道故。若得入第八地時便能永斷。彼永斷故得二自在。八地已上純無漏道任運起故。三界煩惱永不現行。第七識中細所知障猶可現起。生空智果不違彼故。證不增減眞如。謂此眞如離增減執。不隨淨染有增減故。即此亦名相土自在所依眞如。謂若證得此眞如已。現相現土倶自在故。華嚴經云。一刹那頃證百萬三千世界微塵數三摩地。乃至菩薩眷屬。二經不同具引如上。第九善慧地者。仁王經云。若菩薩住百萬億阿僧祇微塵數佛國中。作三禪大梵王修百萬億阿僧祇微塵數法門。四無礙智化一切衆生。華嚴經云。佛子菩薩摩訶薩。欲具廣大神通入差別世界。修力無畏不共法。隨諸佛轉法輪不捨大悲本願力。得入第九善慧地。此地作大法師具法師行。善能守護如來法藏。以無量善巧智起四無礙解。用菩薩言辭而演説法。此菩薩起四無礙無暫捨離。何等爲四。謂法義詞樂説無礙智。法知諸法自相。義知諸法別相。詞知無錯謬。樂説無斷盡。假使不可説世界所有衆生。一刹那間令皆以無量言音而興問難各各不同。菩薩於一念頃悉能領受。仍以一音普爲解釋。各隨心樂令得歡喜。十度之中力波羅蜜最勝。多作二千世界主大梵王。唯識論云。九善慧地成就微妙四無礙解。能遍十方善説法故。行力波羅蜜。謂思擇力修習力。斷利他中不欲行障。令於利樂有情界事中不欲勤行樂修己利。彼障九地四無礙解。入九地時便能永斷。證智自在所依眞如。謂若證得此眞如已。於無礙解得自在故。華嚴經云。於一念頃證百萬阿僧祇國土微塵數三摩地。以淨天眼見諸佛國。二見百萬阿僧祇國土微塵數如來。乃至示現百萬阿僧祇國土微塵數菩薩以爲眷屬。若以菩薩殊勝願力。自在示現過於此數。乃至百千億那由他劫不能數知。教有二説具引如前。第十法雲地者。仁王經云。若菩薩住不可説不可説佛國中。作第四禪天王三界主。修不可説不可説法門。得理盡三昧同佛行處。盡三界源教化一切衆生。華嚴經云。佛子從初地乃至第九地。以如是無量智慧觀察已。善思惟修習觀察。善滿足白法集無邊助道法。增長大福徳智慧。廣行大悲知世界差別。入衆生界稠林。入如來所行處。證隨順如來寂滅行。常觀察如來力無畏不共佛法。名爲得一切種一切智智受職位。乃至佛子。此地菩薩以自願力起大悲雲。震大法雷通明無畏以爲電光。福徳智慧而爲密雲。現種種身周旋往反。於一念頃普遍十方百千億那由他世界微塵國土演説大法。摧伏魔怨復過此數。於微塵國土隨諸衆生心之所樂。澍甘露雨滅除一切衆惑塵焔。是故此地名爲法雲。乃至此地多作摩醯首羅天王。於法自在能受衆生聲聞獨覺一切菩薩波羅蜜行。於法界中所有問難無能屈者。布施愛語利行同事所作諸業。皆不離念佛法僧。乃至不離念具足一切種一切智智。唯識論云。十法雲地。大法智雲含衆徳水。蔽如空麁重充滿法身故。修智波羅蜜多。謂受用法樂智成就有情智。斷於諸法中未得自在障。謂所知障中倶生一分。令於諸法不得自在。彼障十地大法智雲及所含藏所起事業。入十地時便能永斷。由斯十地説斷二愚及彼麁重。一大神通愚。即是此中障所起事業者。二悟入微細祕密愚。即是此中障大法智雲及所含藏者。此地於法雖得自在。而有餘障未名最極。證業自在等所依眞如。謂若證得此眞如已。普於一切神通作業總持定門皆自在故。華嚴經云。菩薩復作是念。我於一切衆生爲首爲勝。若勤加精進。於一念頃得十不可説百千億那由他佛刹微塵數三昧。乃至示現爾所微塵數菩薩以爲眷屬。若以菩薩殊勝願力。自在示現過於此數。若修行若莊嚴。若信解若所作。若身若語若光明。若諸根若神變。若音聲若行處。乃至百千億那由他劫不能數知
　　五究竟位。究竟位者。十地經云。有妙淨土出過三界。十地菩薩當生其中。瓔珞經云。三僧祇滿十地菩薩。於四禪上大自在宮。百劫修相好。千劫學威儀萬劫學變化。將成正覺昇蓮座等。華嚴經云。佛子菩薩摩訶薩。入受職地即得百萬阿僧祇三昧皆現在前。其最後三昧名受一切智勝職位。此三昧現前時。有大寶蓮華忽然出生。其華廣大量等百萬三千大千世界。以衆妙寶間錯莊嚴。超過一切世間境界。出世善根之所生起。恒放光明普照法界。非諸天處之所能有。毘瑠璃摩尼寶爲莖。栴檀王爲臺馬瑙爲鬚。閻浮檀金爲葉衆寶爲藏。寶網彌覆。十三千大千世界微塵數蓮華以爲眷屬。爾時菩薩坐此華座。身相大小正相稱可。無量菩薩以爲眷屬。各坐餘華周匝圍遶。一一各得百萬三昧。向大菩薩一心瞻仰。佛子。此大菩薩并其眷屬坐華座時。所有光明及以言音。普皆充滿十方法界。一切世界咸悉震動。惡趣休息國土嚴淨。同行菩薩靡不來集。佛子此菩薩坐華座時。於兩足下放光普照十方諸大地獄。兩膝輪放光普照十方諸畜生趣。於齊中放光普照十方閻羅王界。從左右脇放光普照十方人趣。皆滅衆苦。從兩手中放光普照十方一切諸天阿修羅。從兩肩上放光普照十方一切聲聞。從其項背放光普照十方辟支佛身。從其面門放光普照十方初始發心乃至九地諸菩薩。從兩眉間放光普照十方受職菩薩。從其頂上放百萬阿僧祇三千大千世界微塵數光明。普照十方一切世界諸佛如來道場衆會。雨諸摩尼以爲供養。復繞十方經十匝已。從諸如來足下而入。爾時。諸佛知其世界中其菩薩摩訶薩到受職位。從眉間出清淨光明。名增益一切智神通。普照盡虚空遍法界已。而來至此菩薩會上。周匝右繞示現莊嚴已。從大菩薩頂上而入。爾時。菩薩得百萬三昧。名爲已得受職位之境界。具足十力墮在佛數。若身與座倶遍世界。唯識論究竟位頌云。此即無漏界。不思議善常。安樂解脱身。大牟尼名法。此謂此前菩提涅槃二轉依果。即是究竟無漏界攝。諸漏永盡非漏隨增。性淨圓明故名無漏。界是藏義。此中含容無邊希有大功徳故。清淨法界四智心品。滅道諦攝故唯無漏。謂佛功徳及身土等。皆是無漏種性所生。故佛身中十八界等。皆悉具足而純無漏。此轉依果又不思議。超過尋思言議道故。此又是善白法性故。清淨法界遠離生滅極安隱故。四智心品妙用無方極巧便故。二種皆有順益相故。違不善故常説爲善。此又是常無盡期故。清淨法界無生無滅。性無變易故説爲常。四智心品所依常故。無斷盡故亦説爲常。非自性常從因生故。此又安樂無逼惱故。清淨法界衆相寂靜故名安樂。四智心品永離惱害故名安樂。二乘所得二轉依果。唯永遠離煩惱障縛。無殊勝法故但名解脱身。大覺世尊成就無上寂默法。故名大牟尼。此牟尼尊所得二果。永離二障亦名法身。無量無邊力無畏等大功徳法所莊嚴故。體依聚義總説名身。故此法身五法爲性。非淨法界獨名法身。二轉依果皆此攝故。如是法身有三相別。一自性身。謂諸如來眞淨法界。受用變化平等所依。大功徳法所依止故。二受用身。此有二種。一自受用。謂諸如來三無數劫修集無量福慧資糧所起無邊眞實功徳。及極圓淨常遍色身。相續湛然盡未來際。恒自受用廣大法樂。二他受用。謂諸如來由平等智示現微妙淨功徳身。居純淨土爲住十地諸菩薩衆。現大神通轉正法輪。決衆疑網令彼受用大乘法樂。合此二種名受用身。三變化身。謂諸如來由成事智變現無量隨類化身。居淨穢土爲未登地諸菩薩衆二乘異生。稱彼根宜現通説法。令各獲得諸利樂事。然佛三身即五法故。所證眞理謂即法身。四智菩提即報身故。受用變化大悲力故。利他無漏因縁成就。三身三土或異或同。大小勝劣前後改轉。淨穢報化漏無漏攝。性相身土差別無邊。如諸教中廣顯示故
　　此北宗。以唯識二諦二義爲深極祕要。故略出大綱。慈恩法師唯識義云。第一出體者此有二種。一所觀體。二能觀體。所觀唯識。以一切法而爲自體。通觀有無爲唯識故。略有五重。一遣虚存實識。觀遍計所執唯虚妄起都無體用。應正遣空情有理無故。觀依他圓成諸法體實二智境界。應正存有理有情無故。無著頌云。名事互爲客。其性應尋思。於二亦當推唯量及唯假。實智觀無義唯有分別三。彼無故此無。是即入三性。成唯識言。識言總顯一切有情各有八識六位心所。所變相見分位差別。及彼空理所顯眞如。識自相故。識相應故。二所變故。三分位故。四實性故。如是諸法皆不離識總立識名。唯言但遮愚夫所執定離諸識實有色等。如是等文誠證非一。由無始來執我法爲有撥事理爲空。故此觀中。遣者空觀對破有執。存者有觀對遣空執。今觀空有而遣有空。有空若無亦無空有。以彼空有相待觀成。純有純空誰之空有。故欲證入離言法性。皆須依此方便而入。非謂有空皆即決定。證眞觀位非有非空。法無分別性離言故。説要觀空方證眞者。謂要觀彼遍計所執空。爲門故入於眞性。眞體非空。此唯識言既遮所執。若執實有諸識可唯。既是所執言應除遣。此最初門所觀唯識。於一切位思量修證。二捨濫留純識。雖觀事理皆不離識。然此内識有境有心。心起必託内境生故。但識言唯不言唯境。成唯識言。識唯内有境亦通外。恐濫外故但言唯識。又諸愚夫迷執於境。起煩惱業生死沈淪。不解觀心勤求出離。哀愍彼故説唯識言。令自觀心解脱生死。非謂内境如外都無。由境有濫捨不稱唯。心體既純留説唯識。厚嚴經云。心意識所縁皆非離自性。故我説一切唯識無有餘。華嚴等説三界唯心。遺教經云。是故汝等當好制心。制之一處無事不辨等。皆此門攝。三攝末歸本識。心内所取境界顯然。内能取心作用亦爾。此見相分倶依識有。離識自體本末法必無故。三十頌言。由假説我法。有種種相轉。彼依識所變。此能變唯三。成唯識説。變謂識體轉似二分。相見倶依自體起故解深密説。諸識所縁唯識所現。攝相見末歸識本故。所説理事眞俗觀等皆此門攝。四隱劣顯勝識。心及心所倶能變現。但説唯心非唯心所。心王體殊勝心所劣依勝生。隱劣不彰唯顯勝法。故慈尊説。許心似二現。如是似貪等。或似於信等。無別染善法。雖心自體能變似彼見相二現。而貪信等體亦各能變似自見相現。以心勝故説心似二。心所劣故隱而不説。非不能似。無垢稱言。心垢故有情垢。心淨故有情淨等。皆此門攝。五遣相證性識。識言所表具有理事。事爲相用遣而不取。理爲性體應求作證。勝鬘經云自性清淨心。攝論頌言。於繩起蛇覺。見繩了義無。證見彼分時。知如蛇智亂。此中所説。起繩覺時遣於蛇覺。喩觀依他遣所執覺。見繩衆分遣於繩覺。喩見圓成遣依他覺。此意即顯。所遣二覺皆依他起。斷此染故所執實蛇實繩我法不復當情。非於依他以稱遣故皆互除遣。蛇由妄起體用倶無。繩藉麻生非無假用。麻譬眞理繩喩依他。知繩麻之體用蛇情自滅。蛇情滅故蛇不當情名遣所執。非如依他須聖道斷。故漸入眞達蛇空而悟繩分。證眞觀位照眞理而俗事彰。理事既彰我法便息。此即一重所觀體也。能觀唯識以別境慧而爲自體（云云）然總遍詳諸教所説一切唯識。不過五種。一境唯識。阿毘達磨經云。鬼傍生人天各隨其所應等事心異故。許義非眞實。如是等文但説唯識所觀境者皆境唯識。二教唯識。由自心執著等頌。華嚴深密等説唯識教者皆教唯識。三理唯識。三十頌言是諸識轉變。分別所分別。由此彼皆無。故一切唯識。如是成立唯識道理皆理唯識。四行唯識。菩薩於定位等頌四種尋思如實智等皆行唯識。五果唯識。佛地經云。大圓鏡智。諸處境識皆於中現。又如來功徳莊嚴經云。如來無垢識。是淨無漏界。解脱一切障。圓鏡智相應。唯識亦言。此即無漏界。不思議善常。安樂解脱身。大牟尼名法。如是諸説唯識得果皆果唯識。此中所説五種唯識。總攝一切唯識皆盡（云云）又顯類差別者。其圓成眞性識。若加行後得觀是共相非別相。以總縁遍法故。根本智觀是別相非共相。諸法別知故。乃至。或説因果體倶一識作用成多。一類菩薩義。或因果倶説二。決擇分中有心地説。謂本識及轉識。或唯因説三。辨中邊云。識生變似義有情我及了。三十唯識云。謂異熟思量。及了別境識。多異熟性故偏説之。阿陀那名理通果有。或因果倶説三。謂心意識。或唯果説四。佛地經等説四智品。或因果倶説六。勝鬘經中説六識。或因果倶説七。諸教説七心界。或因果倶説八。謂八識。或因果合説九。楞伽第九頌云。八九種種識。如水中諸波。依無相論同性經中。若取眞如爲第九者眞俗合説故。今取淨位第八本識以爲第九。染淨本識各別説故。如來功徳莊嚴經云。如來無垢識。是淨無漏界。解脱一切障。圓鏡智相應。又二諦義云。瑜伽唯識二諦各有四重。世俗諦四名者。一世間世俗諦（亦名有名無實諦）二道理世俗諦（亦名隨事差別諦）三證得世俗諦（亦名方便安立諦）四勝義世俗諦（亦名假名非安立諦）勝義諦四名者。一世間勝義諦（亦名體用顯現諦）二道理勝義諦（亦名因果差別諦）三證得勝義諦（亦名依門顯實諦）四勝義勝義諦（亦名廢詮談旨諦）前之三種名安立勝義。第四一種非安立勝義諦。又云。勝義勝義者。體妙離言迥超衆法名爲勝義。聖智内證過前四俗復名勝義諦。又云。第四勝義勝義諦者。謂非安立廢詮談旨一眞法界也。又以四種體釋諸教體。故略出之。初攝相歸性體者。教即眞如。般者論云。應化非眞佛。亦非説法者。説法不二取。無説離言相。第二攝境從識體者。若取根本能説者識心爲體。若取枝末能聞法者識心爲體。故天親云。展轉增上力。二識成決定。第三攝假從實體者。一切内教體唯是聲。由名句文體是假有隨實説故。對法論説成所引聲。不説名等名成所引。第四相用別論體者。唯取根本能説法者識上所現聲名句文。以爲教體。假與實義用殊故。此中四體約義用分。不乖眞俗法相理故。具如法苑總聊簡説。又有六合釋。釋一切法得名所以。故次略出之。此六合釋以義釋之。亦可名爲六離合釋。初各別釋名之爲離。後總合解名之爲合。此六者何。一持業釋。二依主釋。三有財釋。四相違釋。五隣近釋。六帶數釋。初持業釋亦名同依。持謂任持業者業用作用之義。體能持用名持業釋。名同依者。依謂所依。二義同依一所依體名同依釋。如名大乘。依主釋者亦名依士。依者能依主者法體。依他主法以立自名名依主釋。或主是君主。一切法體名爲主者從喩爲名。如臣依王王之臣故名曰王臣。士謂士夫。有財釋者亦名多財不及有財。財謂財物。自從他財而立己名爲有財。如世有財亦是從喩爲名。相違釋者名既有二義。所目自體各別。兩體互乖而總立稱是相違釋。隣近釋者。倶時之法義用增勝。自體從彼立其名。名隣近釋。如説有尋及有伺等。諸相應法皆是此體。帶數釋者。數謂一十百千等數。帶謂挾帶。法體挾帶數法爲名名帶數釋。如説二十唯識論。此六釋中各有多説。不能煩述。此中六釋且依共傳略示體義。其廣辨相如餘處説。謂此六中初持業釋。於八轉聲何聲中釋。乃至帶數釋亦爾。皆如別處。更有釋名如宗輪疏。恐厭繁多且指綱要。龍猛菩薩菩提心論云。又有衆生。發大乘心行菩薩行。於諸法門無不遍修。復經三阿僧祇劫修六度萬行。皆悉具足然證佛果。久遠而成。斯由所習法教致有次第。所以亦不可樂
　　次祕密義者。如上無縁乘法。即是彌勒菩薩三摩地門。是三昧則所謂大慈三昧。亦是大日如來四行之一也。一切如來大慈無量悉名彌勒。此菩薩亦住普遍大慈發生三昧。説自心眞言
    ？？？？？？？？？？？？？？
　　釋云。阿誓單闍耶無能勝義。薩縛薩埵一切衆生。奢也心性。謂彼先世所習行諸根性類。奴掲多知也。謂能了知衆生諸根性行。句義如是。深祕義云。初？字爲體即是本不生。生者生老病死一切流轉之法。彼即體常自不生是阿字義。以知諸法自性不生。是故一切衆生爲無有上勝。上無等也。又能知法體不生故。達鑒群機一切心性無所不現覺。隨彼所應度者而成就之。即是慈中之上。遍施衆生無有窮盡。是故若有衆生能通達受持讀誦此法。行者不久即同彌勒之行。早證大慈三昧。此一眞言悉攝法相法門。若誦此一眞言則爲持入彌勒所證所説一切法。即得不經三大劫一生成佛。常途説云。彌勒菩薩位居十地當來成佛。如此之説所謂未了之言
　　祕密曼荼羅十住心論卷第六（終）

　　秘密曼荼羅十住心論卷第七
　　覺心不生住心第七
　　夫。大虚寥廓含萬象越--氣巨壑泓澄孕千品爰一水。誠知一爲百千之母。空即假有之根。假有非有而有有森羅。絶空非空而空空不住。色不異空建諸法而宛然空。空不異色泯諸相而宛然有。是故色即是空空即是色。諸法亦爾何物不然。似水波之不離。同金莊之不異。不一不二之號立。二諦四中之稱顯。觀空性於無得。越戲論於八不。于時四魔不戰而縛。三毒不殺自降。生死即涅槃更無階級。煩惱即菩提莫勞斷證。雖然無階之階級不壞五十二位。階級之無階不礙一念成覺。一念之念經三大而勤自行。一道之乘馳三駕而勞化他。悲唯蘊之迷無性。歎他縁之阻境智。心王自在得本性之水。心數客塵息動濁之波。權實二智證圓覺乎一如。眞俗兩諦得教理乎絶中。悟心性之不生。知境智之不異。斯乃南宗之綱領也。故大日尊告祕密主言。祕密主。彼如是捨無我。心主自在覺自心本不生。何以故。祕密主。心前後際不可得故。釋云。心主即心王也。以不滯有無故。心無罣礙。所爲妙業隨意能成。故云心主自在。心王自在明即是淨菩提心更作一轉開明倍勝於前劫也。心王猶如池水性本清淨。心數淨除猶如客塵清淨。是故證此性淨時即能自覺心本不生。何以故。心前後際倶不可得故。譬如大海波浪以從縁起故。即是先無後無。而水性不爾。波浪從縁起時水性非是先無。波浪因縁盡時水性非是後無。心王亦復如是。無前後際。以前後際斷故。雖復遇境界風隨縁起滅。而心性常無生滅。覺此心本不生。即是漸入阿字門。如是無爲生死縁因生壞等義。如勝鬘經寶性佛性論等中廣明。謂本不生者。兼明不生不滅不斷不常不一不異不去不來等。三論家擧此八不以爲究極中道。故吉藏法師二諦方言佛性等章盛談此義。今略出綱要。謂二諦者。蓋是言教之通詮相待之假稱。虚寂之妙實窮中之極號矣。中論云。諸佛常依二諦説法。一者世諦二者第一義諦。故二諦唯是教門不關境理。而學者有其巧拙。遂有得失之異。若有巧慧學此二諦成無所得。無巧慧者學教即成有所得失。故常途諸師。或言含智解。或辭兼聖教。同以境理爲諦。今不同此。間中論云。諸佛依二諦説法。涅槃經云。隨順衆生故説二諦。是何諦耶。答能依是教諦所依是於諦。問於諦爲失教諦爲得不。答凡夫於爲失如來於爲得。聖人於亦得亦失。而師云。於諦爲失教諦爲得者乃是學教成迷。本於是通迷學教於別迷。通迷是本別迷是末。本是前迷末是後迷。問何意開凡聖二於諦耶。答示凡聖得失令轉凡成聖。問於諦爲失者。何以言諦耶。答論文自解。諸法性空世間顛倒謂有。於世人爲實名之爲諦。諸賢聖眞知顛倒性空。於聖人是實名之爲諦。此即二於諦。諸佛依此而説名爲教諦耳。問教若爲名諦耶。答有數意。一者依實而説故所説亦實是故名諦。二者如來誠諦之言是故名諦。三者説有無教實能表道是故名諦。四者説法實能利縁是故名諦。五者說不顛倒是故名諦。與他家二諦有十種異。一者理教異。彼明。二諦是理三假是俗四絶是眞。今明。二是教不二是理。二者相無相異。他家住有無故是有相。今明。有表不有無表不無。不住有無故名無相。三者得無得異。他家住有無故名有得。今明。不住有無故名無得（云云）他但以有爲世諦空爲眞諦。今明。若有若空皆是世諦。非空非有始名眞諦。三者空有爲二非空有爲不二。二與不二皆是世諦。非二非不二名爲眞諦。四者此三種二諦皆是教門。説此三門爲令悟不三。無所依得始名爲理。問前三皆是世諦不三爲眞諦。答如此。問若爾理與教何異。答自有二諦爲教不二爲理。皆是轉側適縁無所妨也。問何故作此四重二諦。答對毘曇事理二諦。明第一重空有二諦。對成論師空有二諦。汝空有二諦是我俗諦。非空非有方是眞諦。故有第二重二諦。對大乘師依他分別二爲俗諦。依他無生分別無相不二眞實性爲眞諦。今明。若二若不二皆是我家俗。非二非不二方是眞諦。故有第三重二諦。大乘師復言。三性是俗三無性非安立諦爲眞諦。故今明汝依他分別二眞實不二是安立諦。非二非不二三無性非安立諦。皆是我俗。言亡慮絶方是眞諦。問若以有無爲教表非有非無理者。何不以非有非無之教表非有非無理。必以有無之教表非有非無理耶。答不可以月指月應以指指月。若利根人應如是説。但凡夫著有無故。以有無表非有非無。問若以於諦爲衆生説者更增其患。何以依二於諦説法耶。答凡天著有二乘滯空。今明。如來因縁有無假有假無。假有故不有假無故不無。云何增患（云云）釋名者。若如他釋。俗以浮虚爲義。眞以眞實爲名。世是隔別爲義。第一莫過爲旨。此是隨名釋義。非是以義釋名。若爾可謂世間法者有字無義。今明。俗以不俗爲義。眞以不眞爲義。若具足論之應以非俗非不俗遣四句爲俗義。但今對他浮虚是俗義今明不俗爲義。是名出世法者有字有義。釋諦義有四家（云云）今明。此眞俗是如來二種教門。能表爲名則有二諦。若從所表爲名則唯一諦。故非只以審實爲義。若二於諦即以審實爲諦。若就因縁教諦即有多義。或以誠諦之言釋諦。此二教表不二之道。教必不差違即是諦義。依名釋諦如是若依義釋諦。諦以不諦爲義。此是竪論。若横論諦以諸法爲義。例如眞俗義中説（云云）立名者。三門分別。前辨立名。次辨絶名。後辨釋名。初立名者。不眞不俗亦是中道。亦名無所有亦名正法亦名無住。此非眞非俗無名今假爲立名。此名以無名之所立名。如提羅波夷眞不食油強爲食油。二諦亦爾。以其眞表不眞以俗表不俗假言眞俗。以其假言名無得物之功。物無應名之實。淨名經云。從無住本立一切法。無住即無本。大品云。般若猶如大地出生萬物。般若正法無住。此三眼目之異名（云云）第二辨絶名。常途相傳世諦不絶名。引成論文。劫初時物未有名。聖人立名字。如瓶衣等物。故世諦不絶名。眞諦與佛果三師不同。光宅云。此二皆不絶名。眞諦有眞如實際之名。佛果有常樂我淨之名。但絶麁名不絶妙名。莊嚴云。此二皆絶名。佛果出於二諦外。是故絶名。眞諦本來自空。亡四句絶百非。故絶名。開善云（云云）今明。一往爲論何爲不得。然非理實説。今問若劫初物作名詺者。以眞諦無名。假名詺者與眞何異。又問火名爲當即火離火。若使此火名即火呼火即燒口。若使火名離火何故不得水耶。故知非即離體有名。若在口中不在火上。是即火絶名。且復從來蛇床虎杖世諦絶名。復問人是何物。人頭手等何意呼人耶。強爲立名豈非皆絶。次難三家（云云）今明。以四句辨之。一者倶絶。二者倶不絶。三者眞絶俗不絶。四者俗絶眞不絶。言二諦倶絶者。二諦皆如奈得皆不絶。二諦倶不絶者。得是如相名爲如來。得是二如相所以皆不絶（云云）釋二諦體常解不同（云云）今意有第三諦。彼無第三諦。彼以理爲諦。今以教爲諦。彼以二諦爲天然之理。今明。唯一實諦方便説二。如唯一乘方便説三。問何處經文中道爲二諦體。答中論云。因縁所生法。我説即是空。亦爲是假名。亦是中道義。因縁所生法者是俗諦。即是空者是眞諦。亦是中道義者是體。華嚴經云。一切有無法了達非有無。涅槃經云。隨順衆生説有二諦。故以教門爲諦。仁王經云。有諦無諦中道第一義諦。故知有第三諦。問教諦爲是一體爲是異體。答如前言中道爲體故是一體。問若言一體者與他家一體何異。答他家定一定異定亦一亦異。今明約第一重故作此語。至第二第三第四重。不可言一不可言異。問於諦爲是一體爲是異體。答約二妄情爲二體。爾終無有兩物。如眼病見空華異空無華。故以一中道爲體問假有假無爲二諦非有非無爲中道。答一往開中假義故。假故中中非假也。究竟而言假亦是中。故涅槃經云。有無即是非有非無。亦得中爲假。一切言説皆是假故。問何者是體假用假。何爲體中用中耶。答假有假無是用假。非有非無是體假。有無是用中。非有非無是體中。復言有無非有非無皆是用中用假。非二非不二方是體假體中。合有四假四中。方是圓假圓中耳。明中道者。初就八不明中道。後就二諦明中道。初中師有三種方言。第一方言云。所以牒八不在初者。欲洗淨一切有所得心。有得之徒無不墮此八計中。如小乘人言。謂有解之可生惑之可滅。乃至衆生從無明流來。反本還源故去。今八不横破八迷竪窮五句。以求彼生滅不得故言不生不滅。生滅既去。不生不滅亦生滅亦不生滅。非生滅非不生滅五句自崩。又三論玄文云。三論部帙雖有異。而同以無所得正觀爲宗。所以然者。此論破除一切有所得邊病。明無依無得不二中道。故三論破執用異正觀無別。故無量義經云。如水洗穢義同約井池爲異。今約用不同故辨所宗差別。中論以二諦爲宗。所以用二諦爲宗者。二諦是佛法根本。如來自行化他皆由二諦。自行由二諦者。如瓔珞經佛母品明。二諦能生佛故二諦是佛母。蓋取二智爲佛。二諦能生二智故以二諦爲母。即是如來自徳圓滿由於二諦。化他徳由二諦者。如來有所説法教化衆生常依二諦。故中論云。諸佛依二諦爲衆生説法。是化他徳由於二諦。所以知自行化他由於二諦者。十二門論云。以識二諦故則得自利利他及共利。即其事也。以二諦是自行化他之本故。申明二諦以爲論宗。則令一切衆生具得自他二利。問何人迷二諦。論主破迷申二諦耶。答有三種人迷二諦。一小乘五百部。各執諸法有決定性。聞畢竟空如刀傷心。此人失第一義諦。然既失第一義諦亦失世諦。所以然者。空宛然而有故。有名空有方是世諦。彼既失空亦是迷有故失世諦。五百部執出如來二諦之外。二者方廣道人。謂一切法如龜毛兎角無罪福報應此人失世諦。然有宛然而空故。空名有空。既失空有亦失有空。如斯之人亦失二諦。又諸外道亦失二諦。如有見外道迷於眞諦。空見外道迷於世諦。又凡夫著有故迷眞諦。二乘滯空迷世諦。今破此之迷申明二諦。故用二諦爲宗。問何以得知此論以二諦爲宗。答瓔珞經云。二諦不生不滅乃至不來不去。今論正明八不。故知以二諦爲宗。又青目序論意。明外人失二諦龍樹爲是等故造此中論。即知破外道迷失申明二諦。故以二諦爲宗。問既名中論。何以不用中道爲宗乃以二諦爲宗答即二諦是中道。既以二諦爲宗。即是中道爲宗。所以然者。還就二諦以明中道故。有世諦中眞諦中非眞非俗中道。但今欲名宗兩擧故中諦互説。故宗擧其諦名題其中。若以中道爲名復以中道爲宗者。但得不二義失其二義故也。問佛何故明二諦耶。答欲示佛法是中道故。以世諦故不斷。以眞諦故不常。所以立二諦。又二慧是三世佛法身父母。以有第一義故生般若。以有世諦故生方便。具實慧方便故有三世十方佛。又知第一義是自利。知世俗諦故能利他。共知二諦則得共利。又有二諦故佛語皆實。以世諦故説有是實。眞諦故説空是實。所以明二諦。次百論破邪申二諦。具如破空品末説。亦應以二諦爲宗。但今欲與中論互相開避。中論以二諦爲宗。百論以二智爲宗。欲明諦智互相成也。問百論何故用二智爲宗。答提婆與外道對面撃揚鬪一時權巧智慧。但提婆權智巧能破邪巧能顯正。而實無所破亦無所顯。故名實智。一論始終明此二智故以二智爲宗。中論不與内諍一時權巧。倶共同學二諦之人諍二諦得失。故以二諦爲宗。則中論用所申爲宗。百論用能申爲宗。欲明佛與菩薩能所共相成也。次十二門論亦破内迷申明二諦。亦以二諦爲宗。但今欲示三論不同。宜以境智爲宗。所言境智者。論云。大分深義所謂空也。若通達是義則通達大乘。具足六波羅蜜無所障礙。大分深義者。謂實相之境。由實相境發生般若。依般若故萬行得成。則是之義。故用境智爲宗。問論名中論中有幾種。答既稱爲中則非多非一。隨義對縁得説多一。所言一中者。一道清淨更無二道。一道者即一中道也。所言二中者。即約二諦辨中。謂世諦中眞諦中。言三中者。二諦中及非眞非俗中。言四中者。謂對偏中盡偏中絶待中成假中也。對偏中者。對大小學人斷常偏病。是故説對偏中也。盡偏中者。大小學人有斷常偏病則不成中。偏病若盡即名爲中。是故經云。衆生起見凡有二種。一斷二常。如是二見不名中道。無常無斷乃名中道。故名盡偏中也。本對偏病是故有中。偏病既除中亦不立。非中非偏。爲出處衆生強名爲中。謂絶待中也。故此論云。若無有始終中當云何有。經云。遠離二邊不著中道。即其事也。成假中者。有無爲假非有非無爲中。由非有非無故説有無。如此之中。爲成於假謂成假中。所以然者。良由正道未曾有無。爲化衆生假説有無。故以非有無爲中有無爲假也。此覺心不生心亦有二種義。一淺略二深祕。淺略如前説。深祕義者。下所説眞言祕密義是也。所謂覺心不生住心法門是文殊師利菩薩三摩地門。大日經云。時文殊入佛加持神力三昧。説自證眞言曰
    ？？？？？？（？）  ？？？？？？？？？
？？？？？
　　釋曰。醯醯是呼召。倶摩羅迦是童子。即是呼召令憶本願。又倶是摧破之義。魔羅是四魔及眷屬。此眞言以魔字爲體。即是大空之義。證此大空摧壞一切魔也。毘目乞底鉢他悉體多解脱道住。請呼此童子住於解脱道者。即是諸佛解脱。所謂大空涅槃。？？？憶念憶念。？？？先所立願。此眞言淺略。意云。醯醯童子住解脱道者憶念本所立願。一切諸佛法身成佛入身口意祕密之體。一切有心無能及者。然憶本願故以自在之力。還於生死救度衆生。大意如此。此童子久已法身成佛。故請具以憶本願而度衆生。由請菩薩本願。若有見聞觸知憶念我者皆於諸乘而得畢定乃至滿一切願。此菩薩久已成佛。所謂普見如來或云普現如來。以大悲加持力示童子身。顯義如是。深祕義。？一字爲體是大空義。大空則大自在。大自在則大我。大我能證大空。大我於一切法無著無得。是則如來智慧。若得平等慧者於一切法都絶戲論。是故亦名無戲論如來。故金剛頂經云。時薄伽梵一切無戲論如來。復説轉字輪般若理趣。釋經云。是則文殊師利菩薩之異名。轉字輪者是五字輪三摩地。所謂諸法空與無自性相應故者。金剛界曼荼羅中金剛利菩薩三摩地。諸法無相與無相性相應故者。是降三世曼荼羅中忿怒金剛利三摩地。諸法無願與無願性相應故者。是遍調伏曼荼羅中蓮華利三摩地。諸法光明般若波羅蜜多清淨故者。一切義成就曼荼羅中寶利菩薩三摩地（云云）所謂空無相無願是三解脱門。大般若等顯諸空無相等經。皆是文殊師利菩薩三摩地法曼荼羅。故六波羅蜜經云。令文殊師利菩薩受持所説般若藏。龍樹菩薩依此般若藏作中觀十二門論示三解脱中道正觀。龍樹菩薩弟子提婆菩薩作百論破二乘外道等執。無著菩薩造順中論。世親菩薩作百論釋。清辨菩薩造中論釋。此名般若燈論。護法菩薩造廣百論釋。唐三藏玄奘法師譯傳大唐。秦姚興時鳩摩羅什三藏譯青目所作中觀釋爲四卷。吉藏法師依中百十二三論。廣造章疏盛傳三解脱門。入唐學生智藏道慈法師等受學傳此間。是名三論宗。是此名人則文殊師利菩薩。約法曰大般若波羅蜜多經。如此經論等所詮無量敎義等。悉攝文殊？字眞言盡。若觀誦此一字則證大空三昧等同文殊菩薩。證此大空慧時能知一切諸法本來不生不滅不斷不常不一不異不去不來等。中論初説八不良有以也。是大慧亦是大日尊萬徳之一也。故善無畏三藏云。文殊師利者。是大日如來智慧。不離大日如來別有慧（云云）
　　祕密曼荼羅十住心論卷第七（終）

　　祕密曼荼羅十住心論卷第八
　　一道無爲住心第八（亦名如實知自心亦名空性無境心）
　　若夫孔宣出震旦。述五常乎九州。百會誕華胥。開一乘乎三草。於是狂醉黎元住而不進。癡闇黔首往而不歸。七十達者頗昇其堂。萬千羅漢乃信金口。度内五常方圓不合。界外一車大小不入。是故三七觀樹四十待機。初轉四諦方等洗人法之垢穢。後灑一雨圓音霑草木之芽葉。至如入蓮華三昧觀性徳不染。放白毫一光表修成遍照。會三歸一讃佛智之深多。指本遮末談成覺之久遠。寶塔騰踊二佛同座。娑界震裂四唱一處。賜髻珠獻瓔珞。利智鶖子疑吾佛之變魔。等覺彌勒怪子年之過父。一實之理吐本懷於此時。無二之道得滿足於今日。爾乃羊鹿斃而露牛疾。龍女出而象王迎。二種行處宿身心之室宅。十箇如是安止觀之宮殿。寂光如來融境智而知見心性。應化諸尊顧行願而分身隨相。寂而能照照而常寂。似澄水之能鑒。如瑩金之影像。濕金即照影。照影即金水。即知境即般若。般若即境。故云無境界。即此如實知自心名爲菩提。故大日尊告祕密主云。祕密主。云何菩提謂如實知自心。祕密主。是阿耨多羅三藐三菩提。乃至彼法少分無有可得。何以故。虚空相是菩提。無知解者亦無開曉。何以故。菩提無相故。祕密主。諸法無相謂虚空相。爾時金剛手復白佛言。世尊。誰尋求一切智。誰爲菩提成正覺者。誰發起彼一切智智。佛言。祕密主。自心尋求菩提及一切智。何以故。本性清淨故。心不在内不在外。及兩中間心不可得。祕密主。如來應正等覺。非青非黄非赤非白非紅非紫非水精色。非長非短非圓非方。非明非暗非男非女非不男女。祕密主。心非欲界同性非色界同性非無色界同性。非天龍夜叉乾闥婆阿修羅迦樓羅緊那羅摩睺羅伽人非人趣同性。祕密主。心不住眼界。不住耳鼻舌身意界。非見非顯現。何以故。虚空相心離諸分別無分別。所以者何。性同虚空即同於心。性同於心即同菩提。如是祕密主。心虚空界菩提三種無二。此等悲爲根本方便波羅蜜滿足。是故祕密主。我説諸法如是。令彼諸菩薩衆菩提心清淨知識其心。祕密主。若族姓男族姓女。欲識知菩提當如是識知自心。祕密主。云何知自心。謂若分段。或顯色或形色或境界。若色若受想行训識。若我若我所。若能執若所執。若清淨。若界若處。乃至一切分段中求不可得。祕密主。此菩薩淨菩提心門。名初法明道。釋曰。謂無相虚空相及非青非黄等言並是明法身眞如一道無爲之眞理。佛説此名初法明道。智度名入佛道初門。言佛道者指金剛界宮大日曼荼羅佛。於諸顯教是究竟理智法身。望眞言門是則初門。大日世尊及龍猛菩薩並皆明説不須疑惑。又下文云。所謂空性離於根境。無相無境界。越諸戲論等同虚空。離有爲無爲界離諸造作離眼耳鼻舌身意者。亦是明理法身。無畏三藏説。行者住此心時即知釋迦牟尼淨土不毀。見佛壽量長遠本地之身與上行等從地涌出諸菩薩同會一處。修對治道者。雖迹隣補處然不識一人。是故此事名祕密。證此理佛亦名常寂光土毘盧遮那。大隋天台山國清寺智者禪師。依此門修止觀得法華三昧。即以法華中論智度爲所依搆一家義。修止觀兼爲門徒説云。正修止觀者。乃至觀心具十法門。一觀不可思議境。二起慈悲心。三巧安止觀。四破法遍。五識通塞。六修道品。七對治助開。八知次位。九能安忍。十無法愛也。一觀心是不可思議境者。夫一心具十法界。一法界又具十法界百法界。一界具三十種世間。百法界即具三千種世間。此三千在一念心。若無心而已。介爾有心即具三千。亦不言心在前一切法在後。亦不言一切法在前一心在後。若從一心生一切法者此則是縱。若心一時含一切法者此則是横。縱亦不可横亦不可。只心是一切法一切法是心。故非縱非横。非一非異玄妙深絶。非識所識非言所言。所以稱爲不可思議境。意在於此。又云。四句倶皆可説。説因亦是縁亦是共亦是離亦是。若爲盲人説乳若貝若粖若雪若鵠。若盲聞諸説即得解乳。即世諦是第一義諦。當知終日説終日不説。終日雙遮終日雙照。即破即立即立即破。經論皆爾。天親龍樹内鑒冷然。外適時宜各權所據。而人師偏解學者苟執。遂興矢石各保一邊大乖聖道也。若得此意倶不可説倶可説。若隨便宜者。應言無明法法性生一切法。如眠法法心則有一切夢事。心與縁合則三種世間三千相性皆從心起。一性雖少而不無。無明雖多而不有。何者。指一爲多多非多。指多爲一一非少。故名此心爲不可思議境也。若解一心一切心一切心一心非一非一切。一陰一切陰一切陰一陰非一非一切。一入一切入一切入一入非一非一切。一界一切界一切界一界非一非一切。一衆生一切衆生一切衆生一衆生非一非一切。一國土一切國土一切國土一國土非一非一切。一相一切相一切相一相非一非一切。乃至一究竟一切究竟一切究竟一究竟非一非一切。遍歴一切法皆是不可思議境。若法性無明合有一切法陰界入等。即是俗諦。一切界入是一法界。即是眞諦。非一非一切。即是中道第一義諦。如是遍歴一切法。無非不思議三諦。若一法一切法即是因縁所生法。是爲假名假觀。若一切法即一法我説即是空空觀也。若非一非一切者即是中道觀。一空一切空無假中而不空。總空觀也。一假一切假無空中而不假。總假觀也。一中一切中無空假而不中。總中觀也。即中論所説不可思議一心三觀也。歴一切法亦如是。若因縁所生法者。即方便隨情道種權智。若一切法一法我説即是空。即隨智一切智。若非一非一切亦名中道義者。即非權非實一切種智。例上一權一切權。一實一切實。一切非權非實。遍歴一切是不可思議三智也。若隨情即隨他意語。若隨智隨自意語。若非權非實即非自非他意語。遍歴一切法無非漸頓不定不思議教門也。若解頓即解心。心尚不可得云何當有趣非趣。若解漸即解一切法趣心。若解不定即解是趣不過。此等名異義同。軌則行人呼爲三法。所照爲三諦。所發爲三觀。觀成爲三智。教他呼爲三語。歸宗呼爲三趣。若得斯意類一切皆成法門。種種味勿嫌煩。又明修四種三昧入菩薩位云。行法衆多略言其四。一常座。二常行。三半行半座四非行非座。亦隨自意亦名覺意。通稱三昧者調直定也。大論云。善心一處住不動是名三昧。法界是一處。止觀能住不動。四行爲縁觀心。藉縁調直。故通稱三昧。又云。根塵相對一念心起。即空即假即中。是爲最要。又云。横竪一心明止觀者。如上所説横竪深廣破一切邪執。申一切經論修一切觀行。逗一切根縁迴轉無窮。言煩難見。今當結束出其正意。若無生門千萬重疊。只是無明一念因縁所生法。即空即假即中不思議三諦。一心三觀一切種智佛眼等法耳。無生門既爾。諸餘横門亦復如是。雖種種説只一心三觀。故無横無竪但一心修止觀。又云。言衆生者。貪恚癡心皆計有我。我即衆生我遂心起。心起三毒即名衆生。此心起時即空即假即中。隨心起念止觀具足。觀名佛知止名佛見。於念念中止觀現前。即是衆生開佛知見。此觀成就名初隨喜品。讀誦扶助此觀轉明成第二品。如行而説資心轉明成第三品。兼行六度功徳轉深成第四品。具行六度事理無減成第五品。轉入六根淨名相似位。故法華云。雖未得無漏而其意根清淨。若此從相似位進入銅輪破無明得無生忍。四十二地諸位。故法華云。得如是無漏清淨之果報。亦是三賢十聖住果報。唯佛一人居淨土。以聖賢例佛。指妙覺是報。又云。若破法愛入三解脱發眞中道。所有慧身不由他悟。自然流入薩婆若海。住無生忍亦名寂滅忍。以首楞嚴遊戲神通。具大智慧如大海水。所有功徳唯佛能知。今止觀進趣方便齊此而已。入住功徳今無所論後當重釋。是十種法名大乘觀。學是乘者名摩訶衍（是爲天台宗修行相）此一道無爲住心有二種義。謂淺略如前。深祕義者。下所説眞言門義是也。言一道無爲住心所説法門是觀自在菩薩三摩地門。所以觀自在菩薩手執蓮華。表一切衆生身心中有本來清淨理。唯沈淪無明三毒泥中往來六趣四生垢穢。不染不垢猶如蓮華。是本來清淨理名一道無爲。是一道亦名一乘。所謂佛乘。乘約能運載得名。道據能開通立稱。名雖二別理則一也。是觀自在菩薩住普觀三昧。説自心眞言曰
    ？？？？？？（？）  ？？？？（？）
？？？？？？？？？
　　初一句即是一切如來。謂十方三世諸佛。次句觀義。用彼佛所觀故名諸如來觀。即是平等觀。即是普眼觀也。次句體也。所謂大悲爲體。猶如金人以彼自體純是金故爲金人。此菩薩亦爾。純以大悲爲體。囉囉囉囉是塵垢義。入阿字門即是無塵垢。所以三重者除三毒三界三乘三業等。由除此三重塵垢速證本來清淨一道無爲理。此眞言以初？字爲體。薩字一切諸法諦義。觀自在菩薩以普眼力觀一切諸法不倒不謬故名諦。諦審也。所觀理事無不徹底審諦故。法華經題目梵名云。？？？？？？？？？
　　初？字亦是薩字。此經亦初一字爲體。經内一切句義。皆説此一字之義。譬如易一爻能含六十四卦及十翼等萬象。故觀自在菩薩以此一字爲眞言。此菩薩亦名得自性清淨如來。故金剛頂經云。時薄伽梵得自性清淨法性如來。復説一切法平等觀自在智印。釋經云。得自性清淨法性如來者是觀自在菩薩異名。所謂世間一切欲清淨故則一切瞋清淨者。此則金剛法菩薩三摩地。所謂世間一切垢清淨故則一切罪清淨。此則金剛利菩薩三摩地（云云）法華經及餘觀音部經等。皆是觀自在菩薩法曼荼羅。以？一字眞言悉攝盡也。天台智者禪師依法華經中論智度論等。修止觀法。撰四教儀禪門觀心論。兼爲弟子等説。上足弟子潅頂記法華玄文文句止觀各十卷。後弟子湛然作文句玄義止觀等私記。是名天台法華宗。如此法門並是法王之一職法界之一門。從百字輪一？字流出。攝末歸本悉含一字。若有衆生應從此門入法界者。現觀音身授此法教。若能受持讀誦速得解脱等同觀音菩薩。若得此眞言密義一切法教皆悉平等平等。若依多名顯句經論疏等修行者。徒積年劫空費身心。不得證入法界。故法華儀軌經云。一切衆生身中皆有佛性具如來藏。一切衆生無非無上菩提法器。若欲成就如此法者。應當先具如是四縁。一者親近善知識。即是潅頂阿闍梨也。二者聽聞正法正法者是妙法蓮華經王。三者如理作意。如理作意者即是瑜伽觀智。瑜伽觀智者。即是觀念本尊及眞言印等。四者法隨法行。法隨法行者。謂修奢摩他毘鉢舍那。即堪任證無上菩提。若修持妙法蓮華經若男若女。則須依修眞言行密行菩薩道。應當先入大悲胎藏大曼荼羅並見護摩道場滅除身中業障。得阿闍梨與其潅頂。即從師受念誦儀軌三昧耶。護身結界迎請供養。乃至觀於己身等同普賢大菩薩身。若不具如是增上縁者。所有讀誦修習如此經王。難得速疾證成三昧。一一印契儀軌眞言。應當於潅頂阿闍梨處躬禀受決擇。而專擅作者是則名爲越三昧耶。傳及受者倶獲重罪
　　祕密曼荼羅十住心論卷第八（終）

　　秘密曼荼羅十住心論卷第九
　　極無自性住心第九
　　極無自性心。今釋此心有二種趣。一顯略趣。二祕密趣。顯略趣者。夫甚深也者麼嚧。峻高也者蘇迷。廣大也者虚空。久遠也者芥石。雖然芥石竭磷虚空可量。蘇迷十六萬。麼嚧八億那。近而難見我心。細而遍空我佛。我佛難思議。我心廣亦大。巧藝心迷擲笇。離律眼盲休見。禹名舌斷夸步足刖。聲縁識不識。薩埵智不知。奇哉之奇絶中之絶。其只自心之佛歟。迷自心故六道之波鼓動。悟心原故一大之水澄靜。澄淨之水影落萬像。一心之佛鑒知諸法。衆生迷此理輪轉不能絶。蒼生太狂醉自心不能覺。大覺慈父指其歸路。歸路五百由旬此心則都亭。都亭非常舍隨縁忽遷移。遷移無定處是故無自性。諸法無自性故去卑取尊。故有眞如受熏之極唱勝義無性之祕告。警一道於彈指。覺無爲於未極。等空之心於是始起。寂滅之果果還爲因。是因是心望前顯教極果。於後祕心初心。初發心時便成正覺。宜其然也。初心之佛其徳不思議。萬徳始顯一心稍現。證此心時知三種世間即我身。覺十箇量等亦我心。盧舍那佛始成道時。第二七日與普賢等諸大菩薩等廣談此義。是即所謂華嚴經也。爾乃苞華藏以爲家。籠法界而爲國。七處莊座八會聞經。入此海印定觀法性圓融。照彼山王機示心佛不異。攝九世於刹那。舒一念於多劫。一多相入理事相通。帝網譬其重重。錠光喩其隱隱。遂使就覺母以發心。歸普賢而證果。三生練行百城訪友。一行行一切一斷斷一切。雖云初心成覺十信道圓。因果不異經五位而馳車。相性不殊渾十身。而同歸。斯則華嚴三昧之大意。故大日如來告祕密主言。所謂空性離於根境無相無境界。越諸戲論等同虚空。離有爲無爲界離諸造作離眼耳鼻舌身意。極無自性心生。善無畏三藏説。此極無自性心一句悉攝華嚴教盡。所以者何。華嚴大意原始要終。明眞如法界不守自性隨縁之義。故法藏師五教云。若計眞如一向有者有二過失。一常過。謂不隨縁故。在染非隱故。不待了因故。即墮常過。問諸聖教中。並説眞如爲凝然常。既不隨縁豈是過耶。答聖説眞如爲凝然者。此是隨縁成染淨時。恒作染淨而不失自體。是即不異無常之常。名不思議常。非謂不作諸法如情所謂之凝然也。若謂不作諸法而凝然者。是情所得故即失眞常以彼眞常不異無常之常。不異無常之常出於情外故曰眞常。是故經中不染而染者明常作無常也。染而不染者明作無常時不失常也。問教中既就不異無常之常故。説眞如爲凝然常者。何故不就不異常之無常故説眞如爲無常耶。答教中亦説此義。故經云。如來藏受苦樂與因倶若生若滅。經云。自性清淨心因無明風動成染心等。以此教理故眞如不異常之無常。故隨縁隱體是非有也。問眞如是不生滅法故。既不異無常之常故説爲常。不異常之無常故得説無常者。亦可依他是生滅法。亦應得有不異常之無常不異無常之常義耶。答亦並得有也。何以故。諸縁起無常法。即無自性方成縁起。是故不異常性而得無常。故經云。不生不滅是無常義。此即不異於常成無常也。又以諸縁起即是無性。非滅縁起方説無性。是即不異無常之常也。故經云。色即是空非色滅空故。又云。衆生即涅槃不更滅故等也。此中二義與眞如二義相配可知。此即眞俗雙融二而無二。故論云。智障極盲暗謂眞俗別執。此之謂也。是故若執眞如同情所謂而凝然常者。即不隨縁隱其自體。不假了因即墮常過也。又若不隨縁成於染淨。染淨等法即無所依。無依有法又墮常也。以染淨法皆無自體頼眞立故。二斷過者。如情之有即非眞有。非眞有故即斷眞也。又若有者即不隨染淨。染淨諸法既無自體。眞又不隨不得有法亦是斷。三藏又云。行者得如是微細慧時。觀一切染淨諸法。乃至少分由如隣虚無不從縁生者。若從縁生即無自性。若無自性即是本不生。本不生即是心實際。心實際亦復不可得。故曰極無自性心生。此心望前二劫。由如蓮華盛敷。若望後二心。即是果復成種。故經曰如是初心佛説成佛因（前二劫者。指他縁一道二種住心。後二心者示眞言門根究竟二心）又極無自性心明眞如法身蒙驚覺縁力更進金剛際。據大日經及金剛頂經等云。時婆伽梵大菩提普賢大菩薩住一切如來心寂滅無相平等究竟眞實。時金剛界一切如來現受用身彈指驚覺告曰。善男子。汝所證是一道清淨。未證祕密金剛三摩地。勿以此爲足。時一切義成就菩薩。由一切如來驚覺。即從無色身三昧起。禮一切如來白言。世尊如來教示我所行道。云何修行云何是眞實。一切如來異口同音告彼菩薩言。善男子。當住觀察自心三摩地。從此已後説五相成身眞言。由此五相眞言加持得成大日尊身。如是明證非一恐繁不述。言一道清淨者即是一乘一如等理是也
　　又華嚴宗五教十玄六相華嚴三昧以爲至要。故略出之藏公金師子章云。釋此金師子一章。略作十門分別。一明縁起二辨色空。三約三性。四顯無相。五説無生。六論五教七勒十玄。八括六相。九成菩提。十入涅槃。一明縁起者。以金無自性。隨工巧匠縁。遂有師子起。起但是縁故名縁起。二辨色空。以師子相虚唯是眞金。師子不有金體不無。故色空。又空無自體約色以明。不礙幻有故云色空。三約三性者。師子情有名爲遍計。金性不變號曰圓成。金師子似有稱曰依他。四顯無相者。以金收師子。金外更無師子相可得。故云無相。五説無生者。正見師子生時祇是金生。金外更無一物。師子雖有生滅。金體本無增減。以金無增減故曰無生。六論五教者。此金師子唯是因縁之法。念念生滅實無師子可得。名愚法聲聞教。第二即此縁生之法。各無自性。徹底唯空名大乘始教。第三言雖復徹底唯空。不礙幻法宛然。縁生假有二相雙存。名大乘終教。第四即此二相。互奪兩亡情謂不存。倶無有力互立雙泯。名言路絶栖心無寄。名大乘頓教。第五即此情盡體露之法混成一塊。繁興大用起必全眞。萬像紛然參而不雜。一切即一皆同無性。一即一切因果歴然。力用相收卷舒自在。名一乘圓教。七勒十玄者。一云。此金與師子同時成立。圓滿具足。名同時具足相應門。第二金與師子相容成立一多無礙。於中理事諸相各各不同。或一或多各住自位。名一多相容不同門。第三若看師子即唯師子無金。即金隱師子顯。若看金即唯金無師子。即金顯師子隱。若兩處看即倶顯倶隱。隱即名祕密。顯即名顯著。故名祕密隱顯倶成門。第四即此師子眼耳支節一一毛處。各各全收師子。一一毛處師子。同時頓入一莖毛中。一一莖毛中各各皆有無邊師子。又復一一毛載此無邊師子。還入一莖毛中。如是重重無盡無盡如帝網天珠。名因陀羅網境界門。第五此師子眼收師子盡即一切純是眼。若耳收師子盡即一切純是耳。若諸相同時相收悉皆具足。即一一皆純皆雜。又一一皆是圓滿藏。故言諸藏純雜具徳門。第六師子諸根一一毛頭皆各全收師子盡。一一皆徹遍師子。耳即眼眼即鼻。自在成立無障礙故。故名諸法相即自在門。第七此師子或隱或顯。若一若多。定純定雜有力無力。即此即彼主伴交輝。理事齊現皆盡相容。不礙安立微細成辨。故名微細相容安立門。第八此師子是有爲法。念念生滅刹那無間。分爲三際。爲過去現在未來。此三際各有過去現在未來。總三三位以立九世。即更束爲一數法門。雖復九世十世各各有融隔不同。相由成立通融無礙相同爲一念。故名十世隔法異成門。第九即此師子與金。或隱或顯或一或多。無有自性由心迴轉。説事説理有成有立。故名唯心迴轉善成門。第十説此師子用表無明。託此金體具彰眞性。二事合説況阿頼耶識令生正解。名爲託事顯法生解門。第八。括六相者。言一師子是總相。五根差別是別相。共成一縁起是同相。眼耳各不相是是異相。諸根合會得有師子是成相。諸根各住自位是壞相。第九成菩提者。此云道也覺也。眼看師子之時。見一切有爲法更不須待壞。本來寂滅離諸取捨。即於此路流入薩婆若海故名爲道。解無始已來所作顛倒無有一實體故名爲覺。畢竟具一切種智名成菩提。第十入涅槃者。見此師子與金。二相倶盡煩惱不生。好醜現前心安如海。妄想都盡無諸逼迫。出纒離障永絶苦源爲入涅槃也。又澄觀法師新華嚴疏云。頓成諸行者。一行即是一切行故。此復二義。一約心觀。二約性融。今謂一念相應能頓具成。謂知此心即是佛智。佛智即是無念。無念心體内外無著。諸過自防忍可諦理。離身心相寂然不動。了見性空善達有無。進詣妙覺是眞修習。決斷分明十度具矣。十度既爾餘行例然。故修一行成一切行。二約性融者。以隨一行稱法性故。法性融攝故。此一行如性。普收無行不具。廣如下説。又云。七令知地位者。同修一道至於佛果有階差故。如虚室千燈雖同遍室不妨前後明有微著。若無此位徒修妙行。不知此位或叨濫上流。或得少爲足。此亦二種。一行布位。初後淺深五位差別。二圓融位。一攝一切一一位滿即説成佛。一位之中具攝一切諸位功徳。信該果海初發心時便成正覺。上二相攝例行説。又杜順和尚花嚴三昧云。但法界縁起惑者難階。若不先濯垢心無以登其正覺。故大智論云。如人鼻下有糞臭沈麝等香亦爲臭也。故維摩經云。無以生滅心行説實相法。故須先打計執然後方入圓明。若有直見色等諸法從縁即是法界縁起也。不必更須前方便也。如其不得直入此者。宜可從始至終一一徴問。致令斷惑盡迷除法絶言。見性生解方爲得意耳。問曰。云何見色等諸法。即得入大縁起法界耶。答曰。以色等諸事本眞實亡詮即妄心不及也。故經云。言説別施行。眞實離文字。是故見眼耳等事即入法界縁起中也。何者。皆是無實體性也。即由無體幻相方成。以從縁生非自性有故。即由無性得成幻有。是故性相渾融全收一際。所以見法即入大縁起法界中也。問既言空有無二即入融通者。如何復云見眼耳等即入法界中耶。答若能見空有如是者。即妄見心盡方得順理入法界也。何以故。以縁起法界離見亡情繁興萬像故。問既知如是。以何方便令得入耶。答方便不同略有三種。一者徴令見盡如指事問云何者是眼。如已前小乘中六種簡之。若入一切諸法但名門中收。無有一法非名者。復須責其所以所以知眼等是名。如是展轉責其所以。令其亡言絶解。二者示法令思。此復有二門一剥顛倒心決盡。如指事以色香味觸等。奪其妄計令知倒惑。所有執取不順於法。即是意識無始妄見熏習所成。無始急曳續生三界輪環不絶。若能覺知此執即是縁起當處無生。二者示法斷疑。若先不識妄心。示法反成倒惑。若不示法令見。迷心還著於空。所以先剥妄心。後乃示法令見。三者顯法離言絶解。就此門中亦爲二。一遮情二表徳。言遮情者。問縁起是有耶。答不也即空故。縁起之法無性即空。問是無耶。答不也即有故。以縁起之法即由無始得有故也。問亦有亦無耶。答不也。空有圓融一無二故。縁起之法空有一際無二相故也。如金與莊嚴具思之。問非有非無耶。答不也不礙兩存故。以縁起之法空有互奪同時成也。問定是無耶。答不也。空有互融兩不存故。縁起之法空奪有盡唯空而非有。有奪空盡唯有而非空。相奪同時兩相雙泯。二表徳者。問縁起是有耶。答是也幻有不無故。問是無耶。答是也無性即空故。問亦有亦無耶。答是也不礙兩存故。問非有非無耶。答是也互奪雙泯故。又以縁起故是有。以縁起故是無。以縁起故是亦有亦無。以縁起故是非有非無。乃至一不一亦一亦不一非一非不一。多不多亦多亦不多非多非不多。如是是多是一亦是多亦是一非非是多非非是一非非多非非一。即不即四句准之。如是遮表圓融無礙。皆由縁起自在故也。若能如是者方得見縁起法也。何以故。圓融一際稱法見故。若不同時前後見者。是顛倒見非正見也。何以故。前後別見不稱法故。問如是見已云何方便入法界耶。答言入方便者。即於縁起法上消息取之。何者。即此縁起之法即空無性。由無性故幻有方成。然此法者即全以無性性爲其法也。是故此法即無性而不礙相存也。若不無性性起不成。以自性不生皆從縁故。既全收性盡。性即無爲不可分別。隨其大小性無不圓。一切亦即全性爲身。是故全彼爲此。即性不礙幻相。所以一具衆多。既彼此全體相收不礙彼此差別也。是故彼中有此此中有彼。故經云。法同法性入諸法故。解云。法者即擧縁起幻有法也。同性者縁起即空而不礙此相故。全收彼爲此。以彼即空而不礙彼相故。既此彼全收相皆不壞。是故此中有彼彼中有此。非但彼此相收。一切亦復如是。經云。一中解無量無量中解一。轉轉生非實智者無所畏。又云。於一法中解衆多法。衆多法中解了一法。如是相收彼此即入。同時顯現無前無後。隨一圓融即全彼此也。問法即如是智復如何。答智順於法一際縁成。冥契無差頓現不無先後。故經云。普眼境界清淨身。我今演説人諦聽。解云。普眼者。即是法智相應頓現多法也。即明法唯普眼所知簡非餘智境界也。境界者。即明多法互入猶如帝網天珠重重無盡之境界也。清淨身者。即明前諸法同時即入終始難原。縁起集成見心無寄也。然帝釋天珠網者即號因陀羅網也。然此帝網皆以寶成。以寶明徹遞相影現步入重重。於一珠中同時頓現。隨一即爾竟無去來也。今且向西南邊取一顆珠驗之。即此一珠能頓現一切珠影。此珠卽爾餘一一亦然。既一一珠一時頓現一切珠既爾。餘一一亦然。如是重重無有邊際。即此重重無邊際珠影。皆在一珠中炳然齊現。餘皆不妨此。若於一珠中坐時。即坐著十方重重一切珠也。何以故。一珠中有一切珠故。一切珠中有一珠時。即坐著一切珠也。一切反此准以思之。既於一珠中入一切珠而竟不出此一珠。於一切珠入一珠而竟不出此一珠。問既言於一珠中入一切珠而竟不出此一珠者。云何得入一切珠耶。答只由不出此珠。是故得入一切珠。若出此一珠入一切珠者。即不得入一切珠也。何以故。離此珠内無別珠故。問若離此珠内無一切珠者。此網即但一珠所成。如何言結多珠成耶。答只由唯獨一珠。方始結多爲網。何以故。由此一珠獨成網故。若去此珠全無網故。問若唯獨一珠者。云何言結成網耶。答結多珠成網者。即唯獨一珠也。何以故。一是總相具多成故。若無一一切無故。是故此網一珠成也。一切入一准思可知。問雖西南邊一珠總收十方一切珠盡無餘。方各各有珠。云何言網唯一珠成耶。答十方一切珠者。總是西南方一顆珠也。何以故。西南邊一珠即十方一切珠故。若不信西南邊一珠即是十方一切珠者。但以墨點點西南邊一珠著時。即十方珠中皆有墨點。既十方一切珠上皆有墨點。故知十方一切珠即是一珠也。言十方一切珠不是西南邊一珠者。豈可是人一時遍點十方一切珠耶。縱令遍點十方一切珠者即是一珠也。此一爲始既爾。餘爲初亦然。重重無際點點皆同。杳杳難原一成咸畢。如斯妙喩類法思之。法不如然喩同非喩。一分相似故以爲言。何者此珠但得影相涉入其質各珠。法不如然全體交徹。故經云。以非喩爲喩等也。諸有行者准喩思之
　　盧舍那佛過去行  令佛刹海皆清淨
　　無量無數無邊際  彼一切處自在遍
　　如來法身不思議  無色無相無倫匹
　　示現色相爲衆生  十方受化靡不現
　　一切佛刹微塵中  盧舍那現自在力
　　弘誓佛海震音聲  調伏一切衆生類
　　次祕密趣者。自上所説極無自性住心者。是普賢菩薩所證三摩地門。亦是大毘盧舍那如來菩提心之一門也。故善無畏三藏説。東南方普賢菩薩者何也。普賢者是菩提心。若無此妙因終不能至無上大果。故經云。時普賢菩薩住於佛境界莊嚴三昧説自心眞言
    ？？？？？？（？）  ？？？？？？？？？
？？
　　顯句義云。初句普也。次去也往也。微羅闍離塵垢。謂除一切障。達摩汝闍多法生。謂從法界體性生。摩訶摩訶上？字是第五字。遍一切處即是大空。空中之大名爲大空。故重言之。更無可得爲等比者。故名爲大。重空之中更無比也。意言。等者即是諸法畢竟平等也。進者是逝義。謂佛善逝而成正覺。然此平等法界無行無到。云何有來去耶。次即釋云。以能離垢除一切障。即是勝進之義。無行而進最爲善逝也。以如是進行能成法生即是從平等法性而生佛家故。次言大中之大。即等等無礙證中大空。大空者佛境界也祕義云。以初？字爲體。喜也因也。所謂修行菩薩行。若有衆生。從此法門而受持讀誦或觀照者。即同普賢之門。不久能得佛境界莊嚴三昧自在之力。喜者隨喜。見他喜猶如己。住平等觀離嫉妬故。因者因縁。菩提心爲因。大悲萬行爲縁。修行三密方便。成就娑羅樹王萬徳華果。此？字有十二轉聲字。即是十二地。除中七字菩提因行證入方便。中間則大悲句攝。是五字則五佛五智。則普賢一門之五佛。是五佛各各具十佛刹微塵數四種曼荼羅。是四種曼荼羅各各具不可説不可説眷屬曼荼羅。如？一字者自餘字等亦復如是。又喜者歡喜喜悦喜樂之義。所謂大安樂適悦義。金剛頂經名大安樂金剛薩埵故。經云。時薄伽梵一切如來大乘現證三昧耶一切曼荼羅持金剛勝薩埵。於三界中調伏無餘一切義成就金剛手菩薩摩訶薩。爲欲重顯明此義故熈怡微笑。左手作金剛慢印。右手抽擲本初大金剛作勇進勢。説大樂金剛不空三昧耶心眞言曰？。釋經云。此字因義。因義者謂菩提心爲因。即一切如來菩提心。亦是一切如來不共眞如妙體恒沙功徳皆從此字生。此一字具四字義。且？字以爲本體。？字從？字生。由？字一切法本不生故。一切法因不可得。其字中有汚聲。汚聲者一切法損減不可得。其字頭上有圓點半月。即爲麼字。麼字者一切法我不可得義。我有二種所謂人我法我。此二種皆是妄情所執。名爲增益邊。若離損減增益即契中道（云云）今依此説。一切如來不共眞如妙體恒沙功徳皆從此？字出生。諸顯教皆以眞如爲諸法體性。佛華法華等亦以此眞如爲至極理。今此眞言法教以？字爲一切眞如等所依。眞如則所生之法。眞言則能生之法。眞如法體猶從此而生。何況能證人乎。能證佛既亦如此。何況所説法教乎。雖云能證所證平等無二。然猶於二門眞如作究竟之説。亦雖三種世間互相圓融説無盡無盡義。迹逗此域影休此床。無盡教義從一聲出。三種圓融優遊二門境。誰信眞如更有所依。佛菩薩共有此説。經云。善男子無上法王有大陀羅尼門名爲圓覺。流出一切清淨眞如。言一切清淨者。眞如無量淺深差別故云一切。一切之言其意甚深。論云。摩訶衍者總。説有二種。云何爲二。一者法二者義。所言法者謂衆生心。是心則攝一切世間法出世間法。依於此心顯示摩訶衍義。何以故。是心眞如相即示摩訶衍體故。是心生滅因縁相能示摩訶衍自體相用故。所言義者即有三種。云何爲三。一者體大。謂一切法眞如平等不増減故。二者相大。謂如來藏具足無量性功徳故。三者用大。謂能生一切世間出世間善因果故。謂世間者心生滅門也。出世間者心眞如門也。過三種世間故名出世間。又云。心生滅門正智所證性眞如理何門所攝。生滅門所攝非眞如門。分界別故。二門眞如復有何別。眞如門理理自理故。生滅門理智自理故。就此生滅門。更有四重眞如本覺。具如論説。佛華所説三種世間圓融之佛則四種鏡中當第二也。言四種鏡者。一如實空鏡。二因熏習鏡。三法出離鏡。四縁熏習鏡。第一鏡者。遠離一切心境界相無法可現故。性淨本覺體性中。遠離一切攀縁慮知諸戲論識。成一味平等之義。故名爲如。遠離一切虚妄境界種種相分。成就決定眞實之相。故名爲實。爲欲顯示遠離之義故名爲空。鏡謂喩名。此中鏡即摩奢趺娑珠鏡。取於此鏡安置一處。珠鏡前中蘊種種石種種物時彼珠鏡中餘像不現。唯同類珠分明顯了故。如實空鏡亦復如是。於此鏡中唯同自類清淨功徳安立集成。種種異類諸過患法皆遠離故。此表眞如門法。二因熏習鏡者。性淨本覺三世間中皆悉不離。熏習彼三而爲一覺莊嚴一大法身之果。是故名爲因熏習鏡。三種世間者。一者衆生世間。二者器世間。三者智正覺世間。衆生世間者衆生謂異生性界。器世間者謂所依止土。智正覺世間者謂佛菩薩等是也。此中鏡者謂輪多梨華鏡。如取輪多梨華。安置一處周集諸物。由此華熏一切諸物皆悉明淨。又明淨物華中現前皆悉無餘。一切諸物中彼華現前亦復無餘。因熏習鏡亦復如是。熏一切法爲清淨覺令悉平等。此表三自門法。次二種鏡表染淨本覺及應化身。於此住心無用故不出。又經云。佛告祕密主言。有一陀羅尼名曰守護國界主。是眞言者。毘盧舍那佛色究竟天。爲天帝釋及諸天衆已廣宣説。我今於此菩提樹下金剛道場。爲諸國王及與汝等略説。汝當諦聽。善男子陀羅尼母所謂？字。所以者何。三字和合爲一字故。謂初字者是菩提心義是諸法門義。亦無二義亦諸法果義。亦是性義自在義。猶如國王黑白善惡隨心自在。又法身義。第二字者即報身義。第三字者是化身義。以合三字共爲？字。攝義無邊故爲一切陀羅尼首。即是毘盧遮那佛之眞身。我於無量無數劫中。能習十波羅蜜多。於最後身六年苦行。不得阿耨多羅三藐三菩提成毘盧舍那。坐道場時諸佛猶如油麻遍滿虚空。諸佛同聲而告我言。善男子。云何而求成等正覺。我白佛言。我是凡夫未知求處。唯願慈悲爲我解説。是時佛同告我言。善男子。諦聽當爲汝説。我今宜應當於鼻端想淨月輪。於月輪中作唵字觀。作是觀已於後夜分得成阿耨多羅三藐三菩提。善男子。十方世界如恒河沙三世諸佛。不於月輪作唵字觀得成佛者。無有是處。今依此等文。？字是法身。法身則眞如。眞如法身悉皆從唵字一聲出。何況諸餘法門乎。當知眞言爲一切法母。一切法歸趣。又論云。諸佛甚深廣大義者。即是通總攝前所説門。所謂通攝三十三種本數法故。此義云何。言諸佛者即是不二摩訶衍法。所以者何。此不二法形於彼佛其徳勝故。彼佛者指眞如生滅二門佛及三大義佛。大本華嚴契經中作如是説。其圓圓海徳諸佛勝。其一切佛不能成就圓圓海。劣故。言一切佛者即本末二門佛也。若爾何故分流華嚴契經中作如是説。盧舍那佛三種世間爲其身心。三種世間攝法無餘。彼佛身心亦復無有所不攝焉。答盧舍那佛雖攝三世間。而攝不攝故無過。言攝不攝者。即上所説性海因海攝不攝是也。又眞如生滅二門如是。故文云。是二種門皆各總攝一切法者。即是法門該攝圓滿門。謂以眞如門攝一切法。無一一法而非眞如。以生滅門攝一切法。無一一法而非生滅故。然眞如門不能攝生滅門一切法。又生滅門不能攝眞如門一切諸法。而言總攝一切法者。總攝生滅一切法故。總攝眞如一切法故。所以者何。如是二門皆悉平等各各別故。又云。何故不二摩訶衍法無因縁耶。是法極妙甚深獨尊離機根故。何故離機。無機根故。何須建立。非建立故。是摩訶衍法諸佛所得耶。能得於諸佛。諸佛得。不故。菩薩二乘一切異生亦復如是。性徳圓滿海是。所以者何。離機根故離教説故。初言諸佛見指眞如門諸佛。次諸佛亦眞如門佛也。能得者言不二門諸佛。其徳勝故能攝得眞如門諸佛。次諸佛者指生滅門佛。意言生滅門諸佛攝得不二門諸佛耶。不故者是答辭。言生滅門諸佛不得攝眞如不二之佛。又云。八種本法從因縁起。應於機故順於説故。何故應機。有機根故。如是八種法諸佛所得耶。諸佛所得。得於諸佛。不故。如是修行種因海是焉。所以者何。有機根故有教説故。初言諸佛者指種因海本法八佛。次言諸佛末法八佛是也。言本八佛得攝末八佛。次諸佛者指不二性徳佛。言本末八佛不得攝圓圓海佛。如是諸佛皆悉雖云平等平等。遍滿虚空法界。然猶本末各各差別末佛以本爲所依之境。勝劣有差。是故不得以劣攝勝。人既如此法亦如是。華嚴所説三種世間之佛是則種因海佛。故不得攝性徳海佛。經論明證如此。末學凡夫不可強任胸臆判攝難思境界。居高攝低功徳無量。執劣潜勝定入深底。不可不信不可不愼。如是諸佛及所説所證教理境界悉攝一字盡。有智薩埵極善思念而已
　　祕密曼荼羅十住心論卷第九（終）

　　祕密曼荼羅十住心論卷第十
　　祕密莊嚴住心第十
　　祕密莊嚴住心者。即是究竟覺知自心之源底。如實證悟自身之數量。所謂胎藏海會曼荼羅。金剛界會曼荼羅。金剛頂十八會曼荼羅是也。如是曼荼羅各各有四種曼荼羅四智印等。言四種者。摩訶三昧耶達磨羯磨是也。如是四種曼荼羅其數無量。刹塵非喩海滴何比。經云云何菩提謂如實知自心。此是一句含無量義。竪顯十重之淺深。横示塵數之廣多。又云心續生之相諸佛大祕密我今悉開示者即是竪説。謂從初羝羊闇心漸次背闇向明求上之次第。如是次第略有十種如上已説。又云。復次志求三藐三菩提句。以知心無量故知身無量知身無量故知智無量知智無量故即知衆生無量。知衆生無量故即知虚空無量。此即横義。衆生自心其數無量。衆生狂醉不覺不知。大聖隨彼機根開示其數。唯蘊拔業二乘但知六識。他縁覺心兩教但示八心。一道極無但知九識。釋大衍説十識。大日經王説無量心識無量身等。知如是身心之究竟。即是證祕密莊嚴之住處。故經云。若入大覺世尊大智潅頂地。自見住於三三昧耶句。謂三三昧耶者。一佛部三昧耶。二蓮華部三昧耶。三金剛部三昧耶。如是三部諸尊其數無量。一一諸尊各具四種曼荼羅佛部即身密。法部即語密。金剛部即心密。謂眞言者且就語密得名。若具據梵語名曼荼羅。龍猛菩薩名祕密語。且就語密眞言法教顯示法曼荼羅心者。經云。云何眞言法教。謂？字門一切諸法本不生故。？字門一切諸法作業不可得故。？字門一切諸法等虚空不可得故。？字門一切諸法一切行不可得故。？字門一切諸法一合相不可得故？字門一切諸法離一切遷變故。？字門一切諸法影像不可得故。？字門一切諸法生不可得故。？字門一切諸法戰敵不可得故。？字門慢不可得故。？字門長養不可得故。？字門怨對不可得故。？字門執持不可得故。？字門如如解脱不可得故。？字門住處不可得故。？字門施不可得故。？字門法界不可得故。？字門第一義諦不可得故。？字門不堅如聚沫故。？字門縛不可得故。？字門一切有不可得故。？字門乘不可得故。？字門塵垢不可得故。？字門一切相不可得故。？字門言語道斷故。？字門本性寂故。？字門性鈍不可得故。？字門一切諦不可得故。？字門一切諸法因不可得故。？？？？？遍一切處。於一切三昧自在速能成辨一切事。所爲義利皆悉成就。如是諸字門各各具十二轉聲字。且就初？字有十二轉。？？？？？？？？？？？？。此十二字即一一尊十二地。除中間八字。初後四字即求上門因行證入。更有？字即是方便具足義。一一字門五字即各各門五佛五智。如是五佛其數無量。五佛即心王餘尊即心數。心王心數其數無量。故文云。等入薄伽梵大智潅頂。即以陀羅尼形示現佛事。又云。祕密主觀我語輪境界廣大遍至無量世界清淨門。如其本性表示隨類法界。令一切衆生皆得歡喜。又云。知心無量故得四種無量。得已成最正覺。具十智力降伏四魔。以無所畏而師子吼。又五種阿字即是正等覺心。即從此字出聲説法。即是説者即是聽者。即是法曼荼羅身之佛事業也。陀羅尼形及語輪者即明法曼荼羅身。法門身既爾。何況餘身。今此大日經明如是無量四種曼荼羅身住處及説法利益。是則祕密無盡莊嚴之住處。故經云。一時薄伽梵住如來加持廣大金剛法界宮。一切持金剛者皆悉集會。釋云。此總明大祕密究竟心王如來大毘盧遮那五智四印及心數微塵數眷屬。薄伽梵者總擧塵數諸尊徳號。具釋如疏。住者顯能所二住。言各各諸尊住自證三昧句。如來加持廣大金剛法界宮者是則五佛之異名。大日寶幢開敷彌陀天鼓如次配。復次如來者大曼荼羅身。下文所説胎藏曼荼羅是。金剛則三昧耶身。第四卷所説密印及幖幟是也。法界則達磨曼荼羅身。第二第五所説種子字輪等眞言是也。加持事業威儀身。此通三種身。廣大者明各各身量同虚空法界。故下文云世尊身語意平等身量等同虚空語意量亦是如。言宮者顯所住處。今此心王如來無始無終各各安住自法界三昧。故下文云。時薄伽梵大日如來廣大法界加持。即於是時住法界胎藏三昧説入佛三昧耶。時釋迦牟尼佛住寶處三昧説自心及眷屬眞言。如是普賢住佛境界莊嚴三昧。彌勒住發生普遍大慈三昧。觀自在住普觀三昧。金剛手住大金剛無勝三昧等類皆悉是也。無量十佛刹微塵數三部五部諸尊四種曼荼羅。各各住自證三昧是也。一切持金剛者皆悉集會者。此明心數妙眷屬。心王所住之處必有塵沙心數。心數爲眷屬。今者心王毘盧遮那成自然覺。爾時一切心數無不即入金剛界中。成如來内證功徳差別智印。如是智印唯佛與佛乃能持之。約菩提義。則有無量無邊金剛印。約佛陀義則有無量無邊持金剛者。由斯衆徳悉皆一相一味到於實際。故名集會。言金剛者五部諸尊所持法界幖幟。獨三五鈷輪劍摩尼蓮華等種種三昧耶身通名金剛。金剛表常恒不動不壞能壞義。又云如來信解遊戲神變生大樓閣寶王高無中邊。諸大妙寶王種種間飾。菩薩之身爲師子座者。釋云。大衆已集應有説法處。故次明所住樓閣及師子座也。此樓閣寶王及師子座亦是如來身。其高無窮當知廣亦無際。以邊不可得故亦復無中。此是遍一切處身之所住處。當知如是樓觀亦遍一切處。則是三昧耶身也。又經云其金剛名曰虚空無垢執金剛。乃至金剛手祕密主。如是上首十佛刹微塵數等持金剛衆倶。釋云。所謂虚空無垢及祕密主等微塵數金剛。皆是毘盧遮那如來内證智印也。所謂十佛刹微塵數者如來差別智印其數無量。非算數譬喩之所能知。且以如來十種智力。各對一佛刹微塵以表衆會之數。然此毘盧遮那内證之徳。以加持故從一一智印各現執金剛身。形色性類皆有表象。各隨本縁性欲引攝衆生。若諸行人慇懃修習。能令三業同於本尊。從此一門得入法界則是普入法界門。次經云及普賢菩薩慈氏菩薩。妙吉祥菩薩除一切蓋障菩薩等。諸大菩薩前後圍繞而演説法。釋云。次列菩薩衆以四聖者而爲上首。前明諸執金剛一向是如來智印。今此菩薩義兼定慧又兼慈悲。故別受名也。亦是毘盧遮那内證功徳。如執金剛有十佛刹微塵衆。當知諸菩薩法門相對亦有十佛刹微塵衆。以加持故各得從於法界一門現爲一善知識身。此四菩薩則是佛身四徳。有所偏闕則不能成無上菩提。是故列爲上首以統塵沙衆徳。具釋名義如疏。次經云。所謂越三時如來之日加持故。身語意平等句法門。時彼菩薩普賢爲上首。諸執金剛祕密主爲上首。毘盧遮那如來加持故。奮迅示現身無盡莊嚴藏。如是奮迅示現語意平等無盡莊嚴藏。非從毘盧遮那佛身或語或意生。一切處起滅邊際不可得。而毘盧遮那一切身業一切語業一切意業。一切處一切時於有情界宣説眞言道句法。又現執金剛智賢蓮華手菩薩等像貌。普於十方宣説眞言道清淨句法。所謂初發心乃至十地次第此生滿足。縁業生增長有情類業壽種除。復有牙種生起。釋云。將説此平等法門故。先以自在加持感動大衆。悉現普門境界祕密莊嚴不可思議未曾有事。普賢祕密主等上首諸仁者則是毘盧遮那差別智身。於如是境界久已通達。然此諸解脱門所現諸善知識。各引無量當機衆。同入法界曼荼羅。爲饒益此初入法門實行諸菩薩故。如來加持奮迅示現大神通力也。如師子王將欲震吼。必先奮迅其身呈現材力然後發聲。如來亦爾。將欲必定師子吼宣説一切智門故。先奮迅示現無盡莊嚴藏。所謂莊嚴者。謂從一平等身普現一切威儀。如是威儀無非密印。從一平等語普現一切音聲。如是音聲無非眞言。從一平等心普現一切本尊。如是本尊無非三昧。然此一一三業差別之相皆無邊際不可度量。故名無盡莊嚴又金剛頂經云。一時薄伽梵金剛界遍照如來（此以總句歎諸尊徳）以五智所成四種法身（謂五智者。一大圓鏡智。二平等性智。三妙觀察智。四成所作智。五法界體性智。則是五方佛也。如次東南西北中配知之。四種法身者。一自性身。二受用身。三變化身。四等流身。此四種身具竪横二義。横則自利竪則利他深義更問）於本有金剛界（此明性徳法界體性智也）自在大三昧耶（此則妙觀察智也）自覺本初（平等性智也）大菩提心普賢滿月（大圓鏡智也）不壞金剛光明心殿中（謂不壞金剛者。總歎諸尊常住身。光明心者。歎心之覺徳。殿者明身心互爲能住所住。中者語密亦離邊義。此是三密離彼五邊百非。獨住非中之中。等覺十地不能見聞。所謂法身自證之境界也。亦是成所作智。三密業用皆從此生。已上五句總明住處。住處名則五佛祕號妙徳也。密意可知）與自性所成眷屬金剛手等十六大菩薩。及四攝行天女使。金剛内外八供養金剛天女使。各各以本誓加持自住金剛月輪。持本三摩地幖幟。皆以微細法身祕密心地超過十地身語心金剛（此明三十七根本自性法身内眷屬智）各於五智光明峯杵。出現五億倶胝微細金剛。遍滿虚空法界。諸地菩薩無有能見。倶不覺知熾然光明自在威力（此明三十七尊根本五智各具恒沙性徳。若約次第有出現之文。若據本有倶時圓滿如是諸徳也）常於三世不壞化身。利樂有情無時暫息（謂三世者。三密也。不壞表金剛。化者業用。言常以金剛三密業用亙於三世。令自他有情受妙法樂也）以金剛自性（阿閦佛印）光明遍照（寶光佛印）清淨不染（清淨法界身印）種種業用（羯磨智身印）方便加持（方便受用身印）救度有情（大慈悲徳）演金剛乘（説法智徳）唯一金剛（圓滿壇徳）能斷煩惱（利智徳也。已上九句則是五印四徳也。一一佛印各具四徳。自受用故。常恒演説金剛一乘）以此甚深祕密心地普賢自性常住法身攝諸菩薩（此明自性法身攝自眷屬又通攝他擧自兼他）唯此佛刹盡以金剛自性清淨所成密嚴華嚴（謂密者金剛三密。華者開敷覺華。嚴者具種種徳言以恒沙佛徳塵數三密莊嚴身土。是名曼荼羅。又金剛表智。清淨表理。自性通二。言彼諸尊各具自然理智也）以諸大悲行願圓滿有情福智資糧之所成就（謂上所稱恒沙諸尊。各具普賢行願方便也）以五智光照常住三世。無有暫息平等智身（言五智者五大所成智。一一大各具智印。三世者三密三身。無有暫息者如此諸尊業用無間。以此佛業利樂自他。平等智身者。智者心用身者心體。平等者普遍。言五大所成三密智印其數無量。身及心智遍滿遍滿三種世間。勤作佛事刹那不休。如此文句一一文一一句皆是如來密號也。二乘凡夫但解句義。不能解字義。但解字相不得知字之密號。覽之智人以顯句義莫傷祕意。若見薩埵釋經。此義可知。莫怪莫怪）

　　已知祕密莊嚴住心所在之處及身語心密數量等。今所傳眞言教法誰作。答據大日經云。諸佛菩薩聲聞縁覺摩醯梵王那羅延天釋提四王。如是人等所不能作。何以得知。大日世尊分明説故。云何説耶。佛告祕密主。此眞言相非一切諸佛所作。不令他作。亦不隨喜。何以故。以是諸法法如是故。若諸如來出現。若諸如來不出。諸法法爾如是住。謂諸眞言法爾故。解云。以如來身語意畢竟等故。此眞言相聲字皆常。常故不流無有變易。法爾如是非造作所成。若可造成則是生法。法若有生則可破壞。四相遷流無常無我。何得名爲眞實語耶。是故佛不自作不令他作。設令有能作之亦不隨喜。是故此眞言相。若佛出興于世若不出世。若已説若未説若現説。法住法位性相常住。是故名必定印。衆聖道同。則是大悲曼荼羅一切眞言一一眞言相皆法爾。已知法爾而住無人能作。若然誰傳。答初從大日尊。下至青龍阿闍梨。有七葉大阿闍梨耶。其法號曰摩訶毘盧遮那究竟大阿闍梨耶。金剛薩埵大阿闍梨耶。龍猛菩薩大阿闍梨耶。龍智菩薩。金剛智三藏。大廣智三藏。青龍寺惠果阿闍梨。如是大阿闍梨等轉轉而授既知付法傳來。最初説相云何。經云。祕密主成正等覺一切知者一切見者。出興于世而自此法。説種種道隨種種樂欲乃至種種諸趣音聲而以加持説眞言道。解云。斯意言。如來自證法體非佛自作。非餘天人所作法爾常住。而以加持神力出興於世利益衆生。今此眞言祕密身口意則是法佛平等身口意。然亦以加持力故出現于世利益衆生。如來無礙知見。在一切衆生相續中。法爾成就無有缺減。以於此眞言體相不如實覺故。名爲生死中人。若能自知自見時。則名一切知者一切見者。是故如是知見。非佛自所造作。亦非他所傳授也。佛坐道場證如是法已。了知一切世界從本以來常是法界。即時生大悲心。云何衆生去佛道甚近不能自覺。故以此因縁。如來出興于世。還用如是不思議法界。分作種種道。開示種種乘。隨種種樂欲心機。以種種文句方言。自在加持説眞言道。雖從機感因縁生。而不動實際。雖善巧方便無所不爲。然非佛所作。雖普門異説。而但以佛之知見示悟衆生。若行者於此眞言十喩中。妄見有爲生滅更增心垢則非如來之本意也。復次世尊以未來世衆生鈍根故。迷於二諦不知即俗而眞。是故慇懃指事言。祕密主云何如來眞言道。謂加持此書寫文字。以世間文字語言實義。是故如來則以眞言實義而加持之。若出法性外別有世間文字者。則是妄心謬見。都無實體可求。而佛以神力加持之。是則墮於顛倒非眞言也。已知所加持處。如來以何法加持耶。故佛次言祕密主如來無量百千倶胝那庾多劫。積集修行眞實諦語。四聖諦四念處四神足。十如來力六波羅蜜。七菩提寶四梵住。十八佛不共法。祕密主。以要言之。諸如來一切智智。一切如來自福智力。自願智力。一切法界加持力。隨順衆生如其種類開示眞言教法者。謂以如來無量阿僧祇劫所集功徳。而作遍一切處普門加持。是故隨一一言名成立中。皆如因陀羅宗。一切義利無不成就故。又此一一功徳則同眞言之相。法性自爾非造作所成。云何眞言教法。
　　謂？？？？？？？乃至？？？？等字爲本母。各各字有十二轉生字。此各各十二爲本。有一合二合三合四合等增加字。都計餘一萬。此一一字門具無量無邊顯密教義。一一聲一一字一一實相周遍法界。爲一切諸尊三摩地門陀羅尼門。隨衆生機根量。開示顯教密教。密教者。大毘盧遮那十萬頌經及金剛頂瑜伽十萬頌經是也。顯教者。他受用應化佛釋迦如來所説五乘五藏等經是也
    問華嚴般若涅槃等經皆説四十二字。與此經四十九字何別。答華嚴般若所説字門者是末也。涅槃所説雖是本母。然但説淺略義祕之深祕義。問悉曇字母者世間童子皆悉誦習。與此眞言教何別。答今世間所誦習悉曇章者。本是如來所説。梵王等轉轉傳受流布世間。雖云同用。然未曾識字相字義眞實之句。是故但詮世間四種言語。不得如義之眞言。不知義語皆是妄語。妄語則長四種口業爲三途苦因。若知眞實義則滅一切罪得一切智。譬如毒藥知與不知損益立驗。云何知如實義。且？等五轉各有本不生寂靜邊際不可得等義。又阿字諸法性義因義果義不二義法身義。即是大日如來種子眞言。此五轉即五佛種子眞言。約求上門則因行證入方便也。此一字具一百二十義及無數義理。具如守護國經説。解此字義名曰法自在王菩薩及大毘盧遮那佛。自餘一一字義亦復如是。諸佛菩薩起無量身雲。歴無數劫。説一一字門義。劫猶可盡。眞言實義不可窮盡。即是如實知字義
    問毘盧遮那所説名祕密。釋迦所説名顯教者。釋迦説中亦有眞言及祕密之名與之何別。答釋迦所説眞言簡多名句得祕名。彼眞言義亦逗機根量。法華涅槃律藏等亦有祕名。各隨所望得斯名耳。律藏望世間外道得祕名。法華約引攝二乘有斯名。涅槃據示佛性得之。世間外道經書中亦有斯名。隨各各所愛所珍名之而已。并是小祕非究竟説。大日經説勝上大乘句心續生之相諸佛大祕密。約祕密有大小。眞言亦有大小。故菩提場經云。我名眞言亦名大眞言。初眞言者應化身所説眞言。次大眞言者究竟法身所説眞言。問眞言與大眞言何別。答譬如大乘與小乘。若就淺略門説淺深不同。云何不同。且就初阿字釋。世天乃至如來所説眞言皆有阿字。是阿字本不生義。於此不生有無量不生。世間呪術眞言。約除寒熱等病説不生。護世四王眞言約疫癘等不起説不生。帝釋眞言約十不善災横不起明義。梵王眞言約欲覺不起説不生。大自在眞言聲聞眞言約盡無生智説不生。縁覺眞言約十二因縁不起説不生。諸菩薩眞言約各各所通達説不生。他縁乘約生法二空二障不生明義。覺心不生乘約諸戲論不生説義。一道無爲乘。約無明不動明不生。極無自性乘約
　　祕密曼荼羅十住心論卷第十（終）

　　（編者曰。右祕密曼荼羅十住心論十卷。以舊版本爲原本。以縮刷大藏本。并如實冠註本校合畢）