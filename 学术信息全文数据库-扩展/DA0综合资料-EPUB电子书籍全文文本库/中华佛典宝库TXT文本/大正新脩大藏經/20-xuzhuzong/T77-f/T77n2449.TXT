　　《大正藏》第77卷No.2449

　　No. 2449

　　眞言名目

　　沙門頼寶述
　　六大體大事。四曼相大事。
　　三密用大事。三種即身成佛事。
　　三劫事。六無畏事。
　　十地事。十縁生句事。
　　五智事。四種法身事。
　　五轉事。十住心事。
　　兩部大日事。不二事。
　　有相無相事。遮情表徳事。
　　淺略深祕事。本有修生事。
　　字相字義事。顯密分別事。

　　六大體大事
　　一。體大者六大也。六大者。
　　一。地大·字黄色方形堅性。
　　二。水大·字白色圓形濕性。
　　三。火大·字赤色三角煖性。
　　四。風大·字黒色半月動性。
　　五。空大·字青色團形無礙性。
　　六。識大。五色五形等一切具足五智九識心王心數等也。
　　以上六種遍有情非情體性廣大事。世間出世間中自是廣大法無之。是故名此六大也。上自諸佛下至衆生。以此六大爲所依建立之。故云體大也。顯教名眞如法性。無色無形而只有道理。今眞言以此六大爲體。色相具足而諸徳圓滿。廣大無際名之法界。立五佛名。決定不改故立五智稱。因果萬徳本此法體。云自證法。若未至此法體云假名法（云云）
　　四曼相大事
　　二。相大者四種曼荼羅也。四曼者。
　　一大曼荼羅。諸尊相好具足身也。又繪像佛形五色交色故名大。大者殊勝義圓滿義。則五大色云大曼荼羅也。
　　二三摩耶曼荼羅。諸尊器杖等。又印契。若其像彩畫是也。三摩耶者。此云平等。則周遍義也。五大形也。遍一切處所依止義也。
　　三法曼荼羅。諸尊種子眞言。一切經論文義。生佛迷悟心心所等也。法者軌持義也。一切功能道理等其自性住持是也。
    四羯磨曼荼羅。諸尊威儀事業及涅鑄剋業也。羯磨此云事業。上三曼荼羅上威儀事業也。
　　以上四種各備萬徳。迷悟染淨差相歴然。是故名曼荼羅者。此云輪圓具足。即是相大義也（云云）
　　三密用大事
　　三用大者三密也。三密者。
　　一身密。手作印契。及行住坐臥等一切事業也。
　　二語密。口誦眞言。及一切言説口業等是也。
　　三意密。心觀本尊。及隨事起念一切事業也。
　　以上三則衆生三業也。約眞言意云之。今此三業速疾隱密。而等覺十地難見其事跡。故名密也（云云）
　　三種即身成佛事
　　即身成佛者。凡夫肉身不轉。直本有佛體印成也。是有三種。一理具即身成佛。二加持即身成佛。三顯得即身成佛。
　　一理具。一切衆生身心本來而兩部體也。身者五大本有理體也。心是識大本覺智徳也。身心兩部故凡夫肉身外更無本覺體性。迷悟淺深皆此中有互上下二轉成。身心兩部法體法然而不動。是云理具成佛也。

　　二加持成佛者。衆生本覺功徳諸佛感應方便相應。而身心本有功徳速疾顯現一念間。覺知諸法實相。不起于座。成辨一切佛事。是故名加持也。加者諸佛大悲來加行者。持者行者信心感佛因感應因縁故即座不思議現。是則加持成佛也。

　　三顯得成佛者。加持内證唯獨自明了餘人所不見故。自身萬徳開示而佛相出現。地地昇進而第十一地所顯圓極是也。
　　以上三種若本有若修生。或内證或外用。皆平等法界中法然事業不成之成金剛舞戲故。通名即身成佛。凡此教中説三摩地之法故即身成佛義立之於諸教中名義共闕（云云）
　　三劫事

　　眞言行者從因至果位所超度煩惱妄心有三重。是名三劫。三劫者一初劫。名麁妄執。二第二劫。名細妄執。三第三劫。名極細妄執。
　　初劫者人執品之惑也。於心外諸法執實有。萬法體存空性相違妄心也。依此心五蘊和合人體執實有。自他差別存。顯教聲聞縁覺二乘人斷此惑。
　　眞言行人度麁妄執。於瑜伽境界知無性相證寂然界位與此等也。但時分與妄執別。至下可悉之。
　　第二劫者法執品惑也。於五蘊等法執有實性。生死涅槃二法實有謂。名之法執。顯教中三乘教菩薩斷此惑。了諸法唯心。於一切作幻化影像觀。
　　眞言行人度細妄執。一切瑜伽境界皆是唯心影像了。心外無一法。覺自心性亦前後際不可得觀位與此等也。
　　第三劫者無明品惑也。於一切法執有能所。平等法界相違心也。依此心一心與諸法執有能所。三乘菩薩雖知諸法唯心義。尚不能離心影像。顯教一乘斷此惑證眞如平等理。於一切法皆知一實之境。
　　眞言行人度此惑覺諸法皆入阿字門。證一切法平等無爲位與此等也（云云）
　　以上三劫眞言行人遮情分齊也。劫者具云劫跛。梵語也。顯教約時分經位故。三大阿僧祇劫成正覺。
　　眞言約妄執度之故。一念之間超三妄也。今此時分與妄執。竪前後分別。名之時分也。横麁細分別故一念中發阿僧祇劫。竪分別故三世中成無量時分。眞言横了心無分別故一念間三部諸尊顯發。顯乘竪差別等法性了知。故三世千佛顯而多劫成覺也（云云）
　　六無畏事
　　六無畏者。眞言行者菩提心一念功徳有此六種差別。一善無畏。二身無畏。三無我無畏。四法無畏。五法無我無畏。六一切法平等無畏也。
　　初善無畏者。世間善心也。持五戒十善等離三途業位也。
　　眞言行人修三密供養本尊位與此齊也。
　　次身無畏者。聲聞不淨觀等成就而觀心符。不穢相現前位也。
　　眞言行人依有相之觀。於壇上本尊衆相現前位與此齊也。
　　次無我無畏者。聲聞人證無我理。於一切法觀無我相也。
　　眞言行人於本尊海會覺衆像縁生。不生愛著位與此齊也。
　　次法無畏者。寂然界人於五蘊等法性相覺空證偏眞理也。
　　眞言行人於瑜伽境界如水月鏡像。無性無相觀位與此齊也。
　　次法無我無畏者。三乘人了萬法唯心心外無法。得心自在位也。
　　眞言行人一切境界皆知自心功徳。得自在用位與此齊也。
　　後平等無畏者。一乘之人了萬法一實。於諸法無能所本末觀而住平等法界位也。
　　眞言行人諸法本不生也。本不生故觀心實際。住一切法平等本源位與此齊也。
　　以上六種中前四初劫中開之。第五第二劫也。第六第三劫也。但三劫者約所度妄執立之。六無畏約能超淨心立之。無畏者蘇息處之義也。一切衆生煩惱所縛似死滅。若到此六處各各離彼厄縛得蘇息處。是故名六無畏也（云云）
　　十地事
　　一歡喜地。成就檀波羅蜜斷見惑。證二空理。初入聖位見未曾有。故云歡喜地也。
　　二離垢地。成就戒波羅蜜斷修惑。除毀犯垢。令身清淨故名離垢地也。
　　三發光地。成就忍辱波羅蜜斷修惑。得諦察法忍。智明顯發故云發光地也。
　　四焔慧地。成就精進波羅蜜亦斷修惑。令慧性熾焔。故云焔慧地也。
　　五極難勝地。成就禪定波羅蜜斷修惑。眞俗二智行相違令相應極難勝故立此名也。
　　六現前地。成就慧波羅蜜亦斷修惑。發最勝智無染淨差別。令現前故立此名也。
　　七遠行地。成就方便波羅蜜發大悲心。亦斷修惑。二衆自度遠離故立此名也。
　　八不動地。成就願波羅蜜斷修惑。作無相觀。任運相續故云不動地也。
　　九善慧地。成就力波羅蜜亦斷修惑。具足十力。於一切處知可度不可度。能説法故立此名也。
　　十法雲地。成就智波羅蜜亦斷修惑。具足無邊功徳。普遍法界如大雲故名法雲地。
　　以上十地儀擬常途顯教説明之畢。今經實義者以此十地爲十六大菩薩位。初地金剛薩埵也。王愛喜三菩薩又攝初地。自二地至七地寶光幢咲四菩薩攝之八九十三地。法利因語業護牙拳八菩薩攝之。仍十地因行證入四佛位也。又等十二點則十地法門也。又菩提心十轉開明則是十地體也。是故十地是行者自心本有菩提心也。又阿字門等法界法門也。阿閦等五佛三摩地也。薩埵等十六大菩薩所證也。大師釋云。心也。法門也。佛也。菩薩也。凡異餘乘（文）如此意又約體性本覺有萬徳法身之別。約因縁修行則行者入證之位也（云云）
　　上來十地自宗經説等委不説之。大日經但第八第十二地説。金剛頂經初地第十地二地説。然而依仁王華嚴等説其名字釋之（云云）
　　十縁生句事
　　一幻。幻術師所作種種相貌也。
　　二陽焔。熱空塵等因縁和合曠野中現水相等也。
　　三夢。睡眠中所見種種境界也。
　　四影。鏡中影像也。
　　五乾闥婆城。蜃氣映日光於大海中現宮殿之相也。
　　六響。深谷空谷等中依聲生響。云空響音。
    七水月。水中所現月影像也。
　　八浮泡。水上所現泡沫也。
　　九虚空花。依眠瞙於空中見種種花也。
    十旋火輪。人持火燼空中施轉生輪像等以上十縁生句。從縁生無自性義也。眞言行人修瑜伽時。於本尊海會生著相者。魔則得便。是故以此十喩觀無性生不執著也。略有三重。先就最初幻喩云之者。一即空幻。觀諸法縁生無性。而不存一塵也。則初劫所觀幻也。二即心幻。觀萬法唯心。雖不折破諸法當體。寂然一心影像也。境界皆爲唯心所變。故云即心幻也。三即不思議幻。非歸諸法心上。一心全體遍一切處。平等平等而萬法具足。非生諸法。非一心含諸法。無能無所。此心只是諸法。諸法只是一心也。心性與諸法不縱不横非一非異故超凡夫情量。是故名不思議幻也。如云幻法陽焔夢影等九喩各各可有此三重也。右十縁章句眞言行人之遮情觀門也。直入行者雖不成此觀。了一切色塵爲佛事。故直達法界也（云云）
　　五智事
　　一法界體性智。差別過刹塵名之法界。爲諸法所依。故曰體。法然不壞故名爲性。決斷分明故以爲智也。
　　二大圓鏡智。自他三密無有邊際。名之大也。具足不缺故曰圓。實智高懸萬像影現鏡之喩也。
　　三平等性智。性淨智水不簡情非情。彼此邪正同如常住不變。名曰平等性智也。
　　四妙觀察智。五眼高懸邪正不謬。因以爲名也。
　　五成所作智。二利應作故曰所作。妙業必遂成之稱也。
　　以上五智一切佛具之。然而約別相云之者如次。大日·阿閦·寶性·彌陀·不空五佛也。自家不二實義可思之也。
　　四種法身事

　　一自性法身。諸佛眞身理智法性自然具足。常住法身三世常恒爲從身流出菩薩衆説三密之法。自體法然故曰自性。具無爲之作業故曰法身也。是有理智差別。法界諸法體寂然法爾不改名理法身。則胎藏四重圓壇是也。一切法互相周遍冥然同體名智法身。金剛界一印會大日是。
　　二受用法身。此有二種。一自受用理智相應自受法樂故名自受用。則上智法身同體也。或法然本覺智云智法身。法然始覺智名自受用。智身與受用別體義有之。古來異義也。前義爲正歟。二他受用爲十地菩薩所現報身也。今此加持受用身十地應現。法身内證傳説。十地所見隨雖有十重別。共法性所流令他受用。故名他受用。他受用義雖通後二身。他受用始故立此名也。今此自他受用雖異内證外用。共有受用之義。故名受用之義故名受用。則亦法然事業故云法身也。

　　三變化身。爲地前菩薩二乘凡夫等所現丈六卑小應身也。亦是内證傳説授衆生也。今此應身八相成道轉變無窮故名變化。縁謝則滅機興則生法爾爲作故名法身。内説祕密。外説顯教。一代百億教主。則此法身也。
　　四等流身。九界隨類身非佛體也。或雖有佛形無而忽有。暫現速隱佛攝等流身也。始終應同隨類衆生義無此故不云變化身。平等流演九界等同故名等流。亦是法爾作業故立法身名也（云云）
　　五轉事
　　一發心。發菩提心求佛果也。
　　二修行。修三密行趣向佛道也。
　　三證菩提。依行因證果徳也。
　　四入涅槃。果徳已滿而入涅槃。涅槃者不生不滅理也。
　　五方便究竟。上四徳具足圓滿也。
　　凡五轉者從因至果位所得功徳也。五位轉報故云五轉也。就之有中因東因別。中因者。中方大日位爲發心。東方阿閦位爲行。南方寶生位爲證菩提。西方無量壽位爲入涅槃。北方不空成就位爲方便究竟也。東因者東南西北如次爲因行證入。中方爲方便究竟。此二次第中因本覺下轉次第也。東因始覺上轉次第也。上下二轉同時具足故一切行人皆具此二義。則是内證外用本有修生義門也（云云）
　　十住心事

　　一異生羝羊心。凡夫不知善惡而行惡業不修微少善心也。地獄餓鬼畜生三惡趣修因也（云云）
　　二愚童持齋心。習五常三綱小分辨因果。知過必改心也。人間果報也。孔子老子教即是也。又佛法中五戒十善人間修因成即此攝也（云云）
　　三嬰童無畏心。天乘心也。人間捨卑劣天上顯勝妙世間最上心。故云無畏也。
　　已上三心世間住心也。佛法中又五乘説人天乘即是也（云云）
　　四唯蘊無我心。聲聞乘也。斷人執種子出三界。空我人存五蘊。故云唯蘊無我也。是出世初門小乘初心也（云云）
　　五拔業因種心。縁覺乘也。又除人執習氣出三界入涅槃也。又是小乘後心也。

　　已上二心小乘教唯斷人執同入無餘也（云云）
　　六他縁大乘心。法相宗也。初觀唯心理發同體大悲。是故名他縁。大乘初門故殊立大乘名也。
　　七覺心不生心。三論宗也。捨唯心極覺無相理也。
　　已上二心三乘教也（云云）
　　八一道無爲心。天台宗也。過無相極還存萬徳有。三乘同歸一實體故云一道無爲也（云云）
　　九極無自性心。華嚴宗也。一乘極理猶因分理云。此外立不可説果分也。
　　已上二心一乘教也。
　　十祕密莊嚴心。眞言宗也。簡因分談説果分境。五相成身四種曼荼羅唯佛所知祕密也（云云）
　　已上十住心世間出世·小乘大乘·二乘一乘·顯教密教等差別淺深雖其數無量。且擧十綱攝之衆毛。眞言行者三句五轉行位皆第十住心中攝之。約擬儀外迹云之者。九種住心位各能寄齊所寄齊二心有之（云云）
　　兩部大日事
　　一金剛界則智法身之佛也。世間金剛堅固利用有二義。自體堅固不可破壞。故云堅固。能一切物摧破故云利用也。智體又爾也。生死海中沈淪三界無壞滅。還能破一切煩惱。是故云金剛也。界者體義又性義也。
　　二胎藏界則理法身佛也。眞言理色相莊嚴。而本有佛體也。名此胎藏。此有數義。一含藏義。母胎内含藏體性覆[云*月]之。理體又爾也。能具足一切功徳不失之。故云胎藏也。二隱覆義。在人胎内如覆藏其體。理體煩惱中隱不顯現。故云胎藏也。
　　已上兩部共佛體也。此教以人爲本故兩部曼荼羅爲所入法體。顯教無相之眞如爲所證境界。一切人云假法。不可例同者也（云云）
不二事
　　不二者自他門所傳各別也。他門安然兩部各各云有不二。又慈覺大師兩部外立不二。今大師所傳不然。則二云不二。二外無一。兩部各非有不二。又兩部外非有不二。一則云而二。甚深難解可思之（云云）
　　有相無相事
　　有相無相有重重。淺略義有相者。凡夫所知色心諸法事相顯了。而心前現行易了易知云有相也。無相者。諸法體性。如幻虚假。自性空無色無形。不存一相故云無相也。深祕義有相者。一切法各各相分明而住也。無相者。一相中具一切相。一相不留云也。具一切相無一相故云無相。非非色非形也。先義常途顯教意也。後義眞言表徳之義也（云云）
　　遮情表徳事
　　遮情者。遮凡夫迷情覺法性無相。一法不住。不著一相。無執無著修行佛道也。表徳者。於一一法不論邪正。悉了本不生。於所見境界表顯眞言功徳也。已上二門淺略義遮情行者從因至果時用之。表徳諸佛從本垂迹時用之（云云）深祕義遮表共通上下二轉也。凡淺略義先住遮情。後觀表徳。深祕義先住表徳。後觀遮情。其義大別也。留心可思之（云云）
　　淺略深祕事
　　淺略者。如凡聖假名假立。作釋其義淺近文廣義略也。此云淺略也。深祕者。情外深奧旨演。非機人不授之故云深祕也（云云）
　　本有修生事
　　本有者。萬徳圓滿。若凡夫若聖者。其徳互具足無缺減也。喩如礦中金暗中莊嚴等。是云本有也。修生者。彼本有徳互顯現。以觀行力開發之。漸漸修習次第出生故云修生也（云云）
　　字相字義事
　　自宗中一切文字用時有字相字義之差別。字相者不知文字義理。名與義各別。只以一往建立誦文字。是則有文字相義理相應無之。仍云字相也。字義者。聲字即實相故一一文字全性體也。文字上若聲若字皆帶義理。字則義故云字義也。且就相字云之。·是文聲必無詮表。上下長短空響無詮義。世間假約束作業義詮云。是則字相之文字也。次字義者。此·字義聲聲字也。義則五處初造作源故云作業。·字即作業此外非有作業義。是則·聲全體作業義也。字外無義故云字義也。若字相用之。世間所用四種妄言説也。若字義用之。出世所用如義言説也。問常·字作業字相不可得字義云今相違如何。答字相字義重重也。今有文無義爲字相。有文有義爲字義。是聲字義吽字義等大途定判也。次作業爲字相。不可得爲字義。入眞言中分別有相無相時。以有相爲字相。以無相爲字義意也。凡字字相義有四種分別。別如釋之（云云）
　　顯密分別事
　　如來説法總有二種。一顯教。二密教也。先顯教者。文義顯露淺智易了。隨機方便權門施設。並是他受用應化佛隨他法門也。次密教者。教理甚深情機難及。内證深奧諸佛祕密故云密教也。兩部三部等法門雖有之。倶是諸佛法身自受法樂境界也。顯教中立事理二門判一切法。理者一相平等無相空寂也。出過色相能爲一切色心所依。譬如虚空離一切相而能隨衆色作其色也。事者隨縁顯現差別萬品也。或色或心。性相相應歴然生滅去來喩如水性遇風縁動波浪也。然此事理二法或即或離。非一非異義雖有之。尋其極底事法假名無相妄想所現起也。理性一相無相遠離一切色相。是故一切顯教中雖有修行方軌。若至極位終歸於空。是則法性與事相各別非不二智境界也。密教中眞俗二諦同色相宛然法爾道理。法性眞際非如來所作。又非人天所作也。其故一切法色心因果自他有爲無爲等一一相形色聲出現出生。皆非徒然。必法性實義。各現其色聲故一塵一法無非眞理相貌。十界依正迷悟色心其體則六大也。其相則四曼也。各各作業即是三密也。法性自爾非造作所成。若能觀此實義。一切見聞觸知境界皆是法性源底也。生死涅槃何取何捨。然於此中分別麁細。論上下二轉。諸佛下轉作六道神變。衆生上轉證自乘覺知。大師釋云。行行至圓寂。去去入原初。三界如客舍。一心是本居（文）行行至圓寂者。上轉門始覺勝義心也。去去入原初者。下轉門本覺行願心也。三界如客舍者。心界佛界衆生界是名三界。心者迷心即行者自心也。佛者即是諸佛果位也。衆生者迷衆生即一切衆生也。如此自身他身及諸佛互相渉入。彼此攝持故三世上上轉。十方下下轉。本有法界自然道理十界之體法然居本不生際。是曰一心是本居。一非一一也。心非心心也。一切色心無量形相本來自爾住本初智源。即是三摩地心也。如此觀察祕密教二綱旨也。教所詮義門非一也。各各義理別建立之矣（云云）
　　眞言名目（竟）
