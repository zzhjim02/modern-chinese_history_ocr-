　　《大正藏》第77卷No.2434


　　No. 2434

　　辨顯密二教論懸鏡抄卷第一

　　此論以三門分別。初辨來意。次釋題目。後消釋本文。初辨來意者。竊惟顯密衢異而如遙分九等。權實區別而似遠隔三十里。是故天親地論馳因分可説之談。龍猛釋論談果海不談之説。彼等覺十地尚不能窺窬。三自一心亦不得齒接。何況凡庶所望。愚鈍所知乎。昔欽明天皇御宇時。佛法創來起。從爾以來至于大同元序時。人好翫顯網而未識祕旨。於是密藏始東流祕典新來。于時雖新藥驗深。而舊痾猶相鬪。宿執未除。而狐疑更重者也。因茲論主方審決顯密之聖教。弋鉤經論之奧旨。遂以制作明鑒手鏡。而令照察其眞僞得失矣。其題號曰辨顯密二教論也。夫宗致之發起幽遠而旨趣之所爲甚深也。寔爲令有緣學徒。茂於花因三密寶林。植於蓮種性德圓海也。而其詞美艶猶春林花。其義至明最等秋夜月者歟。蓋如明醫投藥方尚指掌也。聖人救物法豈乖機哉。而末學等適雖汲法水下流。尚未逮決幽源。僅雖遺文偏膚。焉探隱裏骨體哉。只纔傾管見之才。乏盡螢火之明。以聊述此論之梗概義。宛如象馬將度巨海。蚊蝄欲昇妙高也。冀萬之一若契聖意者。將爲出世之結緣耳。
　　次第二解釋題目者。辨顯密二教論者。蓋相對顯密二教。而判斷其優劣淺深。辨決其麁細差別也。顯教者即爲易了知。是説隨他意麁淺法義故也。密教者最爲難悟解也。説隨自意甚深法義故也。辨者是分別義。決了義。決斷義。剖割義等也。顯者是顯露義。現前義。彰敞義。可見義。可思議義。可了義等也。密者是微細義。祕奧義。隱藏義。微密義。幽邃義。不可思議義等也。二者即簡別於一三等數義也。教者即誘引悔諭義。化導義。教誡義等也。論者即有二説。一者教誡義。是俱舍論等意也。二者是往復問答而決斷理非。研竅義致者。以即爲論正意也。是正論義也而已。
    次第三消釋本文者。此論一部兩卷則是密教之肝要祕藏心府也。所以略而不安序説分流通分也。唯存正宗分矣。就是正宗分有五分大門文段也。一者大門第一總標綱要分。文云夫佛有三身教則二種者是也。二者大門第二總釋開宗分也。文云應化開説至祕奧實説者是也。三者大門第三略示證説成義分也。文云顯教契經至謂果人也者是也。四大門第四廣説問答料簡分也。文云。何以得知乃至下卷之經文智者詳而解迷者是也。五者大門第五問答決疑成宗分也。文云問若如所談至應攝而已者是也。
    就前大門第四廣説問答料簡分中。文更有五分也。一者徵問總標證説分也。文云何以得知至具列如後者是也。二者勸進依證信解分也。文云求佛之客庶曉其趣者是也。三者示説顯密優劣分也。文云縱使觸顯至裨於童幼者是也。四者問答決疑顯義分也。文云問曰古傳至金剛以摧迷者是也。五者依請廣示證説成義分也。文云問者唯唯至下卷注文智者詳而解迷者是也。就前小門中第四問答決疑顯義分中。更有六重問答也。一者問答密教利益多少分齊也。文云問曰古傳至合爲一手鏡者。是第一重問答也。二者亦重問答顯密二教差別之由也。文云問顯密二教至是名祕也者是也。問。前文所云應化開説名曰顯教等文。與此下文所云問顯密二教其別如何等之文者。彼此有何等別異意歟耶。答。此下文所言問答意。與前上文所言之問答意者。是約大意遂雖無其殊異義。而約所發起之問答相有少差別相也。謂即是總別不同意是也。前説問答者是以總相故。唯標佛説顯密二教差別相也。但此下文所言問答是別相也。即此子細約外化權説。與内證實法別異義而成問答。即辨示其義方此意也。故無重言過也。三者就密教更亦問難決答。於法佛所説法爲密教義也。此所言應身者即勝應身佛也。即十地菩薩之能化主示種種他受用報身佛是也。化身者有地前菩薩二乘凡夫所現八相成道釋迦佛等是也。文云問應化身至人鳥明暗者是也。即此示問者之外人是許應化佛正説顯教義。而不許此立者之所立法佛説密教義也。然則所以何者略合文即示説以此法身佛所説法教爲密教之所由也。四者外人更又成疑問也。謂於先聖古賢之未傳説事。今論主法師何恣成此耶疑難也。故即爲通釋。是上疑難故。今重文陳前代未流布此密教之由緒也。文云問若如汝説至不甞醍醐者是也。五者更請問其可出誠文説故。所以略示説其可爲證據之經論等衆多相也。文云問義若如是至經論簡擇説者是也。六者重成此請問故。更詳示其明密教之經論之名相。而答説前請問也。已上此六段文者即構問答兩説而釋之也。文云問者曰請至以摧迷者是也。就第五依請廣示證説成義分中有二文也。一者總擧請問分也。問者唯唯欲聞者是也。二者廣示證説成義分也。文云龍猛菩薩至上卷注文智者詳而解迷者是也。
　　更就前大門第一總標綱要分中。文云夫佛有三身者。總擧設教之能説意也。問。此三身者何等耶。答。是法應化三身也。問。此三身其義云何。答。法身者是理智即一法身。謂此法身者自性身與自受用身合爲法身也。應身者是他受用報身也。即十身盧遮那佛是也。化身者八相作佛大小釋迦等佛是也。故大師所造付法傳云。法報應化體同用異。所謂報應化佛者。亦名十身盧舍那大小釋迦等。常途顯教之主是也。又云。所謂法佛者。常住三世淨妙法界體性智大毘盧舍那自受用佛是也（云云）問。論主依何等經論建立此三身義耶。答。依六波羅蜜經·入楞伽經·分別聖位經等。菩提心論等文證。而建立此三身義也。問。大略彼等經論所説云何。答。六波羅蜜經第一云。爲應身者刹那遷變。化身佛者疾入涅槃。功德法身湛然清淨行等（云云）又入楞伽第二云。大惠法報佛説一切法自相同相故。乃至云。大惠應化佛所作應佛説六波羅蜜陰界入解脫等者。即是烈法應化三身相也。此經所言應化身者。唯指劣應身佛也。又分別聖位經云。然如來變化身。於閻浮提摩竭陀國菩提場成等正覺。乃至報身毘盧遮那。於色界頂第四禪阿迦尼吒天宮。雲集盡虛空遍法界一切諸佛。十地滿足諸大菩薩證明。驚覺身心頓證無上菩提。自受用身佛。從心流出無量菩薩。皆同一性。所謂金剛性（云云）又如密嚴經上卷云。得解脫智慧如來微妙身。云何爲涅槃。是滅壞之法（云云）又同經云。遠離諸分別。亦非無覺了。無有我意根。惠根常悅樂（云云）又云。阿賴耶識爲分別心之所擾渴。若離分別即是常住。猶如虛空識。色殷常變等亦爾。皆無變異也（云云）又蓮花三昧經頌云。歸命本覺心法身。常住妙法心蓮臺。本來莊嚴三身德。三十七尊住心城。普門塵數諸三昧。遠離因果法然具。如是德海本圓滿。還我頂禮以諸佛（云云）又涅槃經第三十八云憍陳如品云。爾時世尊告憍陳如。色是無常。因滅是色。獲得解脫常住之色。受想行識亦是無常。因滅是識。獲得解脫常住之識。如色即是苦。因滅是色。獲得解脫常住之色。受想行識亦復如是等（云云）是正明法身如來所備無漏無爲之五蘊常住義也。又如來藏經云。我以佛眼覩。諸衆生貪欲諸恚癡諸煩惱中有如來智。如來身。結跏趺坐儼然不動。乃至如我無異（云云）又金光明經第三云。我法身清淨無比。種種妙相無量智慧。無量自在。無量功德。難可思議。一切衆生皆蒙利益。乃至法身攝藏一切諸法。一切諸法不攝法身。法身常住（云云）法寶師涅槃經疏云。金光明經三身品云。法如如如如智爲法身。即是自受用及眞如爲法身也。經云。法身無異。異無刹那故。佛身於諸常中最爲一也（云云）又云。依金光明經等。眞如自受用身爲法身。他受用名應身。此上所明法身常者。即是智及眞如以爲法身。應化二身是法身影故。亦即是法身（云云）此等文證是密教所明功德法身義也。其文證廣多也。今不能具引勘之。具如下所引大日經·金剛頂經·智度論等所説也。如是等經論所明法身義。正理智即一之功德法身是也。即此全異常途顯教所説空性義説法身義也。能可察之。問。於此三身義又若有異説耶。答如心地觀經成唯識論等者。説法報化三身義也。法身者是二空顯眞如理性是也。約報身有二種。所謂自受用報身他受用報身是也。化身者八相作佛釋迦等是也。今不爲此二教論所用義門説也。又如最勝王經明三身者。所謂法應化三身也。而約應身者有勝應身。謂十身盧遮那佛也。劣應身者大小釋迦等也。化身者隨所被機根忽然所示現變化色像也。是即十界依正身是也。不今論所用義門也。
　　文教則二種至顯教也者。是標示分顯密二教之所因也。謂隨能説主而分判所説二教相也。所謂顯密兩種教即是也。
　　文應化開説名曰顯教者。標示隨設教之化主而且以示立顯教分齊也。謂應化開設名曰顯教者。如付法傳云。此報應化身則上包十地滿下括六趣等。對種種根機以種種方便説種種法門。其所説教則大小乘所攝花嚴法花般若寶積最勝涅槃等。及阿含等一百落叉部經是也。語其宗要則菩薩四攝六度聲聞緣覺四諦十二緣三十七菩提分。及人天種種善法是也。並是隨他意説方便門也（文）已上總標綱要分也。自下總釋開宗分也。
　　文曰顯略逗機者。是釋成名顯教之所以也。如大日經疏等辨者。顯教名爲淺略趣。又名曰顯略趣也。密教名爲深祕趣也。顯者是非祕密之法義也。是顯露義也。略者省略義也。佛界所證法境界。其所説法門。實是雖不可窮盡。而隨機依時宜略示説。其少分許垂化導施利益故名爲略也。文法佛談話謂之密藏者。是亦標示隨能説教主而立密藏分齊義也。
　　文云祕奧實説者。是釋成名密教義也。如付法傳云。如是法身智身二種色相平等平等遍滿一切衆生界一切非情界。常恒演説眞實語如義語曼荼羅法教。彼曼荼羅教者。金剛頂十萬頌經等是也。大日如來普遍常恒雖演説如是唯一金剛祕密最上佛乘大曼荼羅法教。而非機非時不得聽聞信受修行流傳（云云）
　　文顯教契經部有百億者。如釋論第一云。凡集一代種種諸經有一百億（云云）此中億者十萬是也。已上第二段總釋開宗分了。自下第三段依正證説成義分也。
　　文顯教契至五十一之差者。是依釋大衍論第一説意。而擧示顯教契經之部數也。一十者。是且略擧藏之初後數。而欲括攝中間八藏意也。又義。始從源第一而指第十也。故云一十也。藏者。基師立藏章云。天親攝論云。何緣名藏。由能攝故。謂攝一切所應知義。意言。由能詮教能攝一切所應知義令不失故。立以藏名。又有釋云。攝持義是藏。所應知法皆此所攝持法令其不失。名之爲藏（云云）彼釋第一云。一者唯立一藏總攝諸法。契經説一切衆生所有言音莫非如來法輪聲攝（文）解曰。元曉起信論疏上卷云。或有説者。如來實有衆多音聲。一切衆生所有言音莫非如來法輪聲攝。此佛音無障無礙一即一切一切即一。一切即一故名一音。一即一切故名圓音。如花嚴經言。一切衆生語言法一言演説盡無餘。欲悉顯了淨密音。菩薩因是初發心故。又此佛音不可思議。非但一音即一切音。亦示於諸法無不等遍（云云）二者有二藏義。論云。立二藏總攝諸法。謂聲聞藏及菩薩藏（云云）解曰。如世親攝論一云。由彼獨覺教理行果少於聲聞教彼多爲藏。但名聲聞藏。即依半滿以分二藏故。獨覺者唯證生空斷人空。攝入聲聞。又初發心亦依聲故。從入故亦名聲聞（文）三者有三藏説也。論云。三者立三藏總攝諸法。謂加如來藏等（文）解曰。此三藏者是聲聞藏中攝入獨覺藏也。菩薩是因位之境界分齊也。是三乘之中菩薩乘也。此佛乘者是如來果地之法藏義是也。四者有四藏也。論云。立四藏總攝諸法。謂加補特伽羅藏。契經説。爲汝解説仁藏義藏禮藏智藏及與信藏。并聲聞藏及菩薩藏大覺法藏。所以者何。一切行者漸次轉勝次第之法故（文）解曰。謂出世間三乘藏之上更加人乘法而爲四藏也。仁義禮智信者是當佛法内優婆塞所受五戒法也。所謂不殺生爲仁。不邪婬爲義。不飮酒爲禮。不偸盜爲智。不妄語爲信也。五者有五藏義也。論云。謂加天藏。契經説。佛告邪論不可言説清淨報空。我爲大衆廣大宣説淨藏人藏。第二乘藏一切諸佛大覺法藏故（云云）解曰。佛告邪論不可言説清淨報空者。是佛對治機。無因果之斷見外道之惡見人之邪執故。而説修行十善業道。及修四靜慮業者決定受天上果報義也。淨藏者天藏也。人藏者人乘教法也。二乘藏者是分開聲聞菩薩之二種教法也。大覺法藏者佛云也。謂因三種緣故立五十一藏義云也。一者分別因果差別義故。二者表示五十一種階降差別法故。三者令修行者爲引生五十一地功德位故示此義也。
　　文言乘則有一二三四五之別者。是辨顯教中説乘差別義也。乘者是運載義也。是運載漂沒生死海之自他有情。而令到菩提涅槃彼岸義也。故新譯仁王經上卷云。運載名乘（云云）一者是一乘法也。於此一乘法即有教理行果四種義也。故心地觀經第二云。於法寶中有四種。一者教法。二者理法。三者行法。四者果法。一切無漏能破無明煩惱業障。聲名句文名爲教法。有無諸法名爲理法。戒定慧行名爲行法。有爲無爲果名爲果法（云云）此一乘者是三乘外一佛乘法也。如法花第一云。十方佛土中唯有一乘法。無二亦無三。除佛方便説（云云）是方指三乘中菩薩乘之果不謂一乘法也。辨此一乘三乘差別義。如法藏師五教章上卷有十門義別也。其文意。難信易信差別如此經賢首品云。一切世界群生類勘有欲求聲聞道。求緣覺者轉復少。求大乘者甚希有。求大乘者猶爲易。能信是法甚爲難。九約機顯理差別。如此經第九地初偈云。若衆生下劣其心厭沒者。示以聲聞道。令出於衆苦。若復有衆生諸根小明利。樂於因緣法爲説辟支佛。若人根明利有大慈悲心饒益諸衆生爲説菩薩道。若有無上心決定樂大事。爲示於佛身説無盡佛法。十本末開合差別。如大乘同性經云。所有聲聞辟支佛法菩薩法諸佛法。如是一切諸法皆盡流入毘盧遮那智藏大海。此文約此本末分異。仍會末歸本明一乘三乘差別理耳（文）三乘者如法花第二云。舍利弗若有衆生内有智性。從佛世尊聞法信受。慇懃精進欲速出三界求涅槃。是名聲聞乘。如彼諸子爲求羊車出於火宅。若有衆生從佛世尊聞法信受。慇懃精進求自然惠。樂獨善寂。深知諸法因緣。是名辟支佛乘。如彼諸子爲求鹿車出於火宅。若有衆生從佛世尊聞法信受。懃修精進求一切智佛智自然智無師智如來知見力無所畏。愍念安樂無量衆生利益天人度脫一切。是名大乘菩薩。求此乘故名爲摩訶薩。如彼諸子爲求牛車出於火宅（云云）四乘義者。如勝鬘經云。謂離善知識無聞非法衆生。以人天善根而成就之。求聲聞者授聲聞乘。求緣覺乘者授緣覺乘。求大乘者授以大乘。是名攝受正法（云云）五乘法者。前四乘中更加佛果一乘。如法花經也。而人乘天乘二法而即合以爲一法。而爲五乘義也。如法花第三云。或處人天轉輪聖王釋梵諸王是小藥草（云云）是即人乘天乘合説。而以一佛乘加前四乘即爲五乘義也。又於前三乘開加人天二乘法爲五乘。如大日經第一云。或聲聞乘道。或緣覺乘道。或大乘道。或願生天或生人中等（云云）
    已上辨諸乘差別義也。三乘之教法是也。六者有六藏説。論云。加捺落迦藏。宣説八萬四千捺落迦藏。如前所説五種藏（云云）解曰。捺落迦者此翻云苦器也。彼言地獄者義翻也。問。以何義故以地獄法而爲藏義耶。答。誡地藏之業惡行而爲令捨離之故爲藏義也。七者有七藏也。論云。謂加魔羅鳩多耶藏也。契經云。爲班母等一億七萬三千大衆。分別宣説五萬一千三百二種鬼神道藏。如前所説六種藏故（云云）解曰。魔羅鳩多耶者是鬼神之梵語也。是亦爲誡鬼道之惡業而令修善行故。立鬼神之惡行法爲藏義也。八者有八藏義。論云。謂加鍵娑陀那跋藏。佛開十億傍生道義。如前所説七種藏故（云云）解曰。鍵娑陀那跋者是傍生義也。是亦誡應遠離傍生之惡行義故。集立其惡行法爲藏義也。九者有立九藏義也。論云。謂加器世界藏。契經中演説所依止藏。如前所説八種藏故（云云）解曰。是明所依器界行相差別之教法故。別義是爲藏義也。十者立十藏者。論云。謂加雜亂藏。契經説。我今開示八種雜藏。如前所説九種藏故（云云）解曰。於前九藏中。或合二藏爲第一雜藏。若合三藏爲第二雜藏。若合四藏爲第三雜藏。若合五藏爲第四雜藏。若合六藏爲第五雜藏。若令七種爲第六雜藏。若合八藏爲第七雜藏。若合九藏爲第八雜藏立也。或又一一合説則束諸藏而爲八箇雜藏也。此中或唯除第一藏也。於此第一藏者。是合攝一切藏故也。五十一之差者。論五十一者別因果故。表功德故。引行者故。契經中説。我當爲汝無礙言辭宣説開示五十因藏及一果藏故（云云）解曰。有三種所因故。有立此五十一藏義也。五十藏是因行藏也。所謂十信十住十行十迴向十地之行法是也。一果者是妙覺果地法也。明此五十一地之境界法門名爲五十藏。
　　文談行六度爲宗者。是明一乘本行所修之殊要行法也。謂佛菩薩乘所行法者。以六波羅蜜法爲其所修要行本也。六波羅蜜經第四云。佛告慈氏菩薩言。若善男子善女人應當導引五趣衆生。置於無上正等菩提遠離外道邪法及惡知識。應當親近修行布施持戒忍辱精進禪定智慧具足行大乘者而爲伴侶。應於自身聽聞正法。精勤誦持。應常安住如是六波羅蜜多精進修行。降伏心意攝護六根。由此勢力疾證無上正等菩提。是名菩薩摩訶薩。
　　文告成三大爲限者。界地章云。三無數劫者。然瓔珞經小中劫四十八十八百里石。淨居天衣三年一拂。隨彼石盡得彼劫名。數大劫三名三大劫。正理論云。經説三劫阿僧祇耶精進修行得成佛者。於前所説積何劫成積大劫成三劫無數。謂從初種大菩提種經三大劫阿僧企耶方乃得成大菩提果。既稱無數。何復言三。有釋言。此諸善算者依數計論算至數窮初不能知名一無數。如是無數積至第四（云云）依花嚴經阿僧祇品説。有百二十數一一皆以本數位數也。謂十十爲萬。如是以本數爲位之數總有百二十數。其百二十數中第百三數即名阿僧祇劫（其如經文也）依起世經説者。八十由旬城滿芥子。一年一盡芥子盡已爲大劫（云云）依智度論者。百由旬城芥子。百年一去若芥子盡劫猶未盡（云云）若依瓔珞經者。譬如一里石乃至十里石方廣正等。以淨居天三銖衣三年一拂。拂盡此石名一小劫。乃至四十里六十由旬名大劫（已上劫章疏意也）。百法抄云。方廣八百里石三年一拂盡一劫。如是阿僧祇劫量諸教不同也。以此等劫量菩薩三僧祇百劫修行成佛也（云云）
　　已上辨顯教分齊了。自下示説密教分齊也。
　　文若據祕藏至謂之密教者。是約密教中而示説其三身説法差別分齊證文也。此文顯然也。所以不加私解釋也。立顯密二教差別義者。此經文分明也。問。於此所言金剛頂經者何經耶。答曰。今檢教王經及略出經。未有此論所引正文也。今私案云。若是不空三藏所持他本金剛頂經歟。問。以何因知爾耶。答。仁王經良賁疏云。三藏所持金剛頂瑜伽經明四種地。一解行地四十心也。二普賢地謂十地也。三大普賢地謂等覺。四普曜地謂妙覺也（文）今案云。大師在唐日豈不披覽此經文乎。
　　此三密門者至智境界也者。是論主即釋成上所引經文云意也。
　　文等覺十地至誰得昇堂者。是讃歎此密教之甚深微妙所因也。等覺者因位窮極菩薩是也。十地者第十法雲地菩薩也。是總擧第十地菩薩入住出三心位也。
　　文故地論釋至歎言斷心滅者。是引證文而釋成密藏甚深德也。其地論者天親菩薩所造十地論是也。此論十二卷也。菩提留支譯（云云）其第二文云。我但説一分慈悲及願力漸次非心境。智滿如淨心。是境界難見難説自心智。我承佛力説。咸共恭敬德。乃至曰前言十地義如是不可得説聞。今言我但説一分。此言有何義。是地所攝有二種。一因分。二果分。説者謂解釋。一分者是因分於果分有一分故。言但説一分（文）釋論者是龍猛菩薩所造釋摩訶衍論是也。此釋論是解釋於馬鳴菩薩所造大乘起信論故。名曰釋摩訶衍論也。此論第一云。何故不二摩訶衍法無因緣耶（問也）是法極妙甚深獨尊離機根（答也）何故離機（又問也）無機根（又答也）何須建立（又問也）非建立故（又答也）解曰。此不二摩訶衍法者是爲眞言密教中究竟果分法佛内所證法也。而此法者方不能建立演説言也。其所以者是法無所被機根。亦遠離言説思議略故云也。
　　文唯識中觀歎言斷心滅者。是唯識論者本頌是天親所造之三十頌文。是唯識本論是也。然護法難陀等十大論師造釋論十卷也。中觀論者是龍樹菩薩所造也。有五百行頌并釋。本頌之釋論有四卷也。問。其二論所立其言斷心滅之意何。答。今案之説。且案彼唯識論第十中天親所説本頌云。此即無漏不思議善。常安樂解脫身大牟尼名法。（云云）又中論第四觀法品云。諸佛或説我。或説於無我。諸法實相中。無我無非我。諸法實相中。心行言語斷。無生亦無滅。寂滅如涅槃。一切實非實。亦實亦非實。非非實。是名諸佛法（云云）問。於是等兩論正意。是於因分法境界之顯教分齊中。生法二空理而言其示説言斷滅義者此道理有也。而何約果分密教所説境界。亦頓同上説而可言示説此果分法中言斷心滅義也耶。答。是約彼二論意而顯。然正雖示説顯教分齊中之諸法實相之不可言説不可思議義。而亦約密意即兼示説密教分齊中果分境界法之不可言説不可思議義也。其所以者。於諸教中有顯略深祕兩義也。於顯略義中亦密兼帶深祕義。是常途事也。如大日經疏云。此經本地之身。妙法蓮花最勝祕密處（云云）又云。又將阿字配解法花中開示悟入四字也（云云）若如是於顯教經文中。隱密而多含説眞言祕密奧義。如是比例甚廣多也。於顯密覺悟不同義者。只任學者之淺深意樂不同而已。故如是今二教論下文自述云。謂諸經論中往往有斯義。雖然文隨執見隱。義逐機根現而已者。豈非此意乎。故唯識中觀共雖明於因分境界義。潜示果分法之中言斷心滅義無其失也。此天親論主大概即於顯示因分示因分境界中言斷心滅義處本意。潜兼亦含攝彼果分境界。而總云言斷心滅也。而護法等釋論之師菩薩等。但不得解此除意。而只因分之二空所顯眞如境界。而淺作言斷心滅解釋也。此釋論師所解即當智論所言不知名字相人等也。其文言言復有二種。有初習行有不知他意人等者。即此義意也。天親菩薩既經一大無數廣劫而修菩薩行故。了知果分法也。如唯識論基師樞要上卷云。世親位居明得。道隣極喜（云云）
　　文如是絕離並約因位談非謂果人也者。此文是明以因分法中所用四種言説九種心識。而不能詮緣果分境界法爾常住不思議法云也。但彼果分之圓海佛。以果分所有如義言説及一心一心識。而能如實詮緣此不二摩訶衍果分法云也。而中觀論之釋論者名爲般若燈論也。是清辨菩薩造也。又説智光論師造之（云云）成唯識論釋論者。護法難陀安惠親光等十大論師所造也。而如是等宗宗之後代論師等。唯了知因分二空所顯眞如理。而謂究竟至極妙理。而不能了知彼果分法爾常住境界之不二摩訶衍法也。故彼等論師唯於因分所攝二門眞如。置言斷心滅之言。即於果分法者敢不謂其言慮之及左右説也。如此二教論所言者。謂經論中往往有斯義。雖然文隨執見隱。義逐機根現而已。乃至云傳顯法將會深義而從淺。遺祕旨而未思。師師伏膺隨口蘊心。弟弟積習隨宗成談等者。即此意耳。即知此所言言斷心滅之意者。唯約天親龍樹等久劫修行之深位高德人。而就果分境亦作此言斷心滅等説也。但非謂約後代論師淺智初修業人。而於此果分中成言斷心滅者歎之辭也。
　　已上大門第三略示證説成義分了。
　　自下大門第四廣説問答料簡分也。付此文有五文中。其第一文云何以得知至具烈如後者。是付大門第四分中。又更有二分之文中。是其第一分文也。此文亦有二別也。一者徵門也。其文云何以得知者是也。二者總標證説分也。其文云經論有明等者是也。文庶曉其趣者。是第四分中之第二分勸進依證信解分也（已上第二分也）文縱使觸顯至裨於童幼者。是大門第四分中第三示説顯密優劣分是也。付此文中即有四別。一者判斷二教優劣差別義也。文云縱使觸顯至甘雨何益者是也。二者示當得悟遮迷益義也。文云若有善男子至權實氷解者是也。三者許示所應説教義也。文云所有明證至且示一隅是也。四者明設教意趣也。文云庶有裨於童幼者是也。付第一判斷二教優劣分中更有三重優劣相對文也。第一重相對。文云縱使觸顯至恒沙己有者是也。是初文辨顯教麁淺義。後文示密教深細義也。尋文可悉之。文觸顯網以羝䉒者。謂捕生類者是用網羅之術也。即以此比類物而顯示甚深教義之利生用也。謂以教法即濟救有情之用方喩網羅捕生類之術計也。於網羅有二種。謂細網麁網也。以目麁網不能捕小身生類。以目細網不能捕大身有情也。所以隨其大小生類而構麁細網而可成畋獵獸捕之業也。而如以彼顯教者喩羝䉒以之而欲捕籠小鳥小魚類而無捕縛之術也。羝者是羊也。以三歲羊爲羝也。又牡羊名曰羝也。此等説者有字書文也。䉒者（和名於史也文萬加季也）此物甚麁疎而不能繫留小身生類也。是籠於羊之䉒名曰羝也（和名曰萬加季也）。
　　文壅權關以稅駕者（和名波天也）是以譬類方表示顯教麁淺義也。謂怨敵互成鬪戰時須用堅固城墎用強堅垣關也。而設用麁荒城墎假關垣時。其敵者被責通而自殆及蒙殺害也。示顯教利生用亦爾也。其義趣麁淺而不如深教深妙極理殊勝利益也。稅駕者即相當稻城義（稅字智那利波彼也）此以稻之束而作假關。及城墎之塘垣等義也。以何文證知爾。爾者聖德太子傳云。物部守屋大連子等築稻城接戰（云稻城者伊那幾也）此稅駕者是繫駕稻而假借作關城義也。而是密教即如金剛城不可破壞也。
　　文云息城賓者。明法花經化城喩品事也。彼經第三云。譬如險惡道。迥絕多毒獸。又復無水草。人所怖畏處。無數千萬衆。欲過此險道。其路甚曠遠。經五百由旬。時有一導師。強識有智慧。明了心決定。在險濟衆難。衆生皆疲惓。而白導師言。我等今頓乏。於此欲退還。導師作此念。如何欲退還。而失大珍寶。尋時思方便。當設神通力。化作大城郭。莊嚴諸舍宅。即作是化已。慰衆言勿懼。汝等入此城。各可隨所樂。諸人既入城。心皆大歡喜。皆生安穩想。自謂已得度（文）以此義即名爲息城賓也。是止息化城而生自謂已得度想者。最不可義云也。
　　愛楊葉兒者。是涅槃經中喩也。涅槃第二十云。又嬰兒行如彼嬰兒啼哭之時。父母即以楊樹黃葉而語之言。莫啼莫啼我與汝金。嬰兒見已生眞金想。便止不啼。然此楊葉實非金色（云云）喩意云。求與人天乘少樂令與楊葉非眞金義。令嬰兒啼哭者。厭怖三惡趣故。與人天之果。暫時解脫樂也。
　　無盡莊嚴者。是法身如來果地所顯得無盡莊嚴藏是也。大日經第一云。毘盧遮那如來加持故。奮迅示現身無盡莊嚴藏。如是奮迅示現語意平等無盡藏（文）大疏第一云。所謂莊嚴者謂從平等身普現一切威儀。如是威儀者非密印。從一平等語普現一切音聲。如是音聲無非眞言。從一平等心普現一切本尊。如是本尊無非三昧。然此一一三乘差別之相皆無邊際不可度量。故名無盡莊嚴也（云云）
　　文云恒沙已有者。是示是一切衆生各各己身從無始以來所具足佛果萬德莊嚴法爾本有自然成就義也。如密嚴經云。如是之藏識普現於世間。其體無增減。光潔如眞金。如是之藏識是清淨佛性。凡位恒雜染佛果常持寶。又大日經疏一云。一切衆生色心實相。從本際已來常是毘盧遮那平等智身。非是得菩提時強空諸法使成法界也（云云）又大師法花祕釋云。此九種佛爲諸佛之根本。從此一一智各現十佛之刹塵數差別智印。如是智印則一佛之德。一一佛德皆亦如是。經中擧法云。諸佛智慧甚深無量。起信論云。具恒沙性功德。大日經云。無盡莊嚴（文）第一番相對了。自下第二番也。
　　文云棄醍醐至甘雨何益者是也。醍醐者涅槃經第五云。如因乳生酪。因酪得生蘇。因生蘇得熟蘇。因熟蘇得醍醐（已上轉漸次第生五味是也）二十七又云。雪山有草名曰肥膩。牛若食者能得醍醐。無有青黃赤白黑色（文。已上顯出生醍醐）第三卷云。如諸藥中醍醐第一治衆生熱惱亂心（云云）
　　文覓牛乳者。於世間現有言之者。從牛出生雜乳是也。是非藥物也。
　　文云。擲摩尼者。是如意寶珠是也。梵云摩尼此翻云如意也。慈覺大師教王經疏一云。即譯爲珠。或云摩尼者如意神珠也（云云）釋大衍論第七云。如是珠寶黃石中皆悉具足。有黃石而無摩尼（云云）此摩尼珠有雨寶等勝妙用云也。
　　文云拾魚珠者。是即有魚類中珠類是也。如寶鑰上卷云魚珠照夜者即是也。謂若其類者鮑（和名安波比也）中有珠等是也（和名安久野能玉也）從此下明第三番相對義也。
　　文云寂種之人者。是指一闡提人之無佛性咎也。一闡提者此云燒種也。涅槃經第二十六云。一闡名信提名不具。不具信故名闡。佛性不信。又第三十三云。一闡提輩斷善根故。衆生悉有信等五根。而一闡提輩永斷滅故（云云）又入楞伽經云。闡提有二。一焚一切善根。二作盡衆生界願（云云）此第二人者是大悲闡提菩薩是也。
　　文云膏肓之病。是即必死病也。此病者即醫師不能治療之也。以此病即喩一闡提必死之病也。以此一闡提人必定可墮三惡道義而比必死義也。其膏肓之病者。如雜抄云。秦緩善醫人也。靈公病使人求緩。緩入普未到。公夢見二童子。相謂曰良醫至奈何。一童子曰。居膏肓上湯藥針灸不可及。緩至言如夢。公曰良醫也。厚禮遣之而去。野王案云。膏肓裏心之上也。[礻*厷]預云心下也（云云）。
　　文云醫王拱手者。涅槃經第十一云。譬如有病必死難治。若有膽病隨意醫藥。若無膽病隨意醫藥。如是之病不可治。當知是人必死不疑。是三種人亦復如是。三種人者。所謂一謗大乘。二五逆罪。三一闡提。如是三病世中極重。悉非聲聞緣覺菩薩之所能治（云云）。
　　文云甘雨何益者。是示上文所明一闡提人斷善根之譬喩義也。此譬喩文如涅槃經第十卷云。譬如有人食菴羅果吐椀置地。而後念言。是菓極中應有甘味。即後還取破而嘗之。其味極苦。心生悔恨。恐失菓種。即還收捨種之於地。勤加修治。以蘇油乳隨時漑灌。於意云何。寧可生不。不也世尊。假使天降無上甘雨猶亦不生。善男子。彼一闡提亦復如是。燒燃善根。當於何處而得滅罪（云云）
　　一嗅斯芸者。是明依密教德而勸信行也。若取例者。大日經疏一云。復次行者初發心得時入阿字門。即是從如來金剛性牙。當知此牙一生運運增進更無退義。乃至成菩提者此義也。又密教有□□熏習義。若□側例者。如是無量義經云。天人象馬調御師道風德香熏一切者。此義意也。若擧喩者如六十花嚴經第三十七卷云。譬如雪山中有大藥王樹。見聞嗅味觸除滅一切患。十力亦如是。若有見聞者修習一切德。究竟成菩提（云云）又長行文云。若聞香者鼻得清淨等（云云）若法喩合者。於密教有見聞嗅味觸之者。悉必得深妙勝利益義。猶如於大藥王樹。若有見聞嗅味觸之人。所得勝益云也。是約聞香義而成勸信意者是示擧遠淺薄行之得益義。而況親近行益也。意云。乍遠所聞香氣人尚得益。況親見聞之乎也。若比合法者。此密教之勝利益遠近多少行併成究竟成菩提之勝利益言。准上譬喩文而可比知之也。已上是示説顯密優劣分之中第一判斷二教優劣義了。自下第二辨當得悟遮迷益義也。
　　文云秦鏡照心者。是擧遮迷而得悟之例也。西京雜記曰。高祖初入咸陽宮周行府庫。有方鏡四尺九寸。表裏有明人宜來照之影倒見。以手掩心來即腹胃五藏歷然無礙。人有病則掩心而照之即知病所在。又女子邪心則膽張心動。秦始皇常以照官人膽（文）
　　文云權實氷解者。謂以氷喩顯教之權義。以水喩密教實義也。權相之氷銷時遂歸實相水性云也。
　　文所有明證至且一隅者。是第三許示所應説教義也。
　　文云庶有裨於童幼者。第四示設教意趣也。裨字切韻符支反副也。將也。有裨者將道於人義也。已上示説顯密優劣分了。
　　自下付大門第四廣説問答料簡分中。更重明第四問答決疑顯義分也。此文有六番問答也。第一番問文云問曰古傳至利益如何者是也。是問意者總略疑問於令興隆密教之利益所因也。夫吾日本國從元所興隆者有六宗也。是一者俱舍宗。二者成實宗。三者律宗。四者法相宗。五者三論宗。六者花嚴宗也。至于天台宗者是與眞言宗同時興隆之宗也。故不預古傳法者也。
　　文曰開演三藏。彼等論宗各各弘宣修多羅毘尼阿毘達磨三藏云也。
　　文云軸剩廣廈者。示其所傳三藏文廣多而充滿屋舍經藏義云也。廈字玉篇（胡假反。堂下同屋也。門也）。
　　文云人僵卷舒者。盡義也。此意云。内典文籍之卷帙甚廣多。而諸宗學者雖披叙此文典。文卷帙未得其窮盡之邊際故言僵也。僵者盡義也。亦彼訖義有也。又倒者傾盡義也。
　　文云答多有發揮至一手鏡者。是即第一番答。意云。古來諸德所傳興六宗法教。是非即身成佛道。又非法佛自内證境界也。而今所興密教者是頓證菩提道。即法佛自内所證境界也。所以應傳興之云也。仍纂此二教論。而當興宣此道云也。
　　又云問顯密二教其差別如何者。是第二番問也。此問意者。應化所説法者。以何義故名顯教耶。法佛所説法者。以何義故名爲密教耶。尋問之也。
　　文云答他受用至是名祕也者。是第二番答也。謂應化佛宣説隨他意之化他境界故。名爲顯教也。法身佛宣説自意内證法故。名密教也。已上第二番問答了。
　　文云問應化至證安在乎者。是第三番問也。此問家意者。即串執彼顯教常途所立。以空無相理之言斷心滅無色無心道理。即爲法身義故。而今疑難是密教所立法身説法義也。問。其顯密二教所立法身差別義如何。答。且此顯密義意。如唯識論等云也。彼第十云。謂自性身唯有眞實常樂我淨。離諸染衆善所依無爲功德。無色心等差別相用（云云）又心地觀經三云。法身無形離諸相。能相所悉皆空。如是諸佛妙法身。戲論言辭相寂滅遠離。一切諸分別心行寂滅體皆如（云云）明是義趣顯教經論其數甚衆多也。而密教之所明法身佛性義。與顯教所説彼此懸隔殊也。大師所造最勝王經略釋云。則本有之理無變易。今亦不改。以示自性德宜也。然顯家佛性與密宗義稍異（云云）又大師法花祕釋云。雙圓性海常談四曼法性。重如月殿恒説三密自樂。人法法爾興廢何時（云云）此中所云人法法爾者。其意辭甚深也。是顯教之所未陳義也。眞言教主之法身境界者。即是雖色心悉具足佛身佛智。而遠離衆因緣而法爾常住法言也。故大師即身成佛義云。問諸教説滿萬行因。於金剛以前得萬德果。于妙覺之位證遍法界理。今何云自身本有三部諸尊速疾顯耶。答彼因圓果滿遍法界佛是顯教分齊。今意不爾。一切衆生自身中三部三昧耶諸尊。遠離因果法然具故云爾（云云）私云。此説甚微妙。義趣俄不可知解法也。又大師所造略付法傳云。故楞伽經云。大惠應化佛作衆生事。異眞實相説法。不説内所證法聖智境界。乃至釋云。如是法身智身二種色相平等平等。遍滿一切衆生界一切非情界。常恒演説眞實語如義語曼荼羅法教。即是楞伽所謂眞實説法者是也（云云）則知。顯教所立法身佛性。有此懸隔殊異義也。而顯家人者不知此差別深意而致此疑問也。大疏二十云。就常途説法。或云。法身寂靜如空者。所動作都不説具足如是力用。以爲凡趣神變皆是有爲之心三昧之力而不言法體如是。此其未了也（云云）。
　　文云答諸經論至人鳥明暗者。是第三番答也。答意云。此問家人意者。未了知此眞言家所立法身如來具足微妙色心功德義也。而於衆多經論中。密雖帶説是義。而只隨習顯教之常途人之説意故。餘一切諸人等未覺此甚深祕密義也。所以成此疑難也。但於諸經論中者。粗祕略而示説法身佛具足無量色相智慧功德而演説自證境界。其文處甚多云也。
　　文云譬如天鬼見別者。是指示於一種所緣境方能所見解不同義例也。如阿毘達磨經頌云。鬼·傍生·人·天各隨其所應等事心異故許義眞實（文）釋阿毘達磨經之攝大乘論第四云。如世尊言。若諸菩薩成就四法。能隨悟入。一切唯識都無有義。一者成就相違識相智。如餓鬼傍生及諸天人同於一事見彼所識有差別故（云云）無性攝論釋此文云。相違智者更相違返故名相違。相違者識名相違識。生此識因説名爲相。了知此相唯内心變外義不成。故無有義説名爲智。如餓鬼傍生及諸天人等。謂於餓鬼自業變異增上力故。所見江河悉皆充滿膿血等處。魚等傍生即見舍宅遊徒道路。天見種種寶莊嚴地。人見是處有情冷水波浪湍洄。若人空無遍定。即於是處唯見虛空。一物實有爲互相違。非一品類智生因性不應道理。云何於此一江河中。已有膿血屎尿充滿。持力伏人兩岸防守。復有種種香潔舍宅。清淨得術衢衆寶嚴地。清冷水波浪湍洄。虛空定境。若許外物。都無實性。一切皆從内心變現衆事皆成。
　　文云人鳥明暗者。是亦示能見心不同義也。釋大衍論第四云。一種無明或明或闇。譬如一色二人異見。此義云何。謂如迦羅鳩奢那及人同分。極闇夜分同在一處見此闇色。若迦羅鳩奢那唯見清淨光明之色。若人同分唯見一向黑闇之色（文）聖法抄云。迦羅鳩奢那翻云利鳥。又云火鳥。又云眼赤鳥（云云）今私云。此迦羅鳩奢那鳥者。即此鳥即暗夜中有見色用。當此方似鵂鶹鳥之相也。如大日經疏第二云。鵂鶹心者此鳥於大明中無能爲。夜則六情爽利（云云）
　　文云問若如汝説至不談此義者。是第四番問也。此問者即廣疑問古來先德人不傳説此密教所由也。上文所言古傳法者。是於上文者即總略問答也。今者更又廣發問也。
　　文云答如來説法至不甞醍醐者。是第四番廣答也。付此中。文云如來説法乃至權多實少者。是明所以佛説顯教者。稱所被機性而成方便隨機之權説義也。
　　文云菩薩造論至非究竟唱者。是辨佛弟子諸大菩薩亦不乖返大師素意。而興權教義也。是大菩薩等雖了知密教義。而隨佛功意而作釋權教論而興隆顯教也。
　　文云雖然傳顯法將至損己之劍者。是等後代論師及人師等依不禀受深義之本意。不了知此密教奧義故。只傳燈顯教而未傳流密教云也。即天竺論師及漢土人師等互有是自非他之咎。共陳楯戟互擧旗鼓之諍論盛至甚也。故似翫鋒劍也。
　　文未遑訪損己之劍者。如大日經疏三云。如世人慈育稚子雖復情無所悋。而不授與干將莫耶。以不知運用方便故如傷其體。今此法門亦復如是。即心成佛旨趣難知。恐未來衆生輕慢故等（云云）。
　　文云加以釋教至皆是顯教者。先示於晨旦國流傳。於顯教之前後起緣也。東夏者是晨旦國之異名也。相對西域而得東夏名也。名胡國爲西夏。晨旦名爲東夏。或名天竺而爲大夏也。
　　文云自微至著者。是明始出興小乘教經法。而其後次復轉轉大乘教興隆義云也。又解云。此微者是微少義也。著者是廣大義也。意云此始時者。佛教微少發興也。後時者佛教漸弘廣興盛故也。譬如日初將出時有微明。而後遂有明盛光曜也。佛法興起亦爾也。故内典錄第一云。四十二章經一卷。右一經後漢明帝世。中天竺國婆羅門迦葉摩騰所譯。或云。竺攝摩騰。群錄互存。未詳孰是。先來不譯。故備叙之。以永平十年。隨使蔡愔東返至雒邑。於白馬寺翻出此經。依錄而編。即是漢地之經祖也。又云。但大法初傳。人少歸信。使摩騰蘊其深解不復多翻。後卒章離陽。載其委曲備。寶昌錄云。竺法蘭所出者。此義或據其同來時耳（文）開元錄第二十五云。四十二章經入小乘部錄（云云）又内典錄一云。佛本行經五卷。十地斷結經四卷。二百六十戒合異經二卷。法海藏經一卷。法本生經一卷。右五部一十三卷。是中天竺國沙門竺法蘭與迦葉摩騰同番行來間後至。在明帝世翻之。初共騰出四十二章經。騰卒蘭自譯記（文）文云漢明爲始至皆是顯教者。是示顯教之獨興起時分因緣也。文云其中間所翻傳者。是事如内典錄第一云。都合一十八代所出衆經總有二千二百三十二部七千二百卷。第一後漢朝譯傳道俗一十二人。所出經律等三百三十四部（四百一十六卷）乃至云第十八代皇朝傳譯僧等十有一人。所出經論等二百餘部（一千五百餘卷文）此中皇朝者是唐代異名。故白居易文集云皇唐大和歲者。即此意也。
　　文云漢明爲始者。漢法傳云。後漢孝明皇帝寢夢見金人。丈六光明奇特相容非常。且集常郡臣以問所夢通人。對曰。臣聞西域有神。號之爲佛。陛下所夢將必是之。帝即遣蔡愔秦景尋法西域。尋訪佛騰法。至天竺國遇見沙門攝摩騰竺法蘭等。乃至求請之二僧。即許共至洛陽。帝見大悅甚尊重之。即於城立精舍住之。僧翻譯胡經一從漢言。
　　文云周天爲後者。於大唐代内即更有亦立大周名號也。南海傳三云。且如西國名大周爲支那者。直是其名更無別義（云云）故知。大唐與大周者義字別也。而以則天帝之治世即名大周也。
　　文云周天者。安大唐王代記意。是大唐時世第四代皇帝。其名曰則天皇帝也。此則天王者元本是皇后也。此即女帝也。大唐第三代皇帝名高宗。其高宗之妻者則天皇后是也。以此人亦更爲帝王。凡約大唐王之次第。此則天皇后也。已上則有四人帝王。一者高祖堯皇帝。二者太宗文皇帝。三者高宗皇帝。四者則天皇帝也。此則天皇帝代有衆多翻經三藏也。謂大唐國三藏。于填國喜覺三藏。中天竺國日照三藏。寶思惟三藏。尸利末多三藏等是也。如是等諸三藏等皆是傳説顯教經法也。
　　文玄宗代宗至盛談祕趣者。是後明遂密教興起由緣也。玄宗代宗者約大唐代世。此玄宗者當第七代帝也。代宗者第九代帝也。此則天皇以後玄宗以前中間。更有第五中宗第六叡宗二個帝皇也。又玄宗與代宗中間更有第八肅宗皇帝也。金智廣智之日者。即金剛智三藏者。玄宗代以開元八年從天竺來著大唐國也。大廣智不空三藏和上者。是本金剛智之弟子也。而玄宗代之開元二十九年秋時更又方度詣南天竺國。詣龍智御所。更研學兩部大曼荼羅法。而同玄宗在世天寶五年還于大唐國。而興隆密教也。則爲玄宗肅宗代宗三代之國師。盛弘密教云也。
　　文云楞伽法佛至宗而取義者。是更釋成前所表。説後代論師人師等雖見聞説密教中深義之經論説。而隨己解之淺膚義趣而隱弊深密義意。而以彼楞伽法身説法義與智度性身妙色等説意。彼法相三論師人師等悉隨淺略趣而會之事也。問。其顯教明匠等。於楞伽智度之法身説法文所。作淺略會釋之作法何。答。且約楞伽説先約法相宗意會云。自性法身者雖遠離色心等法。而以此法身即爲應化之身成所依體。而作説法利生事。故以其應化身之説法即爲法身之説法用也。此義如唯識論第十云。又自性身正自利攝。寂靜安樂無動作故。亦兼化利爲增上緣。令諸有情得利樂故（云云）又顯幽抄第二云。問曰。三身何身説法。答三身皆説法。問法身無言説。如何言説法。答曰。説法有二。一者證説名説。二者言説名。今法身有證説故名説法。乃至云法身與自性受用身爲所依所證故。以自受用身親師法身名法身亦説法故。云諸佛所師所謂法也。以法常故諸佛亦常（云云）三論宗意云。諸法皆悉本覺眞如性故。應化二身皆名爲法身也。故性身説法者。實應化身説。應化身説即爲法身説也。又智度論性身妙色句者。製智論疏人師等。以於此所法性身佛者。皆謂於淨土中成佛他受用身佛。而以是即爲法性身故。其所以者相對穢土中成佛之父母所生身相。而以於淨土中成佛變易身所攝佛身。名爲法性生身佛云也。是不謂眞實性法身也。彼法相三論明匠等會釋大略如是也。
　　文惜哉古賢不甞醍醐者。是歎慼之辭也。以密藏正今名爲醍醐也。至下可知之也。
　　文云問若如是至顯密差別者。是第五番問也。此問意云。更亦請問於可直示開宣祕密教義之經論之名相也。而欲聞之也。
　　文答曰五祕至論簡擇説者。是第五番答也。是示明説祕密教之經論之名相也。
　　文云問者曰請聞其證者。是第六重請問欲聞其一一識證文處也。
　　文云答曰然矣至金剛以摧惑者。是第六番答説也。
　　文云我當爲汝等者。示遣迷而可得悟之利益相也。已上大門第四廣説問答料簡分之中。第四問答決疑顯義分了。因論。問。約密教立一闡提成佛義耶。答。爾立也。問。其文證何耶。答。菩提心論云。眞言行人應知。一切有情皆含如來藏性。皆堪任安住無上菩提。是故不以二乘之法而令得度。故花嚴經云。無一衆生而不具眞如智惠。但以妄想顛倒執著而不證得。若離妄想一切智等則得現前（云云）此文是元如何。別一闡提等而皆悉攝取一切衆生。即爲皆成佛義也。加之。大疏第一云。大那羅延力執金剛者。謂持祕密神通力也。如一闡提必死之疾。二乘實際作證已死之人。諸佛醫王明見如來性故。則能必定師子吼。於救療因緣心不怯弱。諸菩薩尚不能爾故（云云）問。若爾者。何故上文言寂種之人。膏肓之病。醫王拱手。甘雨何益者。是非明一闡提不成佛義耶。而二義相違咎。如何。答。會二義相違咎有二門異説義。一者制門隱奪義。二者開門顯與義也。問。此二門意何耶。答。制門隱奪義者。依其一闡提緣因佛性了因佛性二義闕無意故。立一闡提之不成佛義也。但雖一闡提人。有正因佛性一種也。問。何物名曰緣因佛性耶。答。於三寶境界歸依生恭敬供養心。而始從擧手低頭乃至五度四攝行名爲緣因佛性也。是爲佛助緣故名緣因也。若知解眞如本覺理性。是遍在自他一切衆生身心等内之智惠。則名了因佛性也。是智惠正爲成佛之智惠。是而成了知因緣而增長佛智故。名了因佛性也。正因佛性者。一切衆生之身心内無始法爾所。備。本覺眞如理性名正因佛性也。以顯得此本覺智性。即正爲始覺佛果。今以本覺名正因佛性也。而雖正因佛性有一切衆生心身内。若緣了二因闕無時無顯得此正佛性而成佛理也。而於一闡提人者是緣了二因既闕無故。立一闡提不成佛義也。緣了二因是値惡緣時。此二因之佛性斷滅也。闡提不成佛義是即佛菩薩呵嘖極惡衆生之門意也。是隱奪正因佛性而。依緣了二因之闕無義故立無性義。故名制門隱奪義也。故寶師涅槃經疏第一云。已有重障未有緣因無量時。故以永無涅槃法。於權教中説爲畢竟無涅槃法。分段身盡久文處寂滅。似無身智。於權教中説爲眞滅（云云）第二開門顯與義者。於一闡提人雖緣了二因是闕無。由正因佛全不闕無故。以此正因佛性則有根本所依正法。則緣了二因更生長之。還此闡提人遂成佛（云云）也。故大圓覺經云。地獄天宮皆爲淨土。有性無性齊成佛道（云云）凡以此正因佛性。爲染淨一切法因緣義有也。故阿毘達摩經云。無始時來皆一切法等。依由此有諸趣及涅槃證得（云云）又楞伽經云。如來藏善不善因受苦樂因修者是義也。問。一闡提等依正本覺正因佛性。而續生善根義何耶。答。起信論云。無明法實無淨業。但以眞如而薰習故則有淨用。乃至云以有眞如薰習力故。能令衆生厭生死苦。樂求涅槃。自信己身有眞如法。發心修行（云云）又云。又菩提爲諸佛菩提等。慈悲願護故能起厭苦之心。信有涅槃修習善根。以修善根成就。則値諸佛菩薩示教利喜。乃能進趣向涅槃道（云云）依此開門顯與義故。闡提成佛義成立也。謂依衆生本覺内薰習力。與諸菩薩慈悲願力故。闡提遂成佛云也。問。正因佛性者何物耶。答。密嚴經云。如是之藏識是清淨佛性。凡位恒雜染佛果持寶（云云）又云。阿賴耶識爲分別心之所擾湯。若離分別則成無漏。無漏則常猶如虛空（文）謂以第八阿賴耶。説爲成佛正因義也。又如來功德莊嚴經云。如來無垢識。是淨無漏界。解脫一切障圓鏡智相應（云云）是以第八識爲本有清淨正因佛性。又爲本覺體性。而由修行功力。則須得此本覺功德。説有始覺佛果云也。問。本覺正因佛性。明有毎諸佛衆生一一身之文證何。答。密嚴經云。如是之藏識普現於世間。其體無增減。光潔如眞金等（云云）又涅槃經云。一切衆生悉有佛性。悉當得阿耨菩提（云云）又法花儀軌云。説一切衆生身中皆佛性具如來藏。無不無上菩提法器等（云云）又起信論釋摩訶衍論等明一切衆生悉有本覺正因佛性義也。文證其廣多故不能引注云也。
　　辨顯密二教論懸鏡抄卷第一

　　辨顯密二教論懸鏡抄卷第二

　　自下明大門第四段中。第五依請廣示證説成義分也。文云問者曰唯唯欲聞至詳而解迷者。是就大門第四段中。第五分依請廣示證説成義段之中。更有二分也。初請問也。其文云問者曰唯唯欲聞者是也。二者廣示證説成義分也。文云龍猛菩薩等下是也。
　　唯唯者是承諾義也。許受義也。又敬義。又是然義也。即爲是善哉義也。
　　文云龍猛菩薩下。是於上所標十種證文中。是第一先引釋摩訶衍論第五卷文也。此論中明白辨論顯密二教差別義故也。自下一一可消釋所引論文也。
　　論一切衆生至離時者。是外人更亦爲疑於一切衆生之相續身中悉立平等遍有一體本覺之義故。出擧論主身所立一本覺能遍在諸衆生之正義也。
　　論何故衆生至差別者。是正指疑難於一本覺遍在諸衆生義也。此疑難有四謂。文云衆生先有成佛乃至成佛者。一者初疑難一切衆生同共具足一本覺性者。一切衆生以此一本覺爲因。悉一時可成佛也。然何三世成佛遲速差別不同事有之也。次第二者疑難一切衆生共同具一本覺性者。一切衆生普皆可修菩提因行也。然何此中不修菩提行衆生有云也。次第三疑難一切同備一本覺性者。一切衆生普皆一種而可聰明利智性也。然何多闇鈍衆生有無量差別者云耶。次第四總擧衆生數量心行不同差別義。而疑難一本覺遍在諸衆生界義也。若一本覺遍在諸衆生者。如何諸衆生界有如是心行不同差別義耶言也。
　　論同有一覺至上道者。是外人正立理即結而疑難一本覺遍在諸衆生界義也。意云。若一本覺實遍在諸衆生界者。則可一切衆生速皆一時發心修行。而同可到無上佛果竟云也。然既有已發心已修行已成佛者。又有今發心修行而當成佛者。又有未發心修行未成佛者。以有如是不同衆生心行差別相故。定知本覺佛性應不遍在於一切衆生義言也。
　　論本覺佛性至差別者。是外人借擧論主之所可設假作救答。而外人即自通前疑難也。付中有二救答之中。是其初救答。
　　此答意假令若言一切衆生有發心修行成佛遲速根性不同。而不一時發心修行一時成佛之所由者。是一切衆生之本覺佛性各各從本來法爾有強劣增減差別故。因之相言也。
　　論無明煩惱至別故者。外人自則付第二之轉救答亦前自所成之疑難也。意云。衆生有根性不同而有成佛遲速。發心修行前後差別之所由者。假令若言依是一切衆生能遍在根本無明障。從本來已各別而有厚薄優劣差別不同義故。因之諸衆生有根性不同。發心成佛前後遲速不同相言也。
　　論若言如初至不爾者。從是下外人亦自總非初救答意也。
　　論所以者何至減故者。是陳於初救答亦有難之所由也。難意云。於上來處處文處。即論主自許説一體本覺法之具足過恒沙功德。而同遍在一切衆生相續中故也。而今更何違前説而立一切衆生有本覺佛性增減差別義。而因之諸衆生有根性不同成佛遲速相云耶也。
　　論若言如後至不爾者。是外人自亦總非第二轉救答也。
　　論所以者何至立故者。是於第二救答即外人自亦陳有其難之所由也。難意云。上來處處文中論主自判斷一地根本無明之同遍在一切衆生相續中也。然何更違彼上處處文説。今更許説於一切衆生能遍在根本無明有厚薄增減無量差別言耶也。重意云。若依今此後救答意者。則言前所立一地根本無明之同遍在一切衆生義者。皆悉以可懷亂言也。問。其釋論文何處明根本無明一地判斷義耶。答同第五卷文引玄文論頌文曰。譬如一段覆雲彼滿月輪千器諸月輪皆隱沒不現。無明亦如是唯一體無二。遍到諸衆生能作薰習事。云即指此文。於下文彼外人設難處言。此事亦不爾所以者何一地斷義不成立故者。即此意也。
　　論如是種種至住持者。是自下者論主正答也。進爲遮於第二轉救答中所付難。而先顯示諸衆生有根性利鈍發心成佛遲速等無量差別之所由也。文云如是乃至差別者。示於諸衆生有根性不同成佛遲速等無量差別相也。文云皆依乃至住持者。隨依正之諸枝末無明厚薄增減差別義故。如是有種種差別不同行相言也。此中所依止無明者。不謂根本無明體也。是枝末無明也。是六染之中前三種相應麁染心是也。染於一切衆生此有厚薄差別故也。於三不相應細染者。於一切衆生有平等之相。而以無有厚薄差別相故。以此細染不爲衆生根性不同之所由也。或亦依三細染厚薄差別相故。有得成佛遠近義也。是約八地已上菩薩義也。
　　論於至理中至而已者。是論主却正答於前第一救答所付之難。而顯衆生根性不同等之所由也。意云於諸衆生有根性不同等之所由者。是依枝末無明之中前三種相應染力故也。專是非謂於諸衆生能遍在本覺之至理中。依優劣增減不同義也（關字者預義也。當義也。斷字者判義。處義也）已上於一切衆生相續中能遍在本覺法。及能遍在根本無明染體者。唯一種無差別義成立意也。從下約斷諸染法之其慚次斷道而作五重問答而辨五種住心之所成之義。示有淺深麁細不同意也。
　　論若如是者至明無明者。是初約他緣大乘住心。而外人問於此住心中果滿佛者。若究竟到本源耶。若未到本源耶。文云一切行者乃至四德者。擧彼他緣大乘之行人因位中斷惡修善而圓滿果德相也。一切行者者。唯指彼他緣乘中諸修因行菩薩也。斷一切惡者。是指修行彼大乘法菩薩之所斷煩惱所知二障麁重。及分段變易二生死之業因業果報等是也。修一切善者。是彼乘菩薩欣所修學六度四攝四無量心等行。及菩提涅槃果德法是也。此住心中但立第八阿賴耶識所攝持之法爾無漏種子即爲正因佛性也。因之雖説修得斷惡義修得智德義。而未立性得斷惡性得本覺智德義也。故言斷一切惡修善也。寶鑰云。四智法王之號本無今得（云云）如是行者爲明者。是此住心中分所究竟之妙覺佛位猶號行者。而此行者猶爲斷盡惑障而到本源佛果歟問也。爲無明者。又問此住心中圓滿妙覺者若猶爲惑障未離盡之佛耶問也。句之爲字可通下句無明二字首也。
　　論如是行者至分位者是答也。謂彼他緣乘中圓證妙覺位佛也。是未離盡惑障佛也。是不究竟圓滿一切種智佛也。是未到本源故言也。問。何故云爾耶。答。此他緣乘佛者。是於後後覺心不生等四種住心中。教理行果法。而未證知於彼勝處故也。故寶鑰云。歎他緣阻境智者此義也。此他緣乘之觀行大底者如大疏第二云。今以如幻等門照有空不二。而人法二空之相亦不當心。乃名眞入法空悟唯識故（文）已上初重問答了。
　　論若爾清淨至無明者。是第二約覺心不生住心而問此住心之果滿佛若究竟到本源耶。若未到本源耶也。清淨本源耶也。清淨本源乃至具足者。是明此覺心不生住心中性得本覺智之所備自性本來清淨圓滿功德相也。故大日經第一云。彼如是捨無我心主自在覺心本不生。何以故心前後際不可得故。疏解云心主即心王也。以不滯有無故心無罣礙。所爲妙業隨意能成。故云心主自在。心主自在明即是淨菩提心更作一轉開明。倍勝於前劫也。心王猶如池水性本清淨。心數淨除猶如客塵清淨。是故證此性淨時即能自覺心本不生。何以故。心前後際俱不可得故。譬如大海波浪以從緣起故即是先無後無。而水性不爾。波浪從緣起時水性非是先無。波浪因緣盡時水性非是後無。心王亦復如是。無前後際。以前後際斷故。雖復過境界風從緣起滅。而心性常無生滅。覺此心本不生是漸入阿字門（云云）文云不觀修行者。性得本覺是不謂待加行因故。而得此本覺言也。文云非得他力者。非謂待他善友知識之教授緣也。是本有性而非今始得故。此爲性得本覺義言也。
　　論亦出四句者。是歎此住心中自性本覺法之微妙離絕不思議妙德相也。四句義至五句處自應知之也。亦離五邊者。此自性本覺即眞性理也。此理中者亦遠離五種偏邪失云也。此五邊者是以五句即云五邊也。無相宗方言義記云。且其五句者云何。答。一生。二不生。三亦不生。四非生非不生。五非非不生也。是俗諦所治五句也。以假生一句爲能緣能治藥。問。以假生一句遣五句方何。答。假生不可言性生。假不可言性不生假生也。不可言性亦生亦不性。假生不可言性非生非不生。假生不可言性非非不非非不生。眞諦亦遣五句。一不生。二非不生。三亦不生亦非不生。四非不生非非不生。五非非不生非不生也。以假不生一句爲能治藥。問。以能治一句遣五句方何。答。假不生不可言性不生。假不生不可言性非不生。假不生不可言性亦不生亦非不生。假不生不可言性非不生非非不生。假不生不可言性非非不生非非不生。智度論文云。不生不滅不不生不不滅不共非不共名無生忍（已上論）。問。爾以是文相配五句方何。答。不生者俗初句也。不滅者眞初句也。不不生者俗第二句也。不不滅者眞第二句也。不共者眞俗第三句也。非不共者眞俗第四句也。問。爾是四句也。何説五句爲證文。答。五句中初四句所緣境也。後能緣心也。然今論文但擧所緣境不加能緣心。所以但有四句。故淨明玄第一云。四句絕離第五盡觀（云云）問。此五句何名邊耶。答。同記云。問。不可言生不可言不生者。作中辭也。非假留辭者。名離邊中實事可然有。何遣五句爲中。答。中者是對邊名也。故離二邊名爲中。五句是邊邪也。離邊邪故名爲中故無咎（文）
　　文自然之言不能自然者。明性得本覺功德性者。是雖不待修行力成立。不依善友知識所教授。而從本來性得法備。但本覺義是且相待始覺及不覺義。而假立此本覺義也。然眞如理性中。從本來都始覺義及不覺妄法故。方待何物可立此自然本覺義耶言也。是亦言亡慮絕意也。
　　文清淨之心能清淨者。性得本覺清淨功德。是且相待諸不覺法之染汚過患而假立云也。然眞如理性中凡都無不覺妄法故。將何物而可立清淨本覺德耶言也。絕離者是自性本覺體相者。是不可言其自然非自然義也。又不可言清淨不清淨義言也。凡言語道斷心行處滅言也。凡於本覺性中言辭及心行斷故。置二重絕離言也。
　　論如是本處至無明者。是正問此住心之佛究竟而既到本源耶。爲當若未到本源耶也。
　　論如是本處至分位者。是答也。此住心中證得圓滿佛者。猶未到本源具惑佛也。何以故此佛是於後一道無爲等三種住心猶未證得故。寶鑰云。前劫菩薩作戲論此心正覺亦非眞（云云）
　　論若爾一法至而住者。是第三約一道無爲住心。而問此住心中圓滿佛位。是若究竟到本源耶。若未到本源耶。此中是先初擧此住心之所觀理性及能證相也。一法界乃至背天者。是擧所證理體相也。背天演水乃至而住者。是擧能證智即冥合所證理相也。一法界心者。是總擧三自一心一法界體不也。非百非背千是者。此一心法界性者。是與百非即不相應言也。亦不與千是即相應云也。百非者如無量義經云。其身非有亦非無。乃至云非紅非紫非諸色等云。文繁故略之。可見彼經也。百非者是除遣義也。千是留存義也。謂是有是無是生是滅等千種所留存義名言千是也。此一心法界性者是不當百非亦不當千是言也。非中者此一心法界性者。是不當兩非中道義言也。又次背天者。是終明此一心法界者。是不當兩是中道義也。謂背天者亦則不當兩是中道之天然理義言也。問。何義名爲兩是中道兩非中道耶。亦此二種中道淺深如何。答。三論宗佛性義記云。問。經云中道者名佛性者。其中道義何。答。約中道有兩非中道俱是中道也。今言中道者兩是中道也。問。二種中道差別何。答。有無俱非名兩非也。有無具足名兩是也。問。兩非中道往往多説。經論文分明也。中道説本文何。答。經云。智者見空及與不空等文也。問。何以此文爲證耶。答。經云二乘見空不見不空故不得第一義空。所以不知中道不見佛性（涅槃經文）以空不空具足名中道也。問。以兩是爲中者。以何義名中。答。此以正義爲中也。問。意何。答。兩非爲中者。即偏所以空有具足爲正也（云云）問。此兩是中道亦立天名意何。答。天者是即中義也。故法花文句疏第三云。今天雨花表其獲佛因。佛因者即四輪因也。乃至云四輪皆同是因。是因由中而生故從天雨花。由是因位故以花表之（云云）此意云。住行向地四輪王之行因者是從三諦即一中道出矣。此中道之天然之道理即出生此四輪之因者。是法花所説天雨曼荼花意也。
　　文背天演水之談足斷而止者。此一心法界理者。是又示乖離兩是中道也。既乖離兩是中道故。即背天然理云也。此能證智會於此妙理人之所修言語道斷即不能宣説此甚深絕理云也。演水之談者是喩名也。演字字書云。水盛而涌流貌也（云云）謂雖如涌泉瀑流無滯礙之辨説。即所不及宣説此絕理云也。足斷者。是即文字章句之道已斷絕云也。古人説云。句者梵云鉢曇。正翻爲足。聲明論云。是進行義住處義。如人進步擧足下足。其迹所住處謂之鉢曇。言辭之句逗義亦如是。故同一名耳。之審慮之量手亡而住者。是明以禪定所發之修惠而不能思量測知此甚深絕理意也。手亡而住者。是即拱手而止住都無所爲事云也。又手亡而住者。是示諸法之實相者不可執取義也。手字者。以取執爲義故也。如大疏一云。是菩提心體離一切執諍戲論如淨虛空無分別（云云）又此二教論文云。此宗所觀不過三諦。一念中即具三諦以此爲妙。至如彼百非洞遣四句皆亡。唯佛與佛乃能究盡。此宗他宗以此爲極。此則顯教關楔但眞言藏家以此爲入道初門不退祕奧（云云）准此義者。彼非百非者是不當空諦義也。背千是者不當假諦義也。非中者不當但非之中道義也。背天者亦當乖背兩是中道義也。兩是中道者。是是即天理中道之異名也。此住心中之一心本法者。既背乖。此天然之道理之。兩是中道義意也。大日經云。祕密主云何菩提謂如實知自心。祕密主。是阿耨多羅三藐三菩提乃至彼法少分無有可得。何以故虛空相是菩提。無知解者亦無開曉者。何以故菩提無相故。祕密主。諸法無相謂虛空相等（云云）寶鑰釋云。謂無相虛空相及非青非黃等者。並是明法身眞如一道無爲之眞理（云云）大疏一釋云。諸法無相謂虛空相者亦喩也。又云。何以故菩提無相故者。譬如虛空遍一切處畢究淨故。一切相無動無分別。不可變易不可破壞。以如是等小分相似喩無相菩提心（云云）
　　論如是一心明無明者。是正問此住心佛果者若到本源耶爲當未到。
　　論如是一心至分位者。是答也。此住心佛猶未到本源義也。是於未證悟後極無自性心及祕密莊嚴心故也。十住心論九云一道驚於彈指無爲於未極者。即義意也。
　　論三自一心至又遠者。是第四約極無自性住心。即問此住心佛若是到本源耶。若未到本源耶之中。是初先擧此住心大意。而兼歎此住心之殊勝德也。三自一心等者。擧此住心所觀之極無自性心體也。是即三自一心法界是也。謂體相用三種者。是唯爲一心眞如法。即是意也。又一不能一假能入一者從下。釋極無自性義之中。是先初釋一心言之假立義也。謂約其眞理中而談其實義時。不可立三自即一心義也。何以故。一義是於虛妄假立中。而相待他之異義而立一義故也。自義亦爾也。自義者待他義而假立自義故也。約自如理性者。從本來無虛空之自他義一異義。而唯有寂滅離絕故。待何物而可立三自即一義耶。雖爾強假立三自焉一心之名義也。
　　文心不能心假能入心者。約眞理中者不可立心義也。於妄法中而相待所緣境差別相而立能緣心識也。亦相待虛疎之質礙色等境界。而立緣慮神解心法也。然眞如理性中無所緣境界差別及無質礙色等。而但有一味平等寂滅義。即無別異理故待何物可有立心識義耶。雖爾強立中覺眞如名義言也。
　　文實非我名而目於我者。一心義亦不可名爲我義言也。而假立常一自在義。正當是我義也。但三自一心法即名爲我義者。亦是假立施設義意也。雖然相待無無明等虛妄染法之無常幻化。而即不自在而繫屬於他法義故。且於三自一心本法方建立自我義云也。故下文云。眞如自體相者。一切凡夫聲聞緣覺菩薩諸佛無有增減。非前際生非後際滅。畢竟常住從本已來自性滿足一切功德也（云云）又云。自然而有不思議業種種之用。即與眞如等遍一切處也（云云）三大義有如是自在常一義故。於此三大義立我名言也。然此生滅門之中三大義是相待虛妄染法之有。非自在非常一之咎。而下劣無常繫縛但壤失故。立此生滅門之中眞如三大義言也。又如釋論六云。本覺名常樂我淨即此義也。故以是爲假立不實義意也。亦非自唱而契於自者。釋三大義即自字之義也。自義者是約妄法中而相待他義而假立自義也。然於眞性理中實無三大義差別故。無三即自義也。是雖無自他差別義。而強尚假立自名號言也。如我立名等者。結前三義之我非實意也。如自得唱等者。結前三大義之即自義非眞意也。又解云。文實非我名而目於我。亦非自唱而契於自者。是爲釋成前句所言摩訶衍法一不能一假能入一。心不能心假能入心之義故。當退釋其前義也。我名及自名者。爲是皆假名而無實法故也。若外道所執我者。唯有妄情之所執而都無實體用也。若聖教施設我者。唯有假立名義而無實體也。自義亦是相待他法且假立自義也。於衆緣所成法以誰可定爲自體性耶。
　　文如我立名而非實我。如自得唱而非實自者。是正法喩合也。謂以前文所云非一假云一非心假云心義。而正例同此我之假立義。及自之假名義也。此解頗契論文也。問。何故於非三自物。而強假立三自義。亦於不一心物而強假説一心等義耶。答。所以建立如是名義者。是隨順於世間爲巧建立出世間微妙法門故。而以此爲能入方便。即爲令一切衆生證入離言法性理故也。
　　文玄玄又玄者。約離言説義邊而歎此住心妙絕德也。上玄字者。表他緣乘人之言説。不能及於此極無自性心義也。中玄字者。表覺心不生人之言説不及能義也。後玄字者。表一道無爲之人言説不能及義也。
　　文遠遠又遠者。約絕心慮義而歎此住心最難思議德也。上遠字者表覺心不生人之心慮不及義也。後遠者表一道無爲人之心慮不及此極無自性心之妙理義也。此住心意如大疏二云。既不壞因緣即入法界。亦不動法界即是緣起。當知。因緣生滅即是法界生滅。法界不生滅即是因緣不生滅。故曰離有爲無爲界生極無自性心。又云。行者得如是微細惠時。觀一切染淨諸法。乃至少分猶如隣虛空無不從緣生者。若從緣生即無自性。即是本不生本不生即是心之實際。心實際亦復不可得。故曰無自性心生也（云云）
　　論如是勝處至無明者。是正問此住心佛若到本源耶。若未本源耶也。論如是勝處至分位者。是答此住心佛猶未到本源義也。是尚具惑佛故也。何以故未證悟後祕密莊嚴心故。大疏二云。此望前二劫猶如蓮花盛敷。若望後二心即是果復成種。故曰如是初心佛説成佛因。故於業煩惱解脫而業煩惱具依（云云）又寶鑰云。等空之心於是始起。寂滅之果果還爲因。是心望前顯教極果。於後祕心初心（云云）
　　論不二摩訶至無明者。第五約不二門而問此住心佛若到本源而即斷盡惑障耶。若未到本源而亦未斷盡惑障耶也。此中不二乃至唯是不二等者。是先於問不二之意者。唯廢遮能入門入法之趣入方便。而一切行者敢不可隨順證入耶問也。次又如是不二等者。正問.此住心佛之具惑與不具惑義也。於此住心中但有問而無答説文也。問。何故於此住心唯有問而無答耶。爲表示不二門之最極祕密心者。甚深微妙而離言絕慮義。故即遠離能修行之機根義故。即無答説分也。故論文云。何故不二摩訶衍法無因緣耶。是法極妙甚深獨尊離機根故（云云）亦此二教論云。所謂不二摩訶衍及圓圓海德諸佛者。即是自性法身。是名祕密藏。亦名金剛頂大教王。等覺十地不能見聞故得祕密號（云云）
　　文云喩曰已上至審而思之者。是論主標上所引論文大意。若依祕藏寶鑰説者。以已上五重問答文。即爲如次配他緣大乘心乃至祕密莊嚴心等五種住心之證文也。以是義故即爲此論所説。此文深意也。
　　文云。又曰何故至有教説故者。是引釋論第一卷文。而辨顯密差別義也。付此文中。論何故不二至無因緣者。是問辭也。於不二門而無因緣者。此名不二門意者。是顯示遠離遣立造作因緣義也。謂相對三十二種本法者。是諸佛爲利益衆生故。即被造作建立其本法義故。而於此不二門者。即離造作建立之因緣義云也。三十二種本法名爲建立造作法義者。如法花第二云。吾爲汝等造作此車。隨意所樂可意遊戲（云云）又云。金銀瑠璃車渠馬腦以衆寶物造諸大車（云云）不二門名曰離因緣文證。如大日經第二云。我覺本不生。出過語言道。遠離於因緣。諸過得解脫（云云）又蓮華三昧經云。歸命本覺心法身。常住妙法心蓮臺。本來莊嚴三身德。三十七尊住心城。普門塵數諸三昧。遠離因果法然具。無邊德海本圓滿。還我頂禮心諸佛（云云）。問。此等義意如何。答。廣本即身成佛義云。問。諸教説滿萬行因於金剛以前得萬德果。于妙覺之位證遍法界理。今何云自身本有三部諸尊速疾顯耶。答。彼因圓果滿遍法界佛是顯教分齊。今意不爾。一切衆生自心中三部三耶諸尊。遠離因果法然具故云爾（文）依此義意。即曰不二門法無因緣也。
　　論是法極妙甚深獨尊離機根故者。是前問之答也。答意云。至極究竟甚深微妙理性者。無人禀受之也。所以不可建立此不二門也。然於此文有四義也。一者極妙。二者甚深。三者獨尊。四者離機根也。故之一字者通上四句也。謂以此種種因緣故。此不二門者遠離建立造作之因緣云也。極妙者究竟無餘而窮盡源底義也。妙者最微細幽而不可見不可思議境界也。絕妙與微細義也。甚深者是最奧藏義也。至最微密義也。獨尊者不共最勝義也。甚勝崇貴義也。魏魏嚴重義也。離機根者。此不二法者剩過一切物而其功德深奧故。而無人能應了逹之可開悟之者云也。
　　論何故離機根者至須建立者。是亦問辭也。是即聞若謂離機根者。以何以而可建立不二門耶言也。此問意云。所以成立能誘教法者。必待所被機根而建立其教法也。而於不二門者。既遠離所機根矣。然者何故可成立不二門耶云也。又解云。文云何故離機者。是問之辭也。文云無機根者。是答之辭也。問以何所以知爾者。下文明八種本法處（云云）何故應機者。是問也。次文云有機故者。是答也。今准此下文者。於上文云即是何故離機者。是當亦問之辭也。次文云無機者。是答之辭也。次文云何須建立者。是又問之辭也。
　　論非建立故者。是答之辭也。意云。此不二門者既以離所被機根故。從本來都不建立此法教云也。問。此建立義者何等義耶。答。建立義者是以造作施設爲此義意是也。是於法爾成就法者。是不由建立而今始生起也。而於本無物而創造作令生起名爲建立也。或雖無別實自體。而以義便方成立法義。即亦説爲建立也。此義如大乘基法師佛土義章云。此自性身即眞如理。雖此身土體無差別。而屬佛法相性異故。以義相爲身。以體性爲土。以覺相爲身以法性爲土。體具恒沙眞理功德。此佛身土俱非色攝非心心所。但依總一如差別義説（云云）又懷感師淨土群疑論云。而言法性身居法性土者。此以覺照義名身法。眞理體名土。是施設安立諦門之説（云云）又道常師三乘位數章云。所言如來藏無漏功德者。但辨理義非是色心事。譬如丙丁名爲火。壬癸名爲水。豈一虛空中水火性耶。唯依陰陽法故名爲水火耳。佛性亦爾。但從義而名佛性。豈理中有定性耶。唯待患而立德。待染而辨淨（云云）今私云。建立名義以此文説可得此義意也。問。於其種因海門中。有建立施設之能入門所入法義云何。答。離言絕相之法性理中者不可辨説有所入法與能入門之別異義也。但於隨染業幻門中。依諸佛業菩薩善巧方便力故。而爲以利益安樂諸有情故。佛以巧方便智而爲建立施設。如是所入十六法能入門十六也。所入十六法者約實者一相一味平等理性也。雖云離十六種差別相。但且隨能入門之假施種種差別義相故。亦於此所入法且假立根本八本法及支末八種本法差別義相也。譬如大虛空界者別雖離大小邊際分城相。而若是人於此空界中建立十界室宅時。隨此所作十室數而於此十室内各各有假立其十箇之各別虛空界也。此十室内所假立虛空界者。從本來雖不可有各別性分界。而但隨假立十室時且有被假立十種虛空相也。本虛空者是所在法也。十室者是能在物。依此能有物有十箇虛空界也。釋論第五有十室喩者。正是意也。此義如維摩經云。譬如有人欲於空地造立宮舍隨意無礙。若於虛空終不能成（云云）若約所入法者。雖理與義相雙立。於理攝義意是也。約能入門者。雖義與理相雙立。於義攝理意是也。所入法者以理爲建立本趣能入門者。以義爲建立本趣故也。所入法與能入門義亦如是也。是隨能入門亦即假立其初一體一心法等所入法義也。如是等諸本法皆是一味體性。自本雖無差別而以義説能所二門也。是不謂從本來有實體各別所入與能入性也。論是摩訶衍至滿海是焉者。是自下以果分相對於因分。而辨判果分殊勝義。果分殊勝義故攝得因分之劣法。因分者劣故不能攝得於勝果分也。
　　論是摩訶衍法諸佛所得耶者。亦是問之辭也。於是所言諸佛者。是擧眞如門諸佛也。此眞如門諸佛者能攝得不二門諸佛耶問也。論能得於諸佛者。此不二門之諸佛。即能攝得前所言眞如門諸佛也。能得之佛者。不二門佛也。所被得佛者眞如門佛也。論諸佛得者。是亦問之辭也。此問意云。若爾者生滅門之諸佛者。是能攝得於不二門佛耶問也。論不故者。是答之辭也。意云。此生滅門之諸佛者。是形對於眞如門不二門佛時。此生滅門諸佛是彌麁劣佛故。不能攝得不二門及眞如門佛云也。論菩薩二乘至滿海是焉。此文是辨眞如門諸佛及生滅門諸佛是即不能攝得不二門諸佛之所以也。菩薩二乘乃至圓滿海是焉者。於果分境界中。即是有三乘聖人五趣衆生云意也。於有果分中。此三乘五趣衆生。而能雖云攝得其眞如門佛生滅門佛。而彼眞如門佛生滅門佛者不能攝得不二門佛云也。所以者何。此果分中三乘聖人五趣有情者。其德殊勝義故也。彼因分中二門諸佛者。其德劣故。即不能攝得果分中三乘五趣衆生云也。問。其果分中有三乘五趣有情者。其意云何。答。大疏云三云。又今普現隨類身而言悉現如來身者。明本迹俱不思議加持不二。豈欲令獨一法界作種種形耶。行者如是解時。觀毘盧遮那焉鬼畜等尊其心平等無勝劣之想。輒從一門而入皆見心王。是故作佛事已又部一一亦有此義。亦即大日如來體雖是一而義各異（云云）今依此説者。於果分法中即有三乘五道衆生界義成也。此諸衆生者。併爲果德圓滿佛身也。問。約果分境界中者。唯純一應有色相端嚴智慧猛利佛菩薩也。而何於果分中。應有三乘五道色相心行雜雜差別形類不同乘生耶。若有如是雜類衆生者。何名爲一味解脫義。答。今言此義即有喩也。譬如以金剛造作種種人馬等形像。雖云其所造人馬等形像種種差別。而能變作金性專皆一味平等而不變異也。法身大日尊亦爾也。是大日尊雖能變作種種三乘五趣身。而能變法身之自體性者。湛然常住不變壞云也。故釋論第六云。譬如金剛作五趣像。五人平等亦復如是（云云）大疏一云。猶如有人以種種雜色金剛嚴飾金剛。然其體性無有差別。今亦如是。還以如來種種功德寶王。間飾樓閣寶王（云云）
　　論所以者何至離教説故者。擧所由而成前所立三乘五道皆是爲果分義。而最勝殊境界故。出過於因分一切勝法。因分一切勝法不能攝於果分之一切法云也。
　　論八種本法至有機根故者。是明於彼八種本法有因緣有建立義有所被機根義也。付此文中八種本法等者。是辨相對前不二門中離因緣離所被機根離示説義。而於此八種本法者。即有因緣有機根有教説義也。文何故應機者。是問之辭也。文有機根故者是答之辭也。問。其八種本法者是何物耶。答。釋論第一云。根本摩訶衍中有八。一者一體一心摩訶衍。二者三自一心摩訶衍。三者無量無邊諸法差別不增不減體大摩訶衍。四者寂靜無雜一味平等不增不減體大摩訶衍。五者如來藏功德相大摩訶衍。六者具足性功德相大摩訶衍。七者能生一切世間因果用大摩訶衍。八者能生一切世間善因果用大摩訶衍也。如是八種摩訶衍法者。悉皆從能入門而建立其名。謂以一體一心而爲其門。所趣入故名爲一體一心摩訶衍。乃至以能生一切世間善因果用大。而爲其門所趣入故。名能生一切出世間善因果用大·摩訶衍。譬如輪王隨其輪相建立名字摩訶衍法。亦復如是。隨其門相建立名字（云云）
　　論如是八種至因海是焉者。自下因分與果分相對而辨判其勝劣攝不攝義也。論如是八種法諸佛所得耶者。是問之辭也。此問意云。此諸佛者指種因海本法八佛是也。此問者此八種本法之能證種因海八佛者。是能攝得第一重本佛耶問也。論次文云諸佛所得者是答之辭也此答云末法中諸佛者即於本法中八佛悉所被攝得云也本是攝末道理故也。論次文云得於諸佛者。是又問之辭也。此問意云。如是本八佛末八佛者。若攝得不二門諸佛耶問也。論次文云不故者。是答之辭也。此答意云。本末諸佛俱皆悉不能攝得不二門諸佛言也。因分與果分其勝劣懸隔故也。十住心論九云。如是諸佛皆悉雖云平等平等遍滿虛空法界。然猶本末各各差別。末佛以本爲所依之境。勝劣有差。是故不得以劣攝勝。人既如是法亦如是（文）。
　　論菩薩二乘至因海是焉者。是明於常途變易分段所攝之三乘五趣一切衆生者。不能攝得於彼果分中一切四乘五趣有情云也。
　　論所以者何有機根故有教説者。是示於因分者不能攝得其果分三乘五趣之義之所以也。謂於因分有機根有教説義者。即爲淺膚義也。於果分者遠離機根絕隔教説義。即爲深妙義云也。
　　論又云諸佛至是故無過者。可引釋論第十卷文而證即或因分與果分不齊義也。若一一分釋文論文句者。論諸佛甚深至數法者。是牒本論文説而釋第一門大意也。論前所説門者。謂是上立義分章中前已所擧三十三種本法是也。論此義云何者。是總問所明其通總攝前門中本法之分齊相也。論言諸佛者至衍法者。此以本頌諸佛二字即配釋不二門諸佛也。論所以者何至勝故者。此擧其所由而顯示此頌之諸佛二字所表者即是不二門佛義也。此諸佛者其正所顯示義趣者。是當此不二門果分云也。此不二門佛者。是悉覺達究盡諸佛甚深本源奧底故立此名也。是不二門之佛者。一切果分諸佛同一體之佛果故。是不謂衆多各別體佛也。總合而名曰諸佛也。若歸畢竟果分。以後唯一佛而無各別佛體故也。而是入果海以後所顯現之一切諸菩薩二乘乃至五道衆生皆悉爲一佛身也。故約此彼所現三乘五道等名爲諸佛也。又約此果分十佛義故名名曰諸佛也。大賢師起信論玄記云。或非法非報化。以十佛故通三世間故。具足主伴故約因教（云云）今私曰。於果分中有五智如來四種法身佛故名爲諸佛也。以此不二門果分佛形對於彼種因海三十二種佛時。即此不二門是智德勝也。此佛者即能證達果海佛境果德勝教也。彼諸種因海諸佛者未解果海境界故。其智德猶劣故也。論大本花嚴至劣故者。是引種證文成前義也。此大本花嚴經是末流布於天竺及漢土之本是也。如花嚴經旨歸云。龍樹菩薩往龍宮見此大不思議解脫經有三本。上本有十三千大千世界微塵數偈四天下微塵數品。此之謂也。又云中本經者。彼見中本有三十九萬八千八百偈一千二百品。此土二本並祕在龍宮。非閻浮提人力所受持故云不傳。又云。下本經者謂彼所見下本有十萬偈現傳天竺。梁攝論中名百千經即十萬也。大智度論中亦名此經爲不思議解脫經有十萬偈（云云）圓〃海德諸佛者。是不二門之性德圓滿果海佛是也。圓〃者上圓字者是擧果海佛之能即既圓滿種因海功德義也。下圓字是擧此果佛之能妙即圓滿不二門之果德義。故重立圓名也。此意如心地觀經第三之因圓果滿成正覺住壽凝然無去來（云云）文勝其一切佛者。歎不二門之佛不共妙德也。此佛是勝過於種因海中一切諸佛功德也。彼佛者不能成就此圓〃海故。其劣者故。彼種因海諸佛猶未證得此果海功德故。彼因海佛者爲其德即猶劣也。故是二教論云。喩曰。所謂不二摩訶衍及圓〃海德諸佛者。即是自性法身。是名祕密藏等（云云）論若爾何故至不攝焉者。是外人引契經文證。而疑難前所明種因海佛謂猶未證達不二門功德義也。此分流經者。三本中第三少本花嚴經也。此經意云。種因海盧遮那佛以三世間爲自心及所居土言也。於此三世間即攝盡一切有爲無爲染淨諸法言也。然則有何法剩而於盧遮那佛所不被攝得。而於此盧遮那佛所有未證得不二門境界云耶。論盧舍那至無過者。此答前疑難也。謂此種因海佛即攝盡三種世間而無遺餘言也。此三世間是唯種因海佛所攝得堺界之分齊故也。但於此種因海佛即不謂攝得性德果海佛境界之不二門功德也。攝不攝其意異也。言攝者此因分盧舍那佛唯攝盡一切因分境界三世間法分齊云也。不攝者於此因分盧舍那佛者。即不能攝得果分不二門境界言也。故二本花嚴經所望意各異無相違答也。從此下更引本論明三重法文也。論言甚深者至本法者。是以本頌中甚深兩字即配釋兩重八種本法也。論以何義故至甚深者。是問兩重本法之名甚深之所以也。論如是兩重至深故者。此辨於兩重本法之甚深名所由也。論以此義故至思擇者。是結成甚深義也。謂以所入兩重本法即相望於兩重能入門時。其所入法即猶甚深於能入門言也。所入法是絕言慮甚深妙理也。然但依止於能入門而於其所趣入即亦成其性甚深義云也。論言廣大義至門法者。以本頌之廣大義三字即配釋兩重能入門也。安此句末其義之一字者。理實亦可通上兩處也。謂一者諸佛義。二者甚深義也。謂此頌意者。以一分義字即兼并令通三處也。論以何義故至大義者。此問於能入門而立廣大名意也。論如是兩重至義故者。此辨答於能入門立廣大名意也。謂此兩重能入門橫即爲令成遠廣自所入法之功德也。竪即亦爲令成深大自所入法之義理故立廣大名也。論以此義故名字焉者。是結成廣大義也。論已説等者。總結第一門也。已上通總攝前所説門也。是結前所説所詮義了也。
　　論文喩曰所謂至頂經説者。是下論主引釋論誠文畢而。自方會釋於密教所説玄宗而成此經彼論所義無二旨無別意也。問。凡彼三十三種本法者其廢立相如何。答。其文義廣博故不能具解釋也。若略釋大途者。本論第一頌曰。有三十三種十六所入法十六能入門及不二別故（云云）問。且何故所入法有十六種耶。答。初重一根本摩訶衍有十六種法故。又第二重一心法界門三大義門有十六種故。都合三十二種本法也。更加一種不二摩訶衍法故。遂成三十三種法也。問。何故分二重本法耶。答。於心法有二義。謂一者法體性。二者法之義用也。而且於第二重中一心法界門者。是偏單明心法之自體性也。於同第二重中三大義門者。是偏單明心法之自體性也。用也。初重根本八種法者。圓更雙復明心法之體性與心法義用也。故可知彼根本八種法者。是周圓雙成立體義。二種法而攝盡一切法也。問。何物名爲體性。何物名爲義用也。答。古師所造一卷起信論疏云。一切法一切義諸法自體名之爲法。諸法所以名之爲義。此是通義。今云法義是通法義。何者今所説法正是利耶法。故云一者法。若約此法説其所以即是。心眞如三種大義故云二者義也（云云）又法歲和上起信論疏上卷義者所以也。又云折義理復爲三大義故（云云）故可知。一心法界門者。是直指心眞如法焉。心生滅法之自體性爲一心法界也。三大義門者是以心眞與生滅法之上所備廣大之體相用之三種義勢廣大分用爲三大義本意也。問如所説義者。根本摩訶衍八種法是體義。并復建立故。於此中一心法界與三大義亦既以被攝在其中也。而何煩此外更建立一心法界與三大義兩門法耶。答。實如所難。雖爾今更爲顯示建立有此法之義門差別相故。更別論第二重一心法界及三大義也。故釋論第二云。爲欲顯示法體不分義門得別故（云云）又解。體與義雖似有差異。而爲顯示不全別別異法之所以故。復建立八種根本摩訶衍法也。又雖云體與義自本來不二一體法。而爲顯示不無體與義有差別義用意故。更別開建立一心法界三大義門云也。意者。初大重八種本法者。是且於有差別義。而遂顯示無差別義也。第二重一心法界與三大義者。是於遂無差別法而且顯示有差別義也。是中於一切諸法能顯示平等而無差別義。以是爲起信論本宗也。問。能入門與所入法義別相如何。答。論曰能入門者。於所詮理善趣入故。所入門者善爲彼法作依法故（云云）意能入門者是能顯所詮理而善令善趣入於所入法故也。此中所詮者是旨趣之義也是所顯示義也。能詮者能顯義也。此所入門者。善爲彼能入之門作依止。即其能入者令顯成所趣法善爲無分別義也。所入者是直爲所趣之法體也。能入者能隨順於所入法體而能顯示其義理也。問。能入門者能顯所詮之義云意如何。答。以能詮之能入門而顯所詮之義者。是以能顯門而成立所趣求之一體一心三自一心等本法也。謂於所依止一法界體者。不可言一體一心三自一心等也。何以故以無分別離言説之法性故也。然約無分別理中。強假成能分別義。而假立能詮而成其所入義故名能入門也。故論云。如是八種摩訶衍法者從能入而建立其名也謂以一體一心而爲其門所趣入故。名爲一體一心摩訶衍。乃至以能生一切出世間善因果用大摩訶衍。譬如轉輪王謂如輪王隨其輪相建立名字（云云）意云。輪王若無輪寶德者何名轉輪王耶。所入法亦爾也。若無能入門之緣者。可無一體一心等名字云也。於無分別理性中者。從本來無一體一心等名字故也。問若爾者。於所入法中唯有理體無一體一心三自一心等義用。於能入門中唯有一體一心等義用而無所依性理體耶。答彼此法互皆具體義也。譬如文書之軌而摺寫於緗紙之上時。其所軌之文點畫與能寫之文點畫共條然各各互備其點畫而不失也。能入門所入法亦爾也其門與法者體與義互相攝條然不失闕也。故論頌曰。平等平等等一皆無有別異。各攝諸法故。然終不雜亂者。此文意云。若約所入法者雖理與義相雙建立。而於平等理攝義意是所入法意也。約能入門者雖義與平等理相雙建立。而於義攝其平等理。是能入門意也。所入法者以理爲建立本趣故。能入門者此義爲建立本趣故也。自餘義門具如顯祕抄廣釋也。

　　上來所明所入法與能入門之義未盡其理。今案此義若是依般若心經所云之色不異空空不異色色即是空空即是色之一行四句文也。是成所入法能入門義也。若依是説明義者。於此色不異空義者是爲所入法之標句也。以空不異色者爲能入門之標句也。而於所入法明其所以者。於一切諸法以空性爲本性故。今即爲所入法也。是爲能入門而成所依義也。以今此空理法是亦成能入門之義也。謂彼心經所説眞俗二諦互相融統攝義與此釋論所入法與能入門之互相融統攝義其等同也。故以依心經説意而助顯此釋論之所入門與能入門互相融統攝義也。次文色即是空空即是色者。是即法與門各各相攝之釋句也。色即是空者是釋上所入之第一色不異空句也。謂色不異空者是色等之五蘊是不離空性之理也。以空性之理而爲本性。而其理之上之起五蘊等之法假成故。五蘊之法以空爲本性云也。言空即是色者。是釋上第二句文也。此釋意云。空即成色等五蘊也。故空是實性也。此空是本體也。色是假相也。色等是末義也。以此義故。還必定遂以末之五蘊令歸入本空性也。故以空即爲所入法。以假五蘊而爲能入門也。故言空即是色也。故於彼心經上文既明五蘊之假僞義訖。次文明此五蘊之性空義者。即可知假之五蘊還遂歸性空理也。而於能入門中遂可用攝相歸性攝假從實等義故。遂成所入法義及能入門義也。問。若爾者於眞如門者。從本不立色等之諸法。而依何義而可用空不異色色即是空空即是色之義哉。答。眞如門之平等至極之者。是必相待生滅門之生住異滅之不平等故。成立此眞如門不二理也。以何所知爾者。如本論曰。眞如者即是一法界大總相法門體。所謂心性不生不滅。一切諸法唯依妄念而有差別。若離妄念即無一切境界之想等者。是則相依生滅門之助成之因緣故。顯示眞如門之不二妙理義也。今初雖擧色。遂受想行識亦復如是。空有相攝義有也。又有密嚴經所説義與般若心經所説義。其同説此意也。問。密嚴經説文云何。經云。一切法性與法當同體。始於胎藏時色生便滅壞。離空無有色。離色無有空。一切法亦然。空性與一展轉無差別所爲得成就（文）。此中一切法者。取於空法即所相應之一切也。與法常同體者。是空者不離有爲諸法。而爲同體法故。名與法常同體也。始於胎藏時色生便滅壞者。釋成色與空相應不離義也。謂於胎生衆生而有。於入胎時則有死滅者也。因此義故。即知此入滅者有歸空義也。以入胎時者爲有義也。此有與空者刹那時間不離故。取此義也。次離空無有色者。依上義而應知。有與空刹那之間不離義也。如是色蘊不離空義。餘四蘊亦是也。所爲得成就者。是結成因果道理之成就云也。因者是假有義也。即能入門也。果者眞理義。是眞空性也。
　　辨顯密二教論懸鏡抄卷第二

　　辨顯密二教論懸鏡抄卷第三

　　論花嚴五教等者。亦引法藏法師五教章文證。而助成前所引金剛頂經等釋大衍論等所説果分義也。付中有二。初正引五教文證。後第二會釋之也。文云今將開釋迦佛海印三昧者。是擧釋尊説自證得法時所依止之三昧定法也。守護國界主經第三云。何等名爲海印陀羅尼門。善男子如大海水印現一切。謂四天下所有色相。或衆生色相。或非衆生色相。山澤原阜樹木叢林藥草百穀日月星辰摩尼雲雷村營聚落。乃至如是等類上中下一切色相。於大海中平等印現。故説大海爲第一印。最勝妙印希奇殊特無等無過。菩薩摩訶薩亦復如是。住此海印甚深三昧得而衆生心平等印。十方世界諸佛語業轉妙法輪。皆從海印所流出。文開一乘教義略依十門者。廣標其章所有法門數也。文初建立一乘至普賢境界也者。是明因分可説果分不可説義也。文開爲二門一別教二同教者。謂漸引接三乘遂令入一乘果之教名爲同教一乘也。彼花嚴宗所立終教一乘者。即是也。若從如不經三乘教行直入一乘而修行佛大行及普賢等大行者。名爲別教一乘也。約此別教一乘而更有因分與果分二別也。因分者是顯教分齊也。果分者即密教分齊也。此中十佛者。花嚴經旨歸云。一無著佛。二願佛。三業報佛。四住持佛。五化佛。六法界佛。七心佛。八三昧佛。九性佛。十如意佛也。以已上佛則彼花嚴宗方爲果分之法性身等佛也。是約眞言藏家意判釋是十佛者。此十佛者四種法身所攝也。大途初五佛者變化法身他受用法身也。之内初第一身者自性法身。餘四身者自受用法身也。是當大日如來與四方佛也。
　　文云又中卷十玄緣起等者。是又更引五教章中卷而證示因分境界與果分境界之甚懸隔義也。此中因分果義如上辨也。文不論因陀羅及微細等此當不可説義者。是示果分境界最勝甚深義也。是即當言語道斷心行處滅義法也。因陀羅者是天帝釋名也。意者是取帝釋之羅網也。大日經疏云。因陀羅者。此云具德也（云云）大乘基法師云。因陀羅此云帝釋也（云云）彼帝釋宮所有羅網者。是用無量明珠合成之也。毎此網目所繫各各明珠中。互各各映現一切餘明珠影像也。如是展轉重重各各互現影。即無窮盡無窮盡之各各珠。互相現其影像用有故。即取此網珠之無窮影現義也。微細等者是微塵義也。如花嚴經旨歸云。九猶帝網者彼一一微塵即各攝此無盡刹海。即刹等復有微塵。彼諸塵内復有刹海。是則塵塵既其不盡。刹刹既其不盡。刹刹亦復不窮。如因陀羅網重重不可説其不可量也（云云）又五教章中卷云。故此經云。於一微塵中各示那由他無數億諸佛於中而説法。於一微塵中現無量佛國。須彌金剛圍世間不迫迮。於一微塵中現有三惡道天人阿修羅各各受業報（云云）而於此果分境界中。尚都不能用此等微妙譬喩。而顯示其義云也。
　　文云問義若如是至知形對耳。此有二重問答也。初意云。此果分法者。凡言言語道斷心行處滅而離所被機根者。何故於其華嚴經中佛不思議品中。顯示此果分功德法耶。即詰難也。初答意云。是佛不思議等經文者。是不謂得而恣顯示法果分境界也。只爲助成普賢境界之因分義故。以強曲説此果德而爲所止義。方還成立此因分法云也。第二徵問意云。以何所因知爾耶。第二答云。是爲果分之不思議法品等者。是與因位周會而説之。故知形對於果與因。果還助成此因義耳。即是擧所以而成此答説也。於此不思議品所明果者。不謂本意而偏唯明果分德也。但正爲成立因分法故。且雖擧其果海佛不思議果德。而爲助此因分法云也。
　　論云又云問上言至得果法也者。又更重引同章文而釋成果分不可説義也。此章間意云。彼果分法者。是爲離機根離教説故不可趣入者。何辨説十信終心遂作佛得果義耶。是既有前後説義相違咎也。即章答云今言作佛至不可説耳者。此答意云。彼花嚴經中雖粗示十信終心即作佛得果義。而爲助成因分行法故示之義。不謂正得而恣顯説果分證法境界也。章文云由此因體依果成故。但因位滿者勝進即沒於果海中爲是證境界故不可説耳者。此結上也。意云。此普賢境界之因分義者。是爲誰果之而成因義耶。正可答云。此因者爲彼十佛内證甚深不思議之果分法即成其親因義也。而爲成此所據故粗顯示此義所由也。因是明十信終心作佛義云也。而此圓教所立十信終菩薩因位窮滿者。而沒果海行相者。是唯其人内證境界云也。非他人所知也。是即證得人之境界者。此當不可説議也。此義如法花經第六法師功德品云。又如淨明鏡悉見諸色像并於淨身皆見世所有唯獨自明了餘人所不見（云云）又若因分滿時自然沒果海義者。如瓔珞經云。自然流入薩般若海（云云）又法花云。又見諸如來自然成佛道（云云）又如七反有聖者。第七生自然成應果義也。是等皆致其因行滿位時自然至果位義也。是唯證者之自所圓證知也。非餘人所知也。十信窮滿人之沒果海義亦爾也。是以言教不可顯示此義云也。此只示於十信位滿沒果海也。所言十信窮滿而雖云果海。其理實皆十信位窮滿中含接三賢十聖一切位也。問於諸位中十信者。是最淺薄位也。而何建立於此十信滿位即沒果海云耶。答約花嚴宗圓教意者。有於初中後一一諸位即該攝一切諸位義也。澄觀法師八十花嚴經疏云。頓成諸行者一行即是一切行故。又云此亦二種。一行布位初後淺深五位差別。二圓融位一攝一切一一位滿即説成佛。一位之中具攝一切諸位功德信説果海。初發心時便生成正覺（云云）今約圓融相即門則明十信終心作佛義也。謂於十信位即該攝一切諸位無所殘故也。又凡以十信心爲殊勝究竟義故。今明十信作佛義也。如釋摩訶衍論七云。如來藏本識契經中作如是説。爾時地藏菩薩即白佛言。世尊云何名爲廣大圓滿功德父母信地品耶。佛言十信十信。十解十信。十行十信。十向十信。十地十信。佛地十信。乃至具縛惡種子地及一切二乘皆悉十信。無量無邊一切諸法無一一法而非十信。以此義故名爲廣大圓滿信地（文）此文可知十信作佛義也。具如五教章下卷云。問。於十信位實具經歷餘三賢十地之諸位。其明文者有耶如何。答。是有文證也。問其文證如何耶。答。五教章下卷云。又如善財如從十信乃至十地於善友所一生身上皆悉具足如是普賢行位者。亦是此義也。又云於第三生即得彼究竟果海者。同下卷云。三證果海位。謂如彌勒告善財言。我當來世成正覺時。汝當見我。如是等當知此約因果前後分二位故。是故前位但是因圓。果在後位故。説汝當見我（文）此意云。我彌勒菩薩於當來世成果海佛時。汝善財童子亦同於當來世成證果海佛而可見我成佛身云也。所以約未證果海人者。不能證見證果海佛故成此説也。故應知。彼果分法者最是云當不可説不可思議境界義也。
　　論喩曰十地至密藏本分也。下是引三箇文證而釋成此所顯示義一味無別意也。所謂因分果分差別分齊是也。如次配顯教密教也。
　　論何以知然至審思之者。引文證而勸進可解之也。
　　論天台止觀等者。自下顯密相對而判斷其優劣之中。是第一番約一道無爲住心。示天台宗摩訶止觀所説止觀境界。即判斷其優劣也。付文中有二。初正引彼止觀正文。後論主自判斷其優劣也。而撿彼止觀正文處。謂於隨情説三諦與隨智説三諦中間。更是有第二番説隨情智説三諦文也。雖然厭文繁煩勞故論主略不引載之也。而其隨情智説三諦具説文相至下引之也。文云此三諦理至不可説者。是亦此隨情智説三諦甚深旨也。文云若爲緣説至（即隨自意語）者。是標三番三諦差別門也。文云云何隨情至傷命早夭者。是標釋第一番隨情説三諦義也。而此論所載文是省略文。即只略引其要文也。其止觀具文云。云何隨情説三諦。如盲不識乳便問他言乳色何似。他人答言。乳色白如唄粖雪鶴等。雖聞此説亦不可了乳之眞色。是諸盲人各各作解競執唄粖而起四諍。凡情愚翳亦復如是。不識三諦大悲方便而爲分別。或約有門明三諦。如盲聞貝。或約空門明三諦。如盲聞粖。或作空有門明三諦。如盲聞雪。或作非空非有門明三諦。如盲聞鶴。雖聞此説未見即諦理。是諸凡夫終不能見常樂我淨眞實之相。雖未得見各執空有互相是非。所以常途解二諦者二十三家。家家不同各各異見。皆引經論。莫知熟是。若言併是理則無量。若言併非悉有所據。爲此義故執自非他。雖飮甘露傷命早夭。經彌文殊彌勒未悟之時共諍二諦兩墮地獄。今世凡情偏執一文鏗然固著。雖謂爲能恐乖佛旨。如是等人皆未識隨情説三諦。若識此意聞種種説即知。如來俯逐根情。根情既多説不一種。此即是隨他意而説三諦也（云云。此唄粖雪鶴之喩涅槃經第十四文也）問。何義故名隨情説三諦耶。答。佛隨凡夫之情機。是淺智者前之謂而。以方便力宣説淺近義之中世俗勝義二諦中道義。故名爲隨情説三諦也。唯此中除圓教中十信等人也。只取自餘通別二教中十信等凡夫人所應解三諦義。及以三藏教中所説三諦説爲隨情説三三諦也。問。於四教皆備有空等四門義何。答。源信要法文頌云。藏通別圓名四教。初一小乘。後三大。各具四門。謂有空非有非空有空（云云）故知。於三藏教立三諦義有其意也。何況毘曇成實宗成立三諦四門義例分明也。以此等爲隨情説三諦法也。問。明其隨智説三諦具文如何。答。止觀第三云隨情智説三諦者。就情説二。就智説一。若爾不得一所論三。此就凡情凡情悉是方便。雖即一而三但束爲二。若就聖智聖智聖皆是實得。雖即一而三但束爲一。情智相望故言三諦。故如相似位人六根淨時。猶未發眞見。於中道雖觀三諦。約位往明但破四住及塵沙惑。既證方便道。但束爲二諦。若入初住破無明見佛性雙照二諦。方稱爲智。亦具三諦。但束爲中道第一義諦。情智合論即是隨自他意法也（文）問。何故名曰隨情智説三諦耶。答。是佛即爲圓教十信等説。圓三諦法時此十信人者雖猶住在凡夫地。而圓頓機熟故。而成信力堅固也。所以因之説佛之隨自意語三諦教。而教化此頓機十信等凡夫人也。故其能化教法名爲隨情智説三諦也。此中情者十信凡夫人等之自情機心也。智者以佛菩薩等智心之勝境界法。而爲此人説之。是云智境界法也。問。約隨智説三諦。非凡夫所悟境界。爲唯聖者所證知義者。出何經文耶。答。是妙法花第一云。是法不可示。言辭相寂滅。諸餘衆生類無有能得解。餘諸菩薩衆信力堅固者（文）即此意也。文除諸菩薩衆信力堅固者者。是總示四十一地聖者之證見圓教眞實三諦理德也。備二種因緣人故見圓理也。謂一者深信樂德。二者堅固大智力德。此聖人見眞實三諦法也。凡夫二乘此德闕無故不能圓理也。如摩訶止觀第三云。私謂隨情是併而隨情智是半而與半奪。隨智是併奪。何者如聖語凡云。汝今心相即是俗。能體達俗虛即是眞。豈非併與相。汝今所知。百千推盡皆是俗。唯聖所知乃是眞。豈非半與半奪相。夫二諦者凡夫併不識。上聖獨能知。此豈非併奪。此釋易解（云云）今私加釋云。約初番三諦於是有三藏教通教兩種二諦義也。且約藏教。凡夫二乘人纔悟解我相即空義。若約通教菩薩。纔見實我實法之所執即空義也。故言能體達俗虛等也。是依悟見我法都無之偏眞理説爲見二諦也。我法是俗義我法即空説爲眞諦也。故此兩教人皆爲解二諦義也。故言隨情是併與也。於第二番隨情智三諦者。是約別教明義也。於是中有凡夫與聖人也。凡夫是纔辨悟眞俗二諦義而未爲悟諦人也。由是人未證見圓教之二諦理。故名爲半奪義也。初住已上四十一位聖人唯證見圓教事理故。名之爲見二諦人也。故言豈非半與半奪相也。爲此中半與義者。依是人悟緣起諸法之假有眞空義。名爲半與義也。約第三番隨智三諦者。是以四十二地所證見之二諦義爲隨智説義也。故是不取凡夫等所解之比量推度境界義故。不眞智所證故。言夫二諦者凡人併不識等者是也。若明三番二諦建立所以者。初番二諦來由。是凡夫二乘纔雖悟我法二相空義。未逮如實見諦理也。雖然此人等爲是言不見二諦理者。既無所據緣而必可退屈自乘之菩提心也。所以強於初重二諦立與義也。約第二番二諦來由者。於上第一番所建立二諦。偏爲初修業人強。猶以誘引便而雖建立。至第二番二諦者。漸漸行人之所被機根熟故可用一分實説也。所以約實義判之處。約凡夫情心之所解者。是於二諦言非眞解也。故言豈非半奪相也。依諸凡夫於是二諦僅推見之也。故言豈非半與相也。於第二人者。是則一分得之故許之也。是一分未得之故不許之也。約第三番二諦者。爲機熟人唯可顯示眞實義也。所以許二諦是唯聖者。所證境也。二諦義是非許爲凡夫境界義也。故言二諦者凡夫併不識上聖獨智等者。此義是爲勵機人意也。問。於言此三番二諦。何故可言三番二諦耶。答。於四教有各各用四門義故。於此三番二諦必有中道義也。所以於二諦加中道故建立三諦義也。問。於天台宗四教中廢立二諦三諦義何耶。答源信僧都要法文下卷云。言四教者。一三藏教。二通教。三別教。四圓教。初三藏教是小乘教。後三是大乘教。又初二如次名界内事理教。後二如次界外事理教。又前三是權教。後一是實教。又此四各有四門。此四教行位不同。且初三藏教雖有四門多約有門明三乘行位。其聲聞乘有七賢七聖位。二通教行位者。此教雖有四門。多用空門乾惠等三乘共十地。即此教行位也。三別教行位者。雖有四門。多用亦有亦空門。此教無二乘。依瓔珞經但立菩薩五十二位。一十信。二十住。三十行。四十迴向。五十地。即此十地名分證聖位。一一地中各斷一品無明煩惱。各證一分中道之理。十地之前雖有別人。若登地時即成圓人（云云）四圓教行位者。雖有四門多用非有非空門。是即究竟佛乘最實位也。總爲六即位。一者理即。二名字即。三觀行即。四相似即。五分眞即。六究竟即。言二諦者。一俗諦。二眞諦。此有三種。一隨情二諦。二隨情智二諦。三隨智二諦也。復有七重二諦。一實有爲俗。實有滅爲眞。是三藏教二諦也。二約有爲俗。即約有空爲眞。是通教二諦也。三約有爲俗。即約有空不空共爲眞。是別接通二諦也。四約有爲俗。約有即空不空一切法趣空不空爲眞。是同接通二諦也。五約有約有即空皆名爲俗。不有不空爲眞。是別教二諦也。大約有約有即空名爲俗。不有不空一切趣不有不空爲眞。是同接通二諦也。七約有約有即空皆名爲俗。一切法趣有趣空不有不空爲眞。是圓教三諦也。七重二諦一一更開隨情等三合有二十一種二諦也（文）問。於諸教中以三賢位名爲内凡位。而何故天台宗以三賢爲分證佛耶。若有何文證耶。答。玄記引花嚴經明初住菩薩德文云。究竟離虛妄離染如虛空湛然。應一切清淨妙法身（云云）又云。初發心時便成正覺。了達諸法眞實之義具足者身不由他悟（文）准此等文意。若不如約三乘教中菩薩乘法説。三賢位菩薩則爲内凡位也。謂此三賢菩薩者即此觀而未證觀故也。而約三乘之外一乘教者説。初住已上之三賢菩薩爲聖者也。約此一乘教中三賢菩薩者。是即證達法性眞如理故。説爲隨分成佛位也。是花嚴經梁攝論等盛談此義也。依此故天台正以依此等説。則立四十二位成佛義也。重解曰。依偏增義。若約教明之者。隨情説三諦者當藏教及通教義意也。隨情智説三諦者當別教義也。隨智説三諦者當圓教義也。於四教皆悉説具足有空非有非空亦有亦空四門故。於三藏教方可預隨情説三諦義也。但於此三番三諦不唯明大乘宗義也。而約圓教以三賢名爲佛位也。故三賢位即爲聖者也。又初番三諦唯約道而建立之也。第二番三諦約教道而證道雙義而建立之。第三番三諦唯約證道建立之義也。是故名爲隨智説三諦也。又圓教三賢人爲聖者義。是若准花嚴經説者。如花嚴宗法藏師五教云。如經云。能以一手覆大千界等手出供具與虛空法界等。一時供養無盡諸佛作大佛事。饒益衆生等不可説也。又云。於一念中一方世界一時成佛轉法輪等。是故當知與彼三乘分齊全別（云云）又五教下云。梁攝論云。十信名凡夫菩薩。十解名聖人菩薩等。其地上行相倍前准知（云云）天台宗若又同此説等約圓教作此説歟。可尋也。
　　論喩曰此宗所觀至不是祕奧者。是第二論主是以止觀所説文相對於祕教。而判斷此優劣淺深義也。謂以彼天台宗一心三觀妙惠。而爲入眞言法之方便門也。以此宗能觀妙惠而爲入眞言法之方便門也。此眞言三密境界即是爲彼一心三觀法之所入本處云也。文云此宗所觀不過三諦。一念心中即具三諦。以此爲妙者。具義如同止觀第五卷云。若解一心一切心。一切心一心。非一非一切。一陰一切陰。一切陰一陰。非一非一切。一入一切入。一切入一入。非一非一切。一界一切界。一切界一界。非一非一切。一衆生一切衆生。一切衆生一衆生。非一非一切。一國土一切國土。一切國土一國土。非一非一切。一相一切相。一切相一相。非一非一切。乃至一究竟一切究竟。一切究竟一究竟。一究竟非一。非一切遍歷一切法。皆是不可思議境。若法性無明。合有一切法陰界入等。即是俗諦。一切界入是一法界。即是眞諦。非一非一切即是中道第一義諦。如是遍歷一切法無非不思議三諦。若一法一切法即是因緣所生法。是爲假名假觀。若一切法即一法。我説即是空空觀也。若非一非一切者。即是中道觀。一空一切空無假中而不空總空觀也。一假一切假無空中而不假。總假觀也。一中一切中無空假而不中。總中觀也。即中論所説不可思議一心三觀也。歷一切法亦如是。若因緣所生法者。即方便隨情道種權智。若一切法一法我説即是空。即隨智一切智。若非一非一切亦名中道義者。即非權非實一切種智。例上一權一切權。一實一切實。一切非權非實。遍歷一切。是不可思議三智也。若隨情即隨他意語。若隨智隨自意語。若非權非實即非自非他意語。遍歷一切法無非漸頓不定不思議教門也。若解頓即解心。心尚不可得。云何當有趣非趣。若解漸即解一切法趣心。若解不定即解是趣不過。此等名異義同。軌則行人呼爲三法。所照爲三諦。所發爲三觀。觀成三智。教他呼爲三語。歸宗呼爲三趣。得斯意類一切皆成法門。種種味勿嫌煩（文）如此三番三諦者。爲約權實義分別之者。初隨情説三諦者。權假義理最巨多。而眞實義理乏少也。次隨情智説三諦者。權假義理與眞實義理令雜。假義俗諦。眞實義眞諦也。復次後隨智説三諦者。權假義理都無而唯有實義理最廣大也。以此意爲三番差別也。故法花第六云。如來所演經典皆爲度脫生故。或説他身。或示他身。或示他事者。是心唯示隨情説三諦義也。此三諦者偏單説隨他意義也。又云。或説己身。或説他身。或示己身。或示他身。或示己事。或示他事者。是兼雙示自他境界各自分以爲明隨情智三諦意也。又云。或説己身。或示己身。或示己事者。是心唯示隨智説三諦義也。又云。如來如實知見三界之相。無有生死。乃至云非實非虛非如非異。不如三界見於三界等者。是示隨智説三諦義也。三界者心界佛界衆生界是也。此第三之諦者。偏單明隨自意語義也。故唯實無帶權義也。安然師菩提心義云。若天台云。次第三觀竪斷五位一心三觀橫斷五位故。約六即位。三觀並斷五住。此是圓教義（云云）又云。天台云。初住三因開發三身顯現四十二位皆具三身。又云。初住具後四十二地功德。乃至妙覺具初四十一地功德。中間諸法皆具初後故。其開等四字竪約四位橫約初住。初住以上乃至妙覺位位皆具（云云）以此義故初住以上所證諦理名隨智説三諦耳。文云此宗他宗以此爲極者。於是説有通別二義也。通是貫通法相三論天台花嚴等自他諸大乘宗之大意也。此等諸宗皆悉以諸法之假有與眞實空中道之實相理性爲至極宗趣故也。別者別唯約三論宗天台宗成是説也。謂彼三論宗是亦成立三諦即一義故也。是約中論意云爾也。但彼宗立次第觀之三觀義也。
　　文云楞伽等者下。是正明引契經證文。即是明法花經教主釋尊爲應化身佛也。非即相法身佛義也。如天台宗以法花教主者即直爲法身。而爲此經之能説主也。今約論主御意者。如大日經金剛頂經等者。直是眞實法身如來親所説法也。故引入楞伽經文。而判法花經説主爲應化身佛也。文云我爲曾行菩薩至而與授記者。是意云。於釋尊往昔修菩薩因行位發四弘大誓願。雖導諸衆生欲令引入佛惠。而於鈍根小智聲聞人不能發大乘心。而但樂求欲入小涅槃也。故釋尊爲令轉遮彼依樂小涅槃心而棄捨大佛事故。以方便力於聲聞等之人授當作佛之記別也。由授此記別故。捨似入小涅槃之意樂而勤求大事。而遂令致成佛果也。如法花論云。彼聲聞等爲實成佛故。而授記爲不成佛與授記也。若實成佛者。菩薩何故於無量劫修集無量種種功德。若不成佛者云何虛妄與之授記。彼聲聞等得授記此得決定心。非成就法性故。如來依彼三平等説一乘法故。以如來法身與彼聲聞法身平等無異故。與授記非即具足修行功德故（云云）文云大惠我與至而授記別者。是文者即爲應化聲聞即應佛方成授記本意也。意云。正爲可退大乘心聲聞者。更令開發大乘心增成大乘行故。應化身以方便力故權功成應化聲聞。而引接實行退大聲聞人。而授當作佛記別云也。如法花第四云。知衆樂小法而畏於大智。是故諸菩薩作聲聞緣覺。以無數方便化諸衆生類。自説是聲聞去佛道甚遠度脫。無量皆悉得成就。唯小欲懈怠漸當令作佛。内祕菩薩行外現是聲聞。小欲厭生死。實自淨佛土。衆有三毒又現邪見相。我弟子如是方便度衆生（云云）又心地觀經三云。大悲菩薩化世間方便引導衆生故。内祕一乘眞實行。外現緣覺及聲聞（文）此等文者此明爲應化聲明應化授記別義也。如天台法花疏説者。舍利弗者金龍陀佛之化身。（寶積經説）須菩提者青龍陀佛之化身（眞諦三藏説云云）五百羅漢皆是他方極位菩薩之化身（文。此説如來祕密惠經云）此等意應化佛爲應化聲聞與授記義也。
　　論喩曰依此文至授記別故者。是下論主方釋成依楞伽經正文意。而明爲彼法花經是應佛所説而非自性法身如來親所説義也。論或者談法身説甚誣罔而已者。是破彼天台宗及法相宗謂法花經直法身佛親所説義也。如天台宗依普賢觀經所説。以釋迦牟尼佛名盧遮那遍一切處。其佛住處名常寂光土文。即釋迦直名爲法身佛。而爲法花説主故。法花即謂法身所説也。依以用歸體攝末歸本等義。釋迦名法身也。又法相宗以法花爲法身説義。眞言二字義云。謂問。法相宗云。法花經是自受用説（云云）既教主同。何論優劣。答。雖其教主同於云此法身有小異耳。問。何異耶。答。此法身即有報身義。彼法花經是法身之報身説。非報身法身説。雖説主同。二義有異（云云）又何況楞伽第十云。大惠應化佛作化衆生事。異眞實説法相。不説内所證法聖智境界（云云）又如密嚴經云。諸聖現法樂見眞無漏界自覺聖智境清淨最無比。此最清淨遠離於言説。化佛諸菩薩經中未開演（文）誣罔者是欺難義也。即非正直實説義也。
　　論慈恩法師二諦章等者。自下第二番約他緣大乘住心。以法相宗所立至極究竟第四重勝義諦。而相對於密教自性法身境界。即判斷其優劣義也。於文有二。初正引彼宗所立四重世俗勝義二諦文。後論主自判斷其優劣也。付初正引彼宗所説文中。文云瑜伽唯識至體妙離言等者。是總引出彼宗所説四重二諦義説文也。文云一世間世俗（亦名有名無實論等）等者。慈恩法師二諦章云。一顯名。二辨體。名中有二。初列。後釋。列中復二。初總。後別。列總名者。勝鬘經中唯立一諦。究竟眞實不可壞故。仁王經中總説二諦。人法各有勝劣異故。涅槃經中二諦各有眞俗二諦。一一皆有中上智故。顯揚中邊二諦各三假行顯等有差別故。瑜伽唯識各有四。下當廣辨。此總名中一世俗諦亦名隱顯。二勝義諦舊名第一義諦。亦名眞諦。列別名者。今明二諦有無體異。事理義殊。淺深不同詮旨各別故。於二諦各有四重。亦名名事二諦。事理二諦。淺深二諦。詮旨二諦。世俗諦四名者。一世間世俗諦。亦名有名無實體。二道理世俗諦。亦名隨事差別諦。三證得世俗諦。亦名方便安立諦。四勝義世俗諦亦名假名非安立諦。顯揚論説四種俗諦皆是安立。前三可知。云何第四亦名安立勝義諦。性自内所證爲欲隨順引生彼智。依俗安立名勝義。俗初之三種相可擬宜。第四勝義假名施設。勝義諦四者。一世間勝義諦。亦名體用顯現諦。二道理勝義諦。亦名因果差別諦。三諦得勝義諦。亦名依門顯實諦。四勝義勝義諦。亦名廢詮談旨諦。前之三種名安立勝義。第四一種非安立勝義。後釋名者。初釋總名。後別名。釋總名者。護法釋云。世謂隠覆可毀壞義。俗謂顯現隨世流義。此諦理應名隱顯諦。隱覆空理有相顯現。如結手巾爲兔等物。隱本手巾兔相顯現。此亦如是。今隨古名名世俗諦。梵云三佛栗底。故以義釋名隱顯諦。又復性隨起盡名之爲世體。相顯現目之爲世俗。即俗名爲世俗。持業釋也。或世之俗義。亦無違諦者。實義有。如實有無如實無。有無不虛。名之爲諦。世俗即諦持業釋也。世俗之諦依士釋也。勝謂殊勝。義有二種。一境界名義。二道理名義。第四勝義諸論名説勝。即是義持業釋名。或四勝義。皆勝之義依士釋也。論説依他圓成二性隨其所應根本後得二智境故。所以諸教多以眞如體勝持業得名。實通依士。其無漏眞智隨在何諦。亦以勝爲義。眞如爲境故。通有財釋。第四勝義多分依於道理名義廢詮談旨。非境界故。前三勝義境界名義諦者。實義事如實事理如實理理事不謬。名之爲諦。勝義即諦勝義之諦。二釋如前。雖無教説。二種亦得名爲聖諦。如四聖諦。聖者能知有無事理。皆不虛謬目之爲諦。次釋別名。世間世俗者隱覆眞理。當世情有墮虛僞中名曰世間。凡流皆謂有依情名假説名爲世俗。道理世俗者。隨彼彼義立蘊等法。名爲道理。事相顯現差別易知。名爲世俗。證得世俗者。施説染淨因果差別。令其趣入名爲證得。有相可知名爲世俗。勝義世俗者。妙出衆法聖者所知名爲勝義。假相安立非體離言曰世俗。此中世間即世俗諦。乃至勝義即世俗諦。皆持業釋。世間勝義者事相麁顯猶可破壞。名曰世間。聖所知過第一俗名爲勝義。道理勝義者。知斷證修因果差別名爲道理。無漏智境過前二俗名爲勝義。證得勝義者。聖智依詮空門顯理名爲證得。凡愚不測過前三俗名爲勝義。勝義者體妙離言迥超衆法名爲勝義。聖智内證過前四俗復名勝義。此中世間即勝義諦。乃至勝義即勝義諦。皆持業釋。或勝義之諦依士釋無失。次出諦體。第一世俗體者。顯揚論説。謂所立瓶軍林等。我有情等。或無實體。或體實無。但有情名。都無體性。然通有用無用二法瓶等有用。我等無用。第二世俗體者。瑜伽論説。所謂所安立蘊處界等。涅槃亦言。諸陰界入名爲世俗。即有爲無爲諸法體事有別。體用異於初俗。第三世俗體者。顯揚論説。謂所安立預流果等。及所依處。即諸聖果四諦理等。涅槃經亦言。有八苦相名爲世諦。第四世俗諦者。瑜伽論説。即所安立勝義諦性。涅槃説言。若燒若割若死若壞名爲世諦。由所燒割等無有常一我法等相。即二無我名世俗也。第一俗體假名安立。後三俗體有相安立。第一勝義體者。成唯識論説。謂蘊處等事。涅槃亦言。有名有實名第一義。蘊處界等亦是勝義。第二勝義體者。成唯識説。謂四諦等因果體事。涅槃亦言苦集滅道名第一義諦。第三勝義體者。成唯識説。依詮門顯二空眞如。如涅槃亦言。無八苦相名第一義。總觀諸法爲二無我故。無苦等名勝義也。第四勝義體者。瑜伽論説。謂非安立一眞法界。涅槃亦言。實諦者即是如來虛空佛性。又言無燒割等名第一義。不依無我而顯眞故。前三勝義有相故。安立第四勝義無相。非安立初之一俗。心外境無依情立名。名爲世俗。第二俗諦心所變事。後之二俗心所變理。施設差別即前三眞。其第四眞唯内智證。非心變理。隨其所應即三性（已上二諦文）義鏡云。隨其所應即是三性者。三性有二諦。一事無常門。常爲圓成唯眞如是也。一切有爲皆依他。二有漏無漏門。一切無漏皆圓成實諸有法皆依他起。若初門俗四重中初之一俗遍計性攝。後之三俗并依他攝。所以爾者。第二俗諦心所變事。後之二俗心所變事理。雖事理別并心所變故。皆依他。眞四重中初之三眞依他性。前之三眞即俗。後三故同依他。其第四眞唯圓成實。若依後門第二俗諦通漏無漏故通二性。謂依他性圓成實性。後之一俗唯是無漏故圓成性。眞之四重唯此應知。如是差別故。隨其所應即是三性。傳説隨其所應即是三性者。唯約第四眞境不通餘。第四眞中所爲遍計心所所變爲依他。若本眞若圓成。今謂不然。隨其所應者。據四重二諦而説。如前已説。廢詮談旨非執心境。云何約此更分三性故。前文云廢詮談旨非境界故。彼文即説非執心境。豈遍計耶（已上文）又有他別解義也。此義意者。以心所變之圓成實性不謂爲第三勝義諦也。此第三證得勝義諦者。約眞如之生法二空義立之也。謂約義忠師百法論疏意同之也。謂第四勝義諦中言語道斷心行處滅。而生空義法空我凡不可立之也。而約第三勝義諦者。但於此眞如理性而假立生空義法空義。即遣煩惱障得涅槃道。遣所知障得大菩提道義説。名爲第三證得勝義諦云也。約第四勝義勝義廢詮談旨諦都無如是假立二空義。唯眞如理性以離言絕相理爲第四眞勝義諦云也。故百法論義忠疏云。四依門顯實諦。謂二空門是望一眞法界由來正證故説名俗（云云）
　　文又云勝義至復名勝義者。是別引彼唯識章文據更明第四眞諦之最殊勝意也。此第四眞諦者。約二義而得勝義勝義名矣。初上言勝義號是遠離言説思慮。唯佛菩薩正智所證之境界故名勝義也。下言勝義號者。勝過彼前四重世俗諦法故立勝義號矣。又重勝義者。此第四眞諦即勝出前三重眞諦故。立重言勝義號矣。
　　文云又云第四勝義勝義至眞如法界也者。是方出第四眞諦之自體性也。是即爲諸法眞實自性。眞如法界是也。
　　論喩曰。此章中至皆不能及者。是第二論主自相對顯密而判斷其優劣也。如彼法相宗是雖究竟内證至極絕理眞如妙理境界。而望密教所説自性法身境界時。彼第四眞諦尚非究竟殊妙境界也。是尚因分而非果分故云也。其顯教分齊之離絕者如起信論云。心眞如者即是一法界大總相法門體。所謂心性不生不滅。一切諸法唯依妄念而有差別。若離心念則無一切境界之相。是故一切法從本已來離言説相。離名字相。離心緣相。乃至以一切言説假名無實。但隨妄念不可得故。言眞如者亦無有相。謂言説之極（云云）論唯有自性至經等是也。是明此密教所説三密境界義。即勝過前法相宗所立第四重眞諦之體妙離言眞如理義也。此四種言説及如義言説具義如下明之。問其第四重眞諦者。唯約性空眞如理境。而言離絕言慮義也故二諦章上文云。第四勝義體者。瑜伽論説。謂非安立一眞法界。涅槃經亦言。實諦者即是如來虛空佛性（云云）以是即定爲因分分齊也。而何言唯有自性法身。以如義眞實言説能説是因分之眞如耶。又云説絕境界者。謂以法身佛唯可説果分境界故。可言法身佛獨唯説絕離境界也。爾者即不可有此處也。而何以法身佛亦説因分境界。即同言法身佛絕離境界耶。答彼法相所立之其所絕離究竟眞如理者。理實是當吾家果分法也。謂彼宗論師菩薩人師基法師等。雖未知果分境界。而其究竟絕離義者。皆悉自然只是當果分不可説義也。而法佛顯説此深祕果分法云也。所以文云言因位人等四種言語皆不能及。唯有自性法身以如義眞實言。能説是絕離境界者。即此義意也。是於因分中雖爲絕離法也。而於彼果位中以如義言説恣宣説果分之離言絕慮法故。自然破説彼因分境界不可説義。依示説此果分法界之因分之因義故。因之彼自然宣顯此因分之法也。以是義故。法佛亦云説彼爲其絕離之義因分法無咎也。法身佛以如義言説。而若説果分法。若説因分法。皆悉以爲絕離境界也所以何者。謂諸法實相者。若因分若果分。皆以不可言説義有也。故因分果分俱名爲絕相離言法無咎也。但今者勝取如義言説。及其所説三密境界。即正名爲絕離境界云也。法身摩訶毘盧遮那佛用此如義言説。即正宣説果分境兼傍宣説因分境界云也其法身佛説因分境界者。所謂十住心之中前九住心等境界法門是也。而約顯教之他緣大乘心義以第四重勝諦爲絕離境界也。而約大日經金剛頂經及釋大衍論説者。以勝約果分境界即爲絕離義也。又解如義言説者。能宣説不二門之果分境界之最勝法也。何況不宣説淺劣因分境界之假施設離言絕相德耶云也。故論云。喩曰此章中勝義勝義乃至云體妙離言等。如是絕離乃至云能説。是絕離境界等（云云）意云。法佛以如義言説顯示果分實義時。即彼因分實義亦自然被顯現云也。爲其因分之實義者。是以示爲果分正即成因分義爲説因分實義故也。此義如五教章云。由此因體依果成故。但因位滿者。勝進即於果海中。又云。此果義是約緣形對爲成因故説此果（云云）故知。因果相待成立故示説果分義時。以因分法爲絕境界爲果。之成因義故焉。正顯是義故。爲示説因分絕離境云也。而彼法相宗等不談此意故。言眞如理離言絕慮義也。謂爲顯果分實義故。麁顯示因分實義（云）法身兼説因分中絕離之境界法無咎也。
　　辨顯密二教論懸鏡抄卷第三

　　辨顯密二教論懸鏡抄卷卷四

　　論智度論五云等者。自下是第三番約覺心不生住心。以無相宗所立諸法自性不生不滅義而相對密教。即判斷其優劣淺深中。是先初引擧智度論説文。即顯示其所説宗旨也。而今約比三密宗意者。以彼智度論所説至極無相妙理。即爲入眞言門之方便門云也。文云不生不滅至深入佛法者。是正顯示彼智論所明之宗旨也。此無相宗甚深義趣者。如彼宗三種方言義上卷云。問。説破性文何。答。初牒疏云。此論一部橫破八迷。竪窮五句。洗顛倒之病。令畢竟無遺即是中實（云云）此其文也。問。其八迷五句者何。答。八迷者。生滅斷常一異來去也。五句者。生不生亦生亦不生非生非不生非非生非非不生也。
　　問。爾何云生滅斷常一異來去。答。小乘解云。可生事有云爲生。可滅事有云爲滅。生死無常云爲斷。佛界凝然云爲常。眞諦無差別爲一。俗諦萬有不同爲異。從衆生無明流爲來。還本還源云爲去。問。是何小乘説耶。答。是諸小乘總相所執説也。問。爾約毘曇成實具其八迷耶。答。有具。有不具。問。爾何小乘具。何小乘不具。答。可言成實心具八計。毘曇心可云具初三。若生有緣可生滅可滅事。有生死無常也云者。諸小乘所計故。然云毘曇也。成實云佛果凝然也。從衆生無明來還本等云。顯成實師義。故具云也。問。以何知佛果凝然也者。成實師義云事耶。答。開善（寺名也）智藏師云。衆生身有生滅。佛實無生滅。故經云。慈善根力故令彼見之。五指有師子。五指實無師子。故然知。問。佛果凝然者是大乘義也而何小乘計云耶。答。大乘意對治門故説常至極不可言常無常。故託常執是小乘義也。問。以何知大乘至極不可言常無常云事耶。答。中觀論如乘品疏云。盛談法身破十二種見。初明空有四句非佛。顯常無常四句非佛。次顯邊無邊四句非佛（云云）。以此知然。問。十二見共非佛者。佛應無答。論答云耶。深原人即如來無説故佛不無有。問。若爾非無云即佛有可云。論答云。如來寂滅相分別有示無（云云）問。若佛非有非無。運何心可觀佛身。答。論云。如是性空中思惟即不可如來滅度後分別於有無（云云）問。其文意何。答。是少寄意思議即背懷佛。故至極不可言常無常亦常亦無常非常非無常。問。論文然也。若佛經中若有所依文耶。答。然有。即淨名經云。如來身觀實相觀佛示爲（云云）又金剛般若經云。離一切諸相即名諸佛（云云）問。爾何至極大乘法花涅槃等。皆如來常住説。豈非常住佛在觀耶。答。其亦對治意也。非實佛相。問。其對治意何。答。昔佛爲對治無常也。思執故強假説常。故云對治言（云云。已上文）文云佛能説是我今常禮者。於八不中道理能表敬信奉行意也。文云乃至諸法至非非非不生滅者。是如彼方言義説云。問。就初方言橫破八迷縱窮五句。云其五句云何。答。一生。二不生。三亦生亦不生。四非生非不生。五非非生非非不生也。問若是俗諦所持五句歟。若眞諦所持五句歟。答。是俗諦所持五句也。問。以何爲能治藥。答。以假生一句爲能治藥。問。以其能治一句遣五句方何。答。假不生也不可言性不生。假不生也不可言性非不生。假不生也不可言性亦不生亦非不生。假不生也不可言性非不生非非不生。假不生也不可言性非非不生非非非不生。問。眞俗諦五句遣如是。若眞俗二諦五句並相遣有文耶。答。然有。
　　問。其文何。答。初牒疏云。生滅已去不生滅亦不生滅非生滅非不生滅。五句自崩是其文也。問。爾此文眞俗二諦五句分別方何。答。生者俗初句。滅者眞初句。不生者俗第二句。不滅者眞第二句。亦生亦不生俗第三句。亦滅亦不滅者眞第三句。非生非不生者俗第四句。非滅非不滅者眞第四句也。問。爾先生滅爲俗。不生滅爲眞。云然今生配俗滅配眞。若有本文耶。答。然有也。問。何。答。重牒疏云。以空之有爲世諦。世諦即是生。生之空爲眞諦。眞諦名爲滅（云云）是其文也。問。何以此文爲證。答。世諦即是生者。生爲俗。眞諦名爲滅者。滅爲眞也。所以生爲俗。滅爲眞（爲言）問。爾是但有四句。何云。答。是略擧四句也。具可有五句。問。何處具説五句。答。淨名玄具説五句。問。其文何。答。淨名玄第二云。如生既是生。不生亦是不生。亦生亦不生非生非不生非非生非非不生。乃至生心動念并皆是生（云云）問。以此文相配五句方何。答。如生既是生者初句也。不生亦不生者第二句也。亦生亦不生者第三句也。非生非不生者第四句也。非非生非非不生者第五句也（云云。已上文）文已得解脫至佛道門者。是明橫破八迷竪窮五句。而洗顛倒之病。令畢竟無遺。即是示顯得中道實智利益相也。謂是若證眞觀位非有非。空法無分別性離言故也。是入菩薩初地已上位時。已解脫煩惱所知二障繫縛。而證非空非有中道正理。而離八迷捨五句戲論云也。文。是助佛道初門者。是指此無生忍位即爲初門也。其佛道者。是正指密教所説自性法身大日世尊即爲佛道也。八不中道之教理行果位方爲入眞言門之能入方便之初門云也。爲顯示此深旨故論言引用此處文證給也。
　　論又三十一云至佛法之初門者。亦更引智度論文。明爲入眞言法之能入方便之文證。即助成密教殊勝義也。文。復次離有至則非有爲者。是明以無爲法而爲有爲法之所依義也。如維摩經云一切諸法以無住爲本者即此儀。又如起信論説。一切諸法唯依妄念而有差別。若離妄念則無一切境界之相等（云云）同論又云。云何熏習有染法不斷。所謂以依眞如法故有於無明。以有無明染法因故即熏習眞如。以熏習故則有於妄心。以有妄心即熏習無明。不了眞如法故不覺念起現妄境界。以有妄境界染法緣故即熏習妄心。令其念著造種種熏業。受於一切身心等苦（文）有爲有是爲生住異滅四相。而被爲作義説名有爲也。無爲者翻之物故名爲無爲也。文云。但爲衆生至不住不異者。是爲衆生假説世俗諦也。而爲佛界者即以此俗諦即爲眞諦理也。故密嚴經云。世尊定中勝衆相以莊嚴得於如夢觀。顯現於諸法。遠離於根量及以能所覺妙智相應身最上三境界。諸相妄所現離相是如來（云云）文云。是爲入佛道法之初門者。亦是如前説意也。以能解此眞諦中人法之空義者。即爲入眞言法之能入方便門人也。
　　論龍猛菩薩等者。自下引般若燈論説文。而爲助成密教殊勝本源法之出過於顯密摧方便義。故引此文也。開元錄第二十云。般若燈論釋十五卷。龍樹菩薩本。分別明菩薩釋。唐波羅蜜多羅譯（云云）又法藏師花嚴經探玄記一云。智光法師般若燈論釋中。具引蘇若那摩訶衍經説（云云）文云彼第一義至無分別者者。是明眞如理性中都無説法義也。文云説大乘不然至化者非是佛者。是若於勝義諦中者。而成如來説法者無是處云也。唯於化身説法者是用也。俗諦中事也。非約勝義諦實事也。於世諦中化佛者非實佛故也。如金剛般若説。説應化非眞佛。亦非説法者（云云）文云於第一義中至亦無悲愍心者。是釋成約眞性理中。而其能化所化其義能説能聽之用都無義也。
　　文曰分別明菩薩釋云等者。於般若燈論之釋論之師名者。於是師有衆多異説也。有義云。清辨菩薩名云分別明菩薩也。此意云分別者是辨儀也。明者是清義也。有義云。智光論師名曰分別明菩薩也。智者是分別義也。明者是光義也。又有説云。分別明者是青目論師也。此又眼目清淨猶如青蓮華也。青者是明清義也。目者是分別義也。此青目論師即造中觀論之釋論。即也龍樹中觀論即亦名般若燈論。是異名也。故中觀論叡公序云。釋論者是天竺梵志名賓羅伽。秦言青目之所釋也（云云）今謂清辨言分別明者吉也。文云。此中明至智境界者。是是釋論師之總牒釋彼本論所示説第一義諦中見能佛佛所化生義也。唯約比所言者。於世俗諦中隨染業約之至滅門者。即有佛界。有衆生界差別云也。謂世俗勝義二諦者。從無始時來相持成立也。而何唯存勝義諦之唯理義。而可撥無世俗諦中現量染淨差別儀法耶。故仁王般若云。法性本無性第一義空。如諸有因緣有有無義。如是有無本自二臂如第二角（云云）又中觀論五云。諸佛依二諦爲衆生説法（云云）依此説意者。非唯可存勝義諦之萬法空無義也。即雙應存世俗勝義二諦萬有萬空義差別義也。雖云有如是二諦可雙存道理。而於勝義諦者是佛菩薩内證法也。世俗諦有凡夫二乘之境界也。故依此義故且約佛菩薩之境界。即本論中者説無相無佛等義也。故分別明菩薩釋論云。汝説偈者正是言説我佛法道理之意者。此謂也。彼勝義諦者佛菩薩境界也。世俗諦者凡夫境界也。如涅槃至第十三云。善男子有善方便。隨順衆生説有二諦。若隨言説則有二種。一者世法。二者也世法。如出世人之所知者名第一儀諦。世人所知者各爲世諦。五陰初合稱言某甲凡夫衆生。隨其所稱是名世諦。解陰無有某甲名字。離陰亦無某甲名字。出世之人如其性相而知之名第一義諦（云云）但然則約能解智人者。雖可唯存眞諦理。而約爲化度利生方法者。何不存佛界衆生界差別義耶。故釋論文今當爲汝説如來身者此義意也。是許説約世諦門中。可宣説有衆生義也。文云如來身者至名爲大乘者。是明依有佛界而起説法用之所爲妙業也。文云如來身者雖無分別者。是明本覺之智淨相之性德義也。文以先種利他至起化佛身者。是示始覺佛淨明不思議業用也。文云因此化身至辟支佛故者。是明化佛説法勝妙用也。文云而爲開示至上乘者故者。是爲有三種因緣。故起説法用也。謂一者爲一切衆生成顯示生空法空理故。二者爲成全一切衆生入中道第一義諦波羅蜜果故。三者爲頓悟菩薩爲令二空爲門。而能顯得成就一乘法故。佛説大乘教云也。文云有第一義佛至世間所欲者。是辨依二諦道理故。即有出離生死證大菩提道事也。故中觀論第五云。諸佛依二諦爲衆生説法。一以世俗諦。二第一義諦。若人不能如實分別於二諦。則於深佛法不如眞實義。世俗諦者一切法性空。而世間顛倒故生虛妄法。於世間是實。諸賢聖眞知顛倒性故。知一切法皆空無生。於聖人是第一義諦名爲實。諸佛依是二諦而爲衆生説法。若人不能如實分別二諦。則於甚深佛法不知實義。若謂一切法不生是第一義諦不須第二俗諦者。是亦不然。何以故。若不依俗諦不得第一義。不得第一義則不得涅槃。第一義皆因言説是世俗。是故若不依世俗。第一義則不可説。若不得第一義云何得至涅槃。是故諸法雖無生而有二諦（云云）今謂彼分別明菩薩。正依比中觀論説意成有佛有衆生等義也。可悉之也。
　　論又云第一義中至一法爲説者。是文且約勝義諦理性。談一切法畢竟空義也。
　　論又觀邪見品至波羅蜜者。是方以彼般若燈論。又引般若經文而釋成勝義諦之深旨也。此經意是以指緣起諸法之自性空理。即爲第一義諦也。安然教時諍云。般若燈論中多引般若經文。對極勇猛菩薩而説非善現等。十六分中亦無此文（云云）
　　論今以無起等至是一部論宗者。是示分別明菩薩即引般若經而助成本論宗旨也。文云今以無起等差別緣起者。以是立萬差諸法假有義。與是諸法之本來不生寂靜平等義。而爲般若燈論本宗意也。然而則以本不生理即爲究竟至極内證之甘味云也。
　　論喩曰今依至表德之謂者。是此二教論主利判所引論宗深旨。即烏方便隨他意語説也。遮情之門者。是隨他意語説云也。即對治門之中方便隨機義也。表德之謂者。是隨自意語説也。是直表示内證三密境界法也。
　　論論主自斷入道初門有意者。是彼本論之意而正遂依存此深意故。今論主大師引般若燈論文而證爲説也。彼本論主龍樹菩薩御本意者。是以爲眞勝義諦甚深妙理之法則爲入眞言門之方便義也。此方便門之法者。爲令入眞實道場。是爲初入門云也。謂彼論主菩薩自判斷而所言入道初門者。是其意趣正爲以顯教眞諦妙理。即入眞言道之初入門意云也。論智者留心九思之者。是慇懃進之辭也。問。此九思之者有何意耶。答。私案云。大途成事業之道時用三箇度爲事限期也。謂三拜三獻三白等也。尚強慇懃分之時限九介度也。此三三九也。或分於事物方大分有上中下三品也。又更若細分時於其各各分。即分上中下三品時即成九品也。依此義勢故云九思之歟。是盡於心九介度可思惟之甚深境界云也。
　　論龍樹菩薩至生無所有者。是爲欲重顯示於顯密二教所説二諦。有其淺深差別義。故先引智論所陳常途顯教所説二諦義也。文意易知也。如前所解二諦無義也。論復有二種至言有衆生者。是後明密藏所用二諦也。謂於此密藏所用其諦有四種二諦也。一者知名字相（眞諦）不知名字相（俗諦）二者有初習行者（習俗諦）有久習行（習眞諦）三者有著者（著俗諦者也）有不著（知眞諦者也）四者有知他意（知密藏眞諦理者也）有不知他意（不知密藏之眞諦者也）文云爲不知名字至説無衆生者。是明密藏所用約人所立俗諦義也。文意云。於眞勝義諦中都無佛界衆生界。意名指此義即爲密藏所用俗諦義也。文云爲知名字相久習行不著知他意者故説言有衆者者。是明密藏所用眞勝義諦義也。此義意如密嚴經所云。超越於三界無量諸佛國如來微妙刹。淨佛子充滿。定惠互相資意成堅固性。逝於密嚴國。思惟佛威德密嚴中之人一切同佛相超過刹那壞。常遊三摩地密嚴微妙云。是阿惹悉檀非諸因明者所量之境界。但是無切用妙智之所生（云云）是正明悉嚴至所明眞諦中有衆生與佛界義也。問。譬如軍立密號有知其名字者。有不知之者者。是何事耶。答。此喩意云。依軍之能不是。若於自己方。若約他怨敵方。互立軍密號名字時。於其甲乙之名字相。而有辨知之者。有不辨知之者云也。
　　論喩曰初重至衆生審思之者。是論主私總略即判。釋上所引二番二諦各各大意而勸進之也。論所謂密號至分明説之者。是總示於眞諦中有佛菩薩衆生名義之誠證文説也。
　　論故菩提場經至事相而轉者。是亦引其誠證經文也。此菩提場經五卷也。不空三藏所譯也。又有他三藏所翻同本異譯經。同卷也。問。此經第三卷文言。我於此世界成就五阿僧祇百千名號。調伏成就諸衆生者。是示既於此娑世界之生死海衆生界中所作佛事也。而何言以此百千種等名號。而爲法身如來内證眞諦中所有眞言密號法耶。答。其經文既言如來無功用。無量種眞言色力而轉故。是即以法佛内所證眞諦中所有密號名字云也。文言無量種眞言色力者。以是實内證之眞言密號而爲能化教法是也。
　　論龍樹釋大衍論云下。是引摩訶衍論文證。而助成此眞諦中有密號名字義也。論言説有五至言説者。是標數列名也。
　　論楞伽契經至而生有。此先擧前五種言説之文證也。經相言説乃至而生者。即示此言説是執於所吽召義相而生實執所超之言説也。謂妄念青等諸色實有。而此上生青黃等言語也。於餘諸法亦爾也。經夢言説乃至而生者。此義意云以睡眠時所妄念事。而覺悟後語於他人。名之爲夢言説也。楞伽心引論四云夢言説者。謂先所經境界隨所憶念夢中而現。覺已猶想夢事而生言説。故云從覺已境界無性生（云云）經執著乃至業生者。此義意云。名與義相繫屬執著之言説也。謂火名總屬熱物。水名總屬涅物等是也。本是於假立名言事義。而同從昔數數聞串習力妄念故。誤生此屬著定執也。約實者名言與事義示皆象假立也。不謂法性道理而名言事義各各示相屬著也。經無始乃至而生者。此義意云。諸凡諸夫異生從無始來依堅著我法二執。而此妄執念念能熏習於本覺眞心。已成妄念種子也。此種子後時生現行妄念時。隨即亦能生我法繫屬之言説也。或亦由妄念於我法之熏習故。能成我法之言説云也。此熏習我法而生之言説者。此聲塵爲體言説之性是聲故也。不謂言説是假法之熏習種子義也。論。三昧契經至如説故者。是引第五如義言説之文證也。經一切乃至言説者。是擧佛前説之義即相違後説義文也。經一切萬法皆悉言文等者。明假立名言也。謂三界所有諸色法心法心所法等一切諸法。皆悉有吽召之名言也。但諸法之各各名言。是佛菩薩等所假立之名字言説也。不謂實本有法爾道理名言也。故新譯仁王經云。一切諸名皆假設。佛未出世前時。世諦約法無名無義。亦無體相無三界名無善惡果報六越名字（云云）。經如實乃至言説者。若用假立名言。而即不可説諸法之眞理也。此如實義者。是當不二門意也。此故不可建立是法也。離機根故離教説故也。故云不可説也。經今者如來云何説法者。身子正擧前説。而疑今説辭也。經佛言下。是答也。經佛言乃至不可説者。謂凡夫乃至二乘所施作言説。皆是假名言辭。而非實名言也。所以今我佛者。只偏用隨他意語説故。能作説法利生佛事云也。此世間言説雖虛僞法。而強構成假施作名言。而詮表法義也。是假名不能詮實義也。經是故説之者。結世間名言之假僞義也。故約此義故而佛自云。若撥假名言辭者。即亦不可説顯法眞理也。若用假名言。亦不能如實詮法眞理也。經我所説者義語乃至非義語者。擧佛如義言説。而明與衆生所用妄言説者差別義也。經非義乃至空無者。顯衆生之所用者虛妄而無實作用義也。所謂大小乘共許名言。是假立法也。經空無乃至於義者。此明其四種言説之不能如實詮不二摩訶衍法義也。經不言乃至妄語者。不能詮不二門法。以一切名言是皆虛妄名言所攝。而非理盡實言也。經如義乃至不空者。自下明如義言説之自相也。意云。此如義言説之中。即寔是除遣四種妄言説。而雖存空無義。而方能猶有如義言説之自體相凝然常住身。故云實空不空也。空者是如義言説之除遣四種妄言説義也。不空者是存如義言説之實相義也。經空實者。意云。諸法之眞理者。是即以名事義等畢竟空寂義。雖爲至極妙理。而約如實義説者。即以畢竟空無理而非謂至極妙理也。但以畢竟自性法爾常有阿字門如理而爲至極義言也。經離於二相者。自下爲遣外人妄執故。且顯如義言説之即有中道義也。謂示此如義言説離妄有咎也。謂此法即無四種妄言説故也。亦離妄無咎者。即此法有如義之自相故也。又解此極理中離生滅門染妄有義。亦離眞如門眞空理言也。經中間不中者。此亦於如義言説。而遂除遣此中道義云也。此理空與實義故雖云可存中道義。而中道是亦假立義故。亦可除遣之云也。此是遣兩非中道義也故。經云不中乃至所所者。此顯如義言説之極妙理者絕情望義也。謂此法非空非實。亦不空與實俱雙存中道也。亦是皆空與實兩中道及背俱非中道相言也。所以言語道斷心行處滅。而即絕凡聖望。故如密嚴經云。如來清淨藏亦名無垢智。常住無始終。離四句言説（云云）金光明經云。如如如如智等者是義也。經如如如説故者。明如義言説之自相也。即是境智俱眞如法。而説此甚深法。故名如如如説也。謂不二門中性海果分。佛之眞如智與其不二門眞如理而相應。即説此如義言説之境界云也。此如大日經云。一時薄伽梵。住如來加持廣大金剛法界宮。一切持金剛者。皆悉集會。前圍遶。而演説法。所謂越三時如來之日加持故。身語意平等句法門（云云。此明不二門自性法身説法深義也）此如義言説空不空義。如涅槃經二十七云。言佛性者名第一義空。第一義空名爲智惠所言空者。不見空與不空。智者見空與不空常與無常。若之與樂我與無我空者。一切生死不空者。謂大涅槃乃至無我者即是生死我者。謂大涅槃見一切空不見不空不名中道。乃至中道無名爲佛性。以是義故佛性常恒無有變易。光明覆故令諸衆生不能得見（文以此義可知此義也）解云。此中中道義頗甚深。而殊實前之兩是中道及兩非中道也。空者是於法佛内證三寶境界中。而遠離若無常空無我相故云空也。而成就常樂我淨四德故（云云）不空也。故返成兩俱中道德也。故彼涅槃經第八云。異法無常苦見我不淨也。果法樂我淨也者此義意也。兩非中道是爲迹情門也。兩是中道是爲表德義故也。論。如是至眞理者。是龍樹論主於具如門。自判斷離不離分齊也。論。馬鳴菩薩據至説相者。是以釋意而妄令歸屬不文也。謂於眞如門之所離言説者。此四種妄言説也。所謂眞如門者能不及遣如義言語云是也。此如義言説是猶勝過於眞如門功德也。
　　論名有二種至影名者。是自下明名之差別之中。此初標數列名也。論楞伽契經至名身者。是下引字字名之證文也。經名字者所謂諸字者。擧字字名體也。身者依止義也。諸字是諸名句之所依止義言也。對法論云。文者彰義顯義。文第二云。此言義者能彰彼二故。此又名顯能顯義故（云云）彼二者是名及句也。成唯識論第二云。名論詮自性句詮差別之。即是字爲二所依（云云）疏以功能屬體（云云）意云。義者是功能也。字名是體相也云也。經所謂諸字從名差別者。明名之所依諸字之差別所由也。此梵書文字有多數量差別相。是爲成立諸法之名。名能詮名字言也。故有此諸字差別相言也。謂呼召名目各各別故。因之亦諸字形異也。故云從名差別也。經阿字乃至叮字者。此出諸字體也。阿字者梵文。又十二類字之中初字也。此字訓是爲空無義也。又本不生義也。乃至者是擧最初阿字。即攝取餘十一韻字及體文三十四字也。呵字者是體文三十四字之中後呵字是也。此字是一切法因不可得義也。論。道品契經名故者。是引第二名之證也。經鏡中共説名爲字影名者。此名言是性德海。佛之大圓鏡智之中。所現名字言説故名鏡中共説。亦名字影名也。由此鏡智所現名字故。即以此字彼自性法身佛恒演説自内證鏡界也。而大圓鏡智之中所影現相分之名字故者。名字影名也。此一之字約竪義者。各各雖詮表一義。約橫義一之字各各互能詮表一切義理。故名曰鏡中共説也。論字有二種云何至空字者。是下標橫字之數列其名也。論楞伽經至字身者。下引初字之文證也。謂世間所有一切字者。是以聲爲自體也。名字是不相應行之假法也。其實體是聲塵也。唯識章記云。字無改轉義也。隨方無流。云太部奈里。唐云飯。此云伊比等是義也。雖然字體不改轉（云云）聲者此取有證表有執取聲塵。而爲體也。不取管絃風鈴等所發無執取聲也。長短者梵文有十二韻字及其體文。三十四字如是長短也。謂阿（短聲）阿（長聲）伊（短聲）伊（長聲）塢（短聲）汚（長聲）噎（短聲）愛（長聲）汚（短聲）奧（長聲）暗（短聲）惡（長聲）故悉曇字記云。長短兩分字十有二者。六韻各有長短二聲。故爲十二也等（云云）信行云。聲成文。謂之音。文者文綵。聲者謂乃名爲音。[百/丄]如□等。但名爲聲不名音（云云）少切韻云。響合節度云韻（云云）字身者是一字二字多字等。聚爲二。所依名爲字身。即即聲長短音韻高下之士。所假立字同字之自性言也。論。大海至觀故者。是引第二字之文證也。此字之自性者寄喩而立名也。或前依觀察諸法空理。而顯得此字論故立此名也。亦解以梵音之文詮表法自相。名爲依聲字門等諸字者。依聲各各詮一切法也。明字義者。以此一一字之所詮表不可得義。名爲依空字也。經初擧喩後合喩也。此字行相如花嚴經入法界品。儀軌云。復應觀察自心諸衆生及諸佛心本無有異平等一相成大菩提心。螢徹清淨廓然周遍圓明皎潔成大月輪。量等虛空無有邊際。復於月輪圓。右旋布列四十二梵字。悉皆金色。放大光明。照徹十方。分明顯見。一一光中現無量刹海。一一刹海有諸佛。一一諸佛有無量聖衆。前後圍繞。坐菩提場。成等正覺。智入三際。身遍十方。轉大法輪。度脫群品。恙合現證無住涅槃等（云云）此四十二字内即名虛空輪字歟。以此字之放光明十方界施作佛事義。即可喩虛空中飛鳥出十種和聲義也。文以此喩即表四十二字若五十字之遍十界中而説法利生義也。又是以初二阿字喩飛鳥雌雄二體。以第三伴等十字轉聲喩。是兩鳥所出十種和聲歟。意云。第一阿喩雄鳥。第二阿喩雌鳥也。自第三伴已下喩其鳥之所出十聲也。輪字有是旋陀羅尼之旋轉義也。此一一字門展轉而能互各各詮一切義理也。論此是二中至其理者。是下結各及字。而明於眞如門離不離義也。論。初字字名及依聲字。是虛妄法故。於眞如門所被除遣法也。後字影名及依空字。是於眞如門中不能除遣於彼名也。此字及此名即不二門之所攝故。勝過於此中眞如門等也。此名及此字是性得海諸佛之自内證境界也。眞如門是種因海佛之所緣境界也。眞如門中不能除遣於字影名依空字等提等云也。各各後一種詮其眞理者。如大日經供養法。疏云。若深祕中深祕釋云。何宗自説阿字。若祕祕中深祕釋云。眞如理智自然説阿字（云云）論今據前門至字相者。是以散釋意而歸屬本文也。
　　論心量有十者下。明心法之數量之中。是初總標數也。論云何爲十至識心者。列十種心之名也。此中前八識是依他起性八識也。謂依止於眼而生起心名眼識也。乃至依止於意根。而生起心名意識也。末那者此云意也。是依止義也。是第六識之所依止之根者是末那也。或説又末那翻名染意也。又心地觀經第二末那識名曰我見識也。阿梨耶識者此云藏。亦云無沒也。此識即攝持諸心等之種子及境界。而現行種子共不令共壞故云藏也。多一識心者是三自一心本法也。此即心生滅門之所依與行與相如來藏是也。於是三自一心法。即立多一識名者。遂其性是本覺一心眞義如故立多一識心名也。安然菩提心義第三云。龍樹十識中第九名一切一心識。謂一切有情本來各有一心。一心各有一切有情（云云）今謂恐此義違論本意故也。案此論意。云一切有情唯有一種本覺。而遍在諸衆生界。而彼説似謂隨有情數。而於本覺有各別義也。具如下第五卷明也。然何云一切有情本來各有一心。一心各有一切有情耶。論十者一一識。心者是即示不二性德海法也。此唯性海德圓滿之果分一味義。故云一一識心者也。謂前所言多一心識。今遂歸果分一味義故立一一心識名也。此中一心一心識者。上一心言者前第九識之中一心目也。下一心言者後第十識之目。分前之一心也。而不改遣前因分中一心義。而所以加果分中一心義者。前因分一心。遂今成果分一心一味佛果故也。安然又云。第十一心一心識。謂一切有情本來共有一心。一心分成一切有情。一切有情還成一佛（云云）今私云。如此義本意者。唯雖可言不二門中立不共德。而是義如安公説者。可返亦通涉種因海中也。論彼隨染本覺之還淨時有此義故也。謂此本覺之元昔所變成諸衆多染法。皆悉今歸始覺之一佛義故。是即生滅門中豈無此義耶。然者是不可言不二門之不共德也。論。如是至境界者。是結十種心量。而明能緣所緣之離不離分齊也。謂前九種心不能親緣慮了知不二門之眞理云也。後第十一一心識能親緣慮證知不二門眞理云也。此義意如大日經疏第一云。此法界空中唯有佛身。都無生死中人。如此一切海會諸佛。皆是因地心心所法。九識心王成法性身之時。一切心所等法皆入果海。轉成法内屬眷（云云）是金光明經所云法如如如智爲法身者即此義也。是意云。一一心識緣了不二門理義也。前所引疏意云。九識心王未入不二門以前相未證達不二門理。此時即名未出生死人。亦名爲因地心心可及九識心王等也。若此九識心王證入不二之果分後名法身地。亦名性德圓滿也。亦名一一心識也。此論言十識。是前九識上更加果一識之一一心識也。論。喩曰言語至此論明説者。是此二教論論主自釋成所引本論旨趣意也。其意如上所釋。此義易知。世論顯教智者詳。而解迷者是勸進於他家之學者之辭也。
　　問。此文者對誰人而成此勸進耶。答。於此通別二義也。約通義者是當爾時顯教諸宗明近智者等是也。其上旨人者是弘人天長比間僧誷等是也。如天台宗顯識論上卷云。沙門護命等謹言。僧最澄奉獻天台戒并表卷不合教理事。乃至弘仁十年五月十九日。大僧都傳燈大法師位護命。小僧都傳燈大法師位長惠。小僧都傳燈大法師位勤操。律師傳燈大法師位施平。律師傳燈大法師位豐安。律師傳燈大法師位修圓。律師傳燈大法師位泰演（云云）謂護命并修圓者法相宗也。勤操泰演者三論宗也。豐安長惠者律宗也。施平者未知何宗人也。而如法相明近等者。唯許一分有佛性衆生之成佛義。而不許一切衆生皆成佛教義也。人執三祇廣劫成佛及應化身説法義。而不許即身成佛義及法身説法義也。如三論宗明近等者。亦不許即身成佛及法身説法義也。如得宗者於皆成佛義者許未知之。但於即身成佛及法身説法義者不許之也。而此等明德皆不受眞言宗所立即身成佛等深義也。又約別義者。有法相宗陸奧洲德一法師者也。此又自製作破眞言宗之十一箇條之未決疑難之中。其第三即身成佛疑難文云。花嚴經毘盧舍那品云。往昔諸佛所一切皆承事無量初修行嚴淨諸刹海。乃至云。菩提心論云。今眞言行人從凡入佛位者。亦超十地菩薩境界者。是龍猛菩薩説。何背佛説信菩薩語。此疑未決。又釋摩訶衍論第七云。證發心者從淨心地（初地）乃至菩薩究竟地（第十地）證何境界。所謂眞如名爲法身。乃至云。以一切菩薩皆逕三阿僧祇劫故。但隨衆生世界不同有所見聞根性異故。示所行亦有差別。准此論文。天台宗所言即身成佛者。謬執示現之文。以爲眞實菩薩行。彼菩提心論與此摩訶衍論愼龍樹菩薩所造。豈有相違哉。是故當知發菩提心論所言今眞言行人能從凡入佛位者。亦超十地菩薩境界者。依菩薩示現行。而説非實菩薩行。而彼眞言天台二宗學徒不善。推究己宗所依經論妄立別宗。即身成佛者違諸經論。誤後學徒。諸有智者勿謬依學（云云）所以依此等説。故此二教論上文云新藥日淺舊痾未除者即此意而已。
　　論金剛頂發菩提至而不書者。又引菩提心論文證也。此論所云勝義者。是眞諦之眞如無爲之理也。常觀察此理名爲勝義菩提心云也。行願者是俗諦之者爲之善法是也。此行者六度四攝四天量心行是也。願者是四弘願五大願等是也。即是等法相通常途顯教所説菩薩所行也。三摩地者是唯取眞言門之三平等法中三摩地之行法也。不取餘教中所説三昧門行也。此三摩地行相者。如彼菩提心論云三意密者如住瑜伽相應旨淨月圓滿觀菩提心也等者。是義意也。三摩地者菩提心論義云。梵云三摩地。唐云等念。入普賢知持此智行猶如金剛。入有情界平等攝受而護念之者（此相利他行也）又云。三摩地云等引。義釋云。以云平等引攝一切功德在自身。故云等引（云云。此明自利行也）又云。義釋云。謂心係緣一境而不馳散。是等持義（云云）文云乃至成佛無時暫妄者。是以前三種行即無間勤修之。而至于成佛時敢無闕怠云也。以勤修此云行即名爲攝善法。或而佛道也。文云惟眞言法至闕而不書者。是如所前引楞伽密嚴經中説内證境界者。唯法佛所説也。應化身佛不説之者此義意也。
　　論喩曰此論至經等是也者。是論主釋成彼菩提心論大意也。是即此讃歎此論教不共妙德也。問。明三摩地之行法事者。顯密常途例也。而何云唯眞言法中是説三摩地法。於諸教中闕而不書耶。答。是約言總意別義作此説也。謂於諸教中説三摩地法者。是但明心一境專注之三昧義。而是非明三平等三密門中三摩地法。故云於諸教中闕而不書也。

　　辨顯密二教論懸鏡鈔卷第五

　　本論上卷消釋已畢。自下本論下卷消釋之也。
　　論六波羅蜜經云者下。引六波羅蜜經文而明顯密二教差別義也。此經是大唐代中天竺國之般若三藏所譯經也。經曰法寶自性恒清淨至如雲能翳日光明者。超悟法師疏第二云。解曰。自性清淨如來藏心即是法寶。諸世尊所宣説也。法寶本淨而爲客塵煩惱所覆。如雲弊日衆生不見。煩惱坌汚名之爲塵。依眞而住名之爲客。日光明者喩法寶也。經無垢法寶衆德備至無分別智而能證者。疏解曰。無垢法寶衆德是無垢藏。即是佛性衆德悉備具足四義。常樂我淨圓滿也。法寶清淨云何求者。徵問修證。無分別智而能證者。答能證智唯有二空。無分別智而能證也（云云）問。此佛性衆德具足中常樂我淨者其義何耶。答。同疏第一云。功德法身堪然常住者。本有功德修成功德總名功德。自受用身性同本不生滅是凝然常故曰湛然。眞如法身及自受用並具四德常樂我淨故曰常住。常是法身。住是報身。名爲常住佛。報身四智菩提以之爲體。此菩提智金光明經名如如智。佛法身者如如故。法與報並是凝然。又不生名常。不滅名住。亦名常住。以是歸依清淨法身者。總結願求由。是湛然常住身故。勸物求也（云云）私云。此師所體云。常是法身。住是報身。名爲常者。此解甚妙也。此義意與此二教論主之所説。上文云自性受用佛自受法樂故等。又下文云自受用法性佛説内證智境等義。其意最稱會也。
　　經第一法寶至解脫法身者。同疏云。解曰。摩訶般若解脫法身是諸如來三德涅槃甘露解脫常樂我淨唯佛獨得二乘所無（云云）問。此法身般若解脫之三德者。其義云何。答。此三點德唯具足自性自受用佛身也。如涅槃經寶師疏第三云。唯上經文明法身義者。即是自受用身常在密嚴佛土也。一切餘盡者。是煩惱正習分段變易。皆盡而實報身常住不變。及佛所化身成道涅槃皆非二乘境界故。名爲祕密也。經曰猶如伊字至亦不得成第二喩答也。三點若并妙則不成伊縱亦不成者。釋喩中縱并不成義也。三點若別亦不成者。釋喩中別亦不成也。如摩醯首羅三目得成伊者。擧三目相喩顯伊字。何故喩後方説別亦不成者。先擧伊字非縱非并以文便故。所以先擧喩也。經曰我亦是至如世伊字第三合也。若將喩類法喩文不足。法云解脫之法亦非涅槃。如來之力亦非涅槃。摩訶般若亦非涅槃也。以法類喩應言唯一一點不成伊也。以解脫等三即一一不成故。夫證涅槃若唯身亦非涅槃。唯般若亦非涅槃。唯解脫亦非涅槃。此亦各別未有斷證。亦非涅槃。別亦不成。又三事涅槃者是佛自受用身。摩訶般若解脫三法之圓寂義也。如來之身金剛心後證智斷二德。身智無無累自在之義名爲解脫。即此般若依身自在一一智與二不相離名祕密藏。非諸凡夫二乘境故。未曾爲物分明顯示故。此三各別即身非無累。智不自在。解脫無依。如解深蜜經八地已上菩薩唯有摩訶般若不具解脫。未曾佛身前教涅槃有解脫。即無身智。故言一一不成。縱之與并唯一兼二故亦不成。如摩醯首羅上三目者喩身及二德。即般若依身自在智皆有解脫。由斯三事如三目。皆不相離成大涅槃（文）又曰祕密藏涅槃。即此經説摩訶般若解脫法身三點。涅槃名祕密藏。凡夫二乘皆謂身智無時名入涅槃。如下經廣釋（云云）
　　經第二法寶至諸妙功德者。疏云。是總標佛地所有有爲無爲功德法也。即是三學圓滿德也。所謂戒定惠之三學是也。戒者是三聚淨戒也。所謂攝善法戒。攝律儀戒。饒益有情戒也。定者無漏四禪八定滅盡定等是也。八萬四千三昧門是也。惠者正體智後得智是也。是如所有智盡所有智也。此三學者是甚深功德法也。於此三學攝一切功德法也。
　　經所謂三十至聖道者。疏解曰。四念住者。一觀身如虛空。二觀受内外空。三觀心但有假名字。四觀法善惡無記不可得。四正斷者。一已生惡修念除滅。二未生惡修念不生。三未生善修習念生。四已生善修令增廣。四神足者。一欲。二勤。三心。四觀。欲是善欲。勤是精勤。心是專心。觀是觀察。由此四法獲得禪定。神則是通。足則是空。依定發通故。名神足。言五根者所謂信進念定惠也。十信已還善法所依故名爲根。言五力者所謂進信念定惠也。至十住中不退住後此信等五不爲退動故名爲力。七覺分者。一者是釋以惠爲體能決擇故。二者是念離妄念故。三是精進離懈怠故。四是喜受離憂慼故。五是輕安離昏沈故。輕利安適於善法中有堪能故。六者是捨行捨爲體離行向背平等而行故。名爲捨。七者是離散亂故。此之七種能覺法空故名覺分。八聖者賢聖所遊。依此能往涅槃城故故八名道。一者正語離語四過。二是正業離身三過。三是正命從無貪心所發三業。但有貪求盡名邪命。乃至觀基博奕等受外境虛延命等此都遠離故名正命。故此三道總名戒支。四者正念離一切念名爲正念。五者正定心不動故。六者正見無分別智了見心故。七者正精進初中後夜常修離妄不見身心離懈怠故。八正思惟離一切思名正思惟從上所明有三種四二種五一種七一種八共三十七。前二十二通漏無漏。後一十五唯是無漏。今所論盡約無漏名行法寶。以是無漏皆趣菩提爲正覺因故。總得名爲菩提分。分是因義。思而可知。從此第二明爲方便其義何。經此三十七法與前清淨法寶而爲方便。云何方便以修此法而能證彼清淨法身。疏解曰。此之道品是能證行與前涅槃清淨法寶而爲方便。云何方便發起其由。以修此法而能證彼清淨法身釋其由也。要修無漏三十七品方能證得清淨法身故。維摩經云。佛身者即法身也。從此三十七道品生。又涅槃經云。三十七品與大涅槃而作了因。即其義也。
　　從此第三結行法。此寶其義者何。經當知此即第二法寶。疏解曰。結文可知。從此大文第三明教法寶文分三門。一徵。二釋。三結且初徵問其義者。何經復次慈氏云何名爲第三法寶。疏解曰。徵問第三其義可知。從此第二別釋文分爲四。一過現佛説。二攝爲五分。三隨根化物。四滅後令傳。且初第一過現佛説其義。亦當作如是説。所謂八萬四千諸妙法蘊調伏純熟有緣衆生。疏解曰。過去諸佛所説正法八萬四千諸妙法蘊。調伏純熟有緣衆生。我今釋迦亦如是説。言八萬四千法蘊者。俱舍論云。謂瞋貪等十種煩惱一一皆以九爲方便。是成一百。前分一百後分一百合成三百。置本一百前分一百一一皆以九爲方便合成一千。後分亦爾復成一千。兼本一百成二千一百。已起未起各有二千一百。足滿四千二百。約彼多貪多瞋多痴著。我惡覺五人。一一皆有四千二百。成二萬一千。對彼三毒等分四人一一皆有二萬一千。遂成八萬四千煩惱。名爲[疒@困]疾。其能治行亦有八萬四千。名爲法蘊（云云）涅槃經圓指云。俱舍頌云。牟尼説法蘊數有八十千。且擧大綱委差別衆生惑有爾多故。淨名亦云八萬四千諸塵勞門。而諸衆生爲之疲勞。問。如何藥病八萬四千。且病數其諦。解云。隨眠有十。一一各用九爲方便。一一具十足成一百。三世分之合成三百。置本一百現時促故。就前後百根本十一一爲顯餘九皆爲方便合成二千。過未時長相別故。爾足本一百爲二千一百。又約多貪多瞋思覺愚病癡著我五品。各有二千一百。成萬五百。已起未起各五百合成二萬一千毒等分。四位各有二萬一千成八萬四千也。問。貪等五品與三毒等分有何別相兩重擧耶。答。前據單起五品不同。後約雙論又成四別。謂貪等分瞋等分貪癡等分瞋癡等分及三等分故成四也（云云）疏曰。又賢劫經云。始從曜度終于分舍利。於中總有三百五十波羅蜜多。一一各有六到彼岸。成二千一百。對治十患四大六衰。六衰者六塵也。合成二萬一千。復次四患多貪瞋癡及等分故成八萬四千法蘊（云云）涅槃經圓指云。次藥數者。賢劫經第二始從光曜無極至流布法中間總有二千一百諸法無極。如次配於四大六襄成二萬一千。配三毒等分成八萬四千。爲能治法契此相傳如來在總三百五十座。毎説六度計二千一百。爲治四大六襄惑故計一萬一千。對多貪多瞋多癡等分四人成八萬四千。問。唯此二千一百爲藥餘皆是病如何。藥病各八萬四千。答。應取俱舍頌云。如實行對治第一論説所化有情貪等八萬行。別爲對治。彼世尊演説諦實三科五停心四念八萬四千爲能治也（云云）同六波羅蜜經疏曰。諸妙法蘊者諸佛説法離有離無故稱曰妙。故維摩經云。説法不有亦無。即是其義軌生物解能持自性名之爲法蘊。謂藏積調伏純熟有緣衆生者。未調伏者能令調伏。已調伏者能令純熟有緣衆生簡無緣也。
　　從此第二攝爲五分其義者何。經而令阿難陀等諸大弟子一聞於耳皆悉憶持攝爲五分一素怛纜二毘奈耶三阿毘達磨四般若波羅蜜多五陀羅尼門。疏解曰。阿難陀等等餘四人。謂鄔波離。迦多演那。曼殊室利。金剛手菩薩爲四人矣。此五人中前三人聲聞弟子。後二大士菩薩弟子。發心在佛後。名之爲弟。悟解從佛生名之爲。聞於耳皆憶持者。娑婆世界一切衆生耳根受道。釋迦即以聲爲佛事。故曰聞於耳也。悉憶持者。憶者念也。若文若義明記不忘名曰憶持。此即念爲能持。文義所持。名憶持矣。攝爲五分者。分謂部分。素怛覽者舊云修多羅此云契經。謂契理機性則貫穿攝持。已如上釋。毘奈耶者舊云毘尼此翻調伏。以能調伏眼等六根者。身口意業皆令清淨名爲調伏。阿毘逹摩舊云阿毘曇此翻對法。言對法者無漏淨惠名之爲對。四諦涅槃名之爲法。法之對故名爲對法。般若波羅蜜多此翻正惠彼岸別也。陀羅尼者此翻總持。文持義無所妄失名爲總持也。所言門者教通神解之名爲門。故法花經言。以佛教門出三界苦即義也。此門之字通前四藏皆共用之簡略言也。
　　從此第三隨根化總文分兩門。一總擧根性。二隨根爲説。且初第一一總擧根性其義者何。經五種藏教化有情隨所應度而説之。疏解曰。五種藏者文能含義之爲藏。教能化物名化有情。隨所應度而爲説者。隨其根性授法藥也。故楞伽經云。彼諸病人良醫隨處方如來爲衆生隨心應量説即義矣。從此第二隨根爲説文分爲三。一法説。二擧喩。三法合。就法説中文分五門。所謂五藏。且初第一説素怛纜其義者何。經若彼有情樂處山林常居閑寂修靜慮者而爲彼説素怛纜藏。疏解曰。契經詮定樂處山林居閑寂者。樂定之人應其根性爲説契經故。楞伽經云。宴坐山林下中上修能見自心。妄想流注即其義也。從此第二説毘奈耶。其義者何。經若彼有情樂習威儀護持正法一味和合令得久住。而爲彼説毘奈耶藏。疏解曰。樂習威儀者。受律儀也。護持正法者。持戒比丘方能護法故。涅槃經云。佛正法中有二種護。一者内。二者二。内護者所謂禁戒。外護者親族眷屬。持戒比丘即是内護。國王大臣法親眷屬即是外護。一味和合者。事和同戒理和同證。言事和者即有六種。一身。二口。三意。四戒。五見。六利是也。如常所釋。理和者若小乘僧證生空理。若大乘僧證二空理名理和也。得久住者具内外護理者事二和能令正法久住也。
　　即爲彼人説調伏藏。從此第三説阿毘達磨其義者何。經若彼有情樂説正法分別性相循環研覈究竟甚深。而爲彼説阿毘達摩藏。疏解曰。樂正法者。五藏教法總名正法。分別性相者。善能解釋名爲分別法。有體相色心等法各有其體名之爲性。相謂相性亦謂相狀。望自體邊名之爲性。爲他緣邊名之爲相。循環研覈等者。假設賓主問答。往來名爲循環。研覈性相名曰究竟。對法詮惠惠能證理名曰甚深。而爲彼人説阿毘達磨也。從此第四説般若波羅蜜多其義者何。經若彼有情樂習大乘眞實智惠離於我法執著分別。而爲彼説般若波羅蜜多藏。疏解曰。樂習大乘者菩薩種性人也。眞實智惠者謂三空惠也。一生空無分別惠。二法空無分別惠。三俱空無分別惠。離我法執者無二執也。言分別者是分別識。以無分別能破分別名爲離也。而爲彼説般若藏者應機説也。從此第五説陀羅尼其義者何。經若彼有情不能受持契經調伏般若。或復有情諸惡業四重八重五無間罪謗方等經一闡提等種種重罪使得銷滅速疾解脫頓悟涅槃。而爲彼説諸陀羅尼藏。疏解曰。若彼有情不能受持契經等者是無解也。或復造諸惡業等者是無行也。此等有情無解無行使其得滅惡業罪等速獲解脫頓悟涅槃。應爲演説陀羅尼藏。言四重者。一者犯婬。二者犯盜。三者殺人。四者大妄語。言八重者。諸苾芻尼有犯八重。四重如僧。五摩觸重境。六八事成重。七覆尼重戒。八隨擧苾芻。五無間者。一殺母二者殺父。三殺阿羅漢。四出佛身血。五破法輪僧。言無間者謂趣報無間。前念人間後念墮獄中無間隔故名無間。又身形無間。一人墮獄其身長大八萬由旬。設有多人不相妨礙名爲無間。又受苦無間。一生其中苦相續間無暫樂故名無間。罪是罪業。無間之罪名無間罪。謗方等者。不信大乘名謗方等。不信因果名一闡提。等者前種種重罪。從此第二擧喩其義者何。經此五法藏譬如乳酪生蘇熟蘇及妙醍醐。疏解曰。此之五味如次喩於五種法藏。如文可知。從此第三法合其義者何。經契經如乳調伏如酪對法教者如彼生蘇大乘般若猶如熟蘇總持門者譬如醍醐醍醐之味乳酪蘇中微妙第一能除諸病今有情身心安樂總持門者契經等中最爲第一能除重罪令諸衆生解脫生死速證涅槃安樂法身。疏解曰。契經如乳等者。文中自合總持者譬如醍醐喩。最勝總持前四若文若義名曰總持。醍醐第一能除病者。治契中最爲第一。喩總持門能除重煩惱熱中最爲第一。令諸衆生解脫生死等者。令證涅槃安樂果也。從此第四滅後令傳文分兩門。一付阿難陀等大士令傳。二明傳説有大利益。且初第一付屬令傳其義者何。經復次慈氏我滅度後今阿難陀受持所説素怛纜藏其鄔波離受持所説毘奈耶藏迦多演那受持所説阿毘達摩藏曼殊室利菩薩受持所説大乘般若波羅蜜多其金剛手菩薩受持所説甚深微妙諸總持門。疏解曰。阿難尊者受持契經。鄔波離尊者受持調伏。迦多衍那尊者受持對法。曼殊室利大聖大乘般若波羅蜜多。金剛手大聖受持微妙陀羅尼（文）大師三昧耶戒序云。律家防身口七支非惡。觀四念處證灰身滅智。以爲究竟。俱舍説三世實有義。成實説折法空同期小乘阿羅漢。此三宗小教也（云云）私云。調伏藏者當小乘律宗也。契經者當成實宗等經部宗也。對法者當俱舍宗等也。法花所云貪著小乘三藏學者者此意也。又有六重罪。如圓測師仁王經疏云。如優婆塞經第四卷受持品説。一殺生。二偸盜。三婬蕩。四妄語。五沽酒。六謗説。在家出家四衆過失。八重者。菩薩八重前四重上加增四重即名八重。四重者。一貪嫉。二慳。三瞋。四諦三實藏（云云）
　　論喩曰今依至不待剖割者。是論主自釋成所引契經所説顯密差別勝劣相隔義也。論天竺論師晨旦人師等自製論疏竪教義事者。皆必須應依佛經證説而成立其所立義矣。而或有振旦人等自背佛説了義經現證文。即自恣任已胸臆以自宗之樞要旨而喩醍醐味。以他人所立宗故即喩餘四味義。最無依據而甚背佛教云也。誰有智人信受其所説耶。既違乖佛經正説云也。
　　論楞伽經至無上法者。又引入楞伽經第九卷文。更助成密教勝過於顯教義也。彼諸顯教學者。皆是非解了法佛内證境界。而皆是唯悟解隨他意説之方便教也。約佛之本意只是爲破情執之咎故所設遮情門也。密教者直是法是法身如來内證境界隨自意説表德之旨。即隱密之道是也。所心傳授擇人授教嫌機已。故龍猛菩薩最初造中論十二門論等能破外道小乘等有見無見等邪執已。次又明弘行是三密教法也。
　　論喩曰我乘至不須狐疑者。是釋成所引爲經之誠實要説之祕密奧藏義也。
　　論楞伽第二至境界故者。是又引楞伽經文明顯密二教差別義也。文云法佛報佛説一切法自相同故者。是文總標自受用法身佛説法相及與他自受受用報身佛所説法相之差別義也。謂自受用法身如來是説法身内證境界之一切法之自相義也。是自相者法身所證自受用境界是也。即此自相者。是法佛内證常樂我淨法身般若解脫相是也。如密嚴經云。此法最清淨遠離言説。化佛諸菩薩。經中未開演諸聖現法樂現見眞無漏界自受聖智境清淨最無比（云云）此内證法了者。是非他相。又非共相也。唯是法身佛所説法者。此内證法佛之眞實自性體故名日自相也。此義如釋論第二云。十者一一識心。如是十中初九種心不緣眞理。後一種心得緣眞理而爲境界。乃至曰本有契經中作如是説。甚深眞體非餘境界。唯自所依緣爲境界故（云云）文云報佛説一切法同相者。即是標他受用報佛所説也。是爲一切生死法即是空相義也。以是爲有爲有漏諸法之共相名云同相也。所謂同相者若無常空無我義是爲同相也。此四義總同貫通一切生死有爲有漏諸法中故名曰同相者。又名爲共相也。即以無常等法名爲共相義者。如成唯識論第八云。圓成實於彼常遠離前性故。與此依他非異非不異。如無常等性非不見此。彼長行文云。圓成實與依他起非異非不異。異應眞如非彼實性。不異此性應是無常。彼此二性非異非一。如彼無常無我等性。無常等性與行等法異應彼法非無常等。不異此應非彼此共相（云云）問者常樂我淨法名爲自相。苦無常無我無樂無淨見非一切法無常無我無樂無淨。如是之人不見佛性。一切法者名爲生死。非一切者名爲三寶。聲聞緣覺見一切法無常無我無樂無淨非一切法。亦見無常無我無樂無淨。以是義故不能見佛性。十住菩薩見一切法無常無我無樂無淨。非一切法分見常樂我淨。以是義故十分之中得見一分。諸佛世尊見一切無常無我無樂無淨。非一切法見常樂我淨。以是義故見於佛性如觀掌中阿摩勒菓。以是義故首楞嚴定名爲畢竟（云云）今私云。此經所説者。一切法名爲同相也。非一切法名爲自相也。此楞嚴所説自相同爲義准之可知之也。又解曰。此同者是顯教所説眞如名曰同相也。此眞理即同遍在一切諸法故也。此義起信論云。此眞如體亦無可遣。一切諸法悉皆眞故。亦無可立。一切諸法皆同如故。即此義意也。文云以執著虛至説之相者。是文是釋成上所標他受用報佛所説義也。是説意者。此佛者明説二種生死法之虛假不實義云也。文云大惠法佛至説法之相者。是明前所明法佛内證三點四德法者不及因分之境界四種言説之詮之義也。文云大惠應化至應佛説法相者。是更明劣應身佛所説法相也。謂此劣應化身佛所説法相者。是明三科四諦十二因緣六度八解脫及八識三性等。乃至又説外道所修四禪八定之厭下欣上勝達次第法云也。三摩拔提者。是禪定之異名也。十住心論三云。三摩鉢帝此云均等。皆是定也（云云）文云復次大惠至境界故者。是更却明上所明法佛所説法尚遠離四種言説九種心識之所詮所慮分齊義也。
　　文云又第十卷至聖智境界者。是爲明法佛所説内證法是甚深義。而遠離言慮義故。方引化佛所説淺膚之法相而相對之。即明法身説法甚深之所以也。
　　論喩曰今依至理即決之者。是論主釋成上所引經意。而勸進於其信解也。
　　論金剛頂五至二乘十地者。是文引金剛薩埵五祕密儀軌説之文證。辨顯密二教差別義也。文云若於顯教至無上菩提者。是明修行於顯教菩薩之到果地事甚久遠也。又對不必定失而欲顯示修行密教菩薩必定速疾間到果地德故先明此顯教義也。金剛王儀軌云。我今愍念一切求等覺者。或不知此祕密瑜伽速成佛法。於三大阿僧祇劫忍諸苦行不至無上菩提我愍。是故於金剛頂百千頌中略説毘盧遮那如來自性成就法身大菩提。同金剛界中乃至云三摩地念誦儀軌（云云）問。何故云。我證七地以前集福德智惠迴向聲聞緣覺道果。而不言或證八地等耶。答。七地者是三乘共十地中第七聲聞地也。是退大乘菩提者。若或退於十信行而墮二乘菩提時。先墮聲聞乘中。後或有移緣覺乘果人也。是人即先證聲聞乘預流果等以後出無佛世證獨覺果也。是部行類也。退大乘人者多分從前三果得獨覺菩提也。退大人即無直成麟角獨覺義也。彼麟喩獨覺人必先果生位時於外道法中而必無所有處天已下九品修惑。後若歸佛法中依獨覺乘人修習甚深無我觀。故自然而伏非想地九品惑以後若人見道時一座斷盡三界九地修一度證獨覺果也。是麟喩也。而退大人成緣覺非如是也。但成部行類也。不成麟喩也。或亦小分雖有菩薩直墮緣覺地者。是但成部行耳。但此類最難有也。問。於其中間十進九退者何。答。是辨暫退大而趣小亦捨小遂證大者之進退相也。或證七地等者。辨久永退大沈墮小者相也。是退大者難取小果。亦久久而遂入大成佛果也。問。其三乘共十地者其義何。答。三乘共十地者。一淨觀地。舊云乾惠地。是雖有念惠無定水故。是三乘外凡位也。二種性地四善根是三乘内外位故。智論四十五云。是地從煖法乃至世間第一法（云云）三第八地舊云八人地。預流向得八忍等之人也。智論云。八人名見諦十五心中行（云云）四具見地。聲聞人第二果也。四教義第八意云。三乘同見無生四諦理。此地中斷見惑八十八使。五薄伽地。三乘同斷欲界惑六品。六離欲地。三乘斷欲界五下分結盡。七已辨地。約聲聞阿羅漢果也。三乘斷五上分結。八獨覺地。此地中緣覺果并菩薩侵除習氣也。九菩薩地。是極喜地等十地。此十地菩薩從空入假道觀雙流深觀二諦進斷習氣色等無明成。而外法道種智遊戲神通淨佛國土成就衆生。十佛地。此佛地一念相應惠觀眞諦習氣究竟盡也。論若依毘盧至三摩地引入者。是下明密教修行之殊勝義也。明於此法有二種本尊法也。一者以大日爲本尊法。二者以金剛薩埵爲本尊法。約此義意者。即有極果位爲本尊。及極因位爲本尊之二義也。問。以大日尊及三十六尊皆爲自受用身者。是常途説也。而何故今意以普賢金剛薩埵名他受用身耶。答。是如瑜祇經所説者。大日尊及内證之自眷屬金剛手等諸菩薩皆爲是自性法身唯佛與佛境界之也。而今於此五祕密經者。以大日尊是方遂用普賢之本法而爲外道。其頓機人故更能爲其行者令受用是金剛薩埵菩薩等自所證法故。而以是爲本尊本法而令修眞言行法。而能令頓證無上菩提故。以大日所現普賢等且名爲他受用身也。文云即於現生乃至具足羯磨者。是明頓入行者。是依傳法灌頂大阿闍梨之教授因緣入三密三摩地法則。即成就自業眞言門中初歡喜地菩提正位之支分因緣義也。曼荼羅者輪圓具足義。又是檀場義也。而約此所文者用壇場義最勝義也。問。文所言即於現生遇逢曼荼羅阿闍梨得入曼荼羅爲具足羯磨以普賢三摩地引入者。是明行事義耶。答。此文所明意趣者。准例傍他眞言經法儀軌文而可得了知此文深意也。問。其他傍眞言儀軌等文何耶。答。不空三藏所譯如意輪菩薩儀軌云。求速出離生死大海。應須先入諸佛如來海會灌頂道場。受灌頂已。發歡喜心。從師親受念誦法則。後於淨室。山林流水最爲上勝。建立道場耍(西-一+女)置本尊。修眞言者面向東方。瞿摩夷隨拭其地。以白檀香摩。香泥以用塗壇。或方或圓隨意大小。而於壇上散諸名花。燒香供養。取二淨器盛滿香水。安置壇中以用供養行者。澡浴或不澡浴悉無障礙。但當運心思惟觀察。一切衆生本性清淨。爲諸客塵之所覆蔽。不見清淨眞如法性。性爲令清淨。應當至心誦此密語。眞言曰。唵婆嚩（二合）婆（去入）嚩戍（詩律反）度（引）唅。由此眞言加持故。身口意業悉得清淨。然後五輪著地。歸命禮十方一切諸佛諸大菩薩方廣大乘。右膝著地懺悔隨喜勤請發願（云云）今謂一切修眞言法則人皆應修如是也。檢諸眞言儀軌等文。皆悉用此軌則説也。今此金剛薩埵修行法則准之可知之也。羯磨者此言事業也。是即修眞言法時所用事業作法是也。問。文云以普賢三摩地引入者。是表示何事耶。答。如理趣釋下卷云。所謂菩薩摩訶薩大慾最勝成就故。得大樂最勝成就者。此是欲金剛明妃菩薩三摩地也。菩薩摩訶薩大樂最勝成就故。即得一切如來大菩提最勝成就者。此是金剛髻利吉羅明妃菩薩三摩地。菩薩摩訶薩得一切如來大菩提最勝成就故。即得一切如來大菩提最勝成就故。即得一切如來摧大力魔最勝成就者。此是大樂金剛不空三昧耶金剛薩埵菩薩三摩地也。菩薩摩訶薩得一切如來摧大力魔最勝成就故。即得遍三界自在主成就者。此是愛金剛明妃菩薩三摩地也。菩薩摩訶薩得遍三界自在主成就故。即得淨除無餘界一切有情住著流轉。以大精進常處生死救攝一切利益安樂最勝究竟皆悉成就者。此是金剛慢明妃菩薩三摩地也。此五種三摩地祕密中最勝祕密。今説修行曼荼羅座像同一蓮花座同一圓光。中央畫金剛薩埵菩薩。右邊畫二種明妃本形。左邊亦畫二種（文）而以已上五祕密普賢金剛薩埵三摩地本注。即引道頓入眞言之行者令入眞言門。即此義意也又云。金剛薩埵入其中由加持威德力故。乃至無量陀羅尼門者。是明依本尊之佛菩薩之加持護念威力故。行者所得勝利益也。是得三昧總持二德也。文云金剛薩埵入其身者。如金剛頂經義訣云。由前加持了見佛性無與等故。念持希有便入極喜三昧耶。即以明印而用加持故。名極喜三昧耶。祕密義者薩怛梵（二合）者。我入入我。亦護者喜曜。蘇羅多者妙極。三昧耶者等引。入我我入彼等喜躍也。佛加持故智印（文）謂依此普賢金剛薩埵之極微妙功德身。及行者身内功德力故。普賢即加持護念此眞言行者。而令滅昇障成就功德善根云也。文云須臾頃者。是於小時中能得廣大深妙利益云也。俱舍頌云。百二十刹那爲怛刹那量。臈婆此六十。此三十須臾。此三十晝夜（云云）意云。一刹那者是即時極短也。譬壯士返臂許時須也。以此一刹那而百二十聚爲一怛刹那怛刹那六十爲一臈婆。臈婆者此當出入息也。此臈婆三十名一牟呼㗚多。牟呼㗚多三十聚爲一晝夜也。然此一須臾頃者。是以一日一夜別三十分中。即其一分時是也。文云以不思議法能變易弟子俱生我執種子應時集得身中一大阿僧祇劫所集福德智惠則爲生在佛家者。是明眞言門菩薩依修行五祕密法力故。頓證得微妙法而。即斷惑得福智。而進勝證入菩薩約歡喜地位義也。不思議法者是指金剛薩埵五祕密三摩地法也。此法體相微妙而業用殊勝故爲不思議法也。俱生我執者。成唯識論一云。然諸我執略有二種。一者俱生。二者分別。俱生我執無始時成虛妄熏習内因力故恒與身俱。不待邪教及邪任運而轉。故名俱生。此有二種。常相續在第七識。緣第八識起自心相。執爲實我。二有間斷在第七識。緣識所變蘊處界相。或總或別起自心相執爲實我。乃至云分別我執。亦由現在外緣力故非與身俱。要待邪教及邪分別然後方起故多分別。唯在第六意識中（等文）私曰。如我執俱生分別准之可知。法執之俱生分別事亦然也。問。一大阿僧祇劫者。是眞言門所立歟。爲當假借他家所立而假立此義歟。答。是眞言自家所立義也。故大日經疏二云。若以淨菩提心爲出世間心。則是超越三劫瑜祇行。乃至云。若依常途解釋度三阿僧祇劫得成正覺。若祕密釋超一劫瑜祇行。即是度百六十心等一重麁妄執名一阿僧祇劫。超二劫瑜祇行。又度百六十心等一重細妄執名一阿僧祇劫。眞言門行者。復超一劫更度百六十心等一重極細妄執得至佛惠初心故。云三阿僧祇劫成佛也。若一生度此三妄執則一生成佛。説時分耶（云云）文云纔見曼荼羅則種金剛界種子者。是還明前初趣入曼荼羅壇場時之初行之法緣利益事也。文云具受灌頂受職金剛名號者。是明正成就三密修行之者成業相也。文云從此已後得廣大甚深不思議法超越二乘十地者。是明三密修行業成菩提而證得眞言門初地已上位。而所得之勝利益相也。如菩提心論云。復修瑜伽勝上法人。能位凡入佛位者。亦超十地菩薩境界。又云。夫會阿字者。皆是決定觀之。當觀圓淨識。若纔見者則名見勝義諦。若常見者則入菩薩初地。若轉漸增長廓周法界。量等虛空。卷舒自在。當具一切智（文）又祕藏記云。眞言行菩薩超過十地者。從阿闍梨入曼荼羅灌頂授法之人。其所修之行是佛境界之行也。非十地菩薩分齊。是故曰超過十地菩薩所修之行佛境界行者。所得之果亦可佛果。不然現身獲得初地經文明説（云云）。
　　論喩曰顯教至智境界也者。論云自釋成所引經深意也。問。顯教所談言斷心滅境。所謂法身毘盧遮那内證智境界也。若是凡一切顯教所談之言斷心滅義者。皆是指大日尊所證三密法境界。而爲成眞言斷心滅義歟。爲當如何。答。此説不定。而依今此論主所談意趣者。是約如上所引智論所説四種人而成是説也。謂知名字相人（一）久習行人（二）不著人（三）知他意人也（四）約此四箇人之前而所談其言斷心滅之辭者。皆是約爲顯示以法佛所證三密境界極甚深義。而成諸法眞理者。言斷心滅義言也。若約不知名字相人（一）不知意人（二）初習行人（三）有著人（四）此四箇人中之前者彼人都尚未了知三法故。對如是人等者。非謂唯約三密境界而成言斷心滅義也。問。於天竺晨旦論師人等。誰人可有雖可知三密甚深境界而准總相言言斷心滅而別不宣傳於此三密法人耶。答。約天竺境。如馬鳴龍樹天親菩薩等是也。約晨旦國者。花嚴宗法藏師。及天台智者禪師。一乘宗爲寶法師等是也。此中人師等僅雖覺悟眞言密意。而隱覆此法而不顯説也。問。其文證具相如何。答。先約馬鳴菩薩而言之者。如釋大衍論第二云。馬鳴菩薩所造不動本源論甚深玄理論二種論中唯釋一法。所謂不二摩訶衍法（云云）於天親龍樹説者。如法二教論上文云。謂是故天親十地馳因分可説之談。龍猛釋論挿圓海不談之説者。此義意也。又約法藏師説者。五教章上卷云。是性海果分當是不可説義（云云）約天台智者説者。大師所造勸進有緣令書寫祕密藏法文願文云。華嚴地論述果分不可説。法花止觀祕教不能傳（云云）約一乘寶法師説者。彼寶師涅槃經疏云。經曰今欲問諸陰已下是謙問也。迦葉欲問如來常住五陰自標無智所以謙退。下憍陳如品明捨無常色獲得常色等。答此問也。精進菩薩衆亦復不能知者。明佛果常住五陰非凡下所知。唯佛與佛能了故。下經云。十住菩薩雖見一乘不知如來是常住法。十住尚不能知。凡下理宜絕分只可經仰信不得妄爲比量比之（云云）今吾大師依如是諸説故。宣顯教所談言斷心滅之境者。即法身如來内證三密法云也。
　　論若依瓔珞經名化身者。是亦引契經文説而明三身義之異説也。此經所明毘盧遮那爲理法身義者。如普賢觀經云。釋迦牟尼佛名毘盧遮那遍一切處。其佛住處名常寂光。常波羅蜜所攝成處。我波羅蜜所安立處。淨波羅蜜滅有相處。樂波羅蜜不住身心相處。不見有之。諸法相處如寂解脫。乃至般若波羅蜜。是色常住法故（云云）是即於顯教所説之眞如理性。以義而説理法身之大日尊意也。盧遮那則爲智法身義者。自受用菩薩他受用身二種報合即爲智法身也。釋迦名化身如常途義也。此經説雖明理惠二身。而是取此二身各別義也。以自受用身即爲智法身義有之也。以此不爲今證説也。又解曰。所以引此經文者。爲簡別於上下所引眞言經等所明理智即一自性自受用佛身故。今擧明理智差別身經文也。
　　論又金剛頂至不覺知之者。是又引瑜祇經説而證成於密教之理智即佛之最甚深殊勝義也。於此經文消釋至下可知之也。問。以此瑜祇經説文。何故再重引用此文説耶。答。是上處以略文引之也。下處以廣文引之。爲其差別耳。
　　論又分別聖至三密門（云云）者。是又引分別聖位而證成密教殊勝義也。問。此分別聖位者不空三藏自所造書（云云）然者何故以是名契經而此爲文證耶。答。如請來目錄并不空三藏表製集故者。以天竺梵本而不空翻譯之故以用本經也。但如安然家錄者爲不空自所造也。假令雖不空自所造。彼不空三藏心親略撰集金剛頂經之十萬頌廣本中最要義。依本教故名之爲經無過失也。何況以梵本之本尊翻譯之故。何不立經目耶。儀軌與經法者異字同一義故也。文云自受用佛從心流出無量菩薩皆同一住謂金剛頂經等者。是説文約而其義甚深遠也。至下廣説處可釋之也。此經文重再引用意上可知之也。論如是等文至法身之境者。是論主自釋上所引經文説也。問。此自性自受用理智法身者何義耶。答。如六波羅蜜經疏第一云。經云。云何乃今發如是願爲佛應身。刹那遷變化身佛疾入涅槃功德法身湛然常住心是歸依清淨法身。解曰。言應身者是勝應身。唯識論名他受用身。從佛平等性智顯現。應大菩提名曰應身。此是有爲無漏之身故。有刹那念念生滅故。言遷變化身佛者是劣身八相成道。於地前菩薩二乘凡夫故現此身。緣盡息化故曰疾入。功德法身湛然常住者本有功德修成功德總名功德法身。成功德法身修成功德自受用身性同本俱不生。是凝然常故曰湛然。眞如法身並具四德常樂我淨故曰常住。常是法身。住是報身。名爲常住。佛報身者四智菩提以之爲體。此菩提智金光明經名如如智。佛法身者名法如如。故與報並是凝然。又不生名常不滅名住亦名常住。以是歸依清淨身者。總結願求由。是堪然常住身故勸總求（云云）又同疏第二云。非我土無有去來生滅之相。解曰。不昫世界是彼普賢如來淨土。是密嚴圓寂報淨土。離生滅相佛身土。正報依報皆是眞常。同無生滅故曰我。曰無有去來生滅相也。若無去來即是聖智所知之處者。聖智如理理眞常。亦眞常理同其智。智有妙用。理是眞如智是實智。無二無別如乳較乳更異相。故曰聖智所行處也。所行是理智證於理名所行處。若有去來即是世間生滅相者。三界凡夫有生滅境有生滅。二乘之人自共相觀。是生滅觀取生滅相總名世間。凡夫衆生不離分段名爲世間。二乘之人未免變易亦名世間（文）已上經疏文義甚微妙也。彼法身如來自受法樂義者。即此事也。此自性自受用義者。正同此疏釋文意也。可悉之也。謂本有功德名自性身功德名自受用身也。論是法身等至説宴會者。是引密教經與顯教經證文已而論主自合會。於其所引諸密教經與顯教經同意。而簡別顯密差別義也。論此則顯教所絕離之處也者。是重釋成應化佛不説法身内證三密法義也。論若有智人至頓褰日光者。是勸進於信解之辭也。約此説有六介比譬可悉之。百年生盲及萬劫暗夜者。涅槃經所説喩也。如上辨也。關者上字是塞也。下字是鎖也。基法花疏八云。鑰音以灼反。玉篇門鍵也。説文關下牡也。言關東謂之鍵。關西而謂圖鑰（文）
　　論金剛頂分至集成就矣者。是又重引分別聖位經而證成顯密差別義也。文云眞言陀羅尼宗者乃至註云此標宗大意者。是先引經文而論主總略釋成其大概也。此經文者直唯明眞言教自宗源也。文云眞言陀羅乃至修證法門者。是略總明此三密法之教及行之甚深殊勝義也。文云亦是入一切乃至三摩地門者。是總明眞言行者之入修證位之得益也。文云具足因緣乃至念念消融者。是明因行位内所得福智及滅罪利益義也。文云證佛四種乃至不共佛法門者。是明果位功德利益也。以三十七尊而爲四種法身義也。故此分別聖位經下文云。入楞伽梵本頌云。自性及受用變化并等流佛德三十六。皆同自性身并以法界身總成三十七（云云）又如三十七尊爲四種法身也。文煩故不引經之也。
　　文然如來變化身乃至不同者。是初第一明變化身説法利物義也。文有二。初明佛身成道義。後明説教利物義。是其初也。文云爲地前菩薩乃至種種方便者。是後明説教利物益義也。付此文中亦爲二。初明説教也。
    文云爲地前菩薩等者。是初明説教相也。謂以説三乘教即爲依隨他意趣也。以説一乘教爲依隨自意趣也。文云如説修行乃至涅槃因者。是後明利他益物相也。付此文中有二。初佛在世時利物也。文云如説修行乃至方得成佛者是也。次明滅後利益也。文云王宮生乃至涅槃因者是也。文意者是明在世與滅後得益各各不同萬差義也。注文云此略表釋迦如來之教及得益也者。是論主於已上所引文説而釋其大意也。文云不同皆盧遮那乃至無上菩提者。是第二明他受用報身佛之説教利物義與法身佛説法之不同義也。問。如顯教常途説者自受用佛者於第禪摩醯首羅成正覺也。然則以此經所言報身毘盧遮那於色界等文者。即可言自受用成道義也。而何論主判説他受用身説法義耶。答。唯識章眞興僧都私記第六云。瑜伽第四説。超過淨居大自在住處第十地菩薩極重修故。得生其中故。既成佛已充法界（云云）意云。自受用身佛於彼成正覺故可言自受用土。然而成覺己身充法界非可指一處云。其土但第十地能化他受用身常住其中故名他用淨土也（云云）。今謂依此意故論主宣此表他受用身説法得益也。文云自受用佛乃至皆同一性謂金剛性者。自下明自受用身佛之出現相及説教利物義也。謂金剛性者是示如金剛不壞常住義也。如密嚴經云。超越於三界無量諸佛國如來微妙刹淨佛子充滿。定惠互相資意成堅固身。遊於密嚴國思惟佛威德。密嚴中之人一切同佛相超過刹那壞常遊三摩地。密嚴妙土是阿若悉檀。非諸因明者。所量之境界但是無功用妙智之所生（文）文云自受用佛從心流出無量菩薩者。如下所引瑜祇經。經各於五智光明峯杵出現五億俱胝微細金剛遍滿虛空法界等（云云）今謂指五智佛菩薩互説法。而自受法樂之相也。文云彼菩薩乃至持本幖幟者。是明受教菩薩之作業之相也。此論菩薩各還本方本位者。即指三十七尊及賢却諸菩薩等。各住位之方處名爲本方本位義也。成五輪持本幖幟者。是明五部諸尊所持三摩耶形及手印等是也。如寶鑰云。五部諸尊擎智印森羅（云云）謂佛部尊持塔。金剛部尊持羯摩金剛螺唄等是也。此尊諸尊各各依住八方八位也。文文若見若聞乃至生死業障者。是明若見聞覺知者。若修行者若離苦得脫利益義也。文云於五解脫輪乃至無上菩提者。是明其法身菩薩。即於行者今得究竟果位之利益義也。五解脫輪者是五部法者。遠離苦縛生死而爲輪圓具足功德義也。名爲五解脫輪也。文云從一佛至一佛等者。是時此法身菩薩等所化眞言行者於彼五部諸尊怙所遍歷之可奉事。然後方證佛果也。此意如理趣釋云。即於大下品生作金剛薩埵菩薩等乃至金剛拳菩薩最後方便成毘盧遮那身也（云云）文云成就決定乃至不可爼壞者。是明所化行者遂所成之佛身之常住不滅義也。文云此即毘盧乃至廣利有情者。是文明此行者既成大日尊以後爲利益衆生故。更出於本有修之行之古迹法。而於十方法界海利益有緣衆生事也。如安然菩提心義五云。今然復三世諸佛以各從一門入心本源故。從本所通門出法界海。一一諸尊皆以一切如來爲體（云云）又同第一卷明五相成身義處謂。問。第五自身成本尊者何尊耶。答。各隨所成五部身（云云）十住心論十云。如執金剛有十佛刹微塵衆。亦是毘盧遮那内證功德。當知諸佛菩薩法門相對亦有十佛刹微塵衆。以加持故各得從於法界一門現爲一善知識身。此四菩薩即是佛四德（云云）文云若見若聞乃至集成就矣者。是明彼新成佛之亦展轉成利他妙用甚奇特義也。注文云此説自性至及得益者。是論主判釋上所引經文本意。
　　論喩曰此經至相義合者。是以此聖位經説三身説法分齊不同義。即令合會彼入楞伽三身説法不同文也。論顯學智人至審察審察者是勸進之詞也。
　　辨顯密二教論懸鏡鈔卷第五

　　辨顯密二教論懸鏡抄卷第六

　　論金剛頂一切瑜祇經云下。重又引瑜祇經之廣説文而明密教殊勝甚深義。文一時薄伽梵（此以總句歎諸尊德）者。是擧經文而略註釋總意也。意云。一時者聽説嘉會和合一時也。是無去來今之三際差別相。凝然常住一時也。薄伽梵者是示能説主具德義也。義翻名云世尊也。翻云功德聚也。遍照如來者是大日義也。法身佛智惠悉照了一切世俗勝義二諦法盡也。晝夜無別光明照無礙光明等義也。如是等衆德具足故名云以此總句歎諸尊德也。故十住心論十云。薄伽梵者總擧塵數諸尊德號（云云）註云謂五智者大圓鏡智者。如心地觀經云。一大圓鏡智轉異熟識得此智慧。如大圓鏡現諸色像。如是如來鏡智之中能現衆生諸善惡業。以是因緣此智惠名爲大圓鏡智。依大悲故恒緣衆生。依大智故常如法性。雙觀眞俗無有間斷常能執持。無漏根身一切功德爲所依止（云云）註二平等性智者。心地觀經云。二平等性智轉我見識得此智惠。以是能證自他平等二無我性。如是爲平等性智（云云）註三妙觀察智者。心地觀經云。三妙觀察智轉分別識得此智惠。能觀諸法自相共相。於衆會前説諸妙法。能令衆生得不退轉。以是名爲妙觀察智（云云）註四成所作智者。心地觀經云。四成所作智轉五種識得此智慧。能現一切種種化身令諸衆生成就善業。以是名爲成所作智（云云）註五法界體性智者。菩提心義一云法軌界種體質性實名爲法界體性。即理名智理智同體如水潤澄一體不二。不同餘教境智名體（云云）又云。釋四智雖無一期生滅猶有念念生滅。譬如燈炎續生。今五智相常住不滅（云云）此釋文即彼安然對述法相宗釋四智義遂成自義也。又云。無差別中若差別説清淨法界自有五義。一體四用。此理自證亦有五名。一體澄淨名法界智。四用彼淨名曰四智也。理即智智即自理（云云）四智五智釋名存略如是也。註橫則自利竪則利他深義更問者。意云。大日尊等五佛四攝八供養十六尊等。於本有自性宮殿内。各各互爲自受法樂説内證三密法也。以是爲自利橫義也。雖爲自受法樂説法。而兼用其三密説法爲本質軌則。而亦展轉流布十方法界則利益有緣一切有情故名爲竪利他事也。
　　本經文云。於本有金剛界等（云云）註文此明性德法界體性智者。是智者從本來不生不滅自性常住法爾所成眞實法性也。以理智即一境故。即爲法界體性智也。法界體性智即名爲本有法義者。是一切衆生身内具足常住法也。如菩提心論云。當知法爾應住普賢大菩提心一切衆生本有薩埵。又云。一切有情於心質中有一分淨性。衆行皆備。其體猶微妙皎然明白。乃至輪迴六趣亦不變易（云云）本經文自在大三昧耶（云云）註文此則妙觀察智者。是妙觀察智者是方觀察自在智也。於智有説法斷疑之德也。即觀自在王佛所得智故云然也。本經云。自覺本初（云云）註文平等性智者。此智即悟從本初以來一切法平等無二理也。如心地觀經云。二平等性智。轉我見識得此智慧。以是能證自他平等二無我性（云云）本經云。大菩提普賢滿月。註大圓鏡智也。大圓鏡智者。是金剛部普賢如來所得智慧也。滿月與圓鏡是同義也。至于此中無成所作智者。以下文種種業用句即爲成事業智也。本經云。不壞金剛光明心殿中（云云）註文謂不壞金剛者總歎諸尊常住身者。略釋總意謂以金剛喩明不阻壞義也。金剛自體堅強而無破壞義也。以此義即顯示果分諸尊自性常住凝然不變義也。註光明心殿乃至之境界也者。謂是則釋光明字及心殿中五字之義趣也。此釋意顯然也。注文亦是成所作智三密業用從此生者。謂是釋大意者以成事智義而足上所明四智即爲欲成滿五智義故作此釋也。謂法身大日如來依住本有宮城而自受法樂故説法兼利他給義者。方是當作業義故名成所作智也。注文已上五句乃至妙德也者。謂以上所明五智義而尋其所應義趣即配當于佛處。方可配屬五佛位云也。此上所辨諸句是即爲五佛祕號異名云也。本經文云。與自性所成至身語心金剛（云云）註文此明三十七尊根本自性法身内眷屬智者。是略釋上所引總意也。意云。如上所言三十七尊者。皆是備法身地自性常住凝然不變法性身人也。三乘俱常住法身佛菩薩也。是皆以大日尊内證智分位差別法而爲眷屬菩薩等也。本經文各於五智至自在威力（云云）註文此明三十七尊至如是諸德者。是略釋所引經文總意也。意云。以是五智大菩提心五方諸佛爲其根本父母。而從其父母本佛所各各流出一億俱胝甚深微妙金剛不壞持金剛菩薩云也。五方所出合論之者。云五億等也。以億爲一數而積之。遂又至俱胝數故名云五億俱胝也。註文所云若約次第有出現之文。若據本有俱時圓滿如是諸德者。如蓮花三昧經云。歸命本覺心法身。常住妙法心蓮臺。本來莊嚴三心德。三十七尊住心城。普門塵數諸三昧。遠離因果法然具（云云）此經是明本有法然性得佛性也而於此瑜祇經及分別聖位經所引。各出五智光明峯杵等者。明自受用佛從心流出無量菩薩等者。是方依修得所出現功德義也。
　　本經文常於三世至無時暫息（云云）註文謂三世者至妙法樂也者。是略釋經文總意也。此本經文意者。如大日經第一云。毘盧遮那如來加持故奮迅或語或意生示現身語意三業平等無盡莊嚴藏（此表今修得功德也）非從毘盧遮那佛身或語或意生（此表本有性得法然具足義也）。一切處起滅邊際不可得（表修得功德無窮盡藏）而毘盧遮那一切身語意業一切處一切時於有情界宣説眞言道句法（云云）本經文以金剛自性（云云）註文阿閦佛印乃至方便受用身印者。謂以此五句如次配五智之五佛位也。是則配因行證入方便究竟之五位義也。本經文救度有情。註文大慈悲德乃至註文利智德乃至四德也者。是明於五佛即具足四種殊勝德用義也。註文一一佛印乃至金剛一乘者。是重明法身佛自受法樂故。而説法義也。本經文以此甚深至攝諸菩薩（云云）註文此明自性乃至自兼他也者。是明法身諸佛之自他眷屬互相攝展轉無窮盡如帝網無礙無窮盡義也。本經文唯此佛刹至密嚴花嚴者。是如超悟法師釋云。不眴世界是彼普賢如來淨土。是密嚴國實報淨土。離生滅相佛身佛土正報依報皆是眞常。同無生滅故曰我國無有去來生滅相也等（云云）註文謂密者金剛乃至自然理智者。是約祕密釋意即釋密嚴花嚴目也。曼荼羅之目者有輪圓具足義故即通密嚴花嚴義也。此諸佛所備理智者。理即智智即理。理智無二無別性也。此自然理者是法爾常住理智也。非因緣所成法也。本經文以諸大悲至之所成就（云云）此大悲行願者是六度行五大願等是也。五大願者。一誓願斷除一切惡。二誓願度脫一切生。三誓願修習一切善。四誓願奉事一切佛。五誓願證得大菩提（云云）又普賢菩薩十大願。是從禮敬諸佛乃至普皆是迴向也。此等行願即自利利他方便善巧門也。註文謂上所稱乃至方便也者。是釋上經文意也。
　　本經文以五智至平等智身（云云）註文言五智者乃至各具智印者。是先釋五智句之差別義。五大所成智者。此五大即是非謂因緣所成世間五大色也。是法爾五大色也。即身成佛義云。謂大日尊説如來發生偈云。能生隨類形。諸法與法相。諸佛與聲聞。救世因緣覺。乃至云此偈顯現何義。謂表六大能生四種法身曼荼羅及三種世間。謂諸法者心法。法相者色法（云云）又云。大日尊言。攝持四界安住心王。等同虛空成就廣大見非見果。乃至云。謂表六大能生一切。何以故得知。謂心王者識大。攝持四界者四大。等虛空者空大。此六大能生見非見者。欲色界無色界。下如文。即是所生法。如是經文皆以六大爲能生。以四法身三世間爲所生。此所生法上達法身。下及六道。雖麁細有隔大小有差別。然猶不出六大。故佛説六大爲法界體性。諸顯教中以四大等爲非情。密教則説此爲如來三摩耶身。四大等不離心大。心色雖異其性即同。色即心心即色。無障無礙。智即境境即智。智即理理即智。無礙自在。雖有能所二生都絕能所。法爾道理有何造作。能所等名皆是密號。執常途淺略義不可作種種戲論。如是六大法界體性所成之身。無障無礙互相涉入相應。常住不變同住實際（云云）如即身成佛義者。雖明六大義。今瑜祇經意者明涉五大皆悉有心識用故。自然是於五大即含有識大義也。註三世者乃至刹那不休者。釋文易知故不消釋之也。註文如此文句一一句皆是如來密號也者。是如上經諸文句者。是爲眞言門諸佛菩薩祕號名字云也。經文二乘凡夫乃至之密號者。是簡別淺智之不能知解此深祕號意也。註文智人以顯句義莫傷祕意者。是勸戒於此法猥披覽徒之詞也。註文若見薩埵釋經此義可知莫怪莫怪者。是引證説而重勸戒之也。薩埵釋經者理趣是釋名也。其中出十七尊等佛菩薩之祕號之梵字眞言之種子等也。
　　論大毘盧遮那經云等者。從此下引大日經説而明密教甚深殊勝義也。經一時薄伽梵者。是明眞言之説時及説主也。一時者聽説和合一時也。聽此教敢無有始終間斷時節也。故大日經一云。諸大菩薩前後圍繞而演説法。所謂越三時如來之日加持故者。即此義也。薄伽梵者此云世尊也。是非正翻當義翻也。大疏以四義釋薄伽梵也。一者佛地論師義。以六義明薄伽梵義也。其頌云。自然熾然與端嚴。名稱吉祥及尊貴。如是六種義差別。應知。總爲薄伽（云云）二者能破義。謂此破滅盡一切無明煩惱等故也。三者約喩明薄伽梵義也。謂如次女人名薄伽梵也。此有二義。一者於男婬欲令休息其義也。二者令出生子孫義也。若約合法明之者佛世尊者。有諸人天令止除煩惱障等義也。又有令諸人天出無礙智慧等義也。以其二種喩合此二種法也。四者有德義。謂佛有無量功德海故也。經住如來加持者。是總表能加持所加持二種義也。謂能加持身者。是中胎藏大日如來也。所加持身者八葉中佛四菩薩。乃至三重曼荼羅諸佛大菩薩。及人天鬼神等是也。此中能加持大日尊者即自性法身也。所加持四佛四菩薩者自受用身也。自餘三重曼荼羅聖衆者。通他受用身變化身等流身也。依十住心論第十解者。以此如來加持廣大金剛法界宮文。即相配五位也。意云。如來加持者大日也。此中加持者加增攝持義也。廣大者寶幢佛也。金剛者開敷花佛也。法界者無量壽佛也。宮者天鼓雷音佛也。具義如大疏私記委釋也。經一切持金剛至等句法門者。是明同聞衆也。
　　註文云此明自性身説法者。是略釋經文總意也。經一切持金剛者乃至諸大菩薩前後圍繞者。十住心論曰。釋云。所謂虛空無垢及祕密主等微塵衆金剛。皆是毘盧遮那如來内證智印也。所謂十佛微塵數者。如來差別智印。其數無量非算數譬喩之所能知。且以如來十種智力各對一佛刹微塵以表衆會之數。然此毘盧遮那内證之德以加持故。從一一智印各現執金剛身形色性類皆有表象。各隨本緣性欲引攝衆生。若諸行人愍懃修習能令三業同於本尊。從此一門得入法界。即是普入法界門。乃至云。次列菩薩衆以四聖者而爲上首。前明諸執金剛一向是如來智印。令此菩薩義兼定惠又兼慈悲故。別受名也。亦是毘盧遮那明内證功德。如執金剛有十佛刹微塵衆。當知諸菩薩法界亦有十佛刹微塵數。以加持故各得從於法界一門現爲善知識身。此四菩薩是即佛身四德。有所偏闕則不能成無上菩提。是故列爲上首。以統塵沙衆德（云云）經云所謂越三時如來之日加持故身語意平等句法門者。疏云。以淨眼觀之三際之相了不可得。無始無終亦無去無來。即此實相之日圓明常住湛然。如虛空無有時分修短之異（云云）乃至如是時中佛説何法。即是身語意三平等句門。言如來種種三業皆至第一實際妙極之境。身等於語語等於心。猶如大海遍一切處同一鹹味。故云平等也。句者梵云鉢曇。正翻爲足。聲論是進行義住處義。如人進步擧足不足其迹所住處謂之鉢曇。言辭句逗義亦如是。同一名耳。今然此宗謂修如是道迹次第進修得住三平等處故名爲句。即以平等身口意祕密加持爲所入門。謂以身平等之密印語平等之眞言心平等之妙觀有方便故。逮見加持受用身。如是加持受用身即是毘盧遮那遍一切身。遍一切身者即是行者平等智身。是故住此乘者以不行而行。以不到而到名爲平等句。一切衆生皆入其中而實無能入者無所入處。故名平等平等法門。則此經之大意（云云）經時彼菩薩至無盡莊嚴藏者。註云此明受用身説法者。是略釋所引經總意也。此受用身者通自他二受用身也。謂如上所引聖位經所説。從心流出菩薩之説法判爲自受用身説法義也。此亦爾也。此眷屬諸菩薩持金剛者。若有自受法樂義故名爲自受用身。若有兼帶攝化利生用故名爲他受用義也。疏云。復次普賢祕密主等上首諸仁者。即是毘盧遮那差別智身。於如是境界久已通達。然此諸解脫門所現諸善知識。各引無量當機衆同入法界曼荼羅。爲饒益此初入法門。實行諸菩薩故。如來加持奮迅示現大神通力也。如師子王將欲震孔必先奮迅其身呈現材力然後發聲。如來亦爾。將必定師子吼宣説一切智門故。先奮迅示現無盡莊嚴藏。所謂莊嚴者謂從一平等身普現一切威儀。以是威儀無非密印。從一平等語普現一切音聲。如是音無非眞言從一平等心普現一切本尊。如是本尊無非三昧。然一一三業差別之相皆無邊際不可度量。故名無盡莊嚴也。又如國王有大庫藏。若須示人則自在開發而陳布之也。故曰莊嚴藏也（云云）經非從毘盧遮那至眞言道句法者。註云此明變化身説法者。是略釋此文總意也。疏云。此轉釋佛莊嚴藏。所以無盡無邊際者。以不異如來遍一切處常住不滅之身也。雖常無起滅而能以一切三業普於十方三世一切時處説最實道教化群生。軌匠其心令至佛道（云云）問大日經所言時彼菩薩普賢爲上首。諸執金剛祕密主爲上首。毘盧遮那如來加持故奮迅示現三業無盡莊嚴。非從毘盧遮那佛身語意生。一切處起滅邊際不可得（云云）而何疏第三卷具緣品釋云。經云世尊一切支分皆悉出現如來之身者。前現莊嚴藏時普門一一身各遍十方隨緣應物。今欲説曼荼羅圖位故。還約佛身上中下體以部類分之。自臍以下現生身釋迦示同人法。自臍以上至咽出現無量十住諸菩薩。從心以下是持大悲萬行十佛刹塵諸大眷屬。從心以上是持金剛密惠十佛刹微塵諸内眷屬。從咽以上至如來頂相出現四智三昧果德佛身（云云）然則此前後兩文相違失何可和會耶。答。於此兩文相違者。最爲一經大事也。今將和會之。謂約法佛内證功德則有性德修德差別也。又名本覺始覺也。又名本有修成也。而如上經云。非毘盧遮那佛三業生等者。是約本有性德義成此説也。如下文言大日尊支分皆出現佛菩薩等者。是約始覺修得成此説也。故此二教論上文云。瑜祇經云。各於五智光明峯杵出現五億俱胝微細金剛者。註云。此明三十七尊根本智各具恒沙性德。若約次第有出現之文。若據本有具時圓滿如是諸德（云云）此中出現者是約修得者令現前義也。據本有者是性得本覺功德義也。又分別聖位經所云自受用佛從心出生無量菩薩皆同一性等者。是亦約修得出現義言之也。然則約本有法爾所成義故云諸大菩薩金剛衆者。非從大日尊三業生也。又若約性得常道理明之者。待能生緣之所生物者。豈有法爾性得義耶。故大日經十卷疏第四云。經云此眞言相非一切諸佛所作。不令他作亦不隨喜。何以故以是諸法法如是故。若諸如來出現。若諸如來不出現。諸法法爾如是住。謂諸眞言眞言法爾故者。以如來身語意畢竟等故。此眞言相聲字皆常。常故不流無有變易。法爾如是非造作所成。若可造成即是生法。法若有生則可破壞。四相遷流無常無我何得名眞實語耶（云云）然大疏上文云。然此宗密意。伐折羅是如來金剛智印。其數無量。能持此者亦復無邊。所以然者心王所住之處必有塵沙心數以爲眷屬。今者心王毘盧遮那成自然覺。爾時一切心數無不即入金剛界中成如來内證功德差別智印（云云）此經所云非從毘盧遮那佛等者。是爲顯示此諸大菩薩持金剛衆本有性得無生無異義故。尋本地即云非大日尊所生等也。經云又現執金剛至清淨句法。註曰此明等流等乃至文勢可知之者。是略釋文總義也。疏云。又廣前相言非但示現佛身。充滿十方一切世界。所現金剛菩薩等身亦復遍一切處也。且如十佛刹微塵數諸執金剛菩薩等。身口心印差別不同如是一一本尊像類眷屬皆毘盧遮那充滿十方一切世界。如因陀羅網互不相妨。今略擧三聖者以諸稽首也。執金剛對金剛智慧門降伏方便。普賢對如如法身門寂災方便。觀音對蓮華三昧門增益方便。擧此三點則無量不思議妙用皆已攝在其中。故特言之所言等者。乃至諸天八部五通神仙如所現曼荼羅之所表。示例可知也。如是等種種因緣無數方便普門應現教化群生。雖淺深不同麁細有異。然究其實事無非祕密加持。各能開示如來清淨知見。若離如是實相印餘皆愛見所坐與天魔外道。作諸營侶豈得名爲清淨句義耶。次又釋言。所謂清淨句者則是頓覺成佛神通乘也。如餘乘菩薩志求無上菩提。種種懃苦不惜身命。經無數阿僧祇劫或有成佛或不成佛者。今此眞言門菩薩若能不虧法則方便修行。乃至於此生中逮見此無盡莊嚴加持境界。非但現前而已。若欲超昇佛地即同大日如來。亦可知也（云云）。
　　論又云爾時毘盧遮那世尊下。又重引大日經第六卷文而明密教之殊勝義也。疏十八曰。大智灌頂地即是如來第十一地。入大智灌頂乃作如來事。故翻此大智地爲陀羅尼身。而作佛事也（云云）十住心論第十云。三三昧耶者。一佛部三昧耶。二蓮花部三昧耶。三金剛部三昧耶。如是三部諸尊其數無量。一一諸尊各具四種曼荼羅（云云）疏十八云。陀羅尼形者謂總束眞言輪而以爲身。即成普門身也。由住此總持身故。於一切衆生前示所喜見身説所應機之法無有差謬同入佛智也。又云。次告金剛手。汝可觀我語輪。謂即觀佛陀羅尼身字輪境界也。佛以神力加持大會非但令祕密主觀我語輪境界廣長。遍至無量世界清淨門如一切衆生。本性表示隨類法界門令發歡喜。亦如今者釋迦牟尼世尊流遍無盡虛空界。於諸刹土勤作佛事。金剛手得觀此一切大會。亦得同觀此不思議神妙之境也。所以者。佛此大日之身常住寂滅離諸因緣。非有心境離佛神力所加持一切菩薩非其境界也。佛既示以告言。汝等且可觀我字輪境界廣長無量也。長謂人所不及也。私謂此即云何也。其廣橫遍於一切衆生界。其長云何竪窮佛果故云廣長也。如是廣長之身普應一切從何得乎。乃從此一字眞言王而現此事也。以一眞言印身示一切身。以一眞言字音而出妙聲。普周法界以一眞言本尊之心普示一切智慧之境也。釋迦牟尼者即是此不空見之身。普入世間而作佛事。故此所示即是牟尼身也。佛作佛事。即此釋迦從毘盧遮那字輪出然無二無別。皆遍一切處。以此一字同於大空本不生故。當知百字之身如是（云云）問。經文所言釋迦三身大日三身各別不同義如何。答。大日三身是法爾本有常住三身也。釋迦三身隨緣有假成三身也。故彼此不同也。問。若爾者釋迦之法身云何。有隨緣有假成義耶。答。如釋論第五云。一者相待相成似有意。謂欲顯示染淨諸法。皆悉相待而成。無有唯自達立法故。二者本無性空非有意。謂欲顯示染淨諸法種種名字。於本無中權假建立。一切皆悉非自名故。三者相待相成顯空意。謂欲顯示染淨諸法由相觀故。從本已來無有自體自性空故等（云云）若依如是等誠文者。釋尊所證無相法身義是即假施設之遮情義也。不謂究竟表德之境界也。何況應身化身自體相是不離無常咎也。故六波羅蜜經云。爲佛應身刹那遷變化身佛者。疾入涅槃（云云）以如是義爲釋迦三身與大日三身相異義。具意如上所明義也。大日三身義。同經云。功德法身湛然常住者。是以法爾常住三身及四種法身總合爲功德法身常住不變義也。
　　論守護國界主經云。下文引守護經即明密教殊勝義也。經佛告祕密主言至陀羅尼門者。是論中者。略雖擧其陀羅尼之尊貴德。而未明其陀羅尼具足名相也。若明此陀羅尼之具足名相。彼守護經第九云。爾時釋迦牟尼佛言。祕密主我於無量無數劫中修集如是波羅蜜多。至最後身六年苦行不得阿耨多羅三藐三菩提成毘盧遮那。坐道場時。無量化佛如油麻遍滿虛空。諸佛同聲而告我言。善男子云何而求成等正覺。我白佛言。我是凡夫未知求處。唯願慈悲爲我解説。是時諸佛告我言。善男子諦聽。當爲汝説。汝今宜應當於鼻端想月輪。於月輪中作唵字觀。作是觀已。於後夜分得成阿耨多羅三藐三菩提。善男子十方世界如恒沙三世諸佛。不於月輪作唵字觀得成佛者無有是處。何以故。唵字即是一切法門。亦是八萬四千法門寶炬關鑰。唵字即是毘盧遮那之眞身。唵字即是一切陀羅尼母。從此能生一切如來。從如來生一切菩薩。從菩薩生一切衆生。乃至少分所有善根（云云）又云。三字和合有唵字故。謂如阿烏莽。一阿字者是菩提心義。是諸法門義亦無二義。亦諸法果義。亦性義。是自在義。二烏字即報身義。三莽字是化身義。三字共有唵字。攝義無邊故爲一切陀羅尼首（云云）上經文等。爲此論所應引用本意也。如意輪眞言觀門義註云。唵三身義也。含三字義。阿烏莽等三字共成。阿字者一切法生不可得義。烏字者一切法義本有不生義。莽字者一切法我不可得義（云云）示因論傍論義。十住心論第九云。今依此等文。唵字是法身。法身則眞如。眞如法身悉皆從唵字一聲出。何況諸餘法門乎。當知眞言爲一切法歸趣（云云）問。從此唵字即生法身眞如。法身眞如即爲所生法。唵字爲能生義。其意如何。答。十住心論第九云。金剛頂般若理趣經云。説大樂金剛不空三摩耶心眞言曰<siddham>hUM</siddham>釋經云。此字因義。因義者謂菩提心爲因。即一切如來菩提心。亦是一切如來不共眞如妙體。恒沙功德皆從此字生。此一字具四字義。且<siddham>ha</siddham>字以爲本體。賀字從<siddham>a</siddham>字生。由<siddham>a</siddham>一切法體不生故。一切法因不可得。其字中汚聲。汚聲者一切法損減不可得。其字頭上有圓點半月即麻字。麻字者一切法我不可得義。我有二種。所謂人我法我。此二種皆是妄情所執名爲增益邊。若離損減增益即契中道（云云）今依此説一切如來不共眞如妙體恒功德。皆從此<siddham>hUM</siddham>字出生。諸顯教皆以眞如爲諸法體性。佛花法花等亦以此眞如爲至極理。今此眞言法教以<siddham>hUM</siddham>字爲一切眞如等所依。眞如則所生之法。眞言則能生之法。眞如法體猶從此而生。何況能證人乎。能證佛既亦如此。何況所説法教乎。雖云能證所證平等無二。然猶於二門眞如作究竟之説。亦雖三種世間互相圓融説無盡無盡教義。迹逗此城影休此床。無盡教義從一聲吽出。三種圓融優遊二門境。雖信眞如更有所依。佛菩薩共有此説。經云。善男子無上法王有大陀羅尼門名爲圓覺。流出一切清淨眞如。言一切清淨者眞如無量淺深差別。故云一切。一切之言其意甚深（已上文）意云。若約所詮義者此吽字所詮者即爲一切衆生心内本有薩埵普賢大菩提心種子是也。從此普賢大菩提心生一切佛法言也。准吽字義唵字亦然也。問。顯家諸經論中。以緣生諸法即體是性空眞如理。而爲諸法之至極所依義也。亦眞如受諸法之熏習而變成諸法。是即爲不思議熏不思議變也。是云甚深妙義也。然何言眞言宗以眞如爲能依法。以眞言爲所依法耶。誰信爲此義耶。答。今眞言家所言之眞如與顯家所言眞如其法全別異也。而於眞言家之眞如法之上假立彼顯家所立眞如法也。故以彼顯家眞如爲能依義。以眞言家眞如而爲所依法云也。如安然菩提心義云。一切衆生元有眞如淨心名干栗駄耶。是心眞言實義。諸經論中此心名眞如法性。此心元有覺性之心名曰質多（云云）私曰。此心之眞實義者。是眞言家所註也。眞如本覺之中第九淨識心者即是也。復次顯家所立眞如者皆是破情執之對治妙藥也。爲破有執故説空藥。爲破空執故説有藥爲破中執故説非有非空義。亦不可得藥義也。以如是一切有空中道不可得義爲顯家至極眞理也。以此極無自性理而爲顯家究竟眞如理性也。而是即約實者是其眞如義者皆是爲假施設法也。故菩提心論云。復次諸佛慈悲徒眞起用救攝衆生。應病與藥施諸法門。隨其煩惱對治迷津。遇筏達於彼岸法已應捨。無自性故（云云）然者則以眞言家所用眞如之實理而當有諸法之所依體云也。問。彼十住心論所言誰信眞如更有所依。佛菩薩共有此説（云云）然者何經論有文論耶。答。今私檢經論文説處。雖其説文衆多不能具顯之也。且只將引一多經論文説也。所謂密嚴經六波羅密經釋摩訶衍論菩提心論等是也。問。且其密嚴文如何。答。彼經上卷頌云。增上有三種。解脫亦復然。四諦及神足念處無礙解四緣無色住根力及神通覺支諸地等有爲無爲法。乃至衆聖人皆依識而住（云云）又云。長短等諸色音聲與香界甘苦竪滑等。空識之所緣善與不善性有爲無爲法。乃至於涅槃斯爲智之境。念之遷轉皆依識以生（云云）問。以此文説何知眞如更有所依義耶。答。解曰。此中三解脫與四諦中道滅諦及無爲法者是即眞如理性也。故勝鬘經曰。世尊非壞法故名爲苦滅。所言苦滅者名無始無作無盡離盡常住自性清淨離一切煩惱藏（云云）又云。一苦滅諦離有爲相。離有爲相者是常。常者非虛妄法。非虛妄者是諦是常是依。是故滅諦是第一義不思議。乃至亦非一切阿羅漢辟支佛智惠境界（云云）謂此四諦者有非無作四聖諦。即今説故以生法二空眞如爲滅諦之體也。然顯家以此眞如爲諸法究竟之所依體性也。而今眞言家以此眞如爲能依義。以密教所立本覺阿賴耶識而爲其眞如等之所依法云也。故又同經中卷云。阿賴耶識與一切染淨之法而非所依。是諸聖人現法樂住三昧之境。人天等趣諸佛國土悉以所因常與諸乘而作種姓（云云）解曰。此中淨法及現法樂住之境界。以是能依眞如爲此體性也。又密嚴經云。如阿賴耶識海常爲於戲論。麁重風所擊五法三自性諸識浪相續而生。所有於境界其相而飄動。於無義處中以義實無體而現（云云）解曰。五法者名相分別正智眞如也。三性者遍計所執性。依他起性圓成實性也。而是中眞如性及圓成實性亦是同藏識所爲如是也。問。眞如如是非所作性。是常住法故非有爲有體性也。然何云執識所爲作眞如耶。答。非謂眞如是如有爲色等法即藏識親所變現法也。但藏識之所作之有爲諸法之上所備即假有之性空理性説爲眞如圓成實性也。以此假有法之性空理即全不離諸有爲法義故。名眞如常恒不變易法也。然假有法者。若從中本來即不生性也。即以此爲性空眞如性。性空眞如性者待何者成立之耶。即是有爲法之體即上不生理指爲眞如。故知此眞如亦展轉即依止藏識而所成立之理性也。此義如密嚴經云。一切法空性與法常同體。如於胎藏時色生便滅壞離空無有色。離色無有空。如月與無明始終恒無異。一切法且執空性與也。一展轉無差別所得成就（云云）此文意云。空性妙理與色心等諸有爲法者。彼此互相待成立云也。若從本來色等有爲法都無者。待何物而空義成立耶。故知此性空妙理還依止色等有爲假相法義極成也。若此空性法從本來皆都無者。色等諸法者從何處而出生耶云也。問。釋大衍論文云何。答。彼論第二云。以何義故作如是説。有爲無爲一切諸法（有爲諸法者。根本無明及生住異滅四相是也。無爲諸法者。眞如本覺始覺虛空無異等是也。）通以一心而爲其體。於契經中作如是説故。何等契經謂道智經。云何説耶。於彼經中作如是説。爾時文殊支利白佛言。世尊阿賴耶識具一切法備一切法過於恒沙。過於恒沙如是諸法以誰爲本生於何處。佛言。如是有爲無爲一切諸法生處殊勝不可思議。何以故於非有爲非無爲處。是有爲是無爲法而能生故。文殊師利又白佛言。世尊云何名爲非有爲非無爲處。佛言非有爲非無爲處者。所謂即是一心本法非有爲故能作有爲。非無爲故能作無爲。是故我言生處殊勝不可思議（云云）解曰。此中所言阿梨耶識者。是能依法也。此識之所依法者。是不二摩訶衍中第九第十識是也。又同論一云。八種本法從因緣起者。即顯示此眞如法。從彼不二門法生起義也。是眞如有所依義也。問。於眞如更有所依義者然也。既有經論明證也。而以阿唵吽等字爲眞如佛性等義者。若有其文證耶。答。且六波羅密經第二曰。爾時阿尾奢等異口同音説法身種子陀羅尼曰。唵慕欠阿（引）吽怛闌（二合）紇哩（二合）惡（二合）彼經疏第三解曰。言法身種子者。法身者佛身也。種子者正因也。此等眞言成佛正因名爲種子。故法花經曰。佛種從緣起。是故説一乘。又花嚴經曰。下佛種子於衆生因。是故能令佛實不斷。皆約正法爲成佛因。名爲種子（文）文云種子者正因也者。是對三乘教中隨他意之傍曲迂迴義故。今以眞言乘隨自意正眞道爲正法也。是不謂正因緣因二因義也。若明正因緣因二佛性義者。問。此疏所言者。以阿唵吽等字爲佛之正因佛性者。何引法花經者佛種從緣起等文。而爲正因佛性證文耶。以引用佛種從緣起等文故。是可言此方可爲緣因佛性義也。而何以此文可爲正因佛性義之證文耶。答。准次下文云。佛種從緣起者正因從緣因顯現故云爾也。次句云是法住法住世間相常住者以此文正實者。即爲正因佛性義證文也。此經次文所云是法住法住世間相常住等者。此文豈非爲明正因佛性義耶。謂顯現此正因佛性之所以者。必依正緣因佛性故。今此總相略云。佛種從緣起等也。此正因佛性者從緣因佛性現起故。是先指所緣法言佛種緣起等也。又花嚴經所言之佛種子者。是可爲阿吽等字者。以此等之字之深義即爲衆生演説此法而今開顯彼正因佛性之本覺心性故。即是阿字本不生理云佛種子也。又疏云阿尾者此翻爲入此諸大士咸證法界清淨眞如故名爲入（云云）今私云。以眞言之字即爲成佛之正因者。此上所言眞言者。是五智佛種子眞言字也。此即法爾常住曼荼羅法門身也。故大日經第二曰。祕密經此眞言相非一切諸佛所作。不令他作。所不隨喜。何以故以是諸法法如是故。若諸如來不出諸法法爾如是住。謂諸眞言法爾故（云云）問。以此阿唵吽等字即觀而爲淨識之義云何。答。此有二義。一者謂約能詮所詮義。而以阿字吽字等爲能詮。而以第九淨識爲所詮義。二者眞以阿字等即有緣慮心用。即以爲第九淨識用義也。問。約能詮所詮義於阿字等有能詮用。以第九識有所詮義意如何。答。阿等字有能詮用。而以第九淨識爲所詮義者。菩提心論云。所以觀行者初以阿字發起本心之中分明只漸令潔白分明證無生智夫阿字者一切諸法本不生義（云云）此文者約能所詮義以阿字爲能詮法。以阿字所所詮理而爲第九淨識也。謂依第九淨識之本來不生不滅義故。以阿字門本不生義而觀察此本識不生不滅義。故云阿字本不生義云也。問。阿字本不生義者。是以諸法但空義名爲阿字本不生義歟爲當如何。答。大師眞言二字義記云。問阿字本不生故何云如實知自心。答指阿字本不生之理云。實此本不生理爲自心時故也。問。本不生者心性都無故云本不生歟。爲當雖有心性而無變易故云本不生歟。答。非謂心性都無自性清淨。無故轉故云本不生如虛空性。非有非無此心亦復如是。不生不滅自性如故云本不生也（云云）如菩提心論云。夫會阿字者皆是決定觀之。當觀圓明淨識。若纔見者則名見。眞勝義諦。若常見者則入菩薩初地（云云）是等文以阿字即爲能詮之菩提心用。而以淨識爲所詮菩提心義也。問。約眞以阿字等即爲有緣慮心用之淨識義意云何。答。依大師所作即身成佛義意者。阿字等法曼荼羅身即不離色心等大曼荼羅身三昧身羯磨身等。而全體相攝無二無別義云也。故文云。六大無礙常瑜伽。四種曼荼各不離。三密加持速疾現。重重帝網名即身者。是則擧譬喩以明諸尊刹塵圓融無礙。帝網者因陀羅網也。謂身者我身佛身衆生身是名身。又有三種字印形是也。如是等身縱廣重重如鏡中影像燈光涉入。彼身即此身。此身即是彼身。佛身即是衆生身。衆生身即是佛身。不同而同不異而異（云云）又仁和尚金剛頂經疏第一云。諸顯教等雖説聲等以爲經體。所明字等非法然道。更亦雖明攝境從心唯識爲體攝相歸性眞如爲體。境心不融相體隔別。與今經體不可同論。何者彼但隨世間淺略義明聲等故。若同今經法然者。應立字等依他之不可不滅。若不爾者相違諸法本不生義。亦文非法然。又彼只依境心彼量知。故爲唯心不是色等。今爲遍知。今義不爾。色體全心心體全色。若同今者應立非情有佛性義。若不立者境心不融。即有以色文復彼只取相不離眞如爲攝相歸性。不是相法今爲如體。今義不然。相法全如如體全相。若共今者應立眞如隨緣義。若不立者何免相體隔別之失（云云）今私曰。已上文是明能證阿字等全即有緣慮心用清淨識相云義也。已上因論畢。
　　論智度論第九云等者從下。引智論所明法身説法之文證。而明成密教所説法身説法義也。文云佛有二種至父母生身者。是總標二種佛身也。云是法性身至遍滿虛空者。明法性身佛親自證之主伴同共而説法聽法義也。註云此明衆亦是法性身非生死人所見者。是註文者略釋文總意也。此註文所明生死所見者。是謂是凡總廣示於分段變易二種生死人者。是不能見聞此法身佛菩薩等色此法身甚深境界故。非彼二種生死人人所親見聞覺知境界云也。如密嚴經云。密嚴中之人一切同佛相。過刹那壞常遊三摩地。又云。密嚴中之人無生死眷屬（云云）問。此智論所言法性身佛者。是如顯教門匠所釋者。是論云法性身佛者。方可云他受用身也。變易生佛身也。是佛既爲簡別於父母所生身故立此名。而且名爲法性身佛也。此佛身者是不謂自受用法身佛也。而何故大師以此他受用身佛判爲自性自受用佛耶。答。彼顯教明匠等麁淺得智度論文意而成此釋也。約深意而釋之者。判自性自受用之法性身佛者有其道理也。所以大師成此説也。問。其意之何。答。論文既言是法性身滿十方虛空乃至聽法衆亦滿虛空云。此佛身正當自受用身相也。他受用身佛者設雖有第十地菩薩能化之佛身廣大無量色身。其色身遂實有其分齊故也。今此論所明法性身佛菩薩聽法衆遍滿盡虛空界等論文者。
全等同瑜祇經所説一切遍照如來以五智所成四種法身與自性所成眷屬金剛手等十六大菩薩等。乃至各於五智光明峯杵出現五億俱胝微細金剛遍滿虛空法界諸地菩薩無有能見俱不覺知等文者也。彼論文與此經説全以無別異義故也。大師成此判最契道理也。凡如此文證甚多多也。又金剛頂三摩地儀軌云。歸命毘盧遮那佛身口意業遍虛空演説如來之密門金剛一乘甚深教（云云）論常出種種至須臾息時者。是明以前自受用之實身更亦爲十地等諸大菩薩而應現十種他受用報身。爲其説顯教一乘法等義無有間斷相也。論如是法性至是生身佛者。是明變化身之化物益相也。經生身佛次第説法如人法者。是明法性身佛與變化身佛之説法儀式差別義也。是先説人天乘法。次説聲聞緣覺乘。復説菩薩乘佛乘云也。
　　論又云法身至則不見佛者。是更又明法性身佛及説法之甚深難見難聞義也。此有法喩可悉也。約喩有二喩。一者盲聾不見聞喩。二者鏡水清濁殊異喩也。義易知也。
　　論又云如説密迹至不解不知者。又引密迹經説而助成有三密教法證也。此經表佛有内證三密證也者。是明上處處引用經論文所本意也。謂大途有二義也。一者明顯教差別義。二者明法身佛之説法據義也。註曰。披鑒智者詳而解迷者是勸進之辭也。
　　已上是大門第四廣説問答料簡分畢。
　　從下是大門第五問答決疑成宗分也。論問若如所至應攝而已者是也。
　　論問若如所説至何藏攝耶者。是文有三重也。初外人牒論家之所立義也。文問若如所談至自外曰顯者。是外人之牒論家自立宗義也。文云何故釋尊至密藏名乎者。是外人詰難此論所立義也。文云又彼尊所至何藏耶者。是重問於顯密二藏中何藏所攝義也。
　　論答顯密之義至略則顯也者。是通釋初云諸問難也。此答意云。顯密義有其差別也。謂淺深相對時於淺深之二教方成顯密義云也。
　　論所以外道至名得密號者。是引傍例而成顯密義也。約此答文略有八重不同意也。一者内外相對義。謂約外道説有顯密説也。文云外道經書亦有祕藏者。是約外説有顯密義例也。常騰僧都法花論注云。劫初成時摩醯首羅與毘紐和合生子。名波覽摩。彼有四面説四波陀。頂上有一面説一波陀。四面所説並是世法。頂上所説語深難解。世所解者唯四波陀（云云）文云如來所説中顯密重重者。是總約内道佛説以相對門成顯密差別義例也。謂佛教中内外二道相對成顯密差別例也。文云若以佛説至深密之名者即此也。二者大小二教相對而明顯密義。文云以大比小亦有顯密者即此也。三者一乘三乘相對而明顯密義。文云一乘以簡三立祕名者即此也。四者總持與散説相對而明顯密義。文云總持擇多名得密號至所以名祕者即此也。五者明祕密義有差別之所因也。文曰所謂祕密至如來祕密者。是釋二種差別之所因也。六者總結也。論文如是祕名重重無數者。是總結前五番之祕密義也。論今謂祕密至以爲祕藏者。是結成自所立宗也。七者結成也。論又應化所説祕密教云也。大日如來所説兩部曼荼羅之大日經金剛頂等獨勝爲眞實究竟祕密教云也。問。若然者如釋迦所説諸眞言經者是顯然示説三密境界五相成身法盡而聽。與大日所説金剛頂經無其差別也。而何以釋迦所説判爲祕密。以大日所説爲實祕密耶。答。釋尊三密五相法者是傳説大日尊所説法也。故判爲權祕教也。大日如來是自證説三密五相法也。大日教名爲實祕密教也。問。其傳説與證説意何耶。答。此釋迦傳説大日所説者如守護經第九云。佛告祕密主言。善男子毘盧遮那世尊色究竟天爲天帝釋及諸天衆已廣宣説。我今於此菩提樹下金剛道場爲諸國王及與汝等略説於此陀羅尼門。汝當諦聽。善男子陀羅尼母所謂唵字（云云）依是説者釋迦但傳説大日祕密教也。非謂自證説也。問。大日證説意何耶。答。大日尊自住自證法界宮金剛界光明心殿中。與自性所成内眷屬持金剛衆等俱等者。即此也。五者明祕密義差別之所因者。文云所謂祕密至如來祕密者。是釋其二種祕密差別所因也。謂衆生之自祕者是不覺不知故隱覆自身本覺恒沙功德也。如來祕密者爲恐愚迷衆生聞深法即成誹謗歟故祕密云也。六者總結者。文云如是祕密重重無數者是總結前五番祕密義也。七者結成者。文云今謂祕密至以爲密藏者。是結成自所立宗趣也。八者約祕密義更簡別權實義不同所因者。文云應化所説至隨應攝而已者是也。謂如釋尊等雖説三密法軌。是相對大日尊所説時彼説即權祕密而非眞實祕密也。謂大日尊與内證持金剛衆等并諸菩薩衆各各十佛刹微塵數大眷屬。而以大日自身金剛不壞常住凝然身心而常恒不變説説身語意三平等。即爲實際眞如境界名爲大日證説説法也。故大師金剛頂經略開題云。雙圓性海常談四曼自性。重如月殿恒説三密自樂。人法法爾興廢何時。機根絕絕正緣何別者。即此義意耳。此大日證説與釋迦傳説全雲泥相隔義也。故釋迦説三密教判爲權祕密教。大日所説三密教名爲眞實密教云也。又可依仁和尚金剛頂經疏説云。或大乘難粗明眞言印契而支分不具未盡佛意。今此經具説五部三密五智成佛事理具足盡佛本壞故云大教王也（云云）又解曰。釋迦等應化身佛是約因分授淺略趣粗説三密法也。法身大日尊直約果分説深祕趣意。是即如來實説三密境界也。故法佛化佛所説異也。又更借比例譬喩義重辨示此意者。於明鏡中所影現諸色像必如有有質色與影像色之假實差別體也。約釋尊所説三密五智境界者。是如影像色假設之法也。是尊所説寔雖寫取大日尊所説三密境界。而假非眞實也。如明鏡所現影像者雖寫取其本質色法之一一色形相貌而其所現影像擧體假法也。若約大日尊所説三密境界者。本質實色之擧體眞實而遠離假施設影像義也。以此比例譬義應知法身與應化身示説眞言教之差別義。

　　仁安三年六月六日酉時許於粟田口書寫畢
