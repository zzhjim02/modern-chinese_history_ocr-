　　《大正藏》第77卷No.2431


　　No. 2431

御遺告

　　遺告諸弟子等
　　應勤護東寺眞言宗家後世內外事管合貳拾伍條狀
　　竊以大法同味興廢任機。師資累代付法在人。鷲峯視聽傳流中洲鐵塔傳教利見烏卯。探流尋源鑒晃討本。大唐曲成既有血脈。日本末葉何無後生。仍聊示之
　　初示成立由緣起第一（雖末資從非東寺一阿闍梨以降。勿令此遺告寫持守惜如眼肝）
　　夫以吾昔得生在父母家時。生年五六之間夢常見居坐八葉蓮華之中諸佛共語也。雖然專不語父母況語他人。此間父母偏悲字號貴物（多布度毛能止）年始十二。爰父母曰。我子是昔可佛弟子。以何知之。夢見從天笠國聖人僧來入我等懷。如是任胎產生子也。然則齎此子將作佛弟子吾若少之耳聞喜以埿土常作佛像造宅邊童堂安置彼內奉禮爲事。此時吾父佐伯氏。讃岐國多度郡人。昔征敵毛被班土矣。母阿刀氏人也。爰外[广/(载-车+非)]舅阿刀大足大夫等曰。從爲佛弟子不如出大學令習文書立身。任此教言受俗典少書等及史傳兼學文章。然後及于生年十五入京。初逢石淵贈僧正大師受大虛空藏等并能滿虛空藏法呂入心念持。後經遊大學從直講味酒淨成讀毛詩左傳尚書。問左氏春秋於岡田博士。博覽經史專好佛經。恒思我之所習上古俗教眼前都無利弼乎。一期之後此風已止。不如仰眞福田。因作三教指歸三卷。成近士號稱無空。名山絕巘之處嵯峨孤岸之原。遠然獨向淹留苦行。或上阿波大瀧嶽修行。或於土左室生門崎寂暫。心觀明星入口。虛空藏光明照來顯菩薩之威現佛法之無二。厥苦節也則嚴冬深雪被藤衣而顯精進道。炎夏極熱斷絕穀漿朝暮懺悔及于二十年。爰大師石淵贈僧正召率發向和泉國槇尾山寺。於此剃除髺髮授沙彌十戒七十二威儀。名稱教海後改稱如空。此時佛前發誓願曰。吾從佛法常求尋要。三乘五乘十二部經心神有疑未以爲決。唯願三世十方諸佛示我不二。一心祈感夢有人告曰。於此有經名字大毘盧遮那經是乃所要也。即隨喜尋得件經王。在大日本國高巿郡久米道場東塔下。於此一部解𫄅普覽衆情有滯無所憚問。更作發心以去延曆二十三年五月十二日入唐。爲初學習。天應慰懃載勅渡海。彼海路間三千里。先例至于楊蘇洲無質（云云）而此度般增七百里到衡洲多礙。此間大使越前國大守正三位藤原朝臣賀能。作自手書呈衡洲司。洲司披看即以此文已了。如此兩三度。雖然封船追人令居濕沙之上。此時大使述云。切愁之今也。抑大德筆主呈書（云云）爰吾作書樣替於大使呈彼洲長。披覽含咲開船加問。即奏長安經三十九箇日。給於洲府力使四人且給資糧。洲長好問作借屋十三烟令住。經五十八箇日給存問勅使等。彼義式罔極。覽之主客各各流淚。次後給迎客使。給於大使以七珍鞍。次次使等皆給粧鞍。長安入京義式無可説盡。見之者滿於遐邇也。此間大使賀能大夫達向者歸國。惟延曆二十四年電時也。即配大唐貞元二十一年也。爰少僧并橘大夫准。勅留學（具在別記）即少僧遇上都長安青龍寺大德內供奉十禪師惠果大阿闍梨。沐五智灌頂學胎藏金剛兩部祕密法。及讀毘盧遮那金剛頂經等二百餘卷。并諸新譯經論唐梵合存。少僧以大同二年歸我本國。此間海中人人云。日本天皇崩（云云）聞諫是言尋本口言船內諸人論爭首尾都不一定。注[軗/木]著岸。或人言告。天皇某日時崩者。少僧懷悲給素服。從爾以降帝經四朝奉爲國家建壇修法五十一箇度。亦神泉薗池邊御願修法祈雨靈驗其明。上從殿上下至四元。此池有龍王名善如。元是無熱達池龍王類。有慈爲人不至害心。以何知之。御修法之此吒人示之。即敬眞言奧旨從池中現形之時悉地成就。彼現形業宛如金色長八寸許蛇。此金色蛇居在長九尺許蛇之頂也。見此現形弟子等實惠大徳并眞濟眞雅眞照堅慧眞曉眞然等也。諸弟子等敢難覽著。具注言心奏聞內裏。少時之間勅使和氣眞繩御弊種種色物供奉龍王。眞言道崇從爾彌起也。若此池龍王移他界淺池減水薄世乏人。方至此時須不令知公家私加祈願而已。亦授灌頂者蓋以員多。具不注之。若存灌頂流者自我身始。祕密眞言此時而立。夫師資相傳嫡嫡繼來者。大祖大毘盧遮那佛授金剛薩埵菩薩。金剛薩埵菩薩傳于龍猛菩薩。龍猛菩薩下至大唐玄宗肅宗代宗三朝灌頂國師特進試鴻臚卿大興善寺三藏沙門大廣智不空阿闍梨六葉焉。惠果則其上足法化也。凡勘付法。至于吾身相傳八代也。吾到日彼大阿闍梨曰。我命既盡待汝既尚。已果來我道東矣。故吳殷纂云。今有大日本國沙門來求聖教。皆令所學可如瀉瓶。此沙門是非凡徒三地菩薩也。內具大乘心外示少國沙門相（云云）大阿闍梨御相弟子內供奉十禪師順曉阿闍梨之弟子玉堂寺僧珍賀申云。日本座主設雖聖人是非門徒也。須令學諸教。而何擬被授蜜教（云云）兩三般妨申。於是珍賀夜夢降伏曉旦來至。少僧三拜過失謝言（云云）又去弘仁七年表請紀伊國南山殊爲入定處。作一兩草庵。去高雄舊居移入南山。厥峯絕遙遠阻人氣。吾居住時頻在明神衞護。常語門人。吾性狎山水疎人事。亦是浮雲之類。追年待終爲此窟東。太上皇有勅請下安宿中務供養餘月。還更居高雄。天長皇帝即位任少僧都。再三奏辭不允在公。雖云萬事無遑。春秋之間必一往看。彼山裏路邊有女神。名曰丹生津姬命。其社迴有十町許澤。若人到著即時傷害。方吾上登日託巫稅曰。妾在神道望威福久也。方今菩薩到此山妾之幸也。弟子昔現人之時食國[皇*皇]命給家地以萬許町。南限南海。北限日本河。東限大日本國。西限應神山谷也。冀也獻永世表仰信情（云云）如今件地中所有見開田三許町名常庄是也。吾自去天長九年十一月十二日。深厭穀味專好坐禪。皆是令法久住勝計。并爲末世後生弟子門徒等之也。方今諸弟子等諦聽諦聽。吾生期今不幾。仁等好住愼守教法。吾永歸山。吾擬入滅者今年三月二十一日寅剋。諸弟子等莫爲悲泣。吾即滅而歸信兩部三寶。自然代吾被眷顧。吾生年六十二臘四十一。吾初思及于一百歲住世奉護教法。然而恃諸弟子等忩永擬即世也。但弘仁帝皇給以東寺。不勝歡喜。成祕密道場。努力努力勿令他人雜住。非此狹心護眞謀也。雖圓妙法非五千分。雖廣東寺非異類地。以何言之。去弘仁十四年五月十九日以東寺永給預於少僧。勅使藤原良房公卿也勅書在別。即爲眞言密教庭既畢。師師相傳爲道場者也。豈可非門徒者猥雜哉
　　一以實惠大德吾滅度之後可爲諸弟子依師長者緣起第二
　　夫以吾道興然專此大德言力也。因玆所示告也。以眞言爲本宗以顯教爲邊教。他有眼青自存融通。人師國寶本豈益此國德哉。仍大經藏事一向預此大德。但若實惠大德不幸後者以眞雅法師處分封納開合。依之未知情弟子等勿令封開。愚情師師長短深深必語他家歟。可愼可愼。亦菩提實數珠是大唐帝皇給勅矣。即恩勅曰。仁以此爲朕代莫永忘。朕初謂公留將師。而今延還東惟道理也。欲待後紀朕年既越半也。願一期之後必逢佛會者。加以賞賜算算。以先日誤注大師惠果之所給也。但金剛子是大師阿闍梨耶所給。亦諸道具大師阿闍梨耶付屬也。豈可輕哉
　　一以弘福寺可屬眞雅法師緣起第三

　　右寺是飛鳥淨三原宮御宇天武天皇御願也。而天長聖主垂勅永常加東寺可修治之由畢也。伏惟聖恩是依少僧通詣高野所給宿處而已。依之少僧永可師師相傳修治者也。但眞雅法師一期之後者諸弟子等之中在前出身者可掌東寺。不可求年臈次第。亦門徒之間以一成立可爲長者。爲長者者可加掌弘福寺。稱佛陀宮。非爲己宿所嚴佛修治爲宗計也

　　一以珍皇寺（字宕當寺）可修治後生弟子門徒之中緣起第四
　　右寺建立大師是吾祖師故慶俊僧都也。依有諸門徒相共付屬加修治來者也。然則以能修治之人任寺司可令住持。莫用不能者
　　一可號東寺教王護國之寺緣起第五
　　夫以大唐惠果大師奉勅青龍寺師師相傳。元名大官道場。然而大興善寺大阿闍梨耶被勅爲祕蜜之場。改號青龍寺。方今准彼以東寺可號教王護國寺。額是既奉勅而已。宜可奏此由。亦吾漢號遍照金剛。宜知行

　　一東寺灌頂院宗徒長者大阿闍梨可加撿挍緣起第六
　　右院雖未造畢且始傳燈之志。雖此間所思千迴草草入山非遂此志。然則實惠大德一向可造功畢。亦諸莊嚴可如語先先。但恒例灌頂阿闍梨者門徒之內最初以成立者可令修御願。若有殊病妨者以次人可請用之。若是辭退者永非吾後生弟子門徒。宜應信奉

　　一食堂佛前召侍大阿闍梨并二十四僧童子等可令習誦五悔緣起第七
　　右案大唐青龍寺例。宗徒大阿闍梨之童子并諸名德達之童子等令會集食堂。僧達一人童達一人。共令習學五悔每夜現槧。即闕大衆所得十分之一。充行諸童子等紙墨料。案彼示此而已。但遂不可成出者雖常住寺內更强喚不可令此庭列。見器惟品可催之。亦九方便於大阿闍梨前召集諸德弟子之內堪能之僧等。每夕可令習誦。昔大師阿闍梨耶曰。准飡受諸護法天神法味乍守護場等者。准彼示此。遑他事勿駐自

　　一吾後生弟子門徒等以大安寺可爲本寺緣起第八
　　夫以大安寺是兜率之搆。祇園精舍業矣。尊像釋迦即智法身之相也。初發心本吾祖師道慈律師遂爲推古天皇御願者也。依之吾大師石淵贈僧正彼寺爲本寺。而御弟子等皆令入住也。隨吾以彼寺爲本寺也。但依勅命渡東大寺建立南院。此間出生弟子等便宜入住東大寺也。方今案本意。吾先師御寺大安寺是勝地矣。先師嘗地被建立也。須吾弟子後生門徒等以彼寺爲本寺仕奉釋迦大師彼中以西塔院爲根本岫。具由在別多羅而已。復師資血脈圖在別紙。得一知萬

　　一宿住眞言場欲爲師師門徒者必先須以情操爲本緣起第九
　　夫以大唐眞言宗門徒本自不間他徒。從赤子時得人之子教爲弟子。如螟蛉以他子爲己子。後令出家。如是繼佛性門者也。然則准彼看定赤子勞養決心惟彼操行。若不可當早却他家。叶道理者留護習道。若使爲門徒內之者操行宜者非簡我師人資汲引繼蜜教性。設令雖親弟子操意不調者簡略不可同共。何況可令授眞奧之道哉
　　一東寺可立長者緣起第十

　　夫以爲吾弟子者末世後生弟子之內成立僧綱者。非求上下臈次。以最初成出可爲東寺長者。長者既是座主矣。准唐法欲奏聞座主號。雖思先先入山之間既令忘脫未遂此事。須諸弟子等必遂此事。皆是非有不要言。併令法久住謀而已。我後之資勿難斯乎

　　一諸弟子等并爲後生末世弟子者可敬東寺長者緣起第十一
　　夫以大唐法如青龍寺例。所以然者彼寺元來無有他類。雖僧數千皆非他徒。厥中若有一人不和之者。諸衆共和調情操令無嗷事。何況分疵及俗家哉。方今冀也一家之徒假使數千萬。各互護惜勿出他家。一心專念可將敬尊座主官長。誹彼謗此相互莫怨。亦我師人師勿爲限別。亦分慈眷勿簡我資人資。但不隨處風不叶宗意放逸邪見更不得共。都吾非末資。得一知千耳」

　　一末代弟子等可令兼學三論法相緣起第十二
　　夫以眞言之道蜜教之理。同入性故入阿字義也。然而案萬物意皆在內外。然則以蜜爲內以顯爲外必可兼學。因玆輕本宗勿重末學宜知吾心兼學而已。但人任器不堪兼者將任本業精進修行。具由在別青龍寺例專此而已。依彼示之。亦宗分講讀定額中非要望以智行人簡定
　　一東寺定供僧二十四口緣起第十三
　　夫以件寺定供僧元注官符五十口。今奏定二十四口。方今伺末代所有志本願聖靈元庭速崩未堪造畢。加以未入庄田正稅等。寺大料少因以奏定。就中二十一口修學練行者。三口即三綱造治雜預者也。是亦皆用淨行之人。勿用員外人有犯之僧。但有工巧意操風流可用修理造作莊嚴佛事者。不求淨不淨置於非入寺之權三綱。依之不得猥雜他家穢僧等。阿闍梨耶得一悟千

　　一可請用以二十四口定額僧宮中正月後七日御願修法修僧緣起第十四
　　夫以大唐青龍寺住僧數千。就中定供僧一百口皆祕密徒也。即內道場御願正月修僧等以此請用。但今案物意我日本國修僧十五口之中。大阿闍梨耶一人。入室弟子一人（謂入室弟子者是爲令守佛舍利等也）三綱之中行事一人。今以十二口可請用於年替。彼支度皆在式文。勿令請用努力他僧。須先錄七日以前修僧等名簿奏聞。次參入修僧畢之後亦奏聞。若在殿上仰被省捨僧徒者。雖厥之人速可令罷出。依此不得請補非門徒僧。但任大阿闍梨心。簡定門徒之中智行者。亦經奏聞請用而已（云云）

　　一宮中御願正月修法修僧等分各所得上分可充高野寺修理雜用緣起第十五

　　夫以大唐青龍寺祖師被建立天台山下私少伽藍矣。彼名新禪寺也。以內道場正月施物上分令修理彼道場。亦以青龍寺大衆年中所得上分令充用彼用也。此非凡政芳師資跡謀也。莫咲難後生資（云云）一可試度宗家年分緣起第十六
　　夫以件宗分度者須如初思試度東寺。然而欲不令荒山家更改奏官符欲申下金剛峯寺者也。敢厭東寺汲南嶽哉。今須東寺座主大阿闍梨耶執事欲改直之。亦簡定諸定額僧中能才童子等。於山家試度。即於東大寺戒壇受具足戒。受戒之後於山家三箇年練行。厥後各各隨師受學蜜教。具在先文而已。但曰座主大阿闍梨者即東寺大別當號也。門徒之間修學最初成出爲長者言也。不可求臈次。修學爲先最初成立爲長者而已

　　一可報進後生末世弟子祖師恩緣起第十七

　　夫以東寺座主大阿闍梨耶者吾末世後生弟子也。吾滅度以後弟子數千萬之間長者也。雖門徒數千萬。併吾後生弟子也。雖不見祖師吾顏有心之者。必聞吾名號知恩德之由。是吾非欲白屍之上更人之勞。護繼蜜教壽命可令開龍三華庭謀也。吾閉眼之後必方往生兜率他天可侍彌勒慈尊御前。五十六億餘之後必慈尊御共下生祇候可問吾先跡。亦且未下之間見微雲官可察信否。是時有勤得祐不信之者不幸。努力努力勿爲後疎。亦案僧尼令曰。非有碁琴制限者。然而竊案蜜教心此家可令無此事。所以然者若有未練僧并童子等被放此遊必有後代過。何況圍碁雙六一切亭止。若强好此事者都吾非末世資。不論刹利種性蔭子蔭孫併悉追放。一切勿得寬宥（云云）
　　一不可入東寺僧房女人緣起第十八
　　夫以女人是萬性本弘氏繼門者也。然而於佛弟子親厚諸惡根源嗷嗷本也。是以六波羅蜜經曰。不可女人親近。若猶親近善法皆盡等（云云）然則不可入居僧房內。若有要言諸家使至者。立外戶速返報却之。不得迴時剋。具准青龍寺例（云云）
　　一不可飮僧房內酒緣起第十九
　　夫以酒是治病珍風除之寶矣。然而於佛家爲大過者也。是以長阿含經曰。飮酒有六種過等（云云）智度論曰。有四十五種過等（云云）亦梵網經所說甚深也。何況祕密門徒可酒愛用哉。依之所制也。但青龍寺大師與并御相弟子內供奉十禪師順曉阿闍梨共語擬曰。依大乘開文之法治病之人許鹽酒。依之亦圓坐之次呼平不得數用。若有必用從外入不瓶之器來副茶祕用（云云）
一可令神護寺家宗門徒長者大阿闍梨口入緣起第二十
　　夫以神護寺是和氣氏建立。八幡大菩薩主吒庭也。而依眞繩大夫達所言。余頃年修住。爰眞繩大夫達於建立蜜教之言朝夕宛如示護法之相。因玆師檀之期篤在肝岫加以寺院付屬永代敢無內外之汚。然而後代必有爭嗷。吾資末羽等隨狀進退而已。得一知萬（云云）

　　一輒不可授傳法灌頂阿闍梨職位并兩部大法緣起第二十一

　　夫以蜜教是大日如來心肝金剛薩埵腦膽者也。而輒授非器之者從蜜教主御身有出血之罪。是以昔大日尊勅金剛薩埵曰。不可授非器之者。若授非器之者蜜教不久。從法身出血罪自然可生者。又金剛薩埵宣龍猛菩薩。伏以大日如來爲一切衆生說蜜教也。無非蒙萬生利益。但此法者是如如意寶珠。喩如意寶珠在名號聞不顯實身。然而出生萬寶利益一切衆生。存龍宮祕藏居龍王肝輒不顯身。雖居祕藏并龍肝。此玉不被攝龍王衆。是法亦亦如此。所以者何。雖存蜜法阿闍梨之心肝并經藏。不被任阿闍梨之心府。雖有名號聞不顯實身。唯以威光利益一切衆生。蜜教最貴最尊道理唯是然也。是故阿闍梨耶我能欲知道任己私劣心不可授非器之者。若有頗證器之者唯授尊法看定彼心器然後授金剛界大法一部。然授猶未練根之者必後可有悔。何況輒授兩部大法哉。但欲授兩部大法。顯見定人器氣色之後。向本尊界會能祈願夢見厥想。若有感應彼欲學者三箇月令修行精進然後可授兩部大法。但於傳法灌頂阿闍梨職位專然不應授諾。所以者何。授非器之者金剛薩埵與蜜迹神俱加呵嘖。授證器之者作大歡喜。是則令法久住緣也。護惜傳法灌頂位阿闍梨職應護惜己肝神。輒不應令知傳法印契蜜語。若有精進者望仰。唯大阿闍梨以語言呼許諾言。以五智五股加持仰人之首三般散瓶水。是亦看定證器之人應令如然。啻以是人於修法處應充用諸護摩雜道。亦以尊法可許授弟子於一部。兩部更不可令傳教（以傳教言可惜傳法）於傳法印契蜜語爲能學者可傳授練根已熟弟子。猶未熟根更不可授。須大阿闍梨耶求得世間人之赤子以方便言令出離世俗。語量彼操意令出家入道得度受具足戒。滿生年五十以後授傳法灌頂阿闍梨耶職位可令繼蜜教種性。哀哉嘆哉此道欲不傳者應斷法種。傳授之時宛如令持若赤子兩舌劍。宜知是心應授阿闍梨職位。不忍非器之人甘語言諾授是位。彼此會坐相更披露蜜教肝印。正教非嚴滅法之相自然將至。是罪所可得傳法阿闍梨也。十佛大日御前百千劫懺悔都不滅除。是以入室有勞弟子於非器之者更不可授是位者（云云）是章句在梵本。從經文并儀軌之外取離出所蜜納也。吾三衣箱底納置。亦在精進峯入室弟子沙門土心水師所（云云）

　　一金剛峯寺加東寺宗家大阿闍梨應眷務緣起第二十二
　　右件寺者是少僧私所建立也。然而進官爲御願庭者也。宜知是心。吾弟子等中先成立長者東寺座主大阿闍梨耶一向應管攝。莫遺告誤得一知萬（云云）


　　一宀一山土心水師建立道場毎朔可修避蛇法三箇日夜緣起第二十三（此條不可令案内文書散）（眼守猶護己如肝云云）
　　夫以避蛇法呂者是凡非所傳。金人祕要阿闍梨心肝口決也（具在別意）東寺代代大阿闍梨像想彼修法。乍毎後夜念誦畢爲護身而已。籠道肝於精進峯。亦本尊海會安彼岫也。是祕密呂不語者不知。念煩千迴也。不可令專猥聞。得一知萬（云云）

　　一東寺座主大阿闍梨耶可護持如意寶珠緣起第二十四（此條章專不可令案文書散護守此法宛如傳法印契蜜語）

　　夫以如意寶珠是從無始以來非有龍肝鳳腦等。自然道理如來分身者也。或偏鳳肝龍腦（云云）是大虛言也。所以者何。自然道理如來分身。惟眞實如意寶珠也。號自然道理如來分身者是任祖師大阿闍梨口決成生玉也。蜜之上蜜深之上深者。輒不注儀軌。是大日如來所說也。曰成生玉是能作性玉也。須以九種物爲之。爾九種者。一佛舍利三十二粒。二未用他色沙金五十兩。三紫檀十兩。四白檀十兩。五百心樹沈十兩。六桑木沈十兩。七桃木沈十兩。八大唐香木沈十兩（謂香木沈以專名香木沈。不簡彼色唯以清淨用之）九漢桃木沈十兩也。是等之中沙金五十兩白銀五十兩（未用他色）以是合爲壼。安置彼三十二粒舍利。即便永閉壼口誦封堅結。以彼六種香木沈入未用他色鐵臼舂之。以未用他色絹囊漏之七箇度。其糟亦同春末入同囊漏之。如是乍無妨物未用他色以眞漆丸之。等分合成奉入彼佛舍利壼。方圓合丸高下等分。如此之間大阿闍梨立屛風率清淨細工入居屛風之內可令合丸。彼細工之口含名香。專不雜語爲丸之。亦大阿闍梨耶者同口含名香。誦不動眞言三百遍。次誦佛眼眞言一千遍令爲丸。亦未用他色以香油炬五方明燈。但眞言雖滿呪遍及于事畢猶員外可誦之。亦同門之間以智行僧十五口立替。乍以一番二時爲剋限。結三箇番不斷修法。此十五口僧者却屛風三丈許也。雖同門僧不令知事心。造玉既畢而始從事發七箇日夜之間不斷修法。此七箇日夜法前後可神供。然後以寶珠入檜深箱安置寶臺。其寶臺者作水壇。其中敷細絹可立臺。壇迴引五色糸。然後不求吉日更亦率五口智行僧親從大阿闍梨三時念誦。亦以五口僧內毎時介子供。如是可滿百箇日夜。十日之間神供。又彼寶珠至于滿百箇日夜輒不可見大阿闍梨耶。何況他人可令見哉。滿百日。之後者以赤色九條衣可裏此玉。亦大阿闍梨誦再拜言。口曰再拜而實拜三般。即手取玉頂戴可月輪觀行。然後玉乍裏赤色袈裟大阿闍梨隨身毎常歸命頂禮。出入前後左右可恃仰之。亦入室智行弟子不可令見知。假令雖見有箱不令見知寶珠所在。案道理意在大海底龍宮寶藏無數玉。然而如意寶珠爲皇帝。方伺其實體自然道理釋迦分身也。以何知之。此玉從寶藏。通海龍王肝頸下。藏與頸不斷常住。或時出善風發雲於四洲令生長萬物利益一切衆生。水府陸地萬物誰不蒙利益哉。而世間凡夫等任己愚口稱如意玉涌寶。彼海底玉常此通能作性寶珠御許親近分德。所以可觀大阿闍梨曰歸命頂禮在大海龍王藏并肝頸如意寶珠權現大士等。三般誦之念觀可念誦本尊眞言。凡却一切惡可爲攀善性之心。是法呂大毘盧遮那經文也。雖然蜜之上蜜深之上深者。闕留祕句唯爲阿闍梨心槧也。專不可令寫散。若是披露者蜜教不久。親弟子等之內彼心性不調者更不可令授知。代代座主阿闍梨耶。若自門弟子。若同門之內相弟子。并諸門徒衆等之中。能者看定。以怨親平等觀行。可令預護。若簡付法弟子等中者涉枝枝不留大阿闍梨耶手。移門門以被披露不信者。遂可爲淡道自然隱沒。因玆密教將滅。然則猶爲東寺座主長者之人必應付屬。彼擬付屬之日三箇日洗浴觀念兩部諸尊。亦觀驚普天之下率土之上冥官衆發起四無量觀付屬而已。雖慈父母勿令知之。如此祕密即是護三蜜教肝性也。但大唐大師阿闍梨耶所被付屬能作性如意寶珠載頂渡大日本國勞籠名山勝地既畢。彼勝地者所謂精進峯士心水師修行之岫東嶺而已。努力努力勿令知後人彼處。是以蜜教劫榮末徒博延（復東寺大經藏佛舍利大阿闍梨須如守惜傳法印契蜜語。勿令一粒他散。是即如意寶珠。是即護道。以何言之。彼能作玉心本之故）

　　一若有末世凶婆非禰等擬破蜜華薗應修法緣起第二十五

　　夫以昔南天竺國有一凶婆一非禰等破是蜜薗華。爾時華薗門徒之中有一强信者。修奧砂子平法呂七箇日夜。彌亦次次修員度者。彼凶婆等自退爲蜜華薗安寂也。是以末世阿闍梨耶宜知是由必應勤守彼法呂。彼法呂者在入室弟子宀一山精進嶺土心水師之竹木目底。然則大阿闍梨耶是道惜護宛如傳法灌頂阿闍梨職位印契。凡須傳法印契蜜語並調凶婆法呂輒不可授非器心不調者。若如是道任己私心無簡授放之時。諸尊護法天等俱共非聽。於大阿闍梨爲大災矣。選覓善人授放之時倶共爲大歡喜令續法性種。所以阿闍梨存心肝槧待覓器人可非斷蜜教之子。當知易得難大阿闍梨位。豈應非用心哉。是以非可令傳法印蜜語猥雜
　　右件遺書努力不得違失故告
　　承知二年三月十五日
　　入唐求法妙門空海
　　（編者曰。右御遺告一卷。以高野山御影堂所藏正本爲原本。兼以同御影堂所藏紺紙金字本。并江州石山寺所藏榮海法印杲寶法印等傳授本。及其他數本校合畢。今所出本文全依御影堂正本。不增損一字。間有誤字不得止改者悉標之冠註。冠註記云一本者指紺紙金字本及石山本等）
