No. 2438

　　阿字義上

　　中川上人
　　
    阿聲字實相名體事（一）
　　阿聲字爲一切聲字之本體事（二）
　　阿聲遍一切定惠等聲字事（三）
　　一切文字無非阿字事（四）
　　阿字悉遍一切情非情法而爲其第一命事（五）
　　阿字爲一切眞言之心亦生處住處亦最上又爲一切法教之本亦所詮事（六）
　　阿字爲一切理之本事（七）
　　阿字爲一切行之要事（八）
　　以阿字統如來無邊果德事（九）
　　如來妙感妙應皆不出阿字門事（十）
　　於阿聲字相辨能所詮事（十一）
　　阿聲字實相之法然隨緣事（十二）
　　阿聲字實相之迷悟損益事（十三）
　　阿字之字相字義實相之有相無相事（十四）

　　阿字義（私集）

　　阿聲字實相名體事
　　聲字實相義云。內外風氣纔發心響名曰聲也○聲發不虛。必表物名號曰字也。名必招體。名之實相（云云）。
　　聲之字聲有字。字則聲。聲字異如次。依主有財持業相違四釋。立聲字名。聲字之實相。聲字實相互有。聲字則實相。聲字實相極近。聲字與實相異如次。依主有財持業隣近相違五釋。得聲字實相名。而五名中相違約淺略。持業隣近據深祕。依主有財通二。具見本文。
　　又云。四大相觸音響必應名聲也（云云）又云。一切音聲不離五大。五大即是聲之本體（云云）大日經疏第十九云。依喉舌齶等衆緣相觸而有聲生（云云）智度論第六云。若深山夾谷中。若深絕澗中。若空大舍中。若語聲。若打聲。從聲有聲。名爲響。無智人謂爲有人語聲。智者心念是聲無人作。但以聲觸故名爲響。響事空能誑耳根。如人欲語時。口中風名憂陀那還入至臍觸臍響出。響出時觸七處退。是名語言。如說偈。風名憂檀那。觸臍而上去。是風七處。觸頂及齗齒脣舌咽及胸。是中語言生。愚人不解此。或著起瞋癡中。中有智慧。不瞋亦不著。亦復不愚癡。但隨諸法相（云云）。
　　私案。大日經疏第三云。齶者齗齶近故也。又第二十云。齒喉咽脣舌臍等衆緣者。臍及七處也。然悉曇藏第二云。智度論云。憂陀那風觸七處而成聲。謂臍心頂喉齶舌脣者。恐謬談歟。臍爲七處之內故也。
　　聲字義云。法身如來說偈頌曰。等正覺眞言。言名成立相○若作深祕釋者○等正覺者。平等法身之身密是也。此是身密其數無量。如即身義中釋。此身密則實相也。次眞言者。則是聲。聲則語密。次言名者。即是字也。因言名顯。名即字故。是則一偈中聲字實相而已。若約一部中顯此義。且就大日經釋。此中經所說諸尊眞言即是聲也。●字門等諸字門及字輪品等即是字。無相品及說諸尊相文並是實相。復次約一字中釋此義者。目梵本初阿字開口呼時。有阿聲即是聲。阿聲呼何名。表法身名字。即是聲字也。法身何義。所謂法身者。諸法本不生義。即是實相（云云）又頌曰。五大皆有響。十界具言語。六塵悉文字。法身是實相。釋曰。頌文分四。初一句竭聲體。次頌極眞妄文字。三盡內外文字。四窮實相（云云）。
　　阿聲字爲一切聲字之本體事
　　大日經疏第七云。凡最初開口之音皆有阿聲。若離阿聲則無一切言說。故爲衆聲之母（云云。字母釋吽字義俱舍同之）聲字義云。開口呼時有阿聲（云云）念持眞言理觀啓白文云。世出世間凡開口音無非阿字（云云）疏第十云。若離阿聲則無餘字。即是諸字之母。即一切眞言生處也（云云）第十二云。復阿字是開口聲也。若無阿聲即不能開口。若不開者一切字皆無。是故阿字爲一切字之種子（云云）阿闍梨眞實智品云。所謂阿字者一切眞言心（云云）疏第十七釋云。所謂一切心者即阿字也。以一切言音皆從此字爲首。若無此阿聲則離一切之語無有可說。當知但開口出聲。即是阿字之聲也。上文俄若那拏麽並●且如言迦字時。但於喉中作短誡聲。未成迦字。何有阿字。通釋云。假令迦字作喉中短誡聲。不道迦字即迦等體不得成。須要加阿字迦字方得成就。又假令喉中短誡聲字亦不離喉中短聲阿字。故知一切字因阿字發起也（云云）。
　　私案。疏或本作誡。傳寫之錯也。作裓爲正。玉篇裓古來反。鈔作誡亦不違。音近裓故。而今裓者可由岐音。猶如計用●音。鷄用●音等也。通釋之音可知。
　　悉曇藏第三云。短裓聲者●字是也。此迦加半體短聲呼裓。此迦字等以阿字爲頭者。是●等以●爲頭（云云）疏第十九云。若無阿聲在中即不開口。亦自無有聲也（云云）悉曇藏第四云。吽字玉篇云。去牛反。或眞言注云。牛鳴聲也。故據師承世皆云吽不開口呼之。大日義釋云。若無阿聲在中（云云）。
　　義釋之文具同上。疏文引阿闍梨眞實智品義釋意。成吽字有喉中阿聲也。
　　吽字義云。阿聲即是一切字之母。一切聲之體（云云）大日經開題云。一切字門以初阿字爲本體故（云云）疏第四云。又以一切語言中皆帶阿聲故。一一字門皆具一切字門（云云）。
　　第七云。又一切語言中帶阿聲者。皆阿字門所攝（云云）下聲雖云離阿聲。然阿有內外。若外聲雖無然不得離阿字內聲。內聲即謂喉中阿聲也（云云）。
　　並下聲三字十四十卷兩本義釋俱云。並上聲而爲注文。悉曇藏第三引義釋。此文云。並平聲而云持明禁戒品義釋。私案。准悉曇字記並字母釋。可依兩本義釋下平傳寫之錯也。又安和尚品名謬也。
　　演密鈔第九云。疏上文俄若拏那麽等者。釋妨難也。謂因上言一切言音皆以阿字爲首等。遂有疑妨。若一切言音無此阿聲則無有可說者。即如俄若拏那麽五字即當大空之點。又是离藏之音。何開阿字而言一切言音皆從此字爲首等耶。今釋先縱上文俄若拏那麽雖云離阿聲。奪云然阿有內外二種之聲。其俄等五字於阿字外聲雖無。而不得離於喉中內聲之阿字也（云云）又第十七云。然迦字等若口無阿字之聲則不成字。當知此字本無言說名字。因阿字而得有也。如人無頭而一切支分皆死。此迦字等亦如是。若不以阿字爲頭即不成（兩本俱云。即不成聲）亦不名字也。故阿字爲命也。哩比得伊伊等三昧聲亦因（二本俱云。亦因阿字）發起也。假令迦字若無阿。但於喉中作短裓聲道迦□不成也。以加阿字即成迦故。當知阿字不生迦。是無作（云云）鈔第九云。假令迦字等者。謂有難云。若凡開口皆帶阿聲。即一切言音由阿字得成者。又云。故悉曇阿字亦爲衆字之母（云云）第十七云。要因此阿字生一切世間之語言。然此語言不離阿字。以不離阿字故。即知是不離於法體不生（云云。以不離以下可用字義）又云。從字有聲。如從一阿字。凡一切語聲中有阿聲者。不得離此字也（云云）。
　　演密鈔第二云。眞言通體即唯阿字。通與一切眞言教法而爲體。故不唯眞言。至如萬類名言皆有此能詮音聲（云云）。
　　阿聲遍一切定惠等聲字事（三）
　　阿聲字爲一切聲字之本體中。是至要故重別攝之。
　　具緣品云。云何眞言教法。謂阿字門。一切諸法本不生故。迦字門。一切諸法離作業故○婆字門。一切諸法有不可得故。野字門。一切諸法乘不可得故○訶字門。一切諸法因不可得故。祕密主仰惹拏那麽。於一切三昧。自在速能成辨諸事。所爲義利皆悉成就（云云）疏第七云。經云。謂阿字門一切諸法本不生故者。經云。祕密主仰壤儜曩莽。於一切三昧。自在速能成辨諸事。所爲義利皆悉成就者。於迦遮吒多波五類聲中。復各有五字。其第一至第四字皆是惠門也。已如前說。第五字皆是證門。今合說之。梵書以此五字皆同圓點。且如迦佉哦伽四字。增伽至第十一聲。皆於首上安點。若欲除去此點。而於次後字上累加仰字等。其字即與有點不殊。又梵字十二聲中。第一是本體故名爲空。即次第二字是行。第三以去以諸畫增加者。皆名三昧。第十一其上安點是證。第十二傍置二點是般涅槃。若此仰字。能遍智慧三昧聲故。當知即是大空義。是故別說。不與前字相合論也。涅槃經此五字亦具明字義。今毘盧遮那宗。寄此五字以明大空。大空是證處無法可說。故但以圓點表之（云云）。
　　二本義釋大同之。
　　尋云。疏云。又梵字（二本義釋俱云。又凡諸字）。十二聲中第一是本體故名爲空。若爾第一字空與十一點空如何別耶。答。空體雖同因果爲別。初因後果故也。問。其空體同爲初因。後果爲別之意云何。答。大空體中有菩提心菩提果二義。心爲初字。果爲後點。是其同別之意也。
　　字輪品云。祕密主有遍一切處法門。祕密主若菩薩住此字門。一切事業皆得成就（云云）。
　　初阿娑嚩。次迦等二十字。次野等九字。次伊等十二字。次仰壤拏曩麽莽五字也。疏第十四云。第一阿字。即是菩提心體。次有迦佉俄伽等五音。皆取四字（各除第五聲）次又取也囉乃至乞叉。皆是男聲○凡字輪文爲三分。初阿字爲一分。次迦乃至二十字爲第二分。次也字乃至訶字爲第三分。除去乞叉字。由此字已重故也（謂有迦娑二聲故重也）次上皆是智慧字也。次有伊（上）伊鄔（上）烏翳愛惡奧八字。加此八字即成就三昧。皆是三昧聲也○次有我（魚可）若（而可）吒曩（上）莫（慕可）此字遍一切處。謂遍於定惠中也○即同上頭之點也（云云）二本同之。阿闍梨眞實智品云（云云）疏第十七云。然字者梵有二音。一名阿刹羅也。是根本字也。二者哩比鞞。是增加字也。根本者即是本字。如阿字最初二音。是根本也。次從伊（上）伊至烏奧凡十二字。是從生增加之字。悉皆是女聲。其根本字是男聲也。男聲是惠義。女聲是定義也。其根本字遍一切處。次諸增加字亦有遍一切處。根本增加不相異也。皆以根本字體有本而加點畫。是故根本增加不一不異。猶如器中盛水。因器持水。水不離器。此亦如是。更相依持能遍內外也。相應者梵音瑜祇。即阿字義。相應即是瑜祇之義也。非但阿字遍一切處。從迦佉等乃至沙訶。亦遍一切處。何以故。此等皆是根本音。甚其根本音即同於阿字。如迦字等。各各有從生增加之字。如迦字中即有計鷄矩俱鷄蓋。俱皆是女聲也。然迦字體上加於畫。則成增加之字。體是惠。而加是定。定惠相依持。合而爲一。其體不失。止觀雙行亦遍一切地也。增加遍於根本。根本於增加。滋生遍於種子。種子亦遍於滋生也（云云）。
　　二本義釋俱云。即有●計●鷄●矩●俱●鷄●蓋●俱●矯。皆是女聲也（云云）唯此疏脫矯字。又賛可依皆字。
　　百字成就持誦品云。阿娑嚩迦佉哦伽遮車若社吒咤拏茶多他娜馱波頗摩婆野囉羅嚩奢沙娑訶仰壤拏曩莽（云云）疏第十九云。俄惹拏那麽○此五字遍於定惠中。亦能成三昧。亦能成智慧。能遍成如來八十隨形好也（云云）鈔第十云。疏此五字遍於定惠等者。謂前阿阿暗惡。前一是惠。餘三是定。例下迦佉乃至娑訶定惠亦爾。仰等五字皆遍彼中。故云遍於定惠中。言亦能成三昧者。遍餘三字也。亦能成智慧者。遍於初字也。此義難明。略以字形而顯示之。且將智慧聲中劍字頭者如迦字明之。●迦者作義。若加仰字空點。●乃成劍字。即彰作義是空。佉等例爾。是名遍於智慧之中。又●枳字是迦字之三昧。若於●枳上安置空點。乃成頭字。即此三昧亦屬大空。如枳字者濟底。比乃至呬等亦爾。是名遍於三昧之中。上以義當空點釋之。更以仰等本體辨者。如梵語●●半左。是五若於跛字上不置字點。却於左字置●壤字。即與跛字上加空點無殊梵法如。是故又如梵語●●僧賀是師子。若於僧字上不加空點。却於賀字上安置●仰字。即與僧上置點無異。餘皆例爾。故云此五字遍於定惠中也。言能遍成如來八十隨形好者。如以●仰字加於牙音。迦等四字。謂迦（短）迦（長）枳鷄。上二是惠。下二是定。又加佉誐伽各有四字。共成一十六音。如牙音者齒音十六。舌音十六。喉音十六。臍音十六。如是總有八十。故成如來八十隨形好。其實亦遍野等八字。今但擧初攝於後。故曰遍成如來等（云云）。
　　尋曰。阿闍梨眞實智品疏云。阿刹羅是根本字。哩比鞞是增加字者。阿刹羅爲根本字之梵語。哩比鞞爲增加字之梵語耶。
　　答。全眞梵字母釋義云。梵云●阿●乞察（二合）●囉者。唐云父字。義釋云。無異流轉。或云無盡。以句名父身。善能演說諸佛祕密萬德差別。義理無窮故言無盡。或云常住。言常住者。梵字獨得其稱（云云）悉曇藏第三引涅槃灌頂疏道暹記云。梵阿察羅。此方義翻名爲無盡（文）故知阿察羅者敵對云父字。義翻云無盡。即是阿字及迦等三十四根本字也（云云）故阿刹羅非根本字之正梵語。而根本字無盡等義勝故。以阿刹羅爲其名也。但疏意難知也。演密鈔第九云。哩比此云增加。即當伊伊乃至汚奧等。皆是從阿字增加之字故（云云。略鞞字隨義釋文。義釋文。疏文。疏文上抄之）悉曇藏云。哩比鞞者。義翻云從生。即是伊等十二增加字也。此約十六轉故云從伊（上）乃至烏奧凡十二字也（云云）故哩比鞞爲增加字之梵語也。
　　尋云。何故根本字爲男聲。增加字爲女聲耶。答。疏云。皆以根本字體有本。而加點畫。又第十二釋明妃云。由增長義故女聲呼之。又云。妃者如世女人。能生男女。令種胤不絕（云云）是故字體稱根本。增彼名增加。喩如彼種胤體種胤增長。而種胤體男所成就。種胤增長女所成辨。所以假喩男女。以所成從能成。根本爲男聲。增加爲女聲。
　　又聲有甲乙。根本爲甲。增加爲乙。人有勝劣。丈夫爲勝。女人爲劣。甲聲譬勝人。根本爲男聲。乙聲比劣人。增加爲女聲也（已上）尋云。何故男聲是惠義。女聲是定義耶。
　　答。定惠之寂照。男女之動靜。彼此相以取義。可知。又有多義。不能具之。
　　尋云。第二長聲●字。定惠聲中何耶。答。疏並兩本義釋俱云。如阿字。最初二音是根本也○其根本字是男聲也。男聲是惠義（云云）故惠聲也。又演密鈔云。餘三是定（具如上抄）悉曇藏第三引義釋此文云。如阿字最初者。即是根本也（云云）又悉曇藏云。其阿（引）暗惡三字亦屬此從生中。若不爾者。豈屬根本（云云）若依此等可爲定聲。
　　問。二義俱有過。若言惠聲者。字既加點。可是增加。若增加字悉皆女聲。何云惠聲。故安和尚所引文云。最初根本。而除第二。若言定聲者。聲既同初。可是智慧。故見行三本皆云最初二音是根本也。根本豈定聲耶。答。先云惠聲。尚無其過。字加傍點。此字本體例如●字。豈增加字。安和尚所引已違見行之諸本。傳寫之錯。何必依乎。設彼非錯但云最初根本。不云第二增加。又云定聲。何有其失。初阿短聲。次字引聲。短引既異。定惠寧同。然云二音是根本者。按十住心論云。各各字有十二轉生字。此各各十二爲本。有一合二合三合四合等增加字（云云。各各字●●等也）准此本者非必惠聲。第二●字且望伊等有本義。故云是根本。非欲遂。謂是智惠慧。理實●字遍定惠聲字。具根本增加。●是根本。●是增加。故聲通智惠三昧。阿是智惠。引是三昧故。疏體是惠而加是定者。則此意也。由此以●字表行。行通智慧故。故約惠邊疏云最初二音是根本也。十住心論云。云何眞言教法。謂●●●●●●●乃至●●●●等字爲本母（云云）又約定邊演密鈔云餘三是定。而安和尚但屬三昧。此難依耳。謂若不爾者。豈屬根本故也。
　　尋云。疏云。次從伊上乃至烏奧凡十二字。是從生增加之字者。四字如文。餘字何等耶。答。安和尚云。此約十六轉（具如上之）故塢烏哩[口*狸]里狸翳藹。是其餘字也。
　　尋云。●●二字定惠聲中何耶。答。仰等五字皆同圓點故准五字暗遍定惠證。既通二入當通二。今此二字之具根增聲通定惠。准●可知之。
　　尋云。疏處處文或云若此仰字遍智慧三昧聲故。或云此字遍一切處。或云此字遍於定惠中（皆具如上）故知●●●●●字遍定惠聲。若爾何故大師但云●等字爲本母（具如上之）本母即根本。根本是惠故耶。答。十住心論且論一邊故。疏云從迦佉等乃至沙訶亦遍一切處。何以故。此等皆是根本音。其根本音即同於阿字（云云）悉曇藏第三釋此文云。皆加一字爲頭。皆加阿聲爲音。故知三十四字母當體。皆是根本阿字之韻（云云。一處文如上也）疏既云。乃至沙訶無所簡故隨加五字云三十四。三十四皆根本。明知五字是惠聲。此又且論一邊而已。若不爾者。豈疏自忘遍定惠中之義乎。問。仰等五字中天南天其音各別。若爾於何云遍定惠耶。答。具緣品疏云。仰壤寧曩莽○若此仰字能遍智慧三昧聲故（具如上也）故於中天而云遍也。謂●字有●●二音。●是惠●是定故也。問。仰等五字於何天音云阿字韻耶。答。於南天云爾也。字輪品疏亦用南天音故（正文如上）又現聞易知耳。
　　尋云。●字爲惠聲。爲定聲耶。答。疏云乃至乞叉。是男聲故惠聲也。問。若爾何故次又云除去乞叉○皆智慧字耶。答。此字輪中除。非謂非惠聲。猶如哩等四字字輪中除。而非云不定聲也。
　　尋云。於迦佉等字十二轉生聲。分別定惠之方云何。答。第一是智惠聲。如上已述。又具緣品義釋云。又凡諸字十二聲中。第一是本體。故名爲空。第二字是行。第三字以去以諸畫增加者。皆名三昧。第十一其上安點是證。第十二傍置二點是般涅槃（云云）故第三以去乃至第十定。第二·十一·十二遍二。其義准●●●可知。問。若言第二遍二者。如何鈔第十云迦（短）迦（長）枳鷄上二是惠下二是定（云云）耶。答。既遍二故。且約一邊云第二惠也。問。第八·第十二轉之字。字具根增。聲通定惠。與●●等無別。何彼遍定惠。此但爲定聲耶。
　　答。彼●●等所加點聲皆通定惠。此●●字所加點聲但是三昧。故此二轉但爲定聲。不可同彼●等。
　　尋云。於上一切定惠聲字必阿聲通彼耶。答。爾也。問。通方云何。答。此有三義。約首·約韻·約體是也。問。先約首之義云何。答。疏第七意云。凡最初開口之音皆是阿聲也。離此則無一切言語。故阿聲爲衆聲之母（第十·第十二·第十九字母釋·吽字義·聲字義·念持眞言等意皆同之。正文皆如上）又第十七云。所謂一切心者。即阿字也。以一切言音皆從此字爲首。若無此阿聲則離一切之語無有可說。當知但開口出聲。即是阿字之義也（云云）下文云。然迦字等。若口無阿字之聲則不成字。當知此字本無言說名字。因阿字而得有也。如人無頭即一切支分皆死。此迦字等亦如是。若不以阿字爲頭即不成。亦不名字也。故阿字爲命也。哩比得伊伊等三昧聲亦因發起也（云云）此二文意全同。上云一切言音皆此字爲首。下云若不阿字爲頭不成聲等。是同。又云若無阿聲無有可說。下云此字本無言說名字因阿而有。則同。又云開口出聲即是阿聲。下云若口無阿字之聲等。亦同。而下文云然迦等者。顯阿字遍一切惠聲。哩比等者。彰阿聲遍一切定聲。此皆約首。首者頭首。頭首之中亦有命義及能生義。故諸文中或云一切言音之首。又云爲頭。又云爲命。或云一切衆聲之母。又云生處。又云種子。謂一切定惠等聲字皆悉無不以阿聲。爲頭首壽命及能成也。頭命等義瞼文易知。是謂約首之遍義也。
　　問。約韻之義云何。答。疏云。其根本音即同於阿字。安然釋云。三十四字母當體皆是根本阿字之韻（具如上之）則諸惠聲皆以阿聲爲其韻也。又應定聲。以阿爲韻至次當知。
　　問。約體之義云何。答。約首准始。約韻准終。今約體者該始終也。一切定惠等聲始終皆悉無非阿聲。是故阿聲遍彼一切定惠等聲而爲其體。是故疏云。一切語言中皆帶阿聲。又云一切世間之語言○不離阿字。吽字義云。阿聲即是一切聲之體。覺苑。至如萬類名言皆有此能詮音聲（皆具如上）。
　　問。一切語言皆以阿聲爲頭。故云皆帶阿聲不離阿字皆有阿音。如何依皆帶阿聲等之文。而成一切語言皆以阿聲爲其擧體。又若一切語言皆以阿聲爲擧體者。如何但言爲頭。又●●●●等現非阿聲。豈以阿聲爲其擧體耶。答。疏云。要因此阿字生一切世間之語言者。是顯一切語言皆以阿字爲頭首。次云然此語言不離阿字者。是顯一切語言皆以阿字爲遍體。若不爾者何重言乎。又云最初開口之音皆有阿聲者。是明阿爲頭首。又云一切語言中皆帶阿聲者。是明阿爲遍體。初中之言其意如此。又大師云。一切字之母者明頭首。次云一切聲之體者明遍體也。然言阿字爲頭者。且彰爲諸字之本。而非遮爲遍體。如彼雖言爲體而非遮爲頭也。●●等之難不然。若現阿聲者即是阿字。何論爲體。夫言一切語言以阿字爲體者。●●●●等一切語言顯非阿聲。而隱其中有阿聲爲其體。故云阿字爲其體也。悉曇●●等以最初●爲體。例如●●等。以最初●爲體故。疏十七云。如阿字最初二音是根本也。次從伊（上）伊乃至烏奧凡十二字是從生增加之字。悉皆女聲。其根本字是男聲也。其根本字遍一切處。次諸增加字亦有遍一切處。根本增加不相異也。皆以根本字體有本而加點畫。是故根本增加不一不異。猶如器中盛水。因器持水。水不離器。此亦如是。交相依持能遍內外也（云云。具如上也）此文意明悉曇中●●等十二聲皆以阿聲爲其體。體加互遍內外一切處。交相依不一不異也。次文云。然迦字體上加於畫則成增加之字。體是惠而加是定。定惠相依持合而爲一。其體不失。止觀雙行亦遍一切地也。增加遍根本。根本遍於增加。滋生遍於種子。種子亦遍於滋生也（云云）此文意顯●●等出生聲。以●聲爲其體。體加互遍一切地相依持也。喩意可知。故阿聲遍●●●等十二聲中而爲其體●●二字亦阿爲體。約但女聲云。十二字凡開口出聲無非阿聲。又咽口中一切聲。其最初聲無非阿聲。故鈔九云。又假令喉中短聲誡字。亦不離喉中短聲阿字（云云。具如上也）故一切聲皆悉最初無非阿聲。而觸牙齒舌等緣故。轉成●●●等差別之聲。雖成別聲。其一一中不失阿聲。而爲其體。故疏十七云。要因此阿字生一切世間之語言。然此語言不離阿字。以不離阿字故。即知是不離於法體不生（云云）故●●●等乃至一切語聲中。皆有阿聲爲其體也。
　　尋云。若言一切語言之中有阿聲者。梵漢俱爾耶。答。爾也。問。其梵漢語言中。阿聲皆名眞言耶。答。爾也。問。若爾何故但約梵語而說眞言耶。答。疏第七云。一一聲字即是入法界門。故得名爲眞言法教也。至論眞言法教應遍一切隨方諸趣名言。但以如來出世之迹始于天竺。傳法者但約梵文作一途明義耳（云云）問。若爾如何字母釋云。然梵字梵語於一字聲含無量義。改曰唐言。但得片玉三隅則闕。故道安法師著五失之文。義淨三藏興不翻之歎。是故傳眞言之匠不空三藏等。教授密藏眞言悉用梵字耶。答。二說之意不相違也。央漢言中有阿于二音。阿音●也。于音●也。故漢言中諸音所歸是梵音也。皆無非眞言。疏依此義邊故云眞言法教應隨方諸名言。阿梵語中有無不非等多義。若改唐言或但曰無。或但云不。則得一義而失餘義。字母釋依此義邊故云但得片玉三隅則闕。故不違也。
　　尋云。十界具言語。其中阿聲皆名眞言耶。答。爾也。問。若爾何故聲字義云。此十種文字眞妄云何。若約竪淺深釋則九界妄也。佛界文字眞實。故經云。眞語者·實語者·如語者·不誑語者·不異語者。此五種言梵云曼荼羅。此一言中具五種差別。故龍樹名祕密語。此祕密語則名眞言也。譯者取五中一種翻耳（云云）言眞言者。此但佛界五種言中之一種故耶。答。聲字義次文云。此眞言談何物。能呼諸法實相不謬不妄。故名眞言。又云。若知實義則名眞言。不知根源名妄語（云云）謂有一類聞九界中乃至鬼畜言語中阿等聲。知法實義。不謬不妄。其聞阿等聲則名眞言。是即法佛平等語密。故論其言語之起處則屬鬼畜。依此義邊眞言通九界。談其音聲之根源則屬佛界。據此義邊眞言唯佛界（此約究竟眞言論之）若據五種眞言。諸天等有自分眞言也。聲字義引般若經如來是眞語者等之文歟。大日經疏并開題意別聲字義。蓋各述一義也。疏云。眞言梵曰曼荼羅。即是眞言如語不妄不異之音（云云）開題同之。但音字作義字。意顯眞語如語者即是不妄不異之義也。如彼唯識云。眞謂眞實。顯非虛妄。如謂如常。表無變易。又言龍樹名祕密語者。十住心論同之。疏云。龍樹釋論謂之祕號。開題云。謂之密號（云云）。
　　尋云。內外五大皆有響。其中阿聲皆名眞言耶。答。爾也。問。器界中阿聲名眞言之意云何。答。是即法佛語密一類聞之知法實義。故名眞言。其義具如上鬼畜也。
　　一切文字無非阿字事（四）
　　百字成就持誦品云。或諸法遠離造作故現迦字形（云云）疏第十九云。或一切法中造作離故迦字形現。此即明一阿字門。然欲明一切法本來無作故現此迦字。然此迦字即明阿字義也。如迦字若上置橫畫即不成迦聲。所以不成者。以迦中闕阿聲也。此迦字上頭即有阿形。當知此百字皆爾。下例可解。若無阿聲在中。即不開口亦自無有聲也（云云。十四·十卷兩本義釋大同之也）鈔第十云。疏如迦字若上置橫畫等者。應云如迦字。若不上置橫畫即不成迦聲。以迦中闕阿聲故。此恐難顯。更以梵字釋之。謂迦字上橫畫即是阿聲（阿聲也。●迦字也）若不以上橫畫。安置在下字之上。下字不成迦字。何以故。闕阿聲故。此疏若字下少一不字（云云）悉曇藏第三云。百字位成品義釋云。如迦字若上不置橫畫即不成迦聲（云云。私案。見本義釋如鈔。謂無不字。而安和上所引有不字。蓋本不同歟。但百字位成品者錯也）鈔第二云。眞言通體即唯阿字。通與一切眞言教法而爲體故。不唯眞言至如萬類名言皆有此能詮音聲。下文備顯。凡開口之處盡帶阿音。如書一字入一切字中。但初下筆若點若畫。便當阿字。論所表體便是法界本不生性。即與諸法而爲實體。由此梵王世界壞時。呑噉衆字於口角邊。唯留阿䧢二字。阿表於無。䧢表於有。即當佛法中眞空妙有法界體也。雖成諸字而不壞其本體。如水全波而不失濕之自性。常是隨緣。常是不變（云云。百論）。
　　念持眞言理觀文云。世出世間凡開口音無非阿字○內外一切文字點畫無非阿字（云云）。
　　尋云。疏云。所以不成者。以迦字中闕阿聲也。又云。下例可解。若無阿聲在中即不開口。亦自無有聲也之意云何。答。所以不成等者。此明●字。若不上置●畫爲頭不成●聲。所以然者●字聲中闕●聲。故不能開口。若不開者可無有聲故也。下例可解等者。此明餘●等字如●。若不上置阿畫爲頭上不成●等聲。其故如●即不開口等之言其意遠也。此乃色塵諸字阿字爲頭首。聲塵諸字阿聲爲遍體也。云迦中阿聲。云阿聲在中。其意可知。問。何故聲塵一切文字皆以阿聲爲其遍體耶。答。經云。遠離造作故現迦字形。疏云。然欲明一切法本來無作故現此迦字。鈔云。論所詮體便是法界本不生性。即與諸法而爲體。此等皆顯諸法妙有必以眞空爲其實體。夫遠離造作者。即是無作。作是妙有。無是眞空。空有互遍成一法故。故疏第十七云。當知阿字不生迦是無作。其義即是相應和合成他放此（云云）既所詮法空空有迭遍。亦能詮聲有空可齊故。一切字皆以阿聲爲遍體也。問。若言能詮聲字隨所詮法。有空互遍者。亦色塵文字是能詮故。應隨所詮法有空互遍故。念持眞言云。內外一切文字點畫無非阿字。若爾何云色塵文字阿字爲頭。非爲遍體耶。答。聲塵文字●●等雖是互遍而無雜亂。色塵文字阿迦等點若互遍者。一一點則有雜亂。是故迦等字以阿唯爲頭。而顯能詮有空相備之義也。念持眞言就頭爲言。如彼鈔云。但初下筆若點若畫便當阿字。然復雖云。隨所詮故能詮互遍。而所詮能詮有空和合等之義。此又法爾道理耳。
　　尋云。聲字義云。
　　顯形表等色內外依正具（乃至）如是種種色差別即是文字也（云云）爾者於其諸色文字成立。阿文字之方云何。答。聲字義意六。五大色等名顯色。五大形等名形色。取捨屈申業用等名表色。有情色名內色。器界色名外色。內外非定內外。互爲依正。名依正色。又云。如是一切顯形表色（乃至）如是差別即是文字也。各各相則是文故。各各文則有各各名字。故名文字（云云）故如上諸色各各諸相爲文。文各各名字爲字。而此文字表無不非等。及表本不生。名爲阿文字也。問。言諸色各各諸相者。何等相耶。答。上文釋聲塵文云。聲有長短高下音韻屈曲。此名文（云云）准此諸色各有長短等相。是其諸相也。問。言各各名字者。即字耶。答。爾也。問。餘教云文即是字爲名所依。若爾名是能依。字是所依。何云名即字耶。答。聲字義云。文由名字。名字待文。故諸訓釋者云。文即字者。蓋取其不離相待耳（云云）顯密意別。不可以彼難此。問。若言密意名即字者。阿聲字義云聲之詮名必由文字（云云）豈可言名由名耶。答。上文云。聲發不虛必表物名。號曰字也（云云）意云。於一切法有體有名。謂如熱性爲體火稱爲名。聲發呼火之時。能呼無能詮名。所呼爲所表名。言物名者所詮名也。言必表者能表名也。號曰字者。明能表名。即能詮字也。故下文云。聲之詮名。必由文字者。意明聲能詮物名者必由聲。上文名能詮。此爲聲詮。所詮物名非離文名。而聲能詮所詮名也。若爾何有名由名之過乎。問。若言諸色各有長短等相名阿文者。其長短等相爲必約梵篆隷等字形名阿文。爲亦於瓶衣等諸物形名阿文耶。答。亦於諸物形名爲阿文也。問。必約●阿等形可名阿文。故聲字義云。又以五色書阿字等。亦名色文字（云云）又云。又彩畫種種有情非情。亦名色文字（云云）豈非八體中蟲書等名阿等文字耶。答。既云諸色之種種相。寧唯梵篆等字形乎。故聲字義云。又於諸色聚中略有十四種。謂地·水·火·風·空色·聲·香·味·觸及眼等五根○又立十種色。具如彼說（瑜伽論第三卷）如是種種色差別即是文字也。又以五色書阿字等五名色文字。又彩畫種種有情非情亦名色文字。錦繡綾羅等亦是色文字也（云云）此顯色文字之種種差別。是故四大·五塵·五根乃至資具不改其形即文字也。種種差別之中不遮梵胡篆隷等形。故云又以五色書阿字等。然言畫情非情等未必篆字。是明彩畫牛馬泉水等即文字也。
　　問。若爾不改根塵等相。名阿字之意何。答。百字眞言法品云。聲從於字出（云云）疏第十七云。凡一切語聲中有阿聲者。不得離此字也。從字表而得有聲生（云云）文意云。於聲塵中阿別能詮不離字。通能詮從字能表。而得阿聲也。重意云。名即字也。是通能詮通阿迦等。故如阿迦等是別。能詮彼此各別故。若人欲顯字之所詮。無等義時則發阿聲。此則從字能表得阿聲生。而別阿聲在通字所（爲言）聲塵既爾。色塵亦然。從文字能表而立阿等稱。若文字能表無等義時。則字通詮所立阿別稱。當知如來爲機宜以根塵相表無等義機宜。亦於根塵相悟無等義之時。則以根塵文字所立阿稱也。問。以根塵相表無等義。又悟其義之意云何。答。且論一物可准諸法。若見一瓶之時。解繩輪等所化性故無常。解四塵和合假有故不無解。雖不無而假有故非實。說者令如是解名表。見者能如是解名悟。此約淺略能表能悟阿字相也。
　　疏第七云。從緣生者悉皆有始有本。今觀此能生之緣。亦復從衆因緣生。展轉從緣。誰爲其本。如是觀察時則知本不生際（云云）第十七云。見彼生表之時即解本不生也。是故聲出之時理性即顯本不生。與一切從緣生法互相能生互相表解也（云云）故見瓶從緣生之時則知本不生際。見瓶生表之時解生即不生理。如是合知解爲表。如是能知解爲悟。此於深祕能表能悟阿字義也。問。若言一切色表無等義故名阿字者。其諸色全體爲是阿字耶。答。爾也。
　　問。若諸色全體爲是阿字者。何●等字但首是阿。而非全體爲何耶。答。所望別故不相違也。如隨方字有全體。非阿梵●等字。但首是阿既有此差別。何必齊等乎。其梵●字表無等義。是以形表義。此能表形局●形。故●等諸字以●之省但爲其首。而非全阿。顯形表等諸色阿字表無等義。是以義表義。此能表所作性等義。無所限故。諸色全體皆是阿字。以形表義之。聲明悉曇亦能所談。以義表義之字。獨祕密藏之所知也。●等但首爲阿者。約形表之字。諸色全體是阿者。約義表之字。所望既別。不可一例。若●等字以所作性等義表無等義之時。一一擧體皆亦爲阿。且據形表邊。而云但首爲阿也。
　　阿字悉遍一切情非情法而爲其第一命事（五）
　　阿闍梨眞實智品云。我即同心位一切處自在。普遍於種種有情及非情阿字第一命（云云）疏第十七云。我心住一切遍自在。我皆遍種種有情非有情阿字第一命者。謂即以阿字爲心故。遍於一切自在。而成言此阿字不異我。我不異阿字也。乃悉遍於一切情非情法。此諸法即以阿字而爲第一命也。猶如人有出入息。以此爲命。息絕即命不續。此阿字亦爾。一切法有情以爲命也（云云。十四本同之）。
　　鈔第九云。疏乃悉遍於一切情等者。情謂曼荼諸位。非情謂門界幢標也（云云）同品上文云。故此遍一切身生種種德（云云）疏云。然此阿字非直遍於身分。然一切非身亦皆遍滿。是故從此阿字之心生種種功德門也（云云）。
　　鈔云。然一切非身亦皆遍等者。不但遍布於行者身。諸支分亦遍於漫荼羅故云非身。又遍曼荼羅諸支分中故云非身（云云）。
　　尋云。言阿字遍一切情非情者。爲能詮字遍爲字所詮遍耶。答。二俱可遍。問。其意云何。答。能詮遍義准上可知。所詮之義亦易知耳。本不生等是所詮故。問。若爾能詮所詮可遍一切。何限曼荼諸位門界幢標耶。答。鈔釋且約曼荼。理實可遍諸法。經疏之意其義明也。
　　尋云。即身成佛義意云。我即同心位者。識大阿字第一命者。地大中三句表六大自在用無礙德（可見正文）何以六大無礙之德。而成阿字悉遍之義耶。答。阿字悉遍之義。疏釋既明鏡也。不可依彼捨此。何況大日經開題云。六字則能造之體（云云）此云阿等六字即六大體也。又今耶身義意以阿字爲地大。寧不以地大德成阿字義乎。
　　尋云。遍身非身者。此說行者所觀也。不可同情非情之說耶。答。爾也。然本遍故今亦能觀。所以遂同耳（或本有之）。
　　阿字爲一切眞言之心。亦生處亦住處亦最上。又爲一切法教之本。亦所詮事（六）
　　疏第七云。若見本不際者。即是如實知自心。如實知同心即是一切智智。故毘盧遮那唯以此一字爲眞言也（云云）普通眞言藏品云。是中一切眞言之心。汝當諦聽。所謂阿字門（云云。是中者上所說之中也）疏第十云。次毘盧遮那說眞言心者。以如上諸眞言等隨一一中。則有根本眞言心眞言隨心眞言。如是等無量無邊不可知數。今總說諸眞言之心。即此阿字是也。此是諸法本不生義（云云。第七卷疏同之）鈔第二云。眞言通體即唯阿字。通與一切眞言教法而爲體故（云云）阿闍梨眞實智品云。所謂阿字者一切眞言心○安住諸支分（云云）疏第十七云。謂雖加諸字亦有阿字在中也。又遍住於支分阿字爲心。如人有心能遍支分。是心皆受苦樂。阿字亦遍一切支分也（云云。兩本義釋俱云。如人有心能遍支分。分轉之心皆受苦樂。云云）鈔第九云。梵云阿伽羅。是身支分。質多是心。即里比等字是支分。阿字是心。是故有身支分定有心有里比等。衆字定有阿字。不得相離也（云云）。
　　尋云。若言心遍支分。皆受苦樂者。如何祕藏記云眼等諸識在心花所（具見正文）耶。答。私有二義。一者義釋疏云。分轉之心皆受苦樂。故知心體雖在心花。而分轉用遍支分也。二者心體遍支分言在心花者。二俱有過。若言體在心花用遍支分者。阿體既遍里比。心體何局心花。法喩是應齊故。餘乘者祕藏記云。據密教凡夫心如合蓮花。聖人心似開蓮花（乃至）在心識所（云云）既云據密教。豈可隨轉耶。答。初義法體喩用難異。俱遍義同。何不比呪。後義據密教者。且謂凡聖心花含開。而心體局心花。隨轉餘乘也。六大無礙常瑜伽。識大何局一處乎。二義正不應知。
　　普通眞言藏品云。念此一切諸眞言心最爲無上。是一切眞言所住（云云）疏第十云。若離阿聲則無餘字。即是諸字之母。即一切眞言生處也○此字於眞言中最爲上妙。是故眞言行者常當如是受持也。是故一切眞言住於阿字。猶住此故誦之即生也（云云）十四卷本云。若悟阿字門。是一切諸眞言心者。則悟一切字門。皆是一切眞言心。皆是一切眞言住處。皆悉最爲無上也（云云。十卷本同之）第七卷疏云。猶住此故誦之即生他一切字德（云云。餘同疏也）。
　　疏第十九云。諸聖智中佛爲第一。此阿字於一切眞言門中最爲第一也。由此一字成無量功德故無上也（云云）疏第七云。阿字是一切法教之本。凡最初開口之音皆有阿聲。若離阿聲則無一切言說。故爲衆聲之母（云云）字母釋六。內外諸教皆從此字而出生也（云云。此字者阿字也）疏第四云。如諸大乘經論約曰悉檀曰不生等。以種種因緣譬喩廣說阿字門。則有無量句義（云云）大曰經開題云。即此阿字大日世尊種子眞言也。是經一部始終唯說此一字義。其義無量。略說少分耳（云云）鈔第一云。此經七卷三十一品。從始迄終皆是顯斯三句之義。當知即是阿阿暗惡四字之義也（云云）一字儀軌云。是一切字母。十方三世佛所說一切法無非此字體。纔念即同稱一切如來法（云云。說阿字也）。
　　阿字爲一切理之本事（七）
　　疏第十七云。然此阿字能說一切世間語言。復因此語言得解一切出世之理也。所以者何。要因此阿字生一切世間之語言（云云）吽字義云。阿聲○一切實相之源。又云。以阿字門攝一切眞如法界法性實際等理。無所不攝（云云）。
　　阿字爲一切行之要事（八）
　　住心品云。宣說眞言道句法。所謂初發心乃至十地次第。此生滿足（云云）疏一云。復次行者初發心時得入阿字門。即是從如來金剛性生芽。當知此芽一生運運增進更無退義。乃至成辨無行可增。然後停息故云次第。此生滿足。此中次第者。梵音有不住義精進義遍行義。謂初發心欲入菩薩位故。於此眞言法要方便修行得至此初地○乃至滿足十地。唯以一行一道。而成正覺（云云）鈔第二云。疏復次行者初發等者。謂從初發菩提心時便得入於阿字之門。即是從如來金剛性。生金剛性謂如實知堅固性也。言當知芽者菩提芽也。此芽生已中間運運者地地也。地地增進乃至成菩提樹王更無行可增○從初發心入菩薩位。乃至滿足十地。但以一眞言之行一眞言之道。而成正覺（云云）疏第十二云。入阿字門故即能了知眞言行之與果也。若了知彼行及果。即是據得無上大果也（云云。十四本同也）轉字輪曼荼羅行品云。於一切世間出世間。聲聞緣覺靜思惟勤修成就悉地。皆同壽命同種子同依處同救世者（云云）疏第十二云。此阿字門即是世出世間二乘定觀等之惠命也○如上世出世間。一切所作妙業。阿字即爲彼命。如人若無命根一切化事皆悉妄廢。一切世出世間功德定惠等亦爾。若離阿字門即不得增益成就。如彼死人無所能爲。復阿字是開口聲也。若無阿聲即不能開口。若不開者一切字皆無。是故阿字爲一切字之種子。當知一切萬行亦如是。以阿字門而爲種子。若離阿字亦不成也（云云。依處等釋可見。正文）第十七云。此心眞言即是無量義處遍生一切世出世間之法。離一切戲論。諸戲論永息。而阿妙智生。此智即是奢麽他毘鉢舍那之智。從此智有無量惠方便生（云云）又云。若捨阿字本自然之智。則一切善不得生。故捨佛即是斷一切菩薩之命。與絕其成佛之根（云云）鈔第九云。疏若捨阿字等者。阿字是菩提心。由菩提心故則有阿字大悲地波羅蜜等成佛之根。若捨之者則絕成佛之根。一切萬善而不得生故（云云）又云。若祕釋者。即是阿字法界本不生之體也。此字能生一切諸法。若捨阿字自然之智。則一切善法不得生故（云云）受方便學處品云。祕密主應當諦聽。吾今演說差別道一道法門（云云）疏第十七云。謂一切法不出阿字門。即是一道也。道者謂乘此法而有所至到之義也。一道者即是一切無礙人共出生死。直至道場之道也。而言一者此即如如之道。獨一法界故言一也。於此一道中而分別種種差別。獨如無量岐路皆至寶所。殊街同歸也（云云。上一行一道之意以此可知耳）一字軌云。阿字菩提心種智之本源（云云）。
　　以阿字統如來無邊果德事（九）
　　疏第四云。如以阿字五輪統如來無邊內德（云云。兩本義釋如字下有以字）第十二云。入阿字門故即能了知眞言行之與果（等。云云。具如上之）。
　　阿字統如來無邊果德故。入阿字門則能了知眞言果也。
　　如來妙感妙應皆不出阿字門事（十）
　　妙感妙應雖亦果德。義門殊故別出之耳住心品云。而此一切智智道一味。所謂如來解脫味（云云）疏第一釋云。佛從平等心地開發無盡莊嚴藏大曼荼羅。已還用開發衆生平等地地無不出阿字門。當知盡莊嚴藏大曼荼羅。妙感妙應皆感應。因緣所生方便亦復不出阿字門。譬如大海中波濤相激迭爲能所。然亦皆同一味。所謂鹹味也（云云。二本大同之）。


　　阿字義中

　　　　　　　　　　　　　　　中川上人
　　於阿聲字相辨能所詮事（十一）
　　祕藏記云。淨菩提觀○聲字實相順逆往反觀想言聲者。口誦字聲。字者觀字體。實相者觀字義（云云）又云。如何文字。假令有一阿字呼阿。聲則能詮是文也。以呼阿顯無名。阿即無故。是爲所詮。是則字（云云）聲字義云。謂實相由聲字顯。則聲字之實相。亦依主得名（云云）又云。若言聲字外無實相。聲字則實相。亦如上名（云云。如上名者釋也）疏第七云。經言。祕密主。云何眞言教法者。即謂阿字門等。是眞言教相雖相不異體。體不異相。相非造作修成不可示人。而能不離解脫現作聲字。一一聲字而是入法界門。故得名眞言法教也（云云）又云。且如阿字門。若聲若字擧體不生。聲字之義即筌擧體不生。若證時還只證此不生。中間文無間雜。亦無異路（云云）第二十云。今如是見聲實相。即知此聲不生滅同於實相。是音聲平等性也（云云）。
　　私案。祕藏記意。上文聲字爲能詮。實相爲所詮。下文字亦所詮也。聲字義意。上文聲字能詮。實相所詮。顯義廣故。下文聲字則實相。故能詮即所詮也。疏意二文聲字即實相。能詮即所詮。後文聲即實相。准上可知。
　　阿聲字實相之法然隨緣事（十二）
　　字母釋云。夫梵字悉曇者印度之書之也。西域記云。梵天所製。五天竺國皆用此字。然因地隨人稍有增減。語其當體。以此爲本。劫初之時世無法教。梵王下來授。以此悉曇章。根源四十七言。流派餘一萬。世人不解無由。謂梵王所作。若依大毘盧遮那經。云此是文字者。自然道理之所作也。非如來所作。亦非梵王諸天之所作。若雖有能作者。如來不隨喜。諸佛如來以佛眼觀察此法然之文字。即如實而說之。利益衆生。梵王等傳受轉教衆生（云云）具緣品云。復次祕密主。此眞言相。非一切諸佛所作。不令他作。亦不隨喜。何以故。以是諸法法如是故。若諸如來出現。若諸如來不生。諸法法爾如是住。謂諸眞言。眞言法爾故（云云）疏第七云。經中次說眞言如實相。故云。復次祕密主。此眞言相。非一切諸佛所作。不令他作。亦不隨喜。何以故。以是諸法法如是故。若諸如來出現。若諸如來不出。諸法法爾如是住。謂諸眞言。眞言法爾故者。以如來身語意畢竟等故。此眞言相。聲字皆常。常故不流。無有變易。法爾如是。非造作所成。若可造成。即是生法。法若有生。則可破壞。四相遷流。無常無我。何得名爲眞實語耶。是故佛不自作。不令他作。設令有能作之人。亦不隨喜。是此眞言相。若佛出興于世。若不出世。若已說若未說若現說。法住法位性相常住。是故名必定印。衆聖道同。即此大悲漫荼羅一切眞言。一一眞言之相。皆法爾如是。故重言之也（云云。二本同之）十住心論第十引此釋全文已云。已知法爾而住無人能作。若然誰傳。答。初從大日尊下至青龍阿闍梨。有七葉大阿闍梨耶（云云）又云。如來○自在加持說眞言道。雖從機感因緣生。而不動實際（云云）鈔第六云。疏法住法位等者。眞如住在諸法之中名爲法住。法有澄淨離染得淨分位。顯之故名法位。此約理事差別。或眞如法即法位。唯約理明言性相常位者。謂眞言如實體相。眞言行相有佛無佛而常有故。亦可性是常住。相是無常。既爾云何言性相常爾。答。性相無二故。又性常是常。相常是無常。不由如來出世故。問。常住音聲可爾。無常音聲言說豈非如來說耶。釋曰。法本無常。但由佛顯故（云云）疏同卷下文云。即謂阿字門等是眞言教相。雖相不異體體不異相。相非造作修成不可示人（云云。具如上抄）又云。如來一一三昧門。聲字實相有佛無佛。法如是故。即是故不流。即是如來本地法身（云云）。
　　兩本義釋俱云。即是常故不流（云云）准兩本并上疏文中脫常字歟。
　　鈔同卷云。疏即是常故不流者。一一三昧門等皆是加持之相。竅其至極但是寂靜涅槃之相。法爾已來恒常如是。即是常故不流。此常不流句是涅槃經。涅槃眞常故不可遷流。若有流動即有出生。今既不流。即是無生。以無生故即無盡滅。無生無滅即是本來堅固之體。堅固之體即是法身。此法身者即是涅槃。雖常處生死教化衆生。而不捨涅槃之性。故肇公旋嵐偃岳而常靜。江河競注而不流等（云云）祕藏記云。梵字者性相共本有歟。爾也。性相共本有。性云本有者可然。何相稱本有。若有證文耶。有證文。據密教性相本有不待言也。又顯教之中法花經云。世間相常住之故。若然者相常住者。譬如水性澄靜。是常住也。以風緣波起。波者則相。水者則性。風息者波即水也。據攝相歸性可稱常住。依性相差別何稱常住耶。其者顯教說生滅無常家所論之喩也。密教說如來自受用境界。是處離生滅無常。此喩不用耳。然者不用此喩。何以顯諸法性相常無常之理耶。其者別亦有喩。以顯示耳。然者本來性相各各達立。各各守自性。不同水波相融者。不得六道衆生成佛。佛者化作六道形類。抑喩心如何性之處。性相宛然而本有也。譬如日月與光明。日月者性。光明者相。是性是相不離本有者也。是故曰性相常住。不離佛而衆生有。不離衆生而佛有。如是融入不相離。何故不得六道衆生成佛。佛化作六道形類耶。緣起法皆生滅者也。人眼所明見。何堅執云不破耶。雖凡夫目見破而於聖見常住。抑亦據人喩。四大和合所成身是則體。手足屈申取捨是則用。眼耳鼻等一切好醜是即相。地水火風是則性。性相體用不相離而各各宛然。是故稱性相共本有耳（云云）聲字義云。文字所在六塵其體。六塵之本法佛三密即是也。平等三密遍法界而常恒（云云）又云。所謂聲字實相者。即是法佛平等之三密。衆生本有之曼荼也（云云）全眞梵字母釋義云。言常住者。梵字獨得其稱。諸國文字不同。此例何者如東夷·南蠻·西戎·北狄·及諸胡國所有文字。並是小聖叡才隨方語言演說文字。後過劫盡三災起時。悉皆磨滅不得常存者。所謂外道俗書者哉。唯有此聖梵天受在五天竺國。隨梵天王上下前劫後劫六十四種梵音也。同一梵天王所說經百劫亦無差別。故皆從毘盧遮那佛心生也（云云）西域記第二云。詳其文字梵天所製原始垂則四十七言也。寓物合成隨事轉用。流演枝派其源浸廣。因地隨人微有改變。語其大較未異本源。而中印度特爲詳。正辭調和雅與天同音氣韻清高爲人軌。則隣境異國習謬成訓。競趍澆俗莫守淳風（云云）第七卷疏云問。阿誰向本法呼造本不生耶。答。有三種。一祕密釋二祕密中祕釋三祕祕中祕釋。一祕釋者。毘盧遮那佛說本不生故。二祕祕釋者。阿字自說本不生故。三祕祕中祕釋者。本不生理自有理智自覺本不生故（云云）悉曇藏第一云。安然今謂。一行大日經義釋云。有淺略釋也。有深祕釋也。於深祕釋中復有淺深也（抄私檢十四本。第二之阿闍梨所傳皆須作二種釋。一者淺略釋二深祕釋云云。二本同之）又新羅國零妙之寺釋僧不思議大日經供養法疏云深祕釋大日如來說○深祕中深祕釋阿字自說○祕祕中深祕釋眞如理智自然說此阿字（抄）合此二文爲四釋○吉藏云。造書天造文字。是全淺略釋攝也。如慧均云。過去諸佛通化法門。諸佛去後梵王議要三□下造三行書。梵書加書篆書。又云。光音天造四十二字門。謝靈運云。梵書本由佛造。過去迦葉等佛所說。外道拾得安置已典。又全眞云。從大日心出隨梵王上下。又空海云。自然道理所作。大日佛眼觀而說之。梵王傳教衆生。寶性論云。劫盡之時有智慧人。以此教法仰書虛空。劫成之時有明眼之人。觀彼教法取傳世間。華嚴經云。一微塵中有一經卷。大如三千大千界。盡記三千大千世界力業。一心亦爾者。是今深祕釋攝也。大日教云。諸字以爲種子。成立器世界及以有情界。出生諸尊身及以衆生身。諸字即是法曼荼羅之身。自性常住。此乃遍一切處善巧法門。能觀字轉以爲種子。發生大曼荼羅等者。是今深祕中深祕攝也。楞伽經云。有二種法。一本住法。界法性法證法住。二自證法。譬如驛路能證本法。依此義故我作此說。自得道夜至涅槃夜不說一字者。是今祕祕中深祕釋攝也（云云）菩提心義。
　　十卷楞伽第五云。大惠菩薩復白佛言。世尊如來說言我何等夜證大菩提。何等夜入般涅槃。我於中間不說一字○佛告大惠言。大悲如來依二種法。說如是言。何者爲二○一者依自身內證法。二者依本住法。我依此二法如是言。大惠云何依自身內證諸法。謂○自身內證諸境界行離言語分別相離二種字故。大惠何者本住法。謂本行路平坦。譬如金銀眞珠等寶在於彼處。大惠是名法性本住處。大惠諸佛如來出世不出世法性法界法住法相法證常住。如城本道。大惠譬有人行曠野中見向本城。平坦正道即隨入城。入彼城已受種種之樂。作種種之業。大惠於意云何彼人始作是道。隨入城耶。始作種種諸莊嚴耶。大惠白佛。不也。世尊大惠我及過去一切諸佛。法性法界法住法相法證常住亦復如是（云云）。
　　疏第三云。人欲語時亦因口中有風。名憂陀那。還入至臍。響出時觸頂及斷齒脣舌咽胸七處而退。是名爲語。愚人不解而生三毒。智者了知心無所著。但隨諸法實相（云云。兩本大日也。但十四本囙字作𡆬。智論云。但隨諸法相云云。具如上之）第二十云。今此語從何有耶。謂從齒喉咽脣古臍等衆緣。心動風牙相觸故得有此聲。猶空谷響都無自性。凡夫不了故聞好生欣。聞逆情生怒耳。今如是見聲實相即知此聲不生不滅同於實相。是音聲平等性也（云云。兩本並云。心動風界○是入音聲平等惠性也。云云。餘如疏之）。
　　第十二云。以一切萬法乃至形顯等色萬類差別莫不從●●●●●心分別。而有分此阿字門。亦不從外來。但從心生無別來處也。所以者何。以有方便修定故其心漸淨。以心淨故阿字現中（云云）聲字義云。法然隨緣有者如上。顯形等色。或法然所成。謂法佛依正是。大日經曰。爾時大日世尊入於等至三昧。即諸佛國土地平如掌○安住其中。此文現顯何義。謂有二義。一明法佛法爾身土。謂法界性身法界標幟故。二明隨緣顯現。謂菩薩隨福所感及如來信解願力所生故。謂大日尊者。梵云摩訶毘盧遮那佛陀。大毘盧遮那佛者。是乃法身如來也。法身依正則法爾所成。曰法然有。若謂報佛亦名大日尊。故曰信解願力所生。又云時彼如來一切支分無障閡力。從十智力信解所生無量形色莊嚴之相。此文明報佛身土。若謂應化佛或名大日尊。應化光明普照法界。故得此名。故經云或名釋迦或名毘盧遮那。大日經云。無數百千俱胝那由他劫。六度等功德等所資長身。此明應化佛行願身土。若謂等流身亦名大日尊。分有此義故。經云即時出現者。此文明等流身等暫現速隱。身既有。土豈無乎。此明等流身身及土。上所說依正土並通四種身。若約竪義有大小麁細。若據橫義平等平等一。如是身及土並有法爾隨緣二義。故曰法然隨緣有。如是諸色皆悉具三種色互爲依正。此且約佛邊釋。若約衆生邊釋亦復如是。若謂衆生亦有本覺法身。與佛平等。此身此土法然有而已。三界六道身及與土隨業緣有。是名衆生隨緣。又經云。染彼衆生界以法界味。味則色義。如加沙味。此亦明法然色○如是法爾隨緣種種色等。能造所造云何。能生則五大色。所生則三種世間。此是三種世間有無邊差別。是名法然隨緣文字。已釋色塵文竟（云云）入祕密漫荼羅位品云。爾時大日世尊。入於等至三昧。觀未來世諸衆生故。住於定中。即時諸佛國土。地平如掌。五寶間錯。懸大寶蓋。莊嚴門標。衆色流蘇。其相長廣。寶鈴白拂·名衣·幡珮·綺絢·垂布。而校飾之。於八方隅。建摩尼幢。八功德水芬馥盈滿。無量衆鳥鴛鴦鵝鵠。出和雅音。種種浴池時花雜樹。敷榮間列芳茂嚴好。八方合繫五寶瓔繩。其地柔軟猶如綿纊。觸踐之者皆受快樂。無量樂器自然諧韻。其聲微妙人所樂聞。無量菩薩隨福所感。宮室殿堂意生之座。如來信解願力所生。法界標幟。大蓮華王出現。如來法界性身。安住其中。隨諸衆生種種性欲。令得歡喜。時彼如來一切支分無障閡力。從十智力信解所生。無量形色莊嚴之相。無數百千俱胝那由他劫。布施·持戒忍辱精進·禪定·智慧。諸度功德所資長。身即時出現（云云）疏第十六釋爾時大日世尊云。如世間之○今法身如來亦復如是（云云）又釋莊嚴門標云。即是大悲胎藏之門標（云云）又釋無量菩薩隨福所感（乃至）願力所生云。於此布列莊嚴之地。復生無量隨諸菩薩福德。所感意生。之座及宮殿。從如來信解生。其座羅列亦作三重。如上大悲藏生曼荼羅布列次第也。各隨菩薩淨妙功德。五塵樂具而生有種種差別。擧要言之。則有十世界微塵數等。名各不同。而布列其位也。此等皆在八寶幢柱之內。並從如來信解力生。以如來本願力故。於等至三昧中普門示現也（云云。二本同之）。
　　鈔第九釋此品題云。位者處。上之入字即能入。位是所入。此之位處乃是意生八葉大蓮華王。東方寶幢如來乃至東北方觀自在菩薩。及下持明忿怒等一切諸位。此等諸位是所入。阿闍梨之智而爲能入（云云）疏釋此品下。應以意生香花等之文云。意生謂從心生花等（云云）鈔云。疏從如來信解生者。謂從如來因中信解而生。擧果徵因○又如來信解力。亦隨果中之德（云云。具可見之）。
　　疏云。法界標。標幟從法界生。即是法界壇標幟也。標者此中有性義。梵文語含也。標即是性也。法界體性。本來常淨第一無相。還用法界而莊嚴之。中有大蓮花王。此花即同法界。遍一切處自性清淨也。當知彼中如來止住者。花既量同法界。當知佛身亦復如是。此即中台八葉之花也。然生大蓮華。如來住彼法界第一。隨意解衆生喜悅。此第一。是第一法界身。隨諸衆生信解令得歡喜。極微細之意最難見之性。故極微細也。此第一者。義譯當云性也。隨意者。佛本願力爲度一切衆生故。普門示現。各各隨彼所喜見身。應其機道利令得歡喜也（云云）。
　　私案疏意法界標幟有四意也。一標幟從法界生。二法界壇之標幟。三標幟即法界體性。四用法界而莊嚴之也。此標幟與前門標同異可思之。如來信解願力所生者。准次上疏。上意生座及宮殿也。亦可下法界標大蓮華王。故云然生大蓮華也。故依二意可訓經文。譯字十本裏書同之。十四本釋字也。
　　又云。如來支分有無礙力無壞力○由如金剛。故云無礙力也。此無礙力從何生。當知從如來十種智力生也。從佛身支分上中下。爲分三分流出種種類形。乃至一一毛孔皆悉出種類。若干形色各異。或方·或圓·三角半月。或青·黄·赤·白·黑。寂心歡喜忿怒等形。其數無量。即是諸本尊等。皆當坐於意生所感之座也。今此十力復從何生。謂從如來無量阿僧祇劫以來。修行六度十度乃至百千萬不可說阿僧祇諸度萬行。即此諸行功德資長也。以功德所資長身出現也。從法身而出現也（云云）。
　　二本俱云。有無礙力名無壞力（云云）十四本云。即此諸行功德資長法身而出現也（云云）十本云。資長法身（云云）。
　　尋云。聲字實相俱有法然隨緣二義耶。答。爾也。問。云何聲字實相之法然義耶。答。實相法然如常。應知聲字法然略有二義。以●聲爲●形之聲。以●形爲●聲之形。自然道理而無能作。是即法然義。五大常故其色聲常。色聲常故其表亦常。聲字本有而無能生。此亦法然義。問。此之二義依何文證耶答。初義依具緣品字母釋等（其文如上）後義依經下之聲字義等（文亦如上）問。具緣品應是說實相。疏釋此文云。說眞言如實相故。若爾何爲聲字法然之證耶。答。具緣品文正說聲字法然之義。云眞言法爾故。眞言即聲字故。而疏云。眞言如實相者。此亦明眞言即法爾也。以如實相之言顯法爾之義故。故次文云。此眞言相聲字皆常。常故不流。無有變易（云云）又彼經意兼明實相法然之法。故疏又云。法住法位性相常住（云云）問。相常住者依性常故相隨常耶。答。不爾。相自常也。問。疏云。相不異體。體不異相。相非造作修成。苑云。性相無二故（云云）此等豈非言依性故相常耶。
　　答。疏意明二義。上句明相體不異。下句明性相本有。擧相況性故。故非言依性故相常。故祕藏記云。本來性相各各建立。各各守自性不同（乃至）是性是相不相離本有者也。是故曰性相常住（乃至）性相體用不相離而各各宛然。是故稱性相共本有耳（云云）但苑釋難依耳。問。若言相常住者。隨方文字皆常住耶。答。爾也。問。若爾如何全眞云。言常住者。梵字獨得其稱。諸國文字不同。此例等耶。答。全眞意東夷·南蠻等之文字。遇劫盡而磨滅。不如梵字四十有七。有佛無佛法然常住故。云諸國文字無常。然論其體非遮五大所成恒有。問。若言梵字漢字俱常住者。又二俱正耶。答。祕藏記云。梵字與漢字何正何邪。梵字從本有理起。漢字從妄想起。所以梵字正。漢字邪。梵字雖本有起天竺外道等皆用焉。是即惡法。漢字雖從妄想起諸經教皆用焉。是即善法。何可云梵字正漢字邪。梵字從離塵垢本性清淨理起而來。雖外道同用而巨海之一芥也。漢字雖佛教外道共用而從妄想轉轉而來。彼此相望邪正有別（云云）字母釋云。此悉曇章本有自然眞實不變常住之字也。三世諸佛皆用此字說法。是名聖語。自餘聲字者是則凡語也（云云）問。就色文字。云何佛邊之法然。云何衆生之法然耶。答。本有四種法身身土。若約如來顯證邊謂之如來法然。若約衆生未顯邊名之衆生法然。其體雖同顯未顯別。顯未雖別本有義同。問。若爾四種法身身土各有法然之義耶。答。爾也。故聲字義云。如是身及土並有法爾隨緣二義（云云）問。云何聲字實相之隨緣義耶。
　　答。聲字之體雖是本有。依佛等說而得顯現。又風觸七處生聲文字。手心等緣生色文字。又菩薩隨福如來信等生諸文字。此等名爲聲字隨緣。吽字義云。佛聲口一切實相之源（云云）聲字義云。聲字明而實相顯（云云）即身義云。三密加持速疾顯（云云）是故別依聲等。總依三密而實相顯。此即名爲實相隨緣。問。經云。無量菩薩隨福所感（乃至）如來信解願力所生者。唯說文字之隨緣耶。答。亦說實相之隨緣也。何以知爾。所感生宮殿等是法佛之依果。法佛之依果即實相故也。何以得知。此宮殿等是法佛之依果。聲字義中若謂報佛亦名大日尊。已下此明報佛身土文云。謂有二義。一明法佛法爾身土○二明隨緣顯現。謂菩薩隨福所感及如來信解願力所生故者。明法佛身土故。若爾何故下文云。若謂報佛亦名大日尊故。曰信解願力所生耶。經文初云。大日世尊既含四意。謂四法身。次云如來信解願力所生。此具法佛報佛二意。何可疑乎。
　　問。第七卷疏阿字祕祕中祕釋者。爲說法然。爲說隨緣耶。答。說法然也。其意云何。雖阿字自說阿義。若依能詮而所詮顯。此尚隨緣顯現。上祕祕釋意在之耳。今此釋意理自有智（此言智者即理智也。故曰理智）智自覺理（能覺智即所覺理也。故曰自覺）既絕其詮（如彼淨名三階不二）故非隨緣理智自爾。故爲法然。問。若其後釋離言詮者。如何安然引彼釋云。眞如理智自然說。此阿字耶。答。安意難解。不須會之。
　　問。若言性相用水波喩。此顯教意。若密教意不用之者。如何演密抄云。雖成諸字而不壞其本體。如水全波而不失濕之自性。常是隨緣。常是不變（具如上之）此釋豈非密教之意耶。答。華嚴探玄記云。理事無礙門者。亦有二義。一謂一切教法擧體眞如不礙事相歷然差別。二眞如擧體爲一切法不礙一味湛然平等。前即如波即水不礙動相。後即如水即波不失濕體。當知此中道理亦爾。是故理事混融無礙（云云）苑且依此述淺略義。或可述密教義。苑意本存相無常故。如言相常是無常是也。夫水波喩者波之相激喩生滅動相。濕之不動喩無生靜性。以水即波不失濕體。喩性即相動不失靜。其言雖成諸字等者意在之耳。此雖述密義存相生滅顯網未脫祕藏。何許邪正炳然。取捨可知。
　　阿聲字實相之迷悟損益事（十三）
　　聲字義云。此眞言詮何物。能呼諸法實相不謬不妄。故名眞言（云云）又云。若知實義則名眞言。不知根源名妄語。妄語則長業受苦。眞言則拔苦與樂。譬如藥毒迷語損益不同（云云）又云。此是文字於愚能著能愛。發貪瞋癡等種種煩惱。具造十惡五逆等故。頌曰能迷。於智則能觀因緣。不取不捨。能建立種種法界曼荼羅。作廣大佛事業。上供諸佛。下利衆生。自利利他因茲圓滿。故曰能悟（云云）又云。如是內外諸色。於愚爲毒。於智爲藥故曰能迷亦能悟（云云）十住心論第十云。問。悉曇字母者。世間童子皆悉誦習。與此眞言教何別。答。今世間所誦習悉曇章者。本是如來所說。梵王等轉轉傳受流布世間。雖云日用然未曾識字相字義眞實之句。是故但詮世間四種言語。不得如義之眞言。不知義語皆是妄語。妄語則長四種口業爲三途苦因。若知眞實義則滅一切罪。得一切智。譬如藥毒。知與不知損益立驗（云云）疏第三云。人欲語時亦因口中有風。名憂陀那○愚人不解而生三毒。智者了知心無所著。但隨諸法實相（云云。具如上之）第二十云。凡夫不了故聞好生欣。聞逆情生怒耳。今如是見聲實相即知（云云。具如上也）。
　　第七云。而世間凡夫不觀諸法本源。故妄見有生。所以隨生死流不能自出。如彼無智畫師自運衆綵作可畏夜叉之形。成已還自觀之。心生怖畏頓躃于地。衆生亦復如是。自運諸法本源畫作三界。而還自沒其中。自（兩行作身）心熾然備受諸苦。如來有智畫師既了知已。即能自在成立大悲曼荼羅。由是而言。所謂甚深祕藏者。衆生自祕之耳。非佛有隱也（云云。第七卷疏同之）字母釋云。此梵字者亙三世而常恒。遍十方以不沒。學之書之定得常住之佛智。誦之觀之必證不壞之法身。諸教之根本。諸智之父母。蓋在此字母乎。所得功德不能縷說。具如華嚴·般若·大毘盧遮那金剛頂·及涅槃經廣說（云云）。
　　私案。書是身業。誦則語業。觀乃意業。學通三也。
　　住心品云。此菩薩淨菩提心門名初法明道（云云）疏第一云。法明者以覺心本不生際。其心淨住生大惠光明。普照無量法性。見諸佛所行之道。故云法明道也（云云）。
　　私案。法明道者。法者性性無量法性。明者光明大惠光明。道者諸佛所行之道。謂此菩薩淨菩提心。覺自本不生際故。其心能生普照法性。大惠光明而見諸佛所行之道。是故其心名法明道也。淨菩提心及法明道作六種釋。應知得法明道。是覺阿字義之利益也。
　　具緣品云。行此無上句。眞言救世者。止斷諸惡趣。一切苦不生（云云）疏第六云。行此無上句者。即是修行無上菩提句。此阿字門爲一切眞言之王。猶如世尊爲諸法之王。故曰眞言救世者。次二句明救世之業。所爲（十本作謂）能全行人成金剛性。止斷諸惡趣。一切苦不生也（云云）第十二釋轉字輪曼荼羅品。同救世者云救度亦同者。當知阿字門即是一切世間之大救護也（云云）同品云。眞言三昧門圓滿一切願。所謂諸如來不可思議果（云云）疏第七云。眞言三昧門。圓滿一切願者。具存梵本。應於眞言之下更加道字。加行人二緣住於阿字。即名阿字三昧。此阿字三昧。即是開心明道門。餘一切字亦如是。一切願者。梵云薩嚩奢。是心所祈願之願。謂諸衆生修此三昧門者。一切志求皆得圓滿。此願圓滿時。即是諸如來不思議果也。常住之果無師之惠。猶能給與衆生。何況世間悉地之願耶。復次如來一一三昧門。聲字實相。有佛無佛法如是故。即是（二本此有常字）故不流。即是如來本地法身。爲欲以此法身遍施衆生故。還以自在神力。加持如是法爾聲字（二本俱有故此聲字四字）即是諸佛加持之身。此加持身即能普作隨類之身。無行不在。當知加持聲字亦復如是。是故行者。但一心諦緣觀此聲字。自當見佛加持身。若見加持身見本地法身。若見本地法身時。即是行者自身。故此一一字門。即是如來不思議果。不從別處來也（云云）鈔第六云。疏即是常故不流者。一一三昧門等皆是加持之相（具如上抄）即是諸佛加持身者。身者積聚。謂此聲字一一皆是入佛三昧之門。而能圓滿一切自地之願。諸功德法所積聚處故名爲身。又從佛加持現起即是諸佛加持身也（云云）。
　　私案。滿一切願者。世出間悉地之願。滿出世願即是諸佛不思議果。其果者謂常住之果。無師之惠。滿一切願是阿字三昧之利益也。又行者於自身見佛加持身本地法身。即是諸佛不思議果。見佛二身阿字三昧之利益也。
　　阿闍梨眞實智品云。如相應布已（云云）疏第十七云。若布此者即同諸佛。謂從字（二本作字）有果。果即是佛。能正遍知故名爲正覺。由識此字之理性故得如來名。此字之性理（十四本同之。十本之理性）者○然即是此心本不生之義（云云。疏有亂脫二本俱無）。
　　鈔第九云。初阿字菩提心而爲種子。從此種子即得暗字菩提之果（云云）。
　　私案。疏字字錯。可作子字。或不錯字者阿字故也。
　　同品云。一切如是作即同於我體（云云）疏云。然此布阿字法即是前文所說。先觀其心八葉開敷。置阿字於其上。此阿字即有圓明之照也。將行者染欲之心。與眞實惠心而相和合。即同於眞而共一味也。如是觀者即是如來。又云彼若如是作者即是我也。我者佛自指也。又復大我者即是如來。故云即是我也。即是我者即是阿闍梨。非但以此瑜伽故得此阿闍梨。亦以此得成弟子也（云云）第七釋眞言通相云。且擧三昧耶眞言。最初阿字以本不生義故即有息災用。以本不生故一切功德具足無缺。即有增益用。以本不生故無量過失殄滅無餘。即有降伏用。更無一法出此本不生者。故有攝召用。如是本不生中無所（二本俱有不字）有功。即能成辨一切諸事。如阿字者餘一一字亦如是。如一一字者一一名句及成立相皆亦如是。是故當知即此眞言中具是一切功用也（云云。私案有不字爲善耳）悉地出現品云。置於耳上持之。當得耳根清淨（云云）疏十一釋云。行者若欲耳根清淨者。想布阿字於其耳根而復念誦。即得耳根清淨。聞持不忘。能聞十方佛所說法乃至天等之聲。亦如法花說也（云云）一字儀軌云。於眼觀此字。即能成天眼。餘四悉具足諸根。例可知（云云。此字者阿字也）。
　　私案。餘四者肉等四眼也。諸根者耳等五根也。
　　悉地出現品云。以阿字門作出入息。三時思惟。行者爾時能持壽命長劫住世（云云）疏云。經云。以阿字門作出入息。三時思惟。行者爾時能持誦。壽命長劫住世。明阿字菩提心不生不滅門。若欲住壽長久者。想阿字同於出入息（謂以此字作出入息。令出入分明不斷也）若短命者。如是想念。日日三時思惟。即得常壽也說者字及句并本尊爲三時也。若欲攝一切毒。想是阿（十本●也）字。或自或他想在身。若如自作在（｜字二本俱無）者。想此字於有毒之處。漸遍身分而馳下之。毒漸漸下字亦逐之。逐出盡即除也。毒有二種。一（二本此有藥字）物之毒。二有情毒。謂龍蛇等毒也。若祕說者。毒謂三毒。三毒盛時欲除。亦如前作。謂逐之令盡也（云云）。
　　私案。十本●字此書錯歟。既謂此明阿字菩提心等。是當●字故也。
　　經此文中無攝毒之說。而疏加述之者。攝二種毒是長壽之要故也。
　　第十七云。猶如人有出入息以此爲命。息絕即命不續。此阿字亦爾。一切法有情以爲命也（云云。具如上之）又經次文云。願囉闍等之所愛敬。即以訶字門作所應度者。授與鉢頭摩花。自持商佉而互相觀。即生歡喜（云云）疏十一云。願囉惹等之所愛敬者。即以阿字門作所應度者。謂若欲令人愛念及彼歸依者。想阿字作其自身。想訶字作彼身。自身想持商佉。又想蓮花即彼（●）持（●●●）之。互相觀者心中誦此阿字。設彼忿怒憍慢亦即愛心順伏也。祕說者。若欲攝伏其心。想自作阿字。想心作訶字。心有蓮花。手有商佉。而令相順即能攝伏也。一切難伏者亦可伏之。謂上煩惱及隨也（云云。十本同之。而亂脫。十四本無及隨二字）鈔第八云。梵云囉闍。此名王也。等者等於臣庶也（云云）又云。諸微細煩惱名上煩惱○今以阿訶之字而能伏之（云云）。
　　尋云。經訶字作所應度者。疏阿字作所應度者。何相違耶。答。經傳寫錯。可依疏耳。所牒經意始終相契也。或經不錯。疏不違也。經以能愛爲所應度。疏以所愛爲所應度。佛意度二人。梵本含二義。經疏互顯故不相違也。
　　已上文中聞持·長壽·增益·攝毒·息災·王愛敬愛·伏心·降伏也。
　　華嚴經入法界品四十二字觀門（不空譯）迦毘羅城善知衆藝童子告善財云。我得菩薩解脫。名善知衆藝。我恒稱持入此解脫根本之字。稱阿（上）字名時由菩薩威德力。得入無差別境界般若波羅密門。悟一切法本不生故○若菩薩摩訶薩。能聽如是入諸字門。印訶（上）字印。聞已受持。讀誦通利爲他解脫。不貪名利。由此因緣得二十種殊勝功德。何等二十。謂得強憶念。得勝慚愧。得堅固力。得法旨趣。得增上覺。得殊勝惠得無礙辨。得想持門。得無礙戒。得違順語不生恚愛。得無高下平等而住。得於有情言音善巧。得蘊善巧處善巧界善巧。得緣起善巧因善巧緣善巧法善巧。得根勝劣智善巧他心智善巧。得觀星曆善巧。得天耳智善巧宿住隨念智善巧神境智善巧死生死善巧。得漏盡智善巧。得說處非處智善巧。得往來等威儀路善巧。是爲得二十種殊勝功德。華嚴經第七十品云。時彼童子告善財言。男子我得菩薩解脫。名善知衆藝。我恒唱持此之字母。唱阿字時入般若波羅蜜門。名以菩薩威力入無差別境界○善男子我唯知此善知衆藝菩薩解脫如諸菩薩摩訶薩。能於一切世出世間善巧之法。以智通達到於彼岸。殊方異藝咸綜無遺等（云云。此中不別說二十種）大般若經第五十三云。若菩薩摩訶薩。修行般若波羅蜜多時。以無所得而爲方便入𧙃字門。悟一切法本不生故○若菩薩摩訶薩。能聽如是入諸字門。印相印句。聞已受持。讀誦通利爲他解脫。不貪名利。由此因緣得二十種殊勝功德。何等二十。謂得強憶念。得勝慚愧○得往來等威儀路善巧○當知是爲菩薩摩訶薩大乘相（云云。具如字母釋之所引）。
　　此經中十九功德全同上觀門之所說。但說第九德云得無疑惑。智度論云。得無疑悔心。而下文釋云。無疑悔心者。入諸法實相中。雖未得一切智惠。於一切深法中無疑無悔（云云）准此等。觀門云無礙戒者傳寫錯歟。可尋正本。
　　智度論第四十八云。若菩薩摩訶薩。是諸字門。印訶字印。若聞若誦。若讀若持若爲他說如是。當知得二十功德。何等二十。得強識念。得慚愧○得巧知往來坐起等身威儀。須菩提是陀隣尼。門字門阿字門等。是名菩薩摩訶薩。摩訶衍論釋曰○問曰。知是陀羅尼門因緣者。應得無量無邊功德。何以但說二十。答曰。佛亦能說諸餘無量無邊功德。但以廢說般若波羅蜜故。但略說二十。得強識念者。菩薩得是陀羅尼。常觀諸字相。修習憶念故得強識念（云云。二十功德一一釋之。而其二十少異新經）疏第四釋灑淨眞言云。末句云莎訶。是警覺義。以一切如來從本行菩薩道時。同見如是義故。必定師子吼發誠實言。我要當以此阿字門。遍淨無盡衆生界。若我此誓不虛者。其有一切衆生。誦我誠言不虧法則。則當如其所願皆死滿之。我今已隨如來三昧耶教說其眞言。唯願不違本誓故。令我道場具足嚴淨。故云莎訶也。以下諸眞言云莎訶者。其義大同（云云）又釋持地眞言云。第四句阿者麗。是不動義。第五句云微麽麗。是無垢義此意言。以一切如來神力正加持之。令得安固不動。非但不動而已。又令離一切垢也。正以第四句初阿字。爲眞言體。如來以何法加持。能令畢竟不傾動耶。謂以此阿字門故。有如是力用也（云云）第七云。次一偈勸住（二本作信）眞諦。然此悉曇字母。幻童皆亦誦持。至於護摩供養等。韋陀世仙亦皆共作。而今此眞言門。所以獨成祕密者者。以眞實義所（●●●）加持耳。若但口誦眞言而不思惟其義。只可成世間義利。豈得成金剛體性乎。故偈云。最勝眞實教。眞言眞言相行者諦思惟。得成不壞句（云云。見行經云當得不壞句。云云）。
　　第四卷云。設於事相之中。思惟修習亦成世間悉地。切不唐捐三密冥資修成佛果（云云）。
　　第十四云。然此悉曇字母乃至世間童子亦常修習。何能頓辨如是事耶。然此諸字皆是如來以加持神力。從如來內證體性而流出之。故能有是不思議業用。若人明解此中意趣方便。即是通達三菩提道也（云云。十本云。正遍知道也）鈔第九云。疏然此諸字等者。此釋妨難也。謂有難云。然此悉曇字母乃至世間童子亦能修習。云何頓能成辨如是世出間不思議事耶。故爲釋云。然此諸字豈同世間隨俗之字。此是如來神力加持。從內證體性而流出之。如來若捨加持之力。則十地菩薩尚非其境界。況世間幻童等乃能思議。以加持故能有如是不思議業用。何所疑哉（云云）。
　　阿字之字相字義實相之有相無相事（十四）
　　字母釋云。世人但知彼字相。雖日用而未曾解其字義。如來說彼實義。若隨字相而用之。則世間之文字也。若解實義則出世間陀羅尼之文字也（云云）又云。●音阿（去聲上呼）訓無也。不也。非也（云云）吽字義云。若見阿字則知諸法空。無是爲阿字字相（云云）又云。若執非空非有非常非斷非一非異等。阿字中非義中攝。若執不生不滅不增不減等八不等。又阿字中不義中攝。又若執無色無形無言無說等。亦阿字中無義中攝。亦未會眞實義並是遮情之邊（云云）具緣品云。云何眞言教法。謂阿字門。一切諸法本不生故（云云）瑜伽金剛頂經釋字母品云。●字門。一切法本不生故（云云）入法界品四十二字觀門云。稱阿字名時○悟一切法本不生故（云云。具如上也）文殊師利問經卷上字母品第十四云。如說阿字。是出無常聲（云云）大集經卷第十一海惠菩薩品之四云。阿者言無。一切諸法皆悉無常（云云）方廣大莊嚴經第四卷示書品云。唱阿字時出一切諸行無常聲（云云。悉曇藏第六引之）疏第七云。阿字自有三義。謂不生義。空義。有義（云云）。
　　吽字義云。阿字實義者有三義。謂不生義。空義。有義（云云）陀羅尼義云。問。阿字有幾義耶。解云。且略言之有三義。謂不生義。空義。有義（云云）疏第十釋普通眞言藏品彌勒眞言云。然此眞言以阿字爲體。即是本不生義。生者生老病死一切流轉之法。彼即體常自不生。是阿字義也（云云）十住心論第十云。云何知如實義○又阿字諸法性義。因義。果義。不二義。法身義。即是大日如來種子眞言（云云）。
　　守護經卷第九陀羅尼功德軌儀品第九云。阿字者是菩提心義。是諸法門義。亦無二義。亦諸法果義。亦是性義。是自在義。猶如國王黑白善惡隨心自在。又法身義（云云。疏第五云○如意輪）。
　　十住心論第七云。謂本不生者兼明不生不滅不斷不常不一不異不去不來等（云云）法花儀軌說普賢陀羅尼云。又一一字中皆有阿字義門。詮一切法本不生不滅不有不無不即不異不增不減非淨非不淨（云云）守護經卷第二陀羅尼品第二云。佛告一切法自在王菩薩言。善男子有八陀羅尼門○所謂大清淨自在王陀羅尼門。無盡寶篋陀羅尼門。無邊漩澓陀羅尼門。海印陀羅尼門。蓮花莊嚴陀羅尼門。能入無著陀羅尼門。漸漸深入四無礙智陀羅尼門。一切諸佛護持莊嚴陀羅尼門。菩薩若能於此八種陀羅尼門。受持修習。即能總持一切如來所說妙法。辨才無盡。亦令衆生愛樂歡喜○云何名爲大聲清淨陀羅尼門。若有菩薩修習此陀羅尼門。應以無著清淨妙念。安住眞實。心絕動搖。威儀凝清。以決定心說微妙法。令一佛刹所有衆生隨其類音普聞其聲。悉解其義○乃至十方無量無邊俱那由他百千佛刹。其中衆生亦各隨類音普聞其聲。悉解其義○時十方諸佛悉現其前。爲此菩薩演說妙法。菩薩聞已。即能以此陀羅尼力。一時聽聞總持不忘。深入義理。現證相應。身心怡暢。一一法中成一境性。一一字句聞無所聞。即於如是聽聞法時。而常演說無有障礙。若諸菩薩深入如是一字聲門。一切諸法悉入此門。即從此門出生。演說一切諸法。且初第一說婀（上短呼下皆准之）字門。出生無邊無數法門。所謂婀字者一切法無來。以一切法體無來故。又婀字者一切法無去。以一切法體無去故○又婀字者一切法寂靜。體大不生亦不滅故。善男子。菩薩如是得此大聲清淨陀羅尼門。入第一婀字時。演說諸法。或雖一年○乃至無礙無數大劫說此法時。不離婀字。如說婀字義無有盡說。餘諸字亦復如是不可窮盡（云云）。
　　私案。此中說婀字一百義。謂始從無來至無出（十）無求（●●）至無心意（二十）無高下至補特伽羅（三十）無本空至無相（四十）無業至無濁（五十）無對至無欲（六十）無色至無名（七十）無離至無動（八十）無障礙至無是（九十）無開解至寂靜（一百）第三·三十四·五十五（トハ）同云無行。第四（ト）七十二（●ハ）同云無住。第五·三十九同云無本性。第九·二十五（●ハ）同云無生。第十三十八（●ハ）同云無出。第十七·二十三（●ハ）同云不可說。第三十二·四十（●ハ）同云無相。第三十四·五十九·八十六（●ハ）同云無境界。第五十二·六十一（●ハ）同云無色。而義各別。見經可知。
　　尋云。此中婀義若一百者如何。十住心論第十云。此一字中具一百二十義。及無數義理者。如守護國經說耶。答。既說如說婀字義無有盡。故云及無數義理但別所出。則是無來乃至寂靜一百義也。而言一百二十義者。檢彼經次文。云菩薩住此陀羅尼故得身清淨。威儀寂靜故○得行清淨。出過所解甚深法故（云云）此中合得二十五清淨（三業六度業六根六境念心行清淨）并前一百則一百二十五義也。故就大數云一百二十耳。問。得二十五清淨。是陀羅尼之德也。何云婀字之義耶。答。義既廣。德何非義。陀羅尼德即婀字義。故經說二十五清淨已。結云。如說於此一婀字門。無量無邊不可窮盡。餘一一字亦復如是（云云）。
　　大集經卷第四陀羅尼自在王菩薩品第一。陀羅尼自在王菩薩語師子幢菩薩言。有八陀羅尼。菩薩摩訶薩。若有得者則能受持一切佛語。凡所演說字句及義而無窮盡。何等爲八。一者淨聲光明陀羅尼。二者無盡器陀羅尼。三者無量節陀羅尼。四者大海陀羅尼。五者蓮花陀羅尼。六者入無礙門陀羅尼。七者四無礙陀羅尼。八者佛莊嚴瓔珞陀羅尼。是名爲八○菩薩摩訶薩。若得住者。能於無量無邊佛所。具足成就無量功德。得淨四大。以是因緣。其聲微妙。演說時。其聲遍滿一佛世界○乃至百千萬佛世界○設有十方無量諸佛。講演道化普得聞之。受持不忘。善解字句及其義味。自說法時及聽佛說。於是二事各無妨礙。於一字中說一切法。一字者所謂爲阿。可者諸字之初。菩薩摩訶薩。說阿字時即能演說一切諸法。阿之言無。無者諸法無根○無識。菩薩摩訶薩。獲得如是淨嚴光明陀羅尼時。於此一字說一切法。菩薩於此一字之中說無量義。無有錯謬。不壞法界。不失字義。菩薩得是陀羅尼。己身口意淨。擧動進上衆生等見。是名身淨○能淨於行。觀察甚深諸法界故（云云）。
　　私案。此中有一百四十義。初一百一十五。後二十五也。初者始自無根至無性（十）無出至無覺觀（二十）無說至無主（三十）無有士夫至無句（四十）無字至無數（五十）無身至無計（六十）無狂至無行（七十）無識至無無色（八十）無誘導至無燒（九十）無習至無光（一百）無闇至無識（百十五）後者始自身淨至淨行二十五門。守護經但彼舌清淨。此云淨口。彼心清淨。此云淨意耳。依上諸文阿字字相有無不非三訓。非空不生無色等多義。又於字義有本不生義。亦有無常一義。不生空有三義乃至無根等一百四十義。及無量義。而字相多義。不出三義訓。吽字義云。若執非空等。阿字非義中攝。若執不生等。阿字不義中攝。若執無色等。阿字無義中攝故也。又字義雖多不出不生空有三義。所以然者。疏第七并吽字義意。阿字不生空有三義。即是假空中三諦也。萬假萬空不出假空二諦故。即此假空二諦不遇中諦故。故疏第七云。悉曇阿字亦爲衆字之母。當知阿字眞實義。亦復如是。遍於一切義之中也（云云）又云。此有此空皆不出法界故。說爲中（云云）第十二釋轉字輪漫荼羅品。本寂無有上之句云。此本字中即有阿聲。即不生義。以不生故即是不滅。是故本來寂然（云云）第十七云。此心眞言即是無量義處。遍生一切世出世間之法（云云）祕藏記云。是有是空不出鏡體。體即中（云云）。
　　尋云。非空不生無色等既云阿字中義。何爲字相耶。答。以云執非空等。則知愚夫所執之字相。又云非不無義。則是字相之中三訓也。問。覺心不生之八不未會眞言實義。尚是遮情邊也。何爲阿字實義耶。答。於八不義有淺略深祕。且約深祕爲阿字實義。故十住心論釋深祕云。證大空惠時。能知一切諸法本來不生不滅不斷不常不一不異不去不來（云云）大空惠者眞言實智。此智所知豈非眞言之實義乎。又疏第七云。大品經及花嚴入法界品皆說四十二字門。涅槃文字品。文殊所問經。大集陀羅尼自在王品。各釋悉曇字母。與此經所說其義或同（二本俱云或異或同）若得此意則諸經冷然。懸會無所違妨也（云云）大品經卷第八四念處品第十八說四十二字。花嚴經卷第七十六入法界品第三十九說四十二字。涅槃經卷第八文字品第十三說十四音等。文殊問經卷上字母品第十四說悉曇字母五十字。大集陀羅尼自在王說二十八字。此明顯教所說有淺略深祕。而淺略異眞言之實義。深祕同眞言之實義。顯密無違妨也。問。若言涅槃等經帶深祕者。何十住心論第十云。花嚴般若所說字門者是末也。涅槃所說雖是本母。然但說淺略義祕之深密義耶。答。此顯彼等諸經顯。但說淺略密。而帶深祕非謂。都無深密義也。問。若言顯經帶深祕者。一一文句必帶耶。答。爾也。問。若爾如何祕鍵中科心經文爲七宗行果。而其經文各別。此豈可非顯經淺略深祕。一經之內雖兼。一一文句不爾耶。答。祕鍵意且就經文顯相與七宗義相順。各別相配。而非遮盡理則一一文句各具七宗之義。故總歸持明分經文下勝空者。如應者俱出自義。既知深祕之處有淺略。何疑淺略之處兼深祕。問。二師尚在顯網。若是不知深謬述耶。答。護法已佛。清辨非凡（香象角力非香象何）雖知淺略下之深祕。且演深祕上之淺略。大師云。傳法聖者非不知祕而傳顯。知而相讓良有知也者。蓋斯之謂也。問。若言顯經一一文句帶深祕者。其證云何耶。答。法花開題云。此經梵名九字。即是胎藏九佛種子眞言。而其初字觀音種子。以爲經體。自下八字經內一切文義。只說此一字義。又云。今意一一句句一一字字。皆是諸尊法曼陀羅身。法然而有無人造作（云云）是經如此。餘經可爾。密印品云。乃至身分擧動住止。應知皆是密印。無相所轉衆多其說。應知皆是眞言（云云）疏第十四釋云。若阿闍梨明解瑜伽深達祕密之趣。能淨菩提之心。以心淨通達祕密法故。凡有所作。皆爲利益調伏衆生。隨所施爲無不隨順佛之威儀。是故一切身所有擧動施爲無不是印也。何但身業而已。乃至一切所有語言亦復皆是眞言也（云云）明解瑜伽阿闍梨尚以如此。何況如來一切語言。寧有非眞言深祕。此等皆是其明證也。問。亦於眞言有淺深之差別耶。答。爾也。問。有方云何。答。二教論云。問。若如所談者。說法身內證智境名曰祕密。自外曰顯。何故釋尊所說經等有祕密藏名乎。又彼尊所說陀羅尼門何藏攝耶。答。顯密之義重重無數。若以淺望深。深則祕密淺略則顯也。所以外道經書亦有祕藏名。如來所說中顯密重重。若以佛說小教望外人說。即有深密之名。以大比小亦有顯密。一乘以簡三立祕名。總持擇多名得密號。法身說深奧。應化教淺略。所以名祕。所謂祕密且有二義。一衆生祕密。二如來祕密。衆生以無明妄想覆藏本性眞覺。故曰衆生自祕。應化說法逗機施業曰不虛故。所以他受用身祕內證而不說其境也。則等覺希夷十地離絕。是名如來祕密。如是祕名重重無數。今謂祕密者究竟最極法身自境。以此爲密藏。又應化所說陀羅尼門。雖是同名祕藏。然比法身說。權而不實。祕有權實隨應攝而已（云云）十住心論云。問。毘盧遮那所說名祕密。釋迦所說名顯教者。釋迦說中亦有眞言及祕密藏之名與之何別。答。釋迦所說眞言簡多名句得祕名。彼眞言義亦逗機根量。法花涅槃律藏等亦有祕名。各隨所望得斯名耳。律藏望世間外道得祕號。法花約引攝二乘有斯名。涅槃據示佛性得之。世間外道經書中亦有斯名。隨各各所愛所珍名之而已。並是小祕。非究竟說。大日經說勝上大受句心淡生之相。諸佛大祕密。約祕密有大小。眞言亦有大小。故菩提場經云。我名眞言亦名大眞言。初眞言者應化身所說眞言。次大眞言者究竟法身所說眞言（云云）二論所釋是其淺深差別之意也。尋云。二教論云。彼尊所說陀羅尼門。何藏攝耶之意云何。答。問顯教中眞言顯密之中何攝也。問。其答云何。答。有二意。一云。以淺望深淺略則顯。此意顯乘攝。一云。比法身說。權而不實等。此意權密藏攝。十住心論云。並是小祕非究竟說。其意同也。問。十住心論云。彼眞言義亦逗機根量之意云何。答。明釋迦眞言祕內證而不說也。謂彼眞言簡多名句。雖得祕名而但逗機不說自證。故非極祕（爲言）二教論云。應化說法逗機施業。等其意同也。問。疏第三云。聲聞經中以毘尼爲祕藏。要擇人簡衆方乃授之。若未發律儀。不合聽聞修習。摩訶衍中亦以持明爲祕藏。未入漫荼羅者。不合讀誦受持。還同盜聽布薩反招重罪（云云）若依此意。律藏望未發律儀得祕名。如何十住心論云。律藏望世間外道得祕號耶。答。世間外道即未發律儀。故又如二教論云。佛說小教望外人說有深密名。此意如彼。律藏即小教故。是故律藏得密名。有望未發望外道二義。疏論各依一義。問。律藏亦有大乘。如毘奈耶瞿沙經等。何云律藏即小教耶。答。疏既云聲聞經中等故。今所論且四部律等也。問。二教論明衆生如來二種祕密。其所祕法重重祕中何祕耶。答。論自云。今謂祕密者。究竟最極法身自境（云云）疏第七云。世間凡夫不觀諸法本源故○由是而言。所謂甚深祕藏者。衆生自祕之耳。非佛有隱也（云云）又第三有不授。與干將莫耶之喩。此等亦於法身自境明二種祕也。
　　問。若爾於餘佛法無二種祕耶。答。可有其義。易解耳。問。於外道法有無云何。答。又有。雖無佛祕說人可祕故。問。眞言與大眞言云何別（菩提場所說一字頂輪王經第三佛告去曼殊室利言○名轉輪眞言名大眞言。云云）答。十住心論答此問云。譬如大乘與小乘。若就淺略門說淺深不同。云何不同。且說初阿字釋。世天乃至如來所說眞言皆有阿字。是不生義。於此不生有無量不生。世間呪術眞言。約除寒熱等病說不生。護世四王眞言。約疫癘等不起說不生。帝釋眞言約十不善災橫不起明義。梵王眞言約欲覺不起說不生。大自在眞言聲聞眞言約盡無生智說不生。緣覺□眞言約十二因緣不起說不生。諸菩薩眞言約各各所通達說不生。他緣乘約生法二空二障不生明義。覺心不生乘約諸戲論不生說義。一道無爲乘約無明不動明不生。遊無自性乘（云云。二處文闕多本如之。而大自在者可是摩醯首羅梵天之上故）具緣品云。祕密主汝當諦聽。諸眞言相（云云）疏第七云。大判眞言略有五種。謂如來說。或菩薩金剛說。或二□□。或諸天說。或地居天說。謂龍鳥修羅之類。又前三種通名聖者眞言。第四名諸天衆眞言。第五名地居者眞言。蘇悉地經供養花品第七云。三部各有三等眞言。所謂聖者說。諸天說。地居天說。是爲三部。聖者說者。謂佛菩薩聲聞緣覺說者。是爲聖者眞言。諸天□者。從淨居天乃至三十三天諸天所說。是爲諸天眞言。地居天說者。從夜叉羅刹阿修羅龍迦樓羅乾闥婆緊那羅摩護羅部多卑舍遮鳩槃荼多所說。是爲地居天眞言（云云）亦可通名諸神眞言也。如聖者眞言亦說阿字或囉字等。彼諸世天乃至地居鬼神等□□復說之。彼相有何殊異者。阿闍梨言。若佛菩薩所說。則於一字之中具無量義。且略言之。阿字自有三義。謂不生義。空義。有義。如梵本○又如囉字亦有三義。一者塵義。二者以入阿字門故即是無塵義。又有波羅蜜義。以究竟到彼岸故。即是本初不生。當知亦具三點。三點即攝一切法。如□囉字者。餘諸字義皆然○若諸菩薩眞言有阿字者。當知各於自所通達法界門中具一切義。非於普門法界中具一切義。若二乘眞言有阿字者。當知只約盡無生智寂滅涅槃明不生義。若梵天所說眞言有阿字者。是約出離五欲覺觀不生明義。若帝釋護世眞言有阿字者。是約十不善道及災橫不生明義。餘皆以類可知也。如上所說皆是隨他意語。明淺略義耳（云云）眞言大眞言之差別如是應知。問。十住心論明意如何。答。論明其差別有二意。先言譬大乘與小乘者總明。謂眞言如小乘。所說淺狹故。大眞言如大乘。所□□深廣故。後言若就淺略門說等者。別明謂且就阿字釋五種眞言有無量不生義。而如來眞言中究竟法身大眞言不生。極深極廣。應化化已下眞言不生漸淺漸狹。問。論中雖云無量不生。猶未說盡諸乘不生。何況於彼無有極深廣漸淺狹之判。如何云爾耶。答。其義准上十住心中可知故。此文中雖不具明。准上云爾。又疏釋明鏡。故論文推彼不具明。今准疏云爾也。問。准上十住心中之意云何。答。其義可別述之。問。疏意云何。答。疏言若佛菩薩所說等者。明佛菩薩眞言字義深廣。後言若二乘眞言等者。明二乘已下眞言字義漸淺狹。初中言若諸菩薩等者。明菩薩眞言字義。雖深廣而非極深廣。此中各於自所等者。明菩薩自分字義之非極。非於普門等者。明不及法身自境極深廣。普門法界中具一切義者。是法身自證故。以此還知。上言若佛菩薩所說一字之中具無量義者。則該二意。一究竟法身眞言一字普門法界中具一切義故。云具無量義。
　　二應化佛并菩薩眞言一字自通達法界門中具一切義。故云具無量□。所以應化佛菩薩眞言同者。說法契機能所化義同故也。是故此文中重重眞言淺深等差別之義分明也。問。究竟法身所說普門法界中具一切義。是爲最深祕處。如何淺略門中明之耶。答。爲明對此最深有淺之深重重。以爲淺略。此淺略門中明彼最深祕也。問。疏中云何明最深祕耶。答。疏云。若就隨自意語明深密義。隨入一門皆具一切法界門。乃至諸世天等悉是毘盧遮那。何有淺深之別。若行者能於無差別中解差別義。差別中解無差別義。當知是人通達二障義。亦滅眞言相也（云云。陀羅尼義云。二諦者眞諦俗諦。正諦智所證眞諦。後得智所知俗諦。是二諦各有四重。云云）疏第二十云。若開實性即世天眞言與大日如來何相異耶（云云）。
　　答。意云。隨入一字門則具普門法界中一切之義。而世天眞言乃至究竟法身眞言等無淺深之異。以爲隨自意最極深祕也。



　　阿字義下

　　　　　　　　　　　　　　　　中川上人

　　問。就極深祕門。阿字不生空有三義之意云何。答。疏第七云。阿闍梨言。若佛菩薩所說則於一字之中具無量義。且略言之。阿字自有三義。謂不生義。空義。有義。如梵本阿字。有本初聲。若有本初則是因緣之法故名爲有。又阿者是無生義。若法攬自緣成則自無有性。是故爲空。又不生者即是一實境界。即是中道故。龍樹云。因緣生法亦空亦假亦中。又大論明。薩婆若有三種名。一切智與二乘共。道種智與菩薩共。一切種智是佛不共法。此三智其實一心中得爲分別令人易解。故作三種名。即此阿字義也○即是本初不生。當知亦具三點。三點即攝一切法（云云）吽字義云。阿字實義者有三義。謂不生義。空義。有義。如梵本阿字。口作三種名。即此阿字義（云云。具如疏之）問云。如梵本乃至故名。爲有之意云何。答。阿字有本初聲者。先標阿聲詮本初義。聲者能詮。本初所詮。謂阿字有詮本初義之聲也。大日金剛頂等顯密經云。阿字門一切法本不生故（云云）此說阿聲字能詮本義及不生義。智度論第四十八說字等語等義中云。阿字門一切法初不生故（云云）此說阿聲字能詮初義并不生義而統連義。言之從本初來不生義也。故疏云。本初不生。又智論云。得是字陀●尼菩薩。若一切語中聞阿字即時隨義。所謂一切法從初來不生相。阿提秦言初。阿耨波陀秦言不生（云云）然鈔卷第八轉字輪曼荼●行品處云。上第五疏云。如梵本阿字有本初聲。本是一切諸字之本母故。初者在一切諸字之首故（云云）此釋難依。違教理故。若有本初已下正釋因緣所生有義。謂阿所詮之本。初者是即因緣。若法有因緣生則是因緣所生法。故名爲假有。如疏下文并祕藏記之意。法雖是空能觀心合本有三密之時。普門海會假有現前。名爲假有也」
　　問。疏云。又阿者是無生義。若法攬因緣成則自無有性。是故爲空之意云何。答。阿者是無生義者。標阿字之空義。而言無生者。無生是空義之本故。二本義釋俱但云無。而無生字其義不違無即空故。若法攬（慮敢反。廣雅云。取也）因緣成等者。釋空義之所以。謂法離因緣無有自性。無自性故名爲空也。如疏下文云。以種種門推求。都不可得。是名爲空（云云。祕藏記意同之。私案種種門者中論四句湛然弘決六十四句等也）問。疏云。又不生者即是一實境界即是中道者。其意云何。答。又不生者者。牒阿字不生義。即是等者明不生體。即一實即中道問。其不生義云何可知耶。答。同卷下文云。悉曇阿字亦爲衆字之母。當知阿字門眞實義亦復如是。遍於一切法義之中也。所以者何。以一切法無不從衆緣生從緣生者。悉皆有始有本。今觀此能生之緣。亦復從衆因緣生。展轉從緣。誰爲其本。如是觀察時。則知本不生際。是萬法之本。猶如聞一切語言時。即是聞阿聲。如是見一切法生時。即是見本不生際。若見本不生際者。即是如實知自心。如實知自心即是一切智智故。毘盧遮那唯以此一字爲眞言也。而世間凡夫不觀諸法本源。故妄見有生。所以隨生死流不能自出（云云）言猶如能詮阿字遍一切能詮衆字之中。而爲其本。故聞一切能詮語言時。即是聞其本阿聲。如是所詮不生實義遍一切所詮法義之中。而爲其本。故見一切所詮法生時。即是見其源本不生際實義。諸法本不生際即是自心實相。故見本不生際即是如實知自心。如實知自心唯佛究竟。故名一切智智。一切智智知此不生大義利故。其能詮一字爲自心眞言。凡夫迷此本不生故妄見有生也。不生之義如是可知。
　　問。處處云本不生不可得之意云何。答。疏云。一一字門皆言不可得者。爲明中道義故（云云）祕藏記云。夫一切諸法或執空或執有。爲除空執說有。爲除有執說空。爲除空有病說非空非有。是稱中道。言尚留中道。爲除其言又說中道不可得。是不可得入阿字門。見者不可得亦不可得。於茲絕言。是一切諸法本不生不可得義（云云）當知諸字皆言不可得者。以入阿字本不生故。皆入阿字本不生者。爲明中道義故。本不生即中道義故。是故云不可得云本不生。皆是爲明中道義故。爲明中道亦不可得故云不可得亦不可得。又云本不生不可得也。問。若言爲明中道亦不可得云不可得亦不可得。又云本不生不可得者。但云中道云不可得云本不生。言尚留中道等。非究竟之詮耶。答。不然。例如中論釋空諦云。空亦復空是則空諦。空言顯空亦空而云空諦。而恐愚人留空。故釋云空亦復空。今中道等亦復如是。若中道等留中道等。其中道等非中道等。絕諸戲論名中道等。是故大日經等明究竟法身實義。但云本不生。而恐外人以云中道等留中道等故。或時重言亦不可得故。中道等究竟詮也。問。絕諸戲論故名中道云不可得。可知如何以本不生之言。得知絕諸戲論耶。答。如先言本不生即中道義故。又生是諸相之源。若遮生相則遮諸相故。若遮諸相則不可得故。故疏十二云。此本字中即有阿聲即不生義。以不生故即是不滅。是故本來寂然（云云）又如常云無生。其義相似耳。問。一實境界者何物耶。答。次文云。即是中道（云云）問。中道即中諦耶。答。爾也。問。疏云。故龍樹云。乃至亦中之意云何。答。中論觀四諦品第二十四云。衆因緣生法。我說即是空。亦爲是假名。亦是中道義。未曾有一法。不從因緣生（云云）疏家引此偈明阿字空有不生三義。如次即彼空假中三諦也。問。此宗所謂因緣所生法及三諦之義云何。答。前三義中已明重述之者。疏同卷下云。一一字門皆言不可得者。爲明中道義故。今且是寄車字門說之。如觀鏡中面像。以本質爲自。淨鏡爲緣。有影復（二本俱作像字）現見（二本俱無見字）是爲所生之法。妍嗤之相現前不謬。故名爲有。以種種方便推求。都不可得。是名爲空。此有此空皆不出離鏡體。即一名中三相不同而同。不異而異。是故世間論者不能思議。此眞言門亦然。以觀心爲因。三密爲緣。普門海會現前不謬。故名爲有。以種種門推求。都不可得。是名爲空。此有此空皆不出法界。故說爲中。三諦不同而同。不異而異。一切方便乘人不能思議。餘法門例皆如此。不可遍擧也（云云）祕藏記云。以我能觀心。觀本有三身。於中普門海會現前能觀心爲因。所觀本有爲緣。海會現前爲所生法（等云云。具意同疏）鈔第六云。假不異空。空不異假。即是其中○不同而同。不異而異。此兩句各具遮表不同者。三相有別。以遮同而同者。表一體故。不異者遮三體故。而異者表三相故。是名法界不思議中道緣生。非是世間論師等所能思議耳（云云）又疏上文云。娑字門一切諸法一切諦不可得故者。梵云薩跢也。此翻爲諦。諦謂如說法眞相。而知不倒不謬○乃至分別四諦有無量相及一實諦。如聖行品中說之。是爲字門之相。然一切法本不生乃至畢竟無相。無相故。語言斷故。本性寂故。自性鈍故。當知無見無斷無證無修。如是見斷證修。悉是不思議法界。亦空亦假亦中。不實不妄無定相可示故云諦不可得（云云）鈔第六云。疏亦空亦假衆中者。謂娑字門中遠離二諦四諦等相。本來平等。亦空亦假亦中。雖三而一。雖而三不相妨礙。但隨根施說強立三名。入此字門即知一切法即空假即中。無一二三而一二三。無一二三是遮一二三。而一二三是照一二三。若無遮無照。即是娑字門諦不可得（云云）。
　　問。此宗所謂因緣生者。法體實是本無。今有名生耶。答。不爾。問。不爾之意云何。答。疏第七云。惹字門一切諸法生不可得故者。梵云惹哆也。是生義。如泥團輪繩陶師等。和合故有瓶生○內法因緣亦如是。無明行等各各生因而復生。是故若見惹字門。即知一切諸法無不從緣生。如說偈言。衆因緣生法。是即無自性。若無自性者云何有是法（十二門論觀因緣門。第一文也）是故生不可得也。外道論師說種種邪因緣。或無因緣生一切法。假法中人亦有失般若方便故。取著因緣生滅相。如中論廣破。復次阿字門是諸法本性不生。惹字門以十喩觀生。雖從緣有而不可得。若生畢竟不可得則不異無生際。又十喩是心之影像（十四卷本重有影像二字）不出法界故。生亦不出無生際也（云云）又云。阿字門一切諸法因不可得故者。梵云係怛嚩。即是因義。因有六種○若見阿字門。即知一切諸法無不從因緣生。是爲字相。以諸法展轉因成故。當知最後無依故。說無住爲諸法本。所以然者。如中論以種種門觀諸法因緣悉不生故（中觀論觀因緣品第一云。諸法不自生。亦不從他生。不共不無因。是故知無生）當知萬法唯心云云實相即是一切種智（二本義釋俱重有一切種智四字）即是諸佛法界。法界即是諸法之體。不得爲因也。以是言之因亦是法界。緣亦是法界。因緣所生法亦是法界。前說阿字門從本歸末。畢竟到如是處。今亦阿字門亦從本歸末。畢竟到如是處。阿字從本不生生一切法。今亦以無因待爲諸法因。終始同歸。則中間旨趣皆可知矣（云云。十四卷本大同之。十卷本爲諸法本之次。所以然者。之上加一行許文）吽字義云。訶字實義者。所謂訶字門一切諸法因不可得故。何以故。以諸展轉待因成故。當知最後無依故。說無住爲諸法本。所以然者○心之實相即是一切種智。即是諸法法界○今亦訶字門亦從末歸本。畢竟到如是處○今亦訶字以無因待（云云）具如疏。之疏義釋三本俱云諸佛法界但吽字義之諸法法界。私案其意不違。三本俱云。今亦訶字門亦從本歸末。吽字義云。從末歸本又不違也。終者訶字。始者阿字。中間者二十七字也。最後無依者。此就談云最後。若據法最初。故其無依者。無依住也。故說無住者亦無依住也。謂一切法展轉待因。觀其最初。誰爲其本。而其最初無依住故。說無依住爲諸法本（爲言）其依住者。謂因待也。是故下云。以無因待爲諸法因（云云）鈔第六云。疏當知最後無依等者。謂前諸字皆依後字展轉待因成故。當知此最後訶字則無所依。還以訶字無住之體而爲其本。過此無字可說。是故更無依住也。言故說無住爲諸法本者。謂到此無言說訶字處。則無所住。即此無住名大涅槃。涅槃以無住而爲本故（云云）私案。苑釋甚爲難依。疏并吽字義意展轉待因最後無住等者。於一切法談之。而於諸字論故既言以無因待爲諸法因。而云還爲訶字本故。恐似未得阿字訶字畢竟所到之意耳。疏第十四釋如來發生偈云。然諸佛法身離於生滅。若（十四末有於字）如來有生即是著相。夫著相者尚不能離生死。況能成大菩提。今言生者是眞實離相之生也（云云。諸佛法身即是法界。法界即是諸法體也）又云。諸法雖從因生而生因無相。雖從緣生而此緣無相。雖從緣起而法本不生。雖從緣起滅而無生住之相。是故爲常。非同外道之見。故說生滅斷常也（云云。因緣無相法體不生故。殊生滅及斷。雖常不廢假生外道亦別滅故常見）當知因緣者。瑜伽觀前海會境等而得現起。如是一切內外因緣和合之時。諸法現起名爲因緣生。而以十喩觀察則假相非實義。若論實義生因緣及所生法。皆是本有諸佛法界。法界即是諸法之體不得爲因。是無生際既無因待。都絕能所生滅等相。皆不可得法體實爾。豈有本無今有之義乎。問。若爾如來之應化緣謝即滅機與則生。此猶非實生滅耶。答。非實生滅。如幻事等故。疏第十一釋如來行舞。作廣大成壞果之舞。是戲也（二本俱云是戲論也）復普現色身隨類曲成作種種應。此非眞實。但如幻耳。是故名爲如來之舞。猶如舞者能悅可衆人之心。雖種種意解不同。皆令心悅。佛亦如是。然非四界之色所作。隨佛心意而生。從心而生。從心而滅。雖（二本俱有非字謬歟）常法而能隨緣生滅。此興廢隨緣故之生滅之果。即謂成壞也。此遮遍於法界廣大無邊故云廣大也。衍已遂滅故云成壞也○此成壞即是變轉義也○即是如來妙應從佛法界機感而生。雖生不生雖滅即同於幻不異法界故也。猶所作不實故名爲舞。三世諸佛皆化此舞也（云云）私案。然非四界之色者。謂非四大所造之色。是佛心所生之色也。從佛法界機感而生者。謂三力生如次。如來法界行者功德力故。問。如幻事等者等取何物耶。答。金剛界儀軌有五喩。幻焔乾闥婆城旋火輪空谷響。略出經有七喩。陽炎幻化乾闥婆城空中響旋火輪夢妄（別本次第異之而幻爲初）法花儀軌有八喩。幻陽焔夢影像響光影水月佛變化。金剛薩埵軌有九喩。幻陽焔夢影像聲響光影水月變化。虛空千手軌有十喩。幻陽焔夢影像谷響光影水月變化。因陀羅網虛空住心品亦說十緣生句。幻陽焔夢影乾闥婆城響水月浮泡虛空花旋火輪。是故隨上諸說。除幻以外陽炎等喩皆等取之。問。今此十緣生句誰人所觀耶。答。住心品云。若眞言門修菩薩行諸菩薩。深修觀察十緣生句。當於眞言行通達作證（云云）問。若爾此觀於眞言門。是最要觀耶。答。疏第三釋上經文云。如下父萬行方便中無不藉此十緣生句。淨除心垢。是故當知最爲旨要。眞言行者特宜留意思之（云云）問。若爾如何。祕藏記云。如境界中見界會聖衆及餘一切事。皆當入十緣生句。觀察不信而信之。唯當毎係心。於本不生際無留所觀境（云云）又云。於十喩觀察嚴海會眼前時。現如湯焔。其心如何。若思是至極其意留著。又作悟心。譬如磨鏡時。見現小影像停留時。遂不成實鏡（云云）若此觀旨要一向可信。何云不信而信。又若思至極有過。何云留意思之耶。答。既萬行方便淨除心垢必藉此觀。豈非旨要。而因緣生法即是假相。即是法界。若纔見假相不知法界。思假相爲至極之時。則有留著慢心過失。故言見所現境不可信。是法界至極但可信是至極之假。勿留假相。當係心至極也。本不生際即是法界至極故也。問。凡所觀幻有幾種耶。答。總有三種。即空幻即心幻即不思議幻也。問。三種幻何位之所觀耶。答。即空幻初劫。即心第二劫。即不思議第三劫。乃至如來地所觀也。問。初二幻如次初二劫所觀。經文分明。何以得知。第三幻第三乃至如來之所觀耶。答。疏云。今此中云。深修觀察者。即是意明第三○復次言深修者。謂得淨心已去。從大悲生根。乃至方便究竟。其間一一緣起皆當以十喩觀之。由所證博深故言觀察也○是故唯有如來。乃能窮此十喩。達其源底。此經所以次無垢菩提心即明十喩者。包括始終。綜該諸地（云云。鈔第四云。若修眞言行者。上此十六位時。以十緣生句方便。證得暗字大空三昧云云）十六位者。十六大菩薩位也。故知第三重幻第三劫。得淨心已去。乃至佛地之所觀也。言無垢菩提者。上云得淨心已去之淨心也。言十喩者第三重也。謂所以次第六無畏即第三劫淨心。即明第三重十喩者。以淨心包始。以十喩括終。擧所觀顯其地故。始終即諸地故也。又釋大乘句云。此十喩皆是摩訶衍人甚深緣起。非聲聞緣覺安足之處。故名大乘句（云云）又釋漸次大乘生句云。以深修觀故如入大海。漸次轉深。乃至毘盧遮那以上上智觀方能盡其源底。故曰漸次大乘句（云云）文意易知。問。行者何故觀三種幻。又其即空等義之意云何。答。疏云。然統論此品中。十緣生句略有三種。一者以心沒蘊中欲對治實法故。觀此十緣句。如前所說即空之幻是也。二以心沒法中欲對治境界攀緣故。觀此十緣生句。如前所說蘊阿頼耶即心之幻是也。三者以心深著（二本俱無深著二字。有說一字）心實際中欲離有爲無爲界故。觀此十緣生句。如前所說解脫一切業煩惱。而業煩惱具依即不思議之幻也。摩訶般若中十喩亦具含三意（云云）運和尚云。且約初門有即心幻即蘊幻即不思議幻。即心幻者。以心喩。即蘊幻者。以五蘊喩幻。即不思議幻者。以諸佛聖又皆喩幻（云云）私案。三名義皆不違疏意可思。鈔第四云。第一劫中行者。心沒蘊中欲對治執有實法故觀此十緣生句。如前所說即空之幻。是名爲淺。第二劫中對治境界攀緣觀此十緣生句。如前所說蘊阿頼耶即心之幻亦名爲淺。今第三劫中欲離有爲無爲界說不思議幻。故名深觀也（云云。且約最初云第三。約已上觀三種幻之所以也）經云。越世間三妄執出世間心生。謂如是解唯蘊無我（云云）疏云。然就第一重內最初解了唯蘊無我時。即名出世心生也。度世間六十心離我倒所生三毒根本。名越三妄執也（云云）經云。根境界淹留修行（云云）疏云。復次有三妄執。所謂根境界淹留修行○此是三果學人所留滯處故云淹留修行也（云云）經云。拔業煩惱株杌無明種子。生十二因緣（云云）疏云。復次有三妄執。所謂業煩惱株杌及無明種子。即是無學聖人所斷最難斷處。凡有三種三妄執也（云云）私案。經言業者行有二支煩惱。愛取無明初支生者。餘七七事無明種子生十二因緣大樹（云云）當知十二因緣大多羅樹無明爲種子。曰支爲根本。餘七枝葉花菓等也。其中無明等正妄執體也。故疏但云。所謂乃至種子而皆枝者。因已果喪故也（凡有等者兼前結三）又云。學摩訶衍人初得出世初心。與小乘見道適齊。然不墮聲聞正位。所以爾者。猶（二本作由）彼從初發心即知心性○（具可見之）然彼行者有法執當心○（可見）故名掩留修行之也（云云）經云（云云）疏云（云云）經云如是湛寂（云云）疏云○（云云）鈔云。湛即是喩寂。即是法湛寂。即是三乘所得但空之理。證此空故五根本煩惱等皆畢竟不生。故名爲寂（云云）疏云。此中有三乘之人。同以無言說道得諸法實相○故同前共一法中中昇沈有異也（云云）鈔云。疏此中有三乘等者。此第一劫中說有三乘之人。同以空爲門入諸法眞實之性。二乘之人自爲己得涅槃生滅度想沈也。菩薩能以不住道發起大悲昇也。譬如（云云）經云（云云）疏云。然未度法障未名眞淨菩提心（云云）經云。彼出世間心住蘊中。有如是惠隨生。若於蘊等發起離著。當觀察聚沬浮泡芭蕉陽焔幻等。而得解脫。謂蘊處界能執所執皆離法性。如是證寂然界。是名出世間心（云云）疏云。以行者於瑜伽中湛寂之心。雖已明顯然渉事時根塵識等由尚當心由厭怖有爲故著無爲法。然以菩提心勢力自然不由他教也（十四本同之。十本無也字）有如是惠隨生。能於等發起其心修離著方便。於五種譬喩觀察無性空（云云。沬泡炎蕉幻如次喩五蘊。從緣無自性即是本不生也）又云。聲聞經中雖說此五喩。而意明無我。今此中五喩意明諸蘊性空。如觀五蘊者。當知十二入十八界六入（入字二本作火）十二緣等皆應廣分別說。如大般若中說。行者如是觀察時。從無性門達諸法即空。得離一重法倒了知心性。如是不爲蘊界處能執所執之所動搖。故名證寂然界。證此寂然界時。漸過二乘境界如蓮花。雖未開敷而稍出清流之上。行者亦爾。不復心沒蘊中故名出世間。若據正譯當言上世間心也（云云）鈔云。若拔業煩惱根本無明種子。三障盡時名證寂然界。即初劫滿也（云云）經云（云云）疏云。大乘行者。了達諸蘊性空故。於一切法中。都無所取。衆無所捨。雙離違順八心我蘊。兩倒二種業煩惱網（兩倒業煩惱者。我法二執之所生也）是名超越一切瑜祇行○所謂相應者。即是觀行應理之人也。依常途解釋。是菩薩從發心已來。經一大阿僧祇劫。方證如是寂然界。今祕密宗。但度此一重妄執。即是超一阿僧祇劫。行者未過此劫。與辟支佛位齊時。名爲極無言說處。爾時心滯無爲法相。若失方便。多墮二乘地。證小涅槃。然以菩提心勢力。還能發起悲願。從此已後三乘逕路始分。然所觀人法俱空。與成實諸宗未甚懸絕。由（十本作猶）約偏眞之理。作此平等觀耳。故以三乘上中下出世間心。合論一僧祇劫（云云）鈔云。疏極無言說處者。我蘊俱離故稱爲極。語路欣絕名無言處也（云云）又云。今此初劫文意兼得藏通二教之意。何以故。有折法成空之義故。有三獸渡河之理故（云云。疏釋湛寂中三獸渡河之喩。私案以折法證三藏以三獸成通教也）又釋第二劫中云。謂前劫中有通教菩薩。從無性門達諸。諸即空。此則體法空（云云）疏釋法無畏云。爾時幻涅槃等喩觀察諸蘊即空（云云）依上諸文之意。即空幻者。謂即折法體法二空。而論如幻此云即空幻也。經云。大乘行發無緣乘心法無我性。何以故。如彼往昔如是修行。觀察蘊阿頼耶。知自性如幻陽焔影響旋火輪乾闥婆城（云云）疏云。即是明第二重觀法無我性也○此無緣乘心。即是法無我性。以行者初劫修觀行時心沒蘊中故。以五種無性空門。觀法無我。然望緣生中道。由（十本作猶）屬對治悉檀。若失般若方便。即墮於斷滅。名惡取空者。濫方廣道人。今大乘不可得空相（相字二本俱無）空相亦不可得。雖觀諸法無所有。然亦於諸法無所空。故須離有離無道。觀法無我性。爲欲淨除智障故。隨順古昔諸菩薩修觀蘊阿頼耶。即楞伽解深密等經。八識三性三無性。皆是此意。經言智自性者。即是智三界唯心也。如幻○婆城六喩。皆是雙辨有無明蘊阿頼耶別緣起義。與前劫上五喩觀無性空意。復有殊矣。阿頼耶○（義云。含藏正翻爲室。生諸蘊。於中生滅爲名）然阿頼耶有三種義○（分別因緣眞實）如大乘莊嚴論求眞實偈中云。彼論明觀察蘊阿頼耶。了知自性如幻。最與此經符會。故具出之。當知陽炎○婆城。亦應如是廣說。前劫五喩有泡沬芭蕉。此中所以不論者。此三事由帶折。法明無性空。然此中幻焔等喩意。明唯識無境體解之空。即是麁相博融故不論也。行者解諸蘊唯心。即是知法自性○今以如幻等門。照有空不二。而人法二空之相。亦不當心。乃名眞入法空。悟唯識性故。經云。祕密主。彼如是捨無我。心主自在覺自心本不生。心主即心王也。以不帶有無心無罣礙。所爲妙業隨意能成。故云心主自在。心主自在。明（十四本同之也。十本明字作時）即是淨菩提心。更作一轉開明倍勝於前劫也（云云）鈔云。謂初劫中觀察○五喩從無性門。從無性門達諸法即空。離一重法倒雖不復心沒蘊中。然帶折法故。以三乘合論一阿僧祇劫。今第二劫以○六喩正觀不可得空。兼以體法空觀頼耶法無我性（云云）又云。對前三乘但空故云今大乘不可得空。空亦不可得名不可得空（云云）又云。謂前劫中有通教菩薩○（具如上之）今則不爾。了法緣生故。幻有知緣無性故。眞空此則自性不可得空。云與前無性空意復有殊矣（云云）又云。疏捨無我心主等者。離義無我者。謂前劫離我倒時有法執當心故。以五喩達諸法即空。遣彼法倒。雖遣其有仍滯空相。今第二劫以六喩對治前劫。即空既有去空。已方順不可得空故。疏云。雖觀諸法無所有。然亦於法無所空故。須離有無觀法無我性。既能雙離有無之相。即得心王自在。由是聖教說相爲縛令心不得自在（云云）私案。疏言。今以如幻等門。照有空不二。而人法二空之相。亦不當心。乃名眞入法空。悟唯識性者。有空不二者。有謂幻有。空謂眞空。而此有空相性是異故不一。相性不離故不異。且約不離云不二也。故上文云。唯識無境體法難解之空。即是麁相轉融。唯識無境者幻有。難解之空者眞空。轉融者明不二。然帶不一故云麁相。人法二空者。人法謂初二性。二空謂眞實性。三性妄假眞實有空諸相皆不當於心也。故下文結此第二劫云。然上來原始要終。自發一毫之善。以至於超度人法有無二障（云云）涅槃入等者。入眞空故證勝義性。證勝義故了世俗性。故云悟唯識性也。疏釋法無我無畏云。於心外有無影像智。都無所得心王自在覺本不生（云云）故即唯心而論。如幻此云即心幻也。經云。眞言門修行菩薩行諸菩薩○所謂空性（一）離於根境（二）無相（三）無境界（四）越諸戲論（五）等虛空無邊一切佛法依此相續生（六）離有爲無爲界（七）離諸造作（八）離眼耳鼻舌身意（九）極無自性心生祕密主。如是初心佛說成佛因故。於業煩惱解脫而業煩惱具依（云云）疏云。已歎入眞言門功德竟。然行者復以何法入此門耶。故經次云。所謂空性。空性即是自心等虛空性○前劫悟萬法唯心心外無法。今觀此心即是如來自然智。亦是毘盧遮那遍一切身。以心如是故。諸法亦如是。根塵皆入阿字門。故曰離於根境。影像不出寂滅光。故曰無相。以心實相智覺心之實相。境智皆是般若婆羅蜜。故曰無境界。以此中十喩望前十喩。復成戲論。故名諸戲論。第三重微細百六十心。煩惱業壽種除。復有佛樹牙生。故曰等虛空無邊一切佛法。依此相續生。既不壞因緣。即入法界。亦不動法界。即是緣起。當知因緣生滅。即是法界生滅。法界不生滅。即是因緣不生滅。故曰離有爲無爲界。若如來出世。若不出世。諸法法爾如是住。故曰離諸造作○眼即是第一實際。第一實際中。眼尚不可得。何況趣不趣耶。耳鼻舌身意亦如是。故曰離眼耳鼻舌身意。行者得如是微細慧時。觀一切染淨諸法。乃至少分由如隣虛。無不從緣生者。若從緣生。即無自性。若無自性。即是本不生。本不生即是心實際。心實際亦復不可得。故曰極無自性心生也。此心望前二劫。由如蓮花盛敷。若望後二心。即果復成種。故曰。如是初心佛說成佛因。故於業煩惱解脫。而業煩惱具依。此中云佛說者。世尊以十方三世佛爲證。言以此一事因緣。爲衆生開淨知見。其道玄同也。行者解脫一切業煩惱時。即知一切業煩惱無非佛事。本自無有縛令誰解脫耶。如良醫變毒爲藥用除衆病。又如虛空出過衆相。而萬像具依。若住此不思議解脫時。即是眞阿羅漢。不著於有爲無爲。一切世間應受廣大供養。故經云。世間宗奉常應供養也（云云）又云。行者初觀空性時。覺一切法。皆入心之實際。下不見衆生可度。上不見諸佛可求。爾時萬行休息。謂爲究竟。若住此者。則退不墮二乘地。不進（二本俱云進不）得上菩薩地。名爲法愛生。亦名無記心。然以菩提心勢力。及如來加持力。復能發起悲願。爾時十方諸佛。同時現前而勸喩之。以蒙佛教授故。轉生極無自性心。乃至心之實際亦不可得。雖解脫一切業煩惱。而業煩惱具存。至此不思議地。乃名眞離二乘地也（云云）鈔云。疏所謂空性等者。言空性者性即實性。即是諸法之實性故。猶如虛空過虛空生過衆生與萬像爲依存曰空性。經中以九事顯之。顯之易見（云云）第四云。初劫第二劫十種譬喩乃成戲論。今此今此中十喩後爲對治前劫心沒實際。欲合離有爲無爲界故。觀此十喩亦成戲論。今時等虛空性俱不可得故越諸戲論（云云）又云。若望後二心等者。此心屬八心中第五花種心第六成果心。彼二者第七名受用種子第八嬰童心也。望此二心名果復成種。復能與彼復心而爲種故。又於業煩惱解脫即是如蓮開敷。而業煩惱具依即是果復成種也。又解。此心即是三心中菩提心。望前來三劫論時當第三劫如蓮花盛敷。望後二心即根與究竟此菩提心劫爲因。故云如是初心佛說成佛因也（云云）又云。知一切業煩惱等者。據事則凡情謂之塵北方聖智達爲功德。約理則本離塵染。然與一切煩惱爲依。故以變毒虛空二喩而相呪爾（云云。私案變毒喩事虛空喩理）又云。初觀空性時等者。謂觀此畢竟空性時。覺知一切諸法皆入心之實際。言心實際者即是入無相海身心寂滅也（云云）又云。十方諸佛○而勸喩之者○依花嚴經明七勸者（云云。一應趣果德勸勸進求故。二愍念衆生勸勸令化故。三令憶本誓勸勸滿本願故。四呵同二字勸勸雙修故。五指事令成勸勸修成故。六勿生止是勸勸令遍修故。七悉應通達勸勸遍知故云云。具可見之）又云。說七勸已彼經結云。若諸佛不與此起智門者。彼時即入究竟涅槃。棄捨一切利益衆生業等（云云）又云。轉生極無自性心者。前劫發無緣乘心以六種譬喩。作唯識了知三性離染等法皆無自性故。唯識云。初即極無性。次無自然性。後由遠離前所執我法性。雖作此觀未得稱極。今以十緣生句觀自心畢竟空性我之與蘊法及無緣皆同一性。所謂空性名極無自性。此空智生名極無自性心生也（云云。可思）又云。雖解脫一切業煩惱者。行者得此心時即名之爲明。明來暗射故。即是無明滅則行滅。乃至生滅則死滅等名爲業煩惱解脫（云云）而業煩惱具存者。淨名經云。不斷無明而具明達之智。又云。衆生未成佛。以菩提爲菩薩。成佛時以煩惱爲菩提故。故花嚴疏顯三毒相普有正法。彼有五義。一當相即空。空故是道。非謂此三即是佛法○（般若）二約幻用攝生亦非即是○（淨名）三在惑用心○觀心爲道亦非即道（俗流）四留惑潤生長菩薩道亦非即是○（淨名）五當相即道。不同前曰不思議故。今第五義正。與此同故。無行經云。婬慾即是道。恚癡亦如是。如是三法中具一切佛法。即斯義矣。又如虛空出過衆相。而萬像具依故。下經之虛空無垢無自性（云云。具可見之）疏釋第六無畏云。謂觀自心畢竟空性時。我之與蘊法及無緣。皆同一性。所謂自性無性。此空智生。即是時極無自性心生也。於業煩惱等。都無所縛亦無所脫。故云得一切法自性平等。爾時於有爲無爲界。二種扼縛得蘇息處。即是眞言行者虛空無垢菩薩心也。然此心在纒出纒皆畢竟無相。以如來五眼諦觀。尚不能得其像貎。況餘生滅中人（云云）又釋深修觀察十緣生句云。今此中云深修觀察者。即是意明第三重。且如行者於瑜伽中。以自心爲感。佛心爲應。感應因緣。即時毘盧遮那。現所喜見身說所宣聞法然。我心亦畢竟淨。佛心亦畢竟淨。若望我心爲自。即佛心爲他。今此境界。爲從自生耶。他生耶。共生無因生耶。以中論種種門觀之。生不可得。而形聲宛然即是法界。論幻即幻。論法界即法界。論遍一切處即遍一切處論幻。故名不思議幻也。復次言深修者。謂得淨心已去。從大悲生根。乃至方便爲究竟。其間一一緣起。皆當以十喩觀之。由所證轉深故。言（二本俱有深字）觀察也（私案。第三即不思議幻等之深觀察有二深義。一望初二幻等云深。二淨心已去所證轉深故云深。即是意明第三重者初義也。謂得淨心已去等等者後義也）○今行者於一念淨心中。通達如是塵沙四諦。空則畢竟不生。有則盡其性相。中則擧體皆常。以三法無定相。故名爲不思議幻。如四諦者。餘一切法門例耳（云云）十卷本云。即是即（即字十四本無）法界論幻即幻。論法界即幻。論遍一切處即遍一切處論幻。故名不可思議幻也（云云）鈔第四云。疏即幻論一切等者。如來金剛三乘之幻。即是遍一切法界圓壇。彼法界大曼荼羅中一一本尊皆是法界幖幟。一遍一切名遍一切處遍一切處論幻者。謂遍一切處法界曼荼羅即是如來三密之幻。皆本不生四句求之俱不可得。即不思議之幻也（云云）當知即不思議幻有二義。初義兩本義釋其意全同。謂法界與幻互相即論。亦幻與遍一切處互相即論（鈔決後句）故名不思議幻。疏文雖異其意遂同。如來身語名爲幻。空有性即是法界。圓壇爲遍一切處。三法一體隨論異名。今即法界遍一切處而論幻故名不思議幻。後義三本皆同。空即畢竟不生者。八不擧初一。有則盡其性相者。十如出初二。中則擧體皆常者。是法界不動也。幻有假諦即餘二諦。而無實相故云即不思議幻也。問。疏釋觀第三幻所以中云。如前所說解脫一切業煩惱。而業煩惱具依即不思議之幻也之意云何。
　　答。說第三劫經云。於業煩惱解脫。而業煩惱具依（云云）疏釋意云。極無自性心生故解脫一切業煩惱。解脫一切業煩惱時。即知一切業等皆是佛事本無縛脫。雖知無脫而能解脫。雖能解脫而亦具存（二喩如上）是爲不可思議解脫（至乃此不思議解脫地名眞離二乘地也）此不思議解脫即是如幻。名即不思議幻。斯文意也。問。若爾可有不思議解脫即是幻。故名即幻之義。如何但云有二義耶。答。且就後一處文但云二義。若并前釋有三義也。問。三種即義如先可知。然言幻者何義耶。答。疏引釋論云。佛言若幻空欺誑無實。云何從幻能作伎樂。女言。大德是幻相法耳（云云。二本俱云法爾）鈔第四云。幻者化也。無而忽有之謂也。先無形質假因緣有名爲幻化。又幻者詐惑。以不實事惑人眼目。故曰幻也（云云）問。若言無而忽有。此謂幻者幻是有義。何以幻有觀三劫對治實法境界攀緣有爲無爲界縛耶。答。無而忽有此幻義者。亦論一邊有而忽無亦是幻義。已有還無有爲相故。如疏釋求眞實偈云。有亦如幻。無亦如幻。何況初劫所治實法。斯有相故。隨能治即空如幻觀。雖但空觀（初劫合論二乘之中。二乘折空。菩薩體空）而復二劫所治境界。攀緣有爲無爲界縛。非但有故。隨亦能治即蘊幻即不思議幻。二種觀心非唯空觀。既後二所劫治通空故。能治如幻觀亦通有空也。問。何以得知。後二劫之所治能治俱通有空。又其通有空之意云何。答。所問文證義理如上廣攝。重示之者。先第二劫心沒法中境起攀緣以爲所治。而法非但有境。是兼空法境既爾。心緣隨然。故能治即心如幻。觀智亦通有空。此爲所治俱通有空之義。故經云。觀察蘊阿頼耶。知自性如幻。疏云。知自性者即是知三界唯心也。又云。六喩皆是雙辨有無明蘊阿羅耶別緣起義。又引莊嚴論云。彼論明觀察蘊阿頼耶。了知自性如幻。最與此經符會。又云。然此中幻焔等喩意明唯識無境體法難解之空。又云。今以如幻等門照有空不二（等文）是其證也。第三劫中著心實際及有爲無爲界以爲所治所治。有爲無爲兼有空故。能治即不思如幻。觀智亦應有空故。經云。離有爲界。疏云。既不壞因緣即入法界。亦不動法界即是緣起。當知因緣生滅即是法界生滅。法界不生滅即是因緣不生滅。故曰離有爲無爲界。又云。即是眞阿羅漢不著於有爲無爲。又云。以中論種種門觀之生不可得。而形聲宛然。即是界○三法無定相（等云云。具如上之）又釋等正覺句云。以此中道正觀離有爲無爲界。極無自性心生。即是心佛顯現故曰正等覺句。又釋如實遍知一切心相之文○若於一念心中明及十緣生義。則上窮無盡法界。下極無盡衆生界。其中一切心相皆能了了覺知。以皆從緣起即空即假即中故。故曰如實遍知一切心相（云云）第三劫有空義。并證如之問。阿三義中空者爲留空相。爲空亦空耶。答。空亦空也。問。何故知爾耶。答。是大空故。問。何爲大空耶。答。疏第一釋勝迅執金剛云。勝謂大空。大空即是遍一切處故。能起速疾神通也（云云）又第四云。淨菩提心於一切法都無染著。即名蓮花三昧。住是三昧者乃至諸法空相亦不可得。所謂諸佛大空故（云云。鈔第五云。諸法空相亦不可得。即是諸佛大空之智云云）又第六云。瑜伽行人。若蒙諸佛威神加被故。乃至於三昧中。具見十佛刹土微塵衆等。無量聖尊三種密印。互不相離。或復一心不亂轉成自身。雖則奇特難思。尚以有相有緣故。名爲世間三昧。若此三昧現前時。行者觀察十緣生句。淨除一切妄想戲論。與空寂相應。即悟如是曼荼羅海會。皆悉從衆緣生。如鏡像水月乾城等。觀（二本俱作都字）無性相。是名出世間三昧。然尚以空病未空故。未得名爲大空。及坐道場自證心性時。即知如是等加持境界。皆是心之實際。爾時心不住相亦不依空。與照見空與不空。畢竟無相而具一切相。故名大空三昧。住此三昧者。即是住於佛無礙慧。佛說是人一切智智究竟圓滿。所以經云。故說爲大空。圓滿薩般若也（云云）百字成就持誦品。觀此爲空。空如下數法（云云）疏第十九釋此經文。以下數喩明一切法不離阿字本不生空。又有虫行喩。具可見之。疏正云。即同彼數之一一遍一切。大空亦爾。具一切法遍一切法（云云）次上云。大般若說十八空○於十八空中最在其上。即是諸佛大空。而實不空也（云云）第七卷疏云。越十八空名爲大空。住空之位名爲大空（云云）私案。在上即是越義也。十八空中第四大空。名雖同此而義全別。第五空空雖有空俱空義尚淺於此。故云越也。義之淺深智者可知。住空位者證空也。謂證道空名爲大空也。問。何以得知。阿字空義必是大空耶。答。如上已云。以阿字本不生釋大空故。故其空義即是空諦。故中論釋空諦云。空亦復空。故空亦復空。即是大空故。問。若言大空空與不空畢竟無相者。大空無自性耶。答。爾也。故悉地出現品云。虛空無垢無自性能授種種諸巧智。疏第十一釋云。以如是即彼大空無爲亦無自性。故能生一切智智（云云）二本俱云。法爾空寂常無自性（云云）問。若爾如何疏第十九云。此虛空以不可得故。非是都無所有。而實有其自性。所謂空自性者即不空也。當知此不空者。即是虛空等心。虛空等心者。即是淨菩提（二本俱有心字）從此淨菩提心而生大悲心也（云云）此虛空者。謂大空故耶。答。空自性者。非謂約空義邊。別有自性。而顯三諦一體。以中諦爲空諦。自性也。故鈔第十釋義釋次上文云。此等空之心是不可得空。非都無所有。而實有其自性。所謂空自性者即不空矣。即此十喩所明緣起甚深中道不思議。畢竟不可得空。非但空而已也（云云。然此疏意義釋云。空自性其空中道也。不可得故名爲空也。故鈔又云。疏空空性者即空不空也。上一空即是但空。次言空性即不空之性。而不可得也。謂以不可得故名之爲空。非是如上都無所有而實有其自性。自性者即不空矣（云云）私案。疏云空自性之空。是大空非中道也。所以然者。上經云。虛空無垢自性。疏釋其虛空云。大空下疏云。此虛空實有其自性。此虛空之自性名爲空自性。而此虛空亦可大空故也）。
　　問。何故大空云虛空名耶。答。以喩名法故也。問。何以得知虛空是喩耶。答。住心品云。譬如虛空界離一切分別無分別無無分別。如是一切智智離一切分別無分別無無分別（云云。鈔釋可見）疏第一釋云。如此即是毘婆沙義。虛空無過無德。今如來智身離一切過萬德成就。云何得相喩耶。但取其少分相似以大空耳。此中相況有三義。一者虛空畢竟淨故。二者無邊際故。三者無分別故。一切智心性亦如是故（二本俱有以字）世間易解空。譬離解空也（云云）疏第一以世間更無有可以表示淨菩提心相者。除太（十本同之。十四作大）虛空喩少分相似（云云。此釋無相菩提心也。次文之譬如虛空○心相亦爾○永寂無相。云云）祕藏記云。比喩之極莫過虛空（云云。此意同疏。佛地經說清淨法界有十太虛空喩。彼論釋云。皆以虛空爲譬喩者。爲顯法界一切麁相同虛空故。如契經言。乃至所有施說譬喩喩諸如來戒等功德。一切皆是謗諸如來。唯除一喩。謂虛空喩如來戒等。無量功德同虛空故。云云。文勢同祕藏也）問。以虛空喩大空。爲但三義。亦有餘文耶。答。有也。問。何耶。答。疏第四釋迹淨眞言○等同虛空者。即是無等等（二本俱有同字）阿字門。如虛空無邊故。當知阿字門亦無邊。如虛空無染無變無動故。當知阿字門亦無染無變無動。如虛空離一切相而含萬像。離一切作而世間事素因之得成。阿字門亦復如是。無相無作而具足無盡莊嚴。成就普門不思議業。如是當以種種門自在說之。然復有無量無邊未曾有法。非彼虛空所能譬喩。是故阿字門爲眞言種子。過於譬類也（云云）二本義釋同釋悉地出現品虛空無垢無自性之文云。正說心之實相即是一切法中決定智印也。以無邊際無垢無分別故。少分喩如虛空。而實等虛空心亦復不守自性故。私案。虛空守空自性守無諦礙。自性等虛空心不爾故也。非彼所能譬喩如是義故。雖後等同虛空無相。而具種種不思議權巧。能曲順根緣而道利之（云云）疏第十九云。又喩如虛空非衆生數而衆生所依。非身（二本俱無身字）壽者非摩納婆作者受者等。一切妄想皆除。悉離分別無去無來。然不異衆生界。一切衆生依止作業皆由此成。滋益衆生成種種事。不可以虛空能成一切事故。便謂虛空有爲有相也。今此大空曼荼羅亦如是。畢竟清淨無所不爲（爲字十四作有十本作成）常住寂然而不空成就（云云。鈔釋略之）。問。三義之中有義。是假諦故。有者假有也。不生義是中諦也。其中之有爲假有爲眞有耶。答。亦假有亦眞有也。問。何故云爾乎。答。從因緣故假有。是本有故眞有也。問。從因緣者可是假諦。何其假有關中諦耶。答。假諦假有即是中諦假有。如言因緣生滅即是法界生滅問。若爾中諦眞有即是假諦眞有耶。答。爾也。如言法界不生滅即是因緣不生滅。問。若爾假中二諦有何差別耶。答。於相有差別。於體無差別。故云三諦不同而同不異而異（鈔釋如上）由此得知假諦假有即是中諦假有等者。約體論之。同相體同異之義云何。答。如是已云普門海會現前不謬名有。以種種門求不可得爲空。此有此空不出法界爲中。是其相異之義也。一空一切空無假中非空。一假一切假無空中非假。一中一切中無空假非中。此爲體同之義也。問。於三諦中以中爲體。餘可是相。若爾唯一中一劫一切中可爲體同。如何一空一切空一假一切假亦爲體同耶。答。三諦者是一法。法擧體不可得爲空。擧體從因緣爲假。擧體是法界名中。此空假中義門差別爲相。剋性同一爲體。是故剋性擧體同空。擧體同假。以爲體同。問。若言擧體空亦假中者。三諦無寛狹乎。答。約體無寛狹。約相有寛狹。問。相有寛狹之方云何。答。唯空邊名空。唯假邊名假。故空假俱爲狹。而中諦者。若約遮門非空非有非緣起非本有。若約表門亦空亦有亦緣起亦本有。門既廣故爲寛也（已上述阿三義即三諦意）問。疏云。又大論明薩婆若有三種名。一切智與二乘共。道種智與菩薩共。一切種智是佛不共法。此三智其實一心中得爲分別。令人易解故作三種名。即此阿字義也（云云）文意云何。答。鈔第六云。疏薩婆若有三種名等者。即天台四教中彼三教中各有八事。一教。二理。三智。四斷。五行。六位。七因。八果。此薩婆若即當第三智字也。且通教智者。謂同得巧度一切智也。別教智者道種智也。圓教智者一切種智也。言此三種智至即是阿字義者。釋成不二也（云云）私案。智度論第二十七云。雖菩薩摩訶薩欲得具足道種惠。當習行般若波羅蜜論者○（一道乃至十道廣說）乃至一百六十二道。如是等無量道門智。是諸道盡知遍知。是爲道種惠○一切諸道亦如是入一相（上云一相。所謂無相）是名道種惠（下云道是行相。又云菩薩行。道智得一切智）雖欲以一道種惠具足一切智。當行習般若波羅蜜。欲以一切智具足一切種智。當習行般若波羅蜜。
　　論問曰。一切種智有何差別。答曰。有人言無差別。或時言一切智。或時言一切種智。有人言總相是一切智。別相是一切種智。因是一切智。果是一切種智。略說一切智。廣說一切種智（餘義廣說）復次後品中佛自說一切智。是聲聞辟支佛事。道智是諸菩薩事。一切種智是佛事。問曰。何等是一切智。所知一切法曰（一切法廣說）以是無礙智惠盡遍知上諸法。名爲一切智一切種智（問准一切答二智之意可知）○一心中得一切智一切種智（云云可見）故疏主以彼論所說三智所知相配阿三義。謂一切智所智總相。是空義。道種智所知諸道。是有義。一切種智所知別相。即是中諦不生義也。而此三智所知是一心中法爾成就。今疏所顯其意如此。問。疏云。即是本初不生。當地亦具三點。三點即攝一切法（云云）其意云何。答。此文意云。阿字本初不生。既有不生三義。三義是三諦故。當知亦具法身般若解脫三點。三點是三部三密等故。當知三點攝一切法也（已上述阿字之字相字義竟）。
　　此本云。
　　書本云。
　　本記云。中川實範上人書也。
　　貞應二年十一月十五日。於金剛峯寺。以前大僧都靜遍持本書寫之畢。道之肝心。宗之極祕。可愼可恐。
　　　　　　　　　　　　　　　金剛佛子沙門道範。
　　延享第歲在乙丑仲秋五日全部三帖共遂修復。收金剛藏畢。僧正賢賀（俗壽六十二）。
