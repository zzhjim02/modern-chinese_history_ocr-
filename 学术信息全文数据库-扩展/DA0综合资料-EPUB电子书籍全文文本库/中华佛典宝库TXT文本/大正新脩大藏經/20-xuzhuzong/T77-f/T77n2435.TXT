《大正藏》第77卷No.2435

顯密差別問答（一一問答中重重問答且略之又此問答且依十住心論次第淺深論之）。


　　問。顯一乘密一乘顯密名異故一乘爲異。亦一乘意同故一乘爲同耶。答。顯密名異故一乘義理天地玄隔。一乘言同故顯密各各有一乘義也。
　　問。顯密二種一乘如何天地玄隔歟。答。依十住心論者。顯一乘有四種。乃至有無盡一乘。又密一乘（亦名金剛一乘亦云眞言）。有一種一乘。乃至有無盡一乘。祕密重重。橫竪無際限歟。
　　問。就顯一乘竪論大分有四種者何歟。答。顯一乘四重四種一乘者。第一他緣大乘住心。有十義一乘。其十義者。一者引攝一類不定姓（二乘）。二者爲任持所餘（地前菩薩）。三者法等故（眞如）。四者無我等故。五者解脫等故（花障解脫）。六者姓不同故（二乘不定姓）。七者佛於有情同自體意樂故。八者二乘於佛得同自體意樂。同名菩薩得授記別故。九者化故（化二乘）。十者究竟故（無過此勝果故。法相宗以此十義成一乘義。但以三乘五乘爲實一乘爲權。故解深密經云。說五乘實一乘權說文）。問。就十義一乘五乘差別性眞如一故云一乘。是已實不權。三乘人異。無我性空一云一乘。是等皆實。何故云一乘權三乘實歟。答。五乘差別我空一三乘人異眞如一名一乘是實。但五乘性異名一乘是無實。故說一乘權五乘實。非無理。一名一乘義。故慈恩釋云。依諸淨道清淨者。唯依第一無第二。故於其中立一乘。非有情性無差別（文）。
　　問。大日經所說他緣乘法無我性。是解深密經所說第三時教非空非有中道理。若說非空非有理是已一乘。何云三乘教歟。答。解深密經第三時教說非空非有中道理是唯識依他諸法實性。佛說是理則一乘。聞者必有三乘五乘益。故名三乘教也。亦斷惑證理位差別故名菩薩教也。問。所聞理是一。所得益何異歟。答。所聞理無一三五乘相無相寂滅。聞者三乘五乘性異故。得三乘五乘益故。名三乘教也。問。何故所聞理一所得益異歟。答。所聞理一五乘姓異故得五乘益。如似甘雨是一味草木大小潤異。故稱普爲乘教。名三乘教。當知他緣乘教是理一事異故。一乘理中有三乘益也。因之大日經疏第三明第二劫般若二乘共聞者。第二劫般若三乘機共聞有三乘各別益故也（以如上十義一乘眞言宗爲他緣大乘住心淺略一乘義。花嚴宗爲大乘始教直進門一乘義。法花宗爲名別義通一乘）。
　　問。第二覺心不生心一乘義相云何歟。答。覺心不生一乘者。謂一切諸佛一切衆生心性法界如來藏理本來法爾。一心一味不生不滅不斷不常不去不來不一不異遠離八妄無相第一義諦也。三論宗此八不正觀無相理名一乘。亦名佛性。亦名中道。此一乘義門以理內理外二門。釋事理法門。理內者眞諦第一義諦也。理外者有爲無爲和合非一非異梨耶諸法乃至事理各別諸法也。若入理內第一義諦門。皆同不思議眞不思議俗。故若入第一義諦眞俗皆第一義諦。若入眞諦皆眞諦。若入俗諦皆俗諦也。具如十住心論第七說。又如三論玄義（一卷）大乘玄論（五卷）二諦章八不章佛性章明之。此覺心不生心一乘義門。論理是一相一寂理。論事則一相一種事。又行位次第粗細淺深經三大劫數至佛果故云菩薩教也。未明法界總持周遍圓融理事。故不及佛乘圓教也。以此覺心不生心一乘義理爲三論宗。二諦中道一乘究竟義理。天台四教之中爲第三別教義理。花嚴五教之中爲第三終教大乘義理也。此覺心不生心一乘理三乘共聞。或有三乘益故。名三乘教也。第三一道無爲心一乘者。是法花一乘。以開三顯一開近顯遠妙法一乘爲宗。此宗除法花餘一切諸經爲隨他意教。法花爲隨自意說。故法花云。十方佛土中唯有一乘法。無二亦無三。除佛方便說（文）。又云。正直捨方便但說無上道（文）。法花玄義云。當知花嚴兼。三藏但。方等對。般若帶。此經無兼但對帶。專是正眞無上之道。故稱爲妙法也（文）。釋籤云。法花已前皆曰隨他。故前教中雖並有融以兼帶故並屬隨他。未堪聞教名不救速。唯至今經開諸不融唯獨一融前使諸部同一妙法。出世意足（云云）。又法花玄義云。此妙法蓮花經者。本地甚深之奧藏也。文云。是法不可示。世間相常住。三世如來之所證得也。乃至妙者十界十如之法。此法卽妙。此妙卽法。無二無別故言妙也。又妙者自行權實之法妙也（文）。應知以超八圓妙爲妙經一乘也。此中有四種一乘。所謂教一·行一·人一·理一是也。具如疏釋。乃至無量乘者。凡十方法界一切衆生心行本習不同無量無數。一一本習爲法門主。一一各各具足橫竪一切圓德。一一各各周遍法界互相圓融。故釋籤云。各稱本習而入圓乘。本習不同圓乘非一。故經云。七寶大車其數無量（文）。凡十方法界所有一切衆生心行本習無數無量邊畔故。云無盡一乘也。又一一當位卽是無始無終無近無遠本來常住頓極頓足圓頓速疾妙覺究竟最極醍醐之妙果佛智。故法花說云。正直捨方便但說無上道。因之眞言三摩耶戒明於諸顯教最極醍醐之妙果也。十住心論第八說。於諸顯教是究竟。理智法身望眞言門是則初門（文）。問。法花本地法身如來爲一切衆生世世番番以種種方便種種權教。調伏調養一圓妙法機緣。今正直捨方便。但說無上道令一切衆生開示悟入佛之知見。故所說教法是本有本地妙覺果海智惠。初後皆是。今爲所被機緣必有六卽淺深明昧。以此妙法一乘。十住心論第八說入佛道初門。大日經疏釋初法明道。是六卽位中開佛之知見十住位也。從此以後瑩四十一品昧明。更無明昧。究竟妙覺果海智惠無始本有佛智云何偏可云初法明道十住位歟。答。大日經所說心續生十住心分位淺深一一則是一句法門。故大日經所說第八住心如實知自心一句爲法花一部始終六卽因果四教五時總持妙法蓮花。故初住妙覺同爲一句法門。故初住妙覺通爲眞言入佛道初門也（此云。佛道者非顯教妙覺究竟佛道。指本有金剛界祕密莊嚴大日如來）。乃至此眞如法身有眞如受薰之極唱勝義無性之祕告時爲極無自性心一句也。第四極無自性心一乘名花嚴一乘。此花嚴一乘宗中立三種一乘（一存三一乘。二遮三一乘亦名同教一乘。三直顯一乘。花嚴宗顯一乘爲本）五種一乘（一八義十義等一乘。是大乘始教一乘。二佛性一乘。是終教一乘。三絕相一乘。是頓教一乘。四同教一乘。以三乘同一乘故。五別教一乘異三乘故名別教一乘。花嚴宗以別教一乘爲宗也）。花嚴宗於第五別教一乘分因果二分以因分教爲別教一乘。果分離教說故。離機根故果性不可說故唯證相應故不可說也。乃至無盡一乘者十義無盡法門一門具足十十無盡性海圓明法界緣起中玄六相衆德。一一諸門亦復如是。此一切諸門十十無盡互爲相卽互相入。一一圓融各各主伴具足。十十無盡重重無盡。無窮無盡終離始終。故名無盡一乘也。花嚴性海圓明眞如法界不守自性。隨緣十十無盡爲宗。
　　第五。密教一乘者。諸顯教所絕離妙覺果海本有內證同一體性故。亦名金剛一乘。此金剛一乘者。自性法界身心王本初不生堅固金剛同一體性旋火輪故。名同一體性金剛一乘。此同一體性金剛自性所成諸無法然輪圓三密天珠涉入遍虛空重重無礙過刹塵故。名祕密曼荼羅。此祕密曼荼羅中一尊一門同一體性金剛故。法然輪圓我三密故。一一諸尊名金剛一乘名祕密曼荼羅無窮無盡塵數不可說故。名無盡金剛一乘也。問。何故名金剛一乘祕密曼荼羅歟。答。諸顯教所絕離。最極醍醐究竟妙覺果海自性法身本有內證法爾常恒法然不壞堅固不動五智無際智盡虛空遍法界同一體性金剛故。名金剛一乘。此金剛一乘自性所成心王心數四種法身四種曼荼羅身塵數不可說無盡莊嚴藏微細法身各具五智無際智法然輪圓我三密天珠涉入遍虛空重重無盡過刹塵。佛智內證祕密曼荼羅非自性法身慈悲本誓神變加持者。十地等覺不得見聞。何況二乘凡夫。故名祕密曼荼雖。乃至顯教終生究竟果位佛智。竪輪則顯密異故未證知。自心本有內證祕密曼荼羅必依本有法身教授。內證開時自能證知。故名祕密曼荼羅也。問。顯教終生究竟果位佛智未證知本有內證祕密曼荼羅者云何辨。顯密二教論說。如是絕離並約因位談。非謂果人也（文）。已云非謂果人。以知又終生究竟果位佛智可證知內證祕密也。何云顯教究竟位佛智不知內證歟。答。二教論不分顯密三身。但以總相三身約因果二位論顯密差別。故爲因位人。應現佛身說法地前地上並名顯教。妙覺究竟果位人應說法名祕密教也。但十住心論竪約十住心教理。次第轉勝乘乘差別有淺深故。前住心果佛不知後住心。初心其次第轉勝如是故。故疏第三云。佛爲十地說般若。九地非其境界（文）。論次第轉勝差別時。前位人不知後位人擧足下足故。何況十地等覺乃至權佛難思佛智說顯密二教差別時乎。顯教三身但不知密教三身境界。義理炳然也。
　　問。顯教他用變化亦可爾。妙覺究竟法身如來云何不知密教三身歟。答。雖法身名字同顯密二教異故法身異也。問。顯密二教法身如何異歟。答。若依教門說相者。顯教所說妙覺究竟果海。理智不二一心萬德。恒沙法門體性本地常寂光。妙理性海圓明。不思議法界一心如來藏理爲一大法身。此法身境界諸顯教稱嘆。言斷心滅。唯佛與佛乃能究竟。乃至果性不可說。未說此法身本有內證四種法身四種曼荼羅三密平等輪圓具足重重不可說祕密莊嚴淨妙法身。今此眞言祕教說諸顯教所絕離妙覺究竟法身本有內證祕密橫竪甚深無窮無盡祕密莊嚴法身故。永異說顯教法身也。
　　問。法花開顯十方佛土中唯有一乘法。是法住法位世間相常住。眞開示煩惱業苦三道卽是法身（苦道）般若（煩惱）解脫（結業）三德祕藏智信具足信解終行不改凡夫卽身成佛。其理可爾。今眞言祕教所說四種法身顯教妙覺究竟本有內證祕密法身故。凡夫位不其分。云何爲衆生名神通乘說卽身成佛歟。答。法花眞等至極大乘顯教。以言斷心滅無相不相一實中道實相妙理眞如法身爲究竟理。開顯十界因果唯是一佛乘。開示煩惱業苦三道法身般若解脫三德祕藏。令一切衆生證入無相寂滅法身理。以爲究竟正覺。未說彼法身本有內證無盡莊嚴種種不思議祕密。今眞言祕教竪論淺深。顯教妙覺如來不知。眞言祕密。橫開祕密。十界因果十住心分位一一本來法爾。四種法身四種曼荼羅故究竟眞實卽身成佛。唯眞言祕教所說也。故十住心論第一云。若能明察密號名字深開莊嚴祕藏。則地獄天堂佛性闡提煩惱菩提生死涅槃邊邪中正空有偏圓二乘一乘皆是自心佛之名字。焉捨焉取（文）。又云。若竪論則乘乘差別淺深。橫觀則智智平等一味。惡平等者未得爲得不同爲同。善差別者分滿不二卽離不謬。迷之者以藥夭命。達之者因藥得仙。迷悟在己。無執而到。有疾菩薩迷方狂子。不可不愼（文）。又大日經疏第一云。今就此宗謂。終如是道迹次第進修得住三平等處故名爲句。卽以平等身口意祕密加持爲所入門。謂以身平等之密印語平等之眞言心平等之妙觀爲方便故。逮見加持受用身。如是加持受用身卽是毘盧舍那遍一切身。遍一切身者卽是行者平等智身。是故住此乘者以不行而行以不到而到。名爲平等句。一切衆生皆入其中。而實無能入者無所入處。故名平等。平等法門則此經之大意也（文）。又云。經云皆同一味。所謂如來解脫味也。所以然者。一切衆生色心眞相從本際已來常爲是毘盧舍那平等智身。非是得菩提時強空諸法使成法界也。佛從平等心地開發無盡莊嚴藏大曼荼羅已還。用開發衆生平等心地無盡莊嚴大曼荼羅妙感妙應。皆不出阿字門。當知感應因緣所生方便亦復不出阿字（文）。以上論疏文意明一切衆生一切諸佛色心依正本來法爾本初不生卽是法佛三密法界曼荼羅也。
　　問。眞言門菩薩斷三妄執行相如何。答。眞言門菩薩斷三妄執時有二種行相。一者直觀自心淨菩提心頓度三妄。二者直修行眞言三密頓度三妄超入淨菩提心門歟。
　　問。直觀淨菩提心行相如何。答。眞言門菩薩直觀菩提心者。直觀自心本不生際也。問。如何觀自心本不生際歟。答。自心念念起時於根塵識等陰界入。卽陰求心離陰求心皆不可得相在亦不可得。如是觀故卽時懸悟自心本不生際。於如來知見大菩提道中遠塵離垢得法眼淨。此卽疏第一卷釋也。又云。今眞言行者於初發心時直觀自心實相了知本不生。故卽時人法戲論淨。若虛空成自然覺。不由他悟。當知此觀復名頓悟法門也。經云。祕密主。此菩薩淨菩提心門名初法明道。菩薩住此不久勤苦便得除一切蓋障三昧者。入佛智慧有無量方便門。今此宗直以淨菩提心爲門。若入此門卽是初入一切如來境界。乃至言法明者。以覺心本不生際其心淨住生大慧。光明普照無量法性見諸佛所行之道。故云法明道也（文）。又云。眞言門菩薩淨菩提心得除蓋障三昧開佛知見故。見八萬四千煩惱實相成八萬四千寶聚門（文）。又云。何卽知菩提心生。今佛告云。超百六十相續心卽是淨菩提心（文）。又疏第二云。若以淨菩提心爲出世間心。卽是超越三劫瑜祇行（文）。此等釋文明眞言行者直觀自心本有淨菩提心度三妄執行相。具如經疏明也。問。眞言行者直觀自心本不生頓斷三妄得除蓋障三昧開佛知見。是爲究竟正覺爲分正覺歟。答。眞言行者初得除蓋障三昧開佛知見卽與諸佛菩薩。同等住位是分正覺非究竟正覺。此分正覺是顯一乘初住位以上功德生。自行化他得不思議自在。是則眞言行者中成就悉地分齊也。故疏第一云。若得此三昧者卽與諸佛菩薩同等住。當知行人則是位同大覺也。以其自覺心故使得佛名。然非究竟妙覺大牟尼位。於如淨月雖體無增減。然亦明漸漸壞乃至第十五日方能動大海潮也（文）。第二直修行眞言三密頓度三妄超入淨菩提心門者。今漸入直言行者。爲求中成就悉地入本尊三摩地修行三密一生超入淨菩提心門。故疏第二云。今此諸菩薩直以眞言爲乘超入淨菩提心門。若見心明道時。諸菩薩無數劫中所修福慧自然具足（文）。又云。眞言行者初入淨菩提心。雖未於無數阿僧祇劫具備普賢衆行滿足大悲方便。然此等功德皆已成就。何以故。卽是毘盧舍那具體法身故。是以經云無量無數劫乃至智慧方便皆悉成就也（文）。又云。若常途諸論所明。證此心時卽名爲佛。是故舍利弗等一切聲聞緣覺盡其智力不能測量。經云所謂出過一切聲聞辟支佛地也。以行者得此心時卽知釋迦牟尼淨土不毀見佛壽量長遠本地之身與上行等從地涌出諸菩薩會同一處修對治道者雖迹隣補處然不識一人。是故此事名爲祕密。又此菩薩能於畢竟淨心中普集會十方法界諸佛菩薩。亦自能普詣十方供養諸善知識詢求正法。唯獨自明了。諸天世人莫能知。由此因緣復名祕密（文）。眞言行者超入淨菩提心門知釋迦牟尼淨土不毀見佛壽量長遠本地之身集會十方法界諸佛菩薩位。是顯一乘初住以上位功德也。眞言祕教是中成就悉地分齊也。上成就悉地果是毘盧舍那究竟位也。若證金剛薩埵位亦名上成就悉地。是同大日卽身成佛故也。故菩提心論說。瑜伽中諸菩薩身皆同大毘盧舍那佛身。又大日經疏第三明。本迹俱不思議加持不二。輒從一門而入皆見心王也。疏第二文云。已歎入眞言門功德竟。然行者復以何法入此門耶。故經次云。所謂空性。空性卽是自心等虛空性。上文無量如虛空。乃至正等覺顯現卽兪此心也。乃至離眼耳鼻舌身意。已上一道無爲心也。乃至極無自性心生。如是初心佛說成佛因。故於業煩惱解脫而業煩惱具依行者解脫一切業煩惱時卽知一切業煩惱無非佛事。本自無有縛。令誰解脫耶。已上極無自性心花嚴別教一乘初住以上功德也。此等皆眞言祕教中成就悉地分位功德也。雖一道無爲心生極無自性心生功德不可思議微妙。從此以得瑩四十一品明昧證入妙覺果海極無自性心極果佛。雖心佛究竟竪論乘乘差別有淺深。故未證妙覺果海本有內證祕密曼荼羅也。
　　問。法花宗觀心釋云。王者自在義。地者心地義。或說。一切世間緣生諸法阿字本不生。或說。本迹雖異不思議一。花嚴宗託事顯法生解門說。顯上諸義可貴故立寶以樹之。顯上諸義自在故標王以顯之。此則諸法門也。或說法門緣起陀羅尼或說因果無二始終無礙與眞言祕教深祕釋說阿字諸法本不生。或說本迹俱不思議加持不二。文言已同。顯密爲同爲異歟。答。雖顯教觀心釋眞言深祕釋文言是同義勢相似顯密二教玄殊淺略深祕懸隔也。夫顯教妙覺究竟果海心性法界皆說言斷心滅悉言果性不可說。以此絕言理印一切諸法說諸法本不生說本迹不二。又此離言心性法界緣起事法或說理事不二。或說因果無二或說相卽圓融或說帝網無礙或說十十無盡主伴具足。故眞言二字義說彼法花經說。隨他報身究竟應用平等自受法樂上教（文）。而未說言斷心滅自而所絕離妙覺果地本有內證深祕本初不生祕密曼荼羅三摩地法門。今此眞言祕教大悲願故。以神變加持身顯示自然本有堅固金剛祕密法門也。
　　問。顯密二教異故佛三身各別者。云何辨顯密二教論說應化開說名曰顯教法佛談話謂之密藏歟。若依顯密二教異顯三身密三身實異者。不可分應化說顯教法身說密教。亦三身皆同分顯密可云顯三身密三身也。若依二教論說者。顯密二教法身各別義立不成。乃至顯密三身各別義未分明。加之三身體是一。故不空羂索經云。三身一體皆平等毘盧舍那自性身（文）。又金剛仙論云。卽三而一。卽一而三。言三不傷其一。言一不壞其三（文）。付法傳云。法報應化體同用異（文）。又眞言二字義云。三身一體故釋迦說法卽法報說。法身說法是報化說可以意知（文）此等文中明三身體一。何顯密異故可云法身體各別歟。答。雖佛三身體一。普應機緣。就用論之隨自隨他相分所說教法顯密玄異也。因此任顯密二教所說淺略深祕之旨明顯密二教三身各別義。更就本地三身所論三身體別顯密三身差別義也。正爲機緣所說二乘三乘顯一乘密一乘。依此等顯密經論有若干教之三身不同顯密淺略深祕重重差別耳。故請來錄云。法海一味隨機深淺五乘分鏕逐器頓漸。頓教之中有頓有密（文）。此文中已明法海一味隨機有頓漸有顯密。今就此顯密二教說相者。顯教淺略有重重不同密教深祕有重重無盡。祕中深祕祕祕中深祕等也。又顯教中有密益。密教中有顯益。又眞言二字義云。問。如是三身一體爲衆生說法時三身共說爲當云何歟。答。以義言之可云共說各說。問。爾意何歟。答。三身一體故釋迦說法卽報法說。法身說法是報化說。可以意知。三身土異機根不同。自受他受隨自隨他雖理相融非無深淺。顯密之旨可自覺之（文）。此文中明雖三身體是一。亦隨機緣利鈍有自受他受隨他隨自教主說法種種無量不同。故雖佛三身體一依所說顯密二教淺略深祕差別不同論佛三身。顯教佛三身皆但不知密教佛三身境界義理炳然。若信解顯密二教差別人不可疑惑歟。
　　問。花嚴妙覺究竟果海果性不可說佛未證見眞言內證果德曼荼羅者。何故辨顯密二教論說花嚴果性不可說卽是密藏本分歟。答。於花嚴不可說果海有二義。一者釋迦醫王他受用身十身舍那所說花嚴不可說果海故。若取花嚴別教一乘。因分教所證果海時被攝自分所證妙覺果海故。雖證不可說果海佛猶未見聞眞言內證三密故。是猶無明分位。乘乘差別淺深異故。二者花嚴等諸經都所絕離妙覺果海。佛始發眞言行願勝義三摩地菩提心時。爲說眞言內證三密故。以都諸顯教不可說所絕離妙覺果海說密藏本分也。辨顯密二教論云。至如彼百非侗遣四句皆亡。唯佛與佛乃能究盡。此宗他宗以此爲極。此則顯教關楔。但眞言藏家此以爲入道初門（文）。此文意云。依大日經王等眞言經說。顯教修行究竟妙覺果海佛果更始發眞言菩提心爲因。從此以後以三密方便修行證極究竟曼荼羅身。諸顯教不說三摩地菩提心故。諸顯教因果始終不發三摩地菩提心不修三密曼荼羅行。但至自心如實際以爲究竟。未知自心如實際本有內證四種法身四種曼荼羅也。此諸顯教是隨他意教故。爲因位人歎究竟位。或歎唯佛與佛乃能究盡。或說果性不可說等也。以如是所絕離究竟果位佛入本有果海內證曼荼羅爲初心行者。故十住心論第一云。竪論則乘乘差別淺深者此意也。
　　問。法花花嚴妙覺究竟以後更始發眞言菩提心者。何故大師金剛界口決云。三乘究竟位佛證住一道清淨驚覺令知一乘究竟位（文）。此三乘第十地究竟佛是佛乘圓教初住位也。故疏第二斷第三重極細妄執淨菩提心生時。住權佛乘初住位人常途諸論證此心人爲佛（文）。所所被驚覺者多見顯一乘初住位菩薩。爾者何可云妙覺究竟位始發眞言菩提心歟。答。此十住心論意以法門差別智慧不同論次第淺深故。一一住心各各至究竟位發後教菩提心也。例如香象大師問答明。三乘極爲佛而還入一乘也。此則常途明教權實法則也。更不可驚疑。但彼口決說。三乘極位佛蒙驚覺與一道無爲人在初住位。蒙驚覺分位大同。而此位人極細妄執一分已斷。開佛知見見諸佛所行之道堪作祕密行阿闍梨。故蒙諸佛驚覺極無自性心生進金剛際也。若次第漸入者。經數數淺深乘乘差別各各教門妙覺究竟極位佛佛而入後後數門故。明究竟位已後昇進也。若有超昇機不可論次第宿因不定故。問。眞言淨菩提心有異名歟。亦從名有論淺深歟。答。眞言淨菩提心異名有其數。亦有從名論淺深差別。或有名義但通淺深也。問。眞言淨菩提心異名何歟。答。眞言淨菩提心名如實知自心亦名法明道亦名一道無爲心亦名空性無境心亦名蓮花三昧（已上五種多分第八一道無爲心名淨菩提心異名見也）。亦名極無自性心亦名虛空無垢菩提心（此中如實知自心虛空無垢名通淺深也。成皆通淺深也）。大日經疏第一云。經。祕密主云何菩提。謂如實知自心。卽是開示如來功德寶所也（文）。（此文眞言淨菩提心名如實知自心也）又云。今眞言行者於初發心地直觀自心實相了知本不生故。卽時人法戲論淨。若虛空成自然覺不由他悟。當知此觀復名頓悟法門也。經云。祕密主。此菩薩淨菩提心門名初法明道。菩薩住此修學不久勤苦便得除一切蓋障三昧者入佛智慧有無量方便門。今此宗直以淨菩提心爲門。若入此門卽是初入一切如來境界。法明者以覺心本不生際其心淨住生大慧光明普照無量法性見諸佛所行之道。故云法明道也。當知行人則是位同大覺也。以其自覺心故便得佛名。然非究竟妙覺大牟尼位（此文明一道無爲淺略也。深祕分滿不二爲眞言）。疏第二云。眞言行者初入淨菩提心雖未於無數阿僧祇劫具備普賢衆行滿足大悲方便。然此等如來功德皆已成就。何以故。卽是毘盧舍那具體法身故。是以經云。無量無數劫乃至智慧皆悉成就也。若常途諸論所明。證此心時卽名爲佛。是故舍利弗等一切聲聞緣覺盡其智力不能測量。經云所謂出過一切聲聞辟支佛地也。以行者得此心時卽知釋迦牟尼淨土不毀見佛壽量長遠本地之身（文）。（已上歎一道無爲心淨菩提心功德也）然行者復以何法入此門耶。故經次云。所謂空性。空性卽是自心等虛空性。上文無量如虛空乃至正等顯現卽喩此心也。若前劫悟萬法唯心心外無法。今觀此心卽是如來自然智亦是毘盧舍那遍一切身。以心如是故諸法亦如是。根塵皆入阿字門。故曰。離於根境影像不出常寂滅光故曰無相。以心實相智覺心之實相境。智皆是般若波羅蜜。故曰無境界。以此中十喩望前十喩。復成戲論故曰越諸戲論。第三重微細百六十心煩惱業壽種除復有佛樹牙生。故曰等虛空無邊一切法。依此相續生旣不壞因緣。卽入法界。亦不動法界。卽是緣起當知。因緣生滅卽是法界生滅。法界不生滅卽是因緣不生滅。故曰。離有爲無爲界。若如來出世若不出世諸法法爾如是住。故曰離諸造作。如般若中一切法趣眼是趣不過猶如百川趣海更無去處。是故當知眼卽是第一實際。第一實際中眼尚不可得。何況趣不趣耶。眼耳鼻舌身意亦如是。故曰。離眼耳鼻舌身意（文）。已上諸文皆悉一道無爲心淨菩提心釋也。天台法花宗法門攝盡此一道無爲心。具如十住心論第八卷（云云）。
　　從此已下文釋極無自性心也。行者得如是微細慧時。觀一切染淨諸法。乃至少分猶如隣虛無不從緣生者。從緣出者。卽無自性。若無自性卽是本不生。本不生卽是心之實際。心實際亦復不可得。故曰極無自性心生也。此心望前二劫猶如蓮花盛敷。若望後二心卽是果復成種。故曰。如是初心佛說成佛因。故於業煩惱解脫而業煩惱具依。此中云佛說者。世尊以十方三世佛爲證言。以此一事因緣爲衆生開淨知見。其道玄同也。行者解脫一切業煩惱時卽知一切業煩惱無非佛事。本自無有縛。令誰解脫耶（文）。已上此文極無自性心淨菩提心釋也。此極無自性心一句法門攝盡花嚴宗法門也。法花圓教證初發心住位時頓斷法界三惑。一斷一切斷。一成一切成。得如來一身無量身初位具一切後位功德自然流入薩般若海。雖然因位論明晦至妙覺位究竟圓滿。經此位人一生登初住位十地究竟乃至一生入妙覺位（云云）。花嚴圓教十信滿心勝進分上緣起。因分諸位功德皆得。一斷一切斷一成一切成。得如來一身無量心。三世諸佛平等智慧所化衆生能悉同等。雖然位位論明晦乃至第三生證入果海（云云）。大日經一道無爲心極無自性心卽身證初地。一生速登大覺十地。云祕密莊嚴心十地時一一皆是如來法然本有內證祕密。更無斷惑。例如起信論眞如門（云云）。疏第四云。菩提心於一切法都無染著。卽名蓮花三昧。住是三昧者乃至諸法空性亦不可得。所謂爲諸佛大空故（文此文淨菩提心名蓮花三昧也）。疏第五云。若入此淨菩提心門則照見心明道。所謂古佛大菩提道。故云此殊勝願道也。過去未來現在諸大心衆無不乘是寶乘直至道場。故云大心摩訶衍也（文）。此文明眞言一道無爲心直乘究竟位淨菩提心開（十住）示（十行）悟（十向）入（十地）佛知見（直至道場）也。四十位論明晦。是淺略一道無爲心也。非祕密莊嚴心地位也。眞言四十位一一位皆是如來內證同一體性。輪圓具足無盡莊嚴藏也。又云。淨菩提心實相印卽是開佛知見。使得清淨也。有無悉超越者。卽是從衆緣生不可思議中道。出過斷常非有非無。一切心量所不行處。故名無垢虛空金剛智印也（此文明得自性法身大日如來。本來無垢淨菩提心金剛智印開佛知見。有無悉超越者。一切心量所不行處。故名無垢虛空金剛智印也）。
　　問。大日經所說如實知自心亦名淨菩提心門。初法明道分際功德法門與顯教隨他意教法花經等所說妙法一乘初住已上功德義理分齊是爲同爲不同。若同者顯密無差別。若異者如何引彼法花圓教當機人聞說開近顯遠登初住位人始知釋迦牟尼淨土不毀見佛壽量長遠本地之身文顯示今大日經證如實知自心淨菩提心人功德耶。答。此有同異二義。一同者。雖顯密二經異。如實知自心淨菩提心分位是同。所以者何。彼法花經名本地甚深奧藏。或名本地法身。或名平等大會或名妙法一乘。所說法門義理分齊與大日經所說如實知自心淨菩提心義理分齊是同。所以者何。大悲胎藏法界曼荼羅中觀音三摩地普現三昧淺略故云是同也。二異者。彼法花雖自心本地寂光證見。未說此本地寂光心地。不守自性故還復染淨熏。亦蒙眞言諸佛驚覺知有內證金剛際祕密曼荼羅也。今大日經所說本地寂光心地不守自性故說受染淨熏亦蒙驚覺緣力聞有眞言內證。此本地寂光究竟醍醐妙果心地知無自性故名極無自性心。故彼法花本地心未知極無自性心祕密莊嚴心。依能詮經論之。暫住其位無轉勝義。今大日經所說如實知自心淨菩提心是知眞言行者自心有十重淺深分位故一道無爲心生時見其分位微妙不可思議功德現前。亦從此以後知極無自性心生本地果海法界緣起十玄六相十十無盡法門極無自性義理。從此以後亦更知有本有果德祕密曼陀羅。故雖一道無爲心生分位是同。法花所說一道無爲心與大日經所說一道無爲心雲泥懸隔。住一道無爲心未生後際心亦不得後際功德。住一道無爲心位信解後際甚深功德智信具足故。眞言行者一道無爲心生已上通名眞言信解地也。若住一道無爲法愛不信有後際內證祕密曼荼羅者。不可名眞言信解行地也。此大日經法花經如實知自心同異二義。住思能可分別之。
　　問。花嚴經所說極無自性與大日經所說極無自性心同異如何。答。大日經花嚴經所說極無自性心有同有異。先同者。花嚴所說眞如法界不守自性隨緣義與大日經所說極無自性心不守自性隨緣義是同。所以者何。大悲胎藏法界曼荼羅中普賢三摩地佛境界莊嚴三昧淺略故云同也。次異者。花嚴所說極無自性心是眞言大日自性法界身爲利益淺略機緣。且名花嚴教主十身舍那爲淺略門機緣說。普賢三摩地佛境界莊嚴三昧淺略門也。是法界一門法王一識也。是狹也是淺也。故花嚴經中說性海圓明不思議法界不守自性。故唱十義無盡法門十玄緣起六相圓融十十無盡主伴具足乃至五教十宗六道因果順逆緣起無礙自在極無自性心。未說有大悲胎藏毘富羅法界無盡莊嚴藏曼荼羅海會三密平等勝義無性祕告極無自性心。今大日經爲一道無爲心生行者住自心本地寂光毘盧舍那遍一切處究竟眞實智不進內證金剛際者。于時內證曼荼羅海會諸佛現前驚覺。知寂光心地無自性。知有內證金剛際極無自性心已生人信解祕密曼荼羅修行三密行法故。名眞言信解行地。故花嚴所說極無自性心與大日經所說極無自性心天地玄殊。住思可深觀察之。
　　問。花嚴無勝義無性祕告。如何得入祕密曼荼羅耶。答。雖無花嚴經他受用身隨他意因分可說普賢教故。雖無勝義無性祕告。證離言果海之後發眞言菩提心可授眞言果也。而然彼花嚴云。果海不談故不論果海行相。今大日經明其義故說昇進行相也。
　　問。眞言十住心行者自心本來具足者。必淺深次第觀之入眞言歟。爲當直觀心王無垢金剛體歟。答。入心王法界諸衆生。有有漸入者有頓入者有超昇者。若漸入者次第修行終入心王法界。則如唯顯教從小乘迴心入大乘從大乘進入顯一乘從顯一乘入金剛一乘者是也。若眞言行者觀自心。亦從淺至深次第觀之。符順此爲善機根淺深次第觀之。若頓入者直觀自心本有金剛際故。若證本源其上具足橫竪功德自然滿具足。故大日經第七云。若無勢力廣增益住法但觀菩提心。佛說此中具萬行滿足淨白能淨法（文）。若超昇者可知之。
　　問。眞言立十地名信解地亦名到修行地。於此十地或見一道無爲十地或見極無自性十地或見眞言十地也。如何分別之耶。答。於眞言十地有三重住心義。俱名眞言十地。故疏第二云。此經宗從淨菩提心以上十住地皆是信解中行。唯如來名究竟一切智地（文）。問。一道極無是可眞言地前。未無明分位故。如何可同眞言無垢十地耶。答。大日經所說一道無爲心極無自性心祕密莊嚴心。是雖三重法門。義理淺深異。從一道無爲心生。斷第三重百六十心等極細妄執得除蓋障三昧。已開佛知見。故明見諸佛所行之道深信解本有無垢菩提心修祕密曼荼羅行。故通三重名眞言十地也。
　　問。眞言門菩薩觀淨菩提心門得法明道。斷第三重極細妄執開佛知見。已後十地修行之。爲有細惑明昧爲無明昧淺深耶。答。約淺略門。於淨菩提心已上十住地皆見八萬四千煩惱實相成八萬四千最聚門。乃至行者解脫一切業煩惱時卽知一切業煩惱無非佛事。本自無有縛。令誰解脫耶。若得除蓋障三昧者。卽與諸佛菩薩同等住。當知行人則是位同大覺也。以其自覺心故便得佛名。然非究竟妙覺大牟尼位。猶如淨月雖體無增減然亦明漸漸增乃至第十五日方能動大海潮也（文）。已上疏第一釋此文之中云。明漸漸增。以知淨菩提心已上十住地雖體達一切業煩惱實相不至妙覺大牟尼位以來猶有明昧淺深。於感見曼荼羅位位逾廣深至第十一地所見圓極也。故雖如理同體常圓有如量分位故論淺深耳。問。一道無爲心極無自性心分位可爾。於眞言十地者顯教妙覺究竟已後修行祕密十地也。如何可有明昧淺深耶。答。於眞言十地存淺略時。所證轉深故。不證毘盧舍那位以來有甚深微細明昧淺深也。唯約深奧祕十地者。無明昧無淺深也。問。約深祕時一道極無更無明昧淺深。何眞言耶。眞言十地雖云淺略。顯教妙況究竟無惑已後修行眞言三密十地故可無明昧淺深也。何於眞言淺略十地可云有明昧淺深耶。答。顯教妙覺究竟已後修行眞言故。望顯教眞言十地是深祕也。雖然顯教妙況究竟已後法身所證轉深故不證祕密莊嚴毘盧舍那位以來論淺深耳。故疏第三云。就祕密中又漸次轉深。乃至佛爲十地說般若。則九地非其境界。唯大毘盧舍那得名究竟阿闍梨也（文）。以知雖望顯教祕密十地望眞言祕密有明昧有淺深。有次第有遷登。猶是顯教分際以爲眞言淺略。於眞言深祕十地能入所入本有平等一味無相十地故。智智平等無細惑無明昧無次第淺深無高下無勝劣。於此深祕十地。言十者無盡莊嚴藏也。言地者本有無垢心地也。是法文也佛也。菩薩也。故祕藏記云。地地遷登之義是顯教說也。密教十地是橫義也。初地與十地無高下故。言菩薩地者是心地也。法文也佛也菩薩也。凡異餘乘如此（文）。
　　問。於眞言十地之上同時具足有一道極無眞言三重義理耶。答。眞言十地有淺略深祕故。同時具足三重義理故。於一一地位感得功德。自心等虛空性是一道無爲心深住十緣生句。則極無自性心。本來無垢祕密曼荼羅。則是眞言十地也。疏第二釋一道無爲心云。第三重微細百六十心煩惱業壽種除。復有佛樹牙生故曰等虛空無邊。一切佛法依此相續生（文）。又疏第三釋極無自性心云。以此中道正觀。離有爲無爲界極無自性心生卽是心佛顯現。故曰等覺句（文）。於此十地橫觀一一智智平等一味無淺深高下是名祕密莊嚴十地。故祕藏記云。密教所謂橫義也。初地與十地無高下。故乃至地地遷登是顯教所說之義今密教所說言菩薩地者。是心地也。法文也。佛也。菩薩也。凡異餘乘（文）。以此祕藏記釋於眞言地位。無麁細惑不論明昧。地地無高下位位無勝劣法。然本有祕密莊嚴內證十地可深信解。又疏第五釋眞言地位云。寂滅有何次（文）。准例大乘地論。體眞如地位唯亂不生一味無相地位隨順得入行相可信解之。但起論體眞如地位於一相一寂一味無相心體理云寂滅有何次。於此眞言十地竪一一各各當位皆有十住心淺深重重因果依正色心理事。橫於十地一一各各當位本來法爾。皆是眞言自性法身大日如來本有內證。出數廣多四種法身四種曼荼羅五智無際智。如是橫竪法然本有具足法爾常恒輪圓重重無盡重重無盡十地故。云寂滅有何次。是以總攝輪圓深祕智慧。深可信解之。永異諸顯教也。但雖眞言深祕十地亦具淺略一分義故。竪有甚深極玄次第論麁細明昧也。問。雖云一一地位本有無垢心地智智平等一味。爲無始惑障被覆弊。行者今依教門始行之。何無明昧耶。例如顯一乘人直行佛智慧登地住位時初發心時便成正覺。一斷一切斷一成一切成。猶地上論明晦。今眞言祕教道理可爾。如何云眞言地上無斷惑明昧耶。答。此自本教約束也。若斷惑證理次第隔歷圓融位位論明昧淺深。顯教三乘一乘位相約束也。今眞言祕教一切衆生一切諸佛色心依正善惡因果迷悟染淨乃至一切大小顯密契經所說一切義理法門因果位相一一白體。皆是本來法爾自性法身大日如來心王一法無窮圓轉同一體性。金剛一一位皆祕密甚深轉輪圓無癡智印。若有祕密持者直示自性法身法然不壞同一體性祕密金剛輪圓具足重重無盡祕密曼荼羅。如教信解無所治惑無能治智。無位位次第無明昧淺深無能入人無所入理。純淨輪圓三密平等法界曼荼羅無執三摩耶。如說修行者父母所生身速證大日位。不起于座。卽密嚴圓土。故菩提心論云。今眞言行人旣破人法上執。雖能正見眞實之智。或爲無始間隔未能證於如來一切智智故。欲求妙道修持次第從凡入佛位者。卽此三摩地者能達諸佛自性悟諸佛法身證法界體性智成大毘盧舍那佛自性身受用身變化身等流身。爲行人未證故理宜修之。故大毘盧舍那經云。悉地從心生。如金剛瑜伽經說。一切義成就菩薩初坐金剛座取證無上道。遂蒙諸佛授此心地然能證果。凡今之人若心決定如教修行。不起于座三摩地現前。於是成就本尊之身。故大毘盧舍那經供養次第法云。若無勢力廣增益。住法但觀菩提心。佛說此中具萬行滿足淨白純淨法也。此菩提心能包藏一切諸佛功德法故。若修證出現則爲一切導師。若歸本則是密嚴土。不起于座能成一切佛事。讃菩提心曰。若人求佛惠通達菩提心。父母所生身速證大覺位（文）。又大日經疏第一云。今就此宗謂修如是道迹次第進修得住三平等處。故名爲句。卽以平等身口意祕密加持爲所入門。謂以身平等之密印語平等之眞言心平等之妙觀爲方便故。逮見加持受用身。如是加持受用身卽是毘盧舍那遍一切身。遍一切身者卽是行者平等智身。是故住此乘者以不行而行以不到而到。而名爲平等句。一切衆生皆入其中而實無能入者無所入處。故名平等。平等法門則此經之大意也（文）。又十住心論第一云。若能明察密號名字深開莊嚴祕藏。則地獄天堂佛性闡提煩惱菩提生死涅槃邊邪中正空有偏圓二乘一乘皆是自心佛之名字。焉捨焉取。雖然知祕號者猶如驎角迷自心者旣似牛毛。是故大慈說無量乘令入一切智。若竪論則乘乘差別淺深。橫觀則智智平等一味。惡平等者未得爲得不同爲同。善差別者分滿不二卽離不謬。迷之者以藥夭命。達之者因藥得仙。迷悟在己。無執而到有疾菩薩迷方。狂子不可不愼（文）。問。疏第二云。然此經宗從初地得卽入金剛寶藏。故花嚴十地經一一名言依阿闍梨所傳皆須作二種釋。一者淺略釋。二者深祕釋。若不達如是密號但依文說之。則因緣事相往涉於十住品。若解金剛頂十六大菩薩生自當證知也。此文意如何。答。此文中從初地得卽入金剛寶藏者。入眞言初地時。本初心地故。無地位遷登義。不論明昧自性法身大日如來本有無垢心地金剛寶藏。入此金剛寶藏十地。皆是如來內證法門也。故類例金剛頂十六大菩薩生。十六大菩薩生者是自性法身心王月輪法界本有內證功德也。圓滿此十六分功德云大日菩提月輪。若缺一分非月輪圓滿菩提心也。故證金剛薩埵位是證十六圓滿金剛薩埵位也。故云十六大生也。一一尊位必一一十六圓滿位故云大生。大者是一義也。如起信論說一法界大總相。文中一者龍樹釋云。如本論意一者是大義也。生者大空生也。雖十六法門差別。論體唯一月輪也。何況互相輪圓具足乎。若執一尊一位各別者已失體。一義亦壞輪圓義。問。雖有體一十六一一尊位亦一不備。豈圓滿月輪乎。若偏體一證薩埵位可十六圓滿。何云後十六生成正覺耶。答。云後十六生成正覺者。本來法爾十六圓滿月輪以名言爲人訓其義相。故十六具備云正覺圓滿月輪也。若證人月輪法界者。無位位各別執證十六位體一也。若執位位各別者。終不證體一。月輪執位位各別故。亦先位位輪圓義理執位位各別故。又得後位時已捨前位執差別故。未得後位非體一故亦輪圓義不成。見位位各別。捨前不得後。故譬如世間人位登上位時捨下位。上位未得但信法本有可入平等法界月輪也。眞言地位次第同時俱頓證之義如祕藏記釋見知之也。祕藏記云。或十六三昧一一次第證成與得一三昧十六同時證。念殊引越是十六頓證義（文）。此文中次第證者明十六圓滿功德也。同時證者明十六體一義輪圓具足義也。雖念殊引越有次第同時二義。俱同云頓證不可執次第漸入位位各別義也。演密鈔云。若修眞言行者上此十六位時以十緣生句方便證得暗字大空三昧。卽是解了金剛頂十六大菩薩生成等正覺。又此十六大菩薩生。若一一從菩薩說時有其十六行者。未度此時未得成佛。若能一生度。此卽是一生成佛。都名一生則無十六之異故云十六大菩薩生也。又此十六菩薩皆從普賢薩埵心生（文）。此文中云。眞言行者上十六大菩薩位時。以十緣生句方便證得暗字大空三昧。無相惠解了十六大菩薩生。成等正覺者證見自性法身大空三昧智慧。以後諸位行相無斷惑無明昧無淺深無高下。位位因證見體一位位證得輪圓故云無十六之異也。又此十六大菩薩皆是從自性法身本有無垢大菩提心體性普賢薩埵心地生故。互爲證見本有體一輪圓義理故。云證金剛薩埵位以後無斷惑無明昧無淺深無高下也又疏第三云。又令普現隨類身而言悉現如來身者。明本迹俱不思議加持不二。豈欲令獨一法界作種種形耶。行者如是解時。觀毘盧舍那與鬼畜等尊。其心平等無勝劣之想。輒從一門而入皆見心王。是故作佛事也。此文中云。從一門而入皆見心王作佛事。證見心王以後證見餘尊無斷惑無明昧更不云同顯教淺略位位斷惑證理次第淺深明昧各別之義。例如起信論宗依一心法明二種門。心生滅門明斷惑證理次第淺深。心眞如門明唯理非事唯亂位地。若許二門機異者。可信解顯密二機差別也。但起信論眞如門以心體無念寂靜理直入法界也。今此眞言祕教不爾。直以自性法身三密爲門。故疏第一云。以自性法身三密爲門爲方便修行故逮見加持受用身。如是加持受用身卽是毘盧舍那遍一切身。遍一切身者卽是行者平等智身。是故住此乘者以不行而行以不到而到。而名爲平等句。一切衆生皆入其中而實無能入者無所入處。故名平等。平等法門則此經之大意也（文）。又云。今此眞言門菩薩若能不虧法則方便修行乃至於此生中逮見無盡莊嚴加持境界。非但現前而已若欲超昇佛地卽同大日如來亦可致也（文）。又云。經云。皆同一味。所謂如來解脫味也。所以然者。一切衆生色心實相從本際已來常爲是毘盧舍那平等智身。是得菩提時強空諸法使成法界也。佛從平等心地開發無盡莊嚴藏大曼荼羅已。還用開發衆生平等心地無盡莊嚴藏大曼荼羅妙感妙應。皆不出阿字門。當知感應因緣所生身方便亦復不出阿字門。譬如大海中波濤相激迭爲能所。然亦皆同一味。所謂鹹味也（文）。又疏第三云。汝今幸自有心。何不證耶。但當以此妙惠而作成就。不久自當成一切智也。上文金剛手直問毘盧舍那。云何得一切智智。佛亦直答。如實知自心。是名一切智智。今此中教授義亦同然。直擧無相菩提便卽勤令修證。更無行位差別可以錯於其間。雖前品廣明諸相作種種名字莊嚴。至論心處意皆如是也（文）。此等文皆以甚祕釋爲眞言義。所證一切色心諸法一出一念。本來法爾卽是本初不生法界曼荼羅三密平等盡虛空遍法界同一體性金剛智印。是則爲眞言義也祕釋重重甚深廣大永異諸顯教也。故金剛界決云。今眞言宗直入直修直滿直證（文）。問。顯教諸經論多說因緣所生一切善惡因果色心依正諸法。或說本初不生。或說是法住法位世間相常住。或說一塵一念周遍法界。或說法界緣起陀羅尼圓融相卽入。或說一門十十無盡一切諸門十十無盡互相圓融重重無盡如帝網垂殊。今眞言祕教三密平等法界曼荼羅義如何差別耶。答。諸顯教經論說。因緣所生一切善惡因果色心依正乃至有漏無漏有爲無爲諸法。皆是全體一心。一心之外更無別法。心性不生常住。卽是諸法不生常住。諸法緣起生滅卽是心性緣起生滅。一切法界緣起陀羅尼圓融無盡亦是一心迴輪無窮無盡。終至于妙覺果海心性法界法身本地性海圓明極理感歎唯佛與佛乃能究盡。或言果性不可說未明果海極理內證祕密曼荼羅行相也。今眞言祕教以顯教妙覺果海極理入眞言本有金剛界大日曼荼羅佛智爲初門。從此更始發祕密曼荼羅菩提心修三密平等祕密曼荼羅行證本有金剛界最極究竟曼荼羅身也。
　　問。雖云眞言十地是一一自性法身內證功德本有無垢無盡莊嚴藏。今修證之眞言行者已從無始本際厚被覆弊三妄。今雖修習自性法身三密於證諸位。雖設速疾十地滿足是可次第。雖云體性一味於體相功德法門差別。若得初地時心地體一故。餘位功德皆於初地雖云得之。未證得後位。竪論明昧餘位功德未明了。爾者雖證眞言地位猶可有位位明昧也。如何可云眞言地上無明昧差別。都道理未分明。如何可信解之耶。答。眞言祕教實上根利智具所信解也。都性相差別執深人何信自性法身能所輪圓無盡祕密耶。夫於如來正教斷惑證理雖有無量門。大判有四重別。一者本來迷悟差別立所治惑論能治智。是初劫分際也。或始能治所治差別諸位法門次第遍學終迷悟染淨一味一相。則第二劫分際也。或初位具足後位功德互相圓融法無明昧。爲除能入人慢執猶位位論明昧。則是第三劫分際也。故此等皆無明位分也。第四眞言祕密諸位一一差別。橫觀本來法爾金剛實際智智平等一味金剛。又法然輪圓無礙無盡莊嚴藏一一諸位能入金剛所入金剛人金剛法金剛塵數不可說。而此金剛界十地本來法爾無明昧無淺深。以自性法身內證功德十地也。故教王經開題云。若約顯乘有一百差別。五十位各有能入智所入定故。約祕密乘竪位有一百金剛義。又一一地位具能入所入故。約橫義有一百差別。五十位人各具能入所入故。復有一千金剛。一一地分十地故。復有微塵不可說不可說金剛差別（文）。顯教設雖衆生無始理具妄心卽是開印如來一切智智。修證之行者已證入初地。而後後位位猶論明晦。是顯教隨他意約束也。今眞言祕教如來本有內證十地與行者本有無垢十地本來法爾無純所異平等一味。故證初地後或云次第生此滿足或云後十六生成正覺。同是顯頓證之上功德圓滿義也。如顯教明昧頓證義勿領解之。眞言祕教名頓覺成佛神通乘稱卽身成佛直道。皆以自然本有內證深祕意可深信解之也。
　　問。眞言祕教所立十地是自性法身大日如來本有無垢心地十德故。證初地時頓證十地。是實可爾。而何大日經住心品說十地次第此生滿足。疏亦釋。此中次第者梵音。有不住義精進義遍行義。謂初發心欲入菩薩位故。於此眞言法要方便修行得至初地。爾時以無所住進心不息。爲滿第二地故。復依眞言法要方便修行得入第三地。爾時以無所住進心不息。爲滿第四地故。復依眞言法要方便修行得入五地。如是次第乃至滿足十地。唯以一行一道而成正覺（文）。三摩地儀軌說。現世證得歡喜地後十六生成正覺（文）。理趣經開題說。若能受持思惟。不經三大劫十六大生乃至現生證如來執金剛位（文）。又卽身成佛義說。大機卽身成佛。小機者後十六生成佛（文）。依此等文。眞言地上可有次第轉勝也。若爾如何眞言地上唯有頓證無斷惑義無次第明昧義可定判耶。答。於眞言十地有淺略有深祕有漸入有頓入。有爲凡夫立十地。有爲聖者立十地。爲證此等地位修三密行求悉地果有多不同或凡夫位修三密行求證初地。或欲究竟十地。皆隨機利頓順善根厚薄。此有頓入有漸入。有得淺略悉地有得深祕悉地雖有如是種種不同唯是大日如來眞言行者本性無垢無住無相淨菩提心一行一道隨機普應也。應知眞言行者淺略深祕次第頓證有相無相悉地唯是淨菩提心無窮迴轉也。故大日經住心品疏云。此品統論經之大意。所謂衆生自心品卽是一切智智。如實可知名爲一切智者。是故此教諸菩薩眞語爲門自心發菩提卽心具萬行。釋心正等覺證心大涅槃發起心方便嚴淨心佛國。從因至果皆以無所住而住其心。故曰入眞言門住心品也（文）。又疏第三云。上文金剛手直問毘盧舍那。云何得一切智智。佛亦直答。如實知自心是名一切智智。今此中教授義亦同。然直擧無相菩提。便卽初令修證。更無行位差別可以錯於其間（文）。此等文意云。眞言行者深住如實知自心無相一實淨菩提心。從因至果皆以無所住而恒住其心。更無行位差別以錯於其間。是則三密平等體性。是名爲究竟發菩提心。是爲萬行大將幢旗。是爲究竟大菩提。是爲究竟大涅槃。是爲法界體性心王。是爲究竟眞實無相法身。住此淨菩提心名住眞言三摩耶戒。由住此三摩耶戒得成一切悉地。若離此淨菩提心戒得世間出世悉地者無有是處。但所引文云。次第此生滿足。或云。後十六生成正覺。或云十六大生者。以祕釋可知淨菩提心義理法門也。但偏執淺略如妄情所謂文言取義。是已違背自性法身大日如來雅意。非眞言眞實所行也。何況謂有十六生文。於眞言祕密乘現世證得歡喜已後。若言有分段隔生麁生死。若言有變易因移果易細生死者。是非一道無爲心亦非極無自性心。何況非祕密莊嚴心耶。是可三乘教意非眞言祕教正覺。嗚呼不可指南之。眞言學者深可思之。故十住心論第一云。竪論則乘乘差別淺深。橫觀則智智平等一味。惡平等者未得爲得不同爲同。善差別者分滿不二卽離不謬。迷之者以藥夭命。達之者因藥得仙。迷悟在己。無執而到。有疾菩薩迷方狂子不可不愼（文）。問。大日經十地次第此生滿足說。三摩地儀軌現世證得歡喜地後十六生成正覺文。於此等說文眞言盡解未分明。如何可決之耶。答。於眞言地位淺略重重也。深祕重重也。隨教淺深地位行相不同也。若於十地初地已上經二大僧祇修萬行位位次第斷惑證理。初地已上受變易身故留煩惱障種子受分段身利益衆生。是他緣乘地位行相也。若於十地經二大僧祇具修萬行位位次第斷惑證理。初地已上受變易身并分分證法身。不由煩惱障種子以自在力應同衆生施與利益。是覺心不生十地行相也。若於十地證初住初地時。後後諸位功德皆悉證得。於後後位論其明昧。一生一身之上十地究竟。一時一念周遍十方法界普與不思議利益。是顯一乘十地行相也。已上三重皆是淺略行相也。今眞言祕教十地皆是自性法身大日如來本來法爾內證功德也。是亦眞言行者自心本有無垢如實知自心淨菩提心法爾所成十地也。今眞言行者由三密加持速疾證得之時。能入所入無二平等。本來本有一味一際故。故疏第一云。謂以身平等之密印語平等之眞言心平等之妙觀爲方便故逮見加持受用身。如是加持受用身卽是毘盧舍那遍一切身。此遍一切身者卽是行者智力。是故住此乘者以不行而行以不到而到而名平等句。一切衆生皆入其中而實無能入者無所入處。故名平等。平等法門則此經之大意也（文）。又云。經云。皆一味所謂如來解脫味也。所以然者。一切衆生色心實相從本際已來常爲是毘盧舍那平等智身。非是得菩提時強空諸法使成法界也佛從平等心地開發無盡莊嚴藏大曼荼羅已還用開發衆生平等心地無盡莊嚴藏大曼荼羅。妙感妙應皆不出阿字門。當知感應因緣所生方便亦復不出阿字門。譬如大海中波濤相激迭爲能所。然亦皆同一味所謂鹹味也（文）。此文意云。毘盧舍那三密平等法界曼荼羅與行者三密平等法界曼荼羅本來法爾無二平等。妙感妙應皆不出阿字門故。當知感應因緣所生方便或佛身或菩薩二乘身或鬼畜等身亦復不出阿字淨菩提心門。眞言行者信解如是眞言實相印故。從初心至後心從因至果深住淨菩提心。則是頓覺成佛神通乘也。若離如是實相印。餘皆愛見所生也。次第者淨菩提心不住義無所住義。次第者亦淨菩提恒不沈沒常精進義。又次第者遍行義。謂淨菩提心爲萬行體故也。初地淨菩提心無始本初心地萬德所依萬德能生義也。第二地乃至十地者淨菩提心不住義萬德圓滿義也。此淨菩提心不住無相萬德中無斷惑無明昧無淺深無高下無前後無去來本來法爾。遠離一切戲論分別故。故疏第三云。如實知自心一切智智淨菩提心中更無行位差別可以錯於其間（文）。又現世證得歡喜地者。自性法身大日如來心王心地月輪法界無始無終無邊福智圓滿究竟常恒現前三世常恒自受法樂適悅歡喜故云現世證得歡喜地。又現世者是常恒義也。是卽本初義也。又後十六生成正覺者。後者甚深極玄義也。又後者謂十六生眞正覺者甚深極玄指示語也。十六者是不住義圓滿義也。
　　問。其不住義如何。答。淨菩提心月輪一法。謂金剛薩埵不住薩埵又金剛王也。謂金剛王不住金剛王又金剛愛也。乃至謂金剛拳又金剛薩埵也。亦謂十六又體一也。謂體一又十六也。十六不住體一不住。十六圓滿也體一圓滿也。生者是具足義也。謂淨菩提心具足不住圓滿義。是則眞正覺也。又淨心月輪體性常圓是自利。十六次第亦利他也。自利利他本來法爾具足圓滿是眞正覺又十六是心王功德。心王亦是十六體性。心王入心數。一一心數卽是心數衆德皆備。心數入心王。十六心數智智平等一味無相心王。卽心王卽心數。心數卽心王。故菩提心論云。瑜伽中諸菩薩身皆同大毘盧舍那佛身（文）。大日經疏第一云。心王所住之處必有塵沙心數以爲眷屬。今者心王毘盧舍那成自然覺。爾時一切心數無不卽入金剛界中成如來內證功德差別智印。如是智印唯佛與佛乃能持之。由此衆德悉皆一相一味到於實際故名集會。若少分未等一法未滿卽不名一切集會也（文）。分別聖位經云。自性及受用變化并等流佛德三十六皆同自性身。并以法界身總成三十七（文）。私云。此文中皆同自性身者。三十六功德皆同心王自性所成故云皆同自身（文）。又一一諸尊法身內證內性差別智印故云皆同自性身也。又金剛界禮懺云。如上金剛界大曼荼羅三十七尊并此法佛現證菩提內眷屬毘盧舍那互體（文）。應知十六大菩薩生地位皆同自性法身大日如來心王內證功德法身也。雖名一尊一位。橫竪圓德皆同大日若證一尊一位者必釋心王大日內證衆德皆悉現證。若證眞言祕密金剛一乘初歡喜地以後。猶云有斷惑有明昧者。無有是處。故大日經疏第二廣引花嚴經解釋眞言信解地云。然此經宗從初地得卽入金剛寶藏（私云。金剛寶藏者本有無垢金剛一乘祕密曼荼羅也）。故花嚴十地經一一名言依阿闍梨所傳皆須作二種釋。一淺略釋。二深祕釋。若不達如是密號但依文說之。則因緣事相往涉於十住品。若解金剛頂十六大菩薩生自當證知也（文）。此釋文中明也。於眞言十地作淺略深祕二釋。一者淺略。此淺略十地行相如花嚴十地行相說。二者深祕。此深祕釋如金剛頂十六大菩薩生也。若淺略十地行相依花嚴經意解釋。此者有二種行相差別。一者次第。二者圓融也。一次第者。位位次第遷登。位位時分經歷。是菩薩教位也。二圓融者。十地功德皆是法性緣起故。論體離一切戲論。諸位功德一一皆悉平等具足法界圓德。互相相卽。互相相入。位位圓融。位位主伴。具足位位功德十十無盡也。位位初中後皆圓融自在十玄六相不思議法界十地。於此十地圓融位今爲行者依論明昧猶有次第行布也。雖有次第行布必證初地。一生一身之上十地究竟。更於位位無經時分劫數。又全無分段隔生。亦無變易因移果易義。本來法爾法性圓融位故。此不思議圓滿十地行相。行者解脫一切業煩惱時。卽知一切業煩惱無非佛事。本自無有縛。令誰解脫耶。如是雖云甚深不可說十地行相。望眞言祕教十地行相。此淺略行相猶是顯教分齊也。當知眞言深祕十地是一一位皆當體法然輪圓三密平等四種法身四種曼荼羅天珠涉入遍虛空重重無礙過刹塵十地行相也。是正爲眞言十地行相也。故上根利智人以內證深祕智信可住眞言十緣生句也。故祕藏記云。地地遷登是顯教義。密教地位是橫義也。初地與十地無高下故。地者心也法文也佛也菩薩也。凡異餘乘也（文）。私云。深信大師解釋不可疑惑眞言地上無明昧淺深無遷登高下義理也。若不達深祕釋不知密號。但依文說之。則因緣事相往涉顯教義門。若爾顯密雜亂發心辟越。有疾菩薩迷方狂子不可不愼（云云）。
    嘉應元年六月十二日書寫了。尊雲。
　　寶圓勘了自嘉應元年至于正和二年百四十四年也。寶圓傳領之。

顯密差別問答（下帖依十住心論次第淺深且論之）。

　　問。眞言地位無地地遷登者何。卽身成佛義云少機者次第經十六生成佛。是竪義也。大機者卽身不經十六生成佛。是橫義。所以遲速各殊。此釋文已云小機次第經十六生成佛故是遲也。仍小機不卽身成佛。以知次第經歷後十六生成佛也。爾者何可云無地地遷登初後無高下乎。答。十六大菩薩生位有二義。一者同時證。二者次第證。同時證者。頓悟行者直證自心本有法界總持心王體性故。體上十六功德自然證得故。云同時證。是爲眞言卽身成佛也。次第證者。漸悟行者十六功德次第證得成正覺故。且雖云成佛不云卽身成佛。雖十六次第證得。無明昧無淺深也。問。雖十六次第證無明昧無淺深意如何。答。十六是心王一法生故。十六一一心王無異故。聖位經云。佛德三十六皆同自性身（文）。私云。皆同自性身者。是心王自性所成故。名皆同自性身也。又金剛界禮懺云。金剛界曼荼羅三十七尊并此諸佛現證菩提內眷屬毘盧舍那互體（文）。又菩提心論云。瑜伽中諸菩薩身者皆同大毘盧舍那佛身（文）。又大日經疏第一云。由此衆德悉皆一相一味到於實際故名集會。若少分未等一法未滿。卽不名一切集會也（文）。已眞言經論中或說皆同自性身。或說皆同大毘盧舍那。或說毘慮舍那互體。或說由此衆德悉皆一相一味到於實際。應知自性法身心王自性所成十六大菩薩皆同大毘盧舍那故。十六位皆同無明昧無淺深。眞言經論說文明白。敢不可疑惑耳。
　　問。眞言經論已說。瑜伽諸菩薩者皆同大毘盧舍那故。十六實無異執全無明昧更無淺深亦無高下。雖然現世證得歡喜地後十六生成正覺。行相未明。如何可明了乎。答。以眞言三密行法晝夜四時（初夜後夜半夜日中）精進修行。以橫智智平等一相一味無礙輪圓實智現世證得歡喜地（此云歡喜地者非顯教歡喜地。是眞言祕教歡喜地也）。頓集一阿僧祇劫福智資糧。衆多如來所加持故。乃至十地等覺具薩波若證本有內證十六圓滿月輪三摩地菩提心成究竟最上正覺故。云現世證得歡喜地後十六生成正覺。現世證得歡喜地以去無多生隔生。一生一身之上至究竟故亦是名卽身成佛。故一本卽身成佛義引現世證得歡喜地後十六生成正覺文爲眞言卽身成佛證據也。又出生義云。眞言祕教削地位之漸階開等妙頓旨（文）。問。眞言地上無明昧者。如何大日經疏第一云。得除蓋障三昧開佛智見位同大覺也。以其自覺心故便得佛名。然非究竟妙覺大牟尼位。猶如淨月雖體無增減然亦明漸漸增乃至十五日方能動大海潮也（文）。此釋文中已云淨月體無增減明漸漸增。以知眞言地上可有明昧也。又疏第三云。以此中道正釋離有爲無爲界極無自性心生。卽是心佛顯現故曰正等覺句。以深修觀察故如入大海漸次轉深乃至毘盧舍那以上上智觀方能盡源底。故曰漸次大乘生句（文）。又此文中巳云如入大海漸次轉深。以知眞言地上可有淺深也。又疏第三云。就祕密中又漸次轉深乃至佛爲十地說般若。則九地非其境界。唯大毘盧舍那得名究竟阿闍梨也（文）。又此文中已云九地菩薩不知十地境界。又云有因位果位差別名毘盧舍那究竟阿闍梨故。以知眞言地上可有地地淺深有因果差別也。如何可云眞言地上無明昧無淺深無因果差別乎。答。眞言地前地上是異顯教也。夫眞言地前者是竪義也。地上是橫義也。問。眞言地前地上橫竪義如何。答。依十住心論者。前九種住心皆是因皆是地前也。第十卽果卽地上也。竪論次第淺深皆是眞言地前行相也。橫觀智智平等卽地上行相也。
　　問。眞言行者從初心入大空三昧觀三密平等。雖然未證三密諦理以來更無地上功德。豈此人可名地上菩薩乎。答。眞言行者雖未證三密諦理。若入大空三昧觀三密平等時者。是修自性法身所行故超過十地。故經說超過十地也。何況現世證得眞言歡喜地入金剛薩埵正位者卽同大毘盧舍那也。故論說瑜伽中諸菩薩身皆同大毘盧舍那佛身。疏明心王心數諸尊皆同一相一味皆悉集會也。眞言祕教證初地時同究竟妙覺大日位更無淺深差別降故。云從初地得入金剛寶藏也。
　　問。眞言祕教現世證得歡喜。見道以後皆同大毘盧舍那無明昧無淺深者。何疏第一釋。得除蓋障三昧開佛知見入法明道知自心本不生生大惠光明普照無量法性見諸佛所行之道便得佛名。然非究竟妙覺大牟尼位。如淨月明漸漸增。如此釋文者。眞言地上猶不同大牟尼。須有明昧。如何可云皆同大毘盧舍那無明昧淺深乎。又疏第三釋。就祕密中漸次轉深。乃至佛爲十地說般若。則九地非其境界。如此釋者。眞言地上可有淺深也。地地有知不知差別。故又云如入大海漸次轉深。又云所見曼荼羅逾深逾廣。如此等釋者。眞言地上必可有明昧淺深地地遷登也。如何可云無明昧無淺深乎。答。於眞言地上眞言經論或宣無淺深或說皆同一味。或章疏釋有明昧示有淺深。是大疑惑也。今此重明可決之也。夫於眞言十地從本以來有明昧淺深有地地遷登。是地前行相也。雖轉深轉妙是修生轉勝次第深祕故。猶是遮情義也。眞言十地者是自性法身本有無垢心地法文卽是行者本有無垢內證曼荼羅也。本來法爾無明昧無淺深。智智平等一相一味也。故大日經疏第一云。如來種種三業皆至第一實際妙極之境。身等於語語等於心。猶如大海遍一切處同一鹹味故云平等也。今就此宗謂修如是道迹次第進修得住三平等處故名句。卽以平等身口意祕密加持爲所入門。謂以身平等之密印語平等之眞言心平等之妙觀爲方便故逮見加持受用身。如是加持受用身卽是毘盧舍那遍一切身。遍一切身者卽是行者平等智身。是故住此乘者以不行而行以不到而到。而名爲平等句。一切衆生皆入其中。實無能入者無處入處故名平等。平等法門則此經之大意也（文）。又云。行者以此三密方便自淨三業卽爲如來三密之所加持。乃至於能此生滿足地波羅蜜。不復經歷劫數。備修諸對治行。若乘神通人於發意頃便至所詣。不得云發意間。云何得到。神通相爾不應生疑。則此經深旨也（文）。若人入法佛三密無。不窮盡橫竪義理。神通乘相如所引文不應生疑。都瑜伽中一切菩薩亦復如是。故菩提心論云。瑜伽中諸菩薩同大毘盧舍那佛身。又大日經第三云。又令普現隨類身。而言悉現如來身者。明本迹俱不思議加持不二。豈欲令獨一法界作種種形耶。行者如是解時。觀毘盧舍那與鬼畜生等尊其心平等。無勝劣之想。輒從一門而入皆見心王。是故作佛事也（文）。應知現世證得歡喜地以去諸位地地無明昧勝劣高下淺深也。但一道無爲心生極無自性心生。眞言門菩薩斷極細妄執故。必堪作祕密行阿闍梨。故雖云淨菩提心以上十住地名眞言信解行地名到修行地。所證轉深故轉深轉妙。而竪論甚深極玄限是竪義故。猶是眞言淺略。擬對顯教故。眞言菩薩法明道生開佛知見名佛。云猶如淨月明漸漸增者。於眞言門菩薩一道無爲心生位人論明昧也。極無自性心生得度第三劫。等虛空心無邊智慧甚深般若已作祕密行阿闍梨。此眞言菩薩九地不知十地。是極無自性心生所證轉深故。猶竪論其深。是眞言淺略則顯教分齊也。又云如入海轉深。又於所見曼荼羅云逾深逾廣等。例之可知。當知論麁細次第斷道。是小乘三乘等遮情教門斷惑證理行相也。又直因淨菩提心照明諸法故。少用功力便得除蓋障三昧。見八萬四千煩惱實相。成八萬四千寶聚門。初發心時便成正覺得如來一身無量身。初位得後位功德。猶論明昧。是法花等顯一乘教相也。或已開淨知見照法性圓融解脫一切業煩惱時。卽知一切業煩惱無非佛事。本自無有縛令誰解脫耶。一斷一切斷一成一切成。在於一地普攝一切諸地功德。因果無二始終無礙。猶明從微至麁階位漸次有次第行布等是眞言淺略花嚴等顯一乘表德教門斷惑證理行相也。今眞言祕教金剛一乘表德教門曰能治道品。是一一行者本有內證祕密金剛智印論所治惑障。卽一一諸佛法然自性三摩地密印標識也。何捨何取哉。故十住心論第一云。苦哉末學逃大虛於小室。偸鳴鐘手掩耳。惡水愛火。捨心愛色。若能明察密號名字深開莊嚴祕藏。則地獄天堂佛性闡提煩惱菩提生死涅槃邊邪中正空有遍圓二乘一乘皆是自心佛之名字。焉捨焉取。乃至迷之者以藥夭命。達之者因藥得仙。迷悟在己。無執而到。有疾菩薩迷方狂子不可不愼（文）。此釋文中明煩惱菩提生死涅槃邊邪中正空有偏圓一切善惡迷悟染淨色心依正諸法悉皆自心佛之祕號也。祕號之下一切善惡事理卽是一一自性法身內證三摩地。又眞言行者本有金剛智印焉捨焉取。唯不知祕密爲迷若信解祕密爲斷惑也。
　　問。眞言初歡喜地以上無斷惑無明昧者。何大日經疏第十五引寶炬陀羅尼經百心成佛歡喜等十地爲眞言十地。云此十心轉復光顯離垢也。乃至第十地亦有十心。卽是凡百心一一轉勝可准知也（文）。此地位中已云十心轉復光顯離垢。乃至云凡有百心一一轉勝。眞言地上可云有斷惑有明昧也。何云眞言地上無斷惑無明昧乎。答。於眞言十地有淺略有深祕。淺略十地論斷惑詮明昧是則眞言淺略十地也。擬對顯教故云顯教分齊也。眞言深祕十地者。於前淺略十地之中一一示深祕故云眞言深祕十地。是名眞言眞實十地也。故祕藏記云。地地遷登是顯教地位也。眞言地位無初後淺深差別。一一祕密法文凡異餘乘（文）。又疏云。百心成佛是寶炬陀羅尼經所說甚深微細（文）。私云其深細微者。有重重淺略有重重深祕之中。深祕祕祕中深祕乃至十六門釋義十六玄門等無盡旋陀羅尼義故也。
　　問。祕藏記所說三妄十地有淺略深祕乎。答。其三妄十地有重重淺略有重重微細深祕也。
　　問。祕藏記三妄十地說文如何。答。祕藏記云。越世間三妄執出世間心生。三妄執貪瞋癡。開者百六十心乃至八萬塵勞。越三妄執越三僧祇劫是卽十地究竟也。過此修上上方便斷微細妄執至佛果。故經曰此四分之一度於信解（文）。於此文中大有二門。一者淺略門三妄十地。二者深祕門三妄十地也。第一淺略三妄十地門。問曰。眞言三妄執者是五根本煩惱百六十隨煩惱麁細極細三妄執也。何但貪瞋癡三毒云三妄執乎。答。貪瞋癡皆通麁細極細三妄。故三毒云三妄無失。問。貪瞋癡三毒如何通三重妄執乎。答。貪瞋癡皆通人執相應起法執相應起無明相應起故通三重妄執也。問。大日經并疏云五根。本煩惱五度數成百六十隨煩惱。今云貪嗔癡開者成百六十乃至八萬三毒與五根本本數已不同。如何同云成百六十乎。答。五根本五度數之成百六十。故貪一煩惱起時有百六十。乃至疑煩惱起時亦有六十。故三毒一一開時云有百六十也。問。五根本煩惱五度數成百六十方如何。答。疏云。此五根本煩惱初再數爲十第二再數成二十第三再數成四十第四再數成八十。第五再數成百六十心故云一二三四五。再數成百六十心也。以衆生煩惱心常依二法（私云。二法者貪無貪嗔無嗔乃至疑無疑等也）。不得中道故。隨事異名。輒分爲二（私云。隨事異名者隨六塵境事起心愛色惡色愛聲惡聲。亦瞋色喜色瞋聲喜聲。如是事事有有無邊執不得中道故云隨事異名輒分爲二也）。問。五度再數成百六十意如何。答。一切衆生無明一念心性無始以來根本十煩惱隨煩惱二十乃至八萬塵勞皆悉具足。一一根本隨惑緣起一念貪心起時本來具足相應種類而有貪無貪嗔無嗔等十煩惱。故云初再數爲十也。第二再數成二十者。嗔煩惱起時。嗔具足前貪無貪等十。無嗔具前貪無貪等十。故云第二再數成二十也。第三再教成四十者。癡煩惱起時。癡具前二十。無癡具前二十。故云第三再教成四十也。第四再教成八十者。慢煩惱起時。慢具前四十。無慢具前四十。故云第四再教成八十也。第五再教成百六十者。疑煩惱起時。疑具前八十。無疑具前八十。故云第五再教成百六十也。又疑爲始逆教至貪亦同成百六十也。五根本煩惱皆圓始終次第無定。但五中隨起爲始爲終。五度再教成百六十亦復如是。故貪具百六十嗔具百六十。乃至疑具百六十。有五種百六十也。此百六十具貪時。此百六十皆成貪種類。具嗔時此百六十皆成嗔種類。如是五種百六十種類義內各別也。故標貪嗔癡云百六十乃至八萬意可知。問。今擧貪嗔癡爲麁細極細三重妄執意如何。答。擧貪嗔癡三毒爲十地所斷三重妄執。淺略深祕俱有甚深標趣也。問。貪嗔癡淺略意趣如何。答。入初歡喜地證虛空無垢菩提心爲因句時。斷一切貪欲愛染戲論分別。從第二地至第七地證大悲爲根句時。斷慈悲違背嗔恚細妄執。入八九十地證方便爲究竟時。斷不思議善巧智相違愚癡極細妄執。過此修上上方便斷微細妄執至佛果。故經曰四分之一度於信解。謂之淺略次第行相。此三毒三妄執一念妄心起時俱時有之。問。一念妄心起時貪嗔癡三妄執一時俱起方如何。答。若就一道無爲心者。根塵相對一念心起卽空卽假卽中。云何卽空。謂此緣起一念心起。不自生不他生不共生不無因生。是故無主無主卽空。云何卽假。謂無主而生卽假。云何卽中。不出法性故也。亦若根若塵若心竝是法界並是如來藏並是中道竝是實相。此一念心不縱不橫不可思議。此心卽是如來自然智亦是毘盧舍那遍一切身。當知己心具一切佛法。非但己爾。佛及衆生亦復如是。故花嚴云。心佛及衆生是三無差別（文）。又介爾有心具足橫竪法界所有三千諸法。此橫竪諸法盡虛空遍法界百界千如三千世間一塵一念一一皆悉具足。一一周遍法界互相圓融。譬如虛室千光互相不礙。如是圓融法界唯是我一念心。故弘決云。又後學者縱知內心具三千法不知我心遍彼三千。彼彼三千互遍亦爾。苟順凡情生內外見。應照理體本無四性心佛及衆生是三無差別（文）。釋籤云。一念凡心已有理性三密相海。一塵報色同在本理毘盧舍那。方乃名爲三無差別（文）。又云。各稱本習而入圓乘。習不同圓乘非一（文）。本習不同圓乘非一者釋七寶大車其數無量。圓乘者明開佛智見具一切佛法也。當知此一念心論假具足橫竪法界假。論空法界卽空。論中一念不動法界卽中。故云一假一切假一空一切空一中一切中。此三論互相卽互圓融不縱不橫。此曰圓一心三觀。於此三觀一心不覺卽空愛有偏執。彼法界貪欲。不知卽假違背大悲。是法界嗔恚。不知不覺卽中不思議實相無明。是法界愚癡。此三論不縱不橫不思議中道實相不知不覺。是微細妄執是佛智所斷也。此三諦一諦。非三非一。不縱不橫。一心三觀頓斷法界三惑。證圓初住位時。我一念心具足橫竪法界圓德周遍法界施不思議化用。故釋籤云。當知身土一念三千故。成道時稱此本理。一身一念遍於法界（文）。證初位時卽得後位功德。猶於位位瑩妙昧盡一生一身究竟十地。乃至證入究竟妙覺果海。是爲一道無爲心度三妄行相也。若就極無自性心者。一念貪心起時。此身體性是離言性海圓明不思議。法界不可說其體性。但約其用。十義無盡十玄緣起六相圓融主伴具足故。彼能障惑亦如是也。如法界一得一切得此煩惱亦。斷一切斷也。故花嚴五教章云。若依圓教一切煩惱不可說其體性。但約其用卽甚深廣大。以所障法一卽一切具足主伴等故。彼能障惑亦如是也。是故不分使習現種。但如法界一得一切得故。是煩惱亦一斷一切斷也。故普賢品明一障一切障小相品明一斷一切斷者是此義也。又此斷惑分齊准上下經文有四種。一約證謂十地中斷。二約位謂十住以去斷。三約行謂十信終心斷。四約實謂無可斷。以本來清淨故。廣如經說（文）。證圓教初住位時。初發心住便成正覺。一斷一切斷一成一切成。卽因果無二始終無礙。於一一位卽是菩薩卽是佛也。又疏第二云。行者解脫一切業煩惱時。卽知一切業煩惱無非佛事（文）。而猶於位位瑩其明昧。一生一身究竟十地。乃至第三生證入果海。此極無自性心斷三妄證十地行相也。問。祕密莊嚴心三妄十地義如何乎。答。祕密莊嚴心三妄十地有淺深略有深祕也。問。淺略三妄十地義如何乎。答。貪初地斷。嗔七地斷。癡八九十地斷。微細三妄佛地斷。是淺略也。問。貪嗔癡三妄十地如是斷如是斷義理如何乎。答。貪嗔癡三妄十地如是斷如是證義理是眞言法爾三妄十地義也。問。眞言法爾三妄十地義者是可深祕。云何云淺略乎。答。雖眞言法爾義爲機示故隨緣爲淺略也。問。貪心法然隨緣義如何。答。迷自心本有無垢無染金剛智印緣起現前貪心卽是本初不生無垢無染實際不可得故。現第一重金剛手等諸內眷屬。迷自心本有大悲萬行緣起現前嗔恚卽本際畢竟空故。現第二重摩訶薩埵大眷屬。迷自心本有普門方便緣起現前愚癡卽阿字本不生遠離諸戲論故。現第三重一切衆生喜見隨類之身。此三妄三點三句本來法爾。有一念心。不縱不橫究竟眞實。佛菩提自證之德現八葉中胎藏身。又根塵相對一念心起卽空卽假卽中三法無定相名不思議幻。故迷卽空無相菩提爲貪。不知卽假大悲萬行爲嗔。不覺卽中方便爲究竟爲癡。此三點三句心有一念心明見十緣生句實相。卽是十地究竟也。如實竪知十住心義理橫見塵數四種曼荼羅。故云四分之一度於信解也。故大日經疏第三云。若於一念心中明見十緣生義。則上窮無盡法界下極無盡衆生界。其中一切心相皆能了了覺知。以皆從緣起卽空卽假卽中。故曰如實遍知一切心相（文）。已上眞言三妄十地淺略義也。此十緣生一念心卽是法爾三點三句。遠離於因緣如實相智生故。證見胎藏四重曼荼羅卽身成佛。是四分之一度於信解證第十一地也。得無上悉地不論昇進明昧。卽眞言深祕三妄十地義也。又一念貪心中見胎藏界曼荼羅金剛界曼荼羅乃至無盡法界曼荼羅。見嗔中法界曼荼羅亦復如是。癡中亦復如是。如見一地中法曼荼羅見一切地中曼荼羅亦復如是。如見一塵中曼荼羅一切塵中亦復如是。此則三妄十地祕中深祕也。問。一衆生念念塵塵中法界曼荼羅卽是爲一切衆生一切諸佛同一體性曼荼羅爲當爲一切衆生一切諸佛各別曼荼羅乎。答。一佛一生有胎藏界金剛界等法界曼荼羅。盡空遍法界一切諸佛一切衆生亦復如是。故教王經開題云。大覺具根本五智十六智及三十七智乃至塵數佛智。斯乃一佛一衆生之德也（文）。此一切諸佛一切衆生念念塵塵中所有法界曼荼羅皆如帝網垂珠涉入輪圓周遍虛空重重無盡。故十住心論第一云。如是自他四法身法然輪圓。我三密天珠涉入遍虛空。重重無礙過塵刹（文）。
　　已上眞言三妄十地祕祕中深祕也。
　　問。一念一塵之中見法界曼荼羅意如何。答。本有無念無垢密嚴依正。一念是法界曼荼羅。一塵卽法界曼荼羅也。今凡夫妄想故念念執人法執。不觀念念中法界曼荼羅不念塵塵中法界曼荼羅故。無有出離生死期焉。今發眞言菩提心欲證法界曼荼羅者。歷緣（歷緣者行住坐臥語默作作是也）。對境（對境者對色聲等六境是也）念念可觀我本有無垢三業體（體者六大是也）相（相者四種曼荼羅）用也（用者身口意三密平等也）。具釋如卽身成佛義。凡大小權實顯密之中發菩提心來證處者必觀證處義理。故菩提心論云。如人貪名官者發求名官心修理名官行。若貪財寶者發求財寶心而後成其志。所以求菩提者發菩提心修菩提行（文）。
　　問。雖可念念觀察法界曼荼羅。所起念念塵塵皆是妄念妄境。如何可觀法界曼荼羅乎。答。善惡無記三性緣起一念心卽如實能知而勿隨妄。必見自心法界曼荼羅也。故大日經住心品疏第一云。此品統論經之大意。所謂衆生自心品卽是一切智智。如實了知名爲一切智者（文）。又菩提心論云。妄心若起。知而勿隨妄。若息時心原空寂。萬德斯具妙用無窮（文）。
　　問。緣起念念三性心品頓悟直觀行相如何。答。大日經約有法執人廣明經蘊處界等諸法求心不可得。今信解眞言淨菩提心故無體執人。但念念緣起心品直觀。論有從異生羝羊妄想有乃至祕密莊嚴內證本有無盡三摩地功德諸門。一法不缺本來皆備則盡其性相。論空則畢竟不生。論中則自性法身心王以三法無定相故不思議幻。故疏第三云。空則畢竟不生。有則盡其性相。中卽擧體皆常。以三法無定相故名爲不思議幻（文）。又云。若於一念心中明見十緣生義。則上窮無盡法界下極無盡衆生界。其中一切心相皆能了了覺知。以皆從緣起卽空卽假卽中。故曰。如實遍知一切心相（文）。又疏第十八云。樂欲勤求正遍知句者。知心無量卽知身無量。知身無量卽成智無量。知智無量知衆生無量。證衆生無量知虛空無量證而得此也。祕密主。心無量四無量而得已成正等覺。卽知衆生無量。知衆生無量卽得知虛空界無量。祕密主。以心無量而得四種無量。謂除心餘身智衆生虛空也（文）。已上所引三文意云。今行者緣起一念心有卽法界有。空卽法界空。中卽法界自體不縱不橫。三法無定相信解深住十緣生句。無戲論分別者。卽是本初不生法界曼荼羅。是名眞言如實知自心亦名眞言淨菩提心。如是念念觀察勇猛精進。一生見法界曼荼羅乃至證心王大日位。卽身成佛乎。問。眞言行者所修行法多入本尊三摩地修三平等觀。先成有相悉地。眞言悉地本來法爾卽事眞故。卽有相悉地得無相悉地。如何今云念念起心如實觀察見法界曼荼羅卽身成佛乎。答。入本尊三摩地修四時行。猶是眞言頓悟行之中漸次修行之儀式也。行者三業本來法爾自性法身三密故。念念觀察三密實際。是密教中頓悟行相也。故金剛界義決云。私云。此定者是無識身等持也。問曰。入此定者有何利益。答曰。若內識散亂外塵所牽。議隨諸塵起種種妄見。隨見隨念卽爲無量諸垢之所纒縛。以是內緣淪溺生死。以此定而止息之。又問曰。此定唯止識不起。不起與世塵而相和合。如諸佛境界出世實相百千三昧出入自在動不動等入有不有入無不無。有無常一。一卽無量。無量卽一。而復熾然廣大建立常住不礙不沒。如是智用勝妙功德自他利行云何得之。答曰。前之定門漸學大乘及小乘等。及於外道同遊由此定。小乘以之爲畢竟。外道不深各各有異。漸學大乘者以爲方便息攀緣故。若頓入者亦不由之。一切色塵爲佛事故。色相境界智所轉故。智性無礙無量用故。若怖於塵境愛樂空寂智無所用。愚拙之深細也。如此之徒類非一。
　　問。顯教多明爲地前二乘凡夫現變化身說三乘教。爲地上菩薩現百葉千葉五乃至不可說葉等臺上盧舍那佛他受用身說顯一乘。若有機緣者。地前二乘凡夫能信入之。妙覺果海理智不二。心王一大法身遍一切處。萬法體性唯證相應故。爲他不可說其狀相。今眞言祕教如何云明究竟妙覺法身如來說法乎。答。眞言祕教諸顯教所絕離。妙覺果海本有理智不二一大法身心王內性內證無極盡義理法門。隨一一法門義理顯現四種法身四種曼荼羅身。如帝網垂珠。互相輪圓具是。重重無盡心王名能加持無相法身。此心王無相法身現加持受用身名所加持身。能加持心王住所加持身。所加持身住能加持心。能加持所加持能所二住不二無相也。如心王現所加持身。心數一一法門亦現所加持身。能所二住不二無相也。故如能加持無相法身所加持身亦名無相法身。如心王大日名無相法身。心數諸尊亦同名無相法身。此義疏中所所釋之。此心王心數尊毘盧舍那互體輪圓具足曼荼羅身故說皆同自性身。亦明皆同無盡莊嚴藏。此能加持所加持義者今爲人明其義理故似今建立。而實是無始無終法爾常恒四種法身四種曼荼羅身也。故十住心論第一云。如是自他四法身法然輪圓。我三密天珠涉入遍虛空。重重無礙過刹塵（文）。自受法樂故無始無終法爾恒說三平等句法門。此眞言內證法門非大日如來所作。何況菩薩二乘凡夫乎。唯是自然本有祕密曼荼羅三密平等也。大日經疏第一釋云。無始無終亦無去來。卽此實相之日月明常住湛若虛空無時分修短之異（文）。
　　問。自性法身祕密曼荼羅自受法樂說法。辯顯密二教論已說等覺十地不能入室。何況二乘凡夫誰得昇堂（文）。爾者法身如來境界因位人不得見聞。云何大日教主等眞言祕教流布閻浮提內乎。答。金剛薩埵爲慈悲利生現他受用身於閻浮提內廣宣流布也。
　　問。大日教王等眞言經中實行菩薩二乘凡夫終不見聞歟爲當有祕密機得見聞乎。答。眞言祕教非祕密機非佛神變加持者。等覺十地不得見聞。若有祕密機凡夫得見聞之。何況地上菩薩祕密機就乎。問。雖祕密機未斷盡惑障位人何可得見聞果海內證祕密乎。答。雖凡夫位內證祕密乘急者必依佛神變加持力得見聞之也。故大日經疏第一云。然此自證三菩提出過一切心地現覺諸法本初不生。是處言語盡竟心行亦寂。若離如來威神之力則雖十地菩薩尚非其境界。況餘生死中人。爾時世尊往昔大悲願故而作是念。若我但住如是境界。則諸有情不能以是蒙益。是故住於自在神力加持三昧普爲一切衆生示種種諸趣所喜見身說種種性欲所宜聞法隨種種心行開觀照門。然此應化非從毘盧舍那佛身或語或意生。於一切時處起滅邊際俱不可得。譬如幻師以呪術力加持藥草能現種種未曾有事五情所對悅可衆心。若捨加持然後隱沒。如來金剛之幻亦復如是。緣謝則滅。機興則生。卽事而眞。無有終盡。故曰神力加持經（文）。文意可知之。
    問。花嚴別教一乘於法爾常恒花嚴世界一一塵道之中塵數不可說諸佛聖衆（諸佛者皆是十身舍那也。聖衆者普賢等諸大菩薩也）。集會無始無終說法。與大日教王等眞言經。於密嚴法界宮中心王心數無盡刹塵祕密曼荼羅海會皆悉集會法爾常恒說三平等句法門有何差別乎。答。彼花嚴別教一乘花藏世界說法。入法世界皆是普賢因人感見分齊。非妙覺果海境界。從此性海圓明妙覺果海大一身十佛自境界（十佛者一無著佛。安住世間成正覺故。二願佛。願出生故。三業報佛。信成就故。諸行皆成。且就一信。四住持佛。隨世間不斷絕故。五化佛。不捨大悲大願力化用故。六法界佛。於一切處無不至故。七心佛。善安住故。八三昧佛。成就無量功德無可著故。九性佛。善決之故。十如意佛。以普覆故。此十佛唯正報也）。於圓教初住以上乃至十地等覺菩薩普賢因人集會之中應現十身舍那身（十身者。一圓土身。二衆生身。三聲聞身。四緣覺身。五菩薩身。六佛身。七智身。八法身。九虛空身。十法界身。此十身遍依正也）。爲普賢因人說十義無盡（十義者一教義卽。攝一乘三乘乃至五乘等一切教義。二理事卽。攝一切理事。三解行卽。攝一切解行。四因果卽。攝一切因果。五人法卽。攝一切人法。六分齊境位卽。攝一切分齊境位。七師弟法智卽。攝一切師弟智。八主伴依正卽。攝一切主伴依正。九隨生根欲示現卽。攝一切隨生根欲示現。十逆順體用自在等卽。攝一切逆順體用自在等。此等十門爲首能各總攝一切法成無盡也。亦以十門擇前十義以顯無盡。十門者。一同時具足相應門。二一多相容不同門。三諸法相卽自在門。四因陀羅微細境界門。五微細相容安立門。六祕密隱顯俱成門。七諸藏能雜具德門。八十世隔法成門。九唯心迴轉善成門。十託事顯法生解門。此十門一一義理具釋如五教章中卷明。五教章云。此上十門等解釋及上本文十義等皆悉同時會融成一法界緣起具德門普賢境界。諦觀察餘時但在大解大行大見聞心中。然此十門隨一門中卽攝餘門無不皆盡。應以六相方便而會通之。上來所明並是略顯別教一乘緣起義耳文。問。以六相方便而會通之方如何。答。五教章說六相圓融頌曰。一卽具多名總相。多卽非一是別相。多類自同成於總。各體別異顯於同。一多緣起理妙成。壞住自法常不作。唯智境界非事識。以此方便會一乘云云）。十玄緣起（十玄緣起者十義十門緣起自在）。六相圓融（六相者。一總相。二別相。三同相。四異相。五成相。六壞相。圓融義如偈次明）。無礙法門（八十經疏云。問。有何因緣令此諸法得有如是混融無礙。答。因廣難陳。略提十類。一唯心所現故。二法無定性故。三緣起相由故。四法性融通故。五如幻夢故。六如顯像故。七因無限故。八佛證窮故。九甚深用故。十神通解脫故。十中隨一卽能令彼諸法渾融無礙云云）。是說因人智惠分齊故名顯一乘。能化教主名他受用身。雖花藏世界法爾常恒說法。猶是因分可說普賢境界也。非妙覺果海說法儀式也。顯一乘明妙覺果海。唯證相應故離教說故離機根故不可說故也。但眞言祕教妙覺果海心王無相法身（中臺）。自性所成（八葉）。心數大日內眷屬（第一重）。大悲大眷屬（第二重）。普門方便聖衆（第三重）。塵數不可說不可說心王心數四種法身四種曼荼羅無始無終法爾常恒爲自受法樂說三密平等金剛一乘甚深祕密也。
　　問。顯一乘妙覺果海何故云離教說離機根乎。答。顯一乘妙覺果海二義故不可說。一者理智不二一心之理體離言說相離心緣相唯證相應故不可說也。二者妙覺果海功德智惠唯佛能測量因人不能測量。唯證相應故不可說也。故五教章第一云。性海果分當是不可說義。何以故。不與教相應故。卽十佛自境界也。故地論云。因分可說果分不可說者是也（文）。又五教章中卷云。若癡智一切不可說如上果分也。乃至若癡智卽不論緣起。乃至但因位窮滿者勝進卽沒於果海中也。爲是證境界故不可說耳（文）。此等文意云。理智不二一心如來藏體性獨不緣起。由無礙智作故如無礙理性自在無窮緣起。故章上文云。但爲生智顯理故說去來等義耳。若癡智一切不可說如上果分者。卽其事也（文）。又離說念無念。佛智所證理不與教相應唯證相應。故云離教說離機根因人不能測量故唯證相應故不可說也。問。顯一乘妙覺果海理智不二一大法身離言說相離心緣相不與教相應故言不說法者。何故辨顯密二教論說。若依瓔珞經毘盧舍那是理法身盧舍那則智法身釋迦名化身。然則是金剛頂經所談毘盧舍那佛自受用身所說內證自覺聖智法者。此則理智法身之境界也乎。已顯教云不與教相應果性不可說。今眞言祕教顯教所絕離。妙覺果海本有無垢法然本初理智不二自性受用法身如來所說名眞言祕教。若云說法者。云何不思議如量智所說云隨他意教名顯一乘。不思議如理智境界唯證相應故云不可說乎。答。顯教證入離諸說念萬德體性理智不二一心徹底名妙覺究竟如來。是名眞正覺也。以此正覺分齊眞言祕教入金剛界大日曼荼羅佛道爲初門授本有金剛界三摩地菩提心戒。從此作祕密修行阿闍梨以三密方便信解修行證極究竟曼荼羅身。故十住心論第八云。於諸顯教是究竟理智法身。望眞言門是則初門（文）。又三摩耶戒云。是空性則所謂一道清淨眞如法界之理也。於顯教最極醍醐之妙果也。於祕密從此發極無自性心。是故佛言。如是初心佛說成佛因。從此以後始發眞言門祕密曼荼羅心。是名究竟發心。從此以後以三密方便修行證極究竟曼荼羅身（文）。十住心論第八云。謂無相虛空相及非青非黃等言。並是明法身眞言如一道無爲之眞理。佛說此名初法明道。智度名入佛道初門。言佛道者指金剛界宮大日曼荼羅佛。於諸顯教是究竟理智法身。望眞言門是則初門（文）。此釋文中明初法明道法身眞如一道無爲之眞理。於諸顯教是究竟理智法身。望眞言門是則初門。言極無自性心者。此一道無爲眞如法身蒙驚覺緣力更進金剛際心也。故十住心論第九云。又極無自性心明眞如法身蒙驚覺緣力更進金剛際（文）。又三昧耶戒中已明極無自性心生以後發祕密曼荼羅心。明知法花花嚴妙覺果海理智法身遍一切處三身十身十十無盡身三種世間擧體一大法身摩訶毘盧舍那依驚覺緣力進金剛際祕密曼荼羅名極無自性心也。
　　問。一道無爲眞如法身與極無自性眞如法身爲同爲異乎。答。有同有異。所謂同者。心王理智法身遍一切處。三種世間擧體是同也。此法身眞如不守自性故受染法淨法熏。變易分段。細麁生死上上去去下下來來緣起現前。並蒙眞言祕密曼荼羅諸佛驚覺願求祕密曼荼羅。是異也。眞如法身有此二義名眞言極無自性心。故十住心論第九云。諸法無自性。去卑取尊故有眞如受熏之極唱勝義無性祕告（文）。是極無自性心眞如法身之義也。故一道無爲心一切善惡因果依正迷悟染淨諸法皆悉妙法一乘眞如法身開題爲宗。極無自性心眞如法身之義不守自性隨緣爲宗。二宗之義已異。一道極無二種住心差別顯然不可疑惑。
　　問。天台法花宗明自心本有心王心地現三身四身十法界因果依正本來法爾十界交互具足彼彼三千周遍圓融。又花嚴圓教別教一乘明心佛衆生三無差別三種世間總爲自心性海圓明與法界緣起因果理事不二。又一一互相相卽相入重重無盡如帝網垂珠。是眞言曼荼羅義如何有差別乎。答。法花圓教說十方法界。百界千如三千世間乃至一塵一念一一互相盡虛空遍法界周遍圓融。又妙覺果海本地寂光理智不二。三身卽一不縱不橫。一乘實相名妙法蓮花。是爲一切諸法本源。此本地法身法界緣起四昧（四味者一乳味。是花嚴也。二酪味。阿含也。三生蘇味。方等經也。四熟蘇味。般若經是也）三教（三教者三藏教通教別教圓教是也）三乘五乘七方便（七方便者兩教二乘三教菩薩）九法界（九法界者地獄界乃至菩薩界等也）。皆悉妙法一佛乘開顯。近成釋迦卽本地久成三身卽一不縱不橫釋迦開顯。爲究竟教。故眞言三摩耶戒云。於顯教最極醍醐之妙果也。於祕密從此發極無自性心（文）。十住心論第八云。於諸顯教是究竟理智法身。望眞言門是則初門。大日世尊及龍猛菩薩並是皆明說。不須疑惑（文）。今於諸顯教之中究竟眞實最極醍醐味教。法花之中未說本地寂光理中內證祕密四種法身四種曼荼羅身三密平等三部四重諸尊五智無際智輪圓無礙重重無盡橫竪無窮祕密甚深內證法門。又花嚴圓教妙覺所覺證本有性海圓明不思議法界不守自性法界緣起陀羅尼十義無盡十玄緣起六相圓融十十無盡爲究竟法門。爲普賢因人說之。其當機者一生一身十地究竟乃至三生證入果海爲究竟不思議教。未說妙覺果海內證四種法身四種曼荼羅三密平等重重無盡不可說不可說祕密法門故。若干內證法門不覺不知故。猶是無明分位普賢性海一門內證不覺不知。何況胎藏界十三大院金剛界十八會乃至十方無盡法界海中橫竪無盡重重不可說無窮無盡祕密法門不知不覺故。無明重雲重重未晴。應知花嚴妙覺果海如來自門爲究竟果佛。望眞言門猶是因人。故大日經說。如是初心佛說成佛因（文）。十住心論云。望前顯教極果於後祕心初心。初發心時便成正覺宜其然也。初心佛其德不思議。萬德始顯。一心稍現證此心時。知三種世間卽我身覺十箇量等亦我心。盧舍那佛始成道時。第二七日與普賢等諸大菩薩等廣談此義。是卽所謂花嚴經也（文）。又云。善無畏三藏說此極無自性心一句悉攝花嚴教盡。所以者何。花嚴大意原始要終。明眞如法界不守自性隨緣之義（文）。又云。極無自性心明眞如法身蒙驚覺緣力更進金剛際（文）。又祕藏寶鑰云。九種住心無自性轉深轉妙。皆是因眞言祕教法身說祕密金剛最勝眞（文）。以上所引文意明。法花得妙覺果海本意寂無理智法本開顯果海以還。法界緣起因果依正諸法本迹殊不思議一。未說妙覺果海本有內證祕密曼荼羅三密。花嚴以妙覺果海圓明法界顯示果海以還。法界緣起細麁諸法事事圓融因果無二。未說妙覺果海本有內證四種法身四種曼荼羅三密平等法門也。故眞言二字義云。彼法花經隨他報身究竟應用平等自受法樂教。此祕密教隨自法身究竟法爾宛然自受法樂（文）。此文中應用自受法樂教者。彼法花中雖三身相卽隨他報身如來以妙覺果海寂光理智不二法身爲法本開顯果海緣起現前諸法。與果海法身本迹不二平等。一味妙法爲究竟教。故云應用平等自受法樂教。而未說妙覺果海自然本有祕密曼荼羅。此眞言。祕教諸顯教所絕離。妙覺果海自然本有四種法身四種曼荼羅身法爾常恒演說隨自法身法爾宛然自受法樂內證三密金剛一乘甚深祕密。云隨自法身究竟法爾宛然自受法樂也。
　　問。理智不二一心如來藏心性法界爲妙覺究竟極果義是三乘教義也。何故云顯一乘密一乘同以之爲極果乎。答。三乘教理智不二一心一相一寂第一義諦爲極果。彼顯一乘圓教理智不二心性法界本來具足一切善惡因果依正色心染淨。一塵一念一一橫竪功德智惠具足一一體性衆德盡虛空遍法界。一一圓融相卽相入主伴具足重重無盡。爲顯一乘理智不二一心如來藏故。一塵名頓定法界。一念稱頓極實相也。此祕密金剛一乘顯一乘云圓融自在極果言斷心滅。極理內性內證祕密四種法身四種曼荼羅身三密平等五智無際智一塵一念本來法爾輪圓具足天珠涉入遍虛空重重無礙過刹塵終無限極。名祕密金剛一乘理智不二一心也。此理智不二一心者。竪論有十重淺深。橫論重重當位一一皆悉智智平等一味一際證密曼荼羅也。論極麁異生羝羊住心依正此位一塵一念本來法爾祕密曼荼羅。若人入此密惠住十緣生句。不改凡身證大日位。不起于座密嚴圓土。論極惡阿鼻依正。此阿鼻依正一塵一念本來法爾祕密曼荼羅也。信解之爲佛。不信爲凡夫。亦見之聞之不信者爲無慚無愧人。不了自心內證祕密者名爲外道。故疏第十一云。有慚愧羞恥者成就祕密之行（文）。又第十二云（凡一切不了內證祕密法者皆是外道也文）。問。以佛神變加持力爲極密機說三密法者。顯教隨他意說法有何差別乎。答。顯密二教能說教主所說教法差別不同。住思能可分別之也。夫諸顯教大乘之中理（理者心體性。名理法身）智（智者覺性。名智法身）。不二一心如來藏名第一義諦。亦名如理智境界。是則法界恒沙諸法體性。今此體性或歎果性不可說。或稱離教說離機根。此理智不二一心如來藏理所現三種世間十界因果色心依正名事法性名如量智境界。顯一乘教於此事法性或說本來法爾十界互具周遍圓融一切大小權實橫竪義理法門具足。名妙法一乘。或說十義無盡十玄六相名花嚴一乘。諸顯一乘此理智不二一大法身妙覺果海稱果性不可說。言第一義諦中無能說無可說也。但眞言祕教諸顯教所絕離。妙覺果海自然本有理智不二一心一大法身心王名無相法身。此無相法身有無盡祕密法門義理內性內證。此無盡內證法門名心數也。此心王現自受用身心數一一大智性現金剛手等無盡大智眷屬。大悲性現無盡觀音彌勒等大眷屬。普門方便善巧性現無盡隨類喜見之身。此心王心數四重聖衆一一具足四種法身四種曼荼羅身。此心王心數諸尊法然輪圓具足天珠涉入遍虛空重重無礙過刹塵。故十住論第一云。如是自他四法身法然輪圓。我三密天珠涉入遍虛空重重無礙過刹塵（文）。此心王心數名能加持無相法身。所加持所現種種法門身名所加持身。此能加持心王心數住所加持身。此所加持法門身住能加持心性。能所二住不二相故。所加持身亦名無相法身。此能所二住義理法門談義味故。似今建立而實無始無終法爾常恒。故大日經說。遠離於因緣知空等虛空如實相智生（文）。具如十住心論第十說。此無相法身所加持身境界本有無垢無礙智境界甚深微細故。諸顯教名內證智境界。或說唯佛與佛乃能究盡。或說果性不可說。或稱離教說離機根。或歎十地等覺不能入室也。如是密嚴海會聖衆本來法爾離三世相離去來相自受法樂故。法爾常恒說金剛一乘其深三平等法門。是名眞言祕教。此密嚴海會四種曼荼聖衆大悲願故。以神變加持力法爾常恒說法儀式不改不變。現祕密金剛幻身爲厚殖善根頓大祕密機緣說三密平等四種曼荼羅重重無盡祕密法門。名教王經大日經等眞言經也。故大日經疏第一云。然此自證三菩提出過一切心地。現覺諸法本初不生。是處言語盡竟心行亦寂。若離如來威神之力。則雖十地菩薩尚非其境界。況餘生死中人。爾時世尊往昔大悲願故而作是念。若我但住如是境界。則諸有情不能以是蒙益。是故住於自在神力加持三昧普爲一切衆生示種種諸趣所喜見身說種種性欲所宜聞法隨種種心行開觀照門。然此應化非從毘盧舍那身或語或意生。於一切時處起滅邊際俱不可得。譬如幻師以呪術力加持藥草能現種種未曾有事五情所對悅可衆心。若捨加持然後隱沒。如來金剛之幻亦復如是。緣謝則滅機興則生。卽事而眞無有終盡。故曰神力加持經（文）。顯教說法爲地前菩薩二乘凡夫現變化身說因果差別次位次第法門名三乘教。爲地前地上一乘機熟者現他受用身說佛境界因果無二初後圓融法門而爲行者論位位明昧名顯一乘教。眞言祕教盡虛空遍法界一切佛界衆生界因果依正麁細色心當位實相自然本有祕密曼荼羅。雖等覺十地不得見聞。自性法身大日如來大悲願故。以神變加持三昧爲祕密機緣顯示之時。更不動法爾常恒祕密內證說法儀式。亦悟祕密機緣皆悉悟入無能入者無所入處本來法爾三密平等祕密曼荼羅故。若從一門悟入證見心王心數祕密曼荼羅。若諦見心王以後一一法門次第見之無明昧無淺深本來法爾心王自在無窮迴轉故。當知顯密二教同爲機緣雖顯示之。能化教主所說教法乃至說法儀式已黑白已相分。更不可相濫（云云）。
　　問。雖十住心一衆生一切衆生一一皆同本來具足法門。竪論迷悟重重始終玄隔。云何頓悟卽身成佛乎。答。雖十住心竪論始終玄隔。瑜伽行者依自悟法身說。我一念心竪有十重分位差別橫知智智平等一味。直住智智平等一味觀行觀察三密實相深修十緣生句。唯發心間更無次位。故眞言祕教名爲神通乘。故大日經疏第一云。若乘神通人於發意間便至所詣。不得云發意間云何得到。神通相爾不應生疑。則此經旨也（文）。
　　問。眞言祕教是神通乘。云何依教發心時卽不卽身成佛乎。答。眞言行者依教門雖觀本尊三密。不相應三密實相。位是不眞言發心。故不卽身成佛也。
　　問。云何相應三密實相乎。答。隨意觀本尊三密實相。深住十緣生句無取捨分別。諸戲論悉盡。見三密諦理證本尊身。相應不相應分位但證者能知之。未見諦理。前如射的譬。修習三密實相若不間絕勇猛精進。一生成佛卽身成佛。故疏第一云。若能不虧法則方便修行乃至於此生中逮見無盡莊嚴加持境界。非但現前而已。若欲超昇佛地。卽同大日如來亦可致也（文）。
　　問。觀本尊三密。觀已成三密歟。觀未成三密歟。答。觀已成三密得有相悉地時入我我入得無相悉地已成未成能所不二。故疏第一云。今就此宗謂修如是道迹次第進修得住三平等處。故爲句。卽以平等身口意祕密加持爲能入門。謂以身平等之密印語平等之眞言心平等之妙觀爲方便故逮見加持受用身。如是加持受用身卽是毘盧舍那遍一切身。遍一切身者卽是行者平等智身。是故住此乘者以不行而行以不到而到。名爲平等句。一切衆生皆入其中。而實無能入者無所入處。故名平等。平等法門則此經之大意也（文）。眞言行者至要也。深思之。
　　問。眞言祕教頓悟祕密神通乘教相永異顯教諸經。唯以法然祕密智慧可甚深行解也。而薄福鈍根機緣昔有少分結緣今或受持眞言祕密或修行三時四時法則。如是種類速疾神通妙藥故。必如頓悟機爲有其益爲當有差別乎。答。雖眞言速疾妙藥而於機緣有頓有漸有超昇。更不可一准。實雖所持眞言速疾妙藥。隨機根量得其利益有淺有深。故請來錄云法海一味隨機深淺五乘分鏕逐器。頓漸頓教之中有顯有密（文）。此教文中明頓中有顯有密。以知雖信解修行眞言。隨善根厚薄依機緣淺深得其利益淺深久近差別也。
　　問。機感相應因緣是法界法爾道理也。又世間出世諸法體用是亦不可思議也。彼准大高蹬費龍遠行並是藥術所致也。何況法界五不思議十不思議之中佛法不思議第一也。就中眞言妙藥速疾神通不思議第一醍醐也。縱薄福鈍根者若信解修行。其益必可速疾。何定隨機可有利益遲速淺深乎。答。於諸法中宜自成義談自立趣。是外道教也。今佛法中唯有因緣能生諸法亦滅諸法。故涅槃經云。一切諸法因緣故生因緣故滅（文）。又毘尼云。諸法從緣生此法從緣滅。此法緣及盡是大沙門說（文）。諸大小乘顯密正教之中皆同宣說因緣生滅法爾道理更無自成義立也。但諸法因緣有利有鈍。必有和物有不和物。爲利利也。爲鈍鈍也。爲此藥也爲彼毒也。如此相應不相應不可思議也。唯佛智能知之。餘人所不究也。因之仙藥飛空藥力不空。服五障者不得飛空外。佛神通飛行無疑。行婬樂者亡失通力。雷鼓大音聞人不堪聾者不能聞。日月光明眼目明見盲者不得見。水清影移鏡瑩像現。如是因緣不可思議也。佛法相應不相應亦復如是。緣謝則滅機興則生。利鈍遲速利益有無不可思議因緣也。必依行業麁細勝劣因緣有頓入有漸入有超昇焉。佛法必顯密衆德圓備故。又顯教中有悟祕密者又密教中有顯教淺略益。故請來錄云。法海一味隨機淺深。五乘分鏕逐器。頓漸頓教有顯有密（文）。文意法常一味隨機有顯有密有久有近。又有世間益有出世益。佛法無際限機根作分際。住思可觀察之。
　　問。不思議佛法妙藥一味隨機利鈍力用萬差。深信但機有利鈍因緣此有何故乎。答。夫諸道有昇沈依或持毀見佛不見佛依乘緩急。若人空般精進者諸佛變化身顯現說分段生死生滅無常。斷麁妄執證偏眞理。若唯識眞如觀智勇猛者佛他受用身顯現說唯識眞如法門。斷細妄執證法空理。若人如實知自心觀行了了者自心本有三身卽一不縱不橫心佛現前說自心實相印。斷極細妄執證自心正等覺。故八十花嚴云。若人欲了知三世一切佛。應現法界性一切唯心造（文）。大日經云。云何菩提。謂如實知自心（文）。若上根利智人自心本有內證祕密曼荼羅三密平等現智勇猛精進者。自心本有祕密曼荼羅身顯現說三密平等。證悟無能入者無所入處。不經歷劫數一生成佛卽身成佛。故大日經云。若能依此勝義修。現世得成無上覺（文）。又金剛頂經云。應當知自身卽爲金剛界。自身爲金剛竪實無傾壞。我爲金剛身（文）。菩提心論云。若人求佛惠通達菩提心。父母所生身速證大覺位（文）。當知隨所修惠業淺深見佛有權實成佛有遲速（云云）。
　　問。顯教一乘究竟妙覺果海。或云唯佛與佛乃能究盡。或云果性不可說。或云唯證相應故離教說故離機根故。法身不說法者是則顯教說相也。而眞言祕教諸顯教所絕離妙覺究竟果依自性（理法身也）受用（智法身也）理智不二法身所說名眞言祕密教也。爾者不說法法身說法法身義理體相爲同爲異如何。答。顯密二教理智不二。自性受用法身名是同。眞言祕教法身大異諸顯教也。問。顯密二教佛法身大異者。云何辨顯密二教論以瓔珞經理智法身爲證。然則是金剛頂經所談毘盧舍那佛自受用身所說內證自覺聖智法者此則理智法身之境界也判釋乎。答。辨顯密二教論以佛三身說法辨顯密二教差別。故應化開說通名顯教。法身談話以稱密教者。是則顯密二教總相差別也。若委論之。則顯教有重重差別亦密教有重重祕密。若就所說教法論能說佛身。顯密各有種種佛身不同。具如別抄明之。但諸顯教三身次第三乘教三身相卽一乘教通於妙覺究竟果海。或云十地等覺不見聞或云唯佛與佛乃能究盡或云果性不可說或云離教說或云離機根或云唯證相應。如是皆悉絕離唯歎言斷心滅。而實妙覺究竟果海之中更亦竪有重重無盡祕密橫有塵數廣多三密。諸顯教中以妙覺究果海理智法身開印果海以還諸法。或談理事不二或說因果無二或云三身卽一或名十身舍那。故眞言二字義中以顯一乘名應用平等自受法樂教。未說妙覺果海之中自然本有三密平等法界曼荼羅自受法樂。今此眞言祕教諸顯教中絕離歎言斷心滅果性不可說等。理智不二無相第一義諦。遍一切處。心王如來從自心本有內性內證橫竪重重無盡無盡祕密法門一一各各現心王心數塵數不可說四種法身四種曼荼羅身。一一皆悉法然本有輪圓無礙重重無盡祕密莊嚴橫竪法界總持法身故。今此眞言祕教橫竪淺略深祕之中深祕之祕中深祕無盡輪圓祕密莊嚴法界總持法身與顯教妙覺果海云言斷心滅果性不可說法身大異。義理不可混濫。智者明了可察之。
　　問。顯一乘圓教初住以上功德智惠皆得如來一身無量身初位得後位功德盡故皆歎言斷心滅唯佛與佛乃能究盡。亦地智所證理性因位果位皆同云不可說。何強指妙覺究竟果海極理云言斷心滅云果性不可說法身可論顯密差別乎。答。顯一乘圓教初住已上功德智惠實無分齊數量故云言斷心滅云唯佛與佛乃能究竟盡。而佛現他受用身爲住上地上菩薩說之。所謂花嚴經中如法惠（十住）功德林（十行）金剛幢（十迥向）金剛藏（十地）四菩薩如次說四十位功德智惠法門是云顯一乘名花嚴經亦名別教一乘。又云因分可說普賢境界。此別教一乘住行向地四十位通名解行處。故五教章上卷云。別教一乘約解行處說也（文）。但妙覺果海不與教相應故佛不說之。設爲滿因佛不思議品中對會因人雖說果地功德智惠。是猶非究竟自在圓融果（云云）。實妙覺究竟果海是唯證相應故佛不說之故。或云不與教相應或云果性不可說也。又天親十地論說因分可說果分不可說。香象清涼大師等同依經說付論釋因分可說果分不可說義門以爲宗義也。
　　問。花嚴住行向地法門佛自不說。如四菩薩說有何意乎。答。宗家釋是多且表因果無二義也（云云）又法花中佛自爲令一切衆生聞（十住上行）示（十行無邊行）悟（十迥向淨行）入（十地共立行）佛之智見（妙覺也亦名直至道場）。正直捨方便但說無上道。此云無上道者。佛乘圓教妙覺究竟如來一切種智也。
　　問。衆生開示悟入佛知見時。佛知見故爲無淺深爲當爲能入者爲有淺深乎。答。雖佛智圓無初後淺深明昧。爲能入者自有初後淺深次第明昧。故法花文句第四云。然圓道妙位一位之中卽具四十一地功德。只開具示悟入等更非異心。但如理知見無有分別淺深之相。欲顯如量知見故分別四位耳。發心畢竟二無別。如是二心前心難旣云難易。卽知初心與畢竟心應有明昧淺深之別。猶如月體初後俱圓而有朔望之殊。四位知見皆明照實相而說開入之異耳（云云）。又云。經云。爲令衆生開佛知見。不論佛果。自知自見。若偏語佛果卽失衆生。若偏語衆生則無佛知見。故不可偏取。三教行人雖是衆生。未有佛眼佛智。故不能知見實相。圓教四位亦是衆生。又分得佛眼佛智。則衆生義成知見義亦成。故寄此四位以釋理一（文）。今如法花花嚴二宗師釋。法花花嚴二經雖說佛乘圓教因位功德智惠。於妙覺果海功德智惠或云不論佛果自知自見或云唯證應故或云果性不可說。終不說妙覺究竟果地功德智惠也。但眞言祕教說顯一乘所絕離妙覺果地本有內證祕密曼荼羅三密平等法門。已顯教說妙覺果地法身不說法。今密教論妙覺果地法身法爾常恒說法故。以諸顯教皆所絕離妙覺果地理智法身對比眞言祕密教。橫竪重重淺略。深祕之中深祕之祕中深祕。乃至一字攝多一字成多等。十六門釋無盡旋陀羅尼重重不可說祕密莊嚴法界總持四種法身四種曼荼羅法然輪圓我三密天珠涉入遍虛空重重無礙過刹塵一大法身。詳詮顯密二教差別耳。都顯密二教差別異此問答中其理明也。何可疑哉。
　　嘉應元年六月二十三日書寫了。尊雲。