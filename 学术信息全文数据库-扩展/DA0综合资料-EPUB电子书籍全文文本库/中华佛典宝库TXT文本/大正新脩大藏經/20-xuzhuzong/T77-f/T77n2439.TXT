　　《大正藏》第77卷No.2439


　　No. 2439

　　阿字要略觀（并大意）

　　實範上人草
　　凡修阿字有三業行。謂身語意。字母釋云。學之書之定得常住之佛智。誦之觀之必證不壞之法身（文）書是身業。誦是語業。觀即意業。學通三故（智度論有聞等六行）觀行有二。觀能詮字。觀所詮義。祕藏記云。聲字實相順逆往返觀想。此觀能詮字及所詮義。能詮亦二。觀色文字與聲文字。如大日經字輪觀等。此是並觀色聲文字。觀義多種。或觀一義。大日經等一切諸法本不生義。或觀三義。大日經疏吽字義等所謂不生空有義也。或觀五義七義八義。如守護經十住心論。或觀十義。如法華軌。或觀百義·百二十義·百四十義·及無量義。守護大集及大日經疏·十住心論廣說可見。能詮具有六塵文字。所詮亦有字相字義。而令且論色聲文字。唯字義耳。雖觀能詮。所蹄是義。義雖無量要唯不生空有義也。不生等義淺深重重。蘇悉地經·菩提場經·大日經疏·十住心論·二教論等廣明可知。而今觀則是究竟法身所說。大眞言之最深祕也。若約橫義世天眞言乃至究竟法身眞言無差異也。念持眞言啓白文字。世出世間凡開口音無非阿字。內外一切文字點畫無非阿字。是故當知。一切色聲文字皆是不離阿字。理實雖爾初學先須觀●一字。其方法者。大日經疏云。然行者初學觀時心未純熟。未得現前。當先畫作妙蓮。如上所說（上所說者八葉花也）極令微妙。兼置阿字。常現前觀之。當於圓明中畫也。此圓明由如圓淨之鏡。其中極深阿字圓光。於中諦觀久久即能現前分明見既於外處見已。迴觀自心於圓明中。見觀阿字蓮華。若准三摩地法·菩提心論及疏上文當畫白色。而一肘量圓明。亦依法華儀軌可一肘量。准疏上文字金剛色圓色字量計以知耳。又疏云。一切衆生爲諸煩惱等之所纏繞。所以不能自了其心如實之相也。是故先當觀此心處作八葉蓮華。觀令開敷諸蘂具足。於此臺上思想阿字。而在其中。義釋云。行者初習觀時雖暫得相應。猶如電光倏見倏滅。縱使明白不應味著而起意高。設令隱滅亦勿追念而自愛悔。但一心如說行之。施功不已。久久自當純熟。乃至欲大便大。欲小便小。欲觀者皆現。所欲作者皆成。譬如巧工得百練[糸*羸]變轉無礙隨爲施爲
　　眞言行者  常當觀念
    我胸内有  干栗馱心
    狀如蓮華  合未敷像
  　（凡夫心如合蓮。聖人心似開華。佛心如滿月。今就凡故）
    筋脈約之  以成八分
    上向而在（男子上向。女人下向。今就男）
　　即此八分  肉心方作
    八葉蓮華  白色開敷
    鬚蘂具足  於其臺上
  　有一圓明  於其圓明
    ●字在中  此字方形
    而金剛色  言方形者
  　毘盧遮那  本地形也
    金剛色者  自然性淨
    不變色也  從此字中
  　出無量光  其光四散
    而合爲鬘（合無量光以爲一光故。若爲鬘）
    猶如華鬘  圍繞此字
    ●字所表  謂一切法
    從本初來  不生義也（阿提本初義。阿耨波陀不生義）
    而於此中  開有三義
    本初中有  有空二義
    不生即是  中一義故
    初有義者  謂一切法
    若有本初  則是因緣
    所生之法  故名爲有
    有者假有  即是眞有
    待因緣義  以爲假有
    體本有故  以爲眞有
    是故方有  不出此有
    次空義者  若一切法
    攬因緣成  則無自性
    是故爲空  此無性空
    即是大空  大空者謂
    超十八空  遍一切有
    而彼所依  如太虛空
    遍一切色  而爲彼依
    是故萬空  此空爲極
    不生義者  一切諸法
    皆悉無不  從衆緣生
    能生之緣  亦從緣生
    展轉從緣  誰爲其本
    如是觀時  則知諸法
    本不生際  是萬法本
    故見生時  即見諸法
    本不生際  此不生際
    即是名爲  第一義諦
    即是自性  清淨心也
    若見諸法  本不生際
    即知諸法  不可得義
    所以然者  本不生者
    本有本空  非有非空
    是故不生  名不可得
    唯此道理  是眞實義
    所以名爲  一實境界
    一實境界  即是諸法
    之體性故  名爲法界
    此不思議  法界即中
    即假即空  不實不妄
    無定相故  離一切處
    若欲云空  即是有也
    若欲云有  即是空也
    若欲云中  有也空也
    由是義故  離諸表邊
    欲云非空  即是空也
    欲云非有  即是有也
    又非非中  而是中故
    以此義故  離諸遮邊（亦空亦有非空非有名之中。故以空有義成中義也）
    如是遠離  一切諸邊
    實智所行  故名中道
    如是有空  及中三諦
    不同而同  不異而異
  　（上句遮義表體。下句遮體表義。是理甚非一切方便乘人之境界）
    諸法三義  爲之所詮
    自心阿字  爲之能詮
    若據阿字  自詮阿字
    能詮阿字  即所詮體
    於其中間  更無間雜
    此所詮字  從何處來
    無別來處  從我心生
    是故即空  即有即中
    雖從心生  展轉觀之
    本來不生  離諸戲論
    一實境界  法界中道
    不實不妄  無有定相
    離一切邊  不可思議
    即是名爲  自心實相
    即是名爲  諸法實相
    即此阿字  大日種子
    亦名一切  諸佛種子
    亦是法身  如來密號
    非但密號  即是諸佛
    加持之身  即是報身
    即是法身  是本地身
    一切如來  妙感妙應
    皆不出於  阿字門也
    又是一切  眞言之心
    亦是生處  亦是住處
    一切眞言  此爲最上
    一切法教  此爲根本
    又此阿字  菩提心故
    若能通達  則是通達
    大菩提心  即是通達
    種智之源  本不生際
    即法界故  若能悟入
    則是悟入  法界之門
    即是名爲  初法明道
    若人一緣  住於阿字
    是即名爲  阿字三昧
    亦即名爲  眞言三昧
    亦爲毘盧  遮那三昧
    亦即名爲  正覺等持
    若人能行  此阿字者
    能除一切  無明煩惱
    隨彼所向  無不摧滅
    一切戲論  無不永息
    乃斯行人  成金剛性
    斷諸惡趣  諸苦不生
    又此阿字  本不生故
    有息災用  一切功德
    具足無缺  即增益用
    無量過失  殄滅無餘
    即降伏用  無一法出
　　本不生者  即攝召用（智度論有強識念等二十種功德）
    若行字門  巧妙智生（巧妙智即一切智智）
    若見諸法  本不生際
    即是如實  知自心也
    即是名爲  一切智智
    若觀阿字  即同大日
    法身之體  非唯大日
    亦與諸佛  同體無二
    當知行者  染欲之心
    眞實慧心  而相和合
    即同於眞  而共一味
    如是觀者  即是如來
    入阿字故  了知眞言
    行之與果  若了知彼
    即是授得  無上大果
    眞言行者  初發心時
    直觀自心  如實之相
    了知諸法  本不生故
    人法戲論  淨若虛空
    成自然覺  不由他悟
    故此觀爲  頓悟法門

阿字要略觀
（本云）
永正十六天（己卯）卯月五日。以良範法印御本書寫之。源鏡房
