No.2427

辨顯密二教論卷上

　　夫佛有三身教則二種。應化開說名曰顯教。言顯略逗機。法佛談話謂之密藏。言祕奧實說。顯教契經部有百億。分藏則有一十五十一之差。言乘則有一二三四五之別。談行六度爲宗。告成三大爲限。是則大聖分明說其所由。若據祕藏金剛頂經說。如來變化身爲地前菩薩及二乘凡夫等說三乘教法。他受用身爲地上菩薩說顯一乘等。並是顯教也。自性受用佛自受法樂故與自眷屬各說三密門。謂之密教。此三密門者。所謂如來內證智境界也。等覺十地不能入室。何況二乘凡夫誰得昇堂。故地論釋論稱其離機根。唯識中觀歎言斷心滅。如是絕離並約因位談非謂果人也。何以得知。經論有明鑒故。其明證具列如後。求佛之客庶曉其趣。縱使觸顯網以羝籓壅權關以稅駕。所謂息城之賓。愛楊葉兒。何能得保無盡莊嚴恒沙己有。至如棄醍醐而覓牛乳。擲摩尼以拾魚殊。寂種之人膏盲之病醫王拱手甘雨何益。若有善男子善女人一嗅斯芸。秦鏡照心權實氷解。所有明證。雖經論至多。且示一隅。庶有裨於童幼。
　　問曰。古傳法者廣造論章。唱敷六宗開演三藏。軸剩廣厦人僵卷舒。何勞綴斯篇。利益如何。答。多有發揮所以應纂。先匠所傳皆是顯教。此是密藏人未多解。是故弋釣經論今爲一手鏡。問。顯密二教其別如何。答。他受用應化身隨機之說謂之顯也。自受用法性佛說內證智境是名祕也。問。應化身說法諸宗共評。如彼法身無色無像。言語道斷心行處滅無說無示。諸經共說斯義。諸論亦如是談。如今何儞談法身說法。其證安在乎。答。諸經論中往往有斯義。雖然文隨執見隱。義逐機根現而已。譬如天鬼見別人鳥明暗。問。若如汝說諸教中有斯義。若如是者何故前來傳法者不談斯義。答。如來說法應病投藥。根器萬差針灸千殊。隨機之說權多實少。菩薩造論隨經演義不敢違越。是故天親十地馳因分可說之談。龍猛釋論挾圓海不談之說。斯則隨經興詞非究竟唱。雖然傳顯法將會深義而從淺。遺祕旨而未思。師師伏膺隨口蘊心。弟弟積習隨宗成談。爭募益我之鉾未遑訪損己之劍。加以釋教漸東夏自微至著。漢明爲始周天爲後。其中間所翻傳皆是顯教。玄宗代宗之時金智廣智之日。密教欝起盛談祕趣。新藥日淺舊痾未除。至如楞伽法佛說法之文。智度性身妙色之句。馳胸憶而會文。驅自宗而取義。惜哉古賢不甞醍醐。
　　問。義若如是者何等經論說顯密差別。
　　答曰。五祕金峯聖位經。遮那楞伽教王等。菩提智度摩訶衍。如是經論簡擇說。
　　問者曰。請聞其證。答曰。然矣。我當爲汝飛日輪而破暗。揮金剛以摧迷。問者曰。唯唯欲聞。
　　龍猛菩薩釋大衍論云。一切衆生從無始來。皆有本覺無捨離時。何故衆生先有成佛後有成佛今有成佛。亦有勤行亦有不行。亦有聰明亦有暗鈍。無量差別。同有一覺皆悉一時發心修行到無上道。本覺佛性強劣別故如是差別。無明煩惱厚薄別故如是差別。若言如初者此事則不爾。所以者何。本覺佛性圓過恒沙之諸功德無增減故。若言如後者此事亦不爾。所以者何。一地斷義不成立故。如是種種無量差別皆依無明而得住持。於至理中無關而已。若如是者一切行者。斷一切惡修一切善。超於十地到無上地。圓滿三身具足四德。如是行者爲明無明。如是行者無明分位非明分位。若爾清淨本覺從無始來不觀修行非得他力。性德圓滿本智具足。亦出四句亦離五邊。自然之言不能自然。清淨之心不能清淨。絕離絕離。如是本處爲明無明。如是本處無明邊域非明分位。若爾一法界心非百非背千是。非中非中背天背天。演水之談足斷而止。審慮之量手亡而住。如是一心爲明無明。如是一心無明邊域非明分位。三自一心摩訶衍法。一不能一假能入一。心不能心假能入心。實非我名。而立曰。我亦非自唱而契於自。如我立名而非實我。如自得唱而非實自。玄玄又玄遠遠又遠。如是勝處爲明無明。如是勝處無明邊域非明分位。不二摩訶衍法唯是不二摩訶衍法。如是不二摩訶衍法爲明無明。
    喩曰。已上五重問答甚有深意。細心研覈乃能詣極。一一深義不能染紙。審而思之。
　　又曰。何故不二摩訶衍法無因緣耶。是法極妙甚深獨尊。離機根故。何故離機根。無機根故。何須建立。非建立故。是摩訶衍法諸佛所得耶。能得於諸佛。諸佛得不故。菩薩二乘一切異生亦復如是。性德圓滿海是焉。所以者何。離機根故。離教說故。八種本法從因緣起。應於機故。順於說故。何故應機。有機根故。如是八種法諸佛所得耶。諸佛所得。得於諸佛。不故。菩薩二乘一切異生亦復如是。修行種因海是焉。所以者何。有機根故。有教說故。又云。諸佛甚深廣大義者。即是通總攝前所說門。所謂通攝三十三種本數法故。此義云何。言諸佛者即是不二摩訶衍法。所以者何。此不二法形於彼佛其德勝故。大本花嚴契經中作如是說。其圓圓海德諸佛勝。其一切佛不能成就圓圓海劣故。若爾何故分流花嚴契經中作如是說。盧舍那佛三種世間爲其身心。三種世間攝法無餘。彼佛身心亦復無有所不攝焉。盧遮那佛雖攝三世間。而攝不攝故。是故無過。
　　喩曰。所謂不二摩訶衍及圓圓海德諸佛者即是自性法身。是名祕密藏。亦名金剛頂大教王。等覺十地等不能見聞故得祕密號。具如金剛頂經說。
　　華嚴五教第一卷云。今將開釋迦佛海印三昧一乘教義略作十門。初明建立一乘者。然此一乘教義分齊開爲二門。一別教二同教。初中亦二。一是性海果分。當是不可說義。何以故。不與教相應故。即十佛自境界也。故地論云因分可說果分不可說者是也。二是緣起因分即普賢境界也。又中卷十玄緣起無礙法門義云。夫法界緣起乃自在無窮。今以要門略攝爲二。一者明究竟果證義。即十佛自境界也。二者隨緣約因辯教義。即普賢境界也。初義者圓融自在一即一切一切即一。不可說其狀相耳。如花嚴經中究竟果分國土海及十佛自體融義等者即其事也。不論因陀羅及微細等。此當不可說義。何以故。不與教相應故。故地論云因分可說果分不可說者即其義也。問。義若如是何故經中乃說佛不思議品等果耶。答。此果義是約緣形對爲成因故說此果。非據究竟自在果。所以然者爲不思議法品等與因位同會而說故。知形對耳。又云。問。上言果分離緣不可說相但論因分者。何故十信終心即辯作佛得果法也。答。今言作佛者。但初從見聞已去。乃至第二生即成解行。解行終心因位窮滿者。於第三生即得彼究竟自在圓融果矣。由此因體依果成故。但因位滿者勝進即沒於果海中。爲是證境界故不可說耳。
　　喩曰。十地論及五教性海不可說文。與彼龍猛菩薩不二摩訶衍圓圓性海不可說言懸會。所謂因分可說者顯教分齊。果性不可說即是密藏本分也。何以知然。金剛頂經分明說故。有智者審思之。
　　天台止觀第三卷云。此三諦理不可思議無決定性實不可說。若爲緣說不出三意。一隨情說（即隨他意語）二隨情智說（即隨自他意語）三隨智說（即隨自意語）云何隨情說三諦。如盲不識乳爲說具粖雪鶴四譬。四盲各各作解執起四諍。凡情愚翳亦復如是。不識三諦大悲方便而爲說有門空門空有門非空非有門。是諸凡夫終不能見常樂我淨眞實之相。各執空有互相是非如彼四盲所以常途解二諦者二十三家。家家不同各各異見執自非他。雖飮甘露傷命早夭（云云）隨智說三諦者。從初住去非但說中絕於視聽。眞俗亦然。三諦玄微唯智所照。不可示不可思。聞者驚怪。非內非外非難非易。非相非非相非是世法無有相貌。百非洞遣四句皆亡。唯佛與佛乃能究盡。言語道斷心行處滅。不可以凡情圖想。若一若三皆絕情望尚非二乘所測。何況凡夫。如乳眞色眼開乃見。徒費言語盲終不識。如是說者名爲隨智說三諦相。即是隨自意語也。
　　喩曰。此宗所觀不過三諦。一念心中即具三諦。以此爲妙。至如彼百非洞遣四句皆亡。唯佛與佛乃能究盡。此宗他宗以此爲極。此則顯教關楔。但眞言藏家以此爲入道初門不是祕奧。仰覺薩埵不可不思。
　　楞伽經云。佛告大惠。我爲曾行菩薩行諸聲聞等依無餘涅槃而與授記。大惠我與聲聞授記者。爲怯弱衆生生勇猛心。大惠此世界中及餘佛國。有諸衆生行菩薩行而復樂聲聞法行。爲轉彼心取大菩提。應化身佛爲應化聲聞授記。非報佛法身佛而授記莂。
　　喩曰。依此文法華經者是應化佛所說。何以故。爲應化聲聞等佛授記莂故。或者談法身說。甚誣罔而已。
　　慈恩法師二諦義云。瑜伽唯識二諦各有四重。世俗諦四名者。一世間世俗諦（亦名有名無實諦）二道理世俗諦（亦名隨事差別諦）三證得世俗諦（亦名方便安立諦）四勝義世俗諦（亦名假名非安立諦）勝義諦四名者。一世間勝義諦（亦名體用顯現諦）二道理勝義諦（亦名因果差別諦）三證得勝義諦（亦名依門顯實諦）四勝義勝義諦（亦名廢詮談旨諦）前之三種名安立勝義諦。第四一種非安立勝義諦。又云。勝義勝義者。體妙離言迥超衆法名爲勝義。聖智內證過前四俗復名勝義諦。又云。第四勝義勝義諦者。謂非安立廢詮談旨一眞法界也。
　　喩曰。此章中勝義勝義廢詮談旨聖智內證一眞法界體妙離言等。如是絕離即是顯教分域。言因位人等四種言語皆不能及。唯有自性法身以如義眞實言能說是絕離境界。是名眞言祕密教。金剛頂等經是也。
　　智度論第五云。不生不滅不斷不常不一不異不去不來。因緣生法滅諸戲論。佛能說是我今當禮。乃至諸法不生不滅非不生非不滅。非非不生滅亦非非非不生滅。已得解脫非空非不空。如是等捨滅諸戲論。言語道斷深入佛法。心通無礙不動不退名無生忍。是助佛道初門。又三十一云。復次離有爲則無無爲。所以者何。有爲法實相即是無爲。無爲相者則非有爲。但爲衆生顛倒故。分別說有爲相者生滅住異。無爲相者不生不滅不住不異。是爲入佛法之初門。龍猛菩薩般若燈論觀涅槃品頌云。
　　彼第一義中  佛本不說法
　　佛無分別者  說大乘不然
　　化佛說法者  是事則不然
　　佛無心說法  化者非是佛
　　於第一義中  彼亦不說法
　　無分別性空  有悲心不然
　　衆生無體故  亦無有佛體
　　彼佛無體故  亦無悲愍心
　　分別明菩薩釋云。此中明第一義者。一相故所謂無相。無佛亦無大乘。第一義者是不二智境界。汝說偈者正是說我佛法道理。今當爲汝說如來身。如來身者雖無分別。以先種利他願力。爲大誓莊嚴熏修故。能攝一切衆生。於一切時起化佛身。因此化身有文字章句次第出聲。不共一切外道聲聞辟支佛故。而爲開演二種無我。爲欲成就第一義波羅蜜故。爲欲成就最上乘者故。名爲大乘。有第一義佛故。依止彼佛而起化身。從此化身起於說法。由第一義佛爲說法因故。不壞我所立義。亦不壞世間所欲。又云。第一義中如幻如化。誰說誰聽。以是故如來無處所。無一法爲說。又觀邪見品云。般若中說。佛告勇猛極勇猛菩薩。知色非起見處亦非斷見處。乃至受想行識非起見處亦非斷見處者。是名般若波羅蜜。今以無起等差別緣起令開解者。所謂息一切戲論及一異等種種見悉皆寂滅。是自覺法。是如虛空法。是無分別法。是第一義境界法。以如是等眞實甘露而令開解。是一部論宗。
　　喩曰。今依斯文。明知。中觀等息諸戲論寂滅絕離以爲宗極。如是義意皆是遮情之門。不是表德之謂。論主自斷入道初門。有意智者留心九思之。
　　龍樹菩薩大智度論三十八云。佛法中有二諦。一者世諦。二者第一義諦。爲世諦故說有衆生。爲第一義諦故說衆生無所有。復有二種。有知名字相。有不知名字相。譬如軍立密號有知者有不知者。復有二種。有初習行有久習行。有著者有不著者。有知他意有不知他意者（離有言辭知其寄言以自宣理）爲不知名字相初習行著者不知他意者故說無衆生。爲知名字相久習行不著知他意者故說言有衆生。
　　喩曰。初重二諦與常談同。次二諦有八種人。爲不知名字相等四人說眞諦中無佛無衆生。爲後四人故說眞諦中有佛有衆生。審思之。所謂密號名字相等義。眞言教中分明說之。故菩提場經云文殊白佛言。世尊以幾所名號於世界轉。佛言。所謂名帝釋名梵王。名大自在名自然名地。名寂靜名涅槃。名天名阿蘇羅名空。名勝名義名不實名三摩地。名悲者名慈。名水天名龍名藥叉名仙名三界主。名光名火名鬼主。名有名不有名分別名無分別。名蘇彌盧名金剛。名常名無常。名眞言名大眞言。名海名大海。名日名月名雲名大雲。名人主名大人主。名龍象名阿羅漢害煩惱。名非異名非不異。名命名非命名山名大山。名不滅名不生名眞如名眞如性。名實際名實際性。名法界名實名無二名有相。文殊師利。我於此世界成就五阿僧祇百千名號。調伏成就諸衆生。如來無功用無量種眞言色力事相而轉。
　　龍樹釋大衍論云。言說有五種。名字有二種。心量有十種。契經異說故。論曰。言說有五。云何爲五。一者相言說。二者夢言說。三者妄執言說。四者無始言說。五者如義言說。楞伽契經中作如是說。大慧相言說者。所謂執著色等諸相而生。大慧夢言說者。念本受用虛妄境界依境界夢。覺已知依虛妄境界不實而生。大慧執著言說者。念本所聞所作業生。大慧無始言說者。從無始來執著戲論煩惱種子勳習而生。三昧契經中作如是說。舍利弗言。一切萬法皆悉言文。言文之相即非爲義。如實之義不可言說。今者如來云何說法佛言我說法者。以汝衆生在生說故說不可說。是故說之。我所說者義語非文。衆生說者文語非義。語非義語者皆悉空無。空無之言無言於義。不言義者皆是妄語。如義語者。實空不空。空實不實。離於二相中間不中。不中之法離於三相。不見處所。如如如說故。如是五中前四言說虛妄說故不能談眞。後一言說如實說故得談眞理。馬鳴菩薩據前四故作如是說。離言說相。心量有十。云何爲十。一者眼識心。二者耳識心。三鼻識心。四舌識心。五身識心。六意識心。七末那識心。八阿梨耶識心。九者多一識心十一一識心。如是十中初九種心不緣眞理。後一種心得緣眞理而爲境界。今據前九作如是說離心緣相。
　　喩曰。言語心量等離不離之義此論明說。顯教智者詳而解迷。金剛頂發菩提心論云。諸佛菩薩昔在因地發是心已。勝義行願三摩地爲戒。乃至成佛無時暫忘。惟眞言法中即身成佛故是說三摩地法。於諸教中闕而不書。
　　喩曰。此論者龍樹大聖所造千部論中密藏肝心論也。是故顯密二教差別淺深。及成佛遲速勝劣皆說此中。謂諸教者他受用身及變化身等所說諸顯教也。是說三摩地法者。自性法身所說祕密眞言三摩地門是也。所謂金剛頂十萬頌經等是也。
　　辨顯密二教論卷上



　　辨顯密二教論卷下
　　
    六波羅蜜經云。
　　法寶自性恒清淨  諸佛世尊如是說
　　客塵煩惱之所覆  如雲能翳日光明
　　無垢法寶衆緣備  常樂我淨悉圓滿
　　法性清淨云何求  無分別智而能證
　　第一法寶即是摩訶般若解脫法身。第二法寶謂戒定智慧諸妙功德。所謂三十七菩提分法。乃至以修此法而能證彼清淨法身。第三法寶者所謂過去無量諸佛所說正法及我今所說。所謂八萬四千諸妙法蘊。乃至調伏純熟有緣衆生。而令阿難陀等諸大弟子一聞於耳皆悉憶持。攝爲五分。一素呾纜。二毘奈耶。三阿毘達磨。四般若波羅蜜多。五陀羅尼門。此五種藏教化有情。隨所應度而爲說之。若彼有情樂處山林常居閑寂修靜慮者。而爲彼說素呾纜藏。若彼有情樂習威儀護持正法。一味和合令得久住。而爲彼說毘奈耶藏。若彼有情樂說正法分別性相。循環研覈究竟甚深。而爲彼說阿毘達磨藏。若彼有情樂習大乘眞實智慧離於我法執著分別。而爲彼說般若波羅蜜多藏。若彼有情不能受持契經調伏對法般若。或復有情造諸惡業四重八重五無間罪謗方等經一闡提等種種重罪使得銷滅。速疾解脫頓悟涅槃。而爲彼說諸陀羅尼藏。此五法藏譬如乳酪生蘇熟蘇及妙醍醐。契經如乳調伏如酪。對法教者如彼生蘇。大乘般若猶如熟蘇。總持門者譬如醍醐。醍醐之味乳酪蘇中微妙第一。能除諸病令諸有情身心安樂。總持門者契經等中最爲第一。能除重罪令諸衆生解脫生死速證涅槃安樂法身。復次慈氏我滅度後。令阿難陀受持所說素呾纜藏。其鄔波離受持所說毘奈耶藏。迦多衍那受持所說阿毘達磨藏。曼殊室利菩薩受持所說大乘般若波羅蜜多。其金剛手菩薩受持所說甚深微妙諸總持門。
　　喩曰。今依斯經文。佛以五味配當五藏。總持稱醍醐四味譬四藏。振旦人師等。爭盜醍醐各名自宗。若鑒斯經則掩耳之智不待剖割。
　　楞伽經云。我乘內證智。妄覺非境界。如來滅世後。誰持爲我說。如來滅度後。未來當有人。大慧汝諦聽。有人持我法。於南大國中。有大德比丘。名龍樹菩薩。能破有無見。爲人說我乘。大乘無上法。
　　喩曰。言我乘內證智者。是則示眞言祕密藏。如來明記若人說通。有智之人不須狐疑。
　　楞伽第二又云。復次大惠法佛報佛說。一切法自相同相故。以執著虛妄體相因分別心勳習故。大惠是名分別虛妄體相。大惠是名報佛說法之相。大惠法佛說法者。離心相應體故。內證聖行境界故。大惠是名法佛說法之相。大惠應化佛所作應佛說。施戒忍精進禪定智慧故。陰界入解脫故。建立識想差別行故。說諸外道無色三摩拔提次第相故。大惠是名應佛所作應佛說法相。復次大惠法佛說法者。離攀緣離能觀所觀故。離所作相量相故。非諸聲聞緣覺外道境界故。
　　又第十卷云。大惠應化佛作化衆生事異眞實相說法。不說內所證法聖智境界。
　　喩曰。今依此經。三身說法各有分齊。應化佛者不說內證智境界明也。唯有法身佛說此內證智。若攬後文斯理即決之。
　　金剛頂五祕密經說。若於顯教修行者。久經三大無數劫然後證成無上菩提。於其中間十進九退。或證七地以所集福德智慧迴向聲聞緣覺道果。仍不能證無上菩提。若依毘盧遮那佛自受用身所說內證自覺聖智法。及大普賢金剛薩埵他受用身智。則於現生遇逢曼荼羅阿闍梨。得入曼荼羅。爲具足羯磨以普賢三摩地引入金剛薩埵入其身中。由加持威德力故。於須臾頃當證無量三昧耶無量陀羅尼門。以不思議法能變易弟子俱生我執種子。應時集得身中一大阿僧祇劫所集福德智慧。則爲生在佛處。纔見曼荼羅則種金剛界種子。具受灌頂受職金剛名號。從此已後受得廣大甚深不思議法。超越二乘十地。
　　喩曰。顯教所談言斷心滅之境者。所謂法身毘盧遮那內證智境界也。若依瓔珞經。毘盧遮那是理法身。盧遮那則智法身。釋迦名化身。然則是金剛頂經所談毘盧遮那佛自受用身所說內證自覺聖智法者。此則理智法身之境界也。又金剛頂瑜祇經云。金剛界遍照如來以五智所成四種法身。於本有金剛界金剛心殿中。與自性所成眷屬乃至微細法身祕密心地超過十地身語心金剛等（云云）又云。諸地菩薩無有能見俱不覺知（云云）又分別聖位經云。自受用佛從心流出無量菩薩皆同一性。謂金剛性。如是諸佛菩薩自受法樂故各說自證三密門（云云）如是等文並是自性自用理智法身之境。是法身等自受法樂故說此內證智境界。與彼楞伽法身說內證智境應化不說文冥會也。此則顯教所絕離之處也。若有智人纔目斯文。雲霧忽朗關鑰自開。井底之鱗逸泳巨海。蕃蘺之翼翰飛寥廓。百年生盲乍辨乳色。萬劫暗夜頓搴日光。金剛頂分別聖位經云。眞言陀羅尼宗者。一切如來祕奧之教自覺聖智修證法門。亦是入一切如來海會壇受菩薩職位。超過三界受佛教勅三摩地門。具是因緣頓集功德廣大智慧。於無上菩提皆不退轉。離諸天魔一切煩惱及諸罪障。念念消融證佛四種身。謂自性身受用身變化身等流身。滿足五智三十七等不共佛法門（此標宗大意）然如來變化身於閻浮提摩揭陀國菩提道場成等正覺。爲地前菩薩聲聞緣覺凡夫說三乘教法。或依他意趣說。或依自意趣說。種種根器種種方便如說修行得人天果報。或得三乘解脫果。或進或退於無上菩提。三無數大劫修行勤苦方得成佛。王宮生雙樹滅遺身舍利。起塔供養感受人天勝妙果報及涅槃因（此略表釋迦如來之教及得益之）不同報身毘盧遮那於色界頂第四禪阿迦尼吒天宮。雲集盡虛空遍法界一切諸佛。十地滿足諸大菩薩證明。驚覺身心頓證無上菩提（此表他受用身說法得益）自受用佛從心流出無量菩薩皆同一性。謂金剛性。對遍照如來受灌頂職位。彼等菩薩各說三密門。以獻毘盧遮那及一切如來。便請加持教勅。毘盧遮那佛言。汝等將來於無量世界爲最上乘者。令得現生世出世間悉地成就。彼諸菩薩受如來勅已。頂禮佛足圍繞毘盧遮那佛已。各還本方本位成爲五輪持本標幟。若見若聞若入輪壇。能斷有情五趣輪轉生死業障。於五解脫輪中從一佛至一佛供養承事。皆令獲得無上菩提成決定性。猶如金剛不可沮壞。此即毘盧遮那聖衆集會。便爲現證窣都婆塔。一一菩薩一一金剛各住本三昧住自解脫。皆住大悲願力廣利有情。若見若聞悉證三昧。功德智慧頓集成就矣（此說自性身自受用身說法及得益）。
　　喩曰。此經明說三身說法差別淺深成佛遲速勝劣。與彼楞伽三身說法相義符合。顯學智人皆道法身不說法。此義不然。顯密二教差別如此。審察審察。金剛頂一切瑜祇經云。一時薄伽梵金剛界遍照如來（此以總句歎諸尊德）以五智所成四種法身（謂五智者。一大圓鏡智。二平等性智。三妙觀察智。四成所作智。五法界體性智。即是五方佛也。如次東南西北中配知之。四種法身者。一自性身。二受用身。三變化身。四等流身。此四種身具竪横二義。横則自利竪則利他。深義更問）於本有金剛界（此明性德法界體性智）自在大三昧耶（此則妙觀察智也）自覺本初（平等性智）大菩提心普賢滿月（大圓鏡智也）不壞金剛光明心殿中（謂不壞金剛者總歎諸尊常住身。光明心者歎心之覺德。殿者明身心互爲能住所住。中者語密亦離邊義。此是三密。離彼五邊百非獨住非中之中。等覺十地不能見聞。所謂法身自證之境界也。亦是成所作智。三密業用皆從此生。已上五句總明住處。住處名則五佛祕號妙德也。密意可知也）
　　與自性所成眷屬金剛手等十六大菩薩。及四攝行天女使金剛內外八供養金剛天女使。各各以本誓加持自住金剛月輪持本三摩地標幟。皆以微細法身祕密心地超過十地身語心金剛（此明三十七根本自性法身內眷屬智）各於五智光明峯杵出現五億俱胝微細金剛。遍滿虛空法界。諸地菩薩無有能見俱不覺知。熾然光明自在威力（此明三十七尊根本五智各具恒沙性德。若約次第有出現之文。若據本有俱時圓滿如是諸德）常於三世不壞化身利樂有情無時暫息（謂三世者三密也。不壞表金剛。化者業用。言常以金剛三密業用亘於三世令自他有情受妙法樂也）以金剛自性（阿閦佛印）光明遍照（寶光佛印）清淨不染（清淨法界身印）種種業用（羯磨智身印）方便加持（方便受用身印）救度有情（大慈悲德也）演金剛乘（說法智德）唯一金剛（圓滿壇德智慧）能斷煩惱（利智德也。已上九句即是五印四德也。一一佛印各具四德。自受用故常恒演說金剛智慧一乘）以此甚深祕密心地普賢自性常住法身攝諸菩薩（此明自性法身攝自眷屬。又通攝他舉自兼他也）唯此佛刹盡以金剛自性清淨所成密嚴華嚴（謂密者金剛三密。華者開敷覺華。嚴者具種種德。言以恒沙佛德塵數三密莊嚴身土。是名曼荼羅。又金剛表智清淨表理。自性通二。言彼諸尊各具自然理智）以諸大悲行願圓滿有情福智資糧之所成就（謂上所稱恒沙諸尊各具普賢行願方便）以五智光照常住三世。無有暫息平等智身（言五智者五大所成智。一一大各具智印。三世者三密三身。無有暫息者如此諸尊業用無間。以此佛業利樂自他。平等智身者。智者心用。身者心體。平等者普遍。言五大所成三密智印其數無量。身及心智遍滿遍滿三種世間。勤作佛事刹那不休。如此文句一一文一一句皆是如來密號也。二乘凡夫但解句義不能解字義。但解字相不得知字之密號。覽之智人以顯句義莫傷祕意。若見薩埵譯經此義可知。莫怪莫怪）大毘盧遮那經云。一時薄伽梵住如來加持廣大金剛法界宮。一切持金剛者皆悉集會。其金剛名曰虛空無垢執金剛（乃至）金剛手祕密主。如是上首十佛刹微塵數等持金剛衆俱。及普賢菩薩妙吉祥菩薩乃至諸大菩薩。前後圍繞而演說法。所謂越三時如來之日加持故。身語意平等句法門（此明自性身說法）時彼菩薩普賢爲上首。諸執金剛祕密主爲上首。毘盧遮那如來加持故。奮迅示現身無盡莊嚴藏。如是奮迅示現語意平等無盡莊嚴藏（此明受用身說法）非從毘盧遮那佛身或語或意生。一切處起滅邊際不可得。而毘盧遮那一切身業一切語業一切意業。一切處一切時於有情界宣說眞言道句法（此明變化身說法）又現執金剛普賢蓮華手菩薩等像貌。普於十方宣說眞言道清淨句法（此明等流身說法。言等者擧金剛蓮華手。兼等外金剛部諸尊。此經四種法身亦具竪横二義。文勢可知也）
　　又云。爾時毘盧遮那世尊告執金剛祕密主。若入大覺世尊大智灌頂地。自見住於三三昧耶句。祕密主入薄伽梵大智灌頂。即以陀羅尼形示現佛事。爾時大覺世尊隨住一切諸衆生前。施作佛事演說三三昧耶句。佛言。祕密主觀我語輪境界。廣長遍至無量世界清淨門。如其本性表示隨類法界門。令一切衆生皆得歡喜。亦如今者釋迦牟尼世尊流遍無盡虛空界。於諸刹土勤作佛事（此文明大日尊三身遍諸世界作佛事。亦如釋迦三身。釋迦三身大日三身各各不同。應當知之）
　　守護國界陀羅尼經云。佛告祕密主言。善男子此陀羅尼者。毘盧遮那世尊色究竟天爲天帝釋及諸天衆已廣宣說。我今於此菩提樹下金剛道場爲諸國王及與汝等略說於此陀羅尼門。智度論第九云。佛有二種身。一者法性身。二者父母生身。是法性身滿十方虛空無量無邊。色像端政相好莊嚴。無量光明無量音聲。聽法衆亦滿虛空（此明衆亦是法性身非生死人所見）常出種種身種種名號。種種生處種種方便度衆生。常度一切無須臾息時。如是法性身佛。能度十方衆生受諸罪報者是生身佛。生身佛次第說法如人法。又云。法身佛常放光明常說法。而以罪故不見不聞。譬如日出盲者不見雷霆振地聾者不聞。如是法身常放光明常說法。衆生有無量劫罪垢厚重不見不聞。如明鏡淨水照面則見。垢翳不淨則無所見。如是衆生心清淨則見佛。若心不淨則不見佛。又云。如說密迹金剛經中。佛有三密。身密語密意密。一切諸天人皆不解不知（上來經論等文。並是顯密差別法身說法之證也。披覽智者詳而解迷）
　　問。若如所談者。說法身內證智境名曰祕密。自外曰顯。何故釋尊所說經等有祕密藏名乎。又彼尊所說陀羅尼門何藏攝歟。答。顯密之義重重無數。若以淺望深深則祕密淺略則顯也。所以外道經書亦有祕藏名。如來所說中顯密重重。若以佛說小教望外人說即有深密之名。以大比小亦有顯密。一乘以簡三立祕名。總持擇多名得密號。法身說深奧應化教淺略。所以名祕。所謂祕密且有二義。一衆生祕密。二如來祕密。衆生以無明妄想覆藏本性眞覺故曰衆生自祕。應化說法逗機施藥言不虛故。所以他受用身祕內證而不說其境也。則等覺希夷十地離絕。是名如來祕密。如是祕密名重重無數。今謂祕密者究竟最極法身自境以爲密藏。又應化所說陀羅尼門。雖是同名祕藏。然比法身說權而不實。祕有權實隨應攝而已。
　　辨顯密二教論卷下




