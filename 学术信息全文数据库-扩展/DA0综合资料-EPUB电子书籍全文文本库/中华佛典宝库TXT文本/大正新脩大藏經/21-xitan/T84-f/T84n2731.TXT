　　《大正藏》第84卷No.2731
　　四座講式
    涅槃講式
    先總禮
    𤘽尸那城跋提河 在娑羅林雙樹下
    頭北面西右脇臥      二月十五夜半滅
    南無大恩教主釋迦牟尼如來生生世世値遇頂戴
    次導師著座 次法用 次表白
    敬白大恩教主釋迦牟尼如來。涅槃遺教八萬聖教。娑羅林中五十二類。一一微塵毛端刹海。不可說不可說三寶境界而言。
    夫法性絕動靜。動靜任物。如來無生滅。生滅約機。至如彼鞞瑟長者栴檀塔中見常住佛身。海雲比丘大海水上聞普眼契經。誰含歡喜之咲于藍薗誕生。流痛惜之淚于雙林入滅乎。是知八相一代之化儀驚長眠群類之明燈。三百五十之諸度渡沈淪諸子之飛梯也。其光照遠迨於末代。其濟度不捨乎闡提。嗚呼憑哉快哉。我等有聞信之功德者長夜將曉。有結緣之善根者苦海當渡（矣）依之毎迎今月今日。開演四座法筵。泣戀雙林入滅之昔。慇忍現在遺跡之德。且爲慰滅後孤露之悲嘆。且爲成當來値遇之大願也。開一一旨趣在後後講席。當座是開白涅槃之初度也。於中立入滅·荼毘·涅槃因緣·雙林遺跡·發願迴向五門。粗顯戀慕悲歎之旨。
    第一顯入滅哀傷者。凡如來一代八十箇年。迦韋誕生。伽耶成道。鷲峯說法。雙林入滅。皆起從大慈大悲。悉出從善巧方便。雖歡戚化儀區。皆無非利生緣。然而初生之我當度脫三有苦之唱。火宅諸子且息乎焚燒之苦。滅度之從今以後無再見之告。苦海溺子倍漂于哀戀之淚。如經云。佛告阿難。如來不久後有十五日當般涅槃。爾時夜叉大將名般遮羅。與百萬億夜叉衆等同時擧聲悲泣雨淚。以手收淚而說偈言。世尊金色光明身。功德莊嚴滿月面。眉間白毫殊特相。我今最後歸命禮（已上）諸天八部悲泣雨淚。今復以如是。先聞涅槃必定之告。大衆不堪追戀之苦。況居諸屢轉三五之運數已迫之時。如來示哀戀之粧。大衆作最後之思。其中心悲歎何物爲喩乎。遂則於力士生地娑羅林間放面門之光。於二月十五之朝告最後之別於五十二類之耳。菩薩聲聞天龍八部。一恒沙大菩薩等爲始。無量數蜂虫衆類爲終。八十恒沙羅刹王可畏羅刹爲上首。二十恒沙師子王師子吼王爲上首。乃至鳧雁鴛鴦之族。水牛牛羊之輩。皆觸光聞音各生大苦惱。人天擔金銀財寶。禽獸銜華莖樹葉。往詣雙樹間集會如來前。悉流汗瞻仰滿月之尊容。各連淚聽聞微妙之正法。其正法者。所謂聲聞緣覺同歸一果。定性無性悉有一性。金剛寶藏我之所有。三點四德我之所成（云云）聞深義悲喜相交。思潰訓追戀彌倍。面面含憂悲之色。聲聲唱苦惱之語。諸天龍神之淚流地而成河。夜叉羅刹之息滿空似風。漸屬中夜涅槃時至。滿月之容含哀戀之色。青蓮之眸現大悲之相。却僧伽梨衣顯紫金胸臆。普告大衆言。我欲涅槃。一切天人大衆當深心見我色身。如此三反告畢。即從七寶師子床上昇虛空。高一多羅樹。一反告言。我欲涅槃。汝等大衆可見我色身。如此二十四反告諸大衆。我欲涅槃。汝等大衆深心可見我色身。此爲最後見。今夜見已無復再見。如是示諸大衆已。還擧僧伽梨衣如常所被。如來復告諸大衆言。我今遍身疼痛。涅槃時到。作是語已。順逆超越入諸禪定。從禪定起已。爲大衆說妙法。所謂無明本際性本解脫（乃至）我今安住常寂滅光名大涅槃（云云）示大衆已。遍身漸傾右脇已臥。頭枕北方足指南方。面向西方後背東方。即入第四禪定歸大涅槃。青蓮之眼閉永止慈悲之微咲。丹菓之脣默然終絕大梵哀聲。是時漏盡羅漢忘梵行已立之歡喜。登地菩薩捨諸法無生之觀智。密迹力士捨金剛杵叫天。大梵天王投羅網幢倒地。八十恒沙羅刹王申舌悶絕。二十恒沙師子王投身吠叫。鳧雁鴛鴦之類皆懷悲。毒陀惡蝎之族悉含愁。狻虎猪鹿交蹄忘噉害。獼猴敖犬舐項訪悲心。跋提河浪音催別離之歎。娑羅林風聲勸哀戀之思。凡大地震動大山崩裂。海水沸涌江河沽竭。草木叢林悉出憂悲之聲。山河大地皆唱痛惱之語。經說衆會悲感相云。或有隨佛滅者。或失心者。或身心戰者。或互相執手哽咽流淚者。或常搥胸大叫者。或擧手拍頭自拔髮者（乃至）或有遍體血現流灑地者。如是異類殊音。一切大衆哀聲。普震一切世界（已上）良以八苦火宅中難忍者別離之焰也。三千法王去。熱惱何物爲喩乎。仍拭悲淚收愁歎。唱伽陀可行禮拜（矣）。
    我如初生之嬰兒	失母不久必當死
    世尊如何見放捨	獨出三界受安樂
    南無大恩教主釋迦牟尼如來生生世世値遇頂戴
    第二擧荼毘哀傷者。青蓮止咲菓脣斷息之時。纒絡於白氎收斂於金棺。一切大衆欲擧聖棺入城内。十六極大力士運大神力。聖棺都無動。爾時聖棺自飛擧虛空中。起娑羅林徐徐乘空。從𤘽尸那城西門入。菩薩聲聞天人大衆。遍滿大地虛空悲號哀歎。爾時聖棺從𤘽尸那城東門出。右繞入城南門。從北門出乘空左遶。還從𤘽尸那城西門入。如是經三匝已還入西門。又從東門出入北門。從南門出右遶還入西門。乃至如是左右遶𤘽尸那城。經七匝徐徐至荼毘所。飛下安七寶師子床。天人大衆圍繞聖棺悲泣供養。其哀慟聲震動大千。大衆各以白氎障手。共擧大聖寶棺置於莊嚴妙香樓上。將擧火荼毘如來。是時一切大衆各持七寶香爐大如車輪。悲泣啼哭置香樓。其火自然殄滅。一切諸天火一切海神火皆亦如是。時大迦葉至荼毘所。聖棺自然開。千帳白氎及兜羅綿皆解散。顯出紫磨黃金色身。迦葉與諸弟子見之悶絕躄地。悲泣供養已。香水灌洗白氎纒絡。棺門卽閉。迦葉說偈悲哭。如來重顯出兩足。從千輻輪放千光明。遍照十方一切世界。加葉說偈哀歎曰。如來究竟大悲心。平等慈光無二照。衆生有感無不應。示我二足千輻輪（乃至）千輻輪中放千光。遍照十方普佛刹（云云）爾時雙足還入棺封閉如故。其後復投七寶大炬火皆悉殄滅。如來以大悲力從胸臆中火出漸漸荼毘。經七日焚燒妙香樓。其時哀傷幾爾乎。豈圖滿月輪之容忽咽于栴檀之烟。紫磨金之膚[(青*青)/心]燋於無餘之焰乎。惜以尚有餘。悲以亦無窮。大衆之悲歎良有所由乎。其後天人大衆分取舍利。各還本國競修供養。凡一一悲歎非翰墨所記。仍各凝戀慕渴仰之思。唱伽陀可行禮拜（矣）。
    嗚呼大聖尊	釋迦入寂滅
    今但聞其名	惜哉我不見
    南無大恩教主釋迦牟尼如來生生世世値遇頂戴
    第三擧涅槃因緣者。夫如來扇乎般若之翅雖拂生死之雲。縈于大悲之鎖未免衆生之手。還火宅而誘嬉戲稚子。浮苦海以救狂醉溺人。廣大慈悲盡衆生界。無際大願不倦利他。若惡我等過永閉無餘之戶者。如我等無異之誓無由。今者已滿足之悅何有乎。當知待歡喜因而示出現。誡憍恣心以入涅槃也。華嚴云。欲令衆生歡喜故出現於世。欲令衆生憂悲感慕故示現涅槃。法華云。爲凡夫顛倒實在而言滅。以常見我故而生憍恣心。鞞瑟長者說不滅度際法門體云。普見十方一切世界去來今佛無涅槃者。除化衆生方便滅度。香象大師釋云。變異他心令見出沒。其實常身無出無滅（云云）乃至顯現甚深出沒無礙廣大佛事未曾失時等涅槃諸義。此中可廣說。然則如來涅槃非捨衆生。唯懲難化之過專勸哀悲之思也。今但聞其名惜哉我不見之寶積之芳契。咸皆懷戀慕而生渴仰心之法花之遺訓。見聞之處悲喜甚深（矣）快哉既罹教網之一目。盍出苦海之波浪。何況出現涅槃如水波。總別十門互全收。戀慕渴仰之風涼於跋提河之岸。憍恣厭怠之雲晴於娑羅林之空。涅槃山之峯待出現之月。生死海之底得菩提之珠。何其爲難乎。仍凝戀慕渴仰思。可唱伽陀行禮拜（矣）。
    爲凡夫顛倒		實在而言滅
    以常見我故		而生憍恣心
    南無大恩教主釋迦牟尼如來生生世世値遇頂戴
    第四擧雙林遺跡者。我等泣於滅後之悲。何時咲於見佛之幸。哀悲之剩懷嫉於中天禽獸。戀慕之至遺恨於邊地人身。仍聊像雙林之砌。憖憩愁歎之息。𤘽尸那城西北。跋提河西岸。有娑羅林。其樹似檞皮青葉白。四樹特高。如來寂滅之所也。經云。大覺世尊入涅槃已。其娑羅林東西二雙合爲一樹。南北二雙合爲一樹。垂下寶床覆陰如來。其樹慘然變白猶如白鶴。枝葉華果瀑裂墮落。漸漸枯衰摧折無餘（取意）或記云。其樹高五丈。下根相連。上枝相合。相似連理。其葉豐欝。華如車輪。菓大如瓶。其味甘如蜜（取意）摩耶夫人降天哭如來之處。執金剛神躄地捨金杵之跡。如此遺跡連連隣次（矣）城北渡河三百餘步。有如來焚身之處。地今黃黑。土雜灰炭。至誠求請或得舍利。彼如燈法師。涉流沙之廣蕩陟雪嶺之嶔峯。辭情於六親終命於雙林。見人流悲淚。聞者催哀傷（矣）今拜見雙林涅槃像。如來頭北面西臥。大衆前後左右遶。師子虎狼收猛惡之威。菩薩聲聞低悲啼之貌。先作瞻仰身毛且竪。次致啓白心府忽驟。於是供香花遍于禽獸羅刹。貴受最後遺訓也。述悲戀迨于雙林提河。馴爲如來遺跡也。誠今日法式觸耳目催哀傷。又披涅槃部聖教。多有三水口篇文字。是菩薩聲聞啼哭之儀。鬼畜修羅流淚之貌也。若然者三水湛乎涕淚至于膝周匝五由旬之淚河。口篇吐乎大衆啼哭聲震動三千界之大聲。解紐哀傷易起。見字悲淚難禁乎。何必聞智辨開演而生戀慕。待委細料簡以致渴仰乎。仍拭悲淚抑憂惱。唱伽陀可行禮拜（矣）。
    次往涅槃處		感佛最後身
    於此雙林下		利益群生類
    南無𤘽尸那城跋提河邊如來入滅娑羅雙林
    第五發願迴向者。願以此戀慕渴仰之善根。必成就見佛聞法大願。夫佛無出沒。隱顯從緣。閻浮界中示入滅化儀。他方刹内有生身說法。契機施虧盈。如日月出沒于四州。任物現生滅。似衆星隱顯於晝夜。今擧戀慕之聲而響無餘之空。放悲歎之息以叩涅槃之窓。教主釋尊出圓寂之室。身子目連趣大悲之門。星馳雲集。花嚴海會住虛空。靈山聖衆滿大地。證明何疑。知見何空。何況色身融法界。觀智是佛世也。體性極實際。機緣是道場也。於是莊大願船浮于戀慕之淚。擧正信帆馳于渴仰之息。生死苦海無念朝徑。涅槃彼岸無生暮棲（矣）其中間離近惡伴儻障。諸佛菩薩爲友。捨不聞正法障。無上大法爲心。乃至現當二世所願圓滿。鐵圍沙界平等利益。仍唱伽陀可行禮拜（矣）。
    如來涅槃諸功德	甚深廣大不可量
    衆生有感無不應	究竟令得大菩提
    南無沙羅林中最後寂滅紫金妙體
    次神分	次六種迴向
    涅槃講式


   十六羅漢講式
   先總禮
   我此道場如帝珠	十六大聖影現中
   我等於彼大聖前	頭面接足歸命禮
   南無護持遺法十六大阿羅漢生生世世値遇頂戴
   次導師著座	次法用	次表白
   敬白大恩教主釋迦牟尼世尊。華嚴法花八萬聖教。護持遺法十六羅漢。九十九億無學聖衆。一一微塵毛端刹海。不可說不可說三寶境界而言。
    夫自祇樹息蔭娑羅變葉以後。人天失覆護。世間無依怙（矣）於是迦葉結集三藏法門。阿難住持十二部經。挑法燈於昏衢導群盲於正路。既而陰形於鷄足之洞。分骸於恒河之岸。爰在十六羅漢。見住五濁惡世。城壍遺法愛念衆生。我等出離之方便偏掛羅漢之慈悲。其恩高於須彌。其德深於溟海。依之迎二月十五如來涅槃之忌彙。捧如在之供具報無際之恩德之因。聊讃護法之功德。慇望二世之値遇。就中有五段。一擧羅漢住處。二擧如來付囑。三擧福田利益。四讃現在神德。五發願迴向也。
    第一擧住處者。法住記云。第一尊者賓渡羅跋羅惰闍。與自眷屬一千阿羅漢。多分住西瞿陀尼州。第二尊者迦諾迦伐蹉。與自眷屬五百阿羅漢。多分住北方迦濕彌羅國。第三尊者迦諾跋釐惰闍。與自眷屬六百阿羅漢。多分住東勝身州。第四尊者蘇頻陀。與自眷屬七百阿羅漢。多分住北俱盧州。第五尊者諾矩羅。與自眷屬八百阿羅漢。多分住南贍部州。第六尊者跋陀羅。與自眷屬九百阿羅漢。多分住耽沒羅州。第七尊者迦理迦。與自眷屬一千阿羅漢。多分住僧伽荼州。第八尊者伐闍羅弗多羅。與自眷屬一千一百阿羅漢。多分住鉢剌拏州。第九尊者戍博迦。與自眷屬一千二百阿羅漢。多分住香醉山。第十尊者半託迦。與自眷屬一千三百阿羅漢。多分住三十三天。第十一尊者羅怙羅。與自眷屬一千一百阿羅漢。多分住畢利颺瞿州。第十二尊者那伽犀那。與自眷屬一千二百阿羅漢。多分住半度波山。第十三尊者因揭陀。與自眷屬一千三百阿羅漢。多分住廣脇山。第十四尊者伐那婆斯。與自眷屬一千四百阿羅漢。多分住可住山。第十五尊者阿氏多。與自眷屬一千五百阿羅漢。多分住鷲峯山。第十六尊者注荼半託迦。與自眷屬一千六百阿羅漢。多分住持軸山。此等尊者既出四倒之牢獄。離九結之纏縛。生分已盡。梵行已立。所作已辨。後有已斷。爲護佛法抑無餘之樂。爲利衆生處火宅之内。報身雖卜十六處。應現彌布三千界。證明處處佛事接取種種根機。遺法佛子滅後衆生。誰人不致歸依渴仰乎。仍讃聖德可行禮拜（矣）。
    報身多在十六處	隨緣應現三千界
    内祕普賢廣大行	外現聲聞利衆生
    南無護持遺法十六大阿羅漢生生世世値遇頂戴
    第二擧如來付囑者。或傳記引經云。世尊臨涅槃時。諸大衆悲哽嗚咽悶絕躄地。蘇起唱言。怪哉世尊將滅沒。如來入滅後。我等誰人爲所歸。世尊告言。汝等不可憂惱。我雖入滅。賓頭盧羅云等諸大阿羅漢。各領百千聖衆爲眷屬。在我滅後爲衆生作依止。即召十六聖衆而示大衆。更舒金色手摩其頂告言。以我無上正法付囑汝等。我入滅後彌勒出世前。廣作佛事導利衆生。十六羅漢纔聞此金言。啼泣如小兒。不覺投鉢白佛言。大象去象子隨去。世尊入滅後。我等何可留住。佛言。止止不可復言。我化緣已盡。雖住於世無利益。汝等有緣未盡。住世間利益無量。於是衆聖默然聽受不違佛勅（取意略抄）我等生滅後二千之末。烈邊地遺弟之數。閑披如來付囑之教文。倩見羅漢納受之儀式。不省乎當今忽如値于昔。梵音遺訓之響留於耳底。羅漢啼泣之質影於眼前。哀感斷腸悲淚絞袖。設雖非羅漢。設雖非菩薩。毒龍惡鬼若受如來之付囑者。願爲毒龍惡鬼奴。不論天人莫簡修羅。於是尊者有三明自在之力。具八解洞達之德。愛佛法如摩尼。撫衆生類赤子。諸佛尚護念。菩薩又敬重。三界諸天戴其足。四種輪王缺採履。我等三毒醉患之耳底聞如來遺屬之音。四倒狂亂之窓内待羅漢醫王訪。須擧一心渴仰之音悅二聖憐愍之恩（矣）。
    我所說諸法	即是汝等師
    頂戴加守護	修習勿廢忘
    南無護持遺法十六羅漢生生世世値遇頂戴
    第三擧福田利益者。凡十六尊者。尋其本地極位大菩薩隱解行之玉於慈悲之懷。語其垂跡付法大羅漢翫覺滿之月於樂樹之下。驅大心師子送於三藐三菩提之崛。羈小機羊鹿放於四諦十二緣之苑。誠是諸佛輪王之主兵寶也。衆生象馬之調御師也。自佛世二千之當初至法滅七萬之時代。護法神德利生靈相誰敢算知乎。法住記云。若此世界一切國王輔相大臣長者居士若男若女。發慇淨心爲四方僧設大施會。此十六阿羅漢及諸眷屬。隨其所應分散往赴。現種種形陰弊聖儀。示同凡衆密受供具。令諸施主得勝果報。護持正法饒益有情。刀兵劫後人壽漸增至百歲位。與諸眷屬來人中。顯說正法饒益有情。乃至人壽七萬歲時。無上正法永滅沒。至此時可唱入滅（云云）說法利生既代補如來。滅後愚子誰不致歸依。恭敬渴仰可讃福田利益（矣）。
    世界若無佛	及衆賢聖人
    世界衆生類	無有一切樂
    南無護持遺法十六大羅漢生生世世値遇頂戴
    第四讃現在神德者。雖諸物隱靈怪於末代。佛法失効驗於邊地。新於像末盛於華夷者。即羅漢聖僧之功德也。聞外國風儀。有信男信女。設齋會供羅漢。向其方所而擧召請之音。戀其神德以凝渴仰之思。敬請儀如待客。閉扉息音。當于時而感應揭焉徴祥屢現。或氎蓐下花鮮。或浴室内板濕。如彼憐貧女而嘗一飯。悲居士以受三創等。大悲利物之方便忝乎哀乎（矣）夫雖稱性之德自他平等。證理之行彼此皆同。凡眼隔難思之境。愚情嫉奇特之法。至如彼威德太子具四八相。吉祥童女蓮花化生。雖示生信之緣。更非涯分之境。今十六尊者。金剛三昧堅乎血肉之質。無生眞理住乎生死之報。功德等於如來。上求菩提之誓究。果報同於我等。下化衆生之願滿。其供養之行儀又馴凡夫之眼耳。經營澡浴者人間之恒例也。不用金銀者比丘之法式也。道安法師平生欣兜率上生。至秦建元二十一年正月二十七日。忽有異僧。形甚卑賤。來寺寄宿。遣之處講堂。即至夜分異僧從窓隙出入。見人怪而告法師。即知大聖深懷敬重。法師白言。自惟罪根未除。願示濟度方法。異僧答曰。須浴聖僧。情願必果。具示澡浴儀式。法師又問順次之生處。異僧擧手以撥天之西北。重雲忽開即見兜率勝妙之報。非唯法師一人。數十人大衆皆見奇特境界。各凝隨喜渴仰。法師受聖告而後營澡浴。現有非常小兒。與數十伴侶來就浴室。眼前奇異之勝事何事如之哉。羅漢聖僧之功德不可不崇。希供飮食福德雲集。纔營澡浴罪根露消。總九十九億之羅漢於佛前受籌。別十六無學之聖者住世間護法。察人之德失知法之興廢。隱顯隨時神異無方。我等之歸三寶信四諦之善根。專酬羅漢之廣恩。仍讃功德可行禮拜（矣）。
    心如大海全容受	志若須彌不動搖
    共坐如來解脫床	哀愍衆生如一子
    南無護持遺法十六大阿羅漢生生世世値遇頂戴
    第五發願迴向者。願以此慈慕渴仰之善根。必成就自利利他之大願。先增十六大聖之威光。無煩于護持佛法。次勸三有群類之發心。有勇于斷惡修善。乃至擊大法鼓而響振無間。闡提斷善之族進三菩提道。吹大法螺而音通有頂。非想昧劣之輩發十須彌心。方今如來入滅當于今。聖衆悲感新於常歟。爲助彼哀傷聊開此講肆。行儀雖賤懇志不淺。伏乞護持遺法十六羅漢。九十九億無學聖者。悉知證明善願圓滿。仍凝一心渴仰可願二世値遇（矣）
    願我生生見諸佛	世世恒聞深妙典
    恒修不退菩薩行	疾證無上大菩提
    南無護持遺法十六大阿羅漢生生世世値遇頂戴
    次神分	次六種迴向
    十六羅漢講式


    遺跡講式
    先總禮
    敬禮天人所恭敬	西天如來諸遺跡
    我等遺法諸佛子	戀慕渴仰致供養
    南無人天有情所歸依處大聖化儀處處遺跡
    次導師著座	次法用	次表白
    敬白大恩教主釋迦牟尼如來。華嚴法華八萬聖教。親見遺跡諸大祖師。一一微塵毛端刹海。不可說不可說三寶境界而言。
    夫自提河輟潤堅林暗影之後。鬼畜乾鰓人天無據。於是大悲無止而留跡於娑界。凡愚憑之以慰愁於滅後焉。然而西天境沌雲漢。東土路隔鯨波。欲見未得天眼。眼杳于萬里之雲。欲往復無身邊。身縈于千重之霧。悲哉我等非唯漏於在世說法之衆會。亦絕望於滅後遺跡之拜見。春日思閑而歎息擁胸。秋夜眼覺以悲淚灑面焉。如彼法顯智猛智嚴法勇等。悲之如悲乎病患。戀之過乎男女之戀。遂則捨身以尋遺跡。輕生以訪經論。我等何人輒聞無望乎。是以毎迎菩薩聲聞戀在世之昔。草木石水垂滅後之悲今日。專學西者渴仰之風儀。聊加東土信敬之片善。以是莊遺跡之靈德。以是遂大聖之値遇也。集會諸人皆凝慇懃之戀慕。所設供具悉投隨分之資糧。誠信至深。釋尊必增護念。丹祈無貳。二類定加證明。就中有五段。一別擧菩提樹靈異。二總擧處處遺跡。三讃遺跡甚深功德。四擧遺跡戀慕人。五發願迴向也。
    第一別擧菩提樹靈異者。摩竭提國前正覺山西南。行十四五里有菩提樹。菩提樹者即畢鉢羅樹也。如來坐其下成等正覺。因而謂之菩提樹。在世當初。依菩薩淨業承如來威神。示現種種神變施作種種佛事。全不覺凡樹。宛如有心識。是以說法最初第二七日中。其菩提樹高顯殊特。金剛爲莖瑠璃爲幹。衆雜妙寶以爲枝條。寶葉繁茂其形如雲。雜色寶華分枝布影。復以摩尼而爲其菓。含暉發焰與花間列。又放光明。於光明中留摩尼寶。摩尼寶内有諳菩薩。又以如來威神力故。恒出妙音說種種法無有盡極。如來入滅之以來。復五百歲之頃。諸物雖隱靈怪。此樹獨異相無盡（矣）無憂王初嗣位。信受邪道。毀佛遺跡。斬截菩提樹。欲令事火婆羅門祠天。即放光焚燒。猛火中含青翠色。大王視異悔過深。欣慶躬修供養。又王妃素信外道。密遣使人夜分之後重伐其樹。大王朝將禮敬唯在𧂸株深增悲慨至誠祈精。以香乳溉其株。不日還生。王深敬異。其爲狀也。莖幹黃白枝葉青翠。冬夏不凋光鮮無變。然毎至如來涅槃之日。其葉皆凋落。須之復本。是日諸國君王異方法俗。數千萬衆不召來集。而奏音樂列香華。燈炬繼日競修供養。各悲泣哽咽收樹葉而去。非唯王臣生仰崇。又如來致歸依。所謂成道之始凝七日諦觀。一代之終運六匝之圍繞。世尊尚企二度之觀禮。我等何忘一夜之渴仰乎。就中今日今夜爲西天悲戀之正中。想像王臣戴星月。人民中風霜。圍樹流淚。我等雖爲邊族苟値遺法。應恨行而不交。何無端睡密室乎。仍各思念靈德可生渴仰（矣）。
    其樹奮大光		遍照東方刹
    其數如恒沙		諸佛之國土
    南無摩竭提國伽耶城邊如來成道大菩提樹
    第二總擧處處遺跡者。如來雖唱滅靈跡留處處。中土諸人致觀禮於眞跡。邊地我等凝戀慕於傳聞。雖遠近異渴仰惟同。況信證同緣一理。見聞俱性起德也。若有聞信之二行者。即掛教網之一目也。法王處於中國垂聖化於邊方。我等爲如來之愚子。何作過分之思乎。所謂龍窟留眞影石面遺雙輪等難具擧。且出一二。摩竭提國有石。其上有雙輪跡。昔如來一代已暮入滅時至。與諸大衆趣𤘽尸那城。是爲最後之隨從。更無日于待再會。大衆溺淚侍衞前後。如來變紫金面示哀戀粧。迴青蓮眦顧摩竭國。立此石上告阿難曰。我將入寂滅。最後留此足跡。爲顧摩竭陀國也。大衆見聞之哀傷。翰墨何記乎。其双足跡長一尺八寸。廣餘六寸。兩足俱有輪相。十指皆帶花文。魚形映起光明時照。若有欲移餘處。石雖不大衆莫能動。設賞迦王不信佛法欲滅聖跡。鑿已還平。文綵如故。棄之殑伽河流。尋複本處。加之五百塵點往劫行事在于今炳然。薩埵捨身流血尚存。連拏與子杖埵留跡。布髮掩泥之處。捨身求偈之地。月光斬首尸毘飼鷹。此等聖跡彌綸五天。靈相紛紜見者增信。或惡獸作衞護。或天人雨寶花。或異香匂風。或樂音驚耳（矣）彼土人民競致巡禮泣捧供具。嚴香奇異之勝事只可閉眼而想像。仍唱伽陀可行禮拜（矣）。
    淨飯王宮生處塔	菩提樹下成佛塔
    荒野薗中法輪塔	給孤獨園名稱塔
    林如城邊寶階塔	耆闍崛山般若塔
    庵羅衞林維摩塔	娑羅林中圓乎塔
    南無人天有情所歸依處大聖化儀處處遺跡
    第三讃遺跡甚深功德者。凡如來所有功德。皆内會法界外向衆生。泥木形像從大智出生。紙墨經卷從法界等流。況於龍窟眞影現神變。石面双輪放光明乎。尋其本性。是如來性起之功德。成所作智之應化也語其因起又衆生機感之所得。本識果種之變作也。是以五百塵點之間三災屢現四劫交來。唯此靈跡常住無變。水火不焚漂。風災不破壞。久留後代永爲衆生歸仰。如來以此方便妙縛乎狂逸之群類。衆生依彼善巧堅懸于慈悲之鉤鎖。皆是隨染之果幻。自然之大用也。若約衆生爲衆生緣感之功德。若約如來爲如來性起之大用。緣性無無終同法界。無作者無成者。法性隨緣甚深不思議應用也。當知如來慈悲不捨一生。搖融進之德山動深廣之智海。更有一大事因緣也。爲在世機感示眞身。爲滅後無福留遺跡。爲邊夷贈名字。爲闡提結逆緣。彼此皆同如來大智之善巧。大悲利物之方便也。花嚴經說遺跡利益云。滅除一切諸煩惱患得賢聖樂（云云）又寶積經擧滅後戀慕善根說遺跡信仰功德之文。立如來愛子名授成佛記。誠世間戀人之習尚重其形見。信家歸佛之輩誰輕其遺跡乎。設雖有信仰之過誰堪乎哀戀之思。況遺跡敬重人得如來愛子之名乎。況戀慕渴仰輩受無上菩提記乎。仍唱伽陀可行禮拜（矣）。
    見聞供養聖遺跡	所得功德不可量
    於有爲中終不盡	要滅煩惱離衆苦
    南無人天有情所歸依處大聖化儀處處遺跡
    第四擧遺跡戀慕之人者即非他。上古三藏諸宗祖師。戀遺跡而捨命。訪經論以輕生人。其數惟多。不遑毛擧。諸德雖數多最初開荒途。法顯三藏是也。三藏以晋隆安三年發自長安西渡流沙。上無飛鳥下無走獸。四顧茫茫難測向之。唯視日以准東西。算骸以知行路。遇熱風燋身。擒惡鬼捨命。但先志次命。遂至天竺欲詣靈鷲山。人諫曰。勝途多難寶處有煩。黑師子多噉人。不如遼致禮敬乎。法師答曰。遠涉數萬誓至靈鷲。身命不期出息難保。豈可使積年之誠既至而癈乎。雖有嶮難吾不厭也。法顯至山燒香禮拜。翹感舊跡如覩聖儀。慨念悲傷收淚而言。佛於此山說首楞嚴經。法顯生不値佛。但見遺跡而已。珍愛難仰更忘歸顧。燈炬續明一心感悅。彼山有大石室。昔如來於此入定。法師於其前誦首楞嚴經。有三黑師子來蹲法師前舐唇振尾。法師泣勵聲誦經。更無惜身命之氣色。師子見之深生尊重。低頂下尾伏法師前。即含慈愛色摩師子而語曰。汝欲害我者。且待誦經竟。師子低頂一心聽經。良久乃去。此等諸德恨生不遇佛幸見遺跡。立亡身誓懷生別之悲。實足傷哉。或由傍峻壁而臨深踏飛絙渡嶮。多有零落江山。都有不聞存沒。哀哉悲哉。佛道何道。行之人輕乎重生命。法家何家入之人抛乎珍名利。披其傳記不勝悲喜乎。仍凝隨喜結緣思唱伽陀可行禮拜（矣）。     我說誠實定	安慰如是輩
    彼雖不見佛	而與見佛同
    南無遊行西天親見遺跡深心求法諸大祖師
    第五發願迴向者。願以此戀慕渴仰之功德。必成就自利利他之大願。先不偶于三祇百劫之大道。不奈乎住行地之經歷。生相之雲晴于金剛心之暮。無明之眠覺於薩般若之曉。見聞隨喜之族面面受益不空。安養行者預彌陀之引攝。兜率行者待彌勒之來迎。乃至生生世世見佛聞法。現當所願速疾圓滿。仍唱伽陀可行迴向（矣）。
    願以此功德	普及於一切
    我等與衆生	皆共成佛道
    南無如來成道大菩提樹大聖化儀處處遺跡
    次神分	次六種迴向
    遺跡講式



    舍利講式
    先總禮
    敬禮天人大覺尊	恒沙福智皆圓滿
    因圓果滿成正覺	住壽凝然無去來
    南無大恩教主釋迦牟尼如來生生世世値遇頂戴
    南無滅後福田遺身舍利生生世世値遇頂戴
    次導師著座	次法用	次表白
    敬白大恩教主釋迦牟尼如來。滅後福田遺身舍利。涅槃遺教八萬聖教。護持遺法十六尊者。同體別體一切三寶而言。
    夫佛日既隱。長夜待幾曉。法船復摧。苦海憑何渡。於是褰舍利之威光而希尋乎八正之直路。得聖教之梯撜以適攀于六度之彼岸。良遣使還告之方便（以舍利爲使者一師解釋也）醫王留藥之善巧。不可得而稱者歟。仍弟子等二月十五一晝夜間。擧四座之讃詠報一分之佛恩。所謂先對双林入滅之像諸德各捧最後之供。次脆十六羅漢之前貴賤互盡渴仰之誠。重像覺樹枯衰之粧上下皆凝戀慕之思。今讃遺身舍利之德老少悉流亡據之淚。其中間一夜之間。覺睡勵聲稱念大悲寶號請求來世値遇。當座之即第四度結願迴向講肆也。就中有三段。一總讃舍利功德。二別擧當代靈德。三結願迴向也。
    第一總讃舍利功德者。如來受胎生留遺形。碎全身現舍利之本意者。流傳於邊地末代周旋於六趣四生。齊爲授利益故也。夫生身遙別二千年之始。滅後我等何爲。遺跡遠隔乎數萬里道。邊地衆生無見。若無碎身之方便者。何慰滅後之悲歎乎。華嚴經云。隨應化彼一切天人龍神夜叉乾闥婆阿修羅迦樓羅緊那羅摩睺羅伽等故。碎末全身示現舍利（云云）涅槃經云。供生身並舍利二人所得福正等無異（取意）悲花經中說舍利利益。三災劫末時。爲瑠璃寶珠。從金剛際出。上至阿迦尼吒天。雨種種花。當其雨花時。復出種種微妙音。空聲無相聲無作聲等。作如此佛事。令無量無邊衆生於三乘中令得不退轉。乃至於五佛世界微塵數等大劫中亦復如是（取意）一滴墮滄溟必與海水乾竭。佛化流生界定與生海無窮。五界微塵利益尚非極說。異類世界化導誰致識知。仍憑無盡利益唱伽陀可行禮拜（矣）。
    於如來舍利	一興供養者
    盡生死煩惱	畢竟得涅槃
    南無滅後福田遺身舍利生生世世値遇頂戴
    第二別讃當代利益者。夫邊地輕人愚人賤法。聖賢不來生法化不弘行。然依大聖之善巧舍利之威神。翻邪見信佛法。其靈應惟多古今非一。佛法始來漢朝時。摩騰與道士諍神驗日。舍利直上空中旋環如蓋。遍覆大衆映弊日光。天雨寶花散大衆上。又天妙樂音遍滿空中。大衆見聞歎未曾有。隨喜銘肝感淚絞袖。皆五體投地頂禮法師足下。出家得度輩數千有餘。其中諸山道士六百九十人中。六百二十人出家。又僧會往吳國。吳主請云。若應祈念得舍利。立塔婆致禮敬。若其虛妄須加刑。即請期一七日無其感應。又申二七日寂然無應。吳主嘲嫉欲加罪。更請三七日。僧會語同件曰。法之興廢在此。今度無感誓以死爲期。至三七日暮猶無見所。流淚悲感莫不震懼。既入五更忽聞瓶中蒼然有聲。即果得舍利。五色光焰照耀瓶上。擊之砧磓俱陷舍利無損。燒之不燃火爐作大蓮華。光明照曜宮殿。臣主驚嗟流隨喜淚。初建伽藍崇重佛法。其寺稱建初寺。其里名佛陀里。又醯羅城頂骨舍利。香泥上示來報。頂骨周一尺二寸。其相仰平形如天蓋。其色黃白髮孔分明。欲知來報者。以末香和泥以印頂骨。隨其業緣而其形煥然。近有北天王取印文。初得馬形。悲慨而投珍財積功懺悔。次得師子形。又投財寶持齋式。次得人形。倍勵精進即得天形。悲喜交流方還本國。其精舍四十步内雖天震地裂。此處獨無動。我等得舍利於掌中。拜遺身於肉眼。是過分之幸也。隨供拔罪根。隨崇倍福德。況深入觀智即是法身。仰作渴仰即是生身乎。一心合掌可悅舍利値遇（矣）。
    舍利神變不思儀	見聞隨喜得利益
    超於生身住世間	爲迷正路作明燈
    南無滅後福田遺身舍利生生世世値遇頂戴
    第三結願迴向者。凡當今一日一夜所修善業。或財供或法供。併戀慕渴仰之功德也。皆眼湛哀悲之淚捧供物於頂上。各面含渴仰之色致禮拜於足下。互凝難遭之想悉集會佛前。明一夜而稱念寶號。重四座讃歎大恩。皆無不起自醒醉嘗藥之微心。志願之風早通於摩竭之空。妙供之雨速灑於靈跡之場。仰願大恩教主釋迦如來。護持遺法十六尊者。九十九億無學聖衆。滅後福田遺身舍利。十方三世諸佛菩薩。親見遺跡諸大祖師。必照覽大會之懇志來世値遇不謬。定知見無二之丹祈順次得果無疑。乃至三界同爲一家共灑一味之法雨。四生合爲一族悉萠一性之覺芽。仍住歡喜適悅之思可誦發願迴向之句（矣）。
    願於來世恒沙劫	念念不捨天人師
    如影隨形不暫離	晝夜懃修於種智
    願以此功德	普及於一切
    我等與衆生	皆共成佛道
    南無滅後福田遺身舍利自他法界平等利益
    次神分	次六種迴向
    舍利講式。
