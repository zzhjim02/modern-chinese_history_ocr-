　　《大正藏》第84卷No.2725
    往生講式
    先西壁安阿彌陀迎接像
    次備香華等傳供
    歌頌曰
    一切諸菩薩    各齎天妙華
    寶香無價衣    供養無量佛
    咸然奏天樂    暢發和雅音
    歌歎最勝尊    供養無量佛
    若人散亂心    乃至以一華
    供養於畫像    漸見無數佛
    先著座    次法用    次表白
    謹敬一代敎主釋迦如來。極樂化主彌陀種覺。十方證明恒沙諸佛。稱讃淨土阿彌陀經。法界緣起權實聖敎。觀音勢至地藏龍樹等諸大菩薩。身子目連迦葉阿難等諸賢聖衆。總始自極樂界會九品蓮臺清淨大海衆。乃至盡虚空遍法界三寶願海令驚啓白。弟子某。希生東隅幸聞西敎。億劫一遇如一眼龜。然非宿因今何視聽。悲喜填胸涙浮雙眼。於焉禪林春朝華色自増觀念。孤山秋暮風聲纔爲知識。夫厭穢土欣淨土。非此時又何時乎。因之迎毎月十五日修一座七門講。乞願三寶願海垂哀愍。弟子所願令得成就。講演之趣蓋在於斯矣。
    次神分    次勸請
    今此講演略有七門
    一發菩提心門    二懺悔業障門
    三隨喜善根門    四念佛往生門
    五讃歎極樂門    六因圓果滿門
    七迴向功德門
    第一發菩提心者。欲往淨土必發道心。人非木石好自發心。夫欲發菩提心者須觀流來生死。所謂想像。無始以來輪迴六趣備受諸苦。或咽焦熱大焦熱之炎。或閉紅蓮大紅蓮之氷。或沈餓鬼飢饉之愁。或値畜生殘害之悲。人間八苦天上五衰。總輪迴之間受如是苦幾。只由是爲一旦名利恣作衆罪也。今度若不厭當來亦可悲。而求名利者今生猶不安。嚴寒凌氷日夜經營。炎天拭汗東西馳走。適有一復少一。付有憂付無憂。身心劬勞無有安時。何況朝開榮華。暮隨無常之風。宵翫朗月曙隱別離之雲。一生是風前之燭。萬事皆春夜之夢。豈只安然眠床上乎。無常忽至何得逃焉。主君不資親眤不替。消北邙露之暮徒送野外。昇東岱雲之朝空謗亡室。然獄卒將去之道流涙獨行。魔王呵責之庭屈膝孤悲。哀哉。再歸三途之故郷重受惡趣之苦果。不如早厭一生之名利偏期菩提之妙果。若得自厭悲他未厭。今求淨土只爲衆生。是爲菩提心初之初。今一念菩提心之寶珠已繋第八賴耶之衣裏。斯實長夜之明珠淨土之玄軌也。抑一華開者天下皆春。一發心者法界悉道。身雖人身心同佛心。旣發難發之道心。盍往易往之淨土。彌陀本願云。十方衆生發菩提心欲生我國。臨命終時不現其人前不取正覺(文)。是故終焉之暮欲預彌陀引接。各發堅固道心讃歎菩提心禮拜彌陀佛矣。
    歌頌曰
    菩薩於生死    最初發心時
    一向求菩提    堅固不可動
    彼一念功德    深廣無涯際
    如來分別説    窮劫不能盡
    願共諸衆生往生安樂國
    次禮拜
    南無西方極樂化主大慈大悲阿彌陀佛(三禮十念)
    第二懺悔業障者。前發菩提心。次懺悔業障。夫人之在世誰畏罪業。不知後世恣作衆罪尤愚也。安樂集引經云。人經一日一夜有八億四千萬念。一念起惡得一生惡身。十念發惡受十生惡身。乃至千萬億念復爾(云云)。如是一日惡念之報受盡尚難。況一生之間惡業乎。何況無始已來惡業乎。悲哉。未來無窮生死出離何時乎。幸今値大乘懺悔法。始自無始罪障。皆悉可懺悔。但業障年深懺悔日淺。各三業運誠修事理懺悔。先事懺悔者。五體投地遍身流汗。發露涕泣懺悔罪障也。次理懺悔者。一切業障皆妄想生。自性空也。自性空故本不生也。作此觀時。妄想夢覺生死本無。衆罪露消輪迴爰絶。頓證菩提道無如斯觀門。但事理懺悔不堪者。一心念彌陀佛。一念之間能滅八十億劫生死之罪。何況念念乎。是故常念彌陀者。恒修懺悔之人也。今以此等懺悔力。始自弟子罪障。乃至一切有情業障皆悉懺悔。仍各發勇猛懺悔心。懺悔罪障禮拜彌陀佛矣。
    歌頌曰
    一切業障海    皆從妄想生
    若欲懺悔者    端坐思實相
    衆罪如霜露    慧日能消除
    是故應至心    懺悔六情根
    願共諸衆生往生安樂國(二反)
    次禮拜
    南無西方極樂化主大慈大悲阿彌陀佛(三禮十念)
    第三隨喜善根者。旣懺悔罪障。次隨喜善根。謂無始已來應離之生死不離雖悲。無量億劫難遇之聖敎得遇是喜。適遇佛敎必由宿善。若宿福薄者。佛法流布之世尚不得生。何況輒得受持讀誦乎。故念佛三昧經云。若有善男子善女人聞此念佛三昧名者。當知彼人非唯二三四五如來所種諸善根。已於無量阿僧祇爾許如來所種諸善根。而獲聞此三昧王名字。何況受持讀誦如法修行(略鈔)。我等思往昔結緣。宿善如恒沙。妄輕自身心不怯弱。値甚難値之敎。信極難信之法。自非久殖勝因。何由忽値此緣。愚哉。具恒沙宿善之身。被拘一旦名利。又還三途之舊里。更經多百千劫。積善餘慶幸得人身。若如敎修行若如法隨喜。現身何不發三昧哉。臨終何不見如來哉。其時歡喜幾。是故始自弟子宿善。乃至一切有情有漏無漏善根皆悉隨喜。仍各以廣大隨喜心讃歎善根禮拜彌陀佛矣。
    歌頌曰
    若人無善本    不得聞此經
    清淨有戒者    乃獲聞正法
    曾更見世尊    則能信此事
    謙敬聞奉行    踊躍大歡喜
    願共諸衆生往生安樂國(二反)
    次禮拜
    南無西方極樂化主大慈大悲阿彌陀佛(三禮十念)
    第四念佛往生者。凡玆講之興。志在此門。事是至要。行者留意。先彼極樂中有九品差別。且説下品云。或人具作十惡五逆。臨命終時遇善知識具足十念。卽得往生(略鈔)。餘淨土中未生此等罪人。又彌陀如來在四十八願。第十八願云。十方衆生至心信樂欲生我國乃至十念。若不生者不取正覺(云云)。餘諸佛中未發如是悲願。設佛無十念願。土生五逆者誰絶望乎。設土無五逆者。佛在十念願蓋係恃乎。是以非極樂者何欣淨土。非本願者誰生極樂。夫佛果曠海雖是一味。因位悲願彌陀尚勝。一子慈悲雖實平等。攝取光明照念佛者。非唯以光攝取。亦忝與聖衆共來摩頂乎。爰知。我等厚結緣於彌陀深悲願於我等。靜思往昔結緣之厚心念念在恃。倩思大悲誓願之深涙連連不留。實四十八大願併爲衆生。僧祇劫苦行偏爲我等也。何彌陀發難發之願引接我等。何我等遇難遇之願不念彌陀。速抛萬事一心稱念。悲願是深。引接何疑。抑一生終有限。長別此界時想像。彌陀如來紫磨黄金之粧嚴與聖衆俱來。黄金色映徹蒼天皆黄。白毫光赫奕國土普明。始見此事時歡喜涙幾。南無西方極樂化主阿彌陀佛。本願不誤必垂引接。南無九品蓮臺清淨大海衆。與如來共定爲來迎。仍各凝決定往生想。讃歎本願禮拜彌陀佛矣。
    歌頌曰
    其佛本願力    聞名欲往生
    皆悉到彼國    自致不退轉
    願我臨欲命終時  盡除一切諸障礙
    面見彼佛阿彌陀  則得往生安樂國
    南無西方極樂化主大慈大悲阿彌陀佛(三禮十念)
    第五讃歎極樂者。前明聖衆來迎。次長別娑婆初生極樂。其時想像。瑠璃地寶樹行列影光赫奕。七寶池蓮華開敷馨香芬烈。樹下天人聖衆遊光映華色。池畔鳧雁鴛鴦囀聲和浪音。又宮殿萬萬樓閣重重。鳳甍連黄金鴛瓦竝瑠璃。寶幢照地旛蓋翻天。山水影疊疑頗梨之壁畫。華幢像寫誤璃璃之樞華。上珠簾瓔珞垂露隨風亂轉。排金扉異香先薫沈檀交芳。臺布昔聞忍辱之寶衣。帳垂古求解脱之瓔珞。又竝寶座又重寶衣。莊嚴鏤七寶光曜瑩鸞鏡。簫笛琴箜篌奏樂於雲上。琶琶鐃銅鍐鎗曲於階下。苦無常音大悲之涙先落。空非我調實相之理漸顯。加之徐歩瑠璃之地金繩界道。漸過栴檀之林落華失路。行功德池濱波唱苦空。至樂音樹下風調常樂。從宮殿至宮殿。從林池至林池。或有説法集會之處。或有坐禪入定之處。或有伎樂謌詠之處。或有神通遊戲之處。宮殿樓閣過過不盡。界道林▲メヅラシイ△池行行無際。實淨土莊嚴見見長今哉。心猶駐者黄金樹林之暮色。涙不留者上品蓮臺之曉樂。凡見色聞聲皆見佛聞法之因緣。聞香甞味。是發心修行之方便也。如是經歷。遂詣大寶宮殿始拜彌陀如來。妙覺高貴體殊珍。佛果圓滿相是新。面輪端正秋月出雲。白毫赫奕春日添光。青蓮眦鮮現慈悲相。丹菓脣嚴含愛敬相。凡厥一一相海繞金山王體。莫不無量光照十方世界。尊相蕩蕩威德巍巍。聖衆如星列讃滿月之尊容。諸天如雲集奏微妙之音樂。昔纔傳聞彌陀如來名號。今親拜見八萬四千相好。豈圖。空床獨念佛夜。今列衆會忽預巨益矣。加之往返遊行十方世界。初成道佛請轉法輪。入涅槃佛請久住世。得益預記亦復如是。仍各住極大歡喜心。讃歎極樂禮拜彌陀佛矣。
    歌頌曰
    觀彼世界相    勝過三界道
    究竟如虚空    廣大無邊際
    面善圓淨如滿月  威光猶如千日月
    聲如天鼓俱翅羅  故我頂禮彌陀尊
    南無西方極樂化主大慈大悲阿彌陀佛(三禮十念)
    第六因圓果滿者。前明自行成就往生極樂。次明利他圓滿證得菩提。謂奉仕彌陀證不退位。請佛加被先來此界。導結緣者訪無緣者。或爲慈念鞠育之父母。或爲至孝鍾愛之男女。或爲春風秋月之良友。或爲飛華落葉之同行。斷金契深。芝蘭談芳。然昔在娑婆報謝尚難。今生淨土濟度何煩。夫掉弘誓船普濟四生之波浪。脂慈悲車同越五道之險阻。況大智翼者遙翔法性之空。大悲羽者鎭布生死之泥。如是大悲般若常所輔翼。十地究竟萬行圓滿。等覺夢一覺。彼岸無所不至。是則本覺如來。四智鏡明。三身月圓。抑此等大事是誰力乎。只是由彌陀願力往生極樂之廣大恩德也。仍各發深固信心。讃歎因果功德禮拜彌陀如來矣
    歌頌曰
    三僧祇耶大劫中    具修百千諸苦行
    功德圓滿遍法界    十地究竟證三身
    南無西方極樂化主大慈大悲阿彌陀佛(三禮十念)
    第七迴向功德者。若人修善根。不用迴向其善微少。設雖小善。迴向法界衆生卽成無邊功德。如小雲遍大虚。設雖一善迴向菩提涅槃。亦成無盡功德。如一雨降大海。迴向功德誠以莫大哉。空含萬像海納百川。淨土之業爰以爲足矣。仰願極樂化主彌陀佛。九品蓮臺清淨衆。大恩敎主釋迦尊。十方護念諸善逝。竝青蓮眦知見弟子丹誠。依一座講演成就二世大願。謂生死有終。今生爲穢土之終。菩提有始。後世爲淨土之始。凡依七門功德讃歎往生極樂。各五體投地拜彌陀如來。
    歌頌曰
    依此諸功德    願於命終時
    得見彌陀佛    無邊功德身
    我及餘信者    旣見彼佛已
    願得無垢眼    證無上菩提
夫往生講演七門大旨大略如此。抑我等從無始以來流轉生死。干今不知出離方法。過去無量諸佛利益已漏。現在十方諸佛敎化未預。哀哉猶爲常沒凡夫。可恥可恥。可悲可悲。幸今遇釋尊之遺敎勤修往生極樂之業。出離要道何事如之。是豈非大師釋尊之廣大恩德乎。依之今日結衆各以至誠心禮拜讃歎釋迦大師。彌得成就往生淨土之業矣。
    歌頌曰
    敬禮天人大覺尊    恒沙福智皆圓滿
    因圓果滿成正覺    住壽凝然無去來
    南無大恩敎主釋迦牟尼如來
    迴向
    願以此功德    平等施一切
    同發菩提心    往生安樂國
    往生講式(終)
