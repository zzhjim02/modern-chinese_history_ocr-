　　《大正藏》第84卷No.2723

    橫川首楞嚴院二十五三味式
    源信撰
    右念佛三昧。爲往生極樂始自今日各至于命終期。以毎月十五日一夜不斷共修念佛。願積此一夜臼業之善根。將攀滿月清涼之覺蘂。仍注其名。僉議如件
    定起請
    一。可以毎月十五日夜修不斷念佛事
    右六節日。是愍有情類之日。三五夜亦念無量壽之夜也。其日此夜念佛讀經。可謂往生極樂之業。豈非直至道場之因哉。是以吾黨破五更夢。發三昧之聲。驚一夜之眠。招二世之善。抑未時集大衆。申時修講經。其迴向之後。將讀起請文。酉終始念佛。辰初竟結願。同讀十二箇軸之經文。共唱二千餘遍之佛號。毎盡經度可唱迴向。迴向後還著禮盤。偕稱一百八遍之念佛。應爲十萬億土之媒介。然後大衆五體投地禮拜彌陀如來。又可致命終決定往生極樂之禮拜。若結衆之中有難遁障者大衆相共議。隨宜可除之一。
　　可毎月十五日正中以後念佛以前講法花經事右聞法之要。功德無量。所謂轉鈍爲利之媒。轉凡爲聖之計也。五百之猿忽悟麟角之佛。一千之雁遂歸鷲頭之仙。何況人倫乎。何況僧徒乎。是故香城粉骨之大士。尋鷺池之秋月。雪山投身之童子。傳鶴林之春風。悲哉我等不見三身具足之金身。無聞八音圓滿之音聲。唯漂五欲纒縛之海。未到一如解脫之源。仍毎月十五日念佛未行前。以有智禪僧令説法花經理。將令見聞弱知之人。速踰開示悟入之位。以可隨喜。
　　以可聽聞一。
　　可十五日夜結衆之中次第奉供佛聖燈明事右佛素離飮食百味之饍。無益於頻婆菓之脣。聖永出冥暗千穴之燈。不用於優曇花之體。然而爲愍有情甞一渧水。爲救群類受五莖蓮矣。況又深山破臺有恨待月。幽洞荒砌無便攀花。若有餘力者。相尋可莊嚴。況於此道場。盍致供佛儲。仍月以一人次第可動行。但其定限法。
　　佛供三燈油一升耳一。
　　可以光明眞言加持土砂置亡者骸事右念佛之後。以別道師。令著禮盤。發五大願。然後以光明眞言可加持土砂。所以或眞言經云。若以眞言加持土砂一百八遍置尸骸時。其亡靈隨業輕重。生地獄中生餓鬼中生畜生中生修羅中。
　　以毘盧遮那威德力光明眞言威德力捨苦惱身往生安樂國。蓮花化生得無生忍登菩薩位（云云）依以此眞言當加持土砂。吾黨之中。先有取滅者。即置骨骸欲令生佛國。抑撻骨體骸。未免輪迴三有之國。戴月踏花欲臻極樂九品之城。但加持土砂之後。當成五段禮拜。所謂歸命頂禮大日教主釋迦如來。南無極樂化主彌陀如來。南無大悲觀世音菩薩。南無得大勢菩薩。
　　南無妙金蓮花經等也。可結衆相共永成父母兄弟之思事右三界如車。誰母誰父。六道似毬。何弟何兄。矧又我等出二親之家入三尊之道玄四恩之境。刮五乘之門。方今同尋栴檀林之香。共受醍醐教之味。敬順之志。父恩如輕慈愛。誠母德似薄飲泉。宿樹皆恒昔緣。結契通情。豈啻今語乎。抑遇一善友。忽免地獄之憂。頻數良伴。何事天堂之樂乎。吾黨不造五逆。無犯七遮。長期一生共修三昧。兩岸之葮。縱絕九品之蓮。盍攀須結父母兄弟之契。終盡風枝霜莖之恩。生前同存惕惕之縱。死後共入如如之道。
　　不可忘之不可背之（云云）一。可結衆發願之後各護三業事右若散意馬則山上之絲易絕。若庸身龜則海中之查難逢。一角仙人猶墮玉女之容。四目居士自隨從子之眼。飲銅之象乍入欲火之迷。飡鐵之狗終出愛水意。何況我等青綾紅錦著則憔心。黃金白玉取則亂念。抽鈞伺鎖以強戲西施之閨。挽弓求短。以好遊南威之宅。凡持乘破戒者慈鐵網之城。急戒緩乘者遂遠金繩之路。而今我等乘戒俱缺。後生何憑。辭雖唱佛號。貪欲之箭恒惱意。聲雖囀經文。瞋恚之力動碎肝。恐掬三昧之水更消四趣之炎。自今以後。吾黨賢愚離殺生盜婬。遠貪瞋癡禁麁惡語制無益言。所謂好惡長短貴賤尊卑不可稱讃。不毀謗。各守三業可愼六情凡十惡業一不可侵。努力努力可愼可愼一。可結衆之中有病之時致用心事右百八煩惱常侵人身。十二因緣遂奪天命。朝露向日。四性之車難保。暮雲亂風。一期之船易傾。是故我等當受病初。各告朋友取惱之剋。可種僕我既受重病。曷又疑必死乎。今吾平生所念之事。汝悉可遂。若興佛法之弘誓。若懺悔罪障之善心。若孝養父母之忠誠。若修行檀度之事業。方至是時速先可遂之。汝有所思者。又當語於吾。平陳蓄念各開宿心。又自今已後迄命終之期。不可令我聞有情世之聲。願當使我生無漏地之境。
　　當以看病之人令發念佛之聲而已一。
　　可結衆中有病人時結番遞守護問訊事右人命無常。一旦之煙忽昇。天年不定。五夜之燭乍滅。所謂朝欣暮歎。晝樂夜悲者也。既受病根於朱樓之身。何期生樹於翠松之齡。吾黨既知之。豈可不可護哉。但恐生前不修一善根。何何因身後免三惡道。嗚呼悲哉。猶迴火宅之心遂入焰王之手。須毎黄昏時。皆行病者所。相共唱念佛可令聞其聲。慇懃相催。令生極樂。守護作法如事二親。但以二日將爲一番。二人宿直。共守此人。常唱念佛相勸往生。一人能看平急可告傍輩。可護可誶勿懦勿臥一。可建立房舍一宇。號往生院。
　　移置病者事右人非金石。遂皆有憂。將造一房。其時可用願。傳彼祇洹精舍無常院之風儀。欲訊此結緣知識。有習地之霧露。抑吾黨之人。或不構私室。或僅結草菴。牛衣防風。鼠飡送日。平生如是。寢疾誰憐至于如夫黄鸝啼而山櫻漸落之曉。白雁飛而薗菊半衰之晨。莫不群居花前。送萍實之輝。遊宴月下運桂花之影。四蛇相鬪之比。六禽競亂之時。何人暫相憐。慇懃得養。寔雖有往生之契。尚可疎必死之人。仍今結衆合力建立一宇草菴安置彌陀如來。將爲一結終焉之處。可成三愛不起之謀。方隅縱塞日時牢凶。皆移此院共養彼人。又如論云。佛像向西方。病人亦從後。佛像右手中繫五色之幡。授病者左手。將令執幡脚。當令成從佛往生之思。凡燒香散常莊嚴病者。又調味撰食可供養病者。更置一合之棺。
　　須爲闍維之備者也一。可兼占勝地名安養廟建立率都婆一基。
　　將爲一結墓所事右一生易過。凡夫常類芭蕉之露。二死難遁。聖人猶接栴檀之煙。樂盡而悲到。如風扇花散。榮去而衰來。似水濁玉昏。至于如夫骸臥露地鳥觜鑿眼。骨橫煙村獸脣啄臠。莫不行人流之心中一寸之凍忽碎。遊客之眼下兩行之泉乍流。魂縱雖籠花藏之月。身猶徒爲蒿里之塵。仍兼占勝地建一率都婆。名稱安養廟。永爲吾黨墓所。但請大法師占其地方。所以印契分地以眞言鎭處。然後方神縱雖塞。土公猶雖在借佛德分地以神威。豈崇哉。仍一結死人不過三日則不論日善惡。於此廟葬之一。可結衆之中有已者時問葬念佛事右吾等既非桝房桂宮之子。或提蓬門萆戶之親。匣中無驪珠。床上絕鳳被。僮僕數不廣。親眷亦甚希。至其歸泉之時，曷訪苦海之患乎。仍結衆悉集行安養廟。將修念佛即導亡者。念佛畢後五體投地。各唱尊靈引導往生極樂。可滿二十一遍。仰乞彌陀種覺觀音勢至可願七日之内示其生處。
　　隨亦處善惡可致志懇疎一。
　　可不隨起請致懈怠之人擯出衆中事右流年漸行。涯今易頽。風月頻援。泡身難留。是故紅顏自變。白首暗萌。花容先萎。蓬髮速生。所謂朝翫紅閨之栖。暮委蒼山之脚。晚擎朱樓之砌。曉送緑野之頭。若一失人身。何日顯佛性。若二入地獄。何時仰天尊。故今始發希有之心。適修尊持之善。共可致懇誠。豈可得疎簡哉。若有念佛講經三度闕之。看病問葬一般違之人者。永不可告四鳥之離。敢得爲八龍之友。自餘起請皆可守之。可愼可勤。勿忘勿背以前條事粗注由緣。抑娑婆極樂盡是智水之淺深穢土淨刹。豈非慧燈之明昧乎。凍解池澄。誰遂陽炎之光。雲晴月明寧握映水之影哉。然而我等猶對分別之鏡未瑩丹融之珠。若論南閻浮提之鄉則龍鉤之色傷人。若謂西方極樂之界。則鳳池之聲説法。方今此界五濁六苦恒侵蜉蝣之今。三毒四苦尚迄蚊虻之身。因之我等深厭此蓬園瓦礫之境。遙望彼蓮刹瑠璃之城。

　　故今依衆議之旨起請如件永延二年六月十五日首楞嚴院源信撰
