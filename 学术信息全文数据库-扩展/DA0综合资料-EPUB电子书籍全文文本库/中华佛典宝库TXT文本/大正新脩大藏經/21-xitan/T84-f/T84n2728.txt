　　No.2728《大正藏》第84卷No.2728

　　觀音講式
    總禮
    敬禮天人大覺尊    恒沙福智皆圓滿    
    因圓果滿成正覺    住壽凝然無去來  
    南無歸命頂禮施無畏者大聖觀自在菩薩
   （三反）
    敬白大恩教主釋迦牟尼如來。十方三世一切三寶。殊大慈大悲觀自在尊。補陀洛山無數聖衆而言。方今弟子等。本尊御前燒香捧花勤修一座講。有祈二世願。其志趣何者。大聖功德彼是雖均。機緣深利生新猶無如觀音悲願。信心自催渴仰漸切。仍心之所及聊述讃嘆。所謂先明歸依道理。次讃種種利益。後祈來世引攝也。唯願大悲哀愍納受焉
　　第一明歸依道理者。經云。何故觀音於此界因緣偏重。答云。昔此國中有王名曰普首。有五百子。其第一名善光。於空王觀世音佛所發十大願。知一切法乃至十願同法性身（云云）重誓言。我亦當來名觀世音。衆生有苦三稱我言。若不往救者不取正覺（云云）本願至重機感獨厚。昔如是。依之久住娑婆菩薩其數幾許。獨號施無畏誠有所以乎。是以任機隨緣現種種形。普現三昧難思威力。唯佛所照給也。其中世間奇特眼前猶新者。無過日月星宿。而三光中日天子則觀音化身者。正出經文。昔善無畏三藏祈雨。觀音自日輪中出。以瓶灑水。是又現證也。況至我朝者。濫觴異他。尋而可信。是以聖德太子爲弘佛法自來東海。始建四十六箇之伽藍。漸度一千三百之僧尼。彼如悲母胎内奉釋尊之舍利凡夫眼前示淨土之東門者。雖知救世觀音之方便。殆越粟散邊土之分齊。倩思其恩德親向彼垂跡。雖不信拙眼隨喜涙難抑。加之近自花洛遠及夷鄉。高山之峯深谷之底。處處靈驗多爲觀音。諸社神明本地雖區。威光甚者亦觀音垂跡歟。受生於我國之人。誰疑觀音之機緣哉仍唱伽陀曰
    具足神通力    廣修知方便          
    十方諸國土    無刹不現身 
    南無大慈大悲觀自在尊心中所願決定圓滿（三反）
    第二讃種種利益者。人之在世所思非一。或欣福欣壽。或求官求子。若臨時之病患急難。若隨身之呪咀怨敵。人力之所不及。皆祈佛神。況滅罪生善之道。報恩利他之計。離三寶境界無一成就。但諸佛菩薩慈悲本願。實皆雖平等。其德樂有勝劣。爰於觀音大士。現世後生世間出世。無事而不備。無願而不滿。所以者何。六觀音八大觀音等。現形顯德其類非一。自餘大聖之中未聞如此。又於彼一衆德悉備。所謂千手毎其手施別別功能。十一面毎其面向品品機根。總尋之一體而兼諸尊。況觀音白佛。一切菩薩賢聖所持神呪。我爲第一更無有上（云云）於佛法中功少益速。無過祕密神呪。其陀羅尼中。觀音既第一也。菩薩萬行大悲爲先。諸佛大悲觀音皆集。利生威力以之可信。是故上十善之君。總四部之衆。自珠簾之中至柴樞之下。安本尊讀經卷之者。十人八九無不觀音。就中貧而渡世之家。賤而交人之輩。或獨養老親。或泣懷幼子。若又懸恃之主君眷顧之恩如無。結契之夫妻偕老之志忽變𦮼門迹絕。春日徒永。芒屋燈消。秋風獨冷。如此貧窮孤獨憂悲苦惱之者。心底恨深身上歎切之時。只仰觀音之憐。只責大悲之誓。于時以天耳聞其聲。以道眼照其心。悲代母悲慈過父慈。業報令然。輒雖難助。隨分利益面面不空以何知者。遠近運步貴賤爲市。人無隙立錐。車不得迴轅。一國之風其習實古。設雖親訓雖君命。輒不隨者人之心也。若感應空身勝利少世者。誰暗催信誰徒積功。靈驗不墮地推而可量。仍唱伽陀曰 
        念念勿生疑    觀世音淨聖
        於苦惱生死    能爲作依怙
    南無大慈大悲觀自在尊心中所願決定圓滿（三反）
    第三祈來世引攝者。凡夫之習犯罪幾許。一生如夢三途河。其罪障深不過三毒。三毒者所謂婬欲瞋恚愚癡也。若此過多之者。常念觀音便皆得離。根本猶滅。況枝葉哉。惡(ホロヒヌ)業既孤。苦果何受。如意輪經云。始從今日成佛不墮惡道。常生佛前後生諸要。此文可足。又云。日日誦呪百八遍。即奉見觀自在菩薩。告云。欲求何願一切施汝。阿彌陀佛自現其身。亦見極樂世界種種莊嚴。亦見十方一切諸佛。亦見觀自在補陀洛山（云云）然則忝禮大悲之尊容親乞心中所願之時。釋迦大師靈山淨土。彌勒慈尊兜率内院。未改此身恣見其境事之奇特。何德如之。現身中尚如此。況來世値遇哉。亦至西方往生本願殊相應。彌陀是觀音之本師。觀音則極樂之補處。必聖衆共來迎。自捧蓮臺而引攝我等。所願只在此事。設行業未熟。往生有滯者。先可住補陀洛山。彼山者自此西南之方在大海之中。華林菓樹皆交衆寶之色。池水泉流都非人間之類。其山諸禽形容殊妙。具慈音如作樂。有金剛寶葉石。觀音坐其上。無量菩薩皆坐寶石。天龍神仙恭敬聞法。凡宮殿樓閣一一莊嚴。廣狹雖異如臨淨土。然則娑婆而不娑婆。賢聖誰不欣。淨土而不淨土。凡夫實易生。觀音自勸行者云。彼當生我淨佛刹。與我同修菩薩行（云云）我淨土者遠西方極樂。近補陀洛山也。其菩薩行者觀音本願大悲法門也。我等始今生父母親族至先世恩愛知識。共彼山同修佛道。大聖方便有何疑哉。願如觀音我等又發無緣之慈悲。願如觀音我等又具無量功德。乃至令一切衆生同成觀世音矣。仍唱伽陀曰
        彼當生我淨佛刹    與我同修菩薩行
        由我大悲觀自在    令其一切皆成就
        願以此功德        普及於一切      
        我等與衆生        皆共成佛道    
    南無大慈大悲觀自在尊心中所願決定圓滿（三反）
    次神分    六種    迴向 
    敬禮三寶    敬禮聖智    敬禮海遍照莊嚴王如來    敬禮一切如來應正等覺    敬禮聖觀自在菩薩摩訶薩大悲者
    觀音大呪
   タニヤタヲンタラ〈チリ〈トロ〈
   ヰテハティシヤレヰ〈ハラシヤレィク
   ソメヰクソマハレヰィリビリシリシチシ
   ヤハハナウヤハリシユタサトハニヤキヤ
   ロニキヤソハヵ
　　建仁元年五月二十三日草之。爲世間男女等以別願記之。其詞雖賤其志不輕。凡現世後生之祈請。世多用別別本尊。其理實雖可然。若爲現世於一佛菩薩深入其功多者。後生事只可祈彼本尊。就中於觀音者。二世願力力相當。設又垂施名利之望爲利生殊可作此誓。又補陀洛山事。欣求人甚少之。極樂方便殊以相應。一條院御時。阿波國賀登上人深欣彼山頻有夢想。長保三年八月十八日。自土佐國室戸津相具弟子一人。遂以進發一葉船女龍向南。設住身於羅刹國。風殞命於彼燒海之焰本懷猶可足。又大聖方便何不到。其所現身尚如消光於後生哉。昔人志願堅固如此。我等暖暖不勇。可恥可悲矣
                                                                          笠置寺沙門貞慶
     于時萬治三年（庚子）九月中旬天書寫了      藥師寺金藏院觀音寶前常住
                                                                           右筆興胤敬書
