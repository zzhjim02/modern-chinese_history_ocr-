　　《大正藏》第84卷No.2724


　　橫川首楞嚴院二十五三味起請一。可每月十五日勤修念佛三昧事右今日是彌陀垂感應。閻王記善惡之齊也。結衆殊愼三業。堅護衆戒不生放逸之行。勿從世路之事
    宜爲引導六趣衆生。將讀阿彌陀經六卷。旋遶念佛。全滿百遍。迴向之後。可唱禮拜（南無極樂化主阿彌陀如來。南無命終決定往生極樂）。至最後卷。可唱禮拜（南無恩德廣大釋迦大師。南無極樂化主彌陀如來。南無大慈大悲觀世音菩薩。南無大慈大悲大勢至菩薩。南無命終決定往生極樂）次用三禮等作法如例。錫杖之後。結願之次。可唱寶性論願偈也
    依此諸功德    願於命終時
    得見彌陀佛    無邊功德身
    我及餘信者    旣見彼佛已
    願得離垢眼    證無上菩提
    夫淨土者。懈怠則遠。精進則近。是故懶惰睡眠。當呵我心。而防護調聲迴向。不待人勸而競勤。旣能滅五逆之重罪。何不勵一夜之苦行乎。抑結衆若有不獲止之障者。可示事由。將以許之。雖誠置此權議。莫乞暇於小事。又結衆之外有供名香加燈油營溫室。儲朝粥。須至五更之結願。必爲二世唱寶號焉
    一。可念佛結願次誦光明眞言加持土砂事
    右如來說曰。若有衆生具造十惡五逆四重諸罪。墮諸惡道。以此眞言加持土砂一百八遍。散亡者尸骸。或散墓上。彼亡者若地獄若餓鬼若修羅若傍生中。以一切如來大灌頂眞言加持砂立力。則得光明身。及除諸罪報往生極樂蓮花化生（云云）
    我等罪障多積。生處猶疑。仍以一匣之土砂永置佛前之檀場。念佛結願之次。導師別發五大願。諸賢各住三密觀誦眞言。此如說加持。結衆之中。若有逝者。若以此砂必置其屍。彼具諸罪者。旣脫苦。矧不造五逆乎。散尸骸者。猶得功。矧常誦百遍乎。有爲恩之人又許分用之
    一。可調心護道擇人補闕事
    右入此法者。當調其心。善惡唯一心。心外無別法。莫恣心。作諸惡可護心行諸善。結衆若依小緣謬有向背。早謝其過。各莫所恨止。視同行善知識。文云。同心齊志。如乘一船。互相敬重。如視世尊（云云）今之同行用心如是。若乘此旨。暴戾違亂者早出結衆。不爲同行。拔素髮於小年之頭。却毒樹於長者之家。豈非如來之教誡哉。抑三度已上無故。不會之輩。旣知無悉不足相恃須歷衆議。替以他人。專無偏頗耳
    一。可建立別處號往生院。結衆病時令移住事
    右案舊典云。人受病時。佛勸移處。衆生貪著至死不捨。恐在舊所戀愛資財染著眷屬故。避住處令生厭離。知無常之將至。使正念而易興也（云云）又案天竺祇洹寺圖云。寺西北角爲無常院。安置一立像。而向東方當置病人。在像前坐。若無力者臥。向西方觀佛相好像。手懸幡令病人執幡脚。作往生淨土之意。坐處雖有便利。世尊不以爲惡（云云）故隨釋尊之教。又寫祇洹寺之風建立別院。安彌陀像。結衆若病時。可令移此院。抑香花幡蓋之具滿室。莊嚴燈燭果瓜之類。問要求送不說世事。於耳邊莫入惡緣於門裏焉
    一。可結衆病間結番瞻視事
    右病身不可不養。護病心不可不安慰。故律中佛言。自今已後可立看病人。若欲供養我者。應先供養病人（云云）凡厥功德多出經論。非啻勝八福田之裏。兼亦讃十往生之中。是故結衆得病之初迄存亡遂定之期。諸衆結番。遞以守護。先差二人。限一日夜可爲一番。一人偏勸念佛令聞法音。一人遠近役走料理雜事。又須隨所惱之輕重。用結衆之多少。問病者之願樂修顯密之善根。且祈佛力。且加醫療。待後番來令前番去。釋尊者昔以紫金之手。自洗病比丘之身。佛子今當藥石之勤。盍抉善知識之苦。須如孝順父母師長。遂莫厭離臭穢不淨。每至日沒必勤例時。命若瞋風燭相集而念佛。或隨平生所行讃嘆如十誦律之說。或問病眼所見。而記錄如道和尚之誡。夫趣善惡之二道。唯在臨終之一念。善知識緣專為此時也。若未終捨去。理不可然。乃縱有非常當番眾者。必可觸穢送終雜事一向執行凡茲結之。興志在此事。人深恃我。我亦恃人。我若疎於人。人亦疎於我。結緣之本懷已違往生之本事。可敗結衆縱有重障。守結番可來勤縱於他所受病。往訪往還暇盡一日。過此程非此限矣。事是最要。不得勿諸焉
    一。可點定結衆墓處號花臺廟二季修念佛事
    右人之在世。誰能免死。偏營眼前之事。不慮身後者愚也
    我儻須占墳墓於西山之脚。不煩葬歛於此郊之邊。先就陰陽之家令致鎭謝之法。其處建一基率都婆。其內置多種陀羅尼。結衆下世者不擇日時之吉凶。不避方隅之忌。三日之內。必葬於此矣。縱告浮生於他鄕。遂送遺骸於此地。願一衆埋骨之契轉爲一國受生之緣也。抑往塚間増視念者菩薩之常途也。是故以春秋之時爲會合之期。折山花供林葉。爲後身修念佛及于松柏風寒。山門日暮。各以分散觀無常理。每步幽逕唯悲屠家之羊。欲歸舊栖。應慚雪山之鳥。或安居月。或餘暇之日。若有蒼卒發心者。不拘臨時薫修耳
    一。可常念西方深積功力事
    右臨終正念。此非小緣。唯依尋常之積功。遂至其時。而能念我等。以十五日之精勤爲淨土業。以往生院之看病爲善知識。雖期二事之可憑。猶難知十念之不亂。倩案觀無量壽經。釋迦勸曰。唯除食時恒憶此事。又檢般舟三昧經。彌陀報曰。欲來生者。常念名。旣知晝夜繋心往生無疑者也。我儻縱不削跡於深山。須猶係念於淨刹。常修日想之觀。漸覺年齡之減。慕天台之舊儀。坐臥不背西。愼道綽之遺誡。便利不向西。每眠必發願。至病彌増勤。縱亂三業速懺悔於彌陀。若成一善盡迴向於極樂。或飛花落葉之時。或清風朗月之夜。若獨在閑室。運心可觀念西方。若共會一處。發聲可讃嘆西方。不說他人好惡。長矩但一心念往生因緣。然則漸漸功德積念念罪消。臨終右脇之暮。如伐西傾之樹。況彼佛與此界有往昔之因緣乎。請我結衆寤寐不忘。一切時處心念口稱矣
    一。可結衆沒後守義修善事
    右死者是終天之別。如流水不返。長夜一去。何日再會。我等結言之初。芝蘭各芳。目之後。膠漆何忘。若有早世之人。須結衆勠力營葬送事。其夕一結運步終夜念佛。瘞置遺骨念佛旋遶之事訖之後。相共歸去。莫憚世俗之諱。以違存生之契。但遭父母師長大故之者。不在此限。自餘之人不許辭遁。抑觸穢番衆共住往生院。修念佛讀經忘間。童僕之食隨堪各訪。沒後引接之謀。至誠共勤。每至七日結衆合可修念佛。至七七日折花掬水。將展講莚一周。關事亦復如此。是至于圖寫佛經者。或因亡者之遺旨。或隨弟子之深志事。難一定。臨時相議。夫他界雖隔。舊交不忘。須勒名字於過去帳。記亡日於往生院。每月念佛之次。必唱寶號。每年之遺忌之日。別修善根而已
    以前條事甄錄如右。方今像法之壽至喉。人世之事如夢。捨穢土生淨土。非此時又何時乎。靜案下品之三類。多考西唐之先輩。若纔臨命終遇善錄者莫不轉火車乘寶臺焉。彼張鍾者。販鷄之惡人也。異香滿室。敗善者殺牛之屠士也。紫雲遶家。豈非最後善知識之故力哉。況我等戒行雖缺心願是深。今發心於極樂之蓮臺。長結緣於十口之禪侶。尼女在俗非於此限。宜隨競望將以補入一人若生淨土。餘人悉欲得其引攝。一人若墮惡趣。餘人共應垂。其拔濟不爲世間名聞利養而契。唯爲菩提眞善知識而契。我等生涯多頽。來世漸近。今勒此起請文。將置于往生院。後日結衆。請勿退轉而已
    寬和二年九月十五日慶保胤草（云云）