《大正藏》第84卷No.2729
　　彌勒講式
    總禮
    敬禮天人大覺尊	恒沙福智皆圓滿
    因圓果滿成正覺	住壽凝然無去來
    法用	表白。
    敬白法報應化三身如來。有空中道三時聖教地前地上菩提薩埵。有學無學賢聖衆僧。大恩教主釋迦牟尼如來。當來導師彌勒慈尊。總佛眼所照微塵刹土現不現前一切三寶而言。夫三界無安。久咽火宅之煙。百年不常。幾結水上之泡。迷者不知迷。受苦還爲樂。貪者彌欲貪。臨死猶求生。凡界舊習厭離甚難。我等幸遇大乘之正法雖近出離之要路。猶趍名利之門徒爲恩愛之奴。遍修一善誠心未調。比之罪業不可譬言。輪迴猶遙不可不悲。但慇顧根機之拙自作懸涯之想。何生何功暗成佛道。不如專守釋尊之付屬深憑慈氏之引攝。一絕一稱之功非只待龍花之朝風。大慈大悲之誓何不望都率之秋雲。仍志之所之聊勵淨業。今日稱揚蓋其一也。伏願三寶哀愍納受（矣）。
    今此講演不似常途。粗以五門欲述志趣。一者懺悔罪障。二者歸依彌勒。三者欣求内院。四者正遂上生。五者因緣果滿也。
    第一懺悔罪障者。妄業力大能障二利。若求解脫須修懺悔。凡衆罪之源妄想雖涼。正生煩惱專依我心。只宜靜心常觀我身。夫身如杇宅。危命柱僅支。心似攘客。宿與息欲去。紅粉翠黛唯綵面皮。男女婬樂互抱臭骸。身冷魂去棄之荒原。雨灌白曝須臾爛壞。燒即爲灰。焉身入心□質埋又爲土。誰思舊好與之惜名。其名冷於谷響。與之求利。其利空於春夢。順我心爲恩愛。背己忽作讎敵。順逆二門莫不妄緣。皆是執無我之我。計無常之常。四種顛倒眼前迷亂。世人猶可恥。況於釋子哉。若歸三途之舊里。殆遇千佛之出世。寶山空手之誡聞而未驚。但三界唯一心。心外無別法。虛妄薰習非有似有。境界本不善惡。唯我心所分別也。身語自不發起。偏一心所造作也。一心亦是衆緣所感。緣亦緣生展轉不可得。刹那刹那前滅後生。三世遷流因果與空。過去已滅故空。飛鳥之路難趁。未來未生故無。空華之菓誰期。現在一念電光不留。生既不實生。不生則不滅。衆相寂滅。體是眞如。光中無有圓。眞如豈容妄。如此觀察名無生滅。一彈指間能滅百萬億阿僧祇劫生死重罪。大乘妙力誠難思議。數留心者蓋滅罪障。
仍唱伽陀曰  
     唯願諸佛垂加護	能滅一切顛倒心
     願我早悟眞性源	速證如來無上道
     諸業本不生		以無定性故
     諸業亦不滅		以其不生故
     南無當來導師彌勒如來慚愧懺悔六根罪障（三反）。
     第二歸依慈尊者。已懺悔罪障身心清淨。須歸依彌勒以期引攝。所以何者。大聖利物慈悲雖等。衆生受化機感互異。蓋多生矌劫繫屬令然也。爰牟尼者一代之教主。恩德超于諸佛。逸多者世尊之補處。宿緣厚于此土。群主之所仰誰如斯二佛。彼三會得脫二百八十億衆生。皆是釋迦遺法結緣之人也。我等雖拙何漏其數。加之慈尊者從日月燈明之昔稱求名菩薩。至釋尊出世之時。爲一生補處。常修唯識以爲心要。遂及如來滅後九百年降踰闍講堂說五部論藏。法相大乘之濫觴在之。我等于朝于夕懸心於此教。一文一句開悟於其說。機緣晴催寧疑引接哉。又雖中宗學侶其望各異。我等無貳佛眼蓋照。是以彌勒自告釋詮明言。我得釋迦大師要契附屬。不念我者尚不捨之。況於念願哉。嗚呼如來之寄附屬也本雖仰誠諦之詞。補處之守芳約也彌知慇懃之志。妙高山王設有傾動。日月輪寧雖落大地。二聖金言不敢改變。毎憶此事莫大悲喜矣。仍唱伽陀曰。
    我隨日月燈明佛	證得唯識三昧故
    今於釋迦正法中	略說五分十七他
    其後當作佛	號名曰彌勒
    廣度諸衆生	其數無有量
    南無當來導師彌勒如來生生世世値遇頂戴（三反）。
    第三欣求内院者。依總別因緣既歸依慈尊。須欣求兜率以期値遇。夫十方三世補處菩薩將成正覺。先住都率預薰修勝業嚴淨其處。所謂穢土中淨土之事。是鄭重勿輒輕哢矣。於菩薩所居有外院有内院。上生經云。若我住世一少劫中廣說不能窮盡。我等拙詞何足讃說。但外院者五百億寶宮是也。一一寶宮有七重薗。皆是七寶之所成也。毎寶皆放百億光明。其光化出五百億蓮花。其華轉作五百億行樹。一切衆色映頗梨菓光明右遶出大慈大悲之音。天子天女住立樹下。妙音樂中說不退轉地之法。垣墻四迴高六十二由旬。龍王守護雨五百億寶樹。有風觸樹唱甚深法。外院一宮其相猶爾。況亦於一生補處之内院四十九重之寶殿乎。一一莊嚴悉表内證之道德。見聞覺知併爲菩提之勝緣。臨之者必住不退轉。至于如彼瑠璃寶渠之水涌上遊梁棟之間花德香音之輩從身物種種之事可思。等覺無垢之報應誠是汎爾之所不能歟。既而摩尼寶殿之中。師子大座之上。有微妙寶帳。飾之以五百億衆寶雜花。百千梵王自十方。以梵天鈴懸其上。以寶羅網覆其上。彌勒大聖結跏趺坐。身量高大十六由旬。頂上肉髻紺瑠璃色。毘楞伽寶以嚴天冠。化佛菩薩住在其中。本師釋迦來助其化。三十二相一一帶五百萬億之寶色。八十隨好各各出八萬四千之光雲。見者無厭之粧金山耀朝日。大梵深遠之唱雷音響秋空。晝夜六時演說不退轉地法輪之行。諸天聽受一時得道者五百億。他方菩薩駕雲集。上下諸天遂願生。一念齋戒爲之上品之修因。一遍稱名以感順次之往生。其因甚易。其德尤大。非慈尊願力者無能致之矣。大聖誰不欣。下凡誰不望。是以西方道俗皆修彌勒之業。晨旦前代多得彼天之報。一宗烈祖其儀超餘□心。無著天親師子覺之三聖兄弟結契。戒賢玄奘慈恩淄洲四代往詣繼踵。我等是誰門人。寧忘先跡乎。彼彌天道安之欣兜率也。同侶之志無講。南陽曇戒之念彌勒也。師資之好有思。賢愚雖異古今可比。伏願傳燈大師與慈尊共來迎。仍唱伽陀曰。
    彌勒上生覩史天	四十九重摩尼殿
    晝夜恒說不退行	種種方便度衆生
    八功德水妙花池	諸有緣者悉同生
    我今弟子附彌勒	龍花會中得解脫
    南無彌勒如來應正等覺願與含識速奉慈顏。
    第四正遂上生者。依三國風儀既欣求内院。臨終正念須遂本懷。夫生涯有終。一期遂窮之時。願少病小惱身心無痛。天神擁護遠離魔障。預知其期待死如客。善友外助一心念佛。于時寂寞窓中香煙細昇。碧落空外笙歌風間。彌勒菩薩放眉間白毫大人相光。無數天子雨摩訶曼陀微妙之花。安庠巍巍漸近眼前。靈山釋迦十方諸佛虛空顯現演說大乘。眼始見此事。耳正聞其聲。隨喜雨淚不堪反衫。聖衆相引漸昇雲路。速到逍遙薗之泉。新生寶蓮臺之上。其時有諸天子散華作樂嘆我而言。善哉善哉善男子。汝於閻浮提廣修福業。行願不空來生此處。此處名兜率陀天。今此天主名曰彌勒。汝當歸依。我聞其詞應聲作禮。禮已諦觀眉間白毫相光。即得超越九十億劫生死之罪。是時菩薩隨其宿緣爲說妙法。妙法豈他教哉。可知唯識中道之法門也。昔在扶桑之堺僅悅踰闍五分之傳來。今跪摩尼之臺親聞晝夜六時之法輪。其時歡喜只須想像矣。仍唱伽陀曰。
    復有衆生發信心	暫修十善及禮誦
    繫念一華一天子	亦得往生如意殿
    南無彌勒如來所居内衆願捨命已必生其中（三反）。
    第五因圓果滿者。依宿世機緣既遂上生。見佛聞法須進勝位。夫常陪慈尊之御前早開甘露之妙門。時詣衆聖之寶閣各問菩提之前途。神通隨心大悲銘肝。或時遊諸佛之國忝交海會之大衆。或時迴六趣之巷泣尋往昔之恩愛。慈尊下生者我與下生。鷄頭城中誕生出家之次第。龍花樹下降魔成道之儀式。如影隨從一一見之。得佛覺三昧聞持一代之正法住普現色身濟度無數之群類。賢劫星宿歷仕諸佛。住行向地漸次增進。遂昇花王之寶座。宜受大覺之尊號。我有佛性此事不難。當知皆是釋迦彌勒廣大恩德也。各住隨喜之心彌結値遇之緣矣。仍唱伽陀曰。
    我等久劫修願行	得聞彌勒大悲名
    親承採道在明旦	乃生法弱絕望竟
    三增祇耶大劫中	具修百千諸苦行
    功德圓滿多法界	十地究意證三身
	願以此功德	普及於一切
	我等與衆生	皆共成佛道
　　文和第五暦（丙申）仲呂中旬之此書寫了。筒井最勝寺流通物。
				右筆桑門圓清
　　以寶積院所藏文和五年書寫彌勒講式今校訂之了。右卷跋云。文和第五暦歲次丙申仲呂中旬之此書寫了。筒井最勝寺流通物。右筆桑門圓清。今案文和五年即延文元年也。而當南朝戰爭之時。去年主上尊氏落都矣。乃自文和五年至安政三年所暦五百一年也。去解脫上人凡二百年。又去明惠上人凡百五六十年。因知此式也者爲二上人之作也
    安政三年丙辰六月初五一校了
                法印權大增都增忍誌之