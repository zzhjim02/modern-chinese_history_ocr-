    No.2726

    愛染王講式
    先總禮
    歸命本覺心法身    常住妙法心蓮臺
    本來具足三身德    三十七尊住心城
    南無兩部不二慈悲示現愛染明王生生世世値遇頂戴
    次法用
    敬白眞言教主大日如來。內證四智諸薄伽梵。祕密金剛甘露一乘。八萬十二一切正法。殊愛染明王。理趣會中十七薩埵。三十七尊。竝外金剛部護法天等。祕密傳燈八大祖師。總盡空法界兩部三寶而言。夫以。如來赫日之臺己身而甚近。●字滿月之宮自心而常住。雖然衆生癡暗不見除暗遍明之光。群迷狂醉無遇醒醉甞藥之教。是故大日如來依往昔大悲願住加持三昧。以無礙善巧智說金剛一乘。因茲五蓋雲晴而五智圓明之月忽現。六境風定而六大無礙之華已開。八分肉團變成八葉蓮華。五蘊栴陀忽爲五輪塔婆。是則答神通乘之祕術。依眞言教之妙藥也。爰愛染明王者。示兩部不二之體相。現三目威怒之粧。施四事圓滿之大用。顯六臂持物之姿。如愛念衆生思父母之一子。似圓滿所求隨師子之禽獸。是以仰者得無邊福智。信者蒙衆人之敬愛。然而出家爲自利利他祈菩提。在家爲主君夫婦求敬愛。都官位福祿之望。怨敵降伏之思。隨人雖區。應面面所求滿一一悉地。自非此尊於何佛與之。自非此教以何法禱之。我等受無福無財之報。自利利他之益徒闕。感無知無道之身。興法傳持之力已弱。仍讃深重悲願憑祕密神呪。欲滿無邊之大願利無窮衆生。聊設六種供具憗展一座講莛。懇志不淺禿筆難顯。伏願明王垂知見哀愍納受。抑今此講會一結衆者。皆入佛室沐五瓶之水。共臨壇場投三密之蘂。是故恣聚瑜伽之要文讃明王之悲願。飽載祕密奧義歎總持之功力而已。於中有三段表三部三密。於先二段各分爲二。始顯定慧互具足。終象五部五智不分。後一段標不二之體也。一者讃明王甚深形體顯種子因起。二者歎神呪速疾功力滿自他大願。三者回祕密所修善根施法界衆生
    第一讃明王甚深形體者。夫愛染者顯因果於一身之色。明王者表金胎于一佛之名。赫赫日暉照理智不二之形體。芬馥蓮華開定慧而二之愛水。六大無礙之瓔珞交影重重。四曼不離之華鬘竝色疊疊。三目即顯三部三密。六臂亦表五部五智。厥於一一持物亦有各各功能。所謂左手振金鈴警覺長眠之群類。右手執五古圓滿五智之妙用。是則住建立如來之三摩地安立衆生界於三菩提意也。次左右弓箭成定慧之敬愛。如射衆星之光。破自他之厭心令得速疾之益。次持彼手持衆生所求之粧也。蓮華手打一切惡心之勢也。又師子冠。彼師子王一切畜類如任心而自在。此愛染王無邊悉地顯隨類而授與。亦師子頂五古鉤則鉤召義也。蓮下寶瓶則增益意也。凡至如天帶覆耳瓔珞嚴身等。皆示其德悉表其益。一一功德甚深微妙也。山海之翰墨不能記。恒沙之藤角何得畫乎。今擧九牛一毛只成二世之諸願也。次顯種子因起者。此尊以●●二字雖爲種子。今暫就祕經說欲述之。●字者●●●●四字所成也。阿者本不生義。賀者因業不可得義。汚者損減不可得義。磨者吾我不可得義也。是空假中三諦也。凡三密六度等因行。三點四身等果德。因根究竟等三句法門。息災增益等五種功用。攝此一字無有窮盡。然則四字合成●字爲衆生之命息淨於三業。一實不生●字爲摩多之本體亙于諸字。因茲開口閉唇之時。阿吽二字自生。擧手動足之節。風識二大必起。只須定心數息常念本尊種子。是則瑜伽祕密之奧義。即身頓證之直道也。此尊肝心尤在斯。行者宜留心。經云。常於自心中觀一吽字。聲出入隨命息不見身與心。所謂命息者衆生身心不二氣息。名之●字。胎金兩部不離之即體。號之愛染。是知兩部肝心愛染也。定慧命息自身也。自身與本尊本來本有共體金剛不壞色心也。開之爲塵數諸佛。合之爲一尊大日。初心行者於此出入息可觀。謂此●字出於心蓮華臺。以我大悲心爲前導。遍至十方無餘界。觸衆生三業淨除無始垢障。入息之時此字遍入吾身分消滅自性三惑。還定●字之本宮。終住無念之證位也。若有宿善深厚人聞此理趣一作此觀行者。縱睡眠無心之時。麁言妄語之間。此祕密念誦恒時不斷。所以者何。一念信知此息風即●字。已後其理不改變（云云）悅哉快哉。不改二親所生之身而昇大日覺王之臺焉。珍哉尊哉。弗替四大所成之姿而住淨菩提心之床矣。此則答明王之本誓。依吽字之作業也。昔處三界之朽宅受五衰八苦之悲於五蘊依身。今居一心之本誓宮得三身五佛之樂於五相成身。何不悅之。何不貴之。仍弟子等擧聲字實相之氣息讃不二法身形像。頌曰
    身色如日暉    隨願施染愛。
    三目六臂王    即時破諸罪。
    堅住金剛性。  全成金剛體。
    速轉自身分。  便同金剛身。
    南無無極大悲利生方便。染而不染大明王。生生世世値遇頂戴
    第二讃神呪速疾功力者。凡祕密神呪之功能。滅罪生善之得益。於諸佛明呪何雖無優劣。殊與悉地於即座。新施効驗於頓時。無如愛染神呪。無越明王密語。然則三界無能越之力。獨具一字心呪之功力。四事速圓滿之德唯備心中心呪之功德。纔誦一遍消滅無始罪障。常念一字獲得無邊之勝利。是以祕經云。有眞言名一切如來金剛最勝王義利堅固染愛王心眞言。於一切瑜伽中最尊最勝。速獲悉地能令一切見者皆生父母妻子之相所作之業皆得成就（云云）又云。若纔結一契及誦本眞言。能滅無量罪能生無量福。扇底迦等法四事速圓滿。三世三界中一切無能越。此名金剛王頂中最勝。名金剛薩埵定一切諸佛母（云云）非啻成就無量福智敬愛之德。亦有降伏一切天魔鬼類之力。金剛頂經云。若持愛染王根本一字心。此障速除滅不得少親近（云云）一字功能尚以如是。何況於多字明呪乎。方今吽字出入息風早拂微細妄執之霧。一字數遍念誦速澄迷心濁亂之水。愛染明王弓箭定六賊兮無恐。祕密神呪鍵鑰開內庫兮得寶加之修練春朝四種法身之華彌添色。觀念秋夕五相成身之月殊增光。雖遇法日淺渴仰惟深。雖薰修年少遍數既多。然而明王誓與福智於衆生。我等願得勝利於即座。感應道交之時節只在此時。修因得果之道理宜顯斯場（矣）次滿自他大願者。夫云自云他皆本有法然之人也。云權云實悉輪圓萬德之法也。人法共法爾作用。誰敢執之。能所同密號名字。何苟棄之。横平等之都雖誇自證本有之樂。竪差別之里盍悲化他修生之苦。所以上求菩提下化衆生我等所願。內禱敬愛外希財寶衆生所望。然諸珍寶豐己身。寶瓶寶珠即是也。菩提心備自心。五古五智則是也。既一切衆生所求皆以納心藏。隨希授與之。盍成自他之大願哉。仍弟子等重歎神呪功德倍祈心中伏藏。頌曰
    此出入命息。    即是眞言教。
    祕密念誦德。    亦無有間斷。
    若誦一遍本眞言。  能滅諸罪生福智。
    扇底迦等速圓滿。  此名頂中最勝法。
    南無大慈大悲師子明王。自他所願速疾圓滿
    第三迴祕密所修善根施法界衆生者。我等不經三大僧祇之修行。不踏五十二位之階級。幸遇初心即極之教。忝受即身成佛之法已來。緣謝即滅之風早定八識之溪谷收千波焉。機興即生之月高出五智之嶺峯。浮萬水矣。生滅共常住。迷悟同不生。名之金剛幻。爲之輪圓德。是以隨行者之意樂任回向之志趣。諸佛菩薩無相而現相。十方淨土不到而得到。仰願稱揚一雨降性德之圓海而全收。讃歎少雲昇法性之大虛而周遍。然則染而不染蓮華出生死之泥水開敷。二而不二覺果入于衆生心地萌芽。殊一道清淨之眠醒彈指驚覺之音。極無自性暗晴阿字徹心之明。密教擁護祖師遙續傳燈之光於三會之曉。道場影向諸神遠示垂迹之道於三國堺。加之莊自證三菩提之船浮于生死海。任吽字三解脫之風至于涅槃岸（乃至）燋熱紅蓮之族悉誇自證本覺之樂。山鳥江魚之類同開等流法身之悟。仍誦回向發願之伽陀作平等利益觀念。頌曰
    我等所修諸功德。    回向不二妙法界。
    十方無邊衆生界。    皆共速證大菩提。
    南無自他法界平等利益。心中諸願決定成就悉地圓滿
    愛染王講式（終）