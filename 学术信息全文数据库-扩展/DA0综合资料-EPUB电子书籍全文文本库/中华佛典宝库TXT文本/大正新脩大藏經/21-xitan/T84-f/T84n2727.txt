《大正藏》第84卷No.2727

    求聞持表白
    敬白眞言教主大日如來。本尊界會。虛空藏尊。兩部界會。一切三寶而言。夫以。無量多生之間。難受者人間之生。曠劫流轉之中。叵値者如來之教也。而弟子人身之上成出家形。佛教之中値遍照法。是則宿福所感曩因所招也。爾則發難發之道心。修難修之密行。盍滅易滅之癡暗生易生之智火。不借餘善根無憑他功德。唯纔以百萬遍之一行必得成上中下之諸願。況今於一百萬遍之諸行加過現未來之萬善。佛法靈驗未墮地。弟子善願豈其空哉。獨非弟子之大事。兼又諸佛之弘願。能滿諸願之悲願更非他人之奉勸。感應靈驗之誓約偏起大聖之深心。滿多劫之誓願。非此時者何日哉。救一子之憂惱。非今度者何期乎。仰願眞言教主大日如來。金剛薩埵。伏乞本尊界會。能滿諸願虛空藏尊。十方一切三寶。祕密傳燈八大祖師。大師。明神。金剛天等。三界。八部。四海諸神。各還念大誓願。同發起隨喜慈悲。同心加護不失佛法靈驗。令弟子等速成就此悉地。早果遂彼諸願。成一切種智於當座。顯薩般若慧於即身。成佛得道速疾圓滿。弘法利生自在無礙。乃至法界。平等利益。願主僧覺鍐。助成僧明寂。異口同心敬白
    保安三年七月二十日
    願主僧□□    敬白
    助成僧明寂    敬白
    助成僧永尋    敬白




