大正新脩大藏經第 21 冊 No. 1356 佛說華積陀羅尼神呪經


　　No. 1356 [Nos. 1357, 1359]

佛說華積陀羅尼神呪經

　　吳月支國居士支謙譯

　　如是我聞。一時佛在阿耨達池龍王宮中。與大比丘五百人俱。及菩薩摩訶薩具足一千。悉得一切陀羅尼。餘一生在住十住地。次當作佛。如王太子。俱於十方皆成佛道。具大莊嚴不疑如來一切功德。天龍八部一時俱會。爾時師子威菩薩。從座而起右膝著地。合掌向佛而白佛言。世尊若善男子善女人。於如來所而修供養功德多不。佛告師子威勿作是語。若善男子善女人。於如來所而修供養功德多不。何以故。如來無量戒定慧解脫解脫知見之所成就。若善男子善女人。於如來所若存若亡而修供養。師子威當知是人終必於三乘中。隨其因緣而得解脫。復次師子威。若復有人見佛世尊。心生歡喜尊重讚歎。以諸供養施於如來。又復有人於如來滅後。若見舍利心生歡喜。是二功德等無有異。復次師子威。若在家菩薩以諸珍寶積如須彌。供養聲聞及辟支佛。不如出家菩薩發菩提心。以一金錢供養如來。復次師子威若復有人。於千萬歲親近世尊備修供養。若復有人如來滅後發菩提心。以一香華入僧伽藍。舉足下足作如是言。南無世尊。以此深解殷重信心。供養如來舍利寶塔。不以求報不以疑惑。未得解脫中間。若千萬億劫不墮惡道。師子威諦聽。有陀羅尼名曰華積。我今當說。為諸天人多所饒益。若善男子。能於華積陀羅尼呪。受持讀誦親近依行。功德勝彼。是人世世得一聞持。不墮諸惡險棘道中離諸艱難。常見妙寶常見諸佛諸根常具。不生下賤卑隷人家。常得不離菩薩弘心。常得種種無量慧辯。為無量十方諸佛如來之所知見。乃說呪曰。

　　但施(峙耶反)他(一)杜羅禰(二)拖羅禰(三)拖羅尼(四)拖羅尼(五)侔尼(六)波羅婆(負荷反)娑禰(七)悉諦(八)栴禘(九)那侔紙(十)嫟訶(引)囇(狸迤反十一)魯伽婆底(十二)佛陀婆底(十三)底囇(狸迤反十四)柯羅知(胝迤反十五)羅竪波伽知(胝迤反十六)知(胝迤反)杜婆底(十七)毘捨羅佛地(十八)達摩婆徙(十九)惡叉耶葛俾(二十)葛波毘伽知(胝迤二十一)阿媚多葛波休多大多禰(二十二)闍波底(二十三)哆嫟(微耶反)沙摩憙(吳音反)知(胝迤反二十四)蜀伽羅婆底(二十五)陟沙拏佛朕(持引反)地耶佛地瑣訶(引二十六)

　　師子威當知。若善男子能於此華積神呪。若讀若誦。是人當於三月四月九月。從八日至十五日。一心憶念如來相好。夜中三誦華積神呪。日中亦三。至月圓時。當以香華燈燭於形像前而修供養。并誦華積陀羅尼呪。其人是夜夢見如來。相好具足坐蓮華座為眾說法。亦得華積陀羅尼呪。於現世中常得強記。智慧深信。從今身乃至涅槃。常一聞持一切聞見。一切經教一切學解。一切技藝通達無礙。於一切三昧深得清淨。解四聖諦無上法輪。說是經已。師子威等天龍八部。一切大眾歡喜奉行。

華積陀羅尼神呪經


