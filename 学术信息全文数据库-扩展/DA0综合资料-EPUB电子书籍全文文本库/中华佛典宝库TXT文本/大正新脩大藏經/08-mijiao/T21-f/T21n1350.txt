大正新脩大藏經第 21 冊 No. 1350 佛說一切如來名號陀羅尼經


　　No. 1350

佛說一切如來名號陀羅尼經

　　西天譯經三藏朝散大夫試光祿卿明教大師臣法賢奉　詔譯

　　如是我聞。一時佛在摩伽陀國法野大菩提道場。初成正覺。與諸菩薩摩訶薩眾八萬人俱。復有八萬四千大梵天子亦在道場。悉皆圍繞瞻仰世尊。

　　爾時會中有菩薩摩訶薩名觀自在。從座而起偏袒右肩。右膝著地合掌向佛。而白佛言世尊。有一切如來名號陀羅尼。彼一切如來名號陀羅尼。乃是莊嚴劫賢劫星宿劫中。諸佛如來已說當說。我今承佛威力。亦為利益安樂諸眾生故樂欲宣說。唯願世尊加哀覆護。

　　爾時世尊讚觀自在菩薩摩訶薩言。善哉善哉觀自在。汝能為利益一切眾生發大悲心。如意宣說。時觀自在菩薩蒙佛許已。復白佛言世尊。若人欲誦彼陀羅尼。先當至誠誦諸佛如來名號。所謂寶師子自在如來寶雲如來。寶莊嚴藏如來師子大雲如來。雲師子如來須彌如來。師子吼如來師子利如來。梵音如來善愛如來。蓮華上如來燃燈如來。蓮華生如來遜那囉如來。持花如來持寶如來。法生如來日光如來。日照如來月光如來。無量藏如來無量莊嚴藏如來。無量光如來蓮華藏如來。天妙音如來拘枳羅音如來。如是等諸佛如來名號。若人得聞為他宣說。是人六十千劫不聞惡趣之名。何況墮於阿鼻地獄。時觀自在菩薩。說是諸佛如來名號已。即說陀羅尼曰。

　　怛𭔞(切身下同)他(引一)拶覩囉(引)尸(引)帝踰(引)惹(仁左切下同)那設多薩賀薩囉(二合引)尼(二)惹咤(引)婆(引)囉末酤吒(引)朗訖哩(二合)多(引三)馱(引)囉尼莎(引)賀(引四)薩哩嚩(二合)怛他(引)誐多母哩底(二合)多(五)馱(引)囉尼(引)莎(引)賀(引六)阿嚩路吉帝(引)說囉(引)野莎(引)賀(引七)薩哩嚩(二合)怛他(引)誐都(引)烏瑟膩(二合)沙(引八)馱(引)囉尼莎(引)賀(引九)薩哩嚩(二合)怛他(引)誐多婆(引)始多(十)達哩摩(二合)塞建(二合)馱(十一)馱(引)囉尼(引)莎(引)賀(引十二)薩哩嚩(二合)怛他(引)誐多婆(引)始多(十三)颯鉢多(二合)馱(引)囉尼莎(引)賀(引十四)鉢訥摩(二合)阿婆儞哥野莎(引)賀(引十五)阿瑟吒(二合)摩賀(引)跋野馱(引)囉尼莎(引)賀(引十六)稅(引)多嚩蘭拏(二合引)野莎(引)賀(引十七)薩哩嚩(二合)怛他(引)誐多那(引)摩馱(引)囉尼莎(引)賀(引十八)阿尸(引)帝鉢訥摩(二合引)設儞哥(引)野怛他(引)誐多馱(引)囉尼莎(引)賀(引十九)鉢訥摩(二合)賀悉多(二合引)野莎(引)賀(引二十)薩哩嚩(二合)滿怛囉(二合)馱(引)囉尼(引)莎(引)賀(引二十一)

　　爾時觀自在菩薩。說是陀羅尼已。復白佛言世尊。此一切如來名號陀羅尼。若有善男子善女人。受持讀誦思惟記念。為他人說。是人所有五無間業悉得消除。命終之後生天為王。壽八十四百千俱胝劫數。然後得轉輪王位壽六十中劫。過是劫已當得成佛。名曰蓮華藏如來應供正等正覺。

　　爾時世尊說是經已。八萬菩薩摩訶薩眾。及八萬四千大梵天子。聞佛所說皆大歡喜信受奉行。

佛說一切如來名號陀羅尼經


