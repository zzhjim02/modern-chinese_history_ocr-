大正新脩大藏經第 18 冊 No. 893c 蘇悉地羯羅經


　　蘇悉地羯羅經請問品第一

卷上

　　爾時忿怒軍荼利菩薩。合掌恭敬。頂禮尊者執金剛足。即發是問。我時往昔於尊者所。聞一切明王漫荼羅法及以次第。復聞明王諸所眷屬神驗威德。願為未來諸有情故。唯垂尊者廣為解說。云何令得持誦真言法則次第速得成就。其諸真言法雖一體。所成就法其數無量。云何真言相。云何阿闍梨。云何成就者弟子。云何方所為勝處。云何真言速成就。云何調伏相。云何持誦真言方便之次第。云何華供養。云何香塗香。云何香燒香。云何燈油相。云何食供養。云何扇底迦。云何增益相。云何降伏相。於此三種中各成何等事。云何上中下次第成就相。云何法請召。云何修供養。云何持護身。云何廣持法誦何偈真言。云何作灌頂。云何試真言。云何當受付。云何字得圓。云何得增益。云何作護摩種種次第法用。以何等物能令速成就。云何成藥相。云何受藥相。云何淨治藥。云何藥量分。云何諸藥相。云何護諸成就物。云何分別為分數。云何受用成就物。云何失物令却得。云何被破却著彼。云何知作障礙相。云何成就漫陀羅。云何事法漫荼羅。云何灌頂漫荼羅。如上所問隨其要者。唯願尊者具大慈悲。一一分別廣為我說。

　　爾時吉祥莊嚴一切持明大執金剛應供養者。告彼大精進忿怒言。善哉善哉大忿怒。能於我所發如斯問。應當一心聽是勝上微妙法則。蘇悉地羯羅五莊嚴法。何謂為五。一謂精進。二謂明王。三謂除障。四謂成就諸勇猛事。五謂成就一切真言。此蘇悉地經。若有持誦餘真言法不成就者。當令兼持此經根本真言。當速成就。於三部中。此經為王。亦能成辨一切等事。所謂護身召請結界供養相助決罰教授。一切真言一一次第。令得成就。若諸心真言中。有三虎𤙖字者。則能成辨如上所說一切法事。三虎𤙖字心真言曰。

　　唵(喉中擡聲引呼一句)矩(二合)嚕馱曩(二句)虎(二合)𤙖若(二句)

　　辨才真言曰。

　　唵(同上呼一句)咄(二合)嚕底(丁以反二句)塞(僧乙反)𭌆底(同上三句)馱囉抳(四句)虎(二合)𤙖曤(五句)

　　以此真言。真言水三遍灑身作淨。復次上中下成就法者。如別經說。求成就者。須解真言上中下法。此經通攝三部所作漫荼羅法。佛部真言扇底迦法。觀音部真言補瑟徵迦法。金剛部真言阿毘遮嚕迦法。從腋至頂為上。從臍至腋為中。從足至臍為下。於真言中。當應分別三種成就。於斯三部。各分為三。善須了解。三部中真言。明王真言是上成就。諸餘使者制吒制徵等。是下成就。扇底迦法。補瑟徵迦法。阿毘遮嚕迦法。於三部中。各各皆有應須善知分別次第。若佛部中用佛母真言。為扇底迦法。佛母真言曰。

　　那謨皤(𮑱餓反下同音)伽(上)縛(無可反下同音)底(一句)隖瑟抳灑(疎價反)野(二句)唵(同上呼三句)嚕嚕塞(僧乙反)普嚕(四句)入嚩攞(五句)底瑟他(魑價反六句)悉馱路者儞(七句)薩末嗽詫(他可反)娑(去)馱儞(八句)莎嚩訶(九句)

　　若觀音部中。用觀音母半拏羅縛悉儞真言。為扇底迦法。觀音母真言曰。

　　那謨囉怛(二合)娜怛(二合)囉耶野(一句)唵(同上二句)迦(居羅反下同音)制(知四反)弭迦制(同上音三句)迦䋾(知價反下)迦𭟪(知降反)迦制(同上音四句)皤伽縛底弭惹曳(五句)莎(去二合)嚩訶(六句)

　　若金剛部中。用執金剛母忙莽鷄真言。為扇底迦法。金剛母真言曰。

　　那謨刺怛(二合)娜怛(二合)囉耶野(一句)那莫室戰拏跋曰囉幡拏曳(二句)摩訶藥起灑(同上)栖那幡嚲(多可反下同)曳(三句)那謨路迦馱窒(丁吉反)𭌆曳(四句)那莫商迦隸扇底迦隸(五句)𦁐(俱欝反下同)䋾(知價反下同)𦁐䋾(六句)具置𩕳伽(上)嚲野(七句)𦁐置𩕳(八句)莎(去二合)縛訶(六句)

　　又佛部中。明王最勝佛頂真言。為補瑟徵迦法。明王真言曰。

　　那謨跛(北沒反二合)囉底(同上)㰤妬(一句)瑟膩灑野(二合)薩嚩怛(二合)囉幡邏爾嚲野(三句)捨麼野捨麼野(四句)扇底(丁禮反下同)但底(五句)達麼邏惹皤使羝(六句)摩訶蜜儞曳(七句)薩嚩遏詑娑(去)馱儞(八句)娑縛訶(九句)

　　又觀音部中。明王㰤野圪利嚩真言。為補瑟徵迦法。明王真言曰。

　　唵(同上)(一)阿(上)蜜㗚妬(二)皤暮皤嚩(三)娜莫(四)又金剛部中。明王蘇皤真言。為補瑟徵迦法。

　　明王真言曰。

　　那謨刺怛(二合)娜怛(二合)囉耶野(一)那莫室戰拏(二)跋日囉幡拏曳(三)摩訶藥起灑(同上)栖那幡嚲曳(四)唵(同上)(五)蘇皤𩕳蘇(同上)皤(六)虎(二合)𤙖(七)圪(魚乙反下同)里釁拏圪里釁拏(八)虎(二合)𤙖(九)圪里釁拏(平)幡野虎(二合)𤙖(十)阿(上)曩野抱(十一)薄伽(上)畔(十二)苾地耶邏惹(十三)虎(二合)𤙖㧊吒(十四)

　　又佛部中。大忿怒阿鉢囉爾嚲真言。為阿毘遮嚕迦法。忿怒真言曰。

　　唵(同上)(一)虎嚕虎嚕(二)戰拏里摩燈倪(魚枳反三)莎(去二合)嚩訶(四)

　　又蓮華部中。大忿怒施婆嚩訶真言。為阿毘遮嚕迦法。施婆嚩訶真言曰。

　　那謨刺怛(二合)娜怛(二合)嚕耶野(一)那謨摩訶室里野曳(二)唵(同上)(三)鑠枳(二合)曳縒摩曳(四)譟(蘇告反)弭曳(五)悉睇悉睇(六)娑(去)馱野(七)始廢(無計反下同)始廢(八)始梵(步甘反下同)迦𭋺始梵米(九)阿(上)嚩㰤(十)摩嚩遏詫娑(去)馱𩕳(十一)莎(去二合)嚩訶(十二)

　　又金剛部中。大忿怒軍荼利真言為阿毘遮嚕迦法。忿怒真言曰。

　　那謨喇怛(二合)娜怛(二合)囉(上)耶野(一)那莫室戰拏(二)摩訶跋日囉矩囉馱野(三)唵(同上)(四)虎嚕虎嚕(五)底瑟侘底瑟侘(六)畔馱畔馱(七)㰤曩㰤曩(八)阿蜜㗚底(丁禮反九)虎(二合)𤙖㧊(十)

　　復有真言。不入三部隨彼真言文字。而辨扇底迦等三種法。看真言中。若有扇底句嚕字。莎悉底句嚕字。閦莽字鉢囉(二合)閦莽字。烏波閦莽字。莎(去)訶(去)字者。當知即是扇底迦真言。若有補瑟置迦字者。當知即是補瑟置迦真言。若有句嚕字者。當知即是阿毘柘嚕迦真言。復有真言句義慈善。當知即入扇底迦用。若有真言句義猛怒。當知即入阿毘遮嚕迦用。若有真言非慈非猛。當知即入補瑟徵迦用。若欲速成扇底迦者。當用佛部真言。若欲速成補瑟徵迦者。當用蓮華部真言。若欲速成阿毘遮嚕迦者。當用金剛部真言。此經深妙。如天中天。有言上中之上。若依此法。一切諸事無不成就。此經雖屬金剛下部。為奉佛教。亦能成就上二部法。譬如國王隨有教勅。自亦依行此法亦爾。准義應知。若有真言字數雖少。初有唵字後有莎(去)訶字。當知此真言。速能成就扇底迦法。或有真言初有𤙖字。後有㧊吒字。或有𭋺普字。此是訶聲。有如上字真言者。速得成就阿毘遮嚕迦法。或有真言初無唵字。後無莎訶字。又無𤙖字。亦無㧊吒字。及無𭋺普等字者。當知此等真言。速能成就補瑟徵迦法。若復有人欲求攝伏諸餘鬼魅。及阿毘舍等。當用使者及制吒迦等所說真言。速得成就。若復有異部真言。云能成就一切事者。但能成就本部所說。不通餘部。猶有經演彼有真言。為除毒除病故說之。亦能除餘諸苦。當即知其通一切用。善知其部。善識真言所應用處。亦須知其真言功力。復須善解修真言法。隨所求願。當須誦持誦彼真言。

　　蘇悉地羯羅經分別阿闍梨相品第二

　　復次我今當說阿闍梨相。一切真言由是得故。知阿闍梨最為根本。其相何。謂支體圓滿福德莊嚴。善須知解世出世法。恒依法住。不行非法。具大慈悲。憐愍眾生。貴族生長。性調柔和。隨有共住。皆獲安樂。聰明智慧辯才無礙。能懷忍辱不懷我見。善解妙義深信大乘。設犯小罪猶懷大怖。身口意業善須調柔。心常悅樂。讀大乘經謹依法教。勤誦真言而不間斷。所作悉地皆悉成者。復須善解畫漫荼羅。常具四攝為求大法。不樂小緣永離慳悋。曾從師入大漫荼羅受灌頂法。復為先師讚歎德者。汝從今往。堪授灌頂為阿闍梨。有斯印可。方合自造漫荼羅法則次第。乃合授與弟子真言。若依此者。所受真言速得成就。不可懷疑。若不授和上阿闍梨處。檀誦真言。徒施功勞終不獲果。夫弟子法。恭侍闍梨猶如三寶及菩薩等。何以故謂能授與歸依之處。於諸善事而為首因。現世安樂當來獲果。謂依阿闍梨故。當嗣不久而得無上正等菩提。以是義故。敬之如佛。以為弟子。承事闍梨。無有懈怠。勤持不闕。所授明王及明王妃。當得悉地必無得疑。

　　蘇悉地羯羅經分別持誦相品第三

　　復次我今說持誦真言成就行相。當須三業。內外清淨。心不散亂。曾無間斷。常修智慧。能行一法。成就眾事。復離慳悋。所出言詞無有滯礙。處眾無畏。所作皆辨。常行慈忍。離諸謟誑。無諸疾病。常行實語。善解法事。年歲少壯諸根身分皆悉圓滿。於三寶處常起敬信。修習大乘微妙經典。諸善功德無懷退心。如此之人速得成就。於諸菩薩及以真言。常起恭敬。於諸有情起大慈悲。如此之人速得成就。常樂寂靜不樂眾中。恒行實語作意護淨。如此之人速得成就。若聞執金剛菩薩威力自在。心生諦信歡喜樂聞。如此之人速得成就。若人少欲一切知足。誦持真言。念所求事晝夜不絕。如此之人速得成就。若人初聞真言經法。則身毛竪心懷踊躍。生大歡喜。如此之人則得成就若人夢中自見悉地。如經所說。心樂寂靜不與眾居。如此之人速得成就。若人常於阿闍梨所。敬重如佛。如此之人速得成就。若人持誦真言。久無効驗不可棄捨。倍增廣願轉加精進。以成為限。如此之人速得成就。

　　蘇悉地羯羅經分別同伴品第四

　　復次當說同伴者相。福德莊嚴。貴族生種。常樂正法不行非法。復懷深信離諸恐怖。精進不退奉行尊教。常作實語。諸根支相皆悉。圓滿。身無疾病。不過太長太短太肥太麁。亦不瘦小。色不太黑。亦不太白。離此陋疾。福德同伴。餘忍諸苦。善解真言印漫荼羅供養次第諸餘法則。常修梵行順忍諸事。出言和雅令人樂聞。離諸我慢強記不忘。有教奉行不相推託。多聞智慧慈心無恚。常念布施。善解分別明王真言。常須念誦所持真言與行者同。兼明結界護身等法。得如是伴則速成就。三業調善。曾於師所入漫荼羅。歸修佛教不習疏小法。善知行者所須次第。不待言教。隨有所求知時即送。具如此者為勝同伴。身意賢善心無憂惱。決定堅固終不退心。得如是伴則速成就。於多財利不望貪著。具如是德說為勝伴。復於行者心無捨離。若欲成就諸餘等藥。為作強緣。不應捨離自然聖戒。具如是德說為勝伴。於行者處無所規求。未得悉地成就以來。終不捨離。縱淹年歲無證悉地。終不懷於捨離退心。假令有大苦及餘難事。逼惱身心亦不應捨。具如是德說為勝伴。若有如前種種德行。堪能成就最上勝事。縱無前德。但明真言成就法則。并須善解諸漫荼羅。智慧高明復加福德。勝持誦者。如是之伴亦能成就最上勝事。為欲成就最上事故。其福德伴。半月半月與持誦者。而作灌頂及以護摩。隨時所辨香花燃燈。諸餘依次第擁護簡擇。隨所有為並須助作。非直助修如前等事若誦持者有所虧失。其福德伴依於經法。以理教誨勿法事有闕。乃至事事廣為開釋諸行因緣。具如是者最為勝伴。行者每日持誦之時。及所行事有時忘失。其福德伴隨所見處。相助作之使令周備。若欲成就藥法之時。須常以手而按其藥。或執草幹而用按之。念誦作法事務雖多。終不廢忘行者持誦欲了之時。其伴當須側近而立。看彼行者念誦既勞。或恐忘作發遣神法。置數珠法。及餘法等。見彼忘處應助作之。其伴常須持誦供養。所作諸事而生福德。並皆迴向持真言者。滿所求願。有所指授唯共伴語。若欲成就最勝事故。更許一伴。展轉合語不得參差。其伴所食與行者同。行者所食如依法制。具如是者堪為寂上勝事同伴。第三同伴福德亦然。如前所說。

　　蘇悉地羯羅經擇處品第五

　　復次演說持誦真言成就處者。住何方地速得成就。佛所得道降四魔處最為勝上。速得成就。尼連禪河。於沂岸處無諸難故。其地方所速得悉地。縱有眾魔不能為障。所求之事無不悉地。如是之處速得成就。或於佛所轉法輪處。或拘尸那城佛涅槃處。或迦毘羅城佛所生處。如上四處最為上勝。無諸障嬈。三種悉地決定得成。又於諸佛所說勝處。復有菩薩所說勝處。佛八大塔。或有名山多諸林木。復多花菓泉水交流。如是之處說為勝處。或有蘭若。多諸花菓。渠水交流人所愛樂。如是之處說為勝處。復有蘭若。多諸麋鹿。無人採捕。復無羆熊虎狼等獸。如是之處說為勝處。或無大寒復無大熱。其處宜人心所樂者。如是之處說為勝處。或於山傍或山峯頂。為獨高臺。或於山腹復有流水。如是之處說為勝處。復有勝處。青草遍地多諸樹花。中有其木堪作護摩。如是之處說為勝處。或於安置舍利塔前。或於山中安舍利處。或四河邊或有蘭若。種種林木茂飾嚴麗。無多人處。或於寒林烟不絕處。或大河岸或大池邊。或往曾有多牛居處。或於逈獨大樹之下。神靈所依。日影不轉或多聚落一神祠處。或於十字大路之邊。或龍池邊。如是之處說為勝處。或佛經行所至之國。如是之方速得成就。但有國土人民信順。恭敬三寶弘揚正法。如是之處速得成就。復有國土多諸仁眾皆具慈悲。如是之處速得成就。既得如是上妙處所。應須蕳擇地中穢惡瓦礫等物。漫荼羅品一一廣明。如悉地法。善須分別三部處所。復須分別扇底迦法。補瑟徵迦法。阿毘遮嚕迦法。如是三法。復須分別上中下成法。即於是處。隨心所宜。淨塗灑掃作諸事業。速得成就悉地之法。

　　蘇悉地羯羅經持真言法品第六

　　復次廣說制持真言儀式法則。若依此式。不久。當獲一切成就。若有智者持諸真言。先斷瞋恚。乃至天神不應生瞋。亦不瞋嫌餘持真言者。於諸真言不應擅意。乃至功能及諸法則。而分別之。於諸真言及以法則。深生敬重。於諸惡人善須將護。何以故能障大事及壞彼故。於阿闍梨所。縱見愆過。身業猶不生於憍慢嫌恨談說種種是非心意。終不分別惡想。於過既爾耳。況依法耶。縱懷大怒終不以自所持真言。縛他明王。及生損害。并苦治罰。亦復不應作降怨法。未曾經於阿闍梨處。而受真言不應授人。所受之人。於三寶處不生恭敬。復是外道。雖阿闍梨所受得真言。亦不可與。乃至手印及以真言。并功能法及普行法。并不應與未曾經入曼荼羅者。亦不授與。不應跳驀一切有情兩足之類。乃至多足亦不跳驀。又不應踐驀諸地印過。所謂鎚輪棓杵螺金剛杵等。及以素成並不踐驀諸餘藥草根莖枝葉及以花實亦不踐驀。亦不棄於不淨穢處。若樂成就真言法者。應須依制不應詰難大乘正義。若聞菩薩甚深希有不思議行。應生諦信不懷疑心。持真言人。不應與彼別持誦人。更相施驗。若緣小過。不應即作降伏之法。樂成就人。不應歌詠言詞調戲。為嚴身。好不應塗飾脂粉花鬘。亦不跳躑急走邪行。亦不河中裸形浮戲。略而言之身諸嘲調。一切戲㗛諸邪口業。及虛誑語。謟污心語。離間和合。惡口罵詈。皆不應作。所應對答。不假多言。無益言談終不習學。亦復不與外道之人及旃荼羅人同住。如斯等類來相問詰亦不與語。亦不與外諸人談話。唯共伴語。當念誦時。縱是同伴亦不與語。唯除餘時自非所須不與伴語。亦不以油塗飾於身。又不應喫䓗䔉蘿菔。油麻酒酢及餘一切諸菜茹。米粉豆餅。并蒸畢豆及油麻餅。并作團食皆不應喫。一切毘那夜迦所愛之食。及供養殘食。油麻粳米豆粥。及以乳粥所被驀食。或被觸食。皆不應食。一切車乘。及以鞍乘。皆不乘騎。一切嚴身之具。所謂鏡花粉藥傘蓋。非因緣事。亦不應用。亦不以手揩手。以脚揩脚。一切水中不大小便。不應岸側以手承食而食。亦不用鎚銅器食。以諸葉上不翻盛食。不臥大小床榻。亦不與人同處而臥。欲臥之時清淨而臥。尋思智慧不面地臥。亦不仰臥。如師子王右脇而臥。當臥之時不張目睡。日不再食。不應斷食。不應多食不應少食。於食有疑不須食之。一切調戲多人叢叢。乃至女人。皆不觀看。身口意等所受房舍。及好飲食。皆不應著。受惡房舍及麁飲食。皆不應棄。亦不應著紫色衣裳。亦不應著故破衣服垢穢衣服。念誦之時。應著內衣。不自謙下。云多愆犯。無由得成三種悉地。縱為宿業身嬰諸疾。亦不違闕念誦所受真言。　終不捨棄。於其夢中。或於虛空現聲告言。汝不應持是真言。如是頻聞亦不捨棄。復不瞋彼諸惡責罵。何以故並是魔故。唯須精進不應退心。惡思攀緣諸邪境界。縱放諸根。恒常護淨而念誦之。若欲求大悉地成就。自所誦持真言。不應攝伏魑魅魍魎。亦不擁護自他。亦不救難禁諸惡毒。非真所持真言。諸餘真言亦不應作。所有隨用一切真言。皆不應頻頻而作。亦不與人互諍驗力。若求悉地。當須三時洗浴三時持誦。每浴以真言水而洗浴之。水真言曰。

　　唵(同上)(一)虎(二合)𤙖歌娜(二)跋日囉拏曤(三)

　　此真言真言水七遍洗浴。一切魔族毘那夜迦不為災惱。不真言不用水土真言曰。

　　唵(同上)(一)𩕳佉曩(二)皤素(蘇古反)睇(三)莎縛(去二合)訶(四)

　　此真言真言土七遍。當以少水和土攬之。則塗楷身如法洗浴。一切毘那夜迦不為災惱。辟毘那夜迦真言曰。

　　唵(同上)(一)阿(上)密栗底(丁禮反)(二)歌曩歌曩(三)虎(二合)𤙖㧊(四)

　　此真言誦之七遍辟諸毘那夜迦即澡浴之。沐浴真言曰。

　　唵(同上)(一)阿(上)密栗底(同上)(二)虎(二合)𤙖㧊(三)

　　此真言誦七遍。隨意澡浴。洗浴之時勿誛談話。心須持念沐浴心真言。沐浴心真言曰。

　　唵(同上)(一)曤可理理(二)虎(二合)𤙖㧊(三)

　　此真言誦之乃至浴竟。次掬水自灌頂上。自灌頂真言曰。

　　唵(同上)(一)賀佉里里(二)虎(二合)𤙖㧊(三)

　　此真言二手掬水。真言三遍自灌其頂。如是三度。次結頂髮真言曰。

　　唵(同上)(一)素(蘇古反)悉地迦𭌆(二)莎嚩(去二合)訶(三)

　　此真言真言髮三遍。當頂作髻。若是比丘右手作拳。舒大拇指屈頭指押大指頭上。令頭指圓曲。真言三遍置印頂上。

　　佛部結髮真言曰。

　　唵(同上)(一)尸祇尸契(二)莎嚩(去二合)訶(三)

　　蓮華部結髮真言曰。

　　唵(同上)(一)尸契(二)莎嚩(去二合)訶(三)

　　金剛部結髮真言曰。

　　唵(同上)(一)尸佉(去)寫(二)莎嚩(去二合)訶(三)

　　次應洗手三度漱口浴本尊主。

　　佛部漱口飲水灑淨真言曰。

　　唵(同上)(一)摩訶(二)入嚩羅𤙖

　　蓮華部漱口飲水灑淨真言曰。

　　唵(同上)(一)覩(知雉反下同)覩囉(二)矩嚕矩嚕(三)莎縛(去二合)訶(四)

　　金剛部漱口飲水灑淨真言曰。

　　唵(同上)(一)入嚩理多(二)嚩曰哩抳𤙖(三句)

　　作漱口飲水灑淨已。面向本尊所居之方。觀念本尊持誦真言及作手印。取水三掬想浴本尊并奉閼伽。或於水中隨意念誦方詣道場。

　　佛部獻水真言曰。

　　唵(同上)(一)帝囉𭋺勃陀(上)(二)莎嚩(去二合)訶(三)

　　蓮華部獻水真言曰。

　　唵(同上)(一)避哩避哩(二)𤙖㧊(三)

　　金剛部獻水真言曰。

　　唵(同上)(一)微濕(二合)嚩(二)嚩曰𭋺(三)莎嚩(去二合)訶(四)

　　其手印相。二手仰掌側相著。以二頭指捻二大拇指頭。餘六指相著微屈。以印掬水真言三遍。奉浴本尊。此印通三部用復於其處。誦所持真言隨任多少。然始可往常念誦處。乃至未到彼所已來。勿懷瞋嫉隨順諸境。身心清淨敬想本神。而徐往之。堅持禁戒如前所制。常持不忘。既到彼所。即應如法修諸事業而念誦之。常須如法作漫荼羅供養持誦。若有疲倦當須轉讀大乘經典。或作制多諸餘善事常不廢忘。日須三歸三寶三度懺悔諸餘罪業。三時誓發大菩提心。若如是者當得成就。三時發願。願成勝事除諸罪故。應常依教作諸善業。而行惠施具大慈悲。於諸法教不生慳悋。常懷忍辱精進不退。深懷歸信六念繼心。所聞經典諦思文義。常須轉讀真言法品。當須供養真言法經。依經善畫妙漫荼羅。應須自入發之。初定諦信比丘入之。比丘尼優婆塞優婆夷隨次入之。並皆堅固發菩提心決定心正見心。入曼荼羅了。應當授與結手印法。及持真言次第法則。應正廣為宣說真言法則。白月八日或十四日十五日。及以月盡日。或十一月十五日。如是之日倍加供養。依法持誦作護摩法。加持禁戒常勤憶念。倍加諸事即得真言速疾成。向作護摩時。當須以手持拔折羅。誦瞋怒金剛真言一千八十遍或百八遍。作一切事。瞋怒金剛真言曰。

　　娜謨剌怛(二合)娜怛(二合)囉耶野(一)那莫室戰拏跋日囉幡拏曳(二)摩訶藥䞘灑(同上)栖奈(奴箇反)幡嚲曳(三)唵(同上)(四)枳里枳里(五)跋日囉(六)避麼囉澇捺(二合)囉(七)跋(北沒反)羅訖(二合)𭌆底(八)摩訶矩嚕馱弭惹野(九)𩕳訖鱗嚲(十)虎(二合)𤙖虎(二合)𤙖㧊㧊(十一)畔馱畔馱曤(十二)

　　金剛諸事應用天火燒木。或苦練木或取燒屍殘火𢲵木。或白栴檀木或紫檀木。隨取一木刻作三股金剛杵。作呼摩時及念誦時。常以左手執持。能成諸事故號杵。是善成就者。若常持此金剛杵者。一切毘那夜迦作障難者。悉皆恐怖馳散而去。以紫檀香泥塗金剛杵。置本尊前。當以如上真言真言花香供養。其諸事業。金剛祕密微細。悉能成就諸餘事等。作諸事時。常須右手帶持珠索。以香塗之誦真言。真言一百八遍或一千八十遍。金剛明王珠索真言曰(歸命同前)。

　　唵(同上)(一)枳𭌆枳𭌆(二)澇捺(二合)𭌆抳(上)(三)莎嚩(去二合)訶(四)

　　此明王大印名忙莽鷄。能成一切明王真言。亦能增益。及能滿足真言字句。亦能成就諸餘法事及護身事。非直但是諸明王母。亦是一切金剛之母。若金剛部珠索者。著一嗚嚕捺囉叉。置於線中後繫為結。金剛部中既爾。餘二可知。佛部珠索應用佛母真言。若蓮華部珠索。應用半拏囉嚩斯泥。云觀音母真言。

　　佛母真言曰。

　　娜謨皤伽(上)嚩底隖瑟抳灑野(一)唵(同上)(二)嚕嚕塞(同上)普嚕(三)入嚩攞(四)底瑟他(同上)悉馱路者儞(五)薩嚩刺詑娑(去)馱儞(六)莎(去二合)嚩訶(七)

　　觀音母真言曰。

　　娜謨怛囉(二合)娜怛(二合)囉耶野(一)唵(同上)(二)迦制(知西反下同)弭迦制(三)迦䋾迦戇(知降反)迦制(四)皤伽(上)嚩底弭惹曳(五)莎(去二合)嚩訶(六)

　　帶持此珠索者。毘那夜迦不能為障。身得清淨。當速成滿諸所求願。作法之時。當用茅草作鐶。貫置右手無名指上。應誦當部三字半心真言。真言一百八遍或一八千遍。後安指上。

　　佛部心真言曰。

　　唵(同上)爾娜職(而翼反)

　　觀音部心真言曰。

　　唵(同上)阿(上)嚕力

　　金剛部心真言曰。

　　唵(同上)跋日囉姪力

　　若供養時若持誦時若護摩時。應著草鐶。以著鐶故。罪障除滅。手得清淨。所作吉祥。復取白㲲。絲及以麻縷。使令童女染作紅色或欝金色。合作線索。作真言結。一真言一結。滿一七結。置本尊前。以真言真言索一千八遍。念誦之時及護摩時。若消息時午暮時也。皆持繫腰。眠不失精。常應繫佩。索真言曰。

　　唵(同上)(一)歌囉歌囉畔駄𩕳(二)升訖(二合)囉駄囉抳(三)悉馱刺梯(四)莎嚩(去二合)訶(五)

　　若念誦時若護摩時。若梳髮時著衣時。偏袒時臥時。洗淨時澡浴時。凡所著脫上淨衣服。皆真言之。若大小便應著木履。若詣本尊前及和上阿闍梨前諸尊宿前。皆不應著。於諸尊處。以身口意而供養之。若樂悉地速得成者。若見制多及比丘僧。應常禮敬。若遇外天形像。但應合掌。或誦伽他。若見尊者亦應致禮。若聞妙法深生敬信。若聞菩薩不思議相。或聞真言所成諸事。皆應歡喜心懷踊躍。若樂成就。常應勇進勿生懈怠。如斯所制常須繼念。若不爾者。則違制戒獲大重罪。無所成就。身等諸根恒常在定。不應貪著世間諸欲。常勤依行如斯律制。而不廢忘。若晨朝時誤犯諸罪。若至暮間即須懺悔。若於夜時誤犯諸業。明至晨朝誠心懺悔。恒須清淨依法念誦。及作護摩供養等事。常依本戒。應如是作意遣度時日。明王戒中常須作意。不久住獲悉地位中。

　　蘇悉地羯羅經供養花品第七

　　復次分別說三品法。扇底迦法。補瑟徵迦法。阿毘遮嚕迦法。及餘諸法。是為三品。三部各有三等真言。所謂聖者說諸。天說。地居天說。是為三部。聖者說者。謂佛菩薩聲聞緣覺說者。是為聖者真言。諸天說者。從淨居天乃至三十三天諸天所說。是為諸天真言。地居天說者。從夜叉。羅剎阿修羅龍迦樓羅乾闥婆緊那羅摩睺羅部多卑舍遮鳩槃荼等所說。是為地居天真言。若作扇底迦法者。應用聖者真言。若作補瑟徵迦法者。應用諸天真言。若作阿毘遮嚕迦法者。應用地居天真言。若求上成就者。應用聖者真言。若求中成就者。應用諸天真言。若求下成就者。應用地居天真言。如是三部。各有三等成就。作三種法中。俱當等用水陸所生諸種色花。名色差別。各依本部。善分別之。以真言花當奉獻之。發是願言。此花清淨生處復淨。我今奉獻。願垂納受。當賜成就。獻花真言曰。

　　阿(上)歌囉(上)阿(上)歌囉(一)薩嚩(同上)苾地(二合)耶馱囉(二)布爾底(丁禮反三)莎嚩(去二合)訶(四)

　　用此真言。真言花。三部供養。若獻佛花。當用白花香者而供養之。若獻觀音。應用水中所生白花。而供養之。若獻金剛。應以種種香花。而供養之。若獻地居天。隨時所取種種諸花。而供養之。應獻花者。忙攞底(丁異反)花。簸吒羅華。蓮花瞻蔔迦花。龍𧄜花(似母單花)嚩(無可反)句藍花。俱物頭花。娑羅樹花。末利花。舉亦迦花。喻底(聽以反)迦花。勢破理迦花。句嚕嚩(同上)劍花。迦淡聞花。末度擯抳迦花。怛㗚(二合)拏花。彥陀補澁波花。本曩(去)言花。那嚩(同上)忙里迦花。阿輪(去)花釰。母注捃難花那莽難花。注多曼折利花。勿勒蒭𮨄鉢羅花。迦宅㘕花。建折娜藍花。擯抳釰花。優鉢羅花。得蘗㘕花。捃難花迦囉末柔等。於林邑蘭若水陸所生如上等花。應須善知三部三品三等用花供獻。用忙攞底花得蘗㘕花。捃難花。末理迦花。喻底迦花。那龍𧄜花。如上等花。佛部供獻。用優鉢羅花。俱物頭花。蓮花娑羅樹花。勢破理羅聞底迦花。本娜言花。得蘗㘕花。如上等花。觀音部中供獻為勝。用青蓮花。鉢孕衢花。葉花枝條。餘不說者等。通金剛部中供獻。如上花中。白色者作扇底迦法。黃色者作補瑟徵迦法。紫色者作阿毘遮嚕迦法。如是花中。味甘者作扇底迦法。味辛者作阿毘遮嚕迦法。味淡者作補瑟底迦法。或有淨處所生枝花。或始生芽茅草。或小草花。或中樹花。大樹花。種種諸花。隨類當用。其闍底蘇末那花。唯通獻佛。若紅蓮花。唯通獻觀音。若青蓮花。唯通獻金剛。各說為上。佛部中。作扇底迦法用闍底蘇末那花。作補瑟底迦法用紅蓮花。作阿毘遮嚕迦法用青蓮花。餘二部中。類此作之。上色香花中色香花下色香花。隨事分用。或用花條。或用墮花。以獻天后。說為上勝。紫白二色羯囉末囉花。用獻忿怒尊主及諸使者。說為上勝。句吒惹花。底落迦花。婆羅花。迦㗚䁥迦(引)囉(引)花。阿娑曩努嚕莽(二合)花。尾螺花迦宅㘕花等。隨取其一。遍通三部而供養之。及上中下除災等三。復以種種諸花合成為鬘。或以種種花。聚供養。遍通九種。用諸花中。唯除臭花。刺樹生花。苦辛味花。不堪供養。前廣列花。無名之者亦不應用。又木菫花。計得劍花。阿地目得迦花。瞢句藍花。佞簸花等。亦不應用。長時供養通九種者。紅花閃弭花。鉢囉孕句花。骨路草等。及稻穀花。油麻相和供養。如上所說。種種花等供養。最為勝上。如無此類諸花獻者。但用白粳米。擇爛碎者。而供養之。亦通九種。不得互用諸花。如作法時。求不得者隨所得花。亦通供養。若以花供獻。應用當部花真言真言花獻。若無花獻。應用蘇囉三枝葉。或莽嚕聞葉。灘敦葉。耽忙(去聲)羅葉。訖㗚瑟拏末利迦葉。忙覩柞伽葉。閼羅惹迦葉。及蘭香等葉。而替獻之。如無此等枝葉。應用嚩(無可反)落迦根。甘松香根。卷柏牛膝根。及諸香藥根香菓等。亦通供養。所謂丁香豆寇。完豆寇甘𮑱桃。諸香菓等。並通替花用供養之。若無如上花葉根菓獻者。曾見曾聞獻供養花。或自曾獻花隨所應。令想運供養。最為勝上供養尊法。雖有如前花菓等獻。若能至心虛虔合掌頂奉。供養本尊花菓。如是心意供養最上。更無過者。常應作致如是供養。勿懷疑惑。則得成就。

　　蘇悉地羯羅經塗香藥品第八

　　復次今說三部塗香藥法。隨諸真言。應供養者。能成眾福。其香藥。名曰香附子句吒曩吒。青木香。嚩落迦。烏施囉。舍哩嚩。煎香。沈香。欝金香白檀香紫檀香嚩囉拏(二合)肥嚕鉢囉(或粉忙囉鉢怛羅)拏釰娑囉藍(云五粒松)娑比嘞迦鉢特莽劍(云柏木)帶囉鉢㗚抳迦迦利也釰(或丑里而囉云里佛刷子)丁香婆羅門桂皮。天木。鉢孕瞿。閼乳難燥囉盆泥(去)聞細羅嚩嚕釰。迦畢貧。嗟達囉訖囉母釰。頗里迦聹。襄里迦。始嚩擔臂。蘇嚩㗚拏賒迦藍。忙覩抃伽。并皮。多利三薄娑但㗚拏忙(去)斯(云甘松香)那莽難。莽嚕聞母羅計施眈(云水蘇)忙(去)羅木囊(去)言。翳羅米夜傑囉曩却設癡羅嚩利嚩澁比迦。但胡䕑儞閻設多補澁波(逈香)訶𭋺。蔬蹄草拏迦脚(白豆宼)句藍若(而夜反)底(都以反云完豆宼)頗囉諸囉劍。却泮藍。娑縮嬭閻地夜莽劍。戰荼。都嚕(蘇合香)瑟釰。鉢囉娑坦娑縛計薩藍等類及膠汁。所謂龍惱香言陀羅娑。娑遮囉娑。安悉香。薰陸香設落翅勢嚩娑迦等。及餘有膠樹香者。並隨本部善須合和。用諸草香根汁香花等三物。和為塗香。佛部供養。又諸香樹皮。及白栴檀香。沈水香。天木香。煎香等類。并以香菓如前分別。和為塗香。蓮華部用。又諸香草根花菓葉等。和為塗香。金剛部用。或有塗香具諸根菓。先人所合香氣勝者。亦通三部。或唯沈水香和少龍腦香。以為塗香。佛部供養。或唯白檀香。和少龍腦香。以為塗香。蓮華部用。或唯欝金香和少龍惱香。以為塗香。金剛部用。又紫檀以為塗香。通於一切金剛等用。肉豆䓻脚句羅惹底(都以反)蘇末那。或濕沙蜜蘇澁咩羅鉢孕瞿等。以為塗香。用獻一切女使者天。又甘松香濕沙蜜完豆䓻。以為塗香。用獻明王妃后。又白檀沈水欝金。以為塗香。用獻明王。又諸香樹皮。以為塗香。用獻諸使者。又隨所得香。以為塗香。獻地居天。或單用沈水香。以為塗香。通於三部九種法等。及明王妃一切處用。若有別作扇底迦法。用白色香。若補瑟徵迦法用黃色香。若阿毘遮嚕迦法用紫色無氣之香。若欲成大悉地者。用前汁香及以香菓。若欲中悉地者。用堅木香及以香花。若欲下悉地者。用根皮香花菓。以為塗香。而供養之。和合香分。不應用於有情身分香。謂甲香麝香紫釤等香。及以酒酢。或過分者世不愛者。皆不應用供養之。又四種香。謂塗香末香顆香丸香。隨用一香。畫壇為花日別供養。欲獻之時誓如是言。此香芬馥。如天妙香。清淨護持。我今奉獻。唯垂納受。令願圓滿塗香真言曰。

　　阿(上)歌囉阿(上)歌囉(一)薩嚩(無可反)苾地(二合)耶駄囉(二)布爾羝(三)莎嚩(去二合)訶

　　誦此真言。真言塗香。後誦所持真言。淨持如法。奉獻於尊。若求諸香而不能得。隨取塗香而真言之。復用本部塗香真言。真言香已。奉獻本尊。

　　蘇悉地羯羅經分別燒香品第九

　　復次今說三部燒香法。謂沈水白檀欝金香等。隨其次第而取供養。或三種香。和通三部。或取一香。隨通部用。列香名曰。室唎(二合)吠瑟吒(二合)劍汁娑折(云沙羅樹膝)囉娑。乾陀羅素香。安悉香。娑落翅香。龍惱香。薰陸香。語苫地夜(二合)目劍。祇哩惹蜜訶梨勒。砂糖香附子。蘇合香。沈水香。嚩(引)落劍。白檀香。紫檀香。五葉松木香。天木香。囊里迦。鉢哩閉攞嚩。烏施藍。石蜜。甘松香。及香菓等。若欲成就三部真言法者。應合和香。室唎(二合)吠瑟吒迦樹汁香。遍通三部。及通獻諸天。安悉香通獻藥叉。薰陸香通獻諸天天女。娑折囉娑香獻地居天。娑落翅香獻女使者。乾陀囉娑香獻男使者。龍惱香。乾陀羅娑香。娑折囉娑香。薰陸香。安悉香。薩落翅香。室唎(二合)吠瑟吒(二合)迦香。此七膠香。和以燒之。遍通九種。說此七香。最為勝上。膠香為上。堅木香為中。餘花葉根等為下。蘇合沈水欝金等香。和為第一。又加白檀砂糖。為第二香。又加安悉薰陸。為第三香。如是三種和香。隨用其一。遍通諸事。又地居天等。及以護衛。應用薩折囉娑。沙糖。訶利勒。以和為香。供養彼等。又有五香。所謂沙糖。勢麗翼迦。薩折囉娑。訶梨勒。石蜜。和合為香。通於三部。一切事用。或有一香。遍通諸事。如上好香眾人所貴。上妙和香。如無是香。隨所得者。亦通三部。諸餘事用。如上所說合和香法。善須分別。應其所用。根葉花菓。合時持獻。又有四種香。應須知之。所謂自性香。籌丸香。塵末香。作丸香。亦須要知應用之處。若扇底迦法。用籌丸香。若阿毘遮嚕迦法。用塵末香。若補瑟徵迦法。用作丸香。攝通一切。用自性。合籌丸香。置以沙糖。和塵末香樹膠香。應用好蜜合和丸香。或以蘇乳沙糖替蜜。和香。自性香上。應著少蘇。如求當部所燒之香。若不得者。隨所有香。先通當部。先誦此部香真言。而真言香。然後誦所持真言。合和香法。不置甲麝紫釤等香。亦不應用末儞也等而和合香。亦不過分致令惡氣而無香氣。以此林野樹香膠香。能轉一切諸人意願。諸天常食。我今將獻。哀愍垂受。燒香真言曰。

　　阿(上)歌囉阿(上)歌囉(一)薩嚩(同上)苾地(二合)耶馱囉(二)布爾羝(三)莎嚩(去二合)訶(四)

　　誦此真言。真言香。後誦所持真言。真言香燒。如法獻故。

　　蘇悉地羯羅經燃燈法品第十

　　復次當說三品燃燈法。以依法故。令諸天仙歡喜成就。以金以銀以赤熟銅。或以瓷瓦而作燈盞。此五種中。隨法取用。本神歡喜。作燈炷法。白㲲花作。或新㲲布作。或耨句羅。樹皮絲作。或新淨布作。用諸香油眾所樂者。或用諸香蘇油。其扇底迦法。用上香油。補瑟徵迦法。用次香油。阿毘遮嚕迦法。用下香油。若諸香木油扇底迦用。若油麻油補瑟徵迦用。若白芥子油阿毘遮嚕迦用。阿(去)怛娑菓油真言妃后用。及諸女仙用。若諸菓油真言主用。若苦樹菓油諸天用。及摩訶迦羅用。若魚脂祀鬼用。若諸畜生脂祀藥叉用。若拔羅得雞油麻子油祀下類天用。及四姊妹遮門荼等用。若寒林中起吠多羅者。用犬完脂。諸油之中。犛牛蘇上。擇通三部。又白牛蘇扇底迦用。黃牛蘇補瑟徵迦用。烏牛蘇阿毘遮嚕迦用。若有本部。別分別之。亦依彼用。若諸蘂中所生油補瑟徵迦用。若諸香中所生油扇底迦用。若惡香氣油阿毘遮嚕迦用。如上略說燃燈法則。善自觀之。縱此不說。當審用之。雖有燈油。不依部者。以本部真言而真言之。亦通供養。燈能却障。然淨除怋。我今奉獻。哀愍垂受。燈真言曰。

　　唵(同上)(一)阿(上)路迦野阿(上)路迦野(二)薩嚩苾地(二合)耶馱囉(三)布爾羝(四)莎嚩(去二合)訶(五)

　　誦此真言已。次誦本持真言而真言之。復作淨法。除諸過故。如前品說。准持修故。

　　蘇悉地羯羅經獻食品第十一

　　復次我說應獻食法。令諸天仙悉皆歡喜速得成就。略說獻食。應用圓根長根諸菓。蘇餅油餅諸羹臛等。或種種粥及諸飲食。此四種食通獻諸部。末惹布囉迦菓普通三部。又以石榴菓注那菓亦通三部。示其次第。各通一部。若味甘甜扇底迦用。若味甘酢補瑟徵迦用。若味辛淡阿毘遮嚕迦用。若多羅樹菓。菆子菓。尾羅菓。儞跛囉菓。及餘臭菓。眾所不樂亦不應獻。或有上味菓。世復多饒而復最貴。獻如此菓獲上成就。或有諸菓。其味次美。世復易求。價無所貴。獻如此菓獲中成就。或有諸菓。其味苦辛淡等。世復豐足價復最賤。獻如此菓獲下成就。若欲如意奉獻。應取女名菓。所謂柿子杏桃等菓。以獻女天。諸樹生菓無苦味者。獻真言妃后。室利泮羅菓。通獻三部一切忿怒。嚩拏菓。唯獻一切藥叉。劫比貪菓。獻室利天。鉢夜攞樹生菓。獻鉢囇。使迦。如是諸菓更有多種。諸有異名。隨覩其味而用獻之。或於村側。或蘭若清淨處。有諸草根。其味甘美。取之奉獻。亦得成就。微那唎根。通一切用。復有奇美味。草根枝葉亦通奉獻。非直天神人中亦用。若山中所生根美味者。佛部供獻。又熟芋根亦通佛部。又迦契嚕劍根。微那唎根。嚩也賜根。俱舉知根。及餘圓根。從水生者。蓮花部用。又一切藥圓根。味苦辛淡。及多種生芋。金剛部用。又色白香味極甘美。如是圓根佛部供獻。又色黃香味不太酸亦不太甘。如是圓根蓮花部用。又赤色香味苦辛淡。氣臭不甘。如是圓根金剛部用。如是三部扇底迦法等。及上中下並同通用。略說圓根。善隨其部。依上中下而用獻之。如是分別。速得成就。說斯圓根。長根生長。及所用如法類如是。若葱蒜韮根。及餅味極臭辛苦等。不應用獻。莎悉底食。烏路比迦食。布波食。嚩拏迦食。及餘粉食。或作種種胡麻團食。或作種種白糖食。歡喜團食。莽度失食。毘拏迦食。儐抳拏句釋迦食。阿輸(去)迦嚩侈也食。指室羅食。餅食。過羅叱瑟吒迦食。賒句離也食。鉢鉢吒食。布刺拏食。莽沙布波食。微諾鐸迦食。補沙嚩多食。羅嚩抳迦(引)食。蘗部迦(引)囉迦食。俱矩知食。囉莽迦(引)食。桁娑食。昔底迦食。鉢㗚香指里迦食。室利布囉迦食。吠瑟微迦食。瞋諾迦食。吒那囉迦食。愚拏捕囉迦食。質但羅布波食。却若囉食。愚拏鉢鉢吒。失䔖伽吒迦食。竭多食。種種蘗避侈儐拏布波食。囉若桁娑食。娑若迦食。竭㗚多布囉迦食。劫謨徵迦食。句娑里迦食。三補吒食。捨拏嚩食。訶哩儜食。釋句囊食。弭曩食。種種鉢囉抳悖㗚瑟吒迦食。地比迦食。若羅訶悉底儞閻食。羯羯囉儐拏。迦食。嚩羅伽(去)多食。嚩底徵迦食。乞澁(二合)底迦食。伽若羯哩抳迦食等。如上等食。或用粆糖作。或以蘇油。或以油麻知作。如其本部隨法而用。依法奉獻。速得成就。米粉食。佛部。作扇底迦及上成就。若一切麥麵食。蓮花部。作補瑟徵迦及中成就。若油麻豆子食。金剛部。作阿毘遮嚕迦及下成就等。用一切諸食味中。以白糖而所莊者。佛部之中常當用獻。若室利吠瑟吒迦食。蓮花部用。若歡喜團食。金剛部用。若布波迦(引)食。藥叉用。若女名食。真言妃后用。女名食者。劍謨里食。鉢鉢徵食。是諸食中。最後美味者。求上成就而用奉獻。如其次味。餘二部用。此中不具。隨所作食。八部等用。獻食之時。先敷巾菓葉等而為莊嚴。先置莎悉底迦食。烏路比迦食。布波食。如是先作三部共同。復如本部所須飲食。隨力獻之。以粳米飯。六十日熟粳米飯。大麥乳飯。不種自生粳米飯。粟米飯應須獻者依法獻之。及諸香味奇美羹臛。并諸豆臛。而奉獻之。乳煮大麥飯。及不種自生粳米飯。求上成就。粳米及飯六十日熟粳米飯。求中成就粟米及飯。求下成就。扇底迦法為上成就。補瑟徵迦法為中成就。阿毘遮嚕迦法為下成就。供獻飯食根菓飯粥。依上中下而奉獻之。扇底迦法上。佛部補瑟徵迦法中。蓮花部阿毘遮嚕迦法下。金剛部。最上悉地及與中下。善須依法。隨類應知。羹臛之中。味甘甜者扇底迦用。味酢甜者補瑟徵迦用。味苦辛淡者阿毘遮嚕迦用。乳粥扇底迦用。石榴粥酪粥等補瑟徵迦用。訖娑囉粥。謂故麻粳米豆子等。阿毘遮嚕迦用。如前各說。諸食味等。或隨方所種種有異。觀上中下而奉獻之。或有諸味眾所稱讚。或自愛者應持獻佛。或有本部真言所說獻食次第。宜當依之。若異彼者不得成就。食中顯者。及以惡香。金剛部用前說塗香燈食等。各依本部扇底迦等。當品依之。觀真言性為喜為怒。次復觀之。然成何事。復細尋察滿何等願。既觀知已。前所獻食。隨力獻之。於獻法中。見有用迦(引)弭迦食者。應獻莎悉底食。烏路比迦食。及餘力所辨食。粆糖酪飯根菓乳粥等是也。此迦(引)弭迦食。通獻一切。唯除阿毘遮嚕迦。於獻法中。見有用徵質覩路食者。應以迦(引)弭迦食中。加三兩種上異飲食是也。於獻法中。見有用烏肥嚕食者。以前迦(引)弭迦食。倍加多置是也。於獻法中。見有用三白食者。應以乳酪蘇飯是也。復見有三甜食者。蘇蜜乳飯是也。於獻法中。見有薩嚩薄底迦食者。娑也里迦食。陵祇里迦食。𮑷沒梨耶食。底羅比瑟吒劍食。酪飯根菓。於前所說食中。隨取一兩味。置之。稻穀花諸花及葉。盛以大器。置水滿中。遠持誦處而棄是也。於獻法中。見有扇底迦食者。當用莎悉底。乳粥稻穀花。蘇蜜乳。及乳煎大麥飯。徵若布羅等食。決然除災。無懷疑也。於獻法中。見有補瑟徵迦食者。應用酪飯酪粥。歡喜團。烏路比迦。粆糖。室唎吠瑟吒迦(引)等食。決能滿願。無懷疑也。於獻法中。見有阿毘遮嚕迦食者。應用赤粳米飯。或用句捺囉嚩子。或染作赤色飯。或油麻餅。娑布跛迦。𮑷沒梨也(二合)訖娑囉粥等。決能降魔。無懷疑也。若持藥叉真言。無獻食法者。應依此法而奉獻之。當用赤粳米飯。根菓蜜水。及蜜粆糖。米粉餅等是也。持女天真言等。應獻羹飯豆子臛等諸甜漿水。鉢囉拏。鉢哩瑟吒迦(引)正葉味等。及諸菓子。一切女天應獻是食也。欲求上成就。本部獻法者。應依此獻。有諸飲食根菓香等。眾所共談。其味美者多而復貴。如此上味。求上成就而奉獻之。如上略說諸獻食法。各隨本部所求事法。皆已略陳。或於餘方。飲食味異。觀其色味。隨類獻之。欲獻食時。先淨塗地。香水遍灑。淨洗諸葉。後以蓮葉。鉢羅勢葉。諸乳樹葉。或新㲲布等。敷設其上。後下諸餚饍。依用此葉。扇底迦。用水生諸葉。及餘奇樹葉等或芭蕉等。又補瑟徵迦。用拔羅得計樹葉。閼伽樹葉。或隨時得者。又阿毘遮嚕迦。用雌樹名葉。謂芭蕉始生葉。或蓮葉。及苦樹葉等。又女仙真言。用鉢隸迦使乾樹葉。又地居天等。以草用之。求上中下法。善須知解。先塗灑地。後敷諸葉。當淨洗手漱口嚥水。次須下食。先下莎悉底迦食。次下圓根長根菓。次下諸粥。次下羹臛。次下飯。次下乳酪。各隨本法依此下之。若作曼荼羅。及擬成就諸事。得諸境界者。應當倍加。奉獻清淨飲食花菓等類。初持誦時。隨其所辨。隨所得味。依彼本法而奉獻之。若白黑二月。八日十四日十五日。日月蝕時。地動時。廣加供養。若護摩時。所須之物。先辨置於本尊主前。若持誦人。每欲食時。先出一分食。亦同置尊前。如先作護摩而後食者。應預作食而出置之。先設供養所辨食已。然後應當起首念誦。獻諸花藥及諸飲食。常須念之。不應廢忘。仍依本法。若言一時念誦。一時供養諸根菓食。若言二時念誦。二時供養。若言三時念誦。三時供養。如是依法。當速成就。持誦之人不獻飲食。違本部者。其人乃著魔障。身無精光。風燥飢渴。恒惡思想。不能成就本尊真言。皆由不獻本尊菓食。應當依前白黑二月等日。廣設供養。奉獻本尊并諸眷屬。初持誦時。於前等日。作扇底迦食。遠持誦處。四方棄之。於此不說。或本部不通。縱有所通。以諸下味。而求上成。及所制食臭惡之類。皆不應用。常獻酪飯。其諸部中。求上中下扇底迦等。并通諸天真言等者。應如是供養。若無本所制食。隨其所得。以本部真言而真言之。此藥香美堪奉尊主。我今奉獻垂哀愍受。治食真言曰。

　　阿(上)歌囉阿(上)歌囉(一)薩嚩(同上)苾地(二合)耶馱囉(二)布爾羝(三)莎(二合)嚩訶(四)

　　此真言遍通三部。真言食後。誦所持。真言食而奉獻之。

蘇悉地羯羅經卷上

　　應永二十五年二月九日大傳法院惠淳


大正新脩大藏經第 18 冊 No. 893c 蘇悉地羯羅經


　　蘇悉地羯羅經分別悉地時分品第十二

卷中

　　復次我今解說吉祥成就時節。行者知己。尋求悉地。謂時節者。八月蠟月正月二月四月。此等五月白十五日。應作上成就。其四月時。必有雨難。其二月時。必有風難。於正月時。有種種難。唯有蠟月。無諸難事。於八月時。有雷電霹靂之難。如上所說之難皆成就相。此五箇月但令求作上成就法。亦當應作扇底迦事。亦即此五月黑十五日。應作中下二成就法。亦當應作補瑟徵迦事。阿毘遮嚕迦事。於月蝕時。成就最上之物。於日蝕時。通上中下成就之物。或月一日三日五日七日或十三日。應作成就諸一切事。若作最上成就。應取上宿曜時。其中下法。類此應知。然諸宿中。鬼宿為最。若作猛利成就。還依猛利宿曜時等。或與三種事法相應。其所成就亦依三事而作。或如本法所說。或依本尊指授。然十二月一日至十五日。於其中間。應作一切成就及事。或取本尊指日。或諸月中白黑十三日。亦得成就。七月八月是雨時後節。應於此時作扇底迦法。九月十月是冬初節。應於此時作補瑟徵迦法。三月四月是春後節。應於此時作阿毘遮嚕迦法。正月二月是春初節。應於此時通一切事。五月六月是雨初節。要欲成者作下悉地。如是春冬及雨後節。亦應成就三種悉地。此中九品分別。隨類分配。於初夜分。下成就時。於中夜分。中成就時。於後夜分。上成就時。於初夜分。是作扇底迦事時。於中夜分。是作阿毘遮嚕迦事時。於後夜分。是作補瑟徵迦事時。於此三事。九品分別。隨類相應。知其時節。於其時分所現之相。辨上中下。然於日月蝕時。即當作法。不觀時分。凡猛利成就及阿毘遮嚕迦事。日月蝕時最是相應。凡起首成就。三日二日一日斷食。上中下事。類日應知。

　　蘇悉地羯羅經圓備成就品第十三

　　復次當說本法闕少成就支具。若恐身力不濟。勿須斷食。念誦遍數滿已。欲起成就。更須念誦護摩。花香供養種種讚歎。觀念本尊。取白㲲縷。童女合繩。如前作法。繫作七結。誦明七百遍。於晨朝時以繫其腰。夢不失精。

　　佛部真言索。俱摩履真言。唵(同上呼一句)惹曳俱摩𭌆(二句)儵(式六反)訖(二合)囉吽馱𩕳(三句)莎嚩(去二合)訶(四句)。

　　蓮花部真言索。矩嚨儗(魚以反)抳真言(同上呼一句)𡀔訖釤(二合)矩嚕矩嚨儗(同上)抳(三句)莎嚩(去二合)訶(四句)。

　　金剛部真言索。恾莽鷄真言。

　　唵(同上呼一句)句爛馱𭌆(二句)畔馱畔馱(三句)虎(二合)吽㧊(四句)

　　初中後分間。誦求請句。若自本法。無求請句。應取安之。然此三明當部用之。其持誦繩。每日繫持。作法光顯。若。作曼荼羅時。念誦之時。於節日時。皆須繫持。令除難障。又合眼藥。蘇嚕多安膳那。澁砂蜜。龍腦香。蓽撥。丁香皮。得伽羅香。自生石蜜。各取等分。擣篩為末。以馬口沫。相和細研。復以此明持誦百遍。成就之時。數數洗面。以藥塗眼。除去懈怠及所惛沈。有諸難起。夢預警見。

　　佛部合眼藥真言。

　　唵(同上呼一句)入嚩攞路者泥(二句)莎嚩(去二合)訶(三句)

　　蓮花部合眼藥真言。

　　唵(同上呼一句)弭路枳𩕳(二句)莎嚩(去二合)訶(三句)

　　金剛部合眼藥真言。

　　唵(同上呼一句)畔度𭌆掯(奴立反)跛(化沒反)羝(二句)莎嚩(去二合)訶(三句)

　　此三真言。本部持。用合眼藥。或單呪水。數洗面眼。亦得除於惛沈睡障。

　　若成就時。念誦疲乏。以白栴檀香和水。用部心明持誦七遍而飲三掬。欲成就時。先以水灑身。應取善相。方欲成就。見善相者。謂商佉。輪。鉤魚。右旋印。白蓮華幢。莎悉底迦印。滿瓶。萬字印。金剛杵。花鬘。或見端正婦人瓔珞嚴身。或見懷妊婦人。或擎衣物。或見歡喜童女。或見淨行婆羅門著新白衣。或見乘車象馬根藥及菓。或見奇事或聞雷聲。或聞誦吠陀聲。或聞吹螺吹角諸音樂聲。或聞孔雀鶻鷓鸚鵡鵝鶴吉祥鳥聲。或聞善言慰愈之音。謂起居安樂成就。可意之言。或見慶雲閃電微風細雨。或雨天花。或有好香及見翬虹。於此相中。天所降者為上成就。於空現者是中成就。於地現者為下成就。於此三相。九品分別。如上所現皆是吉祥。反此見者即不成就。見此相已深生歡喜。以如是心。後方便作成就事法。

　　蘇悉地羯羅經奉請成就品第十四

　　次說奉請成就之法。如前所說。時節星曜及瑞相等。於作漫荼羅法中及成就法中。廣以陳說。若不善相現時。即以部母明。護摩牛蘇。經一百八遍。然後作法亦得成就悉地。前所分別漫荼羅地。亦應依彼而作成就。若上成就。於山上作。若中成就。於池邊作。若下成就。隨處而作。或與真言相應處作。若不依此處。作成就稍遲。於有舍利骨制底之中。作一切內法真言。皆得成就。佛生處等八大制底。成就之中而最為上。然於菩提道場。無一切難能與成就相應。魔王尚於彼處不為其難。況餘諸類。是故一切真言決定成就。凡是猛利成就。於塚間作。或於空室。或於一神獨居之廟。或逈獨樹下。或於河邊當作成就若欲成就女藥叉者。於林間作。若欲成就龍王法者。於泉邊作。若欲成就富貴法者。於屋上作。若欲成就使者法時。於諸人民集會處作。若欲成就入諸穴法。於窟中作。此是祕密分別成就之處。蕳擇地定已。先應斷食。如漫荼羅淨地之法。或如念誦室法。應淨其地。處所清潔。速得靈驗。初以成辨諸事真言。或用軍荼利真言。持誦白芥子等物。散打其地。辟除諸難。以佉達羅木。為橛四枚。其量二指。拆籤剗一頭。如一股杵。以紫檀香泥。塗其橛上。復以緋線纏之。以拔折羅橛印。作拳執之。以此真言。持誦一百八遍。釘於四角。橛頭少現。作一白幡。於漫荼羅東面。懸長竹竿上。以金剛牆真言。持誦鐵末百遍。作三股拔折羅。頭皆相接。圍繞漫荼羅。為金剛牆。復以金剛鉤欄真言。持誦鐵末百遍。亦作三。服拔折羅。各橫置於竪拔折羅上。繞漫荼羅。為金剛鉤攔。外漫荼羅門。以軍荼利真言。以拔折羅印。而護其門。第二重門。以訶利帝母。而護其門。中台院門。以無能勝。而護其門。此等護門三部通用。或用其一通護三門。此三聖者。皆摧諸難無有能壞。此是祕密護成就物。其台中心。埋五寶物。若於人民集會之處。作漫荼羅時。其五寶物不應埋之。但置所成物下。若於中庭及與室內。或佛堂中作漫荼羅時。亦復如是。以上五處。但持誦香水灑。即便成淨。不假掘地。若於本念誦室中。作此法。速得成就。於諸窟中。不合作成就法。於壞室中。亦不合作。欲作漫荼羅時。七日已。前於黃昏時。以敬仰心觀念諸尊。如對目前。而奉請言。於三部內。一切諸尊及於本藏中。諸尊與眷屬等。我已久時念誦護摩。堅持戒行。以此真心供養諸尊。願後七日降赴道場。哀愍我故受此微供。以大慈悲令我成就。如是乃至滿其七日。依時啟請然後作法。又閼伽花香飲食及讚歎等。每日暮時。別供養一方護世神。乃至三方皆應如是。又以香塗手。持誦其手。以按其物而奉請之。復以燒香熏物奉請。又復斷食。取好時日。略作漫荼羅。用奉請物。或但用一色。作圓漫荼羅。唯開一門。中置八葉蓮華。其量二肘。次餘外院。隨意大小而作。先於內院置三部主。西面門北置摩醯首羅及妃。佛右邊置帝殊囉施。左邊置佛眼次觀自在右邊。置摩訶室利。左邊置六臂。次金剛右邊。置忙莽計。左邊置明王心。西邊門南。置吉里吉利忿怒及金剛鉤。如上所說。皆於內院安置。次於外院置八方神。及置能辨諸事真言主等。內外二院。心所啟重真言主等樂。皆應安置。外門北邊。置軍荼利。門南置無能勝。各以心真言而請供養。於蓮華上。置成就物而供養之。或於蓮華上。置滿迦羅賒瓶。於上置其成就之物。或於蓮華上置合子。於中盛物。或蓮華上置其瓦器。於中盛物。其物或於花台中盛。置蓮華上。加以手按。持誦其物千遍。或一百遍。次復持誦花。以擲物上。次復以蘇和安悉香。而燒熏之。次復香水微灑物上。次復以部母明。持誦其物。於漫荼羅所有諸尊。各以彼等真言。持誦其物。次復以牛蘇護摩。或用牛乳。或以蘇蜜胡麻。和作護摩。後以酪飯護摩。於本法中。所說諸物皆應護摩。各以漫荼羅內所有真言。遍作護摩。各以真言持誦香水。而灑其物。如前所說光顯物法。此亦如是持誦。自眼用看其物。心誦真言。如是作法。其物即成奉請。凡一切物作奉請法。速得成就。或於本法。所有一切供養及祭祀法。一一皆應具作此奉請法。漫荼羅中。亦通受持其物。亦通光顯其物。於中若作成就。諸作障者亦不得便。亦通淨物。依灌頂法。亦通灌頂其物。亦通灌頂自身。此是祕密能辨諸事勝漫荼羅。若作此法不久得成。

　　蘇悉地羯羅經補闕少法品第十五

　　我今當說補闕少法。從受持物已。每日三時澡浴。三時供養。及作護摩。手按其物。三時換衣。節日斷食。供養等法皆須增加。三時禮拜懺悔隨喜勸請發願。三時讀經。及作漫荼羅。三時歸依受戒。三時護身。如是作法定得成就。或由放逸致有闕少。即應部母明持誦二十一遍。便成滿足。若闕此法成就亦闕。或若有闕。更須念誦一十萬遍。復應作此漫荼羅。補前闕少。然後方作成就。其漫荼羅。方四角安四門。如前所說。分布界道。東面置佛。右邊置佛毫。左邊置佛鑠底。右邊置佛慈。左邊置佛眼。右邊置輪王佛頂。左邊置白傘蓋佛頂。右邊置帝殊囉詩。左邊置勝佛頂。右邊置超越佛頂。左邊置須菩提。右邊置阿難。於西南角置鉢。於西北角置錫杖。右邊置訶利帝母。左邊置無能勝。於漫荼羅外。置能辨諸事。中央置輪。於上置其所成就物。或置本尊。外院置八方神門。兩邊置難陀及跋難陀龍王。各以本真言請。或以部心明都請。依法供養。然後護摩。其諸尊等。或置其印。或置其座。以本真言成淨火已。護摩蘇蜜一百八邊。又以酪飯。及用胡麻。各以本真言護摩百邊。其事畢已。復誦百遍。此是祕密補愆過法。所供養物皆須香美。其所獻食。用烏那囉供。及砂糖和酪。作此法者。諸尊皆得滋充歡喜。速得成就。非但補闕。亦應半月半月。或於節日。或復每日。作此漫荼羅。供養諸尊。皆得滋充速與成就。若不辨時隨力而作。如前所說佛部漫荼羅法。此蓮華部法亦皆同彼。唯改圓作。其量隨意。東面置觀自在。右邊置馬頭明王。左邊置毘首嚕波。右邊置三目。左邊置四臂。右邊置六臂。左邊置十二臂。右邊置能滿諸願。又右邊置耶輸末底。左邊置大吉祥。右邊置多羅。左邊置戰捺囉(二合)近門右邊。置濕吠多。左邊置半拏囉嚩悉𩕳。中央置蓮華。漫荼羅外。置本部能辨諸事。此是蓮華部補闕漫荼羅法。如前所說佛部漫荼羅。此金剛部亦復如是。然須方作。其量隨意。東面置執金剛。右邊置明王。左邊置忙莽計。右邊置軍荼利忿怒。左邊置金剛鉤。右邊置棓。左邊置大刀。右邊置拳。左邊置遜婆。右邊置提防伽。左邊置鉢挪𩕳乞差(二合)跛。右邊置忿怒火頭。左邊近門置金剛可畏眼。右邊近門置。金剛無能勝。漫荼羅外置本部能辨諸事。諸餘外院及供養法。皆如前說。此是金剛部補闕之法。如是供養畢已。求得好夢。晨朝澡浴著白淨衣。以稻穀花及青俱蔞草香美白花。供養所作漫荼羅地。然後以牛糞遍塗掃。却後作三簸多護摩。右邊置酪俱蔞草蘇蜜胡麻及飯。所有護摩之物。皆置於右。左置遏伽器。攣蘇杓及攣諸物杓。當置於前。隔蘇次置杓。前用成辨諸事真言。灑其物等。請部主尊。安置供養。用本真言。以閼伽。請其本尊亦復安置。自身前置蘇。蘇前置火。蘇火中間置成就物。最初自身。次蘇次物次火。次本持尊及部主尊。如前五種之物置次應知。部主左邊置帝闍寧明。右邊置成辨諸事。如前所說護摩法中次第安置。初敷青俱蔞草。置和酪飯。散稻穀花。獻莎縛悉底供。以好美香供養。然後依法作護摩事。所成就物。置於金器或銀熟銅石商佉螺木嚩弭迦土器等。敷阿說他樹葉。於上置器。或敷有乳樹葉或閼伽樹葉。或芭蕉樹葉。或蓮華葉。或新淨白㲲。隨取敷之。又葉五重先敷地上。置成就物。復以葉五重而覆其物。或可是散。或種種衣。或諸雜物。次第應知所盛之器。然後以不散亂心。作三簸多法。以心光明其物。及散灑之。手執杓緩攣其蘇。置其物上。誦本真言。至其莎(去)字。即瀉爐中。呼其訶(去)字。還觸其物。却至蘇器。如是來去三處。觸物不得斷絕。是名三簸多護摩法。經一千遍或一百遍。或觀真言廣略或復成就下上輕重。乃至護摩二十一遍。此名都說遍數之限。三簸多時。以杓遍霑其物。皆令潤膩。初置物時。先以水灑。次按持誦。次以復看。次獻供養。護摩畢已。還須如是於成就漫荼羅。所說三種成就之相。作此法時。若有相現。即須禁之。應知不久即得成就。其物若大。置於右邊。應左手執者。置於左邊。而三簸多之。若成有情之物。作其形像。杓觸於頭。而作護摩。若成自身。以杓觸頂而作護摩。若為他故作三簸多者。但稱其名而作護摩。其成就物。復有三種差別。一但稱名。二以物蓋隔之。三但露現眼所觀見。如是皆用其蘇而作護摩。若不獲蘇。當用牛乳。或蘇和乳。或用三甜。或觀成就差別。應當用酪。或如本所說而用護摩。或以油麻護摩器仗。若成吠多羅者。應用堅木香心護摩。或用蘇合等諸餘汁香。或觀其物差別及與成就差別。當取諸類香物與法相應者。而作護摩。若成犬肉。還用彼脂。諸餘肉類彼復如是。其成就物。或畫置於前。以此所三簸多法說。或如前說護摩之法。當應廣作三簸多法。護摩其物。如是作已速得成就。三簸多已。洗灌令淨。然後如法灌頂畢已。供養護持。置本尊前。更加種種飲食。供養本尊。及當祭祀八方護世。亦須如法供養護摩之地。然後以諸澡豆及阿摩羅。以自如法澡浴。於其午時手按其物。而加念誦。又更別辨其線。依前如法持誦。臂釧陀灰芥子水。一一皆須如前持誦。欲作成就之時。如是護身之物。先須持誦擬充後用。如是念誦護身。諸物成就之時。有所用處。皆即有驗。是故應須預先持誦備擬。花等供養之物。亦須加法持誦。置於側近。次則依法作漫荼羅。如法供養而作成就。用能辨諸事真言。持誦五色界道線。纏四橛上。以軍荼利真言。持誦瓶。置外門前所纏之線兩頭。俱繫瓶頸。稍令寬縱。每出入時。思念軍荼利。舉線而入。其線若以軍荼利真言持誦亦得。或取本法真言持誦亦得。如前所說辟除難法。先淨其處。然後作法。其時於外。祭祀八方護世大神并諸眷屬。於其瓶上。置拔折羅。或置有菓枝條。其瓶及線。或用當部明王持誦。或用部心或用部母持誦。以護其處。或於當部所有契印。各於本方而安置之。以辟諸難。其橛以金剛橛真言。持誦百遍。其橛上一頭。作三股杵形或一股形。如是作已。於淨室外四角釘之。若作漫荼羅。於界道角釘之。此名金剛橛法。能辨諸事。其漫荼羅。或用乾末彩色。或用種種香末。或以濕色。用牛毛筆畫。於諸角外。畫三股杵。其諸界道。遍作三股杵形。還用金剛牆真言持誦。復於其界杵形之中。更復橫置一杵。遍應如是側名金剛鉤欄。還用金剛鉤欄真言持誦如是作已無有能壞。是故於中作成就法。於諸門中及門外。各置拔折羅。其成就法。或於淨室中作。或於露地作漫荼羅。其量五肘或七或八。或觀其所成就事。隨事大小而作。諸門當中。置拔折羅。於諸角上置瓶。於外門前。置能辨諸事瓶。於內東面。置法輪印。右邊置佛眼印。左邊置佛毫相印。右置牙印。左置鑠底印。右置五種佛頂次第左右安置。於佛部中。所有諸尊隨意次第左右安置。最後兩邊置阿難及須菩提。次下近門。置無能勝。次於外院東面。置悉達多明王。北面置大勢至尊。南面置妙吉祥尊。西面置軍勢囉尊。東面右置梵天及與色界諸天。左置因陀羅上至他化自在乃至地居天神。於東南方。置火神。與諸仙人以為眷屬。於南方置焰摩王。與毘舍遮。布單那。諸魔怛羅。而為眷屬。於西南方。置泥利帝神。與諸羅剎。而為眷屬。於西面門置嚩嚕拏神與諸龍眾。而為眷屬。門北置地神與諸阿脩羅而為眷屬。於西北方置風神。與諸伽路拏而為眷屬。於北方置多門天王。與諸藥叉而為眷屬。於東北方置伊舍那神。與諸鳩槃荼而為眷屬。復於東面一所之處。置日天子及與曜等。復於西面一所之處。置月天子與宿圍繞。於西門曲兩邊。置難陀跋難陀龍王。於佛部中。所有使者等類真言及明。於其外院四面隨意安置。然後依法啟請。次第供養護摩念誦。於最中央。安其本尊或成就物。如於漫荼羅法所說護身等事。此亦如是次第應行。此是佛部成就諸物漫荼羅法。一切諸難無能得便。於中作法速得成就。一切諸尊增加衛護。如前以五彩色作漫荼羅。唯改圓作。於其內院東面處中。置蓮華印。右置七多羅明。左置七吉祥明。次左右置六大明王。右置半拏羅嚩悉𩕳。左置耶輸末底。近門兩邊。置一髻明妃及馬頭明王於外門前。置能辨諸事瓶。於門及角。置拔折羅。中置蓮華。於其外院。置其梵天及因陀羅摩醯首羅等淨居諸天。及無垢行菩薩光鬘菩薩莊嚴菩薩無邊龍王遜陀及優波遜陀龍王。及商佉持明仙王。與諸持明仙俱。如前諸方護世。於此部中。所有使者諸類真言及明隨意安置。如前所說安置次第。此亦如是。一切諸難無能得便。應當此中作成就法如前方作。如先界道。於內院東面。置蘇悉地羯羅。右置吞金剛明妃。左置金剛拳明妃。右置遜婆明王。左置計唎枳里明王。右置拔折羅尊。左置拔折囉但吒。右置金剛母特加羅鎚。左置金剛商羯羅。右置金剛鉤明妃。左置忙莽計明妃。於其外院東邊。置勝慧使者金剛慧使者摩醯首羅及妃多聞天王及諸藥叉。於其外門前。置能辨諸事瓶。於金剛部中。所有使者真言及明。部多。毘舍遮。乾闥婆。摩睺羅伽。及持明仙八方護世。各於外院次第安置。然後啟請如法供養。護摩念誦起首成就。其所啟請諸尊。應用明王真言。或用部母明。請於漫荼羅所有諸尊。各為置瓶。如前漫荼羅所有諸法。此成就法亦皆如是。若於此等漫荼羅中。作成就者。縱不具足護身之法。亦得悉地。為彼諸尊自有其誓。若請我等赴漫荼羅者。以虔誠心如法供養。我等當與彼所求願。是故於此。應知無難必為加護。若用部心真言及以部母。或用明妃能辨諸事真言。并及部內護身真言。而用啟請。護身諸界速得成就。此是三部祕密之法。

　　復次說通三部祕密漫荼羅。如法界道。置拔折羅。中央置本部主印。其前置本真言主。或如前置羯羅詩瓶。其物盛於器等之中。置其瓶上。內院東面置如來印。北面置觀自在印。南面置金剛印。西面右邊置嚕達羅。左邊置多聞天王。如前所說明王漫荼羅。此亦如是次第安置。右邊置部母明。左邊置辨事明。蓮華金剛二部左右亦爾。西面右置嘺(宜喬反)唎。左置落乞澁彌。果面兩角置鉢及支伐羅。北面兩角置但拏棓及軍持瓶。南面兩角置拔折羅及母特伽羅。西面兩角置輪羅及寶瓶。於外門前。別立置處所。置無能勝。東面門前置訶利帝母。南面門前置句吒祇唎迦。北面門前置翳迦契吒。於其外院。隨意遍置諸印。如法啟請供養。此是祕密都漫荼羅。於中所作成就諸物。皆得悉地。頂行於此尚不得便。何況諸餘毘那夜迦。以諸美香花燈種種飲食。持誦光顯然後供養。如於念誦。及於漫荼羅所說供養。此亦如是應作。若於淨室中作。亦復如是。其漫荼羅主種種供養。應加四倍。此是祕密之法。供養畢已。次應於外如法祭祀。以蘇燃燈。其炷鮮淨。供養本尊一一之物。皆須奉獻閼伽。若如是作法本尊速得有驗。以明王真言。持誦白芥子。或用能辨諸事真言。或用先持有功真言持誦。近置成就物邊。用辟諸難。便即退散。又用本印主印。置於左邊。或但持誦大力。置於左邊。於其八方所。各置丈夫。初於東方。其人作帝釋裝束。手執拔折羅。形色一如帝釋。於南方。其人作焰摩裝束手執但拏棓。於西方。其人作龍王裝束手執羂索。於北方。其人作毘沙門裝束。手執伽陀棓。於東北方。其人作伊舍那裝束。手執三股叉。於東南方。其人作火神裝束狀如仙人。手執軍持及數珠。於西南方。其人作羅剎王裝束。手執橫刀。於西北方。其人作風神裝束。手執幢旗。帝釋白色。焰摩黑色。龍王紅色。毘沙門金色。伊舍那白黃色。火神火色。羅剎王淺黑雲色。風神青色。其所著衣皆亦如是。其人皆須受戒。極令清淨。有大膽勇。善作護身之法。形色端正。盛年肥壯。所執器仗皆須持誦。於頸兩肩。交絡花鬘。備白芥子。善知難相。若有難至。即散白芥子而用打之。或擲花鬘。或難眾多現大怖畏。當以所執器仗而遙擬之。彼若相逼。以器仗擊。散白芥子。及擲花鬘。以器仗擬。及擊之時。不得移動本處若移本處。彼當得便是故應須不動本處。於本藏中。所有護身之印難摧伏者。持誦供養置己身邊。若有極大猛害難來。應自用彼諸印以擲打之。或以先來持誦有功真言。誦白芥子散擊難者。必若不止。即應出外以好飲食。加以豐多。如法祭祀彼諸難眾。一切護法總有九種。謂辟除諸難。結地界。結虛空界。結漫荼羅界。結方界所。結金剛牆。結金剛鉤欄。護物。護身。以除諸難作成就時。如斯等法皆須憶念。或若不辨前護方人。應當置其當方器仗。此亦不辨。於諸方所。置那羅遮器仗。或張弓𭢛箭置諸方所。或與助成就人。明解藏法。有智方便。持誦有功。戒行清潔。立在門中。助辨諸事。辟除諸難乃至內院外院。彼皆應助。所有一切諸事。至於暮間皆須辨足。日纔沒已。即起首作成就之法。中間困時。出漫荼羅外。含水漱口。以軍荼利真言。用持誦水而含三掬。或以本尊心真言。持誦少許牛蘇。而用飲之。所有疲極當得除愈。復以蜜和蓽撥。用佛部母明。持誦以塗其眼。昏沈難起即便除愈。先以誠心面向東立。觀察諸尊歸命啟請。於其三種吉祥瑞應。於中隨得好相。以歡喜心而作成就。隨見先瑞成就亦爾。是故行者應觀先瑞。先當須臾觀察蘇悉地羯羅明王。次則右遶辨諸事瓶。入漫荼羅時。隨所逢瓶。皆右遶過。到已頂禮諸尊。及以遍觀。各各以本真言。而奉閼伽。或以部心真言奉獻。所請真言主。當以明王真言請召。所請明主。當以明妃請召。已視本印。及誦本真言明等。或但都視一印誦其真言及明。若如是作。速得悉地。其成就物。有置閼伽器中。或置瓶上。或掬合手內。或但心念。或置嚩囉(二合)弭迦器。或置葉上。所置於內本尊之前所成諸器。皆以牛黃塗之。次用白芥子作護。次持誦摩辣底花。供養其物。牛黃塗故。便成禁住。用其芥子便成作護。以花供養便成光顯。此三種法。次第應作不得廢闕。於本尊前。置成就物。於中不得餘物間隔。成就之物。用兩種法以為作護。一謂手印。二白芥子。令成就物速有驗故數獻閼伽花香等具及酪。數應供養。其助成就之人。護其物故常在其處。如是安置供養物已。然後以手按之。或以眼觀。以其不散心。徐徐持誦。中間數數光顯其物。如是相續。竟夜持誦勿令間斷。其夜三時。以閼伽等次第供養。若須出外漱口。令助成人替坐物前。續次念誦。其持誦人有所廢忘。其所助人皆須補闕。持誦之時。若大難至。助成之人應拒其難。如不能禁。行者應自散白芥子。以辟其難。助成之人持誦其物。于時東方有是難現。謂大雨電。應知帝釋之難。於東南方有是難現。謂火色大人。或如日盡。應知即是火天之難。於其南方有是難現。謂死屍形甚可怖畏。高聲叫喚手執大刀。皆悉劓鼻。手執髑髏盛人血飲。頭上火燃。應知即是焰摩之難。於西南方有是難現。謂雨其屎。穢漫荼羅。及種種形甚可怖畏。應知即是泥唎羝難。於其西方有是難現。謂雨雷電霹靂雹等。應知即是龍王之難。於西北方有是難現。謂有大黑風起。應知即是風神之難。於其北方有是難現。謂大藥叉及女藥叉。惱亂行者。應知即是多聞天王難。於東北方有是難現。謂象頭猪頭狗頭異形。各持火山。應知即是伊舍那難。於其上方有諸天現具大威德。應知即是上方天難。下方之難地動及裂。應知即是阿脩羅難。作上成就。方現斯難。如是等難於中夜現。凡上成就難相還大。中下成就准此應知。於夜三時。是其上中下相。與時相應即是成就。時不相應即非成就其三種相。謂煖氣煙光。如是三相應次第現。若上成就即具三相。若中成就具前二相。若下成就唯現初相。或若持誦虔誠。於初夜時。三相次第現者。即以部母明。禁住其光。或以明王心。禁住其相。及以持誦牛黃。塗灑。或以手按。或用蘇灑。或以散花。或散白芥子。或但灑水禁住其相。便即受用亦果其願。或若初夜。或即便禁住但作念誦。至其本時。方可受用。其中成就准此應知。於其初夜。下悉地成。於其中夜獲中成就。於明相動時獲上成就。其中成就中夜成者。如法禁已。縱至明曉。受用亦得。其下成就准此應知。各於本時。其助成者。若不受用。亦不為吉。其物縱成不即受用。又不禁住。至其平曉亦不受用。其物猶若萎花。亦如穢食。無所堪用。以念誦故。啟請真言入其物中。時既過已其驗亦失。又成就物雖初相現。然不成就。當時若禁其相。以後還作光顯等法。及諸節日。供養灌頂便作成就。經於三年若不成者。當知此物不可得成。上成就法限至三年。若中成就至第六月。若下成就不限其時。損成就法亦復如是。

　　蘇悉地羯羅經被偷成物却徵法品第十六

　　我今當說被偷之物。却徵之法。其物成已。或作成就之時。其物被偷。偷物之時。或見其形。或但失物不見偷者。于時不擇日宿。亦不斷食。發起瞋怒。現前速應作此漫荼羅法。用燒屍灰三角而作。唯開西門。於外門前。置其本尊。內院東角。置蘇悉地羯羅明王。右置金剛忿怒。左置大怒。右置金剛拳。左置金剛鉤。右置金剛計利吉羅。左置毘摩。右置勢吒。左置賓蘗羅。右置阿設寧。左置商羯羅。右置微惹耶。右門置迦(引)利。左門置難陀目佉。左置金剛軍。右置蘇摩呼。及置諸餘大忿怒等。為成就故。次第安置如法啟請。以赤色花及赤食等。次第供養。如前所說阿毘遮嚕迦法。於此應作。門外所置本尊。應以美妙花等如法供養。於其外院置八方神。及置本部諸餘使者等尊。亦須如是供養。於其中央作護摩法。其爐三角一一如前。以七枚纖佉地羅。以己身血。塗而用護摩或用苦練木。或用燒屍殘柴。而用護摩。火著已後。以燒屍灰和己身血而用護摩。及以毒藥。己身之血。芥子油。及赤芥子四種。相和而用護摩。復取此四種物。作偷物者形。而坐其上。以左手片片割析而作護摩。若有能伏瞋者。及明法者。應作此法。其偷物者。慞惶恐怖。齎持親付行者。便應施彼無畏。于時與彼。作扇底迦法。若不作者。彼便命終。或所將物。更復加添。密置尊前。又成就物。盜將日久。若欲追取。即應作此通三部。成辨諸事漫荼羅。四方而作。中央安置蘇悉地羯羅明王印。內院南面置金剛忿怒。大忿。忙莽鷄。金剛鉤。金剛食。金剛拳金剛火。金剛母特伽羅。金剛怖畏。金剛商羯鎖。計利吉羅。慧金剛。金剛無能勝。及置諸大忿怒。及諸使者。諸大成德真言主等。於其南面。次第安置。內院北面。置能滿諸願。觀自在。馬頭明王。多面多手。能現多形。耶輸末底。大吉祥。落乞澁(二合)弭。濕吠多。半拏囉嚩悉𩕳。跢囉。戰捺囉。末囉。所有真言及明諸使者等。各各次第如法安置。內院東面。置金輪佛頂等諸餘佛頂。佛毫。佛眼。佛鑠底。佛牙。佛慈。及無能勝等自餘明王。及能辨諸事真言等。諸餘真言。及諸使者。於其東面。各各次第如法安置。近門兩邊。及門外者。亦復如前依法安置。於其外院。置八方神。西門南邊置梵天王及與眷屬。西門北邊置摩醯首羅。及妃后。那鉢底等諸眷屬俱。及七忙怛羅母。及八龍王并諸眷屬。阿脩羅王與諸眷屬。歸依佛者。大威德神。於其外院。各各如法次第安置。至誠啟請次第供養。於外西面。置護摩爐。以蠟作其盜物者形。置簸箕中。依阿毘遮嚕迦法。啟請祭祀。供養護摩。次以刀割其形而作護摩。或依本部所說阿毘遮嚕迦法。依彼而作。或本尊自盜。及不與成。亦如是作。從黑月五日至十四日來。中間作法說為勝吉。其形復以杖鞭。及以火燃。種種猛法打棓。以末但那刺。依金剛橛法。用刺身分。以黑芥子油。和鹽。遍塗其身。隨意苦楚。而致害之。復以蓋屍之衣。而覆其形。以赤線纏。獻赤色花。持誦自眼。怒目視之。於真言中。置訶責句。每日打之。若將物來。即當休止。中夜應作是猛利法。用俱徵那羅木。塗黑芥子油。而作護摩。又以毒藥。及己身血。芥子油鹽及黑芥子。總與相和。稱盜物者名而作護摩。經八百遍。或但用己身血。和鹽而作護摩。如是苦持。若不還物。即應更作至死猛法。於阿毘遮嚕迦法中所說殺法。遍作其法。於真言中。置其殺句。若將物來即止其法。從乞歡喜。彼若已用其物。將餘物替。亦止其事。或已用其物。復無物替。但來悔謝。亦止其事。施彼歡喜。彼或損失。及分與他。隨殘所有。持來還者。亦止其事。施彼歡喜。應當以金剛徵那羅真言。而作護摩。或用大怒。或用不淨忿怒而作護摩。或於當部所說。却追失物真言而作護摩。然此三種真言。通三部真言。

　　唵(同上呼一句)阿(上)䞘娜曳(二句)𣣹(呼合反)寫(弭也反)合寫(同上三合)嚩(無賀反)歌曩野(四句)莎(去二合)嚩訶(五句)

　　請火天已。持團食。一明一燒。滿三團食。供養火天又護摩真言。

　　唵(同上呼一句)阿(上)䞘娜宅(二句)𣣹(同上)寫(同上)合寫(同上三句)嚩(無賀反)歌曩野(四句)揖(奴立反)比(并也反)揖(同上)比(同上)儞跛野(五句)莎(去二合)嚩訶(六句)

　　又持蘇一明一燒。亦滿三遍。供養火天。

　　金剛部瞋怒金剛真言。

　　唵(同上呼一句)枳里枳里(二句)跋日羅矩嚕馱(三句)𤙖㧊

　　以此真言。一明一燒。火食作法。

　　成就護摩法真言。

　　那謨剌怛(二合)娜怛(二合)囉耶野(一句)那莫室戰拏跋日囉幡拏曳(二句)靡訶藥䞘灑(同上)栖那幡嚲曳(三句)唵(同上呼四句)歌囉歌囉跋日囉(五句)麼詫麼詫跋日囉(六句)度曩度曩跋日羅(七句)㰤曩㰤曩跋日羅(八句)馱㰤馱㰤跋日羅(九句)幡者幡者跋日囉(十句)娜囉娜囉跋日囉(十一句)娜囉耶娜囉耶跋日囉(十二句)弭娜囉耶弭那囉耶跋日囉(十三句)瞋娜瞋娜跋日囉(十四句)頻娜頻娜跋日囉(十五句)虎(二合)𤙖㧊(十六句)

　　誦此真言。作護摩法。速得成就。若得其物。或得替物。即護其物。兼及護身。當於節日。次第而作光顯等法。其中成就物。下成就物。皆以一分奉施世尊。一分奉施阿闍梨處。一分奉施先成就者。一分奉施同伴等人。一分自取。分作兩分。一分自用。一分奉施比丘比丘尼鄔波素迦鄔波斯迦等。諸有未物法皆如是。先以閼伽奉獻尊等。後取本分。其先成就者分。以閼伽供養。倍其價直。自取受用。其價直者。供養是也。其阿闍梨若不在時。其分還讎價直。而自受用。其價直者。心生慚愧即是價直。出漫荼羅外。奉先成就者時。應作是言。諸先成者。受取本分。手執閼伽。第二第三應如是唱。若無取者。即當持與同伴之人。勿懷疑慮。彼等以虔誠心故。以供養故。堅持戒故。侍行人故。即是先成之人。是故其分。彼等應受。三唱之。時彼同伴者應如是報。我等即是先成就者行人自分其物。與同伴等。其物若少。不可分者。即安善那。及牛黃等不可分也。應當以心。作其分量。而自受用。有如是物唯一人用不可分者。輪刀等是。隨其本法所說成就應如是作。其楨像等亦不可分。於本法中。成就之物其量縱少。任加本量。而作成就。與同伴等。或依先成之人物量。而作成就。縱減其半亦得成就。或於本法所說分量。皆須依行。行人分物與同伴時。應處分言。汝等隨我種種驅使。彼然諾已。後當與之。或若一身成就。利益餘人。依此藏教或餘法中。並皆通許。分與同伴等時。隨其功勞。節限分物。不應偏儻物成就已。先應供養本尊。深生慚愧。慇懃再請。然後可分。一切諸部法皆如是。中下成就准此應知。深生慚愧恭敬供養。及施財物。所得進止。依其處分。以如是事。讎還物價。物成就已。先獻閼伽。如法分與。誦本真言及作手印。以心觀念本尊。及誦明王明妃真言。乃至觀念。然後受用其物。隨意昇空。至眾仙所。彼無能壞及以輕蔑。縱有怨敵亦無能損。彼成就者。常念本尊不應廢忘。其成就物。常須心念或以眼視。為持明王真言法故。諸仙恭敬。持明妃故。無諸怖畏。作三摩耶印。及作部印。及眼視物。皆不應廢。與仙相見。應先起敬而問訊言。善來安樂復從何至。彼若所問。善言而答。遊行空時。不應於神廟上過。及獨一樹。并四衢道。諸仙居處。及以城墎祭祀之壇。婆羅門集會處。邪法仙眾所居之處。亦不應過。增上慢故。經彼等過。必當墮落。為放逸故而墮落者。即應持誦明王真言。及以思惟。若已墮落及欲墮時。便得本位虛空。雖無形色。天眼見道。譬如成者起心即至。如亦在定不動即至。是故遊彼先成就路。以福力故。自然衣服隨意宮殿。用花林園觀種種諸鳥。天女遊戲歌舞伎樂。種種欲樂熾燃光明。猶如劫初如意寶樹。能滿諸願。為居止故。寶石為座。下流渠水。軟草布地。種種瓔珞嚴身娛樂具諸吉祥樹。有甘露菓。乃至隨所意樂憶念之處。皆現其前。縱如是已。常須護身不應廢忘。應住清淨園林及諸山頂。并海洲島江河潬渚。以遊戲故應住其處。於彼便有如前勝境。或與先成仙眾共住。

　　蘇悉地羯羅經成就具支法品第十七

　　我今復說具足作悉地法。其物不成者。如法禁住。護持藏棄。如前更作先念誦法。乃至還作成就之法。如是作已。若不成者重加精進。又更念誦作成就法。如是經滿七遍。猶不成者。當作此法決定成就。所謂乞食精勤念誦。發大恭敬。巡八聖跡。禮拜行道。或復轉讀大般若經七遍或一百遍。或持勝物奉施增伽。或於入海河邊。或於海島。應作一窣覩波。數滿一百。於一一窣覩波前。如法念誦滿一千遍。最後第一百塔若放光者。當知作法決定成就。復作一千窣覩波。於一一前念誦千遍。假使造無間罪。其數滿已。不須作法自然成就。又一切真言念誦一俱胝。決定成就。若作時念誦者。經十二年。縱有重罪亦皆成就。假使法不具足皆得成就。又念誦遍數。及時滿已。即當應作增益護摩。或復作此成辨諸事漫荼羅。於中而作四種護摩。或於山頂。或於牛群先所住處。或恒河渚。平治其地。作漫荼羅量百八肘。置一百八瓶。於其四門立柱為門。各於門前。建立寶臺。種種莊嚴。以作名花枝條。作鬘。繫其門柱。及角幢上。遍圍其處。以蘇燃燈。滿一百八。布漫荼羅及一百八香爐燒諸名香。亦置其處。內院一面其量七肘。外院一面三肘餘是中央。所有啟請及供養等。皆悉如前准護摩法。次當別說。於中以本真言。置羯羅舍瓶。其瓶四面作護摩法。於其內院東面。遍置佛部諸尊。其北面遍置蓮華部中諸尊。於其南面遍置金剛部中諸尊。於西面置嚕達囉神。及多聞天王各并眷屬。如前所說使者等尊。內院若不容受。當置外院。其護方神。與諸眷屬。各置本方位。其三部主及嚕達羅多聞天王。先置本處。次復各置明王明妃辨事真言主等。并諸使言。次第安置。於外門前。置軍荼利尊。及置無能勝尊。如是依法作漫荼羅。成已。用本部心而作啟請。次第供養。即於四方而作念誦。然後其瓶四面所置之爐。各依彼部中。作護摩法。是名增益諸尊護摩。其供養食。用那羅獻。作此法已。一切諸尊便成增益。如是念誦護摩已。更以部母真言。而護摩蘇。次以本尊真言。乳粥和蘇而作護摩更以部母真言。胡麻和三甜。而作護摩。又以部母真言。用蘇護摩。作此法已。得一切尊即便充足。及成增益圓滿具足。悉皆歡喜速與成就。若作此漫荼羅。乃至七度決定成就。如前念誦。及巡八塔乃至七遍。作此漫荼羅。若不成者。即以阿毘遮嚕迦法。苦治本尊。以蠟作其形像。取其真言而念誦之。先誦部母及明王真言。中間置本尊真言。以阿毘遮嚕迦法護摩。用芥子油塗其形像。便著壯熱。若伏他著。遍身皆痛。以瞋鞭打。及以花打。用前二真言。以其瞋心而作供養。譬如治罰鬼魅治罰本尊法亦如是。如斯之法依教而作。不得自專。若尊來現。與其成就。滿本願已。則止前事。作扇底迦法。或以毒藥自己身血。胡麻油鹽赤芥子。總相和。竟夜護摩。本尊于時慞惶。唱言止止莫為。即與成就。如是作法經三日已。亦復不來與成就者。又加勇猛。以無畏心。便割己肉護摩三遍。本尊即來乞彼歡喜。心所求願即與成就。若有闕過。一一而說。假使犯五無間。經於九夜。割肉護摩。決定而來。與其成就。此是與真言。鬪諍之法。以無畏心如法護身。方可而作。必不空過。得成就已。即應速作扇底迦法。若說愆過。即須補闕。於諸成就事中。此漫荼羅為最。於中作三種事。得三種果。於中應作一切諸事。及以護摩。治罰本尊如治鬼魅。每時供養皆用新物。護摩之物亦復如是。此法不應放逸。澡浴清淨如法護身。不應輕慢。明解藏教。方以此法治罰本尊。若違此者即使自損。

蘇悉地羯羅經卷中

　　應永二十五年五月三日大傳法院惠淳


