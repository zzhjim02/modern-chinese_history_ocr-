大正新脩大藏經第 18 冊 No. 868 諸佛境界攝真實經


　　No. 868

諸佛境界攝真實經

　　罽賓國三藏沙門般若奉　詔譯

　　序品第一

　　如是我聞。一時佛薄伽梵。妙善成就金剛威德三摩耶智種種希有最勝功德。已能獲得一切如來灌頂寶冠。超過三界。已能證入一切如來妙觀察智大瑜伽法。無礙自在。已能成就一切如來微妙智印。於所作事。善巧成就諸有情類種種願求。隨其所樂。皆令滿足。大慈毘盧遮那如來。體性常住。無始無終。三業堅固。猶若金剛。十方諸佛。咸共尊重。一切菩薩恭敬讚歎。

　　時薄伽梵。住妙高山頂三十三天帝釋宮中摩訶摩尼最勝樓閣。三世諸佛常說法處□□柔軟如兜羅綿。白玉所成色瑩珂雪。有妙樓閣七寶莊嚴。寶鐸寶鈴處處懸列。微風吹動出微妙音。繒蓋幢幡華鬘瓔珞半滿月等而為嚴飾。光明照曜遍於虛空。無數天仙咸共稱讚。與大菩薩摩訶薩眾。十六俱胝那庾多百千菩薩眷屬俱。其名曰金剛藏菩薩。金剛弓菩薩。金剛善哉菩薩。金剛胎菩薩。金剛威德菩薩。金剛幢菩薩。金剛笑菩薩。金剛眼菩薩。金剛受持菩薩。金剛輪菩薩。金剛語言菩薩。金剛羯磨菩薩。金剛精進菩薩。金剛摧伏菩薩。金剛拳菩薩。如是等十六菩薩摩訶薩。一一各有一億那庾多百千菩薩。以為眷屬。復有四金剛天女。其名曰金剛燒香天女。金剛散花天女。金剛然燈天女。金剛塗香天女。如是等金剛天女。一一各有一千金剛天女。為眷屬俱復有四金剛天。其名曰金剛鉤天。金剛索天。金剛鎖天。金剛鈴天。如是等金剛天。一一各有一千金剛天。為眷屬俱。復有忉利天主釋提桓因。大梵天王。摩醯首羅等諸大天王。及三十三天無數天子。無量俱胝那庾多諸天婇女。種種歌舞一心供養。復有恒河沙數無量無邊一切化佛。現閻浮提遍滿虛空。一一如來。示現無邊廣大佛剎。彼佛剎中。一一如來。無量無數海眾菩薩賢聖圍繞。說此大法。

　　爾時毘盧遮那如來。盡虛空界。常住不變。觀察海會。如大象王。入於遍滿一切虛空覺悟本性智慧希有金剛三昧。入三昧已。從胸臆中放青色光。照于東方無量世界。如紺琉璃。從其面門乃至足指。一一毛孔發青色光。此等光明合成一色。靡不周遍。下至阿鼻地獄。上至阿迦膩吒天。彼諸世界。無量化佛。一一化佛示現無邊廣大佛剎。彼諸佛剎中。一一如來。無量無邊海會菩薩大眾圍繞。說此大法。黑闇世界無日月處諸有情等。乃至生盲悉蒙光照。得見毘盧遮那如來一切化佛。永盡眾苦受無量樂。

　　爾時如來從定起已。復入一切虛空極微塵數出生金剛威德大寶三昧。入三昧已。從右肩上放金色光。照于南方無量世界。從頂至足。一一毛孔放此光明。如是光明合成一色。照於南方靡不周遍。彼諸世界無量化佛。彼等諸佛示現無邊廣大佛剎。彼等佛剎一一如來。無量無邊海會菩薩大眾圍繞。說此大法。黑闇世界無日月處一切眾生。乃至生盲悉蒙光照。得見毘盧遮那如來及以化佛。眾苦皆除受無量樂。爾時如來從定起已。復入一切如來諸法本性清淨蓮華三昧。入三昧已。從其背上放紅蓮華色光。照于西方無量世界。乃至一切毛孔放紅蓮華色光。遍照西方盡虛空界。合成一色靡不周遍。彼等世界無量化佛。彼諸化佛現不可說廣大佛剎。彼等佛剎一一如來。無量無邊海會菩薩大眾圍繞。說此大法。黑闇世界無日月處一切眾生。乃至生盲悉蒙光照。得見毘盧遮那如來及以諸佛。永滅眾苦受無量樂。

　　爾時如來從此定起。復入一切如來摩訶菩提金剛堅牢不空最勝成就種種事業三昧。入三昧已。從左肩上放五色光。照于北方無量世界。一切身分乃至毛孔放五色光。遍滿北方盡虛空界。合成一色靡不周遍。彼諸世界無量化佛。彼諸如來示現難思廣大佛剎。彼等佛剎。一一如來。無量無邊海會菩薩大眾圍繞。說此大法。黑闇世界無日月處一切眾生。乃至生盲悉蒙光照。得見毘盧遮那如來及十方界一切諸佛。是等眾生。永離眾苦受無量樂。

　　爾時如來從此定起。復入遍滿一切極虛空際現諸境智能善調伏盡眾生界最勝三昧。入三昧已從於頂上放白色光。照于十方無量世界一切佛剎。靡不周遍。前之所放四種光明。從四方來入此光內。遍滿虛空。微塵沙數諸佛菩薩無邊諸天眾。見是光明歎未曾有。各作是念。以何因緣現此瑞相。

　　爾時佛薄伽梵。無始無終寂靜大聖主。護念眾生。最勝大仙。擁護世界利益有情。能為父母拔生死苦。有大方便最勝安樂。大慈大悲具他心智。大毘盧遮那如來。觀察大眾心之所疑。普告一切大會諸菩薩摩訶薩言。諦聽諦聽善思念之。我今演說摩訶瑜伽諸佛祕密心地法門諸佛境界攝真實經。永斷汝等所有疑網。唯修此法得成佛道。此法善能引導一切菩薩摩訶薩。坐菩提樹。此法即是諸佛根本。是法能滅一切惡業。是法能滿一切所願。是法能竭一切眾生生老病死憂悲苦海。是法能過生死曠野。是法能靜生死波濤。此法即是諸佛種子。此法即是建大法幢。此法即是大師子座。此法即是無上法輪。此法即是能照生死長夜黑暗。大智慧炬。此法即是吹大法螺。此法即是擊大法鼓。此法即是大師子吼。能摧外道。

　　爾時大會無量無邊一切化佛。十六俱胝那庾多諸菩薩摩訶薩。忉利天主釋提桓因。娑婆世界主大梵天王。夜摩天子都史多天子。樂變化天子自在天子。及以他方無數世界。百千萬億俱胝那庾多天子。親對佛前。聞諸佛境界大瑜伽大乘對法諸佛祕密攝真實經名。歡喜踊躍得未曾有。心生愛樂。各各脫身所著天衣。手執衣裓。旋轉空中以供養佛。亦以天曼陀羅花摩訶曼陀羅花。曼殊沙花摩訶曼殊法花。供養諸佛及諸大會。復以諸天上妙伎樂百千萬種。於虛空中供養諸佛。復雨天上種種妙花。所謂瞻蔔迦花。蘇摩那花。阿提目多迦花。婆利師迦花等。供養於佛及諸大會。爾時大眾聞此經名。無量眾生獲大利益。恒河沙眾生得無生法忍。或有菩薩得歡喜地。或有菩薩得離垢地。或有菩薩得發光地。或有菩薩得焰慧地。或有菩薩得難勝地。或有菩薩得現前地。或有菩薩得遠行地。或有菩薩得不動地。或有菩薩得善慧地。或有菩薩得法雲地。復有無量無邊諸天子等。發菩提心。永不退轉於阿耨多羅三藐三菩提。

　　諸佛境界攝真實經出生品第二

　　爾時佛薄伽梵大毘盧遮那如來。住普賢心。頂上寶冠現難思事。一切化佛影現其中。是諸如來大觀自在。得大法智波羅蜜多。一切如來毘須羯磨不空無礙。能所作事皆得善巧。一切心願無不滿足。依大神力。一切佛體安自心中。莊嚴法身。

　　是時如來。入一切諸佛普賢菩薩三摩耶出生金剛薩埵廣大威德三昧。從定起已。於自心中出生祕密真言曰。

　　
oṃvajrasatva
唵(一)縛(去)日囉(二合)(二)薩怛婆(二合)(三)

　　爾時毘盧遮那如來。說此諸佛境界真實瑜伽祕密心地法。時十方無量無邊諸佛剎土。六種震動。妙高山頂三十三天帝釋宮中大摩尼寶最勝樓閣。亦復震動。天雨曼陀羅花摩訶曼陀羅花。曼殊沙花摩訶曼殊沙花。而散佛上及諸大眾時諸大眾。見此十方無量無數恒河沙等諸佛剎土六種震動。并見妙高山頂帝釋宮中大摩尼寶最勝樓閣六變震動。而作是念。今者如來現大神變。以何因緣。而有此瑞。爾時如來。知諸大會心之所念。而告之言。汝等於此莫生疑惑。我今已說是深妙法。三世諸佛心中之心。一切佛法攝入此經。一切佛法從此經出。是法名為一切如來真實境界大乘瑜伽微妙對法。此是一切如來之心。金剛真言最勝祕密。

　　爾時從諸佛心。出是法已。即是時薄伽梵普賢陀羅尼此祕密法。變成無量無數圓滿月輪。此滿月輪。能令眾生大菩提心皆得清淨。此等無數圓滿月輪。在於一切如來左右。從此月輪。現諸如來無量無數大智金剛。此大智金剛從滿月出。復入毘盧遮那如來心中。依金剛薩埵三昧妙堅固力。及一切如來大威德力故。無量無數智慧金剛。合成一聚。量等虛空。現大光鬘。如是光鬘。即得變成一切如來妙身語意堅牢智性五股金剛。從諸佛心出。住於毘盧遮那如來兩手掌中。從此金剛。出種種色光金剛相貌無量無數光明。遍滿一切世界。平等無礙。此金剛光復從口出。現十方界微塵數等一切如來無礙法身遍法界海。以何因緣遍滿法界。謂諸如來。得平等慧及大神通。現能覺悟一切眾生。令發無上大菩提心。善能成就普賢難思種種妙行。一切如來因種性力。善能親近恭敬供養。大菩提樹。能滅一切惡魔波旬。證大菩提。自能覺悟能轉無上最妙法輪。乃至能護盡虛空界一切眾生。能作一切利益安樂。一切如來善能成就大智神通最勝悉地。一切如來善能示現種種神通。依普賢三昧體。及金剛三昧微妙堅牢和合力故。出現普賢大菩薩身。爾時普賢菩薩。立於毘盧遮那如來心中。而說偈言。

　善哉希有我普賢　　妙體堅固真實性
　由堅固力無形相　　為利生故現生身

　　爾時普賢大菩薩。從毘盧遮那如來心中出。對諸佛前。坐月輪中。右手執金剛杵。轉於掌內。是時毘盧遮那如來。入一切如來金剛不壞智大三摩耶三昧。依是三昧力。為普賢菩薩令得諸佛戒定慧解脫解脫知見蘊微妙大法輪。利益眾生。大方便力智大三摩耶。救護一切盡眾生界。一切自在主。一切大安樂深心愛樂。乃至一切如來平等性智。最勝神通。大乘對法。最勝悉地。如是等果。是一切如來悉地。金剛為欲授與普賢大菩薩手故。為欲授與一切如來轉輪王體故。為欲授與一切如來不可思議佛事業故。為欲授與寶冠白繒灌頂故。毘盧遮那如來。以自兩手授與金剛印。時一切如來。與名字灌頂號金剛手。爾時金剛手菩薩摩訶薩。得此金剛已。右手執金剛杵。轉於掌中。安置當心。而說偈言。

　此是一切諸如來　　最勝金剛大悉地
　諸佛授我以兩手　　無相現相為利生

　　諸佛境界攝真實經金剛界大道場品第三

　　爾時金剛手菩薩摩訶薩。承佛威神。觀察十方無量無邊塵數世界一切眾生。如觀掌中阿摩勒果。為眾生故。生大悲心。即從座起。偏袒右肩。右膝著地。而白佛言。世尊一切世間諸有情類。或有貪著財寶。或有貪著飲食。或有貪著五欲憎嫌三寶。或有愛樂歌舞恣情遊戲。是等眾生。未曾見聞真實妙法。入於邪見外道法中。而不修習諸佛梵行。彼諸眾生。廣造惡業作地獄因。一切餘法不能救度。唯有金剛界大曼陀羅無上大法。善能救護。何以故。若有眾生造種種罪。當墮地獄餓鬼畜生。及八難處。唯有此法而能拔濟。若有眾生希望一切最勝安樂。唯此祕密善能圓滿。復有眾生愛樂正法。願求一切如來淨戒三昧智慧最勝悉地。此祕密法為方便行。曾多佛所修種種行。求於禪定解脫等果。如是眾生易入此曼陀羅。即便證得阿耨多羅三藐三菩提。何況世間福樂果報。今者世尊。發起最勝大慈悲心。為斯等事。今當演說陀羅尼法。

　　爾時佛薄伽梵。告金剛手菩薩言。善哉善哉金剛手。如是如是如汝所說。汝起大悲。為未來世一切眾生。示如實道。善男子諦聽諦聽善思念之。我今為汝。次第廣說此曼陀羅大道場法。善男子若有修學諸佛境界此金剛界瑜伽大曼陀羅法著。最初第一作何等事。瑜伽行者最初入道場時。先結滅罪印。以左右大母指頭指。更互相叉。以左右中指。直竪。次以二中指頭相屈。更互拄著。其左右無名指小指。如大拇指頭指。更互相叉。即持真言。如此名為三業祕密真言曰。

　　
oṃsvābhāvaśuddhāsarva
唵(一)薩縛(去二合)(二)婆(去)縛(三)輸陀(大聲)(四)薩嚕縛(去二合)(五)
dharmmasvābhavaśuddho
那魯磨(二合大聲)(六)薩縛(去二合)(七)婆(去)縛(八)戍度(九)
hūṃ
吽(大聲)(十)

　　持一遍已。作如是想。一切諸法本性清淨。我及眾生亦本性清淨。作是想已。

　　復次瑜伽行者。結金剛合掌印。先合二掌。次十指頭更互相叉。以右押左。即是金剛合掌印。一切印法皆從此生。持真言曰。

　　
oṃvajrāṃjali
唵(一)縛日囒(去二合)(二)惹哩(三)

　　持真言已。印身五處。一頂上。二右肩上。三左肩上。四心上。五喉上。于時行者。以此金剛合掌之印。加持五處。即時身上被金剛甲。行者及弟子。身心堅固悉得安穩。一切惡鬼毘那夜迦。不得其便。

　　復次喻伽行者。結金剛縛印。不解其前金剛合掌印。左右十指更互相握。以右五指堅握左手。以左五指堅握右手。如縛著相。持真言曰。

　　
oṃvajravanvatraṭ
唵(一)縛(去)日囉(二合)(二)曼陀(三)怛喇吒(三合反舌半音)(四)

　　最後三字。重持三遍。每習三字一遍。左右中指直竪。彈指一遍。如是至三。于時行者。持真言已作想。我身及諸眾生身中所有一切煩惱。悉皆除滅。內外清淨猶如虛空。堪為諸佛。菩薩住處。一切毘那夜迦諸鬼神等。悉皆遠離。四攝十善十波羅蜜。一切善業皆隨圓滿。猶如眾流入於大海。作是想已。

　　復次瑜伽行者。將入道場。雙膝著地合掌禮拜。結覺起印。先結金剛拳。次以左右小指更互相鉤。以右鉤左。次舒左右頭指。其頭相拄。而作是想。如今毘盧遮那如來。勅于十方世界微塵沙數諸佛菩薩及賢聖眾。令止一切三昧說法等事。來集道場觀察行者。同共攝受利益眾生。作此觀已仰印向外。持真言曰。

　　
oṃvajretiṣṭa
唵(一)縛(去)日盧(二合)(二)底瑟吒(二合)(三)

　　復次瑜伽行者。結金剛拳印。先以左拳。安心之上。次以右拳。出於外邊。次舒左拳頭指。又舒右拳頭指。向外。持真言曰。

　　
hūṃ
吽

　　持此真言一遍。即作此想。逐我身中并道場內所有。毘那夜迦一切惡鬼神等。行者持此真言時。右拳頭指。向外搖動。是驅逐相。即名遣出魔等已。

　　復次瑜伽行者。結金剛鉤印。先作金剛縛印。次舒右手頭指。少屈。想作鉤印。請諸佛菩薩一切聖眾。持真言曰。

　　
oṃvajrakuśajaḥ
唵(一)縛(去)日羅(二合)(二)虞遮惹(入聲)(三)

　　纔持此真言。一切諸佛菩薩聖眾降臨。

　　復次瑜伽行者。作集會印。先以兩手結金剛拳。次以左拳安右膝上。次以右拳。臆上交臂束心。即作是想。一切如來菩薩聖眾。皆悉集會。作此觀已。持真言曰。

　　
oṃvajrasajāma
唵(一)縛(去)日羅(二合)(二)沙摩惹(引)(三)

　　持此真言已。即作是想。諸佛菩薩既集會已。發歡喜心。不搖兩臂。唯以左右拇指頭指。三遍彈指。爾時如來而說偈言。

　定慧二翼金剛拳　　交臂束心精進力
　彈指發聲遍法界　　諦觀普請諸如來

諸佛境界攝真實經卷上


大正新脩大藏經第 18 冊 No. 868 諸佛境界攝真實經


諸佛境界攝真實經卷中

　　罽賓三藏般若奉　詔譯金剛界大道場品之餘

　　復次瑜伽行者。作如是想。諸佛菩薩今當降臨。示現威德大神通力。作此想已。復應觀察釋迦如來成道之法。如釋迦菩薩。近菩提樹一由旬內。修諸苦行。滿足六年願成佛道趣菩提樹坐金剛座入金剛定。爾時毘盧遮那如來。觀見是已。至菩提樹金剛道場。示現無數化佛。遍滿虛空猶如微塵。各共同聲告菩薩言。善男子云何不求成佛之法。菩薩聞已。虔恭合掌。白佛言。我今未知成佛之法。唯願慈悲示菩提路。時諸化佛告菩薩言。善男子心是菩提。當求自心。恒沙諸佛異口同音。說法身求心真言曰。

　　
oṃcittapratidhaṃka
唵(一)室多(二)鉢羅(二合)底(丁以反)(三)馱儞(二合)(四)迦
romi
嚕(五)弭(六)

　　爾時菩薩聞是法已。結金剛縛印。二手相叉作拳。安之當心。一心觀察真言義趣。白諸佛言。我得是法。時佛問曰。得何等法。菩薩答言。心是菩提。我得是法。諸佛告言。更復微細觀察分別。菩薩白言。心意識法。入諸煩惱。共相和合。不可分別。然諸法中。求心心所。悉不可得。五蘊法中。求不可得。十二處中亦不可得。十八界中亦不可得。乃至十八空中亦不可得。蘊處界法一一分別。一切法體無我我所。補特伽羅無我我所。心心所法本來無生。亦無滅處。於諸世間一切心中。亦不可見。內無外無。中間亦無。過去心不可得。現在心不可得。未來心不可得。猶如幻化無有差別。我今自證皆悉如是。世尊如我解者。心心所法本來空寂。依何等法求成佛道。諸佛告言。心心所法和合之時。自覺苦樂。名自悟心。唯自能覺他所不悟。依止此心立菩提心。

　　復次瑜伽行者。如彼菩薩。觀察心已。結加趺坐。作金剛縛印。安之當心。閉於兩目。諦觀自心。口習求心真言。意想祕密之義。爾時世尊而說偈言。

　行者想月輪　　定中普禮足
　唯願諸如來　　示我所行處
　諸佛同音告　　汝應觀自心
　既聞是語已　　如教而觀察
　久住諦思惟　　不見自心相
　復想禮佛足　　白言最勝尊
　我不見自心　　此心為何相
　諸佛咸告語　　心相難測量
　授汝心真言　　如理諦觀察

　　復次瑜伽行者。結金剛縛印。作菩提心相狀之觀。并習真言。是諸化佛。告菩薩言善男子應發無上大菩提心。菩薩問言。云何名為大菩提心諸佛告言。無量智慧猶如微塵。三阿僧祇一百劫中。精進修習之所成就。遠離一切煩惱過失。成就福智猶如虛空。能生如是最勝妙果。即是無上大菩提心。譬如人身心為第一。大菩提心亦復如是。三千界中最為第一。以何義故名為第一。謂一切佛及諸菩薩。從菩提心而得出生。菩薩問言。大菩提心其相云何。諸佛告言。譬如五十由旬圓滿月輪。清涼皎潔無諸雲翳。當知此是菩提心相。作是語已。無量諸佛異口同音。說大菩提心真言曰。

　　
oṃbodhicittamutpadaya
唵(一)謨尼(上)(二)室多(三)牟膩婆(二合)馱(四)野
mi
弭(五)

　　如彼菩薩觀菩提心。瑜伽行者亦復如是。

　　爾時如來而說偈曰。

　一念見淨心　　圓滿如秋月
　復作是思惟　　是心為何物
　煩惱習種子　　善惡皆由心
　心為阿賴耶　　與淨識為本
　六度熏習故　　彼心為大心
　藏識本非染　　清淨無瑕穢
　無始修福智　　猶如淨滿月
　無體亦無用　　即月亦非月
　由具福智故　　滿月如自心
　菩薩心歡喜　　復白諸佛言
　我已見心相　　清淨如月輪
　離諸煩惱垢　　能執所執等
　諸佛咸告言　　汝心本如是
　為客塵所翳　　不悟菩提心
　汝觀淨月輪　　念念而觀照
　能令智明顯　　得悟菩提心

　　復次瑜伽行者。結金剛縛印。依前觀察。并習真言。如前化佛告菩薩言。善男子復有堅固菩提心真言曰。

　　
oṃniṣṭavajra
唵(一)膩瑟陀(二合)(二)嚩日囉(二合)(三)

　　爾時菩薩。依前觀照而白佛言。我今已見。佛言云何為見。菩薩答言。見滿月中五股金剛。一切煩惱悉皆摧碎。如銷黃金其色煥然。如此智慧最為第一。即是諸佛不生不滅金剛之身。如彼菩薩觀於月輪。瑜伽行者亦復如是。

　　復次瑜伽行者。自觀我身金剛薩埵。并復結印持念百言(金剛薩埵即是毘盧遮那如來變化身)如諸化佛告菩薩言。善男子復有如金剛真言曰。

　　
oṃvajrotmakohūṃ
唵(一)嚩(去)日嚕(二合)(二)陀摩(二合)虞(三)吽(去大聲)(四)

　　爾時菩薩依前觀之。白諸佛言。我今已見佛言云何已見。白言。我身已成金剛薩埵。頭上寶冠有五化佛。手執金剛以為法主。利益安樂一切眾生。如彼菩薩觀金剛薩埵。瑜伽行者亦復如是。閉目端坐而作是想。我身即是金剛薩埵。頂有寶冠。寶冠之中五方化佛結跏趺坐。右手把金剛杵。當右臆下。若舉此杵。即能摧破一切眾生。及自身中所有一切重障煩惱。作此觀已。結金剛縛印持此真言。

　　復次瑜伽行者。次觀五方諸佛菩薩。及其眷屬入自身中。如諸化佛告菩薩言。善男子有同三世諸佛真言曰。

　　
oṃyathāsarvatathāgatā
唵(上)野他(引)(二)薩嚕嚩(二合去)(三)怛他(引)蘖多(四)
stathahūṃ
娑怛(二合)他(五)吽(去大聲)(六)

　　爾時菩薩。依前觀之。白言已見。云何見之。答言三世諸佛。及其眷屬微塵菩薩無數天龍。從十方界入出我身。如五方色。青黃赤白及以雜色。是五方佛入我身中。具三真實總成我體。諸佛所證唯此法身。如彼菩薩觀諸佛等入於身中。瑜伽行者亦復如是。閉目端坐結金剛縛印。而作是想。五方諸佛一切菩薩。各各自將無數眷屬。及天音樂。入我身中。其諸佛身。第一白色。第二青色。第三金色。第四紅色。第五雜色。又作此想。三身妙果並三真實。我身之中皆得圓滿。如是念念常觀。作此觀已習彼真言。復作是念。如斯觀門是佛境界。我今始覺知心清淨。見身作佛。眾相圓滿得成菩提。於其定中遍禮諸佛。願垂加護令證法身。

　　復次瑜伽行者。作報身觀。如諸化佛告菩薩言。善男子有報身真言曰。

　　
oṃsvāhāvaśuddhohaṃ
唵(一)娑嚩(二合引)(二)婆(去)嚩(去)(三)戍度(四)憾(去)(五)

　　爾時菩薩依前觀之白言。我今已見。佛言云何見之。答言法與非法本性清淨。譬如蓮華雖生泥中。而塵不染。我今觀此。即是報身。如彼菩薩作報身觀。瑜伽行者亦復如是。安心端坐結金剛縛印。當作此想。法與非法本來清淨。猶如蓮華雖生泥中。塵不能染。諸佛報身。及我報身亦復如是。雖似受用衣服飲食諸天音樂。心不染著。作是想已習其真言。復次瑜伽行者。作化身觀。如諸化佛告菩薩言。善男子有化身真言曰。

　　
oṃsarvasamohūṃ
唵(一)薩嚕嚩(去二合)(二)娑謨(引)(三)吽(四)

　　爾時菩薩依前觀之。白諸佛言。我今已見。佛言云何見之。答言種種相狀具人聖道。或為一一眾生。各變化身。或觀一切有情各成一佛。我今觀此即是化身。爾時菩薩聞是真言。應時證獲三身妙果。如彼菩薩作化身觀。瑜伽行者亦復如是。端坐正念結金剛縛印。而作是想。我今自有種種名號種種色相。或從覩史多天降入母胎。或壽命成就六根圓滿。或如日月出現。或坐菩提樹下。或降四種魔軍。或受梵天王請。而轉法輪度諸眾生。或時論議摧諸外道。或從忉利天宮下三道寶階。或為降伏魔醯首羅天及諸惡鬼神故。變化金剛怒菩薩勝於三界大曼陀羅。或教化已畢入無等等寂靜法界。瑜伽行者亦復如是。應觀自身。作是想已持此真言。

　　復次瑜伽行者。結金剛縛印當作此想。譬如十方世界虛空無盡。我觀三身及三真實。堅固常住亦復如是。為利益安樂一切眾生故。日夜常作如是妙觀。作是觀已持真言曰。

　　
oṃsarvatathāgatāvisaṃ
唵(一)薩嚕嚩(去二合)(二)怛他(引)誐多(引)(三)毘薩儞(二合)
maṃdṛḍhavajratiṣṭa
滿怛盧(二合)陀(四)嚩日囉(二合)(五)底瑟吒(二合)(六)

　　復次瑜伽行者。結圓滿印。仰掌以右手大拇指。押小指上。餘之三指竪立。以掌盛水。加持七遍。先以一分洒於頂上。次以一分飲之。後以一分散於四方。散已當作是想。我身堅固猶如金剛。一切眾生亦獲長壽。若以此印真言。加持水灑一切供養等物。悉得吉祥最勝清淨。毘那夜迦諸惡鬼神不能污穢。亦不得便其真言曰。

　　
oṃvajrodakaṭhaḥ
唵(一)縛(去)日嚕(二合引)(二)馱(重聲)迦吒(反舌呼)(三)

　　瑜伽行者。如是如是日夜觀察。得何利益。謂依如是如是觀察。速疾得入一切諸佛祕密境界。若瑜伽行者修此觀時諸佛菩薩常加衛護。心有諸願皆得圓滿。諸佛菩薩來就。如前彈指告言。善哉善哉。善男子善女人。勤加功力修此法門。一切世間最上勝果不求自得。於當來世速證菩提。

　　復次瑜伽行者。入毘盧遮那三昧。端身正坐勿令動搖。舌拄上齶。繫心鼻端。自想頂有五寶天冠。天冠之中有五化佛。結跏趺坐。作此觀已。即結堅牢金剛拳印。先以左右大拇指。各入左右手掌內。又以左右餘四指。堅握指作拳。即是堅牢金剛拳印。次竪立左頭指。其左拳背。安當心上。其掌面轉向左邊。即以右拳小指。握著左拳頭指一節。又以右拳頭指之頭。拄著右拳拇指一節。亦安心前。是名菩提引導第一智印。亦名能滅無明黑闇印。緣此印加持。諸佛與行者。授無上菩提最勝決定之記。即是毘盧遮那如來大妙智印。瑜伽行者結此印已。運心作想。一切眾生同結此印。十方世界無三惡道八難苦果。悉皆受用第一義樂持真言曰。

　　
oṃhūṃjahosa
唵(一)吽(二)惹(大聲)(三)翳(上)(四)佐(五)

　　復次瑜伽行者。持此真言。一一觀察五字色相。

　　第一結菩提印。入毘盧遮那如來三昧。當觀oṃ唵字色。及我身十方世界悉皆白色。若瑜伽行者。修此觀門之時。自身及與一切眾生。所有無明煩惱惡業。自然消滅。行者及一切眾生。速得成佛故。

　　第二結破魔印。右手舒五指以按於地。左手五指執持衣角。入東方不動如來三昧。當觀hūṃ吽字色。及我身盡東方界。及以九方無量世界諸佛菩薩。一切眾生山川草木咸皆青色。以右手掌面用按於地。此印能令諸魔鬼神一切煩惱。悉皆不動。是名能滅毘那夜迦及諸惡魔鬼神之印。

　　第三結施諸願印。左手同前。舒右五指仰掌。入南方寶生如來三昧。當觀ja惹字色。及我身盡南方世界。及以九方無量世界諸佛菩薩。一切眾生卉木山川皆黃金色。即作是想。從五指間雨如意珠。此如意珠雨天衣服天妙甘露天妙音樂天寶宮殿。乃至眾生一切所樂。皆令圓滿。是印名為能令圓滿一切眾生所愛樂印。能滿眾生一切願故。

　　第四結除散亂心印。先舒左五指。安臍輪前。次舒右五指。安左掌上。結此印已。入西方無量壽如來三昧。當觀ho翳字色。及我身盡西方界。并與九方無量世界諸佛菩薩。一切眾生山川草木悉作紅蓮華色。能令行者及諸眾生。除散亂心入三昧故。

　　第五結無怖畏印。左手如前。次舒右五指。以掌面向外。入北方不空成就如來三昧。當觀sa佐字色。及我身盡北方界。并與九方無量世界諸佛菩薩。一切眾生山河大地草木叢林悉皆五色。以何因緣名無怖畏。謂備四義稱無怖畏。一者中方毘盧遮那如來。能滅無明黑暗。出生般若波羅蜜等盡虛空界洞達光明。二者東方不動如來。能摧一切頻那夜迦惡魔鬼神等。悉令不動。三者南方寶生如來。能除貧乏。施天宮殿天飲食天衣服天音樂。悉皆圓滿。四者西方無量壽如來。能與行者三昧大樂。譬如十方虛空無量無盡。亦如眾生無量無盡。亦如煩惱無量無盡。如是瑜伽行者三昧大樂。亦復無量無盡。如是四義具足圓滿。是故北方不空成就如來。告行者言。善男子善女人。汝勿怖畏。由是義故名無怖畏印。

　　爾時毘盧遮那如來。告金剛手菩薩言。我今已說五佛印契及以真言。

　　次說四波羅蜜天印契及以真言。

　　復次東北角金剛波羅蜜天。屬阿閦如來。印契想觀皆同阿閦如來。行者結印持真言曰。

　　
oṃsatvavajri
唵(一)薩怛婆(二合)(二)嚩(去)日哩(二合)(三)

　　復次東南角寶波羅蜜天。屬寶生如來。印契想觀皆如寶生如來。行者結印持真言曰。

　　
oṃratnavajri
唵(一)囉馱那(二合)(二)嚩(去)日哩(二合)(三)

　　復次西南角法波羅蜜天。屬無量壽如來。印契想觀皆如無量壽如來。行者結印持真言曰。

　　
oṃdharmmavajri
唵(一)馱嚕摩(二合)(二)嚩(去)日哩(二合)(三)

　　復次西北角羯磨波羅蜜天。屬不空成就如來。印契想觀皆如不空成就如來。行者結印持真言曰。

　　
oṃkarmmavajri
唵(一)迦嚕摩(二合)(二)縛(去)日哩(二合)(三)

　　復次金剛手。我今已說內供養法。皆是有相月輪等觀。次當演說無相妙觀。瑜伽行者端坐正觀。諦想月輪。結諸契印。歌舞燒香塗香花鬘。園林城邑聚落河海。雪山黑山日月星宿。國王大臣比丘比丘尼善友眷屬。乃至十地菩薩聲聞緣覺。四攝十善六波羅蜜。如是等數一切相狀。乃至微塵悉皆空寂。若夢中見如是相狀。亦勿歡喜。設見十方諸佛菩薩。雖現其前亦勿歡喜。唯自一心求成佛果。無分別觀堅立不動如須彌山。遠離一切妄想分別。若瑜伽行者。未獲悉地。應觀三十七尊相狀。若證悉地不取相狀。安立無上大菩提心。若觀菩提心相。猶如月輪水精乳色。此等諸相。皆是凡夫所觀之境。若凡夫人修此觀門。雖造五逆一闡提等極重惡業。皆悉消滅。應時便獲五種三昧。一剎那三昧。二微塵三昧。三白縷三昧。四隱顯三昧。五安住三昧。汝金剛手。我今已說五方如來四波羅蜜真言印法。亦各別說金剛薩埵等真言及印。當為汝說坐位次第。

　　諸佛境界攝真實經金剛外界品第四

　　爾時金剛手菩薩白佛言。世尊唯願說之唯願說之。我深渴仰願樂欲聞。佛言善男子。然其印法有差別名。五方如來四波羅蜜十六菩薩。皆得印名。餘諸契法。雖得印名義有差別。云何差別。謂五方佛四波羅蜜十六菩薩。名為真印。金剛嬉等名影相印。金剛燒香等名親近印。金剛鉤等名為智印。以是義故有差別名。瑜伽行者。以身語意印契真言。供養本尊毘盧遮那如來。諸供養中最為第一。

　　復次從西北角羯磨波羅蜜三昧起。當觀東方不動如來四大菩薩。金剛薩埵三昧正觀。其名曰金剛薩埵菩薩。金剛王菩薩。金剛愛菩薩。金剛善哉菩薩。其毘盧遮那如來。當中而坐。面向東方。東方不動如來面向西方。四大菩薩亦復如是。

　　復次正觀金剛薩埵菩薩。瑜伽行者自觀。我身是金剛薩埵。我語是金剛我心是金剛。我身之色。及諸佛菩薩一切眾生。十方世界山川河池草木叢林。悉皆青色。作此觀已。即以右手作金剛拳。以大拇指入其掌中。以餘四指堅握拇指。安置當心。次以左手作金剛拳。安左腰上。此名金剛不退轉印。結此手印。作如是想。我今未得成佛已來常不退轉。恭敬供養毘盧遮那如來。即是獲得金剛不壞不退三昧。結不退轉印持真言曰。

　　
oṃvajrasatva
唵(一)嚩(去)日囉(二合)(二)娑怛嚩(二合)(三)

　　復次觀金剛王菩薩。瑜伽行者自想。我是金剛王。我身之色。及諸佛菩薩一切眾生。十方世界山川土地草木河池。皆悉青色。作此觀已。次結手印。以其兩手作金剛拳。舒二頭指。成屈鉤狀。仰上並立。以其兩拳中指及無名指小指。指背相著。立安心上。當作此念。諸佛菩薩以鉤引來。是即名為金剛鉤王。結此契印持真言曰。

　　
oṃvajrarāja
唵(一)嚩(去)日囉(二合)(二)囉(引)惹(三)

　　復次觀金剛愛菩薩。瑜伽行者自想。我是金剛愛。我身之色。及諸佛菩薩一切眾生。十方世界山川河池土地草木。皆悉青色。作此觀已。次結契印。以其二手作金剛拳。想左拳把弓。右拳執箭。以慈悲眼。射一切魔貪瞋癡等一切煩惱。是印名為滅瞋恚印。以何因緣名金剛愛。謂此菩薩能施行者所愛樂故。結此契印持真言曰。

　　
oṃvajrarāga
唵(一)嚩(去)日囉(二合)(二)囉(引)誐(三)

　　復次觀金剛善哉菩薩。行者自想。我是金剛善哉。我身之色。及諸佛菩薩一切眾生。十方世界山川河池草木叢林。皆悉青色。作此觀已。次結契印。以其兩手作金剛拳。先以左拳。安右臆上。後以右拳安左臆上。定慧二法是。金剛拳交臂束心是精進力。即舒左右拇指頭指。三遍彈指。是歡喜相。若結此印。即得出離無明城故。結此契印持真言曰。

　　
oṃvajrasadhu
唵(一)嚩(去)日囉(二合)(二)娑努(三)

　　復次從東方金剛善哉菩薩觀起。當入南方金剛寶觀門。謂觀南方寶生如來四大菩薩。其名曰金剛寶菩薩。金剛威德菩薩。金剛幢菩薩。金剛笑菩薩。南方寶生如來。面向北方。四大菩薩亦復如是。行者自想。我是金剛寶。我身之色。及諸佛菩薩一切眾生。十方世界山川草木。皆黃金色。作此觀已。次結印契。以其兩手作金剛拳。以二拳面。安兩肩上。復作是想。今者我與諸佛菩薩眾生灌頂結此契印持真言曰。

　　
oṃvajraratna
唵(一)嚩(去)日囉(二合)(二)囉怛那(二合)(三)

　　復次觀金剛威德菩薩。行者自想。我身是日光天子。於剎那頃。悉能滅盡一切眾生內外黑闇。我身之色。及諸佛菩薩一切眾生。十方世界山川河池草木叢林。皆黃金色。作是想已。次結契印。以其兩手作金剛拳。以此兩拳竝安心上。左右兩拳更互輪轉。如日右轉。如是三轉。當成日天光明輪故。結此契印持真言曰。

　　
oṃvajrateja
唵(一)嚩(去)日羅(二合)(二)提惹(三)

　　復次觀金剛幢菩薩。行者自想。我身是金剛幢。一切眾生所愛樂物。雨我身邊。我身之色及諸佛菩薩一切眾生。十方世界山川草木。皆黃金色。作此觀已。次結契印。先以兩手作金剛拳。以其拳面。向行者面。左右二拳直立空中。名金剛幢印。一切眾生所愛之物能圓滿故。結此契印持真言曰。

　　
oṃvajraketu
唵(一)嚩(去)日囉(二合)(二)鷄覩(三)

　　復次觀金剛笑菩薩。行者自想。我身是金剛笑。我身之色。及諸佛菩薩一切眾生。十方世界山川草木。皆黃金色。作此觀已。次結契印。以其兩手作金剛拳。安口左右。三遍微笑。先以拳面。安口左右微笑。次以拳背安口左右微笑。後以拳面安口左右微笑。如是能令十方眾生。皆獲怡悅受大安樂。結此契印持真言曰。

　　
oṃvajrahasa
唵(一)嚩(一)日囉(二合)(二)訶(引急大聲)佐(上)(三)

　　復次從南方金剛笑菩薩觀門起。當入西方金剛法觀門。謂觀西方無量壽佛。面向東方。四大菩薩亦復如是。行者自想。我是金剛法(觀音菩薩)我身之色。及諸佛菩薩一切眾生。十方世界山川草木。皆紅蓮色。作此想已。次結契印。以其兩手。仰金剛拳。先以右拳安左拳上。右轉一遍。次以左拳安右拳上。亦轉一遍。復以右拳安左拳上。亦轉一遍。是金剛蓮華印。能令眾生厭離世間。出世法入甘露城。持真言曰。

　　
oṃvajradharmma
唵(一)嚩(去)日囉(二合)(二)馱嚕摩(二合)(三)

　　復次觀金剛利(文殊)菩薩。行者自想。我是真金剛利。我能斷除一切眾生貪瞋癡等。我身之色。及諸佛菩薩一切眾生。十方世界山川河池草木叢林。皆紅蓮華色。作此觀已。舒出右拳即作是想。我今右手執大利劍。能斷眾生一切煩惱。持真言曰。

　　
oṃvajratikṣṇa
唵(一)嚩(去)日囉(二合)(二)底(丁以反)(引)瑟那(二合)(三)

　　復次觀金剛因菩薩。行者作想。我是金剛因。我是世間醍醐甘露。我是金剛大教法輪。我身之色。及諸佛菩薩一切眾生。十方世界山川河池草木叢林。皆紅蓮色。作此念已。結金剛拳。以二拳面並安心上。兩拳中指中節相著。左右更互輪轉三遍。即作是想。我今三轉金剛法輪於十方界。持真言曰。

　　
oṃvajrahetu
唵(一)嚩(去)日囉(二合)(二)翳覩(引)(三)

　　復次觀金剛語言菩薩。行者作想。我是金剛語言。我今能與一切眾生蘇悉地法。我身之色。及諸佛菩薩一切眾生。十方世界山川河池草木叢林。皆紅蓮色。作此想已。作金剛拳。安口左右。作往來相猶加語言。結於此印。能達一切眾生語言。持真言曰。

　　
oṃvajrabhāṣa
唵(一)嚩(去)日囉(二合)(二)麼(引)沙(上聲呼)(三)

　　復次從西方金剛語言菩薩觀起。當入北方金剛羯磨觀門。謂觀北方不空成就如來四大菩薩。其名曰金剛羯磨菩薩。金剛護菩薩。金剛藥叉菩薩。金剛拳菩薩。行者作想。我是金剛羯磨。我是金剛不空(必定得果是不空義)我是種種事業能成就。我是能到一切處。我是能作種種事。我是能成就妙事業。我身之色。及諸佛菩薩一切眾生。十方世界山川河池草木叢林。皆悉五色。作是想已。結金剛拳作舞三遍。是名種種事業印。所以者何。謂能成就種種業持真言曰。

　　
oṃvajrakarmma
唵(一)嚩(去)日囉(二合)(二)羯嚕磨

　　復次觀金剛護菩薩。行者作想。我是金剛護。我是金剛甲。堅實牢固不可破壞。我是金剛精進。我是守護十方無量一切眾生。施無怖畏。我身之色。及諸佛菩薩一切眾生。十方世界山川泉源草木叢林。悉皆五色。作此想已。結金剛拳。舒兩頭指安於臍上。分拳兩邊到於背上。復從背上還到臍輪。兩頭指端相輪一遍。自作此想是繫縛義。次二頭指如前當心引到於背。却還至胸。以二指端相輪一遍。自作此想。亦繫縛義。次又至頸亦復如是。自作此想亦如繫縛持真言曰。

　　
oṃvajrarakṣa
唵(一)嚩(去)日囉(二合)(二)囉吉叉(二合)(三)

　　復次觀金剛藥叉菩薩。行者作想。我是金剛藥叉。所謂諸佛大方便力神通變化。我口中有金剛利牙。一切見者。懷大恐怖。善能摧滅一切魔怨。我身五色。諸佛菩薩一切眾生十方世界。亦皆五色。作此想已。結金剛拳印。左右小指相鉤著口。舒二頭指安左右頰。是二牙相持真言曰。

　　
oṃvajrayakṣa
唵(一)嚩(去)日囉(二合)(二)夜吉叉(二合)(三)

　　復次觀金剛拳菩薩。行者作想。我是金剛拳。我能示現諸眾生前。我是能解脫金剛繫縛者。我身之色。諸佛菩薩一切眾生。十方世界亦皆五色。作此想已。結真金剛拳印。左右小指更互相鉤。合二拳面。堅握莫緩。是真金剛拳印持真言曰。

　　
oṃvajrasaṃdhi
唵(一)嚩(去)日囉(二合)(二)散尼(去)(三)

諸佛境界攝真實經卷中


大正新脩大藏經第 18 冊 No. 868 諸佛境界攝真實經


諸佛境界攝真實經卷下

　　罽賓三藏般若奉　詔譯

　　金剛界外供養品第五

　　爾時世尊。告金剛手菩薩摩訶薩言。我今已說五佛如來四波羅蜜四方十六大菩薩觀門。二十五契印真言法則。次當演說金剛嬉等十二菩薩外院供養。利益安樂求佛道者。現獲悉地當證菩提。

　　復次瑜伽行者。從此北方金剛拳菩薩觀門起。入東北角金剛嬉戲菩薩觀門。自作此想。我是金剛嬉戲。我今能與十方世界諸佛菩薩眾生喜樂。作此想已。仰金剛拳安兩膝上。閉目迴轉。遍禮十方諸佛菩薩。是印名為金剛嬉戲。其真言曰。

　　
oṃvajralase
唵(一)嚩(去)日囉(二合)(二)羅洗(長引半音)(三)

　　復次觀東南角金剛鬘菩薩。行者作想。我是金剛鬘。我今持此一切花鬘。供養十方諸佛菩薩。作是想已。結金剛拳並著額上。復分兩拳引至腦後。兩拳更互相輪兩遍。每輪一遍作相結想。自作此想。繫縛花鬘。是名金剛鬘印。其真言曰。

　　
oṃvajramāle
唵(一)嚩(去)日囉(二合)(二)麼(引)㘑(半引)(三)

　　復次觀西南角金剛歌菩薩。行者作想。我是金剛歌。我今歌讚十方三世諸佛菩薩。發微妙聲從口中出。充滿十方無量世界。作此想已。結金剛拳安於口上。漸漸引出。即是歌讚音聲印。其真言曰。

　　
oṃvajragīte
唵(一)嚩(去)日囉(二合)(二)霓(愚以反)底(半音)(三)

　　復次觀西北角金剛舞菩薩。行者作想。我是金剛舞。我作金剛舞。供養十方無量世界三世諸佛一切菩薩。作是想已。結金剛拳。兩臂作舞。即是金剛舞印。作此舞印。諸佛菩薩即大歡喜。與一切願護行者身。其真言曰。

　　
oṃvajradṛtye
唵(一)嚩(去)日囉(二合)(二)儞盧(二合)底曳(二合)(三)

　　復次行者。從此金剛舞觀門起。入東北角金剛燒香菩薩觀門。自作是想。我是金剛燒香雲。充滿十方無量世界。於虛空中。供養十方諸佛菩薩。作此想已。結金剛拳。相並二拳。拳面向下。舒出兩拳。即作是想。無量香雲從印上出。即名金剛燒香印。結於此印。即能燒滅內外所有一切煩惱。得清淨心。其真言曰。

　　
oṃvajradhupe
唵(一)嚩(去)日囉(二合)(二)怒(引)閉(半音)(三)

　　復次入東南角金剛妙華菩薩觀門。行者作想。我是金剛花。我今採取十方無量無邊世界。所有無主一切妙花。供養十方諸佛菩薩。作是想已。結金剛拳。相竝二拳。仰上舒出。是金剛花印。結於此印有何利益。為欲摧滅一切重障。其真言曰。

　　
oṃvajrapuṣpe
唵(一)嚩(去)日囉(二合)(二)補澁閉(二合下字半音)(三)

　　復次觀西南角金剛燃燈菩薩。行者作想。我是金剛燈。我今燃無盡燈。充滿十方無量世界虛空之中。供養十方不可說不可說無量無邊諸佛菩薩。作此想已。結金剛拳相合兩拳。近於心前。即名金剛燈印。結此燈印有何利益。現身成就如來五眼。其真言曰。

　　
oṃvajradīpe
唵(一)嚩(去)日囉(二合)(二)膩(上引)閉(半音)(三)

　　復次觀西北角金剛塗香菩薩。行者作想。我是金剛塗香。我今最上白檀塗香。充滿十方無量世界太虛空中。猶如大雲遍滿世界。供養十方諸佛菩薩。作此想已。兩金剛拳。摩左右頸乃至胸腹。即作是念。我今持此牛頭栴檀最上塗香。塗於十方諸佛菩薩及眾生身。其真言曰。

　　
oṃvajraganvi
唵(一)嚩(去)日囉(二合)(二)俄儞泥(二合下字半音)(三)

　　復次行者。從此三昧起。入正南方金剛鉤菩薩觀門。自作此想。我是金剛鉤。我是諸佛菩薩方便智慧大金剛鉤。作此想已。兩手結金剛拳。舒左右頭指。少屈相鉤。又舒左右小指少屈。其二小指兩頭相向。三遍鉤召一切諸天及鬼神等。令入道場。纔結此印。能令行者得大勢力。驅使一切諸天神等。營辦眾事。持真言曰。

　　
oṃvajrakuśa
唵(一)嚩(去)日囉(二合)(二)俱奢(三)

　　復次行者從此三昧起。當觀正西方金剛索菩薩觀門。自作此想。我是金剛索。在先鉤召。一切諸天及鬼神等。其未來者令入道場。我今以此大金剛索。堅嚩不放。作此想已。即以前印。改前金剛鉤印。頭指中指無名三指。而用作拳。以左右大指。更互相鉤。左右小指少屈相向。是名堅縛諸眾生印。持真言曰。

　　
oṃvajrapaśa
唵(一)嚩(去)日囉(二合)(二)波奢(三)

　　復次行者。從此三昧起。當觀正北方金剛鎖菩薩觀門。自作此想。我是金剛鎖。作此想已。便結手印。先以左右母指頭指。更互相鉤猶如鐵鎖。左右餘指皆以作拳。是金剛鎖印。纔結此印。能令行者。善與教習之法。持真言曰。

　　
oṃvajrasphoṭ
唵(一)嚩(去)日囉(二合)(二)娑普(二合)吒(三)

　　復次行者。從此三昧起。當觀正東方金剛鈴菩薩觀門。自作此想。我是金剛鈴。作此想已。當結金剛鈴印。以左右指頭以右押左。皆各相叉猶如鈴狀。纔結此印。即得諸佛菩薩愛念。持真言曰。

　　
oṃvajraghaṃṭ
唵(一)嚩日囉(二合)(二)誐儞(二合)吒(反舌呼)(三)

　　爾時毘盧遮那如來。說此三十七尊真實契印祕密法已。告金剛手等諸菩薩言。若有國土城邑聚落。有一淨信男子女人。起大悲心。為報四恩。建立道場。修是法者。於其國中。無有七難。國王王子。日夜增長廣大福聚。所以者何。是道場地至金剛際。乃至微塵。屬國王故。譬如寶珠安於宅中。辟除災難七寶現前。此妙經典亦復如是。若依法式修此祕密。所在國土安穩豐樂。若有善男子善女人。欲得六神通力。於一念頃。普詣十方無量佛所。來集眾中而為上首。勸請諸佛轉正法輪。為諸眾生作導師者。初夜後夜入道場中。應當繫念所歸本尊。依法觀行。現身必得廣大福智。利益眾生無有等比。經萬億劫不入惡道。恒遇善友常不退轉。彌勒會中得佛授記。速證阿耨多羅三藐三菩提。善男子若有眾生。遇此祕法。住於空間如說修行。現身證得極歡喜地。何況世間福德果報。若有菩薩。不修是法證佛果者。必無是處。是法名為頓證菩提真實正路。爾時大會無量天人。聽佛所說。悉證道果。大梵天王忉利天王主。證不退轉陀羅尼。得受記別。無量百千萬億天人。遠塵離垢得法眼淨。

　　諸佛境界攝真實經修行儀軌品第六

　　爾時金剛手菩薩摩訶薩。承佛廣大自在神力。說真實瑜伽甚深祕密。行者應當閉目寂然諦想。真實祕密教主最勝最尊得大自在。大慈大悲毘盧遮那如來。在須彌頂善法堂中。與十六俱胝那庾多等菩薩眷屬。具足圓滿。頂上天冠五佛端坐。一切瓔珞莊嚴佛身。有五種相。一寂靜相。二瞋怒相。三歡喜相。四清涼相。五種種相。五方如來其色各異。第一白色。第二青色。第三金色。第四紅色。第五雜色。東方門首帝釋坐位。南方琰摩羅王坐位。西方水天坐位。北方毘沙門天王坐位。東北角大自在天坐位。東南角火天坐位。西南角羅剎天坐位。西北角風天坐位。上方大梵天坐位。下方堅牢地神坐位。我今已說坐位次第。後當一一說真言曰。

　　
indrayasvāhā
因陀羅野娑婆訶(帝釋真言)

　　
agnayesvāhā
阿祇那(二合)曳娑婆訶(火天真言)

　　
yaṃmayasvāhā
夜摩野娑婆訶(炎麼羅王真言)

　　
nṛtyesvāhā
儞哩啼娑婆訶(羅剎天真言)

　　
varuṇayasvāhā
嚩嚕娜(反舌呼)耶娑婆訶(水天真言)

　　
vāyavesvāhā
嚩(去)野謎(半音)娑婆訶(風天真言)

　　
kuvairāyasvāhā
俱謎(半音)羅(引)野娑婆訶(毘沙門真言)

　　
īśānayasvāhā
伊舍(引)娜耶娑婆訶(大自在天真言)

　　
adityayasvāhā
阿膩底也(二合)野娑婆訶(日天子真言)

　　
candrayasvāhā
捨儞(二合)陀羅(二合)野娑婆訶(月天子真言)

　　
dharanayasvāhā
捺羅那(反舌)夜(二合)娑婆訶(地天真言)

　　
vrahmanesvāhā
麼囉(二合)阿(急呼)摩(二合)寧(半音反)娑婆訶(梵天王真言)

　　復次瑜伽行者。求道場地。遠離塚間沙石瓦礫鹹鹵荊棘穢濁之地。及以虎狼諸惡難處。如是之地不名吉祥。若有白鶴孔雀鸚鵡舍利鳧雁鴛鴦蓮花水池。如是等地堪立道場。應以右手中三指小屈。以大拇指。捻頭指中節。以小指捻無名指中節。盛水加持。散灑四方。持真言曰。

　　
oṃvajrodakaṭhaḥ
唵(一)嚩日嚕馱迦吒(反舌大呼)

　　復次行者。加持水已。灑於淨地。便立道場。釋迦如來說曼荼羅道場儀軌。廣狹大小有三千五百。第一道場一千由旬。是金輪聖王持念儀軌。次有五百一百五十一十。如是漸小。乃至掌中爪甲之量。建立道場皆獲悉地。若欲建立第一道場。結金剛縛印。次改縛印。立左右中指。少屈。更互相捻二中指端。以真言加持。於一切處皆得通用。或時行者不及洗浴。以此法印加持真言。即得清淨。其真言曰。

　　
oṃsvāhāvaśuddhāsarvadha
唵(引)(一)娑嚩(二合)婆(引去)嚩輸馱(大呼)薩嚩馱
rmmasvāhāvaśuddhohūṃ
嚕摩(二合)薩嚩(二合)婆嚩戍度吽(二合大呼)

　　復次瑜伽行者。欲建道場。先立四方界。若多人持念。即用四門。若少人持念。隨意所量。門外左右各立一柱。一一柱上安五明鏡。如滿月輪。左右安置種種瓔珞。及以花鬘。七寶香爐金銀燈燭。種種莊嚴。恒燒欝金白檀龍腦沈水等香。勿用麝香。又以白拂孔雀翠羽。各安寶鈴分列左右。種種床榻。種種裍褥。種種音聲。種種歌舞。種種飲食。至誠供養。於道場中。安毘盧遮那佛像。於其佛前安置舍利。此曼荼羅名金剛界。復次建立既畢。瑜伽行者。當結金剛縛印。五輪著地。每方四拜。第一禮拜西方。第二禮拜北方。第三禮拜東方。第四禮拜南方。禮四方已。却就本位。結金剛合掌印。印身四處。一頂二口三額四心。印四處已。當作此想。我今以身。布施十方三世諸佛諸大菩薩。始從今日。乃至未來。永作僮僕。生生世世常依三寶。終不歸依天魔外道等法。我從無始生死以來。所作五逆。及無間罪。今對十方三世諸佛諸菩薩一切賢聖諸眾生前。至心懇切發露懺悔。不敢覆藏。未來之罪更不敢造。普願十方諸佛菩薩。受我懺悔。速令獲得最勝悉地。

　　諸佛境界攝真實經建立道場發願品第七

　　爾時金剛手菩薩摩訶薩。告諸大眾言。瑜伽行者。作金剛合掌。諦想眾聖而作此想。我今建立道場。供養十方一切諸佛菩薩。至誠供養無勝負心。不求作國王。不求名利。不求生天殊勝妙樂。不求自身種種利益。應當至誠發願。我今隨力所建道場。或有見者。或有聞者。或有覺者。或有知者。皆令獲得殊勝妙果。一切所願無不隨心。願我此身生生世世。譬如如意珠能雨眾寶。所有愛樂財法二寶。充足一切眾生。令無所乏。乃至速證無上菩提。

　　諸佛境界攝真實經持念品第八

　　爾時金剛手菩薩摩訶薩。告大會眾言。瑜伽行者。欲得成就一切如來三昧。及一切智智。應當修習是曼荼羅成佛之法。修此法時。先作金剛降伏半跏趺坐。端身正念。以右足押左足。持真言時。住心凝寂。口習真言。唯自耳聞。勿令他解。心中觀想一一梵字。了了分明無令錯謬。持習之時不遲不速。是即名為金剛語言。

　　復次持習之法。雖有多種。今當略說。祕密之門持習之要。有其三種。一數二時三者形像。云何名數。謂習真言。一十一百千萬等數。云何名時。所謂七日一月一年。或復一生乃至成佛。云何形像。謂習觀行。求放光明。若未放光即不休息。如是三事。隨行者意。如其所願依法修持。

　　復次挍量念珠。五部差別。若持佛部用菩提子。若持金剛部用金剛子。若持寶部用金銀頗梨種種諸寶。若持蓮花部用蓮花子。若持迦嚕摩部用種種間錯雜色寶珠。

　　復次作佛部持念。以右拇指頭指。執持念珠。餘指普舒。若金剛部持念。以右拇指中指。持念珠。若寶部持念。以右拇指無名指。執持念珠。若蓮花部持念。以大拇指無名指小指。執持念珠。若迦嚕摩部持念。用上四種。執持皆得。

　　復次挍量所獲功德。若以香木等珠。得一分福。若用鍮石銅鐵。得二分福。若用水精真珠。得一俱胝分福。若以蓮子金剛子珠。得二俱胝分福。若用間錯種種諸寶及菩提子。得無量無邊不可說不可說分福。即是過去無量恒河沙諸佛所說。一百八數為念珠量。

　　復次行者結金剛縛印。當於胸前繫心鼻端。持真言曰。

　　
oṃmokṣmavajra
唵(一)謨計娑摩(三合)嚩(去)日囉(二合)

　　瑜伽行者。持此真言。自作此想。我心之中有一切智。洞達無礙。

　　復次若行者。貧乏不辨圖畫本尊形像。但隨取一佛像或菩薩像。對佛塔前。繫心而住。想念佛像。心不散亂。而常寂然。即賢聖無異。若得繫心鼻。為最上品。便同諸聖人定無異。

　　諸佛境界攝真實經護摩品第九

　　爾時金剛手菩薩摩訶薩。承佛威神。為修一切瑜伽行者。演說真實內護摩法。永為調伏滅煩惱賊。及一切鬼神故。作如護摩。增長三昧。各觀本尊并本方色。若作佛部成就護摩。瑜伽行者諦觀毘盧遮那如來。想我即是金剛薩埵。從其身中流出白光。如淨琉璃內外明徹。於月輪中結跏趺坐。從我身中光焰湧出。即成圓光。莊嚴自身最勝第一。一切眾生悉皆憙見。想十方諸佛皆悉白色。猶如三千大千世界微塵數量。入我身中。是名寂靜護摩之法。

　　復次若作調伏護摩之法。當觀東方阿閦如來。從其身中流出青光。眾德圓滿。坐于東方月輪之中。結跏趺坐。圓光巍巍莊嚴自身最勝第一十方世界。想一切菩薩作金剛怒。入我身中。摧滅煩惱諸惡鬼神故。若作求財護摩之法。當觀南方寶生如來。想一切菩薩。皆悉歡喜入我身中。從自身中流出金色光。瑩淨圓滿。坐於南方月輪之中。結跏趺坐莊嚴其身。眾生憙見。令一切煩惱。不能亂心。一切惡鬼不敢親近。

　　復次若作愛敬護摩。行者當觀西方無量壽佛。從其身中流出紅光。瑩淨圓滿。坐於西方月輪之中。結跏趺坐。眾生憙見。自作此想。十方世界一切菩薩。如三千世界微塵等數。以百億寶無數瓔珞無量天衣種種寶物。莊嚴其身。猶如無比天女形狀。悉入我身。能令國王大臣一切眾生見者悉皆歡喜。

　　復次若作增益護摩法者。當觀北方不空成就如來。從其身中流出五色光。瑩淨圓滿。坐于北方月輪之中。結跏趺坐莊嚴其身。眾生憙見。想十方世界諸佛菩薩。如三千大千世界微塵等數。放五色光入我身中。能令一切事業無不通達。

　　如是所說內護摩法。過去諸佛已說。未來諸佛當說。現在十方一切世尊現今演說。若觀行者。常作如是護摩之法。三昧善法福德智慧日夜增長。一切諸佛親近行者。摩頂護念。若瑜伽行者。能作如是內護摩法。現身得見一一佛剎微塵等數諸佛世尊。是諸如來。哀愍行者。令得成就一切悉地。諸天宮殿寶閣金臺。諸天甘露盈滿寶器。乃至阿修羅宮。皆得隨心現行者前。譬如摩尼寶珠懸虛空中。能雨一切眾生愛樂之物。此妙瑜伽最勝教主。亦復如是。能令行者。圓滿一切世出世願。瑜伽行者。應常想願。我從無始已來。所作一切種種善根。悉皆迴施十方無量世界一切地獄餓鬼傍生修羅八難受苦眾生。所有罪障願皆消滅。得如意樂。此諸眾生所有眾罪。應受諸苦。我以此身。願當代受。一切眾生罪業既除。悉當成佛。持真言曰。

　　
oṃsarvakuśaramornipa
唵(一)薩嚕嚩(二合)俱奢羅謨羅儞(二合)波
rinamayami
利那(反舌呼)摩野弭

　　此是迴向發願真言。

　　爾時灌頂阿闍梨。告弟子言。汝若不修此祕法者。破三摩耶。生生世世斷滅佛種。設有惡人。殺十方界一切諸佛諸大菩薩佛眼血肉。此罪尚輕。汝罪過彼五逆眾生。墮落地獄尚有出期。若人破壞三摩耶法。入於地獄無有出期。云何名為三摩耶法。謂大瑜伽真實教王。云何名為破三摩耶。謂有凡夫。唯有能受不能修行。若求法人。未受五種灌頂法者。不應與授此瑜伽法。若阿闍梨與授灌頂時。先須三月觀察其心。然後授與灌頂之法。若有善心深懷慚愧。調柔無疾呼為法子。然後傳授。世間父子繼嗣一生。今為法子能紹佛種。未成佛來不斷慈念。如父愛子如子敬父。如是名為三摩耶法。金剛阿闍梨。即為弟子說真言曰。

　　
oṃanasamayadiharamibhya
唵(一)阿那三摩耶膩賀羅謎毘阿(二合大呼)
hūṃḍhaṭ
吽(大呼)發吒(反舌大呼)

　　復次金剛阿闍梨。為於弟子說此真言深義。若人破三摩耶法。由是因緣。其身破壞碎如微塵。彼人福德自然滅盡。猶如朽樹不生枝葉。告金剛阿闍梨。欲為弟子受灌頂時。當先教習此真言曰。

　　
oṃsarvatathāgatapujaka
唵(一)薩魯嚩(二合)怛他(引)蘖多補惹迦
rmaṇaātmānaṃniryā
魯摩(二合)那(上反舌呼)阿(引)都摩(二合引)難儞哩野(二合引)
tayāmi
多耶(引)弭

　　復次金剛阿闍梨。為彼弟子。說此真言所詮之義。我今以身。施一切佛。為作種種供養事故。金剛阿闍梨。次教弟子習真言曰。

　　
sarvatathāgatavajraka
薩魯嚩(二合)怛他(引)蘖多嚩(去)日羅(二合)迦
rmmakurumāṃ
盧摩(二合)俱魯𤚥(引)

　　復次阿闍梨。為彼弟子。說真言義。願一切如來加護於我。教我金剛事業。如金剛手菩薩。平等無異。乃至未證大菩提道。於其中間。歸依三寶。發此願已。令著赤衣。緋帛覆眼。擊於腦後。時彼弟子結金剛手印以十指頭更互相叉。皆內掌中。以右押左。結此印已。金剛阿闍梨。當教弟子習此心中心真言曰。

　　
samayastvaṃ
娑摩耶薩覩婆儞(四合)

　　復次阿闍梨教於弟子。令結手印。改前金剛手印。竪左右中指。繫於花鬘。引導弟子。到道場門。教習入道場真言曰。

　　
samayahūṃ
娑摩野吽(長引)

　　持此真言已時。阿闍梨執弟子手。引入道場。入道場已。便當告言。汝今得入一切如來種族之中。我當令汝心中生金剛智。獲此智故。證得一切如來法身。何況世間一切悉地。善男子汝為未入道場行者。莫說此法。若說此法。即破三摩耶。

　　如是告已。阿闍梨結金剛薩埵印。舒其兩拳。並仰安弟子頂上。告言。此是三摩耶。若汝為未受灌頂人說此法者。金剛薩埵當破汝頭。告此語已。結金剛合掌印。祕密真言曰。

　　
oṃvajyodakaṭhaḥ
唵嚩(去)日嚕(二合)那迦吒(反舌呼)

　　以此真言加持水已。與弟子頂。為說持念祕密深義。汝願此水。金剛薩埵入汝身中。復次金剛阿闍梨。告弟子言。從今以往。汝見於我。如金剛手菩薩無異。莫違我言。勿輕慢我。若汝違我。命終之後入阿鼻獄。

　　如是告已。阿闍梨當發願言。一切如來以無礙力。加護大曼陀囉。能令金剛薩埵。速疾來入弟子身中。發是願已。習此召入本尊真言曰。

　　
oṃvajraveśaha
唵嚩(去)日囉(二合)謎奢訶(大聲)

　　持真言已。金剛阿闍梨。速疾結金剛薩埵印。說此偈言。

　此是金剛三摩耶　　亦名金剛大薩埵
　於剎那頃證不退　　最勝堅牢智金剛

　　說此偈已。金剛阿闍梨。以先所結金剛薩埵印。左手拳印安弟子頂。作瞋怒眼。視於弟子。作想言入。即習前真言。此是莊嚴出現大乘對法三摩耶金剛語言。其阿闍梨習此真言。三十七尊於此弟子。昔有緣者。當即降臨隨。其一尊。入心已訖。當獲五通。了知三世。得不退地。作諸難事無有滯礙。刀杖毒藥夜叉惡獸。永不能害。一切如來當加護念。一切悉地速疾現前。得未曾有安樂之事。或有弟子得種種三昧。或有獲種種陀羅尼門。或有一切所願皆得圓滿。或有當證無上菩提。

　　爾時金剛阿闍梨。去弟子頂上金剛拳。印弟子心上。教弟子言。當願金剛堅住心中。不動不搖猶如山王。於三世中常不捨我。加護我念心。及以施我一切悉地。作是願已。習真言曰。

　　
hūṃhaṃhavahahe
吽(大聲長呼)唅(大聲短呼)訶(大聲)縛(平)訶(急呼)翳

　　持真言已。阿闍梨復教弟子。習真言曰。

　　
praticchavajrahe
鉢羅(二合)底(丁以反)室奢(二合下字平呼)嚩(去)日羅(二合)翳

　　持真言。已時阿闍梨執弟子手。於道場中。令散諸花。隨花落處。即是本尊。捧取此花習真言曰。

　　
oṃpratigṛhṇatva
唵鉢羅(二合)底疑嚧(二合)翳穩那(上二合反舌呼)怛嚩(去二合)
mimāṃmahāvala
弭摩𤚥摩訶嚩(平)囉

　　持真言已。即便繫於本尊之頂。以其花鬘。安本尊已。金剛薩埵。當受花鬘速獲悉地。

　　復次阿闍梨。習開眼真言曰。

　　
oṃvajrasatvasvāya
唵(一)嚩(去)日囉(二合)薩怛嚩(去二合)娑嚩(二合)娑(浮呼)
ntaddhyacakṣudghaṭa
儞多(二合)膩耶奢吉芻(二合)馱誐(二合)吒(反舌)
natatmaraudghaṭaya
那多怛摩(二合)囉(急呼)盂馱誐(二合引)吒(反舌呼)野
tisarvakṣivajracakṣu
底薩嚕嚩(二合)吉史(二合)嚩(去)日囉(二合)奢吉芻(二合)
raḍataraṃhevajra
囉怒哆囉吽(二合)翳穩嚩(去)日羅(二合)
paśa
波寫

　　持此真言已。即開兩眼。告弟子言。金剛薩埵大菩薩摩訶薩。今日自來。與汝開眼。非但開汝肉眼。已開五眼及最大金剛眼。汝善男子。今者道場。是時金剛阿闍梨。一一教示道場中事。便得一切如來加持。應時本尊入於心中。或見種種天上宮殿。或見種種光明。或見種種神通。依諸如來加持力故。金剛手菩薩。玄現立其前。問所求事。隨願便與。乃至授與大金剛智一切種智及一切智。

　　復次阿闍梨。教諸事已。及閼伽(唐云圓滿)瓶水。右手盛之。習灌頂真言。告弟子曰。金剛手菩薩。今日與汝最勝灌頂作此語已。灑水頂上。即時阿闍梨。作金剛合掌印。授與弟子兩手。告言。一切如來與灌頂竟。作是語已。阿闍梨於弟子名上。加金剛字呼之。以五股金剛。安兩手掌中。告弟子言。此是一切如來大智金剛。我今持以授汝兩手。為令成就妙悉地故。是時瑜伽行者。習送諸佛各還本土真言曰。

　　
oṃkrotevasarvasatva
唵俱嚕(二合)帝(平)嚩(去大聲)薩嚕嚩(二合)薩怛嚩(去)
rthasidvirtathāanu
嚕吒(二合下字反舌)悉地魯怛(二合)陀(引)阿努(反舌)
taragacchatumaṃbuddhāviṣa
多羅誐室者(二合急呼)覩𤚥沒馱毘沙(浮呼)
yapunarāgamanāyaca
野補那羅(引)誐摩那(引)野遮

　　瑜伽行者習真言已。振金剛鈴三遍。

　　即自高聲。歌讚十六金剛菩薩一百八名。隨力堪能種種供養。

　　爾時行者。歌讚金剛一百八名。至心頂戴金剛縛印。習送諸佛菩薩真言曰。

　　
oṃvajramekṣamuḥ
唵嚩(去)日囉(二合)謎(引)吉沙(二合)牟(上)

　　持真言已。即時解印。行者自想。然今此法。大慈毘盧遮那如來。但為利益鈍根人故。大智慧海中。略出祕密法。

　　于時行者。作是法已。迴向發願。依此功德。第一國王第二父母第三施主第四法界一切眾生。悉皆速證無上菩提。

　　爾時金剛手菩薩摩訶薩。告諸大眾言。廣大之法。非我境界。是佛境界。我今承佛大威神力。略說諸佛境界瑜伽祕密真實妙法大金剛界道場法已。我曾過去百千劫中。修諸願海。乃遇大慈毘盧遮那如來。第一會中得聞是法。超第八地證等覺位。此祕密法難得難遇。設使得遇信心難生。汝等大眾於無量劫。積功累德今得是法。若遇是法。不久當坐菩提樹下金剛寶座。摧諸魔軍破無明㲉。竭煩惱河永斷生死。證無等等阿耨多羅三藐三菩提。為諸眾生起大悲願。在在處處廣宣流布。利益眾生令法久住。引導六趣令證菩提。是時海會一切大眾。聞佛所說。皆大歡喜作禮而去。

諸佛境界攝真實經卷下

　　靈雲校本末云　時貞享三年五月十六日一校了淨嚴(四十八歲)


