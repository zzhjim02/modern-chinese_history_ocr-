大正新脩大藏經第 18 冊 No. 916 受五戒八戒文


　　No. 916

受五戒八戒文(海)

　　八戒文

　　第一稽首請證明品

　　弟子眾等。稽首和南虛空法界無上種智。乘形紀身成正覺者。摩訶般若方廣一乘。十地聖人三賢大士。虛空幽顯主異諸神。色無色天梵王眷屬。護世帝釋輔翼諸官。冥道曹寮焰魔羅主。惟願今日。以淨天眼見於眾人。虔恭志誠一心奉請。

　　第二洗懺往業品

　　弟子眾等合道場人。無始時來至于今日。積罪無量難測邊涯。造愆累生罕究其際。於三寶所起不信心。對十方尊行非梵行。縱身殺害偷盜邪非。縱口妄言綺語惡罵。縱心貪欲瞋恚愚癡。從此廣生無邊惡業。循環三有沒溺四流。五蓋覆心十纏迷性。長居凡品解脫無期。梵曰懺摩此云悔過。從今已後斷相續心。往昔罪愆總願消滅。

　　第三得戒三歸品

　　弟子眾等合道場人。歸依佛兩足尊。歸依法離欲尊。歸依僧眾中尊。惟願三寶慈悲證明哀憐攝受(三說)弟子眾等合道場人。歸依佛竟。歸依法竟。歸依僧竟。我受八戒近住律儀。願尊憶持慈悲護念(三說)。

　　第四問持說品

　　諸佛子等諦聽。言八戒者。所謂一不殺。二不盜。三不染欲。四不妄語。五不飲酒食肉。六不香油塗身及鬘花莊飾。七不作倡伎樂故往觀聽。八不上高大床及過中食。始於今時至明清旦。一日一夜隨佛出家。於其中閒不得犯。能持否。

　　第五迴向發願品

　　弟子眾等合道場人。受戒善緣盡將迴向法界含生。願妄執情袪愚癡障盡。無分別智明了現前。有相行門熾然修學。華藏世界遍歷遊從。如來藏心深契根本。未證者證未圓者圓。眾生海中總願成佛。

　　五戒文

　　一切凡夫迷本覺性。隨妄流轉居三有中。遂六趣區分人天隔越。佛有五戒令人奉持。從方便門入實相理。

　　第一發誠稽請章

　　弟子眾等合道場人。仰啟十方虛空法界成正覺者。轉法輪者般涅槃者。是我等輩真善知識。醫王大師攝受我故。無邊法藏一味醍醐。半滿圓音摩訶衍教。是我良藥是我舟航。於生死河濟度我故。三乘聖眾八輩比丘。趣寂聲聞漏悲菩薩。於我等輩生憐愍心。如看病人救護我故。惟願三寶弘誓願力不思議力。於真性內起無緣慈。於今日時受我等請。

　　第二悔過先罪章

　　弟子眾等合道場人。曠劫愚迷至于今日。於第一義不明了故。生諸障門煩惱所知迷事迷理。觸境起業隨緣造愆身起三支口犯四過。意三業行轉轉逾深。如沙如塵其數無量。不覺身篋盛四毒蛇。五旃陀羅六入空聚。受詐親善眾多惡緣。驅馳識心五趣循轉。從此積集八萬四千人間。過非無惡不造。始於今日省察身心。披陳佛前總願消滅。

　　第三轉邪歸敬章

　　弟子眾等合道場人。歸依佛無上尊。歸依法離欲尊。歸依僧眾中尊自從今日以佛為師。更不歸餘邪魔外道。惟願三寶慈悲證明哀憐攝受(三說)。

　　弟子眾等合道場人。歸依佛竟。歸依法竟。歸依僧竟。是佛婆伽婆。多陀阿伽度阿羅訶三藐三佛陀。是我大師。我今歸依願佛攝受(三說)。

　　第四說相合修章

　　佛子諦聽。言優婆塞戒者。所謂一不殺。二不盜。三不邪行。四不妄語。五不飲酒食肉。始於今時盡未來際。於其中間不得犯。能持否。

　　第五迴向願海章

　　弟子眾等合道場人。向來受戒。迴向菩提真如性海。四流三有一切眾生。總願發心修普賢行。不斷佛種生如來家。還將大悲展轉開示。獲髻中寶得衣裏珠。當坐道場總願成佛。

受五戒八戒文一卷


