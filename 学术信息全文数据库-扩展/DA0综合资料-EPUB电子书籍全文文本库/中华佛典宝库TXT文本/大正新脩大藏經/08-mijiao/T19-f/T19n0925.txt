大正新脩大藏經第 19 冊 No. 925 藥師琉璃光王七佛本願功德經念誦儀軌


　　No. 925

藥師琉璃光王七佛本願功德經念誦儀軌卷上

　　善護尊者造

　　大元三藏沙門沙囉巴奉　詔譯

　　南無藥師琉璃光王如來。

　　修儀軌者沐浴清淨。著諸新鮮上妙衣服食清淨食。遠離煩惱無垢淨心。思惟憶念三寶功德及經功德。發諦信心修四無量觀。若在家者受持八支近住禁戒。值良辰時如月八日。啟建道場於適意所灑掃清淨。嚴設種種幢幡傘蓋。用諸粉末或布花位建大香壇。於內安置鑄瀉繪塑舍利弗像。及設世出世間諸尊聖賢等位。隨力陳設種種供養。一一像前各置七燈。各懸七首雜色綵幡。及諸上品燒香名花塗香妙食。種種伎樂七寶八吉祥賢瓶等。皆當預備隨力。命僧讀誦此經大般若經方廣經等。或一七日三七五七至七七日。修建道場念誦修持。如是供養既陳設已。會集大眾依次安庠。修性空觀從定而起。緣諸有情修四無量觀。發菩提心既修辦已。觀想十方一切諸佛菩薩亦復如是。加持攝授如是思惟加持攝授處所曰三寶真實力。一切諸佛諸大菩薩加持攝授力。二種資糧圓滿果報力。不可思議清淨法界力。彼佛菩薩最妙廣大。誓願所成清淨國土。今依七佛本願功德經中儀軌。會集十方一切諸佛諸大菩薩。護法聖眾。宮殿壇場及諸所有一切供養國土莊嚴。惟願轉成猶如世尊無量壽佛國土莊嚴。種種功德等無有異。彼佛國土地平如掌。眾寶所成縱廣正等廣博嚴麗細滑柔軟甚可愛樂。清淨無穢光明晃耀。香氣芬馥如妙栴檀。普散種種上妙天花。多有浴池以諸妙寶周遍間砌。復以種種金寶銀寶真珠妙寶沙布其底。復有種種優波羅華拘物頭華波頭摩華。艶冶欹側彌覆其上。又有種種奇妙可愛雜色禽鳥出和雅音適悅眾意。歡喜交集飛騰上下。又有種種微妙天寶砌飾池沼。盈滿流注八功德水。清淨嚴好甚可愛樂。復有種種天妙寶樹。一一寶樹復有種種寶華寶菓。滋茂繁盛欄楯莊嚴處處行列。一一枝上懸掛種種天妙珠瓔摩尼眾寶。金寶鈴鐸不鼓自鳴。出美妙音宣暢妙法。如是種種莊嚴寶地。其勝妙殿皆以七寶莊嚴間飾。光明熾盛遍照十方無量世界。十方國土皆現於中。有如是等無量國土。縱廣正等邊際差別。一一嚴顯非三界境超出世間。此由如來善根威力淨惟識性之所成就。如來所都諸大菩薩無量眾等。及諸天龍夜叉健達婆阿修羅。揭路茶緊那羅摩訶洛伽人非人等。常所游歷喜翫法味安隱快樂。真實恒住饒益有情。遠離垢染憂悲苦惱。永無魔事勝諸莊嚴。如來莊嚴城闕宮殿。以大念慧勝解所生。乘奢摩他毘婆舍那。入空無相無願普解脫門。妙寶花王無量無邊功德莊嚴大寶殿內。諸寶獅子蓮花座上。善名稱吉祥王如來。寶月智嚴光音自在王如來。金色寶光妙行成就如來。無憂最勝吉祥王如來。法海雷音如來。法海勝慧遊戲神通如來。藥師琉璃光王如來。本師釋迦牟尼如來。及十方界一切如來。諸大菩薩護法聖眾。會集處所仗諸聖者。殊勝願力隨諸果報。願得如法最勝殊妙出生成就。又諸內外隨各種性。樂欲出生種種上妙人天資具飲食衣服瓔珞伎藥。如三蘊經普賢行願之所出生。種種最妙供養雲海。如是隨願轉成種種莊嚴資具。普遍充滿供養雲海。惟願如是隨心圓滿。又願聖眾亦復如是。加持攝授歡喜受用如是三遍。又曰三寶真實力。一切諸佛諸大菩薩加持攝授力。二種資糧圓滿果報力。不可思議清淨法界力。惟願如是隨願成就隨願成就。如是三遍攝授加持供養已。

　　召請諸聖者。膝輪跪地合掌持華。召請曰。一心奉請。善名稱吉祥王如來。寶月智嚴光音自在王如來。金色寶光妙行成就如來。無憂最勝吉祥王如來。法海雷音如來。法海勝慧遊戲神通如來。藥師琉璃光王如來。本師釋迦牟尼如來。十方三世一切如來應正等覺諸大菩薩等。當慈愍念。是諸世尊大慈大悲。為利當來後五百歲像法轉時。一切有情業障覆蔽。種種疾病之所逼迫。憂悲苦惱常被撓害。及諸貧窮困苦有情而作義利。亦為人天利益安樂。依諸如來善巧方便廣大殊勝微妙上願威神力故。今為我等(某甲)及諸眾生作依怙故。作救護故作勢力故。虔誠召請惟願聖眾。降臨道場香壇會所。願賜攝授。一心奉請。我等導師釋迦牟尼佛。為利有情於贍部洲示涅槃相。復往他方如來神通。游戲自在利樂有情。惟願世尊大慈大悲。憶念昔願不捨弘誓。我等亦繫所化眾生已被恩德。今為(某甲)一切有情作依怙故。作救護故作勢力故。虔誠召請。惟願降臨供養香壇。降臨會所願賜攝授一心奉請。曼殊師利菩薩摩訶薩。救脫菩薩摩訶薩。金剛手菩薩摩訶薩。及諸菩薩摩訶薩一切聖眾。大慈大悲憶念往昔宣說七佛本願功德經。時向大眾前發大誓願。遵奉佛教受持經典。諸菩薩眾今為(某甲)一切有情作依怙故。作救護故作勢力故。虔誠召請。惟願降臨供養香壇。降臨會所願賜攝授。

　　一心奉請。往昔會上親蒙如來之所付囑。汝等同一真實天語。承佛教勅誓護正法。四部大眾亦願護持。七佛如來本願功德經者。大梵天王天主帝釋。持國天王增長天王。廣目天王多聞天王等及諸護法聖眾。今為(某甲)一切有情作依怙故。作救護故作勢力故。虔誠召請。惟願降臨供養香壇。降臨會所願賜攝授。

　　一心奉請。往昔會上諸佛面前。向諸大眾發大誓願。若復有人受持讀誦恭敬供養。七佛如來本願功德經者。我等眷屬衛護是人。令脫眾難所有願求悉令滿足。誓願護持者。

　宮毘羅大將　　跛折羅大將
　迷企羅大將　　安底羅大將
　頞儞羅大將　　珊底羅大將
　因陀羅大將　　波夷羅大將
　魔虎羅大將　　真達羅大將
　招住羅大將　　毘羯羅大將

　　汝等大將。當憶往昔所發善願。今者(某甲)及諸有情作依怙故。作救護故作勢力故。虔誠召請。惟願降臨供養香檀。降臨會所願賜攝授。

　　至此當誦召請偈　如是召請觀想諸聖。各從本國以神通力乘空而來。於勝妙宮諸寶獅子蓮花座上。安八如來及安法寶。於第二層復安序分諸菩薩位。或設侍從諸菩薩位。面前安設曼殊師利菩薩。救脫菩薩。金剛手菩薩三菩薩位。警覺諸尊往昔誓願作饒益行。第三左邊安設十二藥叉大將。右邊安設大梵天王天主帝釋。四門安設四大天王。酬昔本願亦當觀想所有供養資具。如前儀軌思惟觀想。

　　次用功德水等通行禮拜申供曰　南無歸依供養十方三世一切善逝諸大菩薩眾　南無歸依供養如來應正等覺善名稱吉祥王佛無量百千萬億菩薩眾　南無歸依供養如來應正等覺寶月智嚴光音自在王佛無量菩薩眾　南無歸依供養如來應正等覺金色寶光妙行成就佛無量百千萬億菩薩眾　南無歸依供養如來應正等覺無憂最勝吉祥王佛無量菩薩眾　南無歸依供養如來應正等覺法海雷音佛無量菩薩眾　南無歸依供養如來應正等覺法海勝慧遊戲神通佛無量菩薩眾　南無歸依供養如來應正等覺藥師琉璃光王佛日光遍照月光遍照無量菩薩眾　南無歸依供養如來應正等覺本師釋迦牟尼佛三萬六千菩薩眾　南無歸依供養曼殊師利菩薩救脫菩薩金剛手菩薩諸大菩薩眾　南無歸依供養大梵天王天主帝釋四大天王護法聖賢眾　南無歸依供養宮毘羅大將十二藥叉眾。

　　次奉供養曰　諸大聖前。我今以此妙功德水。塗香妙花燒香明燈。上食伎樂微妙音聲。幢幡傘蓋諸供養具。及十方界所有種種無主攝持。人天慾樂上妙資具。復以總持大明神力諦信願力。加持增長供養雲海。亦如普賢行願所出。供養雲海充滿虛空。如是最勝供養資具。我以供養諸大聖眾。我(某甲)等自從無始生死已來。所作一切諸惡罪業。及作種種應作不作不應而作諸不善業。有如是等一切罪業。我今真實盡皆懺悔。三世諸佛及諸有情。所有善根我皆隨喜。所有十方一切如來。我今勸請轉大法輪。所有世燈欲般涅槃。我今勸請莫入涅槃。久住世間利樂有情。如是世尊在會聖眾。當愍念我。是諸世尊大慈大悲。為利當來後五百歲像法轉時。一切有情業障覆蔽。種種疾病之所逼迫。憂悲苦惱常被撓害。及諸貧窮困苦有情而作義利。亦為人天利益安樂。是彼世尊應正等覺七佛如來。往昔會上善巧方便。發大最勝微妙誓願加持攝授。我等導師釋迦牟尼佛亦復如是。宣說經典加持攝授。曼殊菩薩。救脫菩薩。金剛手菩薩摩訶薩眾。真實成就彼佛世尊所說聖語。圓滿各各廣大本願。亦為圓滿此經義利。成就諸聖付囑聖語。加持攝授大梵天王天主帝釋。四大天王十二藥叉。護法聖眾諸優婆塞。昔於會上發大誓願。衛護此經及受持人。是故我等亦如諸聖宣說本願功德儀軌。修建道場會集一切諸佛菩薩海會聖眾。陳設種種供養資具。稱揚聖號奉諸供養。今蒙垂恩會集道場。伏願諸聖垂賜恩德憶念弘誓。圓滿我等此會道場。亦願(某甲)我等有情。見前獲得如經所說功德善利(如是三說)。

　　復次當於諸聖。一一供養發願祈禱。且初稱念善名稱吉祥王佛如來名號。申諸供養祈願云　南無歸依供養婆伽梵如來應正等覺善名稱吉祥王佛(如是七遍)。

　　次申供養等　今對諸佛諸大菩薩聖眾面前。若聞善名稱吉祥王佛如來名號。正念思惟稱揚聖號。恭敬供養禮拜七遍威神之力。亦如善名稱吉祥王如來所發勝願。惟願我等一切有情。所有病苦逼切其身。熱病諸瘧蟲道厭魅起屍鬼等。種種怖畏之所惱害。惟願我等乃至證得無上菩提。如是所有災難病苦。願皆消滅願盡消滅。

　　復願我等及諸有情。所有種種盲聾瘖瘂。白癩癲狂眾病困苦。惟願我等乃至證得無上菩提。諸根具足所有一切疾病困苦。願盡消滅。

　　又願我等及諸有情。為貪瞋癡之所纏縛。造無間罪及諸惡行。誹謗正法不修眾善。當墮地獄及諸惡趣受諸痛苦。惟願我等如是所有五無間罪。及諸業障願皆消滅。乃至證得無上菩提。不復墮落三惡趣道。常受人天殊勝快樂。

　　又願我等及諸有情。所有種種貧窮困苦。少乏衣食瓔珞臥具。財貨珍寶香華伎樂。願令我等乃至證得無上菩提。所有衣食瓔珞臥具。財貨珍寶香華伎樂。悉願資生增盛豐足。

　　又願我等及諸有情。或被枷鎖繫縛其身及以鞭撻。受諸苦惱。願令我等乃至證得無上菩提。所有種種繫縛鞭撻一切苦惱。願得解脫悉皆消滅。

　　又願我等及諸有情。所有種種無救無歸苦火逼迫。於險難處為諸惡獸熊羆獅子虎豹豺狼蚖蛇蝮蝎之所侵惱。欲斷其命受大苦楚。願令我等乃至證得無上菩提。所有恐怖皆得解脫。諸惡獸等悉起慈心常得安樂。

　　又願我等及諸有情。所有種種互相鬪戰言詞諍論。因生憂惱驚恐怕怖。願令我等乃至證得無上菩提。所有種種鬪諍言詞。願皆解散驚怖苦惱。願盡消滅慈心相向。

　　又願我等及諸有情。為自活命入於江海。遭大惡風吹其船舫。無有洲渚而作歸依極生憂惱。願令我等乃至證得無上菩提。無諸怖畏皆得隨心。至安隱處受諸快樂。

　　又願我等從此命終。即得往生如來應正等覺善名稱吉祥王佛國王之中。諸寶蓮花獅子座上蓮花化生。證得種種陀羅尼門三摩地門一切功德。復於尊師善名稱吉祥王如來十方諸佛。聽聞妙法承事供養。蒙佛歡喜經須臾間。於諸佛國無礙得入　南無歸依供養婆伽梵如來應正等覺寶月智嚴光音自在王佛(如是七遍)。

　　次申供養等　今對諸佛諸大菩薩聖眾面前。若聞寶月智嚴光音自在王佛名號。正念思惟稱揚聖號。恭敬供養禮拜七遍威神之力。亦如寶月智嚴光音自在王佛。所發最勝微妙上願。惟願我等一切有情。為營農業及商賈事。欣樂耽著令心擾亂廢修菩提殊勝善法。墮落生死不能出離。各各備受無量無邊衰老病死憂悲苦惱。惟願我等乃至證得無上菩提。衣服飲食資生之具。金銀珍寶隨願充足。所有善根皆得增長。亦不捨離菩提之心。諸惡道苦咸蒙解脫。

　　又願我等及諸有情。若為寒熱饑渴逼身受大苦惱。惟願我等惟願此身。為最後身乃至證得無上菩提。先世罪業悉皆消滅。捨諸苦惱受人天樂。

　　又願我等及諸有情。若有女人以種種苦。逼切其身心生厭惡。及臨產時受大苦惱。如是所有種種苦惱願皆消滅。亦願當生為最後生。乃至證得無上菩提常為男子。

　　又願我等及諸有情。或與父母兄弟姊妹。妻子眷屬及諸親友。行險難處為賊所侵受諸苦惱。惟願我等乃至證得無上菩提。如是所有於險難處。為賊所侵之所苦惱。願皆解脫眾難消滅。

　　又願我等及諸有情。行於闇夜作諸事業。彼惡鬼神之所惱亂極生憂苦。惟願我等乃至證得無上菩提。如是所有諸惡苦難從闇至明。諸惡鬼神起慈悲意。興大精進承事供養。

　　又願我等及諸有情。行鄙惡事不信三寶。智慧尠少不修善法。根力覺道念定總持皆不修習。惟願我等乃至證得無上菩提。智慧漸增深信三寶。悉皆修學三十七品菩提分法。

　　又願我等及諸有情。意樂鄙劣於二乘道修行而住。棄背無上勝妙菩提。惟願我等乃至證得無上菩提。念菩提心捨二乘見。於無上覺得不退轉。

　　又願我等及諸有情。見劫將盡贍部洲等火欲起時。生大憂怖苦惱悲泣。由彼前身惡業力故。受斯眾苦無所歸依。惟願我等乃至證得無上菩提。如是憂苦悉皆消滅受清涼樂。

　　又願我等從此命終。即得往生寶月智嚴光音自在王佛國土之中。諸寶蓮花獅子座上蓮花化生。證得種種陀羅尼明三摩地門一切功德。復於導師寶月智嚴光音自在王如來十方如來。聽聞妙法承事供養。蒙佛歡喜經須臾間。於諸佛國無礙得入　南無歸依供養婆伽梵如來應正等覺金色寶光妙行成就佛(如是七遍)。

　　次申供養等　今對諸佛諸大菩薩聖眾面前。若聞金色寶光妙行成就如來名號。正念思惟稱揚聖號。恭敬供養禮拜七遍威神之力。亦如金色寶光妙行成就如來。所發最勝微妙上願。惟願我等及諸有情。造作種種屠害之業斷諸生命。由斯惡業受地獄苦。設得為人短壽多病。或遭水火刀毒所傷當受死苦願令我等乃至證得無上菩提。所有惡業悉皆消滅。無病長壽不遭橫死。

　　又願我等及諸有情。作諸惡業以力竊奪。或盜財物當墮惡趣。設得為人生貧窮家。乏少衣食常受困苦。惟願我等乃至證得無上菩提。所有惡業悉皆消滅。衣服飲食無所乏少。願得豐足。

　　又願我等及諸有情。所有眾生更相凌慢。共為讎隙遞互殺害。惟願我等乃至證得無上菩提。如是苦惱願得消滅。各起慈悲猶如父母。

　　又願我等及諸有情。所有眾生由諸貪慾瞋癡纏覆。在家出家男女七眾。毀犯如來所制學處。造諸惡業虛受信施。當墮地獄受諸苦報。惟願我等乃至證得無上菩提。所有惡業悉皆消滅。斷諸煩惱敬奉尸羅。於身語意善能防護永不退轉。陀羅尼曰。

　　怛姪他(一)悉帝悉帝蘇悉帝(二)穆拶尼(三)穆乞叉(二合)尼(四)穆帝(五)毘穆帝(六)阿摩麗(七)毘摩麗(八)忙伽例呬闌若揭哩(二合)毘(十)囉那揭哩(二合)毘(十一)薩哩(二合)嚩阿哩(二合)他薩陀尼(十二)般囉摩哩(二合)他薩陀尼(十三)摩那昔(十四)摩訶摩那昔(十五)阿(聚呼)菩帝(十六)阿(聚呼)窒菩帝(十七)毘多婆夷(十八)蘇嚩哩(二合)尼(十九)鉢囉(二合)訶摩瞿瑟(二十)鉢囉(二合)訶摩覩瑟(二合)胝帝(二十一)薩哩(二合)嚩阿哩(二合)提秫(二十二)薩哩(二合)嚩阿婆囉那(二十三)阿婆囉胝帝(二十四)薩哩(二合)嚩陀阿鉢囉(二合)帝訶帝(二十五)拶覩嚕(二合)沙瑟帝(二十六)菩陀俱胝(二十七)婆瑟胝帝那摩(二十八)薩哩嚩(二合)怛他誐多喃(二十九)莎嚩訶(三十)

　　是彼世尊如來應正等覺金色寶光妙行成就佛。坐菩提樹觀見眾生。為貪嗔癡之所纏繞眾病所逼。怨家得便或時橫死。復由惡業墮地獄中受大極苦。為利是等苦惱眾生。為除業障究竟安住無上菩提。說此神呪。我等誠心誦持神呪攝授之力。惟願我等及諸有情。所有極重五無間罪。及諸業障悉皆消滅。所有希求究竟圓滿。臨命終時見彼世尊金色寶光妙行成就如來慈悲護念。從此命終即得往生如來應正等覺金色寶光妙行成就佛國土之中。諸寶蓮花獅子座上蓮花化生。證得種種陀羅尼門三摩地門一切功德。復於導師金色寶光妙行成就如來十方如來。聽聞妙法承事供養。蒙佛歡喜經須臾間。於諸佛國無礙得入。南無歸依供養婆伽梵如來應正等覺無憂最勝吉祥王佛(如是七遍)。

　　次申供養等　今對諸佛諸大菩薩聖眾面前。若聞無憂最勝吉祥王佛名號。正念思惟稱揚聖號。恭敬供養禮拜七遍威神之力。亦如無憂最勝吉祥王如來。所發最勝如妙上願。惟願我等及諸有情。常為憂苦之所纏逼。惟願我等乃至證得無上菩提。所有憂悲及諸苦惱悉皆消滅。亦願不受愛別離苦長壽安穩。

　　又願我等及諸有情。造諸惡業生在無間黑暗之處。大地獄中受諸苦惱。惟願我等蒙無憂最勝吉祥王如來身光照觸。所有業障悉皆消滅。乃至證得無上菩提。解脫眾苦生人天中隨意受樂。

　　又願我等及諸有情。造諸惡業殺盜邪婬。於其現身受刀杖苦。當墮惡趣。設得人身短壽多病生貧賤家。衣服飲食悉皆乏少。常受寒熱饑渴等苦。身無色光所感眷屬皆不賢良。惟願我等乃至證得無上菩提。隨所願求飲食衣服悉皆充足。如彼諸天身光可愛得善眷屬。

　　又願我等及諸有情。若為藥叉諸惡鬼神之所嬈亂。奪其精氣受種種病及諸苦惱。惟願我等乃至證得無上菩提。諸惡藥叉及諸鬼神。悉皆退散各起慈心。所奪精氣復得如本。一切病苦皆得解脫。

　　又願我等從此命終。即得往生無憂最勝吉祥王佛國土之中。諸寶蓮花獅子座上蓮花化生。證得種種陀羅尼門三摩地門一切功德。復於導師無憂最勝吉祥王如來十方如來。聽聞妙法承事供養。蒙佛歡喜經須臾間。於諸佛國無礙得入　南無歸依供養婆伽梵如來應正等覺法海雷音佛(如是七遍)。

　　次申供養等　今對諸佛諸大菩薩聖眾面前。若聞法海雷音佛名號。正念思惟稱揚聖號。恭敬供養禮拜七遍威神之力。亦如法海雷音如來。所發最勝微妙上願。惟願我等及諸有情。若生於彼邪見之家。於佛法僧不生淨信。遠離無上菩提之心。惟願我等乃至證得無上菩提。無明邪慧日夜消除。於三寶所深生正信。不復退轉無上菩提之心。

　　又願我等及諸有情。生在邊地。由近惡友造眾罪業不修善品。三寶名字曾不經耳。命終之後墮三惡趣。彼諸眾生暫時得聞法海雷音如來名字。亦聞法雲法海音聲。聞此法音。惟願我等及諸眾生。乃至證得無上菩提。所有如是業障消除。遇善知識不墮惡趣。於菩提心永不捨離。

　　又願我等及諸有情。衣服飲食臥具醫藥。資生所須悉皆乏少。由此因緣生大憂苦為求覓故造眾惡業。惟願我等乃至證得無上菩提。衣服飲食臥具醫藥資生所須。隨念皆得無不具足。

　　又願我等及諸有情。由先惡業共相鬪諍作不饒益。弓箭刀杖互為損害。惟願我等一切眾生。乃至證得無上菩提。以諸刀杖互為相害。各起慈心不相傷害。悉皆退散不善之念。亦不自生況於前人。欲斷其命常行喜捨。各各資具受用等物。生知足心無復侵擾。

　　又願我等從此命終。即得往生法海雷音佛國土之中。諸寶蓮花獅子座上蓮花化生。證得種種陀羅尼門三摩地門一切功德。復於導師法海雷音如來十方如來。聽聞妙法承事供養。蒙佛歡喜經須臾間。於諸佛國無礙得入。

藥師琉璃光王七佛本願功德經念誦儀軌卷上


大正新脩大藏經第 19 冊 No. 925 藥師琉璃光王七佛本願功德經念誦儀軌


藥師琉璃光王七佛本願功德經念誦儀軌卷下

　　善護尊者造

　　大元三藏沙門沙囉巴奉　詔譯

　　南無藥師琉璃光王如來　南無歸依供養婆伽梵如來應正等覺法海勝慧遊戲神通佛(如是七遍)。

　　次申供養等　今對諸佛諸大菩薩聖眾面前。若聞法海勝慧遊戲神通佛名號。正念思惟稱揚聖號。恭敬供養禮拜七遍威神之力。亦如法海勝慧遊戲神通如來所發最勝微妙上願。惟願我等及諸有情。造眾惡業種植耕耘損諸生命。或復興易欺誑他人。戰陣兵戈常為殺害。惟願我等。乃至證得無上菩提。資生之具不假營求隨心滿足。

　　又願我等及諸有情。造十惡業殺害等罪。由此因緣當墮地獄。惟願我等乃至證得無上菩提。於十善道皆得成就不墮惡趣。

　　又願我等及諸有情。不得自在繫屬於他。或被禁繫杻械枷鎖。鞭杖苦楚乃至極刑。惟願我等乃至語得無上菩提。所有厄難禁繫鞭撻皆得解脫。獲得自在威德滿足。

　　又願我等及諸有情。造諸惡業壽命短促。於諸時中不遭夭橫。臨命終時暫時耳聞法海勝慧遊戲神通如來名號。正念現前解脫眾難。常生中國受勝妙樂。惟願我等乃至證得無上菩提。永離諸難常受人天殊勝妙樂。

　　又願我等從此命終。即得往生法海勝慧遊戲神通佛國土之中。諸寶蓮花獅子座上。蓮花化生。證得種種陀羅尼門三摩地門一切功德。復於導師法海勝慧遊戲神通如來十方如來。聽聞妙法承事供養蒙佛歡喜。經須臾間於諸佛國無礙得入　南無歸依供養婆伽梵如來應正等覺藥師琉璃光王佛(如是七遍)。

　　次申供養等　今對諸佛諸大菩薩聖眾面前。若聞藥師琉璃光王佛名號。正念思惟稱揚聖號。恭敬供養禮拜七遍威神之力。亦如藥師琉璃光王如來所發最勝微妙上願。惟願我等及諸有情。以三十二大丈夫相八十隨好。莊嚴其身光明熾燃。照耀無量無邊世界。惟願我等令諸有情。亦復如是等無有異。

　　又願我等及諸有情。身如琉璃內外明徹。淨無瑕穢光明廣大。功德巍巍身善安住。焰網莊嚴過於日月。惟願我等及諸有情。乃至證得無上菩提。如藥師琉璃光王如來等無有異。幽冥眾生悉蒙開曉互得相見。隨意所趣作諸事業。

　　又願我等及諸有情。是彼藥師琉璃光王如來。而以無量智慧方便。復令我等及諸眾生。乃至證得無上菩提。皆得無盡所受用物。莫令眾生有所乏少。

　　又願我等及諸有情行邪道者。惟願我等及諸有情。乃至證得無上菩提。悉令安住菩提正路。若行聲聞獨覺劣乘。皆以大乘願安立之。

　　又願我等及諸有情。於佛法中修行梵行。一切皆令得不缺戒。善防三業無有毀犯。惟願我等乃至證得無上菩提。設有毀犯還得清淨不墮惡趣。

　　又願我等及諸有情。諸根不具醜陋頑愚。盲聾瘖瘂𤼣躄皆傴。白癩癲狂種種病苦之所纏逼。惟願我等及諸眾生。乃至證得無上菩提。所有病苦悉皆消滅。諸根具足端嚴智慧。

　　又願我等及諸有情。貧窮困苦無救無歸。無醫無藥無親無家。惟願我等及諸有情。乃至證得無上菩提。眾病消除眷屬增盛。資財無乏身心安樂。

　　又願我等及諸有情。為女人身百惡逼惱。極生厭惡願捨女身。惟願我等及諸有情。乃至證得無上菩提。一切皆得轉女成男具丈夫相。

　　又願我等及諸有情。為魔羅網及諸外道之所纏縛。若墮種種惡見稠林。惟願我等及諸有情。乃至證得無上菩提。皆當攝授遠離邪見令生正見。漸令修習諸菩薩行。速證無上正等菩提。

　　又願我等及諸有情。王法所拘幽禁牢獄。枷鎖鞭撻乃至極刑。復有眾多苦楚之事。逼功憂惱無暫樂時。惟願我等及諸有情。乃至證得無上菩提。仗佛威力一切憂苦皆得解脫。

　　又願我等及諸有情饑火所惱。為求食故告諸惡業。惟願我等及諸有情。乃至證得無上菩提。仗佛威力能令皆得上妙飲食。隨意飽滿。復以法味而得安樂。

　　又願我等及諸有情。身無衣服蚊蟲寒熱之所逼惱。惟願我等及諸有情。乃至證得無上菩提。仗佛威力隨其所好。即得種種上妙衣服。寶莊嚴具香花伎樂。適意相忭皆令豐足無諸苦惱。

　　又願具足聖所受戒。遠離煩惱之所逼迫。於普解脫久住安樂。從此命終即得往生藥師琉璃光王佛國土之中。諸寶蓮花獅子座上。蓮花化生。證得種種陀羅尼門三摩地門一切功德。復於導師藥師琉璃光王如來十方如來。聽聞妙法承事供養蒙佛歡喜。經須臾間於諸佛國無礙得入　南無歸依供養婆伽梵如來應正等覺釋迦牟尼佛(如是七遍)。

　　次申供養等　今對諸佛諸大菩薩聖眾面前。若聞釋迦牟尼佛名號。正念思惟稱揚聖號。恭敬供養禮拜七遍威神之力。我等導師釋迦牟尼佛。為利當來一切有情業障覆蔽。種種疾病之所逼迫。憂悲苦惱常被撓害。及諸貧窮困苦有情而作義利。亦為人天利益安樂攝受圓滿。七佛如來善巧方便。廣大殊勝微妙上願歡喜。而告曼殊室利。若復有人捨諸煩惱。欲供養彼如來本願微妙功德經。晝夜六時思惟其義。應先敬造七佛形像。可於淨處以諸香華懸繒幡蓋。上妙飲食及諸供養而為供養。七日清淨持八戒齋。於彼淨處應發勝誓。願生彼佛如來國中。於諸有情當起利樂大慈悲心。即說呪曰。

　　怛姪他(一)矩彌矩彌(二)曳蔑尼彌呬(三)麼帝麼帝(四)薩嚩(二合)陀怛他誐多(五)三麼姪帝瑟致帝(六)阿帝摩帝(七)婆例鉢婆秫陀尼(八)薩哩嚩(三合)鉢那那設耶(九)麼麼菩帝(十)菩多帝蔑(十一)鳴蔑矩蔑(十二)菩陀(十三)佉姹婆哩秫陀尼(十四)馱蔑尼馱彌(十五)密嚕密嚕(十六)密嚕室佉哩(十七)薩哩(二合)嚩阿伽邏彌哩(二合)覩(十八)尼婆囉尼(十九)菩帝蘇菩帝(二十)菩陀阿底瑟提帝拏(二十一)囉乾覩彌(二十二)薩哩(二合)嚩帝嚩(二十三)三藐阿三藐(二十四)薩摩那訶㘓覩(二十五)薩哩(二合)嚩菩馱(二十六)菩提薩埵(二十七)設彌設彌(二十八)鉢囉(二合)設曼覩彌(二十九)薩哩嚩(二合)曳底(合口)鉢姹婆別陀耶(三十)部烏哩尼(三十一)部囉耶彌(三十二)薩哩嚩(二合)阿設耶(三十三)毘琉璃耶鉢囉(二合)帝婆昔(三十四)薩哩嚩(二合)鉢婆乞叉(二合)陽伽哩莎訶(三十五)

　　若有善男子善女人。以此琉璃寶光陀羅尼呪。至心誦持滿千八遍。彼諸如來及諸菩薩悉皆護念。執金剛菩薩并諸釋梵四天王等亦來衛護。是人所有五無間罪。一切業障悉皆消滅無病延壽。亦無橫死及諸疾疫。他方盜賊欲來侵境。鬪諍戰陣言訟讎隙饑歉旱澇。如是等怖一切皆除共起慈心。有所願求無不遂意亦復如是。惟願我(某甲)等一切有情為作饒益故。依經儀軌修建道場。會集七佛一切如來聖眾面前。供養發願誦陀羅尼。云何攝授如經所說。一切攝授功德善利。願令我等及諸有情。於今現世悉皆獲得。惟願慈悲願垂攝授。諸如來語真實正等無有變易。願與我等願以真實。現獲攝授現獲攝授。

　蠲除無明最勝燈　　能除病苦妙良藥
　微妙最上諸法寶　　歸依供養我敬禮

　　最上法寶真實攝授力。惟願我等生生世世。執持一切微妙法寶。願垂攝授願垂攝授。大聖曼殊室利童子菩薩摩訶薩。心離眾垢蕩無纖瑕。具足種種無量功德。清淨光明莊嚴身體。復能淨除諸惡趣道。一切人天修羅龍王持種仙等咸皆頂禮蓮花足塵。我亦如是歸依敬禮　南無歸依供養大聖曼殊室利菩薩摩訶薩(如是七遍)。

　　次申供養等　婆伽梵曼殊室利。為彼惡世一切有情業障覆蔽。種種疾病之所逼迫。憂悲苦惱常被撓害。種種惡見之所纏繞。漸漸墮落鄙下地位。憐愍是等一切眾生故。令人聞彼如來名號。決定菩提得不退轉。所有罪業一切障難悉皆消滅。令諸魔類不復欺凌。諸惡苦惱使令殄滅。及諸希求亦令圓滿隨心滿足。是故導師釋迦牟尼佛。說此七佛如來名號最勝廣大微妙上願經時特為啟請於眾會前白言。世尊我於當來末法之時。若復有人於此經典受持讀誦。或復為他演說開示。若自書寫若教人書恭敬尊重。而以種種花香塗香。末香燒香華鬘纓絡。幡蓋伎樂而為供養。令諸淨信男子女人。得聞七佛名號。乃至睡中亦以佛名令其覺悟。復以上妙五色繒綵而裹袠之。灑掃淨處安高座上。是時四大天王與其眷屬及餘無量百千天眾。皆詣其所供養守護受持經者。當知是處無復橫死。亦復不為諸惡鬼神奪其精氣。設已奪者還得如故身心安樂。是故亦如經中所說。大聖妙旨真實正等。無有變易不捨本誓。惟願住此供養香壇受用供養。亦願住彼如來會前。勸請警覺往昔弘誓。圓滿我等儀軌道場。亦願我等一切有情。見前獲得如經所說功德善利。願垂攝授願賜攝授　南無歸依供養救脫菩薩摩訶薩(如是七遍)。

　　次申供養等　大聖救脫菩薩。為彼惡世一切有情煩惱困苦。憐愍饒益是等眾生故。對世尊前在大眾中而白佛言。世尊於後末世像法起時。若有眾生為諸病苦之所逼惱。身形羸瘦不能飲食。喉脣乾燥目視皆暗死相現前。父母親屬朋友知識啼泣圍遶。身臥本處見彼琰魔法王之使。引其神識將至王所。然諸有情有俱生神。隨其所作善惡之業。悉皆記錄授與彼王。王即依法問其所作。隨彼罪福而處斷之。是時病人親屬知識。若能為彼歸依藥師琉璃光如來及諸如來。種種莊嚴如法供養。而彼神識或經七日。或二七日至七七日。如從夢覺復本精神。皆自憶知善不善業所得果報。由自證見業報不虛。乃至命難亦不造業。供養法者大德阿難。若有病人及餘災厄欲令脫者。當為其人七日七夜持八齋戒。應以飲食及餘資具。隨其所有供佛及僧。晝夜六時恭敬供養。禮拜七佛如來。讀誦此經四十九遍。燃四十九燈。造彼如來形像七軀。一一像前各置七燈。其七燈狀圓若車輪。乃至四十九夜光明不絕。造雜綵幡四十九首。并一長幡四十九尺。放四十九生。大德阿難是為供養如來法式。若剎帝利灌頂王等災難起時。所謂人眾疾疫難。他國侵逼難。自界叛逆難。星宿變怪難。日月薄蝕難。非時風雨難。過時不雨難。彼剎帝利灌頂王等。爾時當於一切有情。起大悲心放大恩赦。脫諸幽厄苦惱眾生。如前法式供養藥師琉璃光如來及諸如來。由此善根及彼如來本願力故。令其國界即得安穩。風雨順時穀稼成熟。國內眾生無病安樂。又無暴惡藥叉等神共相惱亂。一切惡相悉皆隱沒。面剎帝利灌頂王等。皆得增益壽命色力無病自在。是故亦如經中所說。大聖妙旨真實正等。無有變易不捨本誓。惟願住此供養香壇受用供養。亦願住彼如來會前。勸請警覺往昔弘誓。圓滿我等儀軌道場。亦願我等一切有情。見前獲得如經所說功德善利。願垂攝授願賜攝授　南無歸依供養金剛手菩薩摩訶薩　南無歸依供養大梵天王天主帝釋持國天王增長天王廣目天王多聞天王諸優婆塞及諸護法一切聖眾(如是七遍)。

　　次申供養等　金剛手菩薩摩訶薩。大梵天王。天主帝釋。持國天王。增長天王。廣目天王。多聞天王。諸優婆塞。及諸護法一切聖眾。往昔在彼眾會面前。真實天語白言世尊。我等大眾皆已得聞七佛本願殊勝功德。及見諸佛親承供養世尊。若於其處有此經典及七佛名陀羅尼法。流通供養乃至書寫。我等悉皆承佛威力。即往其處擁護於彼國王大臣城邑聚落男子女人。勿令眾苦及諸疾病之所惱亂。我等即是報諸佛恩。亦令是等不為橫死。鬪諍戰陣言訟讎隙亦皆消滅。有所願求無不遂意。常得安穩財食豐足。一切時中常當衛護。世尊我等親於佛前自立要誓。若有淨信男子女人。憶念我者應誦此呪。即說呪曰。

　　怛姪他(一)阿矩麼矩陀羅矩(二)麼麼矩矩麗(三)訶呼醯(四)麼囉(二合)麼囉(二合)麼囉(二合)麼囉(二合五)粗粗麗(六)粗麗莎嚩(二合)訶(七)

　　若有淨信男子女人。誦七佛名及此神呪。讀誦書寫恭敬供養。現世皆得無病長壽離眾苦惱不墮三塗。得不退轉乃至菩提。彼諸佛土隨意受生。常見諸佛得宿命智。念定總持無不具足。如是發大弘願要誓。

　　爾時執金剛菩薩摩訶薩。詣彼佛所白言世尊。為護未來持經之人。令無眾惱所求滿足。我今為說陀羅尼曰。

　　南無馺多喃(一)三藐三菩陀喃(二)南無薩哩嚩(二合)嚩日囉(二合)陀囉喃(三)怛姪他(四)唵嚩日哩(二合)嚩日哩(二合五)摩訶嚩日哩(二合六)嚩日囉(二合)婆設陀哩尼(七)三摩三摩三曼䫂(八)阿鉢囉(二合)帝訶馱嚩日哩(二合九)設麼設麼(十)鉢囉(二合)設曼覩(十一)薩哩嚩(二合)毘耶(二合)陀耶(十二)矩嚕矩嚕(十三)薩哩嚩(二合)伽囉(二合)麼尼(十四)薩摩耶麼奴瑟麼(二合)囉婆伽梵(十五)嚩日囉(二合)婆尼(十六)薩哩嚩(二合)阿商彌鉢哩脯囉夷莎嚩(二合)訶(十七)

　　世尊若復有人持七佛名。憶念彼佛本願功德。并持此呪讀誦演說。我令彼人所願滿足無所乏少。若欲見我問善惡者。應當書寫此經。造七佛像并執金剛菩薩像。皆於像身安佛舍利。於此像前如上所說。以諸香華懸繒幡蓋。上妙飲食及諸伎樂。而為供養禮拜旋遶。於眾生處起慈悲心。受八戒齋日別三時澡浴清淨三時更衣。從白月八日至後月十五日。每日誦呪一百八遍心無散亂。我於夢中即現自身共為言說。隨所求者皆令滿足。是故亦如經中所說。大聖妙旨真實正等。無有變易不捨本誓。惟願住此供養香壇受用供養。亦願慈悲圓滿我等儀軌道場。

　　又願我等一切有情。見前獲得如經所說功德善利。願垂攝授願賜攝授。

　　復願七佛本願功德經。及諸經典一切法寶。久住世間流布十方。願大興隆增盛利樂。

　　又願我等受持法門。及國界中所有人民。及諸孳畜。而生種種疾病疫癘種種患難。旱澇霜雹損壞苗稼。妖孽變怪一切惡相。不吉祥事惱害眾生。如是等類諸惡鬼神。常在於國往來惱害。起諸災難如是等難。我(某甲)等由先業招或現業感。及為方所祖宗相繼。與(某甲)等身命國界。威力自在眷屬資具。人民孳畜一切盛事。而作障礙於諸鬼神。以諸方便隨各所宜悉皆調伏。棄捨怨恨惱害之心。以慈善心辟除向前。諸不吉祥一切惡事願皆隱沒。從今向去使諸鬼神。莫起惡心勿作障礙。隨各部類於諸聖前令自發願。安立要誓住三摩耶。常行善事如是現前。願垂攝授願賜攝授　吉祥威德優婆塞十二藥叉大將者　南無歸依供養宮毘羅藥叉大將　南無歸依供養跛折羅藥叉大將　南無歸依供養迷企羅藥叉大將　南無歸依供養安底羅藥叉大將　南無歸依供養頞儞羅藥叉大將　南無歸依供養珊底羅藥叉大將　南無歸依供養因陀羅藥叉大將　南無歸依供養波夷羅藥叉大將　南無歸依供養摩虎羅藥叉大將　南無歸依供養真陀羅藥叉大將　南無歸依供養招住羅藥叉大將　南無歸依供養毘羯羅藥叉大將。

　　次申供養等　吉祥威德優婆塞十二藥叉眾。一一大將各有七億藥叉眷屬。當愍念我昔在會上真實天音。同時舉聲而白佛言。世尊我等今者蒙佛威力。得聞藥師琉璃光王等如來名號。於諸惡眾無復怖畏。我等相率皆同一心。乃至盡形歸佛法僧。誓當荷負一切有情。為作義利饒益安樂。隨於何處城邑聚落空閑林中。若有此經流布讀誦。或復受持七佛名號恭敬供養者。我等眷屬衛護是人令脫眾難。所有願求悉令滿足。

　　爾時世尊讚諸藥叉大將言。善哉善哉大藥叉將。汝等念報七佛如來恩德。常應如是利益安樂一切有情。亦如讚許惟願今時。引領調順一切善眾赴此供養。以慈愍心受用供養。圓滿我等儀軌道場。亦願我等一切有情。見前獲得如經所說功德善利。願垂攝授願賜攝授。

　　復願七佛本願功德經。及諸經典一切法寶。久住世間流布十方。願大興隆利樂有情。

　　又願我等受持法門。及國界中所有人民及諸孳畜。而生種種疾病疫癘種種患難。旱澇霜雹損壞苗稼。妖孳變怪一切惡相。不吉祥事惱害眾生。如是等類諸惡鬼神。常在於國往來惱害。起諸災難如是等難。我(某甲)等由先業招或現業感。及為方所祖宗相繼。與(某甲)等身命國界。威力自在眷屬資具。人民孳畜一切盛事。而作障礙於諸鬼神。以諸方便隨各作宜悉皆調伏。棄捨怨恨惱害之心。以慈善心辟除向前。諸不吉祥一切惡事願皆隱沒。從今向去使諸鬼神。莫起惡心勿作障礙。隨各部類於諸聖前令自發願。安立要誓住三摩耶。常行善事如是現前。願垂攝授願賜攝授　如是一一由諸供養發願祈禱已。

　　復次誦陀羅尼令作沐浴。復於諸聖通申供養又祈禱云　依七佛如來本願功德經儀軌。修建香壇供養道場。奉請婆伽梵如來應正等覺。七佛如來釋迦牟尼佛一切聖眾。稱揚聖號恭敬禮拜。亦如本願發大誓願。對諸聖前懺悔罪業。隨喜善根請轉法輪。勸住世間諸善根力。及仗威德微妙上願攝授之力。伏願大聖皇帝無始已來。所有罪業願盡消滅。無諸疾病壽命延長。天冠永固寶域無疆。世出世間種種盛事願得豐富。圓滿二種福智資糧。究竟願證三界法王。正等正覺金剛寶位。百官黎庶一切人民。無內外難安樂豐足。究竟願證無上菩提。

　　又願國內一切人民及諸眾生。所有疾疫種種災難。禾稼不熟冤賊侵逼。不吉祥事願令殄滅。風雨順時五穀豐登孳畜增益。一切人民及諸眾生永受快樂。當來願生極樂世界。面見世尊聽聞妙法。速得圓滿二種資糧。克證無上佛果菩提。

　　又願法寶永住世間。願大興隆利樂有情。

　　復次求索忍納奉送者　婆伽梵如來應正等覺七佛如來。我等導師釋迦牟尼佛菩薩聖眾。我(某甲)等為諸有情請作利益故。然由我等惡世眾生。心行鄙劣皆不清淨無知放逸。身語意業共煩惱俱。供養資具不能具足垢染觸污。修彼儀軌不能如法。乖諸聖意所有罪愆。惟願聖眾不捨慈悲。憐愍我等願垂忍納。

　　又願我等所有善事。莫令轉為諸障礙事。惟願如是願垂攝授願賜攝授　奉送者。

　汝今利益有情已　　隨所希求賜成就
　奉送世尊歸本土　　當請慈悲願降臨

　　惟願世尊具大慈悲憐愍我等。已作利益請諸聖眾。以大神通願歸本土。

藥師琉璃光王七佛本願功德經念誦儀軌卷下


