大正新脩大藏經第 20 冊 No. 1128 最上大乘金剛大教寶王經


　　No. 1128

最上大乘金剛大教寶王經卷上

　　西天譯經三藏朝散大夫試鴻臚卿傳教大師臣法天奉　詔譯

　　如是我聞。一時世尊。在廣嚴城菴羅樹園。與大苾芻眾六十萬人俱。其名曰尊者大迦葉尊者優樓頻螺迦葉。尊者那提迦葉尊者須菩提。尊者尊那尊者大目乾連。尊者舍利弗尊者劫賓那。尊者摩呬捺囉尊者優波梨。尊者阿難。如是等苾芻眾六十萬人俱。復有菩薩摩訶薩。其名曰師子威德菩薩摩訶薩。地藏菩薩摩訶薩。虛空藏菩薩摩訶薩。普賢菩薩摩訶薩。金剛手菩薩摩訶薩。除蓋障菩薩摩訶薩。觀自在菩薩摩訶薩。妙吉祥菩薩摩訶薩。寶星菩薩摩訶薩。鉢訥摩俱母那菩薩摩訶薩。常堅固身菩薩摩訶薩。寶嚴海慧菩薩摩訶薩。清淨妙音聲菩薩摩訶薩。燈光明菩薩摩訶薩。得妙音聲菩薩摩訶薩。如意光明菩薩摩訶薩。遍往世界如師子行菩薩摩訶薩。清淨無垢金光明菩薩摩訶薩。善威儀善行菩薩摩訶薩。從地踊持世王菩薩摩訶薩。天言說堅固音聲菩薩摩訶薩。得一切法自在菩薩摩訶薩。慈氏菩薩摩訶薩。如是等菩薩摩訶薩六百萬人俱。

　　爾時世尊從於口中放大光明。其光晃曜過於日月而有眾色。所謂青色。黃色白色紅色綠色。有如是等無數種種色光。照於無量無邊世界乃至梵世。如是照已。還從世尊頂門而入。

　　爾時尊者阿難。即從座起偏袒右肩。右膝著地合掌恭敬。白佛言世尊。如來放光非無因緣。世尊今日放大光明何因何緣。唯願如來應正等覺。大慈廣覆為我等說。

　　爾時世尊告阿難言。如汝所說非無因緣。汝當諦聽吾當為汝廣分別說。阿難今有無量無邊眾生。得證無生法忍乃至得涅槃界。由是因緣放斯光明。說是語時有一天子名印捺囉部帝。領四兵眾。及持種種供養之具來詣佛所。至佛所已持諸供具恭敬供養。禮佛雙足住立一面。作是思惟我今欲聞甚深之法。復以頭面禮世尊足。右膝著地合掌恭敬。而白佛言。如薄伽梵三界大師。乃至一切眾生之父。我如小兒愚癡無慧復無方便。又如盲人多於瞋恚。唯願世尊哀愍於我。云何方便令我諸根。於諸境界當使獲得無生法忍。爾時世尊讚彼王言善哉善哉知汝所問。為於當來末法眾生。欲令彼等得無生忍。於是世尊告大王言。我有四種最上之法。若有聞者必當獲得無生法忍。

　　爾時阿難在大眾中得聞是語。即前禮佛合掌白言。世尊云何名為四種之法。佛言四種法者。所謂聲聞乘緣覺乘。此二乘者但能自利不能利他。復有二乘。謂方廣大乘及彼最上金剛大乘。是名為四。爾時阿難又復問言。是金剛大乘當云何性。佛言阿難。若有菩薩發於最上大菩提心。是即名為金剛乘性。是菩提心能自利益復利於他。如是菩薩摩訶薩行解於方便。能於諸根各各境界所緣所作。當獲無生法忍。爾時彼王印捺囉部帝。得聞世尊為於阿難。說是四法甚大歡喜。次白佛言世尊。云何菩薩摩訶薩解於方便。能於諸根各各境界所緣所作得無生忍。佛言大王。乃往過去無量無邊不可思議大劫之前。時世有佛出興於世。號日清淨光明如來應供正等覺明行足善逝世間解無上士調御丈夫天人師佛世尊。彼佛世界名大妙香。是日清淨光明如來。壽量住九萬劫。彼佛世界所有眾生智慧猛利。皆悉發於大菩提心。時世有王名精進授。力如輪王領四兵眾。前後導從詣彼佛所。復持種種香華奉獻彼佛。伸供養已作禮旋遶。䠒跪合掌白言世尊。云何能令諸根境界所緣所作。當得無生法忍。佛言大王。所有過去未來及與現在諸佛世尊。皆亦說此方便。解於諸根各各境界所緣所作。而能獲得無生法忍。時精進授復白佛言。云何菩薩摩訶薩本性。佛言菩薩性者。即是大慈大悲大喜大捨。而此四法是菩薩性。菩薩樂行如是四法。能為一切眾生使獲無生法忍。

　　爾時日清淨光明如來。顧視左邊諸大菩薩摩訶薩。告金剛手菩薩言。金剛手汝可往彼精進授王宮中。如王所問金剛大乘。汝當為王及隨眾生種種根性演說菩薩摩訶薩行於方便。使令獲得無生法忍。金剛手菩薩聞佛告勅。即從座起偏袒右肩。右膝著地合掌向佛。作如是言。我今當承如來聖旨行往度脫。時精進授王聞佛告語。即向金剛手菩薩前。頭面作禮而伸請曰。唯願菩薩遵奉佛勅愍察志誠往詣我宮。為我演說金剛大乘。使我開解證無生忍。亦令當來一切眾生獲大利益。時金剛手默然。王知許已即整四兵前後導從。即與菩薩同乘還宮。及設傘蓋幢幡香華伎樂供養菩薩。是時王城名曰最上。城中人民聞菩薩來。於所經路競以香華供養。菩薩既至宮已。精進授王復設七寶師子之座。請菩薩座奉獻種種金銀珍寶。及以寶瓶盛滿閼伽上妙香水。及以五種供養奉上菩薩。復有眾多苾芻之眾。為欲聞法亦持香華來獻菩薩。時金剛手菩薩。即如從佛所聞法式。入大曼拏羅。以金剛淨水與王灌頂。精進授王得灌頂已。復有諸苾芻眾及諸剎帝利婆羅門吠舍首陀等。皆悉來詣王宮至菩薩所。為欲聞法。發菩提心入金剛乘。時金剛手菩薩。便即為說菩薩摩訶薩行。及諸根法種相。及尼陀那方便等。乃至如來部金剛部寶部蓮華部羯磨部。依金剛乘相應。及三摩地三摩鉢底等方便。皆令得解盡涅槃界。爾時南印度王精進授。是王深信敬重。樂求最上法入金剛大乘。又復樂求隨眾生根性相應三摩地三摩鉢底。解於方便獲無生忍盡涅槃界。復有北印度王名尾哩野嚩哩摩亦如是。東印度王名妙臂亦如是。西印度王名百臂亦如是。復有百千苾芻。共持眾寶上妙衣服。同時來詣菩薩之所。供養恭敬作禮旋繞。白菩薩言。我等深心樂求最上金剛大乘。亦復樂求隨眾生性相應三摩地三摩鉢底。解諸方便證無生忍盡涅槃界。是時復有國中人民之眾見聞隨喜之者。亦皆發起大菩提心。時世復有眾多金剛阿闍梨。所謂覺龍覺授法龍賢授德授海授。如是等阿闍梨。得聞菩薩所說相應之法。皆悉證得無生法忍。爾時東印度王妙臂。與中宮后妃嬪嬙婇女。乃至城中人民樂法之眾。而於根本最上法中三摩地相應之法。而得成就隱沒自在。是印度中復有諸金剛阿闍梨。所謂賢軍德軍寂靜軍烏多羅軍無邊藏天藏善力藏等。復有諸婆羅門。所謂捺多婆羅門。訶哩三謨婆羅門。奔茶利迦婆羅門鉢訥摩婆羅門。如是等阿闍梨婆羅門等。得聞菩薩所說金剛大乘。及相應三摩地法。皆悉獲得無生法忍。時西印度王百臂。及彼中宮后妃婇女等。聞菩薩所說甚深金剛大乘及諸法要。皆悉證得金剛智所攝相應三摩地成就法。及隱沒自在。彼印度中復有眾多金剛阿闍梨。所謂智密善密賢密慧密慧賢無垢賢等。亦有諸毘舍。所謂善意毘舍印捺囉波毘舍。印捺囉囉毘舍淨光毘舍等。是阿闍梨及毘舍等。得聞菩薩所說最上金剛大乘及諸妙法。皆悉證得無生法忍。北印度王尾哩野(二合)嚩哩摩。與中宮后妃婇女等。及諸人民沙門婆羅門等。樂入金剛大乘者。於是法中得聞菩薩演說法要。亦於金剛智所攝真實相應三摩地成就及隱沒自在。爾時金剛手菩薩。為彼諸王及沙門婆羅門乃至毘舍等。於六年中演說金剛大乘及諸法要。使彼諸王及樂法之眾悉獲利樂。又復演說諸成就法。謂八大聖藥。眼藥劍羂索。金剛輪金剛杵。寶瓶革屣等。及人修羅窟。乃至敬愛諸成就法。時諸王及一切沙門婆羅門等。而常隨逐聽受教導。

　　爾時金剛手菩薩告彼眾言。今彼處有大名山號摩呬捺囉。其山頂上平正廣闊。亦有園苑池沼適悅之所。汝等諸王及沙門婆羅門吠舍首陀等。所有修學金剛大乘。皆可同往彼山修習而住。後於異時忽告眾曰。彼日清淨光明如來應正等覺將入涅槃。汝等今可與我同至佛所求受灌頂。時修習金剛大乘諸會眾等。即與菩薩共持種種殊妙香華。往詣日清淨光明如來之所。既至彼已奉上香華。作大供養旋繞讚歎。頭面著地禮佛雙足。修敬畢已共坐佛前。

　　爾時金剛手菩薩於眾會前。偏袒右肩右膝著地。金剛合掌安自心上。白世尊言我承如來教勅往彼王宮。為諸王等及沙門婆羅門。乃至一切發菩提心求學金剛大乘者。即為演說金剛大乘。及於諸根境界所緣所作種種之法。皆令獲得無生法忍。世尊我今欲於如來金剛大乘法中。與彼學眾求受灌頂。唯願如來慈悲聽許。爾時日清淨光明如來。左右顧視已。即於口中放大光明。其光五色於剎那間。照於恒河沙等諸佛剎土。上至梵世悉皆照耀。如是照已尋復旋還。却從世尊口中而入。時彼光明所照佛剎一切如來。悉皆稱讚作如是言。彼金剛大乘即攝一切乘。乃至過去未來現在亦復如是。彼金剛大乘即攝一切乘。時彼學眾即於金剛大乘悉得灌頂。得灌頂已咸以頭面。禮世尊日清淨光明如來及金剛手菩薩足。復繞千匝歡喜讚歎各還本處。

　　爾時日清淨光明如來。於後不久入般涅槃。佛涅槃後法住千歲。時金剛手菩薩復往摩呬捺囉山中安住。時一切金剛大乘學眾互相謂言。我等本師菩薩還止彼山。我等宜應同往彼山奉事供養。及自修習金剛大乘一切事業。時彼學眾一切沙門婆羅門等。各持香華及諸供具。即同往詣摩呬捺囉山金剛手菩薩所。至彼山已各各奉上香華寶玩。供養菩薩旋繞禮拜瞻仰而住。於是菩薩見彼學眾。咸來山中親近供養。修習事業志意堅固。即告眾曰汝等各各。於我最上金剛大乘聞諸法要。悉皆證得無生法忍盡涅槃界。汝等諦聽。我師日清淨光明如來已入涅槃。眾生薄福無所恃怙。我所告汝汝善遵行。佛入滅後彼金剛阿闍梨是汝等師。何以故彼阿闍梨而能護持佛剎。復能護持金剛祕密法故能說四字名。此即是如來相。汝等大眾當於彼師。常加尊重禮拜供養同於佛想。即感一切如來常加擁護。即是見前一切如來。汝等學眾常於彼師奉事供給。凡所受用坐臥等具。衣服湯藥一切所須無令闕乏。雖常侍近不得足蹋師影。所有同學無分親疏一心平等。善男子若有學人及諸人等。於金剛阿闍梨及金剛大乘諸學眾等。生不信心發起惡念復加毀謗。是人果報當墮地獄畜生及諸惡趣。何以故以一切諸法從彼生故。若有毀者是即毀法故獲是報。若有眾生未斷輪迴來求學者。當隨根性為他演說金剛大乘。當令得入金剛三昧。金剛手菩薩又復告言。此金剛大乘即是一切如來。一切如來即是大智。汝等學眾若有不依三昧違我教者。令汝破壞由如灰燼。於是菩薩即以金剛水與學眾等飲。復結大忿怒印安著學眾頂上。作加被已。又復告言佛子。汝今此身即為金剛三昧所持。若有違犯不依從者。以我金剛三昧印及忿怒印令彼破壞又復菩薩即如先佛法式。為諸學眾授於灌頂。復誦警覺真言令其覺悟。又復示與金剛杵自稱己名。與諸弟子身分八處而作加被。時金剛大乘學眾。於菩薩所受學一切法式。畢已即向菩薩。種種稱讚恭敬供養謝彼菩薩。又復白言我等各各如菩薩教。於金剛阿闍梨所。承事供養恭敬讚歎一如聖旨。爾時金剛手菩薩摩訶薩化事畢已。即於彼處隱沒不現。◎

最上大乘金剛大教寶王經卷上


大正新脩大藏經第 20 冊 No. 1128 最上大乘金剛大教寶王經


最上大乘金剛大教寶王經卷下

　　西天譯經三藏朝散大夫試鴻臚卿傳教大師臣法天奉　詔譯

　　◎爾時世尊。復告印捺囉部帝大王言。大王汝於往昔過去無量阿僧祇大劫之前。日清淨光明如來法中。已曾為王號精進授。汝於是時與諸學眾。於彼佛處已曾求學金剛大乘及諸法要。汝今於此娑訶世界我釋迦牟尼佛所。又復求學如是金剛大乘。時印捺囉部帝聞此語已。即復合掌白世尊言。云何名為菩薩摩訶薩。佛言若有樂行大慈大悲大喜大捨。是即名為菩薩摩訶薩。

　　爾時世尊說是語已。顧視左邊告金剛手菩薩言。汝可同彼過去劫前。日清淨光明如來之時。為印捺囉部帝大王。說金剛大乘。及說菩薩摩訶薩行。諸根境界等種種之法。方便令解使獲無生法忍。時金剛手菩薩摩訶薩。即從座起偏袒右肩。頭面著地禮世尊足已。合掌當心而白佛言。我今當承如來教勅而為演說印捺囉部帝聞是語已。身毛喜豎心大忻踊。即從座起禮世尊足已。復禮金剛手菩薩足。禮已白言。唯願菩薩遵奉佛勅。往詣我宮為我演說。

　　爾時金剛手菩薩承佛教勅。又復觀彼印捺囉部帝身心虔切。默然許之。印捺囉部帝知默許已。即禮金剛手菩薩足。歡喜踊躍禮佛而退。即整四兵前後導從。乃與菩薩同乘寶車。及張傘蓋動種種樂。尊敬供養還歸曼誐羅補囕大城。於其城中菩薩所經之路。一切人民各以香華奉獻供養。既至宮已。時印捺囉部帝預嚴七寶大師子座菩薩下車即昇彼座。王及中宮后妃眷屬。復設種種香華珍寶及殊妙衣作大供養。復以寶瓶盛滿閼伽香水奉上菩薩。

　　爾時金剛手菩薩摩訶薩。即如從佛所聞金剛大乘祕密相應三摩地三摩鉢底。種種諸法廣為演說。欲令王等證無生忍盡涅槃界。是時復有眾多沙門婆羅門剎帝利毘舍首陀等。亦來王宮為欲聽聞金剛大乘及諸妙法又有東印度摩羅嚩國法光大王。北印度無能勝王。西印度月光大王。摩伽陀國頻婆娑羅王。舍衛國波斯匿王。梨蹉尾國梵授王等。復有無數沙門婆羅門。剎帝利毘舍首陀。及無數發菩提心眾生。欲聞法故亦來王宮。如是人等各於菩薩。信重歡喜來至王宮。如是人等各各深信歡喜踊銳。白金剛手菩薩言。我等樂入金剛大乘。及欲聽聞種種妙法。於是金剛手菩薩。而於六年為於諸王及諸人眾。演說金剛大乘諸菩薩行。及無數百千俱胝相應三摩地三摩鉢底。乃至於諸境界所緣所作一切諸法廣為演說。

　　爾時印捺囉部帝得聞法故。於一切如來相應法中。證三摩地三摩鉢底。得無生忍盡涅槃界。及得隱沒自在。乃至中宮后妃眷屬國內民庶。得聞金剛大乘及諸法要。皆悉證得無生法忍。國中復有金剛阿闍梨。所謂善龍義龍寶聲戒聲發光聲。復有婆羅門所謂法龍力賢等。得於金剛大乘法中。證無生忍盡涅槃界。彼東印度摩羅嚩國法光大王。於最上金剛大乘法中。悟得最上根本相應法。得無生忍盡涅槃界。及得隱身自在。乃至中宮后妃眷屬國中士庶。得聞金剛大乘及諸妙法。皆悉證得無生法忍盡涅槃界是印度中復有金剛阿闍梨。名曰賢天如來天善天。又有剎帝利邪輸嚩哩摩儞嚩嚩哩摩等。亦於金剛大乘法中得聞法故。悉皆證得無生法忍盡涅槃界。

　　復有北印度無能勝王。得聞金剛大乘及諸法要。乃於真實攝教中。證得相應三摩地得無生忍盡涅槃界。及得隱身自在。亦有中宮眷屬后妃嬪嬙乃至士庶。得聞金剛大乘一切妙法。皆悉證得無生法忍。彼印度中亦有金剛阿闍梨。名曰賢喜蓮喜。又有剎帝利名曰烏那野嚩哩摩。及有毘舍名曰法密。如是等眾於金剛大乘得聞法故。皆悉證得無生法忍盡涅槃界。

　　復有西印度月光大王。於金剛大乘聞諸法故。證得金剛口相應三摩地等。得無生忍盡涅槃界。及得隱身自在。亦有中宮后妃婇女乃至士庶等。又有金剛阿闍梨。名曰不空成就普成就如來成就等。又有剎帝利。名曰善密及穌哩野嚩哩摩。如是眾等於金剛大乘聞妙法故。皆悉證得無生法忍盡涅槃界。

　　爾時金剛手菩薩摩訶薩。為彼諸王及一切學眾。演說金剛大乘一切諸法。又復演說八種成就之法。所謂聖藥眼藥革屣劍羂索。金剛輪金剛杵及寶瓶等成就之法。又復演說入地入修羅窟成就之法。又復演說菩薩摩訶薩。依金剛大乘所行之行。諸根境界所緣所作種種之法。令彼學眾各各修習離於懈怠。時金剛手菩薩於六年中。為諸王等及求學金剛大乘一切學眾。以種種方便譬喻言辭。演說諸法各令證悟已。即告眾曰。汝等當知今彼處。有大名山號乞乞那。其山頂上平正廣闊。亦有林樹池沼適悅之地。我今先往汝等入金剛大乘諸王沙門婆羅門毘舍首陀一切學眾。亦可於彼俱往集會。是時學眾於彼山頂皆集會已。金剛手菩薩即復告言。今者世尊釋迦牟尼將入涅槃。汝等今可與我同至佛所求受灌頂。爾時學眾即與金剛手菩薩同離彼山。是時諸王將理四兵前後導從。及備種種諸大供養往世尊所。爾時世尊釋迦牟尼。已在拘尸那城。金剛手菩薩摩訶薩。與諸學眾至佛所已。設大供養奉獻世尊。右繞三匝禮拜讚歎於佛前坐。時金剛手菩薩即從座起。偏袒右肩右膝著地。作金剛合掌白世尊言。我奉佛勅以菩薩摩訶薩行。於金剛大乘法中。為學眾說於諸根境界所緣所作及種種諸法。各各證悟或得三摩地三摩鉢底。或得法忍盡涅槃界。或得隱身自在。世尊我已如是說法利益。今來佛所欲為彼眾。於如來處求受灌頂。

　　爾時世尊左右顧視已。即於頂門放五色光。其光晃耀於一剎那間。照如恒沙佛剎上至梵世。如是照已尋復旋還。却從世尊頂門而入。爾時十方光所照處。一切如來異口讚言。金剛大乘即攝一切乘。乃至過去未來及與現在一切諸佛。皆說如是金剛大乘攝一切乘。爾時世尊即以金剛水。與一切金剛大乘學眾灌頂。諸學眾等得灌頂已。皆用頭面著地禮世尊足。及禮金剛手菩薩足。禮已讚歎踊躍。繞百千匝各還本處。

　　爾時尊者阿難白佛言。世尊如是正法。當云何名云何受持。佛言阿難今此正法。名為最上大乘寶王如是受持。爾時如來應正等覺釋迦牟尼說是經已。即於俱尸那城入般涅槃。金剛手菩薩。於後却還乞乞那山。亦有眾多菩薩聲聞同來山中。時金剛學眾互相謂言。我等本師金剛手菩薩摩訶薩。却復乞乞那山。我等宜應亦往彼山親近供養。是諸學眾各持種種香花寶玩同往彼山。到彼山已。各以香花奉上供養禮拜旋繞。恭敬讚歎各一面坐。

　　爾時菩薩觀視會眾沙門婆羅門剎帝利毘舍首陀等已。即復告言汝等學眾諦聽。汝已各各於此金剛大乘悉得證悟。皆是得金剛大乘法者。汝等當知佛涅槃後。金剛阿闍梨。是汝等師。亦如往昔無量劫前。日清淨光明如來出世之時。彼大妙香佛剎中。有王名精進授。彼時我亦如是。說承事金剛阿闍梨軌則。今亦復說弟子承事金剛阿闍梨軌則。承事之則乃有八種。時印捺囉部帝白金剛手菩薩言。云何名為八種承事之則。金剛手言。一者不得呼師名字。二者常自稱師足。三者與師執持鞋履。四者掃灑房地。五者為師敷置床座。六者五體作禮。七者不侵害師。八者指授稟信。是名弟子承事金剛阿闍梨八法。彼阿闍梨以此八事觀察弟子。以日累月積月成歲。若彼弟子於此八事。無有違背專心不退。阿闍梨然可攝受。

　　爾時金剛手菩薩又復告言。譬如世間蟲𦚭飛蛾之類。皆從緣生墮斯惡趣何由出離。亦如世間輪迴眾生。云何轉業得無生滅若不因從金剛阿闍梨。攝受為說種種妙法。何由能除一切煩惱證於寂滅得不退轉。大王彼金剛阿闍梨。先當觀察所攝弟子行相貴賤等。乃可付與二諦之法。王言云何名為二諦。菩薩告言一者真諦二者俗諦。王言何名真諦。菩薩告言所謂內空外空。內外空空空。大空勝義空。有為空無為空。畢竟空無際空。無變異空本性空。一切法空無所有空。無性空自性空。自相空無性自性空。大王是十八空者乃名真諦。大王復言云何名諦。菩薩告言若於此十八空。知非常非無常。是故名諦。何以故謂不見內空不見外空。不見內外空不見空空。不見大空不見勝義空。不見有為空不見無為空。不見畢竟空不見無際空。不見無變異空不見本性空。不見一切法空不見無性空。不見自性空不見自相空。不見無所有空亦不見無性自性空。於如是空不見二相。中亦不可得。非生非滅。非縛非脫。非行非住。非明非暗。非實非虛。非輪迴非涅槃。亦不增亦不減。我說如是種種皆離身口意。是則名為真諦。大王復言云何名為俗諦。謂以四無量心於威儀本相。五蘊四界六入五境行住三界。是即名為俗諦。王復問言更復何名真諦。菩薩告言彼種種色相。如幻化如陽焰。如水中月如水上泡。如鏡中像如夢。如電如乾闥婆城。乃至虹霓等。若於色相得如是見。是則名為真諦。若於如是諸法受行不離苦行。乃能證佛得一切智。大王乃至遍六俱胝文字之義。亦無二無分別。一切如來皆如是說。彼智金剛教汝已悉聞。是等皆名真諦。大王若於二諦不能如實觀察了知。雖專修習經無量劫。唐捐其功終不能到大智彼岸。而此二諦乃是一切如來之所歸命。為父為母為寂靜住。及為涅槃為阿吠嚩哩帝迦。為正遍知覺一切三摩地。為精妙普門三摩地。乃有如是等種種功德。大王彼一切金剛大乘學眾。必須專心揀選如法弟子。乃可為說如是二諦。是二諦法難可得聞。雖彼緣覺聲聞亦難得聞。何況外道等。爾時印捺囉部帝。與金剛大乘學眾。得聞是說。悉以頭面禮謝菩薩。時印捺囉部帝復白菩薩言。揀選弟子當有何相。菩薩告言有四種弟子。有五補特伽羅。王言四種弟子當云何說我今樂聞。菩薩告言。第一佛乘第二初乘。第三初學菩薩行第四諸菩薩摩訶薩行。此名弟子四種之相。云何分別如是之相。菩薩告言彼得安然非謗非信。於真言印相一一曉了證於佛乘。於意云何譬如盲者得人引導。由得佛乘證解脫故。弟子初依師學得一俗諦。初相應法入三摩地。未能了知顯密二教。亦未知二諦十二因緣。亦未知般若波羅蜜。是名弟子初修習相。王言云何菩薩五種補特伽羅。菩薩言所謂囉怛曩補特伽羅。贊捺囉補特伽羅。鉢訥摩補特伽羅。奔拏哩迦補特伽羅。烏怛鉢攞補特伽羅。是等於聞信戒施悉能具行為烏波薩迦。王言菩薩此之名相云何分別。菩薩告言於一切法雖得聽聞。而於少時皆悉忘失。此名烏怛鉢攞補特伽羅。若於祕密之法雖有所聞。不能為他分別演說。譬如軍尼內藏明珠而不顯現。此名奔拏哩迦補特伽羅。或得信心大悲心聞法開解。如竹無節受持通達。此名鉢訥摩補特伽羅。凡聞法義咸存我見。譬如擊鼓空有其聲。以有我見不能利他。此名贊捺囉補特伽羅。是四烏波薩迦。而能一向專心求一切法。信心受持住金剛乘。復次心性猛利多聞持戒。一切能捨了知真實。凡所說法能隨根機。是名囉怛曩補特伽羅。此一烏波薩迦。常能為諸弟子說種種法。時金剛阿闍梨如是選擇弟子。若得清淨殊勝如法弟子。乃可傳付祕密大乘一切勝義。當令修習不斷聖種。印捺囉部帝。

　　又復問言。云何分別祕密大乘。菩薩告言彼瑜伽顯密二教曼拏羅有二十種。皆悉得名祕密大乘。我今略說灌頂曼拏羅次第。彼灌頂阿闍梨欲作灌頂法。先自結淨選揀勝處。安曼拏羅位。後令弟子結淨已。然阿闍梨加持五色線五色粉。絣地結界作曼拏羅。安布賢聖位復加持閼伽瓶安方位已。然請召賢聖依位坐畢。即獻香花閼伽等。然可引弟子入曼拏羅與授灌頂。弟子得灌頂已。即持種種香花珍寶奉獻阿闍梨。弟子此後即是入金剛大乘處灌頂位。當於自己身口意業深加省察。若能了達是名五燈。若不了達當名五闇。復次分布火壇次第。所有使用種種之物。先備播帝哩窣嚕嚩等。及所鋪座吉祥草及護摩柴。其柴當用青潤樹枝及五穀酥等。或作護摩。先燒祭火天然作護摩。觀於火焰色相形像及聲香等。若得吉祥是法成就。若不吉祥是不成就。其請召賢聖入曼拏羅。及獻閼伽次第諸式大略相同。凡所有法皆從金剛大乘祕密流出。所有三瑜伽五烏補捺伽多。或六俱胝文字義。或說法成就義。或決定義。或說本行尼陀那方便因等。如是所說或四種或五種。或七種或十二種。種種不定皆不離二諦。復次說四密。所謂密教密義密語密句。若於四密無差所作成就。或遇九執大曜諸惡星宿及諸毒等。持誦密句皆可大息。或求敬愛或作增益或作降伏。若為人及四足多足無足等。或降伏諸惡大部多夜叉。乃至惡人等並可降伏。若不降伏必當破壞親愛分離。或有一切禁縛邪明一切破壞。或有冤家興兵欲來侵害自然退散。或為大旱必能降雨。如是種種一切所求。持念密句悉得成就隨心如意。凡持誦密句作金剛語音。無令斷絕必滿所願。王言云何名為菩薩禪定。菩薩告言禪定有種種。持誦亦種種。若知祕密句即是知禪定。祕密者為所誦文句具足及知印相。若如是者有大威力。是則白法。知祕密者即攝真實理。由如虛空體寂靜故。解於世法能顯真理。乃於印相觀想。密句文義所作斷疑。此持誦者乃名為賢。如是行人凡有見者皆如佛等。彼人禪者不見密句。不見印相不見賢聖。想諸字輪體同鏡像。王復問言云何菩薩三摩地。菩薩言彼菩提心及智慧方便。乃至三明及無等等。此皆是菩薩三摩地。又復觀自本身及真言印相。賢聖形像一切莊嚴。皆如虛空寂靜。是菩薩三摩地。菩薩入如是三摩地。是名安住二諦。

　　爾時金剛手菩薩摩訶薩。為印捺囉部帝及諸剎帝利。一切入金剛大乘學眾。說如是種種法已。即依法作曼拏羅。與王等及諸學眾受於灌頂。彼諸學眾得灌頂已。異口同聲各各白菩薩言。我等稟教奉事金剛阿闍梨一如聖旨。是學眾等於金剛手菩薩摩訶薩供養恭敬。種種言辭訷讚謝已。

　　爾時會中諸大菩薩。及聲聞天人阿蘇囉誐嚕拏彥達嚩緊曩囉一切大眾。聞菩薩說是經已。歡喜信受作禮而退。金剛手菩薩即於山中隱沒不現。

最上大乘金剛大教寶王經卷下


