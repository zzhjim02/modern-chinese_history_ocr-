大正新脩大藏經第 20 冊 No. 1117 佛說觀自在菩薩母陀羅尼經


　　No. 1117

佛說觀自在菩薩母陀羅尼經

　　西天譯經三藏朝散大夫試光祿卿明教大師臣法賢奉　詔譯

　　如是我聞。一時佛在廣嚴城。與大比丘眾舍利子等五百人俱。復有慈氏等大菩薩眾。恭敬圍繞敷座而坐。爾時會中有一菩薩名曰普賢。從座而起詣世尊前。偏袒右肩右膝著地。合掌向佛白言世尊。有觀自在菩薩母陀羅尼大明章句。乃是過去現在未來諸佛世尊隨喜宣說。我佛世尊為菩薩時。為求正等正覺利益眾生故。亦曾宣說此陀羅尼。又復此陀羅尼。與求菩薩善男子善女人為父為母。亦如孤獨而得依怙。無主宰者當得主宰。彼陀羅尼若人讀誦得已受持者。一切罪業悉得消滅。一切行願皆得圓滿。乃至修諸大明亦獲成就。

　　佛告普賢菩薩言。誠如汝說。我念往昔。為菩薩時。為求正等正覺。度如誐鵝沙數無量無邊世界。彼有佛土名蘇珂嚩帝。彼土有佛號無量壽如來應供正等正覺。是無量壽佛於今現在。常說妙法利益眾生。我於彼會為婆羅門名自在光。我時已得證發光地。於彼會中已曾宣說此觀自在菩薩母陀羅尼。當與百千那由他無量無邊眾生作大利益。時在會中一切大眾。聞是陀羅尼已。有罪業者皆悉消滅。未得宿命智者獲宿命智。

　　爾時世尊復告普賢菩薩言。汝為利益當來末法五濁惡世。百千俱胝無量無邊。造無間業罪惡眾生得罪消滅。令孤獨者有依怙故。欲隨喜宣說觀自在菩薩母陀羅尼。善哉善哉汝可宣說。普賢菩薩蒙佛許已。即說觀自在菩薩母陀羅尼曰。

　　那謨(引)婆誐嚩帝阿彌多(引)婆(引)野(一)怛他(引)誐多(引)野(二)阿囉曷(二合)帝三藐三沒馱(引)野(三)曩謨阿(引)哩野(二合引)嚩路吉帝說囉(引)野(四)冒地薩埵(引)野(引)摩賀(引)薩埵野(引五)摩賀(引)迦(引)嚕尼迦(引)野(引六)帝毘喻(二合)曩莫塞訖哩(三合)埵(七)伊𤚥(切身)阿(引)哩野(二合引)嚩路吉帝說囉摩旦(引八)摩賀(引)陀囉尼滿怛囉(二合)鉢那(引)儞(九)三鉢囉(二合)嚩叉也(二合)彌伊彌(引)尾𭔞(切身)三蜜哩(二合)殿覩(十)怛𭔞他(引十一)伊彌(十二)彌㘑(引十三)唧㘑(引十四)彌㘑(引十五)崑多羅(十六)崑多㘑(引十七)尸哩(引十八)尸尸哩(引十九)藕哩(二十)誐埵(引)哩(二十一)摩登儗(二十二)補葛西(二十三)葛吒(引)野(二十四)摩賀(引)尾𭔞(二十五)昏怛摩(引)㘑𩕳(二十六)唧㘑(二十七)𩕳唧㘑(引二十八)虞呬也(二合二十九)搔藐捺哩捨儞(引三十)捺哩伽(二合)摩(引)曩摩(引)儞(三十一)阿(引)哩野(二合引)諾叱拏普𡁠(仁際切三十二)薩哩嚩(二合)尾𭔞(引)難(引)鉢囉(二合)尾設也(二合)彌(三十三)薩哩嚩(二合)𭔞(引)儞(引)彌(引)說哩莎(引)賀(引三十四)

　　爾時普賢菩薩說是陀羅尼已。白佛言世尊。若復有人至心受持。所有罪業悉皆消滅。於一切怖畏時常得擁護。若有行人欲求見我及諸成就者。當加精進心不間斷。一日三時專注持誦。至滿七日我愍是人為現本身。又復行人如是專注。心不間斷默念一月。當得觀自在菩薩出現本身施所求願。乃至得見無量壽佛。多聞增長證宿命智。所生之處不離佛法具大富貴。乃至獲得不退轉地。

　　佛說是經已。普賢菩薩摩訶薩及諸菩薩聲聞等。一切會眾聞佛所說。皆大歡喜信受奉行。

佛說觀自在菩薩母陀羅尼經


