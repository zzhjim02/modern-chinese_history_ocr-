大正新脩大藏經第 45 冊 No. 1865 八識規矩補註


　　No. 1865

　　八識規矩補註序

　　八識頌凡八章。文略而義深。乃集施頌體製兼以韻。故知義彼而文從此。擴充之則唯識理事無遺矣。昔天親慮末學心力減而不永。遂撮瑜伽之文。述三十頌。精擇而從略。欲人之易入。目曰唯識三十論。後護法諸師。各出所見以造釋論。而累帙積軸不勝其廣。是乃欲易而反難。由是諸師又各摭辭理精粹者。束為十卷。曰成唯識。暨奘三藏至自西域。輒翻此論。其八識頌實出於斯。然而理一而言有廣略者。皆因人而已。蓋人之所得者。或自略。或自廣。或由略以至廣。由廣反乎略。雖所入不一。而所得未嘗不一也。既得之則廣亦可略。亦可廣略。兼以之兼不以之。是皆無適而不可。豈學者之事乎。茲為學者言之。且欲從略而入。此八識頌不得不作。頌既出則語略而義深。此又不得不加之以註。為註之人不書其名。往往皆抄錄之本。故不無三豕之訛。今但義缺字訛者。補而正之。以自備觀覽。不虞龍華金碧峯圓通常無塵。聞予輟筆。過舍索稿。板行之。吁大法垂秋。孰不泥於聲利。能存是心。庶不負諸大士之心也。

　　正德辛未純陽月普泰書於大興隆官舍。

八識規矩補註卷上

　　明魯菴法師普泰補註

　　性境現量通三性　此言前五識於三境中唯緣性境。三量唯是現量。唯三性俱通也。蓋境則有三性境者性實也。即實根塵能所八法而成。乃有體實相分境。謂此境自有實種生。有實體用。現在實法即所緣唯識也。若前五識二種變中因緣變。故唯緣離言自相境。故獨影境假乃分別變緣之三量。唯現量爾。既唯現量緣境之時。明證眾境。故唯緣性境也。此識於善惡無記三性俱通。以五識性非恒一故。解見下文(量有三。謂現比非也。比非注見下。此但釋現量。現謂顯現。取境親明故。量謂量度。刊定義故。若心心所緣境之時。離映障等顯了分明。得境自性名現量也。若現屬境量屬心。或俱屬心。或現屬根。量屬心。依士持業依主三釋。言體者。即以無分別智正解心心所謂體也。謂現量緣境時離名言種類及邪妄分別。名無分別智。此智為現量體理門論有四種。一前五識。二同時意識。三諸心心所自證分。四一切定。心此四皆實證境而無分別也)。

　　眼耳身三二地居　此言五識界地也。謂欲界(飲食睡眠婬欲三也)五趣雜居地。色界初禪離生喜樂地。以上三禪既無尋伺。識不起也。以地法無尋伺染故。此句頌影略鼻舌二識。一界一地。唯欲界五趣雜居地。以上禪天無段食故。段食以香味觸三法為體。段食既無。則此二識不生矣。無此食者。段食乃禪天所厭故。

　　遍行別境善十一中二大八貪瞋癡　此言五識之心所也。以其恒依心起。與心相應。繫屬於心。具此三義如屬我物。故曰我所。乃相應唯識也。此前五識於六位心所唯闕不定。言一遍行有五者。謂作意者能警心為性。於所緣境引心為業。此一法有二功力。一心未起時警令心起。二若心起已引令趣境。觸謂令心心所觸境為性。受想思等所依為業。受者謂領納違順俱非境相為性。起欲為業。又云令心等起歡慼捨相。想者能安立自境分齊。謂於境取像為性。施設種種名言為業。謂要安立境分齊相。方能隨起種種名言。思者令心造作為性。於善品等役心為業。謂能取境正因等相。驅役自心令造善等。謂之遍行者。遍四一切心得行故。謂遍三性八識九地一切時也。故立此名。別境亦五。謂欲勝解念定慧。欲者於所樂境希望為性。勤依為業。所樂境有三。可忻境。所求境。所欲觀境。第三解正。勝解則於決定境印持為性。不可引轉為業。念於曾習境令心明記為性。定依為業。定於所觀境令心專注不散為性。智依為業。慧於所觀境揀擇為性。斷疑為業。以別別緣境而得生故名為別境。善十一者頌曰。善謂信慚愧。無貪等三根。勤安不放逸行捨及不害。唯善心俱名善心。所言信者。於實德能深忍樂欲心淨為性。對治不信樂善為業。然有三種。一信實有。謂於諸法實事理中深信忍故。二信有德。謂於三寶真淨德中深信樂故。三信有能。謂於一切世出世善深信有力。能得能成起希望故。對治不信之心。愛樂證修世出世善。忍謂勝解。乃信因。樂欲謂欲。即是信果。此性澄清能淨心等。如水清珠能清濁水。慚者依自法力崇重賢善為性。對治無慚止息惡行為業。自即自身。法謂教法。言我如是身解如是法。敢作諸惡也。愧者依世間力輕拒暴惡為性。對治無愧止息惡行為業。謂世人譏呵名世間力。輕拒暴惡者。輕有惡者而不親。拒惡法業而不作。無貪者於有。有具無著為性。對治貪著作善為業。無瞋者於苦。苦具無無恚為性。對治瞋恚作善為業。無癡者於諸事理明解為性。對治愚癡作善為業。勤謂精進於善惡品修斷事中勇捍為性。對治懈怠滿善為業。輕安者遠離麁重調暢身心堪任為性。對治惛沈轉依為業。又曰。離重名輕。調暢名安。有所堪可有所任受。令所依身心去麁重得安隱故。不放逸者。精進三根於所修斷防修為性。對治放逸成滿一切世出世間善事為業。蓋此不放逸即上精進三根上防修功能。離上四法非別有體。行捨者。精進三根令心平等正直無功用住為性。對治掉舉靜住為業。此行蘊中捨。簡非受蘊中捨故此名焉。令心等義由捨。令心離沈掉時。初心平等。次心正直。後無功用。此之一法亦即四法。蓋能令靜。即是四法。所令靜。即心平等等義。不害者。於諸有情不為損惱無瞋為性。能對治害悲愍為業(前八法是實後三是假)言中二大八貪瞋癡者。此染心所通二十六種。前五識止具十三根本惑。六中之三隨惑。二十中之十隨惑。總二十分。小中大三等。忿等前十為小隨。不與五識相應。唯中隨二。并大隨八。乃屬前五。名隨煩惱者。乃隨其根本煩惱分位差別等流性故。由自類俱起遍染二性遍諸染心。此之三義皆具名大。具一名中。俱無名小。言二性者。乃不善有覆(瑜伽三卷言四性曰。善不善有覆無記無覆無記。欲界具四。無色色界唯三。除不善性故)忿等十法。名別起故。闕自類俱起。唯是不善闕遍染二性。既闕有覆。不遍一切染心故為小隨。此十與第六意識相應。故此不釋無慚無愧。是自類俱起具一名中也。無慚者。不顧自法輕拒賢善為性。能障礙慚生長惡行為業。無愧者。不顧世間崇重暴惡為性。能障於愧生長惡行為業。掉舉則令心於境不寂靜為性。能障行捨奢麼他為業。惛沈則令心於境無堪任為性。能障輕安毘鉢舍那為業。不信則於實德能不忍樂欲心穢為性。能障淨心墮依為業。懈怠者於善惡品修斷事中懶墮為性。能障精進增染為業。放逸則於染淨品不能防修縱蕩為性。障不放逸增惡損善所依為業。失念則於諸所緣不能明記為性。能障正念散亂所依為業。蓋失念者。心散亂故。此失念者。有云。念一分攝。是煩惱相應念故。有義。癡一分攝。瑜伽說。此是癡分故癡令失念也。有義。俱一分攝。由前二文影略說故。散亂則於諸所緣令心流蕩為性。能障正定惡慧所依為業。謂散亂者。發惡慧故。不正知者。於所觀境謬解為性。能障正知毀犯為業。貪瞋癡者。即根本煩惱六中之三也。貪則於有。有具染著為性。能障無貪生苦為業瞋則於苦。苦具增恚為性。能障無瞋不安惡行所依為業。癡則於諸事理迷暗為性。能障無癡一切雜染所依為業。餘三注見。第六識所以為根本惑者。以其能生隨眠故也。何非餘俱。互相違故。

　　五識同依淨色根　此言五識得名淨色者。指勝義而言。體非染法。唯白淨無記性故。五識隨根立名。總具五義。曰依發屬助。如頌言。依者五義之一也。若作釋者。謂依根之識助根。如根等皆依主釋也。根發之識依士釋也。或云根所發識。又為一例。

　　九緣七八好相隣　此即九緣生識之義。九緣者。謂空明根境作意分別依染淨依根本依種子也。空謂根境相去空隙之空。明乃日月燈光之明。根乃八識所依之根。境謂八識所緣之境。作意即遍行五中之作意。分別依乃第六識也(前五識以第六為分別依。六識以前五為明了門也)。染淨依乃七識也(楞伽言。諸識有二種生住滅謂流注生住滅并相生住滅。梵云儞伽。此云流注。不斷唯目第八三相微隱種現不斷。故名流注。由無明緣初起業識。故說為生。相續長劫。故名為住。到金剛。定等覺一念斷本無明。名為流注。滅相生住滅者。謂餘七識心境麁顯。故名為相。雖七緣八望六為細。具有四惑。故亦名麁。依彼現識自種諸境緣合生七識為相。生。長劫熏習名為相。住從未向本漸伏乃斷至七地滿。名為相滅。依前生滅立迷悟依。依後生滅立染淨依。前長後短事分二別立染淨者此也)。根本依者。即第八識。種子緣者。謂親生種子也。九緣中種子緣。即四緣中親因緣。九境緣即四所緣緣。九餘七即增上緣等無間緣。乃八識王所。前後滅生自類無間。能引所引力用齊等。此頌雖隱略唯識兼之。故頌云。眼識九緣生。耳識唯從八(除明緣也)鼻舌身三七(除空明二緣也)後三(指六七八三識)五三四(指緣而言)。若加等無間。從頭各增一。言五三四者。第六識五緣。生謂根緣。即意境緣。即十八界作意緣。乃相應遍行五中之一也。根本緣。即賴耶種子緣。乃第六識親生種子也。七識三緣者。種子緣。即第七識親生種子作意緣。見上注。根緣境緣俱第八識。故曰依彼轉緣彼也。第八四緣生者。謂根緣。即末那境緣。即種子根身器界作意緣。即五所中之一也。種子緣。乃第八識親生種子也。等無間緣者。乃各識前念已滅即開闢處所引後念令生中間無隔者也。八識若加此緣眼有十。乃至第八具五。何故諸識藉緣方生。以有為法仗因托緣。闕則不生。故緣多而斷少而恒也。此頌影略後三。故三不言具緣也。

　　合三離二觀塵世　此言眼耳二識離中取境。鼻舌身三合中取境。觀目能緣見分即眼等。五識及諸心所塵世即所緣相分乃色等五塵也。或謂眼。耳二識既離中取境。則境在心外。何謂唯識。況小乘等。皆言心外實有諸法。若是則不獨乖唯識之宗。又豈不符合彼小乘外宗耶。然頌言離者。指根境而言。蓋第八自證分變而為見相二分。見乃諸心心所法相。乃根身器界之法。此言眼耳二識取離根之境。何嘗離於能變自證之體耶。若以知處不知處異。壞根不壞根別。則境之離根合根可見矣。故云。以根照境說離合。以心緣境談唯識。離取用勝。故立通也。

　　愚者難分識與根　此言小乘愚法聲聞。不知根之與識各有種子現行。以為根識互生也。根之種現但能導識之種現。謂根為生識之緣。則可謂生識則不可以識自有能生之種子。故以其未除所知障。於法不了。乃智淺心麁。由是不信大乘唯識教也。此注言根識之種現各別。恐初學尚疑試更言之。蓋根乃色法。即第八之相分。識乃心法。即第八之見分。此色心不同也。根雖屬色。以其為第八親相分故。獨具八之執受二義。執又有攝持二義。以第八攝為自體(同是無記)持令不散。受亦有領覺二義。領以為境。令生覺受。非外六塵無情之物可比。故第八與五根同是無記性。五識心法三性皆具。此根識之性不同也。又根能照境識能緣境。此根識之用不同也。大抵根無分別前五識雖有隨念分別。而無計度分別。故常混淆而難辨。故佛為愚心者開心說蘊。愚色者開色說處。俱愚者俱開說界。始華嚴至楞嚴。演此三科不知幾百千過。而阿難尚以心知眼見為言。故佛以門能見否詰之。意謂心以根而見。猶人以燈見物也。以此言之。則根識之難分可知矣。

　　變相觀空唯後得　此前五了俗見空。變謂變帶。相謂相分。觀目能緣見分。空目所緣真如。唯後得者揀非根本智。以唯依色根故。後得智不親緣真如者。以有分別智故。不能親緣無分別理籌度起。故此空即實性唯識。

　　果中猶自不詮真　謂無漏五識在佛果位中。尚不能親緣真如。以其根本智依心根故。親緣真如。後得依色根有分別故。所以不能親緣真如謂之後得者。根本而後生前五。既無根本何有後得。是彼類故。同達事故。此句頌破異師計也。以安慧宗中前五因中既成無漏變相緣如。以見相二分是遍計性。自證分是依他起性。至佛果位自證分親緣真如。以無相見遍計性故。所以護法師以此句破也。

　　圓明初發成無漏三類分身息苦輪　此言前五識因窮得果則相應心品。即成成所作智。現三類身止息眾生苦輪也。謂佛位中第八識轉為無漏白淨識已。而相應心所即成大圓鏡智。歘然現前。故云初發。則前五識即成無漏。故云成無漏也。三類分身者。以五識之心所即成成所作智現三類身也。三類身者。乃法報化三身之中化身爾。此化身所被之機。優劣不一。故能被之化身復有三也。千丈大化身被大乘四加行菩薩。小化丈六身被大乘三資糧位菩薩。與二乘凡夫隨類化。三乘普被六趣皆霑。或曰。前五識成無漏相應心品。現身益物。何以先言第八成無漏耶。以圓明初發乃第八相應心品圓鏡智爾。蓋前五根即第八識所變相分。能變本識既成無漏。所變五根即成無漏。能發五根。既成無漏則所發五識遂成無漏也。或曰。既言轉八識以成四智。何以却言相應心品耶。曰唯識第十云。此四品總攝佛地一切有為功德皆盡。此轉有漏八七六五識相應品。如次而得智。雖非識而依識轉。識為主故說識轉得。又有漏位智劣識強。無漏位中智強識劣。為勸有情依智捨識故。說轉八識而得此四智。下凡言轉識者准此。

　　三性三量通三境　此言第六識於三性三量三境俱通。以通字貫於上下。言三性者。善則順益義。順於正理。益於自他。不善則違損義。違於正理損於自他。無記者。無不也。記記別。於善惡品不可記別。故此以順違損益之義解三性也。又云。順益二世名善性。違損二世名不善性。於愛非愛果不可記別名無記性。謂自體及果俱可愛樂名善性。不善反上。無愛非愛不可記別名無記也。此又約三世漏無漏以解三性。言三量者。現量解現上文。今但解比非二量。比量者。度境無謬。非量者情有理無。蓋比度不著也。以第六識有五種一定中獨頭。意識緣定境。定境有理事。事又有極略極逈。色及定自在所生法處諸色。二散位獨頭。緣受所引色。及遍計所起諸法處色。如緣空花鏡像彩畫。所生者並法處所攝也。三夢中獨頭緣夢中境。四明了意識。與前五識同緣五塵。五亂意識。即散意識。於五根中狂亂而起。如患熱病青為黃見。非是眼識。是此意也。定中意識唯現量。獨頭散意識比非二量。夢中并亂二識。皆非量也。明了意識通三量。現多比非少也(現量見上文。茲正解比非二量。先釋名。若獨散意識度境無謬故名比量比度不著謂之非量。謂量者即能緣之心體。若心心所緣境為因比度生者。總名比量。若比屬境量屬心。所比之量。依士釋。若俱屬心。能比即量。持業釋也。非量者非不也。邪謬之異名。若心心所緣境之時。不稱境知而邪謬生解者。名為非量。非即量。持業釋也。次釋體者。比量即有分別智正解心心所為體。非量者即以邪妄謬解心心所為體也)。言三境者。性境已解見上文。今因釋影質二境故重解其義。性境者。即實根塵八法所成及實定果色。皆自有實種生。乃前五及第八現量第六所緣諸實色境。不帶名言無籌度心名為性境。及根本智緣如亦是此境。以無分別任運轉故。此有其二。第一類性境者。即前所言者。第二類都無前義。只約相分從質義邊說為性境。由假說故名第二類帶質境亦二。真帶質者。以心緣心中間相分。從兩頭生連帶生起。名真帶質。似帶質者。以心緣色中間相分。唯從見分一頭生起變帶生起。名似帶質也。獨影亦二。言無質獨影者。即第六緣空花兔角及過未等所變相分。其相分與第六同種生。無空花等質。有質獨影者。即第六緣五根種現。是皆托質起。其相分亦與見分同種生。亦名獨影。境為所緣。識為能緣。各有其體。性境之體見上註文。能緣者。除末那識餘七。皆用自心心所為體。獨影境以第六見分所變假相分為體。能緣即自心心所為體。帶質境即變起中間假相分為體。能緣者唯六七二識心心所為體。此言六通三境者。五俱意識不作解時得境自相。是為性境。緣心心所乃帶質境。緣無體法是獨影境。此約有漏位中言之。若無漏位。八識皆緣三境以通緣假實。故頌曰。性境不隨心。獨影唯從見。帶質通情本。性種等隨應(有云。第六有五種。除亂意識夢中意識。唯緣獨影。餘三皆緣三境。謂明了意識與前五緣實五。塵率爾心中是性境。若以後念緣五塵上方圓長短等假色即有質。獨影亦名似帶質。散位獨頭意識亦通三境。多是獨影。通緣三世有質無質法故。若緣自身現行心心所時。是帶質境。若緣自身五根及緣他人心心所。是獨影境。亦名似帶質。又獨頭意識初剎那緣五塵少分緣實色亦名性境定中意識亦通緣三境。謂通緣三世有質無質法故。是獨影境。又能緣自身現行心心所故。是帶境。又七地已前有漏定位亦能引起五識緣五塵等。即是性境也)。

　　三界輪時易可知　三界見上文。輪謂輪轉。言第六識於三界往來易知以行相顯勝故。動身發語獨為最也。

　　相應心所五十一　此八識中。唯此第六。心所俱全互不違故。其遍行別境善所并根惑三隨惑中大共十解見上文。唯根惑慢疑惡見三并小隨十不定四共十七法。此方釋義。言慢者。恃己於他高舉為性。能障不慢生苦為業。蓋有慢於德有德心不謙下。由此生死輪轉無窮受諸苦故。疑者。於諸諦理猶豫為性。能障不疑善品為業。蓋猶豫者善不生故。惡見者於諸諦理顛倒推度染慧為性。能障善見招苦為業。蓋惡見者。多受苦故。此見總有五。謂身邊邪見戒也。言小隨忿者。謂依對現前不饒益境憤發為性。能障不忿執仗為業。仗謂器仗。懷忿者多發暴惡身表業故。言恨者。由忿為先懷惡不捨結冤為性。能障不恨熱惱為業。蓋結恨者。不能含忍恒熱惱故。忿恨俱嗔一分也。覆者。於自作罪恐失利譽隱藏為性。能障不覆悔惱為業。謂覆罪者。後必悔惱不安隱故。貪癡二分也。惱者。由忿恨為先追觸暴惡恨戾為性。能障不惱蛆螫為業。亦嗔分也。嫉者。殉自名利不耐他榮妬忌為性。能障不嫉憂戚為業。謂嫉者。聞見他榮深懷憂戚不安隱故。亦是瞋分。言慳者。耽著法財不能惠捨祕悋為性。能障不慳鄙畜為業。謂慳悋者。心多鄙澁畜積財法不能捨故。此屬貪分。誑者。為獲利譽矯現有德詭詐為性。能障不誑邪命為業。謂矯誑者。心懷異謀多現不實邪命事。故此貪癡分。諂者。為罔他故。矯設異儀諂曲為性。能障不諂教誨為業。謂諂曲者。為罔冐他曲順時宜。矯設方便以取他意。或藏己失不任師友正教誨故。亦貪癡分。害者。於諸有情心無悲愍損惱為性。能障不害逼惱為業。謂有害者。逼惱他故。瞋一分攝。言憍者。於自盛事深生染著醉傲為性。能障不憍染依為業。蓋憍醉者。生長一切雜染法故。此貪分也。謂不憍者。即無貪也。隨惑二十則忿等十法并失念不正知放逸三法。乃根本家差別分位。餘七即等流性也。言不定四者。頌云。不定謂悔眠。尋伺二各二。此不同前五位心所。定遍八識三性時地。此之四法皆不定故。瑜伽復以四一切辨五差別云。遍行具四。別境唯有初二。一切善唯有一。謂一切地染。四皆無不定。唯一謂一切。性言悔者。長行屬云。悔謂惡作蓋。惡作是因。悔是其體。以體即因。故論云。悔謂惡作。乃因果之義也。謂惡所作業追悔為性。障止為業。奢麼他能止住心故名為止。眠者。令身不自在心極暗昧輕略為性。障觀為業。謂毘鉢舍那攝境從心名之為觀。取體即慧也。此眠能令身心等者其無心眠。如何能令謂從有心眠。其實無心不名睡眠。蓋眠是心所有能令用。彼既無體。豈有令用。故不名眠。尋者。尋求令心怱遽於意言境麁轉為性。伺謂伺察令心怱遽於意言境細轉為性。二法業用俱以安不安身心分位所依為業言意言境者。意所取境多依名言。故云意言境。此二並用思慧一分為體。若令心安即是思分。令心不安即是慧分。蓋思者。徐而細故。慧者。急而麁故。若然則令安則用思無慧。不安則用慧無思。何云並用。通照大師釋有兼正。若正用思急慧隨思能令心安。若正用慧徐思隨慧。亦令不安。是說不違並用。此相應之義有五。謂時依行緣事也。王所同時起同所依根見分行相各同。同一所緣。同一體事。故得相應也。

　　善惡臨時別配之　此言第六識遇善境時。與善心所相應。遇不善無記境時。與不善無記心所相應。故曰別配之。據理談情。思之可悉。

　　性界受三恒轉易　言此第六識於三性三界并五受。恒常轉變改易也。以行相易脫故。唯受有五種。論說不一。謂七八二識唯是捨受。前五轉識苦樂二受。第六意識二師說異。若意地有苦師言。第六通具五受。若意地無苦師言。第六唯憂喜捨三受。若約極苦極樂其苦樂之觸。豈有不侵心者哉。若無間之苦三禪之樂。孰能忘其逆順之境。蓋逼悅於身名苦樂受。逼悅心者名憂喜受。不逼不悅者名捨受。以理言之。意地有苦師。盡其義也。

　　根隨信等總相連　等者。等餘遍行別境及不定也。謂此識與染淨諸法亦相連。性界受等隨識轉易也。

　　動身發語獨為最　此言第六識有情動身發語時。於八識中行相最勝。故成業論云。由外發身語表內心所思。譬如潛淵魚鼓波而自表。此識俱思而有三種。謂審慮思決定思。動發勝思。餘識所無。故最勝也。

　　引滿能招業力牽　此言第六識獨能造引滿二業。此業能招總別二果。以業勝力能牽引故名為引業。圓總果故。名為滿業。如畫者師資作模填彩。義可知矣。故論云。一業引一果。多業能圓滿。業招於果而有四種。謂一業引一果。一業引多果。多業引一果。多業引多果。此第六能造業招果。前五一分善惡亦能造。七八二識皆不能造業。無記性故。若論八識招業成果。唯是第八前六一分。若非業招唯是第七。前六亦一分。善不善性故。所言總報者。乃善惡趣一報之主。名別報者。壽夭貴賤好醜等是。

　　發起初心歡喜地　此第六識於初地初心轉成無漏。以分別二障無故。問三世斷何。若斷現惑智不俱。過去已滅。未來不生。為斷於何。曰但約智起惑除。令未來惑體不續生。名之為斷。

　　俱生猶自現纏眠　纏自現行。眠目種子。謂此識於初地初心猶有俱生煩惱所知種現。以未純無漏故。又非恒在雙空觀故。

　　遠行地後純無漏　遠行乃第七地也。此識於七地已前漏無漏間雜而生。以未常在觀門故。至此地後而純無漏。以俱生二障永不現行恒在觀門故。生空乃恒。法空猶間。又云。十地中前五地。有相觀多無相觀少。第六地有相觀少無相觀多。至七地中。純無相觀也。

　　觀察圓明照大千　謂此第六識。於初歡喜初心雖無分別二障轉成無漏。俱生障在。歷離垢發光焰慧難勝現前至此遠行。則俱生障永伏不起。無漏淨識而恒生起。相應心所亦轉為妙觀察智。而恒圓明普照大千之界。非談一界而智功普故。

八識規矩補註卷上


大正新脩大藏經第 45 冊 No. 1865 八識規矩補註


八識規矩補註卷下

　　明魯庵法師普泰補註

　　帶質有覆通情本　此言第七於三性中唯無記性。於四性中乃有覆無記(此四欲界全具。上二界唯三。除不善故。覆者。謂染法。障聖道故。又能蔽心令不淨故。此非善惡。故名無記)。以性非順益違損故。恒與四惑俱故。故云。有覆四惑者。謂我癡(謂無明愚於我相迷無我理。故名我癡也)我見(謂我執於非我法。妄計為我。故名我見也)我慢(謂倨傲恃所執我令心高舉。故名我慢也)我愛(謂我貪於所執我深生耽著。故名我愛也)此識於三境中唯緣帶質。以心緣心故。解見上文。上心字目見分。下心字目本質。謂此相分帶本質生。故名帶質。或曰。此相分亦帶見生。何不云帶情境耶。為濫獨影是故不爾。

　　隨緣執我量為非　此第七識。隨所緣第八見分。執之為我。執者封著義。以此識唯具俱生我法二執任運起故。非是分別我法二執。何則以非強思計度起故。於三量中唯是非量。不稱境知。恒謬度故。故為非量也。

　　八大遍行別境慧貪癡我見慢相隨　此言第七之心所法也。謂此識緣境之時。與大隨八遍行五別境五中之慧。根本煩惱之貪癡見慢四法。總十八所也。何非餘俱。互相違故。何則謂欲者希望未遂合事。此識任運緣遂合境無所希望。故無有欲。勝解則印持曾未定境。此識無始恒緣定事經所印持。故無勝解。念唯記憶曾所習事。此識恒緣現所受境無所記憶。故無有念。定唯繫心專注一境。此識任運剎那別緣既不專一。故無有定。慧即我見五十一心所別開故。此識我見并慧兼具。善是淨故。非此識俱。根隨雖總二十六法。既與我見俱故。由見審決疑無容起。愛著我故瞋不得生故。唯四惑俱忿等十隨行相麁動。此識審細故非彼俱。中隨二者唯是不善。此無記故非彼相應。有云。此識不與大隨相應。若無惛沈應不定有無堪任性。掉舉若無應無囂動。便如善等非染污位。若染心中無散亂者。應非流蕩非染污心。若無失念不正知者。如何能起煩惱現前。故染污意決定皆與八隨相應而生。四不定者。惡作追悔先所作業。此識任運恒緣現境非先業。故無惡作。睡眠必依身心重昧。外眾緣力有時暫起。此識無始一類內執不假外緣。故彼非有。尋伺俱依外門而轉。淺深推度麁細發言。此識唯依內門而轉一類執我。故非彼俱。故曰互相違故也。

　　恒審思量我相隨　謂此識恒常審推思察量度第八見分為我。故云爾也。恒之與審。於八識中四句分別。一恒而非審。謂第八識不執我無間斷故。二審而非恒。謂第六識以執我間斷故。三亦恒亦審。謂第七識執我無斷故。四非恒非審。謂前五識不執我故故護法菩薩云。五八無法亦無人。六七二識甚均平。是也。

　　有情日夜鎮昏迷　此識恒執我故。則有情恒處生死長夜而不自覺。以與四惑八大常俱起故。

　　四惑八大相應起　此句頌解釋上句義也。四惑即根本煩惱并隨惑。俱見上注。大抵根本非依他起。隨惑依他起也。

　　六轉呼為染淨依　謂第六識呼此第七為染淨依也。蓋由此識有漏內常執我故。令第六識念念而成於染。由此識無漏恒思無我故。令第六識念念而成於淨。是以第六成染成淨。皆由第七也。

　　極喜初心平等性　謂此識於初地初心既轉成無漏。則相應心品轉智亦成無漏。由第六識入雙空觀故。謂第六入生空觀故。礙此第七我執不生。法執猶恒。故論云。單執末那居種位。平等性智不現前。謂由第六入生法二空觀故。礙此第七我法二執不起。故論云。雙執末那歸種位。平等性智方現前。謂第七識無力斷惑。與執全仗第六識也。故頌云。分別二障極喜無。六七俱生地地除。第七修道除種現。金剛道後總皆無。故第七成於無漏。皆由第六以斷惑證理勝故。

　　無功用行我恒摧　謂此識於第八地已前。法執猶恒。我執間斷。由第六不恒在雙空觀故。至此不動地。則我執永伏。法執間起。由第六恒在生空觀故。何非斷種。不障因故。最下品故。任運起故。體微細故。唯有覆故。

　　如來現起他受用十地菩薩所被機　謂此無漏第七識相應平等性智。佛果位中現十種他受用身。即能被之佛。十地菩薩。乃所被之機也。此據增勝而言。稱實四智皆能現也。

　　性唯無覆五遍行　此言第八識因中。於三性則唯無覆無記性。以不與煩惱俱故。平等無違拒故。是所熏故。此識緣境之時。相應心所唯遍行五。餘互違故。何則無記性非善非惡。非善則善所不與相應。非惡則惡所亦不與之相應。所以互相違也。

　　界地隨他業力生　此識隨善惡業。於三界九地五趣之中。所感真異熟果故。為總報主故。趣生體也。何偏為體。具四義故。謂實有恒遍無雜業所感果也。故八識之中。唯第八識全業招。前六一分業招。第七全非業招。前六亦一分非業招。善不善性也。謂無記之法。如彼乾土不能相握自成一聚。故須直用善惡業力。如用水膠等和彼乾土。無記之法令成器聚。若善惡法如木石等自成器聚。不假他力故非業招。頌云業力生者。此也。

　　二乘不了因迷執　謂此第八極微細故。所以二乘愚法聲聞。不信有此第八識。唯以前六識等受熏持種。為彼智淺心麁而迷執者也。

　　由此能興論主諍　因小乘不了有此識故。所以大乘論主引其三經四頌五教十理。證有此識。若阿毘達摩經。解深密經。并楞伽經。此大乘三經。是不共許。若大眾部阿笈摩經。上座部分別論。化地部說一切有部。增壹經。此小乘四。是共許故。十證頌曰。持種異熟心。趣生有受識。生死緣依食。滅定心染淨。此頌具含十義。若大乘。阿毘達摩經云。無始時來界。一切法等依。由此有諸趣。及涅槃證得。此頌第八識自性微細故以作用而顯示之。初半顯第八識為因。緣用後半與流轉還滅作依持用。蓋界是因義。即種子識無始時來。展轉相續親生諸法。故依是緣義。即執持識無始時來。與一切法為依止故。謂能執持諸種子故。與現行法為所依止。此證持種心也。由此有諸趣者。由有此第八識故。執持一切順流轉法。令諸有情流轉生死。雖惑業法皆是流轉。而趣是果勝故偏說。或諸趣言通其能所。此與流轉作依持用也。及涅槃證得者。謂由有此識故。執持一切順還滅法。令修行者證得涅槃。此則但說能證。得道涅槃不依此識有故。或說所證。是修行者正所求故。或此雙說。俱是還滅品類攝故。後半頌言。雖無漏法。亦依此第八而顯。彼經復說頌云。由攝藏諸法。一切種子識。故名阿賴耶。勝者我開示。謂此本識具諸種子。故能攝藏諸雜染法。依斯建立阿賴耶名。此識從無始來至不動地。無我執時名阿賴耶。翻為藏識。故從功能立名也。解深密經云。阿陀那識甚深細。一切種子如暴流。我於凡愚不開演。恐彼分別執為我。阿陀那唐言執持。即第八識。以能持種子根身并器界。始生之義。此識以能執持諸法種子令不散失。及能執受色根依處。亦能執取結生相續。具此三義故立斯名。無性不能窮底。故言甚深。趣寂不能通達。故言甚細。乃一切法真實種子緣擊便生。轉識波浪恒無間斷。故云如暴流。恐彼凡愚於此分別執著。墮諸惡趣障生聖道。故我世尊不為開演。唯大乘菩薩乃為開示。此頌亦證持種之義。非前六轉識有此義焉。又入楞伽經云。如海遇順風。起種種波浪。現前作用轉。無有間斷時(此喻)。藏識海亦然。境界風所擊。恒起諸識浪現前作用轉(法也)。此頌第八非轉識有此義也。既言藏識海。又云。恒起諸識浪。豈前六生滅之識得與於是哉。此上所引。乃大乘四頌。總釋十證頌持種心義。又大眾部阿笈麼中。密意說此名根本識。是轉識所依止故。又上座部經分別論。俱密意說此名有分識。有乃三有。分乃因義。唯此第八恒遍三界為三有因。又化地部說窮生死蘊。蓋離此第八無別蘊法。窮生死際無間斷時。又說一切有部增壹經。亦密說名阿賴耶。謂愛阿賴耶等。由彼說阿賴耶名定此第八識。上引小乘四教宛然有此第八。何以堅執唯前六識耶。又契經說。雜染清淨諸法種子之所集起故名為心。若無此識。彼持種心不應有故。謂諸轉識在滅定等有間斷故。根境作意善等類別易脫起故。不堅住故非可熏習不能持種。唯此第八一類恒無間斷。如茞勝等堅住可熏。當彼契經所說心義。此亦證第八名心。符合十證頌初句之持種心也。又云。有異熟心善惡業感。若無此識。彼異熟心不應有故。唯真異熟心酧牽引業遍而無斷。彼異熟心即第八識。此心字通於持種異熟四字之義也。此上已釋十證頌初句之義。又云。有情流轉五趣四生。若無此第八。彼趣生體不應有故。謂要實有恒遍無雜。具此四義方可立正實趣生。若前五識業所感者。不遍趣生。以無色界中全無此故。意識業感雖遍趣生。而不恒有唯異熟心及彼心所。具四義故。是正趣生此心及所。離第八識理不得成。此釋趣生二字。以證第八為趣生體也。又契經說。有色根身是有執受。若無此識。彼能執受不應有故。此能執受心唯異熟心。眼等轉識無如是義。又契經說。壽暖識三更互依持得相續住。若無此識。能持壽暖令久住識不應有故。謂轉識有間有轉。如聲風等無恒持用。不可立為持壽暖識故。唯異熟有恒持用故。可立為持壽暖識。此釋識字之義。通上眾義以釋次句。趣生有受識也。此下釋生死緣依食之句。契經云。諸有情類受生命終。必住散心非無心定。若無此識。生死時心不應有故。謂生死時身心惛昧。如睡無夢極悶絕時。明了意識必不現前。六種轉識行相所緣必不可知。是散有心名生死心。亦有餘部執生死位別有一類微細意識。行相所緣俱不可了。應知即是此第八識。又將死時。由善惡業下上身分冷觸漸起。若無此識彼事不成。轉識不能執受身故。此證生死時心即第八也。又說。識緣名色。名色緣識。如是二法展轉相依。譬如束蘆俱時而轉。若無此識。彼識自體不應有故。又諸轉識有間轉故。無力恒時執持名色恒與名色為緣。故彼識言顯是第八。此釋緣字也。又契經說。一切有情皆依食住。若無此識。彼識食體不應有故。由此定知異諸轉識有異熟識一類恒遍執持身命令不壞斷。世尊依此故作是言。一切有情皆依食住。故知唯異熟識是勝食性。彼識即是第八識也。此釋依食二字。已上釋第三句生死緣依食竟。又契經說。住滅定者。身語心行無不皆滅。而壽暖猶在。根不變壞。識不離身。若無此識住滅定者。不離身識。不應有故。謂眼等識行相麁動。於所緣境起必勞慮。厭患彼故暫求止息。漸次伏除至都盡位。依此位立住滅定者。故此定中彼識皆滅。若不許有微細一類恒遍執持壽暖等識在依何而說識不離身。若全無識。應同瓦礫。乃非情爾。由斯理趣。住滅定者決定有識。無想等位類此應知。此釋滅定心三字之義。又契經說。心雜染故有情雜染。心清淨故有情清淨。若無此識。彼染淨心不應有故。謂染淨法以心為本。因心而生。依心而住。此釋心染淨三字。蓋心字兼上下而言。此略引成唯識論文。欲義理詳明。請閱第三第四卷論文。又云若證有此識理趣無邊。觀此言豈特十義而矣。瑜伽論亦有八義證有此識。恐繁不引。已上引釋十證頌訖。此護法論主。因小乘不信此第八識故。諄諄曉喻反覆辨論。故頌云。由此能興論主爭。是也。

　　浩浩三藏不可窮　浩浩者。深廣之義。三藏者謂能所執也。蓋持種義邊名為能藏受。熏義邊名所藏。七執為我名為執藏。故頌云。諸法於識藏。識於法亦爾。更互為果性。亦常為因性。此頌意言。阿賴耶識與諸轉識。於一切時展轉相生。互為因果。攝大乘論說。阿賴耶識與雜染法互為因緣。引此以謂。此第八識具三藏義。體用深廣。凡小所以不達也。又解深密經云。阿陀耶識甚深細。已見上文注。引此頌證執持之名義。以見凡愚不達所以也。

　　淵深七浪境為風　此言第八現識如水。八識現種如波。境等四緣如風。若四緣之風恒擊第八現水。則常起八識種現之波。喻中多風至多波生。少風至少浪起。法中多緣多識生。少緣少識起。故楞伽云。如海遇順風等。已見上文。

　　受熏持種根身器　此第八識能受前七識熏。能持諸法漏無漏種。以此識為總報主。所以持種。具四義故。所以受熏。謂一堅住性。二無記性。三可熏性。四與能熏和合。言堅住者。從無始之始究竟之終一類相續故。然則第七亦爾。何非所熏。以第二義揀之。要是無記。猶如茞勝性非香臭熏。以香即香。以臭即臭。若香臭之物雖熏以香臭。縱經日久卒莫能變其氣味也。此第七既有覆性故非所熏。八俱五所具前二義應為所熏。以第三可熏義揀之。謂可熏者自抂之義。所非自在。豈當所熏。然而他人第八具此三義。應受熏否。以第四義揀之。曰要與能熏和合。故謂能與所時處皆同方為和合。他八與己殊不相干。若己之能熏熏他第八。何異己食而責飽於人耶。所以第八具此四義。獨得受熏也。此頌第八受熏影顯前七識即為能熏故。以前七頌中隱略能熏語故能熏四義者。一有生滅。二有勝用。三有增減。四與所熏和合。謂生滅者。有能生長之作用。故是能熏。然無記色心皆有生滅。亦皆能熏。以第二義揀之。要有勝用。以善惡有覆強勝之力。名為勝用。然則佛位法既是強勝。何非能熏。以第三義故。蓋增減。乃損益之義。佛無損益。故非能熏。蓋應剛則剛。合柔即柔。能成辦事。是為損益。然自身前七具上三義。能熏他否。謂有第四義。要與所熏和合故。是前七王所皆能熏。除無記性。善惡皆具故。所熏唯王。心所不預焉。所若受熏。大過失生。不應齊責。種子根身器界即第八所緣之境。又持種故。所以受熏也。

　　去後來先作主公　此識是總報主故。有情投胎時最先。命終時居後也。依憑經(即雜寶藏經)論(即瑜伽與攝論)略辨此識捨出之處。總括經論。頌曰。善業從下冷。惡業從上冷。二皆至於心。一處同時捨(二論之義)頂聖眼生天。人心餓鬼腹。旁生膝蓋離。地獄脚板出(經義)謂經論異者。經驗六趣差別。論明善惡兩途。蓋六趣亦不出善惡也。即前生死心也。

　　不動地前纔捨藏　謂此識從有漏因至無漏果。略有三位。謂我愛執藏位。二善惡業果位。三相續執持位。初從無始至不動地名阿賴耶。此云藏次。亦從無始至解脫道名毘播迦。此云異熟。蓋具變異而熟。異時而熟。異類而熟。故名異熟。後佛果位盡未來際名無垢識。初阿賴者。有情執為自內我故。異熟者是善惡所引果故。持無漏種現無間斷故。謂此本識初至此地。捨藏識名過失重故。有情不執為自內我故。

　　金剛道後異熟空　謂二障種習有漏種。現皆永斷捨故。捨此名因并劣無漏亦皆捨盡。

　　大圓無垢同時發普照十方塵剎中　此識至佛果位。轉成上品無漏淨體。號無垢識。與相應大圓鏡智同發起時。普照十方圓明法界也契經云。如來無垢識。是淨無漏界。解脫一切障。圓鏡智相應通揀四智。謂平等性智。妙觀察智。各有三品。見道下品。修道中品。究竟上品。故因中轉也。大圓鏡智。成所作智。各唯上品。故於果中轉也。故頌云。六七二識因中轉前五第八果中圓。

八識規矩補註(終)

　　六離合釋法式

　　西方釋名有其六種。一依主。二持業。三有財。四相違。五帶數。六隣近。以此六種有離合故。一一具二。若單一字名即非六識。以不得成離合相故。初依主者。謂所依為主。如說眼識。識依眼起。即眼之識。故名眼識。舉眼之主以表於識。亦名依士釋。此即分取他名。如名色識。如子取父名。名為依主。父取子名。即名依士。所依劣故。言離合相者。離謂眼者是根。識者了別。合謂此二合名眼識。餘五離合準此應知。言持業者。如說藏識。識者是體藏是業用。用能顯體。體能持業。藏即識故名為藏識。故言持業。亦名同依釋。藏取含藏用。識取了別用。此二同一所依故云同依也。言有財者。謂從所有以得其名。一如佛陀。此云覺者。即有覺之者名為覺者。此即分取他名。二如俱舍非對法藏。對法藏者。是本論名。為依根本對法藏造故。此亦名為對法藏論。此全取他名。亦名有財釋。言相違者。如說眼及耳等。各別所詮。皆自為主。不相隨順。故曰相違。為有及與二言。非前二釋義。通帶數有財。言帶數者。以數顯義通於三釋。如五蘊二諦等。五即是蘊。二即是諦。此用自為名。即持業帶數。如眼等六識。取自他為名。即依主帶數。如說五逆為五無間。無間是果即因談果。此全取他名。即有財帶數。言隣近者。從近為名。如四念住以慧為體。以慧近念故名念住。既是隣近。不同自為。名無持業。義通餘二釋。一依主隣近。如有人近長安住。有人問言。為何處住。答云。長安住。此人非長安。以近長安故云長安住。以分取他名。復是依主隣近。二有財隣近。如問何處人。答云。長安。以全取他處以標人名。即是有財。以近長安復名隣近。頌曰。用自及用他。自他用俱用。通二通三種。如是六種釋。


