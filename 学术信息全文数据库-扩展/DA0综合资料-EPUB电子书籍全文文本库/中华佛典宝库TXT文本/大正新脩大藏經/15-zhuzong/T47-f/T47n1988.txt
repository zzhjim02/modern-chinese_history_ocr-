大正新脩大藏經第 47 冊 No. 1988 雲門匡真禪師廣錄


　　No. 1988

雲門匡真禪師廣錄卷上并序

　　祖燈相繼數百年間。出類邁倫。超今越古。盡妙盡神。道盛行於天下者數人而已。雲門大宗師特為之最。擒縱舒卷縱橫變化。放開江海。魚龍得游泳之方。把斷乾坤。鬼神無行走之路。草木亦當稽首。土石為之發光。其傳於世者。對機室錄垂代勘辨。行錄歲久或有差舛。今參考刊正一新鏤板。以永流播。益使本分鉗鎚金聲而玉振。崢嶸世界瓦解而氷銷。必若列派分宗。不免將錯就錯。論功紀德。已是埋沒前賢。畫樣起模。適足糊塗後學。若是頂門有眼甚處與雲門相見。

　　熙寧丙辰三月二十五日

　　權發遣兩浙轉運副使公事蘇澥序

　　門人明識大師賜紫守堅集

　　對機三百二十則

　　師上堂良久云。夫唱道之機。固難諧剖。若也一言相契。猶是多途。況復刀刀。有何所益。然且教乘之中。各有殊分。律為戒學。經為定學。論為慧學。三藏五乘五時八教。各有所歸。然一乘圓頓也大難明。直下明得。與衲僧天地懸殊。若向衲僧門下。句裏呈機。徒勞佇思。門庭敲磕千差萬別。擬欲進步向前過在。尋他舌頭布路。從上來事合作麼生。向者裏道圓道頓得麼。者邊那邊得麼。莫錯會好。莫見與麼道。便向不圓不頓處卜度。者裏也。須是箇人始得。莫將依師語相似語則度語。到處呈中將為自己見解。莫錯會。秖如今有什麼事。對眾決擇看。時有州主何公。禮拜問曰。弟子請益。師云。目前無異草。有官問。佛法如水中月。是不。師云。清波無透路。進云。和尚從何得。師云。再問復何來。進云。正與麼時如何。師云。重疊關山路。有官問。千子圍繞。何者為的。師云。化下住持已奉來問。問今日開筵。將何指教。師云。來風深辨。進云。莫秖者便是麼。師云錯。問從上古德以心傳心。今日請師將何施設。師云。有問有答。進云。與麼則不虛施設也。師云。不問不答。問凡有言句。皆是錯。如何是不錯。師云。當風一句起自何來。進云。莫秖者便是也無。師云莫錯。問如何是啐啄之機。師云響。進云。還應也無。師云。且緩緩。問如何是學人的的事。師云。痛領一問。問如何是教外別傳一句。師云。對眾問將來。師云。莫道今日瞞諸人好。抑不得已。向諸人前作一場狼藉。忽被明眼人見。成一場笑具。如今避不得也。且問汝諸人。從來有什麼事。欠少什麼。向汝道無事。已是相埋沒也。須到者箇田地始得。亦莫趁口亂問。自己心裏黑漫漫地。明朝後日大有事在。爾若根思遲迴。且向古人建化門庭。東覷西覷看。是什麼道理。爾欲得會麼。都緣是汝自家無量劫來妄想濃厚。一期聞人說著。便生疑心。問佛問法。問向上問向下。求覓解會。轉沒交涉擬心即差。況復有言莫是不擬心是麼。更有什麼事。珍重。

　　問如何是雲門一曲。師云。臘月二十五。進云。唱者如何。師云。且緩緩。問如何是祖師西來意。師云。日裏看山。問如何是和尚家風。師云。久雨不晴。進云。如何是久雨不晴。師云。曬㫰著。問如何是不帶眹。師云。天台普請。南嶽遊山。問如何是向上一路。師云。九九八十一。問如何是學人自己。師云。遊山翫水。進云。如何是和尚自己。師云。賴遇維那不在。問如何是教主。師云。太無禮生。問如何是一代時教。師云。對一說。問如何是正法眼。師云普。問如何是端坐念實相。師云。河裏失錢河裏摝。問如何是沙門行。師云。會不得。進云。為什麼會不得。師云。秖守會不得。問如何是尋常之用。師云。且那裏葛藤去。問如何是教意。師云。爾看什麼經。僧云。般若經。師云。一切智智清淨。還夢見未。僧云。一切智智清淨且置。如何是教意。師云。心不負人面無慚色。放爾三十棒。問如何報得四恩三有去。師云。抱頭哭蒼天。問如何是正法眼。師云。粥飯氣。問如何是三昧。師云。到老僧一問。還我一句來。問如何是諸佛出身處。師云。東山水上行。問乞師指箇入路。師云。喫粥喫飯。師云。我事不獲已。向爾諸人道。直下無事。早是相埋沒也。更欲蹋步向前尋言逐句求覓解會。千差萬別廣設問難。贏得一場。口滑。去道轉遠。有什麼歇時。秖此箇事。若在言。語上。三乘十二分教豈是無言語。因什麼道教外別傳。若從學解機智。秖如十地聖人說法如雲如雨。猶被訶責見性如隔羅縠。以此故知。一切有心天地懸殊。雖然如此若是得底人。道火不能燒口。終日說事。未嘗挂著脣齒。未曾道著一字。終日著衣喫飯。未曾觸著一粒米挂一縷絲。雖然如此。猶是門庭之說。須是實得與麼始得。若約衲僧門下句裏呈機。徒勞佇思。直饒一句下承當得。猶是瞌睡漢。時有僧問。如何是一句。師云舉。問如何是說時默。師云。清機歷掌。進云。如何是默時說。師云嗄。進云。不默不說時如何。師將棒趁問如何是雲門劍。師云祖。問如何是諸佛出身處。師云。更請一問。問如何是露地白牛。師云。覿機無改路。進云。放著什麼處。師云。再舉不逾塵。問如何是塵塵三昧。師云。桶裏水鉢裏飯。問如何是一如體玄。師云。欠爾一問。問如何是玄中的。師云𡎺。進云。如何即是。師云。速退速退。妨他別人問。問如何是非思量處。師云。識情難測。問鑿壁偷光時如何。師云恰。問一言道盡時如何。師云裂破。進云。和尚作麼生下手拈掇。師云。拈取糞箕掃箒來。問如何舉唱即得不負來機。師云。道什麼。進云。還可來意也無。師云。且緩緩師云。三乘十二分教橫說竪說。天下老和尚縱橫十字說。與我拈針鋒許說底道理將來看。與麼道早是死馬醫。雖然如此。且有幾箇到此境界。不敢望爾言中有響句裏藏鋒。瞬目千差風恬浪靜。伏惟尚饗。問如何是透法身句。師云。北斗裏藏身。問如何是本來宗。師云。不問不答。問如何是三界唯心萬法唯識。師云。我今日不答話。進云。為什麼不答話。師云。驢年會麼。問如何是吹毛劍。師云骼。又云胔。問如何是內外光。師云。向什麼處問。學云。如何明達。師云。忽然有人問爾。作麼生道。進云。明達後如何。師云。明即且置。還我達來。問如何是切急一句。師云吃。問如何是本來心。師云。舉起分明。問如何是衲僧孔竅。師云。放過一著。進云。請師道。師云。對牛彈琴。問如何是大乘修行。師云。一榼在手。問如何是一切智智清淨。師云。僧堂入佛殿。問如何是不挂脣吻一句。師云。合取狗口。問如何是海印三昧。師云。爾但禮拜。問著待我東行西行。問如何轉動即得不落階級。師云。南斗七北斗八。

　　上堂云。諸兄弟盡是諸方參尋知識。決擇生死。到處豈無老宿垂慈方便之詞。還有透不得底句麼出來舉看。待老漢與汝大家商量。有麼有麼。時有僧出擬伸問次。師云。去去西天路迢迢十萬餘。便下座。問如何是當今施設。師云。道即不難。鑒從何來。問如何是不睡底眼。師云。不省。問如何是不犯之令。師云。那箇師僧還見麼。問如何是大人相。師乃擎拳。問如何是學人切急處。師云。爾怕我不知。問如何是佛法大意。師云。一佛二菩薩。問如何是雪嶺泥牛吼。師云。山河走。進云。如何是雲門木馬嘶。師云。天地黑。問如何是兄弟添十字。師云。我共汝說葛藤。問如何是和尚為人一句。師云。心不負人面無慚色。速禮三拜。問如何是天然之事。師云。蹋步向前作什麼。問如何是教意。師云。吃嘹舌頭更將一問來。問如何是七縱八橫。師云。放汝一著。

　　上堂云。舉一則語。教汝直下承當。早是撒屎著爾頭上也。直饒拈一毛頭。盡大地一時明得。也是剜肉作瘡。雖然如此。也須是實到者箇田地始得。若未且不得掠虛。却須退步向自己根脚下推尋看。是什麼道理。實無絲髮許與汝作解會。與汝作疑惑。況汝等且各各當人。有一段事。大用現前。更不煩汝一毫頭氣力。便與祖佛無別。自是汝諸人信根淺薄惡業濃厚。突然起得如許多頭角。擔鉢囊千鄉萬里受屈作麼。且汝諸人有什麼不足處。大丈夫漢阿誰無分。獨自承當。尚猶不著便。不可受人欺瞞取人處分。纔見老和尚開口便好。把特石驀口塞。便似屎上青蠅相似。鬪咂將去。三箇五箇聚頭商量苦屈兄弟。古人一期為汝諸人不奈何。所以垂一言半句通爾入路。知是般事。拈放一邊。自著些子筋骨。豈不是有少許相親處。快與快與。時不待人。出息不保入息。更有什麼身心閑別處用。切須在意。珍重。

　　上堂良久云。觸目不會道。運足焉知路。僧問。如何是觸目菩提。師云。與我拈却佛殿。問如設是最初一句。師云。九九八十一。僧便禮拜。師云。近前來。僧便近前。師便打。問如何是實學底事。師云。大好消息。進云。畢竟是誰家之子。師云。臘月二十五。問承教有言。一切智智清淨時如何。師便唾之。進云。古人方便又作麼生。師云。來來截却汝脚跟。換却汝髑髏。鉢盂裏拈却匙筋。拈將鼻孔來。進云。甚處有許多般。師云。者掠虛漢。便打。問如何是禪。師云是。進云。如何是道。師云得。問如何是一切法皆是佛法。師云。三家村裏老婆盈衢溢路。會麼。學云不會。師云。非但汝不會。大有人不會在。問學人簇簇地。商量箇什麼。師云。大眾久立。

　　上堂云。盡乾坤一時將來著爾眼睫上。爾諸人聞與麼道。不敢望汝出來性燥把老僧打一摑。且緩緩子細看。是有是無。是箇什麼道理。直饒爾向這裏明得。若遇衲僧門下。好槌脚折。若是箇人。聞說道什麼處有老宿出世。便好驀面唾污我耳目。汝若不是箇手脚。纔聞人舉便承當得。早落第二機也。汝不看他德山和尚纔見僧入門。拽拄杖便趁。睦州和尚見僧入門來便云。現成公案。放爾三十棒。自餘之輩合作麼生。若是一般掠虛漢。食人膿唾。記得一堆一擔搕𢶍。到處馳騁驢脣馬觜。誇我解問十轉五轉話。饒爾朝問至夜答到夜論劫。還夢見麼。什麼處是與人著力處。似這般底有人屈衲僧齋也道得飯喫。堪什麼共語處。他日閻羅王面前。不取爾口解說。諸兄弟。若是得底人。他家依眾遣日。若未得。切莫掠虛。不得容易過時。大須子細。古人大有葛藤相為處。秖如雪峯和尚道。盡大地是爾。夾山和尚道。百草頭上薦取老僧。鬧市裏識取天子。洛浦和尚云。一塵纔起大地全收。一毛頭師子全身總是爾。把取飜覆思量看。日久歲深自然有箇入路。此箇事無爾替代處。莫非各在當人分上。老和尚出世。秖為爾作箇證明。爾若有箇入路少許來由。亦昧汝不得。若實未得。方便撥爾即不可。兄弟一等是蹋破草鞋行脚。拋却師長父母。直須著些子眼睛始得。若未有箇入頭處。遇著本色咬猪狗手脚。不惜性命入泥入水相為。有可咬嚼。眨上眉毛高挂鉢囊。十年二十年辦取徹頭。莫愁不成辦。直是今生未得。來生亦不失人身。向此門中亦乃省力。不虛辜負平生。亦不辜負施主師長父母。直須在意。莫空過時。遊州獵縣。橫擔拄杖一千里二千里走。這邊經冬。那邊過夏。好山好水。堪取性多齋供。易得衣鉢。苦屈苦屈。圖他一斗米。失却半年糧。如此行脚有什麼利益。信心檀越一把菜一粒米。作麼生消得。直須自看。無人替代。時不待人。一日眼光落地。前頭將何抵擬。莫一似落湯螃蟹手脚忙亂。無爾掠虛說大話處。莫將等閑空過時光。一失人身萬劫不復。不是小事莫據目前。俗子尚猶道朝聞道夕死可矣。況我沙門合履踐何事。大須努力。珍重。

　　問如何是諸佛出身處。師云。佛前裝香佛後合掌。問十二時中。如何得不被諸境惑去。師云。三門頭合掌。問四面森森。如何是靈樹。師云。風鳴雨息。進云。如何是靈樹枝條。師云。曬㫰皮草。問如何是觸目菩提。師云。拈却露柱。學云。露柱豈干他事。師云。驢年會麼。問醍醐上味為什麼飜成毒藥。師云𡎺。問如何是活。師云。心不負人。學云。如何是殺。師云。三日後不得唱衣。學云。不殺不活時如何。師以拄杖趁出。問學人與麼來。請師實說。師云知。問金剛為什麼倒地。師云。不著力。問殺父殺母佛前懺悔。殺佛殺祖向什麼處懺悔。師云露。問不起一念還有過也無。師云。須彌山。問如何是和尚家風。師云。有讀書人來報。問學人有疑請師不責。從上宗乘事作麼生。師云。三拜不虛。問生死到來如何排遣。師云。在什麼處。問如來唯一說無二說。如何是如來說。師云。那箇師僧何不問。問闇中如何辨主。師云。務原是什麼人坐。問學人實問。請師實答。師云。爾作麼生辨。進云。正當與麼時如何。師云的。問從上古德以何為的。師云。看取舌頭。

　　上堂云。諸和尚子莫妄想。天是天地是地。山是山水是水。僧是僧俗是俗。良久云。與我拈案山來看。便有僧問。學人見山是山見水是水時如何。師云。三門為什麼從這裏過。進云。與麼則不妄想去也。師云。還我話頭來。

　　上堂良久云。還有人道得麼。道得底出來。眾無語。師拈拄杖云。適來是箇小屎坑。如今是箇大屎坑。下座。問萬法歸一。一即不問。如何是萬法。師云。爾來這裏說葛藤瞞我。問聖僧為什麼被大蟲咬。師云。與天下人作牓樣。問十二時中如何用心。即得不負於上來。師云省力。進云。省力事如何。師云。省取前話。問萬機不到處如何知有。師云。該得麼。進云。日用事如何。師云。一箭到新羅。大漢國裏說葛藤。問學人擬伸一問。還許也無。師云。佛不奪眾生所願。問如何舉唱即得不負來機。師云。痛領一問。問千聖功圓。冥然時如何擊琢。師云。句裏明人。問三界中何物勝於佛。師云。通爾一問。問摘葉尋枝即不問。如何是直截根源。師云。速禮三拜。問已事未明。如何指示。師云。不避來機還當得麼。問盡其機來。師還接也無。師云。一問不錯。學云。一問且置。師還接不。師云。細看前話。問毘盧向上即不問。虛空請師留些子。師云。把却汝咽喉。爾作麼生道。問如何是學人自己。師云。一扠一劄。進云。莫便是不。師云蘇嚕蘇嚕。

　　上堂云。今日與諸人舉一則語。大眾聳聽良久。有僧出禮拜。擬伸問次。師以拄杖趁云。似這般滅胡種。長連床上納飯阿師。堪什麼共語處。這般打野榸漢。以拄杖一時趁下。問大眾雲集合談何事。師云。向下文長。付在來日。進云。便與麼去時如何。師云墮。進云。什麼處是墮。師云。長連床上飽喫飯了脫空妄語。問靈山一會何似今日。師云。言中有響。學云。當今事作麼生。師云。不煩再問。問以字不成八字不是。未審是什麼字。師云。九九八十一。進云。學人不會。乞師指示。師云。我又辜爾什麼處。問從上古德得箇什麼便稱尊貴。師云。愛問不愛答。進云。與麼則不假和尚舌頭嚼去也。師云。熨斗煎茶銚不同。問和尚為人語話。還有未道著底句也無。師云。說不及。進云。為什麼如此。師云。秖為如此。問大拍盲底人來。師還接也無。師放身倒。問如何是雲門山。師云。庚峯定穴。問牙齒敲磕皆落名言。如何得不落古人蹤。師云。通機自辨。問如何是和尚家風。師云。皮枯骨瘦。問如何是道。師云。七顛八倒。進云。為什麼如此。師云。一不得向。二不得開。問暗室得明時如何。師云。朗州此去多少。

　　上堂云。一言纔舉千差同轍。該括微塵猶是化門之說。若是衲僧合作麼生。若將祖意佛意這裏商量。曹溪一路平沈。還有人道得麼。道得底出來。時有僧問。如何是超佛越祖之談。師云餬餅。進云。這箇有什麼交涉。師云酌然有什麼交涉。師乃云。爾勿可作了。見人道著祖師意。便問超佛越祖之談。道理爾且喚什麼作佛。喚什麼作祖。即說超佛越祖之談。便問箇出三界。爾把將三界來。有什麼見聞覺知隔礙著爾。有甚聲色法與汝可了。了箇什麼椀。以那箇為差殊之見。他古聖勿柰爾何。橫身為物。道箇舉體全真物物覿體不可得。我向汝道直下有什麼事早是相埋沒了也。爾若實未得箇入頭處。且中私獨自參詳。除却著衣喫飯屙屎送尿。更有什麼事。無端起得如許多般妄想作什麼。更有一般底。如等閑相似。聚頭舉得箇古人話。識性記持妄想卜度道。我會佛法了也。秖管說葛藤取性過日。更嫌不稱意。千鄉萬里拋却父母師資。作這去就。這箇打野榸漢。有什麼死急行脚去。以拄杖便趁下。問父母不聽不得出家。如何得出家。師云淺。進云。學人不會。師云深。問從上來事。請師提綱。師云。朝看東南暮看西北。進云。便與麼會時如何。師云。東家點燈西家暗坐。問當今一句。請師道。師云。放爾一線道。還我一句來。問不涉廉纖。請師道。師云。一怕汝不問。二怕汝不舉。三到老僧勃跳。四到爾退後。速道速道。僧便禮拜。師便打。問萬機喪盡時如何。師云。與我拈佛殿來。與汝商量。進云。豈干他事。師咄云。這掠虛漢。問目前蕩盡時如何。師云。熱發作麼。其僧禮拜而退。師云。且來且來。僧近前。師便棒云。這掠虛漢𧬵(呼訝切)我。問如何是法王主。師云。叉手著。問盲龜值浮木孔時如何。師云。老僧叉手去也。

　　上堂云。故知時運澆漓代干像季。近日師僧北去言禮文殊。南去謂遊南嶽。與麼行脚名字比丘徒消信施。苦哉苦哉。問著黑漆相似。秖管取性過日。設有三箇兩箇。狂學多聞記持話路。到處覓相似語句。印可老宿。輕忽上流。作薄福業。他日閻羅王釘釘之時。莫道無人向汝道。若是初心後學。直須擺動精神。莫空記說。多虛不如少實。向後秖是自賺。有什麼事。近前。問學人正在迷途。請師一接。師云。道什麼。問如何是教意。師云。答猶未了。進云。和尚什麼處答。師云。將謂汝靈利。問如何是衲僧正眼。師云。那箇師僧近前來。其僧近前。師咄云去。問如何會得和尚一句。師云。臘月二十五。問教中即不問。如何是宗門中事。師云。既有來問。速禮三拜。問絕消息處如何履踐。師云。三十年後。進云。秖今如何。師云。莫亂統。問性源還有語也無。師云莫問。問佛病祖病將何醫。師云。審即諧。進云。將何醫。師云。幸有力。問百步穿楊。請師指的。師云。答這話去也。問言詮不及處。如何體會。師云。對眾快禮三拜。問竛竮之子如何進步。師云。目前不辨。進云。豈無尊貴。師云。不較多。進云。作麼生。師云。作麼生。問凡有言說皆是葛藤。如何是不葛藤。師云。大有人見汝問。問急急相投。請師指教。師云。作麼生道。進云。不會請師道。師云作麼。

　　上堂云。大眾汝等還有鄆州針麼。若有試將來看。有麼有麼。眾無對。師云。若無散披衣裳去也。便下座。

　　上堂。大眾集定。乃以拄杖指云。乾坤大地微塵諸佛。總在裏許。爭佛法覓勝負。還有人諫得麼。若無人諫得。待老僧與汝諫看。時有僧云。請和尚諫。師云。這野狐精。問盡大地人來。師如何接。師云。提綱有路。進云。莫秖這便是指示不。師云。合取狗口。問時中不明。如何得不落緣塵去。師云。閉門哭蒼天。問十二時中如何體悉。師云。不難辨。進云。還有學人入頭處也無。師云。細看前話。問靈山一會迦葉親聞。未審聞箇什麼句。師云。不避來鋒。速道速道。進云。是什麼句。師云。掣電之機徒勞佇思。問千聖不傳古今不歷。如何是和尚接人一句。師云。觸忤老兄得麼。進云。如何是接人一句。師云作麼。問有何逕要令學人心息。師云。放爾三十棒。問目前坦然時如何。師云。海水在汝頭上。進云。還著得也無。師云。向這裏脫空妄語。問施主設齋。將何報答。師云。量才補職。進云不會。師云。不會即喫飯。問如何是向上事。師云。截却汝肚腸。換却匙筋。拈將鉢盂來看。僧無對。師云。這掠虛漢。問如何是佛法大意。師云。來鋒有路。問如何是學人轉身處。師云利。問一口吞盡時如何。師云。我在汝肚裏。進云。和尚為什麼在學人肚裏。師云。還我話頭來。

　　上堂良久云。秖這箇帶累殺人。便下座。

　　上堂云。道即道了也。時有僧。出禮拜欲伸問次。師拈拄杖便打云。識什麼好惡。這一般打野榸漢。總似這箇僧。爭消得施主信施。惡業眾生總在這裏。覓什麼乾屎橛咬。以拄杖一時趁下。問牛頭未見四祖時如何。師云。家家觀世音。進云。見後如何。師云。火裏蝍蟟吞大蟲。問如何是禪。師云。拈却一字得麼。問浮桑柯畔日輪未出時如何。師云知。問背楚投吳時如何。師云。面南看北斗。問六國未寧時如何。師云。千里何明。進云。爭柰不明何。師云。賴遇適來道了。問如何是本源。師云。受什人麼供養。問如何是直截一路。師云。主山後。進云謝師指示。師云。合取皮袋。問曹溪的旨。請師垂示。師云。三十年後。問密室玄宮時如何。師云倒。進云。宮中事作麼生。師云重。問萬機吐不出時如何。師云。大眾不匿。進云。猶是學人疑處在。師云。語覆前機去。問要急相應。唯言不二時如何。師云。對眾舉。大眾可不知。進云。如何承當。師云驢年。問一生積惡不知善。一生積善者不知惡。此意如何。師云燭。問遠遠投師。師意如何。師云。七九六十三。進云。學人近離衡州。師喝云。是爾草鞋跟斷。僧云珍重。師喝云。靜處薩婆訶。問如何是學人自己。師云。一佛二菩薩。

　　上堂云。汝等諸人。傍家行脚皆是河南海北來。各各盡有生緣所在。還自知得麼。試出來舉看。老漢與汝證明。有麼有麼。汝若不知。老漢瞞汝去也。汝欲得識麼。生緣若在向北。北有趙州和尚五臺文殊總在這裏。生緣若在向南。南有雪峯臥龍西院鼓山。總在這裏。汝欲得識麼。向這裏識取。若不見莫掠虛。見麼見麼。若不見。且看老漢騎佛殿出去也。珍重。問六國未寧時如何。師云。雲擎雨色。問上無攀仰下無己躬時如何。師云。藏身一句作麼生道。僧便禮拜。師云。放過一著置將一問來。僧無語。師云。這死蝦蟇。問如何是色即是空。師云。拄杖敲汝鼻孔。問如何是和尚非時為人一句。師云。早朝牽犁晚間拽把。問三乘五性即不問。如何是衲僧門下事。師云。日勢稍晚。速禮三拜。問久值為什麼不識。師云測。問如何是心。師云心。進云不會。師云不會。進云。究竟如何。師咄云。靜處東行西行。問三界唯心萬法唯識時如何。師云。舌根裏藏身。進云。藏身後如何。師云。蘇嚕蘇嚕。問如何是途中受用。師云。七九六十三。進云。如何是世諦流布。師云。江西湖南新羅渤海。問密室不通風時如何。師云。響露鳴風。進云。如何是密室中人。師云。再陳難辨。問直與麼來時如何。師云。照從何立。進云。不去不來時如何。師云。前語道什麼。問進向無門時如何。師云。三千八百。

　　上堂云。放爾橫說竪說。從朝至暮無人塞爾口。不放爾說。又作麼生。

　　上堂大眾集。良久驀拈拄杖云。看看。北欝丹越人見汝般柴不易。在中庭裏相撲供養爾。更為儞念般若經云。一切智智清淨無二無二分無別無斷故。僧便問。如何。是一切智智清淨。師云。西天斬頭戢臂。這裏自領出去。問挂錫幽巖時如何。師云。在什麼處。問如何是深中淺。師云。山河大地。進云。如何是淺中深。師云。大地山河。進云。如何是深。師云。朝到西天暮歸唐土。問迦葉入定時如何。師云。匿得麼。進云。還見十方不。師云。好手透不出。問真如湛寂妙絕無門時如何。師云。自機迴照。進云。秖這裏如何。師云。莫錯。問千般方便誘引歸源。未審源中事如何。師云。有問有答。速道將來。僧應喏。師云。迢遙也。問如何是雲門劍。師云揭。進云。用者如何。師云。蘇嚕蘇嚕。問如何是祖師西來意。師云。沒即道。進云不會。師云。壯一問。問能詮表裏時如何。師云。風不入。進云。表裏事如何。師云錯。問萬機俱罷時如何。師云。塚上生芝草。問觀身無己。觀外亦然時如何。師云。熱發作麼。進云。與麼則氷消瓦解去也。師便打。問龍門有意。進水無能時如何。師云。來機即易。再舉還難。進云。正與麼時如何。師云快。

　　上堂云。我看汝諸人。二三機中尚不能搆得。空披衲衣何益。爾還會麼。我為汝注破。久後到諸方。若見老宿舉一指竪一拂子云是禪是道。拽拄杖打破頭便行。若不如此。盡落天魔眷屬。壞滅吾宗。汝若實不會。且向葛藤社裏看。我尋常向汝道。微塵剎土中三世諸佛西天二十八祖唐土六祖。盡在拄杖頭說法。神通變現。聲應十方。一任縱橫。爾還會麼。若不會。且莫掠虛。雖然如此。且諦當實見也未。直饒到此田地。也未夢見衲僧沙彌在。三家村裏不逢一人。師驀拈拄杖劃地一下云。總在這裏。又劃一下云。總從這裏出去也。珍重。問古人面壁意旨如何。師云念七。又云定。問百不會底人來。師如何接。師云。話墮也。進云。什麼處是話墮。師云。七棒對十三。問承古有言。了即業障本來空。未了還須償宿債。未審二祖是了未了。師云確。問從上古德相傳何事。師云。速禮三拜。問如何是雲門一路。師云親。進云。如何即是。師云。顛言倒語作麼。問承古有言。擬心即差。如何得不差。師云。洪機歷掌。進云。後人再問作麼生。師云。遲風難改。問三身中阿那身說法。師云要。問如何是釋迦身。師云。乾屎橛。問請師提綱宗門。師云。南有雪峯北有趙州。問大徹底人見一切法是空不。師云。蘇嚕蘇嚕。問終日切切不得箇入路。乞師指箇入路。師云。當機有路。問如何是超佛越祖之談。師云。蒲州麻黃益州附子。問如何是教意。師云。撩起來作麼生道。進云。便請師道。師云。對牛彈琴。問玄機一路如何體會。師云。三十年後。問槨示雙趺當表何事。師云言。進云。未審師意如何。師云。緊帩草鞋。問不是玄機。亦非目擊時如何。師云。倒一說。問劫火洞然時如何。師云。更夢見什麼。

　　上堂云。天親菩薩無端變作一條楖𣗖。拄杖乃劃地一下云。塵沙諸佛盡在這裏說葛藤去。便下座。

　　上堂云。我共汝平展。遇人識人。與麼老婆說話。尚自不會。每日飽喫飯了上來下去。覓什麼椀。這野狐隊仗向這裏作什麼。以拄杖一時趁下。問初秋夏末。前程忽有人問。如何祇對。師云。大眾退後。進云。過在什麼處。師云。還我九十日飯錢來。問學人近到法席。未審家風事如何。師云。不歷一問作麼生道。問十方國土中唯有一乘法。如何是一乘法。師云。何不別問。進云。謝師指示。師便喝。問承古有言。一塵遍含一切塵。如何是一塵。師云。吃嘹舌頭。更將一問來。問學人不問。師還答也無。師云。將汝口挂壁上不得。問一切尋常時如何。師云。雖然屎臭氣熏我。我且問爾。晝行三千夜行八百。爾鉢盂裏什麼處著。無對。師云。脫空妄語漢。問如何是教眼。師云。速禮三拜。問承古有言。牛頭橫說竪說不知有向上關棙子。如何是向上關棙子。師云。東山西嶺青。問如何是露地白牛。師云。歸依佛歸依法歸依僧。進云。白牛何在。師咄之。問樹凋葉落時如何。師云。體露金風。問如何是布袋裏真珠。師云。說得麼。問如何是祖宗的子。師云。言中有響。

　　上堂云。夫學般若菩薩須識得眾生病。即識得學般若菩薩病。還有人揀得麼。出來對眾揀看。眾無語。乃云。若揀不得。莫妨我東行西行。

　　上堂云。我今日共汝說葛藤。屎灰尿火泥猪疥狗不識好惡。屎坑裏作活計。所以道。盡乾坤大地三乘十二分教三世諸佛天下老師言教。一時向汝眼睫上會取去。饒汝便向這裏一時明得。亦是不著便漢。無端跳入屎坑。可中於我衲僧門下過打脚折。時有三僧一時出禮拜。師云。一狀領過。問如何得速超三界去。師云。如何得速超三界去。進云是。師云。是即休。問終日忙忙時如何。師云。覿機無響路。進云。作麼生。師云。說不得。問一擺淨盡時如何。師云。爭柰老僧何。進云。此是和尚分上。師云。這掠虛漢。問如何是道。師云。透出一字。進云。透出後如何。師云。千里同風。問古人道知有極則事。如何是極則事。師云。爭柰在老僧手裏何。進云。某甲問極則事。師便棒云。吽吽。正當撥破便道請益。這般底到處但知亂統近前來。我問爾尋常在長連床上。商量向上向下超佛越祖。爾道水牯牛。還有超佛越祖底道理麼僧云。適來已有人問了也。師云。這箇是長連床上學得底。不要有便言有無便言無。僧云。若有更披毛戴角作麼。師云。將知爾秖是學語之流。又云。來來。我更問爾諸人。橫擔拄杖道。我參禪學道。便覓箇超佛越祖底道理。我且問爾。十二時中行住坐臥屙屎送尿。至於茆坑裏蟲子市肆賣買羊肉案頭。還有超佛越祖底道理麼。道得底出來。若無莫妨我東行西行。便下座。師見僧入來便云。瓦解氷消。僧云。學人有什麼過。師云。七棒對十三。問如何是西來意。師云。長連床。上有粥有飯。問承古有言。道無橫徑立者皆危。如何是道。師云。普請看。問如何是三乘教外一句。師云。闍黎一問。老僧勃跳三千里。進云。謝師指示。師云。住住爾道老僧話作麼生。無對。師云。三十年後來。與汝三十棒。問大眾雲集合談何事。師云。𧬵(呼訝切)汝屋裏老爺。問曹溪一句蓋國知聞。未審雲門一句什麼人得聞。師云。闍黎不聞。進云。學人親近得不。師云。子細踟蹰看。

　　上堂云。如來明星現時成道。有僧問。如何是明星現時成道。師云。近前來近前來。僧近前。師以拄杖打趁。

　　上堂有僧出禮拜云。請師答話。師召大眾。大眾舉頭。師便下座。

　　上堂良久有僧出禮拜。師云。太遲生。僧應喏。師云。這漆桶。

　　上堂云。有解問話者。置將一問來。僧出禮拜云。請師鑒。師云。拋釣釣鯤鯨。釣得箇蝦蟇。僧云。和尚莫錯。師云。朝走三千暮走八百作麼生。無語。師便打。

　　上堂僧問。如何是本源。師拈起拄杖云。若是提起即向上去也。僧又問。如何是本源。師云。南贍部洲。北欝單越。問普賢為什麼騎象。文殊為什麼騎師子。師云。我也無象也無師子。且騎佛殿出三門去也。問如何是教意。師云。山河大地。又云。正好辨猶是曲說教意。若約提綱即未在。問一切智通無障礙時如何。師云。掃地潑水。相公來問。隨流認得性時如何。師云。東堂月朗西堂闇。問如何是三乘教外別傳底事。師云。爾若不問我即不答。爾若問我即朝到西天暮歸唐土。僧云。乞師指示。師云。一不成二不是。問如何是祖師西來意。師云。青天白日䆿語作麼。問如何是佛法大意。師云。日裏麒麟看北斗。問學人到這裏。為什麼。道不得。師云。野狐窟裏坐。問不落古今是何曲調。師拽拄杖便下座。問如何是佛法大意。師云。面南看北斗。問古人斬蛇意旨如何。師便打。問如何是和尚家風。師云。闍梨受戒太早。問如何是賓中主。師云。騎一問。進云。如何是主中主。師云。叉手著。進云。賓主相去多少。師云。如眼如目。進云。合談何事。師云。三九二十七。問自到和尚法席不會。乞師指示。師云。截却爾頭得麼。問乞師指示。令學人頓息昏迷。師云。襄州米作麼價。問二尊相見時如何。師云。不是偶然。

　　上堂云。天帝釋與釋迦老子在中庭裏。相爭佛法甚鬧。便下座。問如何是曹溪的的意。師云。老僧愛瞋不愛喜。進云。為什麼如此。師云。路逢劍客須呈劍。不是詩人不獻詩。問二尊相見共談何事。師云。不決即道。問人天交接其意如何。師云。對眾呈機。

　　上堂云。和尚子且須明取衲僧鼻孔。且作麼生是衲僧鼻孔。乃云。摩訶般若波羅蜜。今日大普請。便下座。問如何是西來意。師云。山河大地。進云。向上更有事也無。師云有。進云。如何是向上事。師云。釋迦老子在西天。文殊菩薩居東土。問父母俱喪時如何。師云。俱喪且置。那箇是爾父母。僧云。苦痛深。師云。酌然酌然。問如何是大施主。師云。對機不辨。問徹底冥濛底人來。師如何拯濟。師云。兩重公案一狀領過。問說教當為何人。師云。近前來高聲問。僧近前問。師便打。問和尚年多少。師云。七九六十八。進云。為什麼七九六十八。師云。我為爾減却五年。

　　上堂云。和尚子直饒爾道有什麼事。猶是頭上安頭。雪上加霜。棺木裏眨眼。炙盤上更著艾爝。這箇是一場狼藉不少也。爾合作麼生。各自覓箇託生處好。莫空遊州獵縣。秖欲得揑搦閑言語。待老和尚口動。便問禪問道。向上向下。如何若何。大卷抄將去。𡎺向皮袋裏。卜度到處火鑪邊三箇五箇聚頭舉口。喃喃地便道。這箇是公才語。這箇是就處打出語。這箇是事上道底語。這箇是體。語體汝屋裏老爺老孃。噇却飯了。秖管說夢便道。我會佛法了也。將知與麼行脚。驢年得休歇麼。更有一般底。纔聞說箇休歇處。便向陰界裏閉目合眼。老鼠孔裏作活計。黑山下坐。鬼趣裏體當便道。我得箇入路也。還夢見麼。這一般底打殺萬箇。有什麼罪過。喚作打底。不遇作家。至竟秖是箇掠虛漢。爾若實有箇見處。拈將來看。共汝商量莫空過。不識好惡。𧩪𧩪詷詷地聚頭說葛藤。莫教老僧見。捉來勘。不相當槌折腰。莫言不道。汝皮下還有血麼。到處自欲受屈作麼。這滅胡種。盡是野狐群隊。總在這裏作麼。以拄杖一時趁下。問十方薄伽梵一路涅槃門。如何是一路涅槃門。師云。我道不得。進云。和尚為什麼道不得。師云。是爾舉話即得。問如何是法說。師云。大眾久立速禮三拜。如何是隨意說。師云。晨時有粥齋時有飯。如何是隨宜說。師云。三德六味施佛及僧。如何是方便說。師云。是汝鼻孔重三斤半。如何是大悲說。師云。歸依佛法僧。問生死根源即不問。如何是目前三昧。師云。吃嘹舌頭三千里。進云。今日得遇和尚也。師云。放爾三十棒。問乞師指示。師云。上大人丘乙己。進云。學人不會。師云。化三千七十士。問不離三德六味。還有佛法也無。師云。秖怕爾不問。進云。請師道。師云。三德六味施佛及僧。

　　上堂云。眼睫橫亘十方。眉毛上透乾坤下透黃泉。須彌山塞却汝咽喉。還有會處麼。若會得。拽取占波國。共新羅國鬪額。

　　上堂云。江西即說君臣父子。湖南即說他不與麼。我此間即不如此。良久云。汝還見壁麼。

　　上堂云。去去遞相鈍置。有什麼了時。却問眾云。我與麼道。還有過麼。問如何是祖師西來意。師云。一不得問。進云喏。師咄云。話也不領。問今日供養羅漢。羅漢還來也無。師云。汝若不問。我即不道。進云。請師道。師云。三門頭合掌。佛殿裏裝香。問如何是衲僧本分事。師云。南有雪峯北有趙州。進云。請和尚不繁辭。師云。不得失却問。學云喏。師便打。問承古有言。會即事同一家。不會即離牙擗齒。如何得事同一家。師云。亂走作麼。

　　上堂云。從上來且是箇什麼事。如今抑不得已。且向汝諸人道。盡大地有什麼物。與汝為對為緣。若有針鋒。與汝為隔為礙。與我拈將來。喚什麼作佛作祖。喚什麼作山河大地日月星辰。將什麼為四大五蘊。我與麼道。喚作三家村裏老婆說話。忽然遇著本色行脚漢。聞與麼道。把脚拽向階下。有什麼罪過。雖然如此。據箇什麼道理便與麼。莫趁口快向這裏亂道。須是箇漢始得。忽然被老漢脚跟下尋著。勿去處打脚折。有什麼罪過。既與麼。如今還有問宗乘中話麼。待老漢答一轉了。東行西行。有僧擬問次。師以拄杖劈口打。便下座。問師子嚬呻時如何。師云。嚬呻且置。試哮吼看。僧應喏。師云。這箇是老鼠啼。

　　上堂云。我有一句語。不敢望爾會。還有人舉得麼。良久云。將謂胡鬚赤。更有赤鬚胡。便下座。

　　上堂云。不得已且作死馬醫。向汝道。是箇什麼。是東是西是南是北。是有是無是見是聞。是向上是向下。是與麼是不與麼。這箇喚作三家村裏老婆說話。是爾有幾箇到此境界。相當即相當。不相當靜處薩婆訶。便下座。

　　上堂云。諸方老和尚道。須知有聲色外一段事。似這箇語話。誑𧬵人家男女。三間法堂裏獨自妄想。未曾夢見我本師宗旨在。作麼生消得他信施。臘月三十日。箇箇須償他始得。任汝勃跳去。是爾諸人各自努力。珍重。問目前無一法。還免得生死不。師云。爾驢年未免得在。問如何是道。師云去。進云。學人不會。乞師道。師云。闍梨公驗分明。何在重判。問維摩一默還同說也無。師云。痛領一問。進云。與麼則同說也。師云。適來道什麼。問如何是清淨法身。師云。花藥欄。進云。便與麼會時如何。師云。金毛師子。

　　上堂因聞鐘鳴。乃云。世界與麼廣闊。為什麼鐘聲披七條。

　　上堂云。不可雪上加霜去也。珍重。便下座。

　　上堂云。諸方老禿奴。曲木禪床上座地。求名求利。問佛答佛。問祖答祖。屙屎送尿也。三家村裏老婆傳口令相似。識箇什麼好惡。總似這般底。水也難消。

　　上堂云。人人自自有光明在。看時不見暗昏昏。便下座。師入京在受春殿。聖上問。如何是禪。師云。皇帝有勅臣僧對。師在文德殿赴齋。有鞠常侍問。靈樹果子熟也未。師云。什麼年中得信道生。

　　上堂云。爾諸人無端走來這裏覓什麼。老僧秖解喫飲屙屎。別解作什麼。爾諸方行脚參禪問道。我且問。爾諸方參得底事作麼生。試舉看。又云。中間𧬵汝屋裏老爺得麼。向老漢𦜇臀後。覓得些子睇唾嚼。將為自己便道。我解禪解道。饒爾念得一大藏教。擬作麼生去。古人事不得已。見爾亂走。向汝道菩提涅槃。是埋沒爾。是釘橛繫却爾。又見爾不會。向汝道。非菩提涅槃。知是般事。早是不著便也。又更覓他注解這般底。滅胡種族。從上來總似這般。何處到今日。我向前行脚時。有一般人與我注解。他是不惡心。被我一日覷見是一場笑具。是我三五年不死。這般滅胡種底一斧打折脚。如今諸方大有出世紐揑。爾何不去彼中。在這裏覓什麼乾屎橛。師便下地。以拄杖一時打趁下去。問如何是萬法一決。師云。莫教失却問。問死中得活時如何。師云。朝行三千夜行八百。問大眾雲集合談何事。師云。今日放下令行去也。僧禮拜。師便打。問如何是學人自己。師云。怕我不知。問如何是透法身句。師云。海晏河清。道士問。視聽無聲無形老君說了也。雲門一句請師指示。師云。迢然西天路。士無語。師擬下座。士云。再請師舉揚宗旨。師云。道得底出來。眾無對。師云。與麼則辜負請主去也。便下座。

　　上堂。大眾集定。師乃拈起拄杖云。不得已且向這裏會取。看看三門在露柱上。便下座。

　　十二時歌

　　夜半子愚夫說相似　鷄鳴丑癡人捧龜首　平旦寅曉何人　日出卯韓情枯骨咬　食時辰歷歷明機是誤真　禺中已去來南北子　日南午認向途中苦　日昳未夏逢說寒氣　晡時申張三李四會言真　日入酉恒機何得守　黃昏戌看見時光誰受屈　人定亥直得分明沈苦海

　　偈頌

　　雲門聳剔白雲低。水急遊魚不敢棲。入戶已知來見解。何勞更舉轢中泥。

　　藥病相治學路醫。扶籬摸壁小兒戲。幽谷不語誰人測。管解師承孰不知。

　　康氏圓形滯不明。魔深虛喪擊寒氷。鳳羽展時超碧漢。晉鋒八博擬何憑。

　　是機是對對機迷。闢機塵遠遠機棲。夕日日中誰有挂。因底底事隔情迷。

　　太陽溢目極玄微。誰人說道我渠非。句中有路人皆響。覿面難遭第一機。

　　草歲依山人事稀。松下相逢話道奇。鋒前一句超調御。擬問如何歷劫違。

　　翫古松高雲不齊。鴻鶬鶴抱幾年棲。剖㲉同時殊有異。羽張騰漢碧霄低。

　　萬象森羅極細微。素話當人却道非。相逢相見呵呵笑。顧佇停機復是誰。

　　話盡途中事。言多何省機。貴人言是妙。上士見知虧。

　　大道何曾討。無端入荒草。卷來復卷去。不覺虛生老。

　　上不見天下不見地。塞却咽喉何處出氣。笑我者多哂我者少。

　　喪時光藤林荒。圖人意滯肌尫。

　　舉不顧即差互。擬思量何劫悟。

　　咄咄咄力口希。禪子訝中眉垂。

　　抽顧頌　鑒咦。

雲門匡真禪師廣錄卷上

　　住福州鼓山圓覺宗演校勘


大正新脩大藏經第 47 冊 No. 1988 雲門匡真禪師廣錄


雲門匡真禪師廣錄卷中

　　門人明識大師賜紫守堅集　　

　　室中語要一百八十五則　　

　　垂示代語二百九十則

　　室中語要

　　師示眾云。盡十方世界乾坤大地。以拄杖一畫百雜碎。三乘十二分教達磨西來。放過即不可。若不放過。不消一喝。

　　師示眾云。西天二十八祖唐土六祖天下老和尚。總在拄杖頭上。直饒會得。倜儻分明。秖在半途。若不放過。盡是野狐精。

　　師一日云。古來老宿皆為慈悲之故有落草之談。隨語識人。若是出草之談。即不與麼。若與麼便有重話會語。不見仰山和尚問僧。近離甚處。僧云。廬山。仰山云。曾遊五老峯麼。僧云。不曾遊。仰山云。闍梨不曾遊山。師云。此語皆為慈悲之故有落草之談。

　　師有時云。若言即心即佛。權且認奴作郎。生死涅槃恰似斬頭覓活。若說佛說祖。佛意祖意大似將木槵子換却爾眼睛相似。

　　舉古云。聞聲悟道見色明心。師云。作麼生是聞聲悟道見色明心。乃云。觀世音菩薩將錢來買餬餅。放下手云。元來秖是饅頭。

　　師有時云。燈籠是爾自己。把鉢盂噇飯飯。不是爾自己。有僧便問。飯是自己時如何。師云。者野狐精三家村裏漢。復云來來不。是爾道飯是自己。僧云是。師云。驢年夢見。三家村裏漢。

　　師有時云。真空不壞有。真空不異色。僧便問。作麼生是真空。師云。還聞鐘聲麼。僧云。此是鐘聲。師云。驢年夢見麼。

　　舉疎山和尚問僧。什麼處來。僧云。嶺中來。山云。曾到雪峯麼。僧云。曾到。山云。我已前到時是事不足。如今作麼生。僧云。如今足也。山云。粥足飯足。無語。師云。粥足飯足。

　　舉孚上座參雪峯。峯聞乃集眾。孚到法堂上顧視雪峯。便下看知事。明日却上禮拜云。某甲昨日觸忤和尚。峯云。知是般事便休。時有僧問師。作麼生是觸忤和尚處。師便打。

　　舉僧問資福。古人拈槌竪拂意旨如何。福云。古人與麼那。僧云。拈槌竪拂又作麼生。福便喝出。師云。古人是什麼眼目。僧云。和尚作麼生。師云。驢年會麼。僧無對。師復召僧來來。僧近前。師以拂子驀口打。

　　舉三平頌云。即此見聞非見聞。師云。喚什麼作見聞。無餘聲色可呈君。師云。有什麼口頭聲色。箇中若了全無事。師云。有什麼事。體用無妨。分不分。師云。語是體體是語。復拈起拄杖云。拄杖是體。燈籠是用。是分不分。不見道。一切智智清淨。

　　舉一宿覺云。幻化空身即法身。師拈起拄杖云。盡大地不是法身。

　　舉僧問趙州。某甲乍入叢林。乞師指示。州云。喫粥了也未。僧云。喫粥了也。州云。洗鉢盂去。師云。且道有指示無指示。若道有指示。向他道什麼。若道無指示。者僧何得悟去。

　　舉僧問雪峯。乞師指示。峯云。是什麼。其僧於言下大悟。師云。雪峯向伊道什麼。

　　師有時云。平地上死人無數。過得荊棘林是好手。僧云。與麼則堂中第一座有長處也。師云。蘇嚕蘇嚕。

　　舉無情說法。忽聞鐘聲云。釋迦老子說法也。驀拈起拄杖問僧。者箇是什麼。僧云。拄杖子。師云。驢年夢見。

　　師一日云。三家村裏賣卜。東卜西卜忽然卜著也不定。僧便問。忽然卜著時如何。師云。伏惟。

　　師有時云。大用現前不存軌則。僧便問。如何是大用現前。師乃拈拄杖高聲唱云。釋迦老子來也。

　　師有時以拄杖打火鑪一下。大眾眼目定動。師乃云。火鑪勃跳上三十三天見麼見麼。眾無語。師云。無智人前莫說打爾頭破百裂。

　　師有時云。看看法身變作燈籠。超佛越祖之談從爾脚跟下過也。僧云。脚跟下認得時如何。師云。鈍置殺我。僧云。與麼則逈然不在者裏也。師云。十萬八千。

　　舉槃山語云。光境俱忘。復是何物。師云。直饒與麼道。猶在半途。未是透脫一路。僧便問。如何是透脫一路。師云。天台華頂趙州石橋。

　　舉仰山云。如來禪即許師兄會。僧便問。如何是如來禪。師云。上大人。又拈起扇子云。我喚作扇子。爾喚作什麼。僧無語。師云。扇子上說法。燈籠裏藏身。作麼生。僧却問。如何是和尚禪。師叱云。元來秖在者裏。

　　舉雪峯喚僧近前來。僧近前。峯云去。師舉了問僧。爾作麼生道得叉手句。爾若道得叉手句。即見雪峯。

　　舉三祖云。一心不生萬法無咎。師云。秖者裏悟了。乃拈起拄杖云。乾坤大地有什麼過。

　　舉一宿覺云。一切數句非數句。與吾靈覺何交涉。師云。行住坐臥不是靈覺。喚什麼作數句。

　　舉槃山云。光境俱忘。復是何物。師云。東海裏藏身。須彌山上走馬。復以拄杖打床一下。大眾眼目定動。乃拈拄杖趁散云。將謂靈利者漆桶。

　　舉僧問乾峯。十方薄伽梵一路涅槃門。未審路頭在什麼處。峯以拄杖劃云。在者裏。師拈起扇子云。扇子勃跳上三十三天。築著帝釋鼻孔。東海鯉魚打一棒。雨似盆傾相似。會麼。

　　師有時云。諸方拈槌竪拂云會麼。但云莫壓良為賤。却云是是。待伊擬議便打。

　　舉教云。心生種種法生。心滅種種法滅。乃拈起拄杖云。重多少。僧云半斤。師云。驢年夢見。

　　舉夾山語云。百草頭上薦取老僧。師合掌云。不審不審。又以拄杖指露柱云。夾山變作露柱也。看看。

　　舉仰山問僧。近離甚處。僧云向南。山拈起拄杖云。彼中還說者箇麼。僧云不說。山云。不說者箇。還說那箇麼。僧云不說。山召大德參堂去。其僧便去。山復召其僧。僧應喏山云。近前來。僧近前。山便打。師云。仰山若無後語。爭識得人。

　　舉雪峯喚僧近前來。僧近前。峯云。甚處去。僧云。普請去。峯云去。師云。此是隨語識人。

　　舉參同契云。回互不回互。師云。作麼生是不回互。乃以手指板頭云。者箇是板頭。作麼生是回互。師云。喚什麼作板頭。

　　舉見聞覺知無障礙。聲香味觸常三昧。師云。一切處不是三昧。行時不是三昧。有處云。聲香味觸體在一邊。聲香味觸在一邊。見解偏枯。

　　舉夾山坐次。洞山到來。云作麼生。夾山云。秖與麼。師代洞山云。不放過又作麼生。代夾山便喝。師又拈夾山云。秖與麼。元來秖在蝦蟇窟裏。又云。秖與麼。也難得。

　　舉祖師偈云。法法本來法。師云。行住坐臥不是本來法。一切處不是本來法秖如山河大地與爾日夕著衣喫飯。有什麼過。又云。法本法無法。師拈起拄杖云。不是本無法。

　　舉傅大士頌云。空手把鋤頭。步行騎水牛。師云。是爾從向北騎一頭水牯牛到這裏。乃拈起拄杖云。不見道。千頭萬頭到這裏但識取一頭。

　　舉寶公云。如我身空諸法空。千品萬類悉皆同。師云。爾立不見立。行不見行。四大五蘊不可得。何處見有山河大地來。是爾每日把鉢盂噇飯。喚什麼作飯。何處更有一粒米來。

　　舉一切聲是佛聲。一切色是佛色。師拈起拂子云。是什麼。若道是拂子。三家村裏老婆禪也不會。

　　舉南方禪客問國師。此間佛法如何。國師云。身心一如。身外無餘。師云。山河大地何處有也。

　　師有時云。要識祖師麼。以拄杖指云。祖師在爾頭上勃跳。要識祖師眼睛麼。在爾脚跟下。又云。這箇是祭鬼神茶飯。然雖如此。鬼神也無厭足。

　　師有時云。若說菩提涅槃真如解脫。是燒楓香供養爾。若說佛說祖。是燒黃熟香供養爾。若說超佛越祖之談。是燒瓶香供養儞。歸依佛法僧下去。

　　師一日拈起拄杖舉。教云。凡夫實謂之有。二乘析謂之無。緣覺謂之幻有。菩薩當體即空。乃云。衲僧見拄杖但喚作拄杖。行但行坐但坐。總不得動著。

　　舉夾山語云。百草頭上薦取老僧。鬧市裏識取天子。又云。一塵纔起大地全收。

　　舉雪峯云。三世諸佛向火焰上轉大法輪。師云。火焰為三世諸佛說法。三世諸佛立地聽。

　　師因喫茶了。拈起盞子云。三世諸佛聽法了。盡鑽從盞子底下去也。見麼見麼。若不會。且向多年曆日裏會取。

　　舉槃山語云。光非照境。境亦非存。光境俱忘。復是何物。師云。盡大地是光。喚什麼作自己。爾若識得光去。境亦不可得。有什麼屎光境。光境既不可得。復是何物。又云。此是古人慈悲之故重話會語。者裹倜儻分明去。放過即不可。若不放過復舉手云。蘇盧蘇盧。

　　舉傅大士云。禪河隨浪靜。定水逐波清。師拈拄杖指燈籠云。還見麼。若言見。是破凡夫。若言不見。有一雙眼在。爾作麼生會。良久復拈拄杖云。盡大地不是浪。師有時拈拄杖打床一下云。一切聲是佛聲。一切色是佛色。爾把鉢盂噇飯時有箇鉢盂見。行時有箇行見。坐時有箇坐。見者般底作與麼去就。把棒一時趁散。師有時拈起拂子云。者裏得箇入處去揑怪也。日本國裏說禪。三十三天有箇人出來喚云。吽吽。特庫兒。擔枷過狀。

　　舉古人道。一處不通兩處失功。兩處不通觸途成滯。師拈起拄杖云。山河大地三世諸佛盡在拄杖頭上。有甚滯礙。如今明也暗向什麼處去。秖者明便是暗。一切眾生秖被色空明暗隔礙。便見有生滅之法。

　　舉一宿覺云。六般神用空不空。一顆圓光色非色。師拈起拂子云。者箇是圓光。是色非色。喚什麼作色。與我拈將來看。

　　舉夾山云。百草頭上薦取老僧。鬧市裏識取天子。師云。蝦蟇入爾耳朵裏。毒蛇穿爾眼睛中。且向葛藤處會取。

　　舉十方薄伽梵一路涅槃門。師云。爾若不識。大食國裏人。在爾眼睫裏賣香藥。

　　舉般若經云。無二無二分。無別無斷故。師乃指露柱云。與般若經相去多少。

　　舉經云。經書呪術一切文字語言。皆與實相不相違背。師拈拄杖云。者箇是什麼。若道是拄杖入地獄。不是拄杖是什麼。

　　師一日拈拂子摵一下云。日月星辰撲落地上。見麼。良久起身云。近後突著爾眼睛。

　　舉十方薄伽梵一路涅槃門。師云。者箇是屋上頭是天。手裏是拄杖。作麼生是涅槃門。

　　師有時云。彈指謦欬揚眉瞬目拈槌竪拂。或即圓相。盡是撩鉤搭索。佛法兩字未曾道著。道著即撒屎撒尿。

　　舉瓦官參德山。瓦官為侍者。同入山斫木。德山將一椀水與瓦官。官接得便喫却。山云會麼。官云不會。山又將一椀水與瓦官。官接得又喫却。山云會麼。官云不會。山云。何不成褫取那不會底。官云不會。又成褫箇什麼。山云。子大似箇鐵橛。瓦官住院後。雪峯去訪茶話次。峯云。當時在德山會裏。斫木因緣作麼生。官云。先師當時肯我。峯云。和尚離先師太早。其時面前有一椀水。峯云。將水來。官便過與雪峯。峯接得便潑却。師代云。莫壓良為賤。

　　因齋次。將餬餅一咬云。咬著帝釋鼻孔。帝釋害痛。復以拄杖指云。在爾諸人脚跟下。變作釋迦老子。見麼見麼。閻羅王聞說。呵呵大笑云。者箇師僧相當去。不奈爾何。若不相當。總在我手裏。

　　師有時以拄杖打床一下云。爾若是箇漢。忽然者裏聞聲悟了。一切山河大地日月星辰有什麼過。

　　舉洛浦云。一塵纔起大地全收。師云。鳥窠拈布毛。便有人悟去。

　　因喫茶次。舉一宿覺云。三身四智體中圓。八解六通心地印。師云。喫茶時不是心地印。乃拈拄杖云。且向者裏會取。

　　舉僧問雪峯。如何是觸目菩提。峯云。好箇露柱。有處云。還見露柱麼。師拈起拄杖云。有底體上會事。見露柱秖喚作露柱。有處道。不見有露柱。見解偏枯。見露柱但喚作露柱。見拄杖但喚作拄杖。有什麼過。

　　舉僧問靈雲。佛未出世時如何。靈雲竪起拂子。僧云。出世後如何。雲亦竪拂子。師云。前頭却實。後底打不著。又云。不說出不出。何處有一問時節。秖如雪峯。夏末於僧堂前坐。眾纔集。峯拈起拄杖云。者箇為中下根人。便有僧問。忽遇上上人來時如何。峯拈起拄杖。師云。我不似雪峯打破狼藉。僧便問。未審和尚如何。師便打。

　　舉僧問玄沙。如何是學人自己。沙云。是爾自己。師云。沒量大人被語脈裏轉却。有僧問。如何是學人自己。師云。忽然路上有人。喚衲僧齋。爾也隨例得飯喫。

　　師因齋次。拈起餬餅云。我秖供養江西兩浙人。不供養向北人。僧云。為什麼秖供養江西兩浙人。不供養向北人。師云。天寒日短。兩人共一椀。

　　舉國師云。南方佛法半生半滅。此間身心一如身外無餘。師云。喚什麼作身心一如。又云。汝等要識國師底麼自代云。不可辜負國師去也。

　　舉肅宗帝請國師看戲。國師云。有什麼身心看戲。帝再請。國師云。幸自好戲。師云。龍頭蛇尾。

　　舉國師三喚侍者。侍者三應。國師云。將謂吾辜負爾。謂知爾辜負吾。師云。作麼生是吾辜負爾處。爾若會得。也是無端。又云。作麼生是侍者辜負國師處。師云。粉骨碎身未報得。

　　舉藥山問僧。什麼處來。僧云。湖南來。山云。洞庭湖水滿也未。僧云未滿。山云。許多時雨水為什麼未滿。雲巖代云。湛湛地。洞山代云。什麼劫中曾欠少。師云。秖在這裏。

　　舉雪峯云。飯籮邊坐餓死人。臨河渴死漢。玄沙云。飯籮裏坐餓死漢。水裏沒頭浸渴死漢。師云。通身是飯。通身是水。

　　舉僧問資福。古人拈槌竪拂意旨如何。福云嗄。師云。雪上加霜。

　　舉僧問資福如何是一塵入正受。福作入定勢。僧云。如何是諸塵三昧起。福云。爾問阿誰。師云。這阿師話墮也不知。又云。前頭早是葛藤。又道。爾問阿誰。

　　舉茱萸上堂云。爾諸人莫向虛空裏釘橛。時有靈虛上座。出眾云。虛空是橛。茱萸便打。虛云。和尚莫錯打某甲。萸便歸方丈。師云。屎上加尖。僧云。和尚適來與麼道那。師云。槌鐘謝響。得箇蝦蟇出來。

　　舉僧問投子。密巖意旨如何。子云。須是與麼人始得。趙州云。何不與他本分草料。師問僧。作麼生是本分草料。僧擬議。師便打。

　　舉古云。寂寂空形影。師展兩手云。山河大地何處得也。又云。一切智通無障礙。師云。拄杖走到西天。却歸新羅國裏。乃敲床云。這箇是爾鼻孔。

　　舉僧問夾山。如何是道。山云。太陽溢目萬里不挂片雲。師云。不喚作一句。不喚作法身。是什麼。

　　僧問。如何是學人自己。師云。老僧入泥入水。僧云。某甲粉骨碎身去也。師喝云。大海水在爾頭上。速道速道。僧無語。師代云。也知和尚恐某甲不實。

　　師有時云。直得乾坤大地無纖毫過患。猶是轉句。不見一色始是半提。直得如此。更須知有全提時節。

　　師有時云。泡幻同無礙。一切處不是幻。一切處不是無礙。

　　師有時云。橫說竪說菩提涅槃真如佛性。總是向下商量。直得拈槌竪拂時節。亦是橫說竪說。對前頭猶較些子。僧問。請師向上道。師云。大眾久立。速禮三拜。

　　舉崇壽問僧。還見燈籠麼。僧無語。師代云。推倒燈籠。

　　舉趙州問僧。什麼處去。僧云。摘茶去。師云。閉口。

　　舉法身說法。青青翠竹盡是法身。未是提綱拈掇時節。

　　舉有為無三世。無為有三世。有為是斷滅法。何處得三世。無為有三世。不是守寂處法。

　　舉實學是葛藤言句。拈槌竪拂時節。於實學猶在半途。

　　舉三種人。一人因說得悟。一人因喚得悟。第三人見舉便迴去。爾道。便迴去意作麼生。復云。也好與三十棒。

　　舉法身喫飯。早是剜肉作瘡。將謂合有與麼說話。

　　舉僧問雲居。湛然時如何。居云不流。師云。不流說什麼湛然。又云。此是截鐵之言。

　　舉藥病相治。盡大地是藥。那箇是爾自己。師云。遇賤即貴。僧云。乞師指示。師拍手一下拈起拄杖云。接取拄杖子。僧接得拗作兩截。師云。直饒與麼。也好與三十棒。

　　舉翠巖夏末上堂云。我一夏已來與師僧說話。看翠巖眉毛在麼。保福云。作賊人心虛。長慶云。生也。師云關。師有時云。不敢望爾有逆水之波。且有順水之意也難得。乃舉。良遂初參麻谷。谷見來便去鋤草。良遂到鋤草處。谷都不顧。便歸方丈閉却門。良遂連三日去敲門。至第三日纔敲門。麻谷問阿誰。良遂云。和尚莫瞞良遂。若不來禮拜和尚。洎被經論賺過一生。師云。便有逆水之波。如今得入是順水之意。亦喚作雙放時節。又云。麻谷問阿誰。良遂道。莫瞞良遂。不是識破麻谷相見時節。若不來禮拜和尚。洎被經論賺過一生。亦知有賺人處。自後良遂歸京辭皇帝及左右街大師大德。再三相留。茶筵次。良遂云。諸人知處良遂總知。良遂知處諸人不知。師云。作麼生是良遂知處。

　　舉心經云。無眼耳鼻舌身意。師云。為爾有箇眼見。所以言無不可。如今見時不可說無也。然雖如此。見一切有什麼過。一切不可得。有什麼聲香味觸法。

　　舉光明寂照遍河沙。問僧。豈不是張拙秀才語。僧云是。師云。話墮也。

　　舉僧辭石霜。霜問。船去陸去。僧云。遇船即船。遇陸即陸。霜云。我道半途稍難。僧無語。師代云。三十年後此話大行。又云。臨行一句永劫不忘。

　　舉生法師云。敲空作響。擊木無聲。師以拄杖空中敲云。阿耶耶。又敲板頭云。作聲麼。僧云作聲。師云。這俗漢。又敲板頭云。喚什麼作聲。

　　舉僧問石霜。教中還有祖師意麼。霜云有。僧云。如何是教中祖師意。霜云。莫向卷中求。師代云。不得辜負老僧。却向屎坑裏坐地作什麼。

　　舉石霜云。須知有教外別傳一句。僧問。如何是教外別傳一句。霜云非句。師云。非句始是句。

　　舉洞山云。須知有佛向上事。僧問。如何是佛向上事。山云非佛。師云。名不得。狀不得。所以言非。

　　舉洞山云。塵中不染丈夫兒。師云。拄杖但喚作拄杖。一切但喚作一切。

　　舉法身清淨。一切聲色盡是廉纖語話。不涉廉纖作麼生是清淨。又云。作麼生是法身。師云。六不收。又云。三十三天二十八宿。

　　舉古云。如我身空諸法空。千品萬類悉皆同。師云。身不可得。一切諸法豈是有也。所以古人道。無情有佛性。又云。無情不喚作法身說法。

　　師有時云。光不透脫有兩般病。一切處不明面前有物。是一。又透得一切法空。隱隱地似有箇物相似。亦是光不透脫。又法身亦有兩般病。得到法身。為法執不忘。己見猶存坐在法身邊。是一。直饒透得法身去。放過即不可。子細點檢來。有什麼氣息。亦是病。

　　舉僧問國師。如何是本身盧舍那。國師云。與老僧過淨瓶來。僧取淨瓶至。國師云。却安舊處著。僧送安舊處又來問。如何是本身盧舍那。國師云。古佛過去久矣。師云。無眹跡。

　　舉僧問灌溪。久嚮灌溪。到來秖見箇漚麻池。溪云。爾秖見漚麻池。且不識灌溪。僧云。如何是灌溪。溪云。劈箭急。師云。何不與第一機秖對。

　　舉韋監軍見帳子畫牛抵樹。問僧。牛抵樹。樹抵牛。無對。師代云。歸依佛法僧。

　　舉老宿問僧。聞說雪峯有毬子話。是不。僧云。不見說著。宿云。聞說有。僧云。秖是師僧亂舉。宿云。不亂舉底事作麼生。無對。師代云。某甲新到未曾參堂。

　　舉佛問外道。汝義以何為宗。師代外道云。者老和尚我識得爾也。外道云。以一切不受為宗。代佛云。放過一著。佛云。汝以一切不受為宗耶。代外道云。者瞿曇莫教失却問。

　　舉雪峯云。盡大地是爾將謂別更有。師云。不見楞嚴經云。眾生顛倒迷己逐物。若能轉物即同如來。

　　舉教云。諸法寂滅相不可以言宣。師云。見定如今說話。何處有說不說。不見道。去不到去。來不到來。

　　舉一切真如含一切。師云。喚什麼作山河大地。又云。是諸法空相。不生不滅不垢不淨。

　　師或拈拄杖示眾云。拄杖子化為龍。吞却乾坤了也。山河大地甚處得來。

　　師或畫圓相云。還有人出得麼。

　　舉教云。是法住法位。世間相常住。師云。釋迦老子甚處去也。

　　舉僧問投子。如何是此經。子云。維摩法華。又問。塵中不染丈夫兒時如何。子云不著。師云。不喚作法身。不喚作第一義。亦為說法亦為說真空。

　　師因齋次。拈起匙筋云。我不供養南僧。秖供養北僧。時有僧問。為什麼不供養南僧。師云。我要鈍置伊。僧云。為什麼秖供養北僧。師云。一箭兩垛。有僧拈問。秖如前意作麼生。師云。好即同榮。

　　師或時以拄杖打露柱一下云。三乘十二分教說得著麼。自云。說不著。復云。咄者野狐精。僧問。秖如師意作麼生。師云。張公喫酒李公醉。

　　舉古云。有驚人之句。僧問。如何是驚人之句。師云響。

　　舉國師云。語漸也返常合道。論頓也不留眹跡。師云。拈槌竪拂彈指時節。皆撿點來。也未是無眹跡。

　　師有時拈拄杖云。乾坤大地殺活總在這裏。僧便問。如何是殺。師云。七顛八倒。僧云。如何是活。師云。要作飯頭。僧云。不殺不活時如何。師便起云。摩訶般若波羅蜜。

　　師有時云。遇人即途中受用乃拈起拄杖云。拄杖不是途。說話不是途。

　　舉法身喫飯。幻化空身即法身。師云。乾坤大地何處有也。物物不可得。以空噇空。若約點撿來。將謂合有與麼說話。

　　舉應化非真佛。亦非說法者。師曰。應化之身說即是法身說。亦喚作覿體全真。以法身喫法身。又云。飯不是法身。拄杖不是法身。

　　師有時云。宗門七縱八橫。殺活臨時。僧便問。如何是殺。師云。冬去春來。僧云。冬去春來時如何。師云。橫擔拄杖東西南北一任打野榸。

　　示眾云。任爾橫說竪說。未是宗門苗裔。若據宗門苗裔。是甚熱椀鳴。三乘十二分教說夢。達磨西來說夢。若有老宿開堂為人說法。將利刀殺却百千萬箇。有什麼過。又云。將謂合有與麼說話底道理。

　　師一日云。拈槌竪拂彈指揚眉一問一答。並不當向上宗乘。僧便問。如何是向上宗乘。師云。地下閻浮大家總道得。秖如鬧市裏坐朝時。猪肉案頭茆坑裏蟲子。還有超佛越祖之談麼。僧云。有底不肯。師云。有底不肯。不可商量時便有不商量時便無也。若約那箇語話。體上會事。直言未到。見解偏枯。

　　師有時云。我尋常道。一切聲是佛聲。一切色是佛色。盡大地是法身。枉作箇佛法中見。如今見拄杖但喚作拄杖。見屋但喚作屋。

　　師有時云。作而無作。用而無用。乃拈起拄杖云。不是用而無用。喚什麼作拄杖。

　　舉丹霞云。百骸俱潰散。一物鎮長靈。師云。拄杖不可不靈也。喚什麼作百骸。甚處得來。

　　舉一切賢聖皆以無為法而有差別。師云。拄杖不是無為法。一切不是無為法。

　　舉誌公云。鷄鳴丑。一顆圓光明已久。師云。腦後即不問爾。三千里外道將一句來。

　　舉睦州喚僧。趙州喫茶入水之義。雪峯輥毬。歸宗拽石。經頭以字。國師水椀。羅漢書字。諸佛出身處。東山水上行。總是向上時節。

　　示眾云。直得觸目無滯。達得名身句身一切法空。山河大地是名。名亦不可得。喚作三昧性海俱備。猶是無風匝匝之波。直得忘知於覺。覺即佛性矣。喚作無事人。更須知有向上一竅在。

　　師有時云。一切處無不是說法。打鐘打鼓時不可不是。若與麼一切處亦不是有。一切處亦不是無。又云。不可說時即有。不說時便無也。若約提唱即未在。為人門中即得。

　　舉生死涅槃合成一塊。乃拈起扇子云。是什麼不是合成一塊。得與麼不靈利。直饒與麼也是鬼窟裏作活計。

　　舉僧問南泉。牛頭未見四祖時。為什麼百鳥銜花獻。泉云。步步蹋佛階梯。僧云。見後為什麼不銜花獻。泉云。直饒不來。猶較王老師一線道。師云。南泉秖解步步登高。不解從空放下。僧云。如何是步步登高。師云。香積世界。僧云。如何是從空放下。師云。填溝塞壑。

　　師有時云。若問佛法兩字。東西南北七縱八橫。朝到西天暮歸唐土。雖然如此。向後不得錯舉。

　　舉祖師偈云。心隨萬境轉。轉處實能幽。僧問。如何是轉處實能幽。師云。吃嘹舌頭。老僧倒走三千里。又問。如何是隨流認得性。師云。饅頭䭔子。摩訶般若波羅蜜。

　　舉玄沙與韋監軍茶話次。軍云。占波國人語話稍難辨。何況五天梵語。還有人辨得麼。玄沙提起托子云。識得這箇即辨得。師云。玄沙何用繁辭。又云。適來道什麼。又云。有什麼難辨。

　　舉古人云。以空名召空色。師云。拄杖不是空名。召得不是空色。喚什麼作拄杖。不是空名。

　　因南泉示眾云。自小養一頭水牯牛。擬向溪東放。不免食他國王水草。擬向溪西放。不免食他國王水草。不如隨處納些些他總不見。復有僧舉似師。師云。南泉水牯牛隨處納些些。爾道在牛內納牛外納。直饒爾向這裏說得納處分明。我更問爾索牛在。後長慶云。爾道古人前頭為人。後頭為人。

　　舉王大王向雪峯道。擬蓋一所佛殿去如何。峯云。大王何不蓋取一所空王殿。大王云。請師樣子。峯展兩手。師云。一舉四十九。

　　舉報慈讚龍牙偈云。日出連山。月圓當戶。不是無身。不欲全露。有僧問。請師全露。龍牙撥開帳子云。還見麼。僧云不見。牙云。將眼來。後報慈聞舉云。龍牙秖道得一半。師令僧舉。我與爾道。其僧便舉。師云。我不妨與爾道。

　　師有時云。諸方盡向繩墨裏脫出。我者裏即不然。僧問。未審和尚如何。師云。草鞋三十文買。

　　舉攬真成立。色相宛然。一切法不遷。僧便問。作麼生是不遷。師云。還見燈籠麼。僧云見。師云。靜處薩婆訶。

　　示眾云。爾等諸人每日上來下去。問訊即不無。若過水時將什麼過。有久住僧對云步。師深喜之。

　　舉僧辭大隨。隨問。什麼處去。僧云。峨嵋禮拜普賢去。隨拈起拂子云。文殊普賢總在者裏。其僧畫一圓相。拋向背後。却展兩手。隨云。侍者將一貼茶來與者僧。師舉了云。我即不與麼。有僧云。和尚又如何。師云。西天斬頭截臂。者裏自領出去。

　　舉黃檗一日舉手作揑勢云。天下老和尚總在者裏。我若放一線道。從汝七縱八橫。若不放過不消一揑。僧問。放一線道時如何。檗云。七縱八橫。又問。不放過不消一揑時如何。檗云普。復有僧問師。如何是七縱八橫。師云。念老僧年老。僧云。如何是普。師云。天光迴照。僧云。如何是天光迴照。師云。骼胔少人知。

　　師有時云。一顆圓光明已久。還有人問麼。僧便問。如何是一顆圓光明已久。師云。西天斬頭截臂。又云。除却須彌山。拈却佛殿脊。

　　師一日披袈裟云。我抖擻法身也。總無對。師云。汝問我。僧便問。和尚抖擻法身意旨如何。師云。我也知爾親。舉玄沙示眾云。諸方老宿盡道接物利生。忽遇三種病人來。作麼生接。患盲者拈槌竪拂他又不見。患聾者語言三昧他又不聞。患瘂者教伊說又說不得。且作麼生按。若接此人不得。佛法無靈驗。有僧請益師。師云。爾禮拜著。僧禮拜起。師以拄杖便挃。僧退後。師云。爾不是患盲。復喚近前。僧近前。師云。爾不是患聾。乃竪起拄杖云。還會麼。僧云不會。師云。爾不是患瘂。其僧於此有省。

　　舉古云。一言纔舉大地全收。師云。且道。是什麼言。自云。春鳥啼時西嶺上。遂令僧。爾問我。僧便問。是什麼言。師云噫。

　　舉馬大師云。一切語言是提婆宗。以此箇為主。師云。好語秖是無人問。僧便問。如何是提婆宗。師云。西天九十六種。爾是最下種。

　　舉肇法師云。諸法不異者。不可續鳧截鶴夷嶽盈壑。然後為無異者哉。師云。長者天然長。短者天然短。又云。是法住法位。世間相常住。乃拈起拄杖云。拄杖不是常住法。

　　舉古云。一念劫收一切智。師拈起拄杖云。乾坤大地總在上頭。若透得去。拄杖也不見有。直饒與麼。也是不著便。舉須菩提說法。帝釋雨華。尊者問曰。此華從天得耶。帝曰弗也。從地得耶。帝曰弗也。從人得耶。帝曰弗也。從何得耶。帝釋舉手。尊者云。如是如是。師云。帝釋舉手處作麼生。與爾四大五蘊釋迦老子同別。

　　舉世尊初生下。一手指天一手指地。周行七步目顧四方云。天上天下唯我獨尊。師云。我當時若見。一棒打殺與狗子喫却。貴圖天下太平。

　　舉禾山示眾云。有作家戰將麼出來。時有僧出云。未審彼中還有也無。師云格。

　　舉僧問雪峯。佛未出世時如何。峯橫案拄杖而坐。師云常。

　　舉德山問維那。有幾人新到那。云八人。山云。喚典座來。一時生按過。師拈云。更說什麼生按過。

　　舉雪峯勘僧。什麼處去。僧云。識得即知去處。峯云。爾是了事人。亂走作什麼。僧云。莫塗污人好。峯云。我即塗污爾。古人吹布毛作麼生。與我說來看。僧云。殘羹餿飯已有人喫了也。師別前語云。築著便作屎臭氣。代後語云。將謂是鑽天鷂子。元來是死水裏蝦蟇。

　　舉韶山勘僧云。莫便是多口白頭因麼。因云不敢山云。有多少口。因云。遍身是。山云。大小二事向甚處屙。因云。向韶山口裏屙。山云。有韶山口。即向韶山口裏屙。無韶山口。向甚處屙。因無語。山便打。師代云。這話墮阿師。放爾三十棒。又代云。將謂是師子兒。又云。韶山今日瓦解氷消。

　　舉僧到曹溪有守衣鉢上座。提起衣云。此是大庾嶺頭提不起底。僧云。為什麼在上座手裏。僧無語。師云。彼彼不了。師代云。遠嚮不如親到。又云。將謂是師子兒。舉睦州問僧。莫便是清華嚴麼。僧云不敢。州云。夢見華嚴麼。僧無語。師云。門前大狼藉生。

　　舉湖南報慈垂語云。我有一句子。遍大地。僧便問。如何是遍大地底句。慈云。無空缺。師云。不合與麼道。別云。何不庵外問。

　　舉南泉示眾云。昨夜三更。文殊普賢相打。各與二十棒。貶向二鐵圍山。趙州出眾云。和尚棒教誰喫。泉云。王老師有什麼過。州便禮拜。師代云。深領和尚慈悲。某甲歸衣鉢下。得箇安樂。

　　舉崇壽見僧做餬餅次。隔窓問云。爾還見我麼。僧云不見。壽云。還我餬餅錢來。無語。師代云。和尚禮拜餅鑪好。

　　舉僧問趙州。如何是妙峯頂。州云。不答爾者話。僧云。為什麼不答。州云。我若答落在平地。師代云。俱胝和尚。舉長慶見僧來云。何得無禮。師代云。某甲罪過。又云。甲辰乙巳。

　　舉長慶問秀才云。佛教云。眾生日用而不知。儒書亦云。日用而不知。不知箇什麼。秀才云。不知大道。師云。酌然不知。

　　舉僧問睦州。靈山還有蛇不。州云。者蚯蚓。師代云。白骨連山。

　　舉長慶拈拄杖云。識得這箇。一生參學事畢。師云。識得這箇。為什麼不住。

　　舉雲巖掃地次。道吾云。何得太區區生。巖云。須知有不區區者。吾云。與麼則第二月也。巖竪起掃箒云。這箇是第幾月。吾拂袖出去。師云。奴見婢殷勤。

　　舉仰山問俗官云。官居何位。官云推官。山乃竪起拂子云。還推得這箇麼。官無語。師代云。久嚮和尚。

　　舉僧到翠巖。值巖不在。乃下看主事。主事云。參見和尚也未。僧云未。主事却指狗子云。要見和尚。但禮拜者狗子。僧無語。後翠巖歸聞此語云。作麼生道免得與麼無語。師代云。欲觀其師先觀弟子。

　　舉座主就華嚴講。請翠巖齋。巖云。山僧有箇問。座主若道得即齋。巖便拈起餬餅云。嚴具法身麼。主云。具法身。巖云。與麼則喫法身也。主無語。本講座主代云。有什麼過。巖不肯。東使云。喏喏。師代云。特謝和尚降重空筵。

　　舉雪峯示眾云。世界闊一丈。古鏡闊一丈。世界闊一尺。古鏡闊一尺。玄沙指面前火鑪云。火鑪闊多少。峯云。似古鏡闊。沙云。這老漢脚跟未點地在。後東使拈問僧。為復古鏡致火鑪與麼大。火鑪致古鏡與麼大。西院云。與麼問人也未可在。師云。餿飯泥茶鑪。

　　舉僧問雲居。山河大地從何而有居云。從妄想有。僧云。與某甲想出一鋋金得麼。居便休去。僧不肯。師聞得云。已是葛藤不能折合得。待伊道想出一鋋金得麼。拈拄杖便打。

　　舉閩中韋監軍尋常見僧云。某甲待官滿出。江西湖南置一問。問殺江西湖南老宿。僧云。監軍作麼生問。軍云。不勞手脚。僧無語師代云。話墮也。又云。伏惟尚饗。舉王太傅問北院云。古人道。普現色身遍行三昧。佛法為什麼不到北俱盧洲。院云。秖為遍行所以不到。師云。如法置一問來。

　　舉王太尉入佛殿指鉢盂問僧。這箇是什麼鉢。僧云。藥師鉢。尉云。秖聞有降龍鉢。僧云。待有龍即降。尉云。忽遇拏雲擭浪來。又作麼生。僧云。他亦不顧。尉云。話墮也。玄沙云。盡爾神力走。向什麼處去。保福云。歸依佛法僧。百丈作覆鉢勢。師云。他日生天莫辜負老僧。

　　舉地藏問崇壽。爾久後將什麼利濟於人。壽云。無不利濟。藏云。無一法得利濟。師云。直饒與麼也好喫棒。又云。當時但喚近前來。已後教伊無鵮啄處。

　　舉泉州王太傅問僧。上座住甚處。僧云。半月山。傅云。忽遇月頭月尾。又作麼生。僧無語。師代云。將謂與麼。更有與麼。

　　舉龍牙尋常道。雲居師兄得第二句。我得第一句。西院云。秖如龍牙與麼道。還扶得也無。師云。須禮拜雲居始得。西院云。傍觀者哂。

　　舉崇壽問僧。還見燈籠麼。僧云見。壽云兩箇。師代云。三頭兩面。又云。七箇八箇。

　　垂示代語

　　師因不安云。打草鞋行脚去。無對。師云。汝問我。與汝道。僧便問。和尚什麼處去。師云。四維上下對機設教去。代前語云。和尚宜喫薑附湯。

　　上堂云。劄久雨不晴。代云。一箭兩垜。或云。遇賤即貴。遇明即暗。代云。一起一倒。一日云。咬齒一句作麼生道。代云合。或云。初秋夏末責情三十棒。代云。某甲如是。問僧。新羅國與大唐國是同是別。代云。僧堂佛殿厨庫三門。

　　上堂云。教意提不起。過在什麼處。代云。為爾蝦蟇活。

　　上堂云。爾道古佛與露柱相交。是第幾機。無對。師云。汝問我。與汝道。僧便問。師云。一條絛三十文。代前語云。南山起雲北山下雨。僧又問。作麼生是一條絛三十文。師云打與。一日云。商量舉覺箇什麼。代云。鹽貴米賤。或云。佛法兩字拈却成得箇什麼。代云。死蝦蟇。或云。佛法不用學。燈籠露柱欺爾去。作麼生得不欺爾去。代云。趙州南石橋北。一日云。古人面壁閉却門。還透得這裏麼。代云。這裏是什麼乾屎橛。又云一。或云。般柴來去行住坐臥四威儀中。還出得釋迦老子鼻孔麼。代云。和尚也是量才補職。師或舉手云。古佛為什麼不到這裏。代云。不可降尊就卑。因僧設報慈和尚齋。師問僧。汝道報慈和尚有幾身代云。今日齋飯如法。問僧般柴來去。普賢菩薩在什麼處。代云。般柴早是辛苦。

　　上堂大眾集定云。是大過患子細點撿。代云。不用別人。問僧。世間是什麼人罪最重。代云平出。一日云。古人道。一句合頭語。萬劫繫驢橛。作麼生明得免此過。代云。趙州石橋嘉州大像。或云。虛空還有長短也無。代云。這箇師僧得與麼肥。這箇師僧得與麼瘦。一日云。常徒之見過在什麼處。代云。洎作過中會。

　　上堂大眾集定云。有理不伸。死而不弔。有理能伸。罕遇奇人。置將一問來。代云過。師有時問僧。作麼生。代云少喫。或云。是爾諸人繞天下行脚。不知有祖師意。露柱却知有祖師意。爾作麼生明得露柱知有祖師意。代云。九九八十一。

　　示眾云。一舉不再說。作麼生是一舉。又云。爾若不相當。且覓箇入頭路。微塵諸佛盡在爾舌頭上。三藏聖教在爾脚跟下。不如悟去好。還有人悟得麼。出來道看。代云。養子之緣。代前語云。長安雖樂。

　　上堂大眾集定云。風不來樹不動。便下座。代云。樹折船沈。或云。第一句作麼生道。若道不得。作麼生得心息。代云。和尚莫要草鞋拄杖麼。一日云。從上古人作麼生辨人代云。城地因君置。師因摘茶云。摘茶辛苦。置將一問來。無對。又云。爾若道不得。且念上大人。更不相當。且順朱。代云。功不浪施。代前語云。勞而無功。或云。今日二十七。拈向什麼處。代云。壁上挂。問僧。三乘十二分教。什麼人承當得。代云。沙彌童行。一日云。汝作麼生辨得無礙法。代云。閑家具。或云。還有句內藏身麼。代云領。一日云。京華還有棟梁也無代云。家家觀世音。或云。不相當。且順朱識取好。代云。因學人置得。

　　示眾云。劄即難七九六十三。作麼生道。代云。不可總無人去也。又云。洎合向後道。師或云。日裏來往日裏辨人。忽然中夜教取箇物來。未曾到處作麼生取。代云。瞞却多少人。

　　示眾云。看看佛殿入僧堂裏去也。代云。羅浮打鼓韶州舞。

　　上堂拈起拄杖云。看看。三千大千世界一時搖動。便下座。代云拽。一日云。作麼生是雙明一句。代云。一箭兩垜。或云。作麼生是不瞞人底句。代云。莫道這箇是瞞人底。一日云。泥水不分。過在什麼處。代云。昨日莫徭人設齋。或云。日裏來往總識爾。作麼生是影身一句。代云。某甲亦見日頭從東邊上。一日云。盡力作麼生道。代云。五箇餬餅三椀茶。或云。作麼生是平伸一問。代云。便摑傍僧。一日云。空不異色。作麼生道。代云。園頭甚要。或云。作麼生是不沈影底句。代云現。

　　上堂大眾集。師良久云。久雨不晴。代云。一槌兩當蓋覆將來。一日云。教中有言。謗斯經故獲罪如是。拈却當門齒將經來。代云。不空罥索。或云。爾多年在叢林裏。乃舉手便放下云。向後不得與麼。代云。若與麼便成辜負和尚。一日云。昨日有一句語。不敢望爾會。還有人舉得麼。代云驀。又云。走殺多少人。

　　上堂大眾集定云。總上來也。各自東行西行。便下座。代云不少。或云。古人一言悟道。觸緣見性。拈起作麼生商量。代云。雲居鼓上藍鐘。一日云。日裏來往上上下下。一問一答任汝當荷。夾差一問來。作麼生當荷。代云。謂言侵早起。更有夜行人。又云。一起一倒。又云。生在冀州。

　　上堂云。乾坤側日月星辰一時黑。作麼生道。代云。好事不如無。師因說事了起立。以拄杖擊禪床一下云。適來如許多葛藤。貶向什麼處去。靈利底即見不靈利底著於熱瞞。代云。雪上加霜。

　　示眾云。日月傍照三天下。正照四天下。我與爾注破了也。一句道將來。代云。東弗于代西瞿耶尼。或云。佛法不用道著。世間什麼物最貴。代云。莫道這箇是賤底。又云。乾屎橛。一日云。今日十五入夏也。寒山子作麼生代云。和尚問寒山。學人對拾得。或云。爾諸人傍家行脚。還識西天二十八祖麼。代云。坐底坐臥底臥。又云少喫因齋次。指白甆器云。這箇知有超佛越祖之談。代云。五九四十五。又云。和尚自喫飯。一日云。是爾傍家行脚。作麼生是不落賓主底句道將來。代云。便出去。或云是爾師僧在江西湖南所在過夏。衣鉢分付什麼人了來。代云不是瞞却一人來又云不作大人相。一日云。非貴賤據什麼。代云。鰕跳不出斗。

　　示眾云。看看。殺了也。便作倒勢云。會麼。若不會。且向拄杖頭上會取。代云。龍頭蛇尾蛇尾龍頭。又代作倒勢。一日云。我每日共爾葛藤不能到夜。如今在這裏置將一問來。代云。秖恐和尚不答。或云。作麼生是脚跟下一句。代云。有麼。師或問僧。爾為什麼帶累我。代云。某甲帶累和尚。或云。作麼生出得這裏。代云。朝遊羅浮暮歸檀特。一日云。明己底人。還見有己麼。代云。把將來。又代展兩手。或云。作麼生是蹙舌一句。代云。和尚秖待某甲道。一日云。爾師僧繞天下行脚。見老和尚開口。便上來東聽西聽。何不向洗鉢盂處置將一問來。代云。也知和尚為物之故。因見火頭公。爾辛苦我賞爾。這箇拄杖子吞却祖師也。無對。代云。功不浪施。又云。禍不單行。師因披衲衣云。古人道。披衣蓋乾坤。乃拈起衲衣抖擻云。北斗一時黑作麼生。代云。也知和尚出身早。又云。不道與麼去。或云。佛法還有變易也無。代云。鉢盂鞋履挂杖針筒。一日云。佛法拈却我不問爾。還有識世諦法麼。代云。某甲若道有。被和尚領過。或云。摩㝹顯正。過在什麼處。代云。有什麼過。

　　示眾云天中函蓋乾坤目機銖兩。不涉春緣。作麼生承當。代云。一鏃破三關。師或云。南來北往飛禽走獸。為什麼却有異。代云。辨却多少人。或云。爾諸人。擔鉢囊行脚。不知有佛法。佛殿上蚩吻。却知有佛法。代云。佛殿裏裝香。三門外合掌。師或以拄杖一劃云。微塵諸佛盡在這裏。還辨得盡麼。代云。日出東方夜落西。一日云。作麼生是扣門一句。代云打。或云。迷本底人觸途俱滯。悟本底人為什麼有四大見。代云。益州附子建州薑。師或云。爾諸方愛答話。還有透不得底句麼。代云來。或云。達磨西來為什麼難得兒孫。代云放。師因說事了起立云。爾諸人忽然今夜總悟去。早起將刀截却我頭我說了也。乃拈衲衣抖擻云。作麼生。代云。學人不得辜負和尚。或云。口秖堪喫飯。爾道古人拈槌竪拂揚眉動目作麼生。辨。代云。偽山笠子江西別。又云。龍頭蛇尾。或云。佛法中菩提涅槃真如解脫並為增語。汝道世諦以何為增語。代云。鬧市裏一箇兩箇。又云。菩提涅槃。師或云。古人道。觸目是道。拈却醬甕。阿那箇是道。無對。師云。蒼天蒼天。代前語云。是什麼心行。或云。見即不可子細看。代云。長安雖樂。

　　示眾云。十五日已前不問爾。十五日已後道將一句來。代云。日日是好日。

　　上堂良久云。鈍置殺人。便下座。代云不獨。因看誌公頌問僧。半夜子心住無生即生死。古人意作麼生。代云。不可總作野狐精見解也。或云。古人道。人人盡有光明在。看時不見暗昏昏。作麼生是光明。代云。厨庫三門。又云。好事不如無。一日云。佛法大殺有。秖是舌頭短。代云長也。又云。大斧斫了手摩挱。師齊次問僧。應是從前叢林學得底言語總拈却。爾道我飯作麼生滋味。代云。菜裏少鹽醋。或云。是爾諸人行脚。須知有隔身句。作麼生是隔身句。代云。初三十一。或云。大智非明。真空絕跡。還有人明得這箇道理麼。若有人明得。出來道看。代云揑。問僧。常徒底人過在什麼處。爾與我拈出來。代云。不可平地生堆阜。又云。和尚佛法身心何在。或云。一言纔舉千差同轍。是什麼言。代云。如是我聞。又云。要道有什麼難。因見狗子。乃打一下云。爾為什麼咬這露柱。代但以脚趯狗子便去。舉華嚴經云。金色光明雲。青色光明雲。爾道我尋常還有這箇時節麼。代云。亦不得屈著和尚。因開法堂門云。作麼生是入門一句。有僧云喏。師云漆桶。無對。代云。掩面出去。代後語云。道著。一日眾集定云。莫錯認一著。便下座。代云謝和尚重重相為。或云。是爾諸人行却。須知有入頭路。還有人道得麼。出來道看。代云。也不得辜負和尚。

　　示眾云。中有一寶祕在形山。拈燈籠向佛殿裏。將三門來燈籠上。作麼生。代云。逐物意移。又云。雷起雲興。一日云。宗門作麼生舉令。代云吽。師或云。阿耶耶。新羅國裏打鐵。火星燒著我指頭。自代云。非但指頭。師或云。從上祖師三世諸佛說法。山河大地草木。為什麼不省去。代云。新到行人事。又云。和尚京中喫麫多。師或云。萬法紜紜。三世諸佛天下老和尚一時出頭。過在什麼處。代云。著什麼來由。一日云。忽然有一箇老宿。把弓刀按劍。入地獄如箭射。還有人會得這箇時節麼。代云。鑰匙在和尚手裏。或云。古人道。難得不錯怪人句。作麼生是不錯怪人句。代云爭塞得人口。一日云。眼睫橫亘十方。眉毛上透乾坤下透黃泉。須彌塞却爾咽喉。還有人會得麼。若有人會得。拽取占波共新羅鬪額。代云哂。或云。古人道。聲香味觸常三昧。我與爾葛藤。乃拈拄杖云。這箇拄杖子是三昧。爾若識得拄杖子。即識得天下老宿。又云。爾若識得拄杖子。未夢見天下老宿脚跟下一莖毛。代云。和尚不使別人。一日云。一箭兩垜作麼生。代云。長安雖樂。或云。日謝樹無影。這箇是佛殿。那箇是無影。代云。洎分南北。一日云。作麼生道得不落第二問。代云。洪州鞋履。一日拈起拄杖云。解脫深坑勃跳。代云出。或云。一語明得不要分外。代云。將謂是天地。師或云。塵無自性。攬真成立。作麼生是成立底事。代云。五尺拄杖三尺竹。一日云。說即天地懸殊。不說即眼睫裏藏身。眉毛上勃跳。代云。三三。或云。古人道。一語無二語。作麼生是一語。代云。早朝粥齋後茶。師或拈起拄杖云。是爾諸人作麼生辨雲門。雲門作麼生辨爾諸人。代云平。問僧。佛法還有青黃赤白也無。代云。東方甲乙木。西方庚辛金。一日云。作麼生是塵中辨主。代云。道州去江華不遠。師或云。有一人問著。口似木𣔻。有一人問著。口似懸河。爾道。二人過在甚處。代云。有過即拈出。

　　示眾云。叢林言話即不要。作麼生是宗門自己。代但展兩手。或云。迷身一句作麼生道。代云。何處有也。或云。目前不溺作麼生道。代云。下不舉上。

　　示眾云。江西即說君臣父子。湖南即說他不與麼。我此間總不如是。爾還識壁麼。代云。何異。一日云。作麼生是不續再問。代云。秋風過去春風至。因齋時聞鼓聲。師云。釋迦老子叫喚也。時有僧問。未審釋迦老子叫喚作麼。師云。爾與麼驢年夢見麼。代云。今日喫飯甚是遲。或云。我今年老七十八也。所作事難也。良久問僧。爾道淨瓶年多少。無對。代云。甲子會。一日云。靈利底人難得。作麼生是靈利底人。代云不妨。或云。問一答十。問十答百底人。從什麼處來。代云。西京來。一日云。會佛法底人。共什麼人語話。代云行者。問僧云。三藏聖教天下老和尚言語。總拈却蝦蟇口裏。道將一句來。代云。昨日新雷起。師舉。古人道。讀經千遍紙上見經。不識忽然國師問爾作麼生。又云。忽然國師拈起作麼生。代前語云唵。代後語云。朝看華嚴夜讀般若。或云。凡有請問。不得離於秖對。作麼生道。代云。路逢劍客須呈劍。一日云。作麼生是一句通褒貶。代云。雖是善因而招惡果。或云。行住座臥著衣喫飯是法身。那箇是爾四大。代云。和尚今年年尊。一日云。爾若辨我我辨爾是尋常。更有一條作麼生辨。代云識。或云。節角語須是箇人始得。作麼生是節角語。代云。摩斯吒落水一日云。繞天下行脚辨人底人。爾道具什麼眼。代云聽水。

　　上堂云。遇人即鼻孔遼天。便下座。代云。識好惡。師或云。鬧市裏道將一句來。代便唱聲云。人家莫點燈火。

　　上堂云。為眾竭力。禍出私問。代云。眾禍已除。或云。照盡一句作麼生道。代云。某甲不欲開蝦蟇口。師在餬餅寮喫茶云。不向汝道罪過。無對。復云。第一須忌火。便起去。代云。大眾不得辜負和尚。師或云。佛法大殺有。秖是灸瘡痛。代云。灸瘡痛猶可。一日云。臨坑不損人。代云也是。又云。某甲識好惡。或云。古人道舉即易作麼生。代云。以貌取人。一日云。驀點是什麼時節。代云。不可道是蝦蟇蛤跛或云。不是雲門罪過。便起去。代去。事不孤起。師或云。己事若明。始消他供養。作麼生是爾明底事。又云。舉一明三萬里崖州。代云。一切由和尚。代前語云飽。師或拈起拄杖問僧。這箇汝不得道著。作麼生是衲僧孔竅。無對。又云。爾若道不得。向鼻孔裏道將一句來。代云。新羅火鐵鄆州針。又云。疋上不足。因僧來參。師拈起袈裟云。爾若道得。落我袈裟綣繢裏。爾若道不得。又在鬼窟裏座。作麼生代云。某甲無氣力。或云。不明己底人過在什麼處。代云。大人不合如此。一日云放下一句無不盡。代云。養子之緣。或云。不用指東劃西。什麼人會佛法。代云。三家村裏老翁婆。一日云。爾若衣鉢下坐。縛殺爾。爾若走上來。走殺爾。作麼生是不停之句。代云速。或云。新羅國裏置將一問來。代云便請。一日云。萬法從甚處起。代云。糞堆頭。師或云。第一句作麼生道爾若明得。陝府鐵牛吞却乾坤。代云。謝和尚重重相為。一日云。作麼生是問中具眼。代云瞽。

　　示眾云。舉一不得舉二。爾若舉二。放爾舉三。代云開。師或云。天堂地獄鑊湯鑪炭蓋却爾頭。三世諸佛總在爾脚跟下。三十年後鼻孔遼天。代云。不可更作野狐精見解也。一日云。五音六律是有是無。代云。不可蝦蟇窟裏作活計。師或云。一句該通五千餘首。蘇嚕薩訶。代云。三門頭打鼓。佛殿裏行香。師或云。如今半夏也。敲礚處道將一句來。師復云。蜜怛哩孤密怛哩智。又云。蜜怛哩孤蜜怛哩智作麼生。代云𭊘啉。又云礚。一日云。三十年後會去在。代云。點兒落節。或云。頭上霹靂即不問爾。脚下龍過道將一句來。代云。朝起雲夜降雨。師問僧。德山便棒。爾道學人還有長處也無。代云無端。一日云。一切智智清淨中。還有生滅麼。代云。夜叉說半偈。或云。若知去處。什麼劫中無祖佛。代云發。

　　示眾云。作麼生是不露鋒骨句。代云。今時人須是明明向道始得。師乃有頌。不露鋒骨句。未語先分付。進步口喃喃。知君大罔措。或云。十方國土中。唯有一乘法。爾道自己在一乘法裏一乘法外。代云入。又云是。一日云。紐半破三針筒。鼻孔裏道將一句來。代云。海裏使風山上船。或云。折半列三針筒。鼻孔在什麼處。與我箇箇拈出來看。代云。上中下。或云。分疆列土作麼生道。代云。文殊自文殊。解脫自解脫。師或云。衲僧須得巴鼻即識得天下人。作麼生是衲僧巴鼻。代云。德山棒。

　　示眾云。淺聞即深悟。深聞即不悟。代云。迷逢達磨。或云。衲僧須識古人眼。作麼生是古人眼。代云。蝦蟇跳上天。一日云。處處道將一句來。代云。鬧市裏天子。百草頭上老僧。或云。暗道將一句來。代云。藏頭露尾。一日云。將南作北將北作南。作麼生道。代云。由阿誰。或云。未打板已前。道將一句來。代云。著什麼來由。一日云。以有為有。作麼生免得去。代云患。師或云。解患非患明得了。作麼生是眼。代云。晝見日。夜見星。一日云。明暗為什麼不相管。代云。難為怪笑。或云。過在什麼處。得與麼難。代云辨。一日云。渺漫不分。是什麼人分上事。代云。不可作沙彌行者見解也。師或拈起拄杖云。莫道老和尚瞞爾。貴之與賤縱橫十字。一時這裏會得了。莫辜負老僧。代云。百鳥為子屈。又云。抑與之與。師或云。見麼。自云見。又云。見什麼代云花。師舉古人云。至道無難唯嫌揀擇。這箇是僧堂。這箇是佛殿。那箇是不揀擇。代云。何必如此。師或云。全抽半抽作麼生道。復云。作麼生是半抽。代云。跳出死蝦蟇。又云。作麼生是全抽。代云。案山雷主山雨。師或云。爾自鈍置。第一不得錯舉。代云。事不孤起。一日云。識得道得出來道看。話端道什麼。代云。識罪。或云。作麼生是不再問底句。代云。今年春氣早。夜來陽鳥啼。又云。佛殿裏裝香。三門前合掌。一日云。入夏來十一日也。還得入頭麼。作麼生道。代云。來日十二。師因喫茶拈起茶盞云。一口吞盡。作麼生。代云。茶又喫却。

　　示眾云。西天二十八祖唐土六祖天下老和尚。總出頭來。過在什麼處。又云。爾在此間三冬兩夏。忽然出外。有人問雲門老和尚道什麼。爾向他道什麼。代云。驀面唾這野狐精。代前語云。他不是顛。或云。古人道。從門入者非寶。作麼生是門。代云。道得也無用處。因聞鼓聲云。鼓聲咬破七條。又指僧云。抱取猫兒來。代云。不用別人。師問僧。行脚事即不問汝。三十二相八十種好道將一句來。還有人道得麼。代云。怛薩阿竭二千年。師或云。不問汝叢林言教。這箇是天這箇是地。以手指身云。這箇是我。又指露柱云。這箇是露柱。那箇是佛法。代云。也大難。師在僧堂中喫茶。拈起托子云。蒸餅饅頭一任汝喫。爾道這箇是什麼。代云。乾狗屎。又云。茶又喫了也。師或云。爾還識德山麼。莫道我壓良為賤。代云。也知和尚因某甲置得。師聞齋鼓聲云。爾道鼓因什麼置得。代云。因皮置得。師聞齋鼓聲云。爾還識得老婆禪麼。代云。鼓聲喚喫飯去。一日云。古人道。巧拙具生殺。作麼生是生殺。代云。疋上不足。疋不有餘。

　　上堂。大眾集已。師云。大眾齋去。却問僧。爾道我教伊去。還有過也無。代云。也不是和尚特地如此。師行次。以拄杖打露柱一下云。新羅天子。勃跳上梵天。代云。無端。師或云。世諦不要道。佛法道將一句來。代云。父子之情。一日云。通明底人什麼物與麼來。代云。莫教屈著人。又云。釋迦老子須彌山。或云。古人道。朝朝抱佛眠。起時還共起。爾道見解朦朧底人作麼生。代云未到。問僧云。眼中無色識。識中無色眼。色眼二俱無。何能令見色。去却古人。道將一句來。代云。把將饅頭蒸餅來。又云。雪上更加霜。又云。有什麼。師或云。幡竿頭倒卓。是第幾機。代云打。一日云。學佛法底人如恒河沙。百草頭上道將一句來。代云俱。師因出門云。古人道。從門入者非寶。汝道從門出者作麼生。代云一。師入堂齋次。指聖僧供鉢。問僧云。爾若喫盡。又在解脫深坑裏。爾若喫不盡。又不唧𠺕。作麼生。代云。大眾喫飯次。

　　上堂云。劃斷即不可。復云。爾若不會。三十年後莫道不見老僧。代云。和尚恐人埋沒。代前語云。今日上堂大眾著便。師或以拄杖打露柱一下云。爾作麼生不說禪。復云。埋沒人家男女。無對。自云。擔枷過狀。自代前語云。爭怪得別人。師或云。湖裏魚變成龍即不問爾。作麼生是針眼魚。代云點。師聞打槌聲云。妙喜世界百雜碎。擎鉢盂向湖南城裏喫粥。代云。浴後喫。一日云。什麼語中無世諦什麼語中無地獄。代云。天晴日出雨下雷興。或云。平常心是道。爾平常道將一句來。代云。五箇餬餅三箇䭔。一日云。一句辨邪正。忽有人問。作麼生是辨邪正底句。爾作麼生道。代云。西天與此土不同。或云。今日已前不要。今日已後不要。正當今日道將一句來。代云正好。師或云。病遇因即瘥。爾道遇什麼因道得底道看。代云尚。或云。鉢盂匙筋與露柱相去多少。代云。分開好。又云。尋常得此便。一日云。當鋒一句作麼生道。代云領。或云。作麼生是辨慈風一句。代云。識取好。一日云。迷身一句作麼生道。代云。昨日雷聲起。今朝陽鳥啼。師或云。不用勃跳。道將一句來。代云。死蛤跛也無用處。一日云。作麼生是提婆宗。代云。西天令嚴此土還較。或云。汝道何物具四德。代云。死猫兒。又云。把不具底來。一日云。荊棘不彫擇。道將一句來代云。拈放一邊。或云。有一切見底人是什麼人。代云。三家村裏納稅漢。一日云。不占田地。道將一句來。代云。總屬和尚。或云。倒道將一句來看。代云訶薩。一日云。息節一句作麼生道。代云。知時好。師或云。天下亂走。將什麼過水。代云。且曬著。師或時拈拄杖作射勢云。官家進器械來也。看看。代云。和尚不得放過。又云。僧堂前。師或云。一夜展脚睡天明。道將一句來。代云。何不快起。或云。作麼生是赤脫一句。代云。也大無端。一日云。以有為有。此人過在什麼處。代云苦。或云。還有不識祖師底人麼。代云。仁義道中。又云不患。一日云。識過無過。不識過過也不知。代云熱。或云。曹溪路上還有俗談也無。代云。二事一時。一日云。佛法外置將一問來。代云。一箇便多。或云。既知來處。什麼劫中無祖師。代云。某甲今年不著便。或云。寸草不生不學禪不學道。代云。是什麼閑。或云。還有吞不盡句麼。代云蛇。師行次。以拄杖打露柱一下云。什麼處來。自云。西天來。復云。來這裏作什麼。自云。說佛法。乃喝云。欺我唐土人。又以拄杖打一下便行。却拈問僧。汝道我意作麼生。僧便問。秖如師意作麼生。代云。不用行主。又云。師子咬人。復問僧。秖如當機。合下得什麼語。代云發。又云。百歲老兒作歌舞。一日云。驀劄一句作麼生道。代云。因一事長一智。或云。大藏教將什麼辨。代云點。一日云。佛殿為什麼不見僧堂。代云痛。或云。衲僧鼻孔即不問汝。泥裏洗土塊道將一句來。代但彈指。又云。衲僧鼻孔又作麼生道。代云。翫山翫水。師或問僧。作麼生是不寂句。無對。師云。汝問我。與汝道。僧便問。作麼生是不寂句。師云𭊘。代前語云。不可向鬼窟裏作活計。又云。作麼生是𭊘。代云。會此意。又云。文殊五字。或云。作麼生是入鄉隨俗底句。代云。君子可八。一日云。作麼生是提綱一句。代云。雪峯南趙州北。一日云靈苗不動根。過在什麼處。代云。誤却多少人。或云。一顆圓光明已久。作麼生是一顆圓光。代云。謝和尚重重相為。師或云。作麼生是對明一句。代云露。師或云。非色非聲體上明得是第幾機。代云。不可向野狐窟裏作活計。一日云。布幔天網打龍。布絲網撈鰕摝蜆。爾道螺蚌落在什麼處。代云具眼。師因卸却七條語僧云。汝道來生莫不會佛法麼。僧無語。代云。和尚幸是大人。又云。某甲不敢道。復云。為什麼不敢道。又云。自有和尚在。師歲夜問僧。餅啖是羅漢藥石。還將得饆鑼䭔子來麼。無對。代云。今日東風起。師或云。爾若不相當。且向古人建化門中道將一句來。若道不得。向異處道將一句來。作麼生道。代云。前來猶是可。一日云。遠即照近即明。作麼生道。代云。入水始見長人。又云。更不要也。師或拈拄杖云。且向這裏會。也有利益。也無利益。總不會。顢頇佛性儱侗真如。代云。疋上不足。疋下有餘。一日云。萬法從什麼處起。代云。不可向和尚道蝦蟇口裏也。因齋時聞鼓聲云。古人道。一切聲是佛聲。喚作佛聲喚作鼓聲。代云。和尚道了也。又云。和尚不宜喫麫。因見僧來參。師打露柱一下云。來這裏瞞我。代云。但打露柱。一摑云。為人自安。一日云。至道無難唯嫌揀擇。作麼生是不揀擇。又云。如來妙色身羅羅李。代云不出。代前語云。古人道了也。因齋時打帳座一下云。這箇喫。又打飯床一下云。這箇不喫。代云。一槌兩當。因般米問僧。人擔米米擔人。代云。總得。又云。般米辛苦猶是可。又問僧。大橋有多少米。僧云。七十碩。師拈起拄杖云。七十碩米一時在拄杖頭上。擔將來即得。若擔不得。餓殺爾。代云。不可為小小。一日云。有所說野干鳴。無所說師子吼。我與麼是野干鳴。作麼生是師子吼。代云。九九八十一。師或云。埋沒兩字不用道著。代云。深領和尚慈悲。又云。因某甲所置。師或云。善財入門也作麼生道得出去。代云。朝遊羅浮。師或云。餬餅從爾橫咬竪咬。不離這裏道將一句來。代云。今日新麫。一日云。有賞有罰道將一句來。代云。遇賤即貴天晴日出。或云。龍潛師溺起自何來。作麼生是不活底句。代云。有什麼難辨。一日云。敲礚一句作麼生道。代云。驢生馲𩢷馬生騾。或云。作麼生得道斷商量。代云。來年更有新條在。惱亂春風卒未休。一日云。辨得親疎。為什麼被親疎所使。代云。阿誰置得。或云。古人道。會即途中受用。不會即世諦流布。完圝道將一句來。代云。一錢兩箇二錢三箇。一日云。一句道將來。代云。疋上不足。因夏末問僧。初秋夏末不觸平常。道將一句來。代云。初三十一中九下七。師問僧。通身是水阿誰喫。代云。洎與和尚作笑具。一日云。三日不相見。不得作舊時看。作麼生。代云千。

雲門匡真禪師廣錄卷中

　　住福州鼓山圓覺宗演校勘


大正新脩大藏經第 47 冊 No. 1988 雲門匡真禪師廣錄


雲門匡真禪師廣錄卷下

　　門人明識大師賜紫守堅集

　　勘辨一百六十五則

　　遊方語錄三十一則

　　遺表

　　遺誡

　　行錄並請疏

　　勘辨

　　師見新到云。雪峯和尚道。開却路。達磨來也。我問爾作麼生。僧云。築著和尚鼻孔。師云。地神惡發。把須彌山。一摑㪍跳上梵天。拶破帝釋鼻孔。爾為什麼向日本國裏藏身。僧云。和尚莫瞞人好。師云。築著老僧鼻孔。又作麼生。無對。師云。將知爾秖是學語之流。代無語處云。和尚秖恐某甲不實。又云。邏邏李。問新到。爾是甚處人。僧云。新羅人。師云。將什麼過海。僧云。草賊大敗。師云。爾為什麼。在我手裏。僧云恰是。師云㪍跳。無對。代前語云。常得此便。又云。一任㪍跳。問新到。爾在南岳山。借我二百錢。為什麼不還。無對。代云。今日小出大遇。又云。今日不著便。問僧。心法雙忘。是第幾座。僧云。第二座。師云作麼生是第一座。僧云。不敢虧於和尚。師不肯。代云韶州糴米。問僧。什麼處來。僧云。摘茶來。師云。人摘茶。茶摘人。無對。代云。和尚道了。某甲不可更道。師問僧。爾是修造那。云是。師云。盡乾坤是箇屋。作麼生是屋主。無對。師云。爾問我。與汝道。僧便問。師云薨。代前語云。瞞却多少人來。師問僧。汝是湖南出家那。僧云是。師云。識三門下金剛麼。僧云。不可更識也。師云。野狐窟裏出頭。無對。代云若不出頭。代初問處云。秖是箇泥人。又云。識得者泥人有甚用處。又云。念某甲新入眾。師問僧。甚處來。僧云。禮塔來。師云。祖師道什麼。僧云。和尚道什麼。師云。將謂是箇靈利漢。無對。代云。秖為仁義道中。師問僧。甚處來。僧提起衲衣。師云。我問爾甚處來。僧云。和尚為什麼不領話。師便打。代云。且喜。代前語云。和尚休得也未。僧辭師。師云。爾辭去那。云是。師云。前頭江難過。僧去。一切臨時。師云。蘇盧薩訶。代前語云。臨行不可無禮去也。代後語云。太麁心。又云。近日世界不好。師問僧。甚處過夏。僧云。和尚合知。師云。我即知。僧云。且道某甲甚處過夏。師云。老鼠孔裏出頭。無對。代云道著。代前語云。便出去。僧辭師。師云。莫教敗闕。僧云。和尚有什麼事但問。師云。草賊大敗。無對。代云敗也。代前語云。不少。因普請般米了坐次云。近日不唧𠺕。秖擔得一斗米。不如快脫去。僧云。和尚脫向甚處去。師云嗄。僧擬再問。師云。釘釘了。代云。酌然。代前語云。今日般米困。又云尚近。師問僧。還有燈籠麼。僧云。不可更見也。師云。猢猻繫露柱。代云。深領和尚佛法深心。代前語云。好事不如無。問僧。近離甚處。僧云查渡。師云。蹋破多少草鞋。無對。代云。可惜草鞋。又云。不虛蹋破草鞋。師見飯頭云。汝是飯頭麼。云是。師云。顆裏有幾米。米裏有幾顆。無對。代云。某甲瞻星望月。又云。福利門中不得不作。師因齋次問僧。爾是甚處人。云淮南人。又問一僧。爾是甚處人。云京兆人。師拈起蒸餅云。我也無可到爾淮南人。也無可到爾京兆人。二僧無對。師遂拈蒸餅挒轉云。我惜爾作麼生。又無對。代云。不是和尚惜。代前語云。普同供養。又云。且留供養和尚。問僧。看什麼經。云已有人問了。師云。爾為什麼在我脚下。僧云恰是。師云。伏惟尚饗。代云。蒼天蒼天。又云。將謂韶州無。問僧。看什麼經。云般若燈論。師云。西天金剛座上。甚人說佛法。僧云。和尚合知。師云。爾夢見麼。無語。代云。不獨某甲。代前語云。跳出死蝦蟇。又云。將謂西天無。又云墮。因齋次問僧。喫得幾箇餬餅。僧云。喫得四箇。師云。爾為什麼鼻孔裏秖有一莖毛。無對。師云。脫空妄語。代前語云。直須慎初。又須護末。因齋次問僧。羹受飯裏。飯受羹裏。過在什麼處。道得別有商量。無對。代云。好羹好飯。又云。不可道和尚蝦蟇窟裏。因僧辭師。師下座把僧手云。著幾錢。無對。師云。爾問我。僧便問。師云。都不直半分錢。代云。有什麼信物送路將來。又云。臨行。因見龍藏字問僧。龍藏出得箇什麼。無對。師云。爾問。我與爾道。僧便問。師云。出箇死蝦蟇。代云。屎臭氣。又云。饅頭蒸餅。因般米次。師以拄杖打僧一下云。這箇師僧不去般米是不。僧云。般米入倉了也。師云。般米入倉了且置。阿誰喫飯。僧便出去。師云。脫空妄語漢。又拈問僧。作麼生免得不被主家道得脫空妄語。代云。為什麼壓良為賤。又云。因一事長一智。代是不處云。和尚著甚來由。師在僧堂前問僧。這箇鐘子是什麼物作。無對。師云。爾問我。僧便問。師云。衲僧作代。但打鐘一下云。摩訶般若波羅蜜。又云。眾僧堂前。師問修造僧。甚處來。僧云。山上斫木來。師云。還斫得合盤麼。僧云。和尚放某甲過即道。師云。放爾過。作麼生道。僧便禮拜。師便打。代云。某甲也漝麼。又云。可惜成功不毀。又云斫。問僧。甚處來。僧云。般柴來。師云。維那打鼓不般柴作麼生。無對。代云錯領。又云。可惜般柴工夫。又云。和尚位處當人某甲參學。又云。纔施少許功勞。師問僧。甚處來。云山下來。師云。有幾人。僧云四人。師竪起拄杖云。總在者裏。無對。代云。抑已而已。又云。誤却多少人。問僧。喫得幾箇餬餅。云三箇。師拈起餬餅云。這箇是第幾箇。無對。師云。爾問我。僧便問。師云不出。代云欺敵者亡。問僧。甚處來。僧云。湖南來。師云。夏在甚處。僧云湖南。師云。開通寺在甚處。僧云不會。師云。參堂去。無對。代云喏。代初語云。和尚遠問學人近對。又云。纔始新到。師齋次問僧。爾道鉢盂裏多少飯。無對。代云野。又云。飽便休。又云。一杓兩杓。師見僧齋次問。鉢盂匙箸拈向一邊。把將餛飩來。無對。代云。好羹好飯。又云休。問僧。看什麼經。僧拈起經。師云。鬼窟裏出頭。僧云。和尚見箇什麼。師云。贓物見在。無對。代云。仁義道中不合如此。問僧看什麼經。僧云。般若經。師云。經中道。一切智智清淨是麼。僧云是。師云。爾眼為什麼穿過石榴樹。僧云。古人何在。師云。古人即知是爾不知。無對。代云。大有人不識勢。師問僧。甚處來。云嶺中來。師云。夏在甚處。僧云招慶。師云。招慶有何言句僧近前應喏。師云。一不成二不是。無對。師云酌然。代云。秖守是。師因齋次。拈起餕饀謂僧云。擬分一半與爾。又却不分。僧云。為什麼不分。師云。為爾打野榸。代云。將食與人也不惡。又云。謝和尚供養。又云。和尚無端作麼。師因喫茶次云。茶作麼生滋味。僧云。請和尚鑒。師云。鉢盂無底尋常事。面上無鼻笑殺人。無對。師云。趁隊噇飯漢。代云。秖守是。又代以茶便潑。又云。且待某甲點一椀茶。師問僧。甚處過夏。僧云。和尚合知。師云。我即知。僧云。且道某甲甚處過夏。師云。不消一劄。代云。更不消也。問僧。看什麼經。僧應喏。師云。因什失却。僧云。某甲甚處失却。師云。自領出去。代云同路。又云。和尚大人不合自作。問僧。完圝餅角子即不要爾。半截底把將來。僧應喏。師云。這箇是完圝底把將來。代云。齋與不齋當來無礙。又云。檀越所修福。師問新到。什麼處來。僧云。郴州。師云。夏在甚處。僧云。荊南分金。師云。分得多少。僧展兩手。師云。這箇是瓦礫。僧云。和尚莫別有麼。師云。乾屎橛一任咬。代云。若不言瑕爭得玉轉。問僧。看什麼經。僧云。瑜伽論。師云。為甚義墮。僧云。什麼處義墮。師云。自領出去。代云。悔不先下手。問僧。曾講百法論是不。僧云是。師云。為什麼脫空妄語。代云。事不孤起。又云著。因為亡僧唱衣次問僧。如今唱衣亡僧還向這裏麼。代云。勞煩大眾不能等候。打遍槌去也。問僧。甚處來。僧云。般柴來。師云。般得多少轉一宿覺。僧云。二十轉。師云。爾為什麼打落當門齒。無對。師便打云。學語之流。代云。也知和尚佛法身心。又代前語云。般柴早是辛苦。問僧。看什麼經。其僧却指傍僧云。和尚問何不秖對。師云。露柱為什麼倒退三千里。僧云。豈干他事。師云。學語之流。代云。洎合不識勢。又代珍重便出。又云。著者非一。師在西京時問僧。爾是甚處人。僧云。于闐國人。師云。還到西天麼。僧云到。師拈起拄杖云。掣電之機不問爾。還到這裏麼。僧云不會。師呵呵大笑。代云。深領和尚降尊就卑。又云。將謂此土無。又云勳。問新到。甚處來。僧云。南嶽來。師云。觀音為什麼入洞庭湖裏去。僧云。某甲初心不會。師云。參堂去。代云喏。又云。惑著多少人來。又云。和尚問觀音。某甲對彌勒。師齋次問僧。半夜般柴即不問爾。齋時將什麼喫飯。僧拈起鉢盂。師以拄杖打落。僧無語。代云引。又云。兩片皮。又云。匙箸鉢盂手巾單子。因喫茶次問僧。爾是柴頭不。僧云是。師云。更勸一甌茶。代云。辛苦受盡。又云。功不浪施。又云。和尚念某甲辛苦。問僧。爾是園頭不。僧云是。師云。蘿蔔為什麼不生根。無對。代云。雨水多。又云。不解悅豫使人。問僧。爾是甚人。僧云知客。師云。客來將何秖待僧云。隨家豐儉。師云。這箇是瓦椀竹箸。客來將何秖待。僧云。謝和尚慈悲。師云。鰕跳不出斗。無對。師云。爾問我。僧便問。將何秖待。師便打。代初問處。便打。又云。一盤飯兩椀茶。又云。貪觀天上月。師問僧。爾是甚處出家。僧云。趙州孫。師云。師翁是甚處人。代云。喫飯老和尚。師因見水磨題梁云。永為不朽。後即破損。師問僧。既是永為不朽。為什麼却被水推。無對。代云。不因一事難長一智。又云。堯舜之君猶稽於化。師問僧。不惹泥水作麼生道。代云。南山打鼓北山舞。因齋次問僧。者裏還有超佛越祖之談麼。僧云有。師云。什麼處去也。無對。代云。新羅國裏。又云。和尚恐某甲不實。代前語云。喫飯時不合與麼道。師問柴頭。爾為什麼拽折大梁鋸。僧云無。師云。無即休。代云彼此。又云平地。又云。也知和尚為頭首辛苦。師問僧。什麼處來。僧云。南嶽來。師云。我此間不曾與人葛藤。近前來。僧乃近前。師云去。代云。念學人遠來。又云。今日無彩。因僧在師前立。以拄杖打一下。其僧迴首。師展手云。把錢來。無對。代云。若不轉頭爭知後事。又云。但驀面唾。因入厨問茱頭云。鍋裏多少茄子。無對。師云。爾問我。與爾道。僧便問。師云。消不得。代云一桶。又代後語云是。因普請師三門下問僧。因作什麼面目。僧云。和尚合知。師云。我即不知。僧却問。困作什麼面目。師拈拄杖云。遇長即長。遇短即短。僧云。未審困與麼道。和尚與麼道。師云。我也知爾親。無對。代云爭知。又代前語云。老少黃白。師問飯頭。佛是千百億化身。爾每日作飯一杓幾箇釋迦老子。無對代云。一僧一升米。又云。今日齋飯較細。問僧。甚處來。僧云。南華塔頭來。師云。祖師有什麼言句。僧云有。師云。不得錯舉。僧云。請和尚領話。師云。我道爾一不成二不是。代云。和尚太殺教令。問磨頭。人打羅羅打人。無對。代云。近來喫麫多。又云。客來須看賊來須打。問僧。什麼處來。僧云。南華塔頭來。師云。還見祖師麼。僧云。用見作什麼。師云。爾又去那裏作什麼。僧云。有什麼過。師云。既去無過。見有什麼過。無對。代云。若不如是。爭知慈悲。問僧。甚處來。僧云。赴齋來。師云。將䞋錢來。僧云。和尚欠少箇什麼。師云。爾又欠少箇什麼。僧云。不欠少。師云。不欠少。又赴齋作什麼。無對。代云何妨。又云趁塊。問僧。爾是向北人。僧云是。師以一摑。無對。師云。爾問我。僧却問。和尚甚處人。師又以一摑。無對。代前問處打一摑。又代後云。仁義道中。有僧粥後來見師。師云。喫粥了也未。僧云了也。師云。咬著露柱麼。僧云咬著。師云。看硬著爾。無對。代云。也知和尚恐人不實。又云。硬阿誰。師因開門。有僧便入。師驀胸擒住云。有什麼事。僧云。有什麼事。師以一摑。無對。代云退己進於人。為存賓主禮。代擒住處云。驀面唾這野狐精。又代云。因學人置得。師指露柱。問東京僧。爾鄉中還有這箇麼。僧云有。師云。喚作什麼。僧云。喚作露柱。師云。三家村裏老翁也解與麼道。無對。代云本色。師見僧來。乃舉起拳作打勢。僧近前作受勢。師與一摑。無對。代云。便出去。又云。一彩兩賽。又代云。行因招禍。又云。謝重重相為。問僧。甚處來。僧云。大普請般柴來。師云。小普請為什麼不到。無對。代云。依前又是大普請。又云。辛苦受盡。問新到。甚處來。僧云不敢。師云。放爾三十棒。無對。代云。某甲也漝麼。又云。可惜許七間法堂問僧。甚處來。云荊南來。師云。夏在什麼處。僧云分金。師云。有事相借問得麼。僧云便請。師云。鷂子過新羅。僧無對。代云是。於借問處代云。鷂子過新羅。師在僧尚內喫茶。問設茶僧云。什麼處安排。僧指板頭云。在這裏。師云。爾更設一堂茶始得。無對。代云。近日錢難得。又云。小財不去大財不來。又云。上間下板頭。問僧。甚處來。僧云郴州。師云。夏在什麼處。僧云西禪。師云。說什麼法。僧展兩手垂兩邊。師便打。僧云。某甲話在。師却展兩手。無對。師打趁出。代云。便出去。問僧。甚處來。僧云。南華禮塔來。師云。莫脫空。僧云。實去來。師云。五戒不持。無對。代云。彼此不出。因齋次問僧。盂裏幾餅餅裏幾盂。僧拈起餅。師云。問著箇老婆。無對。代云不消。又於問處云。大眾喫飯次。師因普請入柴寮云。老底不用去。還有老底麼。僧云有。師云。在什麼處。僧乃推出一僧。師云。這箇猶是後生。無對。代云。若與麼。却普請去始得。師因喫茶了云。什麼人接盞子。有僧便接。師云。村裏老翁拜冬至。無對。代云。秖為行仁義。却招禍及身。有僧來參。師問。曾聽講來麼。僧云是。師云。見說有唯識論是不。僧云是。師云。非非想天說箇什麼。僧云不會。師云。且念文書。代云。禪師愛欺座主。又云吽㗶。又云。維摩頭法華尾。有僧辭師。師云。甚處去。僧云。湖南去。師云。前頭津鋪難過。僧云。某甲有隨身公驗。師云。這箇是念上大人。無對。代云。小小村鎮不足可言。又云。和尚太殺。代前語云。便珍重出去。師問新到云。把將公驗來。僧云。有人問了也。師云。由是念上大人。僧云莫錯。師云。草賊大敗。無對。代前語云。且存仁義。代後語云。大似村鎮頭。又云久嚮。問僧。一切聲是佛聲。一切色是佛色。拈却了也與我道。僧云。拈却了也。師云。與麼說驢年會麼。無對。代云。君子一言。代初語云狂。又云。不存少許佛法身心。問僧。甚處來。僧云。摘茶來。師云。摘得幾箇達磨。代云。新茶宜少喫。又云。因摘春茶不廢功力。因僧辭師。師云。甚處去。僧云。虔上去。師云。打野榸漢。代云珍重。又云臨行。因曬麥問僧。曬了也未。僧云了也。師云。饅頭從爾橫咬竪咬。不離這裏道將一句來。代云。新麥麫少喫。又云。三事蒸作餬餅糖餅。問僧。看什麼經。云顯揚聖教論。師云。適來一問為什麼照不著。僧云。什麼處照不著。師云。夢見顯揚聖教麼。代云。若不如是。爭見當人。又云。照不著。師問看經僧。表首是什麼字。僧拈起經。師云。我也有。僧云。和尚既有。為什麼却問。師云。爭奈與麼何。僧云。有什麼過。師云。自屎不覺臭。代云。今日方知。又云。德山拄杖紫胡狗。又云。和尚此問大殺靈利。鼓山有小師。久在崇壽。却歸嶺中到保福處相看。福知來却入帳子內。衲衣蓋頭坐。僧云。和尚出汗那。不對。有僧舉似師。師云。見成公案不能折合。代云。鈍置殺人。又云。草賊大敗。師問僧。看什麼經。僧云呪。師云。與麼語話未有主在。僧云。和尚莫錯。師云。自領出去。代云。便出去。問僧。我有箇不露鋒骨底句。作麼生有。長老云收。師云。與麼道得一半。代云。深領和尚慈悲。又云句𡁠。又云。洎不別處。因修藏問僧。作麼生是藏。僧應喏。師云。這箇是藏脚。還我藏來。無對。代云。爭得不修藏。又云玉。問新到。甚處過夏。云雲蓋。師云。多少人。僧云。七十人。師云。爾為什麼不在數。代云。新到分上未受與麼。又云。恐久住瞋。問僧。甚處來。僧云郴州。師云。爾為什麼失脚。代云。魯般門下弄大斧。又云。客是主人相。師問僧。甚處來。云查渡。師云。爾為什麼蓋不著。僧云。和尚莫塗糊某甲。師云。鰕跳不出斗。代云。新到便蒙和尚重重嚴飾。又云見面。問僧。古人道。無邊剎境自他不隔於毫端。新羅日本與這裏作麼生。僧云不別。師云。入地獄。代云。不可作地獄見解。又云。爭得玉歸。問僧。爾不得鈍置我。僧云。和尚因什麼到與麼地。師云。我鈍置儞猶可。儞鈍置我更殺代云。事不孤起。又云和尚也大無端。又云。某甲甚處不下馬。問僧。儞諸人行脚道我知有。與我拈三千大千世界。來眼睫上著。僧云喏。師云。錢塘為什麼去國三千里。僧云。豈干他事。師云。者掠虛漢。代云。和尚倚勢欺人。又云。常得此便。問僧。甚處來。僧云。南華塔頭來。師云。還見祖師麼。僧云。南華橋折。師云。南嶽石橋又作麼生。無對。師云。學語之流。代云。便出去。又云上也。問僧。甚處來。僧云。涅槃堂裏來。師云。亡僧還喫飯麼。僧云不喫。師云。活人還喫飯麼。無對。代云。一杓兩杓。又云。欠他一箇餬餅也不得。又云。也能秖對。師問僧。講律來是麼。僧云是。師云。律鈔中說。大小乘無分別。作麼生是無分別。無對。代云。靈樹置將一句來。師問僧。法身還喫飯麼。僧云。諸方老宿不肯。法身無形無相。作麼生喫。師云。與麼道夢見法身麼。僧云。有不肯處作麼生。師云。自不知。乃云。法身喫飯。又代云。將謂有衲僧孔竅。猶是潑屎潑尿。復云。酌然百千人中未有一人到此境界。自云。和尚作麼生。代云。咄這有頭無尾漢。師問僧。三藏聖教古今老和尚憑箇什麼照。僧云。高也著低也著。師云。儞與麼不得。代云。得與麼狼藉生。因鑄鐘歸山齋了。請師打鐘。師打了。大眾打。師問僧。打鐘圖什麼。僧云。喚和尚喫飯。師不肯。代云。譬如閑。又云。息苦停酸。師入京朝覲歸至大橋。山門煎茶迎師。師喫茶果次。僧侍立。師語三參隨僧云。是儞京中無可喫。乃拈一𭪱果子與一僧。其僧接得便去。又語一僧云。我不與儞。僧無對。師云。那裏也有也。其僧又無對。別有僧出云。某甲今日也隨和尚來。請一分得麼。師云嗄。僧云。某甲罪過觸忤和尚。師云。我不能唾得儞。無對。代前語云。也知果子少兩人共一𭪱。又云。未到山便蒙和尚管顧。代後語云。某甲更是。師歸山受大眾參了。乃云。我離山得六十七日。問儞。六十七日事作麼生。眾無對。代云。和尚京中歸無信物。又云。和尚京中喫麫多。因數僧來參。師問。作什麼來。云般柴來。師云。歸向北去。不得辜負老僧。無對。復云。來來三愚共成一智作麼生。代云。一畆地。代前語云。不因一事不長一智。因齋次云。今日喫飯不得遷化去也。排比唱衣。無對。復云。儞問我。僧便問。將什麼唱。師云。驢年摸著麼。又云。我與儞三家村裏葛藤。更問。僧又問。師擎起椀云。這箇是定州椀子。一唱三十文。代前語云。錢是足陌。因齋次問僧。儞道人喫飯飯喫人。無對。師云。儞問我。與儞道。僧乃問。師云。謝儞答話。代前語云。不因喫飯難得此言。因僧隨師出三門。師問。古人道。大用現前不存軌則。作麼生是不存軌則。無對。復云。儞問我。與儞道。僧便問。師引聲云。釋迦老子來也。僧又無對。師遂行數步。以拄杖打松樹一下云。嗄嗄。會麼。僧云不會。師云。儞與麼驢年會麼。代前語云。多華樹嘲無半子。代後語云。由是。師因見僧量米乃問。籮裏多少達磨。無對。師云。儞問我。僧便問。師云。斗量不盡。代云。因一事長一智。又代趯却米籮便行。因園頭請師喫茶師云。儞若煎茶。我有箇報答儞處。無對。師云。汝問我。與汝道。園頭云。請師報答。師云。多著水少著米。代云。得人一牛還人一馬。又云。金字茶六百錢一斤。師因齋次。拈起蒸餅云。我這箇秖供養向北人。是儞諸人總不得。時有僧問。某甲為什麼不得。師云。鈍置殺人。代云。某甲猶可。代前語云。兩彩一賽。問僧。古人道。直須一句下悟去。作麼生。僧云。直須一句下悟去。師云。儞為什麼鼻孔裏秖對我。僧云。某甲什麼處是鼻孔裏秖對。師云夢見。代云。某甲慎初。和尚護末。又云南柯。又云少喫又云。戒文一切總不犯。師問侍者。客來將什麼接。待者無對。代云。和尚要拄杖即道。因歲日在堂中點茶。師問僧。設羅漢齋得生天福。儞得飯喫。無對。師云。儞問我。與儞道。僧便問。為什麼與麼道。師云。先來不著便。如今著屎潑。代前語云。非唯施主。某甲也蒙。因聞鼓聲問僧。打鼓為什麼人。無語。師云。儞問我。僧便問。師云。打鼓為三軍不為儞。代云。柴不辦。師坐次。有僧非時上來。師云。作什麼。僧云請益。師云。儞有什麼疑。僧云。某甲曾問和尚。一宿覺般柴。柴般一宿覺。師乃敲椅子三下云。儞作麼生會。僧云。一切臨時。師乃揎拳云。我共儞相撲一交得麼。無對。次日其僧再上值師漱盥次。師乃將水椀過與僧云。送去厨下著。其僧送去了却來。師見來乃從後門出去。其僧云。比來請益却得一口椀。問僧。作麼生是打靜一句。僧云。誰敢出頭。師云。儞問我。僧便問。師以拄杖劃地一下。問僧。將什麼轉大藏教。僧云。莫越於此。師云。拈却菩提換却涅槃又作麼生。僧云。今日七明日八。師云。依稀似佛莽鹵如僧。因僧請喫湯次。師云。作麼生。無對。師云。儞問我。僧便問。師以湯滴云。一滴落地萬神俱醉。會麼。僧云不會。師云。不會即禮拜著。因見僧商量次。師打床一下。僧默然。師云。作麼生是打靜一句。僧云。出頭即𬿀𦤻。師云。三十年後不得錯舉。因供養羅漢問僧。今夜供養羅漢。儞道羅漢還來也無。無對。師云。儞問。我與儞道。僧便問。師云。換水添香。僧云。與麼即來也。師云。有什麼饅頭䭔子。速下來。師拈拄杖問僧。這箇是什麼。僧云。拄杖子。師云。入地獄。師見僧乃召來來。僧便來。師云。蒼天蒼天。僧無語。師云。蒼天本是儞哭。為什麼却我哭。因入菜園。見糞堆上牌子問僧。道什麼。僧無對。師云。儞問我。僧便問。師云。恐人無信。問修造庵主云。佛殿折了也。忽然施主來。將何瞻敬。庵主合掌。師云。奴見婢殷勤。因聞蚊子叫問僧。蚊子吞却祖師也。僧云。非蚊子吞祖師。祖師亦吞蚊子。師不肯。乃云。儞問我。僧便問。師云。何怪。香林云。為渠有分。師問僧。近離甚處。僧云查渡。師云。夏在甚處。僧云。湖南報慈。師云。甚時離彼。僧云。去年八月。師云。放儞三頓棒。僧至來日。却上問訊云。昨日蒙和尚放三頓棒。不知過在什麼處。師云。飯袋子。江西湖南便漝麼去。僧於言下大悟。遂云。某甲自今已後。向無人煙處。卓箇草菴。不畜一粒米。不種一莖菜。接待十方往來知識。與他出却釘去却楔。除却膱脂帽子。脫却[(虺-虫+骨)-兀+(八/兀)]臭布衫。教伊灑灑地作箇衲僧。豈不俊哉。師云。飯袋子身如椰兒。大開與麼大口。問僧。佛法還有長短也無。僧云。這簾子長五尺。師云。這箇是簾子。那箇是佛法。僧云。喚什麼作簾子。師云。脫空妄語漢。因一日齋晚。僧看厨庫而立。師見乃打一棒。僧回首。師云。文殊普賢香積世界去也。問僧。看什麼經。僧云。般若經。師云。作麼生是清淨。僧云。共和尚商量了。師云。驢年夢見。又云。來來更共儞葛藤。蚊幮裏藏身。東海裏魚勃跳上三十三天。作麼生。僧云。和尚與麼道即得。師云。這虛頭漢。問僧。看什麼經。僧云。般若經。師云。作麼生是清淨。僧云。什麼處不清淨。師云。繩床入枇杷樹裏去也。見麼。僧云。和尚莫瞞人。師云。瞞人且置。儞道我作麼生。無對。師云。這掠虛漢。師因見僧在殿角立次。乃拍手一下云。佛殿露柱走入厨庫去也。僧迴首看。師云。見儞不會。却來秖候佛殿。因僧侍立次。師云。不問有言不問無言。儞作麼生道。僧無語。師云。儞問我。僧便問。師喚小師某甲。小師應喏。師云。儞又得箇師弟也。師問僧。今日般柴那。僧云是。師云。古人道。不見一法是儞眼睛。乃於般柴處拋下一片柴云。一大藏教祇說這箇。師於普請處謂眾云。今日困。有解問話底。置將一問來。若不問。向後鼻孔遼天。莫道我瞞儞。師問僧。轉金剛經那。云是。師云。一切法即非一切法。是名一切法。乃拈扇子云。喚作扇子。是名拈也。在什麼處。從朝至暮顛倒妄想作麼。因喫茶次問僧。色香味觸具四塵。儞道茶具幾塵。僧無語。師云。不得辜負我。師因見僧看經乃云。看經須具看經眼。燈籠露柱一大藏教無欠少。拈起拄杖云。一大藏教總在拄杖頭上。何處見有一點來。展開去也。如是我聞十方國土廓周沙界。師問僧。從苗辨地因語識人。作麼生。僧云不錯。師云不敢。因僧設齋。師云。儞是甚處人。僧云。某處人。師云。報典座與阿師設齋。師因喫茶次問僧。曹溪路上還有俗談也無。僧云。請和尚喫茶。師云。靜處薩婆訶。師問僧。餬餅是什麼人做。僧拈起餬餅。師云。這箇且放一邊。長連床上學得來。餅餅是甚人做。僧云。和尚莫瞞某甲好。師云。這虛頭漢。師行次。一僧隨後行。師竪起拳云。如許大栗子。喫得幾箇。僧云。和尚莫錯。師云。是儞錯。僧云。莫壓良為賤。師云。靜處薩婆訶。師問直歲。今日作甚來。歲云。刈茆來。師云。刈得幾箇祖師。歲云。三百箇。師云。朝行三千暮行八百。東家杓柄長。西家杓柄短。作麼生。歲無語。師以拄杖打趁。因僧齋歸。師問齋主。有什麼供養。僧竪起拳。師云我這裏問儞即恁麼。僧堂前有人問儞。作麼生道。僧云。一切臨時。師云。學語之流。師問僧。儞作什麼。僧云。涅槃頭。師云。還有不病者麼。僧云不會。師云。恁麼不會。不恁麼不會。僧無語。師云。汝問我。僧便問。作麼生是不病者。師指傍僧。有南雄僧。上白㲲一段。師云。汝道我向什麼處著。僧無語。師代云。拄杖頭上。師却問傍僧。儞在南雄時識此僧麼。僧云識。師云。喚去茶堂內喫茶。師問僧。不占田地句。作麼生道。僧云不會。師云。不會且作韶州客。師問僧。喫得幾箇餬餅。僧云忘却。師云。喫了忘却。未喫忘却。僧云。忘却說什麼喫與未喫。師云。是儞忘却甚處得來。師問僧。儞從向北來。還曾遊臺麼。僧云是。師云。關西湖南還曾見長嘴鳥說禪麼。僧云不見。師拈起拄杖。以口作吹勢引聲云。禪禪。師問僧。甚處過夏。僧云。和尚實問即道。師云。作賊人心虛。舉臨濟三句語問塔主。秖如塔中和尚。得第幾句。主無語。師云。儞問我。主便問。師云。不快即道。主云。作麼生是不快即道。師云。一不成二不是。師一日從方丈出。有僧過拄杖與師。師接得却過與僧。僧無語。師云。我今日著便。僧云。和尚為什麼著便。師云。我拾得口喫飯。師問僧。甚處來。僧云。崇壽來。師云。崇壽有何言句。僧云。崇壽指橙子謂眾云。識得橙子周匝有餘。師云。我即不與麼。僧云。和尚又如何。師云。識得橙子天地懸殊。師問堂中首座云。儞道乾坤大地與汝自己同別。首座云同。師云。一切物命蛾蛘蟻子與儞自己同別。首座云同。師云。儞為什麼干戈相待。因在醋寮內指云。這一甕醋得與麼滿。那一甕醋得與麼淺。僧云。人貧智短馬瘦毛長。師大笑而出。問座主。講什麼經。主云。涅槃經。師云。涅槃具四德是不。主云是。師拈起椀子云。這箇具幾德。主云。一德也無。師云。古人因甚與麼道。主云。古人與麼道如何。師敲椀子云。會麼。主云不會。師云。且講經著。因齋次有僧侍立。師云。儞還飽也未。僧無語。師拈拄杖云。拄杖却飽。

　　遊方遺錄

　　師初參睦州蹤禪師。州纔見師來。便閉却門。師乃扣門。州云誰。師云某甲。州云。作什麼。師云。已事未明。乞師指示。州開門一見便閉却師。如是連三日去扣門。至第三日州始開門。師乃拶入。州便擒住云。道道。師擬議。州托開云。秦時𨍏轢鑽。師從此悟入。師到雪峯莊見一僧。師問。上座今日上山去那。僧云是。師云。寄一則因緣問堂頭和尚。秖是不得道是別人語。僧云得。師云。上座到山中。見和尚上堂眾纔集。便出握腕立地云。這老漢項上鐵枷何不脫却。其僧一依師教。雪峯見這僧與麼道。便下座攔胸把住其僧云。速道速道。僧無對。雪峯托開云。不是汝語。僧云。是某甲語。雪峯云。侍者將繩棒來。僧云。不是某語。是莊上一浙中上座教某甲來道。雲峯云。大眾去莊上迎取五百人善知識來。師次日上山。雪峯纔見便云。因什麼得到與麼地。師乃低頭從茲契合。師在雪峯時。有僧問雪峯。如何是觸目不會道。運足焉知路。峯云。蒼天蒼天。僧不明。遂問師。蒼天意旨如何。師云。三斤麻一匹布。僧云不會。師云。更奉三尺竹。後雪峯聞喜云。我常疑箇布衲。師行脚時見一座主舉。在天台國清寺齋時。雪峯拈鉢盂問某。道得即與儞鉢盂。某云。此是化佛邊事。峯云。儞作座主奴也未得。某云不會。峯云。儞問我。與儞道。某始禮拜。峯便蹋倒。某得七年方見。師云。是儞得七年方見。主云是。師云。更與七年始得。師在浙中蘊和尚會裏。一日因喫茶次舉。蘊和尚垂語云。見聞覺知是法。法離見聞覺知。作麼生。有傍僧云。見定如今目前一切見聞覺知是法。法亦不可得。師拍手一下。蘊乃舉頭。師云。猶欠一著在。蘊云。我到這裏却不會。師到共相。共相問。什麼處來。師云。雪嶺來。相云。要急言句。舉一則來。師云。前日典座來。和尚何不問他。相云。典座且置。師云。箭過新羅。師在嶺中時。問臥龍和尚。明己底人還見有己麼。龍云。不見有己始明得己。又問。長連床上學得底是第幾機。龍云。第二機。師云。作麼生是第一機。龍云。緊帩草鞋。師在嶺中時。有僧問。如何是法身向上事。師云。向上與儞道即不難。汝喚什麼作法身。僧云。請和尚鑒。師云。鑒即且置。作麼生說法身。僧云。與麼與麼。師云。此是長連床上學得底。我且問儞。法身還解喫飯麼。僧無語。後有僧舉似梁家庵主。主云。雲門直得入泥入水。資福云。欠一粒也不得。剩一粒也不得。師在雪峯。與長慶西院商量。雪峯上堂云。盡大地撮來。如粟米粒大。拋向面前漆桶不會。打鼓普請看。西院問師。雪峯與麼道。還有出頭不得處麼。師云有。院云。作麼生是出頭不得處。師云。不可總作野狐精見解也。又云。狼藉不少。又云。七曜麗天。又云。南閻浮提北欝單越。師一日與長慶舉趙州無賓主話。雪峯當時與一蹋作麼生。師云。某甲不與麼。慶云。儞作麼生。師云。石橋在向北。師與長慶舉石鞏接三平話。師云。作麼生道免得石鞏喚作半箇聖人。慶云。若不還價爭辨真偽。師云。入水見長人。師到洞巖。巖問。作什麼來。師云。親近來。巖云。亂走作什麼。師云。暫時不在。巖云。知過即得。師云。和尚亂走作什麼。師到疎山。疎山問。得力處道將一句來。師云。請和尚高聲問。山便高聲問。師云。和尚早朝喫粥麼。山云。作麼生不喫粥。師云。亂叫喚作麼。又因疎山示眾云。老僧咸通年已前。會得法身邊事。咸通年已後。會得法身向上事。師問。承聞和尚咸通年已前會得法身邊事。咸通年已後會得法身向上事。是不。山云是。師云。如何是法身邊事。山云枯椿。師云。如何是法身向上事。山云。非枯椿。師云。還許學人說道理也無。山云。許儞說。師云。枯椿豈不是明法身邊事。非枯椿豈不是明法身向上事。山云是。師云。法身還該一切不。山云。作麼生不該。師指淨瓶云。法身還該這箇麼。山云。闍梨莫向淨瓶邊會。師便禮拜。師到曹山。山示眾云。諸方盡把格則。何不與他道一轉語。教伊莫疑去。師便問。密密處為什麼不知有。山云。秖為密密。所以不知有。師云。此人作麼生親近。山云。不向密密處。師云。不向密密處。還得親近也無。山云。始得親近。師應喏喏。師問曹山。如何是沙門行。山云。喫常住苗稼者師云。便與麼去時如何。山云。儞還畜得麼。師云。學人畜得。山云。儞作麼生畜。師云。著衣喫飯有什麼難。山云。何不道披毛戴角。師便禮拜。因瑫長老舉菩薩手中執赤幡。問師。作麼生。師云。儞是無禮漢瑫云。作麼生無禮。師云。是儞外道奴也作不得。師到天童。童云。儞還定當得麼。師云。和尚道什麼。童云。不會即目前包裹。師云。會即目前包裹。因見信州鵝湖上堂云。莫道未了底人長時浮逼逼地。設使了得底人明得知有去處。尚乃浮逼逼地。師下來舉此語問首座。適來和尚示眾云。未了底人浮逼逼地。了得底人浮逼逼地。意作麼生。首座云。浮逼逼地。師云。首座在此久住。頭白齒黃。作這箇語話。首座云。未審。上座又作麼生。師云。要道即得見即便見。若不見莫亂道。首座云。秖如堂頭道浮逼逼地。又作麼生。師云。頭上著枷脚下著杻。座云。與麼則無佛法也。師云。此是文殊普賢大人境界。師行脚時有官人問。還有定乾坤底句麼。師云。蘇嚕蘇嚕悉哩薩訶。師到江州。有陳尚書請師齋。相見便問。儒書中即不問。三乘十二分教自有座主。作麼生是衲僧行脚事。師云。僧問幾人來。書云。即今同上座。師云。即今且置。作麼生是教意。書云。黃卷赤軸。師云。這箇是文字語言。作麼生是教意。書云。口欲談而辭喪。心欲緣而慮忘。師云。口欲談而辭喪。為對有言。心欲緣而慮忘。為對妄想。作麼生是教意。尚書無語。師云。見說尚書看法華經是不。書云是。師云。經中道。一切治生產業。皆與實相不相違背。且道。非非想天有幾人退位。書無語。師云。尚書且莫草草。十經五論師僧。拋却却特入叢林。十年二十年尚不奈何。尚書又爭得會。尚書禮拜云。某甲罪過。師到歸宗。僧問。大眾雲集合談何事。宗云。兩兩三三。僧云不會。宗云。三三兩兩。師却問其僧。歸宗意旨如何。僧云。全體與麼來。師云。上座曾到潭州龍牙麼。僧云。曾到來。師云。打野榸漢。師因乾峯上堂云。法身有三種病二種光。須是一一透得。更須知有照用臨時向上一竅在。峯乃良久。師便出問。庵內人為什麼不見庵外事。峯呵呵大笑。師云。猶是學人疑處在。峯云。子是什麼心行。師云。也要和尚相委。峯云。直須與麼始解穩坐地。師應喏喏。乾峯示眾云。舉一不得舉二。放過一著落在第二。師出眾云。昨日有人從天台來。却往徑山去。峯云。典座來日不得普請。便下座。師問乾峯。請師答話。峯云。到老僧也未。師云。與麼則學人在遲也。峯云。與麼那與麼那。師云。將謂猴白更有猴黑。師到灌溪。時有僧舉灌溪語云。十方無壁落。四面亦無門。淨裸裸赤灑灑沒可把。問師。作麼生。師云。與麼道即易。也大難出。僧云。上座不肯。和尚與麼道那。師云。儞適來與麼舉那。僧云是。師云。儞驢年夢見灌溪麼。僧云。某甲話在。師云。我問。儞十方無壁落。四面亦無門。淨裸裸赤灑灑沒可把。儞道。大梵天王與帝釋商量箇什麼事。僧云。豈干他事。師喝云。逐隊喫飯漢。陳尚書問雲居供養主云。雲居高低於弟子。主無語。尚書問師。師云。尚書莫教話墮。師在嶺中時。問一老宿。一切時中如何辨明。老宿云。喚什麼作一切時中。師云。釋迦老子道了也。彌勒猶自不知。又見一老宿上堂云。若是商量舉覺。如當門利劍相似。一句下須有殺活始得。師出眾云。和尚上堂多時。大眾歸堂。老宿云。道什麼。師云。日月易流。師在嶺中順維那處起。彼時問。古人竪起拂子放下拂子意旨如何。維那云。拂前見拂後見。師云。如是如是。又云。是諾伊是不諾伊。又云。可知禮也。師聞洛浦勘僧云。近離甚處。僧云荊南。浦云。有一人與麼去。還逢麼。僧云不逢。浦云。為什麼不逢。僧云。若逢即頭粉碎。浦云。闍梨三寸甚密。師後於江西見其僧。乃問云。還有此語不。僧云有。師云。洛浦倒退三千里。師在靈樹知聖大師會中為首座。時僧問知聖。如何是祖師西來意。聖云。老僧無語。却問僧。忽然上碑合著得什麼語。時有數僧下語皆不契。聖云。汝去請首座來。洎師至。聖乃舉前話問師。師云。也不難。聖云。著得什麼語。師云。有人問如何是祖師西來意。但云師。知聖深肯。

　　大師遺表

　　伏聞。有限色身。詎免榮枯之歎。無形實相。孰云遷變之期。既風燈炬焰難留。在水月空華何適。罔避典彛之咎。將陳委蛻之詞。臣中謝伏念。臣跡本寒微生。從草莽爰自髫齓。切慕空門。潔誠誓屏於他緣。銳志唯探於內典。其或忘餐待問。立雪求知。困風霜於十七年間。涉南北於數千里外。始見心猿罷跳。意馬休馳。身隈韶石之雲。頭變楚山之雪。以至榮逢景運。屢沐天波。詰道談空。誓答乾坤之德。開蒙發滯。星馳雲水之徒。獲揚利益之因。逈自聖明之澤。加以聯叨鳳詔。累對龍庭。繼奉頒宣。重疊慶賜。撫躬惆悵。殞命何酬。不謂臣駑馬年衰。難勝睿渥。遽縈淪於疲瘵。唯待盡於朝昏星漢程遙。遐眄而纔瞻北極。波濤去速。迴眸而已逐東流。伏願。鳳曆長春。扇皇風於拂石之劫。龍圖永固。齊壽考於芥子之城。臣限餘景無時微躬將謝。不獲奔辭丹闕祝別彤庭。臣無任瞻天戀聖。激切屏營之至。謹奉表以聞。

　　遺誡

　　夫先德順化。未有不留遺誡。至若世尊。將般涅槃。亦遺教勅。吾雖無先聖人之德。既忝育眾一方殆盡。不可默而無示。吾自居靈樹。及徙當山。凡三十餘載每以祖道寅夕激勵。汝等或有言句布在耳目。具眼者知。切須保任。吾今已衰。邁大數將絕。剎那遷易。頃息待盡。然淪溺生死。幾經如是。非獨于今矣。吾自住持已來。甚煩汝等輔贊之勞。但自知愧耳。吾滅後置吾於方丈中。上或賜塔額。秖懸於方丈。勿別營作。不得哭泣孝服廣備祭祀等。是吾切意。蓋出家者。本務超越。毋得同俗。其住持等事。皆仍舊貫。接諸來者無失常則。諸徒弟等仰從長行訓誨。凡係山門莊業什物等。並盡充本院支用。勿互移屬他寺。教有明旨。東西廊物。尚不應以互用。汝當知矣。或能遵行吾誡。則可使佛法流通天神攝衛。不負四恩有益於世。或違此者。非吾眷屬。勉旃勉旃。大期將迫。臨行略示遺誡。努力努力。好住。還會麼。若不會。佛有明教依而行之。

　　雲門山光泰禪院匡真大師行錄

　　集賢殿雷岳錄

　　師諱文偃。姓張氏。世為蘇州嘉興人。寔晉王冏東曹參軍翰十三代孫也。師夙負靈姿。為物應世。故纔自髫齓。志尚率己厭俗。遂依空王寺志澄律師。出家為弟子。以其敏質生知慧辯天縱。凡誦諸典無煩再閱。澄深器美之。及長落䰂稟具於毘陵壇。後還澄左右侍講數年。賾窮四分旨。既毘尼嚴淨悟器淵發。乃辭澄謁睦州道蹤禪師。蹤黃檗之裔也。知道不偶世。引己自處。潛居古伽藍。雖揖世高蹈。而為世所慕。凡應接來者。機辯峭捷無容佇思。師初往參。三扣其戶。蹤纔啟關。師擬入。蹤托之云。秦時𨍏轢鑽。因是釋然朗悟。既而諮參數載。深入淵到。蹤知其神器充廓覺轅可任。因語之曰。吾非汝師。今雪峯義存禪師可往參承之。無復留此。師依旨入嶺造雪峯。溫研積稔。道與存契。遂密以宗印付師。由是回稟存焉。師參罷出嶺遍謁諸方。覈窮殊軌鋒辯險絕。世所盛聞。後抵靈樹知聖禪師道場。知聖夙已憶其來。忽鳴鼓告眾。請往接首座。時師果至。先是知聖住靈樹凡數十年。堂虛首席。眾屢請命上座。知聖不許。甞曰。首座纔遊方矣。及師至。始命首眾焉。洎知聖將示滅。欲師踵其席。乃潛書祕函中。謂門弟子曰。吾滅後。上或幸此。請以遺。上果會駕幸山。知聖預測上至。乃升堂加趺而終。及帝至已滅矣。帝詢師遺示。門人出函奉之。上啟函得書。云人天眼目堂中上座。帝乃勅刺史何希範。具禮命師。以襲法會。上於是欽美之。累召至闕。每所顧問。酬答響應。帝愈揖服。遂賜紫袍師名。後徙居雲門山。鼎革廢址大新棟宇。師自衡踞祖域凡二紀有半。風流四表大弘法化。禪徒湊集。登門入室者。莫可勝紀。今白雲山實性大師。乃其甲也。師以乾和七年己酉四月十日順寂。夙具表以辭帝。兼述遺誡。然後加趺而逝。尋奉勅賜塔額。以師遺旨令置全軀於方丈中。或上賜塔額。秖懸於方丈。勿別營作。門人乃依教。瘞師於丈室。以為塔焉。師先付法于弟子實性。俾紹覺場。僉議為實性已傳道育徒。乃革命在會門人法球。以繼師席。嗚呼世導云滅矣。擿植冥行者。何所從適哉。岳幸參目師之餘化。知師所為之大略。敢不書之以貽方來。時己酉歲。孟夏月二十有五日。雷岳錄。

　　請疏

　　弟子韶州防禦使。兼防遏指揮使。權知軍州事。銀青光祿大夫。檢校兵部尚書。御史大夫上柱國何希範。洎闔郡官僚等。請靈樹禪院第一座偃和尚。恭為皇帝陛下開堂說法。上資聖壽者。竊以。伽跋西來。克興大乘之教。達磨東至。乃傳心印之宗。然法炬以燭幽。運慈舟而濟溺。伏惟和尚。慧珠奮彩。心鏡發輝。性海深沈。不可以識識。言泉玄奧。不可以智知。能造一相之門。迴出六塵之境。靈樹禪院者。敻古靈蹤。最上勝概。自知聖大師順世。密授付囑之詞。皇帝巡狩。榮加寵光之命。足可以為祇園柱礎梵苑梯航。緇徒虔心以歸依。仕庶精誠而信仰。希範叨權使命。謬治名藩。幸逢法匠之風。請踞方丈之室。願以廣濟為益。無將自利處懷。少狥披蓁之徒。佇集如雲之眾。俯從所請。即具奏聞。

　　師歸寂後十七載。感夢於雄武軍節度推官阮紹莊。紹莊夢。師以拂子招曰。與吾寄語秀華宮使特進李托。奏請開塔。吾久蔽塔中。宜令暫出。時托奉使韶陽監。修營諸寺。因得紹莊之語。乃以所夢聞上。尋奉勅令韶州刺史梁延鄂。同托請雲門山開塔。果見馬容如昔。髭䰂猶生。遂具表聞奉。復奉勅令托迎真身赴闕。留內庭供養逾月。乃送還塔。仍改寺為大覺。諡大慈雲匡真弘明禪師。

雲門匡真禪師廣錄卷下

　　頌雲門三句語(并餘頌八首)

　　門人住德山圓明大師緣密述

　　函蓋乾坤

乾坤并萬象。地獄及天堂。物物皆真現。頭頭總不傷。

　　截斷眾流

堆山積岳來。一一盡塵埃。更擬論玄妙。氷消瓦解摧。

　　隨波逐浪

辯口利舌問。高低總不虧。還如應病藥。診候在臨時。

　　三句外別置一頌

當人如舉唱。三句豈能該。有問如何事。南岳與天台。

　　褒貶句

金屑眼中翳。衣珠法上塵。己靈猶不重。佛祖為何人。

　　辨親疎

黑豆未生前。商量已成顛。更尋言語會。特地隔西天。

　　辨邪正

罔象談真旨。都緣未辨明。守他山鬼窟。不免是精靈。

　　通賓主

自遠趨風問。分明向道休。再三如不曉。消得箇非遙。

　　擡薦商量

相見不揚眉。君東我亦西。紅霞穿碧海。白日繞須彌。

　　提綱商量

若欲正提綱。直須大地荒。欲來衝雪刃。不免露鋒鋩。

　　據實商量

睡來合眼飯來餮。起坐終諸勿兩般。同道盡知言不惑。
十方剎土目前觀。

　　委曲商量

得用由來處處通。臨機施設認家風。揚眉瞬目同一眼。
竪拂敲床為耳聾。

　　住福州鼓山圓覺宗演校勘板在福州鼓山王溢刊。


