　　No.2211
　　大日經開題
　　夫法界淨心超十地以絕絕。一如本覺孕三身而離離。況復曼荼性佛圓圓之又圓。大我眞言本有之又本。風水之龍不得動其波瀾。業轉之霧不能蔽其赫日。恒沙眷屬鎭住自心之宮。無盡莊嚴優遊本初之殿。然非輪王之性金剛之種。誰能見三密之曼荼。聞四印之神祕。所謂大毘盧遮那成佛神變加持經者。是則諸佛之大祕衆生之極妙。報應諸佛祕而不談。變化如去默而不答。補處大士不識其一人。飮光薩埵不聞彼逗留。至如法界宮中祕主扣寂之日。自在殿內密王開庫之朝。發心殿而示珍財。除重關以受自樂。三等之理彼此無異。五智之覺人我同得。不起于座金剛卽是我心。不經三劫法身卽是我身。三部諸尊宛然而具。三妄衆障忽爾不現。無量福智不求自備。無邊通力不營本得。跛驢不得比滅沒之迹。疲車誰能角神通之行。經之大意教之大綱蓋如此耶。
　　（經題）此經總有三本。一法爾常恒本。諸佛法曼荼羅是也。二分流廣本。龍猛所誦傳十萬頌經是也。三略本。有三千餘頌雖頌文三千經卷七軸。然猶以略攝廣以小持多。一字中含無邊義。一點內呑塵數理。何況百字字輪具說此經。三千餘偈何理不顯。廣略雖殊理致是一。諸家釋經者皆三分判經。今此經且約三部而釋。初如是等序分者當身密卽爲佛部示身無盡藏故。次爾時世尊至囑累終是語密卽爲蓮華部現語無盡藏故。信受等文是意密卽爲金剛部示意無盡藏故。序正雖殊祕妙是一。身語不同平等不異。
　　大毘盧遮那成佛神變加持經因陀羅王者。此則梵漢和雜翻也。大成神變加持經王者唐言也。餘是梵言。若悉翻漢語者。曰大日除暗遍明成正覺者神變加持經帝釋王。若據具梵本名<siddham>ma hA vai ro ca na bhi saM bo dhi vi kRti ta dhi Sthi su traM in dra ra ja</siddham>。且就初名釋。初釋名者。竪橫無邊際故大。數量過剎塵故大。最勝最上故大。故文云大樓閣寶王高無中邊。又云十佛剎微塵數等。曼荼羅者無比味無過上等。樓閣寶王者。卽如來三昧耶身。三昧耶身遍十方虛空界無所不至。住其中大曼荼羅身亦復如是。法羯二身可知亦爾。又云毘盧遮那佛身口意業遍虛空等。如是等文表如來四種法身四種曼荼羅身三密業用遍滿一切處。故初擧大言讃塵數之德。大日四種身其數過塵數。此大名亦復如是。毘盧遮那者。或云日之別名。除暗遍照爲義。或云光明遍照或說高顯廣博。並皆得其義。此大名普被下諸字。成者不壞故不斷故不生故不滅故常恒故堅固故清淨故無始故無終故。此則法爾所成非因緣所生故。文云願識心心勝。自然智生說。又我覺本不生。出過語言道。諸過得解脫。遠離於因緣。知空等虛空。又云當知眞言果。悉離於因緣。又云普賢法身遍一切。能爲世間自在主。無始無終無生滅。性相常住等虛空。又云其性常堅固。知彼菩提生。不染汚常住。諸法不能動。圓滿如是無量無邊之德義故曰成。此成承上大字故。卽是大成就之成也。非小成之成。佛者梵語之略也。具云沒駄翻云覺者。言覺者不眠名覺開敷爲義。又常明故照了故如實知見故。一切賢聖一切凡夫各有分覺。然未究竟。如來兩覺圓滿洞達故曰大覺。此覺亦非因緣所生法然所得。故文云法佛自然智已離一切暗。又云此眞言相非一切諸佛所作不令他作亦不隨喜。何以故以是諸法法如是故。若諸如來出現若諸如來不出諸法法爾如是住。謂諸眞言法法爾故。解云。眞言者蓮華覺智。相者佛部卽如來身也。金剛部卽心也。此文擧兩并一祕意可知。神變者不測曰神異常名變。卽是心之業用。始終難知。三種凡夫不能識知。十地聖者未知其邊。唯佛能知能作。故曰大神變。此神變無量無邊。大分爲四。一下轉神變。二上轉神變。三亦上亦下。四非上非下。下轉者。從本覺神心隨緣流轉作六道之神變。又聲聞緣覺等分作神通變化。並是迷少之神變。法佛如來從大悲大定能作難思之事業。驚覺聾蟄之耳目。如是等事下轉神變。上轉神變者。若有衆生發菩提心修行自乘教理昇進。證本覺一心則能轉變迷識神心證得自乘覺智。一切難思妙業隨心能作。卽是上轉神變。亦上亦下者。法界身雲恒沙性德。無形不形無像不像。以一切形像爲一切法性塔。是則臨上則下臨下則上。並皆具 四種身起大神通。故云亦上亦下神變。非上非下神變者。非有爲非無爲一心本法及不二之中不二本法。越諸戲論絕諸相待。難思之本變化之源。故云非上非下神變。加持者。古云佛所護念又云加被。然未得委悉。加以往來涉入爲名。持以攝而不散立義。卽入我我入是也。阿等六字者法界之體性。四種法身十界依正皆是所造之相。六字則能造之體。能造阿等遍法界而相應。所造依正比帝網而無礙。雖此不往彼不來。然猶法爾瑜伽故無能所而能所。故頌曰。
　　六大無礙常瑜伽  四種曼荼各不離
　　三密加持速疾顯  重重帝網名卽身
　　法然具足薩般若  心數心王過剎塵
　　各具五智無際智  圓鏡力故實覺智
　　經者貫串不散之義。以語密爲經以心密爲緯。織三業之絲爲海會之錦。錦文千殊同名爲錦。佛相萬差共得稱佛。經被雜色衣執金剛者卽表此義。上從大日尊下至六道衆生相。住各各威儀顯種種色相。並是大日尊之差別智印也。非更他身。故經文云我卽法界我卽金剛身我卽天龍八部等。如是法身互相涉入猶如絹布絲縷竪橫相結不散不亂。是則經之義也。因陀羅者。梵語也。翻云帝釋。此最勝義無上義涉入義。如釋天能三十三天王中其德最上最勝。此經亦如是。諸大乘衆教中無有等比。又如帝釋珠網重重交映彼此涉入。四種法身四種曼荼。互相涉入無盡無盡。非算數譬喩所知。故文云勝上大乘句。諸佛大祕密。我今悉開示。此表最上最勝。又如虛空無量智成就正等覺顯現。此表佛智佛身無邊際。又云等正覺眞言。言名成立相。如因陀羅宗。諸義利成就。此示一能含一切一切又含一互相涉入。王者自在爲名高貴爲稱。梵音囉惹。囉字聲者所謂苦惱聲啼哭愁歎無主無歸無救護聲又塵垢義。惹字聲者最勝義高貴義自在義殊勝義勇猛義端正義智慧義。能摧滅一切衆生憍慢自高陵蔑他義。解云。苦惱啼哭等聲者。所化之境。最勝智惠等。能化之人法也。佛爲一切衆生作自在王。能以智劍摧破一切衆生無明等苦。此經能說四種法身帝王自在義故云王。釋名竟。
　　次就次第相承且釋淺略義者。大毘盧遮那者自性法身卽本有本覺理身。次成佛者受用身。此有二種。一自受用二他受用修得卽始覺智身。神變者他受用應身卽變化法身。加持者等流身卽是三界六道隨類之身。若攝四爲三者。神變加持合爲一。卽法應化三身如次可知。又次配三大釋者。大毘盧遮那者體也。成佛者相也。神變加持者用也。又次約人法喩釋者。並皆具人法喩三義。何者大者若一切物事彼此相望必有大小之名。須彌非大芥子非小。螢火卽大日光卽小。蟭螟爲大大鵬名小。須彌之大望大士之身中不大。芥子望毛端則大。如是相待大名重重。今所謂大者究竟最極之大卽大中之最大。以世間所見大顯出世幽遠之大。顯現爲喩不見爲法。此卽人也。則一大具三。毘盧遮那者光明遍照之義。一燈遍一室而除暗。一日遍一天而奪黑。然則遍明之名遍于諸物。成者以世間小成喩出世大成。佛者覺知義。一切衆生亦有覺知。擧此小覺之喩標彼大覺之法。神變者亦有大小。世間外道猶起神變。以此淺事喩之深法。餘亦准知。次據梵名釋者。初<siddham>ma</siddham>字有二義。一字相二字義。字相者我義。字義者我不可得義又空義。此亦有無量我義。神我假我實我等是。毘盧遮那則名大我。我則大自在義。故又云內心之大我。我一切本初等。<siddham>ha</siddham>字者一切法因緣不可得義。<siddham>vi</siddham>字者一切法言說不可得義。<siddham>ro</siddham>字者一切法塵垢不可得義。<siddham>ca</siddham>字者一切法無遷變義。<siddham>na</siddham>字者一切法名不可得義。<siddham>bhi</siddham>字者有不可得義。<siddham>saM</siddham>字者諦不可得義。<siddham>bo</siddham>字者言語義。<siddham>dhi</siddham>字者一切法界義。<siddham>ti</siddham>字者妙觀察智定義。<siddham>sva</siddham>字者法界不可得義。如是義無量歴劫何盡。如是諸字門皆以初阿字爲本體。所謂<siddham>a</siddham>字則大日之種子眞言。此經以此一字爲體。是經始終唯說此字義。此字具無量無邊義且說小分。經云。



　　大日經開題
　　夫衆生狂迷不知本宅。沈淪三趣跉跰四生。不知苦源無心還本。如來愍其如是示其歸路。牛羊等車逐紆曲而徐進。必經三大無數劫。神通寶輅凌大空而速飛。一生之間必到所詣。人天二宮雖不免燒燬。比之三途樂而不苦。故慈父且與人天乘濟彼極苦。二乘住處雖是小城。比彼生死已出火宅。故大覺假說羊鹿車暫息化城。菩薩權佛二宮。亦雖云未到究極金剛界宮。比前諸住處亦是大自在安樂無爲。故如來與大小二牛示其歸舍。如上二宮。但芟薙宅中之荒穢。猶未開地中之寶藏。空甞大海之鹹味。孰獲龍宮之摩尼。從淺至深從近迄遠。雖云轉妙轉樂。由是蜃樓幻化之行宮。未入三祕密五相成身四種曼荼究竟眞實金剛心殿。知祕號者猶如驎角。迷自心者旣似牛毛。是故大慈說無量乘令入一切智智。若竪論則乘乘差別淺深。橫觀則智智平等一味。迷之者以藥夭命。達之者因藥得仙。至如祕密曼荼金剛心殿。是則最極究竟心王如來大毘盧遮那自性法身住處。心王大日孕三身而圓圓之又圓。心數曼荼超十地以本有之又本。恒沙眷屬鎭住自心之宮。無盡莊嚴常遊本初之殿。自非輪王之性金剛之種。誰能見三密之曼荼聞四印之神祕。達塵體之不二覺滴心之如一。所謂我大師薄伽梵摩訶毘盧遮那薩他怛揭多其人也。法界淨身乘月輪以臨。兩部衆聖並蓮臺以翊。心王爲庭則廣博道場周於大地輪。心數爲境則雲海妙供滿於虛空界。字寫法然之文。義明無盡之旨。法電驚永蟄之佛性。甘露灑樹王之根葉。開覺眼於除蓋。朗心月於定觀。五大所造一心所遍。鱗角羽毛鄕。飛沈走躍之縣。同破四生之愛網。共入一眞之覺殿。
　　歸命大悲大日尊  八葉蓮臺諸如來
　　十三大院諸聖衆  教令輪者不動尊
　　兩部界會塵剎衆  外金剛部護法衆
　　大三法羯曼荼羅  周遍法界內證衆
　　不越本誓三昧耶  降臨證誠御願會
普禮眞言
　　我由無明妄三業  夢裏造作衆多惡
　　乘覺畢竟無所有  我心如空罪何住
　　善惡二法無自性  無染無淨平等如
　　我等奉對空王前  不懺而懺哀攝受
滅罪眞言
　　歸依佛法福田僧  波羅提木五篇聚
　　菩薩尸羅一實戒  堅持莫犯薰一切
三昧眞言
　　願我演說妙經王  一一聲字皆實相
　　實相周遍三世間  平等平等無偏黨
　　所生功德無限量  願共國土五類天
　　窮盡十方衆生海  平等證入一如宮
菩提心眞言

　　大毘盧遮那成佛神變加持經入眞言門住心品者。是則諸佛之大祕衆生之極妙。報應諸佛祕而不談。變化如去默而不答。補處大士不知其一人。聲聞緣覺敢不其境界。如來自證之智設以神力加持不可示人。奮迅示現無盡莊嚴藏者。皆外用之迹耳。見其條末則喩其宗本。如觀象迹超絕衆群其踴踐倍復深廣。雖不覩其形。當知此象身力必大。又如迅雷澍雨能令鳥獸震死。百川奔湧懷山襄陵。雖不測其本。當知此龍威勢必大。大日如來亦復如是。能一時普應法界衆生。妙合根宜曲成佛事。則知如來智力必於一念普鑒覽群機本末因緣究竟無礙。今此經者一切如來根本祕藏自性法身內證智境也。是以釋迦能仁坐樹下以照機。大日薄伽住祕宮而設藥。自受法樂以爲修行。勝義等持以爲淨業。宏含無量字門猶如大虛包萬有。廣統百千三昧擬巨海呑千湖。文林鬱鬱開八種總持之花。義淵漫漫汎千種瓔珞之珠。纔入此門。則三大僧祇越一念之阿字。無量福智具三密之金剛。六道四生皆是父母。蠕飛蝡動誰無佛性。庶使開無垢淨眼照三密之源。解有漏之纒縛遊五智之臺。若得內心國界安樂則得外器城郭皆泰然。淨心王國界安　　大日經略開題
　　今釋此經略用三門。謂第一述大意。第二釋題目。第三入文判釋。第一述經大意者。夫以團團性月映十界而不虧不盈。蔚蔚智蓮載四生以常開常鮮爰如幻醉客眠昏於無明暗室憂長夜叵曉。如夢貧商跉迴于妄想寒里傷暖春遲來。加復二十九邪計磐石磥砢人皆不知家內伏藏。百六十妄執毒醴染醉擧世忘棄衣裏寶珠。侘傺尋五百由旬之寶處。喟然赴三大僧祇之幽都。其間因生滅漂流之徒恒河沙算非可能知。此中滯空有俳徊之比大千塵點焉敢數之。因茲如知法王乘於大悲輿出自法界宮。打五藏法鼓令驚覺五智之在己。懸三密明鏡使徹視三點之非他。故能六種無畏作身城之矛盾。十緣妙句成心臺之明珠。發意之間達寶所神通之乘非此經亦誰耶。甞舌端作常命醍醐之味除此教更何求乎。奇中極奇妙中最妙者。蓋斯金剛一乘最極秘密教歟。
　　第二釋題目者。今言大毘盧遮那成佛神變加持經者。大者謂無邊際義也。毘盧遮那者梵音也。是日之別名。卽除暗遍明之義也。然世間日則有方分。若照其外不能及內。明在一邊不至一邊。又唯在晝光不燭夜。如來智惠日光則不如是。遍於一切處一切時作大照明矣。復次日行閻浮提。一切卉木叢林隨其性分各得增長。世間衆務因之得成。如來日光遍照法界亦能平等開發無量衆生種種善根。乃至世間出世間殊勝事業莫不由之而得成辨。以如是等種種因緣。世間之日不可爲喩。但取少分相似故。加以大名曰摩訶毘盧遮那也。成佛者具足梵音應云成三菩提。是正覺正知義。謂以如實智知去來今衆生數非衆生數有常無常等一切諸法。皆了了覺知故名爲覺。而佛則是覺者。故就省文但云成佛也。神變加持者舊或云神力所持。或云佛所護念。然此自證三菩提出過一切心地。若離如來威神之力。則雖十地菩薩尚非其境界。況餘生死中人。爾時世尊往昔大悲願故而作是念。若我但住如是境界卽諸有情不能以是蒙益。是故住於自在神力加持三昧。普爲一切衆生示種種諸趣所喜見身。說種種性欲所宜聞法。隨種種心行開觀照門。譬如幻師以呪術力加持藥草。能現種種未曾有事。五情所對悅可衆心。若捨加持然後隱沒如來金剛之幻亦復如是。緣謝則滅機興則生。卽事而眞無有終盡。故曰神力加持經也。入眞言門信心品者。梵本具有二題。初云修眞言行品。次云入眞言門住心品。入住之義以兼修行故離煩文但著其一。今此品統論經之大意。所謂衆生自心則是一切智智。如實了知名爲一切智者。是故此教諸菩薩眞語爲門。自心發菩提卽心具萬行。見心正等覺證心大涅槃。發起心方便嚴淨心佛國。從因至果皆以無所住而住其心故曰入眞言門住心品也。三十一品之中此品居初。故云第一第三入文判釋者。經云如是我聞一時薄伽梵住如來加持法界宮（云云）乃至信受奉行。凡有三十一品。三藏云。此經大本有十萬偈。以浩廣難持故。傳法聖者採其宗要凡三千餘頌。唯眞言行法文義略周。以非大經正本故不題通序。今以例加之於義無傷也（云云）若據此語准餘經作三段者。自初如是我聞至于牙種生起二十五行十二字之經是初序說分也。自爾時執金剛秘密主於彼衆會中坐。至世出世持誦品訖二十九品餘之經是第二正說分也。第三十一囑累品是第三流通分也。大門三段如是。若於品品述大意者。第二入曼荼羅具緣眞言品者。上品已約種種心相對辨一切智心竟。然此妙果以何方便而能得至耶。故此品明入曼荼羅行法。具衆緣支分及所要眞言皆於此中廣明。故上品之次此品來。第三息障品者。上品明入曼荼羅行法竟。今此品金剛手問佛畫　　大日經開題
　　大毘盧遮耶成佛神變加持經者。是則一切如來根本祕藏也。自性法身內證智境也。人法獨尊教義離絕。是故佛華法華之牛啼顯關而未入。羊車鹿車之駕疲險路以數退。時歴三大其道懸邈。位盡五位其理彌高。唯有輪王種性乘神通以高臨。遮耶遺體懸圓鏡以遠照。是以大日如來坐法界而照機。住祕宮而投藥。與自性所成眷屬自受法樂故說此三密門。如來奧地更闢癈詮照潤之心地。佛樹王牙始生言亡慮絕之空性。等覺十地怳忽目眩。聲聞辟支希夷望絕。所以樹藏祕密稱名彰乘神通寄喩。自受法樂以爲修行。勝義等持以爲禁戒。自非上上決定之信解空空無著之心智。誰能信難信之法入難入之門。若有善男善女纔入此門。則三大僧祇超一念之阿字。無量福智具三密之金剛。八萬塵勞變爲醍醐。五蘊旃陀忽爲佛惠。開口發聲眞言滅罪。擧手動足印契增福。心之所起妙觀自生。意之所趣等持卽成。貪女穢庭忽建如意幢。無明暗室乍懸日月燈。四種魔軍靡旗面縛。六境猾賊率黨入附。心王國土無爲之樂旋踵可期。四種法身恒沙之德卽身自得。與夫捨身命於曠劫修對治於悠途。豈得同日而論歟。故文云。於顯教修行者。經三大劫難行苦行或得或不得。眞言門行菩薩行諸菩薩。無量無數劫所積集修行無量功德智慧皆悉成就。此經之大意蓋如此乎。
　　次釋題目者。所謂大毘盧遮那成佛神變加持經者。若具依梵本摩訶毘盧遮那勃陀悉地<siddham>vi kR ti ta dhi SThri</siddham>修多囕因陀羅羅若。是則人法具擧法譬圓備。所以者何。若言人則是人也一一字人種字故。言法則悉法也一一字法智印故。言譬則諸名卽譬以淺顯深故。一切人中大日最勝故曰諸佛之頂。此佛具四種身。此題中提其綱紀普張諸目。故十佛剎微塵諸尊悉攝此中。所謂大者。人中之大。法中之大。教中之大。義中之大。體中之大。相中之大。用中之大。乘中之大。因中之大。行中之大。果中之大。入中之大。理中之大。智中之大。定中之大。如是具十佛剎塵數大。此大則絕待常住不二之大。不是相待無常之大。以遍照爲譬寄帝網顯喩。蓋在此耶。
　　次釋經本差別。後釋三分。一歸敬者一切經首有<siddham>na maH</siddham>二字是。<siddham>na maH</siddham>者有二義。一顯句義。二密句義。初顯者又二。一歸命稽首義也。二頂體歸依義也。初歸命稽首亦分二。歸命與稽首義不一故。初歸命者印度震旦各有多說。對法章疏分釋紛紜。且置常談。今就宗義釋者。一切經首如是二字上皆有<siddham>na maH</siddham>兩字。翻譯家略而不置。今准梵本令有此字。問何故必置此二字。誰人所置。答有三意。一者金剛薩埵歸命敬佛與法故。二者大日尊歸命表諸佛必有師故。佛說諸眞言首有歸命句及唵字句亦同此義。三者此法智印法爾故有此歸命。諸佛如來不能加一字故。又有三義。三密之中各具無量眷屬互相歸涉相持不斷絕故。復次歸表隨順命顯不斷。心佛衆生本性和同如空與光。無始無終無有斷滅。佛法智印必詮此義。所以最初二字總攝而說。復次命名無量壽佛。歸則能依人也。無量壽者。法身常恒不壞之德是也。身遍虛空法界。心亘性相理事。此身此心何處不有。誰生誰物逃出不攝。故名歸命。次稽首義者。又且置顯義。言密義者稽至也首頂也如來三密能至不二本法之底。證五智最上之頂。故曰稽首。二密句義。所謂<siddham>na</siddham>字有二義。相與義不一故。相者若見<siddham>na</siddham>字卽知一切法但有名色是也。若知如是名色性相不可得卽名字義。又三種世間十界理事凡聖依正皆不出名色。淺智之人但知假名假色　　大日經開題

　　孝子爲先妣周忌圖寫供養兩部曼荼羅大日經講文一首。
　　隆崇頂不見妙高。渺漫底無知溟渤。毘嵐一發自爲埃塵。日輪七重盡皆涸燥。世上強鎭其如此。人間何物應常存。十號如來唱滅於林中。三明聖者起悲於河邊。何況凡庶類誰久保霜露質何永存伏惟爲孝子先妣尊靈。仁愛深於物貞義超於人。誰量至孝無感早閉泉扉。有始有終是世之常理。生者必滅卽人之定則。去年七月中旬。貞心示空病潔儀隨無常。於此孝子夜臺失滿月之光。日天迷黑雲之影。眼泉悲淚無燥心竃憂炎無休。棄味絕交愁哀之際。居諸疾迴一周之忌忽爾臨來。因茲移法身海會作兩部曼荼羅。留內證微言書七軸眞典。晝時唱開尊經題。夜間供養海會尊。四衆之倫尊敬集法庭。五方之佛隨喜何不臨。能願曼荼海會一切諸尊。無緣之慈照孝子願。不請之願愍報恩事。必定成就孝子至願。
　　歸命毘盧遮那佛  兩部海會諸如來
　　四波羅蜜十六尊  金剛三密遍虛空
　　演說甚深三密門  不捨本誓三昧耶
　　照臨證誠此法會  尊靈決定成正覺
　　旋主所願令滿足  至心勸請歸命禮
　　唵。薩縛怛他蘖多。睇灑儜布惹迷伽娑母捺羅。娑頗羅拏三摩曳。吽。
　　至心懺悔。
　　我由無明所積習  身口意業造衆罪
　　貪欲恚癡覆心故  於佛正法賢聖僧
　　父母六親善知識  及以無量衆生所
　　無始生死流轉中  具造極重無盡罪
　　親對十方現在佛  悉皆懺悔不復作
　　唵。薩嚩幡婆薩普吒娜賀曩。嚩曰羅野。娑嚩賀。
　　至心受戒
　　我等至心受三歸  歸依五智諸如來
　　歸依金剛最上乘  歸依不退菩薩僧
　　歸依三寶福田竟  從今作善不造惡
　　我持五戒十善等  我持菩薩三聚戒
　　今世後世無闕犯  唯願諸佛哀聽許
　　唵。三昧耶薩怛鑁。
　　至心發願
　　誓願斷除一切衆惡  誓願度脫一切衆生
　　誓願修習無邊法門  誓願得證無上佛果
　　唵。冐地悉多母馱幡娜夜弭
　　唵。誐誐曩（云云）以我功德力（云云）
　　天上人間  殊勝妙供  周遍法界
　　運心供具  恭敬供養  毘盧遮那
　　海會諸尊  大慈大悲  哀愍納受
　　願於當來（云云）
　　勸請懺悔供養發願之力。奉莊爲孝子先妣尊靈。依平生時三業之過。今留五趣四生之區。我等懺悔力速絕不善之網。諸人受戒功德早趣菩提之路。牟尼善逝乘神通之輿以引導。大日世尊開本覺之蓮而上居。必證卽心自佛之果。
　　夫法界淨心超十地以絕絕。一如本覺孕三身而離離。況復曼荼性佛圓圓之又圓。大我眞言本有之又本。風水之龍不得動其波瀾。業轉之霧不能蔽其赫日。恒沙眷屬鎭住自心之宮。無盡莊嚴優遊本初之殿。自非輪王之性金剛之種。誰能見三密之曼荼聞四印之神祕。所謂大毘盧遮那成佛神變加持經者。是則諸佛之大祕衆生之極妙。報應諸佛祕而不談。變化如去默而不答。補處大士不識其一人。飮光薩埵不聞彼逗留。至如法界宮中祕主扣寂之日。自在殿內密王開庫之朝。發心殿而示珍財。除重關以受自樂。三等之理彼此無異。五智之覺人我同得。不起于座金剛卽是我心。不經三劫法身卽是我身。三部諸尊宛然而具。三妄衆障忽爾不現。無量福智不求自備。無邊通力不營本得。跛驢不得比滅沒之迹。疲車誰能角神通之行。經之大意教之大綱蓋如此乎。經題（云云）。
　　大毘盧遮那成佛神變加持經。入眞言門住心品第一。其大毘盧遮那者。應梵音云<siddham>ma hA vai ro ca na</siddham>。此翻云除暗遍明是日之別名也。然世間日則有方分。光照其外不能及內。明在一邊不至一邊。又　　大日經開題
　　和尚爲升忌日講文
　　夫三密法輪不斷常轉。一心妙覺何者不有。然春雷未震蟄蚑豈出。不施筌蹄㝹魚寧得。是故擧一隅略示三等。初指加持感應。後決素呾題額。所謂加持感應者。夫夢鄕幻客飄妄波而辭常樂之神都。泡身盲子策業馬以戲苦空之曠野。逐陽焰以忘歸。攀空華而逸蕩。豈知水月非眞像蜃樓是假家。不驚四蛇之害我。不怖六賊之寇己。無明酕醄三毒昏昏。不因害風邪鬼狂言不知佛心卽我心我身不離佛身。空懷寶珠跉跰貧里。徒韞醍醐常服毒藥。於焉我大師薄伽梵大悲毘盧遮那三昧耶雲海普遍法界。毘鉢舍圓鏡常寂鑒照。觀察佛慧本具衆生心。悲歎衆生不曾見心佛。大悲熏心大願則應。普門神化乘機利見。喜聞妙藥應病逗機。不動實際巧施方便。不毀法性能說假名。二乘凡夫則四諦生空。十住薩埵則六度法忍。其間也抑揚千般出沒萬殊。撥無障礙則不著般若居最。研覈相性則顯了深密爲殿。三身四德則金光涅槃不讓師。一心一性則佛華法華凌前後。雖然隨他之盡美未窮自證之極妙。於顯無上比密有容。是故遍照法王安住法界宮。開莊嚴之祕藏。轉三密之法輪。卽身成佛是日雷震。我則法身是時師吼。無等三等未聞今聞。五智本具昔失忽得。因果假名竪說也則有。證得權號橫見也則無。此是極唱佛之境界。他人豈測乎。若有上根上智能信能修。則頓超十地頓入佛地。所以此法此經億劫不聞名。是趣是說淺劣聞則驚謗。自非宿植深因何敢能解能入。普賢文殊敬之如佛。密主觀音供之均塔。諸佛護持諸天接足。職此之由歟。教之由緣大體如是。
　　次釋題額者。梵云<siddham>ma hA vai ro ca na bhi saM bo dhivi kR ti ta dhi SThrI su tram</siddham>。此則人法雙題法喩齊擧。具體具用兼因兼果理盡義圓。故標經首。就此對辨開合者。題中十七字有六種對。一教義一對。經一字是能詮教大等所詮義。二就義中法喩一對。大毘盧等是法。因陀羅等是喩。三法中人法一對。大毘盧遮那是能證之人。三菩提是所證之法。四境智一對。舍那是智菩提是境。五體用一對。毘盧遮那是體。神變加持是用。六因果一對。成菩提者卽名能行之心卽是因也。毘盧遮那卽是能證之人卽是果。謂大毘盧遮那者。古云（云云）今云（云云）。
　　謂大者一體大二相大三用大四果大五因大六智大七教大八義大九境大十業大十一最大十二勝大十三遍大等。謂體大者若相若用與眞如性。而常遍廣博猶如虛空故。二相大者。恒沙身密不可思議。互相卽入微細重重無盡故。用大者。業用周普如體遍故。無間無斷行方便故。所謂神變加持是。果大者謂智斷依正普周法界故。卽謂大毘盧等。因大。謂發淨菩提心行三密供養行。五字嚴身三句爲業故。吽字卽是。教大。謂三密所現一色一聲等遍滿法界詮本不生。越三時如來之日時常恒演說故。義大。謂所詮觀照門。一一聲字無不含苞故。從阿字至賀字是。境大。能所詮法普攝無盡衆生爲化境故。十最大。一超過最遠離二乘地故。二出離最離三界城故。三對治最頓斷四住地故。四厭患最過五蘊聚落故。五離愛最永別六道岐故。六威德最退七惡軍故。七兵衆最皆盡八邪林故。八智慧劍最決斷九結科故。九解脫最斷除十纒繩故。十勇猛最摧伏九十六種外道故。經云十種第一。十勝大一力勝具足十力故。二無畏勝具足四無畏故。三不共勝具足十八不共法故。四道品勝具足三十七道品故。五變化勝具足百千種變化故。六言音勝具足八十八梵音故。七端嚴勝具足三十二種丈夫相故。八吉祥勝隨作境界出生增長功德故。九難得勝三界中獨尊一　　大日經開題
　　關以受自樂。三等之理彼此無異。五智之覺人我同得。不起于座金剛卽是我心。不經三劫法身卽是我身。三部諸尊宛然而具。三妄衆障忽爾不現。無量福智不求自備。無邊通力不營本得。跛驢不得比滅沒之迹。疲車誰能角神通之行。經之大意教之大綱蓋如此乎。
　　大毘盧遮那成佛神變加持經。入眞言門住心品第一。其大毘盧遮那者應梵音云<siddham>ma hA vai ro ca na</siddham>。此翻云除暗遍明是日之別名也。或云光明遍照。或說高顯廣博。摩訶者是梵語也。此翻有三。一竪橫無邊際故云大。二數量過塵剎故云多。三是最勝最上故云勝。摩訶之言具此三義故云摩訶毘盧遮那也。成者不壞不斷不生不滅無始無終之義。此則法爾所成之成非因緣所生之成。文云我覺本不生。出過語言道。諸過得解脫。遠離於因緣。知空等虛空。卽是大成之成非少成之成。次佛者具足應云沒馱。又云三菩提。是正覺正知之義。以如實智知過去未來現在諸衆生數常無常等一切諸法明了覺知故稱佛爲覺者也。一切賢聖各有分覺然未究竟。如來正覺圓滿洞達故曰大覺。非因緣所生之覺。是法然所得之覺。故文云法佛自然智已離一切暗。今就省文但云成佛。神變加持者。舊譯或云神力所持或云佛所護念。謂離如來威神之力。十地菩薩非其境界。況生死人。此故如來住於自在神力加持三昧。普爲一切諸衆生等。示現種種所喜見身。說種種性欲所宜聞法。譬如幻師以呪術力加持藥草能現種種未曾有事。若捨加持卽皆隱沒。諸佛如來金剛之幻亦復如是。緣謝則滅機興則生。卽事而眞無有終盡。故曰神力加持。又不測曰神異常名變。卽是心之業用。始終難知。三種凡夫不能識知。十地聖者未知其邊。唯佛能知能作。故曰大神變。此神變無量無邊。分爲四。一下轉神變。二上轉神變。三亦上亦下。四非上非下。下轉者。從本覺眞心隨緣流轉作六道之神變。又聲聞緣覺等分作神通變化並是迷小之神變。法佛如來從大悲大定能作難思之事業驚覺聾蟄之耳目。如是等事下轉神變。上轉神變者。若有衆生發菩提心修行自乘教理昇進證本覺一心。則能轉變迷識神心證得自乘覺智。一切難思妙業隨心能作。卽是上轉神變。亦上亦下者。法界身雲恒沙性德無形不形無像不像。以一切形像爲一切法性塔。是則臨上則下臨下則上。並皆具四種身起大神通故云亦上亦下神變。非上非下神變者。非有爲非無爲一心本法及不二中之不二本法。越諸戲論絕諸相待。難思之本變化之源。故云非上非下神變。加持者又云加被。往來涉入爲加攝而不散爲持。卽入我我入之義是也。阿等字者法界之體性。四種法身十界依正皆是所造之相。六字則能造之體。能造阿字遍法界而相應。所造依正比帝網而不礙。雖此不往彼不來。然猶法爾瑜伽故無能所而能所。故頌曰。
　　六大無礙常瑜伽  四種曼荼各不離
　　三密加持速疾顯  重重帝網名卽身
　　法然具足薩般若  心數心王過剎塵
　　各具五智無際智  圓鏡力故實覺智
　　經者貫串不散之義。以語密爲經以心密爲緯。織三業之絲爲海會之錦。錦文千殊同名爲錦。佛相萬差等得稱佛。入眞言門住心品者。梵本有二題。初云修眞言行品。次入眞言門住心品。入住之義已兼修行但著其一。眞言者。梵曰漫怛羅。卽是眞語如語不妄不異之義也。龍猛釋論謂之密號舊譯云呪卽非正翻也。品者品類也。統論經之大意所謂衆生自心品也。卽是一切智智。如實了知名爲一切智者。此教諸菩薩以眞語爲門自心發菩提卽心具萬行。見心正等覺證心大涅槃。發起心方便嚴淨心佛國