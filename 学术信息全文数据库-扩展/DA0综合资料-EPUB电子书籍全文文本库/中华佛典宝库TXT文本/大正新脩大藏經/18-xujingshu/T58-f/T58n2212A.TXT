No.2212
大毘盧遮那經指歸（并序）

　　入唐求法沙門（珍）述


　　竊以。眞心凝寂。混染淨而同味焉。實性恬然。籠表裏而一體矣。大坎湛湛。已無清濁之波瀾。滿月團團。何有增減之景象。然而池深蓮大。感應交臻。水靜月盈。影響彌密。是故。五輪重疊架三密之臺。十知牢籠照九天之境。無相之相。鏡懸性空。無形之形。星羅心地。八萬三昧蕩二空之麁荒。五百總持。顯一眞之妙理。遍法界而盡邊涯。亙塵區以無終始。迺是妙法之家最深祕處。蓮華之海自然智龍。普門應用。彼時歸心。本地眞容。此日懸眼。萬教之樞機。八藏之開鑰。可謂斯大日經王焉。於是唐朝老宿。貶醍醐於生蘇。本國幼童。濫甘露乎毒乳。遂使平等淳味。混差別之雜血。久成師子同未化之羝羊。私悲其如此。判心不息。言而鯁戚。欲罷不能故。擧紈扇思隱山之輪。動碧條訓息虚之風。冀俾兩方之學輩。知一道之指歸云爾。
　　今判教相。略用二門。先出他問答。次建立自義。後總判釋。
　　第一出他問答者。本朝叡山學徒。作難疑曰。大毘盧遮那經一部七卷。薄伽梵住如來加持廣大金剛法界宮。爲一切持金剛者。演說之也。大唐中天竺國三藏輸波迦羅。唐言善無畏譯。今疑。如來所說。始從華嚴。終至涅槃。無爲五時四教所不䛷攝。今以此毘盧遮那經。何部何時何教攝之。又爲法華前說。爲當法華後說。此義如何。
　　大唐國台州天台山佛隴禪林寺傳教和上廣修。同山國清寺傳法座主維蠲答云。毘盧遮那。西天本號。唐翻爲遍一切處。此是三身之一號。即法身如來也。既是法身如來所說。經義理亦遍一切處。既一切處總被（去聲呼）此經所攝教必逗機。必有四種根性。於此得悟。既有四教根機。豈不爲第三時攝方等教收。以理驗之。即知。是法華前說八教之中並攝（已上修和上答）
　　謹案經文屬方等部。被聲聞緣覺故。與不空羂索。大寶積。大方等。金光明。維摩等經同味。具四教四土。今題毘盧遮那。於法界宮說。爲是法身寂光土。從勝受名也（已上蠲座主答）第二建立自義者。名匠決判難應間然。海外末學須仰信之。然如來逗機設三種說。謂隨他意說。隨自他意說。及隨自意說。通於一法具乎三說。彼台州判。則當隨他。猶捐珍服。以爲垢衣。而離隨自。無別隨他。一物異說。義無二途。譬如陰來結水爲氷。陽來銷氷作水。佛教亦如。隨緣變改。會理唯一。但至于法身說法。理遍一切。必有四機。於此得悟。事意未會。若言法身理遍法界。機有四種。教具四種者。釋迦如來。是毘盧遮那應身。復遍一切處故。即說法華。日應用四教。縱執三乘抑一乘。普門妙用。已具九乘。豈容攝屬阿含方等乎。若挫勝佛之說屬生蘇味者。可判劣佛之說。收酪味耳。今却隨他權判換。以隨智實說。不違彼此。並允聖教。然而華嚴緇徒。偏貶餘經習小乘輩。專讚己典。唯識之家。只貴深密。空論之宗。好褒般若。讚眞言者。直譏顯教。講法華徒。獨是一經。皆乖本師。頗得一隅。兼爲彼等。以呈九方。專引經文。傍案疏意。略連二十七條。作巨昏之玉燭。
　　題云。大毘盧遮那成佛神變加持經。
　　釋云。梵音毘盧遮那者。是日之別名。即除暗遍明之義也。然世間日。則有方分。若照其外。不能及内。明在一邊。不至一邊。又唯在晝。光不燭夜。如來智惠日光。則不如是。遍一切處。作大照明矣。無有内外方所晝夜之別。又如重陰昏蔽。日輪隱沒。亦非壞滅。猛風吹雲。日光顯照。亦非始生。佛心之日。亦復如是。雖爲無明煩惱戲論重雲之所覆障。而無所滅。空竟諸法實相三昧。圓明無際。而無所增。以如是等種種因緣。世間之日。不可爲喩。但取其少分相似故。加以大名。曰摩訶毘盧遮那也。成佛者。具足梵音。應云成三菩提。是正覺正知義也。謂以如實智。知三世數。非數。常無常等一切諸法。皆了了覺知。故名爲覺者。而佛即是覺者故。就省文。但云成佛也。神變加持者。舊譯或云神力所持。或云佛所護念。然此自證三菩提。出過一切心地。現覺諸法本初不生。是處言語盡竟。心行亦寂。若離佛威神。則十地菩薩。尚非其境界。況餘生死人。爾時世尊發大悲願。住自在神力加持三昧。示普門身。說所宜法。隨彼心行。開觀照門。然此應化。非從如來身語意生。於一切時處。起滅邊際。但不可得。緣謝則滅。機與則生。即事而眞。無有終盡故。曰神力加持經。若據梵本。應具題大廣博經因陀羅王。因陀羅王者帝釋也。言此經是一切如來祕要之藏。於大乘衆教。威德特尊。猶如千目爲釋天之主。
　　今案。此自證三菩提。究竟諸法實相。普門應化即事而眞。豈隔諸法不通含乎。既是諸佛祕密之藏。於衆大乘。威德特尊。豈同第三時四乘俱轉乎。據此題目。應知。一大圓滿之教。莫執末流蔽本源耳。
　　住心品云。薄伽梵住如來加持廣大金剛法界宮。
　　釋云。薄伽梵。即毘盧遮那本地法身。次云如來加持。是佛加持身。其所住處名佛受用身。即以此身。爲佛加持住處。如來。心王諸佛住。而住其中。既從遍一切處加持力生。即與無相法身無二無別。次又釋歎加持住處。故云廣大金剛法界宮。大謂無邊際故。廣謂不可數量故。金剛喩實相智過一切語言心行道。適無所依。不示諸法。無初中後。不可變易。不可破壞。故名金剛。法界者。廣大金剛智體也。此智體者。所謂如來實相智身。以加持故。即是眞實功德所莊嚴處。妙住之境。心王所都。故曰宮也。
　　今案。能住所住該通法界。能說之法身。無二無別。能說之法。亦無初中後。詎存三五七九乘等。水鏡在此。不可更惑。
　　同品云。住一切法平等執金剛。大那羅延力執金剛。妙執金剛。
　　釋云。住一切法平等執金剛者。謂住一切佛平等性也。謂因果自他。有爲無爲等一切諸法。入此如實智中。究竟平等。同一實際。能持此智印故。以爲名也。大那羅延力者。謂持祕密神通力也。如一闡提必死之疾。二乘實際作證已死之人諸佛醫王。明見如來性故。則能必定師子吼。於救療因緣心不怯弱。諸菩薩尚不能爾故。復明不共一切摩訶那羅延力。妙執金剛者。妙名更無等比更無過上義。猶如醍醐融妙。已極不可復增。常不變易。無間無雜。如來亦爾。一切功德。悉皆無比無上。諸有所作。亦唯爲此一事因緣故。名妙執金剛。
　　今案。一切諸法。平等一味故。定姓二乘。畢死闡提。皆得救疾。同一佛子。無間無雜。無比無上。實是眞實究竟圓融之教。豈同第三時乎。
　　同品云。及普賢等諸大菩薩。前後圍遶而演說法。所謂趣三時如來之日加持故。身語意平等句法門也。
　　釋云。次明群機嘉會之時所同聞法。即是身語意三平等句法門。言如來種種三業。皆至第一實際妙極之境。身等於語。語等於心。猶如大海遍一切處。同一鹹味。故云平等也。句者。修如是道得住三平等處。故爲句。即以身口意祕密加持。爲所入門。謂以身平等之密印。語平等之眞言。心平等之妙觀。爲方便。故逮見加持受用身。如是加持受用身。即是毘盧遮那遍一切處身。遍一切處身者。即是行者平等智身。是故住此乘者。以不行而行。以不到而到。名爲平等句。一切衆生皆入其中。而實無能入者。亦無所入處。故名平等。平等法門。則此經之大意也。
　　今案。此句皎如白日。只在眼前。因果兩人。一平等身。豈有九乘差別。使四生迂廻乎。不見直路。入於險徑。瞽盲之所爲也。一大圓教。彌應仰信。
　　同品云。爾時執金剛祕密主。於彼衆會中坐白佛言。世尊。云何如來得一切智智。彼得一切智智。爲無量衆生。廣演分布。隨種種趣。種種性欲。種種方便道。宣說一切智智。或聲聞乘道。或緣覺道。或大乘道。或五通智道。或願生天。或生人中及龍夜叉乾闥婆。乃至說生摩睺羅伽法。若有衆生。應佛度者。即現佛身。或現三乘及八部身。各各同彼言音。住種種威儀。而此一切智智道一味。所謂如來解脫味。
　　釋云。此中問意。即是發起大悲胎藏曼荼羅也。薩婆若平等心地畫作諸佛菩薩二乘八部等四重法界圓壇。此一一本尊身語心印。皆是差別乘也。如是形聲。悉是眞言密印。或久或近。無非毒鼓因緣故。經云皆同一味。所謂如來解脫味也。所以爾者。一切衆生色心實相。從本際已來。常是毘盧遮那平等智身。非是得菩提時。強空諸法使成法界也。佛從平等心地。開發無盡莊嚴藏大曼荼羅已。還用開發衆生平等心地無盡莊嚴藏大曼荼羅妙威妙應。皆不出阿字門。當知。感應因緣。所生方便。亦復不出阿字門。譬如大海中波濤相激。迭爲能所。然亦皆同一味。所謂鹹味也。
　　今案。阿字如大海水。感與應如波濤。水波相異。鹹味已同。今以同味。總一切法爲一體也。不熟此意。執波疑水。僞謬如何。
　　同品偈云。善哉佛眞子。廣大心利益。勝上大乘句。心續生之相。諸佛大祕密。外道不能識。
    釋云。略有七義。故名大乘。一者。以法大故。謂甚深祕藏。毘遮盧那遍一切處大人所乘。二者。發心大故。謂一向志求平等大惠。起無盡悲願。普濟法界衆生。三者。信解大故。謂具足無量功遍。遍至恒沙佛剎。以大事因緣成熟衆生。四者。以性大故。謂自性清淨心金剛寶藏。無有缺減。一切衆生等共有之。五者。依止大故。謂如是妙乘。即法界衆生大依止處由。如百川趣海。卉木依地而生。六者。以時大故。謂壽量長遠。出過三世。師子奮迅。祕密神通之用。未曾休息。七者。以智大故。謂諸法無邊故。等虛空心。自然妙惠。亦復無邊。窮實相原底。如函蓋相稱。以如是七因緣故。於諸大乘法門。猶如醍醐淳味第一。故云最勝大乘也。無相之相。甚深微妙。難可了知。諸佛祕印。不妄宣示。是故。凡夫二乘。兩種外道。非但不識無生滅心。亦復不識生滅心故。云外道不能識也。
　　今案。七大之義超絕餘乘。於諸大乘。能如醍醐。何存四味。壽量長遠。出過三世。豈非本成乎。凡夫二乘。皆爲外道。豈將彼淺法雜此深理乎。若早除覆本之執。兼小之僻。則應合佛意。
　　同品末云。祕密主應如是了知大乘句。心句。無等等句。必定句。正等覺句。漸次大乘生句。當得具足法財。出生種種工巧大智。如實遍知一切心想。
　　釋云。此如幻等十喩。皆是摩訶衍人甚深緣起。非聲聞緣覺安足之處故。名大乘句。心之實性。更無一法可以顯示之者。但深觀時。障蓋雲除。自當證知耳。故名心句。如來智惠。於一切法中。無可譬類。亦無過上。故名無等。而心之實相。與之函蓋相稱。間無異際。故曰無等等句。諸佛以此十喩。必定師子吼。說如來性心實相印。若有信者。設有諸魔。皆化佛身。說相似般若。亦不能變易其心。使法相不如是。故曰必定句。以此中道正觀。離有爲無爲界。極無自性心生。即是心佛顯現。故曰正等覺句。以深觀察故。如入大海漸次轉深。乃至毘盧遮那。以上上智觀。方能盡其源底。故曰漸次大乘生句（云云）
　　今案。既非二乘安足之處。必定師子吼。說佛性心印。上上智觀獨能盡底。豈被二乘。涉第三時乎。
　　入曼荼羅具緣品初云。爾時。執金剛祕密主白佛言。世尊說此諸佛自證三菩提。不思議法界超越心地。
　　釋云。即金剛手承佛神力。領解上文。先歎世尊。甚爲奇特。由具大方便故。乃能說此諸佛自證三菩提。所謂自心自覺不可思議法界。出過一切心地。的無所依也。如世人擧趾動足。皆依於地。菩薩亦爾。依心進行故。名此心爲地。以心尚有所依故。未名正遍知。如來已度此微細戯論。進趣都息。故名超越心地。
　　今案。諸佛自證之法。尚超菩薩心地。何況二乘。寔在論外。既非三乘之境界。何有彼分齊法。有眼之士留意可耳。
　　同文云。爾時。薄伽梵毘盧遮那。於大衆會中。遍觀察已。告執金剛祕密主言。諦聽金剛手。今說修行曼荼羅行。滿足一切智智。法門。
　　釋云。此中大會。即是法界曼荼羅所攝應度衆生。今佛欲說深密之行。爲令差道機故。以惠眼觀察。即此修行。梵音娜耶。所乘之法。所行之道。通名娜耶。此行梵音析利耶也。且如下文云。先爲弟子。擇治心地。若爲我倒凡夫。擇得一念守齊種子心。治令平正。亦名治地。乃至爲一生補處菩薩。擇去心中無明父母極細之垢。亦名治地。由此言之則經文一一言之下治地之義。凡有幾重。例如十緣生句。皆漸次轉深。不可窮盡也。執金剛作如是勸請。佛還以此印印之。而後演說故。云滿足一切智智法門。今案。既言滿足一切智智法門。明非三乘所涉之境。何故僻執之。同存三之教。
　　同偈云。佛法離諸相。法住於法位。所說無比類。無相無爲作（乃至）法離於分別及一切妄想。凡愚所不知。邪妄執境界。時方相貌等。而實無時方。無作。無造者。彼一切諸法。唯住於實相。
　　釋云。夫法常無性。從衆緣生。即是八心之相。越諸戯論。故云法離於分別及一切妄想。若了知諸法本無相如是則照見心之實相。從本初以來。常自不生。一切有相。皆住無相故。言彼一切諸法唯住於實相。
　　今案。以方便力。寄此曼荼羅具緣支分。令初業者。措心有地。所作不空。即以此功德。蒙佛加持。兼觀十緣生句。能不動實相。遊戯於神通。莊嚴諸佛土。若一切有爲之法。皆悉住於實相。實相之外。更無別法。詎捐本源。挹乎末流。佛語灼然莫以生疑。
　　同文云。爾時。金剛手祕密主白佛言。世尊當云何名此曼荼羅。曼荼羅者。其義云何。佛言。此名發生諸佛曼荼羅。極無比味。無過上味。是故說爲曼荼羅。
　　釋云。凡有二問。世尊答中。初答名。次答義。就答名中。曼荼羅者。是發生義。今即名爲發生諸佛曼荼羅也。下菩提心種子於一切智心地中。令不思議法性芽次第滋長。乃至彌滿法界。成佛樹王。故以發生爲稱也。次答義中。梵音曼荼羅。是攢搖乳酪成蘇之義。曼荼羅。是蘇中極精醇者。浮聚在上之義。猶彼精醇。不復變易。復名爲堅。淨妙之味。共相和合。餘物所不能雜。故有聚集義。是故。佛言極無比味無過上味。是故。說爲曼荼羅也。以三種祕密方便。攢搖衆生佛性之乳。乃至經歴五味。成妙覺醍醐。醇淨融妙。不可復增。一切金剛智印。同共集會。於眞常不變甘露味中。最爲第一。是爲曼荼羅義也。
　　今案。攢搖四味。已成醍醐。豈存三乘乳。亂淳味耶。佛言極無比無過上。而却混下劣之乘。招逆佛之重罪。甚以可悲。
　　第二卷初。具緣品之餘云。爾時。毘慮遮那世尊。與一切諸佛。同共集會。各各宣說一切聲聞緣覺菩薩三昧道。時佛入於一切如來一體速疾力三昧。於是。世尊復告執金剛菩薩言。我覺本不生。出過語言道。諸過得解脫。遠離於因緣。知空等虛空。如實相智生。已離一切暗。第一實無垢。此第一實際。以加持力故。爲度於世間。而以文字說。
　　釋云如來已說三空三昧印。復說三昧道中差別印。三重壇所示類形。皆是如來一種法門身。是故悉名爲佛。此等諸佛。各於本所流通法門。自說彼三昧道。若現世天身。則說彼三昧道。若現三乘身者。則說三乘三昧道。若現執金剛身。則說彼三昧道。當知。此中偈頌。如是無量剎塵。非結集所能載。言一體速疾力者。入此三昧時。則證知一切如來皆同一法界智體。於一念中。觀世界海微塵等諸三昧門。於一一門。各得成就無量衆生故。名一體速疾力三昧也。爾時。世尊遍觀察已。了知種種三昧道。同歸一體。皆是佛乘。復爲執金剛。說一切三昧道中成菩提印。我覺本不生者。謂覺自心本來不生。即是成佛。而實無覺無成。出過語言道。從此已下。是轉釋阿字門。覺本不生即是佛。佛自證法。言語盡竟不行處也。若了本不生際。於一切過失。皆得解脫。離生滅因緣。如淨虚空不變。以自性淨無分別故。同於大空之實相。即是毘盧遮那遍一切處。此薩婆若惠。與大虚空等也。離一切無明故。覺本不生。一切諸法無不聞知。第一實際。所謂自性清淨心。以離一切暗故。佛之知見。無復垢汚。皆是轉釋本不生義也。
　　今案。三重諸尊。皆名爲佛。曾無五乘之非佛身者。一切如來。皆同一體。皆同阿字。皆同實際。遍一切處之所有諸法。悉爲佛乘。正在此文從令聾盲。尚可聞見。況有眼者。詎俟煩說。
　　同文云。復次祕密主。此眞言相。非一切諸佛所作。不令他作。亦不隨喜。何以故。以是諸法。法如是故。
　　釋云。經中。次說眞言如實相言。以如來身語意畢竟平等故。此眞言相。聲字皆常。常故不流。無有變易。法爾如是。非造作所成。若可造作。即是生法。法若有生。則可破壞。四相遷流。無常無我。何得名爲眞實語耶。故佛不自作。不令他作。設有作之。亦不隨喜。此眞言相。若佛出世。若不出世。法住法位。性相常住。是故名必定印。衆聖道同。即此大悲曼荼羅一切眞言。一一眞言之相。皆法爾如是。故重言之也。
　　今案。眞言者。皆眞實語。不變不流。三重諸尊一切眞言。皆必定印。皆常住法。若見此文。僻執氷釋。
　　同偈言。眞言三昧門。圓滿一切願。所謂諸如來不可思議果。
　　釋云。謂諸衆生。修此三昧門者。一切志求。皆得圓滿。此願圓滿時。即是諸如來不思議果也。常住之果。無師之惠。猶能給與衆生。何況世間悉地之願耶。復次。如來一一三昧門聲字實相。有佛無佛法如是。是故。不流即是如來本地法身。欲以此施衆生故。還以神力。加持如是法爾聲字。此則諸佛加持之身。此身即能作隨類之身。無所不在。遍聲字亦爾。行者一心觀此聲字。自見佛加持身。若見此身。即本地法身。若見此身時。即是行者自身。故此一一門。即是如來不思議果。不從別處來也
　　今案。一一三昧。皆是如來不可思議果本地法身也。豈唯據方等差別不融乎。皆人見之。幸甚幸甚。
　　同文云。住不思議心。起作諸事業。到修行地者。授不思議果。
　　釋云。然地即是心體。故但云住不思議心也。眞言門中。雖有如是不思議果德。堪周給一國。等賜衆生。若諸衆生。不生難遭想。譬如王膳盈前。無心飲噉。則諸佛其若此云何。故云若到修行地。授不思議果。此修行地。即是淨菩提心初法明門也。
　　今案。因之與果。俱不思議。大王之膳。豈預第三時乎。應知。此文同彼唯一。莫執法華抑此祕密。
　　同文云。爾時。執金剛祕密主白佛言。希有世尊。佛說不思議眞言相道法。不共一切聲聞緣覺。亦非普爲一切衆生。若信此眞言道者。諸功德法。皆當滿足。
　　釋云。如聲聞法。解脫之中。無有文字。而維摩詰不離文字。說解脫相故。名不思議解脫。今此字輪亦爾。即以無相法身。作種種聲字。種種聲字作無相法身故。名不思議眞言相也。不共一切等者。此經。是法王祕寶。不妄示卑賤之人。如釋迦出世。四十餘年。因舍利弗等慇懃三請。方爲略說妙法蓮華義。今此本地之身。又是妙法蓮華最深祕處。故壽量品。云常在靈鷲山及餘諸住處乃至我淨土不毀而衆見燒盡。即此宗瑜伽意耳。又因補處菩薩慇懃三請。方爲說之。苟無頓悟之機。則不入其手故。不普爲於一切衆生。亦是領解前偈中到修行地方授不思議果。若滿足時。即是具足衆勝願也。
　　今案。既云不共二乘。豈同共教乎。壽量遠本已與今一。強混方等。違法王勅。如釋尊過四十餘年。說妙法華經。今大日如來說一切法意。方說此祕要。俱是終窮圓滿之教。疏斷甚佳。留意能思。留意能思。法王祕密寶。寔在此典一以貫諸。尤在此句。彼久成本地。即此法界心地。是彼非此。貴耳賤目也。
　　同文云。爾時。毘盧遮那世尊。住於滿一切願出廣長舌相。遍覆一切佛刹清淨法幢高峯觀三昧。時佛從定起。爾時發遍一切如來法界。哀愍無餘衆生界聲。說此大力大護明妃。
　　釋云。此中言出者。梵本正飜。當云發生舊譯或云奮迅。出此廣長舌相。即是如來奮迅。示現大神通力故。會意言之也。此三昧。於如來廣長舌相。遍滿一切佛刹。巧色摩尼普門大用中。最爲上首。猶如大將之幢。故云清淨法幢也。如是淨菩提心。爲萬行幢旗。亦復如是。住中道第一義諦山上。安固不動。又如生身佛。將發誠實言時。或示廣長舌相。遍覆其面。若摩訶衍中。或示舌相。遍覆三千世界。今者世尊將說如來平等語故。明此語輪横竪。皆遍一切法界故。曰廣長舌相。此舌如如意珠寂然無心。亦無定相。而能普應一切。皆令稱悅其心故。名巧色摩尼。是一切眞言所出生處也。
　　今案。小乘佛出舌相覆面上。顯大乘佛覆三千世界。今此祕密乘中。出舌相覆十方世界。無其間隙。横竪皆遍說平等法。豈存不平等之見。今佛受狹少之惱。痛哉痛哉。
　　同文云。時薄伽梵廣大法界加持。即於是時。住法界胎藏三昧。從此定起。說入佛三昧耶持明。即於爾時。於一切佛刹一切菩薩衆會之中。說此入佛三昧耶明已。諸佛子等。同聞是者。於一切法而不違越。
　　釋云。梵音毘富羅。是廣大義。謂深廣無際。如是諸法自體。名爲毘富羅法界。諸佛實相。眞言實相。衆生實相。皆是毘富羅法界。以此更相加持。故名爲法界加持義。如是諸佛國王明妃和合。共生毘富羅種子爲大悲胎藏所持。無有失壞故。名爲法界加持也。世尊普遍加持一切衆生。皆作平等種子竟。即時入是三昧。觀此一一種子。皆是蓮華臺上毘盧遮那。普門眷屬無盡莊嚴。亦與大悲曼荼羅。等無有異。而諸衆生。未能自證知故。名在聖胎俱舍。若出藏時。即是如來解脫也。佛如是觀已從定起。說三昧耶持明。三昧耶是平等義。本誓義。除障義。警覺義。言平等者。謂如來現證此三昧時。見一切種種身語意。悉皆與如來等。禪定智惠與實相身。亦畢竟等。故名平等。又三世等。三因等。三業道等。三乘等。是平等義。又三昧耶者。即是必定師子吼。說諸法平等義。若不先念持者不得作一切眞言法事也。一切佛子。既聞是已。於一切眞言法中。不敢違越。所以然者。若菩薩於衆生諸法中。作種種不平等見。則越三昧耶（云云）
　　此一切如來金剛誓戒。是故諸菩薩等。奉持此三昧耶。如護身命不敢違越也。
　　今案。此平等義。遍於法界。三世三業三乘一切諸法。平等一味。皆是毘盧遮那本地常心。若作不平等見。違越如來金剛誓戒。彼第三時機未熟故。未說此三平等法門。末學僻執由以同彼。自今以後敬順佛戒。勿招越三昧耶罪也。
　　普通眞言藏品初。説普賢眞言。乃至一切聲聞緣覺。菩薩天龍八部。及諸人眞言竟。末後結句云。祕密主。是等一切眞言。我已宣說。是中一切眞言之心。汝當諦聽。所謂阿字門。念此一切諸眞言心。最爲無上。是一切眞言所住於此眞言而得決定。
　　釋云。次毘盧遮那說眞言心者。以上諸眞言等。隨一一中。則有根本眞言心眞言隨心眞言。如是等無量無邊不可知數。今總說諸眞言之心。即此阿字是也。此是諸法本不生義。若離阿聲。則無餘字。即是諸字之母。即一切眞言生處也。謂一切法門及菩薩等。皆從毘盧遮那自體自證之心。爲欲饒益衆生。以加持力而現是事。能實即體不生。同於阿字之法體也。此字於眞言最爲上妙。是故眞言行者。常當如是受持也。是故一切眞言。住於阿字。由住此故。誦之即生也。
　　今案。大日如來住阿字門。說十界眞言。說即却攝入阿字本不生藏。一相一味。一道一體。最在此句。詎有心眼者。更同方等不會之教。努力努力見之見之。莫招墮獄之事。損佛性之寶也。
　　悉地出現品云。復說三世無量門決定智圓滿法句。
　　釋云。謂於一念三世之中。無量無礙智門。佛以種種方便說斯妙法。一切衆生。各隨所應智門。而得決定。其門無量。故言無量門也。佛觀大衆會。爲說此普門法界趣入之門。欲令各隨本緣。而得決定。故名決定智門也。法句者。謂先觸事從事。能生於理。名爲句。圓滿者。入此法門。能生法界無相如來自證祕密之法。將欲以如是法。滿足一切衆生。令無空過故也。
　　今案大曼荼羅中五百諸如來。乃至不可說微塵數海會。非是隔法。一一皆是圓滿法句。例如法華七寶大車其數無量耳。豈與方等同日而言。
　　成就悉地品云。諸佛說如是更無過上句。一切法歸趣。如衆流赴海。
　　釋云。如是甚深法性。猶如大海萬流之所歸趣也。此萬法歸趣。正順於大般涅槃。即是發行義也。如世間大海種種色味。入於大海之中。諸同一色一味無有差別。不可變易如來大海亦復如是。一切萬法萬行入此中。皆同一不思議解脫之味。無有差別也。
　　今案。萬法歸阿字。如衆流赴海。證據明於日月。覆盆能應照。
　　轉字輪品云。即時世尊身諸支分。皆悉出現是字。於一切出世間聲聞緣覺靜慮思惟。勤修成就悉地。皆同壽命。同種子。同依處。同救世者。南麼三曼多勃馱南阿。
　　釋云。謂遍佛身分。皆現此阿字眞言。此阿字門。即是世出世間二乘定觀等之惠命也。如壽一字諸壽同。如上世出世間一切所作妙業阿字。即爲彼命。如人若無命根。一切作業皆悉棄廢。一切世出世間功德定惠等亦爾。若離阿字門。即不得增益成就。如彼死人無所能爲。復阿字。是開口聲也。若無阿聲。即不能開口。口若不開者。一切字皆無。是故阿字爲一切字之種子。當知一切萬行亦如是。以阿字門而爲種子。若離阿字亦不成也。同依處者。如衆生等。若無大地則無住處。此阿字門亦如是。若離阿字。即無所依處也。救度亦同者。當知。阿字門即是一切世間之大救護也。
　　今案。二乘及世間同一壽命。同以阿字爲種子。同以阿字爲依處。同以阿字爲救護者。有何怨恨。判屬方等存三之教。大罪大罪。
　　祕密曼荼羅品偈云。或復一切處。隨其類形色。不思議智生。是故不思議。應物有殊異。智智證常一釋云。今謂法界之色。於一色中。即是一切色能觀之智。亦與境相應故。欲得如是自在而用也。爲除無智故。有種種智生。雖知無量智。其實是一智。前云智。是一切智也。以一智現一切智也。前問本尊形量大小。今次答之。然佛普門示現。皆爲應赴群機。機既萬差。當知垂應。亦大小無定也。至論一一本尊之形。莫不量同法界。無有邊際及與始終。由智有淺深。量有大小故。所見身各各差別。是故當知。所觀本尊隨行者心大小。無有定量（當明密迹經三密事）所云證智者。即是佛也。佛以無盡之智。而證無盡之境。如函大蓋亦大也。
　　今案。三重海會。五百諸尊。應物異形。證智本一。一一諸尊。量同法界。無有邊際及以始終。一切皆入大菩提心故。如此身智者勿局。然則障雲早散。佛日即現。努力努力留意留意。入祕密曼荼羅品云。如是三昧耶。一切諸如來菩薩救世者。及佛聲聞衆。乃至諸世間平等不違逆。解此平等誓祕密曼荼羅。入一切法教。諸壇得自在。我身等同彼。眞言者亦然。以不相異故。說名三昧耶。
　　釋云。所謂三昧耶者。是等義。謂我等於佛。佛等於我。無二無別。究竟皆等。阿闍梨者等於佛。佛即等於弟子。此弟子非但等於十方三世一切如來。亦等一切諸菩薩。亦等一切聲聞緣覺。亦等一切世間天仙之衆。若如是等於一切。即是毘盧遮那身也。故云諸世間等同等同順。亦是法華皆與實相不相違背。應作如是解等同諸佛也。無違背義也。若解此祕密曼荼羅。即是遍入一切曼荼羅也。此弟子。以同遍入一切曼荼羅故。即得自在修行一切法門。無有留難也。佛以諸法究竟等。釋三昧耶名故云三昧耶。
　　今案。以諸法究竟等。釋三昧耶之義。法華十如於此增曜。凡聖無異。依正一體性相圓融。同住大日本尊之位。一切十方一相一性。佛及衆生。俱是深玄境。非唯絕開而已。遂以開會。當機自知。不可煩述。若強抑之。即畢死人。足可歎耳。
　　受方便覺處品云。祕密主應當諦聽。吾今演說差別道一道法門。祕密主若聲聞乘學處。我說離惠方便。教令成就。開發邊智。非等行十善業道（乃至）菩薩修行大乘。入一切法平等。攝受智惠方便。自他俱故。諸所作轉。是故祕密主菩薩。於此攝智方便。入一切法平等。當勤修學。
　　釋云。謂一切法不出阿字門。即是一道也。道者。謂乘此法直至道場之道也。而言一者。此即如如之道。獨一法界。故言一也。於此一道中。而分別種種差別。猶如無量岐路。皆至寶所。殊街同歸也。又如以一阿字門。分別一切字。當知雖有差別。不異阿字門。今此十善亦爾。隨上中下智所觀。自成種種。非一切衆生本厚戒而有差別也。然佛爲破衆疑故。亦於一道中而分別。答其差別相耳。故次言。若聲聞乘乃至非等行者。此答其與大乘別也。彼聲聞十善。但是教令成就。猶如國王有所約勅（云云）但是一邊之智。非中道實相之戒。是其差別也。次明大乘十善差別相。言菩薩修行大乘等者。言此戒入一切平等法。離於自他。而普淨自他。自開一切如來知見。亦令一切等同於我。以入一切平等法界。而修此戒故。與一切不共也。
　　今案令一切人入一乘道故。言差別道一道法門。既入一切法平等。豈有差別道。已開差別。即爲一道。詎留岐街。無差即差。差即無差。例如藥草品。
　　百字位成品云。非曼荼羅異意。非意異曼荼羅。何以故。彼曼荼羅一相故（乃至）無二無別。
　　釋云。當知彼心（行者心也）不異於曼荼羅。曼荼羅不異於心以一相故也。言此曼荼羅。與心無二無別。今此法亦如是可解也。
　　今案。四重曼荼羅皆悉一相。三乘六道量。同大日如來。如水流波。其相雖異。朝宗於海。鹹味一同。輒爾乍見判屬方等。如臨海水未食其味。
　　世出世持誦品偈云。當知出世心。遠離於諸字。自尊爲一相。無二無取著。不懷意色像。勿異於法則。
　　釋云。一相者即身口意也。觀本尊心上作此圓明。即是心。其身印等。即是身。其眞言字等。即是語。今已明見本尊。而觀本尊三事。一相平等如於實相。又觀本尊三平等一相即同於我。我之三相。亦復一相平等不異於尊。此圓明之性。不異於尊。菩提心。此菩提心不異本尊。自他平等也。又所觀字雖不同。皆是三昧門。若解一字之性相。即解一切字之性相。字即本尊。本尊即心。心即法界體性也。是故。此阿字。即是不思議字。如阿者。一切亦爾也。如字者。印等亦如是也。於此不思議三相。謂字眞言相身印相。本尊心相。不遣不立。不增益不損減。當作一切平等相觀。而達一切法。成一切智。當依此法則。勿異此而作也。此即是三落叉義也。
　　今案。此三摩地門。唯在此祕密教。自餘一切修多羅中。闕而不書。故云大乘中王。祕中最秘。法華尚不及。矧自餘教乎。判置第三時。譬如指日爲螢。以海作渧。總請瞻智停廢妄執。仰信佛語。莫以蠅翼覆於虛空。
　　第三總判釋者。先出誠文。次通會之。先出誠文者。釋云。又此經宗。横統一切佛教。如說唯蘊無我出世間心住於蘊中。即攝諸部中小乘三藏。如說觀蘊阿頼耶覺自心本不生。即攝諸經八識三無性義。如說極無自性心十緣生句。即攝華嚴般若種種不思議境界。皆入其中。如說如實知自心名一切種智。則佛性一乘如來祕藏。皆入其中。於種種聖言。無不統其精要（已上文）
　　次通會者。横統之言。義如大海。如來祕密藏。何法不備。莫翫常情。妄生巨容。若嫌横義之兼大小。未有一切純一之教。得此大綱。塵疑自解。四阿含等一切小乘。皆攝唯蘊無我句中。說人空理故。如楞伽寶積大集維摩央掘金光大方等一切大乘。除般若華嚴法華涅槃外。皆悉攝入阿頼耶句。說法空理故。華嚴般若種種諸部。皆攝自性緣生句中。說第一義空故。問曰。華嚴一乘。是第二七日說。何故與二十九年已後般若同攝之。答曰。今案疏意。不論說時之先後。只取義理之淺深。以類集之。與般若同。加以不共般若即是華嚴。又華嚴會與般若經其時隣。次又無量義云。次說方等十二部經摩訶般若華嚴海空宣說菩薩歴劫修行。雖是非指二七之說。以入法界義同故也。案此等意。攝一句中。其義無傷矣。法華涅槃及大日等。攝如實句。或曰。佛性指大涅槃。一乘指法華經。如來祕密藏即持明藏眞言教者。此亦一見矣。今以爲。佛性一乘。不可讀爲兩句。說教次第有亂故也。法華與涅槃。同明佛性一乘旨故。總含爲一句。如來祕密藏爲眞言或立十住心。判一代教。未合此疏。不足爲論耳。祕密莊嚴法界樓觀。即如實知自心之相。豈過此外更有法耶。六波羅蜜經中建立五藏。以般若教攝第四藏。以眞言教門置第五醍醐。不乖諸教。符會一道。守護國界主陀羅尼經云。佛言祕密主。我於無量無數劫中。修習如是波羅蜜多。至最後身。六年苦行。不得阿耨多羅三藐三菩提成毘盧遮那。坐道場時。無量化佛。猶如油麻遍滿虛空。諸佛同聲而告我言。善男子云何而求成等正覺。我白佛言。我是凡夫。未知求處。惟願慈悲爲我解說。是時諸佛同告我言。善男子諦聽諦聽。當爲汝說。今宜應當於鼻端。想淨月輪。中作唵字觀。作是觀已。於後夜分得成阿耨多羅三藐三菩提。善男子十方世界如恒河沙三世諸佛。不於月輪作唵字觀。得成佛者。無有是處。何以故。唵字即是一切法門。亦是八萬四千法門寶炬關鎖。唵字即是毘盧遮那佛之眞身。唵字即是陀羅尼母。從此能生一切如來。從如來生一切菩薩。從菩薩生一切衆生。乃至生少分所有善根。善男子此陀羅尼具如是等不可思議威德功用。窮劫演說。劫數可盡。此陀羅尼功用威德。不可窮盡（已上文）此文爲明鏡。更不可疑盧。無有是處。最應留意耳。八萬法藏若入此字門。皆是祕密甚深境界也。一一悟入皆成佛故。是故說爲大空圓滿教。是以就一切大小諸乘。開心實相之印。第二門中一一釋畢。但於如實句。其有三部前後。如何法華爲初。涅槃爲中。祕密爲後。何以知之。疏云。此經横統一切教。又云。即統論一部始終。無量方便皆爲令諸菩薩。菩提心清淨。知識其心。如此經者。當知。一切修多羅意皆同在此。如釋迦如來所說法者。當知十方三世一切如來種種因緣。隨宜演說。法無非爲此三句法門。究竟同歸。本無異轍。又云。世尊前已廣說淨菩提心如實相。以衆生未能得意懸悟。復作方便。說此頓覺成佛入心實相門。亦爲決了十方三世一切佛法故。如一切經中。或說諸蘊和合中我不可得。或說諸法從緣生。都無自性。皆是漸次開實相門。彼言諸法實相者。即是此經心之實相。心實相者。即是菩提。更無別理也。但爲薄福衆生而不能自信作佛。自信作佛者。甚爲難得故。世尊且令淨諸垢障。將護其心。要令時義契合。然後爲說即心之印。今經則不如是。直約諸法令識其心。所以爲祕要之藏也（已上文）
　　今案。横統之言無所不該總。十方三世一切修多羅。同歸於三句。本自無異轍。明知在一切經後。諸經猶文。此經如印。以三摩地印。印一切諸經。爲諸佛秘藏。例如決了聲聞小法。是諸經之王。故一切修多羅。皆悉爲前。此經爲後。又漸次開心實相門。即是法華一乘。四十餘年未顯眞實故。彼言諸法實相之句。則指法華方便品也。除此之外無唯一教。小智樂小法。不自信作佛故。將護彼情。要令時義契合。末後說之。所以文云。未曾說汝等當得成佛道。所以未曾說。說時未至故。今正是其時。決定說大乘。乃至如來尊重智惠深遠。久默斯要。不務速說。此乃契合時義。待機方說。而實相心。彼此同體更無別理也。彼經顯實相之蓮華。此經顯芬陀利之體。今此所顯常住本地。即彼所指久遠眞如故。以法華涅槃爲爾前教。攝八教之判甚爲不可耳。涅槃云。能觀心性。名爲上定（已上文）私謂。上定者所謂三摩地也。故今疏云一切如來定者。如大涅槃經明。一切有心者悉有佛性。此佛性即名首楞嚴定。亦名金剛三昧。亦名般若波羅蜜。佛佛道同更無異路。若行人初發心時。能如言正觀心佛性者。亦即名爲如來定。豈煩漸超四處至究竟乎（已上文）私案。經所說如來定。即是涅槃上定也。三平等句名爲上定。彼經粗點未顯說之故。判置前。復龍猛菩提心論云。惟眞言教中即身成佛故。是說三摩地門。於諸教中闕而不書（已上文）
　　言三摩地速疾門。一切諸經闕而不書。斯教方說故。爲諸教所歸之教。前後明白。若不是此釋。則闕而之言難可消通矣。疏云。此諸尊。毘盧遮那經不載眞言手印。即別出餘經者。當依彼經授與眞言手印。令依此經供養次第法行之也（已上文）
　　今案。此文冠戴一切矣。八萬法藏總在勸進修證之意。諸修多羅或說字門。或說明印。往往非一也。而至于諸尊圖供養行門。一切皆悉朝宗此經。前後之義不足爲疑。天台止觀云。智者行法華經發陀羅尼（已上文）
　　所以智者大師所說四教。還攝總持門。樂說辨才是總持力。若言非者。深違師宗。内證祕密教。外說顯教故。一切果依此門證。諳充彼盲。更莫間然。若見異端構異門者。邇乖跋摩。遐違佛意。成佛無期。嗟悲夫乎。煩張文綱。寔爲瞽夫。達者得一。莫俟多說。學於佛教事。偏執者。攅水求蘇。鑿樹覓金。空費功夫。終無得期。余寄言老宿。誡訓後學。聊抽愚管。敢談深妙。所謂以蠡酌海者。通人擇焉。
　　大毘盧遮那經指歸（終）
　　（延寶五丁巳歳九月吉祥日）



