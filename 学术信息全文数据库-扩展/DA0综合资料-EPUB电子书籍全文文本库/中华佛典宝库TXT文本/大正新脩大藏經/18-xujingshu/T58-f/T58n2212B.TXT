No.2212b
　　大毘盧遮那成道經心目
　　今釋經題略有三門。謂總別及料簡
　　第一總釋者。大是唐翻。梵言摩訶。則一大法界之總體。三部最深之祕處。且含三義。謂大多勝也。正當三部。阿字不變爲深大理。娑字離染爲廣多智。嚩字離壞爲殊勝用。皆在一心非多非小。阿字之故其體大也。娑字之故其相大也。嚩字之故其用大也。一物異名。性相常住。總水流波稱之大海。苞體相用名曰摩訶。斯乃三點之祕府。五智之幽關（矣）始自發心終于證果自行化他皆攝其中。是約大釋也。毘盧遮那是阿字理點。一切諸法本不生故。成佛是娑字智點。一切諸法無染著故。神變加持是嚩字用點。一切諸法離言說故。不生而生故現法界宮。無染而染故具五大色。離言而言故說三三昧耶。所謂不生即是寂滅義。離染則蓮華義。離言則金剛義。體不生故妙理無極。宗離染故眞智無窮。用離言故化導無盡。是以摩訶之體無處不遍。摩訶之宗無法不圓。摩訶之用無行不滿。居性寂之極地包法界之體用即土即身無異無相。故題呼大毘盧遮那成佛神變加持經
　　二別釋者。據釋下文有七重義。即一經眉目冷然可見。初三重釋約從因向果門。後四重釋專約從本垂迹門。今先擧向果門。後明垂迹門
　　第一曰。由入佛三昧耶故於胎藏中不令叐折。言發毘盧遮那大菩提心運運增進。無有退屈。如胎增長不叐不傷。由法界生故初出胎時離諸障礙。言將成佛四魔爭鬪。能以堅慧杵摧破魔障故能成佛。如出胎中。由金剛薩埵故能轉家業備諸伎藝。言成佛後起教化他。如彼轉家業備諸伎藝。以此託胎大出胎大轉藝大故道大毘盧遮那成佛神變加持經（已上第一重）
　　又以入佛三昧耶加持祕密中胎藏。言以大日如來金剛利劒加持九佛令其心蓮一時開敷。以法身生加持菩薩金剛二重眷屬。言以法界智建立如來金剛智印則十九智。具如疏釋。以金剛薩埵加持種種隨類之形。言開智後說法。利生逆順無滯。以此三種加持顯摩訶之具體。故言大毘盧遮那神變加持經（已上第二重）
　　初三昧耶如蓮華藏。言八葉華藏是大日尊內心寶藏。四智四行之府故。次三昧耶如蓮華敷。言智與行運運增長早至究竟成佛之位。如蓮開敷。後三昧耶如蓮華成就復還爲種。言證眞竟更復起用。還如因行。以此華藏大開敷大種子大故曰大毘盧遮那成佛神變加持經（已上第三重向果門訖）
　　復有四重。復次眞言行者以初三昧耶故得同如來祕密身口意平等之身。言以大菩提心力即時證得本地平等法身。此處微妙寂絕出過心量。非籌度之境非度人之地。故言身口意平等之身。三密平等同虛空。所以出過籌量之境（矣）諸教中平等眞如法界佛不度衆生及唯佛一人居淨土之言乃在此句耳。以第二三昧耶故得同如來加持法界宮尊特之身。言證本地正體已。後更現如來加持用。於一切實報所生最爲微妙第一。法界王位局在此句。以第三三昧耶故令此身土皆如金剛與無量持金剛衆而自圍遶。言本地法身爲土。尊特法身爲身。此理與智和合一體。曾無破壞。而三重海會自然圍遶。如明鏡現形無前無後也。以此理大智大行大故言大毘盧遮那成佛神變加持經（已上第一重）
　　佛說初三昧耶爲自受用故。言法界一體同阿字本。故自受法樂寂照無二也。第二三昧耶爲成就法性諸菩薩故。言以法界智現法性土。爲菩薩說眞實法。故諸菩薩能受法樂。是他受用而自他不二。第三三昧耶爲折伏攝受隨類衆生故。言淨穢土現順逆化隨機折攝。謂或示佛身或現忿怒。是折攝意。以此受用犬成就大折攝大故言大毘盧遮那成佛神變加持經（已上第二重）
　　佛說初三昧耶爲建立大悲胎藏曼荼羅。
　　言四重法界圓妙之壇總括於法界海爲一自性身。唯此無餘故第二三昧耶爲作毘盧遮那阿闍梨事業故。言只像壇行事總在三密。自非世尊無能了知。正是佛事。非餘測量。第三三昧耶爲執金剛弟子事業故。言唯我獨知則墮慳貪。欲令衆生普得悟入故爲弟子造傳度事。
　　以此建立大事業大傳持大故言大毘盧遮那成佛神變加持經（已上第三重）
　　初三昧耶爲加持如來眷屬故。言爲加持佛部一切海會入阿字門故現初誓。第二三昧耶爲加持蓮華眷屬故。言爲加持觀世音一切海會入娑字門故現第二誓。第三三昧耶爲加持金剛眷屬故。
　　言加持金剛藏一切海會入嚩字門故現第三誓（已上第四重。垂迹門竟）略以二十一種義釋摩訶義訖
　　第三料簡釋。初三重中第一重釋約初心行人。第二重釋約究竟如來。第三重釋義通因果。是事況也。以事顯理。理即事事即理（矣）後四重中初重約契理相。第二重約自他利。第三重亦約果人之導機相。第四重亦約果行。通總論文不出因果及以自他。然而非因果及自他相。一切法本不生故一切諸佛本不生。一切諸佛本不生故一切四生本不生。一切四生本不生故一切五大本不生。一切五大本不生故無有因果自他之相。如令約初心眞言行者。初三重中第一番爲向果之𨟾路。後四重中第一番爲證極之軌模。除遣三妄執顯得三菩薩。若能得意兩義一旨。故頻釋之。以初三昧耶同我毘盧遮那。如中三昧耶同法界自性。以後三昧耶同金剛智體。逆順釋之縱橫自在。雖有三位其相一性。本末平等無二無別。譬如幻之父子共作幻化。密嚴海會理法身身土宛如幻化。除此已還亦莫非幻。故觀於阿字即是發心滿行位。託胎藏中故是入佛三昧耶義。觀於娑字即是遣惑成佛之位。出胎藏故生在佛家。圓滿三業之無盡莊嚴正在此位。身密無量印契即身無盡莊嚴藏。口密一切眞言即口無盡莊嚴藏。意地恒沙觀法即意無量莊嚴藏。該包凡聖鎔銷依正。此法界生義（已上止位）觀於嚩字即是說法化物之位。備萬藝姿施爲故八萬四千三昧總持悉在斯位。此金剛薩埵義（已上觀位）爲淺略行人假分止觀兩位。約本不生門止觀一體平等不二。忘凡聖相何用止觀。更復明義者。阿字是胎內指位。在等覺已前釋。云如來妙嚴之相法爾無減。非造作所成故不以外實爲飾。乃至十住諸菩薩猶因承佛神力得見加持身。其於常寂之體如在羅穀。故以爲況（已上文）
　　今推等覺已前猶未出胎。在羅穀中。此約發心修行之邊判在金剛已前。非是阿字實體之位。或不了者執初發心位爲一生所期之果。幾何訛謬乎。學祕教者能留其心可望此生出無明之穀網遊究竟之大空耳。娑字是胎外指位。在妙覺降心之四魔作佛之四智。此出胎義。局斯兩位以爲自行。我行終窮定在是位。故爲止位。嚩字是用。一切轉法輪咸依此門。縱恣二化濟度十界正在是位。故爲觀位。斯止之與觀是阿字之兩用。法身之二手。而此約位釋之示是淺略也。約本不生理諸法離慢相。有何階位次第相耶。然彼位位一一皆具平等本誓除障驚覺。所以名摩訶三昧耶也。此三昧耶有二九種別。謂本地門三三昧耶。法界門三三昧耶。薩埵門三三昧耶。向果初心三昧耶。中心三三昧耶。後心三三昧耶。即是上七重釋意也。行人能思自然得之。彼毘盧遮那是本地三昧耶。成佛是法界三三昧耶。神變加持是薩埵三三昧耶。又一一皆具二九種義。總此多種三昧耶。所以道大毘盧遮那成佛神變加持經總門如心別門如目。總別似差同在一法。心目二名本來同體。今眞言門像壇行事在薩埵門。爲利弟子施伎藝故。若能悟入之者昇住普照曜地。住此地特逮見本地。此約機縁漸次分別。若約自證本地三昧耶爲所依土。法界三昧耶爲能依身。薩埵三摩耶令此身土堅如金剛。又能依爲本地。所依爲法界。理極無比。教無過上。身等大虚空。土遍法界海。説渉一切時。此之三種即體即用。即事即理。無有差異。無始無終。性相常住。遍一切處。非色非心。非阿非荼。諸事理因果。本迹色心。始終性相。體用高下等。皆以名對名。以言對言。佛意未周。聖旨未盡。事理本迹乃至高下元來寂絶。是本不生至極之義。捨筏之意限在此焉。乃是眞言要趣。大日心目也。又疏中云。自證之地微妙寂絶無有説法度人之理。故以流出三重壇位者。凡自性身爲自證他受用身爲加持身。諸如此文皆約位釋。細而推之。始自中胎佛終于鬼畜象一一皆具三方便。所謂三三昧耶。由初三昧耶五百諸尊皆自性身。由第二三昧耶皆加持身。由第三三昧耶皆金剛薩埵身也。此三方便身本來是一體。經上三句與此三密無二無別。三身五智平等不異。具足無闕。事理隱顯其位雖別。平等妙義融通無減。
　　若非此釋則曼荼羅名極無比味無過上味之文甚不用耳。末學或言覆本地。或執渉大小乘。如是邪執不可載車。嗟子謗法之罪報在無間擇披世出世疏。即時獲正路。不勝愍然。聊折梗概。開智之人更採擇耳


　　日本國上都比叡山延暦寺眞言唱業内供奉沙門圓珍遊天台次屈於鎭西府城山四天王院案本經釋賛述之
　　一交了

　　應安元年（戊申）五月五日重以他本令校點即直文字誤了

　　貞治五年十二月二十四日於東寺觀智院以或本書寫了

　　先師在世之日雖借請或人本寫功于今不遂可愍可愍權律師賢寶（生）












































































































































