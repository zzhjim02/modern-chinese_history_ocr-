No.2236
理趣經開題
　　


    爲忠延師先妣講理趣經文。
　　弟子歸命兩部四印等。道聞林烏微禽有反哺之志。泉獺愚獸致祭魚之誠。何況天性之孝易感。岡極之恩難答。至如屈十力而擔棺乘六通者饋鉢。大孝之稱於焉顯矣。酬德之理誰敢遺乎。伏惟先妣宗方朝臣氏。生我之功高於五岳。育我之德深於四瀆。濕乾忘勞提哺不倦。常思與三曜色養將兩儀告面。豈圖蒼天奪我親玉儀入月城。弟子履霜之感千爛我肝。沐雨之悲百碎我心。訴蒼天無感。逝水不還。星霜改變諱日斯臨。謹奉爲先妣。奉寫大三昧耶理趣經。并講演文義。兼陳列大曼荼羅奉獻隨力珍供。仰願。
　　次釋題目者。金剛頂大樂不空眞實三摩耶經。般若波羅蜜多理趣品者。此則唐梵相和翻也。金剛頂大樂下九字及經理趣品十三個字唐言。三摩耶般若波羅蜜多九字梵語。所謂金剛頂者。且有三種。一法二喩三人。初法者此金剛瑜伽經有二本。一廣本。即法佛恒説法曼荼羅是。次分流本。即龍猛所傳十萬頌經是。就此本有十八會經。此經則十八會中第六會也。又就法中四。一教法。十萬頌能詮經是二理法。十萬頌所詮是。三行法。能觀三密是。四果法。能行之句是。二喩者世有金剛寶。有能堅能摧不壞不變之力。有難得難見忽富忽貴之能。本有三密亦復如是。自體堅實不變壞。向他餘力能摧屈。纔見纔證尊貴無等富樂無上。故借彼世寶顯此深法。三人者此有五部之別。所謂五部者。一佛部二者金剛部三寶部四蓮華部五羯磨部。是則五大所起五智所成。自性之又性法體之又體。三自三大未見其邊。一如一心誰到其極。就此亦有二。一法爾所起曼荼羅身人。二隨緣上下迷悟身人。如常説思之。頂謂無上最勝之義。諸佛之中大日爲主。諸經之中此經爲王。於諸行斯法無過上。於諸果此理更無比。故特得頂號。十七尊塵數衆同得此號非但一佛。大樂不空者。此金剛薩埵之異名。妙樂之中此尊三摩地特爲殊勝。故曰大樂。不空者。梵曰阿目佉此云無間。自證之大樂化他之大喜。無有間斷故曰無間。無間與不空其義一也以義名之。眞實者。簡虚僞之名異邊邪稱也。性德妙樂眞界法味。何樂不窮何物不具。麁弊都融妙適併具。故云爾。三摩耶者。此云等持。平等攝持爲義即入我我入得名。亦名誓約。

理趣經開題

     爲施主講理趣般若經文
　　夫生死之河由恩愛而深廣。涅槃之山積福智而高大。所謂恩者父母等恩。愛者妻子等愛。是恩是愛能覆出世之船結生死之網。若使迷而不解者。溺三界而無出期。淪四生而受衆苦。父父母母更生更死。如河水之相續。子子孫孫乍顯乍隱。若空雲之生滅。相續相續招身損身。受身棄身苦不離身。言苦者即是生老病死憂悲苦惱愛別怨憎等八苦是也。是此八苦能逼迫人身心不令受妙適。若有善男善女。欲斷生死苦根至菩提妙樂。先積福智因然後感致無上之果。言福智因者。書寫妙經講思深義。即是智慧之因。修業檀等諸行則福德之因。能修斯二善拔濟四恩利益衆生。則具自利利他功德。速證一切智智大覺。是謂菩提是稱佛陀。亦名眞實報恩者。今日施主等能察此理趣。奉爲歸眞先妣奉書寫理趣般若經尊勝經等兼設法莚講供經佛。所謂大士用心大孝不匱也。仰願大悲毘盧遮那如來四方四佛十六諸尊。以五眼照見以六通拔濟。（云云）
　　大樂金剛不空眞實三麼耶經。般若波羅蜜多理趣品。
　　今釋此經略有四意。謂大三法羯是。大者説聽二能人。三所持標示所謂金剛蓮華等。法諸尊種子三摩地等法門。羯諸尊種種威儀等是也。説聽二能人者。夫道之本無始無終。教之源無造無作。亙三世而不變。遍六塵而常恒。然猶無示者則目前不見。無説者則心中不知。洎于雙圓性海常談四曼自性。重如月殿恒説三密自樂。人法法爾興廢何時。機根絕絕正像何別。於焉。妄風鼓心水而波濤洶湧。業霧弊慧日而蔭雲靉靆。生住夢虎呑有有於著愛。異滅毒龍吸我我於無知。六塵盜賊橫識都而劫奪。五陰惡人逸身城而暴掠。心王天子無力弔罪。心數相將無由殺伐。遂使身斬馬頭之劍。體摧牛頭之戟。熱鑊之獄石磷無出。寒氷之苦芥盡何免。臨川見火得食咽塞。服大車於千里喫杖忽斃。馱重負於萬里蹶坂致殞。況復四種輪王三界諸天。身纒生死之縛心溺愛欲之河。貴者不免恐怖。賤者不免飢寒。六趣夢苦夢中極苦。四生妄憂妄裏至辛。於是大覺聖君策慈騎以赴四魔夷大智賢臣脂悲車以馳六道狄。班教令於五乘驅四生於一如。爾乃巨猾狂兒面縛歸命一乘。首傑叛類改姓稽顙三身。斷其三毒之源同封一如邦。諸教之興蓋爲此乎。即是他受用應化佛之事業也。今是經則不如是。自受用五智及十七尊自受用法樂故。與自眷屬。各各説自證三摩地法門。四種曼荼同帝網而交映。三密智印共錠光以互入。若能受持思修。不經三大劫。十六大生乃至現生證如來執金剛位。經之大意大體如是能説體共是六大所成。故曰大曼荼羅身。從大日如來四方四佛乃至金剛拳等是也。
　　次三者三昧耶曼荼羅身。金剛手右手抽擲本初大金剛。文殊師利以自劍揮斫一切如來。如是等諸標示名三昧耶曼荼羅身。次法者是經有十七品。經一字眞言種子及各各三摩地門名法界曼荼羅身。次羯者且金剛手左手作金剛慢印。大日如來持智拳印。降三世住降伏立相。觀自在作開敷蓮華勢。如是諸尊手足威儀及事業等名羯磨曼荼羅。此經及一切經從始迄終皆説此義。故今擧四種漫荼羅釋之。三判釋今所不用。此經者金剛頂瑜伽經第六之會。金剛頂經有十萬頌十八會。并是龍猛菩薩南天鐵塔中所誦出如來秘密藏之根本。不同應化佛所説。三世一切如來皆從此門而成佛。餘教説成佛者。竝是方便引攝之言耳。不是究竟實談。有智之人不可不知。

理趣經開題
 
    將釋此經。三門分別。所謂大意題目入文判釋也。第一大意者。載夫阿字廓然不生不滅。灌頂瑜伽無礙自在。繇是身語金剛奇特吉祥。意業遮那逍遙玉殿。奇哉鈴鐸綵幡隨風飄颻。珠鬘瓔珞逐雲繽紛。彼執金剛摧折慾箭。此轉法輪割截愛縛。況乎二八開示扣神通馬拯濟群萠者哉。
　　第二釋題目者。大樂金剛不空眞實三麼耶經。般若波羅蜜多理趣品。謂大樂者大日如來。金剛者阿閦如來。不空者寶生如來。眞實者無量壽如來。三摩耶者不空成就如來。經者佛法海名也。般若波羅蜜多者阿字本不生之義也。理趣者從初字至終字其中甚深奧藏也。品者五智溟海受諸尊萬流故名曰品也。
　　第三入文判釋者。此經大唐玄宗皇帝代阿目佉三藏所譯也。即釋三分略有三段。初從如是我聞下至于恭敬圍繞是序説分也。次從而爲説法至于執金剛位是正説分也。次從爾時一切如來至于信受行是流通分也。

理趣經開題
