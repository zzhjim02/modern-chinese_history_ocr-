    No.2224
金剛頂經偈釋

　　                  三井寺賴尊
　　分爲十二。一十六大薩埵。二五佛。三四波羅蜜。四八供養。五四攝。六賢劫十六。七諸不退衆。八諸佛頂。九諸執金剛神。十小聖衆。十一諸明王衆。十二諸世天衆。初二偈明羯磨十六。後一偈明三昧耶十六。又云。後一偈明章名。配對可知。更不繁文。無始無終下兩句二字。明五字五佛。言無始無終者。是毘盧遮那。寂是阿閦菩薩。惠性堅固寂靜故云寂也。暴怒即是寶生。大安忍是無量壽也。藥叉二字爲不空。羅刹次下二句三字。三明四波羅蜜。金剛惠性恐怖一切勇健無畏爲羅刹勇。寶密以有寶勝及以大威耀義名爲威猛。法密滿之義爲大富貴也。又寶以羯磨密寬廣之義爲鄔摩天世主。如大梵王爲衆生父。羯磨妙用不捨一切。毘紐以下三句二字。四明八供養。嬉戲善愛猶如毘紐饒益愛者。花嚴鬘供養無比殊妙有大莊嚴無住無著。故云勝大寂。妙法歌音能護世間。故云世護。神通妙舞遍一切處無所滯礙。如大虛空無有礙礙。故爲虛空。一切如來眞如薰香遍十方界供養諸佛。及破衆生心地臭穢得適悅香。猶如栴檀香風悅可衆心。以此因緣地皆嚴淨。擧所顯能故云三地也。金剛覺花十方三世莊嚴如來破衆生迷開敷心花故云三世。金剛燈雲流出光明遍照十方世界供養諸佛。能破衆生無明住地獲得如來清淨五眼。擧所顯能故云三界。五分戒香是爲大種。印祕密學處三聚淨戒四波羅夷等。諸佛菩薩由此得生是大乘種故云大種。善人益諸設嚩祖久流轉。善人以下一句五字。五明四攝。能諸佛菩薩人稱爲善人。又拔衆生安涅槃城以爲善人。福德實能益利一切。金剛羂索護此德門名爲益也。設嚩祖久亦云索婆述。是金剛兒也（更檢）即堅牢義。金剛鎖拭縛住聖衆。及摧一切衆生邪見堅住菩提故。文云鎖拭。光明遍照十方令引入一切如來聖衆道場。以大悲誓繫縛而住。及摧一切衆生外道諸見。住無上菩提不退堅固無礙大城也。金剛鈴三摩地智流轉妙聲令聖衆喜。并破衆生一切異執令住正見。是爲流轉。涅槃常正流轉大覺清淨大乘三有常恒者降三世食樂主宰諸能調堅主妙地勝智彼岸。從涅槃以下一偈二句六字。六明賢劫十六大菩薩。慈氏與樂之義以爲涅槃。不空見菩薩常恒觀察如來常住無有變易故以爲常。能除一切惡趣名爲正流轉（又轉者捨義也）香象大力以善根運載衆生到大涅槃云大也。除憂闇菩薩以大智慧明摧滅一切無明黑闇。覺悟自性清淨法界。故云覺清淨也。勇猛精進是爲大乘虛空藏富貴遍一切三界故名爲三有。又遍在三際故爲三有也。智幢本性常清不滅故爲常恒者。本際智光降伏三惑遍照十方故爲降三世。無量光能以清涼祕密法樂宛足衆生令離生死煩惱燋熱故爲食樂。月光爲諸群生化導之主能守護之。不過時處説法相應。離煩惱垢令得覩見本際清淨法界曼荼羅身故。主宰稱爲巧護亦爲利垢者。即是賢護也。於生死海敷大教網能調群機拔出衆生。普皆得見法界日輪故爲能調。是光網事。稱爲普願及方便者即是也。金剛藏於金剛中而爲上首故云堅主。一切金剛諸奇希有事無不由茲。是故稱爲出生并立驗也。無盡竟寶猶如大地載持萬物故爲妙地。以三祕密寶遍施於法界。寶無盡故意亦無盡。稱爲寶意旨在此也。辨演如來三昧耶教開覺衆生無明大夢。樂説無窮無有倫匹故。以勝而號巧辨良由於此。即辨積也。普賢即是佛菩薩母。賢聖所歸也。故爲智彼岸。稱爲普攝者。即此義也。理趣以下三句二字者。明諸不退衆。十波羅蜜以爲理趣檀戒等十。是即菩薩之理趣故。故契經中。施等波羅蜜。名爲理趣也。一切智智除諸有情五住蓋障故爲解脫。即除蓋障菩薩事也。實相智光普照一切開覺群迷故云覺有情。是大光明菩薩行也。開智地藏行如來事故云行一切如來。是即地藏薩埵妙用也。以佛智寶覺悟群機輔助導故云覺利益佛心。是寶幢大士妙業也。諸菩提無上句者。通上下文。若屬上文以爲總結。若屬下文以爲總表。諸菩提以下一偈一句。八明諸佛頂。言諸菩提無上者。亦總顯諸佛頂輪。言遍照最勝主。謂一字頂輪王。故瑜祇經云。一切佛頂最上遍照王。遍照佛頂無始無終故云自然。總攝諸頂故爲總持。傘蓋是顯佛頂威德。故彼經云。欲現佛傘蓋威德故住白傘蓋。佛頂王身彼自然佛心之所生故爲念也。光聚大力能壞一切能辨一切故云大薩埵大印。高佛頂輪以爲等持。故彼經説高佛頂竟云。此名高佛頂王。一切如來三摩地力。爲諸衆生拔因果苦與因果樂爲佛作業。勝佛頂頂輪能示其事。故彼經説勝佛頂云。現神通威德故。一切罪息滅故。一切惡趣摧壞故。一切那落迦苦息除故。現不思議行神通故。現一切如來神通威德積集故。然諸如來非無此義。今隨偏增顯示文旨也。出生義云。又住頂生三昧而現頂生之身多矣。今塔之上方所以獨有五頂轉五會者。蓋以諸頂生身皆攝入此無上五頂智焉。至如不可得而究者佛之頂相也。是至勝之法亦然。不可得其際也。稱頂焉。其五頂王又一切眞言尊宰割之至也。故稱王焉。就五頂輪。而金輪爲之最不然。熟知勝絕唯一法哉。故自觀自在菩薩已下攝怖歸命矣。又下方有十六執金剛神。蓋一切如來勇健菩提心之所生化也。次一切佛爲身一句。是九明諸執金剛神等。金剛數多故云一切。皆是如來金剛惠數故云佛爲身。是故文云。如來修行之時。有塵數心障煩惱。以是金剛惠破之大覺之後。成塵數種類智門。以是金剛惠用之故也。又一切佛者。謂毘盧遮那。以諸佛體故。諸金剛神等。是彼以佛智用故云爲身也。以諸佛體故諸金剛。次薩埵常益覺一句。是十明小聖身。謂大日世尊爲樂小者常恒現作小聖之身。漸漸引導終得大智。故云薩埵常益覺也。從大根本以下三句。十一更別明諸明王等。不動明王是中方忿怒故爲大根本。中央即爲諸方本也。金剛藥叉是北方菩薩。北是黑色故爲大黑也。降三世金剛爲大染欲。即是東方。染欲如來大菩薩故以爲大染欲也。軍吒利金剛名爲大樂。是南方。拯抱衆生無邊貧匱。皆令滿足世出世間大安樂故。六足金剛爲大方便。文殊師利大智方便教令輪故。即西方也。馬頭火頭諸明王等總爲大勝。以大勢力除諸障者。普爲衆生發勝利故。次諸勝宮自在一句。十二明諸世天也。二十天等以爲勝宮。以諸世間是殊勝故。世天族類名數不少故云諸也。地水火風諸輪王等名爲自在。各於界分得自在故。然此偈頌隱密難解。非師授實不可知。更復應有逆順配對諸尊名目。縱橫分配諸聖密印。分字結句種種異解。今隨一門且解釋之。不可守隅妨礙諸方。
　　（(朱書)）長元六年夏之比略抄了
　　                   三井寺沙門賴尊記
　　（(本云)）以靈坊本書寫
















































































