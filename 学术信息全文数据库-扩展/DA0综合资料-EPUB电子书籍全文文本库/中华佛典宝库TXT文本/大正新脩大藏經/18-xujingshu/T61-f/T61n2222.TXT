No.2222
教王經開題

　　弟子某甲。歸命法界三昧之薄伽梵。竭財金剛等至之契線。仰于填刻檀之誠。尚精進剝皮之信。奉造五十五之大曼荼羅如來。書寫十一部達磨曼荼羅。洗身垢於●字大悲乳水。蕩心塵於●字大願力風。熏五分妙香於法界宮殿。飛一覺虹幡於圓寂高嶽覆報恩雲于無邊際。艤妙法筏于有情界。撞鯨鍾震法鼓大因大緣者。夫生也非我願無明之父生我。死也非我欲因業之鬼殺我。生是非樂衆苦所聚。死亦不喜諸憂乍逼。生如昨日霜鬢忽催。強壯今朝病死明夕。徒恃秋葉待風之命。空養朝露催日之形。此身脆如泡沫吾命假如夢幻。無常之風忽扇四大瓦解。閻魔之使乍來六親誰憑。朝朝夜夜勞衣食之奴。年年月月繫恩愛之繩。心肝爛離父離母之哭。涕淚流喪偶喪子之悲。地獄猛炎發殺生之業。餓鬼醜形生慳貪之罪。死此生彼生死之獄難出。作人作鬼病苦之怨易招。悲哉悲哉三界之子。苦哉苦哉六道之客。自非善知識善誘之力。大導師大悲之功。何能破流轉之業輪。登常住之佛果。又夫此身非從虛空化生。非從大地變現。必資四恩之德保是五陰之體。所謂四恩者。一父母二國王三衆生四三寶。生我育我父母之恩。高於高天厚於厚地。粉身損命何却得報。雖云父母生我。若無國王。強弱相戰貴賤劫奪。身命難保財寶何守。安萬生之室宅與四海之康哉。封其官邑授其爵祿。爲現世之顯榮流後裔之美聲。國王力唯能使然。衆生於我有何恩德。吾是從無始已來。四生六道之中爲父爲子。何生不受何趣不生。若以惠眼觀之。一切衆生皆是我親。是故經云。一切男子是我父。一切女人是我母。一切衆生皆是吾二親師君。所以衆生之恩須報酬。世間父母但育一期肉身。國王恩德亦助凡身。若能斷生死之苦與涅槃之樂。三寶之德不可思議。言三寶者。一佛寶二法寶三僧寶。佛寶則具一切智智示衆生正路。法寶則具難思功德能令持者與世出世樂。佛之與法雖有如是功德。若無僧寶不得流通。言僧者有菩薩聲聞等別。若菩薩若聲聞。不論凡聖不簡持破。講傳經論授人智慧者。皆是名僧寶。凡風聞三世如來十方菩薩。報四恩德悉證菩提。是故奉爲四恩。敬造某甲佛等。敬寫某甲經等若干兼發普賢大士菩提行願心觀音慈氏大慈悲心。今日今辰掃洒荒穢之山亭。鋪肆經王之妙筵驚覺法界諸尊。延屈羅漢龍象講宣甚深之奧祕。供養諸尊之妙供。仰願（云云）
　　
    歸命  勸請  懺悔  授戒  發願

    金剛頂一切如來眞實攝大乘現證大教王經第一。金剛界大曼荼羅廣大儀軌品。
    今釋斯經略有四意。所謂大三法羯是也。大者説聽二能人。三者所謂標幟是也。法者諸尊種子及三摩地等法門。羯者諸尊種種威儀事業等是也。説聽二能人者。夫道之本無始無終。教之源無造無作。亙三世而不變。遍六塵而常恒。然猶無示者則目前不見。無説者則心中不知。洎乎雙圓性海常談四曼自性。重如月殿恒説三密自樂。人法法爾興廢何時。機根絕絕正像何別。於焉妄風鼓心水而波濤洶湧。業霧弊慧日而蔭雲靉靆。生住夢虎呑有有於著愛。異滅毒龍吸我我於無知。六塵盜賊橫識都而劫奪。五陰惡人逸身城而暴掠。心王天子無由弔罪。心數相將無由殺伐。遂使身斬馬頭之劍體摧牛頭之戟。熱鑊之獄石磷無出。寒水之苦芥盡何免。臨川見火得食咽塞。服大車於千里喫杖忽斃。駄重負於萬驛喘坂到殞。況復四種輪王三界諸天身纒生死之縛。心溺愛欲之河。貴者不免恐怖賤者不免飢寒。六趣夢苦夢中極苦。四生妄憂妄裏至辛。於是大覺聖君策慈騎以赴四魔夷。大智賢臣脂悲車以馳六道狄。班嚴令於五乘。驅四生於一如。爾乃巨猾狂兒面縛歸命一乘。首[亻*((丙*丙)/木)]叛類改性稽顙三身。共斷其三毒之源。同封此一如之邦。諸教之興蓋爲此乎。即是他受用應化佛之事業也。今是經則不如是。自受用自性身佛三十七尊與塵數諸尊自眷屬。自受法樂故各説自證三摩地門也。四種曼荼同帝網而交映。三密智印共錠光以互入。若能受持思修。不經三大劫十六大生乃至現生證如來大覺位。所謂大覺具根本五智十六智及三十七智乃至塵數佛智。斯乃一佛一衆生之德也。經之大意大體如是。能説能聽共是六大所成故曰大曼荼羅身。從大日如來四方四佛乃至金剛拳等是也。次三者三昧耶曼荼羅身。金剛手右手抽擲本初大金剛。文殊師利以自劍揮斫一切如來。如是等標幟名三昧耶曼荼羅身。次法者是經有十萬頌。三百卷十八會。其第一會名一切如來眞實攝教王。於阿迦尼吒天宮説。第二會名一切如來祕密王瑜伽。於色究竟天説。第三會名一切教集瑜伽。於法界宮殿説。第四會名降三世金剛瑜伽。於須彌樓頂説。第五會名世間出世間金剛瑜伽於波羅奈國空界中説。第六會名大安樂不空三昧耶眞實瑜伽。於他化自在天宮説。第七會名普賢瑜伽。於普賢菩薩宮殿中説。第八會名勝初瑜伽。於普賢宮殿説。第九會名一切佛集會拏吉尼戒網瑜伽。於眞言宮殿説。第十會名大三摩耶瑜伽。於法界宮殿説。第十一會名大乘現證瑜伽。於阿伽尼吒天説。第十二會名三昧耶最勝瑜伽。於空界菩提場。説十三會名大三昧耶眞實瑜伽。於金剛界曼荼羅道場説。第十四會名如來三昧耶眞實瑜伽。第十五會名祕密集會瑜伽。於祕密處説。第十六會名無二平等瑜伽。於法界宮説。第十七會名如虛空瑜伽。於實際宮殿説。第十八會名金剛寶冠瑜伽於第四靜慮天説。
    此十八會各各説三十七尊四種曼荼羅。一一尊各有眞言種子及三摩地門。此名法曼荼羅。次羯者且大日尊住大智拳印。不動如來結觸地儀。金剛手作金剛慢印。降三世住降伏立相等是也。斯經及餘一切經。從始迄終皆説此義。故今擧四種曼荼釋之。三段釋今所不用。此經及大日經並是龍猛菩薩南天鐵塔中所誦出如來祕密藏之根本。不同應化佛所説。三世一切如來皆從此門而成佛。餘教説成佛者并是方便引攝之言而已。不是究竟實談。有智薩埵不可不知。言金剛頂者。且有三種人法喩。喩者帝釋有金剛寶。其色白黃赤青紺。隨一一色功德差別。能除災增福。堅固不可壞故取以喩如來三密。人者從大日如來至金剛鈴菩薩三十七尊及微塵數尊皆名金剛。一一尊有身口意三種金剛。三密共有常恒不壞能決定之義。故名金剛。故文云。無始無終無生滅。性相常住等虛空。乃至心住不動三摩地精勤決定名金剛。一切聲聞緣覺一切菩薩如來。皆入金剛定。能斷煩惱得自乘果。其中斯大日尊最居其極故曰頂。頂者。最無比無過上義。一切如來者。五佛爲本。擧斯五尊條毛悉攝四種法身四種曼荼羅皆名如來。眞實者十種眞離虛僞故名之。攝大乘者。此經一一言名成立中含無邊顯密教義。故名攝大乘。現證者。一切如來悉觀此三密四印。頓能覺悟本有法身故曰現證。大教王者。法教中爲主宰故名之。經者眞言爲經密印爲緯。三昧爲杼織海會錦能爲衆生奇觀。初會經中居端首故第一。初會中有四品。所謂金剛界降三世一切義成就遍調伏。是四品中各具四智印。初品四印中先廣説大曼荼羅儀則故曰儀軌品。經文。如是我聞。一時婆迦梵。成就一切如來金剛加持殊勝三昧耶智已得一切如來寶冠三界法王灌頂。*已證一切如來一切智智瑜伽自在。能作一切如來一切印平等種種事業。於無盡無餘一切有情界。一切意願作業皆悉成就大悲毘盧遮那。常恒住三世一切身口心金剛如來。一切如來遊戲處。住阿迦尼吒天王宮中王大摩尼殿。種種間錯鈴鐸繪幡微風搖激。珠鬘纓絡半滿月等而爲莊嚴。與九十俱胝菩薩衆俱。（寫本云）

    久安六年卯月十九日敬奉書寫了一交了眞典院本也
以此功德奉資過去二品大王御菩提
建長二年五月十六日令或人書寫之了沙門法助之本
開田准后（法-）御本也



