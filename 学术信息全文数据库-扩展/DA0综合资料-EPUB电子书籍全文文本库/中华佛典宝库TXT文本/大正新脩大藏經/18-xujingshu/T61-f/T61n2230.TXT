No.2230

菩提場經略義釋卷第一。

　　言菩提場所說一字頂輪王經者。總擧經題序品第一者。別表品名。兩文不同。且初經題總顯所依所說。初菩提場卽敎主所依之處。斯三世佛因圓果滿之場。所以華嚴云。在摩揭提國阿蘭若法菩提場中始成正覺。菩薩戒經云。爾時釋迦牟尼佛初坐菩提樹下成無上覺。初結菩薩波羅蜜提木叉。維摩經云。始坐佛樹力降魔。得甘露滅覺道成。法華經云。佛坐道場所得妙法。又云。我始坐道場觀樹亦經行。大日經云。我昔坐道場降伏於四魔。以大勤勇聲除衆生怖畏。又云。菩薩大名稱。初坐菩提場。降伏魔軍衆。諸因不可得。凡說法利物必有其處所。故先擧之。菩提是梵語。場卽唐言也。翻梵爲唐應言覺。翻唐爲梵應言曼荼羅。具梵合云菩提曼荼羅。備唐須云覺場。然諸經中多言道場者。菩提亦翻道。凡於翻譯有敵對與會意。今言覺者是敵對翻。翻爲道者卽會意也。是道理之道。非道路之意。若道路之義。梵語末佉矣。今此經唐梵共題。故言菩提場。具如西域記。所說已下八字。正擧所說眞敎。言所說者。能仁大師金口之所宣說也。一字頂輪王經者。正是法敎之名也。所言一字者。卽輪王佛頂眞言。字無二三只以一字爲其心要冠統一部。故言一字。佛頂凡有五種七八九等。且言五種者。輪王佛頂。白傘蓋佛頂。光聚佛頂。高佛頂勝佛頂。於此五中輪王爲主。今正擧主餘四自兼。故言一字頂輪王。舊譯具擧五種。故名五佛頂也。經者常也法也。是則貫義。攝機作終古之常准矣。
    序品第一者。序彰說之由次。品以義類相從。第是不亂之嘉名。一是創題之上首也。茲經有十三品。此品建初故云菩提場所說一字頂輪王經序品第一。
    言時進者朝廷文階。此准二品。試者遙授也。鴻臚卿者。唐有六省九寺等官。今鴻臚寺則掌蕃客官也。有法度處名之爲寺。卿者卽鴻臚寺之卿也。朝廷尊重不空三藏。寄俗高階及以官職光揚其德酬答法恩。三藏爲玄宗肅宗代宗三朝國師。德無倫匹。如六卷表等。
    如是已下迄于火供品都一十三品。准顯大乘例爲三段。初序品爲敎起因緣分。次從示現眞言大威德品下迄火品末偈證成兩足尊一十二品。爲聖敎所說分。偈後二行五字爲依敎奉行分。序分有二。從初迄于互不相逼惱名證信序。於是已下迄品爲發起序。准例諸經證信有五。或六七句。且言五者。一如是。卽所聞法體。二我聞。卽聞持主。三一時。卽說敎時。四薄伽梵住菩提樹下。卽是所從及所處。五與大菩薩衆已下。卽聞持伴也。事如大日住心釋及智論等諸文。凡眞言祕敎據佛制誡。不同餘經對衆講說排科消文。所以興唐記大日釋不似疏體。凡疏體者。初總述大意。次立門解釋。後入文消釋。今者准興唐直爾述要文。令持念者會悟敎宗早證佛果。不煩文義。
    初如是者。此兩字爲一句。以其義理總一部始中終事故爲大句。不限三四五六七等言。約經大旨一字爲句。況兩字何非句乎。如者阿字本不生理。不隔心佛及以衆生。約位似異。約性元同。所以應言如者似也同也。是者理上無量妙慧。對境用觀皆會本體。無有少非故言是也。頂輪瑜伽云。知本不生故。是名奢摩他。諦觀於字體。是毘婆舍那。字字具定慧。一切處遍觀。言一字者。唯一佛乘阿字妙理爲一切敎王及以父母等。預指經中如是總體故。置初首點示一部始終。故言如是。如爲奢摩他是爲毘婆奢那。總此二法爲一字體（云云）問曰。經中所說一字眞言不必阿字。而云何言唯一佛乘阿字妙理爲一字耶。答曰。文中所說一字眞言。雖不必阿字。而至論理體。不出阿字本不生際。更不生疑（經中一字眞言之義至下當釋）凡釋題目。必須准部初中後意。若不然者。如戴金剛作力士舞。據文釋題依題解文。方合佛意。
    我者海阿難之我也。佛智海水總入阿難一心智海。天台大師指法華能聞爲海阿難。義有分滿。須准彼意商量我義。況天台得總持。無文字樂說法。不異十地及等妙覺。故梁補闕云。智者大師等覺歟妙覺歟。顏魯公讃云。得宿命通辯無礙旋陀羅尼華三昧（乃至）萬行千宗最後說。千變萬化難致詰（云云）言出顯門。意不殊祕。有心賢哲莫遏師長。擊自取會也。佛心經云。爾時大日告阿難言（云云）今此祕敎海多聞持祕密主爲對揚。雖有聲聞。意在引入祕密之藏。故不可以眞言經我聞偏爲金剛薩埵之我。
    一時者。始自說經迄信受行。其間機應相冥能所道合之時。又說一佛乘聽一佛乘時。應之與機不前不後（云云）。
    薄伽梵者。卽聞持所從。是我大師大牟尼尊。准大日釋。薄伽梵者。論師所解具有六義。今此宗中薄伽梵者。是能破義。如人執持利器多所摧伏。其本未有此名。世議觀其事迹。故號爲能破者。世尊亦爾。以大智明破一切識心無明煩惱。此等本自無生亦無相貌。然慧日出時暗惑自除。是故義名爲能破也。智度論云。婆伽名破婆名能。能破婬怒癡故名婆伽婆。二乘雖破三毒。亦不了了盡。如盛香器餘氣故在。又如草木薪火以力薄故灰炭不盡。如來如劫燒火一切都盡無烟無炭。故名婆伽婆。復次婆伽言德。婆者言有。是名有德。婆伽名名聲。婆者言有。是名有名聲。一切世間無有德名聲如佛者。復次帝釋聲論謂女人爲薄伽。是欲求因緣能息煩惱義。又是所從生義。金剛頂宗卽翻此義云。女人者卽是般若佛母。無礙智見人皆悉從是生。其有志求因緣得與相應。煩惱戲論皆悉永息。非如世間欲熱雖小止息而實更増也。以此密敎不可直宣故。多有如是隱語。學者當觸類思之。又薄伽梵者卽帶有聲。如人多有資財名持資財者。以有金故名持金者。如來亦爾。有殊勝德故名持衆德者（云云）准理趣釋。婆伽梵者能破義也。所破者四魔也（破魔義如下釋）又有六義。如聲論所釋。熾盛自在與端嚴等也（云云）言六義者。一自在義。二熾盛義。三端嚴義。四名稱義。五吉祥義。六尊貴義。龍樹阿闍梨依四義十七德釋婆伽婆。言四義者。一有德義。二巧分別義。三有名聲義。四能破義。言十七德者。頌云。如來殺賊正遍知。明行好去知世間。無上調御天人師。智者無等無等等。世尊度岸及大德。厚德成利合十七（具釋云云）。
    住菩提樹下者。指正說經處。菩提如上。要錄上云。菩薩爾時卽起。往詣摩揭提國菩提樹下。舊名畢鉢羅。過去諸佛皆於此樹成無上道。我今亦可於此成佛。昔佛在日。此樹青翠。高百餘尺。今由見在摩揭提城。帝釋化身執細軟草。菩薩問曰。此名何草。答曰。吉祥。菩薩報曰。願破不吉以成吉祥。受已。不證菩提誓當不起。爾時大地及諸天宮皆悉振動。猶如風吹。魔王驚悸勸動所由。遂見菩薩坐菩提樹成等正覺當度衆生。魔至佛所勸受轉輪王位。菩薩不從。遂興軍衆恐動。菩薩卽入勝意慈定而降伏之。菩提樹神喜佛成道。往父王所說偈白王。汝子已成佛。魔衆已退散。光明如日月。普照十方刹。（云云）西域記云。東渡大河至鉢羅笈菩提山（唐言前正覺山。如來將證正覺先登此山。故云前正覺）如來勤求六歲未成正覺。後捨苦行示受乳糜。行自東北遊自此山。有懷幽寂欲證正覺。自東北岡登以至頂。地既震動。山又傾搖。山神惶懼告菩薩曰。此山者非成正覺之福地也。若於止此入金剛定。地當震陷山亦傾覆。菩薩下自西南止半岸中。背巖面澗有大石室。菩薩卽之跏趺坐焉。地又震動。山復傾搖。時淨居天空中唱曰。此非如來成正覺處。自此西南十四五里。去若行處不遠。有畢鉢羅樹。下有金剛座。去來諸佛咸於此坐而成正覺。願當就彼。菩薩方起室中。龍曰。斯室清勝。可以證聖。唯願慈悲勿有遺棄。菩薩既知非取證所。爲遂龍意留影而去（影在昔日賢愚咸視。洎於今時。或有得見之也）諸天前導往菩提樹。逮乎無憂王之興也。菩薩登山上下之迹。皆樹旌表建窣堵波。度量雖殊靈應莫異。或華雨空中。或光照幽谷。毎歲罷安居日。異方法俗登彼供養。信宿乃還。前正覺山西南行十四五里至菩提樹。周垣疊磚崇峻險固。東西長南北狹。周五百餘步。奇樹名華連陰接影。細沙異草彌漫緣被。正門東闢對尼連禪訶。南門接大華池。西阨險固。北門通。大伽藍壖垣內地聖迹相隣。或窣堵波。或復精舍。竝贍部洲諸國君王大臣豪族欽承遺敎建以記焉。菩提樹垣正中有金剛座。昔賢劫初成。與大地俱起。據三千大千世界之中。下極金輪上侵地際。金剛所成。周百餘步。賢劫千佛坐之而入金剛定。故曰金剛座焉。證聖道所亦曰道場。大地震動獨無傾搖。是故如來將證正覺也。歷此四隅地皆傾動。後至此處安靜不傾。自入末劫正示浸微。沙土彌覆。無復得見。佛涅槃後。諸國君王傳聞佛說金剛座量。遂以兩軀觀自在菩薩像南北標界。東面而坐。聞諸耆舊曰。此菩薩像身沒不見佛法當盡。今南隅菩薩沒過胸臆矣。金剛座上菩提樹者卽畢鉢羅之樹也。昔佛在世高數百尺。屢經殘伐猶高四五丈。佛坐其下成等正覺。因而謂之菩提樹焉。莖幹黃白枝葉青翠。冬夏不凋。光鮮無變。毎至如來涅槃之日。葉皆凋落。頃之復故。是日也諸國君王異方法俗數千萬衆不召而集。香水香乳以漑以洗。於是奏音樂列香華。燈炬繼日競修供養。如來寂滅之後。無憂王之初嗣位也。信受邪道毀佛遺迹。興發兵徒躬臨剪伐。根莖枝葉分寸斬截。次西數十步而積聚焉。令事火婆羅門燒以祠天。烟焰未靜忽生兩樹。猛火之中茂葉含翠。因而謂之灰菩提樹。無憂王覩異悔過。以香乳漑餘根。泊乎將旦樹生如本。王見靈怪重深欣慶。躬修供養。樂以忘歸。王妃素信外道。密遣使人夜分之後重伐其樹。無憂王旦將禮敬。唯見樂株深増悲慨。至誠祈請。香乳漑灌。不日還生。王深敬異。疊石周垣。其高十餘尺。今猶見在。近設償迦王信受外道毀嫉佛法。壞僧伽藍伐菩提樹。掘至泉水不盡根抵。乃縱火焚燒。以甘庶汁沃之。欲其焦爛絕滅遺萠。數月後。摩揭陀國補刺拏伐摩王（唐言滿冑）影堅王之末孫也。聞而嘆曰。慧日已隱。唯餘佛樹。今復摧殘。生靈何覩。擧身投地哀感動物。以數千牛搆乳而漑。經夜樹生。其高丈餘。恐後剪伐周峙石垣。高二丈四尺。故今菩提樹隱於石壁。上出二丈餘。菩提樹東有精舍。高百六七十尺。下基面廣二丈餘步。疊以青磚塗以石灰。層龕皆有金像。四壁鏤作奇製。或連珠形。或天仙像。上置金銅阿摩落迦果。（亦謂寶瓶。又稱寶臺）東面構爲重閣。檐宇特起三層。榱柱棟梁戶扉窓牖。金銀彫鏤以飾之。珠玉廁錯以填之。奧室邃宇洞戶三重。外門左右各有龕室。左則觀自在菩薩像。右則慈氏菩薩像。白銀鑄成。高十餘尺。精舍故地。無憂王先建小精舍。後有婆羅門。更廣建焉。初有婆羅門。不信佛法事大自在天。傳聞天神在雪山中。遂與其弟往求願焉。天曰。凡諸願求有福方果。非汝所祈。非我能遂。婆羅門曰。修何福可以遂心。天曰。欲植善種求勝福田。菩提樹者證佛果處也。宜時速返往菩提樹建大精舍穿大水池興諸供養。所願當遂。婆羅門受天命發大信心。相率而返。兄建精舍。弟鑿水池。於是廣修供養動求心願。後皆果遂。爲王大臣。凡得祿賞皆入檀捨。精舍既成。招募工人欲圖如來初成佛像。曠以歲月無人應召。久之有婆羅門。來告衆曰。我善圖寫如來妙相。衆曰。今將造像。夫何所須曰。香泥耳。宜置精舍之中。竝一燈照。我入已堅閉其戶。六月後乃可開門。時諸僧衆皆如其命。尚餘四日未滿六月。衆咸駭異。開以觀之。見精舍內。佛像儼然結跏趺坐。右足居上。左手歛右手垂。東面而坐。肅然如在。座高四尺二寸。廣丈二尺五寸。像高丈一尺五寸。兩膝相去八尺八寸。兩肩六尺二寸。相好具足。慈顏若眞。惟右乳上塗瑩未周。卽不見人。方驗神鑒。衆咸悲嘆。殷勤請知。有一沙門宿心淳質。乃感夢見往婆羅門。而告曰。我是慈氏菩薩。恐工人之思不測聖容。故我躬來圖寫佛像。垂右手者。昔如來之將證佛果。天魔來嬈。地神告至。其一先出助佛降魔。如來告曰。汝勿憂怖。吾以忍力降彼必矣。魔王曰。誰爲明證。如來乃垂手指地言。此有證。是時第二地神踊出作證。故今像手倣昔下垂。衆知靈鑒莫不悲感。於是乳上未周填廁衆寶。珠瓔寶冠奇珍交飾。設償迦王伐菩提樹已。欲毀此像。既覩慈顏。心不安忍。迴駕將反。命宰臣曰。宜除此佛像置大自在天形。宰臣受旨。懼而嘆曰。毀佛像則歷劫招殃。違王命乃喪身滅族。進退若此。何所宜行。乃召信心以爲役使。遂於像前橫疊磚壁。心漸冥闇。又置明燈磚臂之前。畫自在天。功成報命。王聞心懼。擧身生皰肌膚攫裂。居未久之便喪沒矣。宰臣馳返毀除障壁。時經多日燈猶不滅。像今尚在。神工不虧。既處奧室燈炬相繼。欲覩慈顏莫由審察。必於晨朝持大明鏡引光內照。乃覩靈相。夫有見者自増悲感。如來以印度吠舍佉月後半八日成等正覺。當此三月八日也。上座部則吠舍佉月後半十五日成等正覺。當此三月十五日也。是時如來年三十矣。或曰。年三十五矣。華嚴經及舊譯本云在菩提場始成正覺。意在此矣。孔雀經云。毘鉢尸如來。無憂樹下坐。尸棄佛世尊。依止奔陀利。毘舍浮如來。住在娑羅林。拘留孫如來。尸利沙樹下。羯諾迦大師。烏曇跋羅樹。迦攝彼善逝。尼俱陀樹下。釋迦牟尼佛。聖種喬答摩。坐於菩提樹。證無上正覺。心地觀經第六。是阿蘭若毘婆尸佛。於尼俱陀樹下成道。是阿蘭若尸棄如來。於尸利沙樹下成道。是阿蘭若毘舍如來。阿尸婆多樹下成道。是阿蘭若俱留孫佛。無憂樹下成等正覺。是阿蘭若俱那含牟尼如來。優曇樹下成等正覺。是阿蘭若迦葉如來。婆陀樹下成等正覺。是阿蘭若釋迦如來。於畢鉢羅樹下成道（已上）菩提樹約號。畢鉢羅約名。兩經雖小異。釋尊菩提樹。彼此無有別。華嚴第一云。其菩提樹高顯殊特。金剛爲身。琉璃爲幹。衆雜妙寶以爲枝條。寶葉扶疏垂蔭如雲。寶華雜色分枝布影。復以摩尼而爲其果。含暉發焰與華間列。其樹周圓盛放光明。於光明中雨摩尼寶。摩尼寶內有諸菩薩。其衆如雲俱時出現。又以如來威神力故。菩提樹恒出妙音。說種種法無有盡極。如來所處宮殿樓閣。廣博嚴麗充滿十方。衆色摩尼之所集成。種種寶華以爲莊挍。諸莊嚴具流光如雲。從宮殿間華影成幢。無邊菩薩道場衆會咸集其所。以能出現諸佛光明不思議音魔尼寶王而爲其綱。如來自在神通之力所有境界。皆從中出。一切衆生居處屋宅。皆於此中現其影像。又以諸佛神力所加。一念之間悉包法界。其師子座高廣妙好。摩尼爲臺。蓮華爲網。清淨妙寶以爲其輪。衆色雜華而作瓔珞。堂榭樓閣階砌戶牖。凡諸物像備體莊嚴。寶樹枝果周迴間列。摩尼光雲互相照耀。一方諸佛化現珠玉。一切菩薩髻中妙寶。悉放光明而來瑩燭。復以諸佛威神所持。演說如來廣大境界。妙音遐暢無處不及（云云）舊譯五佛頂經云。其菩提樹高顯殊特。琉璃爲幹。妙寶枝條。寶葉垂布猶若重雲。雜色寶華互相間錯。大寶摩尼以爲其果。其光遍照一切佛刹。種種現化施作佛事。普現大乘一字佛頂轉輪王呪菩薩道故敎。佛神力故演出種種梵音妙聲。讃揚如來無量功德（云云）別譯一字佛頂經文。大抵似上。四乘敎中各有其相。如天台云。若觀十二因緣生滅究竟。卽三藏佛坐道場木樹草座。若觀十二因緣卽空究竟。通敎佛坐道場七寶樹下天衣座。若觀十二因緣假名究竟。別敎舍那佛坐道場七寶座。若觀十二因緣卽中究竟。是圓敎毘盧遮那佛坐道場虛空爲座（云云）故涅槃云。下智觀故不見佛性得聲聞菩提。中智觀故不見佛性得緣覺菩提。上智觀故見不了了得菩薩菩提。上上智觀故見佛性了了得佛菩提（云云）又四經行例此可知。當經樹相。多依菩薩佛乘。佛乘爲正極歸。唯一佛乘本不生際。經旨如是。行者留意莫等閑也。若論藏攝。准大乘理六波羅蜜多經第一。過去諸佛所說正法。我今所說八萬四千諸妙法蘊。調伏純熟有緣衆生。而令阿難陀等諸大弟子一聞於耳皆悉憶持。攝爲五分。一素呾纜。二毘奈耶。三阿毘達磨。四般若波羅蜜多。五陀羅尼門。此五種藏敎化有情。隨所應度而爲說之。若彼有情樂處山林常居閑寂修靜慮者。而爲彼說素呾纜藏。若彼有情樂習威儀護持正法一味和合令得久住。而爲彼說毘奈耶藏。若彼有情樂說正法分別性相循環研覈究竟甚深。而爲彼說阿毘達磨藏。若彼有情樂習大乘眞實智慧離於我法執著分別。而爲彼說般若波羅蜜多藏若彼有情不能受持契經調伏對法般若。或復有情造諸惡業。四重八重五無間罪謗方等經一闡提等種種重罪。使得銷滅速疾解脫頓悟涅槃。而爲彼說諸陀羅尼藏。此五法藏譬如乳酪生蘇熟蘇及妙醍醐。契經如乳。調伏如酪。對法敎者如彼生蘇。大乘般若猶如熟蘇。總持門者譬如醍醐。醍醐之味。乳酷蘇中微妙第一。能除諸病。令諸有情身心安樂。總持門者。契經等中最爲第一。能除重罪。令諸衆生解脫生死速證涅槃安樂法身。復次慈氏我滅度後令阿難陀受持所說素呾纜藏。其鄔波離受持所說毘奈耶藏。迦多衍那受持所說阿毘達磨藏。曼殊室利菩薩受持所說大乘般若波羅蜜多。其金剛手菩薩受持祕說甚深微妙諸總持門。彼經既說五種法藏譬乳等味。第五總持微妙法藏金剛手持。今此頂王甚深祕藏。始終皆是金剛薩埵擊場發問信受奉行。第五藏攝。更莫生疑（涅槃五味譬五時敎。云云）。
    與大以下第五同聞。都有多類。分文爲三。初菩薩衆。次聲聞衆。後雜類衆。且初菩薩衆者。佛與若干菩薩衆俱。故言與大菩薩衆也。然諸經中先歎德後列名。於此經中直擧類卽列名。論其德行具在他經。今但略釋其通別名卽具德業。說經之初列同聞衆。爲證阿難所傳非謬。所以標徽號於前文。播芳名於後嗣。
    所謂以下列名有二十六大菩薩。今略釋其名。初金剛幢菩薩摩訶薩者。若具梵音應云嚩日囉（二合）計都菩提薩埵摩訶薩埵。今先釋通名者。智度論云。何等名菩提。何等名薩埵。菩提名諸佛道。薩埵或名衆生或是大心。是人諸佛道功德盡欲得。其心不可斷不可破。如金剛山。是名大心復稱讃好法故名薩。好法體相名爲埵。菩薩心自利利他故。度一切衆生故。知一切法實性故。行阿耨多羅三藐三菩提道故。爲一切賢聖之所稱讃。是故。名菩提薩埵。又云。何名摩訶薩埵。摩訶秦言大。薩埵名衆生。或名勇心。此人心能爲大事。不退不轉大勇心。故名爲摩訶薩埵。復有二義。一自利大智爲首。二利他大悲爲先。有智故上求菩提。有悲故下化衆生。又菩提是所求之果。薩埵是能求之人。求大果人名爲菩薩。又菩提名覺。覺通三乘。今所大運故名摩訶。威以肅人。德以立己。竝非小利故置大名也。興唐引阿闍梨說云。具據正義。當言菩提索哆。此索哆者。是忍樂修行堅持不捨義也。然聲明有如是法。若論文字。其義雖正。音韻或不當者。便得取便安之。故世論師謂爲薩埵。傳習者隨順其辭。就瑜伽宗。薩埵略有三種。一者愚童薩埵。謂六道凡夫。不知實諦因果。心行邪道修習苦因。戀著三界堅執不捨。故以爲名。二者有識薩埵。卽二乘也。纔覺知生死過患。自求出離得至涅槃。著保化城興滅度想。於如來功德未生願樂之心。故以爲名。三者菩提薩埵。無上菩提出過一切臆度戲論種種過失。是一向純善白淨微妙不可譬類之義。卽是衆生本性不思議心也。能忍如是成道事。願樂修行堅固不動。故名菩提索哆。於如是人中。功業最大堪能轉授一切衆生故。名爲摩訶薩埵。此等無央數大菩薩衆。與大牟尼俱在會座。然舊譯本唯列菩薩衆。無二乘等衆。但云與一切大衆會於妙菩提樹下。以佛神力周圍五百踰膳那會座而坐等。別譯一字佛頂經。先列苾芻衆。次列菩薩。後有雜衆。今文菩薩在前。次列苾芻。後有雜類。是翻譯異。更不煩言。
    次釋別名。此諸大士名字施設。利樂有情其迹難測。況本地乎。但依大日義釋幷諸經略解釋之。
    金剛幢者。梵語如上。新華嚴經兜率宮中偈讃品云。爾時佛神力故。十方各有一大菩薩。一一各與萬佛刹塵數諸菩薩俱。從萬佛刹微塵數國土外諸世界中來詣佛所。其名曰金剛幢菩薩（乃至）法幢菩薩。所從來國謂妙寶世界＊（乃至）妙香世界。各於佛所淨修梵行。所謂無盡幢佛（乃至）觀察幢佛（云云）既言十方各有一大菩薩。然其第一者此菩薩。則應知是東方妙寶世界無盡幢佛所從菩薩。若依金剛頂經。是南方福德門四菩薩中第三菩薩。故彼經云。爾時婆伽梵復入寶幢大菩薩三昧耶（乃至）則彼金剛幢授彼寶幢菩薩摩訶薩雙手。則一切如來以金剛名號金剛幢。金剛幢灌頂時。彼金剛幢菩薩摩訶薩。以金剛幢安立一切如來於檀波羅蜜說此嗢陀南。此是一切佛能滿諸意欲。名思惟寶幢。是檀度理趣。總持釋云。此寶幢三昧耶。是一切如來大滿願義。如來入此三昧耶者。爲此菩薩授滿願幢故。如如意珠在寶幢上雨一切寶滿人所求。此三昧耶亦復如是。在菩提幢上滿衆生願。故以爲名（名上）若准彼經。此菩薩是十波羅蜜中初檀度門攝。能滿一切衆生心中願故。雖菩薩行恒沙塵數。而不出於六度四攝等。如是法門。施爲第一。故此經中列諸大士。以此菩薩最爲初首。其義可見。
    次觀自在者。梵音嚩路枳帝濕縛（二合）囉（引）野。唐翻觀自在。菩提流支云。嚩此云觀。路枳帝云世。濕嚩囉云自在。法華等云觀世音。是翻譯異。悲華經云。若有衆生受苦。稱我名者念我者。爲我天耳天眼所見聞不得免苦。不取正覺。寶藏佛云。汝觀一切衆生生大悲心。今當字汝爲觀世音。普門品云。有如是自在神力遊於娑婆世界。又云。聞是觀世音菩薩品自在之業等。故法華文雖云觀世音。亦有自在之言。理趣釋云。觀自在菩薩者。在毘盧遮那後月輪。表一切如來大悲隨緣六趣。拔濟一切有情生死雜染苦惱。速證清淨三摩地。不著生死不證涅槃。皆由觀自在菩薩金剛法現證。金剛頂中。西方智慧門四菩薩中第一菩薩。於五部中卽法部攝。亦名蓮華部。故彼經云。爾時婆伽梵復入觀自在大菩薩三昧耶＊（乃至）則彼金剛蓮華授與觀自在菩薩摩訶薩正法轉輪王。授與一切如來法身灌頂灌於雙手。則一切如來以金剛名號金剛眼。金剛眼灌頂時。金剛眼菩薩摩訶薩。則彼金剛蓮華如開敷蓮華勢觀察貪染清淨無染著自性。觀已說此嗢陀南。此是一切佛。覺悟欲眞實。授與我手掌。法安立於法釋云。觀自在菩薩者是法智印主。內證金剛法清淨無染智。外觀一切衆生三業。淨除五欲無礙自在。故云觀自在大菩薩。乃至金剛眼者。若不了達煩惱本際。如盲瞽闇。今此菩薩覺悟惑障本性清淨。喩如有目日光明仰贍大虛。故云金剛眼（釋蓮華義。其文稍廣。須引法華論及法華玄等釋。不能煩述）此金剛眼卽智慧眼。以此眼觀一切衆生暝無見者。破無明暗得智慧明。無障無礙獲大自在。故以爲名（十自在義如下廣說）依大日釋。觀者同彼十方三世諸佛所觀。亦名平等觀。是觀自在亦名悲者。以大悲爲體故名爲悲者。如鑄眞金爲人。以其自體純是金故名爲金人。今此菩薩非體亦爾。故經亦名悲生眼也。金剛頂經名金剛眼意亦同矣。故胎藏會卽八葉中西北之位。於三部中蓮華部主。手持開敷妙蓮華故亦名爲蓮華手。例如執金剛杵故名金剛手。在釋迦院左邊侍者。法華普門示現之言可以明矣。前解福德門大士畢。今釋智慧門大薩埵。可謂福德智慧二種莊嚴莊嚴法身。如鳥二翼似車雙輪。故法華云。定慧力莊嚴。以此度衆生。蓋是福慧一雙耳。
    第三得大勢至者。思益云。我投足處。振動三千大千世界及魔宮殿。故名大勢至。悲華云。願我世界如觀世音等無有異。寶藏佛言。由汝願取大千世界故。今當字汝爲大勢至。依大日經。是蓮華部眷屬。蓮華三昧同於涅槃。第一堅固不可動轉。此卽如來大勢之位。今此菩薩持未開敷蓮令不退失。要當同得如是大位。故名得大勢也。
    第四金剛手祕密主。准義釋。梵音伐折羅播尼。卽是金剛手掌。舊云執金剛。亦言持金剛。梵云伐折羅陀羅。此伐折羅卽是金剛杵。陀羅是執持義。掌持金剛與手執義同。西方謂夜叉爲祕密。以其身口意速疾隱祕難可了知故。舊翻或云密迹。若淺略明義。祕密主卽是夜叉王也。執金剛杵常侍衞佛。故曰金剛手。然是中深義言夜叉者。卽是如來身語意密唯佛與佛乃能知之。乃至彌勒菩薩等猶於如是祕密神通力所不及。祕中最祕。所謂心密之主。故曰祕密主。能持此印故云執金剛也。然此菩薩於三部中金剛部主。蘇悉地經爲說敎主。於大日及此經卽爲對場。始終發問。世尊應請對告說法利益衆生。如扣洪鍾出大音聲。亦如槌砧互爲成器。
    第五寂靜慧者。大日經名安住慧。寂靜安住中只是一意。謂安住不動如須彌山不爲四方風之所動。是奢魔他卽名爲止。是寂靜義。慧者譬如靜室以然明燈所見了了。是毘婆舍那卽名爲觀。此則慧義。今此菩薩定慧兼具以表其名。故法華云。又見佛子定慧具足爲衆說法。卽此義也。又寂靜慧者卽是中道實相之慧。此菩薩能得中道實慧不爲空有二邊所動。令諸衆生同入此道。故以爲名。
    第六金剛慧者。別本云金剛勝意。依總持釋。言金剛者。是堅固利用二義。卽喩名也。利用以喩如來智用摧破惑障顯證極理。卽此極理具摧破用故云利用義。智用自體無有滅壞爲堅固義。又世間金剛有三種義。一不可壞。二寶中之寶。三戰具中勝。卽顯極理具三種義（云云）此與釋論三種金剛三昧中喩意大同。亦須以大般若能斷金剛分義而廣說之。以此如金剛智慧能破自他煩惱所知等障。故以爲名。
    第七堅固慧者。別譯名堅固意。大日亦名堅固意。卽是地藏菩薩金剛不可壞行境界三昧中法門眷屬。以淨菩提心印其性常堅固故。正是彼三昧之體。意之與慧譯人不同。與前金剛慧菩薩其義大同。
    第八虛空無垢者。與大日同。卽是虛空藏菩薩清淨境界三昧中法門眷屬也。淨菩提心以不可得故如虛空遠離諸相清淨無垢遍一切處。自在旋轉如風行空中無所罣礙。故以爲名。
    第九無垢慧者。別譯名離垢意。大日名虛空慧。於菩提心一切諸垢本不生故。名爲自然清淨慧光。猶如秋天萬像證霽纖塵不動時。滿月照空無所不遍。故以爲名。
    第十普賢者。諸經亦同。大論觀經同名遍吉。今稱普賢。皆是漢語。梵音邲輪颰陀。亦云三曼多跋陀羅。此云普賢。悲華云。我誓於穢惡世界行菩薩道使得嚴淨。我行要當勝諸菩薩。寶藏佛言。以是因緣今改汝字名爲普賢（云云）大日釋云。普是遍一切處義。賢是最妙善義。謂菩提心所起願行及身口意。悉皆平等遍行一切處。純一妙善備具衆德。故以爲名。金剛頂中。卽是東方菩提心門四大菩薩第一薩埵。卽金剛部主。具如彼經及以疏說。
    第十一無盡慧者。別譯名無盡意。與法華同。疏云。無盡意者。大品明空則無盡。大集明八十無盡門。淨名云。夫無盡者。非盡非無盡故名無盡。總三經用三觀三智釋無盡也。意者智也。無盡者境也（云云）既言意者智也。智卽慧也。例知所釋。堅固意等其義無異。
    第十二虛空庫者。別本云虛空勝藏。理趣釋云。虛空庫菩薩者在西北隅。表一切如來廣大供養儀。由修眞言行菩薩修得虛空庫菩薩瑜伽三摩地。於一念頃身生盡虛空遍法界一一佛前。於大衆會以種種雲海供養奉獻如來。便從一切佛聞說妙法。速滿福德智慧資糧。以虛空。爲庫藏。隨緣諸趣拯濟利樂諸有情。漸引致無上菩提以爲巧便。
    第十三超三界者。法華云越三界。超之與越其義不異。蓋是已發淨菩提心超於分段變易二種三界。而具悲智利益有情。故法華云。不如三界見於三界等。但彼釋究竟佛智。此則解分證菩薩。滿分異其旨稍同。
    第十四持無能勝者。別本云無勝持。准大日釋。是則釋迦眷屬之中忿怒明王。無能勝者是不可破壞義。謂於一切世界種種隨類法門中。遍摧諸障調伏衆生。能持如來難勝智印。是故名爲持無能勝。廣大威猛無能制伏。以此勢力利益衆生。然諸菩薩爲衆生故現種種身。或慈悲形。或忿怒形。故法華云。以種種形遊諸國土度脫衆生。卽下文中有是明王。至彼當說。
    第十五持世間。淨名云持世。別本云治世間。持之與治是同音字。言持世者。領憶不忘名之爲持。世以隔別爲義。實相眞心領憶諸法無有遺忘。故名持世。持義多途。略有五種。一遮持。二部持。三聞持。四住持。五任持。大小二乘顯祕兩門皆有五義。今約大乘明此五義。一遮持者。此菩薩得實相眞明。能遮法界煩惱生死苦報。二總持者。一切萬行自利利他功德如完器盛水無有漏失。三聞持者。十方諸佛說法乃至十界所有言辭。一聞便憶。如雲持雨不令忘失。四住持者。住持十方諸佛法門興隆不絕。五任持者。無緣大慈荷負一切保任不捨。今此菩薩從初發心乃至等覺。偏圓權實悉皆領持。以別不己而利有情。若深祕者。菩提心體本性清淨。譬如蓮華在卑濕泥不染塵垢。此菩薩亦如是。能於三種世間作利益事。而不著世間欲染。自他共住祕密藏中。故法華云。一切世間治生產業。皆與實相不相違背。涅槃云。願一切衆生安祕密藏中。我亦不久自住其中。華嚴云。願一切衆生得三種世間最殊勝座廣大善根之所嚴飾（云云）蓋是此菩薩利生之願。又持與治非但音同。意義亦近。此之菩薩執持如來眞實智印攝治世間。能令一切得至阿字本不生際。故以爲名。
    第十六天冠者。天是第一義天。天然不動之妙理。究竟法身之體性。卽冠戴之義。一切如來授法王職位之時。以如來五智寶冠冠法王子之頂。以自性清淨法水灌其頂上。然後以佛國寶悉皆付之。是菩薩戴此冠故。理趣云。已得一切如來灌頂寶冠等。金剛頂經亦有此文。但彼等經歎婆伽梵德。菩薩位中亦有灌頂之位。所謂十住第十灌頂住。須引華嚴廣說。
    第十七文殊師利童眞言。別本云曼殊室利童子。餘經亦言曼殊室利。又云滿殊尸利·曼蘇室利·曼蘇瞿衫等。竝皆梵語。唐言妙吉祥。卽南天竺梵德婆羅門之愛子。生時有十種吉祥事。一光明滿室。二甘露垂軒。三地誦七珍。四神開伏藏。五鶏生鳳子。六猪胤龍肫。七馬產麒麟。八牛生白宅。九倉變金粟。十象具六牙。具此十般殊勝事。是故爲妙吉祥。大日釋云。妙謂佛無上慧猶如醍醐純淨第一。吉卽是具衆德義。或云妙德及濡首幷溥首。亦云妙音。如下末法成就品也。言以大慈悲力故。演妙法音令一切聞。故涅槃云。了了見佛性猶如妙德等。思益云。雖說諸法。而不起法相。不起非法相。故名妙德。悲華云。願我行菩薩道。所化衆生皆於十方先成正覺。令我天眼悉皆見之。我之國土皆一生菩薩。悉令從我勸發道心。我行菩薩道無有齊限。寶藏佛言。汝作功德甚深。願取妙土。今故號汝名文殊師利。在北方歡喜世界作佛。號歡喜藏摩尼寶積佛。今猶現在。聞名滅四重罪。爲菩薩像影嚮釋迦耳。童眞言。別本及華嚴竝云童子。其義不異。故義釋又云。此菩薩通達如來甚深般若。唯是佛佛自證。不可授與人。若離加持方便。則一切有心量者所不能及。是故以嬰兒行反示童子之身。演說人法無我蠲除戲論之法。此是有迹之處。非是究竟不行處。然此祕密加持故令修道者藉此言詮得悟文表之旨。若不開如是方便。則衆生處處生著。不知佛慧之深也。復次如上所說諸三昧。一一皆通一切法界門。今此菩薩所住佛加持三昧亦復如是。雖則無盡莊嚴遍滿法界。猶是如來返示童眞之迹。俯逮群生欲令寄此舟航存乎捨筏。不可執行處爲證處。持瓦礫爲明珠也。於十住中有童眞住。迹豈非在彼童眞之位。華嚴廣說（云云）。
    第十八月光童眞言。法華亦有月光菩薩。月者是瑜伽淨月義。一切世間以月能息除熱惱施清涼樂故謂之甘露。又於諸星中月光最勝。此菩薩亦爾。一切聲聞緣覺偏敎菩薩。智光下劣如瑩星光。圓敎菩薩慧光遍照能除一切衆生三毒熱惱。猶如滿月能照暗夜令人清涼。故法華云。如衆星之中月天子最爲第一等。又大品百八三昧中有妙月三昧。智論釋曰。如月滿清淨無諸翳障能除夜暗。此三昧亦如是。今此菩薩入是三昧。能除諸法邪見無明闇弊等障。故以爲名。童眞之義如上所說。
    第十九不思議慧者。準大日釋。此菩薩住極無生三昧。以知諸法畢竟等。故能以種種煩惱惡業爲如來事。於無間獄中受三禪樂。故名不思議解脫門。若入如是解脫門。則。能久處生死常無厭倦。是則不思議祕密妙慧之力也。
    第二十虛空藏者。准大日釋。此菩薩住清淨境界三昧。入此定時。卽知諸佛境界畢竟清淨猶如虛空。是故普門漫荼羅皆悉離一切相。唯是心佛自性不可示人。而以自在神力出納取與。周給衆生不可窮盡。又如虛空正以無所有故無所不有也。知心同虛空故。一切諸法皆悉等同虛空。以不住法具修萬行。用無所得爲方便故。亦復等同虛空。以虛空無垢菩提心而修萬行。於大空中具生種種莖葉華果也。金剛頂中。卽是南方福德聚門四菩薩中第一菩薩。於五部中卽寶部攝。具如彼釋。
    第二十一除一切蓋障者。別本云除一切障。準大日釋。障謂衆生種種心垢。能翳如來淨眼不能得開明。若以無分別法滅諸戲論。如雲霧消除日輪顯照。故曰除蓋障。一切如來諸有所作。悉皆爲此一事因緣。復次行人雖學般若波羅蜜。若無禪定。猶如盲者雖遇日光無所能爲。故明此除蓋障三昧。若依此義。此三昧名表此菩薩。
    第二十二大精進者。別本云大迅疾。法華名常精進。以此菩薩常勤精進不退轉故。若約位者。卽十信中第三心也。諸經名目雖異。同是圓敎相似位耳。若六度中第四毘梨耶波羅蜜。於此精進有其三種。謂被甲精進。攝善法精進。利樂有情精進。具如此義故以爲名也。
    第二十三慈氏者。別本及法華名彌勒。是唐梵異。彌勒者。此云慈氏。思益云。若衆生見者卽得慈心三昧。故名慈氏。賢愚云。國王見象師調象卽慈心生。從是得名慈氏。悲華云。發願於刀火劫中擁護衆生。又云。慈乃姓也。名阿逸多。此翻無勝（云云）准大日釋。慈氏菩薩者。謂佛四無量心。今以慈爲稱首。此慈從如來種性中生。能令一切世間不斷佛家。故曰慈氏（云云）或云彌。勒。正梵云迷帝隷。或經云。昔作仙人號名一切智光。値慈佛說慈三昧發願故名慈也。准大日釋。此菩薩住發生普遍大慈三昧。遍一切如來境界而起大慈。隨種種衆生性欲施與正法之樂。雖云於一法門而得自在。而其實具足一切法界門。如其自所通達。演說心要利諸衆生。能修此門者。卽同慈氏菩薩也。
    第二十四寶髻者。淨名云金髻。金者卽是淨菩提心實相慧寶。髻者卽是權智也。以此二智之寶莊嚴法身之首。故曰寶髻。又諸寶中金是第一。故寶與金其義一也。以是智寶利樂有情。故法華云。有大功者。解髻明珠與之等（云云）。
    第二十五寶手者。別本及法華云寶掌。淨名有寶手菩薩。手掌之義已如金剛手中說也。普超云。被上德鎧。乃至佛無能沮敗。令釋大乘。若於夢中不志二乘。常以實心諸通慧心而爲講宣。於諸珍寶心無貪惜。故名寶掌。若祕釋者。淨菩提心爲寶。權實二智爲手。亦是定慧之用也。
    第二十六妙臂者。別本云善臂。淨名不二品有此菩薩。疏云。妙臂者。或事理中妙故得名。或權實兩智爲二。此智巧妙從此得名。亦菩薩心二乘心爲二。二乘怖畏生死自取解脫。菩薩不畏處在生死。二乘心不可爲菩薩心。菩薩心不可爲二乘心。二乘住調伏心。菩薩不住調伏。調伏不調伏心。是故爲二。若能觀此心性猶如虛空。空中不見有心。何況見有自善爲他二種之別心性空故不著二邊（云云）不二而二。定慧之用。二而不二。法身之體。如是體用名爲妙臂也。此諸大士別釋嘉名已如上說。若更總解。初金剛幢與觀自在福慧一對。乃至慈氏寶髻卽體。寶手妙臂是用。則爲一對。中間准知。金剛幢者。檀度理趣能滿諸願。是與樂義。大悲觀音救濟一切有情苦惱。卽拔苦義。大勢威猛動大千界及魔宮殿。法體堅固不可動轉。怖魔之義。三業隱祕掌持慧杵。侍衞大聖及持念者。最心祕密主。總持之義。身靜妙慧難動照而常寂。是靜慮義。不壞利智斷五障種寂而常照。卽般若義。堅固淨慧不爲二邊之所動壞。中道正義。淨如虛空遠離諸相。空三昧耶。無垢無染慧光遍照。無相三昧。遍一切處伏道圓滿。最妙善義。卽是普賢。智無盡故境亦無盡。函蓋相稱。斯無盡慧。福慧資糧滿虛空庫。以供養佛濟諸有情。自行已超二種三界。慈悲利物現身三界。不超而起。能持如來難勝智印。制諸外道降伏魔怨。領持如來所說法藥。能治世界煩惱之病。法體之首戴智慧冠。已得一切如來灌頂授職之義。清涼山中一萬菩薩爲聖勝友。金毛師子鎭押毒龍示迹難量。本中胎藏西南葉上法王子位。是迹中本。過去已成龍種智尊具本迹義。月光除熱與清涼藥。能照愚暗令得慧明。以表兩義。不思議慧煩惱之儔爲如來種。於無擇獄受三禪樂。所謂不思議解脫義。心同虛空以爲庫藏滿福智財周給衆生。空有雙義。惑障翳眼不得明者除蓋定破無明翳得淨慧眼。對治之義。精進不退猶如疾風。於一切法無礙之義。大慈爲體四無量心以慈爲首。與樂勝義。五智寶髻以爲首飾解髻與珠。賞究竟義。福慧之掌持實心寶本無悋惜惠施一切。巧妙方便以爲兩臂。屈伸自在利樂有情。又復此諸大薩埵等。救貧乏人猶如意珠。觀諸怨家猶如赤子。具諸三昧譬如大海。窮深密底如九重淵。心常凝寂如水無波。智堅固猶如金剛。心淨無垢猶如虛空。普賢法身爲世間主無生無滅性相常住。傾無盡藏資給求者。開虛空庫布施乞人。火宅燒香與乘引出。降諸外道無能勝者。能治世間世出惑病莊嚴法身。猶如華冠。妙德難量。入暗者日利益。

智證大師作一挍畢。

菩提場經略義釋卷第二（盡序品）。

　　復與大苾芻衆以下。第二聲聞衆。言苾芻者。舊云比丘。肇師云。秦言淨命乞食·破煩惱·能持戒·怖魔等。天竺一名含此四義。秦無以翻故存本稱（云云）或云。由具五義所以不翻。謂怖魔·乞士·持戒·淨命·破惡也。卽肇四義中。初一開爲二。故成其五。謂既出家已。乞食自濟。故名乞士。既受戒所起三業無貪欲。不依貪邪活命。故名淨名。或一云草名。此草有四德五義。以況佛弟子有四五義等是則不然。既此新舊譯別。何用訓解。若不然苾芻尼等之名字義何釋邪。什師云。始出妻子家。應以乞食自資清淨活命。終出三界家。必須破煩惱持戒自守。具此二義。天魔怖其出境也。釋論云怖魔破惡乞士。魔樂生死。其既出家。復化餘人俱離三界。乖於魔意。魔用力制翻被五繫但愁懼而已。故名怖魔。出家人必破身口七支惡。故言破惡。夫在家三種如法。一田二商三仕。用養身命。出家人佛不許此。唯乞自濟。身安道存福利檀越（云云）比丘義廣不能具述。所謂以下列名有二十二尊者。言具壽者。此諸尊者具福慧二命故云具壽。舊云慧命。以慧兼福（已下准之）。
    初舍利子者。此唐梵俱擧。若具梵語應言舍利弗羅。唐言身子。又翻舍利爲珠。其母於女人中聰明。聰明相在眼珠。珠之所生故曰珠子。又翻身者。此女好形身。身之所生故言身子。時人以子顯母爲作號也。父爲作名名優婆提舍。此翻論義。論義得妻。因論名子。標父德也。又舍標父利標母。雙顯父母故言舍利子。姓𤘽栗陀。婆羅門種。或云。姓𤘽栗陀。名優婆室沙。卽王舍城輔相之子也。母謂舍利。卽鳥名。弗者子也。母眼如鵞鷺目。其相圓淨其音便便也。増一阿含云。我佛法中智慧無窮決了諸疑者舍利弗第一（云云）西域記第九云。頻毘娑羅王迎佛。東南行二十餘里。至迦羅臂拏迦邑。中有窣堵波。無憂王之所建也。是尊者舍利子本生故里。井今尚在。傍有窣堵波。尊者於此寂滅。其中則有遺身舍利。尊者大婆羅門種。其父高才博識深鑒精微。凡厥典籍莫不究習。其妻感夢。具告夫曰。吾咋宵寢。夢感異人。身被鎧甲手執金剛。摧破諸山退立一山之下。夫曰。夢甚善。汝當生男。達學貫世摧諸論師破其宗致。唯不如一人爲作弟子。果而有妊。母忽聰明。高論劇談。言無屈滯。尊者年始八歲。名擅四方。其性淳質。其心慈悲。杇壞結縛成就智慧。與沒特伽羅子少而相友。深壓塵俗未有所歸。於是與沒特伽羅子於珊闍邪外道所而修習焉。乃相謂曰。斯非究竟之理。未能窮苦際也。各求明導先嘗甘露必同其味。時大阿羅漢馬勝執持應器入城乞食。舍利子見其威儀閑雅。卽而問曰。汝師是誰。曰。釋種太子厭世出家成等正覺。是我師也。舍利子曰。所說何法。可得聞乎。曰。我初受敎未達深義。舍利子曰。願說所聞。馬勝乃隨宜演說。舍利子聞了卽證初果。遂與其徒二百五十人往詣佛所。世尊遙見指告衆曰。我弟子中智慧第一。至已。頂禮願從佛法。世尊告曰。善來比丘。聞是語時戒品具足。過半月後。聞佛爲長爪梵志說法。聞餘論而感悟。遂證羅漢之果。其後阿難承佛告寂滅期。展轉相語。各懷悲感。舍利子深増戀仰。不忍見佛入般涅槃。遂請世尊先入寂滅。世尊告曰。宜知是時。告謝門人至本生里。侍者沙彌遍告城邑。未生怨王及其國人莫不風馳皆悉雲會。舍利子廣爲說法。聞已而去。於後夜分正意繫心入滅盡定。從定起已而寂滅焉。智論云。聲聞衆中右面弟子也。蓋是表智慧也（釋文相廣。不能煩述）。釋文既言智慧第一。與瑜伽中云諦觀於字體是毘婆奢那。諸觀皆如是。其義冥合矣。
    次迦葉波者。此翻龜氏。是三兄弟之迦葉耳。家在王舍城南七由旬。毘婆尸佛時共竪刹柱。緣是爲兄弟。兄爲瓶沙王師五百弟子。兩弟各二百五十。行兄法。佛作十種變。謂龍毒不中。龍火不燒。恒水不溺。三方取果。北取粳糧。忉利甘露。知嫌隱去。知念現來。火滅不然。斧擧不下。廣出瑞應。雖覩衆變邪執未改。故言瞿曇雖神不如我道眞。佛卽語云汝非羅漢亦不得道。霍然開悟。師徒皆伏。二弟見相亦隨歸佛。是卽一千比丘（云云）西域記第八云。現神變側有窣堵波。如來度優婁頻螺迦葉波三兄弟及千門人處。如來方垂善導隨應降伏。時優婁頻螺迦葉波五百門人請受佛敎。迦葉波曰。吾亦與爾俱返迷途。於是相從來至佛所。如來告曰。棄鹿皮衣捨祭火具。時諸梵志恭承聖敎。以其服用投尼連河。捺提伽葉波見諸祭器隨流漂泛。與其門人候兄動靜。既見改轍亦隨染衣。伽耶迦葉波與二百門人聞其兄之捨法也。亦至佛所願修梵行（文廣不載）此三尊者其本難測。蓋是本住三德祕藏迹示兄弟連枝之義。亦是戒定慧三學。空假中三諦。乃至廣說一切三法。皆是其義也。今文雖無優樓頻螺一之別名。而其有四人之通稱。更莫生疑。
    大迦葉波者。迦葉如前。其先代學道。靈龜負仙圖而應。從德命族故言龜氏。眞諦三藏翻光波。古仙人身光炎踊能映餘光使不現。故言光波。亦云飮光。迦葉身光亦能映物。名畢鉢羅。父母禱樹神求得此子。以樹名之（文廣）西域記第九云。竹林園西南行五六里。南山之陰大竹林中有大石室。是尊者摩訶迦葉波於此與九百九十九大阿羅漢以如來涅槃後結集三藏。前有故基。未生怨王爲集法藏諸大羅漢建此堂宇。初大迦葉宴坐山林忽燭光明。又覩地震曰。是何祥變。若此之異。以天眼觀見佛世尊於雙林間入般涅槃。尋命從屬趣拘尸城。路逢梵志手執天華。迦葉問曰。汝從何來。知我大師今在何處。梵志對曰。我適從彼拘尸城來。見汝大師已入涅槃。天人大衆咸興供養。我所持華自彼得也。迦葉聞已。謂其徒曰。慧日淪照世界闇冥。善導遐棄衆生顛墜。懈怠比丘更相賀曰。如來寂滅。我曹安樂。若有所犯誰能訶制。迦葉聞已。深更感傷。思集法藏據敎治犯。遂至雙樹觀化禮敬。既而法王去世。人天無導。諸大羅漢亦取滅度。時大迦葉作是思惟。承順佛敎宜集法藏。於是登蘇迷盧山擊大犍椎唱如是言。今王舍城將有法事。諸證果人宜時速集。犍椎聲中傳迦葉敎。遍至三千大千世界。得神通者聞皆集會。是時迦葉告諸衆曰。如來寂滅世界空虛。當集法藏。用報佛恩。今將集法務從簡靜。豈特群居不成勝業。其有具三明得六通聞持不謬辯才無礙如斯上人可應結集。自餘果學各歸其居。於是得九百九十九人。唯除阿難在學地。大迦葉召而謂曰。汝未盡漏。宜出聖衆。曰。隨侍如來多歷年所。毎有法議曾未棄遺。今將結集而見擯斥。法王寂滅失所依怙。迦葉告曰。勿懷憂惱。汝親侍佛誠復多聞。然愛惑未盡習結未斷。阿難辭屈而出。至空寂處欲取無學。勤求不證。既已疲怠便欲假寐。未及伏枕遂證羅漢。往結集處叩門白至。迦葉問曰。汝結盡耶。宜運神通非門而入。除難承命從鑰隙入。禮僧已畢。退而復坐。是時安居初十五日也。於是迦葉揚言曰。念哉諦聽。阿難聞持如來稱讃。集素呾纜（舊曰修多羅訛也）藏。優婆釐持律明究衆所知識。集毘奈耶（舊曰毘尼訛也）藏。我迦葉波集阿毘達磨藏。兩三月盡集三藏訖（已上）集三藏文出智度論及諸章疏。不能煩述。結集小乘三藏之功通皆迦葉別在三人。故付法藏中最爲上首也。事出小乘意在引入。覽者悉之。
    目犍連者姓也。蓋算數目連也。大目犍連者。文殊問經翻萊茯根。眞諦云。勿伽羅翻胡豆。二物古仙所嗜因以命族。又云。沒特伽羅子亦云目伽略兮度。釋論云。吉占師子名拘律陀。拘律陀樹名。禱樹神得子因以爲名。同名者多故擧大也。釋論亦云。舍利弗才明見貴。目連豪爽所重。藝智相比。德行互顯。増一阿含云。我弟子中神通輕擧飛到十方者大目連第一。又智論稱左面弟子（此尊者神通之相。出處稍多。不得具述。尋之）西域記第九云。伽藍西南行八九里。至拘理迦邑。中有窣堵婆。無憂王之所建也。是尊者沒特伽羅子本生故里。傍有窣堵婆。尊者於此入無餘涅槃。其中則有遺身舍利。尊者大波羅門種。與舍利子少爲親友。舍利子以才明見貴。尊者以精鑒延譽。才智相比。動止必俱。結要終始契同去就。相與厭俗。共求捨家。遂師珊闍邪焉。舍利子遇馬勝阿羅漢聞法悟聖。還爲尊者重述。聞而悟法。遂證初果。與其徒二百五十人俱到佛所。世尊遙見。指告衆曰。彼來者我弟子中神足第一。既至佛所請入法中。世尊告曰。善來比丘。淨修梵行得離苦際。聞是語時。鬚髮自落。俗裳變。戒品清淨。威儀調順。經七日結漏盡證羅漢果。得神通力（已上）中阿含云。身子是四衆所生母。目連是所養母（云云）智度論既言身子右面弟子目蓮左面弟子。阿含亦云身子智慧第一目連神通第一。明知是則定慧之用以表二聖也。
    滿慈子者。法華云當樓那彌那羅尼子。唐梵可知。此尊者父。於滿江禱梵天求子。正値江滿。又夢七寶器盛滿中寶入母懷。母懷子。父願獲滿。從請遂願。故言滿願。母名慈行。亦云智識。増一阿含云。我父名滿我母名慈。諸梵行人呼我爲滿慈子。此從父母兩緣得名。故云滿慈子。是人善知內外經書靡所不知。故復名滿。増一云。善能廣說分別義理滿願子第一。蓋於祕敎發菩提心入法明門演說法敎滿衆生願。故無緣慈用以爲名。
    難陀者。此翻善歡喜。亦云欣樂。淨飯王逼十萬釋出家。卽其一人。有人云。是律中跋難陀（云云）。
    烏波難陀者。烏波翻小。難陀如前。卽是釋尊之弟也。四月九日生。短佛四指。容儀挺特。與世殊異。若入衆中有不識者謂言佛來。彌沙塞律云。摩竭有裸形外道大聰明。國人號爲智者見者。共身子論議結舌善心生。欲於佛法出家。見難陀色貌姝偉歎云短小比丘智慧難概。況堂堂者乎。難陀卽度出家（云云）。
    賢善者。別本云跋地利迦。新金光明云婆帝利迦。竝是梵語。此云賢善。是白飯王第二子也。王有二子。一名難提迦。二名婆帝利也。若准起世經卽斛飯王第二子跋提梨迦。經論不同（云云）。
    阿泥樓馱者。亦云阿㝹樓馱。亦云阿那律。亦阿泥盧逗。皆梵音奢切耳。此翻無貧。亦云如意。亦云無獦。是則斛飯二子。一摩訶男。二阿那律卽是淨飯王之姪兒。斛飯王之次子。世尊之堂弟。阿難之從兄。羅云之叔。非聊爾人也。或云。甘露飯王子。是天眼第一尊者也。
    迦旃延者。法華云摩迦旃延。此翻文飾。亦云肩乘。人云字誤。應言扇繩。亦好肩。亦名柯羅。柯羅此翻思勝。皆從姓名爲名。増一阿含云。善分別義敷演道敎者迦旃延最第一。論義勝相（云云）若祕釋者。久發淨菩提心法身圓滿。具足定慧二種莊嚴能問能答。窮微盡理除邪顯正利益衆生。得文飾名良有緣矣。
    俱郗羅者。法華云摩訶拘絺羅。此翻大膝。卽是舍利子之舅。由來論勝姊。姊孕。論則不勝。知所懷者智寄辯尚爾。何況出胎（云云）卽棄家往南天竺。讀十八大經。時人笑之。纍世難通一生非冀。喟然歎曰。在家爲姊所勝。出路爲他所輕。誓讀不休。無暇剪爪。時人呼爲長爪梵志。亦名先尼。亦名薩遮迦。亦名摩犍提。是大論師也。増一云。得四辯才觸難能答拘絺羅第一。
    驕梵波提者。此翻牛迹。無量壽稱牛王。智論云牛足。昔五百世曾爲牛王。牛若食後恒事虛哨。餘報未夷唼唼常嚼。時人以爲名矣。増一云。樂在天上不樂人聞者。牛迹比丘第一。佛滅度後。迦葉集千大阿羅漢。遣下座僧便召憍梵。憍梵問佛及和上。答言皆滅。卽言。佛出我出。佛住我住。佛滅我滅。今不能下閻浮提。卽現神變。心中出火而自燒身。身中出水四道流下至迦葉所。水中有聲而說偈言。憍梵波提頭面禮妙衆第一大德僧。聞佛滅度我隨去。如大象去象子隨。具如智論並仁王記。
    大驕梵波提者。驕梵波提如前。例目連章同名者多。故擧大也。
    孫陀羅者。此翻好愛。亦云端正。此之尊者形身端正故以爲名。別本云孫那羅。可知。
　　大孫陀羅者。端正之中嚴德第一故加以大。
　　須菩提者。此翻空生。生時家中倉庫筐篋器皿一切皆空。問占者。占者言吉。因空而生字曰空生也。從依報器皿瑞空以名正報。依正俱吉故言空生也。常修空行故言善業。常樂遊止間林石窟寂靜之處。所修行業以空爲本。常入空定住無諍三昧。喜說空法。有所宣辯。皆分別空。故智論云。須菩提空行第一。常樂說空。若有所說。常以空門利益衆生（云云）或云。此人本迹難知。眞諦云。是東方世界青龍陀佛。又經云。是舍衞國長者之子。位登遺顏法身菩薩。過阿鞞之位也。昔有白衣。見沙門空鉢而返善心施食。後得十劫常生天中。故其福無比。翻爲善業。亦云善覺。其生之時擧家皆空。相師審徵之。故云善吉。內祕菩薩行外現示聲聞。高位可崇也。記云。舍衞有長者名阿拘留。無子。祈請天神得之。後長大隨佛向祗園作比丘。或云蘇補底（云云）別本及大般若云善現。其義可知。若祕釋者。空者卽淨菩提心。第一義空之妙理。覺阿字不生妙體。則一切業煩惱戲論咸皆寂絕。常恒安住大空行三昧也。
    耆宿憍陳如者。別本無耆宿字。法華云阿若憍陳如。憍陳如卽是姓也。此翻火器。婆羅門種。其先事火從此命族。火有二義。照也燒也。照則闇不生。燒卽物不生。故以不生爲姓。阿若者名也。此翻已知。或言無知無量壽文殊問正法華等稱爲了本際知本際。若依二諦卽是知眞。若依四諦卽是知滅（云云）若祕釋者火卽智火。以智慧火燒煩惱薪。如劫燒火。一切因業同於虛空。不生不滅。名大涅槃。是則燒煩惱薪炊涅槃飯之義。大日經中智火最爲初之意也。
    制底象者。別本云制底君惹羅。奇特經云塔象。依義釋者。制底是生身舍利所依。是故諸天世人祈福祐者皆悉供養。復次梵音制底與質多體同。此中祕密謂心爲佛塔（云云）象卽大力之獸也。蓋是尊者心爲佛塔。卽身力大故以爲名。
    羅睺羅者。此言覆障。往昔塞鼠穴。又不看婆羅門六日。由是緣故。故言覆障。太子求出家父王不許。慇懃不已。王言。若汝有子聽汝出家。菩薩指指妃腹。却後六年汝當生男。在胎六年。故言覆障。眞諦三藏云。羅睺本名修羅。能手障日月。此翻應言障月。佛言。我法如月。此兒障我。不卽出家。世世障我。我世世能捨。故言覆障（云云）若深祕釋者。心體本淨。離障非障。解心卽佛卽障非障。障與非障是二邊義。本體不二卽中道義。然別譯本次列慶喜。今文則無。若論有無別有列者例餘經耳。今文無者可有深意。問曰。有何深意。答曰。初既有我聞之言。卽海阿難聞持之主。自稱我聞。故不列名於義無害。如是已下總約如文。
    復與無量諸天以下。第三雜衆。且爲二別。謂近衆遠衆。先近衆者。謂天蘇羅等八部·持明成就者·三部族·使·一切神等。於中初列天衆故言復與無量諸天及諸天子。所謂以下列名。
    帝釋者。別本云帝釋天王。法華云釋提桓因。此翻能作。作忉利天主。忉利此翻三十三。四面各八城。加喜見城合三十三。共居須彌山頂。此是欲天地居之主故前列之。雜阿含四十云。一比丘問佛。何故名釋提桓因。答。本爲人時。行於頓施堪能作主。故名釋提桓因。何故名富蘭陀羅。本爲人時。數數行施故。何故名摩伽婆。本爲人時名故。何故名婆娑羅。本爲人時此衣布施故。何故名憍尸迦。本爲人時姓故。何故名舍脂鉢底。舍脂是婦。鉢底是夫。何故名千眼。本爲人時聰明。於一時坐思千種義觀察稱量。故名千眼。何故名因提利。爲三十三天主。瓔珞第三云。天帝名拘翼（云云）若依義釋者。因名釋提桓因。釋迦是百福德義。以於因中作百無遮大施大會故得成此果。故以爲名。復次祕釋者。從本性心地起諸作事及種種淨妙六塵。卽是淨佛國土莊嚴法身之義。從一字中卽具百字功德故名百福。乘此百福轉寶乘。名爲帝釋乘。
    梵王者。別本有大梵天王。無梵王字。准大日釋。所謂一切衆生主也。如劫初時梵宮寂莫無人。梵天適生念時。有命盡天來降。又皆不見梵王終始。故便作是念。我等從梵天生。以能生一切有情故名一切生主。而實衆生前際無始。非是梵王所生。如來亦復如是。以世間一毫之善乃至諸智子等皆從佛心生故。又不見如來終始。故名爲世間之父。而實衆生佛性前際無始。非是如來所生也。私謂。梵王者應是擧總名也。例如梵網云十八梵等。則知梵王之言皆通四禪。得意消之。
    大梵王者。正擧其主。所謂索訶世界之主也。
    夜摩天者。別本云焰摩法王。蓋是南方焰魔天也。
    水天者。是西方天也。
    俱尾羅天者。別本次水天有風天多聞天。應是毘沙門天也。故義釋云。●俱●吠●離也。作在毘沙門方頂骨印（有圖）下文畫像品云。各依方而畫護世四王。東方畫持國天王。南方夜摩天。西方水天。北方俱尾羅天。如是四隅東北方伊舍那。東南方火天。西南方羅刹主。西北方風天。更莫生疑。
    善界天子者。別本次多聞天有蘇夜摩天王他化大自在天王等。今言善界天子者。梵語須夜摩。亦蘇夜摩。此言妙善。亦云善界。卽第三天也。
    他化自在天者。是第六天也。
    乃至光音者。第二禪有三天。一小光天。二無量光天。三極光淨天。今言光音者。是極光淨天之異名也。越却欲界中第四五。及色界中二禪初二。竝第三禪四禪初四至于光音淨居。故云乃至。
    淨居天衆者。第四禪中有九天。謂無雲天。福生天。廣果天。無想天。無煩天。無熱天。善現天。善見天。色究竟天。此等天中。初三天有凡夫兼聖人。第四卽是外道所計天也。從第五天至色究竟此五無凡夫。唯聖人所居。故名淨居。謂離欲諸聖以無漏水灌煩惱垢。名爲淨身。淨人所居故名淨居。如上諸天身量壽命具如別釋。如是等以下結如文。
    復有無量阿蘇羅以下至羅刹衆等者。於近衆中列阿蘇羅等衆。此中二別。從初迄于瘧鬼衆圍遶者是別列也。
    阿蘇羅者。舊云阿須輪。亦云阿修羅等。皆是梵語。此云無酒。亦云非天。四天下採華醞於大海。龍魚業力其味不變。瞋妬誓斷。故云無酒神。亦云不端。彌天云質諒。質諒直信也。此神諂曲。不與名相稱。此有二種。鬼道攝者居大海邊。畜生道攝者居大海底。或云。男醜女好（云云）大日釋云。修羅名天。以帶阿聲故名爲非天。故名阿修羅。略說。天有四種。所謂生天·世天·淨天·第一義天。入阿字門皆悉不可得故。又成就最大身故。是毘盧遮那阿修（引）羅義也。
    蘖路茶者。舊云迦樓羅。此云金翅。翅翮金色。居四天下大樹上。二翅相去三百三十六萬里（云云）大日經中有此鳥王眞言。諸經要集中。多分別說此鳥王相有胎卵濕化等之別也。要者尋耳。
    緊那羅者。是帝釋天主法樂神也。頭上有一角等。
    羅刹婆者。法華云羅刹。疏云。是食人鬼。人屍若臭。能呪養之令鮮。復有噉精氣鬼。人心中有七渧甜水和養精神。鬼噉一渧令頭誦。三渧悶絕。七渧盡卽死（云云）若祕釋者。噉食二重業垢入淨法界腹中之義。若乘如是乘者迅速無比。名爲羅刹乘也。
    比舍遮者。准大日釋。毘舍遮是極苦楚義。以是餓鬼趣故。常爲飢渴熱惱之所逼切。因以爲名。若就字門。毘舍揭底是第一義諦。趣不可得故。以大悲不捨苦惱衆生。卽於其入住不思議解脫。是毘舍（引）遮之義也。
    母天衆者。依大日釋。是焰魔部主。諸鬼魅之類凡有七姊妹也。一名左悶拏。二名嬌吠哩。三名吠瑟拏微。四名嬌麼（引）哩。五名印捺哩。六名嘮捺哩。七名末囉呬弭。此七名皆是眞言言莽怛哩毘藥則七母通用也。母類衆多故言母天衆。但呼鬼母爲母天者皆蓋爲尊重此等母衆耳。
    部多衆者。是伊舍那天之眷屬也。大日釋云。亦是藥叉之類。以字義釋具如彼說（云云）雜名云鬼步多也。
    那羅延天者。大日釋云。卽是世間所奉那羅延天。有衆多別名也。又經中校量。六十象力不如一香象力。乃至末後那羅延力最勝等。卽是大力天也。
    伊舍那天者。是則東北方天王也。智論云。伊舍那天子。帝釋左面天王也（云云）又云嚕捺囉（二合）大日釋云。卽是世間所奉摩醯首羅天。亦有衆多異名也。卽是一種自在天乘。乃至於一切法得大自在。法爾如是天然成就。故名摩醯首羅天。卽是淨法界乘。以一切世間無非淨法界故。當知如是寶車其數無量。故能隨意取與遍施衆生也。智度論云。摩醯首羅天秦言大自在。八臂三眼。騎白牛（云云）。
    與無量部多衆圍遶者是伊舍那天眷屬也。
    難提自在爲上首者。難提者。此云善歡喜。合是大聖歡喜天也。大自在天爲上首者。此是第六天大自在也。若准義釋。欲界第六名小自在。色究竟主名大自在。今六欲中此天上勝故與大名也。
    與無量瘧鬼衆圍遶者。此則大自在天眷屬也。言瘧鬼衆者。此鬼多類。故其病相藥亦非一也。
    拏枳儞者。大日釋云。此是藥叉趣攝。世間所傳云。屬摩訶伽羅。人有受其呪術者。爲彼所加持故。亦好食人心故。法華云。吉遮若人吉遮是也。凡人身或有黃藥。如牛黃之類。若彼遇而食之。便得最上成就。能於一日中周行四域。隨意所爲。然彼法亦不得無故殺人。要知彼命期欲盡。於六月內方得取之。以幻術潜盜其心。更用餘物代之。彼雖失其常性。猶固未死。要至命期盡時乃散壞耳。毘盧遮那以降三世法門化作大黑神。具大威力。以灰塗身。於曠野中作法。悉召拏枳汝輩而呵責之。以汝常殺人故。今當食汝。以方便示爲彼衆而呑之。彼等怖畏。咸歸命佛。然後捨之。制令不殺。彼白佛言。我若不食肉者。如何自濟。佛言。聽汝食死人心。彼白佛言。人欲死時。諸大藥叉等競來爭取。云何可得。佛言。聽於六月內以呪法加持之。至命盡時聽汝取食。爲調彼衆令入佛慧故引入此會也。
    毘紐天者。或云韋紐。大日釋云。如此天乘迦樓羅鳥而行空中自在無礙。釋迦那羅延亦復如是。乘大勢威猛金翅鳥王飛行畢竟空中。截生死流轉取所應度者。故以爲名。智論云。韋紐天秦言遍聞。四臂捉貝持輪騎金翅鳥（云云）。
    亦與無量瘧鬼衆圍遶者。卽明毘紐天眷屬（已上別列已竟）。
    於彼衆會以下至羅刹衆等者。是總列也。所言天者。如前所說諸天衆也。龍者如下文所列難陀跋難陀等諸龍王也。乾闥婆者。是帝釋俗樂神也。大日釋云。出清淨音。亦是東方持國天王之眷屬也。摩睺羅伽者。是伏行神也。藥叉（如下）羅刹（如上）竝是北方多聞天王之眷屬也。此等八部其類衆多故云等也。復有持明成就者以下至各與百千眷屬俱者。列持明成就衆。所言明者。大日釋云。除一切無明煩惱之闇故。名之爲明。然明及眞言。義有差別。若心口出者名眞言。從一切身分任運生者。名之爲明等（云云）今謂明者。是擧通明名。不可限於心口等也。所謂以下列名。有二十持明成就者。
    初輪成就者者。如下文云。補沙鐵作輪。令端嚴匠造。緣利無瑕穢。六輻短磔量。置於五淨中三波多護摩。神通月白分。善伴戒行者。應修如劍法。乃至出光焰。吉祥持明者卽成諸嚴具。大身遊自在。威德具神通（文廣）蘇悉地經云。若欲成就輪仙法者。鑌鐵作輪。量圓兩指。一磔輪安六輻。綱椽鋒利。如是作法。速得悉地（云云）光顯等法具如彼說（又可尋彼經說）。
    劍成就者者。下文云。又以如來磔量造窣堵婆十萬。取一劍無瑕翳者。隨取一像前。於神通月白分。於八日或十四。作三波多護摩加持劍。於像前廣大供養。坐於茅薦。其劍以右手而持念誦。乃至空中出聲作是言成就矣。悉地經云。若欲成就刀法者。取好鑌刀。量長兩肘。以小指齊闊四指。無諸瑕病。其色紺青如枿施鳥𣭔（云云）。金剛杵成就者者。悉地經云。若欲成就拔折羅法者。以好鑌鐵作拔折羅。長十六指。兩頭各作三股。或紫檀木作。或三寶作。所謂金銀熟銅（云云）。
    蓮華成就者者。悉地經云。若欲成就蓮華法者。以金作八葉蓮華。如兩指一磔手量。或用銀作。或熟銅作。或白栴檀木作（云云）。
    鉞斧成就者者。悉地經云。若欲成就弓箭槍槊獨股叉棓及諸器仗。隨世用者隨意而作（云云）故知法驗成已。隨意而作加持光顯而用無妨。
    如來部明成就者。蓮華部明成就者。金剛部明成就者者。蘇悉地經。三部各有三等。眞言各各持誦。成就上中下等九品悉地（具如彼說。要者可尋）。
    盧陀羅天成就者者。大日云嚕捺羅（二合。略如前說）義釋云。卽是一種自在天乘。以最初嚕字爲眞言體。以本無塵垢三昧故。其心於一切法得大自在。法爾如是天然成就。故名摩醯首羅天。捺羅（二合）授與義。若以字門相釋。卽是淨法界乘。以一切世界無非淨法界等如前。卽持彼天眞言而得成就故（云云）。
    毘紐天成就者者。大日釋云。今正音云尾瑟拏吠。此是毘紐。以最初尾字爲眞言體。嚩字加以伊聲。所謂金剛大力三昧。又以離言說故名畢竟空。瑟拏是進義生義等（具如前引）亦是持彼天明以得成故。
    母天衆成就者者。卽前所列七姊妹等。以莽怛哩毘藥通爲眞言。莽是母義。句中兼有等聲。是衆多非一之義。以母類衆多又爲衆鬼之母。故以爲名。亦以麼字爲眞言體。是無我義。大空義。猶如虛空以無相故不礙衆生。大空亦爾。不礙一切煩惱故。能出生種種病行以利衆生。故名鬼母乘也。或可用訶利底母眞言（云云）亦持彼明得成就故（云云）
    摩睺羅伽成就者者。大日釋云。摩睺羅伽眞言。亦隨彼趣言音不釋句義。字門可解也。
    蘖路荼成就者者。釋名如前。卽是金翅鳥王眞言。在大日瑜伽。持彼眞言而得成也。
    龍成就者者。大日釋云。嚩嚕拏龍王眞言。此是大海中龍也。諸龍王亦可通用之。阿半是水義。跛多者是主義。曳是助聲。以於一切智水法門而得自在。是故名爲水主。以初阿字爲眞言體。以此水本來不生常不動故。又如●半字無有此岸彼岸。無所不遍無所不有同於大空。故名爲如來大智慧海。心主自在龍王常住其中。出生神變加持普門法雨。潤及一切等（云云）以持此明得成就故名龍成就也。
    拏枳汝成就者者。釋名如前。是藥叉趣攝也。彼眞言者。訶（去）唎（二合）訶。大日釋云。賀是因義。以一切法皆因心有故。今以囉字門食之。名爲噉食人心。更加傍點故永盡心垢住大涅槃（云云）持此眞言得成就也。
    樂叉成就者者。是正擧藥叉趣。卽捷疾鬼也。大日瑜伽有此眞言。持此眞言得成就也。
    摩尼跋捺羅成就者者。此云寶賢。新金光明有此大將。持彼眞言得成者也。
    俱尾羅尾羅成就者（恐剩尾羅二字）別本次之寶賢列多聞天王。如前所釋。卽是北天。此天眞言其數衆多。散在處處。持彼眞言得成就者也。
    水天成就者者。應是西方醜目天王。此天統攝諸龍王衆故名水天。亦有眞言。持此成者也。
    梵王成就者者。釋名如前。大日經有梵天眞言。釋云。以最初鉢羅字爲眞言體。跛是最勝義。囉是淨法界。非爲塵垢所染。卽是蓮華胎藏。一切佛子皆如是最勝胎藏生。是故名勝子。末句加曳字故名爲梵王乘也。已上諸持明成就者等。皆持彼彼本眞言等而得成就者矣。如是以下總結如文。
    復有日月以下至以爲眷屬俱者。列日月天子及宿曜等。大日經有日月天子眞言。初日天者。是除暗遍明義。如大日釋。梵音阿（去引）儞底野野卽是彼名。是故世間謂日爲常利衆生者。卽是寶佛日。本初不生之行。亦名日出三昧。亦名破音三昧。如是慧日誓當轉授一切普利群生。乘此如實相去毘盧遮那大日之位。名爲日天乘也。次月天者。准釋者。月天是瑜伽淨月之義。梵音戰捺囉野亦云蘇摩。卽是月名。一切世間以月能息除熱惱施清涼樂故謂之甘露。造曆者傳云。此甘露有十六分。乃至以十五分遍施衆生。以所餘一分還生等（云云）應引法華藥王品十喩中日月之喩也。與無量百千宿曜圍遶者。宿謂二十八宿等。卽月天子之眷屬也。曜謂七曜二十宮等。是日天子之眷屬也。
    復有無量如來族以下至如是上首者。列三部族。諸明王等諸使者衆。及一切神等。竝如畫像儀軌品及胎藏曼荼圖位。亦如別本大壇品說。言金剛者。卽是夜叉王也。毘那夜迦者。其類衆多。不欲行者修諸善法獲得悉地。若不知者爲此所蔽。故蘇摩呼童子經云。復次世間有諸障難毘那夜迦爲覓過故。逐念誦人。於中分別。總有四部。何等爲四。一者摧壞。二者野干。三者一牙。四者龍象。從此四部流出無量毘那夜迦。摧壞部主名爲無憂大將。其部中有七阿僧祗以爲眷屬。護世四王所說眞言有持誦者彼作障難。野干部主名曰象頭。於其部中復有十八俱胝眷屬。摩醯首羅所說眞言有持誦者彼作障難。一牙部主名曰嚴髻。其部亦有一百四十俱胝眷屬。
　　大梵天王及憍尸迦日月天子那羅延神諸風神等所說眞言有持誦者彼作障難。龍象部主名曰頂行。其部中有一俱胝那臾多一千波頭摩以爲眷屬。釋敎所說諸妙眞言有持誦者彼作障難（文長云云）盡無餘等者。總列一切權實冥官神衆。如文。烏婆跋羅迦神（云云）。
    乃至於此三千以下至各與大威德眷屬俱者。是列遠衆。如文。三千大千世界者。俱舍頌云。四大洲日月。蘇迷盧欲天。梵世各一千。名一小千界。此小千千棓。說名一中千。此千棓大千。皆同一成壞（云云）釋文可見。其中所有天龍八部皆悉雲集。故名衆集序。然集衆中或來不來。皆由往昔持戒與乘各有緩急。大小顯密上中下等總有四句。謂戒乘俱急。戒緩乘急。戒急乘緩。戒乘俱緩。依戒緩急以有天龍鬼神等昇降。因乘緩急於此會座有來不來。今此會中所列大衆。皆於祕密眞言大乘而急者矣。故涅槃云。於戒緩者不名爲緩。於乘緩者乃名爲緩。委釋此義如法華疏。要者尋之。
    皆於菩提以下至互不相逼惱者。明衆集威儀。於五百由旬內等者。亦瑜繕那。俱舍頌曰。二十四指肘。四肘爲方量。五百拘盧舍。此八踰繕那。釋文可見（上來通序已竟）。
    於是世尊以下至于品末。是別序也。有數段文。謂總告發問·對告·觀誥·現瑞。竝是發起序也。於是世尊以下至默然而住者總告示也。言世尊者。十號之中第十號也。世出世人所尊重故曰世尊。亦爲王種世間之所尊重。故言世尊也。住於如來莊嚴吉祥摩尼寶藏大寶樓閣者。是擧如來所住之處。卽前所釋菩提曼荼羅也。其場種種莊嚴之相。具如華嚴及別譯經等。告慈氏等上首菩薩者。卽是如前所列二十六大薩埵等善男子此菩提揚莊嚴樹我所坐處者。更帖擧佛所住處也。善男子者。下文具云善男子善女人。智論廣釋善男女相。今撮要文。爲一切衆生得樂故自捨己樂。令一切衆生得離苦故以身代之。如是等無量。名爲善人相。是相多在男子女人。故說善男子善女人（云云）論文多在拔苦與樂。菩薩願行恒沙塵數。以要言之只在此二。故用此義釋男女相。正指菩薩傍被餘衆也。我於此座已摧四魔證成無上佛智者。歎此座處之功能。言已摧四魔者。謂五陰魔·煩惱魔·死魔·天魔。降魔之區多載經論。不能具述。瑞應經云。天魔與佛相應詰。佛云。丈夫會當鬪戰死。終不身在爲他降。魔云。比丘何求坐樹下。樂於林藪毒獸間雲起可畏杳冥冥。天魔圍遶不以驚。佛云。古有眞道佛所行。恬惔爲最除不明。斯誠最勝法滿藏。吾於斯坐快魔王。魔云。汝當作王輪金輪。七寶自至典四方。取受五欲快無比。斯處無道。起入宮。佛言。吾覩毒盛天火同。棄國如唾無所貪。得王亦有老死憂。去此無利。勿妄談。魔云。何安坐林而快語。委國財利守空閑。而不見我興四部兵。象馬步兵億百千。已現獼猴師子面。皆持刀劍獲戈矛。超躍哮吼滿空中（云云）大論云。時淨居天住三面立。看佛與魔難詰鬪戰。天魔退走乃至鐵圍猶尚不已。大集觀佛三昧等云。魔王初欲來戰於佛。先令民屬。次令太子。次遣三女。皆不能壞。乃大瞋忿怒便自領軍。纔至佛所。主將俱墮。大論中。佛以偈呵魔女云。是身爲穢藪。不淨物腐積。是實爲行廁。何足以樂意。女因自恥。又語魔言。我三僧祗修集苦行乃得菩提。汝但設一無遮之會報爲天主。何得與我興斯戰諍。魔云。以何爲證。佛以手指地云。是知我。當時地神告。空神傳乃處梵世。天魔降已。得不動三昧成無上道。又智論云。爾時菩薩捨苦行處至菩提樹下坐金剛處。魔王將十八萬億衆來壞菩薩。菩薩智慧功德力降伏衆魔已。卽得阿耨多羅三藐三菩提（云云）大日釋云。釋迦矣尼佛初坐道場時。謂魔王言。汝由先世作一無盡施故。今得自在天主之身。然我從無量劫來修如是大施不可勝數。乃至身肉手足亦無所悋。云何與我校其優劣耶。魔言。我所作福。汝已爲證。汝之福業。誰當證明。若無證者卽墮負處也。菩薩爾時申右手指地說眞實言。我本於此地上行菩薩道。種種難行苦行。地神證知。當知此指卽是身密印也。爾時無量地神從地湧出。現其半身而作證明。魔王軍衆由是退散（云云）又云。如世尊昔在菩提漫荼羅降伏天魔軍衆時。汝於大會中現作證明。由是世尊號爲釋迦師子。能獨步無畏救護世間（已上淺略門明義也）又云。如實相世尊。
　　昔在菩提漫荼羅降伏無明住地魔王及與塵沙大衆時。以般若波羅蜜手屢舒五輪案一切衆生心地時。汝三昧現作證明。是故無量應度衆生。四種魔軍。由此退散。是故號爲寂業師子。能以自在神通救世間者（已上以深祕門釋之）又云。我初坐道場。以此一切如來一體速疾力三昧降伏天魔軍衆。然是中更有難降伏處。所謂煩惱等魔。無有形相方所。亦無足迹。難可覺知。於一念中亦皆殄滅。故云降伏四魔（已上）然前引要錄文云入勝意慈定降伏魔軍。今於此云入一切如來一體速疾力三昧降伏天魔軍衆。雖三昧名異。而降魔義同。又依大日經。以十二句眞言王降伏四魔。故祕密漫荼羅品云。何以故。毘盧遮那世尊應正等覺。坐菩提座觀十二句法界降伏四魔。此法界生三處流出。破壞天魔軍衆（云云）釋云。謂大日如來坐道場時。平等觀於法界。而說此十二句眞言王。卽以此力能降四魔除其罪垢也。然四種魔中。三魔無色。是佛於阿迦尼吒天時。已降伏之。唯天魔有相。爲欲令生世界中如自在力故。復於此土而現伏天魔也。三處者。謂如上所說。佛身上分出一切諸如來。中分從心至臍出一切菩薩。下分從臍至足出一切八部天神等。
　　皆從如來平等三業普門示現大漫荼羅胎藏莊嚴之位。卽是本尊眞言及印也。當知佛從於內證之德現如是事時。卽於爾時普伏四魔無有遺餘。今阿闍梨欲造漫荼羅時。亦須想於自身一同毘盧遮那。卽得自在力之。亦同彼佛能伏四魔也。陀羅尼集第一卷有佛頂破魔結界降伏印呪（具在彼經）故彼經云。釋迦牟尼佛初成道時。坐菩提樹下。先用此印誦陀羅尼。護身結界降伏諸魔成等正覺。是陀羅尼印能解一切種種毒蟲。種種惡鬼。種種精魅。種種諸魔。鬼神呪術皆悉除遣。
　　一切厭蠱呪詛口舌皆悉消滅不能爲害（云云）行者定慧具足。結跏趺座。結印誦呪。觀心除障之義。具在彼經。要者尋之。下文密印品及無能勝加持品有其印眞言。亦是降魔之法（至下應知）大日義釋釋降三世眞言云。如來以加持神力故。於首陀會天初成正覺。以眞言威力來下四禪中。爾時色像光明所知見法及諸眷屬。悉皆類彼諸天。而復出彼百千萬倍不可爲喩。諸四禪天喜懼交至怪未曾有。而作是念。今此處爲世界中尊。又有過我境界。不識其所從來。是何謂也。卽共集會而問佛言。大天修何法威德如是。爾時世尊隨彼所宜聞法。以三輪敎化而開導之。既降伏已。然後次第來下遍於三界。爲欲調伏閻浮提衆生故。以補處身從兜率天下而轉法輪。乃至於舍衞城現大神變。制諸外道及曠野鬼神訶利帝母等種種難化衆生。如金剛頂中廣說。故曰降三世也（已上）與梵網中於十住處說法敎化。其義大同。今於菩提場亦成無上覺。故云證成無上佛智也。始說華嚴幷梵網經及此經等。皆爲顯示普門漫荼引導衆生入阿字門本不生際。等同大日如來之位故。次文結勸云汝等咸應坐於是處一切智佛智皆得生出也。世尊說是以下如文。
    爾時金剛手以下至啓白是已者。是發問序也。於中二別。謂發問之儀及正發言問。從爾時下至于作禮者。是發問之儀也。以佛威神等者。世尊應說慈悲之力。對揚本願爲緣之力。槌砧至爲成法器故發此問也。既於佛所欲問甚深祕密之法故。從座起整身威儀向佛致禮。又一禮佛得五種果。一客儀端正。二善人稱歎。三長壽多財。四正法家生。五人中尊貴。白佛言以下正發言問。於此問中有其二別。謂總問別問也。初我問世尊等者總問。如文。次修佛頂眞言異方便以下至息災増益調伏法者。是別問也。有十餘句應別配於示現眞言大威德品以下諸品。但舊別兩本句數稍多。大士發問其旨難測。翻譯之家開合文句意趣難解。不專別配。然第二品以下迄于經終。皆是如來酬十餘問之意廣分別說。於其中間或重生疑問以盡支派。或有餘菩薩更發問言。如是等事。至其文處當示意趣。且如示現眞言大威德品。是答一切如來所說眞言明敎及一字轉輪王佛頂入於大三摩地印之句。言三摩地者。舊云三昧。唐言等持亦調直定。有人云。禪定諸名不同。略有九種。一名三摩呬多。唐言等引。唯定非散。通有心無心有漏無漏。二者三摩地。唐言等持。三摩是等義。地是持義。等謂平等。由離不平等煩惱心故而得此平等心。故名爲等持。三者三摩鉢底。此云等至。舊云三摩跋提。唯定非散。通有心無心根本近分。四者馱演那。此云靜慮。舊云禪也。五者質多翳迦阿羯羅多。此云心一境性也。六者奢摩他。唯定唯有心也。七者現法樂住。唯定非散根本。八名心。九名定也。廣如別釋。畫像儀軌以下諸品。各至文初略顯其旨。不必順於發問次第。後哲玄覽以得意耳。如是一切如來以下。結歎所問眞實最勝成眞言行也。凌字與陵同音。陵犯侮侵也。突字陀骨反。觸欺也。由此一切有情以下。廣述發問所由。如文。理趣法句以下。結要請說。言理趣者。一字眞言阿字妙理。法句法要者。則定慧之用。卽本儀軌云。瑜伽理趣門。卽觀菩提心。思惟阿字門。定慧應雙運（云云）一部宗要在此句也。法句之義如下廣說。唯願之字從心爲正。今作唯字。若惟音者訓獨也。又以水反。敬諾辭也。唯之與惟平聲是同。借無妨矣。言惟願者獨樂欲也。
    爾時世尊誥金剛手以下。是答問序。於中有三。從初至未來當說者。先歎問者而許答所問。及以引證也。金剛手問其旨甚深。故先歎言善哉善哉。初善哉者。歎爲利樂一切衆生之意。後善哉者。歎爲住持佛頂眞言之行也。一切如來所說眞言者引證。現在一切如來同說也。汝能問等者。是歎也。是故等者。卽許我今爲汝說也。先佛已說等者。引證去來諸佛已說當說。
    爾時釋迦牟尼如來以下至由如來加持故。是觀誥也。釋迦云能。牟尼云寂。言一切煩惱障及智障等能令寂滅。證得究竟大般涅槃。故曰能寂。言如來者。梵云多陀阿伽陀。亦多陀阿伽度。亦怛他蘖多。亦怛他（去引）誐覩。成實論云。乘如實道來成正覺故名如來。智度論云。如法相解。如法相說。如諸佛安穩道來。佛如是來更不去後有中。是故名多陀阿伽陀（云云）大日經云。自證之智慧故說名如來（云云）又以如如智照如如境故名如來。今以本不生智照本不生境名如來也。以佛眼觀者。擧能觀智。於五眼中佛眼最上。佛具五眼。故金剛般若云。如來有肉眼。乃至如來有佛眼（云云）又非但佛具五眼。衆生亦有五眼。未除五種垢不得起五用。若除五種垢卽得五眼淨。謂除破戒垢得肉眼淨。除亂心垢得天眼淨。除取相垢得慧眼淨。除塵沙垢得法眼淨。除無明垢得佛眼淨。故涅槃云。行大乘者雖有肉眼名爲佛眼。但衆生五眼。垢而未明。菩薩五眼。照而未寂。如來五眼。寂而常照。故言如來有等。雖有五眼唯佛用勝故云佛眼也。一切世界者。明所觀境也。觀已爲未來等者。明觀之所以及與加持。亦是三力一切世界者。謂法界力。本願福力者。謂功德力。加持卽是佛加持力。故結云觀已也。＊誥一切菩薩大衆者。擧所被衆。謂發起當機·影嚮·結緣四衆也。善男子汝等憶念以下至奇特神變者。是勸憶念一體三法。言輪王一字者阿字理體入一切法等者定。作不思議等者慧也。於一切世界以下。重歎定慧二法力用最勝。以令作意也。時一切菩薩等者。＊依勸憶念三法句也。唯除以下至加持故者。所以除是二菩薩者。至下可見。
    時世尊坐大菩提樹下以下至沒入本處者。是現瑞序。將說大法故。先現瑞驚覺一切。令諸大衆生希奇想預知正說甚深微妙故現此瑞也。坐大菩提樹下者。重明佛所坐處。菩提樹相妙前已說。大福生地者。略歎地德。如西域記。如來入以下正現瑞。於中二別。謂入定·放光。就入定中。言佛遊戲三摩地者。亦名師子遊戲三昧。故智論云。爾時世尊故在師子座入師子遊戲三昧。以神通力感動三千大千國土。六變震動。問曰。此三昧何以名師子遊戲。答曰。譬如師子搏鹿自在戲樂。佛亦如是。入此三昧。能種種迴轉此地令六變震動。復次師子遊戲。譬如師子戲日諸獸安穩。佛亦如是。入此三昧時。震動三千大千國土。能令三惡衆生一時得息皆得安穩。復次佛名人師子。師子遊戲三昧。是佛遊戲三昧也。入此三昧時。令此大地六種震動。一切地獄惡道衆生。皆蒙解脫得生天上。是名爲戲（云云）今文雖無震動之言。佛遊戲義與智論同。爲表正說一字佛頂及四佛頂佛眼明妃。與佛遊戲三摩地不相離義故。現入定放光二瑞。定慧雙運。其趣可見。一部旨歸只在此焉。從如來入至難行苦行者。明入定瑞。此有二別。初正入定。一佛一切佛同入定。如文。從世尊彼時下。明入定所念。謂憶念攝受一切衆生無量恒沙俱胝劫中所集施戒忍等善根。恒河沙者。此河在阿耨達池口四十里。深廣亦然其沙甚細似麵。與水渾流。故經處處擧以爲喩。然此河從阿耨達池東方金象口中流出。名殑伽河。此云恒沙。亦云福水。廣如別釋。俱胝劫者。華嚴阿僧祗品云。一百洛叉爲一俱胝（云云）劫者梵語略。具應言劫婆羅。此云時。謂長時。如劫章等（云云）積集施戒等者。略擧六度等行。如文（六度義如下說）從大丈夫相以下。是放光瑞也。此亦二別。初正放光。後明所作利益之事。於放光中二別。初總出光。所謂以下。明放光身分及以處所也。總列三十三處。謂頂·白毫相·眉·眼·鼻·耳·脣·頭·袈裟·膊·手·臍輪·二乳·二乳間·頂·二髀·二膝·二脛·二踝·坐處·二足·如來法輪處·眞多摩尼寶處·如來鑠訖底處·錫杖印處·一切如來心印處·無能勝忿怒轉輪王入三摩地無能勝印處·一切如來大慈處·大悲處·一切如來三摩地處·無畏處·記別處·一切如來明眞言處也。此三十三處略表下文所說印眞言耳。問。入定時一佛一切佛俱入於放光中。云何不見一切如來放光之文。答。文云一切如來心印處乃至一切如來明眞言處放光等。更莫生疑於一一光明以下。明上諸光各有無量眷屬光明也。從佛頂出以下更明佛頂出無量光照諸佛刹及三千界拔苦與樂作諸義利。卽是總標正說佛頂王敎之先兆也。於刹那頃等者。結作義利成就已畢。於恒河沙等者。明遍一切處令萎悴映蔽魔宮魔光明。及以照曜驚覺二十五有有情。如文復來以下明收光。收光之義。諸經不同。各有因緣。今文可見。上來序文已竟。

菩提場經略義釋卷第二。
元永二年九月六日。東塔南谷於聖行房。巳時許書寫之了。
智證大師作一挍畢。


菩提場經略義釋卷第三（盡行行品）。

示現眞言大威德品第二。

    言示現眞言等者。顯示一字佛頂轉輪王眞言熾盛之威德。幷佛眼明妃最勝之功能。及四大佛頂眞言大威勢力。故曰示現眞言大威德品。舊曰入三摩地加持顯德品。然舊譯本以入定放光等文入於正說之始也。又別本經於序品中皆載五佛頂等眞言。次有畫像品。缺此品名。雖有是等少異。而多分文體同矣。至於放光等文。諸經不同。如法華經。入定放光等瑞皆在序品。金光明經。現瑞序文入正說品。故知進退隨宜不爲妨難。然據多分。今經入定放光等文在序品中。出定已後爲正說段。與法華同。於義便宜。甚爲好也。從此以下一十二品。竝爲聖敎所說分也。但此祕敎不用細科。直隨文釋。例如興唐大日義釋及以興善理趣釋等。事如前述。
    爾時釋迦牟尼如來從彼三摩地起已下至如師子奮迅而顧視者。卽是經家提起如來出定之儀也。三摩地者。謂前所入佛遊戲三摩地也。以佛眼觀者。明能觀佛智眼也。一切佛刹等者。明所觀之境界也。一切佛刹是器世間。彼大集會衆生世間。如文。如師子奮迅等者擧譬也。如大日釋曰。奮迅是流出義是流溢義。如師子王在深窟中安住不動。有時出穴嚬呻奮動。乃至佛亦如是。安住如來甚深密藏之中。若非如來加持神力。則微妙寂滅不可得示。今乃示現無盡身口意種種形聲遍滿法界（云云）今亦如是。欲說五佛頂等眞言及其威德以對金剛手前所問之旨故。從定起奮迅顧視。令時會衆肅有所待也。
    誥金剛手以下至法輪等大明王者。是正對告也。汝今諦聽者。卽是誡許。三慧之中初聞慧也。一字佛頂等者。列五佛頂及毫相等也。作大利益等者。略明此等明王眞言所有利益成就者也。明妃等者。且列六大明王也。此等明王其數甚多。故云等也。
    所有一切衆生界以下至不被一切難者。擧能修行人。於中二別。初擧能修佛頂眞言行人。次明所獲利益也。所有一切等者。總標能修行人也。於一切等者。明所被機。凡修大乘菩薩行者。可先他後己。故云於一切有情也。勤修佛頂等者。別標修佛頂眞言行者也。及一切等者。明受菩薩乘者也。苾芻等者。是四部衆。舊曰比丘比丘尼等。如前分別。竝皆是修佛頂眞言行之人也。從不被一切下。明所獲利有十二句。初句總標不壞之益。謂於地前依持佛頂眞言故。斷麁妄執。不爲一切天人修羅之所壞敗也。獲得不退以下十句。別明斷細妄執獲利免難。略以十波羅蜜義。配釋十地。得不退轉者。於初地中破慳貪蔽。行三種檀傍修五度。三密行觀獲三不退故云也。一切皆獲安樂者。明與樂義。謂第二地除破戒蔽。持三聚戒。通行餘度。自他皆得身心安樂也。一切處一切苦惱悉皆除滅者。明拔苦義。謂第三地破瞋恚蔽。行三種忍。具足諸度。遍一切處悉滅苦惱故云也。一切皆悉起大慈行者。修眞言者。行三種進。起大慈陰。遍覆一切。又慈三種。一衆生緣。卽凡夫學人未漏盡者所行慈也。二法緣慈。漏盡羅漢支佛諸佛共行慈也。三無緣慈。但是諸佛所行慈也（廣如智論）今言大慈卽是諸佛竝持眞言最上乘者所行無緣大慈明矣。同一味相者。三密相應一味平等。身心不動離諸散亂。是靜盧義。又同是佛頂眞言最上大乘之相故云同一味相。亦非三乘六道無常鹹酢差別之味。唯是淳淨醍醐菩提之味故云一味。亦無生死涅槃之相。純此阿字實相妙理故云一相。
    不被火燒者。火有二義。謂燒及照。燒煩惱薪得智慧照。是般若義。又有內外。內火有三。一果報火。地獄已上初禪已還。二業報火。地獄已上非想已還。三煩惱火。十地已還。外火有七。一鬼火。二龍火。三天火。四神火。五人火。六樹木火。七賊火。雖有內外。無非煩惱因緣所起。今文意者。既得本不生慧火不被煩惱等火所燒故云也。不被水漂者。水有二義。一潤澤義。二洗淨義。卽是方便善巧義也。今不漂者。內有貪心感外水災。前以慧火焚燒煩惱。今用漚和慧水洗除塵勞。是故不爲一切內外水難所漂故云也。第六般若卽實慧。第七方便是權慧。亦是空有二慧。可悉不被刀傷者。內有瞋恚感外刀兵。遭王難臨當被害執刀刑戮。今持明者具慧方便。執大慧刀。以悲願故裂煩惱網。所以不被世間刀刃之所傷害故云也。不被毒中者。世間毒藥通情非情。有情蛇蟲毒蟲等。無情毒者生金銀等幷草木毒。又貪瞋無明覆蔽心故惱害身命。是毒義也。持眞言者以正智力能了一切衆生心行善惡差別。不被毒害故云也。不被蛇囓者。毒蛇之類其數甚多。或唼氣蛇。或囓害蛇。竝由瞋恚所招之報。故天台云。蛇不觸害譬非理瞋。蛇觸爲害譬執理瞋。金光明以地水火風爲四大蛇。心地觀經以貪瞋癡名爲心病。風熱痰癊名爲身病。內外六病惱害身心。如一器中有六黑蛇（云云）持眞言者證得阿字大空妙智。於一切境無有障礙。遍一切處皆得自在。不爲內外蛇之所囓。金光明說。十地菩薩一一地中各持眞言。解脫諸怖畏惡獸鬼神人非人等怨賊災橫一切毒害。除滅五障。不忘念地。天台大師云。圓頓人有一生超登十地之義。持佛頂者。父母生身頓證十地猶是肉身有蛇等怖。由眞言力不被囓也。金光明云。微細祕密未悟無明障於十地。於十地中斷細妄執義彌明矣。不被一切難者。有事理難。事八難者。三惡北洲乃至佛前佛後等。理八難者。兩敎二乘等（具如淨名疏記）又仁王經說水火等七難。普門品明稱觀音者脫八難義。今持佛頂眞言力故。不被事理一切諸難。斷極細執頓證無上菩提妙果。故下文云。若復智修行最勝眞言王。則成爲菩提獲地位不疑等。金光明云微細所知極細煩惱無明障於佛地與今謂斷極細妄執證得佛果。又天台云十地後心斷無明盡得無上果。義冥符矣。又金光明及大日經。第十一地名爲佛地。
    一切如來所說大眞言明王以下至離惡趣怖者。明受持佛頂眞言之方軌。於中二別。初正明方法。後復明得益。於方法中。初明受持人法。次應以牛黃已下明受持軌則。一切如來所說大眞言明王者。卽所持法也。受持菩薩及餘淨信大乘等者。是能持人也。從此一切如來三摩地出生大眞言等者。是表定慧以爲能所重擧一字佛頂明王及四大佛頂等幷受持者也。應以牛黃等者。正明持之軌則也。牛黃者。蘇悉地經成諸物相品云。若欲成就牛黃法者。當取黃牛牛黃爲上（云云）卽以爲墨寫此眞言也。於樺皮上者。樺字胡化反。木名。皮可寫字也。安頭髻中者。明在家人持之方軌。若是苾芻等者。明出家人持之法則。若塢波塞迦等者。明五戒士女受持之法。若國等者。明王者受持之法。竝可見也。不被以下明得益相。不被他敵者。是隣國怨敵侵境之類不能得便也。畫夜等者。是寤寐俱安也。覺字音敎。睡覺也。大威等者。明大德賢聖諸天常護也。如是等者。總明餘類修眞言行於一切處得益也。一切人見者。明得諸人喜離苦得樂人天供養等也。一切天龍等者。明八部等類及可畏鬼神不能逼惱也。離惡趣怖者。總結免難也。祕密主此大明王以下至天龍藥叉者。明持佛頂眞言修菩薩行者。以此一字明王及明妃句而作三種護摩法也。言息災吉祥事者。且標息災増益二種護摩法也。惡星陵逼皆得息滅者。結息災事也。作一切衆生義利者。結増益事也。鉤召一切等者。明鉤召法。故護摩儀云。息災初夜起。聰明及長壽。竝除障難法。五星所陵逼。種種諸災難。口舌及鬪諍。王宮所逼迫。內外不和順。七曜乖常度。風雨不以時。疫病及荒儉。鬼魅諸不祥。如是災起時。面北交髀居。竪膝右髀先。衣服當潔白。食飮香華地。燈燭亦復然。月輪布眞言。文字亦宜白。住三解脫門。入三三昧耶（已上息災）若求増長者。名布瑟置迦。喜悅心相應。月九至十五。五通及寶藏。歛輪杵財物。藥丸眼藥俱。遷榮増壽命。福慧及名聞。職任仕王官。吉祥勝安樂。面東結跏趺。衣服皆黃色（已上増益）若求歡愛法。名博施迦囉。喜怒心相應。十六二十三。召人及天龍。鬼神非人類。一切所敬愛。家國及眷屬。怨敵諸朋友。和順而歡喜。及求妙辯才。天龍八部衆。諸佛及菩薩。聲聞因緣覺。一切處護念。所求滿願者。面西半跏坐。上求増長同。持明歡喜心。護尊寂忿相。金剛鉤攝召。鉤雲供法界（已上鉤召）於此略明息災増益鉤召之法。但闕調伏。下護摩品具說其相。更不煩述。
    祕密主我略以下至令作一切事業者。總結前諸護摩法也。
    世尊說是已以下至皆殊勝三摩地者。歎五佛頂眞言王及佛遊戲三摩地。其力齊等悉皆殊妙也。此一切如來等者。是擧總名也。大佛頂等者。列五佛頂別名。可見。如是大佛頂眞言王等者。正明五佛頂王眞言與三摩地其力均當其用殊勝。謂定慧均等雙運無礙自他俱益。如車二輪必有所至。故法華云。自住大乘。定慧莊嚴。以度衆生（云云）成就一字頂輪王以下至竝明妃等說者。明此三昧具足成就一切頂輪王佛眼乃至明妃等也。
    從大悲以下至師子吼流出者。明從如來大悲奮迅大人相而決定說也。言大悲者。悲有三種。謂衆生緣·法緣·無緣。此三差別如慈中說。今此中說無緣大悲。於佛地中法雲乃至實相亦空。故名無緣大悲。具如智論（云云）師子吼者。是決定說。亦無畏義。自在義也。智度論云。師子吼者。如師子王清淨種中生。深山大谷中住。方頰大骨。身肉肥滿。頭大眼長。光澤明淨。眉高而廣。牙利白淨。口鼻方大。厚實堅滿。齒密齊利。吐赤白舌。雙耳高上。髦髮光潤。上身廣大。膚肉堅著。修背細腰。其腹不現。長尾利爪。其足安立。巨身大力。從住處出。偃背嚬呻。以口扣地。現大威勢。食不過時。顯晨朝相。表師子王力。以威獐鹿熊羆虎豹野猪之屬。覺諸久睡。降伏高強。有力勢者自開行路而大哮吼。如是吼時。其有聞者或喜或怖。穴處者隱縮。水居者深入。山藏者潜伏。廐象振鎖狂逸而去。鳥飛空中高翔遠遊。佛師子亦如是。從六波羅蜜古四聖種大姓中生。寂滅大山深濬禪定谷中住。得一切種智頭。集諸善根頰。無漏正見修目光澤。定慧等行高廣眉。四無所畏牙白利。無礙解脫具足口四正勤堅滿願。三十七品齒密齊利。修不淨觀吐赤白舌。念慧耳高上。十八不共法髦髮光潤鮮白。三解脫門上身肉堅著。三示現修脊。明行具足腹不現忍辱腰纖細。遠離行尾長。四如意足安立。無覺五根爪利。十種力勢無量。無漏法衆具足身。諸佛三昧王等住處出。四無礙智嚬呻。諸法地中著無礙解脫口。依是十力廣大力度衆生時不過示一切世間天及人晨朝相。顯諸法王德。威諸外道論議師黨邪見之屬。覺諸衆生四諦中睡。降伏吾我著五衆者憍慢之力。開異學論議諸邪見道。行邪者怖畏。信正者歡喜。鈍者令利。安慰弟子。破壞外道。長壽諸天久受天樂則知無常。如是衆生聞四諦師子吼皆生厭心。厭心故得離。得離故入涅槃。是名衆中如師子吼（文長不載）師子吼義如論所說。令生厭離生死之心能與生天涅槃之樂。今入諸佛遊戲三昧。從大悲奮迅師子吼。吐出一字眞言王。爲作廣大利益事。故其利益相如文（云云）。
    一切菩薩以下至令生慈心者。正明一字頂輪王明乃至明妃等最勝威德功能所作利益之事。一切菩薩不能摧壞者。明此佛頂眞言威德因人不壞。如下文云。十地菩薩尚不能堪忍。何況餘天王等小類有情等也。
    一切佛加持共隨喜者。明此眞言果人加護。如言一切如來神變加持。同共攝受同共隨喜等也。大慧照耀等者。明此眞言功能。謂大空妙慧光。照耀一切憂悲之暗。而令作於喜樂之明也。以甚深智等者。諸佛妙智名爲深智。如言諸佛智慧甚深無量等。意道眞言妙智唯佛所知。是自行之功故。次云作無塵垢令作吉祥等。卽化他之能。所以重言謂吉之又吉也。一切世間中最勝等者。正明佛頂義。謂如輪王髻中祕寶非凡下之所有故云也。最勝無塵等者。重褒美祕寶之德。言非唯重寶。亦是清淨無畏也。言四無畏者。一切智無所畏。二漏盡無所畏。三說障道無所畏。四說盡苦道無所畏。一切智故諸聖中最。諸漏盡故無能勝者。餘二准知。令作端嚴慧者。謂實慧無缺減故云端嚴也。令作廣大無量殊勝智者。是權智用。權智隨緣差別不同。故云廣大無量等也。令作堅固勇猛金剛鉤銷身者。明法身自體。可知令作十力者。一是處非處力。二業知力。三定力。四根力。五欲力。六性力。七至處道力。八宿命力。九天眼力。十漏盡力。具說十力四無畏相。如智度論及法界次第等（已上諸句多明自行之義。已下諸句多明化他之義）令作大威德者。已具十力大威勢。德無有過上故云也。令拂除愚暗者。此眞言力使斷微細無明暗惑也。令作一切智者。解空之智名一切智。卽是阿字大空之智。非次第三智中之空智也。令作大護者。遍一切處使作大護。如無堪忍幷無能勝大護等也。一切功德藏者。謂初發心乃至十地所有功德皆悉含藏。卽是法界俱舍義也。能令一切智智者。謂佛名一切智者。卽指佛智名一切智智也。能令寂靜句者。表定德也。令作無礙等者。顯妙定具足遍一切處無礙之德也。令作最勝慧者。表慧德也。難調衆生等者。顯妙慧圓滿能化難調大自在等暴惡衆生令生慈悲忍辱之心（已上諸句無非具足法身定慧之德以化衆生也）。
    能作以下至而說眞言曰者。正說眞言也。一切如來熾盛三摩地者卽定也。大眞言明王者是慧也。一字佛頂輪王者其體也。竝擧體用而說眞言。是則法身體寂定慧俱運之義也。
    曩莫三滿多沒馱喃步嚕（引）唵（三合。嚕字彈舌）大日釋云。初句普歸命諸佛。如毘盧遮那三身遍一切處。十方三世一切如來亦復如是。今皆以普遍心一切歸命已。然後說此眞言。欲令此諸世尊不越本誓故同共加持而作證明。下一切眞言例爾（云云）釋文云毘盧遮那三身遍一切處。則知釋迦牟尼三身亦遍一切處。故普賢觀云。釋迦牟尼佛名毘盧遮那。遍一切處。其佛住處名常寂光等（云云）。步嚕（引）唵（三合。嚕字彈舌）步卽婆字門。一切諸法一切有不可得故。大日釋云。梵云婆嚩。此翻爲有。有謂三有乃至二十五有等。若見婆字卽知一切諸法皆悉有因緣。衆緣合故說名爲有。無決定性。所以者何。若法定有有相則終無無相。是卽爲常。如說三世者。未來中有法相。是法來至現在轉入過去。不捨本相則墮常見。若說定有無。是無必先有今無。是則爲斷滅見。因是二見故遠離佛法。如中論破有無中廣明。今觀諸有從緣。卽是本不生義。以本不生故無作無行乃至無縛無脫。是故婆字門以從緣有故具足一切字門。若具一切字門卽是三昧王。三昧能破二十五有釋迦牟尼。由此義故名爲破有法王也。亦是智論達一切有底散三昧義。言以本不生無漏智慧令離地獄乃至非想入無餘涅槃。散壞三界五界衆生滅。又令菩薩得是不生不滅智慧。一切諸有通達散壞皆無所有義也。又依智論。若聞婆卽知一切法不可破相。下引瑜伽卽依此義。嚕（引）卽囉字門。一切諸法離一切塵染故。大日釋云。梵云囉逝。是塵染義。塵是妄情所行處。故說眼等六情行色塵等六塵。若見囉字門則知一切可見聞觸知法皆是塵相。猶如淨衣爲塵垢所染。亦如遊塵紛動使大虛昏濁日月不明。是爲字相。中論以種種門諦求。若見法無有見者。若無見者誰能用見法分別外色。見可見見法無故。識觸受愛四法皆無。以無愛故十二因緣分亦無。是故眼見色時。卽是涅槃相。餘塵例爾。復次以阿字門展轉觀察諸塵。以其本不生故。無造作故。乃至無所乘法及乘者故。當知所可見聞觸知法悉是淨法界。豈以淨法界染汚如來六根耶。鴦掘摩羅經。以佛常眼具足無減明見常色。乃至意法亦如是。是羅字門眞實義也（云云）。
    唵卽阿字門。此阿字有內聲外聲。所言阿者卽是外聲。今言鄔者卽內聲也。阿字門一切諸法本不生。故譯云。阿字是一切法敎之本。凡最初開口之音皆有阿聲。若離阿聲則無一切言說。故爲衆聲之母。凡三界語言皆依於名。而名依於字。故悉曇阿字亦爲衆字之母。當知阿字門眞實義亦復如是。遍於一切法義之中也。所以者何。以一切法無不從衆緣生。從緣生者悉皆有始有本。今觀此能生之緣亦復從衆因緣生。展轉從緣。誰爲其本。如是觀察時。則知本不生際是萬法之本。猶如聞一切語言時卽是聞阿聲。如是見一切法生時。卽是見本不生際。若見本不生際者。卽是始如實知自心。如實知自心卽是一切智智。故毘盧遮那唯以此一字爲眞言也。而世間凡夫不觀諸法本源故。妄謂有生。所以隨生死流不能自出。如彼無智畫師自運衆綵作可畏夜叉之形。成已還自觀之心生怖畏頓擗於地。衆生亦復如是。自運諸法於本源畫作三界。而還自沒其中身心熾然備受諸苦。如來有智畫師既了知已。卽能自在成立大悲曼荼羅。由是而言。所謂甚深祕藏者。衆生自祕之耳。非佛有隱也（已上）以於唐國無同聲字。而用三字合成一字。字體非三。大日瑜伽。釋迦眞言以婆字門而爲種子字。門之義如上所說。若釋種子義者。釋迦世尊以法王三昧普現二十五有隨類之身。淨除諸有塵垢所染識觸愛十二因緣。以阿字門展轉觀察此諸塵垢誰爲其本。如是觀時則知本不生際是萬法之本。是故大日世尊以此阿字爲眞言也。以大空點莊嚴故。卽遍一切處作大利益事。是則釋迦牟尼名毘盧遮那遍一切處四波羅蜜所攝成義。若以三身配此三字。阿卽法身。羅是報身。染是應化身。表三身一體故。三字合爲一字。天台所說。一身卽三身。三身卽一身。不三而三。三而不三。三道三識乃至三德。一切三法含此眞言。一體三身意在於此。行者若證是三身卽得不壞常住法。我樂淨等亦復然。本瑜伽中。法本無壞無塵染等。其義可見。如下具引。故此眞言能爲一切眞言之王。是則一字佛頂眞言第一尊勝之義也。卽是如來十八不共法異名也。亦是佛遊戲三摩地中最難至處。譬如輪王髻中祕寶非凡下人之所得見。皆帶三昧聲故。改轉云步嚕（引）唵（三合）帶三昧義者。顯此佛頂轉輪王與佛遊戲三摩地不相離之旨故。又字義者。頂輪瑜伽云。復結智拳印。入前三摩地。觀念於一字。思惟其字義。諸法本無壞。無塵亦無染。清淨如虛空。清淨如空故。一切法無壞。諸法不壞故。一切法本淨。諸法本淨故。一切法無染。諸法非染故。空淨不可得。觀字義相應（已上）諸法無壞無塵無染。此三種義卽步嚕唵三字之義。約用似三。體本自一。具如上說。眞言者是慧。三摩地卽定。定慧具足其義明矣。故舊譯本題云五佛頂三昧陀羅尼經。五佛頂者法身體也。三昧者定應身也。陀羅尼者慧報身也。表三法一體以爲經名矣。以下眞言不煩釋之。
    釋迦牟尼佛世尊纔說是眞言以下至悉皆獲得安樂者。正明說此眞言時所現之威德也。纔字昨哉·藏代二反。僅也。於中二別。譬如贍部洲以下至悉皆振動者。明近處所現之威勢也。贍部洲者。舊云閻浮提也。大風者。擧三災中風災力強表是眞言威力最勝也。如是等者。明三千世界近處所現之威力也。山王大動大海騰沸。皆是一字眞言力也。沸字方味反。湯也。又水誦波也。及恒河沙等者。明十方世界遠處所現之威德也。非但此界現是威神。恒沙世界亦皆現之。一切魔宮等者。明怖魔衆諸天不安歸依世尊也。於一切世界中等者。明遍一切處惡趣有情悉得安樂也。
    爾時世尊作如是神力加持以下至亦不能不瞬目而瞻視者。卽是世尊爲顯輪王佛頂故自作輪王形光照有情等。於中二別。初正明作輪王形德相具足威德莊嚴等。次明光照有情等也。作如是等者。結前所現神力也。爲令等者正明世尊作輪王形功德莊嚴等也。言七寶者。此有眞似。眞七寶者。一輪寶。二象寶。三馬寶。四珠寶。五主藏臣寶。六兵臣寶。七玉女寶也。又有相似七寶。一者歛寶。二者皮寶。三者床寶。四者林寶。五者殿寶。六者三寶。七者履寶。廣說如餘。正法念等諸經論中異說（云云）一切光明等者。明是晃曜以法嚴飾大輪王座也。熾盛照曜等者。明能照聚光也。無有等者。明所照有情及大菩薩等瞬目瞻視也。
    爾時觀自在以下至眞言色形者。明二大士悶絕躄地諸天八部皆悚歸佛也。初文可見。刹那謨呼律者。俱舍頌曰。百二十刹那。爲怛刹那量。臘縛此六十。此三十須臾。此三十晝夜。三十晝夜月。十二月爲年等。釋曰。刹那百二十爲一怛刹那。六十怛刹那爲一臘縛。三十臘縛爲一牟呼栗多。三十牟呼栗多爲一晝夜等。則彼大威德等者。如前品中所列諸天八部等也。一切器仗等者。明以佛威力彼天衆所執器仗皆墮落於地。精氣威神皆悉被奪也。由轉輪大眞言等者。明轉輪明王力故令諸菩薩念佛遊戲三昧也。一切天龍等者。明八部等戰掉歸佛不能堪觀輪王色形也。
    爾時世尊以下至說眞言曰者。明欲說佛眼大明妃之所以及正說明妃也。隱大輪王色形等者。謂隱所作輪王形也。刹那頃說此等者。明說明妃之間也。能息等者。歎此明妃能息能成之德也。一切如來等者。歎爲一切佛部眞言母一切菩薩母之德也。觀自在等者。明爲令二大士等從地起故說此明妃等也。能成就等者。明成諸義利速成輪王佛頂故也。說眞言曰。如文。
    說是佛眼陀羅尼已以下至遊戲神通者。明說佛眼明妃命二大士從地而起。及一切衆會復得本通。還執本器仗之事也。觀自在金剛手從地而起。如文乃至所有等者。明天龍八部還得本通執本器仗歸佛心喜等。如文各作是讃等者。明各發言讃奇哉也。觀自在等者。明二大士發言問佛是何希奇也。佛言等者。世尊略答。如文。
　　善男子以下至住而顯示者。佛重引例答也。如於大曼荼羅者。是正引例。謂如胎藏大曼荼羅會。此觀世音金剛手等大菩薩衆及天龍八部。皆現變化身住不思議解脫。顯示威德。各說眞言。具如普通眞言藏品幷大瑜伽也。如是如是等者。是正答也。
    善男子以下至無能違越者。明此頂輪王眞言身住佛遊戲三昧則一切菩薩及諸眞言明王等不敢違越也。善男子以下至應成就之者。明誦持此輪王佛頂眞言之處不成與成之事也。五由旬內者。明處限量也。一切明等者。擧餘一切世出世明眞言不流通乃至不現威德。如文。若纔等者。明念此佛頂眞言則被一切世間出世眞言皆悉成就如文。五由旬以下至不與悉地者。重明誦持佛頂明處八部等衆不堪忍住等也。於八部中恐剩迦樓羅三字。前後文中竝無此例。蘖路荼與迦樓羅是新舊別。如序品釋。或可有迦樓羅·揭路荼之別。具如廣聚經。何以故以下至小類有情者。釋不堪住等之所由也。除佛眼眞言三昧耶等者。明用此眞言則堪忍住竝身寂靜也。三昧耶者。此云等持。謂遍一切處等持自智（云云）若不然者等者。重明不堪也。其修眞言等者。明所應作之方法也。十地菩薩等者。況擧可見。言十地者。四乘俱有十地差別。如同性經（云云）今文既云十地菩薩。謂卽住第十地大菩薩。尚不堪忍輪王威德。況餘二乘八部等乎。例如上云觀自在祕密主等悶絕躄地（云云）。
    爾時世尊以下至無礙勇猛者。明白傘蓋佛頂。於中三別。初標將說所以。次正說眞言。後明功能。顯佛頂威德故等三句。是標＊將說傘蓋佛頂威德加持之所以也。是時等者。明佛住白傘蓋佛頂而現光地也。觀自在等者。二大菩薩問佛傘蓋色形不見邊際等也。佛言等者。佛答蓋名及引證說也。一切如來等者明蓋莊嚴也。是諸佛世尊等者。歎傘蓋德也。時世尊等者。正說眞言。觀佛頂王以下三句。雙表定慧及以法身。而說眞言等者。正說眞言。如文。當彼之時等者。明說眞言世界搖震也。爾時世尊等者。佛重結歎眞言名幷及功能。如文。
    爾時世尊以下至成辨一切事者。明光聚佛頂。於中三別。初顯揚佛頂威德利益等事及說眞言。次明眞言威力。後結歎功能也。顯場佛頂者。總標所以也。能息等者。明此眞言能息能斷之功用也。以此等者。明以此眞言作加持也。無量等者。引證因人稱讃果人所說也。此佛頂等者。明顯佛頂名竝現大威德也。是輪王以下顯體用而說眞言。如文。說此眞言以下至大威光藏故者。略明光聚佛頂威德光明也。
    三千等者。正明光聚莊嚴威德加持也。令一切等者。明利益也。從佛頂出下。明此眞言咸斷破奪諸餘一切世間出世眞言不令成就也。何以故下。釋所以也。從爾時世尊下。重廣明光聚佛頂威德功能也。此一切如來等者。重標名也。由此等者。明此光聚遍三千界作照威德也。金剛手此佛頂王等者。明此眞言能斷能令破壞也。唯除以下。明所除眞言。如文。除此以下。重明斷壞餘眞言而令打伏縛攝也。修行者以下。明若稱此眞言名及持誦者。隨意調伏鬼魅而令壞打走挫也。金剛手此光聚佛頂等者。明不應於非處誦也。應於等者。明應誦持處也。何以故下。釋所以也。若不爾等者。違制被損。可見。當知下。重廣明所應處幷持方法也。或異此下。重明被損也。此光聚下。試持誦者也。何以故下。釋試之所以也。當知於下。列應持處也。其修行下。明持者得益。竝引例如文。祕密主此明下。明生威德也。祕密主此是下。結示如來威光加持幷一切佛之光明威德體性及與威德生威光性。如文金剛手能以下。重示能斷能調乃至能成一切事也
    爾時世尊復觀以下至是爲高頂王者。是明高佛頂王。於中三別。初標所以及說正說。次明眞言威力。後明持之方法及持者得益也。復觀無盡法界等者。總標所以。三句可見。眞言如文。爾時一切世界等者。明此世界振動一切天龍八部迷亂等皆是佛頂王之威力也。毘那夜迦出呵呵聲（云云）爾時世尊以下。結佛頂名。幷明諸佛三摩地力大精進力也。若有以下。略明修佛頂者得益也。或餘有下。明王者書之方法。牛黃樺皮如前（云云）或素上者可見。繫旗纛上等者。明持之軌則及利益也。旗字渠之反。旌旗也。纛字徒到反。音導。以犛牛尾爲之。大如斗。繫於左騑馬軛上也。何以故下。釋也。或餘下。明在家帶持得益也。祕密主我略下。重結得益。諸魔無壞諸天不逼。如文。修此等者。明成就者益也。何以故下。釋所以及結名。如文。
    爾時世尊以下至世尊所說者。是明勝佛頂王。於中二別。初標所以及說眞言。後明威德生功能也。現神通威德等者。標所以也。此佛頂等者。引證竝說眞言。如文。
    纔說是眞言等者。略明此眞言威德也。此佛世界及諸佛刹六種振動。一切有情免飢渴苦。如文以一切佛等者。廣明威德利益等也。金剛手有此等者。明佛頂王所流布處之利益也。何況者。擧況也。若有善男子以下至功德者。明常念持誦勝佛頂眞言者所獲利益及諸功德。如文。若有成就以下至等同諸佛者。更擧三類行人以明彼等所得利益。如文一切神通等者。結得益相。謂獲五神通三密平等不空眞實四無所畏。於一切時等同諸佛。竝如文。
    金剛手若修等者。重明修勝佛頂者成就神通。卽難調者諸魔天衆見持明者共通避走不敢逼近也。若有修習等者。校量成就功德正等。如文。於地獄中等者。明持誦者於那落迦乃至一切有情作利益事也。我略等者。擧略顯廣以明福利等。如文。上來略釋一字佛頂及佛眼明妃幷四大佛頂已竟。
    爾時世尊告一切菩薩衆以下。雙結歎五佛頂王及一切如來三摩地不思議功德。如文。若有善男子以下。挍量功德。謂以四事供百佛者。所得功德不及誦持輪王眞言所獲福聚。如文。金光明云。供養功德有數有量。持經功德無量無數（云云）卽說伽陀曰者。伽陀此云諷誦。卽是不重頌。十二部中則第四名。具如法華玄義說也。若復智修行最勝眞言王則成爲菩提獲地位不疑者。明成菩提義。所言智者。覺本不生理之智慧也。言修行者。理智具足所起妙行也。眞言王者。如前所說。一字眞言阿字妙理。言以此三法而爲所乘見法明門。證入初地乃至究竟成大菩提智德圓滿也。獲地位等者。謂入信解所經十地等妙之位。若至佛慧初心。則離無慧疑故云不疑。如天台云境妙究竟顯名毘盧遮那。智妙究竟滿名爲盧舍那。行妙究竟滿名釋迦牟尼。雖有三名而無三體等（云云）爲不生滅持此佛頂者無有等威德不思議色力者。明大般涅槃義。所言不生不滅者。卽是涅槃。亦是大安樂義。若成大菩提敎化衆生訖。入不動三昧常自受法樂。卽斷德圓滿。名爲大涅槃。若持佛頂者。得如是菩提及以大涅槃。無與等威德。獲得不思議色力壽樂等也。涅槃卽定義。菩提是慧義。卽是寂而常照。照而常寂之義。故華嚴云。如無生性佛出興。如無滅性佛涅槃。佛有三昧名不動。化衆生訖入此定（云云）亦與本瑜伽。思惟阿字門。諸法本不生。毎作觀念時。定慧應俱運之文冥符矣。三世無與等衆生界異生成就佛頂人無有等同者者。結歎成佛頂人證得菩提涅槃所有威德。言若有持誦佛頂得成就者。過現未來衆生界中無等同者。況有勝人。故勝鬘云。如來妙色身。世間無與等。無比不思議。是故今敬禮等。言異生者。除佛之外一切有情皆曰異生。謂異時而熟。異類而生。故名異生也。若帝釋自身或餘威德天一切世界中欲界大力者見修頂輪人若不起承迎頭破作七分猶如蘭香籍者。明不敬禮持明者失也。帝釋諸天如序品釋。欲界大力者。是魔王也。別本云頭破七分如阿梨樹枝（云云）草木似別。本是一物。言七分者表七逆也。籍字或經作梢。所交反。木枝也。自在及帝釋水天俱尾羅藥叉大威德奪彼光萎悴者。釋名如前。謂若干諸天所有威光。皆爲修頂輪王者光之所映奪也。千光而熾盛照曜於諸天者。結歎持眞言者威光殊勝照曜於彼等諸天。如文。
    若有大丈夫以下至不爲諸魔之所侵擾者。明成就佛頂眞言五種法師所爲方法。五種者。謂受持·讀·誦·解說·畫寫（如法華經）今文略解說故曰乃至。下文有之。樺皮帶持如上。供養者通三業。事供可知。合掌爲華。運心爲香。口誦眞言。故通三密。塗壇等者如文。散華等者。謂五供養等也。此法要以下。明持此法者爲他說時。觀機勝劣而爲宣說也。勤修菩薩等者。明爲勝機說必得勝益也。淨信究竟大乘等者。明爲最上乘應授如來敎。言大乘者。大日釋云。略有七義。一者以法大故。謂諸佛廣大甚深祕密之藏。毘盧遮那遍一切處大人所乘。二者發心大故。一向志求平等大慧起無盡悲願。誓當普授法界衆生。三者信解大故。謂初見心明道時。具足無量功德。能遍至恒沙佛刹。以大事因緣成就衆生。四者以性大故。謂自性清淨心金剛寶藏無有缺減。一切衆生等共有之。五者依止大故。謂如是妙乘卽法界衆生大依止處。猶如百川趣海卉木依地而生。六者以時大故。謂壽量長遠出過三昧。師子奮迅祕密神通之用未曾休息。七者以智大故。謂諸法無邊故。等虛空心自然妙慧亦復無邊。窮實相源底。譬如函蓋相稱。以如是七因緣。於諸大乘法門。猶如醍醐淳味第一（云云）俱彼稱說大乘法。今文擧大乘人。雖人法異其旨是同。故云究竟大乘等也。爲如是大乘機可必演說。故次文云如來言敎可爲演說。不應慳悋常得宿命智以下。明法師所獲果報。謂證無上覺名爲果。安樂捨壽名爲報。例如天台釋佛界十如中。云無上菩提如是果。大般涅槃如是報（云云）舊本云若命盡時如入靜慮。如天台安神而化。故顏魯公讃云加趺不動眼寂滅等。諸魔之義如上已說也。
    若有善男子等者。明授此法人相也。大有情者。謂大乘器大菩薩種。故曰堅固入大乘。如悉地云深信大乘也。由滿願故等者。謂從初心時發五大願。爲滿願故樂修如是如來眞言。如悉地云具大慈悲憐愍衆生也。是人具等者。謂具足大福大威德。如悉地云福德莊嚴也。賢聖所攝受者。謂被諸尊之所加持。如悉地云爲先讃歎德者等。不歸依餘類唯歸趣佛菩薩者。同於悉地恒依法住不行非法也。
    超越一切魔道意趣者。是怖魔義。言魔樂生死。今此人發菩提心。自他共出三界生死。故云超魔意趣也。諸根不缺者者。與悉地云支體圓滿同也。身色光潤黃白者。與悉地云色不太黑亦不白同也。生於勝族清淨處者。與悉地云貴族生長同也。謂四姓中刹利婆羅門也。若祕釋者。淨菩提心爲貴族也。言非但生於勝族。亦不生於邊地邪見人家及旃陀羅惡人穢處也。生於吉宿者。大日經云若於吉祥執宿時生。如宿曜經。大勤勇者。如悉地云精進不退。可知。身相圓滿者。與悉地云諸根支相皆悉圓滿同也。不太肥不痩者。與悉地同亦不乾悴者。與悉地云亦不痩小義亦同也。爪如赤銅者。世云爪申堅健者是強力相。智論第四釋三十二相中云。指爪如淨赤銅（云云）又釋八十種好中云。九者爪如赤銅色薄而潤澤（云云）踝骨平滿者。三十二相中云。足跟直踝不現毛右旋。三相共一修。恒以善法饒益衆生也。身形長大者。悉地云不過太長太短。是長短相稱也。飢膚潔白者。三十二相中皮膚不受塵垢相。一修。如問而答也。不太團欒者。謂人相具足不太團圓也。齒不疏黑者。謂齒白齊密也。疏字可作疎。稀疏也。眼目不纇者。謂無翳瘼也。纇字盧對反。麁絲也。亦不黃錄者。謂不青黃也。錄字＊可作綠。綠色也。七品六品服綠飾也。不疥癩者。謂總無疾病也。與悉地同。不貪染者。謂無貪欲。總無三毒病也。不被毘那夜迦所持者。謂不爲諸惡神之所攝持也。身相應者。謂擧身上下齊整也。頭圓平滿者。大日經云。廣首長頸。額廣平正。其鼻修直。面酺圓滿（云云）謂是端嚴相稱也。筋脈平正者。若筋脈露現是痩陋相。今言平正者。此端正相也。我今略說等者。明總相也。言若總說其相者。生於大族福大威德人說此法要也。
    是善男子等者。明具如是相人得佛頂眞言成就當爲彼說也。而當等者。誡當體必與人。若得等者。明彼得成就也。若有人下。正明法師得法器必成輪王佛頂眞言也。此甚深法要等者。明此法要餘方難聞也。此由等者。明由如來力餘界得聞也。若有人下。明一經耳者是輪王三摩地力也。若有人下。重明得法要入手者亦是佛加持也。何以故以下至之所建立者。雙釋如來難思定慧之所立也。此一切等者。勸知定慧不思議法要也。是故等者。結勸當求佛眞言成就也。若此法要以下至彼人無増上瞋恚之心者。總明此經所在之處作供養者所獲利益也。若此法等者。正擧法所在處也。無量人等者。明作供養也。獲得等者。明所獲法利。謂眞言成就與定熾盛句。是本瑜伽中定慧雙運之意也。彼人以下。明斷惑之盡。如文。尚無増上貪瞋癡心。況有平常三毒惑乎。然舊本云斷割結賊瞋心恚心怀心害心。則爲諸天恭敬供養而恃怙故（云云）別本云。永斷愛護流無明結賊瞋癡害損頑囂之心。則爲諸天恭敬供養而持護故（云云）。爲示二本不同。至此畫之中間少異。更不煩述。覽者詳之（上來第一卷畢）。

畫像儀軌品第三。

    言畫像等者。前品已說一字佛頂及佛眼明妃四大佛頂眞言威德功能。以答金剛手一切如來所說眞言明敎及一字轉輪王佛頂等之問已竟。此品廣說一字佛頂曼荼羅及四大佛頂曼荼羅畫像之儀式法則。以答圖畫像法之問。故云畫像儀軌品。
    爾時釋迦牟尼佛以下至佛頂輪王畫像法者。總許說畫像法。以佛眼等者。將說此法先觀一切。如文。告金剛手以下。正說儀軌也。一切等者。引證說也。一切世間等者。略歎此像最上無比。故云上上也。佛頂等者。略示功能也。以殊勝等者。明定慧力佛身變現也。我今等者。正說佛頂畫像法也。
    修行者以下至置幀應畫者。明畫像先行事。於中二別。初明先行。次明畫像行者。於先行中。先應入等者。欲畫像者必先入壇從師受得儀軌等事。如常說也。曾入等者列三壇。如文。見三三等者。明受灌頂之儀式也。得阿闍梨以下明受得傳法灌頂已作先行。言無上涅槃道者。於三四種涅槃之中。無住涅槃名爲無上。三身具足所證得故。故金光明云依此三身一切諸佛說無住處涅槃。菩提涅槃其名雖異。寂照體一。互擧一邊。故云涅槃。此輪王法是最勝道。故言無上涅槃道也。於行事中先行已下。結前生後。令婆羅門等者。明令淨行大族姓生童女縒縷織綵也。或依等者。明若此法中所不說者可依餘敎所說亦得也。長六肘等者。正明畫像縱廣等也。其氈等者。明得綵已淨洗去毛等也。其畫像應用佛神通下。明畫像時節也。佛神通者。西域記第八云。菩提樹北門外摩訶菩提僧伽藍。其先僧伽羅國王之所建也。庭宇六院。觀閣三層。周堵恒牆。高三四丈。極工人之妙窮丹青之飾。至於佛像鑄以金銀。凡厥莊嚴廁以珍寶。諸窣堵波高廣妙飾。中有如來舍利。其骨舍利大如手指節。光潤鮮白皎徹中外。其肉舍利如大眞珠。色帶紅縹。毎歲至如來大神變月滿之日出示衆人（卽印度十二月三十日當此正月十五日也）此時也或放光或雨華（云云）舍利神變雖在滅後。放光雨華是佛神通。故法華云。是佛光明神通之相（云云）以擧正月餘二例知。三長齋者。梵網制三長齋月破齋犯戒。今此文云其月畫像。以知此月斷惡修善以爲好也。言三長齋月者。謂正月五月九月也。故法臺云。正月是衆生現生之初。五月是興盛之中。九月是歛藏之始。又世傳云。天帝分月判四天下。正月南天。二月西天。三月北天。四月東天。五月南天。乃至九月還至南天。雖未見正敎深有其理（云云）白分等者。凡眞言法作一切事。皆取白分。以爲最上故。若事不獲已及阿毘遮嚕迦法等。於黑月作也。取具等者。明擇畫匠著淨衣受戒令畫也。應擇等者。謂與吉祥宿曜相應（須尋宿曜經幷時分品及疏。）。或於等者。明擇畫像處所。如文。
    先於中畫佛世尊已下至瞻仰輪王者。明畫像之法也。中畫佛世尊等者。正是釋迦牟尼。卽說敎主故。曰作說法相。猶如垂拱之君。故於中畫爲漫荼羅主。次五佛頂王等。如宗枝內弼故以畫之。普賢慈氏觀音金剛手等。如朝延百僚故次圖之。護方天王等。如萬國君長故。於外院而圍繞也。如此皆是輪王漫荼羅畫像儀也。今更略釋。先於以下至倚菩提樹者。明畫說敎主也。其菩提樹以下至倚著其樹者。明於佛背後畫菩提樹也。佛右邊以下至白蓮華上者。明於佛左右畫五佛頂王幷持誦者也。佛右邊應畫普賢以下至以絹穀爲裙衣者。明次第畫諸大菩薩。如文。次慈氏菩薩不遠以下至應如是畫者。明次菩薩衆而畫佛眼等大明妃幷軍茶利等諸大明王也。於彼尊下畫地天以下至曲躬合掌者。明畫地天等幷諸龍王等也。大慧菩薩右邊以下至身儀寂靜者。明畫蓮華部母金剛部及金剛族蓮華族等。於像二角等者。明於佛上畫淨居天散華供佛等。各依方以下至依本形畫者。明於曼荼羅八方畫護方神也。從近忿怒下。明畫持誦者形。如文。菩提樹相諸尊身形座位等相。悉皆如文。更不煩述。
    金剛手以下至決定得成者。結成功能也。此輪王等者。正結示名也。纔見等者。歎此尊像滅罪之功也。若見此等者。示此妙像令得二世利益也。由見此等者。總歎此最勝像一切悉地皆令成就。竝如文。
    爾時世尊以下至先佛所說者。是說白傘蓋佛頂畫像之法。汝今復聽等者。誡聽說傘蓋佛頂畫像及所成事業利益等也。恒河沙數等者。引證同說也。先當等者。明可依前輪王儀則也。不得用皮膠者。法華疏云。優婆塞戒經不許用膠。得失意罪等。古時師云。外國用樹膠耳。光宅云。或有處必須於像聽許用牛皮膠。若有他物卽不得用也。有言。大豆汗可代膠清。然牛膠終是不淨物。後得不淨果報（云云）今文所制與優婆塞戒經同。畫匠同前。於氎中央以下至畫種種華者。正明畫像之儀。如文。金剛手此白下結示。如文。
    爾時世尊復告以下至最勝畫像法者。是說光聚佛頂畫像之法。諦聽諦聽等者誡許。吾當等者許說也。於一切等者。歎此光聚頂王像幷此眞言敎法最上也。依輪王儀等者。如文。釋中不用皮膠。畫匠受戒等悉如上說也。應畫佛坐以下至畫彼本形者。正明畫像。如文。祕密主此下結示。如文。
    爾時釋迦牟尼佛以下至矜愍一切有情故說者。是說高佛頂王畫像法。我今等許說。依輪王儀軌等者。謂可依一字佛頂曼荼羅儀也。織綵去毛受戒畫匠等如文。祕密主此下結示所以（云云）。
    爾時釋迦牟尼佛以下至一切如來宣說者。是說勝佛頂王畫像儀軌也。種種行事悉皆如文。
    金剛手如來世尊及大威德菩薩以下至亦無過失者。總說一切隨意畫像。或綵或素或板牆壁上畫無過失。自畫使人。隨意形狀。或畫菩薩。或聖天等。於經夾上。乃至或磔量等。皆悉如文也。
    爾時世尊以下至獲最上成就者。總結畫像儀軌幷結勸行者也。隨意樂而畫慧者起悲心利益諸有情我成就思惟亦不爲愆過攝受有情故是故當慇懃常懹悲愍心者。初句結隨意畫像之儀也。慧者起悲心者。如大日經云眞言具慧者等。悲心者四無量心之一也。菩薩利他拔苦爲先故標悲心。餘三自兼悲智具足。是則菩薩自行化他萬行初門。故次句云利益有情我成就思不爲愆過攝受有情。初後二句是利他義。中間二句卽自行義。如文可見。是故等二句結前二義。但擧悲心而必具慧也。恒行於捨施及護持淨戒忍辱及精進禪定與般若者。爲速成就五佛頂王眞言之法。兼修布施淨戒安忍等六度行。若准千手瑜伽。於此六度各有密印眞言。卽得三種施福乃三種慧六度圓滿。三種施者。謂資生施·無畏施·法施三種戒者。謂攝律儀戒·攝善法戒·饒益有情戒。三種忍者。謂害怨耐忍·安受苦忍·諦察法忍。三種精進。謂被甲精進·攝善法精進·利樂有情精進。三種靜慮。謂安住靜慮引發靜慮·辨事靜慮。三種慧者。謂人空無分別慧·法空無分別慧·俱空無分別慧。則般若波羅蜜圓滿。獲得聰明智慧悟解世間出世間法。博達五明甚深義理。廣說十波羅蜜印相眞言及功能等。要者可勘。若如是者成就卽易。故次句云常應而修習彼悉地不能也。若無有畫像以下至獲最上成就者。卽是結勸也。謂無如上諸畫像者。常住無上大菩提心。是則最妙勝無上曼荼羅義也。故大日經云。云何菩提。謂如實知自心（云云）又云。此法界生三處流出。釋云。三處者。謂如上所說。佛身上分出一切諸如來。中分從心至臍出一切菩薩。下分從臍至足出一切八部天神等。皆從如來平等三業普門示現摽大曼荼羅胎藏莊嚴之位。卽是本尊眞言及印也。乃至今阿闍梨欲造曼荼羅時。亦須想於自身一同毘盧遮那。卽得自在之力等（云云）然大日經於佛身上觀三重祕密曼荼羅。義釋文云。須想於自身一同毘盧遮那。卽得自在之力（云云）卽是住菩提心及持大印。於自心中觀三重曼荼羅得上悉地。故結句云獲最上成就也。言大印者如本瑜伽（更問。上來畫像儀軌品已竟）。

行行品第四。

    言行行者。前品廣說一字佛頂及四大佛頂等畫像之法則。以答金剛手畫像法問已訖。此品說修行佛頂眞言行故云行行品。卽叙因中加行修習之句也。若聲別者。上字平聲。修行等也。胡庚反。下字去聲。景迹也事也。胡孟反。若梵音者。淅唎耶（二合行也）娜（修行也）也。若准梵語。上行去聲。下行平聲。今隨文意其義可見。
    爾時金剛手以下至令得成就者。是金剛手重發言問也爲勤修求等者。大菩薩行自他兼利雖然先他故。云爲求成就者乃至熾盛方便於衆生也。世尊求等者。重請說速疾成就之由也。
    佛言以下至成就故者。是許答。祕密主所問其旨微妙故。故先歎善哉善哉。言能問者。能知時問。亦是對於如來能答故曰能問也。汝今諦聽我爲汝說一切佛所說行說行方便法句伽陀極微妙者。引證正說。二行去聲。梵音折利耶（二合）也（如上）。法句伽他者。正擧行體。所言句者。大日釋云。句者梵云鉢曇。正翻爲足。聲論是進行義住處義。如人進步。擧足下足其迹所住處。謂之鉢曇。言辭句逗義亦如是。故同一名耳。今就此宗。謂修如是道迹。次第進修得住三平等處。故名爲句（云云）今此經義亦復如是。修行五佛頂王道迹。一切如來所說之行故名法句也。此法眼等者。是擧行用也。言此行非但自進修行有所至處。亦具眼智引導有情。故云利益成就故。又法句者是定義。法眼者是慧義。所謂定慧兼具。目足更資以至清涼池之意也。故云無量佛爲利有情而修習之。
    爾時釋迦牟尼佛觀一切大衆以下至廣度無量諸群品者。是廣說行法句法眼伽他也。言理趣者。謂目足不二至極微妙阿字理體。如序品中略已說也。無量菩提行自在多種百苦逼惱者見諸有情多逼惱釋師子尊而演說者。初句擧行體。謂此法理趣自然道迹也。無量等者。如上文云無量佛已修習等也。次三句標行用。謂有衆苦所逼惱者。佛見此諸苦惱有情而說佛頂眞言之行。如醫必處憂患之鄕良藥有用疾病之差。此行亦爾。五濁八苦彌滿三界。六道衆生流轉苦海。百八重病逼惱有情。所以釋尊出現於世施斯法藥。故智論云。十方世界有老病死婬怒癡等諸苦惱。以是故佛應出其國。如經中說。無老病死煩惱者。諸佛則不出。多病人處有多藥師（云云）愛樂此法修行人成佛當受人天供由此一法成大覺成眞言王衆所讃彼人不久佛菩提廣度無量諸群品者。顯行功能。謂若愛樂修行此五佛頂王眞言行法者。卽身成佛應受一切人天供養。卽是受法藥除煩惱病也。成佛者擧果。受供者標德。所謂應供德也。由此一法等者。謂由此一字佛頂眞言行而得成佛也。成眞言王者。謂是佛頂眞言爲一切眞言之王也。若成就此頂王眞言。爲一切衆之所讃歎。如是之人不久得佛度無量衆。如文。
    空閑大制底流泉及河側迴樹或巖窟衆華及山間者。是擧此修佛頂眞言行之處所。制底（如前）餘並如文。獨居堅固心菩提心相應勝解於大乘清淨勤修行者。謂明修五佛王眞言行之時用心。卽法華云獨處閑靜智深志固之意也。菩提心者。如別義章。如下略說。相應者。謂行者從初發心乃至成佛。不離菩提心修一切萬行也。勝解者心所法名也。如百法論。或謂最勝信解大乘。清淨澡浴勤修此法也。及與身口意食飮四儀中行者常謹誦眞言者勝趣者。是正明修眞言行時三業四威儀中行事。謂身密印·口眞言·意妙觀也。於食飮中有時非時及七日等及至終身。具如南山羯磨四分鈔等。行住坐臥中常結密印誦明觀尊。卽是修眞言者最勝理趣也。解三摩地明出生獲悉地成眞言或明隨意而修行者。若入定時誦三摩地明。密印相應而觀。出生諸物及獲悉地也。成眞言或明者。眞言與明差別如前分別。成眞言者。謂五佛頂等眞言。明謂佛眼明妃等。言成就如是眞言明等。隨意修行也。常著二種衣者。謂淨穢等。若詣尊前及念誦時。必須淨衣。若食經行及便利時。必脫淨衣著餘衣服也。若祕釋者。慚愧忍辱及信樂心是二種衣也。善伴堅禁者彼悉地不難彼人定獲得者。修眞言者必須善伴。其同伴相如悉地說。堅禁者謂堅持淨戒。如大日說四種戒等。如是勤修悉地易得（云云）先應禮諸佛智者應堅固者。謂修眞言行時先禮佛等九方便（如大日供養法）如是時中應住堅固菩提心也。眞言者無伴勤求利有情彼成就不難現不思議色現世得成就者。若修行時無善伴者勤利有情。利生之功成就必易。若悉地將成時先現好相。得好相者現世得成也。勤求悉地者常應作制底勤護摩念誦卽於此現生速疾得成就者。謂若欲速疾成就者。加修印佛印塔護摩等事。是人速得成就也。謹愼而巧妙勇健勤堅固大益眞實心此人堪稱讃者。謂謹愼無放逸出言語。巧妙勇健不懈怠。堅固不傾動。廣大心利益。眞實心無誑。是人速悉地。應讃如是人也。諸根皆圓滿智慧常質直能忍於飢渴是人可稱讃者。謂諸根圓＊滿者。如示現眞言品說也。有智慧人質直無僞。斷食一日乃至七日。堪忍修法。是人速得無上悉地。若讃此人功德無量也。勤求成就者若得是法要彼當不久時獲最勝悉地者。是結要勤修。如文。上來爲淨信修行具慧者廣說佛頂眞言修行法要已竟。
    金剛手我滅度後末法之時以下至專注一心故速疾成本尊者。從是以下說不信愚夫生謗獲罪。竝結勸行人加修六度等也。愚癡塢波塞迦等者。明在定二衆愚癡不信也。披袈裟者愚丈夫等者。明出家二衆及愚俗衆。作無益語貪著昧人。懈怠不信不知佛法等者也。如是等人名爲小人也。於廣大大乘理趣壞亂勇猛精進者得。明如上小機懈怠者不信大乘。於勇猛精進者返生壞亂也。於菩薩善巧律儀行等者。謂於眞言敎菩薩律行不得灌頂。亦不淨信佛菩薩者不得成就大三摩地。則生謗毀言非佛說是魔所說等也。若住大乘善男子女人求眞言者調弄損害作不饒益事者。如文。由此等者。明如上人得罪也。是故金剛手等者。正明修眞言者行事以勸修也。以廣大願等者。明五種法師。如文。依寶雲大經修行我稱讃由此加行故本尊速現前者。謂非但此經說修眞言行法。餘部所說亦依加行。如是行時。本尊速現也。以何成眞言慇憼成自身以施戒忍辱勤定智慧得專注一心故速疾成本尊者。是釋疑結勸也。若如上修行者更疑以何成眞言竝成自身者。謂兼修布施淨戒安忍精進靜慮般若以成眞言。專一心故疾成本尊也。或可。由此加行故本尊速現前二句結前。謂結當品已說五佛頂王之行。以何成眞言以下生後。謂生次品所說儀軌次第。如說勤修速成本尊（云云）上來行行品竟。
    菩提場經略義釋卷第三
    智證大師作一校畢
　　
菩提場經略義釋卷第四（盡密印品）。

儀軌品第五。

    言儀軌者。前品說修習五佛頂王眞言行。以答金剛手加行修習之間已竟。今此品說修佛頂眞言行者住清淨威儀軌則故言儀軌品。於叙問中卽是曼荼羅印契安布之句也。然有別瑜伽行事稍細。今略釋大綱不煩網目也。
    爾時金剛手復白佛言以下至悉地者。發問也。唯願世尊說以一支等者。支者支分。謂結智拳印。或結勝身三昧耶印。隨結一印成一切印。成就佛頂等悉地故。故本儀云。以纔結智拳能攝諸如來入住愛隨順。勝身三昧耶適結此印時一切印已成。乃至由如是義故不待諸印助成一切印等（廣如本儀）密印品云。願說一切如來支分出生大印眞言等（云云）。
    佛言是故已下。正說軌則。諦聽等者。許爲利生故說也。小衆生等。擧二類人而差別說也。一切眞言等者。明非但此佛頂眞言敎法。三時住清淨軌則等。餘諸眞言敎中亦皆如是也。不放逸者。誡當如法修行。如大日釋云。此大乘密敎當如法相承。若傳受失宜。卽是專擅自恣而越法則。故云住不放逸（云云）今亦如是。必應從師諮禀軌則如法修行。若不爾者越三昧耶返招罪愆。故云不放逸也。常住觀佛三麼地者。謂修攝其心安住不動。心眼觀佛常住在前也。故本瑜伽云。毎初入道場。想佛常住世。復諦觀諸佛。遍滿虛空界側塞如胡麻等也。不應以等者。明不可以掉擧貪欲而散亂心。總觀不以五蓋而復其心也。應一等者。結勸觀佛。如文。
    常以慈三摩地等者。謂行者常以四無量心遍緣十方法界一切有情。四無量心者。慈·悲·喜·捨也。慈無量心者是與樂義。悲無量心則拔苦義。喜無量心既拔苦與樂心得歡喜。捨無量心捨前三心不生憎愛故智論云。慈名愛念衆生。常求安穩樂事以饒益之。悲名愍念衆生。受五道中種種身苦心苦。喜名欲令衆生。從樂得歡喜。捨名捨三種心。但念衆生不憎不愛。修慈心爲除衆生中瞋覺故。修悲心爲除衆生中惱覺故。修喜心爲除衆生不悅樂故。修捨心爲除衆生中愛憎故（云云）本瑜伽云。求學瑜伽敎。恒被大精進大慈誓願鎧。欣三解脫門。樂心四無量。哀愍諸有情（云云）然四等心中慈心居首。以初彰諸。可見。准大悲瑜伽。初入慈無量心定。以殷淨心遍緣六道四生一切有情。皆具如來藏備三種身口意金剛。以我修三密功德力故。願一切有情等同普賢菩薩。如是觀已。次應入悲無量心三麼地智。以悲愍心遍緣六道四生一切有情。沈溺生死苦海。不悟自心妄生分別。起種種煩惱隨煩惱。是故不達眞如平等如虛空超恒沙功德。以我修三密加持力故。願一切有情等同虛空藏菩薩。如是觀已。次應入喜無量心三麼地智。以清淨心遍緣六道四生一切有情。本來清淨猶如蓮華。不染客塵自性清淨。以我修三密功德力故。願一切有情等同觀自在菩薩。如是觀已。次應入捨無量心三麼地智。遍緣六道四生一切有情。皆離我我所離蘊處界及離能取所取。於法平等心本不生性相空。故以我修三密功德力故。願一切有情等同虛空藏菩薩。如是觀已（云云）三時澡浴等者。澡浴多種。用淨水灰汁等。是世俗澡浴。呪印加持淨三業道。作法界自性如蓮無染觀。是勝義澡浴（云云）勇健智慧者不應放逸損害生命者。如文。換內衣者。若欲念誦時。必換故著新。若無新者。洗故亦得。若祕釋者。除百六十戲論之垢。是爲換故。以淨信心慈悲濟物。是名著新也。以此眞言護身等者。明護身眞言。如文。
    若用土得。謂行者澡浴之時。必須淨土以洗其身也。不應用等者。雙擇土好惡。竝明五種法所用之土色及隨色所用法則也。如是智者等者。結示依敎用土也。以此眞言等者。明加持土用土眞言。如文。
    以此土等者。結示通用也。以此何等者。明既得好土於清淨河水淨洗身體也。加持河水眞言如文。
    此明等者。明此眞言一切通用也。分土等者。明用土分數幷擇置土澡浴處所也。於處有二。謂應不應。置於清淨等者。明應浴處也。女人叢聚等者。明不應處。如文。隘窄及險等者。明水卽穢及應不應等。如文。復以等者明加持淨土眞言。如文。
    卽應自擐甲以下至甲冑眞言如文。擐字古還反。貫也。又音患擐甲也。今正用去聲。
    以心甲冑明以下二句結上也。悉皆於遍身以下起後。披身甲眞言如文。
    此名以下二句結上也。卽應入於水以下至不能爲損害者。明加持水以澡浴。眞言如文。
    此辨事眞言等二句。結上呪名也。由憶念此故等一行。明加持功能。如文此以護其土以下。明分土之法幷用洗浴身上中下分。如文。以＊辨等者。明加持水也。三誦灑於頂以下。明澡淨以後愼不與人語也。復以等者。明自持護身也。以無能勝已下。明普加護等也。以佛等者。明佛部用也。純正等者。正明此佛頂法用也。成就曼荼羅以下。明結方界幷護佛等用眞言也。無蟲水等者。明以清淨水而自澡浴及灑淨方隅及護助伴要須此眞言。灑淨眞言如文此澡以下二句結上也。卽往念誦室以下。明澡浴已後於淨室中悲慧相應也。當往等者。明詣念誦室時儀式也。奴俱羅芻麼等者。明念誦須著淨衣。若深祕門釋衣義者如前（云云）舊別兩本竝云新淨氎布衣也。野麻衣者。卽麻布衣也。智者應念誦以下。明依儀軌誦淨眞言也。次用等者。明用＊辨事明加持茅座敷置像前應誦本尊眞言也。次應等者。明迎諸聖衆等也。數觀等者。明迎請之時屢觀本尊及獻華座也。諸佛持吉祥等者。明獻座時觀及差別等。大日經云。一切如來座。及諸佛智子。悅意妙蓮華。世間稱吉祥。乃至二乘天衆等座各別。廣說如彼（云云）又大日瑜伽云。吉祥願蓮華。則知佛所坐蓮華稱爲吉祥座。（云云）佛足標幟生者。謂想所獻華座承如來足如法華云寶華承足（云云）諸菩薩蓮座者。如大日云。菩薩蓮座。二乘青蓮。天等赤蓮（云云）廣如彼釋（更詳）是座皆稱讃者。謂如嘆云此華清淨生處復淨等。如悉地等。眞言修行等者。明行者應坐小卑座不應坐高床等也。次應持念珠等者。明穿珠眞言。如文。
    菩提子念珠等者。明菩提子念珠上中下通用也。金銀等者。明増益等用彼念珠也。清淨等者。明水精念珠一切義成就也。童子等者。別本云。所穿珠索童女合（云云）下文亦云。以童女縒縷（云云）諸經皆云令童女合（云云）准大日釋云。男智慧相。女三昧相（云云）皆依具儀軌者。謂穿貫念珠皆依軌則（毎一一珠皆加持七遍穿等也）當用自密語以下。明加持珠眞言。如文。
    當以等者。結明加持及所加持相。如文。坐於茅等者。明坐茅薦上成一切事也。吉祥密嚩樹等者。明餘類念珠。舊本云密羅木。別本云榓攞木。竝同。梵語唐翻更詳。白檀及天木（云云）如是等者。明増益用念珠也。念誦等者。結増益用也。佉陀羅木等者。明調伏用念珠類也。亦用等者。明作座之法也。若木不能等者。明木難得時之通法也。燒瞿摩夷等者。明用淨水竝用漉水囊等也。瞿摩夷者。淨牛糞也。濾字音慮。洗也。若不等者。明依法修行不成就時行法也。若如是等者。重明不成時行法也。我今等者。
　　明求成佛頂眞言者和誦佛眼明速成就之事也。設作五無間者。如敎修時設犯重人必得成就也。若無有等者。明無畫像時運心觀行等法也。卽結等者。明觀禮佛結契誦明禮佛眞言如文。
    則結大印以下至作如是觀行者。明道場。如文。言大印者。如密印品。又舊別兩本文廣。尋之。
    以無垢等者。明大海眞言。如文。
    以山等者。明須彌王眞言。如文。
    以蓮華等者。明蓮華王眞言。如文。
    一切寶樓閣等者。明樓閣眞言。如文。
    次應請佛以下至待我作供養者。明請佛眞言幷想佛來降道場卽擎遏伽而頌伽陀。如文。
    然後以下明結金剛網也。卽想等者。明獻遏伽時觀想也。或依自敎等者。明依部隨法獻五供養也。若無等者。明事供養難辨時運心法供養也。如是供養儀軌已以下。明應修五悔也。卽安等者。明攝心念誦也。所念等＊者。明獻遍數於部母也。復獻等。者明念誦之後重獻五供等也。而觀以下明奉送也。則禮已下明事畢總禮也。如是等者總結示也。爲無等者。謂設無如上所說畫像。而但依此軌則作心念誦供養。非謂於畫像前必應作如是法則也。行者須如法禀受於明師依儀軌修行。愼勿專輒也（上來儀軌品竟）。

分別祕密相品第六。

    言分別祕密相者。前品廣說修佛頂王眞言行者住清淨儀則已竟。今此品說曼荼羅成就處等相。以答金剛手漫荼羅成就處軌則等問。故云分別祕密相品別本有上中下成就法處坐法臥法等問。皆於此品廣說其相而答盡之。
    爾時釋迦牟尼佛復告以下至成就次第者。誡聽說此佛頂王眞言成就修行祕密之相也。以不壞伽陀句等者。歎此等句偈卽是一切如來所尊重常住不壞之法。故智論云。常住不壞淨煩惱。稽首佛所尊重法（云云）涅槃經云。常法無智。是故說常等（云云）金剛手以下說正伽陀。如文。
    屏處集聖衆等者。標示成就之處也。成就等者。明念誦時運心法則也。不清淨令淨者。謂若知有不淨觸等。必速澡浴令清淨也。不淨淨遍淨者。謂先浴身令清淨已。若貪染等不淨心起。卽須不淨觀等令心垢除身心俱淨。故言遍淨。於淨淨成就者。准上二句知淨淨義。二俱淨故必得悉地。故言成就。故舊別兩本竝云一切善淨修行是法（云云）以二成二種者。若以淨不淨業而得善不善果故。是名等者。結成修悉地也。於食應節量等者。所謂不飽不飢食飮等量。是爲調身節量食也。甘甜等者。擧食嗜也。應捨等者。勸捨貪心也。貪俱等。者明由於貪味念誦護摩不得專心也。初夜等者。明從日沒至于人定所作行法也。中夜等者。明人定以後至五更初事也。故律中制終日寢臥竟夜不眠。然此明三時義。若金剛頂中云。四時合不斷（云云）更加中夜。於本瑜伽中廣說四時三二一時隨暇等也。於淨茅等者。明坐法及作護皆依儀軌等也。寢臥以下至與降伏相應者。明眠臥法。驍字古堯反。馬健也。頭向東南右脇而臥。寢時護身等。悉如文。
    若上以下至應知此二夢者。明夢善不善相也。善相有五類。惡相有二類。如文可見。知已求成就者。此之一句結前生後。上二字結。下三字生也。
    應作以下至應爲不放逸者。明護摩事也。得脫等者。明由法力得脫魔障。卽見本尊驚覺告示等也。則現等者。明實現事也。言實事者。卽是調和毘那夜伽法中事也。去食盡是實者。謂棄所獻食。慚愧好去等（更詳）舊本云。則得夢見毘那耶迦所有眞法。我已喫食。所有眞道汝當成辨（云云）別本云。則得夢見此敎調伏毘那夜迦所有眞法。我已受獻喫汝食去。所有眞道與當成辨（云云）兩本既有成辨之言。則知。盡字胡麥反。與獲同音。獲者得也（勘聖天法）於道亦爲實者。謂本所尊眞實道也。若疑等者。明願尊示身也。而現等者。明願現男身不現女身也。若准大日釋。夢見男子卽智慧相。女人卽是三昧相也。今文（更詳）應爲等者。法誡不放逸也。欲眠等者。結勸眠時護身也。
    念誦以下。勸誡思惟三世財寶勿令念誦儀則不成也。若心等者。勸心散動觀眞言義住定念誦也。觀眞言義如大日經普通眞言藏品·世間成就世出世持誦品·幷其釋等（云云）心若緣貪染以下。明三毒病起以三法對治。如智論云。對治悉檀者。有法對治則有。實性則無。譬若重熱膩酢鹹藥草飮食等。於風病中名爲藥。於餘病非藥。若輕冷甘苦澁藥草飮食等。於熱病名爲藥。於餘病非藥。若輕辛苦澁熱藥草飮食等。於冷病中名爲藥。於餘病非藥。佛法中治心病亦如是。不淨觀思惟於貪欲病中名爲善對治法。於瞋恚病中不名爲善。非對治法。所以者何。觀身過罪名不淨觀。若瞋恚人觀過＊罪者。則増益瞋恚火故故。思惟慈心於瞋恚病中名爲善對治法。於貪欲病中不名爲善。非對治法。所以者何。慈心於衆生中求好事觀功德。若貪欲人求好事觀功德者。増益貪欲故。因緣觀法於愚癡病中名爲善對治法。於貪欲瞋恚病中不名爲善。非對治法。所以者何。先邪觀故生邪見。卽是愚癡問曰。佛法中說。十二因緣甚深。如說佛告阿難。是因緣法甚深。難見難解難覺難觀。細心巧慧人乃能解。愚癡人於淺近法猶尚難解。何況甚深因緣。今云何言愚癡人應觀因緣法。答曰。愚癡人者非謂如牛羊等。欲求實道邪心觀故生種種邪見。如是愚癡人當觀因緣。是名爲善對治法。若行瞋恚婬欲人欲求樂欲惱他。於此人中非善非對治法。不淨慈心思惟。是二人中是善是對治法。何以故。是二觀能拔瞋恚貪欲毒刺故（文廣）數數以下。明心若顛倒一心觀本尊。如論偈云。無常見有常。是名爲顛倒。空中無無常。何處見有常（若無我等應例廣說）。
    若未以下至本尊不受得者。明未入灌頂壇及不從師禀受等過失。如文。讒字士咸反。讃側讖反。毀也。此眞言以下至先應作護身者。明當用佛頂眞言加持護身也。言主宰者。卽頂輪王眞言也。言此眞言爲一切眞言之主也。諸魔頂行等者。明諸魔眷屬不爲障礙成就佛頂輪王法也。言頂行者。如前引蘇摩呼童子經云龍象部主名曰頂行（云云）又大日釋云。若行者修此世間成就前方便時。雖未能頓入法性。亦當以無所得爲方便隨分修行。若無般若波羅蜜氣分。則是三障中人頂行眷屬。云何能獲初悉地果（云云）畫像品中有此頂行聖者。瞿醯曼荼羅品亦列此尊。則知雖是魔屬而亦是大權菩薩也。所謂魔界卽佛界意也。是故等者。結勸作護也。一切成就處以下。明誦難勝明以作加護也。菩薩種等者。明菩薩衆輪王眷屬亦用彼明而作加護也。成就等者。重勸作護也。若離等者。明不護身之失也。遊空等者。明失之相。言不護身時。彼等鬼類破壞行者令心疑惑也。尾臘嚩等者。明不用華也。一切佛頂以下至一切時供養者。明供養華也。修行者等者。明一度不成二三乃至七度作成就也。
    當於入海河而作印塔法以下至應誦十八遍者。明於河邊印塔等助作成就法也。所言塔及窣堵波者。竝是梵語。故西域記云。窣堵波卽舊所謂浮圖也。又曰鍮婆。又曰塔婆。又曰私諭簸。又曰藪斗波。皆訛也（已上）見寶塔品疏（云云）又云制底。如前說。眞言若不等者。明不成就之由及助作福業決定成就也。由念等者。擧況可見。當於等者。明獻十萬蓮華疾得成就。竝擧況也。遲速以下至成就得牢固者。明得成就遲速由行者福無福竝作福成就等也。眞言在經書等者。雙明明得失。言法雖在經書。而不勤修時不能除衆毒。何況得成就。若知如是道理。勤切修行獲勝利也。常爲等者。明念誦時一分功德常以迴向四恩及與受苦衆生也。爲滅等者。明由作禮佛而念誦速得悉地也。說禮等者。擧禮佛報以勸常修也。不然者。明不禮失也。是故我等者。明威德人。末世解脫也。是故離等等者。明離疑心精進之人不久得成也。増勝等者。雙明福無福人速遲成就也。若悲等者。悲智具足獲勝悉地也。不以等者。明不應用世間假寶等也。是佛等者。結佛頂眞言力用難思也。
    乞得以下至減少分應施者。明乞得食時取用捨等作法。如文。面南以下至成寂東爲異者。明隨降伏等三種之法定方面食應不應也。應作以下至皆懷悲愍意者。明悲愍心常應思惟濟在家出家及以一切有情苦也。念誦等者。明念誦者無同伴遊行常禮佛塔也。難成等者。明難成就眞言一切時常持也。常修等者。明常修定者得自在也。種種等者。明修種種調伏人現種種色也。是故等者。結勸也。
    塗拭以下至應作成就因者。略示作法次第所持眞言。所用物等種種行事如文。瞿摩等者。明作壇供養儀也。先爲以下至及一切世天者。明供養諸尊次第法式。如文。愚癡以下至則墮於毀謗者。明愚人自犯口業。不說儀軌則墮毀謗也。
    油麻以下至是名相憎法者。廣明護摩事。於中油麻白芥子而作於護摩者。明敬愛事也。燒油麻粳米者。明増益事也。毒藥等者明調伏事也。羅蘖唎（云云未詳）尾臘嚩樹木以下。明増益護摩柴也。尼瞿陀優曇以下。明息災護摩柴也。佉陀羅木槵以下。明調伏相憎護摩柴也。面應向南坐以下。明隨法向方増加字句及坐法也。除害故護摩以下。明隨所作事立名差別也。
    清淨等者。明出家持誦者法則也。在家等者。明在家淨行人軌則也。護摩等者。結示所妨也。貪事疏洗功等者。明徒過時分也。疏字與梳同音。梳者櫛也。故舊本云梳洗多功念誦數少（云云）供養等者。明出家在家二衆生罪所由也。不觀等者。總明不應觀事也。是故等者。結示相應也。於飢等者。明不應求悉地之土境也。聖衆等者。明不應求成就之地處也。不調倡女處等者。明不獲悉地之處所也。是處等者。明如上處若吉祥者應念誦護摩等也。如人等者。結示護摩勝業也。
    若王相等者。明隨人相而修法也。念誦等者。明所作事劣果報亦劣也。若乞等者。明以損生器物不應施人也。唯除等者。開應施之緣也。除如是等者。結不應也。清淨修行者等者。明誤有觸犯則應澡浴及誦眞言結印得淨也。諸穢等者。擧諸穢處也。智者等者。謂行者若入如上諸處必定觀心澡浴而作念誦也。不應破結跏等者。明不可破結跏趺坐。智論云。問曰。多有坐法。佛何以故唯用結跏趺坐。答曰。諸坐法中。結跏趺坐最安隱不疲極。此是坐禪人坐法。攝持手足心亦不散。又於一切四種身儀中最安隱。此是禪坐。取道法坐。魔王見之其心憂怖。如此坐者出家人法。在林樹下結跏趺坐。衆人見之皆大歡喜。知此道人必當取道。如偈說。若結跏趺坐。身安入三昧。威德人敬仰。如日照天下。除睡嬾覆心。身輕不疲極。覺悟亦輕便。安坐如龍蟠。見畫跏趺坐。魔王亦愁怖。何況入道人。安坐不傾動。以是故結跏趺坐。復次佛敎弟子應如是坐。有外道輩。或常翹足求道。或常立。或荷足。如是狂狷心沒邪海。形不安穩。以是故佛敎弟子結跏趺直身坐。何以故。直身心易正故。其身直坐則心不嬾。端心正意。繫念在前。若心馳散。攝之令還欲入三昧故（云云）言結跏趺坐相者。妙樂云。今佛法坐其相如結。二趺相加故云結跏（云云）今欲攝心念誦眞言故云不應破跏等也。若破以下明今作法。言若破結跏坐。卽須事理澡浴皆得成就也（上來）分別祕密相品竟。

末法成就品第七。

    言末法成就者。前品廣分別說修佛頂王眞言行者成就。衆生修行種種法則祕密行相竟。今此品說未來世劣慧衆生成就事業。以答金剛手異成就事業問。故言末法成就品也。
    爾時世尊以下至說此小悉地者。聽許爲彼未來衆生說此小成就事業也。若具於儀則以下至及說念誦相者。略標念誦儀相也。若具等者。明不缺軌則而修行必定成就也。不擇時等者。謂若於世間諸小悉地。不必擇宿曜及勝處。隨行者心所至方所應請本尊而求悉地。卽得成就也。及鉤召於他等者。略明所作法。六分者頭等六分也。當於念誦時等。行者念誦時若缺忘加護。則噉精氣鬼幷拏枳寧等盜取成就物。不缺加護則失物必得也。取不壞攝縛以下至卽速現神驗者。正明所作法也。攝縛者謂死人也。莽婆者肉也。和調等者如文。眞言者依法等者。明施八方也。先定等者。明先施住屍林鬼神也。眞言者於彼等者。明卽於其處應作護摩也。四衢及樹下等者。明於如是等處行者高聲唱告。屍林貿肉鬼衆卽喜所求皆與也。成就隱形法者。梵音云安怛那（廣如下文）嚴具等者。列所成就物。言嚴具者身諸嚴具。謂天冠耳璫臂釧手環服飾等也。眼藥者。廣聚佛頂經眼藥方一切光明品云。蓮華子蓮華。蓮華鬘。蓮華絲。龍惱香。牛黃龍華（如師子口音）蓮華欝金香。蓮華乳。以上藥等分細搗作末。取赤牛乳。取好日好時和作丸。如梧桐子。以陰乾之。卽洗浴。清淨著新淨衣。取藥至道場中。以佛頂呪呪之一千八遍。呪已卽取好日研藥。取牛乳汁和研此藥點呪師額上。亦點藥已。照曜光明如日初出。乃至一切地獄黑闇之處皆得光明（廣說云云）又眼藥品云。蘇味羅。安舍那。海水沫。雄黃兩種。黃薑。牛黃。青蓮華。欝金華。豆蔻子。石密。右上件藥等分細搗爲末。羅羅之和石密爲散。於赤銅器中盛。呪師著新淨衣。卽將此至佛前。誦呪滿八千遍。卽得成就（如彼廣說）雄黃者。蘇悉地經成諸物相品云。若欲成就雄黃法者。當取雄黃色如融金塊成分析。復上有光。如是雄黃能成上事（云云）所言等者等取諸種種藥物（廣如蘇悉地幷廣聚佛頂經等）悉與等者。明如是等物悉與成就佛頂者也。
    爾時釋迦牟尼佛以下至名拳起屍法者。重說速疾成就法也。卽取彼攝縛如前不壞者成就迷怛羅者。攝縛如前。迷怛囉者。謂死屍也。別本云迷嚲羅（云云）蘇悉地云。或謂吠跢羅尸（云云）總持釋云。或成吠跢羅尸者。成謂成就也。族姓衆生。盛年無病卒死。體無瘢迹。猶未脹壞。諸根具足。取如是屍而成就。是爲成吠多羅尸。若於屍得成就時。心中所樂無不成辨。故云成吠跢羅也（已上）迴樹等者。略明求成處也。清淨而洗塗香華以嚴飾者。明塗飾攝縛也。及餘眞言明或以頂輪等者。明以如上眞言作加護求成也。若不等者。明不如法招損也。卽應以下正明行法也。無間等者。明勤修得驗也。名拳起等者結名。可見。
    當入於水中以下。明修安怛但那法也。應取人莽娑以下。重明作護摩以修怛羅法也。貪著於女人以下。明貪染無戒人歸依三寶六念成器隨力修行也。修行者應當等者。明發菩提心修習之人任運得成就也。設離彼修習者。此之一句應明離菩提心不得成就。故舊別兩本竝云。發菩提心卽得成就。離菩提心畢無成辨（云云）然今文窄而不載之。行者而不應以下至洗已而食用者。明食法坐法等也。不應食等者。明不應食物色也。於食生厭離者。明應於食不淨觀等也。不坐等者。略明坐法也（如前已說）不應鼓頰食以下。正明食時律儀。具如四分戒本幷鈔等也。寂默而念誦以下。重明坐法。言寂默念誦護摩迎請等悉地速成。若返之者卽不成就也。當誦眞言明以下。重明食法。如文。
    水中作念誦等者。重明水中念誦儀則也。不應與他人以下至由此生於過者。明寢臥處法也。前品已明寢臥息念也。今制與他人雜居。以生過也。吉日齋戒處以下至尤加而供養者。明善惡悉地成就等時節。如文。
    以童女縒縷以下至一切皆成就者。更明畫像法也。由此畫像故。別本名成像法品（云云）畫像儀則如畫像儀軌品廣說。然於此文有其三別。從以童女下至智者應畫像者。明欲畫像時先行之事幷故用物也。當於像中央以下。正明畫像。如文。得此普通像等二句結成。如文。
    乃於過去時是妙音童眞以下至則成爲菩薩者。略明妙音菩薩往昔因緣。言妙音者卽曼殊也。釋名如前。無比威德者者。略歎德也。身中出光明等者。明是菩薩過去放光利益衆生也。是時以下。明是菩薩證地得通等。如文。作有情利益者。略歎佛頂不思議德也。自身如來等者。廣歎輪王佛頂。三摩地形相。於三有中作利益事。如文。
    爾時世尊以下至令其覺悟者。對告妙音歎其化身說法利生之德。如文。
    時曼殊室利童眞菩薩白佛言等者。妙音菩薩問佛頂眞言三摩地行名號差別。如文。佛言以下佛答也。所謂以下列名。都有一百九十五差別名號。如文。以是卽知。序分所列菩薩二乘若干雜衆。無非皆是佛頂眞言三摩地王名號之所攝也。名字既爾。體用彌然。智者詳之。但於其中有一名重出。佛意難測。不得專擅。又曼殊師利童子於我以下。說佛頂眞言三摩地別名竟。重更略說佛異名也。略有一十三名。如文。曼殊室利童子於以下。重明此世界所知佛異名略有三名也。人天以下略明一名。所謂離欲也。童眞於此世界以下。總擧如來衆多別名。故言成就五阿僧祗百千也。爲愚夫聲聞示現等者。明設異名之所以也。調伏成＊就等者。重結諸經中說也。童眞於恒河沙以下。略明有種種名號也。言非但於此娑訶世界有如是等衆多別名。於恒河沙佛世界中亦有種種差別名號。廣如華嚴名號品說也。童子隨調伏以下。結示如來眞言色身事相也。言名字差別前已明了。色身事相亦復無量也。
    爾時世尊復告曼殊以下至我今亦如是者。重爲妙音說修行軌則也。白分善時日等者。時能修供養時日也。諸佛及緣覺以下。明所供養諸尊也。聖天悉歡喜等者。明由修供養諸尊隨喜也。行者於世天等者。明供食時軌則也。一切諸眞言等者。結示眞言威力也。新產及死家以下至亦不應食啖者。明不應食物及其處所也。如是以下。結不往飮食及不止宿也。破壞等者。示不應所以也。修行者應當以下。是修行時次第儀則也。三時三歸慈心作淨六念受戒等竝如文。然八戒中文上有九。舊別兩本其數有八賸一。謂不歌舞作樂。若論攝者。應攝不飮酒放逸之句也。言歌舞作樂必爲飮酒放逸緣故也。若准大論及餘文者。今經不應非時食之一戒似剩。自餘八戒經文合論。若准安國照公讃文云。若依法密部。有九事。則前八是戒（八戒文如今經）不得過中食是齋也。結云前八是戒後一是齋。然驗今經文。可八戒之上加根本之齋。故大論云。劫初聖人敎人持齋是時齋法不受八戒。直以一日不食爲齋。後佛出世。敎語之言。汝當一日一夜如諸佛持八戒過中不食。是功德將人至涅槃。今因循論及讃等。經明八戒有九事非無眉目（云云）如羅漢等者。結示類例。如文。
    爾時釋迦牟尼世尊以下至爲令愍念有情故說者。說輪王佛頂世間出世上上眞言明敎畫像法則也。畫像品中已說畫諸尊像儀式。今於此中更明畫一字頂輪王一像。有其二別。應三肘以下明畫像先行事。佛像以下正明畫像。如文。
    爾時世尊以下至人中最勝尊者。復說伽陀歎此像功能。竝明修頂輪王法者所獲功德果報等也。若見此佛像以下至此像爲最勝者。歎此像最勝無比。於中初文略歎此像滅罪功能也。一切諸功德等者。明此像力諸功德法悉皆究竟也。諸天等者。歎應供德也。現世等者。明此眞言力及見像之功也。此則等者。明多佛稱讃及獲悉地也。功德等者。結示此像滅罪増福也。獲四如意足以下。明此輪王眞言令定慧具足成佛人天供也。言四如意足者。
　　謂欲如意足·精進如意足·心如意足·思惟如意足（廣如智論）由持此眞言以下。明由持轉輪眞言威德與佛等不思議最勝也。天龍及藥叉以下。明八部衆見持明者悉皆消融也。帝釋大威德以下。明忉利天王分座也。及餘以下。明三界中無與成就者等者也。若見等者。明不恭敬者自有損也。設於以下。明頂王功德無盡也。若人以下。明修頂王眞言得成就者終不死益也。無量俱知衆以下。明變身如佛化諸有情也。變身金剛以下。
　　明以餘化身現於天上幷三惡趣及以人間拔苦與樂也。我略說以下。結示持明者得益相。獲得五神通者。明得通益。五神通者。謂天眼通·天耳通·他心通·宿命通身如意通。卽是菩薩所得神通。智度論云。問云。如讃菩薩品中。言諸菩薩皆得五通。今何以言欲住六神通。答曰。五通是菩薩所得。今欲住六神通是佛所得。若菩薩得六神通可如來難。問曰。往生品中說菩薩往六神通至諸佛國。云何言菩薩皆得五通。答曰。第六漏盡神通有二種。一者漏習俱盡。二者漏盡而習不盡。習不盡故言皆得五通。漏盡故言住六神通。今正明菩薩益故云得五神通成大菩薩。如法華云深修禪定得五神通也。人中最勝尊者。明成佛益。如法華云有佛人中尊也（上來末法成就品竟）。

密印品第八。

    前品廣說別異成就種種事業。以答金剛手異成就事業問。竝答妙德問頂輪王名號差別已竟。今此品說印契安布及其眞言等。以廣答金剛手印安布之間。故言密印眞言品。爾時釋迦牟尼佛告一切菩薩衆以下至我今說大印者。勸受一切如來大印。卽自宣說之也。一切如來出生大三摩地無比力超勝一切如來住眞言身一切如來族眞實大印眞言者。謂此密印卽是諸佛出生之處。故有無比大力超勝二乘十地菩薩。亦是一切諸佛住處身。密印亦通一切如來種族故云大印。若有衆生持此大印。現身卽得等同諸佛。有如是力故。如來勸汝等應受。卽歎體也。無比威光神通流出無邊奇特現威神能生一切菩薩能摧一切俱胝魔攝伏一切菩薩令難調之人起於慈心者。卽明此大印眞言之力用。如文。又一切如來出生三摩地無比力也。超勝一切如來乃至大印眞言者。表法身也。無比威光乃至現威神力者。表慧力也。能生以下總明功能。可見。善男子以下結示成辨事業也。我今等者。標起將說大印也。
    爾時金剛手白佛言以下至方便成就者。祕密主重請世尊爲衆生利益故說易成就之方便也。佛言汝當諦聽我爲汝等者。是佛重誡許說大印。如文。二手內相叉等者。正說大印相。如文。若作印者。先應知十二合掌。故大日釋云。今此中先說十二種合掌名相。凡諸印法此十二種極要。宜明說之。第一合掌令掌中心堅相著。十指頭稍相離。少許開之。此名寧（上）尾拏（上）合掌（此名堅實心合掌也）第二次以十指爪相當。齊等以指頭相合。掌中心少不相著。名三補吒合掌（此名虛心合掌）第三又以十指頭相合。指亦齊等。然掌內空令稍穹際。名窟滿羅合掌（此云如來開蓮也）第四次以二地指二空指相著。餘指稍令開張。名僕弩（奴古反）合掌（此名初開之蓮也）第五次又以兩掌仰而相竝。令俱向上正相竝鋪之。名嗢哆那（上）若合掌（此名顯露也）第六次又先竝仰兩掌與前相似。而令諸指就稍屈合之。如人掬水之狀（勿令太屈也）此名阿陀（上）囉合掌（此云持水）第七次又令十指頭叉。皆以右手指加於左手指上。如金剛合掌也（此名歸命合掌）梵名鉢羅（二合）拏（上）麼合掌。第八次又以右手加左。反掌以十指頭相絞。亦以右手指加於左手指上。名微鉢哩哆合掌（此云反叉合掌）第九次又以右手仰在左手上。以左手覆在右手下。稍似坐禪人手相加之形。此名毘鉢哩曳薩哆合掌（此云反背互相著合掌）第十次俱仰二手掌合二手中指頭相接而仰之。名帝（上）哩曳（入）合掌。（此名橫柱指合掌）第十一次又俱覆二手掌亦以二手中指相接。＊名阿馱羅合掌（此云覆手向下合掌）第十二次又雙覆兩手。以二大指竝而相接。十指頭向外。亦同名也（亦名覆手合掌也。又梵名阿馱囕）已上釋文。若具說印相者。經文自云二手內相叉作拳竪二大指（云云）此是一切等結名也。經云。卽此印屈左大指入掌。是爲持蓮華者印。又云。卽前印屈右大指入掌。左大指直竪。是持金剛者印。今謂。是二印者蓮華金剛二部之用。如文。
    眞言曰曩莫薩嚩沒馱冒地薩怛嚩（二合）南阿（引）尾囉吽欠。初句歸命一切諸佛菩薩等也。次大日釋云。此五字卽是降四魔眞言句也。●（阿）是行義。所謂本不生行也。傍加二點是淨除義。以此義能降四魔除一切苦也。●（味）是嚩義。加上長畫是無縛三昧。卽不思議解脫也。●（囉）是淨六根義。由六根淨故無塵也。●（吽）義上已說之。普通眞言釋云。吽字威猛大勢之聲。一切聖賢所不能伏者悉伏。一切聖賢所不能斷處悉斷。故於諸眞言主猶如輪王悉能益其勢治其過失等（云云）又●有三義。卽如來三解脫也。修行除障而得三解脫。從三解脫而住大空。●（欠）者大空也。佉字門一切諸法等虛空不可得故者。梵音佉字是虛空義。世間悉共許虛空是無生無作法。若一切法本不生離諸物。是畢竟如虛空相。今此空相亦復不可得也（文廣云云）大空點莊嚴故。卽是●字遍一切處畢竟如空不可得義也。故此五字眞言名降伏四魔解脫六趣滿足一切智智金剛字句也。從此以下諸眞言更不煩釋。須尋大日義釋等。
    此是一切如來心印眞言者。竝結示印眞言名。如文。祕密主此名大勤勇心眞言者。重結名也。大勤勇者。歎佛通號也。一切如來眞實法者。示其不虛也。能解脫地獄乃至攝召一切菩薩者。明此眞言功能也。金剛手我略說以下至何況餘類者。重結歎功力。竝況出所召衆也。次如前二手作拳舒二指竪屈上節二頭指互安於二大指甲上者。正明轉輪根本不印相也。此名等者。正結大印名也。恒河沙數量以下至是處不敢住者。是重引證結歎此大輪王印功能也。
    祕密主此輪王根本印以下至未嘗有忘失者。亦復廣歎此根本印及眞言威德功能利益之事於恒沙劫不可說盡。可見。
    金剛手此大印等者。重結示威德也。鄭重稱譽此印眞言威德功能者。爲顯示此頂輪王功能威力無量甚深不可思議故。亦表慇懃之意也。次准前根本印二中指直竪合等者。明高頂王印也。以此等者。明此印用處也。次以二手虛心合掌二無名指入掌中以二大指面押二無名指甲上屈二頭指相拄令圓如傘蓋形此名白傘蓋頂王印者。明印相結名。可見。次准前印舒二頭指則是光聚頂王印者。示相結名。可見。次准前印以二頭指各安中指第三節是勝頂王印以下至如親見如來者。結示別名及功能也。卽此印以二頭指苾二指背卽名煩惱雹印亦名如來結跏印者。重明印相竝結異名。如文。苾字蒲結反。芬香也。茶名也。不愜於此（更詳。又毘必反）金剛手此等五大印已下至悉皆是輪王印者。總結五大印名。竝示異名也。
    次以二手虛心合掌雙屈二大指入掌中此印名如來心印等者。明如來心印相。及以結名示異名也。以此印眞言以下至通一切成就者。明此印眞言用及功能也。以此加持自身以下至眞言末。明加持自身卽成諸佛之所持身眞言如文。此大眞言等者。明所加持身分兼用五字獲五德也。
    次以二手虛心合掌十指互相交令虛其掌此名一切辨事佛頂印以下至眞言末者。明相結名及說眞言。如文。金剛手此一切以下至應護身者。明此印眞言用途也。
    次以右手握大拇指作拳以左手執握袈裟角此名錫杖印以下至眞言末者。明相示名及說眞言。如文。此是錫杖明以下至印眞言相應者。明功能幷用處也。
    次先以左手仰掌安於臍下以右手覆左手上右手小指與左手大指互相加其掌令虛名如來鉢印者。示相結名。可見。當於恐怖處以下至眞言末者。明用眞言時處竝說眞言。如文。鉢眞言大力以下至眞言印相應者。明除飢渴護身等也。
    次以二手內相交仰掌二頭指側相拄二大指各捻頭指下節倒安眉間名佛毫相印乃至眞言末者。結示印名相及說眞言。如文。此是毫相印以下至由結誦此明者。重示名及歎威德功能也。
    次用前印加持於頸則成頸印加持於鼻則成鼻印以下眞言末者。明通用前印。竝別說眞言。如文。行者加自鼻等者。明功德也。
    次二手密合掌屈二頭指各安中指背上大指屈入掌名爲佛眼印者。明印相竝結名也。一切佛頂中以下至能成一切事業者。
　　明此印眞言能滅衆罪頓生大福成一切業威德功能也。卽說已下至眞言末。如文可知。
    爾時世尊以下至得此陀羅尼者。明受得此眞言所從佛數也。金剛手由憶以下至修行者前者。明此眞言力一切聖天來現在前也。於一切以下至悉皆成就者。明由此明力一切敎法及金剛族法悉皆成就也。是故以下至或二十一遍者。明修佛頂眞言者常應知誦也。金剛手此佛眼等者。明說佛眼明妃之所以也。金剛手此陀羅尼以下至皆得寂靜者。明此眞言功能。謂暴惡衆生難調鬼魅皆令歡喜。諸鬪諍等皆使寂滅也。祕密主若修行頂眞言以下至則損持明者者。明持佛頂眞言不成就者。以此明妃和誦得驗。及誡未經期限度數而不應和誦。如文。
    次則用前印以二頭指各苾中指背是如來眉印等。明印相結名引證也。設有訖哩（二合）底迦及嚩薩蘇天幷持犁天（未詳）以下何況地居者。明此印契功能幷擧況也。舊別兩本竝云輪此印時。大自在天俱摩羅天俁呬野天等皆不嬈惱。何況諸小魑魅鬼神而作惱耶（可詳）眞言如文。
    次卽以前眉印開竪二大指如口形相去中指兩穬麥常結口印置於自口上者。明印相說眞言。竝如文。此是大威德以下至何況諸凡愚者。明此印眞言威德功能。竝擧況也。
    次以右膝著地竪左膝左手引向後作答勢以右手當心爲拳竪頭指作斯剋勢凌身向前名爲無能勝大印者。明相示名也。能摧一切魔以下至摧壞暴惡魔持無量種形者。明此是印威力能摧魔軍證無上智也。降魔之相如前廣說。更尋瑞應經等。眞言如文。復次祕密主以下至常得大加護者。重明以此眞言加持己身得大加護也。
    次先瑞身結跏作勇健坐以左手仰掌安臍下結跏上舒右手竪掌向外以大指捻無名指甲上頭指屈在中指背令不相著名如來鑠訖底印者。如文。若結此印者以下至眞言末者。雙明此印眞言威力利益。竝說眞言。三時若憶持等者。重明修持頂輪王功能無礙。
    次准如前印右手覆在左手上相去一[麥+（罒/（鼻-自））]麥間名如來臍印者。如文。此諸佛大力以下至常護身無疾者。明此印功力諸病悉除也。卽說以下正說眞言。如文。是諸如來臍以下至種種無有盡者。結示眞言印奇持神通無有窮盡。如文（上來第三卷竟。從此以下第四卷同品）。
    次以右手握大指作拳加持五處。名如來甲印者。示相結名也。一切佛頂中以下至速疾得悉地者。廣明此印威德幷誡離此行者有失也。如人而裸體等者擧譬。總有九譬。譬顯離甲冑之失也。踝字不允。從身爲正。郎果反。赤體也。餘譬如文。如是修行者等者。合譬以示闕甲之失也。謹愼等者。結勸被甲之得也。眞言如文。修地者以下能成一切事者。擧譬帖合結示此印特身驍勇之力也。
    次如前甲印舒中指則名如來頂髻大印以下至眞言末者。示相結名。及說眞言。如文。
    次准前頂髻印中指却合直竪頭指置於左右耳是如來耳印者。示相結名也。若常加持耳以下至言音得最勝者。明此印功能及說眞言。示行者利益。如文。
    次以左手如前甲印竪臂向身是如來牙大印安於自口傍牙處以下至眞言末者。示相結名。乃至明修行成就等也。眞言如文。
    次准前甲冑印虛空中指屈臂垂拳向下名爲授記印者。示相結名也。虛字（更詳）成辨一切事以下至結此授記印者。明此印功德。以勸常結此印得大威力也。眞言如文。大威德成就以下至堅禁具尸羅者。明此眞言具種種德也。
    次准前甲冑印微縮頭指在掌竪臂向上是如來膊印有大威力者。示相結名及說眞言。如文。
    次卽前印安於二乳間名嬭印者。示相結名。及說眞言。如文。
    次右手以大指押中無名小指甲上直竪頭指引臂高竪是如來幢印者。示相結名。及說眞言。如文。
    次卽以前幢印垂臂向下是如來臥印者。示相結名。眞言如文。
    次准前印以臂橫於胸是如來行印者。示相結名。眞言如文。
    次以此印安於頭中是如來頭鉤印者。示相結名。眞言如文。
    次以右手大指捻無名小指甲上直竪中指頭指是如來脇印者。示相結名。眞言如文。
    次以右手大指押頭指小指甲上中指無名指直竪是如來眼印者。示相結名。眞言如文。
    次卽前眼印微屈中指無名指是如來光網印者。示相結名。眞言如文。
    次以右手大指押頭指甲餘三指竪微細屈是如來光焰印者。示相結名。眞言如文。
    次准前光焰印申中指令微屈小指無名准前是如來脣印者。示相結名。眞言如文。
    次以右手大拇指屈入掌中餘四指竝展仰掌向前名爲如來舌相印者。示相結名。眞言如文。
    次以左右二手仰掌以右手押左手上安臍下是如來三摩地印者。示相結名。眞言如文。
    次准前定印安於當心是一切如來過去未來現在金剛焰心印者。示相結名。眞言如文。
    金剛手此名以下至威德者。重結眞言名。及明功能。擧上況下也。
    次以左手展覆於臍下展右手仰掌押左手背名如來馬陰藏密印者。示相結名。眞言如文。
    次以右手作拳令甲不現唯出中指甲令現名如來坐處印者。示相結名。眞言如文。
    次准此前印露出頭指甲藏中指甲是名如來髀印者。示相結名。眞言如文。
    次准此前印藏頭指甲露出無名指甲是名佛慈三摩地印者。示相結名也。能生大慈心以下至應誦佛慈明者。明此眞言功德也。眞言如文。此是佛慈印以下至遊此明威力者。重示功能以勸誦也。遊猶由也。四無量中說慈悲明。餘三自兼（云云）。
    次卽用前印隱頭中無名三指甲露出小指甲是如來無垢印者。示相結名。眞言如文。行者喫食時以下至以佛無垢印者。明用此加食及食得益也。
    次准此前印隱其小指甲露出大指甲名爲如來甘露印者。示相結名也。由結此印故能獲明解脫者。明由結此印能得三明八解也。眞言如文。
    次以二手各以大拇指入掌堅握作拳二拳相合名如來師子吼印者。示相結名。眞言如文。種種奇特事以下至能成辨一切者。明其功能也。眞言如文。
    次以二手虛心合掌十指右押左互相交名爲吉祥印者。示結可知。名娑嚩（二合）娑底（二合）迦者。更擧梵名（未詳）如來吉祥印能成大人相等者。略明功德。及說眞言。如文。
    次卽以此前印悉開於十指小指大指合餘指皆微屈是印如蓮華名爲蓮華印者示結。如文。如來吉慶印以下至眞言末者。重標印名明其獲福。及說眞言。福利多種。謂獲佛菩薩乃至地居有情等福。眞言如文。成就等者。重示獲福不虛也。
    次准前印如來敷蓮華應結於當心名般若波羅蜜印者。示相結名。此明大威德以下至是印大威力者。明此印威德大力也。眞言如文。
    金剛手此般若以下至證得大菩提。重明此印眞言大功德也。
    次准此前印雙屈大指入掌是名如來大悲印者。示相結名。眞言如文。
    次卽以前印各屈大指入掌各令拄著小指根下是名如來膝印者。示相結名。眞言如文。
    次准前膝印以二大指各跓無名指根是名如來踝印者。示相結名。眞言如文。
    次准前踝印以二大指＊跓中指根下名如來足印者。示相結名。眞言如文。
    爾時世尊告金剛手以下至不能盡知其福利者。略明此等大印及百千俱知眷屬印等福利無盡也。
    說伽陀曰以下至證得如來身者。重說伽陀廣歎此等大印威德大力也。若成此明王等者。勸爲利益故必應受持及廣流布也。是印名大印等者。明此印有大威力令末世有情修持善品也。若善男女等以下至能療諸疾病者。
　　廣明此等印眞言令持誦者滅罪生福得通根具無病長壽拔苦與樂自他福利皆悉具足也。我今而略說等者。更示大印功力以勸常當受持也。遠離諸障難等者。明常受持者離障證果也。
    金剛手此一切等者。總結如上諸印利益持誦佛頂眞言諸有情故而宣說之（上來印眞言品竟）。
菩提場經略義釋卷第四。
智證大師記一校畢。

菩提場經略義釋卷第五（盡經第五卷）

諸成就法品第九。
    
    前品廣說印契安布及眞言等了。今此品中說世出世種種成就方便事業。故言諸成就法品。猶是答其成就事業之問也。
    爾時釋迦牟尼佛觀察大衆者。將爲當來諸衆生故。略說佛頂輪王種種成就之法。故更觀察諸大衆會以告金剛手也。祕密主當來後世嬾惰懈怠以下至轉輪王功能者。許爲不精進無暇有情略說頂輪王功能也。於中略擧二類有情。一懈怠不精進者。二或婆羅門等者。是有淨信者也。言婆羅門勝族刹利族姓者。於四姓中擧其二種類。勝族可見。有淨信及發菩提心者。大日經云。菩提心爲因。悲爲根。方便爲究竟（云云）義釋云。菩提心卽是白淨信心義也。釋論云。佛法大海信爲能入。如梵天王請轉法輪時。佛說偈言。我今開甘露味門。若有信者得歡喜。此偈中不言施戒多聞忍信禪慧人能得歡喜。獨說信人。佛意如是。我第一甚深法。微妙無量無數不可思議。不動不倚不著無所得法。非一切智人則不能解。故以信力爲初。非由慧等而能初入佛法。萬行功德從此増長（云云）菩提心義其文稍廣。不能煩述。若依彼釋。菩提心與自淨信心只是一法。然今文似二。更引他經釋。大乘十法經云。佛言。善男子。菩薩摩訶薩成就十法。是住大乘。何等爲十。一者信成就。二者行成就。三者性成就。四者樂菩提心。五者樂法。六者觀正法行。七者行法性法。八者捨慢大慢。九者善解如來祕密之敎。十者心不悕求聲聞緣覺乘。時淨無垢寶月王光菩薩摩訶薩白佛言。世尊。云何菩薩摩訶薩信成就。佛言。善男子。菩薩摩訶薩行不淨行得柔軟行。彼菩薩信諸如來正眞正覺無上菩提。信諸如來於一念中說三世事。信如來藏不老不死無量無邊不生不滅不常不斷。信諸佛實際法界一切智一切智人所知力無所畏不共佛法。信諸如來無見頂相。信諸如來三十二相八十種好莊嚴其身身有圓光。信聲聞所說緣覺所說菩薩所說。及信所有善言說者。信此世過世。信正行者住正行者若有沙門若婆羅門。信善業果甚可愛樂微妙最勝。所說若天天主若人人主。信不善果不可愛樂。苦惱無量。或在地獄或在餓鬼或在畜生。彼菩薩如是信已。得離三法一疑二惑三不決定。善男子。菩薩摩訶薩成就如是信。名爲信成就（略二三文）善男子。云何菩薩摩訶薩樂菩提心。善男子。菩薩摩訶薩以有菩提相故發菩提心。未發菩提心時。或諸如來或諸聲聞勸發菩提心。善男子。此是菩薩初發菩提心相。善男子。彼菩薩聞有菩提。聞菩提心有大功德。聞發阿耨多羅三藐三菩提心。此是菩薩第二發菩提心相。善男子。彼菩薩見諸衆生無主無親無救無護無能度之令至彼岸。菩薩卽爲彼諸衆生起慈悲心而作是言。我當於彼無主無親無救無護諸衆生等而作救護。而爲彼因緣故發阿耨菩提心。此是菩薩第三發菩提心相。善男子。彼菩薩以見如來相具足身。生歡喜心生勇悅心。心生歡喜。以是因緣故發阿耨菩提心。此是菩薩第四發菩提心相。善男子。彼菩薩爲衆生令得利益安隱樂故。修行布施持戒忍辱。修行精進禪定般若（廣說六度相不能具載）善男子。菩薩摩訶薩如是發菩提心。名爲菩薩樂菩提心（云云）彼經廣說十法之中。信及菩提心。一一相別說。今文淨信及菩提心。一二之義隨宜解釋。菩提心義具如彼經及華嚴經菩提心論菩提心義章說。爲如是等愛樂修行眞言者。略說佛頂輪王眞言威德功能也。
    能摧一切天龍以下至伽陀末者。略標佛頂輪王威德神力也。於中初總顯示摧伏八部有情之功也。亦能令死等者。別示其能。如文。示現天中等者。結示現形無比功德無盡也。我今少分等者。誡許深密法要非聊爾說。所以如來四誡鄭重告金剛手有三聽者。謂誡聞略中廣說法而善作意也。我說異方便等者。更以偈略明我及一切佛利生故說之。如文。
    若有人纔誦以下。廣說種種成就之法及功能也。言離一切怖畏者。華嚴經云。初地菩薩離五怖畏。所謂不活畏·惡名畏·死畏·惡道畏大衆威德畏（云云）廣說如法華玄義也。此文云纔誦眞言離一切畏。則知誦持此眞言力卽身登地可以明矣。若能常持誦等者。明常持誦者遠離諸魔消滅罪惡也。言諸魔者。謂陰魔·煩惱魔·死魔·天魔也。然魔多種。或有八魔十魔。具如瓔珞華嚴等也。降魔義者如上已說。言僅誦之功。尚登地位離一切畏。況常持誦者乎。如上所說畫像以下。明種種作法次第也。三時澡浴三時換衣等。具如儀軌品也。誦二十五落叉遍者。論云。落叉此翻億。大日釋云。落叉梵音。是相義亦是見義也。我於種種經敎中凡有持誦相應處。多言誦一落叉或三落叉等。或言爲除罪障故誦一落叉。極重障者不過三落叉便得罪業清淨。然此義有餘。今當決之。所謂落叉者是相也。若得三相當是罪得除也。先明身相。謂身體先時麁重。今卽輕安。乃至或行百千里。迅疾而往不覺勞倦。速疾異常。先時靜坐係緣多爲小蟲蚊虻等所惱。今悉不生。無復膩垢可惡之相。廣如大品中所說。此是身相也。口相者。隨有所誦暫發聲時本尊卽至。又如大品所說。口發聲言非人不嬈於他之類。皆是語業淨相也。意亦有殊異相。謂發生無量慧解。如經一月四月分別不盡等。先時貪嗜如是如是食味。或不得者身卽不安。今時寂然不復思念。乃至多日不食。恬然得喜悅之味。無餘食想。身亦不困。或先多種種煩惱。今皆靜息。皆是意淨相也。由具此三淨相故名三落叉。若不爾者。徒自勞形。虛數遍數。難得成就。無所益也。既得此三相。當更増修勝行也。或時諸天龍飛行空中。不敢履踐其影。或來敬禮問訊。天諸童子以爲給使問其所須。如此是誰得知耶。但誦持者自知而已。此亦罪除淨相也。然上來明離一切相。今說三相。與此云何相應耶。今答。此三相以阿字故。此三卽一相。亦非一非異。如天台所解與此略同。謂一相一切相。非一非一切。卽相卽無相。卽非相非無相。皆是此意也。如是三相平等住於實相。是三落叉。身實相是一落叉。除一切身垢。語實相是二落叉。除一切語垢。意實相是三洛叉。除一切心垢。三垢除已三功德生。卽是分證如來功德也。又落叉是垛義標義。如文殊經中明。學射初雖遠垛後漸近之。乃至任運中的。首楞嚴三昧亦爾。以是因緣名落叉。復次身印契·口眞言·意本尊。卽是三行差別不同卽是三相。卽此三相入阿字門故。離於三相一相平等。如是照見是三落叉義。落叉者見也。故云勿異。勿異者不得他觀也。復次前云三句義。謂菩提心爲種子卽因也。大悲爲根。方便爲究竟。從首至終皆明此三事。或自顯此三德。或爲成他三行。言三落叉者卽與此相應也。又云。三落叉是數。數是世間也。出世落叉是見三相。謂字印本尊隨取其一。一合相是也。字印尊等身語心等名見也。又云。持滿一落叉者。謂以金剛語持之令滿十萬遍。然一是衆數之母。自餘一切諸數皆在其中若滿一落叉未有證驗。又當更作一落叉要令成就。一月二月等義皆如此也。若深祕釋者。落叉是一見義。謂境界現前以心目觀之。一緣不亂故名一見（云云）然釋文約字印本尊及身語意密明三落叉義。約善住一見說一落叉義。今言二十五落叉者。謂約二十五有以明此義。卽前釋一字眞言。云步卽婆字門一切諸法有不可得義。所言有者二十五有也。釋迦尊以法王三昧普現二十五有隨類之身淨除諸有垢穢等（云云）故知誦二十五落叉遍以爲先行者。表淨除二十五有煩惱惑業之垢顯示二十五三昧自在之用也。破有之義。具如涅槃經及法華玄義行妙中說（云云）遍數終後從白月一日以下。明先行終後正入修行也。言白月者。一月三十日爲白黑兩分。月盈至滿謂之白分。月虧至晦謂之黑分。此擧白月表智慧也。一日乃至十五日者。表十五智斷也。三十心爲三。十地爲十。等妙爲二。妙覺究竟智斷圓滿。故以滿月而爲表也。例言黑月表定。然月輪體白黑常竝表寂而常照照而常寂義。具如涅槃月喩品及法華玄義位妙中說（云云）取蘇摩那華結以爲帳者。華以表因。四十位等行相廣多故以帳爲表也。以檀香塗三肘曼荼羅者。香清涼義。表五分也。塗三肘曼荼羅者具德義。表三身三德等也。以種種塗香華燒香飮食用蘇以爲燈等者。明五供養。大日釋云。獻塗香時卽得無障礙戒寶。獻華時卽得大慈生寶。獻燒香時卽得遍至法界寶。獻燈明時卽得轉無明寶等（云云）義准獻食時卽得禪悅法喜寶也。當毘舍佉白分等者。毘舍佉又云㕹捨（引）佉。是二月也。結金剛跏者。謂結跏趺坐也。乃至現四種相如文。見如是相則得成就。如文。若誦俱知遍以下至成大悉地者。明誦四俱胝遍。於中初二俱知成先行法。三四俱知成辨諸事。八部皆伏成就悉地。如文。於恒河側等者。明作窣堵波之處也。於一一等者。明卽於塔前香華供養誦七俱知遍卽塔放光等也。卽於刹那頃等者。明於一切世界得無與等者也。
    帝釋尚速來以下至悉皆得清涼者。明誦七俱知遍以後諸天來供惡趣苦除之益也。爾時修行者刹那頃等者。明塔放光後。持明者身成大威德得大神通。光明如融金顏貌如童子。諸佛所攝獲智身通。迅疾如風光映天衆也。若有見彼成就者以下至悉皆成辨者。明見持明者人幷成就者。皆共騰空作持明仙遊歷世界等之華報也。所至帝釋處以下至出現於世者。
　　明帝釋分座乃至獲得菩薩巧住壽大劫見無量佛等之果報也。於中佛是言以下至獲得人中尊者。重以偈明持眞言者自行化他斷惑成佛獲無上報。如文。
    祕密主此修行方便有如來以下至求大菩提者者。引證明諸佛菩薩在因位時皆修此佛眼大明而得成就也。祕密主以下至愍念世間故者。明金剛手亦於因時修佛眼明難行苦行獲得成就也。金剛幢如來以下。重引一佛以證修此眞言王得成就也。
    我今又說以下至住壽一大劫者。重說異成就事業也。於荷葉上等者。明加持所成就物也。乃至三種相現獲三悉地。竝如文。
    神通月白分以下至住壽一大劫者。三時澡三洗三時換衣三時五悔等。竝如儀軌品說也。時別一千八遍等者。明所修行事也。別取苾芻毘奈耶等者。謂造鉢袈裟等一依因分律幷隨機羯磨所說也。隨取一事等者。明於如上說像前修廣大供養。及三波多護摩以護鉢等。念誦眞言。三相現持時作變化等也。
    又以如來礙量以下至住壽大劫者。明劍持明法也。於神通月白分於八日或十四日作三波多護摩等者。明加持劍時節作法也。其劍以右手而持等者。明空中有聲而云成就也。然後其像等者。明其像放光照行者身也。然後鼓明等者。舊本云。無量天樂不鼓自鳴（云云）故知明字與鳴同音也。卽阿蘇羅女等者。明修羅女圍遶行者而爲眷屬騰空自在等益。如文。
    又於高山頂上安佛像以下至爲佛優波塞迦者。明持輪成就等法也。高山頂上者。明先行處也。山卽中道山。謂表淨菩提心安住不動義也。頂上表此菩提心究竟至於一切智地更無過上義也。安佛像者。表所緣妙境也。所謂初緣實相造境卽中之義也。根莖果者。表五根力等助道也。正助合行有所至處。誦二十一萬遍者。明初誦三落叉遍以爲輪等先行也。然後等者。正明作輪等法也。補沙鐵者。舊別兩本竝云屍陀林鐵。言輪者摧輾義也。謂摧煩惱敵也。或鉢置娑（云云）未詳。應使等者。明造輪匠也。造已以下。明既造輪已作護摩法以護持輪成就等之處所。卽是入修羅宮之法而關鍵破壞也。又誦十萬以下。明次誦一落叉護摩修羅宮火然。如文。第三誦十萬以下。明復誦落叉蘇羅女出所求慰問也。入此宮中等者。明勸入宮也。竝諸助伴等者。誡入宮之時入與不入也。忽然輒入等者。明未入壇者入宮之損也。是故等者。略結未入壇者之失。如文。入於宮中等者。明持劍輪等人入宮之益也。彼得以下。廣明彼成就者得益之相。如文。其成就等者。明纔念輪王眞言輪破復成。如文。於迦葉波佛等者。引證明持輪成就者今現作優婆塞迦。如文。爾時世尊以下至愍念有情故者。更以伽陀引佛往緣而許說餘成就法。如文。
    又如前軌儀等者。明作成就處幷作塔念誦量數也。次當作塔之時等者。重以偈明作輪法也。置於五淨中等者。明護摩加持也。言五淨者。如蘇悉地供養品云。取黃牛乳酪蘇糞尿各別眞言經百八遍。和置一處（云云）廣如彼說。神通月白分等者。明加持時節等也。乃至出光以下。明得驗成就利益等。如文。
    又說大成就法以下。重廣說成就法也。應作先行等者。明成迷怛囉法先行處幷遍數作塔等也。復說伽他等者。重以偈廣說諸成就法也。不擇日等者。明不擇日吉凶及不必齋戒也。取不壞等者。如前略說。卽是起屍之法也。無怖依儀軌等者。明行者與善伴作意持誦也。應問善不善等者。明問彼攝嚩吉凶等事皆悉指示也。念誦極功夫等者。明輪王大力明爲奉敎使能與悉地常侍左右等也。或於彼口中等者。明劍持明法也。言於彼攝嚩口置細鐵末而以加持。便吐其舌長如青蓮。以刀割取成劍持明也。身色初日暉以下至以光悉照曜者。廣明持明者威德大神力也。則往須彌峯等者。明往忉利天天衆驚懼而作眷屬也。帝釋與半座等者。天主分座天衆圍繞也威力如大等者。明威動千須彌及動俱知山千贍部洲幷百天宮等也。於諸地獄中者。明諸惡趣作利益事也。威德如天王等者。明嚴具備足天衆侍衞身如青蓮遊諸世界也。當住一千劫等者。明壽千劫供佛利生也。又持誦之人以下至常衞護彼人者。明成寶持明法也。倍加而念誦作窣堵波等者。明先行事也。於攝縛口置細寶末等者。正明作法也。當卽於舌上現眞多摩尼者。正明得驗也。燃盛大威德等者。明由得此寶劍持明等之所衞護也。又於口中置等者。明成長壽仙藥法也。謂於攝縛口置乳糜和蘇。欲起吐出。受取而食則成威德成持明仙也。或手安於口等者。明出香篆也。篆字持兗反。書也。行者應作拳等者。明拳持明法。如文。次說大成就以下至決定勿生疑者。明成福持明法也。往蓮華池者。明先行法也。佛像槇壁等者。正明行法也。是像眼手動等者。正明得驗。作邑主等悉皆如文。我今而略說以下引證結示。如文。佛頂勝眞言以下。重示成就頂王眞言者無與等者也。先說成就法等者。明依如上說成就軌則。竝餘部中所有印契而作成就以得大力希有奇特也。所有十自在等者。明能說者德也。言十自在者。華嚴五十三離世間品云。佛子。菩薩摩訶薩有十種自在。何等爲十。所謂敎化調伏一切衆生自在。普照一切法自在。修一切善根行自在。廣大智自在。無所依戒自在。一切善根迴向菩提自在。精進不退轉自在。智慧摧破一切衆魔自在。隨所樂欲令發菩提心自在。隨所應化現成正覺自在。是爲十。若諸菩薩安住此法則得如來無上大智自在（云云）十力如前。若與此相應以下。明作法成就人尚壞天王況餘有情。如文。爲彼難調伏等者。明如上作種種法者如來必令得成就也。況字與貺同音。貺者賜也。以此敎王儀等者。謂若依此敎所說軌則而修行者。尚能令成諸不成者。況所求事寧不成乎。以此敎王中以下。結示此法中攝入一切法故佛法眼中說爲最勝也。
    爾時世尊以下至七言頌末。重明修習頂王求成就之軌則也。先佛諸仙寶髻說於是契經盡驚覺者。寶髻佛亦名寶勝。因緣如金光明中說。娜囉（人也）彌拏（天也）攝嚩囉（自在也）凍誐摩蹬伽之明者。謂如人間大自在天等所說眞言也（更詳）此明所作之敎也。少分盡彼境界敎者。且許盡彼等境也。此非正敎三昧耶者。此結非正敎也。例如大日釋云。若梵天所說眞言有阿字者。是約出離五欲覺觀不生明義。若帝釋護世眞言有阿字者。是約十不善道及災橫不生明義。餘皆以類可知（云云）我爲染衣而宣說以下至是故相應三昧耶者。總明爲出家人宣說此敎也。於中二別。初於彼愚昧及多聞等者。通明爲彼愚癡貪瞋邪見世間出世人也。次多分於此世間者等者。別明爲於世間聰哲乏財之人末世求道有障之者。是故等者結示。如文。加行修習等者。結誡求成就者夢中無染也。先知眞言三昧耶以下至身口意因而相應者。明預知三昧耶壇法等別而應於儀則三密相應也。設說必密眞言敎以下三句。明設有眞言敎法而必假觀行相應以修佛頂眞言也。眞言敎法成就中以下三句。明此佛頂眞言諸眞言鑛地中之財也。鑛字古猛反。金璞也。亦作礦字。如智論云黃石中有金性等也。所有諸地之方所諸餘所有占算論王法理論及書畫醫方工巧如是等一切皆是世尊說者。明如上世間諸法皆是佛說也。如金光明（云云）故次行云調伏有情而示現諸佛此中作是說也。悉地三種而分別本來清淨眞言法獲得律儀與印契誰於一切起憎嫉者。謂於一佛乘阿字妙理中分上中下等九品悉地別。如折金杖不失金用（云云）諸有行者皆依律儀軌則而修得益。云何可起怨憎嫉妬也。眞言句義悉皆無憎嫉感招諸障難著於文字心猶豫彼作眞言多分別者。此文明無相義。謂一切諸法皆悉空寂。於此空法起憎嫉者必招罪障。故修眞言者著文字句義而生疑慮心。於無分別法而作分別想。不得見實相。若離分別戲論則見心實相。故金剛云。若見諸相非相則見如來（云云）著於眞言緣枝葉以下。結示如上著相者不應與授也。於旃陀羅不說應以下至法則不成壞己身者。明不爲惡人說此眞言。彼人不成還致損失也。是故等者。結愼莫說也。纒染貪欲必不成以下至云何成就救有情者。明多貪染者及忽遽散亂之人。自既無審慮義理成就難期。何救有情也。住阿蘭若及山藪等者。謂雖處閑靜而五塵交雜不得成就。所謂假名阿練若也。當住淨念者。勸當安住清淨正念也。心流散以下。明散心流動者必不成就也。是故等者。結示制心也。故天台云制心一處無事不成法界卽一處等也。三種謗毀如來說以下至一切悉皆何不成者。擧三種人作三謗毀也。初一句標。次二句列。後一句結示。三種人者。謂求法他世人·住法人·理相應人也。世間悉無作是說等者。次明三種謗毀也。世間悉無者。擧上無相義也。作是說者。明下三種計也。所言自性（因中有果論也）及而去。幷不去（上二去來實有＊論也）自性若成等者。謂計自性人若行眞言行者。餘二何不成也。如是等類謗佛所說故言心作三種謗也（十六異論中義於此可說也）是故世間有二論以下至世間有無作是思者。重明有無二計。初句表二論。次二句勸進。後一句結也。精進共同由福因等者。勸彼二論共同精進作福因不應生誹謗也（三種謗者蓋外道計。謂數勝論等二十五論諦六。句自性實等在初等也。有無二論是佛弟子。謂小乘數人論人。幷大乘清辨護法等。佛世在前有其性分故預示之。云云）聖天種種設軌則以下至我說獲得下悉地者。謂依如上所說有情意樂所計不同。大聖慈悲說種種法令獲悉地。如根有下中上之異。悉地亦然。故云得下悉地也。一切諸天應供養以下至亦不應起於譏嫌者。謂凡持誦頂王眞言人雖供養天等八部而不必致禮。設不禮拜而不應生於譏嫌也。無量劫中等者。結示眞言最勝無比行歷劫不可說盡也。我說三部儀次第以下眞言敎心輪王法者。謂已廣說三部儀則次第。其中亦有九品悉地故云多種類也。應作次第等者結勸。如文（上來諸成就法品竟）。

世成就品第十（卷五）。

    末法成就品及諸成就法品。廣說世間出世間種種成就了。今此品說世間最勝事業普通祕密之法。以答金剛手最勝事業祕密之問。故曰世成就品.
    爾時釋迦牟尼如來入一切眞言敎照曜入不思議佛境界力遊戲三摩地以下至亦入是三摩地者。明佛所入三摩地名。謂欲說普通成就護摩法先入此定恒沙佛土一切如來及諸菩薩亦入此定。所謂唯我知是相。十方佛亦然之意。亦是諸佛同事等之義也.
    爾時金剛手以下至觀佛世尊者。明金剛手見佛入定遶佛不瞬也。爾時世尊以下至亦從定出者。明佛從定起出。如文。爾時釋迦以下至世尊作是說者。許略說五佛頂王普通之法也。金剛手以下至眞言末者。正說普通奉請眞言。如文。此是等者結名。如文。於遏迦中等者。明迎請時辨備閼伽也。次香等眞言曰如文。次迎請火天眞言曰如文。若撥遣等者。明撥遣火天時増加句。如文。次辨事眞言如文。此眞言以下明用此眞言法則。竝結名也.
    次摧壞眞言如文。此名以下。結名及明除毘那也迦作法也。次一切事業以下至眞言末者。明摧毀佛頂眞言。如文。以此眞言以下。明此眞言力用也。以如是等大眞言以下至卽成結曼荼羅界者。明如上所說諸眞言用途也。於輪王曼荼羅等者。總明作一切事業也。修行者先應等者。明淨室法也。卽以此眞言於淨瓶中等者。重明灑淨法也。以摧壞佛頂等者。明加持橛法。如文。卽成等者可見。無能勝佛頂眞言如文。以賢瓶等者。明香水灌頂離障也。此是無能等者。明此佛頂大眞言息障災除惡夢之功能也.
    我今說一切頂王等者。重許說頂王眞言普通功能也。若纔憶念以下至悉皆消滅者。明若暫念者卽成護身等利益（云云）若住奢摩奢那者。舊別兩本竝云屍陀林（云云）又以蘇護摩等者。明息災護摩法。兼明取伏藏法離障護伴等法也。定知有伏藏等者。正明取用伏藏法也。又於阿蘇羅窟門等者。明入穴法幷得長年藥等也。或結輪王等者。明結印擲蘇羅前卽彼倒地也。又喫穬麥等者。重明得長年藥也。又月蝕等者。明成大長年藥也。又於山頂等者。明得囉惹（王也）法也。又於山頂作緣生法身塔等者。明得摩訶滿拏里主法（大舍人主也）或得大邑主及鄕黨主也.
    又法取蓮華等者。明得無盡伏藏法也。又欲得敬等者。明得大小王等敬愛法也。又欲令等者。明得婆羅門敬愛乃至一切童女敬愛法也。取羯羅尾囉未敷華等者。明得一切人敬愛法也。又糠和尾娑（毒也）等者。明驅逐設咄嚕（怨也）法也。又以芥子等者。明摧設咄嚕法也。又以屍林等者。明令殞法也。又以芥子油等者。明得一切部多鬼敬愛法也。又以欝金等者。明一切必舍支敬愛法也.
    又結印誦眞言加泮字者。明除鬼魅法也。又以覩羅斯藥燒者。明鬼魅現語法也。又眞言中加弱字者。明令中毒者迷悶却蘇法也。又眞言句中加匿字者。明毒不行法也。又眞言句中加莫字者。明制毒蛇法也。又屍麽舍那（尸林）炭畫作圓壇者。明召毒蛇及鬼魅來能禁止法也。又眞言句中加護摩者。明能禁口法也。又眞言句中加息字者。明禁惡星法也。又眞言句中加4字摧利牙者加速字令損支分。如文。加底瑟咜（二合）底瑟咜（二合）縛鬼魅乃至加論馱論馱禁喉。如文。又日蝕時月蝕時等者。明日月蝕時持孔雀尾作法以復。乃至能成辨諸事業也。又鹽和油麻護摩者。明令設咄嚕（怨也）鬼魅危患法也。又以瞿摩夷捏彼人形等者。如文。捏字奴結反。捺也。又燒一切種柴等者。明得種種財寶法也。又燒油麻等者。重明求財皆得法也。又燒屈屢草者。明増壽法也。又護摩粳米者。明得兒法也。又燒蜜者。明得諸人敬愛法也。又護摩蘇者。明得威德法也。又護摩乳者。得息災法也。又護摩蘇者。明得増益法也。又七日三時等者。明獲大悉地也。我說大成就法以下至求成就用者。重說普通大悉地法也。於山頂有舍利塔前者。明成就處也。誦三十萬遍者。明先行之前遍數也。然後對像等者。正明修先行法也。此先行等者結示。如文。又入於大林不食等者。明在家隱形現行法也。又上於山頂等者。重明向日食乳等修隱形法也。
    又法以左手作拳以下。復明得安怛但那也。又當月蝕時取劫波羅等者。重明得隱形也。劫波羅者。謂髑髏也。摩努沙者。人也。又取摩努沙心等者。亦明作藥。隱形之法以三金裹者。謂鍊金銀及熟銅器重盛藥丸。例如陀羅尼集經第十云。又法取優鉢羅華。若無此華。取初出青蓮華·舍利波尼·鞞沙多波尼·摩陀那香·摩盧伽香·摩那吒羅。以上六種。等分擣作末。以雪水和作丸。丸如小棗大。於金銀合子重盛藥丸（云云）但生金銀等不得用之。以有毒故。如梵網云生金銀毒（云云）廣聚佛頂經云金毒銀毒等。亦有丸藥盛金銀熟銅等器（要者尋之）或黑月分以下。明加持藥時分得驗等也。又取牛黃等者。明得持明成就最上悉地也。又日月蝕時取牛黃蘇等者。明三相現。謂沸煙。爓。得三悉地謂不忘·隱形·騰空也。如是雄黃等者。明餘物成就也。言黃丹者（未詳）三種相現如文。又蘇路丹惹那（未詳）等者。重明隱形法也。又劍輪像伏黑鹿皮等者。總明一切成就得爲最勝也。又取不壞攝嚩（如前）等者。明起屍法。如前品說也。又取金末等者。明地持明仙也。若以鐵粖等者。明吐出劍法也。若置白芥子等者。明吐出嚴具也。若置油麻等者。明吐出本眞言敎經夾得持明成就騰空也。又以手按彼迷怛羅口等者。重明迷怛羅法也。三相如常。動卽語。意所求事皆說與長年藥若起卽成使者。其持明人欲所去處乘彼肩上隨意而往得持明仙。如文。
    爾時世尊以下。重說伽他（云云）祕密主汝聽以下至諸佛之所說者。許重略說普通修佛頂等成就。如文。此中作是言以下至及佛像動搖者。正說成就作法也。羯汝迦囉華及取蓮華蘂蘇嚕丹惹那等者。謂上三物以三金裹應作丸藥。別本云。當以羯汝迦囉華蓮華鬚素嚕丹惹三物等分和搗爲末。水和爲丸盛銀合中等（如上廣說）於日月蝕得三種成。三相次第得三悉地。如文。吉祥大持明等者。明如雷聲幡華及像動應知成就相也。若見等者。明見不祥相不求悉地也。獻塗香華等以下至然後作勝法者。明先作息災法乃至七遍然後作勝法也。應作等者。明作塔求成也。蝎蜡及鳴烏等者。明見成不成相以求成就也。舊別兩本竝云訖哩迦囉縒蟲迦迦鳥等（云云）蜴音亦蜥蜴也。蜡字（未詳。或應蜥字先的反。蜥蜴也）念誦以爲先等者。明歸命作福等必得成就也。爲少福愚夫等者。明爲少福人作増加福也。成佛悲爲本等者。明大悲利物故說眞言敎也。大日經云悲爲根等之意也。天王帝釋等等者。明纔誦眞言勝彼天等也。及居士宮等者。明在王宮得驗成就者端嚴常作法也。清淨修行者等者明持念者不應多事。若多事者卽心雜亂也。如世間之人等者。明劣慧無方便人於諸合藥闕緣不和有損無益也。三種微細者。謂不解陰陽不依敎法不祕作法。由此倒者有壞不成也。若取於伏藏等者。明採伏藏人必有王等畏也。占相必生疑等者。明占相吉凶等生猶豫心也。醫術果増長攝授長年藥等者。謂世間醫方伎術果報増長得長年藥。皆由持眞言而獲彼等果也。如是諸伎術以下至猶此心住著者。結明諸伎術等由心住著而有過患無所獲也。眞言以爲首等者。明眞言爲首彼獲大福也。菩提最勝果等者。明由聞思修三慧行故得最勝果也。是處等者。謂此得果處一切賢聖常所遊戲也。是故等者。結歎是處。言能與相應成就本尊皆依此法也。我已曾廣說等三句。結示古今所說廣略。如文（上來世成就品竟）。

無能勝加持品第十一。

    前品已說世間最勝種種事業祕密儀則。以答金剛手最勝事業祕密之間。今此品說難勝奮怒明王眞言能破一切魔王魔衆。故言無能勝加持品（此明王釋名。略如序品中說）於叙問中止魔句也。
    爾時世尊觀金剛手祕密王復以伽他而語之曰當於未來世有情劣精進我慢瞋恚癡無漸矯惱悋不能依儀軌修習眞言行者。佛重觀對場說此偈者爲如是等諸有情類將說難勝加持眞言也。不能依儀等者。謂彼具縛愚癡衆生不依如來所說儀則不知修習眞言妙行也。是持誦之人等者。謂若是持誦眞言之人如前所說諸護摩法之所加持也。諸魔悉惑亂悉無是思惟以明獲成就虛受諸動勞常作是思惟愚夫常是說者。明被愚夫爲魔嬈亂受諸劬勞邪執異說也。故舊本云。魔鬼嬈心。唯說斷見。空無所有。如斯有情。意思業思。晝夜如是。雖多切苦。受持諸呪。永無證效（云云）別本文同。言處受者。處字昌與反。居。止。制。息留。定也。今用止訓也。爲息彼障故亦除諸魔羅今說此大明先佛之所說利益諸有情是無能勝明者。許爲除彼等有情魔障故正說此明也。所言諸魔四種如前。但於其中煩惱魔及天子魔多分爲障。如文可見。若人常憶念隨時住等引彼諸魔障者悉皆得除滅者。略說持明者得益也。言等引者。梵音云三魔呬多。是攝心一境之義卽一心義。具如上說。卽說眞言一句者如文。爾時金剛手祕密藥叉主心生大歡喜頂禮於世尊大覺智莊嚴此大無能勝是明我願聽者。世尊欲說此明。祕密主生大喜悅。頂禮大覺卽言願聽也。言心生大歡喜者。謂世尊現在說法引道之時。衆生得益是不難也。今爲當來末世有情說此眞言。故生歡喜。是歡喜者非尋常喜。故加以大言。大覺智莊嚴者。於三覺中（自覺覺他覺滿。菩薩二乘。佛義如常說）佛是覺滿故云大覺也。所言智者。謂一切智道種智一切種智。此非次第三智。卽一心三智也。故經云。三智一心中得（云云）莊嚴者。所謂定慧二嚴。以莊嚴法身也。
    爾時世尊卽說大無能勝陀羅尼曰。如文。說是陀羅尼世間悉皆聞者。謂說此明時。三種世間悉皆得聞也。是大無能勝能壞一切魔能増勤勇力者。明此眞言功能。如文。則住三昧形名爲無能勝者。結示此眞言亦名無能勝三摩地也。本瑜伽中定慧雙運之意也。說彼大心明大力極勇猛不易於前明是心世尊說者。是明說彼明王心眞言。如文。說此心眞言應等正覺說七佛之世尊顯揚諸功德者。謂說此眞言非但我牟尼。七佛世尊亦顯功德也。卽說是大明利益修行者者。明大明是利益行者也。普遍諸世界六種而振動一切魔宮殿悉皆大振動者。結示此明威德世界六動魔宮大震。如文。
    金剛手此眞言句等者。明說此眞言之所以也。祕密主或持誦以下至帶頸臂者。明此眞言加持及持之軌則也。彼人以下至其前者。明持此眞言者易得成就本尊速現。如文。念誦時若能憶持者。結勸行者念誦之時必能憶持也。金剛手我不見以下至欲來障難者。明持此眞言人不爲一切諸惡之所障難。於中二別。初擧此眞言所加持者也。次若人若非人等者。明來障難者也。作是思惟於阿吒迦嚩底（丁以反）王宮不得入者。明彼雜類鬼等不得入於多聞天王宮也。阿吒迦嚩底者。多聞天王有三宮。一名毘舍羅婆。二名毘鉢帝。三名阿荼槃哆。縱廣六十由旬。七重欄楯。七寶所成。大寶積云阿吒筏底城。舊別兩本並云毘沙門城。可見。若有違越以下至親族朋友者。明有違此持明者時彼等鬼類有違族之失也。不容住於彼者。結不住於彼也。金剛手以下至印可者。結示此明加護印可。如文（上來無能勝加持品竟）。

證學法品第十二。

    前品已說降魔怨法。答金剛手止魔之問。今此品說修習佛頂不思議印三摩地者所應學法。故言證學法品。於叙問中是則第一修佛頂眞言異方便之句也。例如大日經云受方便學處品也。
    爾時世尊知無盡法界已除遣一切諸障者。結指前品中說降魔之法。故云已除諸障也。復詰金剛手等者。重正對詰也。若善男子以下至住塢波塞迦律儀者。擧能學人也。四衆各應住本律儀者。謂此四輩隨順佛敎已受僧尼具足大戒及以清信士女等戒。故結文云各住自律儀等。若是彼善男子以下至我略說者。正說所學法則也。修眞言行者彼先應入曼荼羅等者。謂若欲修眞言行者。必應先從明師入壇灌頂。若灌頂時先受三歸依及菩提心故也（其義如別）應成就十善業道者。謂一不奪生命戒乃至十不邪具戒。廣明戒相同異差別。如大日經學處品及其義釋。准智度論。法空中菩薩不見是三業是爲無罪。若見是三業是爲罪。聲聞法中十不善道是爲罪業。摩訶衍中見有身口意所作是爲罪（云云）例應言不見者身口意所作是爲無罪。乃至若菩薩不得身口意。是時則除三麁業。心住畢竟空中。一切法不可得而常行十善道。不起聲聞辟支佛心。以不取相心一切諸善根皆迴向阿耨多羅三藐三菩提。是名菩薩身口意業。麁罪（云云）論法空中辨大小乘明罪無罪及麁細等。今十善道明持念者先修學法。其觀心相如次文云應觀法界等也。如說修眞言行極善作意者。如彼三歸發菩提心戒十善戒等。於眞言行一一皆有作心觀念。故言極善作意也。親近承事善友者。謂明知法師。故涅槃云。親近善友。聽聞正法。思惟其義。如說修行（云云）又善友多種類（如止觀說）常修六念者。如普賢觀云。或有說言。汝當念佛法僧戒施天（云云）應觀法界如虛空自性者。如華嚴云。遊心法界如虛空。則知諸佛之境界（云云）應善修習等者。如般若說。五蘊乃至諸佛無上正等菩提。一一皆空清淨法界（云云）具如彼說。於此觀行等者。是勸持也。言若受如上三歸戒等觀行作意者。當不欺佛心不放逸也。善應隨三世佛菩薩行行者。卽勸修也。上行去聲。下字平聲。住於阿蘭若等者。明修行處竝誡不顧身命也。三時善應等者。誡修眞言者毎日三時受持如前所授三歸菩提心戒也。所聞甚深等者。勸隨師所聞祕法不忘修行。總是三慧。謂所聞等是聞慧也。憶持思慧。修行修慧。可見。善修四攝者。謂布施·愛語·利行·同事。此四法善能攝取利益衆生故名四攝。故大品云。菩薩摩訶薩以二施攝取衆生。所謂財施·法施。是爲菩薩希有難及事。云何爲菩薩摩訶薩愛語攝取衆生。菩薩摩訶薩以六波羅蜜爲衆生說法作是言。汝行六波羅蜜攝一切善法。云何爲菩薩摩訶薩利行攝取衆生。菩薩摩訶薩長夜敎衆生令行六波羅蜜。云何爲菩薩摩訶薩同事攝取衆生。菩薩摩訶薩以五神通力故種種變化入五道中。與衆生同事。以此四事而攝取之（云云）於如來等者。謂持明者常於佛塔前塗壇念誦供養也。於眞言儀軌等者。謂依前所說儀則常勤持念作塔也。身口專精等者。謂三業精進修行不怒乃至不欺誑他之戒也。於諸有情等者。謂諸有情類悉皆本有佛性阿字妙理。故常恭敬。一切男女皆是父母故常愛樂。如常不輕品及菩薩戒經等（云云）善知如來等者。謂善知佛說眞言祕敎之意趣也。我略說者。結上所說所修學法也。修行者等結勸行者常勤精進安立有情於佛道也。如法華中不輕菩薩知諸衆生皆有佛性。禮拜讃言。汝等皆行菩薩道當得作佛等（云云）若修佛頂等者。總勸修佛頂眞言者及修餘眞言行者。應如是修行成就也。如方廣經等者。兼勸餘部所說眞言行亦應修習也。名住自等者結勸。如文。
    復誥金剛手以下至一切色身者。明如說修行佛頂輪王眞言之行得成就者。身光如日種種嚴身皆悉具足。乃至圓光過於日輪映奪一切等。於中三別。如說修等者。明修因得果。眞金等者。明嚴身之具。具諸以下。明相好圓備等。並是顯持明者卽身成佛。可見。言周停者。周備也。停定也。猶調停也。
    復次金剛手成就持明仙以下至最勝廣大獲得成就者。廣歎成就佛頂輪王眞言菩薩德行。於中二別。謂如意樹藥王德。卽是拔苦與樂義也。初成就持明仙纔見等者。略歎如意樹王身德。卽是顯此佛頂眞言於諸眞言明中最勝無比能滿一切衆生所求。所以擧如意樹爲喩。故智論云。如人種衆菓樹。不如一人種一如意樹能隨人所願如意皆得（云云）意謂。諸餘眞言雖千萬種。不如一字佛頂明王。次下文中其趣可見。復次金剛手以下。重歎如意樹王身與樂滿願之德。如文。彼得輪王成就之人以下。歎爲法王之德也。金剛手此一字以下。歎爲明王主之德。如文。若修行以下。次歎藥樹王身拔苦之德滅除一切業障之病亦滅一切三惡趣苦之義。得成此眞言等者。歎神通自在之德也。纔瞬目頃等者。歎擧身輕利之德也。一切佛菩薩緣覺聲聞稱讃歡喜者。謂常爲諸佛之所稱歎恒被三乘之所歡喜。是歎上人所讃之德也。得一切菩薩行者。歎具足菩薩所行之道德也。於餘世界自在遊行者。此歎遊戲神通淨佛國土之德也。於一切有情等者。歎下人歸仰之德也。乃至以下結歎。如文。爾時如來以下至伽他末者。以頌重歎成就輪王眞言者德也。種種鬪戰空自在者。如上文云住十地菩薩不敢違越其敎令也。言尙第十地大菩薩不敢違逆其敎令。況復有種種相鬪諍者乎。故如空自在者也。如我寶性而照曜者。如上如意樹義。言如如意珠非但雨寶以滿人願亦能朗夜。故天台云。此珠放光而復雨寶等（云云）若青蓮華在池開彼騰驍勇威光色者。明持眞言者威光色也。如金光明歎佛偈云。其目脩廣清淨無垢如青蓮映水開敷（云云）彼人悉皆超世間毘鈕眞言不可及者。如上文云。圓光一尋超過日輪映奪一切等（云云）毘鈕釋名如序品說。言如此大力天所說眞言力。比佛頂王明億分不及一也。
    爾時世尊以下至應攝三種時者。重說伽陀略說普通修眞言行地分及時也。祕密地居人者。謂地天也。明者先行後指示相最勝者。謂持明者修先行後。地天示相最勝及中下也。地方說三種以下至成就處三種者。標列結地相。如文。惡王賊飢儉以下至於此敎悉制者。明有難處不應居住也。三時應念誦等者。結明時分。如文（上來證學法品竟）。

護摩品第十三。

    前品已說普通修習佛頂眞言行者所修學法。以答祕密主修佛頂眞言異方便之問了。今此品說三種護摩法而答金剛手息災増益調伏法之問。故言護摩品。言護摩品者是燒義也。
    復告金剛手遠離於祕密成就不可得者。謂若修眞言行者離祕密護摩之法不得成就。故重告勅也。於此經敎中成就故說密護摩爐差別應祕密而作者。謂爲令成就眞言法故。於此經中祕密而說。當祕密而作護摩之法也。息災等三種一處不應作者。謂扇底迦法·補瑟徵迦法·阿毘遮嚕迦法。此等三種護摩具支觀行色法各各別異。不應一處而作其法。故次文云若一處護摩護摩爐必謬也。若於調伏爐不應作息災如器中有毒盛乳必當壞者。謂調伏爐中置毒藥等以護摩之。故不應作息災護摩。譬意可知。審觀三種事故說三種爐者。謂明知如前三種事業當如法作。故說三爐也。餘敎亦說三爐作是分別於此應用之是故不相違者。言非但此經說三種爐。諸餘敎中亦說三種。如是分別而護摩之不應相違。用屈屢草芽以下至獲得種種利者。略明息災護摩作法並所用支分等。如文。若被竊藥物以下至護摩而稱讃者。明被偸物却徵之法。廣如蘇悉地說。於諸三種法而用蘇護摩者。謂三種法中皆用牛蘇必不應缺。別本廣說三種護摩作壇及敷草等並所用物衣色面方一一委細。行者須尋。又護摩火名。邪正差別。並餘護摩種種作法。如大日經及蘇悉地瞿醯牟利曼荼羅幷護摩儀軌等。應一一留心祕密而作法。不應顯露趣爾自恣。返招罪愆也。
    爾時世尊以下至及與印契等者。重爲有情利益更說修習佛頂眞言成就義利及印契等（云云）我先已宣說等者。指前所說普通作法。如文。我今說印契等者。示今所說。如文。普通佛頂印（標名）以二手內相叉作拳竪二中指相合屈上節普通一切佛頂印能成就一切義利者。示印相結其名明成利也。從此以下明以一印通一切用。可見。由見此印契以下至悉融而驚怖者。明此印契功能也。此是大眞言一切佛頂心以下至眞言末者。示眞言名及正說之。如文。
    復說伽陀曰以下至諸苦悉消滅者。明此印眞言利益世間諸苦消滅之功也。由此一切佛頂根本印等者。重明此印作業護身。如文。以此根本印用中指端來往者。明以先印持明迎請也。一切普通先所說以各自眞言用者。明以此印通用前說眞言。故次文云結此根本印通一切處用也。塗華燒食燈等並用此印。如文。卽用前印等者。明迎請火天之印眞言（云云）若撥遣火天等者。明發遣之印。如文。又卽此印准前以下。明摧壞頂印。如文。能作奇特事等者。明作奇特及一切事護身等之用也。又移左中指以下。明用摧毀頂印眞言（云云）此名摧毀頂等者。結名並明用處也。准前普通印等者。明淨處用及示用眞言（云云）若求成就時等者。明前印護處之用及示用眞言（云云）用以自灌頂等者。明灌頂之用也。若人得此印等者。明淨室之用也。當於澡洗時等者。明澡浴時用也。本部三昧耶等者。明止魔用也。於此佛頂敎以下結說。如文。卽前印二中指於手背上相押如環者。示印相也。此無能勝頂等者。結名並明除惡夢等功能（云云）應用此大印等者。明寢臥時用。如文。我今以下。結略示廣。如文。於此以下。明爲修佛頂及佛眼明求悉地者一切皆已說。如文。修諸眞言說解脫以下至悉除一切諸疑惑者。謂初句總說修眞言行得解脫也。一切如來等者。明諸佛菩薩皆修此行得安樂義利也。増加精進等者。明爲有情利益加行精進勤修習者悉除諸疑也。是故等者。告金剛手正爲宣說也。我已等者。指如前說儀軌等也。此是等者。正示此護摩法也。三時以下。正明護摩也。以此以下。明眞言王喜。及與成就眞言主也。成就念誦及護摩以下。明三種護摩相資而一一中有三種念誦修行法則也。言於息災等三種法中一一各有上中下成就也。身口及意以下。明身密印·口眞言·意妙觀。以此希望増益事也。復說三種以下。明三種悉地。謂天上悉地·虛空悉地·地上悉地（云云）此三悉地亦有上中下。故次文云爲彼求成有三種乃至並與求法而念誦（云云）求欲財寶如文。隨其悉地發勤勇以下。結明隨其差別悉地皆應精勤。依法作佛塔正見大悲求成就也。彼人以下。明成就易得。現世安樂。後世得脫也。古昔等者。明往多人修頂王法得成就也。我曾等者。結歸於我。如文。
    爾時世尊釋迦牟尼如來以佛眼觀無量無邊世界復告金剛手者。謂今於此中欲說通修三部作法故。重觀誥以說伽陀。諸敎中已說以下。明諸餘經中所說律儀作法皆於此法中應修行也。以彼聖甘露等者。謂以此尊眞言通於三部餘部廣說。常當由彼修行悉除諸障也。如悉地經（云云）明王經所說以下。明彼他部所說儀軌皆此中用也。不應食下。總明不應食物也。求悉地行者以下。明淨身故用五淨時也。所餘諸敎說以下。明通用諸敎中所說作法也。言若有人疑是餘敎說悉皆修行。乃至諸餘敎中。於此不說（云云）一切諸如來以下。明諸佛菩薩曾修曾說乃至廣作義利也。爲被劣慧者盡說其威德者。結諸佛說也。我今少分說稱讃其功德等者。結歸我說。並示百劫不能說盡無盡無得也。若得此敎王以下。明得此法者所獲果報也。同如來者。是究究果。同菩薩者。卽分證位。故次文云天蘇羅敬得不退轉（云云）如法華云定當作佛爲人天敬轉無上輪敎化菩薩。常恒獲如是以下。轉釋所因。言若得如是敎法因先世所積菩提資糧。此之資糧由祕密主大威神力。如文。當知彼有情當得清淨身者。結示如上所說修行有情生生之處蓮華化生常獲清淨妙法身。又清淨身者。謂常樂我淨法身。卽是自行圓滿也。若得此敎全悉皆得一切證成兩足尊者。結歎得此敎者證成佛果。所言全者。若彼小乘半敎隨他意說。似半珠也。今此大乘滿敎隨自意說。猶如全寶。又若隨分得此敎者卽得世間諸悉地。若具足得是經者必獲證成兩足尊。此則自行化他滿足。故云得此敎全悉得一切等（云云）又清淨身是法身體。得此敎全定慧兼。具如上廣說。上來大段第二聖敎所說分已竟。
    佛說是經已以下。大段第三依敎奉行分。如文。上來有三。第一序分。第二正宗。第三流通總略釋菩提場經一十三品已竟。

菩提場經略義釋卷第五。
元永二年（己亥）九月七日書之了。
智證大師記也一校畢。
