　　No.2233

　　大佛頂經開題

　　將釋此成佛了義經。略有三門。謂大意題目入文判釋也。載夫六爻精微老聃難窮。繫象幽源孔子喟然。塵埃纒縛未出區表。妄海滉瀁邅迴迷津。豈如法身性相循環九域拯濟群萌。眞性纜藏黜陟閻都引導黔黎。霧中逐月三惑爰斷。海浦攀蓮淹醉便醒。是故衞城營齋崇頓證教。寶冠月光重中道理。初始大意蓋有斯哉。
　　第二釋題目者。謂大佛頂如來蜜因修證了義諸菩薩萬行首楞嚴經者。大佛頂如來謂無爲心佛是也。密因謂佛性也。修證謂同揚因果也。了義者中道了義也。諸菩薩謂通地前地上之因也。萬行謂表菩提薩埵之萬行也。首楞嚴者梵語也。此云健行定也。經者舍新也舊語。今新謂蘇怛纜也。
　　第三入文判釋者。略此十卷了義經凡有三段。初從如是我聞至于願聞法要此謂序說分也。次從于時世尊頂放百寶無畏光明下至于第十卷無復魔業是謂正宗分也。
　　次從佛說此經已下至于作禮而去是謂流通分也。此了義經者大唐大聖大孝皇帝之代中天竺波賴密帝三藏所翻譯也。輪王之苑求金色華非小所爲。琉璃之林問摩尼果大緣攸勤。于佛授記可奉書寫此佛性典。祇林付屬必應値遇此頓證法。見者研眼登諸佛位。聞者耳中照吠琉璃。三門分別略釋如是。
　　寬治五年二月八日於皆明寺□□□□




