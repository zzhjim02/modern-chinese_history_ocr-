No.2237

眞實經文句卷一

          遍照金剛撰

    就此經中開爲三段。謂初之七事爲緣起分。次十七章爲正說分。後之一頌爲流通分。就初序中。然今是經唯有通序而無別序。其通序中則有七事。第一如是者。總擧所聞之法體。第二我聞者。別明聞持之人。第三一時者。明聞持和合而非異時。第四從薄伽梵以下明聞持之所從。第五從在於欲界以下明聞持之處。第六從於八十俱胝以下明聞持之伴。第七從初中後善以下歎所說教勝德。初三如文。就其第四教主中文分爲三。先標尊號。次從成就殊勝以下歎勝德。後從大毘盧以下擧別號。初如文。就其歎勝德中自有六句經。恐是歎佛五智德耳。就中初句歎大圓鏡智。次已得一切去歎平等性智。次已證一切去歎妙觀察智。次能作一切去兩句歎成所作智。後常恒三世去歎清淨法界性智。初三後一皆悉如文。就其第四智中初句明自行成辨。後於無盡去明化他滿足也。第五明說經處中爲二。先正明方處并處愛樂。次從種種間錯已下明處莊嚴。就中爲三。先總標。次從鈴鐸繒幡去別列。後而爲莊嚴句爲總結也。第六同聞衆中爲三。先擧數標類。次從所謂去列名。後從與如是等去總結威儀。初如文。就其列名中則有八大菩薩。即是如次依大日如來月輪震兌離坎巽坤乾艮之八方而侍衞之。第七歎教中則有七善。一初中後善。二文巧。三義妙。四純一。五圓滿。六清淨。七潔白也。（已上序文）
　　從說一切法以下大段第二明正說分。就中爲二。初別明理趣體相。後總歎理趣功能。初別明中自有一十七章。一大樂不空初集會品。二毘盧遮那理趣會品。三降三世品。四觀自在菩薩理趣會品。五虛空藏品。六金剛拳理趣品。七文殊師利理趣品。八纔發意菩薩理趣品。九虛空庫菩薩理趣品。十摧一切魔菩薩理趣品。十一降三世教令輪品。十二外金剛會品。十三七母女天集會品。十四三兄弟集會品。十五四姊妹集會品。十六四波羅蜜部大曼荼羅章。十七五種祕密三摩地章。
　　今初就金剛薩埵章中文分爲二。初正明大樂不空金剛薩埵般若理趣。次重明大樂金剛不空三昧耶本誓心眞言。初中爲三。初標章。次釋義。後歎德。下去諸章皆悉准知。初文可見。次從所謂以下釋義。就中爲二。初正釋。次釋出。初中自有一十七句。大分爲五。初句明大樂金剛普賢延命金剛薩埵菩薩位。次四句明四親近菩薩位。次四句明内四供養菩薩位。次四句明外四供養菩薩位。後四句明四攝菩薩位。初句如文。次四親近菩薩者。即是東方四大菩薩。謂欲金剛（義述云意生金剛）觸金剛愛金剛（義述云悲愍金剛釋云愛樂）金剛傲（義述云金剛慢）即是如次依金剛薩埵前右後左住也。次内四供養菩薩者。謂意生金剛（義述云金剛見）適悅金剛（釋云髻梨吉羅）貪金剛（釋云愛）金剛慢（釋云傲義述云自在）亦復如次依右邊前後隅左邊後前隅住也。次外四供養菩薩者。謂春金剛·雲金剛·秋金剛·冬金剛。亦復如次依右邊前後隅左邊後前隅住。亦是如次花香燈塗也。次四攝菩薩者。謂色金剛聲金剛香金剛味金剛。亦復如次依前右後左住。亦是如次鉤索鎖鈴也。從何以故以下第二釋出清淨所由也。從金剛手若有聞此以下第三稱歎觀德。就中爲二。先歎滅惡德。次歎生善德。此兩門中各有二階。先行相次功報。今滅惡門中。先明行相。次從乃至菩提以下正明功報。就中又二。先明時節。次從一切蓋障以下正明功報。就中爲二。先不墮惡趣（云云）次重罪消滅也。從若能受持以下第二歎生善德。就中爲二。先明行相。次從即於現生以下正明功報。此中略有四種果報。一證三昧地。二得自在。三受適悅。四得佛位。就文爲二。先明前三報。次明後一報。此二文中各有二階。先明時節。次正明功報。言十六大菩薩者。謂金剛界中十六大菩薩是也。從時薄伽梵以下第二重明心眞言。又解。此中說三密觀。何則前十七句爲意密三昧地次從時薄伽梵以下身密瑜伽。次從說大樂以下明口密眞言。下去諸章皆准此知也。彼實相經云唅（長聲）。此眞實經云阿。（引入）
　　第二明毘盧遮那章。大文爲二。初正明理趣。次明心眞言。初中爲三。初標章次釋義三歎德。初中爲二。先標能說主。次從復說一切以下標所說法。下去諸章皆悉准知也。從所謂以下第二釋義。此中則有四句。即是如次配。釋中方四智四波羅蜜。謂大圓鏡智金剛波羅蜜。平等性智寶波羅蜜。妙觀察智法波羅蜜。成所作智羯磨波羅蜜也。從若有聞此以下第三歎德。就中爲二。先明行相。次從設使現行以下正明功報。就中又二。先明超惡趣。次從速能剋證以下明登覺位也。初中又三。先正明超惡趣。次乃至去明時節。次文可見。從時薄伽梵以下第二說心眞言。周本云唵（長聲）唐本云阿。（引入）
　　第三明降三世章。文例爲二。先理趣次眞言。初中爲三。先標章次釋義三歎德。初標中二。先標主次標法也。從所謂以下第二釋義。釋中自有四句。如次配釋東方四菩薩瑜伽三摩地。謂忿怒薩埵忿怒善哉忿怒王忿怒愛。又云。如次配釋薩王愛喜也。（云云）從若有聞此以下第三歎德。就中爲二。先明行相。次從設害三界以下正明功報。報中又二。先明不墮惡趣。次明疾證菩提也。從時金剛手以下第二說眞言。流志本𢜩（長聲）不空本吽（短）。
　　第四明觀自在章。例前爲二。先理趣次眞言。初中爲三。謂標釋歎。標章中二。先主次法也。從所謂以下第二釋義。釋中自有四句。如次配釋四方四大菩薩三摩地。謂金剛法·金剛利·金剛因·金剛語也。從若有聞此以下第三歎德。德中爲二。先明行相。次從設住諸欲以下正明功報。報中又二。先明不染次明證果也。從時薄伽梵以下第二說眞言。實相經咭利（短聲）眞實經訖唎（二合）。
　　第五明虛空藏章。例前爲二。先理趣次說眞言。初中爲三。謂標·釋·歎。標章中二。先主次法也。從所謂以下第二釋義。釋中自有四句。如次配釋南方四大菩薩三摩地。謂金剛寶·金剛光·金剛幢·金剛㗛（此章缺歎）。從時虛空藏以下第二說眞言。周本怛纜（長呼）唐本怛藍（二合）。
　　第六明金剛拳章。例前爲二。先理趣次說眞言。初中亦三。謂標釋歎。標章中二。先主次法也。從所謂以下第二釋義。義中自有四句。如次配釋北方四大菩薩三摩地。謂金剛業·金剛護·金剛藥叉·金剛拳也。從若有聞此以下第三歎德。德中爲二。先明行相。次從得一切自在以下正明功報。此中略有六種果報。一得自在。二得一切智。三事業成就。四得金剛三業。五得悉地。六疾證菩提。又解。開事業與成就爲二則成七種。從時薄伽梵以下第二說眞言。流志本阿（短聲）不空本惡。
　　第七明文殊章。例前爲二。先理趣次說眞言。初中亦三。謂標釋歎。標章中二。先主次法也。從所謂以下第二釋義。義中自有四句。如次配釋四利菩薩三摩地。謂金剛界曼荼羅中金剛利。降三世曼荼羅中忿怒金剛利。遍調伏曼荼羅中蓮花利。一切義成就曼荼羅中寶利也（此去六章皆缺歎文）。從時文殊以下第二說眞言。實相經阿（音烏舸反短聲）眞實經菴。
　　第八明纔發意章。例前爲二。先理趣次說眞言。初中亦三。謂標釋歎。標章中二。先主次法也。從所謂以下第二釋義。義中自有四句。如次配釋四輪三摩地。謂金剛輪忿怒輪蓮花輪羯磨輪也。從時纔發意以下第二說眞言。周本囕（長聲）唐本吽。
　　第九明虛空庫章。例前亦二。先理趣次說眞言。初中亦三。謂標釋歎。初標中二。先主次法也。從所謂以下第二釋義。釋中自有四句。如次配釋内四供養菩薩三摩地。謂金剛嬉戲·金剛鬘·金剛歌·金剛舞也。從時虛空庫以下第二說眞言。流志本唵（長呼）不空本唵。
　　第十明摧魔章。例前爲二。先理趣次說眞言。初中亦三。謂標·釋·歎。初標中二。先主次法也。從所謂以下第二釋義。義中爲二。先正釋次釋成。初中則有四句。如次配釋四部三摩地。謂金剛部中降三世·寶部中寶金剛忿怒·蓮華部中馬頭忿怒觀自在·羯磨部中羯磨也。從何以故以下第二釋成。即是慈氏菩薩三摩地也。從時摧一切以下第二說眞言。流志本荷（長呼）不空本郝。
　　第十一明降三世教令輪章。例前爲二。先理趣次眞言。初中例三。謂標釋歎。初中亦二。先主次法也。從所謂以下第二釋義。釋中則有四句。如次配釋四部大曼荼羅。謂金剛部·寶部·蓮花部·羯磨部也。從時金剛手以下第二說眞言。實相經頡唎（長呼）眞實經吽  問。前第三章與此十一章同異如何。答。恐前唯爲金剛部。此則通四部耳。
　　第十二明外金剛部章。言外金剛部者。摩醯首羅等二十五種類諸天也。文例爲二。先理趣次說眞言。初中亦三。謂標·釋·歎。初標中二。先主次法也。從所謂以下第二釋義。此中則有四句。如次配釋中方四智·四波羅蜜。具如上第二章也  問。上第二章與此十二章同異如何。答。恐是本迹異耳。從時外金剛部以下第二說眞言。周本底唎（長呼）唐本怛唎（二合）。
　　第十三明七母女天章。七母女天是摩訶迦羅天眷屬毘庾（二合）。
　　第十四明三兄弟章。言摩度羯羅三兄弟者。是梵王·那羅延·摩醯首羅之異名也。薩嚩（二合）。
　　第十五明四姊妹章。言四姊妹者。第一名惹耶。第二名微惹耶。第三名阿爾多。第四名阿波羅爾多也。（以上三章餘本皆缺也）唅（引）。
　　第十六明四波羅蜜部中大曼荼羅章。文例爲二。先理趣次說眞言。初中亦三。謂標·釋·歎。標中亦二。先主次法也。從所謂以下第二釋義。此中則有四句。初句顯金剛部中曼荼羅皆具五部。一一聖衆具無量曼荼羅四印等亦無量。次句顯寶部中具五部曼荼羅四印等亦無量。第三句顯蓮花部中具五部曼荼羅。四印等同一清淨法界性。第四句顯羯磨部中具五部曼荼羅等。四印得至究竟無住涅槃也。從若有聞此以下第三歎德。歎德中爲二。先明行相。次從彼於以下正歎也。實相經有眞言。驃（長呼）眞實經無眞言。釋云。所以不說心眞言者。彼教中一一聖衆各有一字心眞言不可具載。今略指方隅也。
　　第十七明五種祕密三摩地章。例前爲二。先理趣次說眞言。初中爲三。謂標·釋·歎。標中爲二。先主次法也。從所謂以下第二釋義。就中爲二。先散釋次攝頌。就中自有五句。如次配釋五大菩薩三摩地。謂欲金剛明妃菩薩。金剛觸明妃菩薩。金剛薩埵菩薩。愛金剛明妃菩薩。金剛慢明妃菩薩。其金剛薩埵則爲中央。餘四大菩薩如次配住東南西北位。即上第一章十七句中初五句是也。次攝頌中自有五頌。就中初頌明金剛薩埵菩薩三摩地。行願義攝。次頌明欲金剛明妃菩薩三摩地。行般若波羅蜜義攝。次頌明金剛觸明妃菩薩三摩地。行大靜慮義攝。次頌明愛金剛妃明菩薩三摩地。行大悲所攝。後頌明金剛慢明妃菩薩。行大精進所攝。此中四句如次配釋四部。謂金剛寶法羯也。從若有聞此以下第三歎法功能。就中爲二。先明行相。次從彼獲以下正明功能。此中略明五種果報。一得安樂。二得三昧。三得悉地。四得自在。五得佛位。又解。初二合爲一印是三昧也。問。今此最初最後兩章同異如何。答（云云）周本莎訶（長呼）唐本吽。
　　從爾時一切如來以下大段第二明總歎理趣功能。就中爲二。先散序。次攝讚。讚中有三頌半。文分爲二。前兩頌半正明讚歎理趣功能。後一頌明奉行流通。然以此讚歎文或爲正說或爲流通。蘭菊各擅其美。不可互相是非。初中爲二。初一頌半讚能說者。次一頌讚能持者。初文如釋。次文中二。初句明行相次句正明功報。此中有三種報。一魔不壞。二得聖位。三得悉地。三句三報如次配釋。
　　從一切以下第三明奉行流通分也。其七言偈。上代兩句爲一偈。後世四句爲一頌。今且依後代分之。然智度論中亦以七言四句爲一頌也。

　　我依本家釋  輒出此文句
　　即燃無盡燈  願遍明法界

眞實經文句卷一

