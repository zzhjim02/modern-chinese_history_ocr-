
　　No.2240
　　理趣釋重釋記
　　大興善寺三藏
沙門大廣智不空奉詔譯

　　大樂金剛不空眞實三摩耶經般若波羅蜜多理趣品

　　釋名。言大樂金剛不空眞實三昧耶經般若波羅蜜多理趣品者。是則欲界頂他化自在天王宮殿所説也。言大樂金剛不空眞實三昧耶者。普賢大菩薩異名也。表諸佛普賢之身周遍器世間及有情世間。以其無邊自在理常體寂不妄不壞故有是名。左持金剛鈴。即是適悅義。安腰之左。表大我焉。右持五股杵。表是五智義。轉拳向外。示衆生坐於滿月。背倚月輪。令身色相好圓備。證得第六地位。現前地菩薩住般若波羅蜜觀。多作此天衆王。爲天人説般若波羅蜜。其天界五欲殊勝超越諸天。是故毘盧遮那佛爲金剛薩埵説大樂大貪染。加持現證瑜伽理趣速疾。由是得聞不染世間雜染請煩惱。超越魔羅之境。其宮殿是大樂不空金剛薩埵大曼荼羅。皆從毘盧遮那佛福德資糧出生。大妙金剛五寶所成金剛峰寶樓閣。其曼荼羅四方八柱烈八位四門。中位毘盧遮那遍照空來内證智解脫是也。其八位後當説之。般若波羅蜜多理趣品者。諸尊般若理趣也。言經者。如常所釋矣
　　如是　釋云。言如是者。結集之時所指是經。注法華云。言如是者。感應之端。如以順機受名。是以無非立稱。衆生以無非爲感。如來以順機爲應。傳經者欲顯名教出於感應故建言如是。端者初也。建者始也。又云。至人説法但爲顯如。唯如爲是故言如是。寶公亦云。以離五謗名爲如是。梁武帝云。如是所斯之義。是佛所説故言如是。長耳三藏云。如是有三義。一就佛。三世諸佛共説不異名如。以同説故稱是。二就法。諸法實相古今不異故名爲如。如如而説故稱爲是。三就僧。以阿難聞望佛本教所傳。不異故名爲如。永離過非故稱爲是。釋意巨多。恐繁不述
　　我聞　釋云。言我聞者。表親從佛聞也。證云。言我聞者。傳法之者自指己身言。如是法親從佛聞故云我聞。我有三種。一妄所執我。謂外道等所橫計我。二假施設我。謂大涅槃樂淨常我。除二乘倒強施設故。三世流布我。謂世共傳天授祠授等。今傳法者隨順世間相指稱我。不同前二。即是無我之大我也。集法即遍是也。傳之。我者主宰自在之義。有三阿難。一阿難。此云慶喜。持聲聞藏。二阿難跋陀。此云喜滿。持獨覺藏。三阿難伽羅。此云喜海。持菩薩藏。但是一人隨德別名。阿難多聞。聞持積集三慧齊滿。文義並持。於三藏教總持自在。得自在義故云我聞。自餘巨多。依繁不述。尋可悉之
　　一時　釋云。當説經之時。其地方種震動。或天雨衆花。餘時則無此相。又三乘種姓皆獲聖果。乃稱一時也。解云。明説教時分。即化辰也。法王啓化之日。大衆嘉會之時。此有二義。一法王啓化機器咸集説聽事訖總名一時。二説聽二徒共相會遇時分無別故言一時。亦有四義。一不定約刹那。二不定約相續。三不定約四時六時八時十二時等。四不定約成道已後年數時節。名爲一時。但此理趣會時者。一向集會大菩薩衆不來自餘聽法之衆。此則祕教之祕密藏之密也。因異熟已集小機不交矣。一時義已多端。依繁不述
　　薄伽梵　釋云。是能破義。所破四魔。又有六義。如聲論師所釋。自在熾盛與端嚴名稱吉祥及尊貴等也。解云。別説教主欲歎法。出勝人其法必勝顯。教主中有二。初標名。後歎德。此標名也。古名婆伽婆義當世尊之號也。此略云佛。梵云佛陀。唐云覺者。自覺覺他覺行圓滿。自覺勝凡夫。凡不自覺故。覺他勝二乘。彼不覺他故。覺行圓滿勝諸菩薩。菩薩雖復修於二覺行未滿故
　　成就殊勝　釋云。毘盧遮那自覺聖智也
　　一切如來　釋云。瑜伽教中五佛是也。其五佛者即盡虛空遍法界無盡無餘佛聚成此五身也
　　金剛加持  釋云。金剛者。表如來十眞如十法界十如來地。以成上下十峯金剛大空智處。加持者。表如來於中道十六大菩薩普賢智從此展轉流出。共成三十七位以成解脫輪大曼荼羅
　　三摩耶智  釋云。本誓亦曼荼羅亦平等也。言本誓者。大悲行願即四量四攝是。言平等者。身口意三密平等是。又云。三部謂佛蓮金。於此三部各具四種曼荼羅四種法身智故名爲智。勿令將來最上乘者。不從師受而專意自受者也。是故得知修最上乘。必須師受三昧耶。然後可修行
　　已得一切如來灌頂寶冠爲三界主  釋云。如來在因地。從灌頂師入三昧耶  智曼荼羅。阿闍梨如持弟子身中本有如來藏性。發金剛加持。以成修眞言行菩薩法器。則堪任持明等乃至傳受印可等灌頂階位。以此爲因。由三密四智印相應。成究竟三界法王主。以此爲果
　　已證一切如來一切智智瑜伽自在  釋云。一切如來者。同上所説五佛也。一切智智者。唯佛自性之智。皆以瑜伽法相應。獲得於法自在
　　能作一切如來一切印平等種種事業。於無盡無餘一切衆生界一切意願作業皆悉圓滿　釋云。一切印者四智印也。能作者由獲瑜伽自在故能作。一切如來五佛。一一佛皆有一切印平等羯磨處智。遍至無盡無餘佛刹衆生界。能作種種利益。究竟安樂一切有情界悉令圓滿。上中下一一皆成九品悉地
　　常恒三世一切時身語意業金剛大毘盧遮那如來  釋云。言常恒者。表如來清淨法界智。無始時來本有。處煩惱而不減。與淨法相應。證清淨而不增。言三世者。過現未來也。一切時者。在於異生時。後證聖果時。三業清淨猶如虛空。身語意業不被虛妄分別所生煩惱所染故也。言金剛者。證得佛地一切法自在。得證身口意三密金剛。於藏識中修道。煩惱習氣堅若金剛難摧。用以大空金剛智三摩地。證得法身光明遍照毘盧遮那如來
　　在於欲界他化自在天王宮中一切如來常所遊處吉祥稱歎大摩尼殿種種間錯鈴鐸繒幡微風搖擊珠鬘瓔珞半滿月等而爲莊嚴  釋云。他化自在天王宮中者。如上初題所説解云。説教之處。化土之中略顯四德。以顯然勝擧化勝處。以報身及法身土亦合成實德。一切如來常所遊處者。此即擧同居勝。常者曾也。遊者陟也。處謂安處。唯一佛住諸佛不居則非好處。今顯十方過現諸佛旨皆曾於此他化天宮遊陟安居。摩尼殿者。莊嚴勝也。梵云摩尼。此云如意。其殿純一。以無價如意神珠所成。加以帝青大青石藏杵藏四寶四色七珍七光間錯莊嚴。言風者有四嚴。一懸寶鐸。二列金鈴。三吹動以微風。四發音而和雅。言繒幡者。此有八嚴。具不述之
　　與八十俱胝菩薩衆俱所謂金剛手菩薩摩訶薩  釋云。在毘盧遮那前月輪。表一切如來菩提心。初發菩提心。由金剛薩埵加持。修證普賢行願證如來地。是極無自性心
　　觀自在菩薩摩訶薩  釋云。在大日如來後月輪。表一切如來大悲。隨緣六趣拔濟一切有情生死雜染苦惱。速證清淨三摩地。不著生死不證涅槃。皆由觀自在金剛法現證
　　虛空藏菩薩摩訶薩  釋云。在遍照如來右月輪。表一切如來眞如恒沙功德福資糧聚。由修虛空藏行行四種施。後當説三輪清淨喩若虛空。無盡有爲無漏成受用變化身資糧
　　金剛拳菩薩摩訶薩  釋云。在遍照世尊左月輪。表一切如來三祕密。在金剛拳掌。由眞言行菩薩以入輪壇得灌頂者。得聞如來三業密教修行。獲得世出世間殊勝悉地。淨除無始十種不善惡業。證得無障礙究竟智
　　文殊師利菩薩摩訶薩  釋云。在東南隅月輪。表一切如來般若波羅蜜多惠劍。住三解脫門。能顯眞如法身常樂我淨。由菩薩證此智。即便成等正覺
　　纔發心轉法輪菩薩摩訶薩  釋云。在西南隅月輪。表一切如來四種輪。金剛界輪·降三世輪·遍調伏輪·一切義成就輪。由修眞言行菩薩得入如是第輪依四種智印。以成十六大菩薩生。便證無上菩提
　　虛空庫菩薩摩訶薩  釋云。在西北隅月輪。表一切如來廣大供養儀。由修眞言行菩薩修得虛空庫瑜伽三摩地。於一念頃身生盡虛空遍法界一一佛前。於大衆會以種種雲海供養奉獻如來。便從一切諸佛聞説妙法。速滿福德智慧資糧。以虛空爲庫藏。隨緣諸趣拔濟利樂諸有情類。漸引令致無上菩提。以爲巧便
　　摧一切魔菩薩摩訶薩  釋云。在東北隅月輪。表一切如來大悲方便。外現威怒内懷悲愍。住加行位。護持修行辟除諸障。成菩提時。摧伏天魔及摩醯首羅一切難調伏者。令彼等受化到於無上菩提。以忿怒智而成究竟

　　與如是等大菩薩衆恭敬圍繞而爲説法  釋云。如上一一菩薩同類種性。各有十俱胝衆所釋八大菩薩攝三種法。所謂菩提心·大悲·方便是也。如上所釋諸菩薩。包括一切佛法眞言門及一切顯大乘。如是等大菩薩衆恭敬圍繞。八供養及四門菩薩等。以表如來三昧眷屬

　　初中後善文義巧妙純一圓滿清淨潔白説一切法清淨句門  釋云。所説可法。諸大菩薩般若理趣。初善者。一切如來身蜜。一切契印身威儀。中善者。一切如來語蜜。眞言陀羅尼法王教勅不可違越。後善者。本尊瑜伽。一切三摩地無量智解脫。又一釋。初善者增上戒學。中善者增上心學。後善者增上慧學。文義巧妙者。文巧者。依聲語。詞韻清雅具六十四種梵音也。義妙者。依二諦。世俗勝義也。純一者。表如來瑜伽不與三乘同共教。故唯如來究竟内證不共佛法法圓樂智。圓滿者。
　　由如上智能斷三界九地見道修道一切煩惱及習氣。斷二種障圓滿二種資糧也。清淨者。表離垢清淨。由瑜伽法。一念淨心相應。便證眞如實際。不捨大悲。於淨穢土受用身變化身成佛。潔白。淨清法界本來不染。與無量雜染覆蔽異生無明住地其性亦不減。預聖流證佛地其性亦不增。説一切法清淨句門者。爲修瑜伽行者。於生死流轉不染故。廣作利樂有情事故。速證無量三摩地解脫智慧故。速集廣大福德資糧故。超越一切魔羅毘那夜迦衆。帶疾得世出世間勝願滿足故。説如來大悲。愍念最上乘種性者。説十七種清淨瑜伽三摩地。是故諸契經説三界唯心。由心清淨有情清淨。由心雜染有情雜染。又説有情界是菩薩淨妙佛國土。由修得十七清淨句門是也
　　所謂妙適清淨句是菩薩位  釋云。言妙適者。梵云蘇羅多。蘇羅多者。如世間那羅那里娛樂。金剛薩埵亦是蘇羅多。以無緣大悲遍緣無盡衆生界。願得安樂利益。心曾無休息。自他平等無二故。名蘇羅多耳。由修金剛薩埵瑜伽三摩地。得妙適清淨句。是故獲得普賢菩薩位
　　慾箭清淨句是菩薩位  釋云。由修慾箭金剛瑜伽三摩地。得慾箭清淨句。言慾箭者。意生金剛三摩地。以大悲慾箭害二乘心。所以手持是二箭。而現其欲離俱幻平等智身。是故獲得慾金剛位
　　觸清淨句是菩薩位  釋云。由修金剛髻離吉羅瑜伽三摩地。得觸清淨句。所言觸者。髻離吉羅三摩地。於中國之言觸。以不捨衆生必令解脫故。欲明觸性即菩提故。所以住抱持相而現其觸淨俱幻平等智身。是故獲得金剛髻離吉羅菩薩位
　　愛縛清淨句是菩薩位  釋云。由修愛縛金剛瑜伽三摩地。得愛縛清淨句。言愛縛者。悲愍金剛三摩地。以悲愍故持受念繩普縛衆生。未至菩提終不放捨。亦如摩竭大魚呑噉所遇一入口已更無免者。所以持此摩竭魚幢而現其愛縛捨離俱幻平等智身。是故獲得愛縛金剛位
　　一切自在主清淨句是菩薩位  釋云。由終金剛傲瑜伽三摩地。得一切自在主清淨句。言一切自在主者。金傲三摩地。以無遇尚智。令一切衆生悉證毘盧遮那如來體。於世出世間皆得自在。所以住傲誕威儀而現其我無我俱幻平等智身。是故獲得金剛傲位
　　見清淨句是菩薩位  釋云。由修意生金剛瑜伽三摩地。得見清淨句。言見者。金剛見三摩地。以寂照大慧之眼。於雜染界妙淨土乃至眞俗二諦。唯見一切法勝義眞實之諦不散不動。所以持意生之契而現其三昧之身。是故獲得意生金剛菩薩位
　　適悅清淨句是菩薩位  釋云。由修適悅金剛瑜伽三摩地。得適悅清淨句。言適悅者。金剛適悅三摩地。於身塵而得適悅清淨。於生死解脫不厭不住。所以持觸金剛相而現其三昧之身。是故獲得適悅金剛位
　　愛清淨句是菩薩位  釋云。由修貪金剛瑜伽三摩地。得愛清淨句。言愛者。金剛貪三摩地。即貪愛而清淨故。遂能以貪而積集功德智慧疾至菩提。由住貪愛性故。所以持悲愍之契而現其三昧之身。是故獲得貪金剛位
　　慢清淨句是菩薩位  釋云。由修金剛慢瑜伽三摩地。得慢清淨句。言慢者。金剛自在三摩地。出入三界自在無畏。於生死涅槃而得大我之體。所以住金剛慢相而現其三昧之身。是故獲得金剛慢菩薩位
　　莊嚴清淨句是菩薩位  釋云。由修春金剛瑜伽三摩地。得莊嚴清淨句。言莊嚴者。金剛春三摩地。能以菩提覺花供養雲海。亦以方便與衆生功德利花。是春事遂以名之故。亦持花以爲其契。是故獲得春金剛位
　　意滋澤清淨句是菩薩位  釋云。由修雲金剛瑜伽三摩地。得意滋澤清淨。亦云喜悅清淨句。言意滋澤者。金剛雲三摩地。能以法澤慈雲滋潤含識。亦以方便授與衆生諸身心使無始無明臭穢不善化成無量供養香雲。以爐煙像雲遂以爲名。故持焚香之器以爲契焉。是故獲得雲金剛菩薩位
　　光明清淨句是菩薩位  釋云。由修秋金剛瑜伽三摩地。得光明清淨句。言光明者。金剛秋三摩地。常以智燈破諸黑暗。亦以方便授與衆生起無量光明供養雲海。以其空也色清卒莫如秋時。欲表智光之體。遂以名之。故執燈明以爲其契。是故獲得秋金剛位
　　身樂清淨句是菩薩位  釋云。由修冬金剛瑜伽三摩地。得身樂清淨句。言身樂者。金剛霜雪三摩地。能以五無漏蘊香塗衆生心體。滅煩惱之熱成五分法身之香。亦以方便授與衆生起塗香供養雲海。以旃檀塗香解諸契毒。有似霜雪。遂以名之。故執塗香以爲其契。是故獲得冬金剛位
　　色清淨句是菩薩位  釋云。由修色金剛瑜伽三摩地。得色清淨句。言色者。金剛色三摩地。以色清淨智。於淨妙界受用色身。於雜染界變化色身。而爲攝來之事。故持鉤爲其契。是故獲得色金剛位
　　聲清淨是句菩薩位  釋云。由修聲金剛瑜伽三摩地。得聲清淨句。言聲者。金剛聲三摩地。以聲清淨智能表六十四種梵音。普周法界而爲引入之事。故持索爲契。是故獲得聲金剛位
　　香清淨句是菩薩位  釋云。由修香金剛瑜伽三摩地。得香清淨句。言香者。金剛香三摩地。以香清淨智發金剛界自然名稱之香。入一切心以爲上留之事。故持鎖爲契。是故獲得香金剛位
　　味清淨句是菩薩位  釋云。由修味金剛瑜伽三摩地。得味清淨句。言味者。金剛味三摩地。以味清淨智持瑜伽三摩地無上法味。以爲供養之事。故持鈴爲契。是故獲得味金剛位。分別聖位經云。若依次説。前後有差據報身佛。頓證身口意三種之淨業。遍周法界。於一一法門一一理趣一一毛孔身分相好。盡虛空界不相障礙。各住本位。以成遍照光明毘盧遮那自受用身他受用身。若依二乘次第而説。若不俱修三十七菩提分法。證得道果。無有此處。若證自受以用身佛。必須三十七三摩地智以成佛果（云云）又云。毘盧遮那佛在色界頂阿迦尼吒天宮成正覺已。一切如來從薩埵金剛出虛空藏大摩尼寶。以灌其頂。令發生觀自在法王智。安立一切如來毘首羯磨善巧智。令往詣須彌山頂金剛摩尼寶峯樓閣。集聖衆已。於是毘盧遮那佛加持一切如來。施設四方坐師子座。時不動如來·寶生如來·觀自在王如來·不空成就如來。復加持毘盧遮那佛（云云）

　　何以故一切法自性清淨故般若波羅蜜多清淨  釋云。雖一切本來清淨。由有客塵煩惱習氣。覆蔽身心輪迴六趣。由獲得瑜伽理趣四種智印。所謂大智印·三昧耶智印·法智印羯磨智印。如上菩薩一一具四種印。相應方得離垢清淨。便證普賢大菩薩位。設使因緣不具不得四種智印。如經所説一聞於耳。獲得勝福決定不異。疾證無上正等菩提。以爲正因
　　金剛手若有聞此清淨出生句般若理趣乃至菩提道場一切蓋障及煩惱障法障業障設廣積集必不墮於地獄等趣設作重罪消滅不難若能受持日日讀誦作意思惟即於現生證一切法平等金剛三摩地於一切法皆得自在受於無量適悅歡喜以十六大菩薩生獲得如來執金剛位。釋云。毘盧遮那佛在大衆中。爲未來有情修瑜伽者。對諸十地菩薩。説受持讀誦具修行福利。速滅無始時無量諸重業障。乃至來際以悲愍廣大願力。同遊六趣利樂有情。由聞及修。不染不受諸不善異熟業。獲得世出世間殊勝悉地。即於大十六生。作金剛薩埵菩薩等乃至金剛拳菩薩。最後身便成毘盧遮那眞也。解云。一切法平等者。大經云。一切法平等性。謂眞如理也。金剛三摩地者。大經云。金剛等持。解云。等持者謂定。金剛者喩。能破分別著相煩惱。謂觀一切平等性眞如空理所有等持。能破分別著相顛倒。故名金剛。又眞如理名金剛。緣之定名金剛等持。謂能受持心心不忘。日日讀誦精勤思惟如是法性故。得此定當起勝惠破諸分別顛倒著相。今時證此金剛等持。聞思修中相應定也。菩薩十六大生者。即義當十六劫。金剛性者。眞如性能破裂生死過失名金剛。諸法體名性。執者受義。親領受故。執即正體智能緣於空。或執金剛之性即眞如。經十六生得此眞如故。由於此經行前法行超越生死不經僧祗。經十六劫即入初地。以經所聞實相之理有大神驗。聞此法則超越生死無邊劫量
　　時薄伽梵一切如來大乘現證三昧耶一切曼荼羅持金剛勝薩埵於三界中調伏無餘一切義成就  釋云。一切如來者。大曼荼羅中五方佛也。言大乘者。略有七義。一法大。二心大。三勝解大。四意樂大。五資糧大。六時大。七究竟大。由諸菩薩承此大乘。證得無上正等菩提。言現證者。瑜伽師所證三摩地境也。三昧耶者。名爲本誓。亦時亦名期契。亦爲曼荼羅之異名。一切曼陀羅者。四種曼荼羅也。一大曼荼羅。二三昧耶曼荼羅。三法曼荼羅。四羯磨曼荼羅。以此四種攝瑜伽一切曼荼羅。持金剛勝薩埵者。金剛義菩提心是也。勝謂最勝。言薩埵者此名勇猛。言於三界中調伏者。三界謂欲色無色界。於中能調伏摩醯首羅等諸天難調伏者。令得受化無餘。一切義成就者。普賢菩薩之異名也  
　　金剛手菩薩摩訶薩爲欲重顯明此義故熙怡微笑左手作金剛慢印右手抽擲本初大金剛作勇進勢説大樂金剛不空三摩耶心  釋云。金剛手薩埵者。此菩薩本此普賢。從毘盧遮那佛二手掌。親受五智金剛杵。即與灌頂。名之爲金剛手。爲欲重顯明此義故者。所謂顯明大智印標幟。首戴五佛寶冠也。熙怡微笑左手作金剛慢印右手抽擲本初大金剛作勇進勢者。言本初者。本來清淨法界也。左手作金剛慢印者。爲降伏左道左行有情令歸順道。右手抽擲五智金剛杵作勇進勢者。令自他甚深三摩地順佛道念念昇進。獲得普賢菩薩之地。又云。右手執持五智金剛三度抽擲者。爲令法界衆生登普賢地。普賢地有三種。一普賢行願地。即菩薩十地是。二大普賢地。即等覺位是。三普賢照曜地。即成正覺位是。所以三度加持法界者。爲令三有衆生具足五智。或斷除三重妄執。超越三祗。須先加持而後抽擲。但隨事便故。前後不次而已。所以左手持般若鈴鐸三度振鳴者。爲令以般若眞理趣悟入行者心中獲得三種解脫。三種解脫者。即解脫煩惱障·業障·報障是也。所以念誦之後一度振鳴者。爲令驚覺法界衆生長夜睡眠證得眞解脫也。即説大樂金剛不空三昧耶本誓心眞言曰
　　吽  釋云。吽字者因義。因義者謂菩提心爲因。即一切如來菩提心。亦是一切如來不共眞如妙體。恒沙功德皆從此生。此一字具四字義。且賀字以爲本體。賀字從阿字生。由阿字一切法本不生故。一切法因不可得。其字中有汚聲。汚聲者。一切法損減不可得。其字頭上有圓點半月。即謂麼字者一切法我義不可得。我有二種。所謂人我法我。此二種皆是妄情所執。名爲增益邊。若離損減增益即契中道。奄字者金剛薩埵法智印明也。麼字者欲金剛法智印明也。賀字者金剛悅喜法智印明也。蘇字者愛金剛法智印明也。佉字者慢金剛法智印明也。嚩字者意生金剛法智印明也。曰羅字者金剛髻離吉羅法智印明也。娑字者愛金剛法智印明也。多嚩字者金剛傲法智印明也。弱字者春金剛法智印明也。吽字者雲金剛法智印明也。鑁字者秋金剛法智印明也。穀字者冬金剛法智印明也。蘇字者色金剛法智印明也。羅字者聲金剛法智印明也。多字者香金剛法智印明也。薩多鑁字者味金剛法印明也。此密言十七字則爲十七菩薩種子。即成法曼荼羅。若畫一一菩薩本形。即成大曼荼羅。若畫本聖者所執持標幟。即名三昧耶曼荼羅。如前種子字各書本位。即名法曼荼羅。各鑄本形安於本位。即成羯磨曼荼羅。次説安立次第分曼荼羅位。中央九位外院更加一重中央安金剛薩埵。依薩埵前安慾金剛。右安髻離。後安愛樂。左安置慢。右前隅安意生。右後隅安髮髻離。左後隅安愛。左前隅安傲。以次外院如前次第安布四隅。初安春。次安雲。次安秋。次安冬。外院前安色。右安聲。後安香。左安味。既安布已。則修行者結三昧耶等印。成本尊瑜伽。加持四處。五方佛灌頂被甲。謂四字明令召令入令縛令喜。獻閼伽等。即與四智印相應。入三摩地念誦。或瑜伽師坐於中位三摩地中。如前布列。即誦十七字眞言。心緣一理趣清淨句。入一一理趣門。遍周法界。乃至第十七位周而復始。以心得三摩地
　　爲限。即名爲大樂不空眞實修行瑜伽儀軌
　　已上名大樂不空金剛薩埵理趣初集會品時薄伽梵毘盧遮那如來復説一切如來寂靜法性現等覺出生般若理趣  釋云。毘盧遮那如來名遍照。報身佛。於色界頂第四禪色究竟天成正覺。爲諸菩薩説四種自證自覺聖智。説四智菩提。解云。寂靜法性般若理趣者。實相妙法也。現等覺者。現謂顯現現前明了親證之義。等者遍義。覺謂覺照義。此意顯無分別智明了親能遍照法性。現等覺體即無分別智

　　所謂金剛平等現等覺以大菩提金剛堅固故  釋云。由如來淨阿賴耶於大圓鏡智相應。證得堅固無漏之三摩地。能淨無始無明住地微細煩惱。解云。下有四門。第一能斷生死性堅牢故。金剛平等性現等覺者能破生死。現等之覺猶世金剛。以智所證法性菩提堅牢眞實難可破壞。若彼金剛故。能證智名金智。金剛般若名金剛義同此。以所證智性堅牢故。能證智亦如金剛能破生死矣
　　義平等現等覺以大菩提一義利故  釋云。
　　第七無漏末那與第八淨阿賴耶識中無漏種子。能緣所緣平等。離能取所取故。證得平等性智。流出隨其衆生愛樂身。由如衆色摩尼能作無邊有情義利矣。解云。此即第二觀察所詮智。一切有爲無爲等義皆悉平等。以法本性眞如菩提其義一故。性無差別

　　法平等現等覺以大菩提自性清淨故釋云。由如來清淨意識與妙觀察智相應。證得一切法本性清淨。於淨妙佛國土。爲諸菩薩能轉無上法輪。解云。此第三觀察能詮智。以所證理大菩提性自性清淨故。於能詮教悟菩提平等

　　一切業平等現等覺以大菩提一切分別無分別性故  釋云。由如來無漏五識與成所作智相應。現三業化。於淨妙國土及雜染世界。任運無功用無分別。作佛事有情事。解云。此第四通證諸法智。一切法者有爲無爲。諸法之中皆現等覺。以法本性於諸法中無有分別故。能證智證諸法時。皆亦不分別故。法本法亦性平等。由如空中種種雲霧。如屏風上種種俛貌雲及屏風並無分別。雲及畫像種種相起


　　金剛手若有聞此四出生法讀誦受持設使現行無量重罪必能超越一切惡趣乃至當坐菩提道場速能剋證無上正覺  釋云。佛告金剛手。爲未來有情。聞此中修理趣福利。必不猶豫能發淨信修行。則現世惡報及來生能轉定業。疾證無上菩提。解云。從金剛手下。此歎德。然准餘處。有十法行。大經云。有六法行。一聞。二信解。三受持。四讀。五誦。六修習。今此中唯有四法行。可知。始今日於行十法。初行時乃至未來坐菩提座成佛已來。雖造重惡業。謂見中邪見。業中意業。逆中破和合僧等。雖皆具造。由悟解故。不爲被染。而能超越一切惡趣。由聞經行等大威神力。此諸惡業作不增長故。不墮於三惡道等。乃至速證無上菩提。計此功德應與前同。但爲別賛經之勝用故各別説

　　時薄伽梵如是説已欲重顯明此義故熙怡微笑持智拳印説一切法自性平等心  釋云。熙怡微笑者。希奇於事。表修行者具一切結使諸煩惱。纔結毘盧遮那大智印。誦心眞言。等同遍照尊。則應受一切世間殊勝供養。應受一切如來諸大菩薩禮敬。是故有此微笑。持智拳印者。如前釋
　　阿（引入）釋云。惡（引）字心眞言者。具含四字爲一體。阿字菩提心義。如此字。一切字之爲先。於大乘法中。趣向無上菩提心爲先。阿（引）字者行義。則四智印。瑜伽教中修行速疾方便。由集福德智慧資糧。證成無上菩提正因。第三字極長高聲。阿字者等覺義。由證無邊智解脫三摩地陀羅尼門。摧伏四種魔羅。受十方一切如來三界法王灌頂。轉正法輪。第四惡字者涅槃義。由斷二種障。謂煩惱所知之障。證得四種圓寂。所謂一自性清淨涅槃。二有餘依涅槃。三無餘依涅槃。四無住涅槃。前三通異生聲聞緣覺。第四唯佛獨證。不同諸異乘。則此四字是毘盧遮那佛自覺聖智四種智解脫。外現四大轉輪王菩薩。所謂金剛薩埵·寶·法·羯磨菩薩是也。修行者建立曼荼羅。中央毘盧遮那佛。背日輪頭冠纓絡。身輕繒衣。結智拳印。坐師子座。身如月殿。大日前金剛薩埵。背月輪戴五佛冠。右手持金剛杵。左手持鈴。半跏而坐。遍照右虛空藏。背月輪。右手持金剛寶。左手施願。半跏而坐。無障後觀自在。左手持蓮華。右手開敷花勢。半跏而坐。大日左月輪金剛羯磨。二手作旋舞置於頂上勢。内四隅安四内供。各如本形。外四隅安外四供。各持本供具。四門置鉤索鎖鈴菩薩。各住本威儀。遍照如來成等正覺。由四種瑜伽三摩地。所謂金剛薩埵寶法羯磨等瑜伽三摩地。從金剛薩埵至羯磨。次第流出嬉戲鬘歌舞等。又從内四供。依次流出香花燈塗香等外供。又從四大菩薩。各流出四門。四門菩薩。四種曼荼羅。大智三昧耶。法羯磨輪也。如前大樂中所説類同。若修瑜伽者成就般若理趣。住於中位。即誦毘盧遮那佛眞言。嚩日羅（二合）馱都惡（五字引）自作本尊瑜伽。以四字明召請曼荼羅聖衆。誦四出生法。運心。一一出生。遍周法界。周而復始。皆以五智相應。念念能滅諸宿障惡業。現生證菩薩地。後十六生證成毘盧遮那無邊法身。能現於無量淨穢諸刹土報化。現證無上菩提已上毘盧遮那理趣會品

　　時調伏難調釋迦牟尼如來復説一切法平等最勝出生般若理趣  釋云。由入欲無戲論瑜伽三摩地故。獲得一切瞋無戲論性。具如下説。解云。攝受一切法平等性者。謂攝一切染淨因果。皆入平等性法界中。由此故能普勝衆惡

　　所謂欲無戲論性故瞋無戲論性瞋無戲論性故癡無戲論性癡無戲論性故  解云。貪欲無戲論者。謂染妄性。性即眞如。眞如三法體無戲論。言戲論者。謂分別相名言相尋思相。由戲論故執著染淨。有所分別。分別故生死生。知無戲論染淨已。染淨已性無分別。性無分別故生死滅。故能除惡。下皆准知
　　一切法無戲論性  解云。一切法者。有漏無漏有爲無爲一切法總攝。生死有性。先染後淨。先別後總。義次第説。依繁不述
　　一切法無戲論性故  解云。所觀之境性無戲論。能觀之智亦無戲論。如實知故。由此境智悉無戲論故。離生死一切分別。降伏一切惡法皆盡
　　應知般若波羅蜜多無戲論性  釋云。於閻浮提五濁末法。爲調伏九十五種異類外道。現八相成道。皆得受化。致於佛道。現生釋迦族中。乃至姓釋迦氏。牟尼者寂靜義。身口意寂靜故稱牟尼。於須彌頂三十三天金剛寶峯樓閣中。毘盧遮那佛轉法輪。有四種。所謂金剛輪·寶輪·法輪·羯磨輪也。其四輪皆攝在二輪中。所謂正法輪·教令輪。即毘盧遮那於閻浮提化相成佛度諸外道。即於須彌頂示現威怒形。降伏摩醯首羅等憍佚我慢。妄自恃具一切智。由貪瞋癡一切雜熏習藏識。爲令彼等清淨離諸煩惱故。示現左右脚踏摩醯首羅及烏摩妃。由入慾無戲論性瑜伽三摩地故。獲得一切瞋無戲論性。由入瞋無戲論性瑜伽三摩地故。獲得一切癡無戲論性。由入癡無戲論性瑜伽三摩地故。獲得一切法無戲論性。由入一切法無戲論性瑜伽三摩地故。獲得般若波羅蜜多無戲論性。五種無戲論智成降三世曼荼羅。即置次第。中央安降三世。前安忿怒薩埵。後安忿怒善哉。右安忿怒王。左安忿怒愛。内四隅安四忿怒内供。外四隅安四忿怒外供。東門安弓箭并畫契。南門安劍。西門安輪。北門三股叉。一一皆如前四種曼荼羅。皆以降伏以爲三摩地。修行者欲降伏三界九地煩惱怨敵故。誦此當部中五種無戲論般若理趣。欲降伏諸天頻那夜迦及惡人危害佛法者。運心入五種無戲論三摩地。自身作降三世瑜伽大智印。與四印相應。入實相理趣義同前
　　金剛手若有聞此理趣受持讀誦設害三界一切有情不墮惡趣爲調伏故疾證無上正等菩提  釋云。害三界一切有情者。由貪瞋癡爲因。受三界中流轉。若與理趣相應。則滅三界輪迴因。是故害三界一切有情。不墮惡趣。爲調伏貪等三毒也。故得速證無上菩提。是故如來密意作如是説。解云。以經威力能調衆惡故。是殺罪並得消除。由悟法性起此勝行。故此大罪不招惡果。以經威力善能調伏一切煩惱及隨煩惱惡業等故。設有是罪。不招惡果。相縛衆生亦由麁重縛善後雙修止觀方乃俱解脫。一切罪業從煩惱生。一切煩惱從分別起。今離戲論諸妄分別。分別既盡。惑業亦亡。故此大罪聞經信解定得銷滅。又云。一切法平等性者。即是七日則彼人三毒及隨煩惱悉皆散滅矣


　　時金剛手大菩薩欲重顯明此義故持降三世印以蓮花面微笑而怒顰眉猛視利牙出現住降伏立相説此金剛吽迦囉心  釋云。持降三世印者。三世所謂摩醯首羅義。由此印得降伏淨伏引入佛道。以蓮花面微笑而怒顰眉者。聖者住内心。與觀自在悲愍心相應。外示現忿怒也。言猛視者。四種眼中第三忿怒眼義也。言利牙出現者。與金剛藥叉三摩地相應也。住降伏立相者。降三世立印。其二足相去可立。折屈右膝舒左膝。兩足左踏摩醯首羅。右踏烏摩。其修行者若與降伏法相應者。如前大智印。誦一字明。即明曰
　　吽（短）釋云。此忿怒吽字金剛部攝。猛利故速得成辨阿毘遮盧迦。廣如瑜伽經等所説。修行者如前人名。想彼人在左足下。不經一七日則彼人三毒及隨煩惱悉皆散滅。修行者作降三世本尊瑜伽觀已。自住曼荼羅中央。運心布列前右後左四忿怒八供養四門。如本教口誦五無戲論般若理趣。運心遍法界周而復始。由此修行證得無量三摩地。頓集福德智慧。以成佛資糧。此一品唯通修降三世修瑜伽者以爲儀軌。餘皆備諸廣本
　　已上降三世會品
　　時薄伽梵得自性清淨法性如來  釋云。得自性清淨法性如來者。是觀自在王如來異名也。則此佛名無量壽。若於淨妙佛國土。現或佛身。若住雜染五濁世界。則爲觀自在菩薩

　　復説一切法平等觀自在智印出生般若理釋  釋云。復説等者。則至毘盧遮那佛則爲觀自在菩薩。説一切法平等觀自在智印出生般若理趣。説四種不染一切煩惱及隨煩惱三摩地法。解云。一切法平等性者即是眞如。觀自在者是悲行也。妙智印者是内智也。此觀自在即妙智印。印一切法平等性故
　　所謂世間一切慾清淨故則一切瞋清淨  釋云。此則金剛法三摩地。大經云。一切貪欲本性清淨極照明故。能令世間瞋恚清淨等。又云。欲清淨故者。此文是智照故。謂於貪欲本性眞如清淨境中極照明故。能照明者。即是智以貪欲爲本生於瞋等故
　　世間一切垢清淨故則一切罪清淨  釋云。此則金剛利三摩地。解云。一切垢清淨者。此明於隨煩惱本性清淨極照明等

　　世間一切法清淨故即一切有情清淨釋云。此則金剛因三摩地

　　世間一切智智清淨故則般若波羅蜜多清淨  釋云。是即金剛語三摩地。由瑜伽者得受四種清淨三摩地。於世間悲願。生於六趣。不被一切煩惱染汚。猶如蓮花。以三摩地能淨諸雜染故。解云。言般若清淨者。由能照明一切法性本性清淨故。能觀智最清淨與所緣境極相應故
　　金剛手若有聞此理趣受持讀誦作意思惟設住諸慾猶如蓮華不爲客塵諸垢所染疾證無上正等菩提時薄伽梵觀自在大菩薩欲重顯明此義故熙怡微笑作開敷蓮華勢觀慾不染説一切群生種種色心  釋云。修行者持觀自在菩薩心眞言。欲求成就般若理趣者。應建立曼荼羅。中央畫觀自在。如本儀形。前安法。右安利。左安因。後安語。四内外隅各安四内外供養。東門畫天女形。表貪慾。南門畫蛇。表瞋形。西門畫猪。表癡形。北門畫蓮花表涅槃形。得入此輪檀。至無上菩提。一切諸惑皆不得染汚。或時自住壇中作本尊瑜伽。運心布別聖衆圍遶。以四字明召請。誦心眞言誦持四種清淨般若理趣。入一一門遍周法界。周而復始。成一法界自他平等。或時想己身紇利字門。成八葉蓮花。胎中想金剛法。於八葉上想八佛。或時想他身。想吽字五股金剛杵。中央把處想十六大菩薩。以自金剛與彼蓮花。二體和合成爲定慧。是故瑜伽廣品中密意説。二根交會五塵成大佛事。以此三摩地奉獻一切如來。亦能從妄心所起雜染速滅。疾證本性清淨法門。是故觀自在菩薩手持蓮花。觀一切有情身中如來藏性自性清淨光明。惑染所不能染。由觀自在菩薩加持。得離垢清淨。等同聖者
　　紇唎（二合引入）  釋云。言紇唎字。具四字成一眞言。賀字門者。一切法因不可得義。羅字門者。一切法離塵義。塵者所謂五塵。亦名能取所取二種執著。伊字門者。自在不可得。二點惡字義。惡字名爲涅槃。由覺悟諸法本不生故。二種執著皆悉遠離。證得法界清淨。紇唎字亦云慚義。若具慚愧不爲一切不善。即具一切無漏善法。是故蓮花部亦名法部。由此字加持。於極樂世界。水鳥樹林皆演法音。如廣經中所説。若人持此一字眞言。能除一切災禍疾病。命終已後當生安樂國土得上品上生。此一通修觀自在心眞言行者。
　　亦能助餘部修瑜伽人也  已上觀自在菩薩般若理趣會品
　　時薄伽梵一切三界主如來  釋云。是寶生佛也。寶生之變化。則虛空藏菩薩是也
　　復説一切如來灌頂智藏般若理趣  釋云。復説者。虛空藏菩薩理修行也。一切如來灌頂智藏者。虛空藏菩薩之異名也。餘如前釋」
　　所謂以灌頂施故能得三界法王位  釋云。此則金剛寶菩薩三摩地行。灌頂施與何類瑜伽者想身虛空藏菩薩。以金剛寶灌頂一切如來也。解云。至第十地將受如來法王位時。一切十方如來和合咸灌其頂。如刹帝利受王位法。今此菩薩受尊位。以何法水灌其頂令作吉祥。謂一切佛智慧法水有殊勝智出生功德貪容福德。譬如於藏以此智水灌菩薩頂。令無始來二障垢盡。一切如來吉祥功德皆悉圓滿。今説此法令依趣入。是故稱門。施中有五。一位施。二義施。三法施。四財施。五總無畏施。其實五施一一並得多益。此中是説五相似果。若捨榮貴位而修正法。當得成佛三界法王。由施義味順於理故。當來希願皆滿足等。廣説。依繁不述
　　義利施故得一切意願滿足  釋云。此則金剛光菩薩三摩地行。謂惠施沙門婆羅門資緣之具
　　以法施故得圓滿一切法  釋云。金剛幢菩薩三摩地行。謂施不見形。與天龍八部等説法等
　　資生施故得身口意一切安樂  釋云。此金剛笑菩薩三摩地行。謂施與僧生之類。此是虛空藏曼荼羅。修行者建立曼荼羅。中央畫虛空藏。如本形。前畫寶。右畫光。左畫幢。後畫笑。内外院四隅各列内外四供養。如本形。東門安金剛杵。南門寶。西門蓮花。北門鈴。修行者若入此曼荼羅。令他人現生所求一切富貴階位悉得。滅一切貧窮業障。設盜一切有主所攝物者。六分之一不得不與取罪。速疾獲得一切悉地。或時瑜伽師坐曼荼羅中。作本尊瑜伽觀。與諸聖衆圍繞。以四字明請召。即誦心眞言。四種理趣門。運心遍法界。愍念貧窮孤露。常行惠施。三輪清淨。心無慳悋。常與等虛空三摩地相應。不久獲得虛空藏菩薩身
　　時虛空藏大菩薩欲重顯時此義故熙怡微笑以金剛寶鬘自繫其首説一切灌頂三摩耶寶心  怛囕  釋云怛囕字者具四字。表四種理趣行門。多字眞如不可得義。羅字離塵義。阿（引）字一切法本來寂靜猶如虛空。莽字一切法無我義。常與此心眞言相應故。身心無礙有如虛空。按怛馱那法。尤於此部中最速成就。所求一切伏藏皆得現前。
　　眞陀摩尼寶能滿一切衆生希求願故  已上虛空藏理趣會品
　　時薄伽梵得一切如來智印如來  釋云。得一切如來智印如來者。不空成就之異名也」
　　復説一切如來智印加持般若理趣  釋云。一切如來智印加持者。是三密門身口意金剛也。即説四種印

　　所謂持一切如來身印則爲一切如來身  釋云。持一切如來身者。是金剛業三摩地身。眞言者由得身加持。得無礙身。於無邊世界作廣大供養。解云。由在因中別行如來三業因即得果之時。得如金剛法身等果。又云。由在印中具行三業金剛智印得果之時。能得最上妙身語心。謂如金剛不爲邪友所動  不爲生死所壞。此中意説。別行三業殊勝之因別得三果。具行三業所有勝因總得一果。三業堅實猶如金剛不可動壞
　　持一切如來語印則得一切如來法  釋云。此金剛護三摩地。由此三摩地。能普獲無邊有情界。常以大慈甲冑而自莊嚴。得如金剛薩埵不壞法身也

　　持一切如來心印即證一切如來三摩地  釋云。持一切如來心印者。由眞言者得金剛藥叉三摩地。能令盡藏識中殺害心雜染種子得大方便大悲三摩地。爲調伏示現威猛忿怒金剛藥叉之身

　　持一切如來金剛印即成就一切如來身口意業最勝悉地  釋云。由修瑜伽者得金剛拳三摩地。能成就一切眞言教中三密之門。是故廣瑜伽中説。身口意金剛合成名爲拳。一切如來縛是名爲金剛拳者也

　　金剛手若有聞此理趣受持讀誦作意思惟得  
一切自在  由持語印得一切口自在
一切智智  由持心印得一切智智
一切事業  由持金剛印得一切事業皆悉成就
一切成就得一切身口意  由持身印得
一切成就也。此句梵本初功能。漢本有第四矣

　　金剛性一切悉地疾證無上正等菩提  由持金剛印得一切事業皆悉成就。疾證無上正等菩提。修業者欲成就般若理趣瑜伽者。建立金剛拳曼荼羅。中央畫一切如來拳菩薩。前業。右護。左牙。後拳。内外四隅各安内外四供。四門安四菩薩。東門安染金剛。南門安髻離吉羅。西門安愛。北門安慢。或時瑜伽者住曼荼羅中。自作本尊瑜伽。想諸眷屬各住本位。以四字明召請一切聖衆。則誦一字眞言。則誦四種金剛拳般若理趣。即運心一一理趣門。量同法界。周而復始。一切三摩地皆得現前
　　時薄伽梵爲欲重顯明此義故熙怡微笑持金剛拳大三昧耶印説此一切堅固金剛印悉地三昧耶自眞實心  惡   釋云。惡字是涅槃義。四種涅槃攝一字中。四種者如前釋。句義如釋表本菩薩大智印威儀。兼賛語密功能。
　　此是金剛拳菩薩儀軌  已上金剛拳理趣會品
　　時薄伽梵一切無戲論如來  釋云。是文殊師利菩薩之異名也
　　復説轉字輪般若理趣  釋云。轉字輪者。是五字轉三摩地也。解云。眞如法性離諸分別離言説道故無戲論。即是依於法身之相。輪字門者。輪有二義。一因圓義。二摧壞義。由觀眞如性無戲論遍一切法。故名因圓。由觀此故離分別執摧壞生死一切執著。故名摧壞。詮此輪理所有法門。名爲輪字。法教能詮顯故名門。由聞此教起輪。起輪行已得輪。得輪果已復爲他轉。如是展轉起無量輪者也
　　所謂諸法空與無自性相應故  釋云。諸法空者。是金剛界曼荼羅中金剛利菩薩三摩地也
　　諸法無相與無相性相應故  釋云。是降三世會中忿怒金剛利菩薩三摩地也
　　諸法無願與無願性相應故  釋云。是遍調伏曼荼羅中蓮花利菩薩三摩地也
　　諸法光明般若波羅蜜多清淨故  釋云。一切義成就會中寶利菩薩三摩地也。大經云。一切法本性淨。甚深般若波羅蜜多本性清淨故。解云。法性離言無戲論故。法性本淨。實相般若本性清故。此既是法性諸法隨本體故。皆是空也。釋云。修瑜伽者欲成就般若波羅蜜多。應建立曼荼羅。曼荼羅者。布列八曼荼羅形。於中央畫文殊師利童子形。四方安四佛。以虛空智劍各繫四佛臂上。其四隅安四種般若波羅蜜甲。外四隅安外四供養。四門安四種契印。東門畫劍。南門鑠底。西門畫鉢。北門梵甲。或時瑜伽師坐於曼荼羅中。作本尊瑜伽。運心布列聖衆。以四字明召請。誦一字明。則誦四種般若理趣。與心相應。遍周法界。周而復始。乃至一月或六月一年。不久當得無礙辨才。證得無量三摩地門。之殊師利菩薩現前摩頂
　　時文殊師利童眞欲重顯明此義故熙怡微笑以自劍揮斫一切如來以説此般若波羅蜜多最勝心  釋云。一切有情無始輪迴。與四種識積集無量虛妄煩惱則爲凡夫。在凡夫位名爲識。預聖流至如來地名爲智。以四智菩提對於四種妄識。妄識既除則成報法。若不妄執法則成法執病。是故智增上菩薩。用四種文殊師利般若波羅蜜劍。斷四種成佛智能取障礙。是故文殊師利現揮斫四佛臂也。般若波羅蜜多心者
　　唵  釋云。唵字者覺悟義。覺悟有四種。所謂聲聞覺悟·緣覺覺悟·菩薩覺悟·如來覺悟。覺悟名句雖同。淺深有異。自利利他資糧小大不同。以四種覺悟總攝一切世出世間上上。是故文殊師利菩薩得法自在。故目法王之子  已上文殊師利理趣會品
　　時薄伽梵一切如來入大輪如來  釋云。是纔發心菩薩之異名也
　　復説入大輪般若理趣  釋云。是金剛界大曼荼羅也

　　所謂入金剛平等等則入一切如來法輪  釋云。由稱此般若理趣金剛輪三摩地。則成入金剛界。屬金剛界六種曼荼羅。證云。此初明佛性輪。法身本性能破生死堅實難壞如金剛故。其六種者指歸已説
　　入義平等則入大菩薩輪  釋云。由稱此般若理趣忿怒輪。則成入降三世。屬降三世十種曼荼羅。其十種者指歸已説。證云。菩薩之法依教所詮以行修證故。義平等名菩薩。佛性亦應是平等性。以雜能詮堅實之義。別名金剛。不名爲義。菩薩證此未得金剛圓滿法性。但立義名
　　入一切法平等則入妙法輪  釋云。由稱此般若理趣蓮花輪三摩地。則成入遍調伏。屬遍調伏曼荼羅者。大密微細法業獻四一印乃成六種壇。六種者指歸中已説。證云。入一切法者。上二能詮總名爲法。謂法教法。欲顯所詮因果勝法。能詮之教並攝入者。法性輪故。隨順説別性并即眞如也
　　入一切業平等則入一切事業輪  釋云。由稱此般若理趣羯磨輪三摩地。則成入一切義成就。屬一切義成就六種曼荼羅
　　時纔發心轉法輪大菩薩欲重顯明此義故熙怡微笑轉金剛輪説一切金剛三昧耶心  釋云。如前句義中説。金剛輪菩薩大智印形狀」
　　吽  釋云。吽字具輪義。若修金剛輪三摩地。應建立曼荼羅。畫八輻輪形。輪臍中畫金剛輪菩薩。於八輻間畫八大菩薩。如前布列。八輪外四隅畫四波羅蜜。内院四隅安四内供。外四隅安四外供養。内隅四門安四菩薩。東門金剛薩埵。南門降三世。西門觀自在。北門虛空藏。瑜伽者破三昧耶。或阿闍梨非法失師位。由建立此輪壇。則復本阿闍梨。修一切三摩地眞言。速得成就。若引弟子入。若自身入。則成入一切世出世間曼荼羅。或時瑜伽阿闍梨自坐壇中。運心布列諸聖衆。以四字明召請聖衆。則誦一字眞言。次誦四種輪般若理趣。運心遍周法界。不久當得如毘盧遮那佛轉輪法王。已上纔發意菩薩理趣會品

　　時薄伽梵一切如來種種供養藏廣大儀式如來  釋云。此是虛空庫菩薩之異名也

　　復説一切供養最勝出生般若理趣所謂發菩提心則爲於諸如來廣大供養  釋云。此是金剛嬉戲三摩地。菩提心義。一切如來以菩提心爲成佛增上緣。於菩提心法圓樂。與智波羅蜜自娛。解云。由在因中行正供養復爲淨因。於中有三。初發心行。次攝護行。後修習行。於諸供養中。法供養爲最勝。天王會云。二人遠離王賊等所不能侵大寶藏。百千萬劫法難聞得聞。不持不施等大菩提心護正法。如教修行心寂靜。自利利他心平等。是即名眞供養佛

　　救濟一切衆生則爲於諸如來廣大供養  釋云。此是金剛鬘三摩地。由淨信心入於佛法大海。得七寶如意寶鬘。濟拔一切有情。滿一切所求希願。令一切有情受諸戒品以自莊嚴
　　受持妙典則爲於諸如來廣大供養  釋云。此是金剛歌三摩地。由此三摩地。於佛集會中。能問答一切大乘甚深般若波羅蜜也
 　　於般若波羅蜜多受持讀誦自書教他書思惟修習種種供養則爲於諸如來廣大供養  釋云。此是金剛舞三摩地。由大精進。以金剛毘首羯磨解脫智。遍遊無邊世界。諸佛前以廣大供養。請説一切佛法般若波羅蜜等諸修多羅。以十種法行。頓積集福德智慧二種資糧。獲得三種身。此菩薩主一切供養門。供養門者有多種。依蘇悉地教。有五種供養。又有二十種供養。於瑜伽教中有四種供養。所謂菩提心供養·資糧供養·法供養·羯磨供養。如前四種理趣門是。又有五種祕蜜供養。又有八種供養。又有十六種大供養。又有十七六種雜供養乃至一切供養。悉皆攝入虛空庫菩薩供養儀軌中。解云。十法行者。一書寫。二聽聞。三受持愛樂尊重不離於心。生死威儀願相隨故。四讀。五誦。六思惟。七修習如説行也。八廣爲有情宣説流布。九自供養。十施他。此十名行法。自餘各如教文説。若修行者欲求成就虛空庫者。應建立曼荼羅。中央畫虛空庫。右手持羯磨杵。左手作金剛拳按左胯。半跏坐月輪中。八大菩薩圍繞。内外四隅安八供養。四門置四種寶。東門安銀。南門安金。西門摩尼。北門眞珠。或時修行者坐曼荼羅中。自作本尊瑜伽觀。以聖衆圍繞。以四字明召請。持一字眞言。則誦四種般若理趣。運心遍周法界周而復始。乃三摩地現前。若自入令他人此曼荼羅。然後受持一字眞言。或加香花等種種供養具。若能運心供養佛菩薩。則供養具遍周法界。一一佛菩薩前成廣大供養之具

　　時虛空庫大菩薩欲重顯明此義故熙怡微笑説此一切事業不空三摩耶一切金剛心
　　唵  釋云。唵字三身義。亦名無見頂相義。亦名本不生義。亦是如來毫相功德義也。具見教文  已上虛空庫菩薩理趣會品
　　時薄伽梵能調持智拳如來  釋云。是摧一切魔菩薩之異名也

　　復説一切調伏智藏般若理趣所謂一切有情平等故忿怒平等  釋云。此是金剛降三世三摩地。由此定調伏他化自在魔王。受化引入佛道。證云  攝受智蜜調伏有情者。觀照之智微妙名蜜。此智爲藏具能攝受一切諸佛所有功德。名爲攝受。亦名智藏。能除自他忿恚等。通名調伏。此門義顯。由觀智達法本性。忿恚惡法並能謂伏。又云。以不二除及三種實相。以於忿他忿之時。應作此念。法既平等。何有瞋恚忿。法既離染。忿能調我。法既無變。忿性亦然。何須分別見他生忿而起恚惱。作此觀已。犯一切戒皆悉除滅。下皆准知之」
　　一切有情調伏故忿怒調伏  釋云。此是寶部中寶金剛忿怒三摩地。由此定能調伏魔醯首羅。受化入於佛道也
　　一切有情法性故忿怒法性  釋云。此是蓮花部中馬頭忿怒觀自在三摩地。由此定調伏梵天。受化入於佛道也。證云。以忿即眞如本染盡。有情本性即忿本性。人法本性皆即實相無二類故。既知此已不見忿等故。不應生煩惱之通也
　　一切有情金剛性故忿怒金剛性  釋云。此是羯磨部中羯磨三摩地。由此定調伏那羅延。受化令入佛道也
　　何以故一切有情調伏即爲菩提  釋云。此是本慈氏菩薩。由此菩薩内入慈定。深矜愍難調諸天。外示威猛令得受化引入菩提也」

　　時摧一切魔大菩薩欲重顯明此義故熈怡微笑以金剛藥叉形持金剛牙恐怖一切如來　　釋云。一切外道諸天悉具如來藏。是未來佛令捨邪歸正故。名恐怖一切如來。如來者離五怖得四無所畏。無能怖者也。今所恐怖非在果位如來。乃在因佛也。五怖畏者。一活畏'二死畏。三惡名流布畏。四惡道畏。五大衆威德畏也。如來能離此怖畏得四無所畏也。四無所畏者。如大經説之。證云。何以故下釋所由。以有情本調伏性實相即是法身無上菩提。此説實相本性菩提亦是能觀觀照般若。法性法相體不異故。如刀之利體無別故。由此故智忿之本性  亦是諸佛一切智。智有二解。一云。眞俗二智各得一名。二云。一切智者佛也。又言智者佛所成智。此本性般若即佛之智。以忿即眞如亦即佛之智故。煩惱性即以覺分更無異故。又調伏即實相菩提亦實相般若亦諸佛智之本性。本性名智之本。故恐怖一切如來等者
　　已説金剛忿怒大笑心  釋云。此是金剛藥叉菩薩大智印也
　　郝  釋云。郝字具四義。一切法本不生義·因義·二種我義。由迷一切法本不生理。爲一切煩惱因。煩惱因起二種我。所謂人我法我。是故一切外道諸天執我執法。令彼調伏入金剛藥叉三摩地。即思此菩薩一字心眞言。入一切法本不生門。則離一切煩惱因。煩惱既離。即證二種無我人空法空。則顯眞如恒沙功德。即超越三界凡地妄心所起諸惑雜染。是故名爲摧一切魔大菩薩也。若瑜伽者欲降伏一切世出世間魔怨。建立金剛藥叉曼荼羅。中央畫摧一切魔。前安魔王天主。右安魔醯首羅。後安梵天。左安那羅延天。内四隅置四部中牙印。外四隅安四外供養。四門置四種印契。東門畫三股忿怒杵。南門金剛寶光焰熾盛。西門金剛蓮花具光明。北門羯磨金剛光明遍流。建立此壇已。自入令他入。則離一切怨敵惡人。所不能害。或時坐於輪中。作本尊瑜伽。想聖衆圍繞。則誦四明字召請聖衆。次誦一字明。即誦四種般若理趣。起大慈心於衆生界。運心遍同法界周而復始。由此三摩地修行。設三界中一切有情盡爲魔。雖作障難。不能傾動。
　　修行者所修一切世間出世間悉地皆得滿足  已上摧一切魔菩薩理趣會品
　　時薄伽梵一切平等建立如來釋云。是普賢菩薩之異名也。解云。性平等法。謂即眞如遍於人法。名性平等。此眞實性不可施設言説分別。今施設爲性平等法故名建立


　　復説一切法三摩耶最勝出生般若理趣所謂一切平等性故般若波羅蜜多平等性  釋云。此是金剛部大曼荼羅。由入此曼荼羅。能悟一切有情皆有不壞如金剛佛性

　　一切義利性故般若波羅蜜多義利性  釋云。是寶部曼荼羅。由入此曼荼羅。證得如虛空眞如恒河沙功德故
　　一切法性故般若波羅蜜多法性  釋云。此是蓮花部大曼荼羅。由入此曼荼羅。證悟清淨法界如蓮花不染諸惑
　　一切事業性故般若波羅蜜多事業性  釋云。即是羯磨部大曼荼羅。由入此曼荼羅。獲得迅疾身口意。至於十方一切世界佛集會疾大供養也

　　應知時金剛手入一切如來菩薩三昧耶加持三摩地説一切不空三昧耶心  吽  釋云。吽字義初品所釋。瑜伽者爲成就四種曼荼羅。教勅外金剛部成辨一切世界悉地故。應建立曼荼羅。其壇輪形三重。中輪畫八輻。臍中先別畫金剛手安其臍中。八輻中畫八大菩薩。各頭向外。又更一重畫五類外金剛部諸天。所謂上界天王那羅延等四種。又畫遊空日天等四種。又畫住虛空四種頻那夜迦。四方各配四門。又畫地居住藏等四種天。又畫地中猪頭等四神。如上等從東北隅。又旋布列令匝。頭皆向外。其第三重如前五種天之妃后。各配本天相對。此曼荼羅前誦持一字心。兼修四種般若理趣。運心遍周法界周而復始。不久身得同降三世金剛。於中臍輪中。移出金剛手菩薩。自居其内。想自身作降三世金剛三摩地。結彼等五類教勅印。誦金剛手一字明。稱彼等天眞言。相和誦。皆得使役。應成辨所求皆遂。已上降三世教令輪品
　　時薄伽梵如來釋云。是毘盧遮那佛也

　　復説一切有情加持般若理趣所謂一切有情如來藏以普賢菩薩一切我故  釋云。一切有情不離大圓鏡智性。是故如來説一切有情如來藏。以普賢菩薩同一體也。證云。一切有情皆如來藏。如來藏者眞如在纒之名。出纒之時名爲法身。然今普賢本性即如來藏故。説普賢自體遍有情體故。有情者皆如來藏。廢因顯體名普賢遍。藏謂庫藏。諸佛所有一切一切功德皆在其中。名如來藏。現行功德未能起故不名法身
　　一切有情金剛藏以金剛藏灌頂故釋云。一切有情不離平等性智性。是故如來説一切有情金剛藏。金剛藏者即虛空藏也。以金剛寶獲得灌頂也。證云。一切有情本體皆金剛藏。然以般若金剛藏教灌灑身心悉得堅實。彼裂生死堅固之法。金剛藏即如來藏也」
　　一切有情妙法藏能轉一切語言故  釋云。一切有情不離妙觀察智性。是故如來説一切有情妙法藏。妙法藏者觀自在菩薩也。於大佛大集會能轉法輪也

　　一切有情羯磨藏能作所作性相應故釋云。羯磨者毘首羯磨菩薩也。一切有情不離成所作智性。能作八相成道所作三業化。令諸有情調伏相應也。此四種智印四大菩薩現轉輪王是也

　　時外金剛部欲重顯明此義故作歡喜聲説金剛自在自眞實心  怛唎  釋云。外金剛部者。摩醯首羅等二十五種類諸天也。心眞言者怛唎字。怛字眞如義。眞如有七。謂一流轉。二實相。三唯識。四安立。五邪行。六清淨。七正行眞如也。唎字塵垢義。塵垢者五蓋義。能蓋覆眞如。是故五趣輪迴生死輪中。爲對治彼等難調諸天。建立五種解脫輪。毘盧遮那佛爲世間同類攝化。説摩醯首羅曼荼羅。中央畫摩醯首羅如本形。以八種天圍繞。四供養四門各畫本形。若依世俗是名外曼荼羅。若依勝義則爲普賢曼荼羅。以事顯於理故。即事即理。理事不相礙故。即凡即聖。性相同一眞如也。已上外金剛部會品

　　爾時七母女天頂禮佛足獻奉鉤攝入能殺能成三摩耶眞實心  毘庾（二合）釋云。七母女天是摩訶迦羅天眷屬也。獻奉鉤召者。以金剛鉤印能召一切兩足多足等諸有情類。攝入者。以金剛索印引入曼荼羅。及引入佛道。能殺者。殺害毀壞正法。損害多有情者。殺害不善心也。能成者。令修眞言行者離世間障難速得悉地也。三昧耶者。是彼天女本誓也。眞實心者毘欲字。是毘字一切法三有不可得。欲字一切乘不可得。由三有情種種愛樂勝解不同。是故如來出興于世即説五乘。所謂天乘·梵乘·聲聞乘·緣覺乘·大乘。是故佛楞伽經中伽陀説。乃至心流轉。我説爲諸乘。若心得轉依。無乘及乘者。此天等亦有曼荼羅。中央畫摩訶迦羅。以七母天圍遶。具如廣經所説。摩訶迦羅者大時義。時謂三世無障礙義。大者是毘盧遮那法身無所不遍。七母天者。并梵天母。表八供養菩薩。以事顯理也  已上七母天集會品

　　爾時末度迦羅天三兄弟等親禮佛足獻自心眞言  薩縛（二合入）釋云。末度羯磨三兄弟者。是梵王那羅延摩醯首羅之異名也。薩縛者。薩字則一切平等如虛空。縛字一切法言説不可得也。此天亦有曼荼羅。其形如弓。三天次第而畫。儀軌法則如廣經所説。爲文繁不復具引。此三天表佛法中三寶三身。佛寶者是金剛薩埵。法寶者是觀自在。僧寶者是虛空藏。此三者皆從毘盧遮那心菩提心中流出。亦名三法。亦名三法兄弟。以事顯理也
　　已上三兄弟集會品
　　爾時四姊妹女天獻自心眞言  釋云。四姊妹者。一名惹耶。二名微惹那。三名阿爾多。四名阿波羅爾多。此四天亦有曼荼羅。中央畫都牟盧天。此天四姊妹之兄也。東西南北各畫一天女。其軌則如廣經所説。四姊妹者。表瑜迦中四波羅蜜。所謂常樂我淨波羅蜜是也。都牟盧者。表毘盧遮那佛
　　㟏  釋云。㟏字眞言者。一切法因不可得。其眞言中帶莽字。詮一切法我不可得。即成實相般若波羅蜜。若欲修此天法者。與此字相應。亦契世間出世間三摩地。威德自在。一切見者皆得歡喜。所出言詞所求一切皆從命矣  已上姊妹集會品
　　時薄伽梵無量無邊究竟如來  釋云。此是毘盧遮那之異名也
　　爲欲加持此教令究竟圓滿故  釋云。此教者指理趣般若經也

　　復説平等金剛出生般若理趣所謂般若波羅蜜多無量故一切如來無量  釋云。顯金剛部中曼荼羅皆具五部。一一聖衆具無量曼荼羅。四印等亦無量也

　　般若波羅蜜多無邊故一切如來無邊  釋云。顯實部中具五部曼荼羅。四印等亦無邊也。釋云。般若通實相觀照文字等五。三身如來隨亦無邊。實相之理法身無邊。觀照智報身無邊也
　　一切法一性故般若波羅蜜多一性  釋云。顯蓮花部中具五部曼荼羅。四印等同一清淨法界性也
　　一切法究竟故般若波羅蜜多究竟釋云。顯羯磨部中具五部曼荼羅。四印等得至究竟無住涅槃也。證云。觀照及境文字等五。最勝第一名爲究竟。諸法及義隨般若亦爾。此中言顯。由深般若因位文字眷屬境界無邊無際一味究竟。所行之行得三身果。所説法義隨身亦爾。有深般若。諸法本性即一味究竟。故法亦爾

　　金剛手若有聞此理趣受持讀誦思惟其義彼於佛菩薩行皆得究竟  釋云。此中曼荼羅廣大。如一切教集瑜伽經所説薦福大和上金泥瑜伽曼荼羅是也。所以不説心眞言者。彼教中一一聖衆各有一字心眞言。不可具載。今略指方隅

　　時薄伽梵毘盧遮那得一切祕密法性無戲論如來  釋云。後當五種祕密三摩地也。證云。祕密法性者。能得祕密等可貴可重名祕。幽隱難知名密。即是有爲一切殊勝幽微諸法。謂菩提是。及一切法無戲論性。即眞法界。離諸名言及分別故。由無分別無戲論性

　　復説最勝無初中後大樂金剛不空三摩耶金剛法性般若理趣  言大樂者。得無漏樂。樂有五種。一因樂。二受樂。三苦對治樂。四斷受樂。五無害惱樂。此中有四。一出離樂。二遠離樂。三菩提樂。四涅槃樂。今得此五及後四種故言大樂。遍法界俱是樂故。金剛者能破義。一切障法悉能破故。不空者。顯此妙法非空無果。必有靈驗殊勝異果。名爲不空。金剛法性者。諸佛般若堅實。諸法此爲第一。故名法性

　　所謂菩薩摩訶薩大慾最勝成就故得大樂最勝成就   釋云。此是欲金剛明妃菩薩三摩地也  釋云。明自利果中明。由貪等爲因。展轉得四種果。一由貪等爲因得大樂。二大樂爲因得大覺。三大覺爲因得能降四魔。四降四魔爲因得自在。云何爲大貪等最勝成就。所謂菩薩於其因中。翻其生死十惡業道。自行出世十惡業道。一能殺生。謂衆生死流轉欲。欲是殺義。二不與取無有與者自殺攝取。是無他求自攝益義。三欲邪行了知欲爲邪。而修於正行著境界欲。實知准邪。具可見證下釋

　　菩薩摩訶薩大樂最勝成就故則得一切如來大菩提最勝成就  釋云。此是金剛髻梨吉羅明妃三摩地也

　　菩薩摩訶薩得一切如來大菩提最勝成就故則得一切如來摧大力魔最勝成就  釋云。
　　此是大樂金剛不空三昧耶金剛薩埵三摩地也

　　菩薩摩訶薩得一切如來摧大力魔最勝成就故即得遍三界自在主成就釋云。此是愛金剛明妃三摩地也



　　菩薩摩訶薩得遍三界自在主成就故則得淨除無餘界一切有情住著流轉以大精進常處生死救攝一切利益安樂最勝究竟皆悉成就釋云。此是金剛慢明妃三摩地。此五種三摩地。祕密中最祕密。今説修行曼荼羅像。同一蓮花座。同一圓光。中央晝金剛薩埵。右畫二種明妃如本形。左畫二種。具如金泥曼荼羅像東南隅是也。修行者得阿闍梨灌頂。方可修此五密。所獲福利文廣不可具説。得廣經者自應尋見耳。何以故

　　菩薩勝惠者乃至盡生死恒作衆生利而不須涅槃  釋云。此是金剛薩埵三摩地。行願義。如上文應知耳矣

　　般若及方便智度悉加持諸法及諸有一切皆清淨  釋云。此是慾金剛明妃三摩地。行般若波羅蜜義攝也

　　慾等調世間令得淨除故有頂及惡趣調伏盡諸有  釋云。此是金剛髻梨吉羅明妃三摩地行大淨慮義攝也。解云。佛菩薩觀諸有情。多慳所蔽。雖有珍財。不能修福。亦不自用。如割身肉深生痛惜。菩薩知其因慳所蔽。增長惡業。當墮惡趣無有出期。遂起大貪奪其財寶。令捨慳悋不起惡業。菩薩實是後得智中大悲之心。起此貪等不爲己身名利。諸眷屬恭敬故。起一貪增百千善。由是善財求善知識。遇見一王殺纒鞭杖無量衆生。善財心悔王語之言。此諸衆生愚鈍狠悷。若不苦楚終不調伏。故我苦之。善財方解如仙譽國王殺五百婆羅門更增功德。此亦如是。故起貪時菩薩大利也。依繁止之

　　如蓮體本染不爲垢染諸慾性亦然不染利群生釋云。此是愛金剛明妃三摩地。行大悲所攝也

　　大慾得清淨大安樂富饒三界得自在能作堅固利  釋云。此是金剛慢明妃三摩地。行大精進所攝也。成無上菩提要妙速疾法門。雖有多種。皆攝四種法。所謂大慧。是般若波羅蜜也。二大靜慮。是大三摩地也。三大悲。於生死苦不疲倦。四大精進。濟拔無邊有情令證金剛薩埵。是故觀自在位同一蓮花同一圓光。體不異故。輔翼悲智。不染生死不住涅槃。

　　是故大慾得清淨（金剛）大安樂富饒（寶）三界得自在（蓮）能作堅固利（羯磨）則成金剛薩埵毘盧遮那佛大悲行願身也。解云。佛菩薩其貪等。以此貪等能益有情。設住煩惱過去之心。住餘有漏善無記心。名爲通。通是漏義。於此三性一切時中不能染汚。如蓮花等雖出泥不能染。菩薩之心亦復如是。都無所染矣



　　金剛手若有聞此本初般若理趣日日晨朝或誦或聽彼獲一切安樂悅意大樂金剛不空三昧究竟悉地現世獲得一切法自在悅樂以十六大菩薩生得於如來執金剛位   釋云。如前已釋可解
　　吽  釋云。句義如上。因更不釋


　　爾時一切如來及持金剛菩薩摩訶薩等皆來集會欲令此法不空無礙速成就故咸共稱讃金剛手言（四種總持）善哉善哉大薩埵善哉善哉大安樂善哉善哉摩訶衍善哉善哉大智慧善能演説此法教金剛修多羅加持（已上正宗分）持此最勝教王者一切諸魔不能壞得佛菩薩最勝位於諸悉地當不久一切如來及菩薩共作如是勝説已爲令持者悉成就皆大歡喜信受行  釋云。五種善哉句。從金剛部配乃至佛部。金剛修多羅者。指瑜伽教金剛乘法也。餘句義歡喜信受奉行。囑累流通也。解云。
　　諸大菩薩集報土之上人及餘天衆會化身之大士。皆識如來之祕説。共悟能寂之宏崇。順領深心修行散席

　　大樂金剛不空眞實三昧耶經般若波羅蜜多理趣品   解云。歎經勝德有十。一多劫得宿命智。二所生常精進修善。三魔等不稽留。四諸天常衞護。五終不橫死。六無狂衰患。衰謂福起。衰家敗身。患謂染疾。終無此事。七佛及菩薩常所護念。八令惡滅善生。九隨願生佛土。十從今日後乃至菩提不墮三惡趣。惡趣之言通攝人中三惡趣。中皆亦不墮。謂無形黃門二形女人。又所證眞相窮法性之甚深。能詮教門因言崇之極妙。受持之者獲利無邊。未可具言故説小分。故修行者欲證此德。當勤修學究竟取證。方知此經勝利無盡

　　已上依不空三藏釋并慈恩解證所述略如是耳
　　夫以筌蹄所以魚菟取得於山澤之中也。文教所以義理照耀於賢愚之際也。今此般若理趣經者。是則祕藏之極祕。密教之大密也。博覽高視尚躇其庭。淺識狹學豈窺其閫。古人傳言。思而不學之始也。學而不思之忘也。因茲轉讀之隙。爲開昧心削聖人之筆迹。著覺者之經側。此只爲省引煩之累也。伏望後賢垂慈莫笑矣
　　天慶元年箸雍閹筏之歲應鍾之月。聊以記之

