No. 2243
十百手陀羅尼守護者名號略釋



    千手陀羅尼經。新古兩本共有本尊勅偈。偈中有守護者諸天善神等名。兩本大同少異。然於古經有疏三卷。新本無疏。言古本者。似未再治。文段増多有種種藥法并祕術等。於彼疏中。先帖經文。後釋經文。於觀音部持法行者。須要披閱也。其新本者。除麁取要。爲令易誦持也。世流布本是也。此外大宋有摸印之本。頗謂修直之本。除本經陀羅尼。改入不空譯呪。加之所所文言有増減有修直矣。余集此三經守護者名。謹致取捨。或依梵文。或引他經。聊作解釋。非爲勝他名聞。但是爲興法利生耳。古本經疏釋勅偈神名云能護者（云云）不名二十八部衆。爰世人擧呼此守護者爲千手觀音二十八部衆。而於經中及古疏等未分二十八。亦不名二十八部衆。就中古千手經偈有四十句。其二十七句神名也（缺魔尼跋陀羅一句。散指大將弗羅婆一句）疏曰。次説勅偈有十三頌。初遣密迹力士。四句成文。次三四頌。頌各三句遣諸善神。（云云。私云。言三四者十二也。初四句爲一頌。次十二頌各三句爲頌也。其二十七句神名也。十三句勅言也。謂常當擁護受持者也。合四十句也）新千手經勅偈有四十三句。就中神名有二十九句。私分爲二十八部。所謂初二句爲一部故成二十八部。部者部黨也。集等輩者也。孔雀經有二十八部鬼神。皆是藥叉。非今經衆。所謂四方各有四藥叉成十六人。四角有四藥叉。上方有四夜叉。下方有四藥叉。總合二十八藥叉也。不云二十八部衆。葉衣觀音經有二十八藥叉。大將不名二十八部。如孔雀經也。今千手經守護者神各呼爲二十八部。似可爾也。何者。一句或有二人。或有三人。是故一句爲一部。今私強隨世人之謂試立部名。一往解之。近代外師以天二十八宿毘沙門二十八使者。配新千手經勅偈神名。以一人配一句爲同伴。其偈初二句配一宿。二十七句各配一宿一使者。私彈曰。二十八宿者二十八宮也。二十八使者亦二十八人也。何以一人配部衆。且密迹金剛士·鳥蒭·君荼·鴦倶尸。是一部中四人也。或一句含二人。如摩醯那羅達。或一句含三人。如迦樓·緊那·摩睺羅。或一句含多衆。如釋王三十三二十八部大仙衆。豈句句各配一人耶。余捨彼彼之釋。私作解釋。彼古千手經疏釋此守護者名。似不當理。所以不與梵文合。亦不明出所。然其釋名頗可加。今釋之左。誰知其正。唯待聖旨。
    經曰。密迹金剛士烏蒭君荼鴦倶尸。釋曰。此明呪神部也。經長行云。金剛密迹（云云）是祕密主也。大菩薩也。或現忿怒形名金剛密迹。或現端正身。名金剛手。或名金剛首。即讃曰。歸命密迹主。摧伏諸魔者。童眞法王子。具普賢衆行（云云今略抄之。此讃文殊八字法。名文殊漢語讃訛也。蘇悉地軌爲金剛薩埵讃。而云歸命金剛首。餘句句彼此共同。雖有數行偈。今略不出）手執金剛杵。故名金剛士。其力堅固故。名金剛士也（有二釋也）烏蒭者。烏蒭灑摩也。唐云解穢。又云受觸。又云穢迹。是明王也。大佛頂經名火頭金剛（解穢義在蘇悉等軌。受觸義在大佛頂經。穢迹義在穢積金剛靈要門。今略不出）君荼者。軍荼利也。是故古千手經云。軍荼唐云瓶。謂甘露瓶也。亦是明王也。軌讃曰。流沷甘露水。洗滌藏識中（云云。今取蓮花軍荼利。蓮花部故）鴦倶尸者。唐云召。謂鉤召神也。密宗五部各有鉤召使者。蓮花部以馬頭明王爲鉤召使者。是故千手儀軌四攝中鉤用馬頭印明。明曰。賀野疙哩（二合）嚩（唐云馬頭）摩賀（引）跛娜莽（二合。引唐云大蓮花）矩舍（唐云鉤召）解曰。言矩舍者。倶尸同語也。上句娜莽之引聲有阿音。是故阿矩舍也。是謂鴦倶尸。亦云鴦倶施。皆是同梵語也。不空兩卷隨求經列蓮花部云。毘倶知多羅央倶尸（云云）寶思惟譯隨求即得大自在陀羅尼經云。神呪諸神大威徳者。所謂鴦倶施神拔折羅商羯羅神（云云。依兩卷經取蓮花部鉤召神。依一卷經立明呪神部也）言神呪神者。或名眞言神（見不空羂索三十卷本）或名明王（見諸別軌）或名呪神（見毘奈耶經。或云明。或云呪。是同名也）。明呪神部主梵號。
    ●●●●●●●●●●
    縛曰羅（二合）播（引）抳玉呬野（二合）迦地鉢底（此云執金剛密迹）。
    經曰。八部力士賞迦羅。釋曰。是呪神使者部也。使者則眷屬也。是故古千手經云。時諸眷屬賞迦羅（云云）不云八部力士。而今言八部力士者。八金剛使也。下有賞迦羅之言故也。賞迦羅者。金剛使通號也。又云商迦羅。唐云連鎖（見大佛頂經）不空兩卷隨求經列守護者云。及餘金剛鎖（云云）是則總擧金剛使者也。八金剛使則八大明王使也。仁王經指五大明王云我使五大力菩薩。又云是五大士。今亦如是明王使者名力名士。諸金剛衆通名力士。如云密迹力士。今部黨八分故云八部也。通梵號曰。
    ●●●●●
    嚩曰囉（二合）商迦羅。
    經。摩醯那羅達（古千手經云那羅延）釋曰。是大力天部也。摩醯者。大自在天略梵名也。餘經云。摩醯首羅。或云摩醯濕縛羅。正可云摩訶（大也）伊濕嚩囉（自在也）而訶合伊稱醯如不空羂索大呪曰伊濕嚩羅（自在）摩醯濕嚩羅（大自在）那羅達者。那羅延天也。達字者延字之誤也。正可云曩羅（唐云人）延拏（唐云生本）梵天那羅延·大自在三天不相離者也。謂摩度迦羅天三兄弟也（摩度迦羅者大黒天神也）是故摩醯那羅延爲一部也。大自在梵號曰。
    ●●●●
    摩醯濕縛羅。
    經曰。金毘羅陀迦毘羅。釋曰。廣野鬼神部也。金光明云曠野金毘羅。廣野者。擧住處也。又名劫跛羅陀羅。唐云持髑髏神也。摩訶摩耶經云。提頭頼吒天王第三輔臣。金毘羅毘沙門天王第一輔臣。迦毘羅藥叉（云云）迦毘羅青色夜叉也（翻經沙門玄應一切經音義云。迦毘羅此云蒼色。則春天色。云云）初神梵名。
    ●●●●●
    金毘羅陀羅。
    經曰。婆馺婆樓那。釋曰。是水神部也。婆馺亦云摩娑。此魚梵名也。婆樓那者。水天梵名也（大宋新模本云。婆馺婆樓羅。云云。私云。訛也）大集經第五十六云。有五種龍。善住龍王爲一切象龍王。難陀婆難陀二龍王爲一切蛇龍主。阿耨達龍王爲一切馬龍主。摩那蘇婆帝龍王爲一切蝦蟇龍主。婆樓那龍王爲一切魚龍主。
　　此五大龍王安住大乘有大威徳（云云）是故今經婆樓那之上加莫名也。可云魚龍王水天也。大寶積經優婆離所問會佛名中云婆樓那。同本不空譯云。十五佛名云水王。其水天梵名云。
    ●●●●
    嚩魯拏野。
    經曰。滿善車鉢眞陀羅。釋曰。滿善神部也。孔雀明王經擧護東方四藥叉之中云。布羅拏迦翻曰滿善（云云）灌頂百結神王護身呪經云。神名車鉢羅娑字忍徳脱（云云今經説七言偈故。略取半言。如云摩醯乃至迦樓緊那等）眞陀羅者。舊藥師經爲十二神將之第十將。陀羅尼集經爲般若十六善神之第十三善神。
    ●●
    眞陀羅。
    經曰。薩遮摩和羅。釋曰。神將部也。灌頂經并摩尼羅檀經云。大神將軍女薩遮摩。大神將軍摩和羅。梵名曰。
    ●●●●●●●
    摩和羅細曩波底。（唐云大力將軍）
    經曰。鳩蘭單吒半祇羅。釋曰。鬪戰神部也（古千手經云鳩蘭單吒半羅。私云。訛也。又疏中釋不佳）灌頂百結神王護身呪經云。神名鳩羅壇提字戰無敵（云云）半祇羅者。灌頂經八大神將軍中初神。梵名。
    ●●●●
    鳩蘭單吒。
    經云。畢婆伽羅王。釋曰。山神部也。言畢婆伽羅者梵名也。畢者廣也大也。婆伽羅者。又名磨迦羅。此云獼猴。是則金光明所稱獼猴王是也。大宋新摸本云畢娑伽羅王私曰。娑字訛也。
    ●●●●●
    畢婆伽羅羅惹。
    經曰。應徳毘多薩和羅。釋曰。此流行神部也。大佛頂陀羅尼斷諸神呪術段曰。阿羅窂（二合）多。注云應徳。古云離愛著天（云云）毘多亦云尾地。又云尾捻。亦云毘帝。皆梵不同。不離五音。唐云明也。是故名白鬼。請觀音經加輸字名極白鬼。謂輸鞞帝也。薩和羅者。灌頂經云。四天王遣神彌栗頭娑和羅漢。言善至主百怪（云云）言主百怪者。明其功力也。初神梵名。
    ●●●●
    阿羅賀虞曩。（應徳也）
    經曰。梵摩三鉢羅。釋曰。梵天部也。具足梵語云梵羅賀摩三鉢羅。略云梵摩。唐云淨也。三鉢羅唐云應也。是故梵天亦名淨天。亦名應天。
    ●●●●●
    梵羅賀摩三鉢羅。
    經曰。五部淨居炎摩羅。釋曰。那含天部也。五淨居則五那含也。淨居在上天。炎摩在下地。今合爲一部者。共取軌則也。善極果時淨居天示禮法。惡極果時炎摩羅示治法。解曰。諸佛世尊初成道時。人不知禮法。於是淨居天來至佛所。旋繞行道。合掌禮拜。退坐一面。爾時諸人皆知禮則也。極重惡人就冥之時。人不知法。於是炎摩爲人説法（云云）昇道時淨居示禮法。沈下時炎摩示治法。是故取上下軌則之主合爲一部。大賢師曰。琰摩唐云靜息。曉悟罪人止衆惡故。由此因縁。雖鬼界攝。亦名法王。玄應曰。閻羅或云閻摩。應言夜磨盧迦。此譯云雙世也。若樂並受。號之爲雙（云云）五淨居者。無煩天·無熱天·善現天·善見天·色究竟天也。皆一向聖人所生處也。所謂那含聖者所生之處也。各伴衆巨多故名五部也。炎摩天梵名。
    ●●●●●
    焔摩耶提婆。
    經曰。釋王三十三（古千手經云帝釋三十三）釋曰。此忉利天部也。釋王者。天帝釋也。忉利天主也。忉利者。梵語略名也。正云多羅夜登陵舍。此云三十三。金光明纂決云釋王。具足梵音云釋迦（姓也。此云能）提婆（天也）因達羅（主也帝也）略云釋提桓因。此天在妙高頂。有三十三宮（四方各八。中有勝殿。合三十三也。四面三十二宮宮置伴也。中宮釋王居之）天帝昔有三十二人以爲同伴。同修勝業故生此天。釋王者主也。三十三伴也。今云釋王三十三者。合主伴也。不空兩卷隨求經云。三十三諸天輔翼於帝釋（云云）梵名云。
    ●●●●●
    因達羅野提婆。
    經曰。大辨功徳娑怛那（宋新模本云婆怛那。私曰。婆字訛也）釋曰。欲界天女部也。大辨者。曇無讖三藏呼爲大辨天神。義淨三藏等稱曰大辨才天女。金光明云。現爲閻羅之長姊。或現婆蘇大天妹。乃至欲界諸天宮唯有天女獨稱尊（云云）是故今欲界天女中首擧之。次言功徳者。吉祥天女也。梵曰摩訶室利。言摩訶者大也。室利有二義。一者功徳。二者吉祥。由此二義。曇無讖·及伽梵達摩·阿地瞿多等三藏諸師。同云功徳天。餘諸三藏翻爲吉祥。如文殊師利或云妙吉祥或云妙徳也。娑怛那者。亦云安怛祖那。此云隱形。則天女摩利支別名也。經曰。摩利支天常在日前。日不見彼。彼能見日（云云）吉祥大梵名。
    ●●●●●●
    摩訶室利耶提尾。（此云大吉祥天女）
    經曰。提頭頼吒王。釋曰。健闥婆部也。此天則健闥婆主也。提頭頼吒者梵語也。中印度呼曰地利多羅瑟吒羅。唐云持國。四天中東方天也。
    ●●●●●●
    地利多羅瑟吒羅囉惹。
    經曰。神母女等大力衆。釋曰。神母部也。金光明經訶利底名母神。摩訶摩耶經·法花經等名鬼子母。鬼子母經云。天上有五百子。下地有五百子。皆有大力（云云）訶利底是藥叉神母也。大力衆者擧彼子。以等字知其部類。諸大觀音以訶利底爲神母爲眷屬。則列七星如意輪曼荼羅衆中也。大佛頂如意寶王經云（如意輪觀音經也）若飮食時。食爲二分。一分爲阿利母低。一分爲其本星。阿難白言。諸大神王中。何故但爲＊阿利母＊低神。佛言。此大神王偏爲擁護此大道場（云云）毘奈耶經云。觀世音菩薩下。應畫訶利多菩薩（云云金剛智准提經云訶利底菩薩。同經不空譯云訶利底母。云云。以前諸名同低母名）當知訶利底母神能護觀音部中呪法。是故今經爲受持者遣訶利底母也。諸經亦以此藥叉女爲神母也。歡喜母法云。佛勅諸弟子。爲訶利底施食一分。佛復勅底母云。以我弟子付汝。汝能應護（凡一切食堂安置此母施一分食。依此勅也。凡其母神因縁在根本説一切有部律等。云云）。
    ●●●●●
    訶利底摩底哩。（翻云歡喜母。或云青色）
    經曰。毘樓勒叉王。釋曰。畢隷他部也（畢隷他餓鬼也。此天王能領此鬼。云云）毘樓勒叉者。梵語異也。
本音云●●●●尾嚕荼迦。（此云増長。即南方天也）
    經曰。毘樓博叉毘沙門。釋曰。護世天部也。護世之用勝餘諸天。是故法花云。毘沙門天王護世者（云云）轉輪聖王之輪寶。天帝先與毘沙門。毘沙門與飛行夜叉。夜叉依彼勅即與聖王也。言毘沙門。或云。梵語也。羅什翻云種種聞。唐代諸師皆云多聞天。或云。非梵語。則是救貧人之名也。謂毘者救也助也。沙者貧也。門者人也（云云）多聞梵語。吠室羅摩拏耶也。持塔婆表護佛法。持鉾等世間器伏表護世間。有此二護福不可量（云云）毘樓博叉者。唐云廣目。則西方天也。領諸龍衆護持國土。國中安危由龍喜怒。而隨此天停怒生喜。是故國土安平。毘沙門梵號曰。
    ●●●●●
    吠室羅摩拏耶。
    經曰。金色孔雀王。釋曰。鳥王部也。羅什譯一卷孔雀經云大金色孔雀王。不空譯孔雀明王經云金耀孔雀也。因縁勝利等在彼等經中。梵號曰。
    ●●●●●●●
    摩訶摩 瑜伽羅惹。（唐云大孔雀王）
    經曰。二十八部大仙衆。釋曰。大仙部也。開此一部更爲二十八。四方各取七也。金剛髻珠菩薩修行分經作壇法云。復畫諸山持呪仙。如是呪神二十八。一一方面各圖七（云云）若依孔雀經七佛所説神呪經等者。天二十八宿星名大仙。居七金山中持雙山頂。四方各有七宿。合二十八也。皆爲守護曼荼羅神也。供祭之時用茶汁。爲仙法故也。梵曰。
    ●●●●
    摩訶哩史。（此云大仙）
    經曰。摩尼跋陀羅。釋曰。天藥叉部。此則多聞天弟也。八大藥叉上首也。梵曰。
    ●●●●
    摩尼跋陀羅。（唐云寶緊藥叉）
    經曰。散脂大將弗羅婆。釋曰。方伯神部也。散脂亦名僧愼爾藥叉。唐云正了知大將也。方伯二十八藥叉主也。金光明云。正了知爲主。二十八藥叉（云云）方伯藥叉名在孔雀經并葉衣觀自在經等（四方各四。上下各四。四維各一。合二十八也）弗羅婆者。又名布嚕拏跋陀羅。唐云滿賢藥叉。此部兩人共是多聞天弟也。弗羅婆梵名曰。
    ●●●●
    布嚕拏跋陀羅。
    經曰。難陀跋難陀。釋曰。蛇龍部也。大集須彌藏經云。難陀婆難陀龍王爲一切蛇龍主。此兩龍王兄弟也。（難陀此云無嗔。亦名歡喜。烏婆難陀此云小歡喜）
    ●●●●●●
    難陀（歡喜）曩誐羅惹。（龍王）
    經曰。婆伽羅龍伊鉢羅。（大宋新摸千手經云伊羅鉢）釋曰。海龍王部也。婆伽羅者。海梵名也。伊鉢羅者。伊羅鉢羅龍也。依樹得名。謂頭有伊羅鉢羅樹。昔繞佛時。伊羅樹枝當頭作痛。是故向樹生瞋。遂折捨樹枝。由此瞋恚生於龍中。伊羅樹枝出生頭上。而由近佛於龍中爲王。自在有力。請觀音經名伊羅鉢。金光明名翳羅葉。皆同梵語。伊翳相移之例也。玄應言。伊羅鉢多羅龍。此譯云香藥龍。伊羅者樹名也。海龍梵名曰。
    ●●●●●●●
    娑伽羅（海也）曩誐（龍也）羅惹（王也）。
    經曰。修羅乾闥婆。（古千手經云阿修乾闥婆）釋曰。非天衆部也。阿修羅古云阿須輪。新譯云阿素羅。
　　唐云非天（見大佛頂呪註）或云無善神（見海龍王經）或云無酒神（見大智論等）乾闥婆或云犍沓和。唐云嗅香。或云尋香。亦云樂神。或云食香。或云香神。或云香音神。則天帝釋作樂神也（云云）修羅與天捔力而非天。乾闥婆雖居須彌。常爲天帝作音樂。常爲天帝之眷屬而非天（前以東方爲乾闥婆者。依主立部。今入非天部。依伴列之）梵云。
    ●●●●●
    阿素羅羅惹。
    經曰。迦樓緊那摩睺羅。釋曰。非人部也。迦樓羅或云誐嚕荼。唐云金翅。或云妙翅。是則鳥王也。其主似人而有觜及羽尾。是故非人。緊那羅。或云甄陀羅。或云眞陀羅。正云緊捺羅。此釋云非人。所謂似人而額有角也。摩睺羅伽此云蟒蛇。或梵語云牟呼洛迦。舊云摩睺勒。又云摩休勒。新譯曰莫呼洛伽。此云大有行龍。一云大腹行。即蟒蛇神。（摩睺。牟呼。摩休。莫呼。皆是摩訶同語。是故云大蟒也）雖作人事而非人也。金翅鳥梵名。
    ●●●●●
    誐嚕拏羅惹。
    經曰。水火雷電神。釋曰。雷電神部也。水雷火雷雨種神也。雷則雲雨精也。慈恩言。雷有鼓聲。西域呼爲雲聲雷。此方解云。陰陽激耀。又電殄也。謂乍見即殄滅（云云）梵云。
    ●●●●●●●●
    誐羅惹多（雷也）尾儞庾（雷也）係嚩多（神也）。
    經曰。鳩槃荼王毘沙闍。釋曰。下地鬼神部也。玄應曰。鳩槃荼應言弓槃荼。甕形頗似冬瓜（云云）四天王中南方天所領也。毘舍闍者。婆沙論云醜鬼也。慈恩云狂鬼也。大佛頂呪云。比舍（引）遮。同註云厠神也（云云）四天王八部鬼神中西方天所領也。
    ●●●●●
    鳩槃荼羅惹。
    以上立部名。略顯能護者名。今復於此二十九句神名作雙釋者。初三句明王主伴一雙也。所謂密迹金剛烏蒭等明呪神之主。八部賞迦羅等是明呪神伴也。第二兩句住空住地一雙也。所謂摩醯等天空居天。金毘羅等住地曠野神也。第三兩句内外潤利一雙也。謂婆樓那致水潤。是外利也。滿善等作善充滿。是内利也。第四兩句將軍鬪戰一雙也。謂薩遮等大神將軍也。鳩蘭等戰無敵者也。依將軍作戰。是故爲一雙也。第五兩句住山流行一雙也。謂畢婆住山。應徳等流行神也。是住行一雙也。第六兩句靜慮淺深一雙也。依禪淺行得梵摩身。由深禪定生五淨居也。第七兩句地居天中勝男女天一雙也。謂釋王者地居天中勝男天也。大辨等地居天中勝女天也。第八兩句持國持壇一雙也。國是有情所依之土。壇是聖人降臨之場也。謂東方天能持世間國土。得持國名也。神母訶利底能護觀音部壇場。得神母名。第九兩句護國護世一雙也。謂南方天能護此州。是故別稱護國主。西北兩天能護王世。故名護世。第十兩句所持能持一雙也。所謂孔雀王有所持呪法。大仙依此有能持功。第十一兩句動行住方藥叉一雙也。謂摩尼跋陀羅飛行天藥叉也。散脂等住方守護藥叉也。第十二兩句外海内海二部龍一雙也。所謂難陀等龍住外鹽海中最大龍王也。娑伽羅等住内甘海中最大龍王。第十三兩句非天非人一雙。謂修羅等雖與天鬪而非天也。迦樓緊那等似人而非人。第十四兩句上下神鬼一雙也。雷神遊於上空。鳩槃荼等住下地居。法花云。鳩槃荼鬼蹲踞土埵（云云）佛子定深。住觀世音精舍。飮大悲水恩流。欲報之恩夙夜不絶寤無忘。爰滿月大聖勸曰。手足供給頭頂禮敬。不足報恩。須以法施爲大報恩。汝方於千手經勅偈諸天善神雜衆等名。小加解釋。可貽後代。莫如之也（云云）定深答曰。古千手經三卷疏中。已有其釋矣。何以淺智更備釋哉。大聖復言。彼疏中釋不叶本意。加之不盡其數。復末得梵文意。妄作解釋。我意未爲指南。是故更勸之。勿敢固辭。定深承嘉旨。謹以寛治壬申歳南初月初日。草集一卷。送之相隆寺。其後歴七歳。戊丑酉壬子月初九日。重取捨文言。添削解釋。更副雙釋。復寫彼疏中釋。續私釋之左。疏曰。初遣金剛密迹力士四句成文。密迹據心。是千佛弟護千佛法。密其實徳化迹故。金剛據相。手中常執金剛杵故。烏芻軍荼央倶史。是名此云善頂。賞迦羅者。護天王也。常在忉利護帝釋故。次三四頌。頌各三句。遣諸善神祈。遣戰勝神婆馺者。戰勝神也。能破陳故。婆婁那者。息諍神也。能知敵故。滿善者。助善神也。助修善圓滿善願故。眞陀羅者。制諸惡鬼也。制諸惡鬼令不害故。次遣護國神薩遮都護。護一切故。摩和羅者護於邊方。鳩蘭護都。軍護別人。吒半羅者護諸城邑。復遣護僧神畢婆伽者。護破結人。應徳能應修十善人。毘多廣身。護一切衆。薩和具智。善和諍治。觀音勅此三類善神。常當擁護受持呪者。次四頌勅諸天。初勅色界梵摩。謂世淨離欲故。三鉢謂不動等至故。五部淨居在色界上重。第四禪轉勝生故。下中上品勝上極五修不同。以爲五部。如次上生。無煩·無熱·善現·善見·色究竟故。炎摩羅者。唐言離垢。令有犯者止惡業故。次遣忉利三十三天。帝釋居中。四面各八。三十二王。同受樂故。後兩頌遣四主提頭頼吒。唐言護國。王弗婆提。神母女等皆彼眷屬。毘樓勒叉唐言長養。王閻浮提。毘樓博叉唐言雜語。王瞿耶尼。毘沙門者唐言多聞。王欝單越。次一頌遣孔雀神。金色王者住七金山。身如金色。雖受鳥身而爲仙主。二十八部大仙衆者。須彌四面七金山。一一金山自爲一部。四面各七。爲二十八。次頌遣龍難陀等二。是外大海最大龍王。此名歡喜·小歡喜龍。善護佛法常歡喜故。娑伽羅者。是内甘海最大龍王。此名善賢。善事諸天有賢行故。伊鉢羅者。閻浮提界最大龍王。頭有伊羅鉢羅樹故。次頌八部名義如前。後頌雜神。水火雷電主守爲名。鳩槃荼者食屍鬼王。毘舍闍者多身生鬼。是東方天王眷屬。以有大刀於此別言（云云）。定深私撿此疏文。就勅偈神名以爲十二類。金剛士（一）善神（二）戰勝神（三）護國神（四）護僧神（五）色界諸天（六）忉利天（七）四天（八）孔雀神（九）龍（十）八部（十一）雜神（十二）如是先奉一人。其中攝多衆。而則十二部也。不云二十八部也。而此中不釋摩醯等名。但攝善神歟。古千手經并疏中。無魔尼跋陀等二句。是故疏云設偈遣有十三頌。初遣金剛四句成文。次三四頌頌各有三句（云云三四十二也）私云。毘舍闍者。西方天二部鬼攝也。而今疏云東方天眷屬（云云）凡厥諸神名釋皆不與梵合。聖意難測。何生疑惑（疏中言八部名義如前者。指經序分中釋也）。

千手經二十八部衆釋一卷

建久九年四月十四日。於東寺假堂書寫
僧永眞





















