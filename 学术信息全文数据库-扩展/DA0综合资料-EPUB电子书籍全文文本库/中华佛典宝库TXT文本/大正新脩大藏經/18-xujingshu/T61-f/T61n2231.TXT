No.2231
蓮華胎藏界儀軌解釋卷上（依青龍寺本）
　　釋眞興集
　　茲界深廣幽致難議。若不運意略。那知其祕義。是以纔迴愚情之短慮輒尋聖旨之素懷。唯願三寶令體一眞而已。

大毘盧遮那成佛神變加持經蓮華胎藏菩提幢標幟普通眞言藏成就瑜伽卷上

　　歸命大日佛及經   金剛薩埵儀軌師
　　我釋祕密深奧義   願垂加被如理解

　　將釋斯文三門分別。一顯起意。二釋題目。三明本文。第一顯起意者。夫法界平等猶一味雨。隨所禀器淺深門差。今此本經。大日如來爲化頓悟補機根性。開祕密門宣説行者。卽身成佛教理行果。青龍阿闍梨深搜經旨。製此儀軌諭眞言者。妙絶古今。起意如斯歟（問。若爲頓悟補機菩薩説此經者。如何經言爲愚劣人説總持門耶。答。彼談法功。能雖有不能受持覺了八萬法藏。造作四重五逆之人。入此法門卽滅彼罪頓證佛果。今標對揚云大菩薩。故不相違也）。
　　第二釋題目者。大謂簡別。簡別小故。大有七義（法大性等如攝論等説。）毘盧遮那翻云日也。卽以非喩假爲喩也。言成佛者圓滿覺義。神變加持謂如來神力所加持故。示現種種未曾有事。猶如幻師。以呪術力加持萬草現希有事故云神變加持經也。經者如常。蓮花胎藏者。明法體也。以喩顯法以名顯體。譬如蓮花華實鬢蕊一時具足。衆所愛樂。此法界體亦復如是。内證實體普門示現花葉鬢蕊一切具足。爲衆願樂。如彼蓮花。此中含恒沙萬徳隨縁出生。如母產子。故以爲喩。名蓮花胎藏也。菩提幢標幟者。所期佛果名爲菩提。所修印明名幢標幟。如世精舍建幢爲標。若人遙見知有道場。行者亦爾。持誦祕密印契眞言法幢標幟。智人見之卽知此人有大菩提法界道場。故喩爲名也。普通眞言臧者。簡三藏攝。今此法門於三藏中素怛纜攝。其經藏中有顯有密。此是密故云眞言藏（六度經中名醍醐味。）此中普有諸尊印明。故云普通。密顯阿字通一切明也。成就瑜伽者。標法功能爲其名號。發心修行菩提涅盤四種之門。總名瑜伽。言瑜伽者。是相應義。因果圓滿故名成就。始終相應故名瑜伽也。
　　第三明本文者。
　　軌云。稽首毘盧（等）解云。新羅不思議釋供養法五品云。初一品是序分。次三品是正宗。後一品是流通（云云）今依彼釋。此最初有十頌二十行。卽當經初序分真言行學處品。經中有四十一頌半八十三行。疏云。就序分中初有二頌。歸敬信序（今軌有一頌半。文與經同也）次然初以下。精勤修行序。初中有四。初二句敬主歎徳門。次二句依經所現門。次二句成法得益門。次二句契本結説門（軌無此二句。）毘盧遮那唐言如上。開敷淨眼者。開悟妙理也。我者文殊也。供養者理事供養也。所資者本尊也。儀軌者印眞言也。次第者禮拜發遣也。如彼者指佛也。本心者本不生理也。次欲於此生等八頌半十七行。是精勤修行序也。疏分爲六門。今軌文中唯有第六。餘四闕也。初四頌八行當第三勤行制戒門。淨菩提心者卽眞言也。次親於尊所等四頌半九行。當第六一生成佛門。明法者眞言也。智者蒙師等者。結前起後也。妙山以下表行者所依處也。妙山者名山也。輔峯者。大山懷裏之峯可居安穩也。半巖間者。石壁之中有穴可居也。芰者菱角也。荷者蓮葉也經川者常流水不絶也。洲者水中可居也。岸者河側也。乳木者桑穀等也。吉祥草者黄茅也。練若者有三。一達磨是菩提場也。二檀陀伽是無穢草也。三摩登伽是無諠動處也。今約第三也。悲愍等者。明畫曼荼羅之本意也。具淨慧力者。明息除妄想之所以也。妄想休息如大虚空。八風不動故云力堪也（已上序分。經有多偈。其義繁廣。今依軌文略釋如斯）。
　　軌云。是夜放逸（等）解云。此下當經第二増益守護清淨行品（正宗分之初）經文九方便前有四頌半九行。軌文有一頌二行。疏分爲二。初總後別（今略不具）軌文初一頌在總中。後一頌在別中（但文載也）是夜者。受法以前生死長夜也。放逸者隨煩惱也。五輪者身五支也。
　　軌云。歸命十方（等）解云。別釋中有十五眞言。卽是十五門也。皆有偈頌眞言（云云）。謂始自作禮方便至于無堪忍明。言十五也。今解。作禮以下乃至發遣總爲四章。一者修因得果章（九方便至無堪忍明）二者供養作佛章（驚發地神至百光遍照明）三者持法得利章（遍智印至普世明妃）四者作業迴向章（如是上首至利諸有情）第一修因得果者。初九方便及無堪忍。經名増益守護清淨行品。疏云。隨修性理清淨行護戒保身言守護。修必得果言増益（云云）意云。明修行者修因得果故有此品也。此中有二。初九方便明修因。後六眞言明得果也。問。修因之中何須九方便。答。略有二義。一云。欲成中胎九尊爲果。爲表其相方便有九問。何故中胎必有九尊。答。有情根性本有九品。所斷惑業亦有九品（上三。中三。下三）轉凡成聖斷惑證理。爲顯此義果有九品。（凡位九品竪而可知之。果位九品横而可知之）問。果位九品云何應知。答。大日尊是法界性智。爲上上品。寶幢佛是大圓鏡智。爲上中品。花王佛是平等性智。爲上下品。仁勝佛是妙觀察智。爲中上品。鼓音佛是成所作智。爲中中品。普賢是布施門。爲中下品。文殊是愛語門。爲下上品。觀音是利行門。爲下中品。彌勒是。同事門。爲下下品。約用差別分爲九品。非謂其體實有勝劣也。二云。凡修瑜伽總有五位。一資糧位。二加行位。三通達位。四修習位。五究竟位。於此五位攝菩薩地。更有二説。一者以十三住此五中攝（但除初種姓地。如瑜伽説）二者或以七地此五中攝。一種姓地（凡夫位除之）二勝解行地（資糧加行）三淨勝意樂地（初地）四行正行地（二地乃至第七地）五決定地（第八地）六決定行地（第九地）七到究竟地（第十及佛地）先十三住文廣大故。且不取之。就後七地應知五位。資加二位在於地前勝解行地（除初種姓地。是凡夫故）通修二位在於地上淨勝意樂等五地中。其究竟位在於佛果到究竟地之上位也。其勝解行地更有八位。一十信位。二十住位。三十行位。四十迴向位（已上資糧道也）。五煖位。六頂位。七忍位。八世第一法位（十迴向中第十法界無量廻向中分爲此四位。名加行道也。）於此八位相加最初發心之位合爲九位。然此九位。長途菩薩歴劫修行之分齊也。今眞言者如神通人疾有所到。一生成佛故廢分位爲一念觀。名九方便密示九位也。
　　言作禮方便者。顯第一最初發心位。謂有種姓人始遇佛等善友之縁。聞淨法界等流正法創發無上菩提心時（發菩提心有四因縁。如金剛界私記出之）此有二類。若漸悟者。如鷲子等法花會中發趣向心。若頓悟者。如八世界塵數衆生聞壽量品發心解心。眞言門人如後類也。此時未入初僧祇劫。更經多劫到初信心。今言作禮。初歸三寶發心之義。猶如世人適向佛等合掌禮拜名爲發心。言方便者。所學有則曰方。隨法宜修曰便。四方便中進趣方便也（四方便如瑜伽之）是卽因名也。言歸命者（梵語如常）疏云。衆生所重命爲最珍。用此寶藏奉獻三寶。故云歸命（云云）。今所歸命有二。初總歸命三寶。後別歸命所宗（對文可知）。次文明三業禮也。眞言者實相智也（下皆准之）。次出罪方便者。顯第二十信位（信。精進。念。定。慧。不退。戒。願。護法。迴向）謂初劫之始。十住最初發心住中開出十信。初心難發故分爲十（此中有問答。如金剛界之）從初遇縁發心以後。多劫修行到於此位。至此位時。淨心始起。深信四諦三寶衆善。懺悔前罪。不作後惡。故名信心。故唯識云。云何爲信。於實（四諦）徳（三寶）能（最善）深忍樂欲心淨爲性。對治不信樂善爲業（云云）。以其淨心對治不信。密名出罪。今此位中有十種心。信解旣深。是故發露三業衆罪。由貪瞋癡造業感報。於三寶等曾不敬養。由此生死流轉無期。今對三寶悉皆懺悔。如最勝言。巳作重罪皆消滅。未來之惡更不作也。
　　次歸依方便者。顯第三十住位（發心。治地。修行。生貴。具方便。正心。不退。童眞。法王子。潅頂）入此位時修十住行。見佛法僧發菩提心。安住不退故名十住。依有漏定八相成道。渇仰無漏一體三寶。密名歸依。故華嚴云。或處爲衆生究竟菩薩行。或復現初生出家行學道。或現成正覺。或現入泥洹（云云）言南無者是度我義。法身等三皆悟生死本不生理故云常身。正法能含恒沙功徳故名爲藏。大心衆者菩薩業也。三句明三寶。末句結上也。問。先已發心。何故此初名發心住。答。十度發心無有過失最初猶淺。此位漸深。十地之中十種發心展轉轉深。故無妨難。問。第一作禮旣歸三寶。今此亦爾。先後何殊。答。先是恭敬之義。今是隨從之義。譬如凡人見高貴人。先以尊重。次以歸伏。故先後別也。
　　次施身方便者。顯第四十行位（歡喜。饒益。無違。無屈。離癡。善見。無著。難得。善法。眞實）謂入此位時。修十行觀捨財命等。無自他相住眞實觀。故名十行。捨身等故。密名施身。疏云。此眞言門能令解知我身佛身等無差別。故名施身（云云）。言諸垢者。惑業苦等。大海水滴。刹土微塵。可知其數。無始以來所受三業其數難量。今以奉獻一切諸佛也。問。以身命等施與他人。雖有損惱爲後善因。今此施身唯是觀行。無其實事。有何利益。答。一云。諸法唯心。不出心外。心作此行。法自成就。若我心中正作此觀。設佛現前割取肝膽。有何所惜。是其意也。一云。今言施者是委付義。用無始來無所依身委付佛界。密名施身也。
　　次發菩提心方便者。顯第五十迴向位（救護衆生。不壞。等一切佛。至一切處。無盡功徳。隨順諸善根。等隨順衆生。眞實。無著無縛解脱。等法界無量）謂入此位時。觀察行願迴向三種（一大悲。二大智。三涅槃）。照理不住。大悲救物（大悲）行不住有。直趣菩提（大智）於相不住。達事照如（涅槃）故名迴向。常見諸佛廣興供養修二利行。密名發心（與最初發心及十住初心其義甚殊。不可疑之）疏云。我身佛身旣無別。佛菩提智同我智。令悟此法云發菩提。菩提心者自性清淨自覺心也。心者中實義也（云云）勝願寶者卽菩提心。如法花云。衣裏繋寶珠。卽是密令發菩提心義也。生苦等者。凡苦有八。生老病死爲四。五愛別離苦。六怨憎會苦。七求不得苦。八五盛陰苦。故云生等。言無知者卽是無明。亦名癡也。由無明故起善惡業感好醜報。名所害身。言救攝者拔苦與樂。言歸依者斷惡修善。言解脱者令趣涅槃。言含識者有情名也。一身之中藏八種識名爲有情。故言含識也（已上資糧位了。此位之中多住外門修菩薩行。少分住内也）。
　　次隨喜方便者。顯第六煖位。謂十迴向中第十等法界無量迴向中。更開出四善根位名加行道。其最初位名爲煖也。唯識等云。初獲無漏道火前相故名煖位（云云）。至此位時。初歡喜地。無漏慧日明相現前。自以忻悅。是故亦能隨喜佛等所有福業。先聖福業。我所希望。今始獲得無漏前相故致隨喜。譬如貧人欲得富者所有福徳。若有方便而得少分。其心感悅隨喜彼福。此亦如是。由此煖位密名隨喜。疏云。自無嫉智令無瞋嫉不異實智。故言隨喜（云云）。正遍知者十號之中第三名也。大海衆者大菩薩也。巧方便者。此有二種。迴向方便善巧。拔濟方便善巧也。及佛子者聲聞等也。群生者卽衆生也。福業等者等取智業。且六度中。前三爲福。後一爲智。勤定通二。菩薩所修二利諸行。相分福智其義繁多。順從忻悅名隨喜也。
　　次勸請方便者。顯第七頂位也。謂此位中以尋思智觀所取無。已最極故名爲頂。此位菩薩推求諸法名字義理。自性差別。假有實無。以推求義密名勸請。尋思推求諸法名等唯是假立。今名勸請佛轉法輪。疏云。眞智大悲恒利物。由利物故降法雨令法住。故云勸請（云云）救世者者大菩薩也。又長讀文勢。謂卽如來也。言大聖者諸佛智也。如法花云。譬如大雲遍覆世界。卽喩諸佛智慧故也。仁王經云。智慧如密雲。普灑甘露法。其義可知之。
　　次奉請法身方便者。顯第八忍位也。謂此位中以如實智觀能取無。印忍境識空故名爲忍。此菩薩於安立諦非安立諦倶學觀察。引發眞見二空智。故名奉請法身方便。言奉請者引發之義。言法身者卽二空智。非眞理（雖初二位亦有此義。然疎劣故。雖後一位復有此義。一刹那故。今此忍位有上中下轉勝長時與初後異。故取此義）疏云。法身恒住於本眞。以恒住故令至法身（云云）所住處者三界六趣也。衆苦者如上釋之。無垢處者極喜地也。法界身者初地身也。金剛智體及遍行如名法界也。問。何故不指佛地佛果。答。指亦無失。然先資糧位名順解脱分。遠順果位解脱分故。此加行位名順決擇分。近順見道決擇分故。欣遠之心不如始業。今約隣近但言初地。又若入初地得佛十身中平等身。通達法性離諸邪曲見平等故。指此言果亦無妨難也。
　　次迴向方便者。顯第九世第一法位也。謂此位中發如實智印二取空。以世間道伏煩惱中此位最勝。名世第一。此位菩薩依無間定卽入見道。地前加行此位竟。故密名迴向。永離流轉已歸還滅。亦名迴向。十迴向中最後迴向此位終故。遂名迴向。疏云。本覺眞智體無散。歸眞本法云迴向（云云）衆善業者。地前所修福智二利一切善業。言利生者迴向大悲。除生死者迴向涅槃。至菩提者迴向大智（其義如上十迴向初略出之）。
　　已上以九方便配釋地前九位旣畢。卽五位中資糧加行二位了。三阿僧祇第一劫也。問。上來九位據歴劫人。眞言行者不經多劫。何煩配釋似虚説耶。答。雖眞言者不歴多劫。或於一生超三劫行。然其行中作此觀念。非徒過之。至下詳之（上釋九方便之所以。雖有二釋。正依後釋。長可配釋之）。
　　軌云。爲令身心（等）解云。自下廣明地上果位。卽後三位也。此有二釋。一云。此下有六頌及五眞言。竝顯初地所有行相。卽此初頌先明行者欲入見道入觀行相。菩薩必以法空智觀入見道故。文分爲四。一者身心清淨哀愍等者。是明菩薩入見本意也。疏云。自三業中不淨令不生也（云云）。二者心性本淨等者。是明菩薩自心本性也。疏云。如心本性自清淨也（云云）心性本淨。客塵所染。凡夫未知自心本淨。是故起惑沈淪生死。今此菩薩爲捨凡夫。先觀自心本性清淨。若不觀察心本清淨。以何爲因得無漏果。不可瓦性改成金性。是故觀知自心本性爲無漏因得聖人果也。三者隨身所應等者。是明入定威儀法也。所謂端身正觀住對面念也。疏云。以安座者頭頂鼻肘皆悉正直。卽結跏坐及半坐等也（云云）言所應者。疏云。面向本尊（云云）今謂隨宜處。若佛堂僧房。若山中樹下。皆隨便也（如軌文之初也）。四者分明觀等者。是明觀察淨心體性也。言初字者謂阿字門。以阿字門本不生理爲心自性。有生滅法卽是雜染。本不生故本性清淨。言九重者此言密略。阿字自體本無形相。強觀其相作月輪想。今指其相觀爲九重。非謂阿字實有九重也。問。何故其相觀爲九重。答。有深意趣。凡夫身中元有肉心名汗栗馱（瑜伽論云。羯邏藍時。阿頼耶識最初託處。卽名肉心云云）。卽中實心。筋脈約之以成八分。形如蓮花（以紇栗字爲蓮花種子。蓋此意耳）然凡夫時其葩未開。是故先觀令彼開敷爲八葉蓮鬢蕊具足。於此臺上觀想阿字。從此字出無量光明。其光四散合成光鬘。是名月輪。其輪九重。圓滿白淨。觀念如是。今文隱略也。此中有二問。一問。何故此蓮不多不少必有八葉。二問。月輪横竪如何。答初問云。凡夫心處有八瓣肉如合蓮形。觀彼令開故有八葉（一不斯唱瓣。二不迷亂瓣。三不怖畏辦。四不憍慢辦。五義具足瓣。六味具足辦。七不拙澁瓣。八應時分瓣）又釋云。衆生必有眼等八識。皆是心體。卽以此蓮爲其實性。故有八葉。深意如斯也。答後問云。言九重者。非如紫宮内外九重。亦非如塔上下有九。其實中臺并八葉上各有一輪名九重也。有九月輪合名九重。卽是大日四智四攝各別壇場也（具如下之）又問。蓮花旣心。阿字如何。答。蓮花表心眞性之體。阿字顯心真性之義。凡心有二。一縁慮心。梵云質多。八識爲體。二眞實心。梵云汗栗馱。眞如爲體。卽勝鬘經説自性清淨心也。今此所觀是後心也。卽觀蓮花顯心自性之眞如理。次觀阿字顯其心性本不生義。是故所觀二倶心性。其心實性卽眞如也。所以行者欲入見道。近觀初地遍行眞如。遠忻佛地大涅槃理爲所縁境得入初地。爲顯此義説此頌文也。
　　軌云。次當結三昧耶（等）解云。自下五文明初地行。於一地中更有三心。謂入住出。今此文中顯初入心。疏云。入佛三昧是生法身也。三昧者是平等義。亦本誓義。亦除障義。亦警覺義。言平等者。謂佛現證此三昧時。見諸衆生三業同佛。禪智亦等。初發心時與地波羅蜜多滿時亦畢竟等。是故誠言以告衆生。若我所言必不虚者。亦諸衆生發此言時亦蒙加持。無盡莊嚴與如來等。以是因縁作金剛事故名三昧。言本誓者。佛見衆生有成佛義。立本誓言。我今方便令諸衆生皆至菩提。齊未來際我業不息。若有衆生隨我本願發此誠言時。亦令彼事業皆成金剛性。故名三昧耶。言除障者。佛見衆生有佛法界。但由無明不自覺知。故發誠言。我今方便爲諸衆生旣除眼瞙。若我誓願必成就者。令諸衆生隨我方便。説誠言時。於一生中獲無垢眼。障蓋都盡。故名三昧。言警覺者。佛見衆生在無明睡。於此功徳不自覺知。故以誠言感動令悟。亦以警覺諸菩薩等令起深禪窟學師子頻申。若有行人説此三昧。我當憶持本誓不違。猶如國王自制法已還自順行。故名三昧（云云已上四義約佛釋之。若約菩薩思准釋之。又有餘義。至下可出之）所謂淨除者。釋此第一三昧耶義也。注云以初三昧等者。説此三種三昧耶之所以各有四義。今此注文唯出第一三昧初一義也。一以初三昧故。得同如來祕密三業平等之身。二爲自受用故。三爲建立大悲胎藏曼荼羅故。四爲加持如來眷屬故（云云然約入有三。一能入名行。二正入名得。三入已名等流。今此入佛説初二爲入。以入已爲後四文也）。
　　軌云。纔結此印（等）解云。是重顯此初三昧耶之功能也。疏云。淨佛地者。能除煩惱所知障也（私言。餘經所言嚴淨佛土也）地度滿者。淨除諸障。皆以出現佛地功徳（大日疏云。身語意密爲方便門。自餘三業則爲如來三密加之。能於此生滿地波羅蜜。云云）三法界者。卽印眞言及意密也。道界者卽是果也。合而云成三法之果（云云）。
　　軌云。次結法界生（等）解云。第二顯初地住心也。疏云。法界生者。是養法之身也（云云）若諸菩薩入初地時超愚夫地生如來家。法界眞如卽是佛家。證此眞如名爲生也。是故今名法界生也。説此第二三昧有四義。一以第二三昧故。得同如來加持法界尊特之身。二爲成熟法性身諸菩薩故。三爲作大日阿闍梨事業故。四爲加持蓮花眷屬故（云云）。
　　軌云。如法界自性（等）此結上也。疏云。如法界者。顯所觀法體。卽是人日智體也。觀自身者。顯行者能觀之智也（云云）。
　　軌云。爲令彼堅固（等）解云。第三顯初地得身也。疏云。金剛薩埵是堅固法之身也。令彼堅固者。欲令依法界生修行者堅固其身心也。觀自執金剛者。同於金剛薩埵身也（云云）金剛薩埵者。卽普賢密號也。若有行者住初地時。其身卽同普賢理體。言金剛者。標大智徳。言薩埵者。表大悲徳。自利利他以爲號也（薩埵正云索多。是忍樂修行堅持不捨義也）疏云。伐折羅呾麼句痕。謂我自身卽同金剛。金剛卽是法界自性（是約理譯也）成堅固力不可壞故。説爲金剛。佛以普眼觀諸衆生。金剛智體與我無異。是平等義。以諸衆生不自覺知故。從無量金剛智門而作種種金剛事業。摧如是障令至實際。是大誓義。如是實際名無垢眼。是除障義。以此師子吼聲震動十方佛刹。卽是警覺義。故名三昧耶（云云與前四義少異。此亦出別義也）説此第三三昧耶有四義。一以第三三昧耶故。令此身土皆如金剛。與無量持金剛衆而自圍遶。二爲折伏攝受隨類衆生故。三爲執金剛弟子事業故。四爲加持金剛眷屬故。問。説此三種三昧次第。有何所以。答。疏有四義。一云。世尊前入法界胎藏三昧之時。見諸衆生有菩提種等同諸佛。故説入佛三昧耶明。以此得入佛平等戒。卽是託聖胎藏義也。爾時佛觀一切眾生。聖胎具足生在佛家。無盡莊嚴與如來等。從此定起説法界生。又觀衆生金剛事業具足成就。從此定起卽説金剛薩埵眞言。二云。由入佛故。於胎藏中不令夭折。由法界故。初出胎時離諸障礙。由金剛故。能持家業備諸伎藝。三云。以入佛故。加持祕密最中胎藏。以法界故。加持重菩薩眷屬。以金剛故。加持種種隨類之形。四云。入佛三昧如蓮花藏。法界生明如蓮敷。金剛薩埵如蓮成就。復還爲種故。三種名三昧耶（云云此文在上説法界生中。今逐便此間引之）問。今説三種三昧耶義各有四義。三返釋之有何所以答最初四義（平等義等）總顯。凡釋三昧耶義有四所由。第二四義（世尊前入等）別顯。依機得益次第説三三昧之所由。第三四義（以初三昧等）重顯。依法功能次第説三三昧之所由也（今此記中以三爲二。以二爲三。隨便引之。非無其故）然瑜伽論云。決定義是三昧耶義（云云。亦可爲上三三昧耶各一義之）。
　　軌云。諦觀我此身等者。解云。結上也。執金剛者金剛薩埵也。手執金剛杵故名執金剛。亦名金剛手。然或普賢菩薩名金剛手。如理趣經新仁王經也。或普賢之外別有執金剛。如大日經云虚空無垢執金剛。又最勝王經八大曼荼羅經云金剛手菩薩等也。今會釋云。執金剛名普通一切金剛菩薩。非唯普賢。故普賢之外亦有執金剛。卽如大日經列多類執金剛。又最勝中觀音異形名執金剛等也（如最疏也）若金剛薩埵名執金剛。此是普賢。非餘金剛。然大日經爲二人者。以權與實分爲二人。故疏云。以見如是金剛界故名金剛手。以見如是法界故名爲普賢（云云）金剛界儀軌以之可會釋也。
　　軌云。次擐金剛甲（等）解云。此第四顯初地菩薩所具智徳也。金剛甲者表智體也。擐者具義也。疏云。金剛鎧者。爲莊嚴金剛薩埵身故。行人已發金剛誓願。欲爲衆生摧諸障故。以窂強精進被金剛甲冑。如六波羅蜜。一一如實相皆如金剛。不可破壞。又一度中皆具五度。故體密緻無有間隙。如六到岸。三十七品。十八空。百八三昧。五百總持。皆當如是。以被如是金甲故。旋轉六道出生入死。諸惑業苦所不能傷（云云）言被服者具忍辱義。如法花云柔和忍辱爲衣等也。又具慚愧義。如花嚴説。初地菩薩成就慚愧莊嚴（云云）卽以慚愧爲衣等故也。言光焔者顯智用也。今合釋云。甲者卽是所被衣服。從此被服出生光焔。具智慧故。心則柔和。亦具慚愧。由心柔和具慚愧故。智有威光能護衆生障者歸依也。
　　軌云。囉字鮮白色（等）解云。此文重顯前甲冑義也。本經有頌及㘕字明。今此軌中無其眞言。上文類故更不置也（問。若爾如何疏次第云十三甲冑。十四㘕字。答。彼依經文爲其次第。今此軌中以同一義唯説觀行不説眞言。問。何故此觀先後再説。答。其例非一。前三三昧各於先後説其觀行。今此亦爾。不可爲難也）依疏分文。更以爲四。一謂囉字等一行明置字之處。此中分三。初一句指字體色相。次二句明嚴字法用。如彼者指金剛甲也。次一句正明所置之處也。二謂所積等三句明持者所得之益也。三謂一切等二句明出入穢處之時也。四謂赤色等二句明圍遶㘕字光焔之相也（云云）言空點嚴者。囉字本體是塵垢義。若入阿字是離塵義。故以空點嚴其囉字。轉成藍字智火種子。如明珠者取喩顯體。謂㘕字體喩如輪王髻中明珠。鮮白圓淨離諸塵垢。今者行者於自頂上觀㘕字時。設百千劫所積罪垢皆悉消滅。福徳智慧皆得圓滿。若有出入觸穢之處。以此加持悉得清淨。言赤色者顯字光色。體雖是白其光赤也。問。字體是白。其光何赤。答。體是白者顯離垢義。光是赤者表智火義。譬如白豪放光金色。此亦爾也。焔鬘遶者。四圍周匝猶如花鬘。卽赫奕義也。
　　軌云。次謂降伏魔（等）解云。此第五顯初地菩薩所有福徳也。疏云。魔者有四魔。煩惱魔·陰魔·天魔·死魔。無能堪忍者。魔鬼等類見此持者。開眼欲見不能見。故名無堪忍也（云云）言明者大慧光明義也。妃者卽是三昧義也（具如疏之）問。以何得知此大護明表福徳門。答。疏云。大力大護等卽是從如意珠輪所生出稱機之用（云云）又云。將説大力大護明妃故。住於滿一切顧。出廣長舌相遍覆一切佛刹。清淨法幢高峯觀三昧（云云）旣如意珠以爲其喩。又住於滿一切願定説此明妃。故知此明表福徳門也。
　　問。若爾何故説降魔事。答。此亦是表福徳門義。謂依菩薩福徳力故。其天魔等無敢嬈亂。譬如有人堪勇富貴。其冠賊等不能劫奪。菩薩亦爾。爲魔不惱義云降伏也。注云諸佛平等力等者。顯此明妃本誓願也。大悲力故不住寂滅。現大方便化度群生。言由彼威等者。表其威徳。擧喩顯之。譬如嬰兒初生七日不能見於烈日之光。一切魔障不能見是菩薩威徳敢映奪之。是則此明加持力也。
　　軌云。由纔憶念（等）解云。重顯此明所有功徳也。淺義可知。若深祕釋。惑障智障名毘那夜迦惡羅刹等。分別二障旣斷滅故。名爲馳散也。
　　巳上釋地上果作二釋中。此是第一以五箇文配初地中所有行相簡約釋訖。第二釋云。依瑜伽等。從凡夫位乃至佛位。總爲七地。謂種姓地等。如上出了。初九方便如前釋之。密説地前勝解行地之行相也。入佛三昧以下五段。如次密明地上五地之行相也。謂第一入佛三昧耶。祕説淨勝意樂地也。若諸菩薩入初地時。超凡夫地生如來家。一障（異生性障）二愚（執著我法愚惡趣離染愚）永斷除故。三業清淨住菩薩處。入三世平等故。名入佛三昧耶也。淨除三業其義亦爾。第二法界生。祕説行正行地（從二地至七地）若諸菩薩入第二地。斷邪行障離犯戒失。初地菩薩猶有誤犯。此地以去永無毀戒得法界身。名法界生。乃至七地展轉轉増修行正行。義類均等故合爲一。名正行地。今祕密門亦合爲一。名法界生也。第三金剛輪。祕説決定地也。若諸菩薩入第八地。墮不虚行決定之中。無分別智任運相續。相用煩惱不能動故。實成薩埵轉法輪身。今此眞言密説其義也。第四擐金剛甲。祕説決定行地也。若諸菩薩入第九地住決定行。成就微妙四無礙智。能遍十方説法利生。猶如勇軍具帶兵仗被戴甲冑。服仕士卒降伏怨敵無有恐怖。此地菩薩亦復如是。擐四無礙智慧甲冑。遍往十方説微妙法。救護善人謂伏惡類無有怯怖。故今祕密説其義也。第五無能堪忍明。密説到究竟地也。此地佛與菩薩雜立。然今此中選取菩薩除其佛位爲下文義。若諸菩薩入第十地。因位究竟。大法智雲含衆徳雨。蔽如虚空。二障麁重充滿法身住等覺位。將受諸佛潅頂智水。一切天魔諸障難者。不能觀見恐怖馳散。今説其義祕名大護無堪忍明也。若深釋者。二障麁重皆悉斷。故云毘那夜迦及羅刹馳散也。
　　已上入佛三昧以後至無堪忍五段眞言。相配地上五地之義簡略釋了。然先後二釋皆是推量。恐之不當佛意聖旨歟。但以火加水。水則涸竭。以水加火。火則消滅。今所欲者以教加教爲増光潤。有何殃乎。作此兩釋頗無優劣。冀後覽者任意取捨而已。
　　軌云。驚發於地神（等）解云。自下大段第二供養作佛章。當經第三供養儀式品。正宗分也經文極略。今以義推。乃至百光遍照皆此品内也。疏云。供養有三。一外供養。謂香花乃至莊嚴等。二行供養。謂奉行禮拜持戒等。三理供養。謂心住法體無攀縁也。盡心供養本尊領受來世作佛。此品意也（云云）大莊嚴論第一云。供養有三。一利供養。謂衣服等。二敬供養。謂香花等。三行供養。謂修信戒等（云云）准可釋之。今依軌文。此下五位中究竟位。七地中到究竟地上位。卽明佛果也。於中有七。一明實報身土相。此卽文等也。二眞言遍學等之下。明自受用佛身相也。三安立器世界等之下。明他受用佛所變國土也。四最初正覺等之下。明他受用佛道場儀式也。五佉字大空等之下。明變化身相也。六三部四處輪等。明佛果能成之因也。七祕密八印等。明佛因所成之果也。問。就以入佛三昧耶等五段眞言配釋初地行相。初釋何故不經後後九地。今此超越唯説佛地。答。今解。此義有顯與密二家之義。依顯義者。今此文中標難略易。一切菩薩創入初地極以爲難。登後後地非如初地。如有頌云。如竹破初節。餘節速能破。得初地眞智。諸地疾當成。故今此文唯擧初地及與佛地略隱中間。猶如菩薩斷三麁重。雖十住中皆斷麁重。而其初地八地佛地三位顯教故言三位斷（此義深奧也）依密義者。大日疏云。然此經宗從初地卽得入金剛寶藏（云云）三摩地云。現在證得歡喜地。後十六生成正覺（云云）祕密宗人若得初地不經劫數。唯十六生疾得成佛。何更建立地地修道容預之位。是故今文顯其深義。不可狐疑。問。若爾何故大日疏中。説種子牙疱葉華果等八種心配初地等十地次第釋十地行。答。其安立宜擬門也。以義通論非決勝理也（可祕可祕。問。若爾云何釋金剛界以十段文全配十地。答。義門萬差。不可一准。瑜伽等中説菩薩行。或爲七地爲十三住或爲五忍或爲十住。隨文隨義廣略雖異。然無増減。今義亦爾。不可爲難也）第一明實報身成佛土相。於中更分爲五。一明變爲淨土之相。二明成立土地之相。三明建立道場之相。四明潅頂受職之相。五明堅固不壞之相。今此驚覺地神等者。明第一變爲淨土之相也。自受用身所變淨土無有邊際。華嚴經中説蓮花臺量十阿僧祇百千三千大千世界者。強以施設也。等覺菩薩將成正覺。往色界頂摩醯首羅智處城時。大寶蓮花忽然出現（其量如上）菩薩是時坐其蓮花。爾時土地六種振動。天魔退散地神證明。今説此事名驚地神也。變雜穢土成清淨地。密名驚發。言地神者。地卽是神。持業釋名。衆生之心名爲地。故云又依主釋。堅牢地神也（其義易知之）。
　　軌云。地神持次第（等）解云。第二明成立土地之相也。謂所變淨土必以五大所共成也。空風火水地種子次第成故名持次第。故大日疏云。於瑜伽中。先起半月風輪。以訶字加持之。次起水輪。以嚩字加持之。次起金剛地輪。以阿字加持之（云云此文中且略空火也）軌云。作壇眞言（等）解云。第三明建立道場之相也。卽以色界大自在宮爲其道場。成等正覺變爲其宮。密名作壇。乃至所現大蓮花王亦復爾也。
　　軌云。灑淨眞言（等）解云。第四明潅頂受職之相也。謂若菩薩坐蓮花臺入金剛定斷二障時。十方諸佛如雲集會此五智水潅其心首。菩薩受之方成正覺。如轉輪王潅頂之法。今説其事。密名灑淨也。然本文中云淨治心地及道場地者。説大概義也。一云。若准化身。菩薩初坐菩提座時有地居天。名曰妙地。與天神衆灑以香水散以妙花。是名灑淨也。然初義本也（西域記云。佛將成覺。地神一出請降天魔。佛言。我以忍力降之。魔云。誰爲證乎。佛垂右手指地之時。第二地神出作證明云云。准今印相也）。
　　軌云。諸佛慈悲愍（等）解云。第五明堅固不動之相也。謂自受用身所居淨土。具足如上威徳力故。八風不動三災不壞。諸佛加持盡未來際無有傾動。故名持地。此中有二。頌文之中先明勸請。眞言之中後説持地。文易可知。言佛子者補機菩薩也。求成熟者祈正覺也。言加護者明不壞義也。
　　軌云。復告祕密主（等）解云。此下明佛果有七之中。第二明自受用身相。此中有二。初長行。後偈頌。是長行也。由實報身成佛行相最要之事。世尊故復告金剛手。然長行中。廣兼後文他受用成佛行相。總含告之。至偈頌文相分自他。對文可知之。言造曼等者。造謂成立義。曼荼羅者元無正翻。義翻云極無比味。無過上味。夫曼荼羅名爲聚集。今以如來眞實功徳集在一處。乃至十世界微塵數差別智印。輪圓輻湊翼輔大日心王。使一切衆生普門進趣。故名曼荼羅（超悟云。曼荼羅者此云圓滿。又云普集會也）分位等者。明下文中他受用身淨土行相。自受用身持受法樂無有輔翼。言標幟者印眞言也。優陀那者此云頌也。注云五種三昧耶者。如文可知。其第四云三昧者。明定心者。卽意業也。
　　軌云。眞言遍學（等）解云。此後偈頌別明自受用身成佛相。卽是大圓鏡智所起常遍色身也。總有十九行引三處文。初眞言遍學等七行。引入曼荼羅法品之文。次現前觀囉等三行及一句。引供養儀式品之文。次住本尊等八行半。引持誦法則品之文。最後一句總結也。依文分三。初文總明斷障得果轉依所由。次文別明能斷能證智慧行相。後文重明成就佛身能成因縁。就初文中更分爲二。初三行半明已成佛具大覺徳加護新佛得轉依義。後三行半重明古佛慰諭新佛悟平等義。言遍學者。表久成佛正遍知徳。照理名通。了事名達。金剛道場名祕密壇。如三世佛成道儀式故云如法。等覺菩薩名爲弟子。倶生煩惱種子習氣。并所知障現種習氣。名一切罪。皆悉斷滅故云燒盡。以智名火故云燒也。以業煩惱名爲壽命。輪迴生死無斷絶故。種子已斷名不復生。習氣永盡名同灰燼。非障有漏劣無漏法皆已棄捨。獲得清淨大牟尼身。名壽還復。於無間道以正體智斷盡二障。名以字燒字。解脱道中由大悲故四智生起。名因字而生。上云字者。卽是囉字火大種子。今名智慧。中云字者。卽是阿字地大種子。今名業身。下云字者。卽是嚩字水大種子。今名大悲。問。阿字爲所燒。若其體亡耶。答。不爾。阿字自性爲身本體。此身所有煩惱罪業猶如塵垢。埋藏阿字而不顯現本不生理。譬如砂鑛埋藏眞金。今以智慧爲能燒火。以業煩惱爲所燒薪。曉練自體阿字門故。阿字本性明白顯現。如百錬金。其本性者。卽是眞如佛性理也。故阿字體都無亡失。大日疏云。然旣焚竟。豈如二乘斷滅灰盡而不復生。此不如是諸垢薪盡更有妙生（云云）卽此義也（因論生論。問。何故二乘灰身滅智更不還生。佛入無餘亦得還起。答。二乘之人無大悲因。加行心中無有還起利生之願。旣入無餘永灰盡竟。諸佛不爾。具大悲故。由因位中先所修習方便般若加行勢力。雖入無餘有心生起。如其本願説法利生。如睡眠覺。如滅定起。問。若爾諸有入無餘時。其第八識滅不滅耶。答。二乘之人決定永滅。若約諸佛。無餘滅義當知此事猶如變化。具如深密瑜伽佛地論等之。此義可祕。非凡所知也）入佛位故轉捨有漏雜染八識轉得無漏清淨八識。名爲一切壽乃生等（此中可知轉齊轉滅義之）十二支者。卽是十二眞言王也。謂以布子爲作身體。暗字布頂。欠暗兩耳。噁字布額。糝索兩肩。唅心鶴喉。㘕臍路腰。鑁腿嚩足。如次布之。如有漏身以其流轉雜染因縁十二有支爲其體性。今無漏身以其還滅清淨因縁十二支分亦爲其體顯此義云十二支而作彼器。器者身也（以暗欠等如次相配無明滅等。其義可得之）。
　　軌云。如是三昧耶（等）解云。此後重明古佛慰諭新佛覺悟一切平等義也。謂新成佛設作是念。久成諸佛猶勝我歟。未成菩薩旣劣我歟。是故古佛慰諭之云。如是菩提無有高下。一切諸佛菩薩二乘乃至凡夫五趣四生。皆悉具足毘盧遮那法身種姓。是故汝證大菩提中。平等平等無有勝劣。若能解了如是平等大菩提時。悟入諸法覺知所化根縁差別。隨宜説法斷惡修善令得菩提方得自在。我古佛身。旣同一切。汝新佛身（眞言者也）亦復然也。一切平等故名菩提。今此菩提名三昧耶。慰諭文意大略如斯之。
　　軌云。現前觀囉（等）解云。此引供養儀式品文也。第二別明能斷能證智慧行相也。於中分二。初一行依義明體。後二行一句依用顯能。初文之中言囉字者。以囉字義顯智自體。智慧自性離垢穢故。光焔者亦明智類。謂別境慧爲智自體。以四蘊法爲相應體。以五蘊法爲眷屬體。其光焔鬘者顯相應眷屬。如日暉者以喩總顯。謂智自性如朝日輪。相應眷屬如輪外光。念聲義者。聲者卽是囉字之聲。眞實義者。卽無垢義。囉本垢義。今入阿字是無垢義。以入阿字爲眞實義。後文之中除一切障者。總顯斷障義。解脱三毒者。別顯惑障體。貪欲瞋癡名三毒垢。五見疑慢等名諸障亦爾。此等諸障皆悉永斷。非障有漏及劣無漏竝皆棄捨。名淨心地。所居淨土亦隨嚴淨。名地亦然。如身體量淨土亦爾。
　　軌云。住本尊（等）解云。是引持誦法則品文也。第三重明成就佛身能成因縁也。文分爲五。初一行明在定作法。次五行明佛地所攝五智因。次一行一句明五智成身功能。次一行一句明具足四種涅槃。後一句總結也。明住定中。言本尊者指已成佛。如過去佛所行之道。我今如是。從彼道來故名如來。由此古佛名爲本尊。言瑜伽者。此云相應。師資相應故名瑜伽。疏云。佛身我身與無異故言瑜伽也（云云）五支字者。下云阿等。支者分義。言等引者是定名也。梵云三摩呬多。由前加行平等引故至此定中。故名等引。離散亂等運心想觀。身不動搖故云運想。當爾之時成就佛身名同牟尼。言牟尼者是寂默義。今與先佛平等無二故。言卽同牟尼尊也。
　　軌云。阿字遍金（等）解云。自下明佛地所攝五智因也。言阿字者（此字雖無空點可加呼之）是地大種子。五行之中土。是黄色故云金色。金剛輪者卽是地輪也。其形正方四角金剛也。言下體者。在腰以下。卽以爲座（瑜伽者如上釋之）次鑁字者是水大種子。五行之中水是白色。其形正圓。故云素月。言霧聚者是臍輪也。如月在霧者表水相状也。加持臍者表在地上。大悲水者出字義體也。次㘕字者是火大種子。五行之中火是赤色。故云初日。赤中赤故重云彤赤。形三角者表火焔體。本心位者表在水上。智火光者出字義體也。次唅字者是風大種子。風現無色。強施設言如劫災焔。風中猛盛名爲黒風。故喩劫火極黷猛焔。若論其輪。形如半月。白豪際者表在火上。自在力者明風義也。其火水等猶有所礙。唯此風大都無障礙。故名自在。由此三災風爲第一也。次佉等者是空大種子。但云佉時顯等空義。加空點時成空大種。故云空點。此虚空輪成一切色。無一定色。如摩尼珠在頂上者表在風上。爲大空者出字義體也。今此空輪無有形體。故以圓點強爲其形（問。有漏之身五大所成。今成無漏何具五大。答。自受用佛常遍色身。是有爲法。何離五大。卽以清淨五大爲身。非如凡夫雜染所成況此五大密表五智。至下可知之）。
　　軌云。五字以嚴身（等）解云。此明五智成身功能也。此文意云。以如上説五大種子嚴飾身故。威光徳力如炬熾然。罪業永滅。自在天魔及諸障者。見其赫奕金剛之身。悉生恐怖皆以降伏也。
　　軌云。首中百光（等）解云。此明具足四種涅槃。謂於首中布觀暗字名百光王（百光王義至下可知）顯自性清淨涅槃（是一切法相眞如理）於本心位布觀阿字。顯無生理表有餘涅槃（謂卽眞如出煩惱障）於胸臆中布觀娑字（或阿字）顯離染著表無餘涅槃（謂卽眞如出生死苦）於兩眼中布觀囉字。顯無垢義表無住涅槃（謂卽眞如出所知障）大疏云。亦可但想。阿字遍一切處用（云云）此義彌契。顯四涅槃也。觀身同等者。是結上也。謂具如上佛身徳故。則同已成諸佛身也。
　　軌云。復念滿足句（等）解云。此總文也。上以五字爲五大種明成身已。今總明觀五字之義圓滿成就故。出五字名滿足句。滿足有二義。一云。上説五字先後次第未一滿句。今説五字一般念之。故名滿足。（如四念住四合觀法也）二云。今以觀念此五字義成就佛身一切圓滿故名滿足也。
　　已上從初發心乃至成佛。自受法樂行相旣畢。眞言行者雖不一座捨凡得佛。觀行意趣蓋如斯之。問。若非卽身一刹那中作此觀行更有何益。答。建立劫數據懈怠人。今眞言者安立通途三劫行相勤修精進。超越其劫一生成佛或入初地。故大疏云。若祕密釋（説百六十心也）超一劫瑜祇行卽度一重麁妄執名一僧祇。超二劫行又度一重細妄執名二僧祇。復越一劫更度一重極細妄執得至佛慧。故云三祇劫成佛也。若一生度此三妄執一生成佛。何論時分耶（云云）又云。能於此生滿足地度。不復歴劫修對治行（云云）。
　　問。若爾者。何故三世諸佛唯有歴劫成佛行相。不言一佛卽身成佛。答。略有二義。一云。此難荒涼。諸佛成道所不親見。何妨其中有卽身佛。如大品云。或有菩薩初發心時。上菩提位得不退轉。或有菩薩初發心時。卽得菩提便轉法輪（云云）二云。所言劫時不相應法。延短促長在行者意。懈怠之人刹那爲長。精進之人多劫爲短。今眞言者由精進力於多劫中爲一刹那。由意樂故無有妨難。故攝大乘云。處夢謂經年。覺乃須臾頃。故時雖無量。攝在一刹那。愚修雖少時。怠心疑已久。佛於無量劫。勤勇謂須臾（云云）又大般若云。菩薩不應生久遠想。謂佛菩提要經多時乃能證得。便生怖畏。何以故。前際後際劫數長遠。皆一刹那心相應故（云云）問。三世諸佛無有一佛不修祕密不行精進。若爾皆應卽身成佛。何勞修行多劫成佛。答。今眞言門是最祕密。非一切人皆入此門。若入頓成。不入歴劫不必兼修。故無諸難。問。若爾亦有不知祕密修菩提行得成佛者。答。地前可有其類。地上法爾自覺。故最勝王經説。初地以上十地菩薩得十種陀羅尼。豈非入祕密門乎。又於第三地成就大法陀羅尼方知祕密。今約初心論其兼否也。

蓮華胎藏界儀軌解釋卷上

本云

　　寶永四年二月十日夜亥剋斗書功了
　　同五年閏正月二十二日一交寫功了
　　廣澤末資亮深
　　享保八卯年二月九日夜亥時書寫了
　　同二月十二日午剋迄朱點一交畢
　　小嶋末裔宣眞

蓮花胎藏界儀軌解釋卷中（依青龍寺本）

　　釋眞興集
　　軌云。安立器世（等）解云。明佛果有七中。此第三明他受用身所變國土也。平等性智所起微妙淨功徳身。名他受用身也。此他受用所變淨土大小不定。隨住十地所化變故。今此文中説第二地能化佛變須彌山頂建立道場。能化如來坐於千葉蓮花故。
　　問。以何得知。答。金剛壽命等云。爾時毘盧遮那如來。於色界頂第四禪成等正覺。卽下須彌山頂。於金剛寶樓閣等（云云）又梵網云。我今盧遮那方坐蓮花臺周匝千花上等（云云）初地能化坐百葉臺。第二地佛坐千葉臺。故知云爾（此義如金剛界私記出之）文中有二。初明所變器界。後明所住道場。然倶舍等成立器界。説風水地不説空火。儀式品中亦復爾也。今此文中具用五大。其義具足次第如文。是輪同金剛者有二義。一云。五輪廣狹同等金剛。卽是地輪名金剛輪。二云。五輪堅固皆如金剛。疏云。如金剛者如理也（云云）因陀羅者卽表名字。世界變現猶如帝網。其界無量名因陀羅。疏云。大因陀羅者理具徳義（云云）光焔等者。是明地輪所有威光也。次應念持地者。顯堅固義也。他受用土亦是堅牢。八風三災不動壞故（眞言如上）而圖衆形像者。軌文出其圖。爲令知五輪各各形相也。嚴淨佛國等二句是交文也。諸佛出於後得智門更還因位方便示現。修菩薩行嚴淨佛土。成就有情奉仕諸佛。今此文意明其事也（至金剛薩埵明可知其由之）然今明變器界之次。便明嚴淨自佛土事。展轉亦明奉諸佛事。不爾此文起盡難知。後人可定之。
　　軌云。諦觀香水海（等）解云。海有二種。外海内海。今總觀之。在地輪上。深八萬由旬。廣内外別也。
　　軌云。金剛手持花（等）解云。此明建立花藏世界也。花嚴經云。此花藏界如須彌山微塵數風輪所持（從下至上凡有十種）其在最上風輪所持香水海中。有大蓮花藏世界住在其中。又云。不可説佛刹塵數香水海在花藏界中。如天帝網分布而住。此最中香水海出大蓮花王。有世界種住於其上（花藏世界種也。此中有二十重世界種。此娑婆世界當第十三重也）又説世界體云。或以寶花莖爲體（云云）言持花者表其花莖。故下文云祕密主菩薩以爲其莖處于無盡大海（云云）意云。普賢菩薩爲世界性故。花藏界是普賢體。爲顯此義名持花也。然花嚴云。普賢身相但依如如不佛國者。無別一國可名其國。譬如眞如遍一切故也（然猶是事普賢。非理普賢也）。
　　軌云。以妙蓮花（等）解云。此明花藏世界體也。無盡海中有二十重大蓮花王。是爲花藏世界體性。其第十三名娑婆世界。形如虚空。佛名毘盧遮那。雖實報佛離此世界。無別淨土。然定形量則是他受用身佛淨土。若化身土非此所明也。
　　軌云。最初正覺（等）解云。明佛果有七中。此第四明他受用佛道場儀式也。於中有三。一明所住道場。二明能住尊位。三明法會軌則。是卽初也。總有十三頌半。初三行一句引入曼荼羅品文。後七頌三句引供養儀式品文。中間二行彼此離引。最後半頌阿闍梨之文也。大文分四。初二頌總明説諸曼荼羅圖像。次十頌別明説中臺曼荼羅圖像。次一頌一句明法成就。最後一句明結界也。於初文中更分爲二。初明中胎。後明三重。就初文中。最初正覺指大日尊。等者餘尊也（曼荼羅如上出了）密中等者。重重院院名爲祕密。故此中胎名密中密。臺外圖像猶是可祕。何況臺中祕之又祕也。大悲等者。大疏云。行者初發一切智心。如父母縁識支種子。初託胎中。漸漸増長。爲業巧風之所匠成（乃至）誕時百體備足。始於父母種姓中生。如依眞言門學大悲萬行淨心顯現。又此嬰童漸具人法。習諸伎藝施行事業。如淨心中發起方便修治自地隨縁利物。故名大悲胎藏生也（云云有第二義如彼文之）。
　　軌云。及無量（等）解云。此後明諸𨺋圖也。始從四佛乃至世天。當文可知之。佛菩薩等名爲出世。護世天等名爲世間也。
　　軌云。四方普周（等）解云。此別説中胎圖像也。於中有二。一顯依報所有之徳。二顯正報所具之徳。初中又二。初顯道場形相。後顯道場莊嚴。是卽初也。大疏云。先作四方曼荼羅。其界唯用羯磨金剛智印。周匝相連以爲其道。安其十字中又作十字金剛印。其上作蓮花仰而半敷。令此十字如花之状。其花上又安八葉花（開敷含果實）卽五佛四菩薩方位也。當以心想而置九點。卽是中臺及八葉中各想一點也。此點卽是大空之證。此成正覺義也。於此八葉及中臺。當作方圓曼荼羅而畫本尊像。佛方壇。菩薩圓也。又其臺上當想十二字眞言王。令其字一一分別置於輪上（云云）言四方者四念住也（身。受。心。法）言一門者四靜慮也（初禪第二第三第四禪也。四方各一也）若准十八圓滿土。亦可三解脱門（空。無相。無願）三總爲一故云一門。言通道者。聞思修慧也（見佛地經論也）金剛印者生空智也。遍一切故。羯磨金者法空智也。爲佛座故。疏云。蓮者理離染著也。妙色者理光也（私云。白色云何。又妙是紅蓮色也）金剛莖者無非理也。八葉者略現大日佛徳也（私云。表八聖道。謂正見等）具鬚藥者恒沙性大悲也。衆寶者理恒沙徳也。無量光者。上佛所放佛菩薩也。衆蓮者化主所坐也。
　　軌云。其上復觀（等）解云。此後顯道場莊嚴也。疏云。其上以下四頌顯道場莊嚴也。師子座者。能降伏煩惱義也（私云。顯説法決定義也）寶玉者（經作王字）能滿衆生願也。大宮殿者金剛法界宮也。寶柱者諸波羅蜜也。幢蓋者。幢能降伏。蓋能利益。珠鬘者方便度等也。寶衣者離過義。自離過離他過故。香者戒也。花者慧也。雲者靉靆也。衆寶者四攝也。雜花者四無量也。嚴地者。生成佛智住持故。繽紛者繁布義。諧韻等者。能出常樂我淨聲也。音樂者。聞者淨耳根也。賢瓶者。所有無非慧也。閼伽者。能洗煩惱垢也（云云。或本涅槃垢。私云。卽洗無垢身義也）。
　　軌云。寶樹王（等）解云。此下顯正報所具之徳也。疏云。寶樹等二頌顯能化主徳。初句眞顯能化主。摩尼燈者如閻浮金色等也。三昧者定也。總持者慧也。三昧總持卽是地也。綵女者般若智智能養義也。佛波羅者佛部眞言也。等者金剛部也。菩提花者蓮花部也。菩提所覺。嚴花能覺也。方便者應機也。眾伎者能説也。妙法音者諸尊眞言也（云云）供養諸如來者。阿闍梨之祕文也。卽結上也。
　　軌云。以我功徳（等）解云。此一頌明法成就也。疏云。以我等頌顯自他法力徳也。大疏云。此句是一切眞言心也。以功徳力故。以如來加持力故。以法界平等力故。以此三縁合故。則能成就不思議業（云云）意云。新佛功徳力。古佛加持力。法界平等力故。如上神變不思議道場莊嚴自然成就。以此莊嚴迴向法界故云供養。然則安住故云而住也（餘處云願成密嚴界。卽此意耳）。
　　軌云。結大輪壇印。解云。此一句卽屬上文同明法成就也。有印眞言。如古儀軌。由此印明故。所變十方土成大悲胎藏大曼荼羅處。所謂花藏世界種也。
　　軌云。次衆色界（等）解云。此明結界也。諸佛淨土雖不可限。隨其所縁大少不定界其方隅必以寶繩。今用五色爲表五佛及與五智。餘經中云黄金爲繩以界其側標其勝色也。大疏云。五色線者亦是如來五智。亦是信進念定慧。以此五法貫攝一切教門。故名修多羅（云云）相配五佛色如軌注之（大疏云。亦五行者白黄赤綠黒。卽戒信進定慧。如次以之爲定。云云。今由與軌均引上文也）。問。何故必以衆色界其道耶。答。古儀軌云。染彼衆生界。令同法界色（云云）意云。令其界内有縁衆生染同五佛法界色故也。
　　軌云。觀彼中胎（等注文可知。若未達者唯可觀阿字之）解云。自下第二明能住尊位也。總有九頌文分爲二。初五頌明中胎尊像。後四頌明二重尊位。是卽初也。言中胎者。總指八葉臺。別指花寶上。淨月輪者。總有九重輪。別明最中輪。謂上所説師子座上更觀月輪。其月輪中觀阿字門。轉其阿字成大日尊。永斷二障故言清淨。遠離業苦名離諸垢。現有爲身故云妙色。具無漏智名超三界。柔和忍辱名爲綃縠。用此修身名嚴身服。文以慚愧爲身衣服。除破裸形離繋外道。表大法王故被寶冠。出世俗門故紺髮垂。言寂然者無動搖義。三摩地此云等持。卽定名也。謂諸如來常住色界第四定故三災不動。故云寂然三摩地也。言輝焔者卽身光也。過衆電者擧喩顯勝。猶如等者又以譬顯。謂住定境身光照曜。猶如淨鏡顯現形容。非凡所見故云幽邃（以鏡喩定正教所指）爲佛法人示歡喜相。爲天魔等現忿怒相。故云喜怒。又如來面貌偏非柔軟。偏非忿恚。二相含現故云喜怒。白玉等色名爲顯色。百丈等像名爲形色。操持等者説手印相。申垂慧掌仰置右膝名與願印。又作定印及無畏印故言等也。正受持者明入定相（問。上云寂然等旣明定相。何故復重説入定相。答。定有多種。上説等持卽顯行等四種威儀。在定之義。非初入定相。常住定心也。今言正受有時入定。如無量義處三昧。故無失也）相應身者與定倶身。謂身無動結跏趺坐。手持印契故名相應。具足三明（一宿住。二天眼。三漏盡）故云明了。除諸掉散名心無亂。本體眞如故名無相。淨法體者卽是法界等流身也。言應願者明本誓也。濟群生者顯方便也。八曼荼羅者。密明四智與四攝徳（四智如常。卽四佛也。四攝者。一布施。二愛語。三利行。四同事。卽四菩薩也）大疏云。以如來加持故。從佛菩提自證之徳現八葉中胎藏之身（云云）。
　　軌云。次東遍智印（等）解云。下明三重尊位也。軌文相傳爲十三院。大疏云。第一重上方是佛身衆徳莊嚴。下方是佛持明使者。皆名如來部門。右方是如來大悲三昧。能滋榮萬善故名蓮花部（云云）又云。左方是如來大慧身。能摧破三障故名金剛部（云云）又云。從金剛密印現第一重金剛手等諸内眷屬。從大悲萬行現第二重摩訶薩埵諸大眷屬。從普門方便現第三重一切衆生喜見隨類之身。若以輪王潅頂方之則。第三重如萬國君長。第二重如朝廷百揆。第一重如宗技内弼。中胎如垂拱之君。故花臺常智爲大曼荼羅王。若自本垂迹。則從中胎一一門各流出第一重種種門。從第一重一一門各流出第二重種種門。從第二重一一門各流出第三重種種門。若從因至果。則第三重之所引攝成就能通第二重。第二重之所引攝成就能通第一重。第一重之所引攝成就能見中胎藏（云云）由此分別三重十三院。於三部中攝者。以上方遍智印下方不動勝三世等爲佛部。以右方觀自在爲蓮花部。以左方金剛手爲金剛部。總名第一重院。以第三妙吉祥（今言第三是綺互文。正可云第二。從中向外當第三。故密云第三。本經及右儀軌皆云第二。又疏中判爲第二也。然圖中在第三也）然圖中北方地藏尊。南方除蓋障。西方虚空藏。及蘇悉地眷屬。隨所住方可三部攝。總爲第二重院（然蘇悉地會有論之）以釋迦院及護世天等亦隨住方爲三部類。四方大護圖中闕之。可在第一重内。二守護門可在四方之内門也。然古軌中判十三會并案三重所攝尊位（云云）不定。又與圖中有合不合。皆任意端邪正難辨。深得意者可沙汰耳。
　　已上明能住尊位訖。問。如上所明他受用身是第二地能化佛也。其餘九地及化佛身行相云何。答。自餘九地義准應知。若化身佛身相不定。所居國土淨穢不同。非此所明。然必可具金剛薩埵以下明化身行相故。又有釋迦院及二乘故。今此界宗總顯頓悟瑜伽行者。從初發心乃至成佛具足三身。住正體智自受法樂。出後得智化度有情。因果行相。一蓮花上中臺八葉。及鬚蘂中普門示現。子細尋觀。無非此由。今擧一隅以顯萬端。一切佛土誰不含藏。持行之者耳可悉之。
　　軌云。次應執香（等）解云。明他受用佛道場儀式有三之中。自下第三明法會軌則也。如上所説道場尊位。皆是一會之儀式也。今明其會之軌則也。此中有二。初明請召聖衆。後明聖集致禮。初中有三。一淨治路。二去垢穢。三請聖衆。是第一淨治路也。諸佛法會爲成證明。莊嚴法會増加威光。必請諸佛菩薩聖衆。現不思議大神變力。顯示所爲眞實不虚。令信衆會生希有心。信受歸依發心得益。是故先爲請諸聖衆淨治其路。卽是變穢爲淨之義也（古説云。想淨虚空道也）。
　　軌云。不動明（等）解云。第二去垢穢也。同上淨治義。由此明王威徳力故。淨治之路彌除垢穢。悉令清淨辟除魔障。先顯分明守護佛身也（注文易知更不釋之）。
　　軌云。次以印（等）解云。第三請聖衆也。若以法花爲規模者。多寶分身。妙音普賢上行等類。皆從他方自界來集爲作證明。餘經之中其事非一。如文可知。兩注易知。眞言末云鉤索等者。亦是召請引入義也。言除障者。又以不動重除障礙也。
　　軌云。次示三昧（等）解云。自下第二明聖集致禮也。於中有四。此第一明本誓也。謂請諸聖爲作證明。卽陳本誓滿無上願。令諸佛等生歡喜故。言本主者大日尊等。言諸明者。自餘聖衆各以眞言爲其體性故名爲明。疏云。諸明者本尊也（云云）。
　　軌云。次執金剛（等）解云。第二明振鈴也。於今伽藍鳴鐘集衆。蓋斯意耳。集會大衆儀式如是。然振鈴有三義。如金界記之。但彼文中表結願相。今此文中唯表集衆。右執杵抽擲顯發智慧之義也。左執鈴振搖顯驚禪定之義也。發智慧故覺知本誓。出禪定故來儀法座。此義如是也（可有眞言。如金剛界之）。
　　軌云。所獻閼伽（等）解云。第三明奉閼伽也。如文可知（閼伽義如金剛界記之）問。水以淨物。云何今言浴無垢身。答。但是主客禮節義也。出淨法界成權應身。内雖無垢外現同塵。故浴其身彌増光花。如言乞食訖收衣鉢洗足也。次當淨等者。非唯澡浴諸如來身。亦淨一切佛子等身。禀佛言教作眞實子名口所生。簡胎生故。以大空性欝勃香水洗滌佛子菩提心中百六十心戲論之垢。故云淨也（注文云不動加持者。重明淨除垢義。自餘注文如文可知之）。
　　軌云。次奉花座（等）解云。第四明奉花座也。是亦迎客禮儀而已。卽是隨順世俗事也。疏云。阿（入）是除遣。卽除蓋障義。以此爲座畢竟不起一切障故（云云注云加護等者。明辨事也。以不動明示諸尊座也）。
　　軌云。佉字大空（等）解云。明佛果有七之中。自下第五明變化身相。卽是顯示成所作智所起化用也。於中分六。一明作薩埵身。二明大悲無屈。三明所依住法。四明所修事業。五明化作佛身。六明内證功徳也。三世諸佛雖得菩提。利有情故不捨因道。是故行者旣成佛果。建立方便道場衆會。更密示現作薩埵身嚴淨佛土成就有情。如燃燈佛前釋迦菩薩等。爲能化主號燃燈佛。爲所化人稱釋迦文。實是一人。無別二人。今作金剛薩埵亦爾。行者一人先成佛身。後現薩埵奉仕諸佛化度衆生。首楞嚴經船師譬喩卽此意也。疏云。問。此説薩埵其義云何。答。第三品中成薩埵自體。第二品中現轉法輪用。故此品中説金剛種云。智者當轉作金剛身。言佉字者。佉是空義。上有點是大空。以大空淨一切空也（云云）意云。佉字是等空義。加空點成欠字則大空義。是則大勤勇種子也（大勤勇者卽毘盧舍那也）先住此字門。然後作金剛薩埵身。意云。先成内證大日尊。後作方便薩埵身。若觀諸法一向是空。則墮邊見不可改轉。今觀欠字非空非有大空故證果還因。觀非有故證菩提果。觀非空故還菩薩道。故住欠字作薩埵身。疏云。金剛種子心鑁字者。何故供養法中上置點。經本傍有二點。共云金剛薩埵種字。答。供養顯法自體。經本顯法大用。故共無妨。離言説者鑁字義也（云云）總意云。頂觀欠字顯大空義。身觀鑁字顯離言義。一切諸法不可言有不可言空。皆離言説。住觀時作金剛身也。疏云。何時作金剛身。答。入佛三昧耶前令作五字等身也（云云）今助釋云。約初心行者可爾。今此現化。不同彼也。
　　軌云。遍身被甲（等）解云。下第二明大悲無屈。此中有三。一被服甲者顯被大悲弘誓甲義（眞言印如上之）二摧伏魔者明爲四魔不動壞義三結大界者明堅固大悲不退轉義（各各説文中文可知之）如金界云。次於諸有情。當興大悲心。無盡生死中。恒被大誓甲。爲淨佛國土。降伏諸天魔。成最正覺故。被如來甲冑（云云）正此義也。
　　軌云。四方四大（等）解云。下第三明所依住法。於中有二。初明四念住。後明四靜慮。此卽初也。言四方者卽四念住。以能修習身不淨·受不樂·心無常·法無我爲所住。故名爲四方。以所觀法爲所護方。以能觀行爲能護者。一云。以四正斷爲四大護。由依念住修正斷故。一律儀斷。已生惡法爲令斷故修習正斷。二斷斷。未生惡法爲不生故修習正斷。三修習斷。未生善法爲令生故修習正斷。四防護斷。已生善法爲令住故修習正斷。此四皆以精進爲體。又云。若准涅槃。以四聖諦名爲四方。卽以知苦斷集證滅修道四種行相名四大護也。若淺略釋。守護法界道場。四邊毎方有一執金剛神。住妙高四角四峯。卽此四人也。亦可。護國四大天王卽持國等密換名也。
　　軌云。門門二守（等）解云。此後明住四靜慮（初二三四）是得定人入出所由故名爲門。以二種力資助靜慮。一思擇力。二修習力。擧此二力名二守護。由此力故。於内心住有所堪能。是故靜慮以此二力而爲助伴（問。二力是法。何喩人耶。答。餘有此例。最勝王經説力慶因擧轉輪王主兵臣喩。疏釋其臣。此二力豈非以法喩於人耶）金剛薩埵心住四定。思擇正法修習正行。二種力故現作四門。二守護人後印舒力。密表此義。初印舒進表勤勇義也。一云。以生空慧與法空慧爲二守護。與定同轉故名守門也。注云如來内門者表定義也。餘文易知之。若淺略釋。於今精舍安置金剛力士二人。蓋斯意耳。如慮支佛本誓願等也。
    軌云。塗香眞言（等）解云。下第四明所修事業。於中有二。一明修供養事。二明稱讃聖徳。初中分二。初明所供養具。後明能供養行。此卽初也。此有五種。大疏云。塗香者是淨義。卽住無戲論金剛三世無礙智戒。如是戒香。其性本寂。無去無來遍滿法界。故名淨塗香。我今已用此淨戒香遍塗法身故能淨香普熏一切。故名塗香（云云）次花鬘者。大疏云。花鬘者。淨菩提心樹王種子。從慈悲地中滋長茂盛開萬徳花。以方便故。以實名花。從大慈生（云云）次焚香者。大疏云。燒香是遍法界義。如天樹王花香遍布。菩提香亦爾。隨一一功徳爲慧火所焚。解脱風所吹。隨悲願力自在而轉普熏一切曰燒香（云云）次飮食者。大疏云。飮食是無上甘露不生不死之味。若服此果徳成就無過上味時。卽名入證。故説爲食（云云）次燈明者。大疏云。所謂燈者是如來光明破暗之義。謂至果地時心障都盡。轉無盡慧遍照衆生。故説爲燈（云云或説加果子等種種珍財説六種。可悉之）然此供具非供他佛。行者薩埵現承事身。還供自身心王如來。故大疏云。是人則解香花等五種三昧義。亦解五種陀羅尼義。以如是等種種法門供具供養心王如來。能令諸尊歡喜所求必獲。若以此中意趣返觀世諦香花等。自然知彼色香性分所應用處。無量方便觸物而生（云云）。
　　軌云。虚空藏（等）解云。是後明能供養行也。今此菩薩福徳無邊。從虚空中流出無量供養雲海。供養十方一切諸佛。無有窮盡。是故行者金剛薩埵入此三昧。變爲其身作供養事。卽十大願中廣修供養之大願也。大疏云。一切利樂衆生事皆從中出。無量法寶自在受用而無窮竭相。名虚空藏（乃至）謂如一花供養時。運心遍一切佛及凡聖。皆供養已卽迴向一切智智。謂諸受我施者。願以此力令我得如上願。如是願訖。以此眞言加之。無不成也（云云）注文易知之。
　　軌云。毘盧遮那（等）解云。此第二明稱讃聖徳也。卽十大願中稱讃如來之大願也。偈文易知之。次有啓謝。是阿闍梨之文也。如文可悉之。
　　已上從金剛薩埵乃至此文。總密顯示化身菩薩地前所修種種行相。然其化身不必如是。今標梗概。見者可詳之。
　　軌云。爾時薄伽（等）解云。自下第五明作化身佛。於中分三。一總表化身徳。二明入地因行。三明成道果徳。是卽初也。三世諸佛由大悲故現變化身。是一大事。是故世尊觀察大衆。告祕密主説其因縁也。言法界者。所藏名法。能藏名界。界者藏義。佛身之中含容無邊大功徳法。故名爲藏。或是因義。能生五乘世出世間利樂事故。言標幟者是法界體。卽佛身心。顯其形相名印眞言。以此身心於生死中巡歴諸趣。於佛會中建立菩提標幟之幢。令八部等恭敬受教。卽是總表大悲意樂也。文相隱密。義趣如斯之。
　　軌云。初印佛（等）解云。第二明入地因行也然解釋此三昧耶。上約實行菩薩入地行相説了。今明方便菩薩行相。如前二義思准可察。然就初義此文有三。唯約入心·住心·得身而標此文。後二略之。簡要之志也。又就後義。此文但據淨勝意樂·行正地·及決定地三種而説。後二略之。影而顯也。變化身佛亦必修行三僧祇劫。然後成果。問。化身菩薩若經三劫亦行十地。然後成佛。答。化佛如來有其多種。若爲二乘及凡夫等所現小身。唯現三劫修行成佛。隨所知故。若爲地前小菩薩等所現大身。亦示十地修行成佛。順所樂故。今此據勝故無妨難也。
　　軌云。憩伽歸（等）解云。自下第三明成道果徳。此中文雜有二十五種。第一大慧刀。謂表斷障成覺相。若菩薩坐菩提座以金剛智斷一切障。然後成覺。是故注云刀喩利智斷除爲義。言惡見者是五見也（一身見。二邊見。三邪見。四見取見。五戒禁取見）六煩惱中以見爲利。過餘煩惱故喩山峯。顛倒推度故云撩亂。然此五中身見爲主。如樹根本如人頭首。若斷身見餘惑隨滅。卽此身見展轉便成六十二見。謂於五蘊計我我所。言色是我。我有色。色屬我。我住色中。初一我見。後三我所見。受想行識亦復如是。一蘊有四故成二十。依三世分故成六十。加斷常二見故成六十二見也（是一義。又有一義。繁故略之）又此五見。初二見通倶生·分別。其後三見唯分別起。以此慧刀金剛利智斷如是等諸煩惱故。便得無垢如來法身。此言法身。是戒定慧解脱解脱知見法身。非自性身。是則化佛成正覺義也（瑜伽論云。慧刀者。謂能永斷一切結故。云云）第二大法螺。謂表果滿説法相也。如玄賛云。如俗作樂曲終滿位吹大螺吼。今旣得果事圓滿位爲他説法亦復如是。故涅槃説。吹貝知時（云云）注云得滿一切善願者。顯佛果圓滿義。宣説大法等者。顯説法利生義也（瑜伽論云。以一切諸相隨好百千倶胝位數福聚。能感如來相好。不攝大法螺相。發大音聲遍告無遍世界有情。云云）第三蓮花座。謂表化佛生身相也。阿字變成蓮花大座。諸佛坐之。從此阿字蓮花之中出生諸佛。如母生子。佛還坐之。如子寄母。故名吉祥金剛座也。注文意如此之。第四金剛慧。謂表佛身堅固相也。大疏云。由此金剛印能壞無知之害。一切不能壞（云云）法體堅固故名金剛也。第五如來頂。謂表尊特大人相也。大般若云。如來頂上烏瑟膩沙高顯周圓猶如天蓋（云云）注説功能如文可知之。第六如來頂相。謂表身量無邊相也。大般若云。如來頂相無能見者（云云）與注同也（無邊身菩薩事也。可知之）第七毫相藏。謂表宣説中道教相也。大般若云。如來眉間有白毫相。右旋柔軟如覩羅綿。鮮白光淨踰珂雪等（云云）毫出入光故名藏也。注文意云。光遍十方饒益有情故。云滿願淨戒因也。卽三種戒中饒益有情戒因也。第八大鉢。謂表具足應供徳也。卽阿羅漢三徳之中第三徳也（一殺賊。二不生。三應供）大疏云。亦能令一切非器衆生皆堪爲法器也（云云）注文可察之。第九施無畏。謂表大悲拔苦相也。能除現在怖患之苦。亦能消除未來怖苦。如文可知之。第十與滿願。謂表大慈與樂相也。雖注文中説自願滿。非但爾已。亦滿他願。是與願義也。第十一悲生眼。謂表成就五眼相也。注云金箆等。大疏云。西方治眼法。以金爲箸。兩頭圓滑。中細如杵。長四五寸。兩頭塗藥。各用一頭兩眼塗之。今以金箆喩於涅槃。一切衆生心自本有佛知見性。但以無智之瞙翳故。諸法實相不得明了。如來善用涅槃金箆除無知瞙開慧眼明。自早開了亦開他眼。猶如明目良醫之術（云云）言見如來深密境者。卽是解脱涅槃理也。肉眼等者。明五眼用。肉眼等四至果位時總名佛眼。如四大河至大池時總名海水（五用如文。云云）十力如下（云云）第十三如來索。謂表如來信解徳也。譬如尊者用以羂索縛剛強者。折伏其惡繋隨順者攝受其善。如來亦爾。以信解索。折伏逆者調伏其惡。攝受順者護念其善。故大疏云。此印能縛一切惡者。亦能壞彼令除諸惡（乃至）示現種種形類具大力勢。折伏攝受無量衆生。令獲佛果。卽是大索廣普遍同有情界義（云云）注意同之（若准瑜伽。大悲爲索）第十三如來心。謂表佛智能生因性。大疏云。卽是諸佛之智。此智不從他得。還從佛心生（云云）注如文之。第十四如來臍。謂表佛智所有功能。大疏云。阿沒㗚都。此云甘露。言甘露者。智智別名。能除一切衆生勢惱。令得長壽之身。此甘露味亦從佛心生也（云云）注如文也。第十五如來腰。謂表如來智體相也。注云妙色身者。顯化身佛。成聖智者。顯智正體也。大疏云。此智印是從如來生也（云云）第十六如來藏。謂表如來智自性也。藏者陰藏。隱密爲義。如來馬藏（亦喩象王藏）無有不淨。離二障垢梵行清淨。故標陰藏以顯自性也。注意如此之。第十七如來普光。謂表如來智威光也。佛體清潔猶如摩尼故。身具足一尋常光。卽是智慧威光力也。然佛光明所照無邊。以大慈悲作意力故。促爲一尋分別晝夜。令諸衆生作諸事業。若起神通大光無際也。注文易知之。第十八如來甲。謂表如來智力用也。譬如武軍被戴甲冑入陣戰敵無有怯怖。如來亦爾。擐智慧甲出世降魔。曾無所畏能作佛事。注文之意自然察之。第十九如來舌。謂表如來不妄語也。如來舌相常覆面輪。是不妄語如實語相。若作意時普覆十方。豈有妄語耶。立要期無謬故名爲實語。説小乘無謬故名爲如語説大乘無謬故名不誑語。説授記無謬故名不異語也（此依金剛般若論釋之。更有餘義。繁故不出之）第二十如來語。謂表如來語業巧用也。如來語門具八音徳（一最好。二易了。三調和。四柔軟。五不誤。六不女。七尊慧。八深遠之）隨衆生説法各令得解。其智慧廣大無量也。注文可悉之。第二十一如來牙。謂表如來得上味徳也。施他飮食故得是牙。鮮白銳利表過大相也。第二十二如來辯説。謂表如來四辯徳也。一法。二詞。三義。四辯。是則名爲四無礙辯。其義如注之。第二十三如來持十力。謂表如來十力徳也。一處非處智力。二業異熟智力。三種種界智力。四種種勝解智力。五根勝劣智力。六遍趣行智力。七靜慮解脱等持等至智力。八宿住智力。九生死智力。十漏盡智力。皆以所知爲其名也（具如大般若等之）第二十四如來念處。謂表佛具三念處徳。設有三人。一人以香塗如來身。一人以火焚如來身。一人徒然不塗不焚。如來於此三人之中無愛無憎平等御衆。是名如來三念住處也。第二十五一切法平等開悟。謂表如來平等説法也。三世諸佛出世本意。爲説一味平等諸法令諸衆生開示悟入一佛乘理。是則諸佛出現於世一大事也。爲顯其事有此眞言。一切法者是三乘教。隨類得益故云平等開示衆生。悟入一乘故云開悟。今略示入影而顯之。
　　已上二十五眞言明化身成道果徳。故總文名如來身會也。問。何故報佛不説此徳。今明化佛表如是徳。答。自受用身遍滿世界。諸根相好一一無邊無限。善根所引生故不可知見。他受用身所具八萬四千相好。唯菩薩見。今據通見故明化身。問。化佛所具正報依報亦以衆多。何故今表唯二十五。答。若増若減倶無過失。然有表示爲顯化度二十五有群生類故。但表二十五種功徳。卽是二十五有三昧之標幟也。
　　軌云。普賢菩薩（等）解云。明變化身相有六之中。自下第六明内證功徳也。示現化身非如幻化。内有所證外現此相。是故今顯内證功徳。於中有四。一普賢。顯證普遍賢善之理。二慈氏。顯具大慈悲等之心。三無閡。顯同得諸佛之身體。四無能。顯等入諸佛之境界。此卽初也。謂普賢菩薩眞如爲體。爲利有情示現身相。行願三業周遍妙善。三世諸佛内證此理。外現行願不退之身。出世利生無有窮盡。爲顯此義密説此明。如意殊義以注可知之。
　　軌云。慈氏菩薩（等）解云。第二顯具大慈悲等之心也。諸佛慈悲名爲慈氏。三世諸佛内備此心。外現憐愍有情之身。爲顯此義密説是明。大疏云。謂佛四無量心。今以慈爲稱首（乃至）上云普賢。是自證之徳。本願已滿。欲化衆生令得此道故次明之（云云）此意甚好也。
　　軌云。時佛住（等）解云。第三顯同得諸佛之身體也。卽四意趣中平等意趣也（一別時意趣。二別義意趣。三衆生意樂意趣。四平等意趣。如攝論等説之）佛爲説此得平等身。更住三昧表示大相。言甘露者。大疏云。如人飮毒卽時夭命。遇天甘露而得飮之。不老不死。諸患除愈。身心快樂。今此三昧亦復如是。若得聞思修行之者。卽得出世乃至如來現法之樂（云云）言一切三世無礙力者。大疏云。三世無有能破壞者。此明力如是。除無明闇故名爲明。若心口出名爲眞言。從身分出名之爲明田増長義女聲呼之。故云爲妃（乃至）佛於定中現此明妃。與如來身無二境界。卽同佛身。唯佛能知。十方三世佛及菩薩。由入此門遍於法界普門示現。成就衆生無有窮盡（乃至）如世女人能生男女令胤不絶。此明能生一切如來所有功徳。故義云妃（云云）。
　　軌云。無能害（等）解云。第四顯等入諸佛之境界也。卽四悉檀中第一義諦悉檀也（一世界。二第一義。三對治。四各各為人悉檀也）佛爲説此入平等境。亦住三昧現希奇相。號其三昧爲無量勝。故大疏云。由住無量勝三昧故。感發生起此明妃也。此明妃名一切如來境界生。卽是佛之境界。眞言菩薩由此明故卽同如來境界。亦生如是不思議境界。由入佛境界故。所作功徳同於如來（乃至）無能害者是無障礙義。非直遍於如來境界。亦遍一切二乘境界。乃至最初發心之者倶能修此明妃之行。亦卽入於如來境界（云云）明妃之義如上應知之。
　　已上從初發心乃至成佛具足三身。自利利他。外現方便内證功徳。一一簡約配文釋訖。得意之者可審詳之。軌上卷了/
　　軌云。爾時薄伽梵（等）解云。明佛果有七中。自下第六明佛果能成之因也。上來旣説眞言菩薩發心修行成佛行相。然非無因而有此事。身中法爾本有三部四處種性（三部是横也。四處是竪也）是則成佛因縁之性。了知此因觀身法界。卽知我身成佛所以。爲此義説是法門。於中有二。初總明所由。後別明三部等。此卽初也。大疏云。字輪卽是遍一切處法門也。菩薩若住此字輪者。從初發心乃至成佛。於是中間自利利他種種事業。由入此門皆得成就。無有罣礙（云云）。
　　軌云。寶冠擧手（等）解云。此後別明三部等也。此中有六。一寶冠等者。總明印相也。二眉間等者。別明四處也。三阿字等者。明三部法也。四初行等者。明四處義也。五方便等者。傍明方便行也。六結明四重曼荼羅具足定慧義也。雖有門門。總是顯明三部四處字輪義也。大疏云。最初阿字卽是菩提心。若觀此字卽同大日法身體。謂觀此阿字輪。猶如孔雀尾輪光明圍繞行者而住其中。卽是住於佛位也。此字輪當作三重。於中而置阿字。餘字眷屬在外。又此阿有五種。阿·阿（長）·暗·惡·噁（長）其阿娑嚩字顯三部義。如次佛部蓮花部金剛部。今言輪者是曼荼羅義。壇法中心是大日佛。卽同此阿字北置蓮花及諸眷屬皆在一處。卽娑字。南置金剛及諸眷屬。卽此嚩字。今從阿字更生四字。卽是大悲胎藏之業。第一阿字菩提心體。次有迦佉哦伽等五音。皆取四字（各除第五字）次又取野囉乃至乞叉。皆是男聲。悉入阿字輪。行者已發菩提之心修如來行。故次明阿（長）字輪。是行也（乃至迦等傍角加點爲長聲輪也）旣具足行則成菩提。故次明暗糝鑁字輪（乃至迦等頂上加點爲暗字輪也）旣成菩提當至何處。謂大涅槃。故次明噁索嗼等輪（乃至迦等傍加二點卽涅槃輪也）其長噁一字是方便輪。所以中無也。是此釋迦佛輪（羯磨部遍一切輪故無別壇也）凡字輪大爲三分。初阿字卽爲一分。次迦等爲第二分。次野等爲第三分。除乞叉字。由重字故（賀娑二聲）已上皆是智慧字也。次有伊（上）伊鄔（上）烏翳愛惡奧八字。加此八字卽成三昧。皆是三昧聲也。亦隨五輪而恒轉之。其義可知。次有俄（魚可）若（而可）吒曩（上）莫（莫可）此字遍一切處。謂遍於定慧中也。然此五字亦隨五輪而轉。謂加角點。或加上圓點。或加傍二點等。此五皆成五字也。所謂字輪者。從此輪轉生諸字也。輪是生義。如阿一字轉生四字。謂阿阿（長）暗惡噁（長）如是迦等二十字亦爾。次有十二字。謂伊（上）伊鄔烏嚕留盧留翳愛烏奧。卽同角點。謂三昧也。仰壤拏曩莽亦有五字。卽同頭點。其野囉等八字卽同傍二點。是除義也。當知此字輪卽遍一切眞言之中。若見阿字當知菩提心義。若見長阿當知修如來行。若見暗字當知成菩提。若見惡字當知證大涅槃。若見長惡當知是方便力也。若見迦等隨義類而演説之。此諸字等皆是慧也若見囉等八字當知卽同傍點。亦是隨類相應也（謂囉是無垢等）若見伊等卽顯三昧。若見仰等五字當知大空離一切相。卽是成佛義也。如是了達能入一切陀羅尼義旋轉無礙。故名字輪也（乃至）如是所説定慧空等。是佛道門。成正覺道也（乃至）然此諸字皆是如來以加持神力從如來内證體性而流出之（乃至）凡迦遮吒多波等皆屬阿字門。如阿字單是菩提心。若角加畫卽是行也。此是菩提心并行也。若上加點。卽菩提心并大空離一切相成菩提也。若傍加二點。卽是菩提心并除一切障得涅槃也。他皆效之而轉相加。或但一義或二或三義可知也。或有阿字。上雖無點。其次有重字。如仰壤拏曩莽等聲。以此連前卽是暗字。所以爾者。此仰等是點。用加於前則阿字成暗音也。或阿字無點。其次有重字。如迦佉俄伽重加四字。用仰字爲點也。遮車闍社用壤字爲點。他皆效此。囉字等聲以配於前。卽成噁字。所以然者。野囉等皆是傍二點。今以連前。阿字成噁聲也（乃至）迦遮吒哆跛。三昧品證菩提心行佛受并涅槃。此等説字等相加有眞言教初中後倶（乃至）瑜伽阿闍梨觀行成就。隨心所作任運皆成。觀此字輪遍布身分。猶明見故。同於佛身與佛同位。然布字時當分爲四。卽是四重曼荼羅也。頭爲初分。是阿字菩提心。從迦佉俄伽仰等乃至奢娑訶。凡是第一聲者皆屬菩提心也。當從行者眉間毫處而觀迦字。從佉以下當右巡旋逐日而轉。一匝布之令環相接。次從咽以下爲第二分。屬長阿字。亦當於中右行布之。此是菩提行也。從心以下爲第三分。屬暗字門。心上布迦等以次右旋。次從臍以下屬噁字門。是大涅槃。亦從中位置屬字等。以次右旋相接令遍也。頭爲上分。咽心爲中。臍爲後分（發心爲初。行果爲中。大寂爲後也）第五噁（長）字遍一切處。隨意所作皆得之。此在身外。如佛身光隨意而用。不在身内布字之位也。暗字亦爾。與噁同也。師旣如是成身已畢。其曼荼羅亦如是布。亦想弟子令如是作三事皆成。卽是祕密曼荼羅也（云云）又初阿字黄色。謂金剛色也。第一迦等亦復同色也。第二阿字黄白也。阿體黄三昧白故。第二迦等亦復同色也。第三暗亦黄白也。阿體黄空點白故。第三迦等亦復同色也。第四噁黄黒也。阿體黄二點黒涅槃色故。又降伏義故。第四迦等亦復同色也。第五噁種種色也。阿體黄角點白傍點黒故。伊等亦爾。凡布曼荼羅亦爲三重。第一重迦等周匝。内重爲金剛輪。此持諸法猶如金輪持世界也。是欲堅固菩提心故。先作内重也。第二長阿及暗二輪同是中分。若迦爲輪。卽不須用欠字輪也。（迦是行是因。欠是證是果）第三噁輪亦順於中如上布之令環合也。伊等十二在外散布。猶如光焔。此卽三轉法輪之義。如是布已。猶如大日如來神力。此輪亦名因縁輪也（云云具如大疏文可見之）。

蓮花胎藏界儀軌解釋卷中

　　（本云）
　　徳治三年九月二日。於山城國西山乙訓寺馳筆了。筆跡左道間貽後人之。期定。
　　右筆。求法沙門□清（二十五）。
　　寶永五夏蟲拂節。以件本勞他筆功了。
　　次年二月二十五日。以同本一交了。
　　池上末資亮深。
　　亨保七寅年中冬九日子上刻功了。
　　同十日一挍了。
　　子島末資宣眞（二十五）。

蓮華胎藏界儀軌解釋卷下（依青龍寺本）

　　釋眞興集
　　軌云。曩莫阿（等）解云。此下廣明三部輪。兼明四處也。四段如次可知之。
　　軌云。伊縊（等文中多本無魯盧二字。上文旣云伊等十二。故必可有也）解云。此傍明方便行也。内證眞如自利圓滿。外現方便利樂他。故名爲方便究竟義也。卽釋迦佛普賢等士皆出方便化度衆生。是名諸佛究竟道也。
　　軌云。菩提心（等）解云。此下結明四重曼荼羅具足定慧義也（尋上可知之）。
　　軌云。爾時世尊（等）解云。明佛果有七中。自下第七明佛因所成之果也。其自性身無色無形。自受用身非餘所見。但有應化隨機示現。所以自下一一明之。於中有二。一明中胎九尊印言。二明三部普門示現。此卽初也。此中分二。初明所住道場。後明能住尊體。是卽初也。於中亦二。初長行偈頌總明建立道場。後明能作因縁。是初文也。今此道場曼荼羅法如上旣釋。此文存略。時佛爲明祕密法故。入等至定現希奇相。大疏云。言等至者。如三世佛皆從此道乘此方便而成正覺。我亦如是故名等至（云云）若釋實義。梵云三摩拔提。由前加行平等心故至此定中。故名等至也。言内心者。指行者心。行者身中本有法界曼荼羅處。卽用頭上爲其内胎。用心已上爲第一院。以臍已上爲第二院。從臍已下爲第三院。故云内心。内此行者一具身地。卽是法界之自性也。謂以眞言密印加持本性淨故。事業金剛所護持故。淨除一切惑業塵垢。我人株杌過患無故（於別別蘊自性斷割爲我。數數取趣爲人。見相續起爲衆生。乃至命存爲壽者。言等者。意生儒童等也）方壇如前釋之。西向等者。説觀行者對面之方。言意生者。略有二義。一云。今此蓮花從修行者觀心中生。故云意生。二云。行者心中本自所有八葉蓮花。由觀念故開敷顯現。故名意生（種種莊嚴如大疏説之）其中佛者大日如來。大疏云。此是行者自性無師智大日佛。非從外來也（乃至）超身語意染汚心地。得至淨心毘盧遮那悅意心地（云云）於八葉上等者。明九尊位（經中云。西北慈氏。東北觀音。與今少異也）爾時行者等者。大疏云。其花莖下觀爲大海水。海岸之外爲成三昧耶故。須辨花等（云云。説此内心曼荼羅儀式子細在疏。不能繁引。可檢知之）言優陀那者。此云頌也。言大我者。佛之別名也。囉字淨等者。如上以字燒字。觀於灰燼中更出道牙。是故次授暗字置弟子頂。暗字上點是甘露法水用潅其頂也。住瑜伽座亦如上之。尋念等者。大疏云。謂師將度弟子入祕密藏故。尋念三世佛所行方便。欲令同證同護持之。師旣自住瑜伽座。以其身心作佛海會。獨自明了。餘所不見也。次授弟子花。令投師身上供養内心之佛（乃至）其花投處。大略心爲八葉位。從臍至心爲金剛臺。臍爲大海。從臍以下是地居諸尊位也。此者何義。謂從諸佛大悲海生金剛智。此智出生一切佛會也。於一切曼荼羅中。此最爲上無與比也。其持誦者觀其内身肉心八分爲八葉開敷。及囉字置目等也（云云。取文不全。只簡要也。以此疏文可知。一段頌文也。云云）注云曼荼羅三重等者。明三重曼荼羅之色也。内中外輪名三重也。如文可知之（上有此義。尋可悉之）。
　　軌云。爾時金剛（等）解云。此後明能作道場之因縁法也。如上建立行者内心道場儀式。猶有疑惑。其外器界有顯形色。建立道場應是實爾。内身觀之建立道場。猶如幻化。豈信之耶。是故金剛祕密菩薩爲除彼疑。説此眞言明能作因。謂一身中具有五大三業種子。五大爲因。三業爲縁。行者觀心爲士用力。建立内心大曼荼羅。與外均等。不可疑怪。爲表此義有此眞言。五大三業在眞言中（大疏云。暗缺暗噁如次爲地水火風。與今少異。彼有別義可悉之）長行中云昇於大日等者。大疏云。猶此菩薩能知如來身口意密故名祕密主。位同大覺。爲度衆生示作菩薩而相起發。此中身密卽是諸印。如四重曼荼羅。一一本尊各有密印。若觀此印。卽知此尊所表祕密之徳。隨類上中下差別有無量種也。語密者卽是諸尊所有眞言。聞此眞言卽知此尊内證之徳。意密者卽是本尊瑜伽之觀。亦隨四重方位各各不同。與此相應卽入如來祕密之義也（云云）。
　　軌云。爾時毘盧（等）解云。自下第二明能住尊體也。於中分三。一明四佛。二明四菩薩。三明大日。是則明初二也。有長行偈頌。長行之中總標明之。所説八印密中之密。是故世尊更觀大衆告密主也。言聖天者佛之別號。如言聖主天中天。言自道者。諸尊各各本眞言也。爲標幟者。種子及印也。言悉地者。此云成就。自餘文句如文可知之。次偈頌中總明八種曼荼羅形及八種印。大疏云。此是大日威徳生印。從此印中如來威徳生。此是一切智智之明也。其曼荼羅作三角形。於其四邊又有四三角圍遶之。故云周也<PIC>T61058401.GIF</PIC>其中當觀大日如來而在其中。其曼荼羅觀八葉花。其花臺上作曼荼羅。卽是前瑜伽座也。作此三角。其尖向下。其色赤也（上説向上義用殊也）次第二云。此是金剛不壞印。金剛者是如來智。非從縁生。不可破壞故名不壞。其曼荼羅圓如嚩字（第五聲）以金剛圍之。其金剛亦在四邊。此曼荼羅正圓而白耳。亦在花臺上。其中有大日如來。以下皆放之。次第三云。此如來藏印亦名蓮華藏印。此曼荼羅如前作圓月輪。但以四蓮圍之爲異耳。於中亦觀大日如來。次第四云。是佛音莊嚴印。又是萬徳莊嚴印。亦名内外莊嚴印。此曼荼羅半月形。而側以點圍之。次第五云。此印名從佛支分生印。其曼荼羅如瓶形者。意取瓶腹。卽是形圓也。以四金剛圍之。次第六云。此是法住印。其曼荼羅如虹形。有諸色間錯。猶如虹暈。其形如覆虹。其下平。上有金剛幡也。上來諸曼荼羅有蓮有金剛有點等。今此曼荼羅一一皆取以莊嚴。圍之相間錯也。次第七云（無印名）其曼荼羅虚空形（方形作之）雜色間雜。是虚空色。如空中含一切色象。如來大空智含一切法也。其兩邊各一點挾之。次第八云。是如來迅疾持印。謂如來祕密神通力也。力持迅疾之義也。其曼荼羅同前虚空。但改作青色以衆多白點圍遶之。當知此八印皆大日印也（已上大疏文也）。
　　軌云。滿足一切（等）解云。第三明大日也。謂上八印雖亦大日。彼顯所具四智智徳四攝悲徳。非顯自體。故今八外別顯自體。於中分三。一顯智自體。二顯心自體。三顯身自體。此卽初也。正體智名一切智。後得智名一切種智。二智合言一切智智。前四佛顯智用。今顯智體故與前別也。大疏云。經云。時佛住降伏四魔金剛戲三昧（乃至）説一切智智滿足金剛句者。住此三昧能伏四魔。能除六趣煩惱業苦與解脱樂。亦能滿足一切凡聖所有希願（云云。五字義可見大疏。云云）。
　　軌云。遍法界（等）解云。第二顯心自體也。謂此四阿字是大日心。周遍法界無所不至。大疏云。從阿字出三字成四字。此四合爲一遍布一切處。聲門字出亦遍一切（乃至）從此眞言四徳普遍一切如來之心。如從一字而生二字。二字生四字。四字生八字。八字生十六字。如是展轉無窮。然實初字卽同第二。第二同第三。平等無差別。卽此四字是此經中正宗體也。一切祕藏皆從此生。卽是毘盧遮那佛心也（云云古軌云。轉阿字成法界身者。色心合説也。四字義尋上可知之）。
　　軌云。卽時住（等）解云。第三顯身自體也。謂大日尊中臺之主故。以一切眞言上首暗字眞言爲其身體。故經説云是我自體。大疏云。我者卽是大日如來（云云）文中有二。長行及明也。智生三昧者。大疏云。謂此三昧能生如來普門善巧之智。故以爲名（云云）言百光者。大疏云。從此一字（暗字）百法光明遍流而出。百威徳光從此出也。然此字輪最中置此眞言王。次外一輪有十二字。謂從伊至奧凡十二三昧聲也。次外輪布於百字。先從迦等二十五。次迦（去）等二十五。次欠等二十五。次屩等二十五。以中俄（上）若（上）拏那磨五字是大空點遍一切處故同布列也（又云。此五字在別。外十二字同圓布之）其布字次第逐日右轉也（云云。又有五重布義。未分明之。）問。何故不布囉等八字。答。若加囉等過百數故應無表示。今有所表唯五五也。言百字者。今釋之云。諸佛正教雖有八萬四千差別。不過五法事理百法。以此百法爲一切佛智徳光明。爲表此義名百光明也（言五法者。一心法。二心所法。三色法。四不相應法。五無爲法。初四爲事。後一爲理也。言百法者。八識。五遍行法。五別境法。十一善法。十根本煩惱。二十隨煩惱。十一色法。二十四不相應法。六無爲法也。問。煩惱等法何爲佛光。答。菩薩成佛時。以煩惱爲菩提。故無妨難也）一云。三業之中。十善功徳更互相資成百福徳爲佛威光。故名百光。義准如是之。
　　軌云。祕密主（等）解云。此第四總結也。如文可知之。
　　已上明中臺九尊印言了。
　　軌云。復次祕密（等）解云。自下大段第三持法得利章。當經中第四持誦法則品。正宗分内也。卽明佛果有七之中。第七明佛因所成之果有二。自下第二明三部普門示現也。若法界曼荼羅。若内心曼荼羅。通顯倶得之。經文隱密。義推如斯。於中有二。初明三部。後明普門。初中分三。此卽第一明第一東方佛部也。大疏云。次於東方内院。當大日如來之上畫作一切遍知印。作三角形。其銳下向。純白色光焔圍之。在白蓮花上。卽是十方三世一切如來大勤勇印。亦名諸佛心印也。三角是降伏除障義。謂佛坐道樹。以威猛大勢降伏四魔得成正覺。鮮白是大慈悲色也（云云）次虚空眼（等）大疏云。次於大勤勇北至於北維置虚空眼。卽是大日佛母也（云云）次一切菩薩。大疏云。於大勤勇南至於南維作一切諸佛菩薩眞陀摩尼印。此是淨菩提心。無邊行願之所集成。常能普雨世出世間一切財寶。諸救世者皆從性淨蓮花臺中現如是寶。故云住於白蓮上（云云）餘如文之。
　　右此院内亦有七倶胝佛母等。不出印眞言也。
　　軌云。北方觀自在（等）解云。此下第二明第一院北方蓮花部也。大疏云。大日右方置大精進觀自在者。卽是蓮花部主。謂如來究竟觀察十縁生句。得成此普眼蓮花故。名觀自在。約如來行故名菩薩。頂現無量壽者。明此行之極果。卽是如來普門方便智也（云云）曼荼羅形如文可知之。次多羅菩薩在觀音右。凡諸聖者皆向大日以定左右。從觀音眼生。阿彌陀佛姉妹也。大疏云。多羅是眼義。青是降伏色。白是大悲色）等。云云）餘如文之。次毘倶胝在大勢至右。大疏云。時觀音額皺中現此菩薩。西方謂額上皺文爲毘倶胝。如今人忿時額上有皺也。其身四手右一垂珠鬘。二作施願。左一持蓮花。二執軍持（等。云云）餘如文之。次大勢至在毘倶胝左。大疏云。如世國王大臣威勢以至得此自在之位。故名至也。持未敷蓮（乃至）是蓮花部持明王也（云云）餘如文之。
　　次耶輸陀羅在大勢側。大疏云。此云持名稱（乃至）鉢胤遇者是淡黄色。或如綠寶。西方上勝之花也（等云云）餘如文之。次白處尊在多羅右。大疏云。半拏囉嚩悉寧。此云白處。以此尊常在白蓮花中故以爲名（乃至）名爲蓮花部母。觀音之母也（云云）餘文可知之。次馬頭明王在觀音下。大疏云。何耶揭唎婆。此云馬頭（乃至）食噉諸障成猛威勢。是蓮花部忿怒持明王也（等。云云）餘如文之。次諸菩薩所説者在處不定。今案。此段未詳。然此院中有多菩薩。謂大明白身發生等。皆無印言。今總此等名諸菩薩。其義可得之。次地藏菩薩不説在處。依圖可知。大疏云。此菩薩從善性而生故名善子。從佛而生故亦名佛子。能説種種三乘行門利益衆生。如十輪説）云云。今此菩薩與下同異。至下可知之）。次諸奉教者不説在處。依圖可知。卽是蓮花使者眷屬衆等也。
　　此次須列金剛部金剛手院。爲慢法者綺互列故交錯次第至下列也。
　　軌云。佛子應諦（等）解云。自下明第二重東方妙吉祥院也。文云。第三亦是隱言。理實應言東第二也（圖與此異也。疏文與今同也）大疏云。當釋迦之内正東門中畫文殊師利。身欝金色（瞻部金色）頂有五髻（表佛五智）作童子形。左手持泥盧鉢羅。是細葉青蓮花。花上有金剛印。極熈怡微笑。坐白蓮花。是其祕密標幟也（云云）餘如文之。次光網在文殊北。大疏云。光網童子身眞金色。執持寶網（乃至）文殊持無相妙慧。光網持萬徳莊嚴）等。云云）餘如文之。
　　次無垢光在文殊南。此菩薩在密印品中（具如文之）次計設尼。謂此下五使者在文殊左右。大疏云。計設尼是鬘端嚴義（云云）如文知之。
　　吹烏波計設尼。大疏云。烏波是亞者也。文殊以五髻徵表五智。故此使者以美髮爲名也（云云）次地慧。如文易知之。次質怛羅。大疏云。質多羅是雜色義（等。云云）餘如文可知之。次召請。如文可知。大疏云。文殊五使者。一名計設尼。二烏波計設尼。三質多羅童子。四地慧菩薩。五召請童子。於妙吉祥左右列之。各持文殊之一智也。其五使者下各作一奉教者（云云）次不思議。謂是卽於五使者各有一人奉教之者。總名不思議童子。與使者別。以其眞言當知之也（與圖異也）。
　　右此院内亦有觀自在普賢對面等多類。皆無印眞言也。
　　軌云。行者於左方（等）解云。自下明第二重内南方除蓋障院也。大疏云。於第二重大日如來左方畫除蓋障菩薩。西方俗法。東向而治。故以東爲初方。南爲右方。西爲後方。北爲勝方。今此曼荼羅壇門向西故。當大日左方也。左手持蓮花。花上置摩尼珠。右作施無畏手（云云）餘如文之。次除疑怪。梵云憍覩褐羅。大疏云。除蓋障側作二使者。然後如次置八菩薩。凡列諸眷屬。皆令最初者在右。第二者在左。第三復右。第四復左。如是一右一左次第置之。今此菩薩在除蓋障之右也（云云）餘如文之。次施無畏在除蓋障左。大疏説印云。地爲信。水爲進。火爲念。風爲定。空爲慧。此印卽表五根力也（云云）餘如文之。次除一切惡趣在除疑右。大疏云。以諸衆生無始以來。以無明故常在三惡。今此聖者得是五力（與前印同故）擧之令昇（云云）餘如文之。次救護慧在無畏左。亦名救意慧。如文可知之。次大慈生在救護左。亦名慈起。如文可知之。次悲旋潤在除惡右。亦名悲念。大疏云。此菩薩名悲念者。此菩薩繋屬於悲。如人被他執持故不得自在。此菩薩身心繋屬於悲爲悲所持故（云云）如文之。次除一切熱惱在悲念右。如文可知之。次不思議慧在慈起左。如文可知之。
　　右此院亦有賢護菩薩。無印言也。
　　軌云。北方地藏（等）解云。自下明第二重内北方地藏院也。大疏云。此菩薩於雜寶莊嚴地上。以金銀頗胝水精四寶爲蓮花座。在其座上光焔周遍其身。如在胎藏。故云處於焔胎（等。云云）餘如文之。問。今此菩薩與在上觀音院有何異耶。答。是一體菩薩。由本誓故成他部伴成自部主也。次寶處在地藏右。如文可知之。次寶手在地藏左。亦名寶掌。餘如文之。次持地在寶處右。如文可知之。次寶印手在寶掌左。如文可知之。次堅固意在持地右。如文可知之。
　　右此院内亦有日光等四人。皆無印言。如是上首諸尊又各各左右眷屬圍遶之。
　　軌云。西方虚空（等）解云。自下明第二重内西方虚空藏院也。大疏云。此菩薩持如來等虚空慧持大慧刀者。利慧標幟也。被服白衣。白淨無垢。是其教行外飾也（云云）餘如文之。次虚空無垢。大疏云。此中法門眷屬亦如前次第左右列之（云云）。餘如文之。次虚空慧。蓮花印。清淨慧。行慧。安住慧。皆如文可知之。
    右此院亦有十波羅蜜菩薩金剛藏等多類。皆無印言也。
　　軌云。出現智菩薩（等（解云。攝大儀軌亦名蘇悉地伽羅菩薩也。上文蘇悉地眷屬。判爲蘇悉地會。是則虚空藏院之内也。以出現智爲其上首可有眷屬。若依圖者。此出現智位在虚空藏院内。從此下位有曼荼羅菩薩·金剛明王·乃至十一面等。以如此等可爲眷屬。在此軌文并圖中。不見經文及疏文也。出現智在古儀軌中。勘之可悉矣。次執蓮花杵。此菩薩又經及疏不説之。在古儀軌中。傳云。圖中金剛針也（云云）又可勘詳之（然定此蘇悉地會諸師異説。未有一定。今所釋者依其一途。可問明師之）。
　　軌云。復次第二（等）解云。自下明第三金剛部。卽第一重南方也。今言第二。是密意言。以其中台爲第一故。大疏云。於大日左置金剛部。謂執金剛能滿願者。其色如鉢胤遇花。是淡黄色也。或如綠寶。淨法界色。與金剛智和合。是故其身黄白。如是智身如空不壞故。用虚空色以爲標幟也。所持密印是五股金剛。五如來智。皆兼權實。以金剛慧手執持其中。故云。右執拔折羅。首戴三峯寶冠。形若山字。峯間如仰月形（等。云云）餘如文之。次忙莽雞。大疏云。忙莽雞是母義。莽雞又多義。在部主右。所謂金剛部母。亦持智杵（云云）餘如文之。次金剛針。大疏云。在部母右。持一股拔折羅。是一相一縁堅固利智。貫徹諸法無所不通。故名針也（云云）有二使者皆女形也。餘如文之。次金剛鎖。大疏云。在執金剛左。執持連鎖。兩頭如拔折羅形。下有二女使。攝持剛強難化衆生。使不退於無上菩提。故名爲鎖（云云）餘如文之。次降三世。大疏云。在執金剛下。號月靨尊。面有三目四牙出現。如夏雨雲色。作大笑形。以金剛寶爲瓔珞。以無量門大勢威猛攝護衆生。有無量眷屬（等。云云）餘如文之。次一切持金剛。大疏云。十佛刹微塵數金剛。同入金剛無勝三昧。如金剛手無別（等。云云）今義推云。此院之中有五人持金剛菩薩合之爲一。名一切持金剛菩薩也。次金剛拳。謂此菩薩不見別説之處。在古儀軌及圖中也。次一切奉教。大疏云。在本尊側。承命往來。隨有所作者也。乃至通三部使者用之（云云）今案。此院中有使者軍荼利等八人。合之爲一。名一切奉教也。餘如文可知之。
　　軌云。次往西方（等）解云。自下明第一重内西方佛部也（第一重中以上下方爲佛部。以左右方爲金剛蓮花部也）今在不次爲授口決也。大疏云。次往西方畫如來持明使者及諸執金剛衆。於此下位依涅哩底方畫不動明王。如來使者作童子形。右持慧刀左持羂索。頂有莎髻。屈髮垂左肩。細閉左目。以下齒囓右邊上唇。其左邊下唇稍翻外出。額有水波文。坐於石上。其身卑充。作奮怒形。是其標幟也。此尊於大日花臺久已成佛。以本誓故示現初發大心諸相不備之形。爲如來僮僕給使執作諸務。故持利刀。其羂索者。是菩提心中四攝方便。以此執繋不降伏者。以利刀斷其業壽命。令得大空生。業壽種除。戲論風滅。故緘其口。以一目視者。如來以等目所觀衆生無可宥者。故此明王所爲事業唯爲此一事因縁也。鎭其重障盤石使不復動。成淨菩提心妙高山王。故云安住在盤石也（乃至）言不動者。此是如來法身以大願故。於無相中而現是相。護一切行者。若行者常能念之。能除一切障。所謂不動者卽是眞淨菩提心。爲表此義。因事立名也（云云）次勝三世在般若右。大疏云。次於下方西北隅際。作降三世忿怒持明王。首戴寶冠。持五般金剛印。瞻仰大日。如請受教勅之状（云云）餘如文之。次大威徳在勝三世右。經及疏中不説之。古儀軌云。身作玄雲色。六手身六足（云云）卽出大呪也。餘如文之。
　　右此院内最中有般若尊。其左有降三世尊。竝不説印言。又經及疏不説之。般若尊印言在玄法寺儀軌中。又降三世尊。古儀軌云。八臂而四面。笑怒恐怖形。四牙熾盛身。執持諸器仗（云云更可檢之）問。金剛手院有降三世尊。今此院中有勝三世。亦名降三世。此外亦有。凡三處有。同歟異歟。答。一云。各別也。別人同名。其印眞言亦各異故。別體同名。部部非一。如金剛針在金剛手院。亦有虚空藏院之末。執杵菩薩亦名金剛針等也。一云。一人一名。隨本誓故處處出現。如地藏等也。二義倶得。取捨任意耳。軌中卷了。
　　軌云。持真言行（等）解云。自下明第三重東方釋迦院也（諸菩薩在悲智之間。上求下化故爲第三也（大疏云。於東初門中。先置釋迦牟尼。身眞金色。竝具光輝三十二相。所被袈裟作乾陀色。坐白蓮花作説法状。謂以右手執袈裟角。如今阿育王像也（云云）餘如文之。次能寂母。大疏云。次於世尊北置佛眼。亦是釋迦佛母。此是如來隨類形三昧也。此三昧正以大慈普眼爲體（等。云云）餘如文之。次毫相。大疏云。於佛母右畫如來白毫相印。住蓮花中作商佉色。身有圓光。手執蓮花。如半敷形。内有寶珠。此是如來無邊福業之所集也（云云）餘如文之。次一切諸佛頂在右蓮中。大疏云。謂十佛刹土微塵數佛之頂。頂者是尊勝義。最在身上。卽是十八不共法之別名。此尊形像一同釋迦具大人相。唯頂肉髻作菩薩髻。亦住寶處三昧（云云）餘如文之。次白傘蓋佛頂等。大疏云。次於釋迦之南置五如來頂。第一白傘（眞金色）第二誓耶。此云勝（欝金色）第三微誓耶。此云最勝（淺黄色）第四帝殊羅施。此云火聚（極白色。名高。亦名光聚）第五微吉羅拏。此云捨（淺白色。亦名除障。亦名捨除。亦名摧碎）是棄捨煩惱義亦是摧碎義。此五如來五智之頂等（云云）次廣生佛頂等。大疏云。毫相之右畫三佛頂。第一廣大（白色。亦名廣大發生。亦名大轉輪佛頂）第二極廣大（黄色。亦名極廣生。亦名光聚佛頂）第三無邊音聲（赤色。亦名無量聲佛頂）其形相皆同五頂。是如來三部衆徳之頂也（云云）次聲聞及縁覺（竝在左方）大疏云。此是法佛大悲願力。爲利有情。於三昧中而現聲聞縁覺眞言。若有衆生應以此法入道之者。令從此門入大悲藏（云云）其名號如文可知之。次無能勝。大疏云。是釋迦眷屬。亦入寶處三昧。此是釋迦化身。隱其無量自在神力。現此忿怒明王之形。降伏衆生而盡諸障（云云）次無能勝妃。准上可知之。
　　右此院内有如來寶等。皆不説印言也。
　　軌云。次於東北（等）解云。自下明第三重内護世天等也。於中有四。約四方門分別之故。此卽第一東方部内也。於中分三。初東北。次正東。次東南。是卽初也。大疏云。次於東方最近北邊布列五淨居天衆（初三名如軌之）第四意生第五名稱遠聞。此是五那含天子耳（云云）此佛所化生。非關世天也。一一如文可知之（五佛頂之次有也）。
　　軌云。行者於東隅（等）解云。自下明東南方部也（先須列正東帝釋部。今綺互故隔越列之）大疏云。東南隅布列諸火天衆。住火焔中。額及兩臂各有三灰畫。卽婆羅門用三指取灰塗身像也。此是普門之一身。爲引接火祠韋陀梵志。方便開示佛韋陀法。故示大慧火壇。淨修梵行之標幟也（云云）餘如文之。火天后等四人。亦如文可知之。
　　右此部中亦有阿詣羅仙等。不説印言也。
　　軌云。次増長天（等）解云。自下第二明南方部也。於中分二。初正南。次西南也。此卽初也。經及疏古儀軌中無増長天。以閻魔王爲首。故可名閻魔王部也。今此天王如文可知之。次閻魔王。大疏云。次於大日之南作焔魔法王。手執檀拏印作極惡忿怒形（等。云云有三藏於冥途遇鬼見之事。可見疏之文）是亦佛化身也。次死王。大疏云。此是閻羅明王也。亦爲成就大悲發生曼荼羅故。隨所通達而説眞言（云云）次焔摩七母。大疏云。有七姉妹。此七摩怛里以本名爲眞言（云云）次黒夜神。大疏云。此閻羅侍后也。爲欲除彼無明黒暗之中長夜諸障垢等怖畏故説此言（乃至）此等皆女鬼。其形黒色也（云云）次荼吉尼。大疏云。此大夜叉能知人欲命終之者。兼六月知之。取其心食之。其心者是所謂人黄在人身中。猶如牛生。若得食者得大成就（乃至）此夜叉屬摩訶迦羅也（云云
具如大疏第十之）。
　　右此部中亦有難陀龍等。皆不説之（二龍印言在本西方）。
　　軌云。泥哩底方（等）解云。自下明西南方部也。大疏云。次於西南隅畫涅哩底鬼王。是護方羅刹王也（乃至）此亦佛化身也。彼常噉食衆生。如來亦爾。能食一切魔障有情無有厭足（云云）餘二人如文可知之。
　　軌云。西門内（等）解云。自下第三明西方部也。於中分二。初正西。後西北。此卽初也。經及疏古儀軌中不説廣目天。以嚩魯拏爲首。大疏云。嚩魯拏是大海龍王。西方護方龍王。持羂索爲印也（云云）今儀軌云水天也。次難陀拔難陀。大疏云。自越生死流轉住於最勝處。以此護持世間以爲名也（云云）次諸龍。大疏云。雲是黒暗。卽諸衆生垢障。能噉諸障而得自在。故以爲名也（云云）注如文可知之。次地天。大疏云。地能持萬物。依之生長。卽是佛心。猶如來心能持萬物（云云）次妙音天。亦名辯才天。大疏云。是天顯詠義者。與乾闥婆稍異。彼奏樂者也。以此妙音悅可衆生。説無堅法令知無常驗得如來堅固之法也（云云）次毘紐天。大疏云。亦云微瑟紐。卽是那羅延天別名也。是佛化身也。此天乘迦樓羅鳥而行空中也（云云）次月天。大疏云。若不死者則不生。不生不死者是名甘露。世人以月能除毒熱同於甘露故以爲名。一切甘露之味無過淨月三昧（云云）又云。西門之南與日天相對置月天。乘白鵝車。於其左右置二十八宿十二宮神等以爲眷屬（云云）次摩醯首羅。大疏云。商羯羅天。此是摩醯首羅。於一世界中有大勢力。非三千世界主也。經中下文更有魯捺羅。是商羯羅忿怒身。又置塞健那天。是童子天也。皆於其側置妙妃。當於釋梵左右序列之耳（云云是東西相對之意也）其廣目天二十八宿等。如文可知之。
    右此部亦有忿怒無能勝（難破）阿毘目伽（對面）等雜類。皆不説印言也。
　　軌云。嚩庾風天（等）解云。此明西北方部也。嚩庾者卽風也。是亦佛化身也。大疏云。西北隅置護方風天眷屬（云云）。
　　右此部中亦有風天眷屬等。皆不説之。
　　軌云。北方門内（等）解云。自下第四明北方部也。於中分二。初明正北。後明東北。此卽初也。大疏云。次於北門置毘沙門天王。於其左右置夜叉八將。一寶賢。二滿賢。三半只迦（舊云散支）五醯摩嚩多（是住雪山者。一二梵語。及四六七八不異注文之）及訶栗底母。功徳天女。經文闕之。阿闍梨云。功徳天隨毘沙門令在北方。若本位亦可置西方也。凡此諸天皆是衆所智識。世間衆生各隨性欲因縁宗奉供養也。毘盧遮那爲欲普門攝衆生故。遍一切處示同彼身。以世間共識之標幟爲出世間祕密之標幟也（云云）自餘四人如文可知之。
　　右此部内亦有難陀等多類。皆不説印言之。
　　軌云。東北伊舍那（等）解云。此明東北隅部也。大疏云。魯捺羅。此云黒天。亦是佛所化身。是摩醯首羅之化身也。亦名伊舍那。以本名爲眞言）云云）次歩多。大疏云。是夜叉之類也（云云）。
　　軌云。東門帝釋（等）解云。自下明先第一東方部中正東也（密意如上）大疏云。於東方五頂之南當畫因陀羅釋天之主（釋迦是百福徳義。以因中曾百度修福。所謂一百遍作無遮大會普施衆生。故得成此勝生也。）坐須彌山（有所表示）天衆圍遶。首戴寶冠被諸瓔珞。持伐折羅。及餘眷屬。謂舍脂夫人及六欲天等。具如圖中所示也（云云）次日天。大疏云。釋天眷屬之南置日天衆（世人謂爲常利衆生者也）在八馬輅中。并二妃在其左右（誓耶此云勝。微誓耶此云無勝也。云云）次摩利支。在日妃前。經疏不説。古儀軌云。定手虚成拳。智掌舒而覆（云云於危難之時想入其掌中。人天不能見）次九執。大疏云。日天眷屬。布諸執曜（云云日。月。五星。羅睺。計覩也）次大梵天。大疏云。釋天眷屬之北置大梵天王。戴髮髻冠坐七鵝車中。四面四手。右一持蓮花。二執數珠。左一執軍持。二作唵字印（當稍屈頭指。直申餘指。側手案之。而作語状。是淨行者吉祥印也）餘四禪天皆列其左。無熱等五淨居天列在其右（云云）次持國天王（如文）經及疏古儀軌中皆不説之。
　　右此部中亦有四無色天等多類。皆不説之。
　　軌云。乾闥婆（乃至）普世明妃（等）解云。是亦東方類也。但説處不明。又不載圖中（只依羅刹方有阿修羅之位。自餘不見也）大疏云。以如上諸眞言等隨一一中則有根本眞言·心眞言·隨心眞言。如是無量不可數知。今總説諸眞言之心。卽此阿字是也。卽是諸字之母。一切眞言生處也。謂一切法門及菩薩等。皆從大日自體自證之心。爲欲益生以加持力而現此事。實能卽體不生同於阿字法體（等云云）。
　　問。上來次第新古儀軌多以不定。只依一途。豈非膠軫耶。答。略有二義。一云。本經深廣奧旨難尋。是以製作儀軌之人。各任胸臆廣略前後互以不定。今所撰者崇所習學。都不鑒他之藏否矣。唯以自習爲指南而已。二云。此祕密法本末隱密。本謂經文。多有迴文。末謂疏文。多有爛脱句。是則爲令不輒爾故。其製儀軌諸家亦爾。雖爲祕藏廣略次第文言起盡各各脱漏。然義旨同。故就一途有何咎乎。問。餘宗之家建成佛門各別不同。若准彼此宗義云何。答。如以一經諸家別釋。正教如水。方圓隨器者也。
　　軌云。祕密主如是（等）解云。自下大段第四作業迴向章。當經中第五眞言事業品。流通分也。正定之中旣明行者發心修行。成内證果。施外方便。普門示現。大悲胎藏之方法訖。更説末代入此道者依止方法。修祕密門。奉行聖教之事業也。於中有十。一結宗令信。二讃行者業。三勸發行者。四明持誦式。五明住定法。六明供養事。七明佛加持。八明解界（加奉送）九明護身。十明教誡也。此卽初也。言如來信解者。大疏云。如來信解者。始從眞正發心乃至成佛。於是中間通名信解（云云）餘如文可知之。次又祕密主等者。第二讃行者業也。三業之中且略意業。其實亦爾。如法花云。有所思惟皆是佛法。自餘如文之。次是故祕密主等者。第三勸發行者也。此中有二。初明用心。後明持身。此卽初也。此中亦二。初順後違。合爲一文也。言如來地者。卽上所説信解地也。謂心爲地。住信解心畫曼荼羅也。曼荼羅義如上説之。餘文可悉之。次淨意作念誦者。第四明持誦式也。分可爲九。一念誦作法。卽此文也。如文易知之。二或語等者明失錯過。三若虚語等者明補闕分。㘕置舌者爲淨口業垢也。或部母者爲補闕文也（佛眼佛母也。如上之）四縱語等者明不闕所以也。若無散亂不闕文句。數遍滿者以珠當心可觀字義也。餘如悉地者淨珠旋轉眞言等。可見彼文也。五出入息等者。念誦之間住數息觀偏觀眞諦。故云第一相應。卽住第一義諦門也。六阿字布等者明布字法。四種阿字（若加第五）作字輪觀可想字義。三落叉者明數遍也。七普賢等者明諸聖衆影向護持也。八速奉閼等者明承事也（正供養在下也）九便得等者明勝利也。次念誦分限等者。第五明住定法也。出定之後眞言者根本明也。次陳虚空眼等者。第六明供養事也（其理事供養如上已説之）次説救世諸尊等者。第七明諸佛加持也（其義如文）次難堪忍者。第八明解界也（印明如上之）還呈三等者。亦以入佛三昧耶可解界也（若用三三昧耶無妨也）言心送等者明發遣也。次如前三密等者。第九護身也。次懺悔等者。第十明教誡也。思惟等者明護三業也。聖力等者明獲冥驗及勝利也。我依等者明迴向也（言瑜祇者是行者也。與瑜伽異也）。
　　余昔學慈氏大士之宗。今尋金剛薩埵之迹。出入兩家宛如邯鄲之歩。糅契一道還招嚧胡之嗤。麁言細語皆歸勝義。願施此善一切成佛矣。
　　正曆甲午歳霜月比。
　　興福寺修行釋金剛覺集。
　　觀覺寺。
　　安元三年五月二十九日。於勸修寺西明院拭老眼上下兩帖自染筆書寫了。
　　●生年七十五。
　　於中卷者。本自所持也。寫本云。以眞興御自筆本書了。同移點了（云云）。
　　寶永四年乙亥五月二日書寫了。
　　廣澤末資亮深。
　　享保八癸卯年二月四日書寫了。
　　小島末子宣眞。
