No.2217(of No.1796)
大日經疏指心鈔卷第一

　　         
  
疏卷第一之一

    大毘盧遮那成佛經疏者。初八字是本經名。疏一字即今書題也。斯則大日經之疏依主立稱也。且於今經釋現行有三本。一大師請來二十卷疏。二慈覺請來十四卷義釋。題曰毘盧遮那成佛神變加持經義釋。三智證請來十卷義釋。題曰毘盧遮那加持經義釋。此中今本初二十卷疏也。故御請來錄云。大毘盧遮那經疏一部二十卷一行禪師撰（云云）又安然目錄出八本。遍明德請玄訪等請來亦有之。智證大師義釋目錄云。高雄寺空海和尚本二十卷○以世多行更不入藏。今記數本題。為令後代會事無由及名是非。非者此疏也。是者義釋也。凡疏體者。初以筆語談於大宗。次撮略釋題。後更開章分科解釋。諸家章疏大綱如此。而今不爾。所以題疏與尾不合。披而須辨。其義釋者直爾釋文無有拆開章段等事。以為祕教不同常途對眾講演。只會文意通佛旨（文）今謂此破不可然。今疏一行草本。直記無畏說。義釋再治別本。屢交他人語。依之安然云此義釋本。三藏說一行記。智儼溫古再治之。間本記外多加人言（文）濟暹僧都云。今二十卷疏。是草案本也（文）當知疏稱作者正名義釋治定謬號。依之解義釋。覺苑牒文云。疏云釋撰號云疏主之諱。又龍猛論云。准毘盧遮那經疏（文）此文縱雖譯者不空語無畏一行不空皆以疏名。恐雖破大師請來還成非付法祖師。故應云是者疏也非者義釋也耳。抑又不似疏例云事如何。智證自云。祕教不同常途對眾講演只會文意潛通佛旨（文）既許別作義。若爾疏題例不似常途何失。又彼疏體者是常途三門分別義歟。嘉祥法華義疏中。破古德三段之釋。大師梵網經開題云。古德三段釋是淺略意。自家一一字字一一句句皆是諸尊法曼荼羅身。法然而有。無人造作。故不用彼義（文）。
    沙門一行阿闍梨記者。沙門釋子之通名。一行疏主之別稱也。抄第一云。言沙門者是略梵語。具足應云沙迦懣曩。翻就此方即云息惡。謂息塵垢之惡故。別諱者如前已明。述謂敘述。記謂記錄。以我疏主敘述記錄諸教及三藏所說文之與義成斯疏矣。非自作也。故云沙門一行述記（略抄）義釋除阿闍梨加述字歟。智證大師記云。大日經疏者。一行禪師依無畏三藏口傳撰集毘盧遮那經大本之要文。為今疏也（云云）准此釋又非三藏之自義歟。疏第九卷皆同底里三昧耶經說也。可悉之。問。今疏之所造年記何比耶。答。或云。大日經疏自開元十二年以來同十五年之前造之歟（云云）一行者。抄第一云。一行者疏主之諱。夫聖人作名則必不徒然。唯一為行。故曰一行。今之疏主取阿一行是為禪行。且以阿字而顯示之（文）阿闍梨者。慈覺釋云。阿闍梨者（短聲）。翻為正行。長聲呼云阿闍梨耶。翻軌範師（文）或云。新云阿遮梨耶。唐云軌範（此有五種）剃髮出家羯磨教授依止五中取教授云明解師（云云）或云。一行禪師元禪宗人歟。抄第一云。准禪門師資承襲圖所示。第五祖弘仁大師門下有二弟子。一是惠能即南宗也。一是神秀即北宗也。北宗弟子名曰普寂。即疏主之師也（文）准此釋者。今一行是北宗禪師也。以阿字無生為禪行矣。
    入真言門等者。今此品題非唱本經之名。即是末釋之稱也。今疏先不唱經文。直牒釋故。品號在下。牒釋故。具緣品等又先不唱而直牒釋故。問。全同經。何為疏名耶。若舉疏品號者。具緣品已下何不爾耶。答通號依依主。品號約有財。例如釋論已說立義等依有財矣。具緣品已下無亂故今先釋通名。故若不舉品號難知何品故。
    大毘盧遮那等者。不思議疏上云。大者即無邊義也。毘盧遮那者是日。所謂即惠日也。成佛者證正覺正智義也。神變加持者神力所持也。經者貫穿縫綴能詮在此矣（文）今此經名梵漢雜舉。毘盧遮那佛五字梵語。餘七字漢號也。抄第一云。且翻名者。梵云摩訶毘盧遮那悉提三菩提微吃哩□多地瑟□曩素怛覽摩訶云大。毘盧遮那云遍照。悉提云成。三菩提云正覺。微吃哩□多云神變。地瑟□曩云加持。素怛覽云經。總云大遍照成正覺神變加持經（文）大師開題云。大毘盧遮那成佛神變加持經。因陀羅王者。此則梵漢和雜翻也。大成神變加持經王者唐言。餘是梵言。若悉翻漢語者曰大日除暗遍明成正覺者神變加持經帝釋王。若具梵本名。（別本字文）祕藏記同之。又本云。摩訶毘盧遮那勃陀悉地因陀羅羅若（文）。私云。成佛梵語頗異。抄云悉地三菩提。一本開題云勃陀悉地。抄准漢名云悉地三菩提。一本開題梵語法故云佛成也。勃陀三菩提梵語廣略歟。別本祕記等。尾三菩提者。尾字成梵名歟。問。大日即佛。何更云成佛耶。答。雜問答云。問。大日是即法身。何故更次云成佛。答。此有三意。一大日指今果。成佛指昔事。謂大日世尊顯昔成佛之初事。故云大日正覺。二大日者此眾生本覺也今了此本覺故云大成覺。三者大日世尊令眾生成佛故云大日成佛（文）私云。且約行者顯得邊論今昔歟。意指本有云初事指修顯云今果。第二釋反之。本覺云大日顯得云成佛。故上二約自利後一據利他耳。又此題有二意。豎約句義者句句含攝四身等。橫就字義則字字各含人法喻矣。初豎義者。開題云。大毘盧遮那者自性法身即本有本覺理身。次成佛者受用身。此有二種。一自受用。二他受用。修得始覺智身。神變者他受用應身即變化法身。加持者等流身即是三界六道隨類身。若接四為三者。神變加持合為一。即法應化三身。如次可知。又配三大釋者。大毘盧遮那者體也。成佛者相也。神變加持用也（文）私云。此中第三身名他受用者變化身。又有含他受用義故。或此則報身中他受用也。他受用是用大故。但第二身中他受用是自證中化他與。故疏指成佛云自證三菩提。故五祕密經云。毘盧遮那自受用身及大普賢金剛薩埵他受用身智（云云）今云始覺智身可思之。又三身時神變加持為一者。三身時等流又應化攝故。故起信論三身章云。隨於六道各見不同種種異類。非受樂相故說為應（文）抄第一云。且三大者。大一字是體大毘盧遮那四字即相大。成佛神變加持即用大。又大毘盧遮那俱屬體大。成佛二字即相大。神變加持用大也。又或大之一字是總。毘盧遮那神變等是別。體相用三句皆大故。約三身者大毘盧遮那即法身。成佛即報身。神變加持應化身。又或大屬法身。毘盧遮那成佛俱是報身。神變加持即應化身。或可大之一字即通三身。所謂大法身大報身大化身也（略抄）私云。以今釋望前釋三身或同或異。初釋同前後二異彼。三大與彼異。彼如次配三身句。故今法身句開體相報應句合為用大。故且准起信論等中理法身為體智身自受為相他受變化為用者。抄初釋。理智二身為法身他受為報身。第二釋開理身別立自他二受合為報歟。大師釋自他合為相大者。約受用義同且以用大他受屬相大歟。或於智身約自證化他歟。後橫義者。開題云。人法具舉法譬圓備。所以者何。若言人則是人也。一一字人種子故。言法則悉法也。一一字皆法智印故。言譬則諸名即譬。以淺顯深故（文）私云。此中以淺顯深者。字相名淺世間所用故。字義名深出世所用故。是則以世間字相顯出世字義。與以喻顯法其義相同。故大師云。以世間淺名表法性深號（文）可思之。問。四種身無橫義人法喻無豎義耶。答。有之。故抄第一云。私又云。毘盧遮那成佛通自性及受用神變加持俱變化等流也。又義大毘盧那神變加持者。通云自性身乃至又通等流身。凡四種法身通有自利利他二義。付之有二意趣。一者云自利四身皆自利也。云利他四身皆利他也（二教論意）二者自性受用自利。他受用變化等流利（聲字義意）但於後義自性。受用中又有四身他受等中又有四身（安然意也云云）又毘盧遮那喻也。成佛人也。神變法也。餘通三歟。密嚴院抄云。四種法身諸法有重重義。各各橫則自利。豎則利他。自性身能加持自利之位。餘三身是所加持利他之身也。又互相望有自利利他能加持所加持之義。又付法相承義也（文）私云。四身平等故各各有橫義。四身淺深故各各有豎義。又四身互說法互受法樂故互有能所加持自他利義也。又大日金薩等付法相承又自性受用等次第歟。又以今題配三部三點等者。智證心目云。大是唐翻梵言摩訶則大一法界之總體三部最深之祕處。且含三義。謂大多勝也。正當三部。阿字不變為深大理。沙字離染為廣多智。縛字離壞為殊勝用。皆在一心非多非少。阿字之故其體大也。沙字之故其相大也。縛字之故其用大也。○斯則三點之祕府五智之幽關矣。○毘盧遮那是阿字理點。一切諸法本不生故。成佛是沙字智點。一切諸法無染著故。神變加持者是縛字用點。一切諸法離言說故。不生而生故現法界宮。無染而染故具五大色。離言而言故說三三昧耶。所謂不生即是寂滅義。離染即蓮華義。離言則金剛義。體不生故妙理不極。相離染故真智無窮。用離言故化道無盡。是以摩訶之體無處不遍。摩訶之相無法不圓。摩訶之用無行不滿。居性寂之極地包法界之體用即土即身無異無相。故題大毘盧遮那成佛神變加持經（文）。
    梵音毘盧遮那等者。抄云。毘云遍盧遮那云。光明照。為順此方云光明遍照（云云）金剛頂經義決云。梵音毘盧遮那此翻最高顯廣眼藏如來。○先有翻為遍照王如來也。又有翻為大日如來。此并略而名義闕也（文）開題云。毘盧遮那者或云日之別名。除暗遍照為義。或云光明遍照。或說高顯廣博。並是得其義（文）大經要義云。決意曰毘盧遮那梵語中含最高顯廣眼藏遍照王大日之義。開題意毘盧遮那之漢語并出大日除暗遍明。除暗遍明即遍照王也。且略最高顯廣眼藏耳。然疏意大日遍照王為今要也。故云是日之別名等（云云）。
    是日之別名等者。義釋云。毘盧遮那者此翻是日之別（文）鈔云。如此方呼日為靈曜或云朱明大明陽烏等。今亦如是。或云普光明大光明等皆日之別名也（文）意云。毘盧遮那是除暗遍明義。日有數名之中其一故云日之別名也（為言）日為總名遍明等為別名也。師云。日即別名。對月星等故。毘盧遮那又翻日故云日別名也。私云。於今題有總別二名。大為總通日乃至加持故。日等為別日成佛等其義別故。開題云。此大字普被下諸字（文）抄云。此摩訶應流至於下摩訶成佛神變加持等（文）但成佛等不言別名者以初彰後耳。又義日有多梵名。毘盧遮那阿你地也等也。毘盧遮那是其一故云別名歟。
    然世間日等者。抄云。疏然世間至而無所增等者總有三喻。○此之三喻前一是相大次一是用大後一是體大。又初是報身次是化身後是法身。思之（文）雜問答云。問。日有幾義耶。答。略有三義一除暗遍明之義。二能成眾務之義。三光無生滅之義。間。即以此三比佛德何。答。除暗之義比佛惠光遍一切處作大明照。二成務之義比佛日光開發眾生種種善根。三常照之義比佛三昧圓明無際常遍法界（略抄）私云。准此兩釋。抄意以除暗遍明義為通三義之總句。然已下為別釋故。問答意以彼句屬別說。初義名除暗遍明義故。故知即除已下為別說以上為總標。二義中後義為勝。然世間已下文除暗遍明外更無別義故。所以遍一切處（遍明）作大照明（除暗）釋分明者歟。或又初義非無理。第二義云如來日光遍照法界等。第三釋云猛風吹雲日光顯照。俱是除暗遍明義也。然字非無起盡。但於初文無別義者以總為別。猶如藏識割字中立總相大識矣。以如下三義總結兼通妨難也。或不可為喻結初義故云則不如是。少分相似結後二義故云亦復如是也。問。疏第十四云。毘盧遮那者如日出于世能除暗冥能成就一切眾生所有事業大地所生之類無不蒙益。此實相自然大惠之日亦復如是。若有眾生了知自證如猛風吹雲日月出現亦有如是功力。普於法界中而作大利如日光而照世間也（文）。又第十六云。毘盧遮那義上已釋之。今更釋所謂毘盧遮那者日也。如世間之日能除一切暗冥而生長一切萬物成一切眾生事業今法身如來亦復如是。故以為喻也。然世間之日則有方分則有照外則不能照內明在一邊即不及一邊唯能照於晝日而光不及夜。今如來日則不如是遍照內外無有方分晝夜之別圓明常住。一切眾生若得此日出時能生長一切如來善根行如來事。世間之日不可為喻。但得少分故加以摩訶之名也（文）又仁王經陀羅尼釋云。吠路者那野遍照義亦云大日義。如世間日照一邊不照一邊照晝不照夜照一世界不照餘世界。但得名日不得名大日毘盧遮那（云云）依此等文釋毘盧遮那或二義或一義。若爾何以三義配三大三身。況上釋題以毘盧遮那句為體大法身。非前後相違乎。答。凡三身三大義非無起盡。初釋云如來智惠日光。報身自受用智也。又起信論中相大功德云大智惠光明義。故次釋但云如來日光。凡如來雖通三身今名化身歟。大師釋云。去成正覺故云。如去。來化生故如來（云云）又隨其性分各得增長義專當于化身利益歟。應身用大釋論判文故。後釋云。佛心之日。心是名理體日又光所依故法身義分明也。起信論中明體大無增減義。依此等意成此廢立歟。問答釋又不可違此旨矣。疏下卷釋真應二身體用分別意歟。智身又第一義諦攝故。或復若有眾生（乃至）日月出現文并圓明常住句顯法身體大義歟。陀羅尼釋但示法身義歟。次至違題釋者配當隨宜不可局定。或今三身是大日三身故無違。故大師釋云。釋迦三身大日三身各各不同（文）問。今次第有何故耶。答。或云大日故除暗遍明為先。相是顯了義故相大居初。化用從報相起故次有。相用終歸法身體故後舉之。又或云。大日三身即胎藏三部曼荼也。佛部為中金部為左蓮部為右。蓮法身理也。金報身智也。佛理智冥合應身也。理智相應故云應。非隨機應現義也。今曼荼向西故金佛蓮如次南中北次第也。可思之。
    復次日行等者。鈔云。日行者日之行度也。閻浮提者正云閻浮那提。即是林名。今就省略但云閻浮提也（文）。
    卉木叢林者。法華義疏第八云（嘉祥）賁是百草之通名。木是眾樹之總稱。草叢為叢。木叢為林（文）。
    世間眾務等者。世間工巧等眾務又依日光作此事闇中難成故。
    遍照法界者。法界是六大法界體實智所照也。故疏第七云。法界即諸法之體（文）即身義云。故佛說六大為法界體性（文）或十法界境即權智所緣也。意云。照了十界眾生令開發種種善根也。或事理不二法界。即不二所照也。疏第三云。界有三種。所謂法界心界眾生界。離法界無別眾生界。眾生界即是法界。離心界無別法界。法界即是心界。當知此三無二無別（文）。
    乃至世間出世間等者。順世違世事業云世間出世。簡違理事故云殊勝也。上種種善根者即是歟。疏第十六云。若得此日出時則能生長一切如來善根行如來事（文）以一切如來善根釋無量眾生種種善根也。謂開發眾生善是生長如來善之義也。又修世出世殊勝事業即行如來事也。疏第七云。謂佛菩薩緣覺聲聞四種皆名出世三昧。諸天所說真言法教道皆屬世間三昧（文）寶鑰下云。已上三心皆世間心。第四唯蘊已後名出世心（取意）約五種十心分世出世可知。但十心中違理心是前譬說中世間眾務故今不取之。故論云。謂凡夫執著名聞利養資生之具務以安身（文）是即世間眾務之義也。
    又如重陰昏蔽等者。祕藏記云。雲霧弊日月雲霧披而見日月非日月今更生。是密教顯本有之喻也。非顯教所說六度為因成智身之喻也（文）疏第十四云。此實相自然大惠之日亦復如是。若有眾生了知自證如猛風吹雲日月出現。准此文今猛風類。自然大惠歟。然今所證理法身體也。
    無明煩惱戲論重雲者。准摩訶衍論無明是智礙煩惱即煩惱礙也。故論疏云。根本無明名為智礙六染名為染煩惱礙（文）戲論通二。故彼論中九種心量云戲論妄識。故二礙即二障也新譯論普觀記遠疏等分明（文）。
    究竟諸法實相三昧者。疏第十六釋等至三昧云。佛入所以此三昧者佛住畢竟無相寂滅之法以大悲故令無量眾生得見此大悲胎藏微妙之法。即是於無相中而現有相。雖復有相而從因緣生即不生義同於性淨之（略抄）准此釋今實相三昧是等至三昧歟。大日入此三昧了知自證法也。故大師釋今文云。究竟實相正覺圓極（文）十四卷中云了知自證此意矣。智證大師釋云阿闍梨云。實相為理三昧為定圓明為智。自云此私所推耳（文）大經要義第一云。疏云。佛心之日亦復如是。究竟諸法實相三昧圓明無際而無所增（等云云。十四卷本三昧字作證時也）當知題首大日是過剎塵四法身也。開題二說分明。故疏意亦然。佛心之言無簡別故。圓明無際顯四法身無邊際故。故抄以日三喻配報化法三身也。何況聲字義四法身皆名大日是即此經之意也（文）私云。此文獨顯法身體大無增減義。抄又配法身體大。大師釋光無生滅義。何引抄釋而成今文通四身義乎。
    加以大名等者。雜問答。云問。一端如何佛惠光明勝日天光等耶。答。世日光方分有限。但如來光遍一切處。又日天光增益世間。其如來光世出世事莫不成辨（乃至）是故加摩訶字名曰大日（略抄）私云。義中初二義加大字起盡顯矣。推後義云。世間日約隱顯。雖無生滅實是有為法故生滅體也。佛日不爾故也。依問答釋名一字屬下句可讀歟。又疏第十六云。加以摩訶之名也（文）依此文可屬上句矣。更一解云。以水精向日光取火決定矣。佛日應現眾生信水無疑故云大日歟。
    成佛者具足等者。鈔云。成謂成就。佛謂覺者。即是成就正覺之者也（文）開題云。即是大成就之成也。非小成就之成（文）或解此文云。法爾所成為大成就因緣所生為小成就。法爾三世常恒成就時長故云大。因緣生滅無常成就時短故云小成也。具足梵音等者。
    問。佛陀是覺者即人也。菩提是智即法也。人法既別。何為一語存略乎。故下云。約佛陀義有持金剛者。約菩提義有金剛印（文）如何。答。或云。約體文是一約轉聲即異。故上下各據一義歟。故大師釋云。一字之轉。名覺曰知○覺知義相涉故（文）或又覺知義異也。故釋論本覺十義中覺知分為二義。故今又正覺正知但為三菩提義。正是三漢號故可悉之。或云。一一字皆具人法喻故為一語存略何失。
    謂以如實智等者。智度論第二云。佛陀秦云智者。知何等法。知過去未來現在眾生數非眾生數法有常無常等一切諸法菩提樹下了了覺知名為佛陀（文）私云。今釋依此文。地應雖異隨義轉用歟。例如以大品經文證即身成佛矣。或又今教釋迦即為即身成佛之佛故。故菩提心論云。一切義成就菩薩（乃至）應於是成就本尊之身（文）如實智者應通權實二智。正覺正知稱無簡別故。又菩提攝四智。此四智通根本後得故。故慈恩釋云。三智通真俗。成事智非真。此解依論理或有真（文）問。若如立名者唯可根本智。云實智故。若如所緣者可後得智。事法故。爾者如何。答。後得智又不妄倒故云如實也。深教正智又云緣俗故。故慈行釋云。即根本智亦緣俗也（文）或云。知諸法究竟實際常不壞相歟。故下釋一切智云。非但遍知一切法亦知是法究竟實際（取意）又第六執金剛釋云。一切諸法入此如實智中究竟平等同一實際（文）准此釋如實智知諸法究竟平等實際歟。若爾唯根本智歟祕釋云。隨順菩提方便（文）可思之。神變加持等者。開題云。神變者不測曰神異常名變。即是心之業用（文）鈔云。神是智之用變是智之所了。又神即神通變即變化。俱屬智也（文）抄第一云。變之神從境得名。或神即變當體立名（文）私云。大師釋神變俱心之用故同抄第二義歟。心與智同體異名故。或心廣故兼悲及定歟。開題云。法佛如來從大悲大定能作難思之事業（文）又般若寺抄云。今神變者三種幻之中不思議幻也。如來金剛之幻即智之用自在之業也（文）私云。此又智用也。三種幻中等者。疏第三所明三種幻中不思議幻也（為言）故下疏中釋不思義幻云。且如行者於瑜伽中以自心為感以佛心為應感應因緣即時毘盧遮那現所喜見身說所宜聞法（文）問。感應即加持義。何為神變證耶。答。抄第一云。神變上即有加持用故神變即加持。又神變即能發三種神變。加持即所發三種表業。是神變之加持（文）般若寺釋依初持業意歟。又疏釋似加持為能發神變為所發。所以依感應因緣而示現身語故。問。神變有幾種耶。答。開題云。此神變無量。大分為四。一下轉神變。二上轉神變。三亦上亦下神變。四非上非下神變也（文）（具如開題委辨）大經要義云。此四種神變通四法身。各具四種神變也（取意）加持者。開題云。加持者往來涉入為加接而不散為持。即入我我入之義是也（文）（即身義云互相加入彼此攝持云云意同也）祕藏記云。加者諸佛護念持者我自行○諸佛以悲願力放光加被眾生。是謂諸佛護念（云云）又云。引入諸佛於我身中是曰入我。引入吾身於諸佛身中是曰我入（云云）鈔云。言加持者加謂加被持謂任持。佛以神力加被任持現前大眾（云云）記後文佛身行者身為加持物。又前文以悲願力等為其物也。鈔意能變能化神變通為其物耳。問。加者往來涉入。持者攝而不散。入我者彼來入我即來涉入也。我入者我往入彼即往涉入也。若爾可謂加即入我我入攝而不散之義入我我入之中無有。更非持即入我我入。何云加持即入我我入耶。答彼來入我我有攝而不散義。我往入彼彼亦具其功焉。語約義周故云加持者○即入我我入義是也（此要義中問答也）即身義云。加持者表如來大悲與眾生信心。佛日之影現眾生心水曰加。行者心水能感佛日名持（文）私云。此文意又同記能化所化感應道交謂之加持也。所謂諸佛是能加即所持。眾生又所加即能持也。理觀啟白云。入我我入能加持故（云云）此則舉能加能持義顯所持所加義耳。
    舊譯或云等者。要義云。當知疏言舊譯或云神力所持者。此出神變加持之古語也。神變曰神力。加持曰所持。然此所持唯所非能唯持闕加。次言或云佛所護念者。此出加持之古語非謂神變也。故開題云。加持者古云佛所護念又云加被（云云）然此護念加被但加非持。故此文云加被眾生是謂護念（云云）私云。神力所持唯有持義無加義。佛所護念偏有加義闕持義。故祕藏記云。加者諸佛護念（文）故知今加持為勝矣。
    然此自證三菩提等者。鈔云。然者然前起後之詞。私云然前者指上成佛起後者下神變加持也）言自證者但是佛之自證不從他得也。故下疏云。如是自證之境說者無言觀者無見（文）經第一（具緣品）云。爾時執金剛祕密主白佛言。希有世尊。說此諸佛自證三菩提。不思議法界超越心地。以種種方便道為眾生類如本性信解而演說法（云云）今疏二句文依此經文歟。以是故住於自在神力等可釋以種種方便以下文。問。若爾說此諸佛自證等今經說會。以種種方便（乃至）而演說法者加持世界說法歟。答。凡自證三菩提位是菩提實義五言斷無說十不行。何有說法義乎。故疏二十云。自證之法則不能度人。此處微妙寂絕出過心量（略抄）又云。本地之身非有心之境界（取意）又第六云。佛自證之法非思量分別之所能及（文）當卷下云。如來自證之智設以神力加持亦不可示人（文）又云（如抄引上出之）當知次下云以方便而說斯則今經說會也。但經文說此自證者由方便說自證也。非謂自證位說自證法也。故疏第三釋此經文云。即金剛手承佛神力領解上文。（私云金剛手領解住心品文故矣）先歎世尊甚為奇特。由具大方便故乃能說此諸佛自證三菩提。所謂自心自覺（心自覺心心自證心如實知自心也。即菩提實義。謂覺自心從本以來不生義也）不可思議法界（十盧手亡故云不可思。五居足斷故云不可義也）出過一切心地（出過三十二種心地也）的無所依也（依者心地也出過故云無）如世人舉趾動足皆依於地菩薩亦如是依心進行故名此心為地（第二十卷者心境者是也）以心為地。以心尚有所依故未名正遍知。如來已度此微細戲論（佛地惑微細妄執也）進趣都息故名超越心地也。雖究竟寂滅不可言宣而能以種種方便道為眾生類如本性信解而演說法。即是領解一切智心無盡莊嚴之跡也（文）此文既云由具方便故乃能說此諸佛自證等。定知住神力加持說此自證法云今經也。若自證位有說法何云若我但住如是境界不能以是蒙益乎。問。今經自受法樂說實行隔聞。故大師云。自性受用佛自受法樂故與自眷屬各說三密門（文）然今經疏文為不知自證三菩提之實行菩薩而住方便說法（見）就中疏釋種種方便等文云。即是領解一切智心無盡莊嚴之跡（文）准無盡莊嚴藏之文以方便說法非為瑞相加持乎。答。無盡莊嚴之跡雖依上文其意異矣。隨義轉用聖教常習歟。所以自性身有本地加持二義。以加持身自受法樂說而領解本地無相之自證也。況復經中鄰此文云次說修真言行大悲胎藏生大漫荼羅王（文）諸說既今經具緣品也。領解豈非指住心品上。又疏次文云。不思議法界即喻蓮華臺種種方便道即喻蓮華葉（文）疏第二十云。此是毘盧遮那本地之身花臺之體超八葉絕方處。非有心之境界。唯佛與佛乃能知之。為念本誓開示大悲藏普引眾生入佛惠故○若離方便如來本地尚不可說。何況以示人耶。不可為諸上首等菩薩說。何況流入生死中耶。以此方便同於大空而現眾像。○即是金剛身也（文）准此文自證是本地華臺體。本地身尚為金剛手等不說之。現八葉已外方便身作四重圓壇說今經也。但有心菩薩是舉顯人歟。或又自性所成眷屬假示現此儀歟。例如瑜祇經遍照如來與自性所成眷屬俱說之然至瑜祇成就品說一字心之明云會中有一障者。匆然而現諸菩薩各如醉人不知所從來處（異抄）此等皆現不知相歟。疏二十卷云為諸上首等諸菩薩說又爾也。到於實際從果向因人何非境界乎。又經文為眾生類者未來眾生也。故次下舉具緣品所化云。為滿足彼諸未來世無量眾生（文）具如下辨。問。自性身非受用等加持身。更現加持身文證安在乎。答。疏第三。然以加持力從佛菩提自證之德現八葉中胎藏身（文）既云中胎尊特身非受用等也。具如下辨。
    現覺諸法本初不生等者。此有二點。一云現覺諸法本初不生。意云本有始覺顯得本有本覺也。一云現覺之諸法本初不生也本覺之覺也。意云。凡夫見聞覺知諸法即本初不生而法佛法爾四曼非始可覺也（為言）疏第六釋菩提實義云。我覺本不生者。謂覺自心從本以來不生即是成佛。而實無覺無成也（文）此文有二點。一云謂。自心覺本來不生即是成佛（始覺智身）而實無覺無成也（本覺理身）一云謂。覺者自心也。本來不生即成佛（本覺成佛義）而實無覺無成也（簡始覺成覺也）疏第十二云。彼持真言行者如是見心性時即是見正覺兩足尊。永離邪倒名之為正。以此正知見現覺諸法也（文）此釋順初文點耳。開題云。成者不壞不斷不生不滅無始無終之義。此則法爾所成之成。非因緣所生之成。文云我覺本不生（乃至）知空等虛空即是大成就成。非小成之成（私云。法爾云大成因緣云小成也）次佛者又云三菩提。是正覺正知之義。非因緣所生之覺。是法然所得之覺。故文云法佛自然智已離一切暗（略抄）當知今文明法然成佛之義耳。若爾我等本來是佛。何流轉生死乎。答。疏六釋菩提實義文云。一切眾生不解如是常寂滅相（私云。菩提實義也）分別妄云有生輪迴六趣不能自出。今雖聞正法音還於種種有為事跡中（疏第四云。如來以世間因緣事相擬儀況喻不思議法界文。准於世間因緣擇地造壇等事。跡之中不思無相菩提。為言不知性得果海法然之理於緣起因分有為事跡中也）推求挍計（遍計所執也）翼望成佛何有得理（法然理也）耶（文疏第七云。而但以佛知見示悟眾生。若行者於此真言十喻中妄見有為生滅更增心垢則非如來之本意也云云。）當知於法無取捨知所執無耳。故疏第十一云。又復是因本性空寂。當知果相亦復如是（私云法爾成就常寂相也）若於如是緣起法中（於有為事跡之中也）而言有因有果（推求挍計也）即是遍計所執墮斷常一異不入中道（不得法然理也）是故證知如是真言永離因業即是法界也（文）故知迷悟不同遍計有無耳。故住心論云。迷悟在已無執而到（云云遍計捨不捨。具如即身義抄）。
    是處言語盡竟心行亦寂者。疏第六云。出過語言道者即是。從此已下皆是轉釋阿字門覺本不生即是佛。佛自證之法非思量分別之所能及亦不可傳授與人。智度謂之言語盡竟不行處也（文）經第六（說如來品）云。成佛十智力故號三菩提唯惠害無明自性離言說自證之智惠故說名如來（文）疏第十九云。此自證境界出過語言道以知自證非可宣說而授與人住如此智故得如來名也（文）。
    心行亦寂。上引第三文下引第六文。可知之。
    若離如來威神之力等者。疏第六云。本者即是如來自證之地住大涅槃。若捨加持神力則一切心量眾生非其境界（文若捨已下同今文）疏第四云。若作深祕釋者如來妙嚴之相法爾無減。非造作所成故（私云。自證三菩提法爾成佛故。開題云。法爾所成非因緣生。云云）不以外寶為飾。乃至十住諸菩薩（當今十地菩薩）猶因承佛神力（當于今威神之力文也）見加持身。其於常寂之體（心行亦寂處證位也）如在羅穀（尚非其境界意也）故以為況也（文以外節況事相喻妙嚴相也）依此文自宗未究竟修生菩薩歟。雜問答云。十地以還者是即從因向果之人。所以云不知彼內證境（文）疏第七云。如來無礙知見（私云。自證三菩提唯佛知見故云也）在一切眾生相續中法爾成就（法爾成佛菩提實義也）無有缺減。以於真言體相不如實覺故名為生死中人（文）已上約自證菩提而示十地生死不知矣。瑜祇經云。皆以微細法身祕密心地超過十地身語心金剛各於五智光明峰杵出現五億俱胝微細金剛遍滿虛空法界。諸地菩薩無有能見俱不覺知（文慈覺釋云。諸地菩薩顯菩薩云云。信證僧正云。此菩薩中有顯教菩薩及真言未究竟菩薩云云）智論第九云。是法性身滿十方虛空相好莊嚴無量音聲。聽法眾亦滿虛空。（此眾亦是法性身非生死人所見。云云）已上依自受法樂說法而顯十地生死不知也。又疏第二十云。若離方便如來本地尚不可說。何況以示人耶。不可為諸上首等菩薩說。何況流入生死中耶（文）准此文久已通達金剛手等假現此相云十地菩薩也。疏第三釋支分生云。出無量十住諸菩薩。此中有二重大眷屬內眷屬也（取意）生死中者取生死中人耳。二教論上云。自性受用佛自受法樂故與自眷屬各說三密門○所謂如來內證智境界也。等覺十地（私云或顯等覺十地也或華嚴天台也）不能入室。何況二乘凡夫。（常二乘凡夫也或大小乘云二乘世間二三云凡夫也）誰得昇堂。私云。等覺亦第十地滿心攝故今十地菩薩也。二乘凡夫同今生死中人也。釋論中以二乘接邪定故。
    爾時世尊往昔大悲願故等者。經第一（具緣品）云。爾時毘盧遮那世尊本昔誓願成就無盡法界度脫無餘眾生界故一切如來同共集會。漸次證入大悲藏發生三摩地（云云）疏第三云。以如來本行菩薩道時立如是誓願我當成就一切諸佛法界悉皆度脫無餘眾生界。今所願已滿。而應度眾生不盡。以眾生界無盡即是法界無盡也○以眾生界未得一切解脫即是法界未得遍滿成就。故如來勤修事業無有休息也。即以此本願因緣一切如來同共集會。○今將說滿足一切智智法門亦是諸佛大事因緣。以同一本誓同一法界故皆悉集會共以神力加持也○（云云）私云。今文同此經疏說歟。同共集會者今經會座也。自性所成內大眷屬皆是到於實際人故亦云一切如來也。滿足一切智法門者今經骨目也。依事相更問大事因緣良有以也。當知翻往昔悲願住加持三昧現尊特中臺身說今經也。故云皆悉集會共以神力加持也。心王心數同住加持故云共也。依之當卷下文云。然以自在神力所加持故即從心王毘盧遮那現加持尊特身。爾時無量法門眷屬一一皆現執金剛身顯發如來大勢威猛（文）第三上文云。然以如來加持故從佛菩提自證之德現八葉中胎藏身（乃至）從普門方便現第三重一切眾生喜見隨類之身（文）此等明文煥然非謂自證位說今經耳。問。今世尊約本覺門則無始無終之性身也。又依顯得邊則一生頓證之理佛也。俱以不可云往昔悲願如何。答。若約本覺門依本有三身中應化用而義說歟。故瑜祇經云。常於三世不壞化身利樂有情無時暫息（文）往昔者本有義。非約時分前後歟。若據修顯邊且約一生前後作此說歟。又云望顯得今果指本有熏習云往昔歟。故問答云。謂大日世尊顯昔成佛之初事故云大日成覺（文）私云。本覺成佛故云昔成佛。斯則本初事故云初事也。
    若我但住如是境界等者。雜問答云。如來往昔悲願力故住神力加持三昧為諸眾生說祕密藏（文）疏第二十云。若如來但住自證之法不能度人。何以故此處微妙寂絕出過心量。說何示人耶。故漸次流出漸入第一院次至第二院次至第三院。雖作如此流出亦不離普門之身（文）私云。准此文。今如是境界者指上自證三菩提也。如來與我名異義同。如是境界與自證之法文別意一故。以不能度人釋則諸等二句。以三重流出文配示種種諸趣所喜見身。以此處微妙寂靜卻當于是處（乃至）亦寂。出過心量是出過一切心地既文言相對分明也。故知今此文示說今經四重圓壇之儀式也。又第六云。本者即是如來自證之地住大涅槃。（私云。同如是境界已上）若捨加持神力則一切心量眾生非其境界（文同不能已下文也）又二十卷云從法身（中臺身也）起應次流向外（如流出三重聖眾也）以度眾生（似度未來眾生也）猶如漫荼羅自中臺出至八部世天之位（文）或云以此文明瑞相加持世界事甚非也。所以者何示奇瑞是為說今經先瑞也。然既自證位說今經更住加持瑞瑞相為何乎。（取意）又自證位說今經未來利益可足。何云住自證則不能蒙益乎。又下文云。如是自證之境說者無言觀者無見（文）若自證位說今經何云說者無言乎。又云。如來自證之智設以神力加持亦不可示人（文）彼位有說則何云不示人乎。當知從菩提自證德現八葉中胎藏加持身云住神力加持三昧。如此為未來眾生示三重漫荼羅種種諸趣所喜見身為同聞。疏第六云。三重漫荼羅所示種種類形皆是如來一種法門身也（文）或舉第三重喜見隨類身顯初二重歟。疏第三云第三重喜見隨類身之故說今經云所宜聞法也。解脫門所現知識傳此令未代眾生開悟故云開觀照門也。依之雜問答云。如來往昔悲願力故住於神力加持三昧為諸眾生說祕密藏發即心菩提淨即心佛國見自心正覺證自心涅槃。是故云加持等。此其大意（文）問。下卷三重流出文中臺為自證外三院為化他何同今經說會乎。又彼卷下文云。為念本誓開示大悲藏○復以神力普現身口意遍滿生死中（文）此文同今疏文。依神力加持現三密遍滿生死。豈非對實行加持世界儀乎。又今文云。普為一切眾生舉實行也。又既云種種性欲所宜聞法何自受法樂說乎。況復疏第十二云。遍照佛剎者以此惠光普照無量法界一切有緣應度者無不普現其前以所喜見之身稱機說法咸令得入如是阿字之門也（文）准此文今所喜見身又加持世界教主耶。就中今云然此應化非能說主乎。答。凡三重流出是為說今經集會儀式也故金剛頂經云自受用佛從心流出無量菩薩對遍照如來受灌頂職位。彼等菩薩各說三密門（乃至）此即毘盧遮那聖眾集會。皆住大悲願廣利有情（略抄）今又可准之。又經第五說自性身身土文云。法界慓幟大蓮華王出現。如來法界性身安住其中隨諸眾生種種性欲令得歡喜（文）疏釋云。此即中臺八葉之華也。然生大蓮華如來住彼法界第一隨信解眾生喜悅（文）准此文今又可今經會座也。又以隨諸眾生等文不可云受用等說。三身說文次下別說故具如聲字義釋矣。但至十二卷釋者所喜見身其體雖一自利利他義異故所謂在自性土為同聞而自受法樂往加持世界隨機說法。故隨宜判釋。況復彼釋次下文云隨佛剎即無餘世界也（私謂此世界者即此淨心之土常無毀壞金剛之國土也）此意無餘世界者指法界宮歟。又云金剛國土金剛界義歟。又於遍滿生死釋者。具釋云。此是毘盧遮那本地之身華臺之體。超八葉絕方所非有心之境界。唯佛與佛乃能知之（私云已上白證三菩提言心絕滅位也）為念本誓（往昔非願也）開示大悲藏普引眾生入佛惠故（開發大悲胎藏。漫荼羅而引入未來眾生令入法界今經說會也）復以加持神力普現身口意遍滿生死中（如來以神力普現解脫門知識於加持世界化實行生死人也）當知此即是方便也（至結上今經會座及加持世界利益也）。若離方便如來本地尚不可說。（自證境毘盧遮那本地身尚不可說也。說者無言故）。何況以示人耶。（又不可示人也觀者無見故）。不可為諸上首等菩薩說。（今經說會自性身中加持身說故於本地自證為金剛手等不可說云也此簡今經說會也）何況流入生死中耶（云云。此又遮加持世界說也）當知今文神變加持之方便既二重故異今文歟。次普為一切眾生者。神力加持元意遠被未來機故云種種性欲等。故當卷下釋往心品九句問云。時金剛手為令未來眾生具足方便無餘疑故以偈問佛（文）又經第一具緣品云。於當來世時劣惠諸眾生○為度彼等故隨順說是法（文）疏第四釋云。若我捨於方便直為眾生說如是自證之法彼等云何悟解而能進修耶。故偈次明設教之意云為度彼等故隨順方便說也（文）此自證者前自證三菩提也。方便者今神力加持三昧也。既明設今教之意。指未來眾生云為度彼等故。故知今設教本意專約未來眾生也。大師雜問答釋即此意矣。或又准聖位經彼等菩薩各說三密門者三重圓壇內大眷屬所說歟。佛菩薩各入自證三昧說各各真言故（出普通真言藏品中）云說種種性欲等各受法樂故云隨種種心行等也。然此應化者自性所成所喜見身也。非當經教主心王大日也。各說三密故應化。又非不能說而非說主耳。問。既所喜見身今經之聽眾也。教主說文何乎。又非從毘盧遮那等說全同下所舉瑞相文。何云非加持世界儀式乎。答。上所舉世尊住加持三昧是即經教主也。疏第十四云以清淨法身離一切相（私云菩提實義也已下住神力加持三昧也）然佛以加持力故用此字輪開示如來祕密內證之德。由佛自在神力所加持。故因此有相方便能生無相之相也（文）又第十六云。佛住畢竟無相寂滅之法（私云自證位也）以大悲故（往昔大悲願也）住於三昧（等至三昧也。擬今加持三昧也）令一切大會無量眾生（指內大眷屬及未來眾生也）見此大悲胎藏萬荼羅莊嚴大會微妙之法。即是於無相中而現有相（文無相自性位有相加持說也）第六云。如內證天甘露味假令種種方便為未嘗者說之終不能解。（私云已上自證位也）然佛以方便力以無相法身作種種名相加持令諸眾生以因果法證得非因非果法（云云住加持三昧說今經也）又經第一具緣品云。諸佛自證三菩提超越心地。（已上如文）以種種方便道如本性信解而演說法（文以種種下同住神力加持隨種種性欲說所宜聞法義也）依此等文明今經神力加持所說非本地自證說也。加持三昧若加持世界事自證位言語無。今經說會何處乎。但今釋文同瑞相文者瑞相土教主他受用已下三身也。彼即自性座席聽眾故其文同何失。又云即事而真無有終盡顯自性所成眷屬之旨也。瑜祇經云。常於三世不壞化身利有情事（文）可思之。問。疏第三云。旦行者於瑜伽中以自心為感佛心為應感應因緣即時毘盧遮那現所喜見身說所宜聞法（文）又大疏抄云。今神變者三種幻中不思議幻也。准此文加持世界實行逮見義見如何。答。疏第六云。然諸行人若深入瑜伽境界三昧自當了了聽聞如正說時無異（文）私云。行者感見令同今會座故云如正說等。以文言同勿亂自性加持二處矣。
    然此應化非從毘盧遮那等者。經下文云。非從毘盧遮那佛身或語或意生。一切處故起滅邊際不可得。而毘盧遮那一切身業一切語業一切意業一切處一切時於有情界宣說真言道句法（文）今釋依此文而釋今經會座第三重變化身與無相法身無二無別之義也。釋迦是第三重外部主故上云諸趣所喜見身（疏第三云。第三重一切眾生喜見隨類身文。第五云。釋迦牟尼生身眷屬為第三文。第六云。第三重一切世天眷屬文）。大師又今經文注變化身說法得益。但以加持世界教主成今經同聞者依其體同故。又三重聖眾皆雖同聞舉第三重顯初二重歟。例如下文中舉第一重執金剛顯第二三重耳。上文世尊住加持三昧示所喜見身等者。依經而毘盧遮那已下文。即是不生而生之謂也。今文非從等者生而不生之義也。智證大師釋云。然此應化非大日身或語或意生者據真如體性門而說也（文）起滅者隱顯義非實生滅歟。故下文云。顯時無從來隱時亦無所去（文）如是隱顯無異遍一切處無相法身故云邊際俱不可得也。故下釋云。所以無盡無邊際者以不異如來遍一切處常住不滅之身也（文）教王經疏第二云。言無始無終者。是毘盧遮那於三際中無生滅故。故大日經歎毘盧遮那三業云於一切處起滅邊際不可得（文）此意不可得者遮起滅歟。
    譬如幻師等者。此文上爾時世尊已下譬說也。幻師譬上世尊也。咒術力喻上大悲願力也。加持藥草類上住加持三昧也。能現種種未曾有事比。所喜見。身所宜聞法也。五情所對擬隨種種心行。悅可從心同開觀照門也。若捨加持等二句顯然此應化已下文。
    五情所對悅可眾心者。文意云。現種種未曾有事是五情所對而令悅可眾心（為言）或現未曾有事之五情所對而令悅可眾心義也。眾心者眾生心歟。或眾多心歟。五識唯緣實境。或通假境西方諸師異義也。但護法親光意唯緣實境。其故未轉依五識必託第八所變故。所變必有實用故。疏主未必決斷性相。學者隨宜可取義也。今且依護法意得文意者。幻師依咒術力加持藥草現種種未曾有事時五根五識雖緣本藥草同時意識迷亂而見種種未曾有事想有見色聞聲等作用。此五要上同時意識為執故云五情所對。非直五識也。悅可者悅喜義。喜是意識相應受也可思之。
    如來金剛之幻等者。合說也。緣謝即滅句以若捨已下合然此應化以下也。機興即生文以眾心已上合觀照門以上之意也。即事以下二句合於一切以下也。或又但於一切已下合說而顯餘歟。緣滅機生起滅義也。即事而真等邊際不可得義也。如來金剛之幻者大疏抄云。即如來金剛之幻即智之用自在之業也（文）密嚴院釋云。金剛之幻即事而真。不二之一即如而多（云云）或云。約佛體云金剛。法然不變故望機情云應幻。興謝隨時故。先師義云。四身皆法然本有故神變不改自性趣利他門。雖用加持自性敢不變。然則不異本地。應幻故云金剛幻。又名不思議幻。金剛即幻也。勿同如常報應如水月等耳。問。法然本有何有興謝異耶。答。木幡義云。興謝本法然也。生滅即本有也。何同如常生滅義矣。故經云。生住等諸法常恒如是生（文）私云。生滅約機見隱顯。非關應化矣。故相應經云。常於三世不壞化身（文）。
    緣謝即滅（乃至）無有終盡者。此明應化有法爾隨緣二義也。上二句隨緣下二句法爾也。或云。今宗意約法體說四種法身皆是本有。約隱顯語四身俱有因緣生義（云云）法體者即身義云。故佛說六大為法界體性（文）問。若爾因緣生非法體乎。答。亦是法體故疏第七云。法界即諸法之體以是言之因亦法界緣亦是法界因緣所生法亦是法界（文）良以彼三乘捨煩惱事更得菩提真。顯一乘雖不捨煩惱相猶妲菩提體云真也。今宗煩惱事相本是真體故性相歷然云即事而真。求異如常攝相歸性之義耳。故祕藏記云。顯教之中相常住者據攝相歸性可稱常住。依性相差別何稱常住耶。密教說性之處性相宛然而本有也（取意）。
    應具題云大廣博經等者。今加因陀羅王四字故云具題也。大廣博經者大毘盧遮那成佛經義歟。上具舉故恐文繁今略舉也。開題云。毘盧遮那者○或云光明遍照或說高顯廣博。並皆得其義（文）義決云。梵云毘盧遮那。此云翻最高顯廣眼藏如來○先有翻為遍照王如來也（文）私云。經字置中間違諸經例。如何答（云云）問。因院羅王者帝釋也者梵漢不同歟。答。抄云。梵語。因陀羅此云尊。帝釋者。帝之一字即是因陀羅梵語訛也。正云印涅哩（二合）略云帝。蓋聲勢相近。今時帝王順天立號猶得梵名耳。釋者具足應云釋迦羅主也（文）開題云。唐言帝釋王梵本（略抄）要義云。抄意帝之一字為梵語者既違開題。其難依用耳。然開題意釋為漢語。其意可思。法華玄贊云。梵云釋迦提婆因達羅。釋迦姓也。（音訓云剎帝利姓也）此翻為能。提婆天也。因陀羅帝也（云云）疏第七云。因陀羅是天帝釋異名（文）。
    一切如來祕要之藏等者。教王經開題云。復次一切如來者具顯密二意。顯義十方三世一切諸佛名一切如來。是則各各從生修如實道去成正覺來化眾生名如來也。密義五智佛名一切如來。聚一切諸佛共成五佛身故。此五佛則諸佛之本體諸法之根源。故名一切如來（文）私云。依初釋者大乘眾教可通顯密。約後釋者應限密藏。兩部相望有互為主伴義故。 疏十四云。如來何故處此三昧。然亦非無因緣。正謂開示如來甚深祕要之事也（文）。
    猶如千目為釋天之主者。鈔云。言猶如千日者謂天帝威德光明類于千日。如經云帝釋所有光明猶如千日等為釋天之主也（文）此釋目字為日。帝釋光明勝日天子義也。最勝王經第七云。乃至千眼帝釋王（文）惠昭釋云。猶如帝釋名為千眼非有千眼。以能一時見於千法故名千眼（文）此意目者眼義也。教時義云。天帝有千名（文）此又目者名目義也。疏文意如帝釋為忉利天之天也（為言）。
    入真言門住心品者。抄云。又真言門為所入入為能入。能入從所入以得名是真言門之入名入真言門。依主釋也。住心者。住謂安住令菩提等願不動故。心者靈明。是知見之真實相故。又住是三昧。於三昧中即見自心○住是能住心是所住。能所相望作依主釋。又上入真言門是因。住心是果。因果相望亦依主（文）觀義云。真言是能入方便。入修義也。住心即所入法也。意入真言門而住心之品也。（為言）或行者為能入真言為所入門也。意行者入三密門而住心也。（為言）範義云。真言者。梵云漫荼羅。是萬德輪圓之壇也。即所入果也住心者十住心即能入心也。意入漫荼羅之住心也。為言例如入漫荼羅具緣品也。問。若住心為能入者。釋此心云。所謂眾生自心品。即是一切智智（文）非指所入一切智果耶。答。此心有二義。若約本有本覺是所入一切智果也。若約修生始覺亦能入續生心品也。大經要義第二云。謂住心者顯能住於所住心。故住之一字通能所也。緣慮故名心（文）尋云。今此心者可限六大中識大三密中意密乎。答。且依一意通三密六大歟。問。疏釋此心云。所謂眾生自心品即是一切智智（文）既云心品。又云智智。豈非三六隨一耶。如何。答。今宗意於顯乘一心無相理談六大本有義。是當宗超絕之談也。顯宗於色心隨一之心論能求所求二菩提心。真宗六大本有體即能求菩提心又所求菩提心也。若菩提心句識大者。於顯乘一心論六大而彼六大中唯識大者。顯乘菩提心寬廣真言菩提心狹少乎。故知菩提心通三密六大也。問。若爾通三六證安在乎。答。戒序釋所求菩提心云。三密四曼四種法身也（云云）所求既通三密能求何局識大耶。能所一體故。故□下云。唯是心自證心心自覺心（文）大師指事云。心自證心心自覺心（文）又別本即身義出菩提心體云。本有阿字（云云）大日經云。有情及非情阿字第一命（文）非情命阿者五大。有情命阿者識大也。可思之。問。若爾者五大又可有緣盧義乎。答。云爾何失。三摩耶身既有情也。身語二密又有斷惑證理功（別本即身義）又菩提心局識大者違經彼法少分都無可得之文。菩提心外無七微合成法故。問。三界唯心之義顯乘盛談也。雖然色法勿為能求體乎。答。彼緣起色法歸一心本云三界唯心。今不爾。唯心本源性所色心法然本有也。豈同彼矣。
    竊謂入住之義等者。般若寺抄云。意修行即此心。離心無修行之義。故舉心省行為一品目也（文）意云。顯發心即到義云兼修行歟。修真言門非發心即到故。（為言）中川抄云。私案入義兼修入者入修真言門故。住義兼行能住其心真言行故（文）私云。今教五轉成佛中修行唯局第二句。故即心具萬行（文）入住義廣通五轉故從因至果以無所住而住其心（文）住既通五轉入亦可爾也）故云入住義兼修行也。
    真語如語不妄不異者。金剛般若經云。如來是真語者實語者如語者不誑語者不異語者（文）今疏文同此經。但四五為異耳。上二句約表立名下二依遮受稱也。或上標下釋。謂真語是不妄義如語即不異謂也。故唯識論云。真謂真實顯非虛妄。如謂如常表無變異（文）。
    龍樹釋論謂之祕密號者。智論三十八云。佛法中有二諦。一者世諦二者第一義諦。為世諦故說有眾生。為第一義諦故說眾生無所有。復有二種。有知名字相有不知名字相。譬如軍立密號有知者有不知者（文）大師釋此文云。所謂密號名字相等義真言教中分明說之（文）疏家又取文意云祕密號歟。
    舊譯云咒等者。大師字母釋云。云何咒陀羅尼。謂諸菩薩獲得如是持自在。由此自在加被能除有情災患。諸真言句令彼章句悉皆第一神驗無所唐捐能除種種災患。是名菩薩咒陀羅尼（文）。
    此品統論經之大意者。鈔云。或以此品即為當經之序品。如華嚴。故疏云經之大意（取意）或云。此經住心品即說無相菩提心至極果體正宗之本也。不同常途序品。三段即三密也。又橫豎無礙序正不二也。可思之。開題云。今此經且約三部而釋。初如是等序分者當身密即佛部。示身無盡藏故。次爾時世尊至屬累終是語密即蓮華部。現語無盡藏故。信受等文是意密即金剛部。示意無盡藏故。序正雖異祕妙是一。身語不同平等無異（文）私云。如實知自心字本不生云祕妙是一。入我我入三三平等云平等不異矣。
    所謂眾生自心品等者。疏第七云。如來無礙知見在一切眾生相續中法爾成就無缺減以於此真言體相不如一實覺故名為生死中人。若能自知自見時即名一切知者一切見者。是故如是知見非佛自所造作亦非他所傳授也（文）又一本即身義云。謂悟眾生自心即是一切智智而如實覺知自心本有祕密莊嚴藏云究竟即身成佛也（取意）私云。或本有菩提心云自心品即第八識也。故摩訶衍論云。一切眾生皆有本覺（文）或指真如云自心品即第九識。故起信論云。一切眾生悉有真如（文）且依初義五轉中初字菩提心義即東因也。即是一切智智者中臺第五字具足方便智義也。即字顯發心即到義也。如實了知兼行證入三字義歟。依後義者第九唵摩羅中因義也。此識即法界體性智故云即是一切智智也。圓鏡力故實覺智文有二義。謂阿□大圓大日大圓也。可思之。又或人云。六道輪迴眾生汎爾起善惡無記等三性心也。煩惱妄心本輪圓具德故。又眾生自心品者准密嚴院釋。接略則八九十三識舒廣則無量心識也。如實了知者。准大師釋豎有十重淺深橫示塵廣多矣。
    自心發菩提等者。此中自心等四句如次因行證入四字義也。發起等二句第五方便具足字也。如次又東南西北中次第也。所謂自心發菩提者發字不生信智。（初字菩提心義也）發此不生智者一切所作心無著相。以此無住心所修慈悲行是不生智上德故云即心具萬行（第二梵字菩提行義也）即心者指上自心。即字皆流下心。然見此不生際如實知自心即心成等正覺也（第三暗字證菩提義也）。心合不生性寂靜安樂故即心證大涅槃。（第四惡字入涅槃義也）心具上不生四德故發起方便憐愍心徹骨體建立眾生也。此不生性即智所依所住故即心嚴淨佛國也。（第五惡字方便具足智義也）以此五字究竟覺為顯得即身成佛矣。於此文又有大事。依法更問矣。疏十二云。此八葉四方四隅也。四方即如來四智。初阿字門即是菩提之心。次字即是成無上菩提。次字是菩提之行。次字即是大涅槃（文東因義也）大師三密觀云。因·行·證·入·方便用此五位相當五佛時。臺實為因外花佛為行·證·入·方使。以此義可言。內實為因外花為果。若違此意不得名大悲胎藏妙法蓮華。一行禪師以天台義為誠證既違其義。寧可依憑乎。珍伽中臺上佛為第九奄摩羅識。此宗因果義逆順次第圓融相即重重無盡（文）大師心云。若不許華臺為因花葉為果之義即不得胎藏蓮華之名。謂彼華未敷時名胎藏蓮華。然此胎藏位唯有花實是因。後開敷時成花葉是果也。意指令時開敷之葉云果先來本有之臺實為因也（為言）。一行心亦就開敷蓮見其臺與葉勝劣也。問。若爾二師終相違歟。如何。答。三密觀既云因果逆順重重無盡存東因義歟。又疏中從內向外作三句時。中臺為菩提心為因句。准知五轉時何不中為因矣。故知順逆重重因果二師互成耳。
　　從因至果等者。抄云。從因至果皆不離自心。因亦是自心果亦是自心。心即菩提故云皆以等。此因果義通本有修生因果歟。二義俱無住著而住。阿字不生心。故云皆以無所住而住其心也。或云。從因至果義不同顯乘次第修行。而不行而行不到而到故云皆以無所住而住其心也因者初。果者第五。舉初後顯中間歟。或初二因後三果歟。抄第二云。又此中有六箇心字。前二是因後四是果。又前一是菩提心第二是大悲後四是方便（文）大經要義第二云則此文中明能住人及所住心。謂能住人者此教菩薩。所住心者其人之心。下句其心者是上句因果人之心故其迷悟心為所住體。且約十住心者第一迷心第十悟心中間八通二矣（取意）。
    入真言門略有三事等者。問。三密同入修要門。何但云入真言門耶。答。入理方便教為本故。故十住心論云。且就語密顯示法曼荼羅心（文）或口業兼餘二餘不爾故。故法華玄（嘉祥）云。口業具三業。動舌身業發聲口業經意意業。身通身意。意唯意業（文）或三業中心為主故。故般若寺抄云。其三業中以心為主。隨心分別身口作業。隨心引導伴二業。故云入真言門住心品（文）問。一切真言行者必具足三密可成佛耶。答。然也。故雜問答云。若三中一闕即不能至平等處。如車一闕都無所到。是即三平等義也（文）問。菩提心論云。住法但觀菩提心（文）非唯依意密耶。又密嚴院釋云。顯非智觀不成佛。密唯誦咒亦成佛（文）如何。答。菩提心論文對若無勢力廣增益云但觀菩提心。又云佛說此中具萬行。何限意密耶。故菩提心論云。當須具修三密行（文）次先德釋者彼會云。正成佛之時必定三密相應即身成佛。彼依二行一行等成佛者是非正成佛之時。亦由修餘二行不思議加持力故匆出生餘二密行等三密具足即身成佛也（文）。
    一者身密門等者。菩提心論云。所言三密者。一身密者如結契印召請聖眾是也。二語密者如密誦真言令文句了了分明無謬誤也。三意密者如住瑜伽相應白淨月圓滿觀菩提心也（文）下當廣說者指具緣品所說歟。
    行者以此三方便等者。疏十四云。當知真言行者但以方便自淨其心。若三業清淨當於是中自得明了而自覺悟也（文）又第七云。謂自持真言手印想於本尊。以專念故能見本尊。本尊者即是真實之理也。非但見本尊而已。又如實觀我之即同本尊。故名真實也（文）今案行者手結印契口誦真言意觀本尊（種子三形尊形住心）時。斷淨身口意煩惱不淨故。云自淨三業。又以此印言等驚覺諸佛故。聖眾皆來加持護念行者故。云即為如來三密之所加持也。凡今教意若別行若大法最前用淨三業印言此意。以三密方便淨行者粗動之三業成本尊微細三密。是三平等義。故儀軌云。三業常轉已成三密門（文）所謂所成三密凡聖別能造六大因果是同。六大無礙故凡夫粗動三業成諸佛微細三密也。依之檜尾口決云。先成就者三密微細。我三密粗礦。雖粗細別同五大所成。如來及我五大不離俱遍虛空。法性平等故我心佛心眾生心無別也（取意）。
    能於此生滿足地波羅蜜等者下地修十波羅蜜行故云地波羅蜜也。故祕藏記云。十波羅蜜者於十地中地地修地地圓滿也（文）今教一生即身頓證十地功德故。云此生滿足也。不同顯教三僧祇間修十度行。故云不復經歷劫數等矣。今文以十地盡諸位意歟。或十一地十二地四十二位等皆開合異耳。
    故大品云等者。大品般若第二（往生品）云。舍利弗。有菩薩摩訶薩。初發意時行六波羅密上菩薩位得阿毘跋致地。舍利弗。有菩薩摩訶薩。初發心時便得阿耨多羅三藐三菩提轉法輪與無量阿僧祇眾生作益厚已入無餘涅槃。是佛般涅槃後餘法若住一劫若減一劫。舍利弗有菩薩摩訶薩。初發意時與般若波羅蜜相應與無數百千億菩薩從一佛國至一佛國為淨佛國土故（文）私云。以此二菩薩文證上此生滿足人有頓漸二類及成五轉成佛有二機也。問。此中第一菩薩因位行既六度也。何成三密行義。第二菩薩果後入涅槃也。豈順法身常住乎。答。謂於三密行有事理六度。六度印言六種微供等也。又真言菩薩修理六度。雜問答五種結護等其說分明者歟。又一生成佛者證四種法身。故其中變化身有緣謝即滅德。然即事而真故不同如常八相歟。此等皆隨義轉用之意矣。又智論中此三菩提類神通乘。非真宗則何有此理。但舉二菩薩為成今宗一生二生義。故問答中以此二菩薩為一生二生證矣。第三菩薩今教無用故且不取之。當知今疏此生滿足地波羅蜜亦含二義歟。於十度有漸次頓證故。故祕藏記云。真言菩薩或十六三昧一一次第等證或與得一三昧共十六同時證（文）又菩提心論云。若纔見者即名見真勝義諦。（十地功德漸次證故云纔見）若常見者則入菩薩初地（文十地功德同時證故云常見）可悉之。
    龍樹以為如入遠行等者。智論三十八云。（所牒經文如上引。但終句國土云世界）釋曰。有三種菩薩。利根心堅。未發心前久來集諸無量福德智惠。是人遇佛聞是大乘法發阿耨多羅三藐三菩提心即時行六波羅蜜入菩薩位得阿鞞跋致地。所以者何。先集無量福德利根心堅。從佛聞法故。譬如遠行。或有乘羊而去。或有乘馬而去。或有神通去者。乘羊者久久乃到。乘馬差速乘神通者發意頃便到。如是不得言發意間去何得到。神通相爾不應生疑菩薩亦如是。發阿耨多羅三藐三菩提時即入菩薩位。有菩薩初發意。初雖心堅後雜諸惡。時時生念我求佛道。以諸功德迴向阿耨多羅三藐三菩提是人久久無量阿僧祇劫或至或不至。先世福德因緣薄而復鈍根心不堅固。如乘羊者。有人前世少有福德利根發心漸漸行六波羅蜜。若三若十若百阿僧祇劫得阿耨多羅三藐三菩提。如乘馬者必有所到。第三乘神通者如上說。是三種發心一者罪多福少。二者福多罪少。三但行清淨。福德清淨有二種。一者初發心時即得菩薩道。二者小住供養十方諸佛通達菩薩道故入菩薩位。即是阿毘跋致地○次復菩薩大厭世間。世間已來常好真實惡於欺誑。是菩薩亦利根堅心久集無量福德智惠初發心時便得阿耨多羅三藐三菩提即轉法輪度無量眾生入無餘涅槃○次復菩薩亦利根心堅。久集福發心即與般若波羅蜜相應○等（文）論中先舉經三菩薩中初菩薩作羊馬神三喻。羊馬法說經中雖無論中更舉以初菩薩合神通也。云如上說是也。其下三種發心者。初二發心類羊馬。論所說二菩薩。第三經所明第一菩薩也。此中亦分二種。如文可見。後再云次復菩薩者如次經中第二第三菩薩也。是猶神通中菩薩也。論中且約初舉三喻而顯通後二歟。問。初二菩薩雖云利根猶云久集無量福智。非是頓證人。又初菩薩云遇佛聞是大乘。可大品經。若爾何以此二菩薩為即身頓成證乎答。既云未發心前指宿善云久集福德智也。故疏第四云。若諸眾生未曾於過去無量佛所久種善根於此祕密乘未曾修習則造次聞之不能信受（文）次聞是大乘者。大品本具顯密。神通人聞祕密般若也。或又指祕密乘歟。猶如楞伽經云我乘大乘無上法矣。大師住心論云。牛羊等車徐進必經三大無數劫。神通寶輅凌虛空速飛一生之間必至所詣（文）。

大日經疏指心鈔卷之一

文永十一年於高野山丈六堂蔽坊草之
金剛資賴瑜（生年四十九歲）
大日經疏指心鈔卷第二

　          

疏卷第一之二

    如是我聞等者。智證大師抄云。如是我聞者約已開門為阿難我。若爾阿難非大日侍者。何稱我聞。阿闍梨云。約法界通開義無其妨難（文）又云。此經我聞或云金剛薩埵之我非阿難之我者此說未詳。私謂。毘盧遮那對於聲聞。何非阿難我耶。示明文佛心經下卷有毘盧遮那對告阿難之文。煩故不具引。既有對告文。何故非阿難之我耶（但世學者未見此文守株費見而已云云）開題有三釋。初金剛薩埵之詞次毘盧遮那親指言也指者佛說云爾也）三法爾有無人增減（云云）私云。准諸經例且以金剛手云為結集者也。故六度經以總持藏為金剛手受持。祕藏記為結集者矣。故祕藏記云。結集修多羅藏（阿難）毘尼耶藏優婆離）阿毘達摩藏（迦栴延）般若藏（文殊）祕密藏（普賢）是守護經說。又顯教中說云。佛滅度後普賢·文殊菩薩率阿難於鐵圍山間結集諸經。是即總。守護經所說別耳（云云）此釋以阿難而似為顯密五藏通結集者矣。若約結集伴通阿難歟。若依結集主者金剛手也。故安然釋云。若約結集主者是金剛手。若約結集伴者亦通阿難也（云云）又智證口決云。約法界通開義者此意歟。又准開題說藏記文唯金剛手結集也。既云顯教中依智論等說歟。彼論云。迦葉·阿難於王舍城結集三藏為聲聞藏。文殊·阿難於鐵圍山集摩訶衍為菩薩藏（文）此論摩訶衍者但顯大乘故。又六度經五藏傳持文總持金剛手受持。全非阿難傳持也。若爾何撿六度經明文撿佛心經一說遮金剛結集義。況對告人未必結集者。恐似守株費智耳。但祕藏記總釋是於前四藏作總別也。又普賢金薩顯密異。故理趣釋云。是菩薩本是普賢。從大日如來受金剛杵之故名金剛手（文）奧州得一於真言宗舉十一箇未決中結集者疑云。大毘盧遮那經初云如是我聞。今疑此經釋迦如來滅度後八百年時毘盧遮那自對普賢執金剛手等而說。爾時阿難迦葉等久已滅度。誰言我聞。若言龍樹菩薩結集者復從毘盧遮那佛口傳普賢。從普觀傳龍樹。如何龍樹稱我聞。若言普賢我聞者不爾。普賢菩薩非二乘凡夫肉眼所能見。何交雜人間結集（云云）或決云。今經者法界宮之說無指年月。而疑者龍樹菩薩出時以為說經之時出阿難·迦葉生疑。是大過也。又龍樹結集不足起言。如是我聞是金剛手語也。開題云。之語也。我金剛薩埵從大日尊聞也（文）又云。通阿難。胎藏釋迦院烈座故專可結集也。又二乘凡夫不見普賢者。普賢觀經說四眾八部得見普賢。可悉之（云云）私云。八百年龍樹出時是閻浮流布之時代也。非正說之時。故義訣云。經篋廣長如床厚四五尺有無量頌（云云）正說時豈有經篋乎。故知金剛薩埵結集文龍樹誦出也。斯則當于楞伽所說如來懸記之時。非啻害密藏宗旨亦闇違顯經明文矣。言交雜人間結集者智度論釋顯結集云。佛滅度後文殊·彌勒等諸大菩薩亦將阿難集此摩訶衍（取意）文殊彌勒等既與阿難俱而結集。局普賢何懷疑。若不許者又顯經結集同疑。
    經初五義等者。抄云。如來說法有五成就言如是我聞者信成就也。一時者時成就也。薄伽梵者教主成就也。住如來加持法界宮乃至生大樓閣寶王等所成就也。其金剛名曰虛空無垢等眾成就也（文）私云。此釋以通序五成就為五義歟。疏既經初五義釋下而成加通序之旨。若五義非五成者何作此釋耶。故抄釋五成就畢般若燈論亦有六義（文）既六成云六義。五義應是五成矣。或又直就經釋五成義。非釋疏五義文歟。故直牒經文不云疏云。可悉之又義云。以五字義為五義非五成也。次下文如智論中廣明（文）然撿智論於如是我聞一時文作五語三句釋。故智論第一云。如是我聞一時。問曰。佛經何以故初稱如是語。答曰。佛法大海信為能入智為能度。如是者即是信也。我者佛弟子等。雖知無我隨俗法說我非實我也。聞者非耳根。非耳根能聞聲。亦非耳識亦非意識。是聞聲事從多因緣生。一者。問曰。佛法中數等法實無。陰·界·入所不攝故。何以言一。答曰。隨世俗故有一。時者。有人言。一切天地好醜皆以時為因。略說如是我聞一時五字別義竟（文）私云。雖有六字合如是為信一義。故云爾也。既智論說分明。定知五義非五成就也。所以一時已上讓智論薄伽梵已下牒釋故。私更加一解云。通序六句中前五句云五義歟。今所牒如是乃至法界宮文六句中五句有之故。故准智論文說六成就。開信與聞而為二故（文）良賁仁王經疏云。今依智論總說六義。一者信成。二者聞成。三者時成。四者主成。五者所成。六者眾成（略抄寶師涅槃疏慈覺教王疏同之）故知五義者六義中前五義也。但眾成就不讓智度者。眾成中又綺所成而文不一純故且除之歟。重意云。五字為五義可為正說。智論略說如是我聞一時五字別義竟之文分明故（別本云如是我聞一時五種各各義略說竟文）但至覺苑良賁釋者。慈覺教王疏云。今謂師雖依智論總說六義未明所據。今記論意令易可知。然案智論。如是我聞一時牒為一段開為五種結為三句。謂一如是二我三聞四一五時。是為五語。如是為一我聞為二一時為三。是為三句。聞即我聞一是時數故。故結為三句也。但論旨難尋。依順先聖且明句數（文）。
    阿闍梨云者。或金剛智歟。疏主詞故。或善無畏也。記者詞故。暹僧都義云。善無畏（云云）或云。疏第五云。阿闍梨言。少時嘗因重病因絕神識往詣冥司此無畏御事也。故所所阿闍梨者無畏也。經文牒釋之外加因緣由來等別說之時置此言歟。大日經供養法卷云。右阿闍梨所集大毘盧那成佛神變加持經中供養儀式具足竟。傳度者頗會意（文）不思議疏下云。右阿闍梨已下翻譯家語也。此中阿闍梨者聖者文殊師利也（文）准此釋可指金剛智歟。
    大本有十萬偈等者。開題云。此經總有三本。一法爾常恒本。諸佛曼荼羅是也。二分流廣本。龍猛所誦傳十萬頌經是也。三略本。有三千頌。雖頌文三千經卷七軸也（文別本云。二分流本金剛手所誦傳十萬頌是也文）都部陀羅尼目云。依毘盧遮那成道經。大本十萬偈可有三百卷經。唐國所譯略本七卷（文）疏下云。然此經流布閻浮提略有十萬偈。若十佛剎微塵大眾各各廣演身口意差別法門則無限量（文）私云。今文大本者。非分流大本中大本。分流中廣本故云大本歟。下略有十萬者。望常恒本故云略歟。海雲記云。此經梵筴有三本。廣本十萬偈。若依梵本具譯可有三百餘卷已來。廣本在西國不到此土。梵本經略本四千偈。更有略本二千五百偈。中天竺國大阿闍梨集令持。所傳者四千偈經（文）今經序云。大本十萬頌梵方祕而密藏。今所譯者二千五百頌（云云）私云。開題三本歟記三本是殊。開題常恒本疏下文廣演身口意差別法門則無限量（云云指此歟。然記中四千偈并二千五百本疏中全所不見也。又經序略本雖同記一本亦背疏文耳。
    傳法聖者等者。開元錄第九云。大毘盧遮那神變加持經七卷（第七一卷是念誦法）沙門輪波迦羅。唐言善無畏。曩時沙門無行西遊天竺。學畢言歸迴至北天無幸而卒。所持梵本有敕迎還北在西京華嚴寺。取掌無畏與沙門一行於彼簡得數本梵經。還遂為沙門一行譯大毘盧遮那經。其經具足梵文有十萬頌。今所出者撮其要取最。沙門寶月譯語沙門一行筆受（云云）十萬偈中取要為三千頌。今七卷經是也。故開題云。頌文三千經卷七軸（文）理實三千頌應是前六卷。第七卷於六卷中撰出供養儀軌故。故開題云。此經一部七卷。就中前六卷有三十一品（文又海雲記云。依梵本譯成六卷。又總集一部教持念次第共成一卷成七卷共成一部（云云）但密抄中此經七卷三十一品者。七卷在三十一品之內故云爾。若前六卷外更存第七卷者。應云此經七卷三十六品。故知第七卷是六卷所攝也。問。傳法聖者誰人耶。答。准錄中今經梵本無畏從無行相承。傳法聖者指無行歟。或龍智金剛智等歟。其故開題中十萬頌。或云龍猛誦出或云金剛智誦傳。既彼二聖誦傳是分流廣本。故知今三千頌龍智金剛智等取其要歟。又十萬頌雖云龍猛誦傳亦不妨金剛手。准知三千頌通龍猛歟。問。龍猛誦出未審。大日經序云。北天竺國勃嚕羅國中有大石山。壁立干雲。於其半腹有藏祕法窟。數千猿猴捧經出。暴風匆至吹一梵篋下來。樵夫取之獻王。王歡喜與之善無畏。無畏得之所翻七卷。（取意）又海雲大毘盧遮那大教相承記云。三藏善無畏云。此法從毘盧遮那佛付屬金剛千菩薩經數百年傳中印度那蘭陀寺達磨掬多。達磨付屬中印度國三藏釋迦善無畏（文造玄記同之）又大日經廣大儀軌下奧云。此法摩訶毘盧遮那付屬金剛手。金剛手次傳付屬那蘭陀寺達摩掬多阿闍梨。阿闍梨次屬中天竺國主釋迦善無畏（云云）此等說皆為無畏相承不云龍猛誦傳耶。答。凡大師依圓照貞元錄不空表製集等專以兩部祕藏之經偏存鐵塔流傳之旨。又龍猛論中載今經。若不傳則何引自造論乎。故表製集四云。昔毘盧遮那經。以瑜伽無上祕密最大乘教傳於金剛薩埵。金剛薩埵數百歲方得龍猛菩薩而授焉。龍猛又數百歲乃傳龍智阿闍梨。龍智又數百歲傳金剛智阿闍梨。金剛智振錫東來傳於和尚。自法身如來至于和上傳此道者六人而已（云云）出生義付法傳血脈同之）貞元錄云。龍樹菩薩弟子名龍智。年七百餘歲。今猶見在南天竺國傳授金剛頂瑜伽經及毘盧遮那總持陀羅尼法門（云云）龍猛入室龍智既以兩部經為傳授法門。龍猛若不誦傳則龍智何為傳授法門乎。依此等心大師住心論中舉兩部曼陀羅畢云。若爾誰傳。答。初從大日如來至青龍阿闍梨有七葉大阿闍梨耶（云云）又金剛頂經略釋云。此經及大日經龍猛菩薩從南天鐵塔中誦出（文）既尋大師血脈專符表製集等文。造玄海雲相承違不空血脈。邪正可悉之。況海雲雖唐家人師是惠果二傳之孫弟。展轉設有誤大師惠果面授之弟子。親受何有疑乎。又惠果行狀云。常語門人曰。金剛界大悲胎藏兩部大教者諸佛祕藏即身成佛之路。訶陵辨弘新羅惠日並授胎藏師位。□南惟上河北義圓授金剛界大海。義明供奉亦授兩部大法。今有日本沙門來求聖教。以兩部祕奧壇儀印義契漢梵無差悉受於心猶如寫瓶（云云）付法傳云。孔宣三千德行四人。廣智數萬印可八箇。就中七人得金剛界一部。青龍則兼得兩部師位（文）當知不空以兩部祕奧獨授惠果。惠果以二界師位偏授大師。又請來表云。和尚告曰。我先和汝來相待久矣。今日相見大好大好。報命欲竭無人付法。必須速辨香華入灌頂壇（云云）惠果六箇印可中獨賞大師而云猶如寫瓶。屢簡餘人而云無人付法。同門賢弟猶不比肩。況孫弟海雲等成同日論哉。次付經序者。石窟梵篋無畏直相承翻之歟。然今文阿闍梨傳者指無畏也。彼說云。傳法聖者探要三千頌（云云）此意無畏前有相承人。龍猛龍智等也。若不爾者違疏文故不用之。依之安然又付二過不用之。一違胎藏相承過。二違不思儀疏過（云云）又實範上人更出二過。一違疏及開題失。（序二千五百頌違疏及開題三千頌歟）二違開元貞元錄失。（二錄意無畏所譯梵本曩時沙門無行所持也。經序三藏乃持梵典故相違也）次儀軌奧記者彼法潤弟子惟謹記錄歟。彼即法全同門。非東寺相承。況彼義軌非大師請來也。何為難矣。抑南天北天之相承自門他門之諍論也。然真言祕教以東寺為正。故大原長宴僧部四十狀云。池上廣慶阿闍梨云。伺習諸家灌頂無過東寺灌頂（云云）又小野纂要云。兩部大法阿闍梨毘盧遮那根本最極傳法密印。廣智三藏從南天歸之後唯授惠果一人。惠果和尚又唯授弘法大師。不授餘人。是故惠朗紹六為七不得師位。義明印可紹攝不謂入室。不空惠果既不授之。隨誰傳哉。而他家與本所爭力。猶如游夏不聞張禹漫淡耳（云云）非啻自宗祖師獨慢亦是他門先德共許者歟。問。不空金剛頂義訣。龍猛開鐵塔雖云誦出金剛頂百千頌。未云誦持毘盧遮那經。又不思議疏中明今經第七卷由來云。無畏三藏於金粟王塔下依聖加被感得供養次第法（云云）全非鐵塔梵本也。何龍猛菩薩忝預如來之懸記（云云）專為顯密元祖。何物不入其手乎。況初地入證位修法明道德。何於兩部有所殘耶。彼義訣中。龍猛未入鐵塔前大日如來現其身授念誦法要（云云）此法要者大日經略行也。然其法力加持故。以白芥子打開鐵塔扉前。未得金剛頂經梵本猶誦傳之。況既蒙指授。大日經廣本吝何不授耶。又於今經第七卷者。凡雖有鐵塔梵本修持行儀未明故求聖加被更感得供養次第法也。非六卷梵本外更有第七卷梵本。歟。依之第七卷初文云。我依大日經王說（文）又義釋云。阿闍梨於烏仗曩國撰出毘盧遮那供養次第法（云云）抄云。阿闍梨者即指無畏三藏。烏仗曩國或云干闐國。言撰者集也。謂於大本中探取此品所有津要獨成一卷分為五分。即此經第七卷也（文）或云。感見撰出雖異大本略行非有別梵本也。故海雲記云。依梵本譯成六卷。又總集一部教持念次第共成七卷共成一部（文）若爾何以此譯難鐵塔梵本無乎。又義此第七卷與要略念誦經同本異譯。而彼經龍猛到鐵塔下時。毘盧遮那於空中為龍猛說也。彼念誦法既大日說。此第七卷無畏私撰乎。故同題云。大毘盧遮那佛說要略念誦經（云云）但我依大日經王說者。念誦經云。我今依經要略說自利利他悉地法（文）大日指前佛說云爾歟。開題其旨見（矣）義譯中撰出者以感得流通云撰出歟。依大日經序無畏得北天竺石窟梵篋譯為七卷。彼已有第七卷梵本。何云私撰出乎。或云。義釋文溫古智嚴再治時加人言歟。二十卷草本疏中無彼說故。若爾何必為指南（矣）況復龍猛論中載供養法文。若無鐵塔梵本者龍猛何引之。且自門他家相承作圖示之。
<PIC>T59058801.GIF</PIC>
<PIC>T59058901.GIF</PIC>
<PIC>T59059001.GIF</PIC>
<PIC>T59059101.GIF</PIC>

    文義略周者。三千頌本文言簡略義理周備（為言）。
    以非大經正本等者。指十萬頌云大經正本（矣）智證疏抄云。言不題通序者。指三千頌之梵本。言今以例加之者例於十萬偈正本（文）問。後人私加歟。又以大本文加歟。答既上云以非大經正本等例大本通序加之歟。中川序分義云。十卷本智證裏書云。此三千頌不是大本故梵文上不題通序。今例十萬大經之本故加通序（云云）故此通序取加大本之真文也（云云）。
    論師所解具有六義者。佛地論第一云。薄伽梵者謂薄伽聲依六義轉。如有頌言。自在熾盛與端嚴名稱吉祥及尊貴。如是六種義差別。應知總名為薄伽。如是一切如來具有於一切種皆不相離。是故如來名薄伽梵。其義云何。謂諸如來永不繫屬諸煩惱故具自在義。炎猛智火所燒練故具熾盛義。妙三十二大士相等於莊嚴飾故具端嚴義。一切殊勝功德圓滿無不知故具名稱義。一切世間親近供養咸稱讚故具吉祥義。具一切功德常起方便利益安樂一切有情無懈廢故具尊貴義。或能破壞四魔怨故名薄伽梵（文）私云。此論是親光菩薩所造也。今論師者指彼菩薩歟。又准理趣釋云又有六義如聲論所釋者。指聲論師云論師歟。
    今此宗中薄伽梵是能破義者。問。今此能破義佛地六義隨一歟。如何。答。未必然（矣）問。題云。論師所解具有六義。今舉其一。薄伽梵是能破之義也（文）既云今舉其一。非指其中乎。答。今能破義以智論舉四義中能破義為證。況又佛地中六義外舉破魔義。故依之。理趣釋云。時薄伽梵者能義破義也。所破者破四魔也。又有六義如聲論所釋。熾盛自在與端嚴等也（文）故知非隨一（矣）但至大師釋者。佛地有破魔成德二義中。六義約論師所解破魔准疏釋指彼云其一歟。所以指佛地云其一。非指六義中（矣）問。慈覺教王疏中。會佛地六義智度四義云四六之義。其旨豈殊。只是離合之異（文。佛地六義如上出。智度四義者。一有德義二巧分別義三有名聲義四能破義也）既云離合異。定知六義所攝也。又疏十四云。薄伽梵義六義中說前亦已解（文）是又已解者。前解能破等義為六義中說也。爾何。答。彼釋中四六配屬時。有德配端嚴吉祥巧分別為名稱義有名聲屬餘三義。全無能破配當。故知四者言總也。應云三六開合異（矣）又疏釋六義中說者指佛地。前亦已解者能破義也。置亦言此意（矣）問。今能破若取佛地能破魔義何簡彼乎。若依智論能破者。彼又顯論難云今宗何。答。或於佛地中引聲論頌歟。故指聲論師云論師六義。以佛地破魔義云今此宗歟。或佛地中六義但以句義釋薄伽梵未及字義。然智論必以字義訓釋多名。故二論相望智度義勝故為今宗義也。故抄云。謂彼顯宗之中。具足六義都名一薄伽梵。更無別義。今此宗中。以字義釋之復有多名故云今此（文）又以智論為顯密分別證。況復龍樹祕宗元祖。親光唯顯師故。
    以大智明等者。以大日大圓智明破因海無明分位九種戲論妄識義也。無明者智礙。煩惱者煩惱礙（矣）煩惱即菩提故妄法元無生無相也。如實智自心惠日出時無始間隔暗惑自除也。是即非斷煩惱體。除非菩提之間隔故云能破也。故摩訶衍論云。謂斷煩惱。心斷除不起故（文）或大智者阿□大圓智也。菩提心位諸惑頓斷故。
    釋論亦云等者。智論第二云。復次頗伽名破。婆名能。能是能破婬怒癡故稱為頗伽婆。問曰。阿羅漢辟支佛亦破婬怒癡。與佛何異。答曰。阿羅漢辟支佛雖破三毒亦不了了盡。譬如香在器中香雖無餘氣故在。有如草木薪火燒之煙盡炭灰不盡火力薄故。佛三毒永盡無餘。譬如劫盡火燒須彌山一切地都無煙無炭如舍利弗瞋恚氣殘難陀婬欲氣殘畢陵伽婆蹉慢氣殘。譬如被鎖初脫時猶不便（文）私云。餘氣者習氣。即不染無知是也。大乘為法執所知障（矣）問。緣覺斷種故。經云。拔業煩惱株杌及無明種子（文）大師拔業因種心（文）何二乘俱云不盡耶。答。相望不定故。望聲聞雖斷種對菩薩云未盡歟。或二乘俱有利鈍故。利二類斷種鈍二人不然。今舉鈍二乘。經文大師釋約利緣覺歟。或種習別故。抄云。雖除種子未盡習氣（文）或種約人執習據法執歟。婬怒癡者上二如次貪瞋二惑也。
    復次帝釋等者。第二約女人釋薄伽義有二義。一息煩惱義二所從生義。此中所從生者從所生子能生母立名。謂人子所從母生故也。疏十七云。如來即是一切善法所從生處（文）此文能生如來云所從生。此為良證耳。又義釋第七云。次云三婆吠者。是從生義。如人胎分成就時出離胎藏。如來亦爾。淨菩提心究竟圓滿時出過一切諸觀自然智生（文）今文無礙知見人皆悉從是生者此釋同（矣）。
    金剛頂宗等者。非兩部隨一金剛頂宗。望顯乘大日經宗亦金剛乘故云爾也。又准下若解金剛頂十六大生釋可金剛頂部。因便明彼義也。即翻疵義者。暫息永息等異故云爾。非翻二義（矣）般若佛母者。諸佛從般若菩薩生故此菩薩各佛母也無礙知見人者佛也。故疏第七云。如來無礙知見在一切眾生相續中法爾成就無有缺減。以於此真言體相不如實覺故名為生死中人。若能自知自見時。即名一切智者一切見者（文）。
    得與相應等者私云。與字可用此訓。唯識論中有此例。此者般若佛母也。一切善心與此智相應而斷煩惱故。俱舍云。若離擇法定無餘能滅諸惑勝方便（文）問。般若是惠男義。何云母乎。故祕藏記云。定則女惠則男。雖父母共產生諸子名父不為母（云云）爾何。答。若定若惠以能生義名母。猶如悉曇男聲智惠字亦名字母也。又祕藏記上釋云。據宗心有互出生之義。或顯曰不得（異抄）彼亦顯義也。或又文殊云三世覺母。可思之。又祕鍵云。約定惠樹名（云云）此意般若通定歟。
    有如是隱語者。抄云。不可說直是般若佛母故言女人。此宗多有如此隱密之語。修學者應當觸所類例而思之耳（文）教時義第四云。法相所立之佛密意說謂詞深旨淺未實義。如大乘十法經說聲聞成佛。是佛祕密之教。其實不可成佛而說成佛。是密意之說故。今真言教詞淺旨深。是名諸佛密語。如說觀音瑜伽中云男女二根和合能作佛事。是以定惠和合。生諸佛子。非實男女二根和合。是名言詞隱密諸佛密語（略抄）又下文云。如來自證之智設以神力加持亦不可示人（文）准此釋。自證智云般若佛母歟。輒不可示人故云不可直宣。此智生無礙知見人故云佛母。此智冥會自證境直不可說故以男女相應示之。云如是隱語觸類思之也。得與相應者理智冥合義也。問。相應於心心所云之。何理智冥合云相應耶。答。彼權宗意也。祕教理智又云相應。故釋論中理智云相應但有。字義云。理智相應故云報（文）疏第五釋次往第二院文云。此中第二是隱密語耳○須口傳相付也（文）此釋未必如今文歟。
    又薄伽梵者等者。或云。薄伽梵有三重釋。皆異佛地論六義。此三義大悲胎藏三部曼荼羅也。故初云今此宗中等（矣）第一正釋能破義金剛部意密也。智有摧破功故。第三又釋有名聲語密即蓮華部。增益故云持資財者。第二復次相應義即佛部。定惠相應理智具足人故是為身密（矣）此佛部從兩部理智生故所從生也。此金佛蓮次第如先三身次第也。
    釋論亦云婆伽言德等者。智論第二云。何名頗伽婆。天竺語婆伽秦言德。婆言有。是名有德。復次頗伽名分別。婆名巧用。總相別相巧分別諸法。是故名頗伽婆。復次頗伽名名聲。婆名有。是云有名聲。無有得德名聲如佛者。轉輪聖王釋梵護世者無有及佛。何況諸餘凡粗（文。疏抄云。名謂名號。聲謂音聲。或名謂名稱聲謂聲譽。名稱普聞取意）私云。智論薄伽四義中今疏舉三義為二義。有德名聲為一義。巧分別不取故。或有德名聲離為二。第二復次中又分二。并第一能破可配五部五智（矣）三部五部開合異故粗分有三細分五異可思之言及尊者等者。或義云。言及尊者人直不指其名也（為言）木幡義云。及言於尊者直不指其名也（為言）能呼語聲至及尊者耳也。
    此經中例云薄伽梵等者。意云。今經中以大智舍利弗等之例言之。應云薄伽梵毘盧遮那也（為言）故理趣經云。時薄伽梵毘盧遮那如來（文）或今經例大智舍利弗等正云薄伽梵毘盧遮那也（為言）經下時薄伽梵大日如來（文）今順此方等者。順唐言之文勢應云大日世尊也（為言）故經下大日世尊（文）。
    薄伽梵即毘盧遮那等者。智證大師疏抄云。薄伽梵即毘盧遮那法身者（自性身也）佛加持身即受用身者（自受用身也。云云）抄云。疏云。本地法身者即實相法身也○言次如來是佛加持身者。即應身他受用也。次疏釋成其所住處名佛受用身。言如來心王等者如來是所住心王為能住。如一切諸佛說法儀式。皆住於應身即本地身為教主也○推功歸本言法身說○依正尚無礙。豈佛身真應而局定乎（文）光明山述意云。法界宮中有凝然四種法身。然自性身具他受用等用者是神力加持門之談也。今此他受用雖凝然本有德令他見聞故云他受用亦名應身（矣）然他受用身親從自性加持身起同凝然故即與自性身色相莊嚴音聲說法無二無別也。故知。自性身加被他受用身即令說自內證法也（文）中川義云。覺苑尚保法佛無形說不知本地身說法。故強令住他受用身說此經。然於伽梵本地身說依華嚴作二釋。就三乘教云推功歸本。此復馳胸臆而會文依一乘教云。真應無礙則復驅自宗取義也（文）私云。重譽心助抄義云。自性身加他受用身令說自證法也。實範抄二意俱非（矣）若爾實範意何身所說乎。答。序分義等中猶遮慈覺等自受用說。云若得自受用身之名必由自受法樂之義而作其教主。不必從說由。彼身非自受用而為自受說法。能說不受名自性身。能說亦受名受用身。是故能說唯自功所由為自受也（取意）此意自性身為教主也。安然教時義云。若菩薩大經藏在華藏界說。實是華嚴深密祕分。其本未來此。是舍那他受用說。其中亦有自證化他法門。若大日金剛頂經等在法界宮說。此是自受用說。其亦有自證化他（文）又信證僧正云。隨自意四身有通別二義。此又有二重。通自性身通住餘三身說法。諸身說法皆自性身所作故。別者四種身各說故。又通者四身聖眾各住自證三昧故云通別者自性法身皆其主故。獨說一切故。以為教主。所以云別。又二重各翻對通別可知之。隨他四身通別義准上二門可知之。大師御意以隨自意四種中自性身為教主兼伴通四身。慈覺安然等以自受用身為教主兼餘三身說。覺超云他受用。覺苑云他受變化也（文）私云。此又取大師御意同中川義歟。故寶鑰下云。真言密藏兩部祕藏是法身大毘盧遮那如來與自眷屬四種法身住金剛法界宮及真言宮殿等自受法樂故所演說（文）此中法身大日者六大法身。今疏本地法身也。故古德釋云。薄伽梵者不二總體能加持無相法身位（云云）又云。大日經教主能加持不二總體無相法身也（文）眷屬四種身者四佛已下自性受用等四身歟。即五種法身癈立歟。故古德祕釋中引聖位禮懺二文立五種法身義（矣）疏中以主成薄伽梵句釋本地法身。自性身為教主不可異求（矣）況復以自受用身為所住所。是所成句何為教主。何況他受變化等乎。問。住心論十云。薄伽梵者總舉塵數諸尊號具釋如疏住業能所二住。言各各諸尊住自證三昧句。如來加持廣大金剛法界宮者是則五佛之異名。大日寶幢開敷彌陀天鼓如次配。復次如來者大曼荼羅身。金剛則三昧耶身。法界則達磨曼荼羅身。加持者事業威儀身也。此通三種之身。廣大者明各各身量同虛空法界。言宮者顯所住處。今此心王如來無始無終各各安住自法界三昧（略抄）又金剛頂經釋云。四種法身共陳此道（文）又古德釋云。真言教主四種曼荼羅身（文。四曼義中以四曼配四身也）此等釋廣通四種身。若爾大師御意何唯自性身乎。答。序分義云。私案疏意薄伽梵即毘盧遮那本地法身即心王如來也。論意薄伽梵者總舉能住塵數諸尊。住者顯能所住。如來乃至宮者顯所住也。所住中有二意。一如來乃至法界者五佛也。宮者定也。謂以五佛之所證定為所住處。二如來等者四種曼荼羅身也。宮如前。謂以四曼廣大身之所證為所住處。准此所住故知。能住薄伽梵者五佛四曼塵數諸尊德號。若爾薄伽梵是唯大日耶。答。疏論意別。疏就最勝且云大日。論論盡能住故云塵數。若就勝者論意亦可云大日一尊歟（略抄）此意所住處舉五佛四曼所證定。故以所住推能住可有五佛四曼身故薄伽梵句釋塵數諸尊也。然疏中。大日者疏論影顯也（為言）私云。大日是普門體故云塵數諸尊德號。猶如慈覺釋中金剛頂經一切如來釋大日。或以薄伽梵諸佛通名今名大日故云爾。非取諸尊也。故論云具釋如疏。若與疏異者何讓疏耶。但住處句配五佛者今經異顯經住所又如來身故云爾。故大師祕經注釋云。住所名則五佛祕號妙德也（文）又疏釋樓閣云。還以如來種種功德寶王間飾樓閣寶王（文）閣既爾也。宮何不爾乎。宮又諸尊所證三昧總號妙德也（為言）次開題釋者。自性土加持世界合論而云爾。故次下句云。十八瑜伽同示本趣（文）十八會中法界宮會外加持世界歟。若論加持世界者今經亦爾。瑞相土中以受用等三身為說主故。又古德釋既云四曼身。何為難。自性身有四曼身故。四曼義釋一往釋歟。又義云。
    次云如來是佛加持身者。智證大師抄云。佛加持身即受用身者自受用身也（文）般若寺抄云。加持身者曼荼羅中臺尊。此名佛加持身。當報身也。亦名字門道具足佛也。亦名具身加持也。其所住處者即通受用變化身故有四種法身也（文）信證僧正述意云。能加持自性身住所加持受用變化等流時一切法門眷屬皆住彼法界宮受法樂內證。遍滿生死中利益眾生利他也。爰知自性身住加持之時有自他受法樂一切皆無非毘盧遮那祕密加持（文）濟暹僧都云。住如來加持通能所。能加持唯中臺大日如來即能住自性身也。所加持即八葉乃至第四重釋迦世天等自他受用變化等流也。攝四重圓壇也（取意）此釋意佛加持身為所加持住處也。文點云。次云如來者佛加持身也。其所住處也。名佛受用身（云云）私案。云佛加持身者指上薄伽梵句中也。彼句含本地加持故。本地無相位亡言語。加持身是今經教主故云曼荼羅中臺尊也。疏第三云。然以如來加持故從佛菩提自證之德現八葉中臺藏身（文）此意矣。此加持尊特理佛住自受用身等故云當報身也。字義云。理智相應故云報（云云）今所住又通他受變化等故抄云。即通受用變化身故（文）或又臺藏中臺加持身寄當金剛界中臺報身毘盧遮那故謂教主義同故云爾也。本地自證位無言語故現加持身說今經。故云字門道具足也。故經具緣品云。此第一實際以加持力故為度諸世間而以文字說（文）疏釋云。釋通世諦明起教所由（文）加持身既起所由故本地位無說法也。又為顯此加持身即自性身永異受用身以下加持身故云具身加持也。然古德未知自性身中有加持身。或云本地自證之境而害經疏自證無言之文。或云他受變化之說而同顯教三乘一乘之佛。恐隱疏家之深旨失宗家之本意歟。當知以中臺尊故不壞大師自性身說法之義。又以加持身故不違疏家神力加持三昧之說。疏中云本地法身者先舉能現本地身為今教主所依。疏第三云菩提自證德第六云菩提實義是也。具如疏後文中辨矣。文點云。次云如來者佛加持身之其所住處也。名佛受用身也（云云）先師（蓮花院）云。經薄伽梵句疏釋本地法身。准諸經例是舉教主文句也。住如來下示住所文言也。故知以本地身為教主。故大師以此文判自性身說法。然或云加持身或云符同須陀會天者神爾不改自性而有利他義。又雖住加持自性敢不變。如國王雖出外朝其體無替。故云如來金剛幻也。又法身色相無比況物故且寄色究竟處示有色相。非全隨類應同義耳。木幡義云。薄伽梵者理故云本地法身也。如來者即智故云受用身（自受用）也。此理智冥合互相加入彼此攝持而成他受用人體云加持身也。意云。薄伽梵（理）住如來（智）之加持身（他受用應身）住廣大金剛法界宮云今經教主也（為言）今受用者主伴各說互受法樂故云他受用。不同如常他受用。又理智相應故云應身。非隨機應現義也（云云）。
    如來心王諸佛等者。抄云。如來是所住。心王為能住。如一切諸佛說法儀式皆住於應身。即本地身為教主也。推功歸本言法身說（文）此意如來者可讀也。教時義云。諸阿闍梨言本地法身如來心王理法身。即能加持身也。其所住處名佛受用身是智法身自受用即所加持身。令一切眾生見開悟三密。是他受用身變化身也。亦是所加持身也（文）此意令眾生開悟三密。今文為他受變化也。木幡義云。如來心王諸佛者毘盧遮那理也。其中者自受用智也。能住理住所住智故云住而住也。既遍一切加持力生者。依理智冥合加持力生他受用應身人也。理智同遍法界人法俱無分限故云遍一切所也。即與下釋成生加持身之由也。而以下釋他受用報身義也。此報身義不同如常。如先古德釋云。大日經教主不二總體本地法身也（文）又私推先師意。云如來心王諸佛者本地身。今教主羯磨身也。其中者受用身即三摩耶身也。謂理佛羯磨人住智身三形宮中也。既遍一切等者從理佛法界加持力生三摩耶受用住所也。即與下明所住宮與能住法身平等無二也。斯則依正輪圓之法界能所瑜伽之佛體故。而以下而實依正無二為自受法樂且示依正之別。猶如唯識論云雖此身土體無差別而屬佛法性相異故（云云）一切眾生者一切持金剛者等也。所證三昧所說法門非一。故云根性不同也。即此等者。理佛云此。是能住故。智體云所住。即所居故問。前云無相法身。今何云具三密乎答。無相者約顯教遮情妄假之相。三密即就真言表德真實之體故無違耳。或無相不具故云無相也。故疏二十云。此心即佛無非佛之相。故云無相（文）論第三云。若入阿字門悉離一切相。離相之相無相不具（文）依此等意云無相。故先德釋云。無相法身位萬德無闕。故自利利他斷惑說法等如此義有（云云）可悉之。私云。如來二字屬上句。經中如來是加持住所如來也（為言）心王諸佛住者中臺加持身也。以此諸佛能住而住其加持住所（受用身）中也。又義如來屬下句。文點可讀如來者心王諸佛之住而住其中也。意經文如來者中臺加持身之所住也。故加持身住其中也（為言）既從遍下。釋所住如來名加持之由也。既遍等者。遍法界自證德以加持力生中臺藏身也。即與等者。顯此所生加持身與本地身無別義也。而以等者。如來住神變加持說三密法是遠為益未來眾生。故云令一切眾生（乃至）種種不同也。即此者。今中臺藏身也。此身所住名加持所也。（為言）故經第五云。大日世尊入於等至三昧觀未來世諸眾生（文）疏十六云。毘盧遮那義上已釋之○佛所以入此三昧者。佛住畢竟無相寂滅之法。以大悲故住於三昧令一切大會及無量眾生得見此大悲胎藏曼荼羅莊嚴大會嚴妙之法。即是於無相中而現有相。雖復有相而從因緣生即不生義同於性淨之法。而令眾生各隨本緣見種種色聞種種聲獲種種法各隨心器如法修行。有如是因緣故又為滿足金剛手所問之法令明白無餘故而入三昧也（文）又疏釋似指當機眾。云得見大悲胎藏嚴妙之法之故。然則經疏互顯歟。問。自證無相位言心俱絕歟。答。言心俱離而心唯存。問。既云俱離何亦存心乎。答。雖離如義及一一心然猶不二心存（矣）故大師云非一一心之所緣。不二心之所證而已（文）又疏中住心品雖云自證三菩提言語盡竟心行亦寂而具緣品釋自證三菩提自心自覺。又不思議疏祕祕中祕釋云。本不生理自有理智。自覺不生故（文）故知無相極位猶有不二心。若不爾者同木石歟。問。若爾與顯乘一心無相為至極。而成契證絕言之義何殊乎。答。彼四言九心分位未及如義一一心。況不二心乎問。若爾無相位唯識大無五大乎。答。法佛法爾六大自證位本有云六大法身。所以隨緣六大是色心無礙唯心唯色。故依唯心之邊雖云不二心於法爾六大全無增減異矣彼本不生理自有理智者。理五大智識大也。可思之。尋云。能造六大色形有無如何。答。木幡義云。隨緣六大色心無礙故雖云識大亦有色形五大或無色形法位六大識大無色形五大有色形也。私云。若法爾若隨緣六大論色形是所生四曼相也。能造六大若識若五大不可有色形堅濕燸動。無礙了知性故。實四大亦觸境非顯形二色故。但與顯異。彼有為事法此無為理性故。
    次又釋歎加持住處等者。前舉住處體今歎住處德也。論云。如來加持廣大金剛法界宮者是則五佛之異名（文）宗家以五句為五佛祕名。疏家為體二義各舉一義互顯歟。或又五佛緣起次第轉釋故論疏無違。例如下四種身文轉釋又五字文中轉釋也。又住處配五佛是三摩耶身五佛歟。宮閣即如來三摩耶形故先德釋云。法界宮者法界塔婆也。三摩耶形（文）。
    適無所依者。或本適字用正訓。順前後文歟。
    此與釋論三種金剛三昧者。智論四十七云。問曰。三種三昧何以皆言金剛。答曰。初言金剛中言金剛輪後言如金剛。如金剛三昧佛說能貫穿一切諸法。亦無不見是金剛三昧能通達諸三昧。金剛輪三昧者得是三昧即能持諸三昧輪。是皆佛自說義。論者攝持義。言如金剛三昧者。能破一切諸煩惱結使無有遺餘。譬如釋提醒因手執金剛破阿修羅軍（云云）私云。論疏三種不符合。只例同金剛義歟。或三事三種其數同故云大同歟。或終一義大同。意云。三種中後一義大同也（為言）中字有由矣。
    法界者廣大者。安然云。此法界宮有二種義。一自受用遍法界宮。義釋云。大謂無邊際故（乃至）心王所都故云宮也（云云）二他受用法界宮。義釋云。此宮是古佛成菩提處（乃至）不獨在三界之表也（文）智證大師記云。華藏世界別教他受用土。如何今為祕密教中遮那土耶答。別圓兩教通有他受用。今此華藏世界圓他受用身土。於一世界分二義。更無咎（文）雜問答。云。淺深二義者。大自在天宮是為淺義宮。深祕義者金剛者實智之智。即能破之義。法界者廣大之義。即實智之體。宮者無相法身妙住之境心王所都心神所宅。此宮是古佛成道之處也。故云宮。隨如來所應之處無非是宮。所以名為金剛法界宮（文）私云。安然以此宮以下為他受用土。此義不可。此目近詞也。尤可指上宮也。又智證大師遮那土總云他受用土。恐非理。兩部經是理智法身境界故。當知大師御意此宮下釋成深祕法界宮義。釋論下引智度淺略宮簡異密宗義。今此宗下還成密乘義也。或所謂以下文述淺略義。所謂是後次義後。
    古佛成菩提處者。疏第十六云。然此五事仍是古昔諸佛成最正覺先佛成三菩提也（文五事者印色尊位住三昧也。此中色者本尊形相也。住者本尊。依印言等所引來至加威而住也）又十二云。以羅字門等淨此心故生其真實智惠光。（六識發光）故即見古佛所行之道（文）私云。准此等釋望行者修顯分別新古歟。又義云。古佛成菩提者菩提實義也。疏第六云。謂覺自心從本以來不生即是成佛（文）舊來成佛故云古佛成菩提也。今教教主成佛外跡加持身。故對彼云古佛耳。
    摩醯首羅天宮者。智論第二云。如摩醯首羅天秦言大自在（文）唯識疏七云。舊言摩醯首羅。今應言莫醯伊濕伐羅。即大自在也（文）十地論云。現報利益受佛位故。後報利益摩醯首羅智所生故（文）智周釋云。行滿今生即證佛果名為現報○菩薩後身地前業感故名後報（文）通法釋云。因位窮時現報利益。功德成滿異佛位故。果位彰時後報利益。寄色究竟所即於彼身示成菩提受佛位故（文）二師釋大異。今疏順後釋矣。
    釋論云第四禪等者。智論第九云。問曰。何以故名為淨居天梵世天。答曰。第四禪有八種五種是阿那含住處。是名淨居。三種凡夫聖人共住。過是八種有十住菩薩住所。亦名淨居。號大自在天王（文）問。今此自在宮界內攝乎。答。唯識疏云。其淨居上有實報土。第十地居。為三界所為不爾乎。佛地論說。此他受用所居淨土為第十地諸菩薩等說法處故即色究竟天攝（文）了義燈云。然自在宮非淨居報。瑜伽第四云。色界之中十八住處。無想天廣果天報非別處所。既云十八住處。復言無想攝廣果天。故自在宮非五淨居。若淨居攝處應十七非十八故（文）私云。疏意在淨居上而色究竟攝也。燈意色界攝而非淨居攝。然俱以為界內攝矣。今疏意非三界攝。故下文非今說云不獨在三界之表也之故（表用外訓也）故知疏主御意顯知論非三界攝也。疏五云。次於東方最近北邊布列五淨居眾○阿闍梨言此是五那含天子耳。過此以上有菩薩受佛識位處。亦名淨居天。多是一生補處菩薩。是第二院所攝非此中所明也（文）此文又外院第二院分。准知又可界外耳。問。住心論三引起世經云。他化天上有魔波旬屬他化天攝（取意）他化上魔天既他化攝。淨居上自在豈非色天攝乎。依之淨影釋云。此他化上別有魔天處。近他化亦他化攝○依大智論。五淨居上別更有一菩薩淨居○是第十地菩薩住處。以此通前色界合有二十三天（文）此釋契道理何。答。魔天是界內波旬故云可他化攝。十住菩薩界外聖人故非色天攝也。依之或經云。有妙淨土出過三界。第十地菩薩當生其中（文）是以住心論中欲天中雖舉波旬天色天中無示今天。斯則自顯界外義歟。義章釋文點可讀以此通色界（云云）所以智論云五淨居上。故舉色天之便雖舉此天非謂色界報歟。
    今此宗明義等者。開題云。若據淺略義摩醯首羅天王宮。釋論云○（如疏引）若就深祕釋者以自在加持○（如疏云云）雜問答云。淺深二義者大自在天王宮是為淺義宮。深祕義者宮者無相法身妙住之境。此宮是古佛成道之處也。故云宮（文）私案此二文意。前此宮古佛等文中所謂下一句淺義標句上一句深義結文也。然今文重釋前深祕意也。今指成佛外跡云深祕。對如常淺略故。若不爾者何今云有應之處矣。但上文所謂者復次義。非釋成上歟。猶如釋論中本論所謂云復次矣。或又轉釋深祕即為淺略也。如疏下云轉釋佛莊嚴藏。當知智論義為淺今經義為深也。
    神心所宅者靈明性云神心。即靈知神知義也。神心是能住自性理佛也。所宅即所住受用智身也。
    謂隨如來有應之處等者。自在宮處所不定意歟。佛地論第一云。如是淨土為與三界同一處所為各別耶。有義各別。有處說在淨居天上有處說在西方等故。有義同處。淨土周圓無有邊際通法界故。如實義者。實受用土周遍法界無處不有。不可說言離三界處亦不可說即三界處。若隨菩薩所宜現者或在色界淨居天上或天西方等歟。處所不定（文）私云。今宗義同佛地如實義者矣。智證大師在唐記云。第四禪者若於毘盧遮那之分為遍法界第四禪乎。答。然也。諮問。若遍法界皆是第四禪者。唯有遮那住處應無眾生所居乎。答。遮那雖遍法界不妨眾生所住。猶如寂光遍於三土（文）私云。此文成處所不定旨歟。疏第四云。大日如來身如閻浮檀金紫磨金色。首戴髻髮被絹縠衣。此是首陀會天成最正覺之□幟也。彼界諸聖天眾衣服輕妙本質嚴淨不復假以外飾故世尊俯同其像也（略抄）。准此釋。大日如來又於色界中五淨居天成正覺歟。問。金剛頂經云。住阿迦尼吒天王宮中（文慈覺疏云。阿迦尼吒天此云色究竟文）。
    與今自在天宮同異何答。答。安然教時義第四云。第四禪色究竟天有五種名。一名色究竟二名有頂三名須陀會四名魔醯首羅五名阿那含天。第四禪主亦名魔醯首羅（文）私云。今宗意胎藏理身住金界智佛故（疏云其所住所名佛受用身）指彼智佛云自在宮。心王自在德故。金剛佛住胎界理身故呼彼理身云色究竟。色身究竟體故。故大師釋云。身心互為能所住（云云）釋論第三。真如為身般若為心（云云）又善無破地猶儀軌云。智法身佛住實相理。為自他受用現三十七尊令一切入不二之道。理法身佛住如如寂照法然常住。不動而動現八葉為自受用示三重曼荼羅令十界證大空。雖是理智之殊廣略之異本來一法曾無殊異（文。私云。實相理者如如理也。如如寂照者疏云實相智云云。如如智也。故金光明經云。唯有如如及如如智名為法身文。金界云自他受用胎藏但云自受用者。自性受用佛與自眷屬各說三密門互以法藥故云自他受用。實行隔聞故但云自受用也。無違矣。大師釋云。自性胎藏理身。受用佛金界智佛。自受法樂故與自眷屬各說三密門文）文證既分明也。不可異求矣當知大日經是理智不二之理身說。金剛頂又智理不二之智佛談也。故金界遮那以止觀一羽而結智印胎藏毘盧以定惠兩手而作定印。甚以有深意者歟。又金剛頂經。能住佛身舉智之德。（教王經理趣經等）大日經中。所住宮殿示五智之名。（今經也）瑜祇經中。能所住佛宮俱明五智德號。三經教主住處義良有以也。此中有味。深思當見矣。問。諸經中皆以器界為住處。何今以佛身心為住處耶。答。凡三乘教雖云唯識所變猶論心外之依正。一乘宗雖談一心緣起屢滯因海之人法。斯則洗滌心外之□垢未開心中之祕寶故。然今教意性德本具匆陳恒沙已有速顯。是故金剛尼吒天本有眾生心上月輪。胎藏法界宮豈非我等胸中之蓮臺。所住是依正輪圓之法界。何遙舉鷲峰之岫。能住亦理智瑜伽之佛體。誰遠尋鵝王之跡。故經中或云三十七尊住心城或云大菩提心光明殿此意矣。依之序分六動名六根本煩惱之動搖。誰混東涌西沒之奇瑞。流通眾退說皆悉禮佛隱而不現。寧同同作禮而去之儀式。故大師釋云。恒沙眷屬鎮住自心之宮無盡莊嚴優遊本初之殿（云云）心王心數諸尊處心蓮而彰四曼之性。理佛智佛大我住心月而說三密之法。大師釋云。雙圓性海談四曼自性重如月殿說三密自樂（云云）可思之。又先德釋云。聲字實相各窮性海之深理。大三法羯同振本地之高德（云云。此釋逆次述上大師釋意聲字實相是三密故）。此中深義依事相更問觀。夫金薩灌頂之日拜諸佛臆中之曼荼妙雲流傳之時開眾生心上之鐵塔。五輪本我身。誰求西土之雲。兩部即吾心。何仰東流之風。故今疏中釋此中祕密謂心為佛塔也。金剛頂經中說此即毘盧遮那聖眾集會便為現證率都婆塔。可悉之。可悉之。又疏第五釋內心曼荼羅云。此是如來祕傳之法。不可形於翰墨。故寄在圖像以示行人。若得深意者自當默而識之（文）自當默而識之甚深深察之問。今理佛住智身。何云有應乎。答。僧證僧正義云。應有二義。一是符應義二相應義。謂理智相應也。今取後義（文）私云理智相應義可然。又疏第四云。須陀會天俯同之姿（文）自性中加持身理佛又有府同義故云應何失然。非受用以下應也。
    一切持金剛者等者。今持金剛可通菩薩。眾成就總句。皆悉眾會是廣故。故住心論第十釋今金剛云。金剛者五部諸尊所持法界□幟（文）或又舉內眷屬顯大眷屬歟。故下指此文云其金剛名曰虛空無垢等故。但大師釋於金剛部中亦有五部故祕藏記云。五部印五智。一智所互具五智。所以成二十五部（文）又先德祕釋中於十九金剛分三部五智故二義中前義為勝。別說中金剛菩薩列舉云及普賢菩薩等。今文外無菩薩總句故。又金剛菩薩名互通故。故疏第十二云。復次菩薩身即是金剛之體。而十方一切佛同以如來金剛智印授其手故名持金剛也（文此釋金剛名通菩薩也）又第三云。自臍以上至咽出現無量十住諸菩薩。然此中自有二重。從心以下諸大眷屬。從心已上諸內眷屬。通名大心眾（略抄此文內大同名十住菩薩故）准此等釋。當知今文持金剛通二重眷屬云持金剛也。住心論釋此意矣。故寶鑰云。五部諸佛擎智印森羅（文）既云諸佛。不局金剛部也。又總句金剛含二類故。指其中云其金剛也。或雖通二金剛名近內眷屬故從勝云其歟。問。金剛頂經中與九十俱胝菩薩眾俱之總句置大摩尼殿後。諸經亦爾。何今違顯密諸經例眾成總句安樓閣前乎。答。或云。處眾各總別二節故綺文也。私云。處眾交舉而顯依正不二人法一體義歟。
    兼得淺深二釋者。鈔云。淺謂執持。執持金剛杵也。深謂住持。住持金剛印也（文）此釋意持含二義歟。執持住持故。意云。摽今謂持金剛結於義為勝文起盡無爭執持相望持金剛得二義故為勝也。（為言）若不爾者不順兼字及結文故。問。若爾不順故字應云然隨文便何答。今持金剛亦兼執義故。是故隨便二名互用也。（為言）私義云。梵語陀羅具執持二義故。舊云執金剛新云持金剛。然今經兼得新舊深淺二釋故隨文便或云持金剛（一切持金剛文）或云執金剛（十九執金剛文）於義勝也（為言）。
    五百執金剛神者。或云表釋迦五百大願歟。或示五百塵點歟。
    心王所住之處等者。准上文云如來在此宮中為獨處耶下文云心王毘盧遮那可局大日一尊。今經教主故。心數又第一重等內大眷屬歟。下眾成就文列金剛菩薩故今文舉內眷屬顯大眷屬歟。云智印及執金剛故。疏第四云。曼荼羅者名聚集。乃至十世界微塵數差別智印輪圓輻湊翼輔大日心王。是故說為曼荼羅也（云云）但不舉四佛四菩薩者。彼具王數二義（五佛即心王餘尊即心數又大日即心王餘尊即心數又九尊心王餘尊。心數也）今舉偏顯通歟。例如立義四句貫兩重故不指屬矣。又住心論釋今經文云。心王如來大毘盧遮那五智四印及心數微塵數眷屬（文）此釋以五佛心王為薄伽梵句歟。故次下釋云。薄伽梵者標諸尊德號（文）又上文云。五佛即心王餘尊即心數（文）但此意舉能說人。非五佛皆為教主歟。或又但心王如來大毘盧遮那釋薄伽梵句。五智四曼釋如來乃至法界文。次下配釋分明故與疏釋同。大日普門體故云諸尊德號。猶如金剛頂經一切如來釋大日如來矣。或薄伽梵諸尊號今名大日也。（為言）故云具釋如疏。可思之。問。依轉識得智義四佛是八識為體。或九尊配九識（高尾口決）准顯家說八識九識皆是心王體。何今屬心數乎。答。今教意帝網瑜伽故心數心王重重也。故頌云。心數心王過剎塵各具五智無際智（文）以如常一途義勿令疑矣。又祕藏記中。一識心王八識心王。別本即身義中。以法界智為本為證四佛等八識為心數耶。實義是互相涉入彼此加持故主伴重重王數多多也。雜問答云。是以互為能所主伴。自受法樂（文）別本即身義云。約金剛界七十三尊大日為心王餘七十二尊為心數。約胎藏界五百尊大日為心王餘四百九十九尊為心數（取意）正本即身義云。心王者法界體性智等。心數者多一識（文）私云。正本即身義文等字等取四佛歟。住心論云五佛即心王之故或又通四菩薩歟。祕藏記云。不動九識其餘十佛剎一切心王攝於一識名一切一心識（云云）此釋意八葉中臺云九識第一重以外云其餘故。
    無不即入金剛界中者。准上文云金剛法界宮。指彼宮云金剛界中歟。又第二十卷云。一切大會曼荼羅皆是一身無別身也。即普門身。是法界身即是金剛界身也（文）准此文心王心數諸尊當體云金剛界歟。界是性義名身體也。金剛界儀軌云。應當知自身即為金剛界（文）准之又上文云。金剛喻實相智。○此智體如來實相智身（文）所住宮即受用身故云爾。故前後釋是同歟。
    心王毘盧遮那成自然覺等者。此為成今經說會加持身須先明自證法門身主伴也。故云如來內證功德自證三菩提義也。下卷中或云菩提實義（第六卷）或云常寂之體（第四）或云菩提自證之德（第三）或云實相自然智惠（第五）等是也。此自證妙嚴之相常寂之體法爾無減非造作所成故云自然覺也。故第四云。如來妙嚴之相法爾無減。非造作所成故（文）又疏第六釋菩提實義云。謂覺自心從本以來不生即是成佛。而實無覺無成也（文）第一云。如來無礙知見者一切眾生相續中法爾成就無有缺減（文）又云唯佛與佛乃能知之。是顯十地非境之旨也。故上文云。則雖十地菩薩尚非其境界。下卷中。十住菩薩猶因承佛神力得見加持身（文）此等義如先辨耳。問。唯佛與佛者何佛乎。答。當經理佛云唯佛金界智身云歟佛。例如止觀唯佛與佛文弘決中釋唯佛釋迦與佛十方佛也。
    約菩提義等者。抄云。雖法與人能所有異然恐難解。謂於曼荼羅中若但置印名法曼荼羅。即約菩提義金剛印。若於彼中置一切賢聖各持其印依位而住。是約佛陀義持金剛者（取意）此釋三昧耶印名法曼歟。故云難解歟。今謂不爾。結前自證法門故云菩提義。謂自證三菩提故。此自證法門法爾所成其性決定不改故云金剛印。非印契等也。又從此法門身（今法身三摩地等云法門身非種子等法門身也）現加持身。大日及內大等羯磨身故云約佛陀義即有無量無邊持金剛者。是即生後也。問。第四云。以如是內證之德無量無邊故。其所加持現作法門眷屬無量無邊（文）此釋法門身又所現。如何。答。法門身有二重。法身三摩地等內證德也。種子法曼荼羅是所現加持身也。四曼身皆說法利生此皆加持身故。故即身義云。法身三摩地等亦名法智印（文）下經文云。即以陀羅尼形示現佛身（文）住心論釋云。法身既爾。何況餘身（文）問。自證法門五十一心數九識心王等不同。何皆云智印耶。答。智所印持故。或與智相應故。信進慚等又云智印歟。
    由此眾德等者。此文有二義。一云既云眾德卻釋前自證功德主伴集會義歟。二云案經文集會言專指今經會座故。所以約佛陀義成眾會義也。又此者目近之辭故。雜問答云。此內證境平等界中有過塵數心王心數。是會集之義也。此一相平等四種法身遍眾生趣說法利益。此說聽處名為集會耳（文）以此文二節證前二義耳。問。經文一切持金剛者皆悉集會者多人相望而成集會義。何今約一人具德云一切集會耶。答。若少分未等一法未滿等反釋經一切文。故知具一切德。持金剛者一味到實際故云皆悉集會歟。或又經疏影略互顯也。
    然以自在神力等者。疏第三云。然以如來加持故。從佛菩提自證之德現八葉中胎藏身。從金剛密印現第一重金剛手等諸內眷屬。從大悲萬行現第二重摩訶薩埵諸大眷屬。從普門方便現第三重一切眾生喜見隨類之身。若以輪王灌頂方之則第三重如萬國君長第二重如朝廷百揆第一重如宗枝內弼中胎如垂拱之君。故華臺常智為大曼荼羅王也（文）准此文。今加持尊特身者中胎藏身今經教主也。既云然以如來加持故。即中胎大日非云加持身耶。疏第六云成佛外跡是也。依之疏第四云。大日如來身紫磨金色被絹縠衣。此是首陀會天最成正覺之□幟也。如來妙嚴之相法爾無減。非造作所成故。十住菩薩猶因承佛神力得見加持身。其於常寂之體如在羅縠（取意）此文又大日如來首陀會天（五淨居天）符同姿云加持身。今加持尊特身者今經教主云事不可異求矣。又般若僧正抄云。加持身者曼荼羅中胎尊○亦名字門道具足佛也。亦名具身加持也（文）故知。即從心王毘盧遮那者指菩提自證德。法門眷屬者金剛密印大悲普門等也。所現中舉第一重顯二三重眷屬也。或又法門眷屬者但智印也。總即別名故。問。疏第五云。內心妙白蓮華者是實相自然智惠。蓮華葉是大悲方便也。其餘三重是從此自證功德流出諸善知識入法界門耳（文）如此文八葉云大悲方便三重俱云自證功德。能現法門相違如何。答。自證法門立名隨宜通而言之。皆法門身。又自證功德也。第三卷中臺八葉云自證約勝。第五三重云自證據通門也。故當卷下十九執金剛云內證之德四大菩薩云內證功德。即此意矣。又八葉云大悲者。配因根究竟時有此義故歟。疏第二十云。為以中臺為菩提心次八葉為大悲外三院為方便也（文）。持大空戰具者。抄云。今此諸執金剛各從一門內自證智遍一切所破諸無明障染義名戰具。大空智即戰具名大空戰具。作持業釋。或執金剛者各隨一門法界□幟謂。是杵等是大空之戰具。可作依主釋（文）私云。一一智印皆徹字本不生際而一相一味故云大空。故云一相一味到於實際也。各有斷惑功故云戰具也。或又一一智印具眾德而涉入猶如虛空。含眾像無礙故云大歟。即身義云法身同虛空而無礙。含眾像故曰大空（文）或又以虛空無垢智印所印持皆同虛空無垢之相無有餘相故云大空。虛空遊步等准知之。舉初二三顯餘歟。
    無明之煩惱者。或本無相之煩惱（云云）疏第二云。由有無明生五根本煩惱（文）准此釋五根本煩惱歟。今依主立名矣。又通百六十心。故下文云百六十隨煩惱（文）或云。煩惱無相貌而縛心。如天帝五繫縛縛修羅。故云無相耳（云云）又十卷義釋云。無明堅執一切煩惱（云云）十四卷義釋云。無相堅執一切煩惱（云云）既云一切煩惱。可五根本煩惱及百六十隨煩惱歟。

大日經疏指心鈔卷第二（終）

御本記云

建治四年二月七日於醍醐寺中正院加點畢
金剛佛子賴瑜
大日經疏指心鈔卷第三
  
          

疏卷第一之三

    次明所住樓閣及師子座者。上法界宮是所依國城也。今樓閣即所住堂殿也。故教王經云。住阿迦尼吒天王宮中大摩尼殿（文）理趣經云。在於欲界他化自在天王宮中大摩尼殿（文）又今經第五云。即時諸佛國土地平如掌隨福所感宮室殿堂意生之座（文）准而可知矣。
    信解者始從真正發心等者。智證大師抄云。真正發心指凡夫位初發心之處言爾也（文）義釋裏付云。義有三番。一博地凡夫初發心。二初住已上菩薩初發心。三究竟發心。若約實義真名約究竟而今且依博地。言真正者所發大心是真是正不偽不邪故名真正。發此大心位同大覺故名真正。望前為果望後為因（云云）此等釋意指薄地發心也。疏第三攝受弟子中釋有大信解文出已發菩提心未發菩提心二類。未發心信解豈非薄地乎。又義初發心住云真正發心歟。起信論釋初住云。一者直心。正念真如法故（文）直心正念是真正義故。故疏第九云。最初發心乃至四十二地階次不同（文）又義初地也。故疏第二云。從淨菩提心已上十住地皆是信解中行。唯如來名究竟一切智地（文）三義中第三義為勝。十地云信解行地故。但第九釋既云最初發心顯非初地真正發心也。何況薄地發心乎。問。若爾信解不通果位乎。答。有二意或通果。今經云如來信解（云云）又第五密印品云。諸如來印從如來信解生（文）又同卷祕密位品云。如來信解願力（等文）問。既云於是中間。何通如來乎。故經云。此四分之一度於信解（文）又疏第二文如上引。何。答。初真正發心既信解。終佛果何不然乎。但於是中間者中間亦信解故云爾也。文點云信解者初發心乃至成佛也。於中間通名信解也（為言）次經文者上上方便位度因信解故云爾。非果無信解也。疏弟九云。如來信解謂是何法。謂無貪等善根也（文）無貪善根豈因有果無。慈恩釋云。果位諸識與二十一相應（文二十一中有無貪故）。或又四分之一者微細妄執。四分之一妄執果信解度之（為言）次第二釋者顯因位唯信而非究竟。非果位無信解也。又抄第九云。問。前云初地乃至十地名信解地度於信解方成如來。何故此從佛信解出耶。答。前據因稱此言果德。以前經云如來信解遊戲神變。豈因相耶（文）又云。局因也。信解行地經疏第二釋分明故。但如來信解文今疏云。毘盧舍那本行菩薩道時（等文）又密印品文疏第十四釋云。如來已證平等法界。以神力加持為令一切眾生皆悉得信解同入一切智地。當知從佛信解生也（略抄）既云得信解入一切智地。非關因乎。疏第九釋者彼釋上文云。身見俱生之類即是垢也。今斷是垢竟即休息耶。未休息更有勝法。謂除是垢已當生如來信解（此義如最初解。文）。我見等是初劫所斷。然斷此垢而生如來信解。豈是佛果耶。但如來信解者從當立名歟。或因信解又佛智用故云爾歟。又此義如最初解者指今文也。於是中間者為顯果非信解。非簡初地歟。
    梵云微吃哩抳多者。問。此梵名通信解乎。答。疏第三云。此信解。梵音阿毘目底。謂明見是理心無疑慮○下云深信者。此信梵音捨□馱。是依事依人之信（文）或云。此文信解有別梵名故今梵名不通彼也。私一義云。遊戲神變同含此梵名。信解何不然。今文雖信解梵語梵語多含故顯有餘義餘。下文又示信解有多梵名歟。例如日有毘盧遮那及阿你地也梵名耳。
    從初發心以來者。以來者向下以去向上。上上去去下下來來故。依之疏第三云。前七地以來無功用以去（文）無功用八地已上也。故知。今深種善根者地前生死所殖善根歟。經中信解舉地上行體遊戲神變示地前利益歟。若爾本行菩薩道者可通四十二地矣。約行者修顯邊云本行等。顯得以後是無去來今故三世常恒自性法身也。又准下從初發心以來得精進大勢等釋者初地上云以來也。若爾神變遊戲等又地上行也。
    一體速疾力三昧者。疏第六云。謂入此三昧時則證知一切如來皆同一法界智體於一念中能次第觀察無量世界微塵等諸三昧門知如是如是若干眾生於種種三昧門中應得入道○於一一門各得成就無量眾生故名一體速疾力三昧也（文）以前後釋思之。今三昧通因果位所入也。今云本行菩薩道。下經文云時佛入於一切如來一體速疾力三昧（文）故三昧之體雖同行觀之相是殊。准下佛三昧義。今又證知無量知識皆同一法界體供養故云一體於一念中遍行自利利他諸度門故云速疾力歟。此因位二利行。彼果後觀知之益也。當知普門一門三昧別。普門行者乘一體速疾力三昧至大日位也。故住心論云。大日所乘一體速疾神通寶輅（文）一門行者或入大慈三昧或住普觀三昧等也。此中供養有事理。供養法疏云。理者會理入證。是云理供養也。事者盡心竭力營辨香花供養佛海。是言事供養也（文）具如下辨。諸度又通事理。謂用六度印明。是理六度也。備六種微供是事六度也。十波羅蜜萬行等准知矣。具如丑重結護雜問答等耳。
    問。於一念中如何滿二利行耶。答。檜尾口決云。此大悲弘誓。常途義約外眾生為言。今意約內為言也。眾生者內心煩惱。清淨已隨煩惱數諸佛顯現。是名約內心眾生誓願度。約他眾生其自心諸煩惱下所有本覺如來依我修三密力悉顯現。如是依熏大悲種於諸眾生彼外眾生亦速曾緣成佛。若唯約外眾生界無盡。如何應度竟。大悲冥益寬矣。無有一眾生依我大悲觀力不令本覺佛顯現也（取意）實夫三祇功德促半念無邊眾生度一座三密妙行五部祕觀甚深者歟。
    如來智寶等者。經第七云。淨菩提心如意寶滿世出世勝希願除疑究竟獲三昧自利利他因是生（文）此中智者經菩提心也。寶者經如意寶也。依一體速疾力三昧自利利他法具足故。云除疑究竟獲三昧自利利他因是生也。
    於一切實報所生等者。大師吽字義云。此報者非因緣酬答之報果。相應相對故名曰報也。此則理智相應故曰報。心境相對故曰報也。法身智身相應無二故名報性相無礙涉入故曰報體用無二相應故曰報也（文）准此釋者。今經意理為能住智為所住故是理智相應義也。又樓閣是性莊嚴即相故是性相無礙義也。又第一寂滅是體加持神力即用故體用無二義也。故上文釋住處云。既從遍一切處加持力生即與無相法身無二無別（文）依如是等義云報也。問。經云信解所生。疏云本行菩薩道等。此豈非因緣酬答義乎。依之經第五明自性身土云。無量菩薩隨福所感宮室殿堂意生之座（文）既云隨福所感明修因感果云事。又理智相應義何必不共說。彼天台釋云。境發智為報智冥境為受（文）爾何。答。信解所生者且約行者修顯邊云爾。非修因感果義。次隨福所感者是又於修顯法寄如常作此言。非寶因緣相感也。又天台釋者雖理智相應因分緣起理智而未及性德本具心境故。又彼釋迦三身之理智此大日三身之依報故。
    大樓閣寶王等者。密嚴院釋云。大樓閣寶王高無中邊。大樓閣者五大所成五輪率都婆也。率都婆名為高顯。故高無中邊云（文）問。今此樓閣可有法爾隨緣二義乎。答。聲字義云。大日經曰。爾時世尊○住於定中○即時諸佛國土地平如掌○無量菩薩隨福所感宮室殿堂意生之座。如來信解願力所生法界□幟大蓮華王出現如來法界性身安住其中。此文現顯何義。謂有二義。一明法佛法爾身土。謂法界性身法界□幟。二明隨緣顯現。謂菩薩隨福所感及如來信解願力所生故（文）准今此文云信解生大樓閣故。但是隨緣義歟。或又信解遊戲神變生同下信解願力所生故。隨緣義也。大樓閣寶王擬下法界□幟故云法界樓觀（觀者家屋義也）即是法爾義也。問。大師釋自性身土為法爾三身身土為隨緣也。故次下釋云法身依正則法爾所成。結上畢若謂報佛亦名大日尊故曰信解願力所生（文）若爾。何以此文成自性土樓閣隨緣義乎。答。本經文四段四身說別。所以時彼如來已下三身文故今文自性說文。其中隨緣何三身說文乎。故知。若謂報佛等者下文標句。非釋上隨緣義也。若謂應化若謂等流傍例分明故。但信解願力所生者下報身文中信解所生文先預合之。非指上文歟。況復四種身皆具橫豎二義。法爾隨緣互有所限乎。或又上文信解願力所生句含二身隨緣歟。故又引合報身也下文無願力二字故。又具引下文何先抽引之乎。或又文雜舉故雖屬自性段說受用文故合報身歟。自性法爾三身隨緣影略互顯各具二義歟。又義樓閣并莊嚴其體舉寂滅性法爾也。猶如能嚴所嚴皆金剛。依加持力以諸德間飾成樓閣是隨緣也。猶如能所嚴之相。斯則法爾而隨緣。不生而生故。隨緣而法爾。生而不生故。故疏十六云。於無相中而現有相。雖復有相而從因緣生即不生義（文）。
    樓觀莊嚴之相者。疏第十六云。雜色者非但五方之色更有種種雜色也雜色幡其相長而在門標之上。○標上又懸白拂寶鐸以為莊嚴。前是綵幡幡有寶鐸及幡拂之類。并懸寶幡而間錯之也○從第一無相之法而出生如是大悲藏生之相普現色身種種方便說無量法。是雜色義也（文）。
    然此第一寂滅之相等者。疏十六云。佛住畢竟無相寂滅之法。以大悲故住於三昧令一切大會無量眾生得見此大悲胎藏漫荼羅莊嚴大會微妙之法○而令眾生各隨本緣見種種色聞種種聲獲種種法各隨心器如法修行。有如此大因緣故（文）私云。第一寂滅并無相寂滅是自證位也。以如來加持等者以大悲住三昧義也。今經說會樓閣生起也。法門表像者漫荼羅莊嚴微妙之法。鑒未來眾生心器故有如此相。若彼未來眾生可見聞觸知金剛手等流傳令如法修行入法界故云有大因緣也。既云可見聞等可字起盡約未來機耳。見聞觸知者。獲種種法者觸知歟。起信論云。見聞覺知（文）智論十四云。問曰。何故三識所知合為一三識所知別為三。眼名為見耳為聞意知名為識鼻舌身識名為覺。答曰。是三識助道法多故。是故別說。餘三識不爾。是故合說（文）。
    如善財童子等者。抄云。華嚴云。爾時善財童子而白彌勒言。唯願大聖開樓閣門令我得入。時彌勒前詣樓閣彈指出聲其門即開令善財入。善財心喜入已還閉。見其樓閣廣博無量同於虛空。乃至善財於一處中見一切處一切諸處悉如是。乃至爾時彌勒即攝神力入樓閣中彈指作聲告善財言。善男子緣起法性如是。此是菩薩知諸法智因緣聚集所現之相。如是自性如幻如夢等。疏主今取此文意者。若真言行者見聞觸知此境界時即同善財入彌勒閣中於一處中見一切處一切處中悉如是見。即觀十緣生句與花嚴宗不相異也（文）疏下釋云。今此宗直以淨菩提心為門。若入此門即是初入一切如來境界。譬如彌勒開樓閣內善財童子是中具見無量不思儀事難以言宣但入者自知耳（文）抄意以彼經菩薩知法智及境自性如幻等義同今經十緣生句觀。准下釋者未必然。此樓閣棟梁椽柱及莊嚴相皆法門表儀故。即以此為門入一切法界門類善財入樓閣而一處中見一切處矣。
    上說金剛法界宮等者。上經文說住處云如來加持故云即是如來身。次明樓閣云如來信解故云亦是如來身也。又例上宮及閣云如來身而成師子座亦菩薩身義故云亦爾歟。問。宮閣是如來加持力信解力所生。何即云如來身耶。答。如來加持身即宮故。次文如來是從信解生閣也（為言）又義如來身者釋家詞也。意云。經說宮及閣即是如來三昧耶身也。今座亦三摩耶身也（為言）乃至第十一地者。義釋十四卷本乃至如來地（云云）。
    釋論云譬如等者。智論第七云。問曰。何以名師子坐。為佛化師子。為實師子來。為金銀木石作師子。又師子非善獸故佛所不須。亦無因緣故不應來。答曰。是號名佛子非實師子也。佛為人中師子。佛所座處名師子座。一切座處若床若地皆名師子座。譬如今國王座處名師子坐○又如師子四足獸中獨步無畏能伏一切佛亦如是。於九十六種外道中一切降伏無畏故名人師子（文）。
    九十六種外道者。抄云。謂西方外道九十五種。若兼佛法成九十六種。謂佛法中有人。雖披經典不達聖旨心行理外。亦名外道（文）私云。佛教中有人者。犢子部歟。彼宗立非即非離我故屬外道矣。天台弘決云。故大論二十五云。九十六外道中實者是佛。今文但云九十五者論邪道故（文）。
    勇健菩提心者。疏第三云。住勇健菩提心者。勇健是雄猛無怯弱義。所以須此心者以真言行者未具諦以來當有違順境界○爾時安心不動無有退屈。依於法教而淨除之（文）又云。毘盧遮那金翅鳥王俯觀法界大海如觀明鏡奮止觀翅搏天人龍。乃是勇健菩提心也（文）。
    若作淺略釋等者。雜問答云。此有深祕淺略二義。淺略意即以菩薩身為師子座。深祕以菩薩心為師子座。菩薩深敬法故以身荷戴佛師子座。所以菩薩身為座也真言門菩薩初發意來勇健精進無有怯弱。住此大勢心獲得佛菩提。所以云心為座。問。以心為座之義云何。答。菩薩次第初地為第二地基乃至第十地為第十一地基。此菩薩行為佛果本故菩薩心為如來座（取意）私云。此釋意舉菩提心譬師子之釋成心為座義重引上十地行為座釋成上義矣。故知菩提心為師子即為座也。師子即座故作持業釋。當知今淺略釋對上二節文也。今此宗明義下上雖釋菩薩行為座未聞師子義。故重釋成師子即座義也。問。智論釋淺深中屬何文乎。答。座義對上文師子義待下文。此釋師子之座故為淺略。若爾何今更作淺略釋乎。謂。智論雖作師子座依主釋邊淺略未明身為座淺略之故。又今宗下一節卻雖成上座即師子義兼又對智度師子文成深祕也。故問答云。問。何故菩薩行及佛身喻師子耶。答。釋論云。如師子王於眾獸中獨步無畏佛亦如是。一切降伏以無畏故名人中師子。又菩薩勇猛大勢之行猶如師子故（取意）當知前後兩節座義淺深中間二文師子淺深也。問。經中但身為座。何今釋心為座義乎。答。舉身顯心歟。心依身而住故。或兩部配身心時胎藏三密俱云身密歟。故大師釋經身祕密文云法佛三密（文）或身字亦名心體歟。例如云實相智身又俱舍云六識身耳。大疏抄云。師子座者是菩薩身也。意以為。菩薩修萬行滿足地波羅密故。當知後地即以前地為基。故云如來以菩薩身為師子座（云云）亦如師子王人所座故云師子座也。智度論意也。又云。諸菩薩深心敬法乃至以身荷戴佛師子座故菩薩之身為師子座也。三義畢（文）此又為三義。菩提心為師子文屬初釋歟。與大師問答同歟。智證大師記云。然淺略釋應云必有師子戴座。今所請來金剛界毘盧遮那座下所畫者是也。深祕釋示如來無畏法門（略抄）此釋異疏歟。或無畏法門者菩提心有大勢力故云爾歟。
    以身荷戴佛師子座者。若如古點。菩薩身荷戴八師子座歟。若爾菩薩身可云師子座之座歟。又文點云。以身荷戴佛師子之座之故（云云）師子者指佛也。
    問曰佛所說經等者。抄云。此問意云佛所說經即應直宣正宗何須先明住處及眷屬耶（文）。
    答曰譬如國王等者。抄云。謂佛設教必不徒然。若不先明住處眷屬何存。若不次辨眷屬當根則闕故。五種成就闕一不可。是故次第須如是也（文）當根者當機眾歟。此釋意教主是他受。應化故。抄云。疏一云。譬如國王若有政令（乃至）倍復生信故（文）外朝者說法處也。教命者所說法也。大臣時史者同聞眾也。聞者生信布教利益也。此中無外民無當機之意也。故慈覺教王經疏一云。問。諸佛說法必為利他。今與內證眷屬說法。有何利益。答。是即自受法樂。如轉輪聖王與自眷屬受大快樂非是國內萬民所知故（文）此意本地身說內證義也。故彼抄上文云。本有法身說內證時有隨自隨他之二說。隨自意之邊唯有自性所成眷屬。隨他意之邊專有實行當機之人。於此二義各有文證。隨自意說無當機說文。瑜祇經云。諸地菩薩俱不覺知（文）此菩薩有顯教菩薩真言未究竟菩薩。疏一云。譬如國王○（如上引）隨他意說有當機之說云。疏一云。然此諸解脫門所現（乃至）實行諸菩薩故（文）此意今經本有法身隨自意說也。私云。今譬說意國王毘盧舍那本地身言斷心滅自證位也。若有政令者三密教令也。出居外朝者（異朝云外朝歟又於當朝出政斷處云爾歟）住加持三昧加持身也（疏第三云從佛菩提自證之德現八葉中胎藏身云云。大疏抄云。加持身者曼荼羅中胎尊也）制斷刑賞是說法斷疑斷惑證理也（刑刑罰斷惑也。賞勸賞證理也）時史著記者經家云時史結集書記云著記。某時王以下五成就相也。時王處臣（眾）如是教命（信）是也。境內信伏等者傳法者舉五句等流布閻浮令未來眾生生信也。合說中法王亦爾者合譬如國王出居外朝也。將說大法合若有政令制斷刑賞。必於大眷屬（乃至）證明者擬譬中五成就也。令作證明是影向眾意歟。聞者生信已下合境內信伏等。是則指未來流通得益之人。非今經同聞眾也。問。云法王亦爾指國王。非合當經教主乎。故疏釋教主本地法身。何。答。譬說出居外朝今經說會也。若爾可加持身。其證如上出（矣）又疏第十四（祕密漫荼羅品）云。如師子王在深窟中安住不動有時出穴頻申奮動。即是其身本不動今則離其常處而動故也。佛亦如是。安住如是甚深密藏之中。若非如來加持神力則微妙寂絕不可得示現（文）今此釋譬雖異意是同。師子在深窟如國王在帳內。有時出窟如出居外朝也。然佛亦如是合說通在窟出窟也。合加持神力及微妙寂絕義故今又可爾也。頻申奮動是今將說大法意也。故當卷別序釋云。如師子將欲震吼必先奮迅其身呈現材力然後發聲。如來亦爾。將欲必定師子。吼宣說一切智門故先奮迅示現無盡莊嚴藏也（文）凡今經三十一品皆雖自受法樂說悉加持身所說也（非受用等加持身。四身俱本地加持故自性身化他也。被未來機故）疏十四云。凡有所說皆是如來加持神力則不可表示。故名神力加持字輪品也。餘一切品皆如是釋之（文）。
    故先列眾也者。或本眾下有及處二字。或本唯有處一字矣。問既問眾及處。結文亦可有處歟。或今釋眾文故唯可限眾也。
    虛空無垢等者先德祕釋云（密嚴院）初六就字之五轉差別。次五歷因分住心施設。後八偏寄祕密莊嚴判義。初六中亦為二。初五別顯五轉不同。後一總歸不二實際○虛空無垢執金剛者即是菩提心體。如最初字當開佛知見。執者二執謂人執法執也。愚童凡夫二執恒有。二乘之人雖斷人執未斷法執為於人執畢竟淨。法執未斷之位人空未淨故也。菩薩之人分斷非全。所以有位位階級。諍者權佛究竟之諍也。戲論者真言自乘之障妄執也（文）私云。愚童凡夫者世間三心也。二乘者四五心也。菩薩六七心也。權佛八九心也。真言第十心也。問。今此菩提心本有修生中何心耶。答。准離一切執諍戲論等文可修生歟。故下文云。業壽種子皆悉梵滅得至虛空無垢大菩提心（文）又第二云。初地菩薩得至虛空無垢菩提心（文）第三云。於二種扼縛得蘇息處。即是真言行者虛空無垢菩提心也（文）又當卷下云。觀自心故即時人法戲論淨若虛空（文）金界儀軌釋修菩提心云。我見自心清淨如滿月離諸煩惱垢能執所執等（文）今文同之。又下釋無垢執金剛云。即是離一切障菩提心也。則知初質尚與微垢共住。初質者金剛也。又儀軌釋通達心云。觀心如月輪若在輕霧中（文）又祕釋云。初二是菩提為因也。中分本有修成（文）依此等釋唯本有也。但離障文雖同儀軌本淨新淨別故又義通二義。五轉中因句故猶如金薩通本有修生（矣）離一切障是明新淨邊無垢無染是說本淨義故。問。此菩提心有東因中因二義乎。答。若東若中皆字為因故俱存歟。中約本有因東約修生因歟。東因亦行義此意歟。或又東中同通本修歟。第八識第九識菩提心可通本修故。故知今五轉五義全二意矣。
    如淨虛空等者。抄云。如淨虛空體離一切障翳垢染無能取也及離一切分別無所取也。若於虛空體上見有障染名為執諍。若於虛空上分別是是垢即名戲論。虛空不爾故能遠離也。淨菩提心亦復如是。法合易知（文）私云。能取所取者可通依他能取所取遍計能取所取歟。染分依他是可斷法故依他見相二分如次能所取也。於此依他見相執實能所取是遍計能所取也。是體用都無故又所離也。又准先德義以虛空喻菩提心以無障翳等類離執諍等也。障翳比執。二乘菩薩所斷異故。垢染類諍。天台華嚴所離別故。分別譬戲論。妄執又名分別故。准此文者虛空無垢稱約喻矣。
    復次虛空遊步等者。祕釋意云。是菩提行也。如第二字當示佛知見。此中以三義釋遊步也。不住著已得之法故云不住。能進趣未得之行故云勝進。起自利利他之大用故云神變也。都無所住進修萬行起大神通之三句如次釋成三義也。又不住者表蓮華部。本來之理在纏出纏常離住著。如彼蓮華在泥出泥離垢染矣。勝進者表金剛部。本有之智有斷惑之能如彼金剛有摧破之德斷惑必有勝進也。神變表佛部。如上理智凡位未顯覺道圓滿即名為佛。當此之時具足無盡神變故名佛部也。又三義如次因根究竟三句也。本有菩提心無住著故。菩提薩埵進修萬行無離大悲故。三覺圓滿到究竟地必以神通方便起化用故。今執金剛是五轉中偏當行義。三句中唯根句也。而分別三句三部等。是本具一切互相交涉如因陀羅網。所以理理無邊智智無數法界法門不可定執矣。問。第三以後標其數。何今云復次耶。答。或云。第二金剛具因行二義。謂望本有菩提心是發歸本心故屬行。於修生初發心故為種子。東行亦因。可思之。若約修生菩提心邊有菩提心義故不云第二云復次合多義也。私云。祕釋中准三義配三句。此中因行果合說故但云第二唯是行闕因義。故云復次兼因義矣。或云。准無住義虛空有不住能故知虛空即遊步義也。小田原義云。菩提心起行喻虛空遊步也（云云）私云。菩提心起勝進行如虛空即遊步。若虛空為所遊履者可云遊步虛空矣。
    復次虛空無垢等者。抄云。阿字門種子虛空無垢。修無住行是遊步金剛（取意）或云。此文重顯上虛空無垢生起發行金剛。但初只云菩提心體性無垢未談有行。今阿字門種修無住行（云云）此義意初二釋顯因行體今復次示二種生起矣。故知通二種復次也。故初標不置牒言矣。或云。初釋體用義今釋種芽義也私云。於此文可讀亂達。虛空無垢正釋復次也。第二遊步云復次而不云第二示有亂達歟。所謂正釋約本有菩提心。復次據修生菩提心。二種中正起行是修生故云發也。即取能發心而非取所發行也。或又修生菩提心望本有菩提心且屬第二行歟。故為遊步復次矣。或又正釋約三句義故云即是菩提心體。復次據五轉義故云即字門矣。
    第三虛空生執等者。祕釋云。當第三字悟佛知見（文）私云。大空生是同字大空點義故又成菩提義。以四不生觀之無所起無起處。大空生故也。悟佛知見者又此意矣。佛知見即佛菩提義。悟是證義。即菩提義也。萌芽已生者第二遊步也。念念滋長者長芽今金剛也。以無所得方便等者以無所得方便合上四大虛空（虛空不礙又增上緣也或能作因也）是一切智門五義也。以萬行合上念念滋長等。意云。以無所得方便為緣而生萬行云真實生。又名大空生也（為言）故下云。隨行者以無住心所修萬行即由大悲地界所執持故（乃至）大悲虛空不障礙故爾時無量度門任運開發由如芽莖枝葉次第莊嚴（文）故知智門五義為緣所修萬行為所生歟。或本方便上有為字。故知萬行亦緣也。無得合虛空萬行合四大歟。謂萬行為緣生菩提芽云。大空生也。疏下云。平等種子生法性芽即是大空生也（取意）或萬行展轉為緣及生故云萬行為緣歟。依密抄意者。已上三種金剛者如次因根究竟三句矣。又依祕釋意。第三虛空生是大悲句攝也。故釋云。就上來六種金剛或以三句次第配屬。所謂初二是菩提為因也。中分本有修生二門。次二者大悲為根。此中亦異萬行大悲。後二是方便究竟。於此隨順眾生隨順菩提二種方便（文）若依祕釋今本為勝。大空生即萬行故。或祕釋依或本歟。亦於今本可讀文點無得方便萬行為緣（云云）。問。以五轉義案之。抄有三句不盡五轉之過。祕釋似證還為行。如何。答。祕釋以五句配五轉合六句為三句。義門是異。勿成行睛違難。抄又於今文不見五義。何付過乎。若五轉三句相攝則初二轉即初二句後三轉是究竟句歟。住心論九云。此字有十二轉除中七字菩提因行證入究竟。中間則大悲句攝（略抄）此意中間七字攝第二行云大悲句歟。問。五轉時第二為行。三句時何屬因乎。答。於遊步有三義中。第一因義故云淨菩提心都無所住。後二行義。故云進修萬行等。仍今遊步合因行義。故無違矣。問。復次釋中修無住行（文）無住即非行乎。答。無住義通五轉故。故上文結五轉云。皆以無所住而住其心（文）若爾隨宜歟。或又下文修生菩提心有亦因亦行義故云行。非所發根芽行歟。種殖方便是今無住行也。根中萬行大悲者。第三云萬行為緣第四云大悲曼荼故。究竟中二義俯應群機是隨順眾生義入如實智即隨順菩提義也。私云。三虛空異者第一約無垢義第二依不住義（虛空即遊步也）第三取無礙義也。三種俱從喻立名耳。
    第四被雜色衣等者。疏第十云。雜色衣即是種種萬德莊嚴法門。若人能證此空三昧即能萬德莊嚴其身如淨虛空明睹顯色也（文）祕釋云。當第四字入佛知見也（文）私云。被雜色衣者。表寂滅智身之上萬德挍飾。是大涅槃具德義也。萌芽增長是第三智印第四來由也。莖葉花實四表有餘無餘等四種涅槃及常樂等四德也。即第四智印也。四涅槃四德非一故云萬德開敷又云具種種色也。問。開敷華王佛是南方佛五轉中行。何配涅槃乎。答。彼華開敷故表行。此華實滋繁萬德開敷故顯果德。所以有異。又菩提心有東因中因二義。若中因義以開敷花為成菩提佛。故疏六云。黃色是娑羅樹王色。以成正覺時萬開敷皆到金剛際故第三（文）開敷既通行證。若爾何不為涅槃耶。或萌芽者第二智印。增長者第三智印。二三轉齊第四故皆雜色所攝矣。
    復次種種等者。或云。正釋解雜色義復次釋衣義也。私云。初約所生萬德膽雜色衣義。今就能生因緣顯雜色衣義也。所以種種法界色者一切智門五義也。故疏第六云。復次如世間綵盡不過五色巧惠者善分布之出生萬像。法界不思議色不過五字門如來以普門善巧圖作悲生曼荼羅（略抄）又云。以法界不思議色染眾生心同一淨菩提心（文）或前約從因至果義今依從果向因義歟。故疏第十六云。從第一無相之法而出生如是大悲藏生之相普現色身種種方便說無量法。是雜色義也（文）。
    第五善行步執等者。祕釋云。具足方便也。當第五字依端嚴種子（文）意云。第五字眾點具足故云端嚴。又甚深祕密字故云種子也（為言）是約字釋也。若約果德者橫遍十方具眾德故云端嚴。豎通三際無失壞故云種子。下已得果實當端嚴義還為種子是種子義也。又約自證云果實望化他云種子。又始覺窮滿故已得果實也。本覺隨緣故還為種子矣。言善行步等者。自下釋步行義也。望遊步言異者。前約上轉今據下轉也。又進趣自利道云遊步趣向利他道云行步矣。諸佛威儀者果後方便三密威儀也。可度不可度者是機非機也。通塞者謂通達閉塞即得失。無滯云通有障云塞也。曲中規矩者抄有二釋。初釋云曲謂委曲中去（文）意委當規矩可讀歟。後釋云曲隨他意言中謂順自意語皆成佛事（文）意曲中於規矩可訓歟。（雜問答釋五鈷云。法身正理捨方便故處中正直。曰佛身智帶方便故曲而向中文。准之）謂曲隨他義中隨自意。是即以隨自隨他方便作佛事義也。斯則自利利他中於利他邊分二義也。故云俯應群機矣。例如聖位經中云或自意趣說或他意趣說耳。規矩者方圓即所被機矣。
    第六住一切法等者。祕釋云。住一切法平等執金剛者。住如實際照上來五句究竟不二名住一切法平等也。住者依止義。一切法者所觀。平等者能觀智也（文）私云。釋中住一切佛平等性者佛是能覺即能觀智也。標法者所覺也。標釋互顯歟。謂因果下舉三對六重法釋上一切法也。所謂五轉中前四為因後一為果（一對二重）又前四為有為因故。後一為無為果故（一對二重是一往假說也）又五轉皆為自利第五轉中果後方便為化他（是一對二重也）亦可前二因後三果。有為無為准知。初一為自。初地菩提心位頓自證窮故。後四為化他。為令他知開說功德故。當知前義約漸證今義據頓證耳。入此下以實知平等觀釋上平等性也。
    然上來五句等者。異義多端。或云。為成第六平等義置然言簡別上來五種差別也。故祕釋云。住如實際照上來五句究竟不二（文）又般若抄云。五句者虛空無垢（乃至）善行步執金剛也（文）或云。釋六種畢云上來五句。定知第六又五句隨一也。但至云五句者第一第二約菩提心本有修生雖分之五轉中同第一因之位也。故疏中不置第一第二言粗示此旨歟。私云。後義未詳。第一二為一種者五轉闕乎。第二行故且准聖靈三句義中因分本始。第一二約三句為一句三句五轉總合云五句歟。或彼義意第一二合為一轉加第六如次為五轉歟。前義為勝。所謂五轉有橫豎二義。前五句豎義第六橫意也。故佛德無淺深殊為令人易解作次第說（云云）此意也。但初二金剛不置一二言者復次虛空無垢等釋為顯有亂達也。
    第七哀愍無量等者。祕釋云。自此下約住心分別之。於中有二。初五屬因分住心。後八屬祕密莊嚴（云云）又云。哀愍無量者當異生羝羊等三種世間心能化智印（文）私云。哀愍者能化之心。大悲為體。無量眾生界者所化之類。眾生言雖通二種生死今但限世間三心常沒也。已出離者讓後後所化故。又云當他緣大乘心法相宗也（文）私云。同體悲愍之心當無緣慈悲故。已住平等法性者上第六金剛根本實智也。發同體悲愍之心者今金剛即權智大悲也。起信論云。以同體智力故隨應見聞而現作業（文）。
    第八那羅延力等者。祕釋云。那羅延者當唯蘊拔業二心能化智印也（文）又云。當覺心不生三論宗也（取意）私云。二乘發菩提心切難超常沒故。具大勢力能救護也。又相宗雖無緣悲無限無無性預化。五性各別故。性宗悉成佛。具悉有佛性大力故。
    經中挍量六十象力等者。涅槃經中有此挍量。謂如十小牛力不如一大牛力。十大牛力不如一青牛力。如是凡象野象二牙象四牙象雪山白象香象青象黃象赤象白象山象優缽羅象拘物頭象分陀利象人中力士缽建提此等後後力勝前前十倍。乃至十缽建提力不如一八臂那羅延力。十八臂那羅延力不如一十住菩薩一節之力（取意三十六卷本第十可見）或云。此經中從凡象至香象有六十象六十內雖有香象約言總云不如一香象力歟。私云。凡象乃至香象六種象各有十故云六十象歟。俱舍二十七云。身那羅延力者佛生身力等那羅延。此云人種神。有餘師說。佛身支節一一皆具那羅延力。象等七十增者明那羅延力量也。象等七力十十倍增。一十凡象力當一香象力。二十香象力當一摩訶諾揵那力（此云大覆形神）三十摩訶諾揵那力當一缽羅塞健提力（此云勝雲神）四十十缽羅塞建提力當一伐浪伽力（此云妙支神）五十伐浪伽力當一遮弩羅力（此云執持神）六十遮弩羅力當一那羅延力。故象等七十十倍增名那羅延力（略抄遁麟記云。言凡象者西國凡常受用之象。香象者西國別有一類好香象擬戰時用故文）准此釋今疏文可讀點經中挍量六（云云）十象力（凡象也）不如一香象力者舉初二顯後四故云乃至也。又經云十住菩薩一節。論或云生身力。或云佛身支節。今云生身毛孔。論疏少異約佛身論之。經云菩薩。謂小乘極果不過大乘因位故。以菩薩支節同生身力或支節或毛孔歟。力勢同故歟。那羅延者。寶師涅槃疏云天帝釋之力士。章安翻云金剛。玄應譯云約鎖力士。真諦三藏翻為人生本。梵王是眾生之祖父故人生本也（文）光俱舍記翻云人種神（云云）私云。既云梵王可色天矣。或云天帝釋力士是可欲天也。或云人種神人趣攝歟。
    第九大那羅延力等者。祕釋云。當一道無為心也。祕密神通者一乘不思議方便也（文）又云。當他緣覺心能化智印（文）私云。三乘教云定性無性不成佛故。以此智印教療故云爾也。又天台談闡提定性成佛故爾配矣。問。大師問答云。一闡提人必死之疾二乘定性已死之人餘教非所救。唯此祕密神通力即能救療。唯此中義密不共顯之義也（略抄）相違如何。答。同釋云。雖言救療之義同不共之言一而密有兼顯之義顯不知密意。如直服丸藥等與讀藥方等。遲速淺深豈同日而論（略抄）私云。准此釋者。祕釋約讀方經云救療。問答就服藥云不共。故無過。問。性靈集第十云。若使千年讀誦大素本草四大病何曾得除。百歲讀誦八萬法藏三毒之賊寧調伏乎（文）若爾何讀方經有救療義耶。答。但讀方經者據勝為論門意歟。據實通論分可有服藥義歟。故同釋云。諸經長行偈頌為顯。諸經陀羅尼為密。淺略趣者如大素本草等經論說病源分別藥性。陀羅尼祕法者依方合藥服食除病（文。大師於宮中就最勝王經可被修後七日法之由表也）。
    一闡提等者。鈔第二云。言一闡提者是樂欲義。樂生死故而斷善根無成佛之壽命故名必死。二乘已死者。謂二乘之人於空作證入於灰斷故名已死。諸佛醫王明見一切眾生皆有如來知見性必定師子吼決定宣說一切眾生皆有佛性也（略抄師子吼者涅槃經云決定說也）私云。一闡提此云燒種。樞要上云。謂一闡提此有二種。一者焚燒一切善根即謗菩薩藏。二者憐愍一切眾生作盡一切眾生界願。是菩薩也（文）今當初一矣。或有三種。一斷善闡提二無性闡提三大悲闡提也。第二無性者無佛性即今闡提也。師子吼約喻立稱。大日如來先現瑞相善調機根後說本懷。猶如師子先奮迅吹呿驚怖群獸然後成事故云爾也。大師疏指事云。闡提定性成佛文（文）。
    諸菩薩尚不能爾者。今此菩薩者下所舉四大菩薩歟。第一重第三重有淺深故。又下文讚金剛手問云。乃至淺行諸菩薩無能於世尊前發如是問者（文）指此菩薩歟。或顯乘菩薩歟。或自宗修生菩薩歟。抄釋瑜祇經諸地菩薩俱不覺知云。此菩薩中有顯教菩薩真言未究竟菩薩（云云）。
    第十妙執金剛等者。祕釋云。當一道無為心能化智印也（文）又云。妙執金剛者一道無為極無自性二心。問。一道無為配屬既畢。何重出乎。答。上是一乘用也。以祕密神通力大作佛事故今是一乘體也。所有所作皆歸此故。問。若爾何亦為極無自性乎。答。一如本性之體空無自性畢竟無相無境界故極無自性之心生也。所以大師御意以空性離於根境等文證二種住心。但初一未極為其差別（文）私云。於醍醐有與奪二義。謂性宗依涅槃經以醍醐類妙經簡隔歷三諦之粗明圓融三諦故云鎔融妙。又一事因緣義同法華一大事因緣故為一道心也又一乘義同故通極無也。融者六相融妙者十玄深妙也。又今宗依六度經以醍醐為祕密藏故為能化智印矣。醍醐者。涅槃經二十七云。雪山有草名為忍辱。牛若食者則出醍醐（文）辨正論第二云。牛乳出酷乃至醍醐。轉拼轉淨唯香唯美。五種具足百味甘濃（文）。
    一切功德悉皆無比無上者。今德未必有別體。取諸德上無比無上義邊為一德歟。例如六度中精進矣。一事因緣者。抄云。即一大事因緣也。清涼云。無二無三故名一。佛因佛果故稱大。因果幹能令物解脫並稱為事。如來因此緣此故出現爾。大事即因緣也。
    第十一勝迅執等者。祕釋云。當極無自性心能化智印也（文）又云。屬極無自性心。問。何再出此心乎。答。上是偏顯空性無境之理當自分義。今者依無自性故起進修行當勝進分義。證此遍一切處大空。其心以極無自性故。若遇驚覺因緣能起速疾神通也。良以無相理上蒙驚覺時趣祕密莊嚴即身可到法界體性。此如能起速疾神通。即是如經不捨於此身逮得神境通也。又如瑜伽教五相成身菩薩蒙驚覺匆進是也（文）私云。疏中勝謂等者。釋勝義故。能等者釋進義也。意云。前自分位偏著無相空理萬行休息名法愛生。故上云不可復增。今離法愛心生極無自性心云大空。無性故蒙驚匆進云神通也（為言）住此乘者華嚴也。初發心時等者依圓教約法圓融也。非取終教見性齊義。華嚴經云。初發心時便成正覺者是也。不動生死等者。約真妄相攝義也。故賢首云。真該妄末相無不攝。妄徹真源體無不寂。真妄交徹二分雙融無不全攝（文）即此義也。又約能化印義者。雜問答云。勝者大空遍一切處義。迅者速疾神通也。謂乘此神通乘者初發心時起速疾通不動生死即至涅槃。所以者何。餘乘先歷諸法而後成正覺故。今此宗初發心時直住心實際攝諸法故。致遲速之異耳（文）文意顯矣。今生死者但分段身歟。論中云父母所生身即證大覺位之故。彼華嚴宗猶若依圓教不說變易。但分段身窮於因位（文）況自宗談乎。但疏下釋。以字智火燒意生身（云云）未必變易身歟。猶如意生作業等。或疏下文如意生身（文）以變易身譬分段身歟。非實變易身歟。問。已上五種執金剛約十住心能化智印義可然。所以此智印皆舍那三密法門故。而又約因分諸乘行者配屬。有何故耶。答。今宗意。修行門之諸功德皆是舍那本有之智印也。為顯能化所化皆是法然不思議三密境界又建立此義也。又義九種住心通顯密。然為所化邊是顯直為住心邊密故。
    第十二無垢執金剛等者。祕釋云。三部中蓮華部。淨菩提心清淨之理當本來不染之旨。若顯無垢之義用何屬無失。但云金剛印者。十九皆是執金剛故云持金剛印也。總而十九皆是金剛部也（略抄）私云。用何譬無失者蓮華部用金譬會之也。
    初質尚與微垢共住者。有多意。或就修生菩提心約三劫始終論初後云初質有微垢也。抄意云。斷三妄云離一切障也。此中斷於粗妄淨菩提心始顯○云初質微垢共住。後二細妄未斷故金剛心又微細猶在離前細妄故。故釋云。是則三劫有初質之實二位遣微垢之妄。故曰初質尚與微垢共住（文）畢竟淨者。佛地障未斷智體淨故猶如金剛純淨也。或等覺無垢義歟。或初質者直指本覺也。故抄云。初質者謂本覺體根本名初。微垢者即微細無明也。問。既在纏。應與粗惑共住乎。答。根本無明最相近故（略抄）或初質者第一虛空無垢也。即本有菩提心也。其體雖無垢尚在纏故云微垢共住也。今修生菩提心故云種種練冶矣。或云指前前住心云初質。微細妄執猶未斷故云微垢共住也。
    十三刃迅等者。祕釋云。表金剛部。本有理邊必有智具。指此智體名金剛部（文）問。前離障與今斷道何異耶。答。抄釋無垢金剛云。今為發大心眾金剛道功德之相以次刃迅之稱。是究竟智也（文）又義。前畢竟淨印又佛智。猶如佛地云究竟清淨。但前約智體此據智用故二異矣。
    十四如來甲等者。祕釋云。表佛部。理智具足覺道圓滿名為佛部故（文）私云。擐大悲甲冑攝眾生。是自他覺道圓滿義也。不為一切等者顯佛果無念義。無能降伏等者內無三妄之惑障故外無四魔之障難也。
    十五如來句生等者。祕釋云。大圓鏡智也（文）或云。如來句者字故為大圓鏡智歟。諸佛自證功德者金剛密印也（三昧耶形歟）如來性者字也。（即種子也）加持身者今執金剛（尊形羯摩身也）是則依種大轉成義正雖智印生約根本云如來句生也。結文云以不離字門此意矣。私義云。諸佛自證功德者字本不生際也。空有不生是字三義故。謂大空則諸佛自證功德也（為言）此釋句字也。從如來性生者解大空生字。即指自證德云如來性也。性即當句。故如來性生是如來句生之義也。此加持身（執金剛也）下以所生執金剛歸能生自證德也。故云以不離阿字等。今執金剛從加持力生與無相法身無別之義也。
    十六住無戲論等者。祕釋云。平等性智也（文）私云。住八不正觀智遣八迷別執故云住無戲論也。此八不正觀智水不簡情非情彼此同如常住不變故名曰平等性智也。謂住大空等者住獨空畢竟理惠也。是則四中都名八不總義而已。抄云。住大空惠者即無分別之惠也（文）又云。八不是南宗法門平等性智。又南方智故相配歟。
    謂觀緣起等者。智論第五云。不生不滅不斷不常不一不異不去不來因緣生法滅諸戲論。言語道斷深入佛法（文）又三十一云。有為法實相即是無為（文）。
    十七如來十力等者。祕釋云。成所作智也（文）私云。佛十力是知眾生是處非處等故即權方便智也。以此方便權智用故二利應作妙業遂成即所作智義也。十智力者。智論二十八云。諸佛雖有無量力度人因緣故說十力具足成辨其事。以是處非處智力分別壽量眾生是可度不可度。以業報智力分別壽量是人業障是人報障是人無障（乃至）以漏盡智力分別籌量眾生得涅槃。佛曰是十種力度脫眾生審諦不錯（文）。
    十八無垢眼等者。祕釋云。妙觀察智也（文）私云。祕藏記釋妙觀察智云。五眼高臨邪正不謬。因以為名（文）故配此智也。以菩提心等者釋無垢也。以一切等者釋眼歟。一切種者能觀智。或本一切種智（云云）一切法者所觀法也。了了見聞等者釋眼功德也。六根互用故眼有聞覺知用也。
    問。若爾五眼俱緣一切法耶。答。如來五眼可然歟。問。仁王經云。法眼見一切法。三眼色空見（文）又大乘義章第四云。肉眼天眼唯見事中一色之粗事餘悉不見○菩薩天眼非直見彼色亦見彼色生滅之相。若從是義亦分見法少故不論。法眼見於陰界入等一切種事及見於法。惠眼見於彼破相空理。佛眼見實（文）又青龍儀軌上云。肉眼見一切色。天眼見一切眾生心。惠眼見一切眾生諸根境界。法眼見一切法如實相。佛眼見十方。出華嚴五十七也（文）又嘉祥仁王疏智論第九卷等釋五眼。皆所知境有分齊。如何。答。既云觀一切法了了見聞覺知無所罣礙。何有所限乎。況如來五眼若所了有分齊佛智可有淺深。彼六根淨位猶見聞覺知無偏頗。果位五眼豈有分齊乎。依之嘉祥釋云。如來以一眼即究竟諸道。何須此五。將境即智故有此五（文）此問答意。五眼各雖究諸道且以境即智云五異也（為言）處處釋文論五眼所知異是約因位歟。問。所知境無分齊者如何分五眼異乎。彼六根互用已轉依位。隨境有亂故。但隨根無亂。今五眼約何無亂乎。答。五眼體本各別故雖緣一切可無亂矣。猶如五智矣。
    以一切種觀一切法等者。二本義釋同云一切種智。智論第四十佛眼云一切種智。又釋云。初得無生法忍菩薩未捨完身得菩薩神通無生法忍道種智具足。未成佛故無佛眼。如是等不名無法不見聞覺識。若以佛眼觀諸法。是名無所不見無所不聞無所不覺無所不識（文）今疏同此文。當知一切種智是佛眼也。上如來五眼者言總歟。問。今本云一切種顯具有五眼歟。若爾何云言總乎。答。設依今本佛眼攝諸德故云爾。故智論云。所謂一切種智十力四無所畏四無量智乃至大慈大悲等諸功德是名為佛眼（文）私一義云。示今宗能知無量故云一切種歟。故即身義云。不同顯家以一智對一切（文）又今疏下簡智論一切智釋今宗一切智智云。非但一切種遍知一切法（文）可思之。
    十九金剛手等者。祕釋云。法界體性智也（文）私云。祕密者三密即法界義也。主者者所依義即體也。故祕藏記云。三密差別數過剎塵名之法界。諸法所依故曰體也（文）故配法界體性智也。
    掌持金剛等者。此文會執金剛金剛手異也。故雜問答云。問。執金剛金剛手同義。云何。答。手掌持金剛杵故云執金剛。金剛杵在手掌故云金剛手（取意）此釋意掌持釋執金剛手執釋金剛手也（為言）問。疏文似釋執持義。何云手執義乎。答。疏次下云。執金剛杵故曰金剛手。能持此印故云執金剛也（云云）此文分明矣。問。若爾上文云。舊云執金剛今謂持金剛（文）前後相違。如何。答。持兼淺深二義故持云執。又執與手同故無違耳。或云。手持金剛故從所持云金剛手。手執金剛故從能持功云執金剛歟。此釋違次下疏釋矣。問。前十八別名下云執金今何變彼乎。答。或云。前十八顯全別作總義。今一種示全總作別旨也。
    西方謂夜等者。以上釋總名金剛手自下解別名祕密主也。於中有二。初總釋次若淺略下別釋也。別中亦二。謂淺略深祕也。問。兩釋結皆總名。何云別名乎。答。總別相對法故釋別義結總名何失。依之大師問答。淺略結總名深祕結別名矣或又西方以下釋總別二名。以上會手執相違也。問。別名時祕密主云金剛手。今何金剛手為淺略義乎。答。約同義二名互出也。猶如執持二名矣。謂夜叉為祕密者。雜問答云。夜叉翻祕密。身口意隱密難了知故云祕密。主者王也（文）。
    乃至彌勒菩薩等者。雜問答云。若論密義者。言夜叉者即是如來身語意密。唯佛與佛乃能知之。一生補處猶不能知如來祕密。是菩薩即能持佛祕密印故。亦心密主故曰祕密主（文）又疏第十四云。時金剛手毘盧舍那如來身語意地昇法界平等觀者。猶此菩薩能知如來身口意密故名祕密主也。如來意密之法唯佛與佛乃能究了。如意者當知是身口意。如是今此菩薩亦能知之。當知是位同大覺。為欲度眾生故示為菩薩而相起發也（文）此文金剛手知如來三密故云祕密主（云云）今疏并大師釋持此印故（云云）又心密之主故曰祕密主（云云）故知今彌勒是生身眷屬非四大菩薩中慈氏歟。疏下舉生身眷屬云彌勒文殊一生補處。大師釋今文云一生補處之故。況復疏第三釋支分生曼荼時內大眷屬俱云十住菩薩故。內眷屬既知之。大眷屬豈不知彼乎。加之大師四重圓壇聖眾判從果向因人。疏十四云。為欲度眾生故示為菩薩。其意懸會。或又約豎差別第二重不及第一重故指四菩薩中歟。故疏第三云。若行因至果則第二重之所引攝成就能通第一重（文）於二義中前義為勝。文證分明故。但第三釋者。上文云。若自本垂跡則從第一重一一門各流出第二重（云云）從本垂人有不知義矣。心密主者。三密中心密勝故云爾歟。或胎三部配三密時金剛部心密。此菩薩金剛部主故云心密主歟。又或人云。十九中初六如先。第七至第十二如次他緣覺心一道極無祕密乘。十三至十九如次不動降三世普賢文殊觀音彌勒祕密主也（云云）問。用十九數有何表示耶。答有多意也。或對顯乘十九無知密教立十九智印也。故瑜伽論第九引經云。無知有十九種。謂前際無知後際無知前後際無知內無知（我見）外無知（我所見）內外無知（於他有情起怨親中之執親云內怨為外中隨宜）業無知（見有作者也）異熟無知（見有受者也）業異熟無知（於因果起種種邪覺）佛無知法無知僧無知苦無知集無知滅無知道無知因無知（計無因）因所生諸行無知（迷諸行善惡等）六觸處無知實通達無知（增上慢者於所修法顛倒思惟也）略說十九種無知（取意）或擬不動十九布字立十九種金剛也。不動立印軌說十九布字云。從頂至足一一身分普布之不過十九數。如是說畢自身成聖尊一切天素羅等不能動搖（取意）此即破魔怨成金剛身有十九功德也。以十九擬十九布字。是古來祕義也。不動是金剛部教令輪也。金剛手院二十一尊可攝此不動一尊也。仍配當尤相應也。或云十陰滿九陽滿。陰陽合論故有十九。是理智圓滿義也（云云）或云。八葉約人法有十六。彼加三部為十九歟（云云）。
    如是上首十佛剎等者。或云。十佛剎皆上首也。故文點云。如是上首之十佛剎等（云云）故疏十五云。十佛剎土諸執金剛皆是上首也（文）或云。上首者十九種也。十佛剎是眷屬也。文點云。如是上首者十佛剎等（云云）故下舉菩薩眾文云。以四聖者而為上首。如執金剛有十佛剎諸菩薩亦有十佛剎眾（取意）此文所顯今上首又可局十九也。私云。二義中初義違菩薩釋例。又違此等上首執金剛文。後義背經文如四大菩薩下置等字金剛十佛剎下置等字。并又與俱文違諸經例。望教主云與俱。今對眷屬上首云與俱故。今謂不爾。如是為上首。可訓矣。意云。十九為上首十佛剎為眷屬與教主俱也（為言）但至下釋者彼具文云。若入字門十佛剎土等（云云）且歸字門不論主伴異。故俱云上首也。
    若具存梵本等者。上既云然此經梵本闕無通序（文）何今云梵本耶。或云其金剛已下通序梵本有之（云云。暹義）私云。指具本歟。可曰具存之梵本歟。故結云大本當具存耳。
    於宗通之用等者。抄云。今此統其大領所要用者上首一十九數。枝末眷屬皆悉隨之。於此持膽宗中通途之用者不以為闕少耳。又解。宗通之用者然此經宗有通統法界之用。若人若法皆無盡故（文）疏第三云。此領解中文雖簡略而提舉宗通妙旨無所不周（文）義釋第七云。然此經大本。一一善知識三密門中各有種種慢方便真言數如恒沙不可備載。今傳法者為欲攝廣為略故最其宗通要旨義兼用者舉為一品。名曰普通真言藏品也（文）。
    如來十種智力者。十智力。釋論文如上引之。又俱舍云。
    世界海世界性等者。摩訶衍論抄第十云。然彼十佛境界所依有二。一國土海圓融自在當不可說（上證果分下證因分）。二世界海有三。一蓮華藏世界海當是十佛等境界。二於三千界外有十重世界。一世界性二世界海等。當是萬子已上輪王境界。三無量雜類世界皆遍法界。如樹形等世界。皆遍虛空法界互不相礙。此上三位并是毘盧舍那十攝化之處。仍此三位圓融無礙隨一切界即約粗細。有此三故當知與三乘全別不同也（文）私云。三重世界中舉第一第二云世界海世界性歟。或第二十重世界中一二歟。智論五十云。復次三千大千世界名一世界。一時起一時滅如是等十方如恒沙等世界是一佛剎世界。如是一佛世界數如恒沙等世界。是一佛世界海。如是佛世界海數如十方恒河沙世界。是佛世界種。如是世界種十方無量是名一佛世界。於一切世界中取如是分名一佛所度之分（文。又第五十五有釋）。
    然此毘盧舍那內證之德等者。內證德者諸智印。能現本地身也。
    各現執金剛者。所現加持身。今經同聞眾也。疏第三云。從金剛密印現第一重金剛手等諸內眷屬（文）。
    形色性類皆有表像者。抄第二云。形謂熙怡忿怒。色謂青黃赤白。蓋分性類差別故表息增降敬。餘法門例爾（文）。
    各隨本緣性欲等者。法界宮中雖無實行解脫門所現善知識引當機眾入法界萬荼故云引攝眾生也。
    從此一門得入法界等者。抄云。從此一門（乃至）法界門。如從一門見王即是遍入千門萬戶。行人隨從一門即須直入（文）問。當卷下文云。行者精勤不久成此仙身更轉方便即成毘盧遮那身也（文）相違如何。答。疏第四云。如華嚴入法界諸善知識各各於一門中所通達法深廣無際然亦互不相知（文）又下文云。然其學者隨於一法明道而得悟入即是普入一切諸總持門。如從一門見王即是遍入千門萬戶（文）抄第五會前後相違云。前約漸修此約頓悟。又前是行布此文圓證（文）准此釋者。第一卷前後釋又於一機約頓悟慚修歟。疏第二云。王子初誕育時從相備具頓悟遍習眾藝統御四洲（漸修取意）或又約頓漸二機歟。疏第六中舉頓漸超三類之故。又第四文。上明知識互不知下文說行者悟入。何云一機頓悟漸修乎。又疏第三云。復次大悲胎藏發生三昧中有種種法界門種種善知識。如善財童子次第詢求或於如是法門已善修行而於餘門未能究習。若入普門世界時則能於一念中具足相應是名深行阿闍梨也（文）此又雖修一門不入普門不能窮盡也。又雜問答云。若有人入此三昧門而修行者即從一門直至如來所證（文）此同今疏文矣。重意云。得入法界者一門法界也。即上同於本尊也。即是普入等者普門法界也。從一門即入普門故云即。或一門即普門故云即也。意云。從此一門得入一門法界則即入普門法界也（為言）故知從此一門等重牒上意為入普門之由來也。又義云。得入法界者普門法界也。從此一門者指上同於本尊一門也。是從一門入普門義也。普入法界者又從普門法界為化他出各各一門故云普入一切法界矣。或得入法界又一門法界也。普入法界者釋成一門義也。意云。得入法界者十九種金剛等一切一門法界也（為言）。

大日經疏指心鈔卷三

弘長元年七月十三日於醍醐寺報恩院抄畢
賴瑜（生年三十六歲）
大日經疏指心鈔卷第四

　　          

疏卷第一之四

    前明諸執金剛一向是如來智印者。謂諸執金剛雖通慈悲等從多分云一向智印歟。又第一重心數尊中雖有定及慈悲等約智相應云智印歟。或云。諸執金剛^2□一向智印或一向慈印等而異菩薩各相兼故但智印者舉一顯餘歟。今此菩薩等者。疏下釋云。諸菩薩在悲智之間故上求下化故為第二（文）意云。悲者化他故云下化。即第三重釋迦等也。智者自行故云上求。即第一重執金剛也。各舉一顯一矣。然第二重諸菩薩在於悲智中兼上求下化故云又兼慈悲等也。又四大菩薩中文殊是惠除障是定故云義兼定惠。彌勒即慈普賢是悲。抄普賢云行願故行願即大悲故。云又兼慈悲也。又四菩薩各各兼慈悲定惠故云義兼等也。所謂慈氏是兼悲之慈故云謂佛四無量心等也。文殊又兼定之惠故云即是具眾德義也。餘菩薩又爾也。故別受名結文隨應可得。若依初義者指菩薩名云別名也。謂標諸執金剛今此菩薩成此結故。意云。前諸執金剛持智印故云執金剛。今菩薩兼定惠慈悲故受菩薩別名也（為言）問。通別一雙。然金剛菩薩內大眷屬通名。依何云別耶。答。於自雖通金剛菩薩相對猶得別稱也。或又下卷金剛菩薩俱名大心眾。望彼云別歟。又依次義者。普賢慈氏等云別名歟。意云。四菩薩云慈氏云妙惠等名異一向智印故得定惠等別名也（為言）從義未必為別名因故。又中義非理。執金剛有十九別名故。故初義為勝矣。
    亦是毘盧遮那內證功德者。且內證外用重重。或四重壇從內向外而分內外也。或四重各有內外本地四重云內加持四重云外。謂從法門身現羯磨身故。當知諸菩薩法門等者所現加持身羯磨形也。下云善知識身是也。法門者能現內證法門身。下云法界門。上云定惠慈悲是也。故指此定惠等云內證功德也。今文意云。謂如執金剛內證對十智力有十佛剎今菩薩內證法門對十智力有十佛剎也（為言）故上釋云。如來智印無量且以十智力以表眾會數（云云）又義。如執金剛法門羯磨相對有十佛剎今菩薩法門羯磨相對有十佛剎也（為言）又准執金剛加持身有十佛剎。當知菩薩法門身有十佛剎也（為言）本經十佛剎專約加持身故但疏云智印者經釋互顯歟。
    又般若釋論等者。智論第三十三云。如釋迦文佛。未出家時車匿給使優陀那戲笑瞿毘耶耶輸陀等諸婇女為內眷屬。出家六年苦行時五人給仕。得道時彌喜羅陀須那剎多羅阿難密跡力士等是名內眷屬。大眷屬者舍利弗目連摩訶迦葉須菩提迦旃延富樓那阿泥盧豆等諸聖人及彌勒文殊師利□陀婆羅諸阿毘跋致一生補處菩薩等是名大眷屬（文）私云。今所引是此釋取意略抄。彼論是大品般若釋故云般若釋論也。問。智論次下云。復次佛有二種身一者法性生身二者隨世間身。世間身眷屬如先說。法性生身者有無量無數阿僧祇一生補處菩薩侍從（文）准此文。釋迦佛非生身。何云生身佛耶。答。生身有二。謂法性生身父母生身也。疏生身者父母生身也。即下文隨世間身是也。故智論第九云。佛有二種身。一者法性身二者父母生身（文）故無違耳。問。阿難成道夜初生二十五歲時詣佛所。又舍利弗等又成道以後弟子。何彼等云內大眷屬耶。答。總指佛在世云成道時。未必初成時歟。或又九世相入意歟。手草云。問。疏指普賢等菩薩云一一是毘盧遮那內證功德。何故云普賢等是大眷屬答。約本地之時皆無非遮那內證之德。今約事跡故云爾（文）。
    及彌勒文殊等者。法華文句云。彌勒此云慈氏（文）上生經疏云。梅呾唎耶唐云慈也。古云彌帝隸。或彌勒。皆訛也（文）玄應音義云。正理論云阿氏多。此云無勝。舊云耆多。或作阿逸多。皆訛也（文）文殊釋至下可知矣。問。一生補處者何義乎。答。大論第七云。滿濡尸利慈氏菩薩是諸菩薩皆是補處紹尊位者（略抄）問。一生者何生耶。答。法華攝釋第一云。問。一生補處約何等生名為一生耶。答。且如彌勒昔在人中名一生事一大生也。若據小生者而有四也。天中中有及本有二人中中有及本有二合為四生。如七生等依大生說。實理論生有二十八（云云）私云。此意都卒上生閻浮下生合云一生歟。遁麟記云。一生所繫菩薩者。謂無始來為多生死之所繫縛故。今唯一生所繫未得成佛。故言一生所繫菩薩（文）私云。此閻浮半生云一生歟。攝釋云。菩薩有三。一者一生所繫二者最後之身三者坐於道樹。上生即一生所繫。下生局得二身○今此三生唯約化佛。餘未見文。以理而言亦通餘有（云云）今疏第六云。今此經宗言一生者。未至第十一地唯少如來一位。未得證知。更有一轉法性生即補佛所故名一生補處（略抄）私云。此指成佛位云一生也。自當攝釋第三生。然自證化他法應異耳。又智論第三十八云。問曰。兜卒天上何以說一生補處不說二生三生。答曰○復次有人言但說大者不限於小（文）私案論意說大生故云一生。若限小說者可云二生三生歟。問。若依小生何不云四生耶。答。攝釋云。若爾何故智度論說彌勒三生答。以在人中即得成佛故除人中本有一生但言三也（文）私云。閻浮下生時即成佛故除本有生也（為言）。
    今謂佛加持身等者。今加持身者即毘盧舍那也。故上文云。毘盧舍那加持尊特身（文）謂以法身成道例生身成道耳。或又內眷屬云加持身。以法身眷屬例生身眷屬故。故次上文云。以加持故現為一善知褒身也（文）問。何故名內大耶。答。雜問答云。執金剛眾持如來密印故為內。普賢等眾定惠相應行如來事故為大（文）亦作淺深說者。若依今釋并執金剛菩薩名又准生身內大則內淺大深歟。若約四重次第內深大淺也。然實無淺深上淺深故二義無相違歟。
    故大品等者。大品般若經第一（序品）云。復次舍利弗。菩薩摩訶薩欲在一切聲聞辟支佛前欲給侍諸佛欲為諸佛內眷屬欲得大眷屬欲得菩薩眷屬欲淨報大施。當學般若波羅蜜（文）智論三十三釋今經文。如先引。但疏釋先引經後舉可知矣。
    普賢菩薩者。文句十云。大論觀經同名遍吉。此經名普賢。皆漢語。梵邲輸□陀。此云普賢（文）義疏云。外國名三曼多跋陀羅。三曼此云普也。跋陀羅云賢。此土亦名遍吉（文）。
    謂菩提心所起行願等者。大師釋云。普賢圓因以圓融三法為宗。即是一切如來菩提心行願身也（文）義釋第五（十卷本）釋普賢云。即是大日圓因。而佛圓因之果也（文）私云。普賢圓因者持業。普賢即圓因故。大日圓因者依主大日之圓因故。此圓因是通菩提心及行願。俱大日之因故。菩提心行願如次能所起。同是普賢體也。及身口意者當大師釋身字。猶如身祕密即法佛三密。故准此文者。今三密即圓因之果也。若約因者普賢三密也。悉皆等二句悉上普義。純一等兩句釋上賢義耳。故法藏釋云。德周法界曰普淨順善稱賢（文）又玄贊云。仁慈惠悟曰賢。德利周備名普。此由內證一真外成萬德。所以德利周備仁慈惠悟故名普賢。般若理趣云。一切有情皆如來藏。普賢菩薩遍自體故由證普遍賢善之理能證之道名為普賢。○或內證此普遍賢理外彰三業無所不賢故名普賢（文）私云。疏約三業釋普義贊就三業成賢義矣。
    慈氏菩薩者。慈恩玄贊第二云。爾勒姓慈（文）嘉祥義疏第一云。彌勒者此云慈也。過去值彌勒佛發願名彌勒也。出一切智光仙人經。彌勒昔作一切智光仙人值慈氏佛說慈三昧經故目慈也。華嚴經云。初得慈三昧說名慈也（文）又心地觀經云。彌勒菩薩法王子從初發心不食肉。以是因緣名慈氏（文）又賢愚經云。國王象師調象即慈心。生從是得名慈氏（文）此中賢愚經并玄贊釋意同今疏釋歟。佛心是大慈悲故以慈為種姓。今菩薩從彼種姓中生故云慈氏。基師彌勒姓慈者又此意歟。
    不斷佛家者。二本義釋俱家字作種矣。
    謂佛四無量心等者。祕藏記釋四無量心云。慈悲喜捨。與樂為慈拔苦為悲不害為喜捨亙三事（文）義章第八（四無量義）云。四無量者化物心也。化心不同一門說四。謂慈悲喜捨。愛憐名慈惻愴曰悲慶悅中喜亡壞稱捨。心無存著故曰亡壞。經中名之以為無量亦云四等。緣於無量諸眾生起故名無量。等緣一切故復名等（文）問。此菩薩偏大慈與樂得名。何云四無量心耶。答。疏云。今以慈為稱首（文）意云。此菩薩雖具四無量慈心勝故取為首之慈為稱也（為言）或此菩薩正雖主慈兼具餘三故云四無量。約正故云稱首也。問。四中慈為首。法必然歟。又依人耶。答。一往可約人。若依觀音悲為首故。理實法又可爾。互相依故。義章第八云。次論主伴。如龍樹言慈為妙主餘三隨從。如民從王。慈心正是與樂之意。故說為主。無悲拔苦與樂不成故悲隨慈。無喜除嫉與樂不勝故喜隨慈。無捨除礙與樂不等故捨隨慈。蓋乃且據一門為論。理實四行皆得為主齊得為伴。互相隨故（文）又云。言體用者。初一慈行是其德體後三德用。如維摩說慈是體故。○後三用故隨人化益。○此等皆是對人用也。一相如是。理實四行齊得為體並得為用。互相依故（文）可思之。
    上云普賢等者。釋來由也。自證之德者。義釋中釋普賢佛境界莊嚴三昧云。此佛境界者即是諸佛自證不思議平等心地。莊嚴謂大悲胎藏曼荼羅（文）欲化眾生等者。釋從自證德起慈之義也。
    妙吉祥菩薩等者。玄贊第二云。曼荼室利云妙吉祥。與眾生樂。是北方常喜世界歡喜藏摩尼寶積佛也。聞名能滅四重等罪（文）探玄記第四云。文殊師利或云尸利或云漫殊室利或翻為敬首或云傳首或又云濡首又云妙德又云妙吉祥。○又梵語喚頭為室利。吉祥德等亦為室利。故致翻譯不同也（文）或云。妙德等者漢名三種中前後二名釋其義。今名何不釋耶。文句二云。文殊師利此云妙德。大經云。了了見佛性猶如妙德等（文）思益經云。雖說諸法而不起法相不起非法相故名妙德（文）亦名妙音者。問。法華文殊妙音別體異名。何今為文殊名耶。答。妙樂五百問論云。妙音海來（文）此釋文殊海來也。應知雖別有妙音文殊又名妙音也。
    言以大慈悲力等者。又來由也。演妙法音者釋妙音義也。義釋云。此菩薩通達如來甚深般若唯是佛佛自證不可與人。是故以嬰兒行演說人法無我（略抄）嬰兒行者弘決第八引釋名云。人之初生曰嬰兒者。胸前曰嬰接之嬰前而乳養之故曰嬰也（文）今推以二空說對自證云嬰兒行歟。
    若以無分別法等者。或云。文殊妙惠說法上有斷惑顯理德云除蓋障也（云云）私云。今文法譬影略互顯。謂法中舉能斷法而顯所顯理。喻中舉所顯日示披雲風也問。今無分別法者定惠中何耶。答。既云滅諸戲論。可無分別智。依之摩訶衍論正體智斷隨相（云云）論即隨相云諸戲論識故。或又定。今文句是明除蓋障定故。法藏釋理定云。塵相既止無所分別故云止也（文）今無分別可准知之。況智斷惑專依定故。修惠唯斷惑散惠不爾故。又義。定惠名從勝實通止觀。故定亦斷惑何失。故法藏釋云。隨相而論止名定觀名惠。就實而言定通止觀惠亦如是（文）又義釋云。即法性之悲以自在力能除一切眾生一切蓋障（文）依此釋大悲斷惑歟。此悲即法性故云無分別法也。問。初義舉前妙惠功不釋今三昧歟。第二義與復次釋何異乎。第三義似定惠雜亂矣。後義後得智猶不斷。況所起大悲乎。答。智斷惑皆依定故推窮勝能在於定。故云定何失。猶如摩訶衍稱矣。次義。正釋說法斷疑之次弟。故云次妙言明之也。復次釋。六度次第。故云。次妙惠明之。般若禪定六度次第故。次義。定惠與止觀有同異二義何失。後義彼性宗後得智許斷證。今宗又大悲斷惑。何失。
    如來諸有所作等者。釋來由也。諸有所作者文殊妙惠說法也。一事因緣者除蓋障斷惑證理也。
    復次行人等者。來由別釋也。謂般若者文殊也。禪定者今菩薩也。斷惑功專依定故。或又正釋總為除蓋障釋。復次為來由歟。既云如來所作未必損文殊故。然故次妙音明之。釋難遮故先義為吉矣。
    此四菩薩即是佛身四德等者。鈔第二云。疏佛身四德者。一行願彌淪二佛宗不斷三大悲演法四深定除障。如是次第而配屬之（文）或云。今四菩薩是既云佛身四德。八葉四隅菩薩歟。其故思第二重菩薩阿闍梨所傳曼荼羅中文殊除蓋障地藏虛空藏也。又現圖中但有地藏虛空藏除蓋障三菩薩。然今四菩薩中二菩薩纔雖擬第二重三菩薩專同八葉四行。況復疏第十六云。又四菩薩普巽異文殊坤慈氏乾觀音艮是其位也。前緣起列眾中或以除蓋障替觀音或以除一切惡趣替文殊也。義各異。課用一事亦得也。此中用觀音為正也（文）既云緣起。是序品義。故大般若中以序品名緣起品也。云列眾非指今文乎。但大眷屬者。中臺總體是心王邊葉別相即心數故云眷屬也。故大師釋云。大毘盧遮那如來與自眷屬四種法身住金剛法界宮（云云）又義。既云大眷屬可第二重。故疏第三云。從大悲萬行現第二重諸大眷屬（云云）又云。從心已下是持大悲萬行諸大眷屬（云云）當卷上文釋大眷屬云。諸菩薩大悲方便普門攝受（文）文義是同。又第六云。次造第二重四菩薩等諸大眷屬（云云）既云四菩薩。非今四菩薩乎。況復內大眷屬專可依親近次第。而八葉四隅菩薩親近於如來猶近自第一重。何不云內眷屬矣。但疏并現圖壇第二重諸尊相違者不舉諸尊盡歟。依之疏第二十云。觀音文殊彌勒已在八葉中。漸出于外故次圓中復有文殊觀音等（云云）此文意。於三重壇第一重為初第二重云次圓也。爰知今四菩薩在第二重也。第十六文者指具緣品歟。具緣品經云。普賢慈氏尊及歟除蓋障除一切惡趣（文）以除惡趣替文殊者當于此文矣。今品中無除惡趣故說具緣支分故云緣起歟。又義。凡四行菩薩第二重四菩薩其體同故或約四行邊云佛身四德或約眷屬邊云第二重也。十六卷文或以除障替觀音者指今品也。或以除惡趣替文殊者指具緣品也。若俱指具緣品者不可置初或字。二或字是顯指兩品耳。或云。觀音在八葉自性身。在第二重受用身。在第三重變化身。餘尊又可爾耳。尋云。除蓋觀音同體異名歟。除惡文殊亦爾乎。答。大師彌陀次第九字配九尊云。阿觀音羅除蓋障（云云）小野小眼毒女舉八菩薩云。觀自在菩薩地藏菩薩除蓋障菩薩（云云）依此等釋別體菩薩歟。或云觀音除蓋障真言同。何非同體矣。然言雖同體是別例如四佛四波印雖同體是別。又如彌勒如意輪讚是一其體異矣。況復胎藏次第二菩薩言別也。又般若寺抄云。除蓋障無能勝（文）文殊除惡趣同異准知之。問。佛身四德（文）何故四菩薩云四德耶。答。般若寺抄云。普賢是菩提。慈氏大慈大悲普門方便。文殊是大智決斷用。除蓋障是大空寂照方便（所謂常樂我淨四德也云云）依此釋者。四菩薩為常樂我淨四德也。大師法華開題云。東南方普賢即大捨德。西南方文殊則大喜德。西北方觀音即大悲智。東北方慈氏則大慈智（文）此說逆次慈悲喜捨。又千手軌中自東南順次為慈悲喜捨。此等說順逆雖異四德義同。又祕藏記中普賢虛空藏觀音虛空庫如次為慈悲喜捨也。金剛界次第等又同之。尋云。第一重第二重約十三大院方如何。答。第一重。上方遍智院（又云佛母院）下方五大院。左方金剛手院。右方觀音院。第二重。上方文殊院下方虛空藏院左方除蓋障院右方地藏院。第三重。上方釋迦院（現圖中釋迦為第二重文殊為第三重也）下方蘇悉地院。外金剛部院迴四方為第三重也。尋云。今經中盡十三大院乎。答。菩提心義第三（安然）云。二所中說十三院。如具緣品圓尊中有十院云。初中臺八葉二初重遍知印等佛部三觀音等蓮華部四金剛手金剛部五二明王加上遍知為佛部也六第三重釋迦等七第二重文殊等八除蓋障九地藏十虛空藏轉字品中有十一院。一中臺二遍知印三觀世音四金剛手五二明王六四大護七釋迦文八文殊九除蓋障十地藏十一虛空藏。大儀軌中更加二院為十三院（文）釋論云菩薩提者。智論第四云。問曰。何等名菩提。何等名薩埵。答曰。菩提名諸佛道。薩埵名或眾生或大心。是人諸佛道功德盡欲得其心。不可斷不可破如金剛山。是名大心。如偈說。一切諸佛法智惠及戒定能利益一切。是名為菩提。其心不可動能忍成道事不斷亦不破。是心名薩埵（文）私云。是人諸佛道功德盡欲得者忍樂修行等也。其心不斷等者堅持不捨義也。般若寺。抄云。有所云道心者樂求菩提有情故云菩提薩埵（文）。
    復次此人等者。智論第五云。問曰。何名摩訶薩埵。答。摩訶者大。薩埵名眾生或名勇心。此人心能為大事不退不還大勇心故名摩訶薩埵。復次摩訶薩埵者。於多眾生中最為上首。是故名為摩訶薩埵。復次多眾生中起大慈大悲成立大乘能行大道得最大處故名摩訶薩埵。復次大人相成就故名摩訶薩埵。○復次必能說法破一切眾生及已身大邪見大愛大我心等諸煩惱故名為摩訶薩埵（文）惠影疏第二云。大人者以其諸德斯修故得稱（文）私云。此中復次多眾生已下忍樂修行之義也。以上堅持不捨之意也。今文智論第四第五二文也。第四中釋菩提故題次云釋初品中菩薩第五（文）第五卷釋摩訶薩埵故題次云釋初品中摩訶薩埵第六（文）又於摩訶薩埵釋有正釋復次多釋。然今疏中菩提為正釋摩訶薩為復次釋。恐似違論文乎。私案。論中文異故為非正復之別釋。疏中二名雖異目於一體故為正釋復次歟。故大師釋云。又菩提薩埵亦為摩訶薩（文）或又疏中復次者非對正釋。釋別文故云復次。猶如起信論中云復次言意識等也。又第五文雖有多釋同摩訶薩釋。故疏為一種釋歟。木幡義云。薩埵與摩訶薩埵為正釋復次。但薩埵是自利義摩訶埵是利他義也（云云）又准智論正文云及與已身摩訶薩又兼自利歟。
    大邪見大愛等者。鈔第二云。疏大邪見大愛等者。涅槃云。一切煩惱邪見攝盡謂破壞三寶焚燒善根。戒經十種諦三寶為最重故邪見稱大。若據發潤生死流轉無明愛取為大。若據遠隨現行障無學道我愛慢為大餘可名輕。若煩惱當體相望則十大煩惱為重隨惑為輕等。今此智人必能說法破壞故名摩訶薩埵（文）。
    此索多者等者。疏第十七（持明禁戒品）云。猶行大願求大法起大行成大菩提事。所謂普令眾生入佛知見故名大士也。此有情者梵音索多是著義。猶如世間人深著身心不能暫離也。今菩提索多亦爾。此大菩提行及至無有一念休息放捨之心故名索多也。又名薩埵。是有情義。以於有情之中能修無上道荷一切諸餘眾生。即是眾生之中無上故名大有情也。眾生隨所執著義。今能自出後令他出故名大有情也（文）私云。索多是著義者同今索多者忍樂修行堅持不捨之義也。薩埵是有情義者又同今薩埵名眾生之釋也。雜問答云。又薩埵者梵音正應言索多。○若以義言之是堅持不捨之義也（文）鈔第二云。前云薩埵直呼於人。今云索多乃屬人之功業。即是忍樂修行堅持不捨。言聲明有如是法者即八轉聲法也。謂前云薩埵直目眾生之體。即體聲也。今云索多直屬眾生之業。即業聲也（文）觀鈔云。薩埵翻眾生。直依人體故云體聲。索多忍樂修行等義。是約用故云業聲也（云云）範抄云。體聲體文故云。不呼入聲索多讀點故云業聲也（云云）體業是八轉聲中其二也。或不流便者十四本同今文。十卷義釋流字作當字矣。
    薩埵略有三種者。問。大師釋云。又薩埵有四。愚識金智是也（文）其數相違。如何。答。於菩提薩埵且約顯密人開金智也。故雜問答云。問。何言愚童等耶。答。六道凡夫名愚童。聲聞緣覺名為有識。修佛道人名為菩提。問。彼金薩此三中是何。答。即第三人（文）故知金薩是第三開也。又五祕密儀軌云。有三種薩埵。所謂愚童薩埵智薩埵金剛薩埵（文）此文開金智以有識合愚童歟。釋論中二乘攝邪定故。又高尾口決云。四種薩埵如次凡夫二乘菩薩佛（取意）此意金智合更開佛歟。佛又菩提薩埵攝故或金薩云佛歟密人皆果地人故。問。金薩者何菩薩耶。答。或云。四大菩薩云金薩。簡顯菩薩密菩薩皆云金剛歟。今云但金剛手也。問答中上釋祕密主義畢云此菩薩名金剛薩埵指此。云彼金剛薩埵之故。又五祕密軌云。以金剛薩埵開其二種薩埵修行得此金剛乘人即名金剛薩埵（文）准此釋通四行何過。凡三四薩埵顯密分別隨宜不定。今就諸大菩薩文出三種薩埵故。此中愚童有識是第三重生身眷屬二乘世天等也。菩提薩埵四大菩薩等也。然第一重執金剛等疏中攝屬未明故。彼第一重金薩等即第三人也云也。故知今此三種薩埵三重聖眾也。但祕鍵釋約顯密判薩埵歟。或又彼探彼經深祕意成四行菩薩三摩地也。問。愚童不知因果六道凡夫。有識興滅度想定性二乘。何云曼荼羅眾乎。答。十界輪圓曼荼故六道二乘又海會聖眾也。問。若爾胎藏界所列六道等眾生皆可實類乎。若云實類者今此曼荼是從本垂跡之圓壇大悲利生之海會。是故中臺自性之佛漸現三重曼荼之聖眾八葉受用之尊專成四種法身之化用。當知胎藏諸尊皆以佛智所現云事。若實類凡夫見之可成罪仰之有何益哉。故大師釋胎藏聖眾云。有從果向因人無從因至果人（云云）若云非實類者疏下釋云。我是凡夫外道惡趣眾生。亦名五逆大邪見人。大悲曼荼羅正表此義也（云云）又先德釋云。不改九界迷情悉目等流法身（云云）爾者左右不明如何答。凡真言宗義專此事顯祕藏幽旨獨此義極。所謂今教意四重曼荼之聖眾皆是本有常住之佛體。六道四生之群類併又自性清淨之法身也。是以重重帝網之莊嚴無一法而漏草木。智智無邊之聖眾無一類而捨含識。若除實類則圓壇稱難成。若限權化則輪圓稱易闕者歟。故知約佛智照見者凡夫本等流法身。又依密號名字者實類性曼荼聖眾。若爾挫實類而云權化何失。故金界次第云。入我我入故本尊歟我一體無別。但為表本跡義有加持歸依觀（云云）此意指未斷惑之行者非為本尊之垂跡乎。然則我等皆不動自性而成六道四生之形隨順無明而受三途八難之苦。尋源汲流皆是遮那之垂跡也。挫實類仰大悲本尊何失。推本見跡併又法身之應現也。指凡夫祈無邊悉地豈空。若強捨實類尋權化爭成眾生即佛之觀。偏惡凡夫愛聖者誰開凡聖不二之覺乎。大悲曼荼羅正表此義也。甚有深意者歟。伏惟我宗意現覺諸法之故貪嗔癡慢現顯明王忿怒之姿。直約諸法之故欲觸愛慢直成菩薩慈悲之質。五趣四生之鬼畜隔之永沈三途之苦海。八苦五衰之人天融之即到五智之覺岸。迷悟在已無執而到蓋此謂歟。況復彼顯乘猶性惡通融之故馳煩惱即煩惱之談。此密乘豈性相歷然之故無。生死即生死之義而已。
    一者愚童等者。鈔第二云。愚謂愚癡。童謂嬰童。取未會分別也下。經云。愚童凡夫類猶如羝羊（文）不知實諦因果等者不知四聖諦世出世因果之道理。故世間三心此中攝歟。十六行相觀門是二乘所行故。況修行義第一心難得。二三有五戒十善修行故。心行邪道下四句初二句忍樂修行義後兩句堅持不捨之義也。猶如下顯不捨義歟。
    二者有識薩埵等者。鈔第二云。疏二者有識者謂有所識知者也。對前愚童故稱有識也（文）私云。有所識知者二乘初覺知生死過患故云有識也。又准下文。云識性二乘約求涅槃之邊云有識歟。性者理性故。或二俱存故云有識。前後文互顯故。纔覺知等釋忍樂修行義。著保化城等釋堅持不捨義也。於如來功德者釋二乘不名菩提薩埵之由也。問。二乘亦得菩提。何不名菩提薩埵乎。答。安然釋云。三乘皆名菩提而二乘不名摩訶薩埵（文）准此釋今菩提薩埵是摩訶薩埵故不通二乘歟。又智論第四云。復次三種道皆是菩提。一者佛道二者聲聞道三者辟支佛道。辟支佛道聲聞道雖得菩提而不稱為菩提。佛功德中薩提稱為菩提。是名菩提薩埵（文）依此文菩提薩埵名但約佛菩提故不通二乘。何以摩訶薩簡彼乎。恐安公釋違智論文歟。
    出過一切臆度戲論等者。鈔第二云。一切之言攝盡內外。有諸外道計我自性即同欲界或同色無色界乃至謂非想處即是涅槃○又說一切有道人言。神人一切法門中求不可得。如龜毛兔角常無。而陰界入實有自性。以如是等戲論法故。蓋由不識其心。今此菩提出過如是臆度戲論種種過失一向純淨即是眾生本心。了知此者名之為菩提薩埵也（文）。
    於是人中等者。安然云。三乘皆名菩薩○唯菩薩名摩訶薩（文）慈恩釋云。揀小菩薩若異二乘故云摩訶薩也（文）。
    明群機嘉會之時等者。五大明王義云。嘉會者是一時義。法王啟運之日大眾嘉會之時也（文）玄贊一云。此有二義。一法王啟化機器咸集說聽事訖總名一時。二說者聽者共相會遇時分無別故言一時（文）文句引肇師釋云。法王啟運嘉會之時（云云）同記云。啟初開也。運合宜也。嘉善也。佛法大運必稱物機故云善。會稱機品（云云）又疏第四云。良日晨者意在菩提心嘉會之晨也（文）有人云。自性所成眷屬為未來流通示現群機之相也。又云。有三種壇。謂祕密壇（法身）嘉會壇（報身）大悲壇（應身）今於隨他法界宮現他受用相故云群機嘉會也（云云）有人云。普賢金剛手等各引實行菩薩為當機眾故云群機嘉會也（云云）私云。三義中初義為勝。自受法樂說故不可有實行。又自性身土故不可云他受用也。所以然者上舉執金剛諸菩薩畢結此等大眾為聽法故而云次明群機嘉會。應知指上金剛菩薩云群機。理實雖三世常恒說為未來流通准如常示此相也。
    若十佛剎等者。若不定義舉伴顯主也。經中大日并執金剛等各住自證三昧句說真言故。即真言藏品等說是也。若不爾者何在次明群機嘉會之時所同聞法之文下明此義矣。故知指正說時也。故疏第六云。若現世天身則說彼天三昧道。若現聲聞身則說聲聞三昧道○當知此中偈頌如是無量剎塵。非世間結集經卷所能具載（文）主伴俱雖說大日獨為教主。故下文云如此時中佛說何法等耳。或云。今此文重釋上大眾各為聽法以三密而供養大日也。若不爾者何不舉大日。如此儀式皆今經說時分故云次明等也。今謂。時分義縱雖廣通所同聞法但取正說也。上既云然此經流布等下文云爾時住於佛日而演說法。此乃望於流通結集而指正說時云各各廣演則無限量等也。當知今說時永異如常八箇年等說時。時分說法無邊際限量故。結集者總云住於佛日等也。然字是結前義結成前時法也。
    爾時住於佛日等者或云。凡有三種日。一世間日（如世間至相推）二圓明日（以淨眼至之異）三如來日（然以至日也）或云。文分為二。然以下釋加持故句以上釋越三時如來之日文也。私云。此日有二種。一實相之日。此中有能越所越此即釋經越三時之文也。此日是本地身自證之日也。謂云圓明常住又云實相之日此意矣。二然以下如來之日。以佛神力逗眾機延促自在。釋經如來之日句也。此即住加持。說今經之時也。三平等句是所說法也。加持故三字若約能加持則大日如來也。若據所加持時法二種也。大疏抄云。意離三際始終常住不變大日如來加持故說此法門言也（文）或又通釋經二句文也。以淨眼下總明能越時也。延促自在又非世間日故。彼長短定故。此延促自在故。故知經中越字含二義也。能越中舉自證為加持來由也。若無自證則加持何故起矣。例如上釋集會舉內證而為加持起因矣。問。如來日是於加持世界而逗實行應加持日。故或云令瑜伽行者或云咸適眾機此意也。依之疏第六云。然諸行人若深入瑜伽境界三昧時自當了了聽聞如正說時無異。是故名為佛加持日也（文）何。答。凡今經遠被未來機故云行者云適機歟。或又自性所成眷屬為未來流通假現此相故云爾矣。但第六卷釋者。加持日有二種。謂今經說會自性加持身說時云正說時是也。行者聽聞說時他受加持身行相。故異也。或又此云佛日云如來日彼云加持日故其意別耳。又寶淨院僧正解第六文云。於此文可有二義。為自受法樂說為他受法樂說。若瑜伽行人入三昧時了了聽聞者隨他義。如正說時者隨自說（云云）或述意云。行者顯得邊云隨他法爾恒說為隨自也（云云）問。今經一代間可云何時說耶。答。今經法身說非釋迦說。何作此問耶。但智證大師指歸云。總十方三世修多羅同顯三句本無異轍。明知在一切經後（文）又小野纂要引出生義畢云。法華經後說真言（文）。先師云。以第六文案今佛日義一代之間大日經說時是初七日判定耳。故十地論云。以初七日定不說法。思惟行故○自受法樂故（文）意云。一切義成就菩薩依字觀唱後夜成道（法身）先初七日說隨自意大日經。故云自受法樂故。然顯一乘機隔聞故云思惟行故。是故住化他加持身（他受用身）第二七日說隨他意華嚴一乘也。例如彼第二七日華嚴說會小機隔聞云思惟故更赴鹿苑而說小乘法門。華嚴經云。我起道場詣婆羅奈（文）此意也。又此初七日實相之日故圓明常住也。然又佛神力故延促自在故云佛日也。例如彼華嚴第二七日念劫圓融故九世相入耳。重意云。後夜成道說今經者。後夜丑寅不二時也。即示生佛不二義。此時是昨今不二時故。成道又即身成佛故。今經又即事而真故。謂在不二時唱不二覺說不二教也。時人教相應矣。故御遺告云。吾示不二一心（云云）依此祈請於久米道場感得今經。可思之。又今經開題云。不二中不二本法（文）又密嚴院釋云。大日經能說教主不二總體本地法身也（文）問。剋定說時何云三世常恒說耶。答。雖剋定其時又不遮恒說。延促無礙故。念劫圓融故。彼華嚴猶雖第二七日說許恒說華嚴。況祕宗說時乎。
    延促自在等者。維摩經云。或有眾生樂久住世而可度者菩薩即演七日以為一劫令彼眾生謂之一劫或有眾生不樂久住而可度者菩薩即促一劫以為七日令彼眾生謂之七日（云云）法華經云。五十小劫佛神力故令諸眾生謂如半日（文）。
    日行四天下（乃至）三十時等者。鈔第二云。智論云。日名。從旦至夕初分中分後分。夜亦三分。一日一夜有三十時。春秋分時十五時屬晝十五時屬夜。餘時增減。五月晝十八時夜十二時。十一月翻此。言十五時屬晝三分中各五時也（文）又智證大師鈔云。疏云。日行四天下一周晝夜各有初中後分乃至三十時等。又第四云。西方曆法晝夜各有三十時○（云云）今撿西域記云○三十臘縛為一牟呼栗多○又俱舍頌云。百二十剎那為恒剎那量。臘縛此六十。此三十須臾。此三十晝夜○今案俱舍須臾西域牟呼栗多彼此量同也。以此牟呼栗多五箇經於日夜。合六時即成五六三十也。若日夜各有三十時者。日夜三時各各具二合十二時。此日之六時各加五牟呼栗多即五六三十也。夜亦如是。故言日夜各有三十時。又案之初中後三分各通於晝夜合成六時。此六時各各具十故歷日夜即成六十。各計至於三十也。各字之勢可通冠三十字。第四卷云。日夜各有三十時。故又初中後時各各可有二分合成六時。六時各五成五六三十也。即與前案不相異也（文）私云。前抄春秋分時者約晝夜停等時（春秋時正也）晝夜各有十五時合成三十時也。五月十一月者約極長極短故有十八十二時也。中間增減可知。具如俱舍頌疏十一也。故知日行此州雖晝夜時有等不等。隨在何位晝夜合則有三十時也。初中後三分是日夜各以二時可為一分歟。此釋違下文云晝夜各有三十時之文也。後抄意存二義。初意日夜各有初中後分合有六時。此一時各經五箇牟呼栗多成五六三十也。此約晝夜停等時歟。後義晝夜各有三十時也。此中又有二意。初義日夜三時初中後各具二合二時。一時間經五箇也。後義初中後三分各通晝夜合六時。此一時間經十箇也。此意前二時合為一時故六時十二時雖異其意無違。後兩解意以今文同第四釋。然日夜各有三十時說違俱舍西域等諸師釋。此甚難解。今文各字被初中後不及三十時歟。言日夜各有初中後分。計牟呼栗多合至三十時也（為言）若爾下文恐各字誤歟。可合字歟。若又以下文為定量今文各字貫三十時讀之。三十時者非牟呼栗多歟。又嘉祥法華統略云。時量短長有十二節。極短名剎那翻為一念。百二十念為一瞬。六十瞬為一息。三十息為一須臾。三十須臾為一日夜。十五日夜為半月。兩半月為一月（文）私云。此又同俱舍等說。今瞬者彼恒剎那也。息者彼臘縛也。當知今作晝夜各有三十時准彼等說一時分經二箇半牟呼栗多歟。
    言如來種種三業等者。雜問答云。身密印語真言盡妙觀平等相應至大日尊遍一切處三平等究竟實際。若三中一闕即不能至平等之處。如車一輪闕都無所到。是即三平等義也（文）私云。疏約如來三業至一實理大師釋據行者三業證大日一實理而互顯也。一實理者阿字本不生理也。
    身等於語等者。又應云心等於語等。亦可云心等於身等。順逆無礙橫豎涉入故今舉一隅顯三端也。一心院僧都云。故上人（明惠房）云。華嚴一乘雖明三密平等義不及祕宗談。所謂華嚴雖云身語歸心而平等全無以意密歸身語。以一心為本故。密宗不然意密亦歸身語。六大為本故。故淺深大異矣。問三密平等宜然。今自他平等與華嚴三無差別有淺深耶。答。實範上人云。此三平等自法界故彼無差別由理融故是其淺深也（云云）同一鹹味者。智論三十五云。譬如眾川萬流各各異色異味入於大海同為一味一名（文）。
    其跡所住處者。以其跡類下謂修如是道跡句。即進行義也。今行者踐先佛道跡而修行故云道跡也。故釋論第七云。三世一切菩薩眾如是如是如如隨踐順行應轉。如其次第不超數量不過位地超入義故（文）以所住處同次第修行得住三平等處即住處義也。謂大日尊三平等究竟實際位也。此位究竟處故云所住處也。句是究竟義故言辭句逗義亦如是者此意耳。（義究竟云句故）重意云。今三密法門至一實究竟位方便故云三平等句也（為言）句逗者高雄口決云。一句與逗差別何。答云。已止乃所留（乎）云句。足所留（乎）云逗也。言句者梵云談缽（未知正字）此云所住處也（云云）。
    為所入門者。圓城寺金剛界八卷次第云。尋云。三密法門者能通門歟為當內證法歟。或云。究竟內證法門也（云云）又安然云。以三密方便為門見如來加持身（取意）惑云。今此宗以彼法即為門。門即法也。如抄。以自身三業入本尊三密時自身三業能入門本尊三密所入境也。又以本尊三密入行者三業翻之可知。故知門即法法即門是一體不二也（云云）或云且以三密方便望行者云所入對法界亦能入也（云云）私云。三平等故加持受用身即行者平等智身。故為欲顯實無能所故云所入門也。
    謂以身平等之密印等者。疏第十七云。自真實謂自持真言手印想於本尊。以專念故能見本尊。本尊者即是真實之理。非但見本尊而已又如實觀我之身。即同本尊故名真實也。此有三平等之方便。身即印也。語即真言也。心即本尊也。此三事觀其真實究竟皆等。我此三平等與一切如來三平等無異。是故真實也。行者修行時佛海大會決定信得入。若有疑慮則真言之行終不能成（文）又云。先作三平等之方便謂真言身印及觀本尊。見本尊時其心相應而住無有能動亂之者。又觀所持真言從本尊心中流出而入其口。猶如華鬘無有間絕。即以如是佛之功德自滿其身亦不從身更流出也（文）私云。今釋同此文矣。
    如是加持受用身等者。或云。加持受用身者他受用身也。毘盧遮那遍一切身者自受用身也。平等智身者自性身也（云云）私云。疏第七云。行者但一心諦緣觀此聲字自當見佛加持身。若見加持身即見本地身。若見本地身即是行者自心也（文）准此文遍一切身者本地身也。何云自受用身乎。故知。受用身者智法身即識大也。遍一切身者理法身即五大也。是本尊六大也。平等智身者行者五蘊也。智者四蘊。身者色蘊也。所謂行者四蘊是本尊識大開之本尊五大亦行者色蘊開之。合二准之。識大四蘊俱五智之德。五大色蘊同五輪之體也。本尊六大加入周遍行者五蘊故云加持云遍也。行者五蘊本尊六大平等一味故云平等也。斯則無能所而能所也。不到而到即身成佛之理。思之。故當卷下釋云。一切眾生色心實相常是毘盧舍那平等智身（文）可思之。或云。今宗行果皆字本不生上因行果德故謂本不生故云不行不到。然行不生而到不生際故云而行而到也。又義。今教明無盡莊嚴本具故不行不到。簡因海之行果之言也。而行而到顯性海行果之文也。
    一切眾生皆入其中者自心即菩提故更無能所入然如實知自心故云皆入其中也。時彼菩薩普賢等者。開題意已上通序自下別序也。二教論意已上自性身說法自下受用身說法（云云）兩釋異何。謂通序五句文述當經教主說處等自性土之行相故云自性身說法也。時彼已下三節文明現瑞奇特事故云別序。又此瑞相示加持世界事故為三身說法文也。故無違耳。又一義云。毘盧遮那如來奮迅示現等文含總別二意。所謂毘盧遮舍那如來者生身。即指上薄伽梵。即今經教主也。時彼菩薩祕密主又指前自性土同聞也。示現無盡莊嚴藏是正加持世界事也。今此無盡盡　三身是總也。局受用是別也。謂將說此（乃至）當廣說之者釋彼文之總說義。復次普賢已下釋彼文之別句義也。普賢祕密主等者。所現他受用土同聞解脫門所現善知識也。又轉釋佛莊嚴藏等文更釋上總中變化身也。又廣前相等等流身。又准知矣。大師且依別說意故配三身也。又所謂初發心已下得益文合總別意。大師此得益為欲顯通三身故。等流文除之。疏家屬等流身為示此文別義也。故知疏家宗家影略總別互顯也。應知兩師釋文雖似異義旨終無違耳。問。何以故二種釋知總別釋乎。答。初釋感動大眾之言不局受用。悉現境界之文廣通三身。況法華序分等例廣可盡奇瑞故。況復大師金剛般若開題云。所謂萬德者曼荼羅無盡莊嚴藏也○謂福德者即四種法身相好也（文）讓釋指無盡莊嚴藏福德云四種法身。豈非總句乎。又復次釋先釋無盡藏為今經瑞畢置所謂言釋無盡藏義而引經釋成時云一一皆現佛加持身。既云佛加持身。是受用身如來也。報身亦雖佛身次下文別明故。又至等流文云非但佛身等。非指今佛加持身等乎。故知總別義分明歟。又義。經文但別說也。大師注受用身故。但疏初釋總牒三身說文通釋三身為今經瑞也。復次釋別釋受用身故云總別歟。或又兩釋俱總釋三身及得益是奇瑞義也。所謂已下文是別說也。初中正釋約大眾感動復次約實行引入也。問。前四菩薩十九金剛皆悉為上首。今何局普賢密主乎。答。私云。上自性會眷屬今加持土伴類故主伴俱有異歟。或又此菩薩密主雖指自性土眷屬且為顯主伴重重作如此說。例如法華地涌菩薩上說一一菩薩唱導之首下云是四菩薩最為上首也或義云（壺故房覺）此菩薩祕密主即為他受用身也。故五祕密經云。金剛薩埵他受用身（云云）私云。此義非理。下等流段指上二身而云非但示現佛身。何菩薩執金剛云他受用乎。五祕經文異今意歟。謂大日自受用出薩埵化他故。云爾開智舉印作鈴杵印。可思之。又相承義云。大普賢金剛薩埵者即他受用身如來也。自性身化他之姿也。非十六隨一金薩也。問。大師意今受用身通自他歟。答。私云若依四身同為密教教主義則可通自他。是即聖位經中法佛示四重圓壇矣。又大日三身釋迦三身中顯大日三身也。大師金剛界業義中以四身配四曼。時受用有自他受用（云云）既於受用分二種故若約自性身為密餘三身為顯而明三身說法勝劣之意則可局他受用也。所謂自受用是上文如來加持故。疏云。次云如來是佛加持身。名佛受用身（文）但等流身等云宣說真言道句法者開會意歟。此中二義前義為勝。疏釋清淨句文云。頓覺成佛神通乘也。不同餘乘多劫修行也（取意）。
    如法華序分等者。此顯所示現三密無盡藏有二意也。一謂顯此三密無盡受用等身是化他加持世界事。故引序品類之。二謂示自性土四重圓壇。故引涌出品比之。斯則不改自性而加持故於一文示二義歟。或引宗祕論靈山佛常住號曰金剛界之文。本門為金界跡門為胎藏而疑今涌出品例甚以不可。疏主既以今經同本門。故疏第七云。壽量品云。常在靈鷲山○即此宗瑜伽之意耳（文）但宗祕論金剛界者即今經金剛法界宮也。故疏中心王毘盧遮那成覺處云金剛界中。此文明鏡矣。何云兩部中金剛界乎。問。今此加持身土令現自性會中歟。又令見加持世界歟。答。若依序品意令見加持世界猶如見放光所照國土也。故下文云。普見加持世界唯說平等法門（文）若依涌出品者今會座令現在歟。猶如千界塵數菩薩靈山涌出矣。
    復次普賢等者。此復次釋成上義。非別釋歟。例如釋論中云復次如來在世文也。或約總別為正釋復次如先辯矣。或又上約隨自下約隨他歟。故寶淨院僧正抄云。法自說內證有隨自隨他二說。隨自意說之邊唯有自性所成眷屬。隨他意說之邊專有實行當機之人。隨自說無當機之支疏第一云。譬如國王若有政令（乃至）倍復生信故（文）大臣時史者同聞眾也。此中無外民無當機之意也隨他說有當機之證疏一云。然此諸解脫門○實行諸菩薩故（云云）准此釋上段應隨自說。今文信樂倍增等者同上文倍復生信。俱是自受法我也。問。隨自自性身隨他餘三身耶。答。或云。爾也於自性身無加持受用義故。木幡義云。四身俱具自利利他二義。四身本有歷然各不改自性而住神力加持益實行人云隨他說也。三身既通二利。自性何廢化他耶。自性會座既在餘三身。加持世界何不見自性耶。但疏文并大師釋中受用已下云加持身者約增勝也。又大師釋云。四種法身具豎橫二義。橫則自利豎則利他（文）此文四身各非通二利乎。序分義云。問。性身說法唯為自受法樂歟亦為令他受樂耶。答。亦為令他受樂。其理如前。若重述者非但照機授藥為利他本。聖位經云。汝等將來於無量世界等。此即性身為他說也。又有對機說法之義。如別卷抄（云云）私云。利他為本義何異顯乎。唯識論又自性身亦兼利他為增上緣（文）為未來機義尤理。故經云。於當來世時○隨順說是法（文）又疏云。亦為未來弟子明此囑耳（文）又大師釋云○問。自性身有化他義者可云他受用。若爾可攝第二身。何。答。謂於自他受用有橫豎二義所謂四種法身皆有自利利他二義。自利邊四身俱云自性。又云自受用。化他邊四身同云他受用。又云加持。然非豎中自他受用。是橫自證化他故。若自性身無化他者普門機依何證悟。然疏普門一門二機分論心王心數兩根別矣。私云。自性會座無實類。何有利他義乎。故上文釋一切集會云。由此眾德到於實際故名集會。若一法未滿不名集會（取意）又大師釋云。此經同聞眾皆是從果向因之人也。非從因至果之人（略抄）若爾實類何在座乎。但大師釋者。四重圓壇若約橫平等義則三重所示類形皆大日舉體無勝劣異。何分教主同聞別。然約豎差別門則分能所主伴。且約此義邊指自受法樂說云豎則利他非益實類也。又僧正抄中釋隨自四身有通別二義畢。隨他四身通別准知（云云）隨他時又自性住餘三身說云通四身各說云別。又四身各住自證三昧故云通自性身獨說一切云別歟。
    然此諸解脫門所現等者。雜問答云。此內證會中諸智眷屬蒙如來加持力普為法界善知識身隨應度人各示三昧法門依此修耳。其善知識者經中所列上首金剛手等。此金剛手等菩薩即大日如來內證功德無量智印。各現此菩薩身引攝眾生。是故若入此一三昧而修行者即從此一門直至如來所證（略抄）私云。金剛手等傳自性會中教法流布閻浮引入未來眾生。是為被教人意也。自性會中無正被教之實人故。故問答上文云。而若有眾生遇此教慇懃修習如說修行觀念。是即被教之人也（文）問。文相次第為饒益實行人先示現大神力然後說今經見。非今實行居會座則前後文不符順耶。答凡自性土說法遠鑒當來眾生且作能所主伴之儀各說自受法樂之法。斯則實人雖無座為未來作如此說也。故今經下文云。於當來世時劣惠諸眾生為度彼等故隨順說是法（文）又義云。明加持世界事故有實人歟。
    先奮迅示現等者。祕密曼荼羅品云。以如來奮迅平等莊嚴三昧以現法界無盡莊嚴故（文）字書云。奮振也動也狀武貌。迅疾速也。
    從一平等心普現一切本尊等者。謂三密中意密勝故云本尊歟。故祕藏記云。我本來自性清淨心於世間出世間最尊最上故曰本尊（文）私云。三密不可有優劣。六大本有故相望作主伴俱本俱末也。然今心為本尊是住心品故。或語為本尊。住心論云。於真如更有所依。所謂字（云云）或身為本尊。配佛部故。又義云。自心即一切智智故云本尊也。佛云一切智故。故疏云。所謂眾生自心品即是一切智智（文）。
　　如來祕密惠經者。或云。貞元開元錄不載之。是錄外經歟。或未度經歟。或云勘開元錄。此經一部二卷未得其本（云云）私云。他家請來十四卷十卷兩本莊嚴下除也字。祕密惠下安也字。文云。無盡莊嚴如來祕密惠也。經云（等文）依此本如來祕密惠五字屬上文非經題也。然今疏猶為經題。故雜問答云。問。何以得知。答。如來祕密惠經云（文）此問答明為經題矣（雜問答依疏不依義釋故大師作決定）若爾恐治定誤歟或云。十卷義釋。上也字亦在矣問。智論第十云。佛雖入深禪定不為世事所動。今以大慈悲心憐愍眾生為之說法斷疑○密跡金剛經中佛有三密。身密語密意密。一切諸天人皆不解不知○有人見佛身一丈六尺。或見一里十里百千萬億乃至無邊無量遍虛空中。如是等名身密。語密者有人聞佛聲一里。有聞十里百千萬億無數無量遍虛空中○是名語密。是時目連心念。欲知佛聲近遠。即時以已神足力去無量千萬億佛世界而息。聞佛音聲如近不異○諸佛要集經中○文殊尸利到諸佛集處。有一女人近彼佛坐入三昧○文殊尸昨即彈指覺之而不可覺。以大聲喚亦不可覺。投手牽亦不可覺。又以神足勸三千大千世界猶亦不覺○有一菩薩名棄諸蓋○即時彈指此女從三昧起。文殊尸利白佛。以何因緣我動三千大千世界不能令此女起棄諸蓋一彈指便從三昧起。佛告文殊尸利。汝因此女人初發阿耨多羅三藐三菩提意。是女人因棄諸蓋菩薩初發阿耨多羅三藐三菩提意。以是故汝不能令覺（文）准此文身語無盡舉密跡經說。三昧無盡依要集經說歟。棄諸蓋即除蓋障故。若爾但云經云為勝也。如來祕密者結成句也。意三密無盡藏是如來祕密智力也（為言）故疏下云。如來智力普鑑群機究竟無礙（取意）如何。答。文勢雖同旨趣大異。疏所引經文佛身語及天女定見一經所說。更非二經施設也。然論所引兩經也。又疏除蓋障命目連令尋。論目連自尋之。又疏除蓋障不令出天女定。論棄諸蓋令天女起。有此等相違。何云彼經耶。又設雖彼經譯者異名何失。問。今經證何義耶。答。或云。以如來身證受用變化二身以除疑天女證等流身歟。或又以釋迦及天女類示大日無盡藏義歟。私云。二義俱非理。以今經證上三密無盡義故。所謂以釋迦佛身及音聲無邊際證身語無盡以天女三昧證心無盡也。故雜問答引今經畢云。問。身口二業遍空之義。是即爾也。意業遍何。答。除疑天女心行無量即心業遍義（文）又云。問。何故天女三昧之心為佛心業。答。即大日世尊加持故○況如來心（文）。
    爾時除蓋障菩薩等者。謂除蓋障雖自不尋。所遣目連不測。故能遣除蓋又同不測也。故云及以目連不能測故也。例如遣使殺無表歸本主矣。然猶有疑故除蓋障自往觀察。故云即自往等也。又義。以字貫目連讀之。除蓋障以目連而不測故則自往觀察也（為言）及言顯菩薩目連無雜也。然後還歸言局除蓋歟。初云即自往等故。或通目連歟。上文無彼目連還歸之說故。
    我未發心時等者。般若寺抄云。意佛身者是智身也。除疑天女者理身也。是明從理發智故云我未發心時是天女住此定。云女者是定故。理智不二。所以疏。方見除疑天女故去佛不遠見入於三昧（文）或云。天女者意業三昧耶形也。非別人矣。私云。云天云女俱定表示歟。修惠斷惑故以定云除疑歟。問。准要集經說此天女因棄諸蓋發心。然除蓋障既不測如來身語。若爾何云我未發心時等耶。答。論疏所引經說大異故何必責。何況文殊釋尊九代祖師也。然彼經中文殊因天女發心（云云）文殊猶爾也。況釋迦乎。但除蓋不測身語。是假助如來化儀故歟。又除蓋障棄諸蓋別菩薩歟。
    如是毘盧遮那等者。上既引經證三密無盡義故自下重釋成無盡莊嚴之義也。謂從所謂莊嚴者至無空隙處釋無盡莊嚴之義。又如下釋藏義也。但今經文舉莊嚴二字是莊嚴之藏故歟。例如起信論因緣段牒生滅因緣矣。
    復次此諸大眾等者。此復自性會眾歟。前復次普賢祕密主等於如是境界久已通達（云云）今釋但以佛神力故得見如是境界（云云）此為兩釋異矣。此又實雖久已通達為未來流通假現此相也。例如金剛手云功德倍增耳。如行者下因便明未來行者見曼荼羅境界也。或又此諸大眾等者明加持世界同聞感見受用身莊嚴之相也。如行者下明加持世界當機實行人歟。前約自性會此依受用等故兩釋大異矣。
    如胡麻中油遍滿法界等者。智證大師疏抄云。胡麻□中其實充滿專無空隙。諸佛亦爾。側塞空中宛如彼實。唐國指胡麻云油麻也（文）私云。此釋約實遍。□者玉云。公臥切。□粗糠也。未詳其意。今案云。如胡麻油遍胡麻中諸根相好遍滿法界於中無空隙處（為言）遍滿下反釋上法也。或可讀亂達遍滿法界一句可安上相好下也。又勝佛頂軌云。即復觀虛空中無數諸佛猶如大地滿成胡麻不可稱數（文）與今文異。今取遍軌約數故。
    如行者內修般舟三昧者。天台止觀第二云。常行三昧者此法出般舟三昧經。翻名佛立。佛立三義。一佛威力二三昧力三行者功德力。能於定中見十方現在諸佛其前立如明眼人暗夜觀星。見十方佛亦如是多故名佛立（文）或云。疏第十云。淨菩薩提心歟念佛三昧相應（文）念佛三昧般舟三昧是一也。故知真言行者至淨菩提心得除蓋障三昧時逮見無盡莊嚴藏。故云佛立三昧歟。
    然此境界等者。中論云。諸法不自生亦非他生不共不無因。是故說無生（文）今文境界是三密無盡藏也。准中論諸法矣。所謂諸法佛莊嚴雖似異四不生義全同故此證矣。於此四不生有多重故五教章指事云。四不生義有三重。一約破外道。一諸法不從冥體自性生故云不自生。二不從梵天自在等生故云不他生。三非微塵大種和合生故云不共生。四亦非無因自然而起故云不無因生。二約破二乘。一諸法不定從自同類因生故。二不定從彼異熟因生故。三不從俱有因生故。四小乘中許無明支前不正思惟託虛而起似無因今不爾故離無因。三約法顯空。一果不自起名不自生。二自既不立對誰辨他。又他只各自皆不成自云何他生。故云不他生。三自他因果既不成故云不共生。四離因緣外無別異法故云不無因生（云云）或云。此中第三約破大乘因果也（云云）私云。前二約遮情門後一依顯實門歟。何必破大乘因果乎。謂准下文云諸佛大祕密外道不能識者。今又以四不生觀遣內外外道見歟。或依下文云當知真言果悉離於因果者。顯教一乘因果猶破之。因分妄假權方便因果而非性德輪圓本有因果故。
    何以故內因外緣等者。是則離九種住心妄假因緣祕密莊嚴真實因緣也。故下文云。即用一切智門五義自為眾緣能至菩提常住妙果。所謂不可思議不生不滅之因緣也（文）。
    當知如是莊嚴之相等者。謂莊嚴藏是法佛法爾德故。隱顯唯在機情非受用等去來也。問。畢竟平等不出如故（文）豈非攝相歸性義耶。答。字義云。同一名如。多故如如。理理無邊。智智無數（文）私云。無邊理智互相攝入故云平等云一如。故釋論云。非謂一法故稱平等（文）故非顯宗一心無相談也。又云。如平等義無變易義。六大本有故三密平等故云如也。問。若爾一法界多法界義何。答。顯宗一法界者。謂無相一理遍萬差諸法。諸法雖多差理性唯一平等也。又於祕宗多法界有二意。先師僧都義云。十界眾生所生四曼三業雖有粗細勝劣能造六大無彼此差別。故即身義云。上達法身下及六道雖粗細有隔○然由不出六大故佛說六在為法界體性（文）故本尊行者三業三密雖粗細別六大是一體故成入我我入即身成佛義也。但異顯者。彼理性一法也。此六大多法。故六種非一故云多法界。非謂自他六大別也。木幡上人義云。能造六大亦隨所生三密四曼各各不同。故云多法界。故大師釋云。理理無邊智智無數（文）所謂能所造各雖異六大無礙故四曼不離故三密加持故成入我我入義耳。
    經云非從毘盧遮那等者。安然等以不可得已上文合上文讀故經云（乃至）不可得而成上四不生義也。以而字下為下釋所牒文矣。切一具文半屬上其理不可。大師以經云已下為別段為變化身之文順前後例矣。問。經上文未見四不生義。而疏中釋四不生義非依此文耶。若爾安然釋順經文歟。就中疏家轉釋佛莊嚴藏之釋又契此意矣。況復上下文他受變化二身說法別文何上無宣說之句下闕示現之文。既上下合包現身說法。應知一具文非別文也。例如又現執金剛宣說真言等。加之非從毘盧遮那等文未必見變化身義乎。答。此文為變化身是非大師私釋。疏上釋云。然此應化從毘盧遮那（乃至）起滅邊際俱不可得（云云）此釋明鏡也。變化身說法是依法身及眾生感應因緣。且約機感邊云非從毘盧等。又據佛應邊云而毘盧遮那也。釋論無相現應隨見粗細可引作證耳。又而毘盧已下為別段者而字頭可安經云二字。例如經云又現執金剛等。又不可得已上引合上義者可置送句也。但二身現身及說法各舉一互顯歟。又疏釋三密無盡語密豈非說法乎。又云非從毘盧遮那或語或意生。反顯而毘盧下毘盧遮那生三業義其理決定。或又而毘盧遮那者直指變化歟。故聲字義云。若謂應化亦名大日尊（文）又轉釋者轉釋受用成變化身也。立義法門引可證矣。轉釋若非變化身者又應前相可非等流身耶。若彼許者此亦可然也。又經釋相配者無盡無邊際者指前受用身三密無盡無邊際限量也。以不下出彼因由也。謂受用身常遍義不異自性身法爾之義也（為言）故知以以不乃至身也之文釋非從（乃至）意生之句為受用法爾義也。雖常無起滅五字牒受用法爾再釋非從等文顯變化身法爾似自性身法爾。而能下釋一切已下經文為變化身隨緣之義也。但於隨緣經文有總別釋。初一句總顯變化身起及滅無邊際。不可得者無義也。故上釋云。起滅邊際俱不可得（文）意起邊際滅邊際俱不可得也（為言）而字下別釋現身說法也。而是然前起後義也。當知非從等二句含二身法爾義故云轉釋等也。又義。初非字貫不可得句讀之。總以四句為受用變化法爾之義作轉釋矣。受用身亦有隱顯故云起滅耳。而毘下為變化隨緣也。釋中而能下釋彼文也。凡四身皆雖有法爾隨緣義自性是法爾為本。三身隨緣為宗故。受用變化俱云不異自性法爾也。故等流身又云皆如毘盧遮那等。不異言顯四身各性有法爾義。不攝相歸性性之義也。故祕經云。常於三世不壞化身利有情事（文）今宗意生住等法常恒如是生故。起滅俱即事而真故。上文緣謝即滅機興即生即事而真無有終盡（文）亦此意矣。經文二點云。非大日三密生。一切處起滅邊際不可得。而又云。非大日三業生一切處起滅邊際不可得而（云云）若約受用身法爾初字非可讀切也。或釋云。然此應化非大日三密所作。無緣慈悲任運如此故云普於十方宣說真言道（文）問。設雖明四身以上三節文但為受用身之文。更又現以下文可開二身。云又廣前相即此意矣。故大師護摩次第云。且毘盧遮那佛云自性身。四方佛云受用身。金剛蓮華等菩薩云變化身。外金剛部等流身（文）又別本即身義云。十六大菩薩應化法身。金剛天等等流法身（文）如何。答。大師釋義隨應相配雖異於今經文四身配釋無違。謂二教論灌頂文等是一同故。又祕藏記云。中臺毘盧那為法身。四佛為應身。釋迦為化身。外金剛部龍鬼等為等流身（文）。
    軌匠其心者。鈔第二云。軌者法也。匠者工也。工匠之作不失於法也。如美玉蘊在石璞之中不得良工琢摩則不成至寶。眾生菩提心寶在煩惱石中。若遇如來說法方便軌而匠之則成法器也（文）。
    又廣前相等者。前二身佛身雖為主金剛菩薩等亦現之。今但現非佛身何云廣乎。答。彼雖現執金剛等為伴現之。今執金剛等各各為主故云廣也。
    所現金剛菩薩等者。今釋對經文。金剛如名菩薩者普賢蓮華手也等者。等取外金剛部諸天八部也。或又等取十佛剎諸執金剛。疏家云乃至。大師云兼此意也。或云。所現金剛等即今等流身也非上所舉菩薩執金剛。上金剛手等或自性身或受用身故。上非但示現佛身者受用變化二身也。但現圖曼荼第一第二重無佛身者。第一金剛第二菩薩是各舉眷屬顯其主歟。或為顯四重差降上二重挫云佛身歟。問。等流身不通佛身耶。答。疏第六阿闍梨所傳曼荼羅於外部有佛菩薩。可通佛身歟。又聲字義中以暫現即隱身為等流身。其義如教相抄。私云。今三聖者第一重三點眷屬也。疏第六云。次造第一重伊字三點諸內眷屬（文）當知舉第一重三聖等取外部歟。但經疏并現圖中於第一重但有金剛手觀音無普賢可決之。今三身不可依三重次第歟。第三重釋迦即變化身也。受用身者八葉中無量壽佛等報身歟。受用身段云現佛加持身故。（上文佛加持身云受用身故）又等流身段指上文云非但佛身故。當知約佛形非佛形判三身身土歟。
    且如十佛剎等者。或云。如法界宮自性眷屬遍十方界。如是加持世界剎塵眷屬如毘盧遮那遍十方世界也（為言）私云。謂於等流身有主伴。上明執金剛等三密差別下釋天龍鬼等十方普遍。主伴遍互顯歟。如者指事言也。舉主例伴故。又解。且如者。如者今義也。今金剛菩薩等三密無盡義也。如是下金剛菩薩遍滿義也。本尊像類等者釋經菩薩等像貌文意。四重雖同法然德且約淺略門自性身為本質等流身為影像歟。又像者等流身形貌義。非本影相對矣。
    執金剛對金剛智惠門等者。抄云。執金剛是金剛部赤色有降伏。普賢是如來部白色有寂災。觀自在是蓮華部黃色有增益（文）疏十五云。佛部一向是息災用白色。蓮華部一向是增益用黃色。金剛部一向降伏其色雜色（文）私云。黑色是調伏。青色又黑色攝故歟。而鈔云。赤色者三角色故可尋決之。寶淨院抄云。問觀音蓮華部尊也。蓮華部敬愛法也。何云增益耶。答。奧文云。摧破三障故云金剛。滋榮萬善故名蓮華部（云云）約寧之義用增益歟（云云）或云。以華葉可愛色為敬愛以眾實俱成為增益歟。問。執金剛是金剛部諸尊通名。何云稱首耶。答。觀義云。總即別名指祕密主也。或金剛部義廣通外部故執金剛云稱首歟。
    舉此三點等者。抄云。謂執金剛般若德。普賢法身德。觀音解脫德（文）又釋。三點者梵書伊字。有處云。蓮華部擬法身金剛部擬般若佛部擬解脫（云云）疏第六云。造第一重伊字三點諸內眷屬（文）又六度經云。摩訶般若解脫法身（文）私云。第一重伊字三點諸內眷屬者。經所說曼荼（具緣品）并疏圖尊中於第一重全無普賢。故知彼三點眷屬者非三重歟。故疏第五云。大凡第一重上方佛身眾德下方持明使綿名如來部。左方如來大悲名蓮華部。右方如來大惠用名金剛部（取意）況撿經所說曼荼羅。第一重十七尊第二重二十五尊第三重三十七尊中無普賢菩薩。但經說文第三重為第二院第二重為第三院。又疏第六圖尊三重四百七十五尊中無普賢也。故知普賢者八葉四行隨一。執金剛者第一重金剛手。蓮華手者圖尊中第三重有蓮華手菩薩指彼歟。故八葉三重各舉一尊。四重菩薩皆顯等流身歟。又云。經疏并現圖不盡諸尊歟。既上文中普賢文殊等云大眷屬。普賢舉第二重歟。又現圖遍智院中大安樂不空菩薩普賢延命歟。指此云普賢歟。又文殊院中有普賢也。但第三重也。又今蓮華手者觀音故第一重觀音尊也。經曼荼中觀音院中執至名大悲蓮華手。疏第三重蓮華手者何耶。又普賢云如如法身門。抄第五云。如來部遍智院等（法身文）又云普賢是如來部（文）但經疏并圖中遍智院不舉且略歟。故疏二十云。且觀音文殊彌勒已在八葉中。為度人故次圓中復有文殊觀音等類（文）等者等取普賢彌勒歟。況疏第五第一重上方云佛身眾德莊嚴。然經第二普賢三昧云佛境界莊嚴。疏釋云。莊嚴者如來自證之體。體有無量德（文）眾德莊嚴義既同。普賢何非遍智院尊乎。
    所云等者乃至等者。大師釋云。言等者舉金剛蓮華手兼等外金剛部諸尊（文）疏乃至言大師兼字顯等金剛菩薩等部類之義歟。
    以外現曼荼羅等者。兩本義釋以字作如字矣。又疏異本如字也。抄云。形內稱外。謂大悲胎藏曼荼羅分三重從內向外。此當第三故以名焉（文）此意於三重壇以第三重望第二重等內云外現也（為言）私云。今外現曼荼者今經說會曼荼。謂為說今經從自證法門身現加持羯磨身造四重壇故云外現也。疏第三云。從佛菩提自證之德現八葉中胎藏身（乃至）從普門方便現第三重隨類身（云云）凡四重圓壇或從佛心地現之或從佛支分生之故云外現等也。三聖及諸天等三重聖眾故總例知上等流身也。或以自性壇中外部所列諸天八部等而加持世界等流身可例知也（為言）問。若爾自性加持可壇別乎。答。約體一曼荼。據義二種。自受他受故或又外部曼荼形色。性類所表示三點義例上可知也（此義以字反終知可讀之）。
    若離如是實相印等者。抄云。謂第三重曼荼羅所現莊嚴眷屬多是諸天魔梵八部之眾及鬼子母鳩盤荼等。雖現如是種種相狀皆即是實相之印。行者觀行與此相應以此為門皆見中胎大日之尊。若不知如是祕號皆隨愛見所生與天魔外道作諸塵勞伴侶耳（文）私案。今實相印者即上清淨知見也。故疏第九云。一切眾生心自本有佛知見性。但以無智瞙翳故諸法實相不得明了現前（文）今此普門所現天龍八部等身是萬德之一門法王之一宮故開示眾生佛知見性諸法實相令現前故云實相印也。故疏第七云。就此經宗則五種三昧皆是開心實相門（文）此佛知見者眾生佛性也。故大師開題云。佛知見者即眾生心性也。等覺十地不能見聞故云佛知見（取意）又准普觀釋。佛知見有性相。性即本覺相即始覺也。性相即俱行佛性也。或又性即理佛性相即行佛性也。今清淨知見理可通理行。實相印似理佛性矣。此二佛性體雖在煩惱泥不染污。故云清淨知見也。
    次又釋言等者。此有三義。一者上清淨句法文異釋也。於中又二。謂前約本有之性今依修生之行也。或准上於句出住處進行二義。謂前約住處之義。如來清淨知見是三平等處故。今依進行之義。乘神通而修行如此道跡故。下文復次者替所謂之詞也。例如釋論中云復次如來在世等矣。
    二者釋所謂已下得益文也。對又廣前相故云次又也。又釋別名故。若上文別義可云復次或亦可也。既所謂句為所牒文。非指經乎。但舉清淨句者所謂是釋成上故。今得益發心修行亦清淨句義故。釋中牒加彼句也。方便修行超昇佛地等文分明釋次第此生滿足等經故。三者為前文異釋而兼為後文正釋也。三義中初義指疏云釋。第二義指經云釋。二義中第二為善。何者上文云次又釋歎加持住處。指經別句云次又故。例亦可然矣。
    若餘乘菩薩等者。兩本義釋若字作如字矣。私案。今此餘乘者三乘歟。或成或不成說同聖位經文故。故彼經云。然如來變化身為地前菩薩二乘凡夫說三乘法。種種根機如說修行或得三乘果。或進或退於無上菩提三無數大劫勤苦方得成佛（略抄）智論三十八云。有菩薩○我求佛道久久無量阿僧祇劫或至或不至如乘羊者（取意）又戒序中他緣覺心判為十進九退之故。或通一乘故。五祕經云。若於顯教修行者久經三大無數劫然後證成無上菩提。於其中間十進九退（文）金剛王儀軌云。不知祕密速成法於三祇忍諸苦行不至菩提（略抄）顯教言不遮一乘故。或又若望自宗皆得果故云或有成佛。若望真言不遮一乘故云或不成佛。故大師釋云。自乘得佛名望後作戲論（文）依此意又三乘一乘通有矣。又疏第九云。略說有四種。謂三乘及祕密乘（文）又義釋序云。此中具明三乘學處及最大乘持明行法（文）准此等釋。聖位經三乘廣通顯乘歟。顯密相對判三一故。然大師二教論意聖位三乘但菩薩乘非顯一乘也。儀軌并大疏等意以顯一乘屬密行對菩薩乘判顯密歟。演密抄釋序文云。三乘者二乘及菩薩為三○又及者揀別三乘外有最上持明行法故（文）先師云。本經儀軌等中以祕密對三乘。是天竺但在三箇宗故釋梵本經軌中不示顯一乘也。彼一乘於震旦杜順南岳等初立故。故經軌中三乘言理又一乘可有耳。
    今真言門菩薩等者。本尊三昧品疏云。然彼行者猶身印真言及觀本尊此三事和合故本尊即自降道場而來加被也。然此行者初行之時尚是凡夫自無德力。何能感佛菩薩等如是而應耶。但由彼佛菩薩等先立誠言大誓願故。若有眾生依我法而修行之不虧法則者我必宜應。或雖不來而遙加護之若行人法則不如法而不應赴即是違本所願。方不得不應也。如方諸向月而水降。圓鏡向日而火生。若心不相應事緣有闕則本尊不加護念。故無驗。非佛菩薩之過也（文）私云准此釋今言不闕法則者不闕三密法則之義歟。若心不相應者意地觀門不應也。事緣有闕者身語二密有闕減歟。事理俱密早得悉地。故即身義云。若有人不闕法則晝夜精進現身獲得五神通。漸次修練不捨此身進入佛位（文）私云。以疏文釋逮見加持境界之義以即身義釋超昇佛地之義矣。非但現前而已者此一句或上文結歟。故安而已送句矣。或下文來由也。而已者非送句為讀相連下句之點置此辭也點云。非但加持境界現前而已若欲超佛地即應同大日也（為言）。
    復次行者初發心時等者。觀云上對餘乘述今乘一生即身之旨。下釋當宗善根生長不退之義也。或云。上約加持成佛故於此生中逮見加持境界（文）下約顯得成佛故云乃至成菩提矣。或上約一生成佛故云超昇佛地。下約二生成佛故云入菩薩位等矣或上約法本不生談頓成。下就功德粗細說前後矣。例如天台云法在一心說必次第（云云）或上總釋下別釋。其義全同矣。或上釋清淨句此釋所謂已下也。初發心者智證大師釋云。初發心者非十住之初發心住。應是博地初發菩提心之位也。疏云。復次行者初發心時○（是與上同義也）博地者凡夫具縛地發心歟。或云。初住發心也。故疏第九云。最初發心乃至四十二地階次不同（文）意云。初發心住以上有四十二地階級也（為言）私云。初地發心也。故疏第三釋從初發心乃至十地文云。謂初發淨菩提心○作十轉開明（文）彼經文既同今經文。疏釋又初地淨菩提心（云云）今又可爾也。又疏既云得入阿字門入法明道之義。故疏下釋云。法明者以覺心本不生際（文）阿字本不生義也又次下釋業壽種除云。得至虛空無垢淨菩提心（文。第二云初地菩薩得至虛空無垢文）故知今初發心是初地也。但第九釋云最初發心故異今釋矣。凡今文於十地約長短三句義歟。初發心得入阿字門者初菩提為因也。即是（乃至）更無退義者從二地至七地大悲為根義也。乃至（乃至）然後停息者八地以上方便究竟也。又配五轉者入因。生芽增進行。成菩提證。停息入也。或又入生芽因中本有修生二菩提心也。此芽增進行與悲句也。次謂初發心下釋短有三心也。初發心因。方便修行根。得至初地究竟也。餘地准之。
    有不住義等者。此中三義准知虛空遊步三義。不住者不住著已得法。勝進者進超未得行。遍行者當上神變義起自利利他神變遍行故。
    進心不息為得四地故者。或本得字滿字也。私云。以滿為勝其故第二第四約滿心明之第三第五就入心述義。影略互顯矣。初地通三心故云得至歟。十卷義釋替得入第三地句云得入二地。此次云如是次第乃至滿足等。而闕爾時（乃至）五地三十字矣。疏異本得至第三地（云云）又問答中如今疏有四五地文。正不未決矣。
    唯以一行一道而成正覺者。問。今此成覺攝前十地耶。答。雜問答云。以此一行一道至於第十一地（文）別立也。問。經云。乃至十地此生滿足（云云）疏釋云。乃至成菩提無行可增。然後停息。故云次第此生滿足（文）經疏同攝第十地更不開佛果乎。又問答釋以第十一地為補處位。是十二地義異疏文歟。答。今文滿足十地下云唯以一行一道而成正覺。非十地外存佛地乎。又疏上文云。次第修行地波羅密乃至第十一地（文）又十八卷云。大智灌頂地者如來第十一地也（文）以前後釋思今釋義佛果可立第十一地也。但經此生滿足言含因滿果滿二義故。或約果滿義云乃至成菩提。或據因滿義云滿足十地。其中今而成正覺者是果滿義也。例如彼云此字句中自有二人也。次雜問答釋今疏文。何云補處位乎。所以彼具文云。當知乃至滿足第十地位以此一行至於第十一地者先標因滿果滿二位也。次云更有一轉法性之生即補處。是為真言門菩薩一生補處位。真言行者如此修行超昇佛地而成正覺者重釋成上二地也。若不爾者違疏第六文。彼文云。迄至第十地滿足未至第十一地唯少如來一位。更有一轉法生即補佛處故名一生補處（略抄）此釋既十地滿足為補處位。第十一地為如來位。故但疏中云未至。問答云至於者可讀文點。乃至滿足第十地以此一行一道至第十一地（云云）仍無失。疏第三釋經乃至十地諸菩薩文云。乃至第十一地而後所見圓極（文）此意經十地合說佛果歟。又經雖說因疏加果歟。問。一行一道者何乎。答。大師云。三密修行至成菩提（云云）疏十七云。謂一切法不出阿字門即是一道也。道者謂乘此法而有所至到之義也。一道者即是一切無礙人共出生死直至道場之道也。而言一者此即如如道獨一法界故言一也（文）私云。疏家字為一道宗家三密為一道。字三密雖似異其意是同。三密行悉入阿字門歸本不生故。又從字菩提心起三密行即歸一實理故。故問答云。住字門三密修行（文）又字觀三密具足矣。可思之。相應經云。常以一字齊運三業（文）准知。甚深。更問。
    若於異方便門等者。範義云。諸顯教三乘一乘等方便約其機雖非密意依佛意即開顯密意不離寶乘也。十界悉普門體故。法華云。更以異方便助顯第一義（文）可准矣。私云。顯教諸乘等於真言三密中之意密而以異方便開顯故終不離真乘也（為言）顯密是一心。三密為異故。或又方便并寶乘俱真乘也。謂大日所說無量乘是開顯密意故皆不離佛乘也。故疏云。三重曼荼羅種種類形同歸一體。皆是佛乘（文）或云。異方便為顯通顯密云開顯密意也。意云。以異方便雖開于顯密二教意不離真言寶乘也（為言）。
    緣業生者等者。智證大師疏抄云。緣業生增長（現行）有情業壽種除（種子）復有芽種生起（從佛心種子生法性芽也）○私謂業壽種者約第二識有三相。謂自相因相果相也。開因相為二。謂業與種。所言業者身口意不清淨業也。言種子者癡愛因緣也。言壽者翻因所生之果。謂果報識故約八梨耶立種子及果報二名。耳（文）私云。第二識者第八識望第九云第二識歟。且經釋配當者謂有情癡愛因緣者釋經緣字也。造身下二句釋業字。乘如下釋生字也。如次煩惱業苦三道也。今修已下釋有情業壽種除文也。蘊阿賴耶者有情總報果體故釋經有情也。業壽種如文。今業者業障種子在第八中。前云業者業障現行在前六識也。故義忠釋云。業障種子唯在賴耶。若業現行在前六識（文）壽者總報壽命在第八。故釋論疏云。總報壽命應依現識（取意）壽命者涅槃音義云。壽亦命也壽取一期之名。命取人之生分。但異名耳（文）前言生者別報也。種子者煩惱種子也。前言緣者煩惱現行也。皆悉焚滅者釋經除字也。又准唯識宗二世一重因果者。賴耶中業是行支。壽者識等五支。種子者無明支也。緣者愛取。業者有支。生者性老死也。是云十因二果也。得已下釋復有芽種等文也。一切等釋種。從悲藏等釋芽生起三字。至已下釋經復有已下文。於中初二句釋種子歟。故云一切如來平等種子。文點云。有芽從種生起（云云）或經除字含二句意歟。故下釋越百六十心文云即是菩提心生也。一切下釋芽種生起也。或又芽種者芽即種如業種等矣。又經舉種芽二心。疏明六心。倒如佛種不斷文釋三寶不。況今一節文轉釋前十地。故委辨應云十心歟。或又乃至下釋經起字歟。問上文云從金剛性生芽。今何云從悲藏中生芽耶。答。前舉因。今平等種子是也。今舉緣。下疏云。從大悲生根（文）謂菩薩心種依大悲緣生六度萬行芽也。故無違矣。又約三句者一切至種子者因也。從悲藏至法界者根也。成萬德至樹王者究竟也。斯乃前所明煩惱業苦三道即成三句法門之義也。應知除滅者非斷除之義。不捨斷云除也。
    復次如來所現等者。自下總結時彼菩薩已下現端之事也。或云。加持世界三身說法得益無量無邊以佛日加持故於自性會中皆悉令現前也（云云）私云。等流身說法中非但自性身所現身。未代真言行者入壇受職之儀式談義決擇之座席九世相入故皆於會座間令現前也。問。等流身又普門所現之知識。何交實行凡夫乎。答。我等又設教相設事相隨分有弘通寧非如來使乎。故先德釋云。不改九界迷情目等流法身（云云）又延命院次第入我我入觀云。但為表本跡義有加持歸依觀（云云）蓋以行者非為本尊垂跡乎。良以遍計分別前雖實類凡夫佛智所照邊猶垂跡等流也。彼華嚴猶九世相入故經二七日中現滅後流通之事。此真言談實理六大無礙故何於佛加持日間不現末代流通矣。問。加持世界三身即可云自性土四重壇聖眾乎。若許者瑞相說會大異自性加持是分。何云彼聖眾耶。若不許者疏第六指阿闍梨所傳四重壇云。此正是毘盧遮那本尊所現無盡莊嚴藏（文）此豈非同今示現無盡莊嚴藏之文乎。答。或云。自性土中大日為主三身為伴各說三密法也。加持世界三身各為教主皆說經也。例法華序分即此意矣。但加持世界說真言者開會意也。開權顯實說法華（云云）此意歟。況彼萬八千土中不說法華今瑞中說真言乎（云云）私云。自性加持二壇其義遙異。然皆說真言。謂經中三身皆云宣說真言。釋中對餘乘成頓覺之義。若爾何云開會義矣。又開權顯實者法華說會。非他土事。故知彼不說法華此說真言。所說之義雖異奇瑞之旨同故相例也。非全同耳。應知自性加持同雖說密。自性壇大日為本尊普門之壇也。加持壇隨應本尊各別一門之壇也。謂阿彌陀曼荼羅尊勝曼荼等也。現流布諸尊曼荼羅皆是加持世界曼荼也。故十八會曼荼羅或法界宮說或波羅奈宮中須彌頂他化天等說不同。斯乃自性加持合論歟。當知若依所說法自性加持壇雖別若就能說人其體無異歟。四種身皆具自利利他二義故。自利邊自性土聖眾也。利他邊加持世界教主也。故大師釋云。此四種身具豎橫二義。橫即自利豎即利他（文）此意矣。又第六卷釋者。大日所現三身有自利利他義故彼約自利邊此依利他邊故無違。又彼約現普門壇此就出一門壇歟。問。今經中具緣品明普門壇祕密曼荼品說諸尊壇。若爾祕密品是可云加持世界是說乎。答。彼雖諸尊壇自性會說故非加持世界說也。加持世界壇諸尊各說故。又容有加持世界主說大日壇。是在加持世界而說自性土事也。故知理實普門一門壇互雖通四種身說。非自性加持土雜亂。又兩土雖異。其處可無別。猶如四土不二矣。
    於會座之頃皆悉現在前者。且准序品例者。謂令會座眾而見加持世界之事故云爾。又准涌出品例者。於自性會座內而加持世界事令現前歟。
    當知金剛手等者。以金剛手可例彌勒。彼經中文殊答彌勒問。今經金手問大日故。然文殊金手問答雖異。久已通達義同故。金手知而問故。同文殊知往事而答。彌勒不知而問故不同彼耳。唯說平等法門者三平等句法門。即於加持世界宣說真言之義也。若爾所例他土行菩薩道又可法華歟。或又同為瑞之義未必全同歟。
    將演遍一切等者。抄云。言將演遍一切乘者。謂次下文所說種種法門各是一種運生之義。又一一門皆遍一切處名遍一切乘也。言自心成佛之教者。即是所說平等句法門也。若有行者住於此乘初發心時便成正覺。不由他悟故曰自心成佛之教也文。

大日經疏指心鈔卷第四（終）

建治二年十二月十四日於醍醐寺中性院再治畢
金剛佛子賴瑜
大日經疏指心鈔卷第五

　　          

疏卷第一之五

    爾時執金剛第者。自下正宗分也。開題云。准餘經作三段者。自初如是我聞至干牙種生起二十五行十二字之經是初序說分也。自爾時執金剛祕密主於彼眾會中至世出世持誦品訖二十九品餘之經是第二正說分也。第三十一囑累品是第三流通分也矣。別本云。今此經具約三部而釋。初如是等序分者當身密。即佛部。示身無盡藏故。次爾時世尊至囑累終是語密。即蓮花部。現語無盡藏故。信受等文是意密。即金剛部。示意無盡藏故（云云。是約三部三密分三段矣）般若寺鈔云。大日經六卷。後一卷中供養次第法合為七卷三十一品。初入真言門住心品為序說分。最後一品為流通分。中間二十九品為正說分矣。
    如來自證之智等者。疏上文云。然此自證三菩提（乃至）若離如來威神之力則雖十地菩薩尚非其境界矣。此意以如來神力非示自證境界耶。或云。上釋意大日以神力現加持世界瑞相而令生眾會之疑心。依彼疑問說此大日經自證法也。今釋正證境界設以神力不可示人也。故下舉喻示彼旨。說與證異故無惑矣（云云）或云。雖所說無遺無令取證之言故（云云）二義意同。私云。本地無相自證唯自利境界故。以神力不可示人。言斷心滅境故。前云今經教主加持身示現瑞相故外用跡也（為言）所以中台加持身現奇瑞令生眾曾疑依彼疑說今經。疏第四云。如來妙嚴之相法爾無來滅非造作所成故。不以外寶為飾。（乃至）十住諸菩薩猶因承佛神力見加持身。其於常寂之體如在羅縠矣。私云。此文加持身者中台身。今經教主。成佛外跡是也。常寂之體者自證位也。菩提實義是也。不生即是成佛故。云法爾所成也。問。下以象跡雷雨兩喻顯以跡知本之義。斯則非示以加持世界之奇瑞推本地內證之說法耶。況皆外用者所現三身非一故歟。答。本末隨宜自證位無說法故。住加持身而為說今經先現瑞故。以加持世界條末知自性會宗本也。謂能所現俱望自證之加持故云皆外用。加持中四身說法別故非無本末也。故抄云。本者如來三業也。末者所現之相也矣。經具緣品云。此第一實際以加持力故為度於世間而以文字說矣。疏釋云。釋通世諦明起教所由矣今自證者指此第一實際也。問。今舉二譬有何故。耶。答。或云。象在地表定龍在空表智即兩部自證智也（云云）或云。象喻表色身雷譬示說法故（云云）。
    懷山襄陵者。滔抄云。尚書云。帝曰。咨四岳。湯湯洪水方割。蕩蕩懷山襄陵浩浩滔天。懷包也襄上也。五帝本記云。蕩蕩鴻水滔天浩浩。懷山襄陵（孔安國云。懷包襄上云云）。
    曲成佛身者。抄云。周易繫辭云。範圍天地之化而不過。曲成萬物而不遺（曲成者乘變應物不係一方也。以況智德應物無滯故曰曲成也矣）。
    本末因緣等者。或云。本者如來內證智即契實境界也。末者加持應化是照俗之權也。此則即本之末即末之本故云究竟無礙也（云云）或云。如來普鑒眾生種熟脫本末因緣究竟無礙不謬之意也。疏第四云。傳法人當善識根緣。又知法門分齊應病授藥。應先住瑜伽觀彼本末因緣矣可思之。或云。本末但約機。實行久已本末異故（云云）此等義意或約法或約機或通機教。皆於自證位而令說今經也。今謂。加持身中有四身故。若約法知自性身說云本三身說云末。若約人則自性會眾云本久已故。加持世界機云末實行故。今教主觀此本末因緣現瑞無障礙故云究竟無礙也。此本末人法皆俗諦門故云照俗之權。自證位契實之境界為第一實際故。經中云得一切智智是也。佛與金剛手問答彼因緣即今經也。然如古義者得一切智智位云今經說會耶。若許違經現文又背疏釋。疏云。如是自證之境說者無言觀者無見。不同手中菴羅果可轉授他人也矣。釋云。自證是證境界。非說儀式耳。問。具緣品云。真言相如是常依於二諦矣。自證位又非有說法耶。又大師釋中真諦廢詮第一義離言。自性身以如義說彼為密藏也（取意）但說者無言者且於自證位有證及說義。若約證邊是無師自悟故云無言。若據說邊非無說也。猶如被疵者不改其體說受苦相。如何。答。若顯若密說法皆依世諦門也。釋通世諦明起教所由即此意矣。但二諦說法者疏釋云。若能解此世諦時自當通達第一義諦。故云二諦說法也矣。意依世諦說法而達第一義諦故云二諦說法也（為言）大師釋說顯真諦而為真言俗諦故又喻是顯說與證異。非謂證位即說矣。疏第十四云。如師子王在深窟中安住不動有時出窟頻申奮動。佛亦如是。若非如來加持神力則微妙寂絕不可得示現（略抄）又當卷上文云。出居外朝制斷刑賞矣。此等釋無爭。奮迅示現是加持身作能而非本地內證位也。
    照俗之權等者。抄云。照俗之權者即後得智也契實之境界正體智之意也。意云。如來所現加持之跡尚如是爾。自證真實之境當復云何矣。
    若法不然等者。意云。若法之以跡知本。不然則有以跡知象以雨知龍等以微跡可推尋其體耶。然我已悉見外用跡雖知有自證智未知此智從何得之也（為言）是眾會之疑心也。金剛手代此疑心而作此問也。而問佛言等者。今此四字釋經白佛言三字歟。已上總釋上所條問生起之意也。次下梵本云至得明了別釋如來應供正遍知得一切智智之文也。
    云何如來應供正遍知者。問。佛有十號。何但舉三號耶。答。法華序品舉三號嘉祥義疏第二釋云。略說三號則存彼國之稱。如來為人應供為斷正遍知為智。人具智斷在義略圓故矣。今又可准彼矣。彼國稱者天竺語也。故經云多陀阿伽度阿羅訶三藐三佛陀矣。梵云但他揭多者。法華如上出。大品并智論云。多陀阿伽陀皆如來梵號也。玄贊第二云。多陀如義阿伽度來義。阿羅訶應義。三正義。藐等義。又三正義。佛陀覺義。即是如來應正等覺十號之中初三號也矣。如諸佛乘如實道等者。問。今教主本覺法然佛。何論來去義耶。答。疏第十九云。此自證境界出過語言道。以知自證非可宣說而授與人住如斯智故得如來名也。又如佛之理自然而證知名為如來（文）抄第十云。謂自證境界○出過語言之道名之為如。住如斯理名之為來。又如佛之理如也。自然而證來也（文）當知。法然如佛之理是乘如實道之義。自然本覺即來成正覺之意也。又自證境言斷是如義。住知此理之智即來義也。非同顯乘如唻義耳。問。金剛頂開題云。各各眾生修如實道去成正覺來化眾生故名如來（文）何。答。彼且約行者顯得邊云如去。依果後方便云如來也。故祕藏記云。如去謂自凡位修行成正覺也。乘如而行故曰如去。如來謂成佛以後悲願力故垂化也。乘如來故曰如來（文）疏明法然成佛故云諸佛來成等。大師釋述修生成佛故云眾生去成等。可悉之。或舉顯家修生成佛類今本有成佛也。或舉化他成道擬自證成佛也。故云如諸佛（乃至）今佛等矣。又金光明疏云。法身如來道前無變異曰如道後顯曰來。應身如來乘如實道曰如來成正覺曰來。化身如來者化身化人不過時不待時曰如八相趣果曰來（文）准此約三身釋如來義今疏文當於報身歟。又隨宜可判耳。
    一切諸佛等者。疏第十九云。又如諸佛所行之道自然證處我亦如是而去故名如去也（文）私云。自然證處者即涅槃安樂處也。抄云。謂一切眾生皆有安樂性。欲令去至涅槃安樂處故文。
    釋論具四義者。智論第二云。問曰。婆伽婆正有此一名更無餘名。答曰。佛功德無量名號亦無量。此名取其大者。以人多識故。復有異名名多陀阿伽陀等。云何名多陀阿伽陀。如法相解如法相說。如諸佛安隱道來佛如是來更不去後有中。是故名多陀阿伽陀（文）同論疏第二（惠影）云。多陀阿伽度此正明義合三號。如來如去如說等義。臨文當說（文）私云。論疏各三義。今何云四義矣。今疏中如來如知如去如說四義出之。論中有如說。釋中有如去。論釋合論有四義歟。論更不去後有中者別義歟。可尋之。
    阿闍梨意等者。抄云。又去是自利。說是利他。故存如說（文）問。大師釋中皆以如來為利他。今何存如說義耶。答。凡四義中如去知是自利。如來如說即利他也。准大師釋。如來果後垂化故加持世界利他。如說是如實相說故如義自證說。即自性會說。然今教主云如來順古也（為言）又法身知而說應化知而不說故。如知義通顯如說局密歟。或云。梵言含四義之中譯者存意不同而各取一義兩義各別。所以今譯者略取二義欲顯自利利他意也。然順古題如來一義也。更解云。如去如來約身業分自他。如知如說約語意別自他也。
    阿羅訶者等者。此釋經應供文也。抄云。謂羅字是塵義。塵即煩惱故。訶是風輪即降伏即害也。謂是以永害煩惱賊故（文）問。抄釋雖順囉字相阿字似無用。疏釋煩惱義違無塵如何。答。不達八轉聲翻梵輒難定。嘉祥義疏第一云。雜心翻羅漢以為無著故經翻阿羅訶亦云無著（文）可思之。
    釋論謂之等者。智論第二云。云何名阿羅訶。阿羅名賊訶名殺。是名殺賊。如偈說。佛以忍為鎧精進為鋼鉀持戒為大象禪定為良弓智惠為好箭外破魔王軍內滅煩惱賊。是名阿羅訶。復次阿名不訶名生。是名不生。佛心種子後世田中不生。無明糠脫故。復次阿羅訶名應受供養。佛諸結使除盡得一切智惠故應受一切天地眾生供養。以是故佛名阿羅訶（文）此中不舉施事。破魔王是於眾生有無畏施義歟。又內滅煩惱又若約一無明義有眾生同斷義故令眾生生善心故有無畏施義歟。
    謂佛心種子等者。佛心諸惑斷盡故又不受生死有漏果報。猶如糠脫米田中更不生也。煩惱譬糠生死有漏類田中也。穀皮是糠也。嘉祥義疏云。阿羅漢是外國語。以三義訓之。一者殺賊。以智惠刃殺煩惱賊。此約離因患就現在論也。二者不生。以煩惱糠脫故後世田中更不復生。此約離果患就未來論也三者應供。具足智斷應受供養○謂內應真理故外應供養（文）此三義同今疏也。
    三藐名正等者智論第二云。云何名三藐三佛陀。三藐名正遍。佛名知。是言正遍知一切法。問曰。云何正遍知。答曰。復次知一切法實不壞相不增不減。云何名不壞相。心行處言語道斷過諸法如涅槃相不動。以是故名三藐三佛陀（文）。
    釋論云。若有人等者。智論第二十一云。問曰。云何念佛。答曰。行者一心念佛得如實智惠大慈大悲成就。是故言無錯謬。粗細多少皆是實故名多陀阿伽度。亦如過去未來現在十方佛於眾生中起大悲心行六波羅蜜得諸法相來至阿耨○菩提中。此佛亦如是。是名多陀阿伽度。加三世十方諸佛○去至涅槃。此佛亦如是去。以是故亦名多陀阿伽度。有如是功德故應受一切諸天世人最上供養。是故名阿羅訶。若有人言。何以故○（云云。已下全同）私案。此論釋如來應供正遍知三名展轉受前為因而釋後名也。釋阿羅訶如是功德者指前阿伽度三義也。此德為因成應供義也。若有人言下以前應供為因成正遍知義也。或疑云。但佛如實說如來如去故（指如是功德文即前阿伽度中三義也）應受最上供養耶（智論正文無耶字。疏中加歟可檢唐本）以佛下通難而釋正遍知義也。意佛受最上供養是得正遍智惠故（為言）又准此文但有三義。何疏中云釋論具含四義耶。謂。智度中如實智惠等義含如知義歟。故疏云。如法實相知已亦如實相說（云云）或餘文中說四義歟。論中多陀阿伽度者。今經怛他揭多也。餘二名同矣。
    然此宗中佛陀名覺等者。覺有開敷義。知不爾歟。問。遍覺遍知其義同。遍知何不譬開敷蓮。故大師釋云。覺知義相涉故（文）況佛地論云。能自開覺能開覺一切有情如睡夢覺如蓮華開故名一切智者（文）此文同今文。若爾覺義何但密義耶。答。覺有開覺開敷二義。開覺義雖通顯開敷義局密歟。心蓮開敷名佛故云亦能開敷一切眾生即此意矣。又蓮華有當體譬喻。譬雖通顯體唯密故。疏第十九云。觀於自心八葉蓮華。此花不從餘處生即從意生。意即是華無二無別也（文）又雖覺知相涉。寬狹別故釋論中覺十義中有覺知二義。故又義。南方是諸佛灌頂方。覺是當開敷覺華義。故佛陀名覺為密乘談歟。又般若寺抄釋此文云。如常所言三覺義也（文）私云。亦能下覺他義。已上自覺義。二利具足即覺行圓滿義也。
    梵云薩婆若那等者。智證大師疏抄云。梵云薩婆若那即是一切智智。有本云薩婆若若那或本停若重字也。唐本云若那若那。今案。言薩婆者是一切也。若若那那是智智也。若存一若那者智智之義不成。又云。釋論云薩婆若多者即一切智。疑云。一切之言彼此不異。至於智言梵語似異。其意如何。阿闍梨云。梵語之中讀那若為多。例如此間音相似者涉而用之（文）即心義云。薩般若者。古云薩云。具云薩婆枳孃曩。翻云一切智智（文）即身章云。薩婆若云一切智。正體智。薩云若云一切種智。後得智（取意）准此等釋。若那或翻智智或但翻智。經論各顯一義。若那若多雖似異一種梵語。故良賁釋云。大品以若一字通名智惠。以般助若若名惠。以娜助若若名智。般若云惠闍那云智。而亦惠處說智智處說惠（文）准此釋。若一字猶具智惠二義。若那何無智智義。又云一切智智者此有二智。一切智者即證如智。下言智者一切種智後得智（文）准此釋但云智含二智。智智者開二智開合不同唯是若那梵名也。又薩婆若云一切智。薩云若云一切種智。若一字含二智也。故今經云一切智。智論又可云一切智智也。故般若經等中一切智智（文）。
    釋論云等者。智論第二十七云。復次薩婆若多者。薩婆秦言一切。若秦言智。多秦言相。一切如先說。名色等諸法。佛知是一切法一相異相漏相非漏相作相非作相等一切法相各各力各各因緣各各果報各各性各各得各各失。一切智惠力故一切世一切種盡遍解知。以是故（文）一切如先說者。同卷上云。問曰。何等是一切智所知一切。答曰。○復有一切法。所謂名色○復次一切法所謂色無色可見不可見有對無對有漏無漏有為無為○如是等無量二法門攝一切○復次一切法所謂善法不善法無○如是等無量三法門攝一切法。復次一切法所謂過去法未來法現在法非過去未來現在法○如是等無量四法門攝一切法。復次一切法所謂色法心法心數法心不相應諸行法無為法○如是等無量五法門攝一切法。復法所謂五眾及無為○如是等無量六法門攝一切法。七八九十等諸法門。復次一切法有法無法空法實法所緣法能緣法聚法散法等○如是等種種無量阿僧祇法門所攝諸法。以是無礙智惠盡遍知上諸法名為一切一切種智（文）私案。疏中前後文合論取意（略抄）。准論文。名色等二三四五六等一切智所知諸法數也。一相異相等一切智所知行相也。謂今智正知二法乃至無量法一相等及各各相各各力等也。木幡義云。上二三四五六等舉能攝名數。是一切下釋所攝法體。故上云攝一切法今云是一切法耳。
    一切謂名色等者。智證大師抄云。一切謂名色等阿闍梨云。謂一字勢至各各失也（文）。意一字廣被之義歟。天台釋云。究竟非二故名為一。其性廣博故名為切（文）。問。名色二法云何攝一切耶。答。智禮指要云。今以色心二法取盡。故大論云。一切世間中唯有名與色（文）故知。名者名心法。以色心盡一切法也。問。疏第七云。復次世尊於法自在。或以一字攝菩提心等種種一法門。或以二字攝止觀等種種二法門○乃至無量字攝無量法門（文）此既從一至無量。今何不舉一法門耶。答。今舉所知一切法故非一切故。彼顯於法自在義故。或此二三等各攝諸法盡。彼一二等未盡諸法。菩提心止觀等唯淨法故。又問。智度一切智是二乘智歟。故論云。一切智是聲辟支佛事。道是諸菩薩事。一切種智是佛事（文）。若爾何今證佛智耶。答。彼論云。復次聲聞辟支佛雖於別相有分而不能盡知。故總相受名。佛一切種智皆是真實。聲聞辟支佛但有名字一切智（文）。疏第七云。又大論明薩婆若有三種名。一切智與二乘共。道種智與菩薩共。一切種智是佛不共法。此三智其實一心中得。為分別令人易解故作三種名（文）故知。佛有三智中一切智共二乘也。然非無淺深故今文是明佛智故無失。
    今謂一切智智等者。或云。此心非簡釋論釋智智重點之義也。非但以一切種等者釋論一切智惠力故意也。今案。非但以一切種等顯今經一切智勝論一切智也。彼一切種唯名所知諸法。一智知一切故。故花嚴師釋華嚴經一切智云。窮達一切法圓照一切境名一切智也（文）。故知。論一切智依主立名。經一切智持業得稱。故能知之智亦無量故云以一切種知一切法也。故即身義云。一切智智者一切佛各具剎塵智故名一切智智。不同顯家一智以對一切得此名（略抄）。亦知已下釋次智字。是智中之智義也。前智知諸法差別事相後智知諸法平等理性也。即正後二智行相歟。問。智中之智釋未必二智義歟。又新仁王經疏云。一切智智者此有二智。一切智者即證如智。下言智者一切種智後得智也（文）。違此釋矣。又大師釋未必二智。又正後如次知事理顯乘盛談。何為今宗規摸耶。答。智智兩言二智配釋隨宜安立。寶師涅槃疏云。由闍梨那俗智能顯實智故（文）。唯此今釋勝歟。大師釋智智各通二智故不別配歟。彼顯家性宗猶二智互照真俗境。況今宗耶。二智各知事理法故諸義無違耳。但至同顯乘者既云非但以一切種。若後得若正智皆能知智無量故永異顯矣。顯家正智證一支如故云一切智後智緣一切法故云一切種智也。又智中之智者一切智言同論故云爾。實非顯也。問。能知一多勝劣可然。所知事理又有淺深耶。答。彼緣起法事理。此六大本有事理也。彼所生末也。此能生本也。又密事理性之處性相故。又彼一心真理。此六大法性故。
    如是自證之境等者。自證之境者指經中得一切智智也。云今謂一切智智是也。謂彼位如義語不談故云說者無言。一一心不緣故云觀者無見。謂之法身自證號之密宗玄底。故疏上文云。然此自證三菩提言語盡竟心行亦寂（文）。又大師釋云。五居足斷十慮手亡（文）。
    問。既云說者非無如義所說。行者正證位不依他言說故云爾。非謂自證位絕言說歟。觀夫顯乘以一心為理故實證時無色無言也真言以六大為理故自證位三密宛然也。既具三密何云無言無見。又五言十心悉滅何有自證耶。答。凡大日如來住加持身奮迅示現時。金剛手致得一切智智問。是則課加持身疑本地事故。疏又約加持身云說者觀者。指自證位故云無言無見也。彼自證位無師自悟故在本地身不以言語可授人也。次舉喻即此意也。然在加持身為自受法樂說彼自證之境也。故疏第十二云。如飲水者冷熱自知尚不可為不飲人說。況如來境耶。然佛以加力故說此不可說（文）又第六。若是自然之惠則非修學可得亦不可授人。如內證天甘露味假令種種方便為未嘗者說之終不解。然佛大方便力以無相法身作種種名相加持令諸眾生以因果法證得非因非果法（文）。既云佛以加持力說不可說。又云以無相法身作名相。定知本知無相位無言語明者歟。況後文歎方便智明俗諦說法義。第一義諦本地自證位無說法愉定矣。又至一心三密難者。顯家以一心為極。故法身雖無形說自證成道自受用為本。彼身無說非無身口等。若爾今法身雖具三密自證位無說何失。加持身猶現瑞時不說法歟。凡廣案自宗意有相無相重重。略作四重釋。初淺略釋遮情無相。謂遮九種迷情妄假相故。經云非青非黃等是也。此說同顯家百非洞遣果性不可說故大師雖同天台。非無淺深。彼四言不及故。此如義破執故。後於表德顯實中。有三。初有相有相。自性法身為劣惠所說五部三密等軌則也。經云。於當來世時劣惠諸眾生唯依於有相隨順說是法（文）。次無相有相。謂被勝惠所說。舉足下足皆是密印。舌相所轉皆是真言等也。大師釋云。若入字門悉離一切相。離相之相無本不具（文）又經第七卷云。甚深無相法劣惠所不堪。為應彼等故兼存有相說（文）此文無相證今重有相證前重也。後無相無相。謂祕中深祕自證勝劣二機不及言心兩種俱絕。然理智宛然非都無故自有理智覺本不生云自證三菩提也。疏第十九云。當知此空是自證之理也。想既空無所有名亦如是（文私云。想者一一心。名者如義語也）又云。於究竟自證不思議空法之中而具一切功德○由自然智加持此字門故生無量語（文自證空法中自有理智覺不空故云而具一切功德此德皆無想故云空法也）瑜祇經云。我本無有言。但為利益說（文我本無有言者本地自證位也。疏云。自證之理是也。但為利益說者被勝劣二機有相無相教意。疏依自然智加持生無量語是也）又不思議疏下云。一祕釋者毘盧遮那佛說本不生故。二祕密中祕釋者阿字自說本不生故。三祕祕中祕釋者本不生理自有理智自覺本不生故（云云）以此文如次證表德三重矣。大師釋。非九種心量所緣。一一心所緣。又非一一心所緣。不二心所證而已（文）。私云。以前二句證前三重以後兩句證第四重耳。
    菴摩勒果者。智證抄云。唐土有賣菴之果者。其形如本國夏梨。淨名疏中云。有翻似捺而非捺。其義似當（是私謂也云云）注浴像經云。菴羅果者沼法師云。此云甘子。子小。此是餘甘子是也。奧法師云。此云酢味似桃之也。浮草也（云云）。
    定光授決者。大論第四云。釋迦文佛從過去釋迦文佛至罽那尸棄佛為初阿僧企。是中菩薩永離女人身。從罽那尸棄佛至燃燈佛為二阿僧企。是中菩薩以七枚言青蓮華供養燃燈佛。敷鹿皮衣布髮掩泥。是時燃燈佛便授其記。汝當來世作佛名釋迦牟尼。從燃燈佛至毘婆尸佛為第三僧企（文。同第九云。燃燈佛舊名定光佛也）私云。依此文定光授決者釋迦菩薩供佛第二僧祇時燃燈佛授記也。義釋第八引不思議境界經云。普賢菩薩告德藏菩薩云。世尊初從燃燈佛所得受記已。即便入於如來不思議境界三昧常無功用自然應現無量佛事（文）金剛般若經云。燃燈佛與我授記作如是言。汝於來世當得作佛號釋迦牟尼（文）惠影疏第二云。燃燈佛者是定光佛（文）。
    問意言云何等者。且以一段文配經文。云何（乃至）自覺之惠者釋云何（乃至）得一切智智之文也。云何（乃至）一切智智者釋彼得（乃至）一切智智文也。依此釋經文云何兩字可流彼得句。所謂安立無量乘者釋或聲聞乘道（乃至）摩□羅伽法之文也。示現無量身者釋若有眾生（乃至）非人等身之文也。各各（乃至）解脫味者釋各各（乃至）解脫之文也。此妙已下二句總結問意。問。經云如來釋云我等。能化所化相違。又所問通內證外用。結何唯云方便耶。答。或云。問佛得是問可令行者得之故。又問佛得專為行者之故（云云）或云。依經意作釋也（云云）私云。經釋影略佛生互顯也。又我等者舉金剛手菩薩界等取二乘六道。九界眾生自心品即佛界一切智智故。故上釋云。即是眾生自心品。即是一切智智（文）又下釋云。一切眾生色心實相即是如來平等智身（文）故經釋無違。又眾會疑心專現瑞故雖有二問就正云方便也。或於方便有向上向下故二俱結之（向上自證向下化他）。又義。今問意言已下但釋彼得以下文歟。以上經文上既牒釋故。妙方便之結專同經方便之文故。下釋方便道合龍樹般若方便文可思之。或又經二句如次約如來及眾會歟。彼者指眾會。待如來故。疏舉上問云得此一切智智。可思之。
    毘婆沙說有五道者。彼論第百一有此說也。智證大師五道六道決五道為正（云云）今疏中未判正不。但准三十六俱胝眾生趣五道為正歟。疏下文中三十六俱胝不開修羅故抄中開修羅違疏。故智論云。小乘三藏唯說五道不說六道。摩訶衍中說六道。如法華說見六趣（文）今釋同論矣。指事云。小五大六文（云云）。
    三十六俱胝眾生趣者。疏第十一云。如大乘中說欲界有三十六處。謂寒熱地獄各八共成十六也。又四大州。此四州又各有二隨州（合十二州。并前二十八）及六欲天并傍生鬼合三十六（文）抄第二云。三十六俱胝者起信疏云○三界五趣共三十五處。所謂三塗四州六欲天。此界十三處。并色界十八天處。無色界四天處。如是三十五處生死輪轉。今開修羅即三十六（文）今三十六處疏意局欲界。抄通三界。准廣五道似可通三界矣。
    欲名信喜好樂者。欲者希望為性。信者心淨為性。喜是希求義也。玉篇云樂也。心淨希求為俗。即善欲也。唯識論釋信云。深忍樂欲心淨為性（文）今釋欲云信歖好樂。信欲樂相順。可知矣。問。孫陀好五欲等非善欲何。答。通三性中今且約善俗作釋歟。得道人所好皆善欲故。
    性名積習等者。抄云。由本性故能積薰習之相漸生。欲樂順性起業。即當本性住也。性先有欲得因緣而生。譬如先有瘡得觸因緣然後血出。或時眾欲為性者欲數數希望不捨遂成其性。即習所成也（文）准法相等釋義。法爾無漏種子云本性住。此種子依有漏聞薰等力所薰增云習所成也。然今性欲是染心。故性名染心（文）何云本性住等耶。謂今性欲又樂欲一切智智故但取善性歟。云信喜好樂即此意也。但染心者抄云。言染心者非惟不善有覆名染。但約耽著其事名染。具通三性（文）或云。性自性習串習。若人生慳貪家串習慳貪行等。此習積而成貪性。內成貪性故外行貪欲。相從性生者。性顯外云相即欲也。故云欲隨性作也（云云）。
    性名染心等者。抄云。辨性不同謂性有淨染利鈍。今明染心。事謂事業。即染心為業。欲名隨緣起者通染淨緣。謂惡欲眾生隨邪教常入惡故鈍。善欲眾生隨善友等樂道修助道法故利。或可言。染心者具通三性（文）依此釋。善心作事可訓。又事是體義。染心為體也。
    是事釋論中具明者。智論第二十四有今性名積習（乃至）隨緣起之文同。但性名染心為事（云云）異今文矣。又論下文云。隨所著生欲。隨欲染心。隨深心趣向（云云）染深相違。可檢論疏勝本耳。
    龍樹云般若等者。智論第一百云。般若波羅蜜中雖有方便。方便雖有般若。而隨多受一方便本體是一以所用小異故說別。譬如金師以巧方便故以金作種種異物雖皆是金而各異名（文）私案。智論中以權實二智類金物。今以智乘譬金物。隨義轉用歟。或又論以般若方便為異物更隨以理為本體歟。今云真金智體。又轉用歟。又嘉祥釋般若為體。又智論次上文。般若波羅蜜體（云云）或以此內證外用同彼權實二智歟。
    復次此中問意等者。凡於金剛手疑問有二意。謂前釋意種種方便道無量乘無量身為加持世界事。今釋心以彼即為自性會事。問。疑問起專舉所現事可疑之。況隨種種趣等文指實行之言非加持世界。何有此儀耶。就中大師引今文成如常人天乘等義。何。答。疑問雖依現瑞。金剛手惟忖以加持世界種種身說推知自土各說三密之儀。豫述彼意歟。故上釋云。普見加持世界唯說平等法門。即知如來將演遍一切乘自身成這教。故下文所問乘此而生也（文）既云遍一切乘非無量乘義。三重聖眾雖非教主各說自證法門故云隨種種性欲。又外院中六道四生羅列故隨種種趣也。此等皆自性所成眷屬非實行歟。或又指未來機歟。或現佛身等者從法門身現羯磨身歟。大師釋中證如常是隨義轉用。疏意加持世界猶說真言道。故況住心論中引今文證深祕義耳。或又寶鑰住心論如次依疏家正釋復次意歟。宣說真言道者開會意歟。又解云。前釋約加持世界正說時云如此事復云何而得也。今釋發起未來流通四重壇故問也。具緣品所說七日作壇等事是也。即是發起大悲胎藏曼荼羅也者此意矣。
    於薩婆若平等心地者。法佛平等心地也。謂如來一切智性同一味故云平等。此智性是曼荼所依故云地也。從此心地現四重聖眾故云畫作諸佛等也。畫作者現作義也。故疏第三云。然以如來加持故。從佛菩提自證之德現八葉中胎藏身從金剛密印現第一重金剛手等諸內眷屬從大悲萬行現第二重摩訶薩埵諸大眷屬從普門方便現第三重一切眾生喜見隨類之身（文）問。若爾今四重壇具緣故所說所發起曼荼歟。答。不爾。彼開發眾生心地之曼荼故。此如來心地之曼荼故。為欲明未發起眾生曼荼故先明已發起諸佛圓壇也。故次下釋云。佛從平等心地開發無盡莊嚴大曼荼羅已（說今經自性會四重壇也）還用開發眾生平等心地無盡莊嚴藏大曼荼羅（文具緣品所說等未來流通壇也）。問。何以具緣品所說知眾生心地曼荼耶。答。經文分明故。具緣品云。爾時薄伽梵告持金剛惠。常當於此夜而作曼荼羅（文）疏第五云。謂於第七夜中使法事都畢也○初入夜分即當盡諸位安置諸供養具。明相未出已前使撥遣竟（文）斯乃末代傳法阿闍梨作內道場儀式也。故知。末來注通曼荼也。又經云。內心妙白蓮胎藏正均等藏中造一切悲生曼荼羅（文）疏云。內心妙白蓮者此是眾生本心妙法芬陀利花祕密□幟○此蓮華壹是實相自然智惠蓮華葉是大悲方便也。正以此藏為大悲胎藏曼荼羅之體。其餘三重是從此自證功德流出。諸善知識入法界門耳○此是如來祕傳之法不可形於翰黑。故寄在圖像以示行人。若得深意者自當默而識之（文）既云眾生本心。以眾生心地曼荼寄圖像而非示行人耶。又准此釋者。畫作諸佛菩薩等者直指具緣品所說歟。寄在圖像云畫作故但前義為勝。果地曼荼故問。今佛菩薩等相配四重壇方如何。答。第十四云。又此曼荼羅一一分位各有種子用標記彼差別法界之門○隨彼四重分位從佛出者即是佛之□幟。或從菩薩分位而出。或從二乘分位而出。或從天龍八部分位而出。當知階降差別各各表知種子不同也（文）准此文。諸佛菩薩二乘八部如次似為四重矣。又疏第七云。謂中胎藏毘盧遮那。第二院觀音金剛手。次院文殊等四菩薩。外院釋迦牟尼及所舉本尊等（文）准此釋常三重壇加中壹等為四重歟。既第一重觀音金剛手等云第二院。故知以中壹八葉為第一重也。文殊院等第二重四菩薩為第三重第三重外院及釋迦牟尼為第四重也。故知三重曼荼羅加中院為四重壇也。三重約能圍遶聖眾四重能所合論也。當知今文諸佛者第一重中壹八葉四佛四菩薩。即一毘盧遮那醍醐果德故云諸佛也。故疏第三云。從咽以上至如來頂相四智四三昧果德佛身（文）次菩薩者三重中第一第二重三點眷屬四大菩薩也。四重中第二第三重也。故疏第三云。自臍以上至咽出現無量十住諸菩薩。此中自有二重。從心以下諸大眷屬從心以上諸內眷屬（略抄）。內大俱云諸菩薩故今菩薩攝也。二乘八部者三重壇中第三重四重圓中第四也。二乘者釋迦院中舉伴顯主。彼院中有阿難須菩提目連迦葉等故。八部都外院所列八部眾故。故知非如次為四重耳。又義三重但加八葉為四重歟。疏第二十云。此八葉即是大悲胎藏第一重也（文）若爾四重皆約能圍遶伴歟。依此意諸佛者但四佛四菩薩歟。大師釋云。大日即心王。餘尊即心數（文）可思之。或第七釋猶同此歟。唯舉中壹次云第二院觀音。以八葉為第一重歟。抄第六云。第一重有三。謂中壹鬢蕊八葉也（文）准此釋。第一重隨宜可取矣。又約支分生曼荼。三重四重是開合不同無尊加減也。疏第五云。且如是上文所說。從大日如來臍以下光明是此第二重位。自臍以上至咽所出光明為第二重位。自咽以上乃至於頂相之光為第一位（文）又第十五云。如前所說。以身四分作四重曼荼羅位（文）私云。前所說者指第三卷支分出現文也。疏第三云。今約佛身上中下體分之。自臍以下現生釋迦其眷屬不同。自臍以上至咽出現十住諸菩薩。然此中自有二重。從心已下諸大眷屬。從心已上諸內眷屬。從咽以上至頂相出現四智四三昧果德佛身（取意）當知。或約上中下三分為三重壇。或約四分為四重圓。中分開二重故。又廣澤胎要抄云。前後四重左右三重（云云）上方遍知院（第一重）釋迦院（第二重）文殊院（第三重）外部（第四重）。下方五大院（第一重）虛空藏院（第二重）蘇悉地院（第三重）外部（第四重）故云前後四重也。左方金剛手院（第一重）除蓋障院（第二重）外部（第三重）。右方觀音院（第一重）地藏院（第二重）外部（第三重）。故云左右三重也。此乃依現圖曼荼羅也。又依經疏意。中壹八葉外上方（遍知院）下方（五大院）左方（金剛手院）右方（觀音院）為第一重也。第二重上方（文殊院）下方（虛空藏院）左方（除蓋障院）右方（地藏院）也。第三重上方釋迦院四方外金剛部眾等也。現圖壇釋迦為第二文殊為第三與經疏異。真興僧都胎藏記云。上方遍智印下方不動等右方觀自在左方金剛手總名第一重院。第三妙吉祥（今言第三從中向外當第三故密云第三。本經及儀軌又疏中皆云第二也。然圖中在第三也）此方地藏尊南方除蓋障西方虛空藏及蘇悉地眷屬總為第二重院（然蘇悉地會有論之）以釋迦院及護世天等為第三重也。四方大護圖中闕之。可在第一重內。二守護門可在四方之內門也。然古記中判三重所攝尊位不定。又與圖中有合不合。皆任意端邪正難辨（取意）又准此記蘇悉地院第二重攝也。覺超僧都胎藏生起之蘇悉地會諸師不必為別會也。虛空藏會之中開出此會（云云）此又為虛空藏會攝。故知第二重攝矣。又般若寺石山兩德判現圖胎藏藏諸尊位中。第一重如先以文殊地藏除蓋障蘇悉地為第二重。第一重觀音院次舉釋迦虛空藏二院尊不云何重。其次標第二重舉文殊院等尊。以彼二院似屬第二重矣。前後四重中以第二屬第一為三重歟。
    且如有人等者。或云。前自性圓壇謂從如來心地開發無盡藏故今加持世界是壇。謂為開發眾生心地壇故而垂應跡外現曼荼故。故或現佛身者受用變化二身也。韋陀梵志及非人身者五通神仙天龍八部等也。即等流身也。私云。此文重委釋前四重壇也。今大悲胎藏者即前平等心地。謂菩提自證德乃至普門方便等法門身。即本地自證位也。現者現作義即畫作也。違陀等是第四重五通神仙等。或現佛身者八葉中胎藏身第一重也。乃至者第一第二重內大眷屬也。故疏第三云（如先引）斯則加持壇自性會。本地自證位無說法故。但行者精勤等者舉未來流通事。非謂會座有實行歟。疏第十四釋曼陀羅隨佛菩薩二乘八部四重分位而出畢又云。欲為普利一切眾生故流傳演布。普為一切未來眾生亦為利益諸大眾會故請佛演說也（文）此文明鏡歟。又上外現曼荼者指自性會。從法門身現羯磨身歟。
    即從大悲胎藏者。大悲胎藏者一切智性如來種子。故下文云。大悲曼荼羅一切種子之所出生（文）一切種子者一切智性自證法門也。或云以大悲胎藏為所生四重壇恐誤歟。委言之。胎藏種子為因智門五義為緣生四重圓壇也。故經具緣品云。修真言行大悲胎藏生大曼荼羅王（文）疏第六云。法界不思議色統而言之不過五字。如來以普門善巧圖作悲生曼荼（文）經約眾生說因生義。疏就如來明緣生義。生佛影略經疏互顯因緣具足。大論因是識大。一切智性故。緣即五大。智門五字故。細談互具六大無障無礙也。一切智性者經彼得一切智智自證位也。即是如實知自心。故疏上釋云。所謂眾生自心品即是一切智智（文）今云平等心地即此也。
    現韋陀梵志形者。抄云。韋陀此云明。即外道四明也。聲因醫內等。梵志者。梵者淨也謂以淨行為志名為梵志。形即身形。謂從曼荼羅。四重內現此梵志之身為說瞿曇仙等真言。瞿曇梵語。具足應云喬答摩。此曰炙種（文）准此釋。所現身加持世界是知識也。今謂自性會第四重聖眾。皆住自證三昧而說各真言。普通真言藏品等所說。末代眾生傳持彼所說而行。依彼行同本尊故云精勤不久等也。或久或近准知矣。久近頓證漸次二類歟。或依宿緣有無有久近歟。
    更轉方便等者。前云即是普入。今何云更轉方便耶。私案。機有四類。或修一門得一門果畢更轉入普門也。或依一門行得一門果即得普果故。或解一門即普門而行故。或行普因得普果故。故知。前後約機不同歟。或又前一門修行人不入餘一門直入普果故云即。非不轉歟。或今文又悟仙身即大日故云轉。非轉捨歟。故疏下釋云。行者如是解時觀毘盧遮那與鬼畜等其心平等無勝劣之相。彼從一門而入皆見心王（文）故無相違矣。又智證大師抄云。阿闍梨云。遮那成瞿曇仙身雖不無淺深。若無淺深者尚不可轉仙身。何故言轉。答。約佛智元無別。隨人機有差別。若不隨人機故者如天台山決答中具四教四土耶。答。前者未說之時約機情也。今至此經說仙人即大日尊時除大日外更無仙身。故非如天台山答具四教也（文）此又同下疏釋矣。
    隨類開聲等者。形者仙身（乃至）非人身也。聲者種種乘也。此中形密印聲真言也。
    無非毒鼓因緣者。抄云。涅槃經如來性品云。譬如有人以雜毒藥用塗大鼓於眾人中繫之發聲雖無心欲聞聞之皆死唯除一人不橫死者。鼓合涅槃。死喻滅惑。不橫死者一闡提。此況曼陀羅所現之身所說之乘。雖四重差別無量若隨此趣入者無不能滅惑無不能至涅槃故以相況耳（文）私案。種種乘雖異。諸乘融會皆開心實相相門故。云無非毒鼓因緣。又云皆同一味也。故疏第七云。就此經宗則。五種三昧皆是開心實相門。不同餘教以心性之旨未明故不相融會也（略抄）又第六云。
    所以然者等者。或云。此釋成如是一切智智同一味之所以也。謂所化一切眾生色心實相從本際以來常是毘盧遮那平等智身故。以應之能化無量乘字真金之智體心王大海之一味也（云云）私案。皆同一味之義不局種種乘又可通種種身。故疏第六云。三重曼陀羅所示種種類形皆是一種法門身。是故悉名為佛（文）又云。了知種種三昧道同歸一體。皆是佛乘（文）法門身者即字門也。又義。上畫作圓壇即具緣品所說曼荼。彼開發眾生本心曼荼。然今釋果地曼荼義故。會彼此相違故。云眾生色心實相如來平等智身也。色者色蘊心者四蘊。是眾生有漏五蘊也。智者識大身者五大。即諸佛無漏六大也。現覺諸法本初不生故。眾生五蘊即六大法身體。色蘊即五大四蘊即識大。故疏第六釋菩提實義云。謂覺自心從本以來不生即是成佛。而實無覺無成也（文）妙感妙應不出字門。良有以哉。
    佛從平等心地等者。私案。佛已開發曼荼是自性會圓壇今經說會。眾生心地壇所發起曼荼。具緣品所說未來弘通之壇也。妙感眾生心地。妙應諸佛心地。所生方便諸佛眾生所開發四重圓壇也。諸佛曼荼應緣眾生心地感因。因及緣所生果皆字門故云皆同一味也。問。疏第二十云。若如來但住自證之法則不能度人○故漸次流出漸入第一院次至第二院次至第三院。雖作如此流出。亦不離普門之身。其八部之眾皆是普現色身之境界也。若就情機而說則三壇眾深至淺。乃至世天真言淺。但是應身方便未究竟也。若開實性即世天真言與大日如來何相異耶。從如來則從深至淺從內漸外而成三重壇。從眾生則從淺至深從外漸內而成三重壇也（文）此釋心於法然曼荼若依如來從本垂跡。若約眾生從因至果。若爾何云開發諸佛壇已還令開發眾生圓耶。答。彼釋於法然曼荼或有如來果地說之從本垂跡。或有行者因中說之從因至果。以行者所修善寄曼荼羅而攝三重分位也。今意諸佛既修顯更令眾生開發故。彼此意殊歟。問。前云眾生色心即如來智身。何云諸佛眾生曼荼向上向下殊耶。又諸佛壇無從因至果義眾生圓無從果向因義耶。答。疏第二十云。若就未成果時觀之。此則差次淺深。今以如來平等惠觀從因至果但是如來一身一智行耳（文）准此釋。從因至果又如來一身一智行故於果地有此義歟。准眾生又約本覺門可有從果向因義歟。問。疏第三云。若自本垂跡則從中壹一一門各流出第一重種種門從第一重一一門各流出第二重種種門從第二重一一門各流出第三重種種門。若行因至果則第三重之所引攝成就能通第二重第二重之所引攝成就能通第一重。第一重之所引攝成就能見中胎藏（文）此又行因至果唯在眾生。云引攝成就故從本垂唯佛耶。答。彼又如來住自證法無眾生蒙益故從自證位現四重壇也。於彼壇為顯果德無礙且作上下二門也。行因至果全非實行引入義。若實行第三重依引攝可進第三重。何入第二重耶。故知。且反從本垂跡第三重聖眾假互引攝入第二重也。第二第一等又爾也。問。若爾果地圓壇無實類耶。若云無者何云輪圓具足耶。若云有者大師釋云。皆是從果向因之人非從因至果之人（文）如何。答。若約十界體實類有。依法本不生邊六道四生皆到於實際人。故若依十界相無。約遍計分別邊長夜受苦人故。故大師釋云。迷悟在已無執而到（文）迷悟不同唯所執有無耳。問。或云。不動九界迷情悉同等流法身（云云）非。挫所執耶。答。既云迷情依他妄法也。所執當情現無法故。
    眾生平等心地者。眾生八辨肉團生大曼陀羅王故云地。所生四重一切智智形聲同一味故云平等。平等之心地故云平等心地也。故先德釋云。恒沙之性德具一心本源。曼荼莊嚴在八辨肉團（云云）。
    大悲胎藏祕密方便者。前明所生四重圓壇故云大悲胎藏曼陀羅。今明能生五大故云祕密方便也。或云。大悲胎藏者所生圓壇。祕密方便者能生因緣也。文點云。為欲發起大悲胎藏祕密方便故（云云）私云。大悲胎藏者一切智性種子即因也。種子是胎藏義故。祕密方便一切智門五義即緣也。意云。為欲發悲藏種子之祕方便五義之故（為言）或又為欲發起胎藏種子（因）之五義方便（緣）故（為言）種顯果待緣。故四重圓壇為果也。又云。大悲胎藏者內證圓壇。內證故云胎藏。為利生本故云大悲也。祕密方便者加持圓壇。外跡故云方便。異顯乘故云祕密矣。所謂內證圓壇於一切智地建立一種法門身也。外跡圓壇住神力加持建立三重曼陀羅種種類形也。疏第六云。三重曼荼羅所示種種類形皆是如來一種法門身。是故悉名為佛（文）內證外用雖異。皆是六大所生。故意云。為欲發起大悲胎藏與祕密方便故說五喻也（為言）。
    所謂虛空地水火風也者。私云。經文如疏釋次第亂脫可讀之歟。但空初舉者依正二報五輪影略互顯歟。依舉空正舉四大也。故第五卷云。真言者圓壇先置於自體。自足而至臍成大金剛輪。從此而至心當思惟水輪。水輪上火輪。火輪上風輪（文即身義云。圓壇空金剛輪地也）疏家次第順此次第矣。又經第一列五佛中。東南北西次第也。今經次第同彼次第也。下文五字次第如常。具緣品云。我常本不生等頌次第也。故知。三次第今經出。凡厥六大無礙常瑜伽故。列次第無一准。例如真門雜亂住矣。
    如此即是毘婆沙義者。所牒經中以一切智智類虛空。何指彼云毘婆沙義耶。私案。可讀文點。如此即是毘婆沙義虛空無過無德。今如來等（云云）。
    虛空無過無德者。問。起信論中云虛空妄法。俱舍論中云虛空無為。故知。虛空有過德二義。何云無過無德耶答。婆沙云空者無為。空界者有為（文）准此文者。今虛空者空界色歟。故經云虛空界（文）非虛空無為歟。但起信論文者彼性宗意。何同婆沙義耶。
    此中相況有三義等者。指事云。虛空有三義文釋此三句自有二番文（云云）私云。三義者經三句歟。云釋此三句故此目近詞也。經三句者離一切分別無分別無無分別文。此三句即三義故。或云。疏三義歟。疏云有三義故。或經三句疏三義同歟。故疏言此中相況有三義故。三義逆次配之。離一切分別者離妄執分別故云無分別。經無分別者離分別度量故無邊際義也。無無分別者離細分別故結竟淨義也。或又經簡略故舉無分別一義疏廣博故顯餘義歟。二番文有虛空有二重釋故。或云。前約實智釋後約權智解也。私云。上約分喻也。謂虛空無過無德佛智離過成德故。下釋約全喻也。謂虛空佛智同具離相成辨二義故。又義。前空界後大虛故。
    所以重言等者。抄云。應長聲讀之應云劫跛劫跛夜帝。劫跛者分別也。夜帝之言即是更義。謂分別之上更生分別也。此即於粗分別上更生細分別。是以疏引例云。如尋伺等（文）私云。釋意劫跛者經離一切分別之分別也。即粗分別也。劫跛夜帝者經無分別之分別也。即細分別也。如次配尋伺矣。意云。於虛空離青黃等粗分別云離分別。遣質礙無質礙等細分別云無分別。遣能遣空病云無無分別也（為言）離與無云空病歟。此則次第展轉遣之矣。智證大師抄云。離一切句是總舉也。分別梵云劫跛。是粗分別。無分別梵云劫跛夜帝。此細分別。疏云。無妄執分別故無分別亦無也。故今以分別與無分別為所斥也（文。般若抄云。梵劫跛是分別心也。次劫跛夜帝者此無分別也文）。私云。此釋意夜帝者無義也。故知。次無分別者第三無無分別之無分別。也第二不舉者同離一切分別故歟。然則分別之上更生分別義者如次釋經無分別無無分別文也。但細分別名無分別者望粗分別故。例如釋論應不應矣。意云。離一切分別故（總句）無粗分別（無分別也類尋也）又無細分別（無無分別喻伺也）也（為言）但牒總句作別句釋者分別言同故歟。又夜帝更梵名直可安卻跛上。既不爾存下是應無也。
    例如尋伺等者。唯識論第七云。尋謂尋求。令心匆遽於意言境轉為性。伺謂伺察。令心匆遽於意言境細轉為性○並用思惠一分為體。於意言境不深推度及深推度粗細發言（文）淺推度粗轉云略觀深推度細轉云諦察歟。淺深推度即粗細分別義。何為例證。眼識意識又爾。今分別無分別者一聚相應法多中且舉粗細異王數例餘心所等歟。猶如云異生羝羊。羝羊亦雖異生其中最劣為喻。故又妄執分別未必與尋伺俱起尋伺非定相應法故。二禪已上無尋伺故。欲界煩惱心未發言時不有尋伺故。又今分別是妄執分別。五識非執相應識護法意。然今宗八識皆執相應故同安惠義歟。問。尋伺體類既同。可一時俱起。何略觀諦察別時耶。故俱舍論云。尋是粗因。伺是細因。故於一心俱有作用（文）何。答。其性既粗細異。何俱起矣。故經部并大乘意不俱起也。故唯識論云。四中尋伺定不相應。體類是同粗細異故（文）但俱舍釋薩婆多一義歟。問。尋伺歟何識相應耶。答。唯識論中有二師義。有義尋伺且五識俱（文）又云。有義尋伺唯意識俱（文）俱舍云。謂眼等識有二種因故與尋伺恒相應也（文）雖有二義唯意識俱護法正義歟。又大論中尋求分別伺察分別等七分別總十五種意不共業（云云）任意取捨矣。
    無分別亦無無分別者。或本亦字下但有一無字。今本同經。上以無妄執分別故釋經離一切分別也。次下二句如次釋經下二句也。若依或本者。經望粗分別云無分別。釋細分別故云分別歟。或又初無字被二句讀之。古本無分別亦無也（文）智證所攬本同之。以無妄執分別者粗分別也。無分別亦無也者遣細分別也。
    又如虛空離種種顯形色相等者。此釋約太虛歟。空界色顯色所攝故。或又破執談歟。自宗實義於空大論顯形故。若爾太虛猶可有顯形矣。此中又有三義離顯形是畢竟淨義。合法離相。無造作是無分別義也。故法云無分別起作。而能含容等無邊際義。合法於無量度門等也。
    天人阿修羅依者。問。一切智智為十界依。何舉三道耶。答。天在空故表真諦。人在地故表俗諦。修羅於空地自在故表非空非有中道也。是則一切智地一心上建立三諦之義也。此三諦猶如面上三目伊字三點矣。故天台釋云。心性不動假立中名。亡泯三千假立空稱。雖亡而存假立假號（文）今准。平等心中不動是中。三重曼荼羅種種類形是假。同一種法門身即空也。
    一切智地等者。且合譬者。一切智地合大地。大悲曼荼合百穀眾藥等。一切種子合皆從大地。種子即一切智地故。之所出生合而生。即此諸乘合根芽等。根芽等草木叢林之德。諸乘又普現色身之用故。無量事業等合一切眾生等。法舉所作事業。譬示能作眾生故。於生死涅槃其心平等合而養育之（乃至）無有勞倦。養育恩德是涅槃也。世間勞倦即生死也。或其心平等合增之不喜減之不憂。八風不動合深廣下二句。或合增之已下四句歟。世間八風者起信論云。利·衰·毀·譽·稱·譏·苦·樂（文）同疏云。財榮潤已損耗侵凌故云利衰。超過以毀越德而歎故名毀譽。依實德讚名稱依實過論名譏。逼迫侵形名苦心神適悅名樂（文）。
    即此惠光亦無所依者。煩惱云所依。依惑智起故。上緣待者此也。煩惱是智起緣。緣又待煩惱起故云緣待矣。煩惱薪盡故智火隨滅之意。合譬中然後隨滅句矣。釋論中云始覺隨無此意矣。
    一切智火等者。以智火合世火。聖者·異生合貴賤。平等有之合同用。凡聖智力漏無漏雖異皆有智力故云平等。遮相宗立無性歟。若不爾何譬貴賤同用矣。或又平等有之約本有智體故云火。令諸行人等約修生智用故譬說云照明。行人合迷惑者。令見合作照明。如實道合正路。餘可知矣。譬中成就者俱舍云。火能作熟業（文）二釋中今釋約利他釋智火故云令諸行人等。前正釋約自利釋智火故云我當等也。見如實道亦分有異生持齊等。有淨菩提心少分增明義故。如實知自心有十重故。
    太虛澄廓等者。此下四句合法中令證涅槃清涼法性文。自在旋轉等二句合法中無障礙力歟。此中開榮增長者俱舍云。風能作長業（文）。
    滌除一切障蓋煩惱者。准下除一切蓋障三昧者。五蓋障煩惱歟。蓋障煩惱故。又准五蓋障中有煩惱障。今取五中之一歟。況准唯識等云煩惱障能障涅槃。今又障涅槃故但煩惱障歟。就中譬說熱惱眾生釋專冥彼論此皆擾惱有情身心名煩惱障之文。又下文舉無明。是所知障故。又五蓋障隨一有所知障故。唯識論無明住地為所知障故。故知。一切蓋障通五蓋總句。煩惱無明彼中第一第五故。又准理趣經一切蓋障及煩惱障文。障蓋與煩惱歟。五蓋障初地所斷。今如來惠風所除。煩惱中可盡一切惑歟。故水大中云如來智若體無煩惱。火大文云一切戲論煩惱。此等寧但局煩惱障耶。但於障涅槃者唯識云。理實俱能通障二果（文）所知又障涅槃故。今煩惱有所知何失。況彼二障是第二劫所度少分。第三劫所度猶云於業煩惱解脫。況第二劫所知乎。
    從高起下等者。高下合法中法界世間。多所饒益合利益群生。能潤草木合潤諸等持。而生華果合生助道法等一句。而生花合生助道。而生果合成大果實也。又多所饒益合利益二字。以草木合群生歟。法譬綺文示之歟。洗諸滓穢等二句逆次合獲得清涼定等二句。餘可知矣。又體無煩惱至無濁三句初約本覺體淨義次約始覺斷障義後約始本無二義。如次自然智·一切智·無礙智。此中本性清潔者或云。火燒塵垢令同自體為淨。風吹去塵穢令遠離為淨。水不失其體令清淨為淨。故知淨除言雖同其義是別矣。又火護摩義風辟除義水灌頂義也（云云）。
    此五喻即是發起等者。前釋明五大直發起四重圓壇之義。今釋示發起曼荼羅能生眾緣之五字義也。下文五字者經第三卷悉地出現品所說五字曼陀羅等歟。
    又如世間種子等者。上顯五大即五字義故云字為地等。今明此五字五大為三句之緣。智性因妙果究竟故。或上始覺下明五緣不闕之義。或又今文雙結前兩釋而示若五大若五字具足至見之義也。般若寺抄云。意以此五大緣生長如來法性身。譬如地水火風空為緣世間草木及萬物得生長。故以此為譬。故胎藏軌初以五大觀為旨耳也（文）私云。此五大者一切智門五字義即能生緣也。如來法性身者四種法身即四重圓壇。即是所生四曼三世間也。疏中一切智性如來種子者。曼陀羅能生因六大中識大。前云平等心地是也。故上釋云。復次以種種法界色（疏六云。法界色不過五字。即緣也）染無垢菩提心（今釋一切智性。即因也）成大悲曼荼羅故（文四重圓壇也）問。疏第十四云。此平等法界性種子即是如來一切智地之所生長（文）性種既所生。何今為能生因耶。答。次上文云。次生法界性種子。即是一切有情平等種子（文）意眾生平等心地種子依如來一切智地之所生長也。感應因緣使然故。故結云。但因緣和合而有生長（文）故疏又云。由此種子從法界性生。能生法界故名法界生種子（文）能生法界者四重法界圓壇也。今此因者約能生法界義歟。問。云五字是四曼隨一也。何云能生六大耶。答。大師開題云。六字能生四曼所生（取意）又住心論中上舉六字·四曼畢能所無礙六丈夫（文）又密嚴院抄云。四種曼荼羅有二種。一者六大無相不二之位直名四種曼荼羅。次所生四種曼荼羅也（文）又云。能生法界體性之位有三密·四曼。謂等六大是也（文）今案。云性佛性然故雖六大能造四曼所生法爾瑜伽故無能所而能所。誰為其本。故四曼六大互得其名歟。又義。十住心論等六字別舉是為顯六大法身不二位。六大法身能生四曼所生故。先德釋四曼外立法界曼荼故又五種法身意歟。又義。以六字顯六大故云能造。非六字即能造歟。法界攝故。故大師釋五大種子云見此間火字（字）即如知火體為生覺因故云種子（文）私案。今宗儀軌本經等中云種子在賴耶識中。今以覺因云種等為種。名言種子之意歟。唯識第八云。一名言習氣。謂有為法各別親種。名言有二。一表義名言。即能詮義音聲差別。二顯境名言。即能了境心心所法。隨二名言所薰成種作有為法各別因緣（文）准此。今又依二種名言所顯法然種云薰成。今宗有為無為諸法皆法然故。種子義又通為無為歟。不同相宗本有新薰皆有為矣。故經云。生住等諸法常恒如是生（文）可思之。問。今宗器界觀等五字變成五大道場觀種子三形尊形次第轉成義。未見了因種耶。答。彼文何遮名言種子義。又本地自證位六大四曼性然故不可有轉成義。加持瑜伽壇隨緣無礙故論種三轉成義。斯則三身互具故。為利生隨隱顯而言轉成義也。又五字變成五輪。假五大非實故。故知。四大六大能造之名種子義顯密雖同。無常常住義顯密大扔令相濫耳。或人義云。六大位有四曼。青黃等大曼。方圓等三曼。等法曼。大日寶幢等羯磨曼也。此位四曼同攝於六大而為能生。自餘心數諸尊大·三·法·羯皆屬四曼而為所生也（云云）今謂不爾。隨在何人法堅濕等邊能生六大也。青黃方圓等邊所生四曼也。此等能所造法顯三乘小乘云有為無常一乘攝相歸性云常住。今宗談無盡莊嚴本具故。能造堅濕等是法爾法然之體。所造顯形等又性佛性然之相也。
    獨一法界加持相者。具緣品疏云。今普現隨類身而悉現如來身者明本跡不思議加持不二。豈欲令獨一法界作種種形耶（文）又當卷上釋云。能以遍一處真金智體造種種乘（文）今准。獨一法界者唯一佛身佛乘也。加持相者種種身種種乘也。以獨一法界真金作種種乘故云爾也。金剛手以下釋問來由故為問釋。以上五喻釋也。
    必知將說如是法門等者。般若寺抄云。意先五大合生薩般若種子能成就菩提妙果。此會諸菩薩令生疑也。即疑云。如是生立薩般若種子以何為因以何為根以何為究竟。言即佛說云。菩提為因大悲為根方便為究竟（文）私云。如是法門者一切智智法門下指如是智惠是也。意云。金剛手觀知如來加持相所惟付知佛將說一切智智法門故自光喻顯其五喻功德而發起大會生解之機也。然後問佛。如是一切智智以何為因（乃至）云何為究竟耶（為言）。
    例如彌勒等者。或云。彌勒等疑如今經大會生解之機疑。文殊發揮同此會金剛手之惟忖。釋尊說實相類大日答說。動執之徒離疑網似此坐當機散疑矣（云云）或云。以金剛手類彌勒大日同釋迦矣。
    即時憤憤悱悱者。抄云。言憤憤悱悱者。子曰。不憤不啟不悱不發○（鄭曰。孔子與人言必待其人心憤憤口悱悱乃後啟發為說之文）。
    為說道場所得法等者。法華經序品云。佛坐道場所得妙法為欲說此為當授記（文）義疏第二云。佛坐道場所得妙法者謂一乘果也。為當授記明一乘因也。又佛坐道場明顯一也。為當授記為破三也（文）。
    文殊發揮者。抄云。發謂發明。揮謂揮場。即文殊發揮為遣彌勒之疑（文）法華序品云。我見燈明佛本光瑞如此。以是知。今佛欲說法華經（文）如來印以實相者。又方便品云。我以相嚴身。光明照世間。無量眾所尊。為說實相印（文）義疏第四云。四明為人說實相印定諸法則知自住大乘亦令他住大乘也（文）私云。前序品我者文殊也。後品我釋尊我也。
    譬如春陽等者。此有二義。或前例證此譬說也。從得離疑網句還例如文讀之。若爾今經譬說。依若無機人等釋今經會座有實行歟。答。容有之義也。非有實行。或云。有實行也。又義。從發起深益還例如讀之。即例證中譬說也。故抄云。無機即闡提五千之輩。雖遇靈山法華際會。由無佛種性故而不能發起深固大菩提願二利之益（文）私云。此等例證一分相似歟。其故彼此二經問答三聖二聖雖異。大日·釋迦現瑞金手·彌勒疑問相同。文殊指名體。釋迦印演說擬大日印廣說也。然彼文殊答是序分也。此大日答即正宗也。又彼依身子問說。此依金手疑直說故非合同耳。凡作如此儀式是為未來眾生也。故下釋云。亦為未來弟子明此囑耳（文）春陽之始等者。抄云。禮記月令云。春之月天氣下降地氣上騰天地和同草木萌動。季春之月生氣漸盛陽氣發洩。又易曰。天地解而雷雨作。雷雨作百果草木皆甲坼。雷風者陰陽相勃出聲之謂也。穀梁傳云。陰陽相薄感而為雷。風者氣也。又雷即風也。積風成雷。鼓動者易曰。雷以鼓之。風以動之。雨以潤之。莩者苞中白皮。殼即甲也。此上皆喻動執之徒得離疑網（略抄）。

大日經疏指心鈔卷五終

御本記云

    建治元年五月比。於高野山傳法院。以傳法會談義之次草畢。同七月比。於醍醐寺中性院。託他人令清書畢自拭老眼加點結。若九牛一毛合佛意者。願以彼功德為九品往生因矣。披覽人必可令訪菩提矣。
大日經疏指心鈔卷第六

　　          

疏卷第一之六

    預測如來等者或云。金剛手見瑞相之條末而悟內證之宗本故云測加持深意也。故云善哉。又能下金剛手以五喻顯一刀智功德而作大會生解因緣。即測聖心不失機會。又云善哉也（云云）私云。仰測下二句如次結上兩義也。此意仰測聖心不失機會可讀也。又義。今文歎宗本條·末也。謂實智宗本是加持深意故。權智瑞相即生解因緣故。例如法華藥草品善哉善哉文釋歎權實二智矣。依此意。預測二字貫又能已下文讀之。仰測又爾也。二義中前義為勝。上既明見末悟本之義畢。次金剛手說五喻為生解因緣。然後如來云善哉善哉。豈漏五喻義耶。故上釋云。金剛手觀知獨一法界加持之（測加持深意義也）先喻其功德（五喻功德也）發起大會生解之機矣（作生解因緣義也）。文理俱得故前義為勝耳。
    我觀一切等者。此下釋第三善哉也。三句同攝一切祕深事故復歎也。一切天人等者外金剛部八部等。淺行諸菩薩者第二重諸菩薩等也。金剛手是第一重聖眾也。若依深祕門四重聖眾雖無優劣。若依淺略門四重圓壇非無淺深。仍望第一重而第二重云淺行也。又義。指加持世界實行人歟。然前義為善。加持世界人既非會座眾。何云無能發部矣。問。守護經第一云爾時法自在王菩薩而白佛言。彼一切智諸佛境界三昧以何法而為其因復以何法而為根本云何修行云何究竟（略抄）此中根本修行第二句中大悲萬行歟。既自在王菩薩發三句問。若爾何云無能發問者耶。答。彼經說文大旨同今經。可謂同本異譯。設雖通餘菩薩發問。為歎金剛手且作此釋何失。金剛手功德倍增者。實雖久已通達。為未來流布准常說法得益之義示現此相歟。
    復明於所受法等者。此下釋經汝當等文也。謂於今經文有二意。初釋意諦聽作意者顯令金剛手於受法無漏失也。亦為以下釋意真言教自受法樂說故。法界宮無當機故。大日如來為令金剛手諦聽作意為未來眾生流布此教殊明此囑也（為言）諦聽作意文云此囑也。又義。以如來已下皆為汝當等釋也。意依善哉加持故功德倍增。又依此加持故受法無漏失也。
    亦為未來弟子者。或云。自性會中未來入故云未來弟子也。私云。今經雖三世常恒說且約傳法聖者流傳云未來歟。故經云我當來世時等矣。
    深心受法之儀式也者。抄云。深心曰諦囑耳曰聽。聽音察理名善作意矣。此意以今文為已下一釋也私云。今此句上兩釋總結也。復明於所受法等約金剛手釋諦聽作意義。亦為以下約未來眾生釋諦聽作意義也。此等皆深心受法之儀式故云爾。
    故釋論云等者。智論第一云。復次如是義者。若人心善直信是人可聽法。若無是相則不解。如所說偈。（聽者但觀異本）如渴飲一心人於語義中踊躍聞法心悲喜。如是之人應為說矣。私云。作意是驚覺義。信是心淨義。唯善遍行雖異受法聽法義同故引證矣。或深心義通作意及信歟。抄云。疏得深信力者謂深心淨信。此信有力得離疑惑矣。
    無盡意經等者。抄云。疏指無盡意經未見其文。如智度論云。有人若聞若受阿字印教時當得二十種功德（抄具出二十種德撿可見）疏第十六云。如大本中有二十種勸令聽法之相。佛為執金剛除一切塵垢及修行真言行諸菩薩等法要未具不得疾成無上菩提今復以滿足前義令法要圓滿。若不知解此則前法皆未周悉。以此因緣勸令諦持也。如此二十種因緣當廣說矣。
    金剛手菩提心為因等者。守護經第一云。善男子。此深三昧以菩提心而為其因。以大慈悲而為其根本。方便修習無上菩提以為究竟矣。
    藉四大眾緣故得生根者。今三句配立故種·根·果次第也。若對十心芽·莖·枝·葉·敷花皆根攝。三心十心開合異故。芽莖等對果實有根義故。問。若爾四大緣三句中何攝耶。答。或大悲攝。故下釋云大悲地界等。根是萬行大悲為緣生萬行故。又義。種子四大因緣雖異皆能生故因句攝。
    然以中智觀之等者。智論第五云。不生不滅不斷不常不一不異不去不來因緣生法滅諸戲論矣。嘉祥大乘玄第二云。因緣即八不。八不即是因緣矣。又云。說因緣相所謂不生不滅也矣。准此釋。今不生不滅因果義成者八不因緣也。生滅斷常戲論之相是彼八迷戲論也。今中智觀者彼智度所說八不中道觀也。以彼中道觀離八迷類顯今行者觀心實相出人法戲論也。叉准菩提心論中真言機云上智顯教大乘智云中智歟。以顯中智觀為譬顯密乘智觀也。兩本義釋不生不滅下有非不生非不滅之六字也。
    於內證所行得深信力等者。疏第三釋信諸佛菩薩文云。又此行者於眾緣事相皆以諦信行之。以此深心淨心離疑惑故漸得法驗現前。復由法驗現前故信解轉增不可阻壞矣私云。准此文。深信信解似約一人初後歟。但至下釋。以今文同深信矣。又下釋有大信解勤勇深信文云。此信解梵音阿毘因底。謂明見是理心無疑慮○下云深信者。此信梵音捨□馱。是依事依人之信。○與上文信諸佛菩薩義同。○若人聞說如上不思議法界。以宿殖善本神情明利故即能忍受其言知眾生心中決有此理。名為信解。又先世已曾親近善知識故。於三寶緣深雖不可比量籌度處即能懸信故曰深信矣。或云。信解常餘信也。深信今教信也。報恩院僧正仰云。深信者但信也。信解者具領解信也。二俱雖今教信深信勝歟。今教以信為本故。故第三上釋云。謂此宗初入法門時意尤淺近難識。且三乘實相無不離於文字。而真言者要須口誦梵文心亦觀之。或屈申身分支節猶如戲弄。或修三昧。乃觀女人之像忿怒等形。或以水灌頂。成造火壇。若欲以心識籌量則加持之跡又不可見。自非具深信者安得不疑慮耶。又此行者於此眾緣事相皆以諦信行之矣。又木幡上人義云。深信·信解如次利鈍二人。猶如立解二分機。信即悟法故云深信。信而解故云信解矣。
    離業壽生成就真性生者。抄云。謂離如是業壽生故而得真實菩提性生矣。又疏上釋云。一切蘊阿賴耶業壽種子皆悉焚滅得至虛空無垢菩提心矣。准此釋真性生者菩提心生即因句也。萬行功德如次根·究竟二句歟。或萬行即功德也。菩提心直生大悲萬行故。從此增長釋同第二劫漸次滋長文故。又義。於內證（乃至）堅固不動菩提心句。深信力即白淨信心義故。次離業等二句從菩提心種生大悲根也。萬行等二句從悲根生萬行芽莖等義也。或又堅固不動本有菩薩提心。真性生修生菩提心也。又義。得深信力者生死中諦信也。真性生菩提心為因也。
    若望生死中等者。或云。地前三劫分位皆云生死所殖善根也。疏第二云。此心（極無自性心）望前二劫（住心論云他緣一道）猶如蓮華盛敷。若望後二心。（論云根究竟）即是果復成種矣。又住心論云。是因是心望前業教極果。於後祕心初心矣。准此等釋。一道心已前可云生死善歟。私云。今心品意以十地盡修行次位。謂以十信三賢行攝十地不立地前位故云信解行地。信十信。解三賢解行。行十地萬行也。故未發淨菩提心前皆薄地凡夫故云生死中。我等未發菩提心前隨分修三密行凝五相觀故指彼云生死所殖善。故五祕密經云。纔見曼荼羅能須臾項淨信以歡喜心瞻睹故。則於阿賴耶識中種金剛界種子矣。以須臾淨信殖金界種故。指此等云生死所殖善也。次下釋云。四威儀之中作意修習現生證得初地矣。四威儀修習今如說而行等也。證得初地即菩提心為因也。又三摩地軌云。晝夜四時精進修現世證得歡喜地矣。今經供養行修行從是初發心即此意矣。今教意機根雖萬差。不過一生二生二類。然即身成菩提以現世證得歡喜地文證之。若地前存位不可云即身。三賢又菩薩位故。故知若一生若二生從薄地凡夫或至佛果或至初地。初心凡夫此生證悟判文無異論者歟。煖知。初地已前生死中者具縛地也。晝夜四時精進修豈非具縛行耶。問。今宗又立地前次位明文雲披。疏中四十二地階次不同矣。禪要問法身讚等儀軌本經等亦立地前位。今疏十六重深行三劫六無畏等豈非地前位耶。答。凡地前立位是鈍機難解故且順常途擬宜外跡而為令人知開說功德品數。例如天台云法在一心說必次第也。依之流第三云。若觀前人未有深解之機。則順常途隨文為釋。若已利根智惠。則當演暢深密而教授之矣。禪要地前三賢得除蓋障者今初地三昧順如常開三賢也。法身讚又以初地金薩開說也。凡今教意薄地晝夜四時行功積觀行圓滿頓斷三妄得初地淨菩提心也。故大師釋云。頓越三妄入心真矣。心真者真淨菩提心也。既云頓越三妄。不可有地前斷惑義也。若爾實修實證時初地頓斷頓證故無過。問三劫六無畏二障惑斷證二空理。何無地前斷惑義耶。頓越三妄約一類頓機。漸機豈非地前斷惑耶。答。今教意有利鈍故。地前凡夫位三密行雖有遲速。入初地時不問利鈍。皆三妄頓斷得淨菩提心也。三劫二障漸斷是如常時分義。今以初地所證功德寄彼而顯云三劫瑜祇行也。六無畏中以無我無畏同不生愛慢等。實非真實行者斷愛慢。不生愛著故云爾也。猶如不淨觀治貪矣。今宗又非無頓漸機。彼皆於初地已上十六生論之。依之大師釋於十六大生示頓漸利鈍異。疏第六卷中從開發淨菩提心入菩薩位至中胎藏出頓漸超三類。故知地前開次位順如常教道施設。地上是頓漸實證位也。依之疏第二卷釋初地云。從此無有待對矣。地前行皆寄如常說。初地已上正真言次位故作此釋也。故第三云。離垢地以去於自地觀心中修漫荼羅行矣。離垢初地。虛空無垢位。真言實行次位故云自地也。上釋云。則雖十地菩薩尚非其境界。況餘生死中人矣。此乃舉真言修生行者聖也。又第七云。如來知見一切眾生法爾成就不如實覺故名生死中人（略抄）我等真言體相雖法爾成就。未入初地時不如實覺故。為生死人也（為言）然隨分非無三密互相觀行耳。譬中即生諦信如說而行等者生死中行也。知識詞勤修方便是也。漸見前相者初地菩提心也。知識語云而開發之是也。修勝加行者知識詞周給一國等歟。然望根究竟云前相也。（文永十二年五月上旬於傳法院大會予始成此義）或以睹佛法前相者指生死善根望菩提心果云前相歟。如唯識論中云。道火前相故亦名燸。可讀文點。施切不已漸見前相也。菩提心論云。若纔見者即名見真勝義諦（文）此意也。此開地前位也。爾時下釋菩提心也。離疑惑心是白淨信心義也。堪能下舉根句顯因勝能也問。諦信豈非白淨信心耶。答。諦信薄地凡夫須臾淨信也非淨菩提心也。故疏第三云。又行者於眾緣事相皆以諦信行之。若勤苦多時未蒙現益。爾時自思惟○惑障重故（文）初地淨信無現益耶又。云惑障重乎。故知今諦信非淨菩提心也。前義爾時以下文釋成見前相之意也。
    譬如有人等者。謂以涅槃經貧女伏藏譬為今經菩提心之譬歟。故涅槃經第八云。善男子。如貧女人舍內多有真金之藏。家人大小無有知者。時有異人善知方便語貧女人。我今雇汝。汝可為我芸除草穢。女人答言。我今不能。汝若能示我子金藏。然後乃當速為汝作是。人答言。我知方便能示汝子。女人復言。我家大小尚自不知。況汝能知。是人答言。我今審能。女人復言。我亦欲見并示我。是人即於其家掘出金藏。女人見已心生歡喜生奇特想宗仰是人。善男子。眾生佛性亦復如是。一切眾生不能得見。如彼寶藏貧人不知○善方便者即是如來。貧女人者即是一切無量眾生。真金藏者即佛性也（文）。
    即是白淨信心義也者。釋摩訶衍論釋信云。令心性純淨明白（文）唯識論釋信云。心淨為性（文）故云白淨信心也。若依深祕菩提心即白色圓形。故云白淨歟。問。能求菩提心專智惠為體。何云信耶。答。信相應惠是菩提心體故。若與信不俱起惠不淨故。若非惠者何有知自心。菩提翻覺知故也。若無信豈有心淨義。智淨依信故云淨信。猶如云念住矣。但智論中非由惠等者遮不與信相應之惠歟。故智論云。佛法大海信為能入智為能度（文）或初入專依信故非終無惠矣。或疏第三云。一切善法以信為首。當最初說之（文）或云。菩提所求果。菩提之心故云菩提心。若爾但信歟。私云。依主持業隨宜。准性相釋。信不獨起必與惠俱起故。法界無差別論疏云。菩提此云覺。謂佛果大覺。於此大覺起心正求。從境目心。故云菩提心。又釋。准下自性淨心則是性淨菩提。故云菩提心。此乃菩提即心故（文）私云。此釋持業約本有依主就修生也。今徵云何菩提。菩提心論中云菩提為因。皆依修生而作持業歟。或又依主。又名能求故。
    釋論亦云等者。智論第一云。問曰。佛經何以故初稱如是語。答曰。佛法大海信為能入智為能度。如是者即是信也。○如梵天王請佛初轉法輪○受梵天王等諸天請說法。以偈答曰。我今開甘露味門。若有信者得歡喜。於諸人中得妙法。非惱他故而為說。佛此偈中不說布施得歡喜。亦不說多聞持戒忍辱精進禪定智惠人得歡喜。獨說信人。佛意言。我法第一甚深微妙。無量無數不可思議不動不倚不著。無所得法。非一切知見則不能解。是故法中信力能初入。非布施持戒等能初入佛法（文）智證抄云。今案言信力者即三句中初菩提心也。唯一切智人能解了此心耳（文）般若寺抄云。信義（如法華疏）○又如梵天王請轉法輪時佛偈言○又法華經汝舍利弗以信得入（文）私云。法華疏者嘉祥義疏歟。彼僧正本意三論故。而又彼疏以法華今文為二乘入十信之證。今疏白淨信心為十信之意歟。
    次說大悲為根者。謂於此句有二訓釋。一者大悲為根可訓。大悲即根也。下釋云。所修萬行即大悲地界所執持故。（乃至）無量度門開發如芽莖枝葉次第莊嚴（取意）今釋云。根是能執持義。猶如樹根執持莖葉花果云云前後釋意大悲為能執持根萬行為所執持芽莖葉等也問。上釋云。猶如世間種子藉四大眾緣故得生根（文）准此釋。大悲地界等應是能生緣。根既所生。何云大悲即根耶。答。疏第七云。淨菩提心以五字門為緣生大悲根（文）准此釋。今四大緣者智門五義。非大悲故。生大悲根有何失矣。但大悲地界等者。若望萬行大悲并四大能執持故。文點可讀大悲地界所執持故（云云）若依實義大悲望萬行雖有能持義。對智門五義還是所持。猶如根望芽莖等雖能持望大地亦為所持矣。或又大悲是地界所執持也（為言）上文所修萬行者不分大悲萬行。總云萬行歟。故下釋云。六度等皆入大悲句中（文）又義上譬種根果次第猶如十地配三句。今文十心次第如十地當十心也。十心時二地已上芽莖等三句時云根故。或云。若望因句種子悲句云芽莖等。若望究竟句芽莖等總云根也。二者疏第三云。謂得淨心已去從大悲生根（乃至）方便究竟（文）准此釋。大悲作根可訓。是萬行望究竟云根歟。故上釋云。種殖方便根芽漸生（文）種殖方便可類大悲歟。又今如芽莖等文兩本義釋云。由如芽根莖葉等（文）又疏第二云。以種種大悲萬行淨治此地名為根（文）此大悲萬行俱云根。准此釋。根隨宜兩點皆是。問。准方便為究竟向上向下義。今二點又可上下義。耶。答。此於向上有兩點異彼矣。問。若爾菩提心為因句可有二點耶。答。其義何無。若約本有菩提心即因也。若約修生菩提心作因可訓歟。本有菩提心生修生菩提心故。
    慈如廣植嘉苗等者。般若寺抄云。意慈如植種悲如芸除草穢言也（文）疏第三云。慈悲謂憐愍之心徹於骨髓諸有所作皆為建立眾生必使成就無盡法界之樂度脫無餘眾生界之苦（文）祕藏記云。與樂為慈拔苦為悲（文）私云。以拔苦歟樂方便令眾生安立云建立眾生也。藥師經云。皆以大乘而安立之（文）。
    發起悲願等者。菩提心能起因也。悲願所起即根也。悲大悲願萬行。五大願等普賢行願故。所謂拔苦與樂下化有情。望無餘有情界生根也。妙業皆成上求菩提向一切智地生根也。故云皆悉生根也。此自利利他行皆三句中根句故云生根也。三力中法界力者朝譽云。所觀境隨觀心轉云法界力也。又真興僧都釋。三力頌云。意云。新佛功德力古佛加持力法界平等力故○道場莊嚴自然成就。以此莊嚴迴向法界故云供養。然則安住故云而住也（云云）或云。六大法界力也。先師云。本覺佛性力也。即內因也。以我功德力者自修行之功即自緣也。如來加持力者佛菩薩外緣加被即他緣也。具如釋論抄。私云。法界力者一切智性佛種即因也。自善及佛加持一切智門五義也即緣也。故疏第七云。淨菩提心以五字門為緣生大悲根（文）是即因緣和合生根義也。故云即是於一切心法具足因緣之義也。
    謂萬行圓極等者。初二句向上方便。是修顯自利義。次二句向下方便。垂亦利他之義也。後二句通二矣。祕藏記云。從凡位修行六度圓滿成佛故曰以方便為究竟。成佛以後以大悲濟度眾生故曰方便為究竟。向上向下讀文有異（文）祕釋云。方便有二。隨順菩提方便隨順眾生方便異故（取意）向上點云。方便作究竟。謂以因位萬行方便成果地究竟之義也。向下點云。方便為究竟。謂以垂跡利物方便為究竟之義也。般若寺抄云。方便為究竟者以利他為究竟言也（文）問。准疏第二釋至第八地以去皆名方便地。既八地上。若爾何今云萬行圓極。又云醍醐妙果屬妙覺耶。答。第二卷作長短二釋。若約長義八地上約境界同云圓極云妙果歟。例如四佛四菩薩雖異云醍醐果德矣。若約短義果位是極解脫道故云爾。問。三句廢立既不同。何無以佛果為究竟十地以還為根之義。故次下釋云。萬行所成一切智智之果。說名方便（文）又第二十云。次成佛果入中胎即是方便句也。況非唯果位何有向下方便義耶。爾何。答。一切智智果者因果義相望不定故。對七地前萬行八地上約境界同義云智智果也。十心時八地云果中之果故。又第二十釋第二第三皆是大悲句（文）第三者第一重也第二第一重為悲句。八葉屬究竟歟。若爾何唯云佛果矣。凡三心十心各作二釋。外更無別義故。又八地等位有二利行何無向下義耶。或八地上為究竟之中約極位作此釋歟猶如真金等者。前以種芽等譬而顯三句淺深。今以真金喻示三心優劣。譬雖異所成義無別意矣。或云。上釋明為因為根為究竟之義。今文述菩提大悲方便之旨。此義不爾。前釋菩提大悲等義分明。今又為因等意顯矣。私案謂。於三句各有二。菩提心二者前修生今本有故。根二者前約萬行今就大悲故。究竟二者前約究竟今就方便故。問。前文中釋大悲并方便義。今文云一切智智果。非究竟耶。答。前雖舉大悲為顯萬行。所以所修萬行無量度門為要。故又萬行應物方便又為成圓極究竟義。故今文顯智智果即方便也。又內具方便豈非果耶。
    規製中權者。抄云。規矩也。製作也。中（去聲）者不失之義也。權宜也○所有規矩製作不失於權宜爾也（文）規製中權可讀歟。智證抄云。阿闍梨云。規製之權也未詳。私謂。中者合也。權宜也。言規製之妙合的於宜矣（文）。
    得意之妙者。抄云。莊子云。言者所以在意。得意而亡言。吾安得夫亡言之人而與之言哉。夫以利人順天下之望。雖終日常說即是亡言。故知亡言非拄口而不言。但在乎得意。可謂妙矣。今借用之（文）。如摩訶般若等者。此文重釋前根究竟二句也。或云。為明第三句有二利舉悲句為來由也。彼者指般若所明。或又指今經大悲句。或通二歟。由內下釋利他方便已上自利方便也。問。方便是能成萬行。何所成果云方便耶。答。方便之究竟故依主立名歟。或方便通所成歟。疏第二云。更開佛地為上上方便心（文）若爾業得稱歟。或又依主歟。三昧道品者抄云。謂三三昧乃百八三昧道即八正道。品即三十七品也（文）疏第十二云。謂六度十八一十七品禪定解脫百八三昧門五百陀羅尼門（文）總持門五百陀羅尼門也。
    云何菩提者。前云菩提心是能求菩提心。今但云菩提所求果歟。云開示功德寶所。似示所求。故次下經云。是阿耨菩提（等文）謂徵釋前菩提心。何匆所求矣。今菩提者以有財名能求心故但云菩提。故菩提心論引經云。菩提為因（文）又開示者開顯義即知義。寶所者自心即如實知自心義也。或開說義也。如來徵釋開說功德寶所之義故。淨菩提心望生死所殖。善是寶所。故智證釋云。言寶藏者如實知自心也（文）次經阿耨菩提舉所求菩提顯能求殊勝歟。或又釋云。離此無相菩提心（等文）彼又能求歟。又義。守護經云。善男子。欲知菩提當了自心。若了自心即了菩提（文）大師彼經釋中引合今經云何菩提等文。既云即了菩提今菩提所求菩提也。戒序云。言菩提心者此有二種。一能求菩提心二所求菩提心。能求心者如狂人解母忽起歸宅之心。求菩提之心亦復如是。所求心者所謂無盡莊嚴金剛界身也（略抄）問。能求菩提心八識中何識分齊耶。答。或云。第六意識也。故菩提心義（不空）云。若依修進起行願門。即發起妄心求菩提心故名菩提心。故起信論云。則令妄心厭苦欣樂（取意）釋論云。以意識中本覺智分薰意識中無明癡分厭生死苦欣涅槃樂（文）又大師釋云。遇內熏外緣之力厭生死樂涅槃發始覺日光破無明暗夜（文）依此等釋無爭第六識發心也。義章第三云。於六識中所修淨行熏於本識。於本識中佛性真心名為解性。解性受彼淨法所熏成淨種子。淨種成已熏無明。無明薄故反起六識。於六識中起善轉勝如是展轉乃至究竟（文）今教發心修行應准此義。故金界儀軌云。心為阿賴耶修淨。以為因。六度熏習故彼心為大心（文）此文意識依第八起淨用云菩提心也。或云。凡今教意教力勝故。真言行者初發菩提心即第八識也。故心要云。夫修行者初發信心以表菩提心。即大圓鏡智紇里娜野心（文）今紇里娜者祕藏記云。質多亦名于栗多心也（文）此意也。若不爾何云大圓鏡智耶。彼第八識寧非緣慮心耶。況復今疏自心發菩提等因行證入次第。以第八識為因。經軌明文故。心自覺心。是以第八識知第八識之義。故論云。法爾應住普賢大菩提心（文）又略出經云一切眾生所有心堅固菩提名薩埵（文）普賢薩埵同體異名皆第八識也。又金界心為阿賴耶彼心為大心者。淨心熏習故有為賴耶轉即作大菩提心也。又菩提心義并大師釋約迂迴行者云爾歟。或順如常說非今宗實義歟。私更解云。淨菩提心已前生死所殖善薄地所起故最初發心意識分齊歟。初地淨菩提心是斷人法戲論無漏位故第八識發心也。轉識得智義又爾也。例如起信論三發心矣。故疏云。此菩提心為後二句因。若望生死所殖善根則名為果（文）可思之。大乘止觀上云。謂以意識能知名義故聞說一切諸法自性寂靜本來無相但以虛妄因緣故有諸法然虛妄法有即非有唯一真心亦無別真相可取聞此說已方便修行知法本寂唯是一心。然此意識如此解時念念薰於本識增益解性之力。解性增已更起意識轉復明利知法如實。久久薰一心故解性圓明自己照已體本唯真寂意識即息。爾時本識轉成無分別智亦名證智（文）准此。今又我等凡夫以意識聞說六大四曼等理發心而修三密行知即事而真之理。此意識如此解時。念之薰於本識增益解性轉復明利。晝夜薰於一心故解性圓明自己照已體本來不生意識即息。爾時本識轉成圓鏡智云初地淨菩提心也。淨影南岳釋雖義勢相似。彼但以意識證果位此以意識為方便本識證理因位證理猶本識歟。猶如釋論初地以上正後二智依業識證理耳。又心地觀經第八（發菩提心品）云。自覺悟心能發菩提。此覺悟心即菩提心無有二相。自覺悟心有其四種。謂諸凡夫有二種心。諸佛菩薩有二種心。凡夫二心。其相云何。一者眼識乃至意識同緣自境名自悟心。二者離於五根心心所法和合緣境名自悟心如是二心能發菩提。賢聖二心其相云何。一者觀真實理智。二者觀一切境智。如是四種名自悟心（文）又云。凡夫所觀菩提心相猶如清淨圓滿月輪於胸臆上明朗而住（文）私案。依此文凡夫最初發心是第六識也。其故說凡夫發心中五俱意識與獨頭意識名自悟心故。謂初云眼識乃至意識同緣自境者五同緣意識也。同緣邊雖非發心識體五俱意識同剎那緣十八界諸法故。此五俱意識起厭求心邊云自悟心歟。五同緣邊與五識同一所緣同一行相故非發心也。然今同緣自境者非取五同緣為取五俱意識也。其自體雖同見分是異故。又五同緣狹也。五俱意識廣故。次云離於五根（乃至）名自悟心者取獨頭意識厭求心云自悟心也。謂簡前五同緣云離於五根等。當知獨頭意識也。不可云第八識耳。次賢聖二心云觀真實理智觀一切境智者如次正後二智也。正智觀理後智緣事故。准起信論中云正後二智依業識者今又應第八識歟。或是又應第六識。凡夫發心意識外不出第八故。況相宗等意。以第六識為正後二智所依又為發心修行識故。次下又出凡夫所觀識云心月輪。是第八識故。故知第八識為所觀第六識為能觀能求也。問。如實知自心意如何。答。大師二字義云。問。如實知自心如何耶。答。阿字本不生故知自心本不生。謂之知自心也。問。阿字本不生故何云如實知自心。答。阿字本不生之理云實。此本不生理為自心性故也。問。本不生者心性都無故云本不生歟。為當雖有心性無變易故本不生歟。答。非謂心性都無。自性清淨無改性故云本不生（文）。
    故復指言者。今此四字結上也謂上如來得一切智雖云菩提心為因。未示彼菩提心在處故。今重云如實知自心而示所在。故指彼如實知自心文云故復指言也。言如人雖聞寶藏（乃至）無由所進故復指言即此意矣。故智證大師釋云。私案。言寶藏者謂如實知自心也。人聞寶名不知在處無由進求故。復指言云何菩提謂如實知自心也。故復指言之四字結釋上句也（文）又云。阿闍梨云復指之字為句頭以行者自心耳之句為句末矣（文）此法全阿闍梨口決。故復指言為句首從自心字返讀之。密抄云。前福要令生信。此間要如實知。今疏復指意要信智具足寶藏得現（文）意云。上文菩提心為因者。因者釋白淨信心義。是即信有菩提也。雖信未如實了知故。今更示以智惠了知彼菩提之義也（為言）此釋讀文同法全義。但彼釋未別信智異耳。三義中初義為勝矣問。菩提心唯知自心。不知他心耶。答。疏第三云。復次深祕釋者知眾生心即是如實知自心。以能知自心故即能明識他心。如家有寶藏即善鑒他寶（文）。
    如上所明等者。智證大師抄云。如上所明等者疏上文云。佛意如是。我第一甚深微妙無量無數不可思議不動不倚不著無所得法非一切智人不能解。故以信力為初。今案。言信力者即三句中初菩提心也唯一切智人能解了此心耳。若寄佛意之言於言無妨。若言疏師之所指者於事無便。若就人師解者可以復指之四字為論結辭也。若言佛語者以此四字為句頭以不從他得可為句末耳（文）私云。上佛意如是等是智論第一卷文也。何為佛語耶。故知。如上所明者指菩提心為因等文也。此菩提心第一甚深微妙之法故。
    了了證智是名成菩提者。或云。今成菩提者初地菩提心位故分證也。不由他悟不從他得文同華嚴經自悟不由他具足同如來文。彼既云即得入初地。全同今初地菩提心。又具足同如來句同疏下當知行人則是位同大覺也矣。加之次下答說釋引信解品窮子譬類今成覺彼既中根聲聞至法華而開初住覺喻窮子知父也。能譬既分證。所喻豈究竟耶。又義。既云了了證知。又上云非一切智人則不能解。可究竟成佛。彼華嚴猶云。初發心時是因成正覺是果。一位即一切位乃至佛果無不圓備故云正覺。豈是因中說果耶（香象釋）況。今宗乎。依之別本即身義以如實知自心為究竟即身成佛。但於不由他悟同者彼雖初地此究竟何失。初地猶爾。況佛果耶。故疏上釋云。如來自證之智設以神力加持亦不可示人（文）又位同大覺等釋即順如常之說歟。又信解品譬喻隨義轉用歟。況彼文同上所引或有初發心時即得無上菩提之文。彼既一生成佛證。此何不爾。又義。可有二意。若約頓悟究竟故。云了了證知。又云一切智人所解。若約漸證是分證故取信解品譬。又下云然非究竟大牟尼位也。故上所引般若經兩菩薩即此意。祕藏記十六頓證漸證二類別本即身義大機小機是其證耶。又清涼演義抄第二云。初發心時便成正覺者。正明以初攝後通於二義。若住滿成佛即是當位以初攝後。若究竟成佛即異位相望以初攝後（文）可為准據矣。又義。凡今教意。若利若鈍開發初地菩提心一切機皆頓證也。譬如開宅中寶藏時珍寶悉滿足也。若爾今成菩提何有分證義耶。但論利鈍不同是生死凡夫位非菩提心以上也。今教意地前不立位也。信賢位攝於十地名信解行地故。或經軌中地前開信賢或二地上論漸證。皆是教道施設非實證義。且為令知功德品數開說也。猶如彼天台云法在一心說必次第又華嚴云印紙同時讀時前後矣。問。若爾如實知自心時凡夫業惑貪等轉即為功德歟。又不爾歟。如何。若云轉者歟顯乘何異耶。若云不轉者生佛何異耶。答。大師云。知名佛不知名眾生（云云）於法之體性佛性然德故不可論轉捨矣。故異顯乘。又如實知自心不如實知自心故生佛自異矣。不如實知自心者論云無始間隔是也。問。凡聖貪等無差別者。諸佛又可行欲事耶。答。不爾諸佛開如實知自心故以貪等作利眾生佛事。眾生不開如實知自心故以貪等增三途業矣。例如長者宅中雖有毒藥知運用方便受用故無失窮子宅中毒藥不知方便故害其身矣。問。若爾生佛二界貪等性修不同也。何異顯乘耶。答。彼達摩宗以惠可本無煩惱元是菩提為極頓者。是談一有一無故未及顯一乘立性惡矣。又天台等雖立性惡。未及此宗全惡是惡之即事而真故異也。問云。天台智禮等談修惡全體即性惡故。指要云。煩惱生死既是修惡全體即是性惡法門故不須斷除翻轉也（文）何。答。彼雖成全性起修之談。不及此宗現覺諸法本初不生之談也。所以彼雖遮煩惱菩提二物相合背面相翻而談直須當體全是方名為即（云云）猶未廢性修二門。故彼釋次下云。諸家不明性惡。遂須翻惡為善斷惡證善○既不能全惡是惡（文）是即雖遮煩惱菩提二物相合即。還成性修二物相即。今宗不然。法法塵塵悉法佛法爾體無性修二門故。然則顯教一乘雖甚深。緣起因海修惑歸性德果海談即故也。此宗性海所六大本有談故。法法塵塵悉本有云即者。當體即也。非攝末歸本矣。六大相望雖作主伴。俱本俱末也。彼顯雖俱體俱用。用猶因分不見果海用也。故祕藏記云。性之處性相宛然而本有也（文）。
    所謂愚童凡夫等者。愚童凡夫世間三心。識性二乘唯蘊拔業也。或識性二字屬上句歟。點云。少有能信識性（云云）然屬下句文言善。二乘云有識薩埵故。發心正覺四箇大乘也。又云。識性二乘大小乘也。如實知自心是天台。彼宗云如實知自心。故初發心時便成正覺華嚴。彼經有此文故。又義。識性二乘但小乘。如實知自心真言。四箇大乘通知不知故。且略之歟。問。住心論云。如實知自心豎有十重淺深（云云）今何二乘等云不知心耶。答。彼一毫善皆知自心之用故云爾今云少有能信。又云雖自觀察是也。此就正約體故。二乘等云不知也。問。若爾異生羝羊有此義耶。答。或云。異生又分有其義。有知過義故。故大師釋云。九種心藥（文）又云十重故。或云。大師釋云。一向行惡行不修微少善（文）又愚童癡暗不信因果之名也（文）疏云。愚童凡夫違理之心（文）無知心義也。先德釋云。愚童持齋修善始（文）但云十重。又九種心藥者言總歟。私云。釋論中或覺知前念起惡即云十信。或未得十信前有厭求（云云）抄釋云。此是根鈍懈惰之流。若是利根健勇之者聞法發心即登信位（文）准此釋。異生中若鈍根分有知過未必改。若利根知過即必改故第二心也。故宗家兩釋無違。疏又今文愚童凡夫許信。下文云違理此意矣。又云。知過必改齊賢聖第二心。例如釋論中覺前惡止後惡俱為十信矣。
    彼法少分等者。抄云。言彼法等者。即彼從緣生色最微少法也。謂阿耨○菩提但是自心。若離自心之外更無有似彼七微合成微小之法而可得者也（文）私待此自心阿耨菩提指眾緣生法云彼也。是者此義也。故疏云。此無相菩提心（文）彼法言廣通緣生色。小分言其中取七微合成也。智證抄云。言離此心外無有一法。若言有者同於外道及小乘也。故言此無相菩提心中無有彼法少分矣（此乃私謂未聞師判也云云）。
    無上正遍知義前已說故者。上文云。梵云三藐三佛陀者。三藐名正三名遍佛陀名知故曰正遍知也（文）此中雖釋正遍知義。未解無上義。然正遍知義簡二乘菩薩之名故。無上義自顯歟。或又上文釋妙吉祥云。妙謂佛無上惠（文）又釋妙執金剛云。更無過上義（文）指此等文云前已說故歟。
    七微合成等者。抄云。阿耨之言或云阿拏。此云極微○謂四方上下及於中間各一極微名為七微。謂七極微互相觸著不相離名為合成（文。惠暉疏釋同之）智證抄云。入正理疏下云。至初成初兩常極微合生第三子微。雖體無常量德合故不越因量。名有二實。自類眾多各各有彼因因二極微之所生。故自此已後初三三合生第七子。七七合生第十五子。如是展轉生天地。皆名有多實。有多實實因之所生麟記云。言子微名有二實者濮州云。子微名能有。父母為所有。子從所有以立其名。名二實也。三三合生七七合成等者此中意云。孫微也。有翰記云。最初兩兩極微合生一子。子等父母二微能生所生合在一處總名粗。餘之微亦然。今案七微合成者初三三合生第七子。子微名能有。父母為所有。此乃粗塵也則小乘及外道所計三物在無相菩提心外以為所破也（文）意云。疏兩常極微者父母極微也。小乘外道極微云常住。故云兩常歟。子微已下云無常歟。初三三合生第七子者父母極微。合生第三子。微是三微。又如此三三此三三合生第七子微。即孫微。三三合子微所生故此子微云孫微歟。此第七孫微位七微合成也。私云。此義未詳。彼疏文勝論計執。何通小乘義。故光師釋勝論劫成義云。彼執劫壞之時壞粗色事不壞常微。各各別住。劫將成時眾生業力令常極微兩兩和合生一粗果。量等父母。所生之粗果復兩兩和合共生一粗果。故復量等父母。如是展轉兩兩和合成大地等（文）彼疏文云至初成指成劫也。斯則外道計全不通小乘義。況復最初生粗果。是若約能生但二微。若能所合者三微合成。何取孫微位合今七微合成義矣當知。今七微合成者俱舍論等佛家七微合成義也。故麟記云。以對向六方及中須七也（文）故知演密義為勝矣。問。小乘又三世實有法體恒有故存極微實體。何不云常耶。答。小乘意。眾微聚集色法過去謝時眾微散雖住法位。已謝極微更不為劫成之因。有情共業引起別風而為成劫之因。故俱舍論云。由諸有情業所生風能為種子（文）又現在聚集色法未來藏極微流現在時成質礙義矣。問。若爾大乘又可爾耶。答。大乘不然。不許實極微。故麟記云。若准大乘無實極微。但是覺惠分拆以為極微。此是識心所變。非積小成大。若小乘中說有實極微（文）若依一乘者一心緣起色法。何存假立極微矣。若依自宗法佛法爾三色不可云緣起而已。
    次說因緣等者。抄云。因緣者所以義也。謂次前經說阿耨菩提心外更無一法也。次徵釋所以云何以故。虛空無相是菩提等此則經中喻顯所以也（文）。
    無量無邊祕密甚深之事者。或云。六大四曼三密等無邊萬德云祕密甚深之事也。
    又如虛空遠離戲論等者。或云。前遍一切處畢竟淨等約理虛空釋之。此遠離戲論無知解相等依智虛空解之。故云金剛惠耳。或云。前釋經虛空相是菩提句。此解無知解者等二句。私云。一文二義。何切配矣。謂唯是心自證心等釋經是菩提文。合譬中又如（乃至）分別故。是中無知解等釋經無知下二句。合譬中無知等二句也。前釋又離一切下釋無知下。已上釋經上句也。畢竟淨等是菩提義故。一切相動相分別等皆知解義開曉義故。抄云。無分別者無知解相無開曉相故（文）故下釋云。若分別少分能所（所知解法能知解者云能所也）即取法非法相。不離我人眾生壽命（等文）當知。無小分能所分別故云無分別。不取法非法相故云離一切相也。
    唯是心自證心等者。疏第六云。正覺三昧覺諸法本不生故。唯是心自證心心自知心（文）又第九云。以此如鏡之心鑒如心之鏡故。說心自見心心自知心。智之與鏡無二無別（文）慈氏儀軌云。以心置心以心觀心如實知自心即是母地心（文）抄云。謂諸佛自證三菩提在一切眾生相續中法爾成就無有缺減。要由自覺非他傳授等（文）意自證三菩提自悟不由他故云爾也。故疏下釋云。唯是心證心不由他悟（文）私記云。心自證心者始覺會本覺。心自覺心者始覺智覺真如理（文）或云。疏下釋願識心心勝云。初心是自覺之智。次心是心之實相。意明境智俱妙（文）准此心言含理智。上句是理下句是智也（云云）意云。心自證之心。心自覺之心也（為言）私云。二句同初地淨菩提心第八識質多心覺證妙覺究竟第九識干栗陀心也。五轉中東因中果不二冥會義也。發心即到初心即極之意也。此二句中且上句約所證故云證下句就能覺故云覺。又案然釋云。以第九質多求第九干栗馱（文）准此能求所求俱第九識。故云心自證心等。但用二句者。謂於一種第九識約能求故云覺約所求故云證也。謂第九識中因時為因。即第九質多義即能求也。東因時為果。第九干栗多義即所求也。故大師法身三密觀云。瑜伽經中臺上佛為第九阿末羅識。此宗因果義逆順次第四融相即重重無盡（文）私云。逆者中因義順者東因義歟。
    無知解法等者。先德釋云。虛空相是菩提者子地輪。高窮法界頂故虛空即地無二無別也。無知解者離字地輪無別火輪智惠故云無知解者。字菩提即智惠故。亦無開曉者無風大也。法界橫豎皆地輪故不居風輪風。風則地故。菩提無相者水大也。水無定相隨器方圓故。無定相故云無相。五大即字地輪之別相。離字地大菩提無別五大五智故（云云）或云。知解自證實智。開曉化他權智也。守護經云。是故菩提無所證相無能證相亦無能所契合之相。何以故。菩提畢竟無諸相故（文）私云。能所證准疏釋當能所知解矣。能所契合當亦無開曉句。又准疏釋非始開曉等。意少異歟。
    我人眾生壽命者。抄云。執取自體為我。計我展轉趣於餘趣為人。計我盛衰苦樂種種變異相續為眾生。計我一報命根不斷而住為壽者（文）又云。金剛惠者即般若（文）私云。自證智離我等眾相不動不變不可破壞故云金剛惠也。下引釋論云佛智惠疏云淨菩提心是也。
    譬如虛空等者。此文有多意。或云。譬如（乃至）無所依者上文譬合也。虛空無相譬淨心離眾相。萬像依空喻於一切法無礙也。合說可知矣。即此諸法已下釋下諸法無相等文也。菩提相釋無相二字。餘可知矣。或云。譬如已下皆釋下經文也。上經無虛空文故。或又雖舉上意下來由故為下釋矣誰尋求一切智等者。此三問中初問因句。志求一切智是菩提心故。次二問究竟中。初間隨順菩提方便後疑隨順眾生方便也。向上文有二點。誰為菩提成正覺者（云云）又中川點云。誰為菩提成正覺人（云云）此點順疏釋歟。然前點又無違。猶如無知解者句釋矣。向下文古點云。誰發起彼一切智（云云）私云。誰發起彼一切智。釋云令至妙果。令字起盡可思之。又守護經云。若此菩提相同虛空一切智體當何所求。云何證得菩提現前。一切智智當於何生（文）大師以此文同今經文。生同發起何字當彼字門問何不問根句耶。答。舉初後顯中間歟。或又第二問根歟。能成是萬行故。又義。初問求菩提心之人次問依菩提心成佛之人後問發起菩提心之人也。尋求約加行發起就根本成佛約所期。皆依因句起三問也。意後問可在第二。故疏云。誰能發起此心令至妙果者（文）前既約因句問答。今又可然矣。或云（智月房）問菩提一切智自心之三種也。初問菩提因次問成覺果後問自心也。或云。第三問教主也。
    自心尋求菩提及一切智者。覺心云。自心尋求菩提及一切智可讀也。意行者自心是能求也又所求也（為言）故釋云。誰變能求誰為所求（文）當知今但答初問顯後二也。或又尋求言通答三問歟。觀心云。自心尋求菩提及一切可訓也。意行者自心尋求所求菩提一切智也（為言）道範云。自心尋求菩提者遣初二疑問。雖二其意同故。及一切智者遣第三疑。雖一法只順問有三重置及言也。私案云。自心尋求也菩提也及一切智也（云云）意自心二字貫下菩提一切智讀之如次答三問也。謂誰尋求問答自心尋求。誰誠菩提問答自心成菩提。誰發起一切智問答自心起一切智也。但初舉能求心顯所求菩提。後二舉所成所發之果顯能成能發之心。三答影略互顯故各備能所矣。守護經云。一切智體當於心求。一切智智及與菩提從心而生（文）大師彼文同今經。彼文既別答三問。此何唯答初問矣。 
    若一切智智即是菩提心等者。牒云何菩提謂如實知自心之文歟。次上云薩波若惠唯是自心是也。依此文起二問也。意云。一切智果即菩提心因者誰為能求所求（初問）誰變能覺所覺（第二問）耶（為言）又復離心之外都無一法者。指前阿耨菩提彼法少分無有可得之文也。次上云無有小法出此心者即是也。依此文發第三問也。意云。心外無一法。對誰人能發此心可令至妙果者（為言）或又誰能已下二句逆次釋上後兩句。前文唯釋初問歟。二義中前義為勝。覺者即成正覺義故。又能所求能所覺義異故。又守護經云。若此菩提相同虛空一切智體當何所求（等文）准此文依虛空相是菩提句似起三問。然異疏意歟。
    若法無有因緣等者。今此一行餘文反釋前三問意也。故守護經釋中。自然成佛已上注入問下故佛答言下注入答下也。所謂此釋以答說文推問意加轉救難也。意依誰因緣求一切智依誰因緣起一切智依何因緣為菩提成正覺者耶。若法無因緣而得成者。一切眾生應不假方便自然成佛（為言）私更解云。若法已下為答說來由作此釋歟。故下釋答說文畢。雖復離諸因緣亦非無因而得成就也（文）即此意也矣。
    不如實自知故即是無明者。問。守護經中。不正思惟為無明因。瑜伽論。不如理作意為無明因。釋論中。依不如而生無明（云云）今何云不如即無明故。答。經論施設無一准。今迷心實相即云無明故。無別能生妄法也。故不正思惟或華嚴經云無明或涅槃經為無明因也。華嚴經二十七云。不正思惟起於妄行（疏云凡夫無明為因造業故）涅槃經三十七云。不善思惟因緣生於貪欲嗔癡（文）華嚴經疏云。不正思惟是行俱無明涅槃說此為無明因。亦無明攝（文）演義抄云。疏初云不正思惟是行俱無明者。此有二意。一者為無明支通諸煩惱。○今取正起行時迷於行過。即行俱無明。非前發業無明支攝。言涅槃說此為無明因亦無明攝者是第二意。為無明支要與行俱。獨頭起者非無明支。則此一句猶是無明（文）此釋意涅槃不正思惟猶云無明攝歟又釋論等約體用雖分因果。實是一種無明故。不立六有為。守護經等雖出不正思惟。不增十二緣起故無相違歟。經云。如是二法互為因果互相增長。不善思惟生於無明無明因緣生不善思惟（文）清涼釋云。既互相生故即無明（文）或不如實知是遍計所執也。菩提心論云無始間隔是也。依之下文中為令眾生知自心約方便遣我。可思之。
    如蠶出絲等者。二譬中初譬顯一乘一心緣起之義後喻示三乘諸識所變之旨。或又初顯緣起流轉之意後示心外無法之理。故云當知離心之外無有一法也。
    譬如人間等者。阿毘達磨經云。鬼傍生人天各隨其所應等事心異故。故義非真實（文）又唯識論七云。謂於一處鬼人天等隨業差別所見各異（文）此等釋人所見又非真實。今何人間淨水譬心實相耶。答。人見亦非實今隨義轉用類淨心。猶如眼赤見雖誤約明邊譬佛見矣。或又舊云一境應四心。或解云。於一水四見不同（云云）今人間淨水者取一水邊譬淨心歟。大師釋云。天鬼見別（文）依今疏釋。若舉人見何但云天鬼耶。或又今文未必依彼經。以於一水見寶火譬迷自心生苦樂也。若出人見則應云隨人之心或以淨水。既不爾。又依彼經傍生見同可出之。況唯識疏中鬼見膿河（云云）今云火所見既異。何云依彼耶。
    若瑜伽行人等者。此下正釋成三答意也。謂下文以方便（三科等）令觀心實相。是即見心實相也。即自心尋求義也。心實相者即是無相。菩提者自心菩提義也。亦名一切智智者自心一切智義也。此心求菩提心成覺心起智。如是心自證心等義離緣合起緣散滅三乘生滅之因緣而依緣合無起緣散無盡不生不滅之因緣而得成就故云雖復離諸因緣亦非無因而得成就也矣。前述問意云。若法無因緣而得成者。眾生亦應自然成佛（云云）今答此意故云也。正觀三法實相者抄云。若瑜伽行者正觀三法心虛空菩提與實相等。豈非因緣耶（云云）智證抄云。三法未定（云云）或云。煩惱業苦三道云三法也。或云。自心菩提一切智智云三法也。私云。心虛空菩提經云。三種。未云三法。三道疏中出未見經文。又云心菩提智智不可然。若指彼何觀三法實相云即是見心菩提實相耶。故知。三法實相者觀三科實相也。經并疏皆約蘊處界觀心實相。故云。次下復次世尊欲令眾生如實知自心故。更以方便分別演說（文）方便者約三科等觀心實相也。又下釋云。以上廣對五陰。次復說十八界十二處○此三法已攝一切法（云云）經云。若色若受想行識若界若處（文）此文明鏡者歟。又經疏中雖舉外道我見等。三科為宗故云三法歟。
    心不在內不在外等者。今此內外唯十二處歟。云但觀內外十二處故。蘊界下別明故。又兩本義釋中牒經文。不在內六處不在外及兩中間（文）或通蘊界歟。界門六界外十二界內。蘊又一外四內故。如摩訶般若無量門廣故。但觀者對所攝一切法云但。非遮蘊界歟○兩中間者。疏十五云。外境內心。以身心觀照為中間（文）義釋十一云。外境內身。以心觀察為中間（文）私云。疏釋少異。然疏釋俱心境合緣為中間（云云）。
    既離相等方便者○此三方便前於內外中間各可有此三也。相者相在即離合觀兩中間歟。中間有二。謂遮表也。即離合故。亦即亦離是表也。合故又非即非離。即遮也。內外合觀又爾也（西明釋云。解云。非即非離即是亦即亦離。其義如何。若表即離成第三句。若遮即離成第四句。謂即故非離離故非即。文）外人所計有三種故。能離方便有三也。唯識疏云。論一者即蘊。述曰。有計我體即是蘊○二離蘊。即體非蘊。三者與蘊不即不離。犢子外道計（云云）。
    如來應正等覺者。心實相也。故釋云。此宗辨義即以心為如來（等文）問。所謂內心之大我也（文）非指外道所計真我耶。今復約真我明心實相（文）此意矣。答。大我者法身大我。非外道真我。於此無相菩提心大我計青黃等真我也。守護經云。善男子一切如來說此心相非青非黃非赤非白非紅非紫非金色○非非男女亦復非是亦男亦女（文）此經所說云心相。佛為如來。然皆非外我也。今水精色云金色不男女者當非男女歟。又亦男亦女又不男女攝歟。法華云五種不男故。謂非男女無形亦男亦女二形歟。
    然此等眾相悉從眾緣生等者。問。青黃等眾相是外道所計當情現無法。何云眾緣生耶。答。或云。不了自心故而作是言（云云）外道不了菩提心故。謂於依他顯形等色妄謂計我故云眾緣生歟。如三界同性也。若不爾者何云青實相不壞故耶或云。直於心法作青黃等計。我宗青黃等云緣生法。何為常我耶（為言）問。青實相不壞故者。即事而真故遍計所執云不壞歟。答。彼所執我是體用都無。何云實相不壞。當知。於依他顯形生我相故。約所遍計依他作此說歟。或遍計理無與真如不變一際故云爾歟。
    如有外道阿闍梨等者。智證大師疏抄云。外道阿闍梨黑月夜等可求本文。自餘小乘論等皆可求之（文）又云。外道阿闍梨者大唐有道士法師。俗諜其處有聽者世許法師禮稱云南無不可思議功德。俗人嘲云南無不可聽聞（偏徒籌所見也云云）。
    開發心明道等者。疏下文云。法明者以覺心本不生際其心淨住生大惠光明。普照無量法性見諸佛所行之道故云法明道也（文）今心明約能見淨心下法明者據所照法性。能所雖異俱名淨菩提心也。心王如來者內心之大我。經云如來應正等覺是也。
    心非欲界同性等者。智證抄云。心非欲界同性等者。疏云此心不與三界同性也。讀之者可存意（云云）讀之者可存意者上牒界及趣文云亦是對諸妄執等。前約著處或對真我。明之畢。今又約妄執故云亦是。而其下云此心不與三界同性也。總似釋上牒文。然今文但釋界非趣故有此勸歟。或云。三界六趣是總別異故次下云次廣分別。明知廣三界云天龍等也。私云。三界六趣若約有情開合隨宜有廣略（趣中天有三界天故界廣趣略也。又界中欲界有六趣故趣廣界狹也）若約其體趣狹。但所往故。對中有是能往故。三性中趣唯無記也。然界廣通善染外器中有故。光記云。然由煩惱界有差別。由異熟蘊趣有差別（文）故知。三界同性義不釋八部文也。亦是諸妄執等三句通界趣總句也。廣分別者且約欲界諸眾生趣。守護經云。心非欲界性（乃至）非人等一切同類（文）私云。今文趣又云同性。彼經趣云同類。同意歟。可尋矣。
    謂非想處即是涅槃者。抄云。謂有一類外道得彼非想非非想處。定計此最極清淨處以為涅槃也（文）。
    梵王毘紐天等者疏第十云。一切眾生因梵天故名一切眾生主。能生一切有情故也（文）又云。次毘紐天有眾多別名。即是那羅延天別名也。亦是佛化身（文）智論五云。如韋紐天秦言遍問。四臂投貝持輪騎金翅鳥（文）此中或計涅槃或云生諸法。未見界趣同性義耶。然彼天即計涅槃又彼天生諸法。即所計我故天趣同我歟。問。毘紐天何界天乎。答。弘決第十云。毘紐天亦云違紐天亦韋糅天。此翻遍勝。亦遍問亦遍淨。阿含云是色天。俱舍云是第三禪頂天。淨影云處在欲界之極（文）又云。韋紐是梵王之父母（文）私云。准此釋。通欲色二界。然今欲天歟。所計我標欲色無色舉三天逆次舉三界天歟。其下能破云經三界故。
    八功德性不與彼同等者。此水性并寶性譬心性。隨器殊味遇物同色。心性隨緣而成界趣之義也。雖隨緣然水性寶性不與彼同。是不變義也。上文況令心性同於彼性耶（文）此意。心性者理性彼性者界趣事性也。
    復次世尊將欲開示等者。或云。今此釋通前約外道我明淨菩提心之二段文作復次釋也。故云故佛說言如來非青等也。普門示現六趣身者通四重壇也。中臺首陀會天形四佛輪王形故（云云）私云。疏第三云。第三重一切眾生喜見隨類之身（文）又云。自臍以下現生身釋迦示同人法及二乘六趣（文）又當卷上云。所言等者乃至諸天八部五通神仙（文）此等說外部文也。准知今又六趣之身者但第三重聖眾也。中臺四佛雖府同人天是皆佛身也。十界圓壇寧限六凡無四聖耶今舉六凡顯四聖歟。凡今釋意行者不識因緣生故。於本尊海會顯形男女等而生戲論故。作此說也（為言）。
    三界六趣者。三界經說分明也。六趣者指八部眾文歟。准嘉祥義疏。龍是畜生。迦樓羅者此云金翅鳥。揵撻婆一云屬鬼道。一云屬修羅道。緊那羅是畜生道攝。緊那羅此云疑神。亦云人非人。其形似人而頭有一角（取意）又云。八部鬼神本悉非人而變作人形來聽說法故云人非人也（文）又仁王疏云。藥叉此云威德又翻傍生（文）或釋云。八部即天鬼畜修羅（文）准此等釋今八部眾中無人及地獄。何云六趣耶。然六趣攝故云爾歟。或約多分歟。又法華經云。爾時會中比丘比丘尼優婆塞優婆夷天龍夜叉乾闥婆阿修羅迦樓羅緊那羅摩□羅伽人非人（文）嘉祥疏云爾時會中下文為二。初辨四眾。上四華正表四眾悟入一乘。今明四眾睹瑞歡喜。及諸天龍者上地六種震動表人天六道普皆成佛。故今列六道之眾歡喜也（云云）此又八部釋六道。可為良證矣。然經四眾八部中四眾是人也。八部中闕六道之中歟。法華會座地猶眾不來歟。嘉祥法華疏云。依陀羅尼經有地獄眾。今會所無（文）今經會座有無難知。現圖曼荼無地獄道善無畏所傳漫荼羅有地獄眾。可尋決矣然輪圓具足壇何闕彼矣。
    前說不在三處等者。或云三處者次上所舉三界同性義也。三界處故云三處也。故次下釋云。若心不與諸趣同性（文）此意也。私云。三科云三處歟。云已攝一切法故。三界不攝無漏無為等故。故上釋云。但觀內外十二處即攝一切法也（文）前總約根境觀心今六根各別觀心。故云復一一歷法分別。例如俱舍云愚根樂三故說蘊處界三也。或云內外兩間云三處也。今文但舉六根是舉六根界顯餘十二界歟。故釋云乃至陰入等。今舉十八界例五陰十二入也。
    乃至陰入諸法皆應廣說者。乃至十八界中今舉六根故六六識云乃至也。陰入廣說者如十八界五陰十二入一一歷法可分別故云爾也。若不爾則陰入是略說。何云廣耶。又上文說內外十二處。何重示矣。若爾界及蘊先文無總說。何今云為未悟一一分別。又俱舍云。愚根樂三故說蘊處界三（文）准此釋設依根不同不亂陰入界上中下根次第。而一一分別釋可作此耶。答。相望不定機根萬差。今為未悟說界是望前十二入故不違俱舍說。又三科一一分別對前處內外分別故。又於前不舉陰界者經中前唯說處今偏說界互顯而瘺陰歟。疏探經意云陰入廣說也。又下文中開蘊合處界。佛智巧妙前後影略三科開合周備矣。問。若爾何下文為未悟合處界耶。答。眾生樂欲不同故。又名字數多迷真實故。
    為破邊見聲聞故者。謂於不住眼界等文有二意。前正釋明約外道計今復次約聲聞邊見也。如犢子阿毘曇等者智論第一云。是佛法中亦有犢子比丘說。如四大和合有眼法如是五眾和合有人法。犢子阿毘曇中說。五眾不離人人不離五眾。不可說五眾是人離五眾是人。是五法藏第五不可說藏中所攝一切有語道人輩言。人一切種一切時一切法門中求不可得譬如兔角龜毛常無。復次十八界十二入五陰實有而此中無人。方廣道人言。一切法不生不滅。空無所有。譬如兔角龜毛常無。如是等一切論議師自守其法以為實語餘者妄語（文）今二部釋依智論文歟。是人法在不可說藏中者三世無為不可說藏五法藏中四種是法不可說藏即我也。何云人法在彼藏耶。謂法字增歟。故智論但云人。又義釋無法字矣。或云。今人法者非人與法。人即法與。猶如云眼法矣。故十二門論疏上云。犢子部云。四大和合有眼法。五陰和合有人法。今明眼從四大生則無自性。人由陰有。義亦同之（文）問。此犢子所計我人法二我中何耶。答。論既云人。又嘉祥釋云。入真觀故即見我空。出於俗諦別有人體（文）依之大師并慈恩清涼等皆立六宗時。以犢子入我法俱有宗。唯識論中以非即非離我出破我文。又慈恩宗輪疏云。其犢子部謂補特伽羅非即蘊離蘊。謂實有我非有為無為然與蘊不即不離。佛說無我但無即蘊離蘊。如外道等所計之我悉皆是無。非無一分可說。不即蘊離蘊。我既不可說亦不可言形量大小等。乃至成佛此我常在（文）又西明釋云。問。如下所說犢子部計非即離我。二障之內何障所攝。答。言煩惱如何羅漢起煩惱障。若所知障如何論說生空智斷。三藏解云。是我執故煩惱障攝此部未得羅漢果時所計我相同佛在時犢子外道。由斯立號名犢子部。初談未成羅漢時計故說彼部亦計我。理實得果已斷我執（文）私案。慈恩釋乃至成佛此我常在者但依蘊等假施設我名非實我也歟。故彼疏釋彼論依蘊處界假施設名云。謂我非即蘊非離蘊處界亦爾○但依蘊等假施設此義名我實非蘊等（文）又僧侃釋云。依婆娑有二。一假名二神我。若計神我是外道見。若計假名則非邪見。犢子但計假名異於外道故不妨是羅漢（文）西明意。未成羅漢時起此計者似依俱生我執。若分別我執見道已斷故。然今非即非離我依邪思惟等立不可說藏歟。若非分別惑何有此義。彼師釋難決定矣。了義燈第二云。要集云。有解。瑜伽四計唯有分別。此中第三俱生收。任運我執不計即離○今謂。瑜伽唯說分別。此論通二。此義可爾○又彼犢子卻談未得聖時計者如何。不許異生身中起分別見由此。第三通敘通破。分別俱生於理為勝。今謂。不爾若唯分別可順論文。彼立五藏我在第五不可說藏。豈俱生見作是計耶。又不得言犢子部計卻談昔計。非據現計。理亦不爾。宗輪論中現敘彼等同計我故。若爾無學如何更起我執見耶。答。如前解。或可得言唯有學凡作如是計（文）私云。瑜伽四計者唯識三計中加亦即亦離句歟。此中第三者唯識三計中第三非即非離我歟。今謂下者要集自義也。今謂不爾等燈師能破也。又犢子立三聚謂。有為聚無為聚非二聚也。五法藏時開有為聚為三世故非二聚是不可說藏也。又義。犢子所計我又法執也。無學執我大失故。故住心論云。唯蘊無我一句。攝一切小乘法盡（文）二十部異計。皆攝此住心故。故大經要義云。唯識義燈釋犢子部計云。今據情解妄謂為我故敘破之。實是法執（云云）故據情解。犢子部為我有宗。若不爾。無學執我大為失。故二寺者後得智。尚不知自證。況有漏心不知自執。於自法執謂為我執。故雖謂我實是法執。如彼瞿波阿羅漢。作聖教要實論說有我人。而實法執也。若嘉祥意。以有漏心言出俗者。其義稍似義燈釋。然彼師意難決定。故且依燈師可為定量（略抄）准此意。慈恩此我常在者。據情解云我。實法執故。成佛猶在但依蘊等假施設名者。於法執假施設我名也。又今疏第二卷中。以犢子有部兩種計同補特伽羅。寧於法執非立我名乎。
    非見非顯現者。抄云。心體向外名能見相。反似外境名能現相。翻此名非見非顯現也（文）此心帶妄執。能緣所緣云見現也。故次下舉因云。虛空相心離諸妄執。亦無分別（文）。
    一切眾生本有佛知見性者。或云。成實論中云有識含靈。是本有佛知見義歟。若爾成實論又小乘攝故。可屬邊見聲聞也。依之上牒文。至非顯非顯現為一具文矣。或云。彼初釋意。彼釋各別牒釋。何屬邊見。就中云今說不住諸法。是局經不住眼界等文。不及非見等句也。況約十住心時。既就外道二乘等明心不可得義。今文專約法相三論可明心無相歟。所謂本有佛知見性。三論悉有佛性之義。如是常理者。法相理佛性遍在之謂也。天台華嚴。同初地淨菩提心故。未必為所遣也。故大師以今一段經文證第八心。可思之。或又本有佛智見性者。天台四佛知見義。如是常理者。如先三乘一乘。各舉初顯後。九種住心皆所遮遣故。但於為第八心證者。且無相義一分同故。雖證彼意終別。彼應佛四言離絕境。此法身如義遮情之說故。又為能所遣無失。又安然云。此二人是別教菩薩（文）又智論中。犢子薩婆多。次舉方廣道人空無所有之計。興今文異也。又守護經云。於三世中亦不可見（文）皆以世諦言之耳者。或云。大乘所立本有佛智見等義。望今無相淨菩提心。遮有相世諦也。凡有相者。皆是虛妄者。即此意歟。
    又經中自說因緣者。或云。心不住已下一段因緣也。謂標為未悟者等云今復結言。復字起盡可局當段也。私云。今此文局當段。下所以下文通諸文歟。所以然者。大師以經疏文注入守護經時。祕密主心不住（乃至）無分別之文為一段故。又疏釋皆別段置經云言。今不爾故。准上文。何以故虛空相是菩提等文。明次上文因緣。今又可同彼矣。又今文。為未悟重示故。更出因緣歟。次下一段雖徵二文。兼廣通諸段歟。三種無二義。同自心尋求菩提及一切智之意故。又如上種種入清淨門自心尋求菩提義。通上諸段故。前述答說意。云觀三法實相（乃至）亦名一切智智。對彼故云今復結言虛空無垢即是心等耳。
    離諸妄執亦無分別者。經云。離諸分別無分別（文）守護經云。以是義故。遠離一切粗細分別（文）准守護經并疏上分別無分別如次云粗細分別。今諸妄執者粗分別。無分別者細分別也。故疏上釋云。以無妄執分別。無分別亦無也（文）依此意。離字貫無分別讀之或今疏釋未見粗細二重。離字但被妄執讀之。然守護經文上疏釋分明故。若無分別下。遮細分別歟。合譬說畢竟淨故句。遮細分別故畢竟淨也。文點云。若無分別。即是離一切相也（云云）意細無分別離一切相彼離也（為言）一切分別無能染污之者者。離妄執分別之義也。
    心虛空界等者。界者性義。非世間空界色。釋中云虛空無垢是也。即法性空理。若不爾者。何云三種無二。故守護經云。此虛空性即心性故。如其心性即菩提性。如菩提性即陀羅尼性（文）三四雖異其意同耳。問。上文譬如虛空界等文。彼既譬也。此何不爾耶。答。疏釋上文云。以世間易解空譬難解空也（文）今虛空界彼難解空也。
    皆為發明自心尋求菩提義等者。實範字義第五云。皆為發明自心求（十四本無求字。十本有）菩提義○究竟不思議中道義也（云云。虛空無垢者虛空界也。虛空界者大空也。以喻名法故云虛空菩提）文意三法本來同一實相也。即此同一實相名為一切法界心。即此一法界心即真而假。真故無能所異。假故悲為根本。方便滿足名中道也（云云）。
    即此一法界心等者。淨菩提心也。大師第八住心。云一法界心一道無為真理。即此意矣。雖因緣等者。或云。今文菩提心。為根究竟作因緣也。私云。上文釋見心實相云。雖復離諸因緣。亦非無因而得成就也（文）今釋同彼。彼既菩提心因緣。此何不爾。意云。一法界心雖因緣不生。而不壞因緣。菩提心實相生也。以不生故無能所生異。以不壞故非只菩提心生。亦無非為根方便滿足也（為言）又上釋云。智性種以五義為緣。至菩提妙果。所謂不生不滅之因緣也（取意）准此文。依菩提心因緣生根究竟故。云亦得悲為根等矣。守護經云。如是一切皆以大慈大悲而為根本。方便波羅蜜之所攝受（文）彼經約利他方便故云攝受。今經約自利究竟故云滿足矣。
    佛已開示淨菩提心等者。云何菩提謂如實知自心文也。因此文明三句大宗也。亦得悲為根本方便波羅蜜滿足等是也。又云何菩提已下至此文。皆開示淨菩提心也。心不在內并非青非黃等開示菩提心。故次下云無量方便皆為令知識其心。即此意矣如此經者當知一切修多羅等者。或云。一切修多羅者。除大日經其餘顯密諸經也。以今經三句攝諸經。不可漏顯密經。故次如釋迦所說者。指上一切修多羅也。顯密諸經皆釋迦說故。故以大日金剛頂入釋教錄。以釋迦說例三世佛說也。但至決了說者。其中就淺略作此說也。或云。一切修多羅但顯經也。顯釋迦說。密法身談故。但不舉金剛頂經等者。彼又能開故。同今經不別舉也。金剛頂部中又說三句歟。故吽字義云。遮那經金剛頂經等說。菩薩人菩提心為因。大悲為根。方便為究竟（文）私云。金剛頂部因行證入義即三句故歟。以指守護經歟。或儀軌等中有說文歟。又一解云。金剛頂部雖有其義無正說故。皆為所開而入一切修多羅也。守護經雖有三句說。釋迦說故又傳宣故猶為所開也。如釋迦說等者。一切經有顯密中。於顯中以釋迦說而例餘佛說也。智證指歸云。令案。橫統之言無所不統。總十方三世一切修多羅同歸於三句。本自無異轍。明知在一切經後。諸經猶文此經如印。以三摩地印印一切諸經為法佛祕藏（文）私云。若准一刀經後文。能開似局今經。若依三摩地印。似通金剛頂部。彼又三摩地教故。
    我說諸法如是者。智證疏抄云。今案。諸法如是一切大小諸法。無非此無相菩提心故。今此經統開演說令知同轍。故言一切修多羅意皆同在此也。可知。一代諸經之根源祕藏矣。統攝之義明在此文（文）私云。我說者。大日今說。開會說故云統開演說。所開是大小乘諸經法故。且依此釋。我說諸法如是可訓矣。或說諸法如是（云云）意我說大小乘諸教皆為三句（為言）又義。通大日釋迦歟。謂如此經者等。以今經開顯經也。如釋迦等者。約守護經傳宣三句三開餘佛顯經也。故又下釋中。以法華及今經為開會說。可思之。問。准上文。諸法者十二處三界等法。約彼明心實相故云諸法如是知識其心。若爾何云諸經。又今諸文皆明菩提心實相。何云三句乎。依之守護經云。我於此諸菩薩等大眾之中。說如是法為淨廣大菩提心。為令一切了知自心故（文）爾何。答。故上文結成此菩提心三種無二與根究竟為因畢。云我說諸法如是。非開會義乎。但守護經文。說字貫下句讀之。意云。如是大小乘法。為淨廣大菩提心說也（為言）又三句者。菩提心三句攝故云爾。或菩提心又有短三句故。又明菩提心三句大宗顯故。
    建治元年六月比。於高野山以傳法會談義之次。逐月馳筆畢。以南都中川法泉房令清書畢。同年八月上旬。於醍醐寺中正院加點畢。是則勵初心之勸學。為後生之次糧而已。
    金剛佛子賴瑜（生年五十歲）。
大日經疏指心鈔卷第七

　　          

疏卷第一之七

    經若我若我所者。五見中身見。於五蘊執我我所也。我者我身也。以常一主宰義名我也謂我見顛倒緣非我五蘊。邪推度執常一主宰也。次我所見者。以餘法屬我身也。餘法者。我器我瓔珞等僮僕等也。所者所屬。餘法屬我物故名我所也。餘法虛假無自他所屬。而顛倒推度執我所也。此我見我所見。是身見攝也。
    若能執所者。私案。能執者能遍計依他妄心也。所執者當情現境上所舉我我所歟。即遍計所執也。或又所遍計境歟。若爾能執所執。如次依他能取所取歟。即依他見相二分也。此二分離心無境。離境無心然離心有境離境有心。是我我所能所取也。前二義中。所執為所遍計。聖教無文。又為我我所似重言。然上約我名我有義。顯前我我所是所執何失。例如更舉清淨我矣。守護經云。若有執受若無執受未必當今能執所執。彼經中無我我所及清淨之文。又准牒若我（乃至）清淨文釋我人壽者等法者。遍計能取所取云能執所執歟。或等法言舉依他能執歟。
    世尊前已廣說等者。前文中雖廣約十二處十八界等明心實相。猶有未解者故。再略明處界我我所等也又五蘊法前未明故。今更開說也。故知。廣說者指前心不在內已下文歟。亦為等者。此釋意釋成前我說諸法等決了義也。非通諸文。所以上文中雖云知識其心。未云歷何法知識其心。故重約三科等法而明決了義也。故知。初釋不為開會說也。後釋局我說已下故知。為決了別說也。初句云以下隨文釋。可通二意歟。
    或說諸蘊和合中我不可得者。唯蘊無我義故。指諸部小乘經也。今經中若色若受想行識求不可得等文歟。諸法從緣生都無自性者。法空義故指般若等諸大乘說也。今經中一切分段中求不可得等文歟。分段者眾緣生義故。依之下疏云。乃至一切分段中求不可得者。即摩訶般若等中。歷法廣明者是也（文）彼言諸法實相等者。指事云。於諸經中所說實相者。與此經中所明心之實相。體同而教相異文（文）私云。而教相異者。彼漸次開實相。此直約諸法故。漸頓異故云爾也。
    然後為說即心之印者。今此即心印有三意。一者法華經也故上釋指法華云。然後如來印以實相（文）又法華經云。為說實相印（文）准本經并上疏釋。無爭法華也。凡今文中有二節。從如一切經中至更無別理也者。先舉小乘三乘漸次教開會之也。次從但為薄福至祕要之藏也者。舉法華開會而示異今經決了也。所謂小乘三乘無決了義故。舉彼專述開會義故。云彼言諸法實相者即是此經心之實相也。又法華雖有開會說。異今經決了故。云今經即不如是等也。即與直其意異。大師釋云。餘教頓悟根熟待時。密乘頓悟。初心凡夫此生證悟（文）彼根熟故。時義契合說即心印。此初心凡夫直示故云直約等也。問。何以知法華開會說。又所牒經文未見其義耶。答。不能自信作佛之釋。正當法華不自信作佛之文。淨諸垢障之說。是轉四諦方等洗人法垢穢之意也。將護其心文。般若洮汰之謂也。時義契合然後為說即心之印者。四十餘年機根調熟後。為說實相印之義也。文義悉契彼經矣。但於經文無法華說者。經文約未開阿含般若等。雖明決了義。疏家為欲顯今經決了勝法華故。疏舉之歟。或大師以法華同如實知自心故。前段我說諸法如是句兼法華歟。疏家探經意今文釋之歟。二者即心印今經也。直令知其心即心義故。故疏釋云。如來智印即定其心廣分別說（文）以智印即定其心。豈非即心印義乎。今經即不如是者。遮前漸次實相。直約已下釋成即心印義也。一切經中言不可簡一乘。況諸法無自性義。專當花嚴經故。智證疏抄釋此文云。今案以此明見一切諸經漸次開實。久默斯要之言。並可入此漸次之門。今此經中歷大小諸法開示實相真實故為頓覺成佛入如實相門決了之故也（文）此釋心久默斯要之法華入漸次門也。但自信作佛者。如實知自心義也。淨諸垢障等。約陰界入方便令知識其心義。時機契合者。出生義云。大種姓根法緣已熟。三祕密教說時正至等（文）此意矣。或又自信作佛淨諸垢障等。重指前漸次實相而示為今經方便之義也。故上釋云。釋迦如來及三世佛所說法。無非為此三句。究竟同歸本無異轍（取意）故智證指歸云。明知在一切經後。諸經猶文此經如印。以三摩地印印一切諸經。為諸佛祕藏（文）三者法華并今經為即心印歟。經疏同以第三劫為真言行故。大師又以天台同淨菩提心故。以小乘三乘為所開也。三義中前二義為勝矣。
    謂若分段者總舉從緣生法者。問。分段變易聖教常言。若言所顯。對若顯色等舉分段生死也。況下文舉我我所等。又處界攝無為。彼等非緣生法。若爾何何為總句乎。答。結文既云一切分段中。非隨一也。況復守護經云。謂此心性於一切相若形若顯等文。大師以今經文同彼文。然於一切相文。當今謂若分段句。一切相言豈非總句。疏釋以法待因緣生必有差別相故。即此意矣。但若言可讀如訓也。又我我所於緣生法所起故。無為依他所依故。且屬眾緣生歟。或性宗以上為無為體一故。能迷妄心亦云遍計所執故云緣生歟。或約多分就依他為總句歟。
    當知一切色塵等者。有二意。一者顯形外云一切色塵。是表色也。取捨屈伸等非一故云一切。是解經境界句中。問。表色是有情攝。合掌打縛等令表示內心故。故慈恩釋云表謂表示。表自內心示於他故（文）可在下內身五蘊之中。然上文釋今色云。色本非情（文）故大師釋云。謂或顯色或形色若色受想行識（乃至）顯形如文可知。自下即是表色也。取捨業用為作等故（文）何。答。上舉顯形下舉五境。其中間所示色塵非表色。何乎。但色本非情者指顯形。非解境界句。況上既釋六塵。法境中有心心所法。寧但云非情乎。聲字義釋出三色證故。境界句通六塵故。且除之也。又內身者。頌疏十一云。第二內外門。自身名內。所餘他身非情名外。或約十二處辨眼等五根名內。色等五境名外（文）內外分別非一。何為難矣。又大師釋云。顯形色等色。內外依正具（文）表色通器界歟。然彼依正不二故云爾歟。或今教意。三摩耶身等有發心修行義故云爾。二者青黃長短等二十種色。對顯形云一切色塵也。其體雖一開合異故。故俱舍云。色二或二十（文）既云色本非情故。上六塵舉非情邊。准大乘意。法境中今取極略極迥等。而非取心心所等歟。下五蘊有情故。情非情相對。若不爾似繁重歟。守護經云。謂此心性於一切相。若形若顯若復色蘊受想行識。若復色塵聲香味觸。若有執受若無執受。若十二入若十八界。如是等法觀察推求。竟不可得（文）私云。若復色塵等文當今境界句。然不舉法境。可思之。或書寫誤歟。般若寺抄云。蘊處界中及三界男女顯色形色迥色表色中。皆不可得言也（文）准此釋。一切色塵中亦攝法處迥色歟。
    乃至現在一念識者。問。今此一念者。妄心歟真心歟。答。可妄心歟。所以然者。凡今宗意雖直約諸法令識其心。為令觀心易成。且指一念妄心也。謂於三科簡卻界入。復於五蘊中。除四蘊取識蘊。從粗至細漸略義豈真心乎。又蘊不攝無為性相所判故。天台指要釋一念三千云。的指一念。即三法妙中特取心法也。應知心法亦就迷就事而辨（文）天台既談事具三千。祕宗豈述真心三諦乎。所謂眾生念念妄心。悉從緣生故即假也。緣生無性故即空也。此空有即不二故即中也。此三諦遠離斷常一異等戲論故。云遠離戲論也。此三諦即字有空不生三義故。云至於本不生際也。此一念三諦義同天台一念三千。故大師以如實知自心證第八住心。云一念心中即具三諦。以此為妙（文）天台十不二門云。良由無始一念三千以三千中生陰二千為正。國土一千屬依。依正既居一念一心。豈分能所。雖無能所依正宛然（文）。
    已說觀諸法實相次明觀於我相者。諸法局依圓不通我歟。百法論云。何等一切法。云何為無我（文）准此釋者。若能執所執遍計所執能取所取歟。若不爾者何云但有假名矣。
    如長爪梵志等者。智論第一云。舍利弗軌摩訶俱絺羅。與姊論義不如婦。俱絺羅思惟。非姊力必懷智人。未生乃爾。及生長如何生憍慢心。出家作梵志入南天竺。始讀經書自誓願言。我不剪抓讀十八種經書。人見抓長號長爪梵志是人以種種經書智惠力故。摧伏諸論師已直向佛所。面語佛言。瞿曇我一切法不受。佛問長爪。汝一切法不受。是見受不。佛所質義。汝已飲邪見毒言一切法不受。是見汝受不。爾時長爪梵志。如好馬見鞭影即覺便著正道。愧慚低頭如是思惟。佛置我兩處負門中若我說是見我受。是負處門粗故眾多人所共知。云何自言一切法不受今受是見。此現前妄語。是粗負處門。眾人所共知。第二負門細。我欲受之以少有知者故作是念已答佛言。瞿曇一切法不受。是見亦不受。佛語梵志。汝不受一切法。是見亦不受則無所受。與眾人無異。何生憍慢。長爪自知負處即於佛智起敬信得阿羅漢（取意）私云。雖作是見亦不受之答長爪意雖受之恐粗負處故舉不受答。今約彼意許故而受是見。論云我顯受之。可思之。
    今亦如是取著觀空等者此文有二意。一云以前外道清淨計類例長爪見也。如者譬喻義也。疏第二。以觀空智惠不離斷常同長爪見故（云云）一云如長爪等者即舉作清淨計外道也。如者指事也。今亦下舉行者觀空智歟。然二義中前義為勝。生是清淨想者依經清淨文故彼豈行者想乎。況長爪見不計涅槃之故。即於以下明行者觀心也。即是摩訶般若等者。釋經乃至言也。上雖舉我我所二科法未示六度萬行等故云乃至也。故釋云。當知六度萬行（乃至）心亦不可得（文）一切分段句准謂若分段句應總句故。問。摩訶般若所明廣通三科等。何唯云六度等讓彼矣。如於陰界入等文非指般若所明乎。答。陰界入義亦雖大品所明。彼義既讓毘曇故。今以彼為例而指大品六度萬行也。當知句端此意矣。況所牒既乃至以下句。不可通上三科也。一切分段句雖通三科。今約六度萬行邊故。一切總持三昧者疏第十二云。百八三昧五百陀羅尼門（文）總持陀羅尼梵漢不同也。
    是心常樂我淨等者下所舉八倒歟抄云。八者。外道謂世間為常樂我淨為四。二乘謂永寂為涅槃則無常樂我淨。為復四倒（文）若依此釋所離妄倒也。又起信論釋本覺德云。常樂我淨義故（文）又釋所對染云。非常非樂非我非淨（文）釋論云。此四種過以對量本覺體中四種功德（云云）若依此釋舉四德四患歟。
    復次如聲聞等者。或云。此文大分二段。謂祕密頓悟二門也。上文雖明此意未分祕密頓悟二門故。今更分別此二義也。或云。此釋對聲聞位顯真言行者法明道分位也（云云）私云。前開小乘三乘漸次門而為今心實相也。故上釋云。或說諸蘊和合中我不可得。或說諸法從緣生都無自性。復言諸法實相者即是此經心之實相（云云）此意矣。然今釋意對小乘三乘觀修而明真言行者觀行也。未必開會義矣。所以對聲聞我不可得而明真言心不可得又對三乘漸修而顯真言頓悟也。或又次上釋陰界入義讓毘曇六度萬行等指般若。今釋對毘曇顯祕要義對般若示頓悟旨矣。戒定智惠者般若所說六度等故。問。不可得言雖同我與心其體別。何為例准乎。答。心上執遮之准我不可得歟。猶如三無性矣。問。依圓無性空其體若爾今又心體可空乎。答。彼無性體空執空兩門諍歟。然雖體空所遣是所執故。今又遮情門故。當執空義歟。若約第四重無相者體空義何無矣。
    於八直道中等者。智論八直道（文）八直道者八正道歟。直正義同故。准小乘性相八正道在見道位中。法眼淨又見道得益故。俱舍云。修道位中近菩提位助覺勝故說七覺增。見道位中速疾而轉道行勝故說八聖道增（文）若依大乘者七覺見道八正修道也。然玄贊釋云。此八正道。別修行相雖在修道。體實通餘見無學道。世尊應無八正道故（文）大小乘意大異。然今依小乘意歟。問。若爾法眼淨小乘得益。何下云大菩提道中得法眼淨乎。答。法華經既有法眼淨益。何但小乘矣。今經意初地法明道云法眼淨。除蓋障三昧云遠塵離垢歟。又設雖法眼淨非法明道。此位得彼益歟。疏下文中以初地法明道類聲聞見道。故嘉祥義疏云。法眼淨有二。一者小乘是初果。二大乘是初地。此難知也（文）又同師仁王疏云。無量人眾皆得法眼淨謂始證初地（云云）妙樂疏記名同義殊（文）道暹釋引莊嚴論判初地耳。故知今法眼淨是初地得益也。又義疏云。但眾經多明法眼淨。是小乘而聞大乘。作悟小果者。有人鈍根雖聞大法。無巧方便故證小果（文）天台釋云。法眼淨名通於大小。無生忍名唯局在大（文）。
    如餘遠離方便諸菩薩等者。或云。今此菩薩者顯三乘一乘菩薩也。一乘又經遠劫故。故大師今經開題云。佛華法華牛時歷三大（云云）又云。告成三大為限（云云）漸次頓悟顯密差異故。先師云。經疏并儀軌等說皆顯云三乘密云一乘。故疏第九云。略說法有四種。謂三乘及祕密乘（文）又五祕密經云。若於顯教修行者久經三大無數劫或證七地迴向二乘道果（取意）若非三乘。何有七地退之義矣。就中人法二空觀專第二劫行也。故疏第二釋第二劫行云。人法二空之相亦不當心（文）又超度人法有無二障（云云）又心之影像又第二劫劫也。故疏第七云。觀蘊阿賴耶乃至覺自心時。約心之影像本不生故明種種法門（云云）大師八九二心同淨菩提心故。又頓中有顯密故屬頓悟歟。又經疏等意約天竺流傳宗故不許顯一乘歟。私云。漸頓雖異所到一處。故第二卷云。舟車神通至到一處（文）彼方便對治第三劫故顯一乘也。次下釋入佛智惠有無量方便門（云云）入佛智方便豈非一乘乎。顯一乘非直觀自心而漸次實相門故云心影像無失。又三乘者小乘三乘一乘也。例如云神達三乘矣。心之影像者相似觀智。是初地淨菩提心真證觀智之影像故歟。猶如釋論三賢相似觀智菩薩云幻化影像菩薩。今名即心幻即此意矣。又義。三乘教談諸識所變影像故云爾也。
    入佛智惠有無量方便門等者。顯密相對也。下文舉喻中。冶人消石成金。神通者土木即成金。此意矣故守護經釋云。凡餘顯家入佛智惠有無量方便門。今此宗菩薩直以淨菩提心為門。若入此門即是初入一切如來境界故遮顯家方便門而得一之名（文）私云。一者彼經第一清淨光明門。即當今經法明道也。一切如來境界者。彼經一切智智諸佛境界。甚深三昧即今經除蓋障三昧也。
    如彌勒開樓閣門等者。出華嚴經中具如先引。
    生大惠光明等者。三句釋法明道三字也。謂法者所照法性。明者能照智明也。行者起大惠而照法性。是行者所修行也。以此行見古佛所行之道故。故起信論云。謂一切諸佛所證之道一切菩薩發心修行趣向義故（文）謂法之明。法明道故二俱依主也。下照見心明道者。心是能照智體也。心即明也。持業立名心名之道故。意取道故。為所照也。彼上文凡夫二乘不見古佛所行路。簡彼而云見心明道故知意取道也。今三字各別釋故以明為能照耳。或心法並舉故疏第五云。若入此淨菩提門則見心法明道。所謂古佛大菩提道（文）實範上人云。法明道者。法者法性無量法性。明者光明大惠光明。道者諸佛所行之道。謂此菩薩淨菩提心。以覺心自本不生際故。其心能生普照法性。以大惠光明而見諸佛所行之道。故其心名法明道也（云云）。
    菩薩住此道時等者。此道者法明道。謂住法明道即得除蓋障定故。云煩惱業苦皆悉除滅歟。問。經云。菩薩住此修學等。疏云小用功力等住法明道。後更修而非云得三昧耶。答。除蓋障定名依除五蓋障。然五蓋障或云不入佛法或云不得聽法。若不除彼障云何得法明道。又明暗相違法。住法明道位蓋障猶存。但經疏文者雖定惠俱時且約三昧邊為顯頓悟義遮如常遠劫漸修云不久小功也。故經下文云。住此除一切蓋障菩薩信解力故不久勤修滿足一切佛法（文）此又信三昧勤修滿法明道等之義歟。一切佛法中可有法明道故。又守護經釋云若諸菩薩如是了知即得成就第一清淨光法明門（大日經初法明道）任運得此不可思義一切智智諸佛境界甚深三昧。（大日經言。菩薩住此修學不久勤苦便得除一切蓋障三昧）若諸菩薩住是三昧一切佛法不作功用任運成就（大日經云。住此除一切蓋障菩薩○滿足一切佛法略抄）既云任運成就。未必更修歟。或云。文點可讀菩薩住此（云云）疏文讀云因淨菩提心照明諸法故（云云）問。法明道何位耶。答。般若僧正云。問。何位爾名。答。真言行者第十祕密莊嚴住心也。若配餘教者等覺位行相耳。問。以何可知此等覺位也。答。即說五障也。已次云當知行人則是位同大覺也（文）私云。此意等覺妙覺一佛二名故作此釋歟。然初地分證位也。第二卷中菩提心為因判初地。故又第七釋云。到修行地即是淨菩提心初法明門例如聲聞見諦以後入修道位也（文）既同聲聞見道定知初地也。又禪要釋得除蓋障三昧位云。得此三昧者名為地前三賢（文）准此文。地前也。然彼且就伏位云爾歟。故彼要次下釋云依此。漸進遍周法界者如經所說名為初地（文）經者指令經歟。譬如有人等者。法譬相配者。從有人至命終譬從妄起煩惱業苦。又合中八萬四千煩惱也。從以明燈至塗相譬菩薩住此道時。合中因淨至三昧是也。從其人至喜樂譬清淨除滅也。合中見八萬至門故是也。合中小用功力者釋經修學不久勤苦。合譬中良醫診之引至傷處也。但彼知識教誘此自修行功。自他雖異俱除障法明緣力也。故知准譬說意小功力是非法明以後之行也。是中障有五種等者。此五障釋經一切蓋障也。故知一切蓋障言通五障總名也。然理趣經云。一切蓋障及煩惱障法障業障（文）及字起盡一切蓋障似為別障。下三障是今五障中三也。若爾四障歟。或總別合論實三障歟。般若寺抄五障中注前三云。以上煩惱障也。注後二云。以上所知障也（云云）或云。初三障即三道。後二障業苦隨義離分立此歟。又此五障雖一人所具。且令人易知故約別人明之也。或雖皆具有約偏增示之（云云）私云。隨人具闕有不同歟。又生障約異熟果邊立之後二障依等流增上果開之歟。謂法障不得聽法。依障法之緣。第五妨修般若依差他道機。皆今生果似前業故。故唯識疏第八云。或似先業後果隨轉者。即無記果與自業相似與不善為同類也。唯此一法非餘。皆是假說。實增上果。然假名等流。非同性果故。以異性法非同類故。由令他命短自命亦短相似之義假名等流實業所感（文。演祕云。唯此一法等者。唯此報業相似一法假說等流。文）准此今又因果相似假名等流。實增上果。實業所感故。故知實是生障攝理趣釋中以法障攝餘二障開合隨宜歟。又依華嚴地持等約引滿果開立歟。
    謂根本煩惱等者。疏第二云。由無明故生五根本煩惱心。（乃至）若更約上中下九品等乃至成八萬塵勞（文）私云。五根本為初五度再數成百六十心。此百六十心約九品離分成八萬四千也。俱舍論。以十煩惱為本展轉開增成八萬四千也。
    造諸重罪者。疏第十七云。如聲聞有四重禁戒於此中乃至是偷蘭遮非重禁也○如前三世無障礙戒中。先令不捨三寶又令不捨菩提心。此即菩薩真四重禁也（文）私云。顯乘律藏所判。聲聞四重婆羅夷非偷蘭遮。然對自宗四重禁彼猶偷蘭也（為言。偷蘭遮此云大障善道。能障善道隨惡道婆羅夷此云斷頭。若犯此法不成比丘故）或云。今釋對堅住菩提心戒之人故作是說。然就今釋未發心真言行人不可犯四重矣。
    無暇之身者。八無暇之身也。即八難也。故梵網古跡下云八難者有說八無暇也。謂三惡趣北州長壽天生盲生聾世智辨聰佛前佛後彼無修道故名八無暇亦名為難。彼是報障（文）私云。報障與生障名異義同也。無修道故等者。惡趣受苦無間。北等受樂無間。無佛道修行之餘暇義歟。無垢稱經第五云。七以說除八無暇法普攝一切無眼有情（文）。
    兩不和合等者。智論第六十八（兩不和合品）云。復次須菩提。聽法人欲書持般若彼羅蜜讀誦問義正憶念。說法人懈惰不欲為說。當知是菩薩摩訶薩摩事也。須菩提。說法之人心不懈惰欲令書持般若波羅蜜聽法者不欲受之。二心不和。當知是為魔事○釋云。一切有為法因緣和合故生。眾緣離則無○聽法人信等五善根發故欲書持般若乃至正憶念。說法者五蓋覆心故不欲說（等文）私云。書持般若乃至正憶念云修般若也。所知者修般若也。今障彼故所知障歟。聽聞正法是十法行隨一。故中邊論云。講說聽聞讀誦書寫供養轉施思惟受持修習十修法行各差別故（文）若爾聽聞既有。書寫受持等不爾乎。答。智論同卷云。或時師慈悲心發故欲令書持般若。弟子信等五善根鈍不發故著世間樂故不欲受書持乃至正憶念。少多聽受讀誦不能究竟成就故。但名聽法（文）大品摩事品者雖兩不和合品所說。兩不和合義說菩薩魔事故。今疏從所說云魔事品也。例如淨影之釋云七漏之義如七漏經。涅槃經說七漏故云爾耳。
    去來睡寤等者。問。睡眠是第六識有漏心相應法。淨菩提心第八無漏心。何俱起。又昧略為性障觀為業。豈與大惠俱起。又唯欲界繫法非定相應。何與除障三昧相應。又淄州釋云。除五蓋故無睡眠（文）何。答。第八識發心未定。設許非純無漏。有漏散心位何不俱起矣。餘師釋非今五蓋障歟。准相宗八地已上第六識純無漏。七地以前通有漏心故可有睡眠歟。智論七十三明阿毘拔致菩薩云。復次須菩提。菩薩摩訶薩乃至夢中亦不行小善道（文）既云夢中。阿毘拔致位可有睡眠也。或容有釋歟。非實有睡眠歟。
    即與諸佛菩薩同等住者。謂初地淨菩提位得佛智一分故云爾。故釋論云。初地菩薩內得正智外得後智。一分智用與如來等（文）今位同大覺者此意矣。若不爾者何云然非究竟乎。問法譬相對。月體是得佛譬也。尤可約智體也。況菩提心論明十六大生。又約月體圓闕耶。答。若依月體無增減義。具縛猶同等何云分同。次下然亦明漸漸增（文）約明用一分論同等也。例如釋論中無明用因位雖斷體唯佛斷。今又約智用也。菩提心論。彼約月體增減故云圓滿無礙。今云明漸漸增。彼此意殊歟。或又彼論云。其一分明相（等文）彼又約明用歟。又法譬相對者。然字上下相對分明。上法舉用譬舉體。下譬分滿俱舉法但示究竟。法譬互顯歟。或又亦字所顯體位許一分明用歟。或云。若約本有邪定猶具始覺智用起時本覺智體分顯故。體用俱得佛名歟。或理云體智總為用歟。
    乃至第十五日等者。智論九十四云。如月十五日。雖同為月。十四日不能令動大海水潮。菩薩亦如是。雖有實智惠清淨。不能具足諸佛法故不能動一切十方眾生。月十五日光明盛滿時能令大海水潮。菩薩成佛亦如是。放大光明能照十方國土眾生也（云云）。
    三十六俱胝趣者疏第十一云。如大乘中說欲界有三十六處（文）今又明三十六俱胝性類。或云嗔行偏多或云嗔性薄。然嗔唯欲界是大小乘所判。且就欲界判三十六處歟。俱舍論云。地獄傍生鬼人及六欲天名欲界二十由地獄州異（文）彼但開八地獄四大州故成二十處。今八熱外開八寒四大州外開八中州故成三十六處。具如先辨矣梵本嚕多是大聲（乃至）又兼多聲者。智證大師抄云。其意未詳（文）意隨方諸趣言音一世界猶無量差別。況多世界乎。對此方文字難具翻也（為言）。
    通塞之相者。所被機可度云通不可度云塞也。
    如釋論道種智中廣明者。
    非但意根等者。上云復由意根淨解語言陀羅尼故云非但等歟。前約六根淨義（雖諸根淨非互用也）今就諸根互用故。問。相宗六根淨地前得之。天台十信得之。今何云初地乎。答。上兼下故。或前文復由意根淨者非不互用故重釋成也。或今經不立地前位故初地皆得歟。法華論云。諸凡夫人以經力故得勝根用。未入初地位。乃至一一根中悉能具足見色聞聲知香味觸等諸根互用故（云云）玄贊有二義。一義如唯識論。一義云。若加行力分所得者地前亦得也。又天台真位六根從初住得之。今教不立地前故初地得之歟。問。諸根互用方如何。答。唯識樞要有二師義。初師又有二義。一云一一識體轉用成多非轉法體（云云）一云。恐壞法相但取自境。皆是實境所取。他境皆是假境（云云）後師云。一一根處遍有諸根。各自起用非以一根得一切境。以諸根用各遍一切故名互用（云云）燈云。然師意存第二解（云云）真興云。存初師第二解（為言）。第一解有壞法相之失。後師解有非互用之失也。
    復次如上所說等者。此為釋經文諸佛護持句云復次也。但六德次第相釋。是預諸佛外護專依具內德故。悉唱上內德而為外護來由故。非為重顯上六德鉤鎖歟。或又成前起後歟。
    發五神通者。問。法明道菩薩五蓋三妄已斷。何但五通不發漏盡通。依之大品經往生品云。菩薩住六神通（云云）爾何。答。初地菩薩五蓋三妄雖已斷。微細妄執猶未斷故。隨在何教謂於自乘果可得漏盡故。依之疏第十二云。此五通即是八地菩薩自在之用。比於二乘之通如用日光等彼螢火也（文）又智論第二十八云。五通是菩薩所得。今欲住六神通是佛所得（文）仁王經云。復有菩薩四眼五通皆成就（取意）佛眼漏盡果位所得故菩薩位除彼矣。又即身義云。若有真言行者○現身獲得五神通漸次修練不捨此身進入佛位（文）此又不得佛位前但得五通也。但於大品文者。智論二十八釋此事云。第六漏盡通有二種。一漏習俱盡二漏盡而習不盡。習不盡故云皆得五通。漏盡故云住六神通（文）。會大品如讚菩薩品往生品五通六通相違而作此釋。漏盡故雖得六通名實是五通。習未盡故。當知案顯密諸經論意於因位不可得六通。但二乘得六通約自教談也。依人執漏盡故。
    復次行者以內具等者。自下釋經雖處生死等文也。此文鉤鎖上文作釋此菩薩內具六德外被諸佛護持故。處生死不染煩惱而成利眾生事也。常在無間獄中者容有說歟。例如論中常在人天及乃至身命而不吝惜。或云。處於生死而無染著等者金剛薩埵五祕密曼荼羅也。今淨菩提心即初地金剛埵位故。處於生死是不住涅槃義。而無染著者不住生死也。同一月輪同一蓮臺更問矣。
    住無為戒者。疏第十八云。有為戒者此是修行方便故云有為戒也。然無為戒者即是本性戒非是修成。對此有所行方便故言有為。然深觀即同無為戒也（文）第十七（持明禁戒品）云。然戒西方音有二。一者此是修行戒也。謂淨身故須行之。尸羅。二者沒栗多。尸羅戒有二。謂本性戒及制戒也。性戒謂淨諸根。今沒栗多須成就故制之也○是長時所持之戒。沒栗多是有時願之戒（文）抄云。梵語尸羅此云清冷○此是本性具足戒也。性自須持。今持明戒梵語沒栗多。此譯云制戒。為持明者方便制之（文）私云。疏文可讀亂達。尸羅是性戒沒栗多制戒也。故知有為戒者今制戒歟。無為戒是性戒。故十八云。由住有為具惠方便能得如來無上吉祥無為戒蘊（文）又云。以此五戒為首而能成一切智地如來之位故云得無漏戒性成也（文）或云。依前十七文。三摩耶戒師受戒故非無為戒。即四重十重禁也（云云）此義不爾。既云佛性三摩耶戒。又云發菩提心或。佛性菩提心豈有為乎。況今制戒云有時願之戒。然疏第五釋三昧耶戒云。又對二乘律儀有限量故。以三世無障礙智為名也（文）具如下辨。
    梵云尸羅是清冷義也者。疏第五云。若尸羅者但清淨義也（文）大師戒序云。戒有二種。一毘奈耶。此翻調伏。二尸羅。翻云清涼寂靜○是則由大慈悲行願故自然離十不善心離十不善業即受調伏戒。由離其怨心故心中得心清涼寂靜是則尸羅之戒。亦是饒益有情之戒（文）基師義林章第三云。尸羅梵語。此曰清涼。行惡之人惡於尸羅。名惡尸羅非。尸羅惡名惡尸羅。古人解曰。尸羅戒義。尸羅者即惡戒（文）道宣戒疏第一云。初云尸羅。此翻為戒。戒有何義。義訓警也。由警策三業遠離緣非有明其因也。如古所傳防非禁惡以解於戒然戒通善惡。律儀亦然。不可偏舉以釋戒義。如經論中多從善戒約義得名（文）元照行宗記第一云。斥古中先出古解。然下斥局。如屠殺者受惡律儀以殺為戒。但對境名戒。通禁名律儀。戒既通惡。古解局善即是偏舉（文）私云。慈恩南山俱破古師其義左右。然今疏及大師釋就善戒故勿違諸義耳。戒序疏中各出二梵名。尸羅名同。南山釋中出三名。序二名外舉波羅提木叉。疏中沒栗多餘師釋無耳。
    如是獲得除蓋障三昧時等者。疏第十七云。又定惠等合為一。名為等引。能住如此真實乃至等引即是住佛戒也（文）等引又定一名也。住等引即住佛戒之義。如今得三昧是尸羅故引之。
    要由白四羯磨者。羯磨經云。白四羯磨三十八法（文）同疏第一上云。亦以一白三羯磨通為四也（文）濟緣記第一云。律云。有三種羯磨。單白羯磨·白二羯磨·白四羯磨。據名。名立。本無差降（文）私云。依此等釋。一白三羯靡云白四羯磨也。問。白四羯磨作法何。答。四分僧羯磨上云。正授戒法（戒法難生。眾緣須具。諦受當如具作）法開導令起上上品心。至誠大德僧聽。此某甲從某甲求受具足戒。此某甲今從僧乞受具足戒某甲為和尚。某甲自說清淨無諸難事。年滿二十。三衣缽具。若僧時到僧忍聽授某甲具足戒某甲為和尚。白如是。大德僧聽。此某甲從某甲求受具足戒。此某甲今從僧乞受具足戒。某甲為和尚。某自說清淨無諸難事。年滿二十。三衣缽具。僧今授某甲具足戒某甲為和尚。誰諸長老忍僧與某甲授具足戒某甲為和上者默然。誰不忍者說。（三說）僧已忍與某甲授具足戒某甲為和尚竟。僧忍黑然故。是事如是持（作此法已應為記持邊受與此無異）私云。從大德僧聽至白如是一白也。又從大德僧聽至誰不忍者說三度說云三羯磨也。古師第三羯羯磨之說字時云發戒體也。新師如是持之持下云得戒也。
    方始得生等者。聲聞戒是作一白三羯磨。第三羯磨時始得戒體。然方便守護而至盡形壽。壽盡戒體隨亡。若犯不至盡壽。或污戒或捨戒污捨者。或云。戒體雖相續不增長云污戒。戒體已失不相續云捨戒也。或云。戒體雖相續不增長云捨戒。衰微云污戒也。彼顯乘菩薩戒雖盡未來際若有犯緣污捨。又有始得。今無為戒是本性戒而非師受故云不由他得。非始發無表故云非造作法也。若雖有犯緣更無污捨故云常無失犯。故下疏云三世無障礙智戒也。問。大小顯密諸戒受持作法是同。所以三種戒同對五師受之。和尚羯磨教授證戒同法也。但聲聞具戒依現前僧而受之。顯菩薩戒（梵網十重禁瑜伽三聚淨戒）及密佛戒皆對不現前僧受之。然顯戒釋迦為和上文殊為羯磨彌勒為教授十方諸佛為證戒十方菩薩為同法。密戒大日為和上餘四師同前（此依小野廣澤三摩耶戒私記。大師戒序異此矣）既師受義同。何云不從師得等乎。依之疏第五云。是故次令發菩提心○然後為授三世無障礙智戒。此受菩薩戒法別有行儀也（文）又大師戒序云。龍樹菩薩說戒有五種（云云）人天聲聞緣覺菩薩三昧耶佛戒。第五三昧耶佛戒今所授者也（文）此等文明鏡者歟。何。答。今佛性三昧耶戒法佛自然智故法然本具戒。故疏第五云。然佛戒者即如來自然之惠（文）然凡夫不知此理故遇灌頂師示受持儀式也。故經軌中明受持作法耳。又疏第十七云。此本性戒自然合行。故涅槃云。性自能持戒也（文）令弟子知此理歟。問。戒惠其體別。何云自然。故戒序云。非只戒異定惠亦別（文）何。答。無畏禪要云。前雖受菩薩淨戒今須重受諸佛內證無漏清淨法戒方可入禪門。入禪門已要須誦此陀羅尼。陀羅尼者究竟至極同於諸佛乘法悟入一切智海。是名真法戒也。此法祕密。不令輒聞。若欲聞者先受一陀羅尼。曰唵三（去）昧耶娑坦鍐。此陀羅尼令誦三遍。即令聞戒及深祕法亦能具足（文）私云。前受菩薩淨戒者真言十重禁也。無漏清淨戒者發菩提心戒即佛性三昧耶戒歟。准此釋。十重禁即似非三昧耶戒矣。又疏第十七云。如三世無障礙戒中先令不捨三寶又令不捨菩提之心。此即菩薩真四重禁也。若菩薩不生如是心捨離於佛。即名破於重禁（文）又云。復次菩薩自有十重戒。如前不殺等不在其數。乃是偷蘭也。云何十耶。其四如前所說。更有六重也。并為十也（文）又准此釋。四重十重禁皆三昧耶戒歟。然前無為戒云無失犯今云破重禁。未詳。又灌頂文云。如聲聞菩薩戒有四重十重。三昧耶戒亦有之。然其名同義趣別。何者聲聞菩薩四重如常。今此戒四重者亦如後說（文）此又四重等為三昧耶戒歟（聲聞雖無十重有四重故云也）今案諸文意。今佛性三昧耶戒是菩提心體故。一切功德無不具足故。或云戒或云智或云定無違。故疏中或云法佛自然智或云能住等引即住佛戒又云四重禁等也。又菩提心論云。勝義行願三摩地為戒（云云）此則三摩耶戒。又三聚淨戒也。戒定慧功德無不周備矣。又灌頂文云。此戒名三昧耶。唐翻平等。言平等者身語心三密平等。亦名三部。三部者佛蓮金也（取意）又疏第五云。令行者深觀十緣生句了知三業畢竟不生法性自爾常無動作。是名無為戒也（文）三部三密中何德不攝矣。小乘七支大乘三業上防非止惡功德云戒體。今宗三密平等即戒體。依法不平等故起惡。三密平等故眾惡即德云戒歟。但戒序釋者且為別三學一往釋歟。非謂不令戒攝也。戒序四重十重名同義別者四重及十重數名歟。一一名體顯密大異故。顯四重是婬盜殺妄也。密四重者捨三寶捨菩提心等也。十重又顯出梵網經。密見大疏等。又禪要中但明十重與疏異。戒序中四重十重別舉。四重異經疏十重同禪要。瑜伽中舉菩薩不共四重梵網十重禁中。初四共四重。後四不共四重。大日經中明謂謗諸法捨離菩提心慳吝惱害眾生四重矣。經疏及序等四重不共四重也。此等異說勿令混監矣（小野廣澤三摩耶戒私記不同出之。小野四重十重俱授廣澤唯授十重歟）問。若爾顯密戒體別乎。答。疏十七云。聲聞緣覺有十善戒。外道世天亦有十善戒。今佛復說菩薩十善戒。有何差別耶。隨上中下智所觀自成種種。非一一切眾生本原戒而有差別也（取意）戒序云。戒有五種。人天聲聞緣覺菩薩三摩耶佛戒。十善戒通五種有淺深耳（取意）他宗釋云戒無大小受者心品（云云）問。十善戒通三摩耶真言行者亦受持乎。答。疏釋學處品十善戒云。先受此戒已住斯學處然後令聞如來之祕密之行。此戒未造漫荼羅法前即合為說也（文）。
    不假受持常無失犯者。受者受戒。遇師受得也。持是隨戒。謂持有二。作持止持也。犯又有二。作犯止犯也。作自恣布薩云作持。翻之云止犯。止殺盜等云止持。翻之云作犯也。失者捨義。失捨戒體故即捨戒義也。犯者破義。通污及捨。故知犯廣失狹也。准瑜伽論。苾芻五眾律儀五緣故捨。一由捨所學處故（作法棄捨）二由犯根本罪故。三由形沒二形生故。四由善根斷故。五由棄捨眾同分故。近事戒有三種捨緣。前五中第一四五也。但第一前苾芻必對人作法捨此不作法自捨為異。近住戒有三緣。一由日沒已後。餘同近事第一第三矣（五十三說）菩薩戒有二種捨緣。一棄捨無上正等菩提大願。二現行上品纏犯勝處法。又更有二緣（七十五說）勝處法者波羅夷名也。此云斷頭。四重罪也。太賢古跡下引瑜伽云。若諸菩薩毀犯四種他勝處法數數現行都無慚愧深生愛樂見是功德。當知說名上品纏犯。非諸菩薩暫一現行他勝處法便捨菩薩淨戒律儀。不同聲聞一犯即捨。又上纏犯雖失淨戒經說即懺亦得重受。不同聲聞如斬頭者現身不能復入僧數（文）私云。上品纏者前數數現行等四緣具足也。四緣中一緣二緣等不具四緣中下纏也。暫一現行者非數數故闕初緣義歟。所謂行殺盜等依四緣具闕分上中下纏也制止八顛等者。鈔云。疏制止八倒者。八者外道謂世間為常樂我淨為四。二乘謂永寂為涅槃則無常樂我淨復為四倒。若謂二乘無常樂我淨之四德。此約與也。若奪二乘既不如實。以其漫該如蟲食木偶得成字故況。不了生死實相即是涅槃。安能離於八倒哉（文）私云。外道常樂我淨四倒。二乘非常非樂非我非淨又為四倒。故成八倒也。依抄所釋本顛字可倒字歟。遠離二邊者二邊斷常二邊。即邊見也。前八倒是邪見攝歟。所謂住無為戒有二德。一實智增明二逮見中道。謂依實智增明故制止八倒依逮見中道故遠離二邊也。又梵網經上云。是十戒體性制止八倒。一切性離一切道清淨（文）古跡釋云。防十惡時制止有為無為八倒。有無性離一味清淨也（文）今又云由住此戒。其意同矣。又今無為戒初地淨菩提心第八住心也。然彼云一道清淨文義自冥。故大師彼經開題云。一一章段歎一道清淨教（文）可思之。
      迦葉亦云等者。抄云。此涅槃經。佛告迦葉。善男子。謂四倒者。於非苦中生於苦想苦生樂想無常常想常無常想無我我想我無我想淨不淨想不淨淨想。是名顛倒。乃至迦葉菩薩白佛言。世尊。我從今日始得正見。世尊。自是之前我等悉名邪見之人也（文）私云。非苦生苦想乃至淨生不淨想是二乘四倒歟。苦生樂想乃至不淨生淨想即外道四倒也。故云凡夫二乘不能決擇等也。是中惠不正等者。准此文今邪見可通五見歟。五見皆正見所離故。又百法論中五見總云不正見。故筆削記第一云。心行理外總名邪見。非但不信因果而已。此乃凡夫外道二乘但名為邪。故迦葉言。我等自此已前皆名邪見人也（文）此釋同今疏。但外道別舉今有凡夫中歟。又唯識演祕云。疏邪見言通含五見（文）義章六云。問曰。五見斯皆是邪。何故撥無偏名邪見。成實釋云。此見重故偏名為邪（文）空謂不空等見非撥無見。故俱舍十九云。撥無因果名為邪見（文）又五見隨一邪見也。但撥無云邪見。是俱舍意也。故識論第六云。三邪見。謂謗因果。作用實事及非四見諸餘邪執。如增上緣名義遍故（文）又隨一邪見亦翻正見故。不正見攝故。又疏第十八云。邪見者謂各各持於其本法之中即見理不正順邪道者皆是也。○謂無果無因即壞三寶四諦法。今盡撥無此事。即是外道宗計也（文）。
    即時無礙智等者。疏第五云。菩薩所以發心攝受方便學處。皆為成就如來清淨智惠於一念中了達三世諸法無罣礙故。其有住斯戒者乃至初見心明道時。即有如是不思議勢分。以此戒親能發生佛惠。又對二乘律儀有限量故。以三世無障礙智為名也（文）准此釋。無礙智者三世無障礙智戒。即三摩耶戒。前無為戒也。於一切法者所達三世諸法也。又疏云。自然智是如來自覺自證之智。昔所未聞未知之法自然了了現前無所罣礙故以為名（文）准此文。如來自然智云無礙智歟。前文既云以戒生佛惠。戒即非智歟。或又戒即惠也。故疏云。然佛戒者即如來自然之惠（文）二義終一無違耳。
    雖無量天魔等者。抄引智論云。一切菩薩皆願欲得薩婆若。魔來欲壞作是言。是薩婆若空無有所有。但諸師誑汝耳○諸法者六波羅蜜等。趣薩婆若。是法亦空薩婆若亦空無所有相。是中無得薩婆若者。汝唐受辛苦○（云云）私云。此文魔來雖亂菩薩。未見現佛身。又雖云六波羅蜜趣薩婆若。未說六度歟。或引智論六十云佛言說有所得般若婆羅蜜為相似般若波羅蜜之文而為今證。此又不可。真佛所說未魔所說矣。起信論云。則為諸魔外道鬼神之所惑亂○亦作如來像○若說布施持戒忍辱精進禪定智惠（文）釋論云。修行因雖有無量而不出六種波羅蜜。是彼像為修行者說六資糧亂行者令入邪網（文）此文既天魔現佛身說六波羅蜜亂行者故。指此文歟。
    不久勤修等者。前住法明道不久勤修得三昧今又住此三昧不久勤修滿足佛法（云云）若爾法明三昧佛法漸次得之歟。謂有二意。或准冶人神通頓漸譬。三德雖同時得開說而令易知故作次第說也。例如彼云法在一心說必次第也。故知三種皆遮顯教漸修故云不久勤修也。故釋法明道云若如實知即是初發心時便成正覺。又釋三昧云若得此三昧者即是位同大覺也。又今文云以是菩薩初發心時即名佛故（云云）既發心成佛同。誰云別時功德矣。或約初地中入住出三心作三重淺深歟。疏第七云。此修行地即是淨菩提心初法明門。例如聲聞見諦以後入修道位也（文）法明道既見道。後二如次修道住出位歟。守護經云。若諸菩薩住此門已任運得此佛境界甚深三昧。住是三昧一切佛法不作功用任運成就（略抄）佛境界三昧者除蓋障三昧也。
    龍樹以為如冶人等者。智論三十二云。利根者即智是諸法皆是法性。譬如神通人能變瓦石皆使為金。鈍根者方便分別求之乃得法性。譬如大冶鼓石然後得金（文）今以冶人神通人類顯密行人也。
    爾時執金剛等者。一本開題自下為正宗已上為序分。凡序有二意。先釋意以現瑞奇特事而為今經別序故。故上釋云。即是將說此經示不可思議神通瑞相也（文）今義意以三句說文為序分以九句別說為正宗也。三句大宗一經大意故為序也。故今釋云。如上佛說經之大旨心實相門略已周備（云云）。
    如華嚴諸經等者。或云。如者譬類。從功德句返讀之。猶如下文云如般若中等也。華嚴經云。菩薩於生死最初發心時一向求菩提堅固不可動。彼一念功德深廣無涯際。如來分別說窮劫不能盡（文）又今經生廣大功德者擬功德深廣。其性常堅固又同堅固不可動文。故知例准也。或云如者指事也。從經字返讀之。意云。如諸經但歎發心之德而未明心密印。今經直問如實知自心義故云心密印也（為言）故疏第二云。餘經廣歎沙羅樹王莖葉華果。今此經中唯明此樹王種子生育因緣。稱大日經王非為此乎（云云）但華嚴經文雖云求菩提未云如實知自心。又雖云堅固猶未字不生際性故。又下文云亦問異今直問矣。又諸經中上求下化菩提心皆相貌句攝歟。
    若已發生其性云何者。經文全問發生未問已生性。又依此釋可為二問歟。或云。性者體也。體顯云生離體何明生。故問生即成性也。故佛答文云其性常堅固知彼菩提生（文）此意矣。或云。或本生字也。若爾非二問矣。生字誤歟。多本皆性字也。如般若中廣明等者。智論七十三云。須菩提白佛言。世尊。以何等行何等類何等相貌知是阿毘拔至菩薩。佛告須菩提。菩薩摩訶薩能知凡夫聲聞地辟支佛地是諸地如相中無二無別。亦不念亦不分別入是如中聞是事宜遇無疑。何以故。是如中無一無二等故。是菩薩亦不作無益語。但說利益相應語。不視他人長短。須菩提。以是行類相貌知是阿鞞跋致菩薩摩訶薩（云云）七十三四兩卷中廣明。撿可見之。
    經願識心心勝者。或云。識七轉識。次心第八質多心也。後心第九識干栗多心也。或云。識字通二心也。故下文云識心人中也。文點識（乃）心心可讀歟。或云。識字唯屬初心而顯能證智義。次但云心所證理也。牒文作釋分明故。私案。是心自覺之智者。心字釋經心自覺之智釋經識字也。可讀識心。故知二心字皆指理也。下識心人中者識者智心者理也。但心自證心者。初心依有財名智歟。唯是下二句釋生字。佛既下二句解上句勝字。唯願說之一句釋下句說字。必能等三句出自然智之德也。或境俱妙句解勝字。勝一字含人法二義歟。微相者微妙相貌義也。指第二句也。
    大勤勇者。佛是精勤勇猛人故云佛之異名也。即歎德也。
    問有幾心次第等者大疏抄云。住地及時節經幾次第言也（文）。
    心諸相與時者。大疏抄云。即問其菩提心差別相及經幾時與得晚淨菩提心也（文）此釋未詳。今六十心百六十心相狀云心諸相。超度彼地前三劫時分云時歟。九種住心心續生地前故云相續勝進。及相續下釋經時字也。時無別體依法而立故。依第三句心續生明時也。時分妄執雖異所到同初地故。云而得究竟淨菩提心也。故第二云。舟車神通至到一處（文）初劫云淨菩提心少分境明。第二劫云淨菩提心更作一轉開明等。今望彼前二劫初地部提心滿故云究竟歟。或究竟字反可讀歟。地前淨心皆是加行智分齊生死所殖善根歟。
    功德眾者。或云。俱舍翻薄伽梵為功德聚。自宗翻率都婆云功德聚。俱是淨菩提心功德也。大疏抄云。即問此菩提心功德聚幾何（文）。
    當以何行云何修行等者。淨菩提心已前三密行云行。晝夜四時精進修云修行也。依此三密修行得初地淨菩提心云無上悉地也。故下文云若不以三種祕密方便○何以得此淨菩提心（云云）又上釋云。此教諸菩薩真語為門自心發菩提（云云）又儀軌云。晝夜四時精進修現世證得歡喜地（云云）故知真言行者生死具縛行云及彼行修行也。問。所得既云無上悉地。是可方便究竟。第十二釋無上悉地云。所謂如來一切智智當知諸成就中最為其上無與等無相比也（文）一切智智果是究竟故。又得彼果之行豈非大悲萬行。故第三結指釋云。已說淨菩提心竟。從此已下明進修方便及悉地果生也（文）此意非云住心品明淨菩提心具緣品下說根究竟義乎。答。今文是究竟淨菩提心故。云無上。非指方便句也。下釋住心品中雖粗明度三妄生淨心。未示三密進修方便并依彼密行得淨菩提心悉地果故云爾也。故具緣品疏釋云。上品心約種種心相對辨一切智心竟。然此妙果以何方便而能得至耶。故此品次明入漫多羅行法（文）一切智心者淨菩提心也。指彼云此妙果。又得彼果方便非生死行乎。況入曼荼羅行法者下文末代我等弘通七日作壇等儀則也。此寧非未斷惑薄地之行乎。下文一切智智者又今一切智心也。求一切智智之心故。今一切智智者有財立名矣。當知望生死行而雖名妙果對根究竟還是因句也。故上釋云。此菩提心為後二句因。若望生死善根則名為果（云云）前後釋義明鏡歟。然或人進修方便悉地果生為根究竟句。誤甚歟。
    亦可分為二句也者。般若寺抄云。二句者以何行修行云何修而得無上悉地宮也（文）私案經文。但云及彼行修行未舉所得果。故知行體歟修行為二句也。彼抄下釋或可分為十句云。即第七句中有行修行二義。以此可為分二也（文）此釋順今經文矣。
    謂眾生異熟識心者。前業所感異熟果心也。法相宗第八識云真異熟識也。唯識論云。一謂異熟即第八識。多異熟性故（文）殊異之是行者轉勝心云殊異。前諸心差別之相者謂於妄心中六十心等相別。今淨心中從轉勝前後云殊異。若爾心續生何別。彼約續生義此取前後殊矣。故三劫文答心續生并心殊異。於能越淨心具此兩義故。又答心相約所度百六十心差別相也或異熟識心續流轉。此據還滅故云殊異歟。所度妄心是眾生異熟識心等故。能度淨心即行者殊異心故。大疏抄釋經心心云。初云心者眾生異熟心也。次云心者瑜伽行者菩提心也（云云）。
    牟尼者是寂默義者。第十二云。牟尼者寂默義也。常寂之士微妙寂絕幽深玄遠。不可以言說之。如是法界寂然大滅度法唯佛一人究竟清淨。故名牟尼也（文）。
    或可分為十句者。第七句亦分為二句故成十句也。先師云。今此九句問三句中於因句成九句矣。佛答三句中菩提心句一部經已畢。或又修行句當根句。無上悉地者究竟句歟。疏十二云。悉地是真言妙果。為此果故而修因行故（文）。
    入大悲藏漫荼羅等者。具緣品中明入漫多羅之儀則。是淨菩提心以前行故答修行句也。問成就悉地品釋云。從此以前說真言之果。從此品以後次第得修行人修之方便。從此為首也（文）何。答。具緣品行得初地果地前行也。悉地品下修行入證者大悲萬行等歟。故無違矣。
    百字果等者。經第六百字果品云。若入大覺世尊大智灌頂地自見。三三昧耶句（文）疏十八云。殊異者謂如來三三昧耶之身（文）三三昧耶身云殊異未詳。又經云。復志求三藐三菩提句。以知心無量故知身無量。知身無量故知智無量。知智無量故即知眾生無量。知眾生無量故即知虛空無量（文）疏云。求者樂欲○次復樂求者還修菩薩道也（文）大師住心論中以心續生之相文證豎十種住心。又以今文成橫塵數廣多。准此釋。疏第三句問十住心續生。今第九句示塵數心殊異歟。謂無量心識智智無邊等義自宗不共之談故云殊異歟。又經云。祕密主由心無量故得四種無量。得已成最正覺具十智力降伏四魔以無所畏而師子吼（文）此文答功德句文歟。十力四無畏佛不共功德故。
    無量應度眾生者。未來應度眾生也。故上釋云。時金剛手為令未來眾生具足方便無復餘疑故以偈問佛（文）問。疏第三云。此中大會即是法界漫荼羅所攝應度眾生（文）准此文。非指會座眾乎。答。六大無礙故九界迷情即等流法身。九世相入故未來眾生即今經聽眾歟。況彼上文云。為滿足彼諸未來世無量眾生為救護安樂故（文）。
    略有七義故名大乘者。抄云。此與瑜伽雜集等說或同或異。說教絕設不須知會也（文）理趣釋云。大乘有七義。一者法大二者人大三者勝解大四者意樂大五資糧大六者時大七者究竟大（文）嘉祥十二門論疏上云。地持論中七義釋大○言七種者。一謂方等經菩薩藏。此是教大。所以前明教大者。要根本由教然後方得發心修行。二發心大。謂發大道心。三解行大。至道種姓解行純熟名解行大。四淨心大。初地菩薩得無生忍其心清淨名淨心大。五眾具大。謂大福大智通為佛道資糧名為眾具大。六時大。謂三大阿僧祇劫修行。七果大。謂大菩提果（文）私案。兩師釋同今疏七義歟。但三四五七其名雖異其意是同。第三信解者就十地立名云信解行地。故彼解行約迴向得稱云道種姓。故今疏意不立地前故解行攝於初地故無違矣。第四金剛寶藏又初地。故疏第二云。從初地即人金剛寶藏故（文）此乃同初地菩薩文矣。此金剛寶藏即自性淨心故云性大。又云淨心大。此淨心即菩薩意樂故云意樂大也。第五妙乘者。福智二嚴到佛菩提之所乘故云依止大。此又為資糧故云眾具大。又云質糧大也。但地持瑜伽等七義皆所攝也枝末也。今疏并理趣釋七義根本也能攝也。故大師釋云。能攝大乘者根本總體不二大乘。所攝大乘者二重三十二大乘（文）。
    即是不生而生等者。住心論十云。心續生之相諸佛大祕密者謂從初羝羊暗心漸次背暗向明求上之次第（云云）又疏第二釋八心等畢合今文矣。准此等釋。十心并十住心續生云心續生又云大祕密。然不生而生義理事不二之談全非心續生之義。又真俗相融是性宗以上盛談之。何云大祕密乎。又心續生義局第三句。豈為九問總說乎。或云。疏家宗家各據一義矣。又心續生文。含總別二義故。所謂不生而生義不局第三句通菩提心生等故。為總說。況我今悉開示之敷演廣可亙九句。一心應諦聽之勸觀寧局第三。私案。凡於十住心有二意。謂淺略深祕。又淺略中又有顯密。顯於各各乘謂極果未知後住心。淺略中密及深祕十心皆心續生次第也。此十住心續生是不生而生生而不生續生故。此等義顯乘隔聞故云大祕密也。又性宗以上各於自乘雖談事理即一義未知十住心續生義故未名祕密矣。又大師御意不生而生義雖廣今取十心續生不生而生邊故。或又十心續生一宗大綱三密要樞故。殊就第三句存總說并勸觀歟。故二師無違矣。今不生而生取水波譬。下轉緣起。十住心等續生上轉修行。彼此豈相順矣。又凡夫二乘云外道。他緣以上皆屬密為知心續生者。若爾何九種住心云不知人乎。答。水波譬隨宜。寶鑰釋極無進密藏云。水無自性遇風即波（文）故無違。他緣乘又依圓不異門故雖似不生而生義性相終別故非理事不二義。覺心以上雖真俗無礙未知十種心續生故知凡夫二乘二義俱闕故疏舉偏論通示也。或又疏約不生而生義他緣等屬密論約未知十住心續生云外也。若依開會意。外八心等皆不出字門故云祕密也。故疏第二云。如最初種子心生其實即是不生生。以是堅固性故在眾生識心未至自心實際。雖展轉滋長然亦不出阿字門。故云心續生之相諸佛大祕密（取意）問。若爾今宗談性相歷然義。可無不生而生義。何。答。今宗事理元各別不歸理。而事本生而不生。相本不生而生。理又爾。經云。生住等諸法常恒如是生（文）可思之。問。若爾生常生乃至滅洹滅。恐同外道常見歟。答。小乘云四相有實。相宗云色心上假立。性宗以上云一心緣起法。今宗性佛性然四相故猶異一乘一心緣起四相。何況同外道所計乎。重意云。凡心續生文大論有三意。一者不生而生義。今文是也。九句總答也。二者十心相義。如第二卷釋。三者十住心續生義。如住心論矣。後兩義第三句別答文也。若不爾。何云或後問先答耶。
    凡夫二乘兩種外道者。疏第十九云。今此諸佛之祕一切外道所不能知。然外道有二種。一者世間種種外道。二謂佛法內有諸外種。一者世間種種外道。二謂佛法內有諸外道也。以雖入佛法中而未能知如來之祕密猶是邪見。心行理外道故亦名外道也。此法乃二種外道所不能知。此佛法中外道即二乘中人也（文）准此文及第二釋。常外道二乘也。又准雜問答中於內分內內內外。可通九種住心歟。或云。九種住心皆云凡夫又云外道。釋尊自云我是凡夫。又疏不了內證名為外道（云云）又世間三心云外道。出世六心云二乘。六心雖異大小二乘故。又世間在三心出世二心云外道。內外外道故。四箇大乘云二乘。三乘一乘異故。或云。表製集中以諸顯教云聲聞小乘登壇學處。以密教云菩薩大士灌頂法門。以彼思此。顯諸乘皆屬今小乘歟。
    譬如虛空等者。准前文虛空三義。則經如虛空文含二意。謂無量顯無邊際義。故同虛空無邊際義。如字但被虛空讀之。釋中加大字顯無邊際義也。但不釋無量義其相顯故歟。或小分相似文反顯法無量歟。次譬如下取虛空畢竟淨邊喻心本寂無相義也。若依此意如字及無相字讀之。故知如虛空三字再讀之。猶如釋論中三平等本文三讀之。但下合經不舉如虛空文。約初且屬上句歟。或又下文虛空譬釋家私加之。不染已下經文但明法也。若法譬合者從無始已下二句合譬中本初以來釋經本來二字也。無有一法等二句合譬中四障不染與八風不動。無有等六字再讀之可合二文釋經不染污并第二句也。餘文可知耳。
    為此寂光等者。抄云。寂謂心之實相。本自不生永寂無相。光者即此心相靈知不昧。又寂是三昧。光是大惠。行者得除一切蓋障三昧生大惠光明即能普照無量法性故曰寂光也（文）私云。此目近詞故指上本來寂無相等也。故初釋為勝矣。
    心佛現前等者。即初地淨菩提心位也。疏第二云。然行者以何法入此門哉。故經次云所謂空性。空性即是自心等虛空性。上文無量如虛空乃至正等覺顯現即喻此心也（文）准此文。一道無為云正等覺歟。又第三云。以此中道正觀離有為無為界極無自性心生。即是心佛顯現故云正等覺句（文）依此釋極無自性云心佛顯現矣今文又真言行者法明道云心佛顯現耳。故知正等覺文含顯密義又具遮表義矣。
    然此信力等者。今此信力者白淨信心非生死中信也。即依供養行修行所得淨菩提心也。
    此中供養有二種等者。智證大師抄云。下文明諸外供養未見內供之文。其意如何。和上答曰。觀心之供此內供耳。問。若爾以一華令遍法界中供養諸佛。凡如此皆外供之觀。何以之為內供。若金剛頂宗有內外供八供。今此部中無其義耶。答。彼金剛頂宗有內外八供。今此部中不有其樣者指內法以為供養。大旨者觀心供養也。問。觀心之義例於金剛頂尚通內外。若約深祕釋一一皆廣法界之義今不疑之。尚約胎藏無可指內供之者耶。答。今此中言內外者。外香華為外供養。若以運心加此華香為內供養。所謂觀這供養也（文）又經第五云。供養有四種。謂作禮合掌并及慈悲等世間與華香從手發生華奉諸救世者（文）疏十五云。供養略有四種。一是供養香華等及塗香等乃至飲食。此是世間供養也。以物獻也。二者合掌謂禮敬也。此是印也。三慈悲。四運心。謂想香花滿法界運心已即用合掌印也。并慈悲三事皆運心也（文）私云。此中初一云外。世間事供故。後三云內。出世理供故。下文當廣說者指此等說歟。又供養法疏下云。供養有三。一者外供養。謂香華飲食及燃燈莊嚴道場等也。二行供養謂如說奉行及禮拜持戒者等也。三者理供養。謂心住法體無外攀緣也（文）私云。三中行理為內歟。又常五供理供事供云內外歟。出具緣品等中。私案。供養行修行等二句答前第七問歟。謂供養行修行如次答及彼行修行歟。上一偈半答相貌。下長行答心相續。此文非答彼第七句何乎。但釋家不指屬則說文分明故。又與前文相違釋依供養行修行所得白淨信心即菩提心相貌故也。
    或有說言等者。抄云。此下十三行。疏是形一類執禪者。依本智性無作無修鏡本自明不拂不瑩。即禪門紙絕無寄宗說。凡聖等法皆如夢幻都無所有本來空寂。非今始無凡有所作皆是迷妄。石頭牛頭皆示此理。今所破者即其人也（略抄）一行本是禪師。更入真言而舉禪門義破彼矣。猶如龍樹交外道眾學彼宗而破耳。無畏三藏禪要非點示點開之義。妙樂釋云。暗證之禪師燒勝定之手（云云）。
    如以四種不生等者。自他共無因四不生也。□中金性譬在纏菩提心。雖復在因等二句。真言行者以四不生觀在纏出纏心體無增減猶如金性在□出□無增損矣行人下合若不以等譬。三密方便合利鐵。灰水等合消融方便也。今此三密行淨菩提心以前薄地行。前云生死所殖善根是也。具如先辨。龍樹阿闍梨中道正觀等者中觀論云。因緣所生法。我說即是空。亦名為假名。亦是中道義（文）准此文。以從緣起故者因緣生義即俗諦也。無生義成者即是空義即真諦也。若爾何云中道乎。答。彼宗三諦各有中道。今取無生義故真諦中歟。今引意。以此無生中道正觀證今宗四不生義而禪門龜兔無生為失歟。汝謂等者指前執禪者歟。又以緣起證三密方便。若爾俗諦中又存歟。所以生而不生故雖依四不生觀不生而生故用三密行。寧同無相無行乎。
    又如世人等者。前明破禪門無相無行而用三密行。自下對諸乘漸行顯自家頓證。故上引智論云。如治人以種種方便消融□石然後成金若神通者能使土木之類成金體（文）又第二疏取世人仙人巧拙難易之譬又此意矣。此等文明鏡也。然抄中此文猶對執禪者（云云）恐不會文意矣。妙性窮極者佛華法華以初地淨菩提心為極果故云爾歟。下金寶者依密行所得菩提心也。初心極果雖異得寶是一處。故疏第二云。舟車神通至到一處（文）但世人無祕密方便等者是二地上大悲方便也。下云若以大悲萬行是也。意云。顯乘人依一心行得至淨菩提心。以此為極故更無根究竟行證。故云不能得耳。次淨菩提心下其有眼食等合說。以大悲萬行合服食之以神變加持業合住壽長遠等也。此三句中究竟句也。以今主便大悲萬行勿亂淨菩提心以前三密行矣。不應已下遮一道極無以淨菩提心為究竟也。世人為妙性窮極是也。寶鑰釋第八心云。一道無為之真理名初法明道。於諸顯教是究竟理智法身。望真言門是則初門（取意）又釋第九心云。是心是因望前顯教極果。於後祕心初心（文）問。今此兩節釋解經何文乎。答。解二句文。前對禪門釋供養等義。後對諸乘述彼義也。或又上釋供養行修行句。故云祕密供養行門等下解從是初發心句故云不應保初心為極果也。初心言故破以初心為極果耳。
    我名我有者。下云我我所是也。謂我是體用都無有名。無實故云我名。我有者我所。我之家所有故云我有也。
    經愚童凡夫者。通三心總句歟。第二第三亦名愚童嬰童故。又疏上文云愚童凡夫小有能信。非第二等何有此理矣。但證第一心者約執著我名等別名故。
    以下答心相續義也者。此意主十心相續云心相續義也。故上所牒之文但至離於斷常也。住心論第一引今文云。善無畏三藏釋云。從此已下十種住心佛答心相續之義也（文）此意十住心相續云心相續。若爾兼三劫文。與疏意異。何云無畏釋云。依之智證大師云。或人立十住心判一代時教。合疏意。不足為論（文）或云。文點可讀十種住心中世間三心答心相續故疏論無違矣。又義。疏意非不存十住心義。故第三劫終云。此經從淺至深廣明心相。皆為開示菩提心本末因緣。若但依常途法相不得言諸佛大祕密我今悉開演也（文）既云從淺至深非十住心淺深乎。又本末者九種云末第十云本。若此經文局十心續生何在三劫終合彼文矣。問。三劫初釋云。亦是答諸心相及心殊異也（文）今又云廣明諸心相。全非心相續義。就中除心續生之相句乎。況十心三劫心相續次第中問何交六十心乎。答。已下言通三劫。故三劫正雖答心相續兼答諸心相殊異故云亦是歟。中間六十心雖非心續生兼顯所度妄心何失。又諸心相言亙總別故廣明心相者指心相續句歟。故疏第三住心品結云已說淨菩提心諸心相竟（文）或亦是答諸心相又心相續歟。大祕密之稱非依心續生何云祕密乎智度云世間等者。智論第三十一云無始空者世間若眾生若法皆無有始。今生從前世因緣有。前世復從前世有。如是展轉無有眾生始。法亦如是○如經中說佛語諸比丘。眾生無有始。無明覆愛所繫往來生死始不可得。破如是無始法故名為無始空。問曰。無始是實不應破。何以故若眾生及法有始者即墮邊見亦墮無因見。遠離如是等過故應說眾生及法無始。今以無始空破是無始則還墮有始見。答曰。今已無始空破無始見。又不墮有始見（文）。
    經中佛言無明覆愛所繫者。智證大師記云。和上釋訓云。無明與覆愛（已上）。今疑若無明是能覆之物愛此所繫之物歟。和上云。可然也。若爾無明（爾）覆（波禮）愛（爾）所繫（禮天土）訓之耶。答無常也（云云）。
　　愚童義如前說者。抄云。上疏云。謂六道凡夫不知實諦因果（乃至）堅執不捨故以為名（文）凡夫者正譯等者。異生正譯凡夫義翻歟。梵名可尋決矣。寶鑰上云。凡夫作種種業感種種果。身相萬種而生故名異生（文）。
    如十六知見等者。住心論第一云。大楞伽經說百八部邪見。瑜伽論說十六計。智度論說十六知見（文）今依智論歟。鈔云。謂外道雖有九十五種大意莫過十六異論。一因中有果宗。二從緣顯了宗。三去來實有宗。四計我實有宗。五諸法皆常宗。六諸因宿作宗。七自在等因宗。八害為正法宗。九邊無邊等宗。十不死矯亂宗。十一諸法無因宗。十二七事斷滅宗。十三因果皆空宗。十四妄計最勝宗。十五妄計清淨宗。十六妄計吉祥宗（略抄）此十六知見異論十六別類外道宗計。猶小乘二十部異計矣。住心論三云。外道有九十六種大外道九萬三千眷屬外道總為十六（文）智證記云。和上云。我我所執總呼十六見是別別稱也。可訓我我所執如十六知見等乃（云云）。
    虛妄分別所由者唯識論等者。虛妄分別是能遍計妄心。是非所執我我所矣。又准上文界趣同性我云妄執。則我我所直虛妄分別歟。
    如彼偈言等者。此四句偈智論文也。但彼論第三句無於字。有則乘字。可撿疏證本矣。
    瑜伽我者等者。智證大師記云。瑜伽我者謂學定者（云云）此文何由似內道乎。答。凡此文者約學內教者不觀心之實法也（文）疏第七云。若行人不解正因緣義而修證諸禪以當計著自心以為內我○若深求此中至賾自然撥除因業。唯我性獨存乃至無一法入心而證空定。最是世間究竟之理（文）今瑜伽我當此計歟。問。彼第三心引之。此證第一心。何云同乎。答。此計有二意。若約效彼行因冀成勝果第三心攝。若依計自心為內我又第一心攝也。故疏第二云。前是不識因果之心。今由善根熟故效彼行因冀成勝果。不同前計也（取意）此意也。
    地等變化等者。智證記云。今疑下結文云略舉三十事。爾乃合地等變化其員不足也。疏文昧昧訓地等之變化。若依疏及先大師說可分為二。若爾可言地等是執五大為真實之法者（此一計）或言。地為以下可言變化也。意地等能變化為萬物之因（未詳云云）疏第七云。若行人不解正因緣義而修證諸禪。必當計著自心以為內我。彼見世間萬法因心而有則謂由神我生。設令不依內我必依外我即是自在梵天等也（文）准此釋瑜伽我者內我歟。
    自在天是常等者。三論玄云。有外道云。大自在天能生萬物。萬物若滅還歸本天。故云自在。天若嗔四生皆苦。自在若喜則六道咸樂。然天非物因物非天果。蓋是邪心所畫。故名邪因邪果（文）。
    如十二門中等者。十二門論（龍樹）云。問曰。眾生從自在天生苦樂亦自在所生。以不識樂因故與其苦。答曰。若眾生是自在天子者○（自下全同）同論疏下云（嘉祥）云。問曰下第二救。正通傷慈之難。答曰下第三破救。有二難。一者猶提捉前無慈難。父有大慈子不識恩終自與樂。而自在不爾。亦應但供養下作報恩不勉苦難。若言不識恩故而苦者。今報恩供養則應得樂。不須修福（文）唯識論一云。有執有一大自在天體實遍常能生諸法。彼執非理。所以者何。若法自生必非常故。諸非常者必不遍故。諸不遍者非真實故（文）。
    又若自作等者。論云（全同）疏下云。復次下以果徵因破。眾生之果既由自在。自在之因應更有所從。反覆結之（文）。
    陶師子埏埴等者。陶師子者作土器者也。埏和名禰耶須。埴和名波爾。疏第七云。如泥團輪繩陶師等和合故有瓶生（文十二門論同之）。
    次云時歟前時等者。智證大師記云。經云。及時者與前有時其別如何。答。推文意云。自在天者若流出及時也。爾乃有人。或計自在天是常能生萬物。或計從手功出一切法。或計時是自在天之所作歟（云云）問。若爾前建立可云自在天之心出一切法歟。答。今結云皆自在天種類也。彼不爾故。

大疏指心鈔卷七終
    
    御本記云。
    建治四年二月七日於醍醐寺中正院加點畢
    金剛佛子賴瑜
大日經疏指心鈔卷第八

          

疏卷第二之一
    
    疏云此是那羅延等者。此是那羅延天者指尊貴體也。外道下釋圍陀論師外道計此天為尊貴也。點云。尊貴者此是那羅延天也。外道計（云云）又下文云。是毘紐天。外道部類（文）准此文可云那羅延天外道也。古點云。那羅延天外道之計也（云云）此意此外道計那羅延天造萬物故云爾歟。抄第三云。此有多說。謂圍陀論師計那羅延天能生四姓。計梵天能生萬物。提婆云。從那羅延天臍中生大蓮華。蓮華上有梵天祖翁。謂此梵天為萬物之祖。從梵天口臂髀腳生四姓等。又云。那羅延天能生梵王。梵王為萬物之祖。復有安荼論師計本際等。不煩具引（文）私云。准此釋者。外道有三論師異說。且依初二說者。輔相者指梵天歟。那羅延是尊貴故。又寶師釋云。真諦三藏翻為人生本。梵王是眾生之祖父故云人生本也（文）又遁麟記云。言人種神者。那羅翻為人。延那為生本。謂人生本。即大梵王是也。外道謂。一切人皆從梵王生故（文）私云。依此釋者。梵王即那羅延也。若爾輔相是梵輔歟。頌疏云。為臣輔翼（云云）理趣釋云。麼度羯羅三兄弟者是梵王那羅延摩醯首羅之異名也（文）南池僧都口決云。天三兄弟者（二三）各治三國。梵王天竺那羅延唐士自在天日本（取意）私云。此釋梵王那羅延其體別。然與抄意異。此准所列次第并治國大小。梵王勝那羅延劣。寧以梵王為輔翼乎。故知那羅延有多種歟。例如魔醯首羅有多種也。故疏第一云。那羅延大那羅延（云云）又寶師涅槃疏云。天帝釋之力士（文）惠暉疏云。人種神者先是人。後作神。或父母隨一是人一是非人也（文）此等說欲天攝歟。或人趣攝歟。當知那羅延。在欲色二界故。疏中約色界那羅延。餘師釋據欲界那羅延歟。
    以能造之主等者。私云。那羅延天云能造主也。意云。以那羅延天者更無有所尊貴之人故那羅延云尊貴也（為言）又云。能造主非那羅延也。意云。那羅延天外有能造主更無可尊貴之人故那羅延云尊貴也（為言）故抄云。更有尊貴者即指那羅延天也（文）尊貴者遍一切地水火風空處者。此意明前那羅延天尊貴遍五大之義也。前明造成之用今示普遍之德。是其別也。又義。今地水火風空即為尊貴體也。故能破文云彼即地水火風也。但今釋可讀爛脫。處字安一切下讀之。故下文云遍一切處地水火風空。意云。尊貴者遍一切處之地水火風空也（為言）然二義中前義為勝。能破文云彼天像身。是那羅延天像故。指彼云彼即地水火風。故彼天像即遍五大。故云爾也。又密抄舉多說中。不云五大即尊貴。故又下文可長聲連讀。豈非遍一切處（乃）地水火風空界相乎（為言）。
    以此相入何所不可者。且擬外道成反難云。真言宗又談六大普遍之義。我於六大法身像上座而飲食。汝不忿怒耶。答（云云）又此能破文但破遍義。何不破前造義乎。今造成萬物義同下遍嚴義故。讓彼破歟。或讓前自在天破歟。
    一切法者自然而有者。嘉祥三論玄中。天竺九十六種舉要為四執。一計邪因邪果。二執無因有果。三立有因無果。四辨無因無果。此四中今自然第二無因有果攝也。釋云無因據其因無。自然明其果有。約義不同猶是一執（文）清涼演義抄云。疏若以自然為因等者斷義也。通其兩勢。初即老子意由道生一。道是自然故。以道為因。是邪因也若謂萬物自然而生下。出莊子意則萬物自然無使之然。故曰自然。即無因也（文）私云。此中疏者華嚴疏也。此二中今自然似同莊子意。但今云而有彼云而生。少異歟。又異玄者。玄云有果抄云無因故。又彼天竺異執。此震旦三玄攝也。彼玄中四執外別示三玄計。故抄老子自然道似玄邪因攝耳。又玄云。有人言。自然有因自然無因萬化不同皆自然有（云云）問。自然本有義佛家盛談。故釋論云。非作非造自然意（文）若爾何遮彼義乎。答。彼不知因緣而立自然義。此不壞因緣而明自然。故云。釋論文熏生緣起六意隨一也。可悉之。問。若爾自宗云遠離於因緣。又云遠離因果法然具。此等皆同外計乎。
    答。此等離九種迷情妄假因緣離斷常一異等邪因邪果故云爾。全非無性德輪圓隨緣義也。故大師於不二門成法爾隨緣義。又四種身各立法爾隨緣之義。又疏第十一釋此因因生空云何而有果文云。若於如是緣起法中而言有因有果即是遍計所執。隨於斷常一異。不入中道。是故證知。如是真言永離因業故即是法界不思議界也（文）應知自宗法爾隨緣義是顯教一乘等法爾隨緣猶不及。況外道自然乎。故知。外約遍計分別論自然。內約佛知見談法爾。又顯攝相歸性論法爾。密性相宛然明法然。又顯於緣起法立自然。密於性德法談隨緣也。問。內道因緣為宗者。蓮華鮮潔棘判利端何因緣所染削耶。答。外因緣是水土等也。內因緣又一切眾生共業也。利端鮮潔又眾生受用依報故。又草木等盛衰有情善惡業增上果故。又自宗意鮮潔顯色利端形色四曼攝故六大所生。若爾因緣所生義無異論者歟。
    有計身中離心之外等者。唯識論第一云。三者執。我體常。至細如一極微潛轉身中作事業故（文）又破文云。後亦非理。所以者何我量至小如一極微。如何能令大身遍動。若謂雖小而速巡身如旋火輪似遍動者。則所執我非一非常。諸有往來非常一故（文）私云。作事業義雖同。旋轉身中義與運動此身少異。又論云細如極微疏云離心別有是大異也。然計義同故引證矣。
    若我無常則罪福果報等者。智論疏第四（惠影）云。無常者名為滅失法。若言一向是無常者則無相感致義。何以性。以因無常故則有滅失。因滅失故不得於果。果滅失故不酬於因。當知則是無福。若有罪福果報者以因不滅故所以得果。以果不無故所以酬因。若定是無常者定無罪福因果相感也。佛法中以罪福果攝從因緣起。因緣起故則不可說一向無常。何以故。凡因緣生法以因緣聚故不可說其無常。以緣散故不可說其常。從緣故不可說其有。緣起故不可說其無。相續故不斷。生滅故不常。不同外道說常則一向是常若言無常則一向滅失也（文）同疏第九云。若我無常者本由我便作罪福。若我無常者則我隨身滅。如岸墮水消散。故作者既無則無作法則無罪福也（文）私云。上文若法是因等者。此我為作事業之因故云若法是因。又為因法必從因可生故云及從因生也。又因生法必無常故云皆無常故也。又解云。法者總通我及事業。是因者我也。從因生者事業也。二俱非常故云皆無常也。若我下重破我及事業也。罪福果報者作事業故前解不順皆字後解違無為。作能作因然後義順文也。挍量等者大師疏文次第云。挍量未明（文）私記云。是指中觀等明外道所計義與佛法差別之文處歟（云云）若爾唯識等又破外道等。彼又可然歟。
    智度云。有計神我者論第十二文全同。如下出之。唯識論第一云。二者執我。其體雖常而量不定。隨身大小有卷舒故（文）又能破文云。初且非理。所以者何。執我常遍量同虛空。應不隨身受苦樂等。又常遍故應無動轉。如何隨身能造諸業（文）。
    如論中破等者。或本如中論（云云）十二門論云。復次若自在者何以故不盡作樂。盡作苦人。苦者樂者當知從憎愛生。故不自在（文）十二門論或本盡作苦人一句無之。此本順理歟。智論疏第四（惠影）云。爾執我云神作自在於作著。破云。神若自在自作者應自在作樂。何故作苦。以欲樂於樂反得苦故當知不自在不自作。非作者故○又神若自在者不應造惡墮三塗。亦不應有種種不如意事怨憎聚會恩愛別離等事。何以故。自在故。若有此等事者當知不自在也。我是自在相。若不自在當知無也（文）准此釋盡作苦人之論文頗可謂無用矣。又今論所引是十二門文也。如論中本為勝矣。三論玄云。問云。何名為邪因邪果。答。有外道云大自在天。能生萬物。萬物若滅還歸本天。故云自在。天若瞋四生皆苦。自在若喜則六道咸樂。然天非物因物非天果。蓋是邪心所畫。故名邪因邪果。難曰。夫善招樂報。惡感苦果。蓋是交謝之宅報應之場。以不達義理故生斯謬。又夫人類生人物類生物。人類生人則人還似人物類生物物還似物。蓋是相生之道也。而謂一天之因產萬類之報。豈不謬哉（文）今破同初難歟。又智論十二云。若神常者且應不受苦樂。何以故。苦來則憂樂至則喜。若為憂喜所變者則非常也（文）此破神常非破自在歟。
    四大草木等皆有壽命者。草木等有壽命密宗盛談。故大日經說有情及非情阿字第一命。宗家又判金剛內外壽。然與外計異。彼六大普遍故識大遍非情。故云有壽命等也。此或約續生或約卷合故其意異也。合昏木者。
    補特伽羅者。贊玄疏第一云。補特伽羅即數取趣。正當人義。謂頻造業往諸趣故（文）。
    若有從今世趣於後世等者。俱舍頌疏九云。謂外道執於臨命終時能捨此蘊。於受生時能續餘蘊。若無有我誰能續蘊。故有我也（文。勝論外道義也）又云。蘊剎那滅。不可從此轉趣餘世○故雖無我但由惑業以為因故諸蘊相續等（文。論主述有部意也）俱舍以有部破外難。今疏以有部義同外計。彼此意異。彼立有部故。此破有部故。何者外道云依我相續而未知由惑業相續。故為能所破。然今疏意有部雖知惑業相續若約諸法體云恒有猶同神我常義故今遮也。問。藥師經云。若彼自身臥在本處見焰魔使引其神識至于焰魔法王之前（文）又仁王經云。識神無形假乘四蛇（文）此等經說非許識神從此世轉趣餘世之義耶。答。晴邁疏云。言見琰魔使引其神識至王前者。若其患人決定令死則受鬼身。容可琰魔王別遣鬼為使而引取之。如其未決定死則未受鬼身。何有鬼身得引生人之識。不可別人之識在別鬼身中。若不在鬼使身中。識心既不孤遊。云何可引得至琰魔王前。當知此是藥師如來及經之威力令彼患人第六意識見分之上起此三種行解相分。一為琰魔王二為王使三為已身。為自識神所依。隨使而行至琰魔王前。其實神識未曾離身。若是本識隨所捨處則成死屍。不可說離身。若是六七等識依本識故而得現起。若離本識無種子故無由得生。是故八識俱無離身孤行之理。此蓋如人夢中見師僧或復父母遣使來喚。夢現見已身隨使而行達師僧或父母前。當知師僧或父母使人已身皆是第六意識見分上現此三種相分。似有去來實無去來○此亦如是藥師如來及經威力令彼患人見如此相。似有往來實無往來（文。善珠疏同之）私云。斯乃於第六識獨影境作如此說。寧同外道神我乎。又心依身而住故云假乘四大也。識神者眾生心識也。非外道神我也。又藥師經云。彼識得還者。有為生滅心既滅。得還。未來識相續非永滅云還。非同外道神我常也。祕經云識還來可准知之。又大疏第五云。阿闍梨言。少時嘗因重病因絕神識往詣冥司（文）此又准前矣。當知。藥師經并同疏等意於本有身被焰王裁斷也。探玄記第六又於本有身斷罪（云云）十王經十輪經等意以中有身到炎王廳故則於其身預斷罪。成實論中陰品說亦然矣。問若有從今世（乃至）識神為常文者屬能破文乎。如何。答。重是述前計我義也。識神若常下能破文也。又義。若有已下皆能破文也。今文牒破也。謂既云數取趣。自今世趣後世則識神為常牒破也。或又若有（乃至）為常為牒識神下破也。識神為常者（為言）或又展轉次第牒破也。意云。若有三世流轉義神為常。若常則何有死生乎。若有死生非神常。若無常則無我也（為言）既置若有言。非述上義。又云但隨事異名耳。是計我結釋也。例如下知者見者云皆是我計隨事異名也耳。
    犢子道人及說一切有者等者。有部云。三世實有法體恒有（云云）犢子又立五法藏。謂三世無為不可說藏也。既云。此兩部計有三世法。犢子又五中以三世法同今我而非取不可說藏歟。此三世有法義同從今世趣後世識神常計故。但同者相似義歟。識神是人我也。是法執故。或以大乘意小乘法我屬人我歟。失佛法三種法印者抄云。義林第一云。諸行無常涅槃寂靜諸法無我。若加有漏皆苦成四法印。今謂。彼宗計。神我三世法為常。則失如來諸行無常諸法無我等法印也（文）意云。計三世實有我故非諸法無我。又三世法體恒有故非諸行無常。又既帶我故非涅槃寂靜也（為言）應知以一三世有法為失三法印之因也。問。薩婆多等既立三法印。何云失彼印耶。答。約用無常雖立諸行無常其體恒有故失彼印也。故光云。此宗諸法體皆本有。四相於法但望用說（文）又遮外道等我故雖云諸法無我。犢子有非即非離我。又兩部俱有三世實有法我故非諸法無我。又有部意。斷煩惱得故其煩惱此身不成就故雖得二炎寂靜。但是偏真理未究竟涅槃。故失涅槃寂靜也。然異外道等無想等計真涅槃故。分得彼印也。中觀論第二云。若人說我相。如犢子部眾說。不得言色即是我不言離色是我。我在第五不可說藏中。如薩婆多部眾。諸法各各相是善是不善是無記有漏無漏有為無為等別異。如是等人不得諸法寂滅相。以佛語作種種戲論（文）。
    西方諸菩薩等者。此正舉兩部能破也。外道我先既破故亦通無失。唯識等論中作種量破小乘外道等故。中觀等論又爾也。故知龍樹天親護法清辨等云西方諸菩薩歟。此識遍一切處等者。問。識大普遍真宗實談。故大日經云。我即同心位一切處自在普遍於種種有情及非情（文）。所以識大遍五大。故經軌中顯五大形色無示識大形色。即此意矣。若爾何云外計乎。答。真宗意於性德海本有六大談普遍無礙之義。此乃佛智所照也。而今識大普遍義遍計所執前於無常識大計常遍之義。故彼此大異也。
    而今要由根塵和合等者。意云。要由根塵緣合而識生時見聞覺知故。汝遍常識神獨不見聞覺知故。汝識神成無用也（為言）。
    又若識神遍五道中等者。智論十二云。若我常者不應死不應生。何以故汝等法神常一切遍滿。五道中云何有死生。死名此處失生名彼處出。以是故不得言神常（文）。
    不同佛法第八識義也者。問。佛家又談賴耶執持含藏之義。依之疏下釋云。阿賴耶義云含藏。正翻為室（云云）唯識論云。能藏所藏執藏義故（文）祕宗專成圓明淨識卷舒觀。此乃非同攝舒義乎。答。言雖同意是異。外帶見內不爾。故或佛家有為心云賴耶又佛性真心云賴耶。外以神我云賴耶。故智證大師抄云。執持含藏彼此同旨但計神我故為所破（文）且約權實二宗辨不同者。若依相宗則於業種生第八識約因相果相等。分能所藏等義。皆是待因緣而成立矣。今未見因緣種現等而計執持含藏義也。若依性宗則真如合無明成賴耶。此識有二種義。能攝諸法又能生諸法。能所雖異其體全一也。而今能所定別故云不同等歟。又自家心月輪等卷舒觀是既破人法上執而開佛知見觀也。而今外道攝舒義遍計分別情實見故不可相同耳。
    然世尊密意說等者。出佛法第八識義也。故密嚴經第三云。佛說如來藏以為阿賴耶。惡惠不能知藏即賴耶識○如來清淨藏世間阿賴耶如金與指環展轉無差別（文）若初學大乘人於自心實相如來藏賴耶生分別執著亦同外道見也（為言）相宗釋云。若執唯識真實有者如執外境亦是法執（文）今又此意矣五教章下云。如解深密經云。若菩薩於內於外不見藏住不見熏習不見阿賴耶不見阿賴耶○如來齊此達立一切心意識祕密善巧○解云。既齊此不見等處為立心意之善巧故。是故所立賴耶生滅等相皆是密意。不如言而取故會歸真也（文）此深密經意密真理以一分生滅法說賴耶也。准又今佛隱密圓明淨識自心實相賴耶而說真如隨緣如來藏賴耶故云密意說歟。且於然字有然前起後義。然前意釋成前佛法中第八識是真如隨緣藏識也。起後意前佛法中第八識者相宗業種生賴耶也。此性宗二分不二賴耶。故五教章云。又如達麼經頌攝論等云。此界等者。界謂因義即種子識。如是等寶性論約終教釋云。此性者謂如來藏性（文）私云。阿毘達麼經頌攝論唯識等云無始時來界。寶性論云無始世來性。故作此釋耳。
    不觀自心實相等者。疏第一云。今真言行者於初發心時直觀自心實相了知本不生故。即時人法戲論淨若虛空（文）今反此故同我見也。
    復有計能見者等者。抄云。謂有外道計能見者而為真我。是一是常。復有外道而於六根隨事異名皆生我計（文）。
    智度云。目睹色等者。智論三十五云。問曰。如我乃至知者見者為是一事為各各異。答曰。皆是一我。但以隨事為異於五眾中我我所心起故我為我。五眾和合中生故名為眾生。命根成就故名為壽者○目睹色名為見者。五識知名為知者。復次用眼見色以五邪見觀五眾用世間出世間正見觀諸法是名見者○餘四根所知及意識所知通名為知者○但憶想分別強為其名文私案。五識知名為知者。私記云。眼等五識知色聲等五境云知者也（云云）准智論復次釋餘四根及意識釋者。除眼識餘五云五識歟。又隨事異名者依智度文。外道所計我知者見者等不同故云隨事異名也。然抄云而於六根隨事異名。恐違智論文歟。
    難者云汝言等者。鈔云。今難云。汝言能見是我與彼能聞等五為是我不。設爾何失。二俱有過。若言餘五各是我則有六。乖是一義。汝執見者是一我故。此見不可聞覺知故。既此六根互不相知。是故汝執一見為我。不可作六也。若言餘五同是一我者我則雖一乖六根故。以眼見耳聞各別用故。既此六根互不相知。是故六根不可作一也。若言有非我者。是亦同疑。亦徵例云。餘五根等既是非我。其能見我應亦非我。為立量云。汝言能見是非我。六根之中隨一攝故。如五根等反難可知（略抄）或云。一不可作六者一眼不可作見聞嗅嘗觸知六用云也。六不可作一者六根各不可作一見功能云也（云云）私云。能聞能觸知者舉餘五根作能也。前計中云見聞覺知。是又六根能。故筆削記釋起信論見聞覺知云。聞謂耳鼻。覺謂舌身。知即是意。攝六略盡（文）准今又觸者舌身歟。智論文知者見者皆云是一我。故知者破又可准之歟。又破見者知者隨被破歟。或並破歟。
    或有說言等者。此出所執計也。問。既云能執者何偏云所執計乎。答。非前能執云我。云但是識心。更成所執我義也。若不爾者一人計二我乎。違常一義故。又前知者見者復內知外知各二人計也。今能執所執豈非二人所計乎。
    然內外身受心法者。智證大師釋云。四念處者但約內觀。何言外耶。和上云。自身他身為內外也（文）又准前云內外十二處者身與法通內外。身中五根是內也法中無表外。法境攝故餘皆內也。
    是中所執能執等者。依他相見非遍計能取所取也。意身受心法中能緣所緣猶緣生無性故不可得。何況有遍計能執所執義耶（為言）或又於此計舉二說中所執能執者指第二說也。彼心為能執境為所執故。何況有我者非初說也。謂計離心別有能執我故。若依初義中字讀乃點。依後義用仁點矣。或本能執下又有執一字。依此本無違。意云。執所執能執之執猶不可得。何況能執所執我耶（為言）且准此疏釋經文所執是未必別人計歟。不云或有說言而直釋所執故但第二計一執歟。大師釋云。能所二執（文）此分為能所兩計。若爾今此計中有三類歟。能執二計異故。猶如顯生二聲也。
    有計內知為我等者。私記云。彼內知之我是似第七識之緣第八識成自內我執也。但今此外道執內識而彼為自我義也。此外知我是其以第六識之緣六塵境而於自心成我執也（云云）。
    社怛梵者未詳翻對可撿之。
    苦摩奴闍梨者。抄云。問。有唐三藏既成譯誤。何故爾時摩奴闍不云人執。摩納婆不云勝我還置意生儒童。有何異耶。答。為順古譯不欲違之。其間是非從疏取捨耳（文）本經云意生儒童故作此釋耳。唐三藏者唐代玄奘三藏也。私記云此義翻名有唯識樞要上卷中也（文）。
    未那是意等者。或云。問。未那未奴二音同是舌內五音字也。其義不可別之。例如薄曰羅縛曰哩縛曰路同舌內五音轉聲。故同翻金剛。爾何。答。高祖判文有深意。未學輒難辨。但或依體文致同翻或就轉聲成異翻。又雖金剛名同其義是別。謂是男聲即智。女聲即理也（云云）。
    是毘紐天外道等者。疏第十云。毘紐天有眾多別名。即是那羅延天別名也（文）又第五云。微瑟紐舊譯謂之毘紐。此是那羅延天也（文）准此釋。前所舉計那羅延天而為尊遺之外道部類歟。又疏第十七云。韋紐天自在天別名。正云毘瑟紐（文）准此文。又前所列自在天外道部類歟。若爾何人生云自在天部類。今勝我云毘紐天部類乎。又雖同天。出別名歟。若爾何正列時自在天那羅延天為別類矣。然人生義似自在天計勝我似尊貴歟。或又自在那羅延天雖同天約能計異為二計歟。或雖別天毘紐梵號通二天歟。又胎藏外部毘紐天那羅延天自在天各別三天列之。又疏第四云。復有奉事自在毘紐那延日月尊等種種世天（文）此文又三天別體也。毘紐天智論翻遍悶百論云勝遍也。弘決第十云。毘紐天亦韋紐天亦韋揉天此翻遍勝亦遍悶亦遍淨。阿含云。是色天。俱舍云。是第三禪頂。淨影云。處在欲界之極（文）。
    智度亦云有計神等者。智論第十二云。問曰。人云何言色是我相。答曰。有人言。神在心中微細如芥子清淨名為淨色身。更有人言。如麥。有言。如豆。有言。半寸。有言。一寸。初受身時最在前受。譬如象骨。及其成身如象已莊。又有言。大小隨人身。死壞時此亦前出。如此事皆不爾也。何以故。一切色四大所造。因緣生故無常。若神是色。色無常。神亦無常（云云）私云。云此中大小隨人身等計前人量計引證。今疏文不舉能破者同前人量能破故不示之歟。但與智論能破異。彼云隨身大小即是無常故。又自下皆不出能破文。准前破與。
    儒童梵云摩拏婆者。三論宗賢聖義記第二云。摩納縛迦者此云儒童。意我猶如少兒。其性不定有時高有時下於劣已高慢於勝已生卑下言也（云云）又智論惠影疏第二釋儒童云。西國云摩那斯亦云摩納。故大本經乃云摩納汝當作佛者。此即言儒童也。摩納者梵下之辭耳（文）此釋名菩薩雖非我名為顯梵漢詞引之。此等皆以摩納翻儒童。何為誤乎。彼等皆同唐三藏等翻未伺今正翻歟。
    注此二名是菩提闍梨解者。二名者人生勝我也。菩提闍梨者金剛智歟。不動使者法金剛菩提奉詔譯（云云）又不空義譯云。金剛菩提三藏阿闍梨云云。此譯是不空記金剛智口說也。菩提智義也。今略金剛二字云菩提闍梨也。就中金剛智是善無畏同門也。而互為師資無畏不載彼義乎。況彼門弟一行尤可依彼也。
    若聲顯者計聲體本有等者。疏文次第云。聲顯與聲生全別文（文）生顯異者聲本生亦體雖本有。不云本有而本生。故異顯歟例如清淨始又雖本有理常今初故云始覺而異本覺也。或本生非本有義元由義也。聲生元是待緣生之也（為言）若不爾者違生已常住之釋故。唯識論第一云。有執一切聲皆是常待緣顯發方有詮表（文）疏云。待緣顯者聲顯也。待緣發者聲生也。發是生義。聲皆是常。然有時聞及不聞者待緣詮故。方乃顯發（文）又論能破文云。餘聲亦應非常聲體。如瓶衣等待眾緣故（文）疏云。又前破明論聲計。今破彼聲外之常聲。故云餘聲○然彼所計聲性歟聲別。聲性即是所發音響聲之體故。今總言非常聲體○聲及聲性合名聲體○因云待眾緣者。若言待緣顯即聲顯成自生俱不成。若言待緣生即自性成顯不成。為對二宗自無有過。故但總言待眾緣故。若言待眾緣生顯故。文繁無用（文）今疏如餘處廣釋者。指此唯識等也。
    略舉三十事者。暹僧都云。於最初總我執而加次次二十七種及三類此三十事歟（云云）此釋未詳。住心論云。時大相應二建立自在流出計。尊貴自然內我執人量遍嚴壽者數取趣識藏知者及見者能所二執內外知怛梵人勝計常定顯生二聲與非聲如是三十大外道各各迷真如輪轉（文）依此釋。於經中聲論開生顯故成三十也。但時舉一。是經文別說故一言含二時歟。問。若開聲論。五大又開可增三十。況五大經中既置等言。尤可開也。答。彼所計同故。此生顯異故。問。若約計異則能執可立二種。若約計同則怛梵不可別立。何。答。能執是識心所執境界者舉所執計歟。若不爾者無所執別計故。或又疏意能執分二計所執不為別計歟。所執無標句故。若爾疏與論互顯歟。又怛梵雖計同部黨別故。五大同計而同部類故。問。若爾。今經開題何云二十九邪計乎。答。此依經但云聲未開生顯故。或又二十九三十三（經文等字等取四大也）也。然約滿數云三十也。若過若減皆存大數故。
    如人坐得四禪等者。此是三十事外舉一兩而示類無邊也。其中坐得四禪者六十二見中計後際中五現涅槃見也。唯識疏第六（末云）一見現在受若人若天五欲樂便謂涅槃。二壓五欲現住初定以為涅槃。引在身中名為得樂。見他現在住定亦爾。下皆准知。三壓欲尋伺故現住第二定以為涅槃。四壓諸欲尋伺喜故現住第三定以為涅槃。五壓諸欲乃至入出息住第四定以為涅槃○然於無色不計涅槃者以樂怡悅輕微不及色界故（文）准此釋。今疏中五現涅槃中但取四禪。四禪中唯舉自歟。云如人坐得禪即計此法等之故。真實常理者涅般義也。坐得四禪者得定是端坐專注一境故。起信論云。端坐正意（文）又疏下釋云。常好端坐（文）。
    或生是念我是得禪者者。起信論文。以修世間諸禪三昧多起味著依於我見繫屬三界與外道共。若離善知識所護則起外道見故（文）指此類歟。我是得禪者起味著依我見之意也。問。准唯識等說。五現涅槃是邪見攝也。若依唯識論等五見展轉必不相應非一心中有多惠故之道理。不可有我分相應之義。若依剋性義。是邪見攝而非身見。何云我分耶。答。我分相應者經文。如是我分分別相應（云云）如是我見邪見等與虛妄分別識相應也（為言）非謂身見邪見等相應歟。但云我分者前三十事等多分我見故云爾也。或云。執常理邪見剋性故非我相應故非我。是法我見攝故云我分也。謂今迷法執故法執所攝。法執又得法我見之名故云我分也（為言）問。外道凡夫何異耶。答。筆削記六云。三乘人及凡夫外道皆修止定。然凡夫多味著外道帶異計。所修雖同修定有異故。得果各別也（文）。
    各各自謂有大師薄伽梵者。下云梵王猶如佛是也。
    如劫初時獨有一天等者。頌疏第八云。問。何故梵王梵眾起一因同想。答謂。大梵王於劫初時獨一而住更無侍衛。遂發願言。云何當令諸餘有情生我同分。時極光淨天見已悲愍。從彼處沒生為梵眾。王纔發願見有天生。故大梵王起如是想。我表能生也。彼諸梵眾初見大梵威德特尊又憶念知先因梵王發誓願故我來生此。是故梵眾起如是念。我等皆是大梵王生（文）今疏意同之。問。俱舍等意。同想一因計是非因計因戒禁取也。今何云初有我者耶。答。光十九釋外道計梵王等為世間因云。計我常已方於我常起世因執。因執謂戒禁取（文）准知今又可爾歟。但此同初禪。彼在下地。緣上地故可異歟。可尋決矣。今疏文似云初有我者是梵王等僻見謂是梵天王能造世間等異見外道計耳。
    希求順理解脫者。大經要義二云。問。異生羝羊心者不曾求出要。何引希求順理解脫之文而為證耶。答。疏云○（引今文）。故知以未求解脫已上違理心正為此心之教證也。然引順理文者如上已云明順理八心及淨心生起之由漸也。此心無間生種子故（云云）此釋以順理為順世八心歟。私案。今順理解脫者羝羊心攝。何者。上舉三十事畢指彼類云如是等我分（乃至）希求順理解脫。此乃述違理心之行相也。況出三十事類無量時。舉計四禪而為涅槃之人。以彼涅槃云解脫。又云理（疏云常理是也）此豈因果之理乎。今順彼行求解脫故云也。故疏云今順彼行希求解脫故云然也即此意也。下順世因果云順理。是順即世間八心也（文）彼此水火何一同矣。故寶鑰以此文證第一心矣。又義。順理者瑜祇也。故釋云。順理梵音瑜祇（文）此瑜祇順因果道理之行也。下云最初順理之心。不依此經何文乎。但順彼行者等者古昔人坐得四禪是順理行。而誤計此為常理即解脫義也。今順古昔誤順理而為解脫之行希求解脫也（為言）若不爾者希求二字可安順理下。故知。雖舉順瑜伽計常理還是違理心故云已上違理之心也。大師又住心論中第一心不引此文。可悉之。
    愚童凡夫類猶如羝羊者。問此二句違理心。故住心論寶鑰皆證第一心。何今次明順理下舉此文乎。答。為淨心生起之由故有此文也。故寶鑰住心論又第二住心引之。但寶鑰舉初句心論二句俱有耳。問。順理者唯局順世八心乎。答。破壞內外因果云違理心。應知順內外因果云順理也。若但歸佛教行世善云內因果者可局世間歟若內因果廣兼違世等順世出世之理義也。問。若爾違世與出世同歟。答。彼又有寬狹。違世小乘也。故疏第三云。得離違順八心證寂然界（文）出世廣通大乘一乘等也。寶鑰云。已上三心皆是世間心。唯蘊已後名出世心（取意）。
    羝羊是畜生中等者。周易第四云。羯羊觸潘贏其角（文）玉篇云。羝丁奚反。雄羊也（云云）羊雌羊歟。
    後時欻然自有念生者。寶鑰上云。本覺內薰佛光外射欻爾節食數數檀那（文）准此文欻然念是依內本覺熏力兒起始覺智用云念生也。佛光外射者始覺用也。
    節食持齊者。不思議疏上云。節量食者節撿小食名節量食。有人雖受一食法瓷意飽噉腹滿睡眠。妨修道法故須節量。又多食增長煩惱又增長睡眠令身不安故須節量。節量至幾許隨已所堪。三分留一施諸鳥獸餘便自食。能少益善（取意）今節食者此節量食也。又云一揣食也。但今節食持齊者。准智論一日不食云節食持齊故。不同如來所制過中不食持齊也。故云然猶未是佛法中八關戒也（云云）。
    佛法中八關戒者。毘尼討要第三名八戒齊或名八關齊。前八是開。閉八惡不起諸過。不非時食者是齊也。禁止六情不染六塵齊斷諸惡具修眾善故名齊也。又齊戒體一名別。若尋名定義義容少別。齊者過中不食為名。戒者防非止惡為義。薩婆多云。八箇是戒第九是齊。齊戒合數故有九也。依俱舍論合九為八（文）問。八戒其體何。答。大乘義章八戒齊義云。八戒齊者所謂不殺不盜不婬不妄語不飲酒不歌舞唱伎不著香薰衣不上高廣床不過中食是其名也。此等防禁故名為戒。潔清曰齊。○若依毘曇。不著薰衣不上高床此二同是廣嚴處起合之為一。故說為八。若依成實及智論。前八是戒。後一是齊。齊戒合說。是故名為八戒齊矣（文）篆隸萬象名義云。齊側皆反。洗心曰齊。防患曰戒。敬也莊也（文）問。准討要釋者關是戒義也。故云八關齊。宜然。今何云八關戒耶。答。齊戒體一義故齊云戒歟。故疏下云。八齊法（文）又關舉用戒示體。體用並舉歟。
    於立齊日者。太賢釋云。六齊日者黑白各三。謂第八日十四日十五日二十三日二十九日三十日。鬼神得勢傷人。為令勉害故須制也（文）黑月白月各取三箇日因緣智論第十三引天地本起經委釋。檢可見。又抄中出矣親者玉篇云。
    智度中上代五通仙人等者。智論第十三云。問曰。何以故六齊日受八戒修福德。答曰。是日惡鬼遂人欲奪人命。疾病凶衰令人不吉。是故劫初聖人教持齊修善作福以避凶衰。是時齊法不受八戒。直以一日不食為齊。後佛出世教語之言。汝當一日一夜加諸佛持八戒過中不食。是功德將人至涅槃（文）准此釋。前持齊又六齊日可修歟。但今引者因經文六齊故也。或又前持齊忽然所作。不依知識故未必六齊歟。又戒序云。凡夫一向惡心遇善知議教誘故起愚童持齊心（文）仙人所勸又可同前歟。問。前云持齊今云斷食何同乎。答。正文直以一日不食為齊（文）外持齊一日不食云齊。故又云斷食也。故不同內過中不食齊矣。又淨影釋云。以不殺等防惡禁罪助成齊法。助齊法中差別不同。故名齊支。非斷食法。故不名為齊。不過中食是斷食法。故名為齊（文）依此釋。內持齊又云斷食歟。或云。律藏中無斷食法（云云）直言家有斷食法。不動立印儀軌云。菜食作念誦斷食一晝夜（文）既以一晝夜不食云斷食故。問。五通仙人者外道歟。答。所勸持齊既外八心攝也。能化人可外人歟。智論中簡斷食持齊出佛法不過中食齊。今疏云未是佛法八關戒。故但智論云劫初聖人者雖外道從外人所歸云聖人歟。猶如孔子等云聖人矣。又樸楊釋云。增劫末齊得五通道云。或處云。成劫末鳩留外道出世（云云）。
    而與六親者。抄云。六親者一父之親內族也。二母之親外族也。三身之親兄弟等也。四妻之親妻眷屬也。五男之親男兄弟也。六男妻之親。是他內外族也。又善戒經抄云。兄弟姊妹妻子也（文）太賢釋云。言六親者父母伯叔兄弟為六（文）獲孝義之譽者於六親行惠施則得孝養仁義之名譽也。
    復以此施等者。此施者施物歟。非親識是所施境界故。或不爾。施物未顯。何指此施。故知能施心也。此目近詞故謂指前芽位施心云此施也。故疏釋云。無貪惠捨之心（文）付中第二云。復以此為因指種子。此豈不爾乎。前但施六親故施心似有偏頗。今不簡親疏故云平等施心也。非親識者疏人也。然復非遮親歟若不爾者何云平等施心矣。由數習等者已上釋經初句自下釋經後句也。初中守齊善法者指種子心也。修習無貪惠捨之心者第二心也。後中由數習者數數修習義。由第二心而起今善心之義也。即平等施心是也。□者玉篇云。
    籍此為因者。習行惠捨云此。期則指第三平等施心也。故云已能等也。甄擇所施之境是今心也。已上釋經初句如是下釋經之後句也。
    謂惠性漸開等者。惠性漸開是指第四心也。復甄別等顯今施心也。甄別者簡擇義智惠功能也。見其下釋經歡喜已下文也。歡喜義通自他施伎人令他歡喜故利他益也。施尊宿是自利歡喜歟。故云歡喜而施等。又為令他歡喜故施之歟。若不爾何下云亦令我施時等乎。此乃自歡喜故。又大師釋云。見高德而尊重具伎樂而供養（文）。此釋以伎樂人似為施物。文點云授與伎樂人及獻尊宿也。然不順疏釋歟。耆舊者耆年長老久已通達人也。舊是久義也。
    施與尊行之人者。釋經而供養之句也。尊行之人者指前尊宿耆舊人歟。今起親愛心為異矣。第二釋云得聞法利。又尊宿人學行高尚世所師範云爾也。凡於經文親愛心有二意。初釋未狎近尊重德行而起親愛也。後釋狎習親附而供養故云親愛也。
    謂能出離欲等者。此文釋上尊行人勝德也。尊行人者上代五通仙等也。或釋云。增劫末齊得五通道（文）外道用六行智故云出離欲等也。或又尊行人少欲離大欲故云爾也。或釋能施心品也。謂出離欲等可讀也。故論初釋云。少欲之想始生（文）。
    望初種子等者。若約續生次第。今果雖從第五而轉生。種果相對故望第一種子云成果也。如上六心。是初一持齊後五施福。人趣業引滿隨宜歟。何者論證人乘是專可約因業也。彼供養舍利福既感天上果。此持齊布施行盍成人引業。心離慳貪命終生天之釋分明者歟。問。若爾。寶鑰中釋以四品五戒為四州業因畢去未有捨此能得（文）又淨影義章云。釋言。善趣必由戒得（文）此等釋唯以戒非定人引業乎。答。齊施戒行相望時戒行勝故云爾。施福非遮引業義歟。若不爾者一興供養千變生天之明文云何消之。故知戒行施福隨宜可有引滿義歟。或又佛世以前施等為引業。施心強勝故。佛世以後五濁轉增故施心劣弱以戒行為引業故。問。此六心又可為生天因乎。答。住心論等中以六心證入乘以四心成天乘。故知約正就勝為人乘業因也。故戒序云。愚童持齊人乘之法雖云漸信因果行五常五戒等猶是人中之因不得生天之樂（文）若又依兼及劣義為天上因也。故下釋齊施果云。現世安樂命終生天（文）又云。為人天乘行齊施善法（文）又住心論釋人天十地猶此初開引六心文。若此六心但局人。何云人天十地乎（十心云十地也）若云十地故六四合云十地者何唯引六心文乎。故知今六心顯通人天也。又論引經云。五戒資身人天受趣（文）問。若爾護戒生天四心可通人乎。答。兼正准前可知。故住心論云。十善業道是人天因（文）問。六心五戒為人天因約兼正者如十惡業為五種因歟。何。答。若約滿果可然。若依引果正感人果後兼不可引天果歟。四州人猶上中下等五戒別。況天乎。今兼正者雖別戒多分引人故云正也。故性相釋云。善惡二業非皆齊等（文）問。五常五戒釋行同益別。又通法釋五常令一生檢束五戒通多世防修（云云）何今云六心五常等感人中果乎。答五戒等受持求後世故。五常等行非求後世意樂故。判行同益別也。然五常等又善故自引人中等果歟。故下釋云。如最初種子心。在眾生心終不敗亡。未至自心實際中間更無住處（取意）此意猶遠成佛菩提因。況人果乎。或云。現世安樂名稱等邊云人中因歟。問。今此六心具五常耶。不爾歟。答。或云。八心是續生為宗。然行齊施五常自備歟。故云得孝義之譽。又云仁義慚愧等故。
    經彼護戒生天等者。問。今此護戒生天通內外歟。答。顯文雖約外密意兼內歟。故疏雖約文正釋外八心兼解內八心故或但是外也。問。若爾疏中明違世八心等。論中護戒生天出三類（鑰中舉四類）聲聞菩薩等十心今文攝耶。答。違世十心疏自釋云。准例前文（文）又大師釋因便舉之。應知若外若內順世因果今經文及意攝耳。或今文持齊護戒等皆明佛世以前行故唯是外也。問。佛世以前誰人說耶。答。或云。劫初時梵王來下人間說四韋陀典。此乃外道所歸法寶故。三學同韋陀典所詮歟。問。以四論名推所詮未見三學義。如何。答。私云。諸說未必一同如前引。又安然云。後面所說阿闥婆陀辨聲明法（文）此等說不同故所詮義未決。況壽經。疏平吠陀禮儀（云云）五常等歟。就中疏釋彼所詮云。以能開示出欲之行（文）疏第十八釋四韋陀典宗云。尋究經宗但生梵天而無出世之道（文）依兩處釋彼典詮護戒生天之義無異論歟。又大師釋云。諸外道等立三寶三學名（文）可悉之。又義。大經要義云。既云護戒。護戒品行何捨三歸。三歸為戒體大小共許故。於此中三歸者梵王如佛圍陀如經論師如僧。歸此三寶為生天因也（云云）此意歸外三寶云護戒也（為言）此義又順疏矣。又義。疏第十七云聲聞緣覺亦有十善戒。亦為息世嫌及性善故持之。一切外道世天亦有十善戒（文）俱舍論十二云。一切輪王皆無傷害○勸他令修十善業道（文）住心論二云。勸導令修十善業道故輪王死定得生天（文）准此等釋。今護戒者佛世以前。故指此等十善云護戒生天歟。又義章五戒義云。成實法中外道亦得。阿含經中宣說外道得受八戒。當知五戒亦應得受。涅槃經說供養外道持戒之者得無量報。明亦得受（文）准此釋今護戒可通五戒八戒等歟。然今疏依智度佛世以前不許八戒等。故應知護戒但可十善也。涅槃經外道持戒者十善戒歟。阿含經別時意趣說歟。或又大師釋中輪王受齊戒（云云）又薩遮尼揵子經。劫初第二時中善根熟故受持五戒八戒（取意）明知佛世以前有受八戒之義歟。若爾今生天可局欲天。彼散善故。又戒經云。孝養父母報在梵天（文）准。設雖散善何不為上天因乎。又論引今文畢釋云。護戒生天亦有三種。○今明異生天有二十八種。大分為三。一欲界二色界三無色界（文）或云。此五戒生天者三界諸天總句也。戒有別解脫戒。是欲界散善也。又有定具戒是色界四禪定善也。俱舍等意無色界雖無無表色大乘意三界善趣生皆可依戒善也。仍今後四心續生次第先發護戒心是第七。其上求無畏依是第八。次住其殊勝修其行是第九。次其業決定第十也。故通三界有後四心也（云云）私云。受用無畏散善。殊勝決定定善歟。證空三味是決定心故。
    受用種子者。或云。此經文依兩釋文點二樣也。依初釋受用於種子可讀也。謂種之果實云種子。子是果實義也。故云種果成已受用其實故也。又依後釋受用則種子也可訓也。謂受用果心為無畏依成種子故。受用即種子。持業釋也。
    又云從一種子等者。有二意。一云通經二句文又釋也。所謂初釋命終生天云受用種子也。後釋為後心種子之義云受用種子也。一云由護戒故而得生天者釋經護戒生天句唯於受用種子等一句取二譬為釋為兩釋也。
    今此受用果心等者。合前譬者。譬兼明來由合說但合正用。何者從一種子而成百千果實者前六心中舉種子成果為今心起因也。是一一果實復生若干等者今受用種子義也一一果實者指前成果也。復生若干是今種子即護戒心也。今此受用果心者此也。展轉滋育者無畏心等也。故云復成後心種子等也。或又從一種子即受用種子也。百千果實是第八無畏也。是一一下第八心中開殊勝決定義也。
    經以此心生死流轉等者。住心抄云。護戒生天之後流轉生生死之間。天報業盡雖下生人界。以先戒行力亦值善友知識聞諸天龍神之尊德起恭敬隨順之善行也（云云）觀抄云。今護戒生天者欲持戒生天之心也。非正生天也。故下釋無畏依云。欲效彼行因冀成勝果（文）但於命終而得生天者戒力可感生天故云爾。殊勝決定猶生天因行。況今心乎（云云）私案。既雖起受用心非違世故云生死流轉。前唯護戒今簡別勝田故為轉勝心也。問。大師以今文證第三心。爾者因行果報俱取為第三心耶。答。住心抄云。由五戒十善等行感天上勝妙果報。取彼因行果報合為第三無畏心也。問。十住心是轉勝轉邊次第也。何指三有果妄入出欲因行耶。答。此中兼取戒行不限果報。義通因行故無過（取意）。或云。論十住心。若依該攝門三界諸天若因若果俱為第三心。餘心亦爾。若依行者進修門但取因行而擬儀行者一生得證心也（云云）先師云。但依心品轉勝立十種。未必取果報也。若取果報第一第二果何異矣。四五又爾。私云。若約所寄齊淺略門因行果報俱取。若依能寄齊真言行但約心品也。云心續生之相諸佛大祕密此意矣。
    已知尊行之人等者。今欲釋第八心先舉第六七心為來由也。已知尊行等二句是舉成果心也。故上釋第六心云復能以親愛心施與尊行之人狎習親附而供養之（文）又見持戒以下三句又舉第七心也。故釋受用心云。由護戒故獲諸善利（文）今復以下正釋今文第八心也。
    但計諸法是自在天等者。是前三十事中自在天外道等計也。今又雖外道自在天等為所歸佛法欲習彼天行因戒行等成彼天勝果故彼此意異也。問。前計者與能歸其體是同耶。答。於一人者邪正義歟。例如犢子薩婆多攝第一第四也。或又一人悟勝歟。云。今由善根熟之故或可別人。合違異故。故寶鑰云。問。諸外道等所行皆是佛法歟。答。此可二種。一合二違。合者契合如來所說故。違者違乖佛說故（文）。
    商羯羅是摩醯首羅別名者。悉曇藏第一（安然）云。摩醯首羅亦有三種。一四禪主名毘遮舍。此乃金剛頂經。佛初成道令不動尊降伏三千界主大我慢者是也。二初禪主名商羯羅。此乃大日經中商羯羅天。於一世界有大自在非三千界主也。三六天主名伊舍那。此乃壽命經中。佛下須彌令降三世降伏強剛難化天王大后。是也（文）准此釋。摩醯首羅有三種中。商羯羅是初禪主別名故云爾歟。故知總別相對中別名也（為言）經第一具緣品舉外部眾云商羯羅月天（文）疏第五釋云。商羯羅天此是摩醯首羅。出一世界大勢力。非三千界主也（文）安然大日經者指此文也。疏第九云。如瑜伽所云。說佛初成正覺○有摩醯首羅者。即是三千界之主○時不動明王○以左足蹋其頂○爾時大自在天尋便命終（文）此金剛頂所說毘遮舍摩醯首羅也。瑜伽者金剛頂經歟。故知不動所降。第四禪毘遮舍摩醯首羅。降三世所伏。第六天伊舍那摩醯首羅也
    黑天梵音嚕捺羅等者。疏第十云。次嚕捺羅亦佛所化身。是摩醯首羅之化身也。亦名伊舍那（文）准此釋第六天伊舍那天歟。彼天身青黑色故云黑天歟。祕藏記云。伊舍那天黑青色。面上三目。繫髑髏瓔珞。左手持器盤右手鉾鑱（文）此乃降三世所伏天故云佛所說化身也。同壽命經所說矣。自在天眷屬者此黑天。前所舉商羯羅天眷屬也（為言）初禪欲天有勝劣故為主伴歟。問。義釋中嚕捺羅是摩醯首羅異名（云云）又俱舍云。嚕捺羅此云暴惡。自在天有一千名此是一號（文）此等釋意同體異名。何為主伴天乎。答。自在天是摩醯首羅漢名。故智論二云。摩醯首羅天秦言大自在（文）故知義釋摩醯首羅。俱舍自在天。是伊舍那摩醯首羅。故云異名也。今疏中或云摩醯首羅之化身。云自在天眷屬者。皆初禪商羯羅摩醯首羅。故無違矣。又疏第五云。經中文更有嚕捺羅。即是商羯羅忿怒身（文）伊舍那天黑青色。三目二臂忿怒形故云忿怒身也。此又商迦羅之所變忿怒身歟。問。俱舍塗灰外道。於自在天計三身中。法身充遍法界報身色界頂摩醯首羅化身隨類六道嚕達羅（取意）准此釋。今嚕捺羅化身。色界頂摩醯首羅所變。何云商迦羅之化身耶。答。內外異故歟。疏文商羯羅化身義。無異論者歟。又本經正文云。所謂自在天梵天那羅延天商羯羅天黑天自在天子日天月天龍尊等（文）此中自在天者色界頂三目八臂大自在天歟。梵天那羅延商羯羅。初禪天歟。遁麟記云。那羅翻為人。延那為生本。謂人生本。即大梵王是也（文）商羯羅又初禪王故。故知一體異名歟。唯識演祕云。摩醯首羅一體三分。所謂梵天那羅延摩醯首羅（文）又理趣釋云。麼度羯羅三兄弟。是梵王那羅延摩醯首羅之異名也（文）准此釋。今三天是三兄弟歟。商羯羅是摩醯首羅故。若爾別體三天歟。或又捺羅延天。第三禪天歟。其故疏第十云。毘紐天有眾多別名。即是捺羅延天別名也（文）弘決云。毘紐天亦韋揉天。此翻遍淨。俱舍云。是第三禪頂（取意）。黑天者伊舍那天也。如前又大黑天神歟。疏第五。是商羯羅忿怒身（文）又良賁引三藏說云。大黑天神。是摩醯首羅變化之身（文）又大黑天神法云。大黑天神。大自在天變身也（云云）又祕藏記云。摩訶迦羅大黑色三面六臂大惡忿怒形（文）疏云忿怒身。俱舍翻暴惡。其義相當矣。問。大黑天梵號摩訶迦羅也。何嚕捺羅云彼天乎。答。伊舍那天雖梵號。又有嚕捺羅梵名。彼既爾。此何不然乎。自在天子者。問既云自在天可欲天。何云第四禪王乎。答。自在大自在隨宜名何天歟。智論中。摩醯首羅翻大自在故。又心地觀經。欲界第六天名大自在也。又唯識論疏釋論自在世主云。自在者自在天也。世主即是大自在天（文）依此釋。自在大自在。其名別歟。又准祕藏記。大自在天。紫色持鉾乘黑水牛。他化自在天。肉色持弓箭。大梵天四面四手肉色。那羅延天。三面二臂青黃色。又智論。大自在天。三目八臂騎白牛（云云）。
    俱吠羅等者。本經正文云。及俱吠濫毘沙門釋迦毘樓博叉毘首羯磨天閻魔后梵天后世所宗奉（文）今等者。等取毘沙門已下也。
    梵天后者。問。次下云。然佛法中無有后妃（文）何今許后乎。答。疏十四云。梵天無欲及女人等身。云何后乎。此是梵王明妃印相也。義云妃也（文）義釋十（本）云。梵天無欲及女人等身。云何云后乎。此是梵王明妃。明妃是三昧義印故義云妃也（文）凡色天有男相而無男根女根。故云無女人等。然今約瑜伽密意立梵天梵天后為定惠之表示也。從波頭摩以下者。舉諸龍中初故。云從波頭摩以下也。故經正文云。波頭摩德叉迦羅龍和修吉商佉（等文）疏第六云。閻魔但荼（○大蓮華龍王○波頭摩龍王。文）故知今波頭摩者。波頭摩龍王也。所謂得叉迦龍等者。問。龍是三惡趣隨一十惡業所感。何為生天所歸體耶。答。彼又五類天攝故。合為所歸也。都部陀羅尼目有五類天。上界天住虛空天遊虛空天地居天地底天。祕藏記。上界天色無色界。虛空天夜摩等四。地居天四王忉利。遊虛空日月星辰。地下天龍阿修羅閻摩王等。天者自在光潔義故。蘇悉地經。夜叉阿修羅迦樓羅乾闥婆緊那羅摩□羅部多畢舍遮鳩盤荼等。為地居天也。准此等釋。今自在天乃至商羯羅梵天后四天。是上界天也。黑天自在天子自在天后。是住虛空天也。日天月天。是遊虛空天也。毘沙門毘樓博叉等。地居天也。閻摩閻摩后迦樓羅子諸龍等。地下天也。若依蘇悉地。是地居天攝也。抄云。四類天世間勝三寶（文）此四類。又地下天攝地居歟。又別義門歟。未詳。問。地下天等何為所歸耶。答義云。薩遮尼乾子經九云。若不持戒乃至不得疥癩野干身（云云）下劣微獸尚假如來正戒之力。何況高德冥生勝福龍尊。不資自分世禁之功乎。別業雖惡滿業善故（云云）或云。此等皆世間宗奉神故。為成生天願。憑彼神而為助願之緣也。非謂生彼趣中歟。又住心論云。法行龍王者。於前世受外道戒行於布施。而不清淨以瞋恚心願生龍中。憶念福德隨順法行等（文）此戒與施成滿業歟。又以一生所持戒行發惡願樂生龍中者有之（智度沙彌等云云）。
    圍陀是梵王所演四種明論者。悉曇藏云。劫初梵王亦曰商羯羅天。初從四面創出四論。亦從頂上以出一論。後人更造六論解釋彼四婆陀（文）法華文句八云。外道梵志者。摩橙伽經云。初人名梵天。變造一韋陀。次名白淨。變一為四。一名讚誦韋陀。二名祭禮。三名歌詠。四名攘災。一一各三十二萬偈。合成一百二十八萬偈。有一千七百卷也（文）又止觀第十云。如梵天造四韋陀論。其後有仙名曰白淨。造四韋陀（文）私案。案然意。後梵王四面創出四圍陀（云云）會疏文。然文句等意。梵王造一圍陀。次白淨仙人。變一為四違陀（云云）違今文。然一四雖異。白淨又開梵王論故。從末云梵王四圍陀歟。例如云龍猛般若燈論也。又疏第十八四圍陀釋云。此是王所說。但可導行（文）又今文云。梵王如佛。四圍陀典猶如十二部經（文）前後文無爭。四圍陀直梵王造。又安然釋。從四面出四論（云云）頂上一論閻浮不流布故今不論也。不可云一韋陀矣。天台釋又依摩橙伽一說歟。疏十八云。雪山之中有大仙人。於四圍陀外別有決擇深義。名計礫婆。即以此教故。號此仙為計礫婆仙（文）文句白淨仙者。計礫婆仙同異可決。又安然。後人更造六論解釋四韋陀（云云）推此文。六論中二論釋四圍陀中三論。四論釋一圍陀歟。文句釋約四韋陀隨一歟。又疏十九云。作梵王時演外韋陀之法（文）此未云四韋陀矣。
    以能開示出欲之行者。疏十八釋四韋陀典宗云。然一一尋究經宗。但生梵天而無出世之道（文）准此文。今出欲者。出離欲界生天故云出欲行也。故寶鑰云。外道發心願天樂（文）又觀無量壽經疏釋四韋陀名宗云。毘陀論者。正音吠陀。有四吠陀。婆羅門學。一壽吠陀論。謂養性繕性。二祠吠陀論。謂享祭祈禱。三平吠陀論。謂禮議占卜兵法軍陣。四術吠陀論。謂異能伎藝禁咒醫方（文）又疏十九云。外典淨行圍陀論中有火祠之法。然大乘真言門亦有火法（文）祕宗護摩。是為對治外道火祠法也。此火祠法者生天行歟。故疏第四云。有諸異學深樂圍陀火祠之法願生梵世（文）此法四種中祠吠陀所詮歟。
    猶如十二部經者。法華義疏第四云。大乘具足有十二部。小乘隨分十二。所以但明十二者。以十二是一數之圓。又治眾生十二緣病故也（文）又云。大乘是滿字故具足十二部。小乘是半字故唯有九部（文。無方廣授記無問也）。
    此第八無畏依中者。抄云。謂凡夫以十不善感生惡趣。是怖畏處。後遇善友得聞世間三寶。修十善不畏三途苦名為無畏。十善是凡夫所依止故名依也（略抄）此意護戒後更得聞世間三寶也。倍增彼善故云十善歟。故受用心釋云。由護戒故倍復增廣賢善（文）又疏第八心釋云。彼聞如是等世間三寶。歡喜歸依隨順修行（順行十善也）是第八凡夫無畏依也（文。十善是凡夫所依止故）或云。此釋以世間三寶為依。無畏心所依故。謂生死凡夫無畏心之所依也（為言）故或云於生死流轉中求無畏依（文）又云。於第八心求生死無畏依時（文）此等皆所求三寶云依也。例如求解脫惠生。私云。生死流轉中者。在第七心求第八也。於第八心等文點可讀。於第八心求生死無畏依時（云云）意第八心云無畏依也。故疏云。彼聞如是心懷慶悅○隨順修行○是名愚童異生生死流轉無畏依。第八嬰童心也（文）此文既指順行心云無畏依故。然於第八心等文點。不順綴文歟。大師又云無畏心未云依。然今無畏依中復有殊勝心者冥抄釋。大師住心名為成句歟。問。嬰童無畏心者。約第八心立此名歟。答。或云。嬰童無畏通四心總名也。故鑰云。脫小分厄縛故無畏。未得涅般樂故嬰童（文）今疏總即別名但名第八歟。鑰疏互顯歟。或云殊勝決定開無畏故。三心云無畏受用云嬰童也。論云。嬰童據初心得名。無畏約脫縛樹稱（文）或云。受用亦無畏因故云無畏。私云。隱劣顯勝云無畏心也。
    此諸三寶何者為勝等者。抄云。謂此愚童凡夫。於彼前來善友所說此是大天與一切樂者。遂於四類天等世間三寶。隨於何類之中隨順修行。由此趣希求出離解脫之惠。此心殊妙勝過已前。依之不動故曰隨彼○惠生也（文）要義云。此諸三寶等。總於三寶善者也。隨彼所說等者別隨法寶得殊勝也。此人前於世間三寶擇善順行。此善力後有求脫智惠生也。故前求脫惠未生時。擇善順行。此為世間最上品心（云云）私云。抄意此勝三寶善知識所說故。云隨彼所說也。要義意別取法寶故二義是異矣。
    然以未知緣起法故等者。抄云。此然字義含縱奪。縱云雖於隨彼等。奪云然以未知等。謂彼未知因緣有無故。雖有觀空智惠故不離於斷常。又此言智惠。但是不正分別。非是真實智惠（取意）此意常無常空者。前殊勝心示不離斷常之過也。要義云。隨彼所說中殊勝住者。隨彼能詮教中安住其所詮殊勝道理也。求解脫惠者悕求所詮道理中空理作證之智惠生也。所謂者將說求脫智惠遂得作證。而發起下說語也。常無常空者。惠所證理也。如是說者。證此空教也。隨順此教者。但隨順此教而勤勇學也。然此學有二種。一求惠生二遂得作證。作證名學者觀未究竟故（云云）此意以常無常空為決定心也（云云）問。經文所謂言雖似示求脫遂得作證。疏中然以等釋。唯顯求脫惠過。抄釋冥疏文。云何。答。疏釋又顯求脫惠過。兼成空法作證義。猶如名相似覺等句結前兼顯熏俱矣。所以常無常雖示斷常過。空言還示空法作證義也。又依前義者。或云。求解脫惠生是殊勝心。解脫惠生決定心也。或云。於求字有正求已求二義故。猶如如菩薩地盡句矣。私又云。空法者空定歟。故具緣品。由他主空三昧空惠發生（文）疏云。而證空定（文）故知發得禪定云作證也。故疏七云。修諸禪（文）問。殊勝決定二心。是善種八心攝故。疏第四云。善種八心（文）然斷常二見邊見。其體不善無記性也。若爾觀空智與二見不可俱起。何云不離斷常乎。諸相應法必同性故。是性相所判故。答。下釋云。謂六十心與善種八心具體而生（文）六十心中五見有之。既云共體而生。豈不俱起。況法相家又許不善無起俱起義歟。必同性故。是大途判文歟。或又云不離未必俱起義歟。信唯識論云見非惠俱不異惠故。不可論相應俱起。觀空智即不正分別故云不離斷常。非別體歟。抄云。此言智惠但是不正分別（文）問。觀空智即二見。二見即可生天因乎。答。於一種觀空智有順違二義歟。證空定邊順理也。不知緣起空斷常邊違理歟。或又斷常有淺深歟。邪計斷常違理也。人常為人等計也。今觀空不知緣起故云斷常。猶順理歟。故疏下釋云。從斷常空退入邪見（文）此斷常非撥因果邪見故。又第三住心舉十六異論（矣）又疏第七云。若行人不解正因緣義。而修證諸禪必當計著自心（文）准此文修證諸禪善故為生天因。然起貪計著自心為內我我見故違理心也。光記釋味定云。愛能味著淨定故（文）。
    此中復有二種者。或云。第八無畏依云此中意。無畏依中有二故。先開殊勝心今開決定心也（為言）又云第九殊勝心云此中也。前既第八中開殊勝故。意於殊勝心中求脫惠生邊云殊勝心。空法作證邊云決定心。求解脫惠生一句。約正求已求有二心故。云此中復有二種也。已於空法等已字可思之。又義指隨順如是說句云此中也。此目近詞故。前殊勝決定二心。隨順此教勤修學故。此勤修學中有二心故（為言）。
    若離分說之凡有十心者。初種子心是持齊。牙乃至成果是於施開五也。七施上更護戒行也。第八見持戒生利。故又甄別勝田至供養歸依之誠也。此云八心。此第八歸依世間三寶中。隨彼所說法中得殊勝住。求空理作證惠生云殊勝心。空法作證心云決定心也。以此二心并前八心。總有十心故云凡有十心也。此中解脫者空理也。即繫屬他主空三昧也。非真圓寂也。故疏第七云。若深求此中至賾自然撥除因業。唯我性猶存。乃至無一法而入心而證空定。最是世間究極之理也（文）住心論引此文成求解脫義。又疏次下釋云。雖復一心精進勤求解脫。非彼能知涅槃（文）可思之。
    出世間觀空智惠者。或云。續生次第可小乘觀空智也。故今疏下云從此即發聲聞菩提初種子心（文）又初劫釋云。最初解了唯蘊無我時。即名出世間心生（文）問。既云觀自性空法空義也。又大師釋云。觀有空即法界則得中道正觀（文）有空即法界義。全非偏真理。中道正觀稱獨局大乘旨。如何。答。然佛法中以知因緣有故（等文）因緣是佛家大宗。小乘豈背彼旨。斷常專外道所計。無我何同彼義。但自性空者拆法空。非體法空。故疏第三釋唯蘊無我云。五蘊尚從緣生都無自性。何況而有我耶（文）或又觀我自性空歟。又即法界者。指人空理云法界歟。起信疏云。依人空門見於法界（文）又天台於三藏教立離斷常中道。又簡外道邪觀云正觀。若爾中道正觀又小乘何無矣。故彼釋下結云。若聞此理即得羅漢（文）非指小果耶。又義。對大乘示外道非也。疏既云真空離於分別。妙有真空義。大乘不共說故。況又即法界觀是體法空之智。中道正觀。專緣生中道之意。續生對明義門異故。直對大乘何失。又羅漢稱未必小果。疏下住不思議解脫云真勻漢。彼釋非真圓寂指大涅槃歟。
    非彼知解空非空義等者。經正文云。非彼知解空非空常斷。非有非無俱彼分別無分別（文）於此經文。古德讀點取義不同也。且相傳云。非知解彼空非空常斷意非彼外道知解觀空智隨二邊二見也（為言）空非空是二見也。斷常二邊也。或云。斷常二字屬下而讀之。違疏釋云了知斷常。此意經文知解二字。被下斷常故加了知二字也。次句云。非有非無云俱彼分別無分別。意云。雖作非有非無平等觀似絕戲論。還帶非有（空）非無（有）之見故云然亦不能雙離是見也。雙字是顯帶二見歟。或又非二見。非有非無見也香象等起信疏中出四宗外道計。此乃四句見故。又地藏占察經疏云。若如外道。僧佉執有。衛世執無。尼乾陀執亦有亦無。若提子執非有非無（文）如次配增益損減相違戲論四謗矣。其意可知。然佛下釋俱彼分別無分別文也。意云。佛法因緣有自性空。雖二見故不墮二邊。若不達如是空義。雖復觀非有非無不著有無離言絕相。終是以分別而想無分別也（為言）故結云以分別想作此無分別心也。猶如下引例證也。長爪事如先辨矣。或人知解二字貫非有非無句讀之。又大違疏釋矣。
    夫真空離於分別等者。釋經云何分別空等文也。暹僧都云。是外人伏難辭也。私云。不爾。此重以佛家緣起之空破外道帶見之空也○妙有真空實教談故。故下釋云。應了知緣起之空離於斷常也。若不解至斷常也者。釋不知諸空至斷常之文也。彼計空理為涅槃。是帶見故非知真涅槃也。抄云。謂外道只到非想非非想定更無歸處。以彼計此為涅槃故。非彼能知佛法大涅槃也（略抄）已上就經文釋外十心畢。
    由彼初種子心等者。暹僧都云。是明依最初欲發節食持齊一念善心以之為因。後九心漸次生起而遂入佛法之所由云也（云云）覺心云。此文有二義。一有九心。種子心持齊也。齊施漸增後五心也。則能甄擇等後三心也。二十心具有。受用心直從齊施生故可攝齊施漸增文也。私云。齊施漸增者六齊日行施故云齊施。或齊上行施有漸增義故舉齊取施增。實齊是初種子心非後五心但是施轉增故。由此熏習者顯受用心也。果還為種故云熏習歟。熏習義云種子故。求解脫惠生句約已正二求存二心也。然其八心種子等者。抄云。疏然其八正心等者○然其八種正心種子熏在藏識終不能令破敗消亡。若聞佛法為緣即入八正心種子之道。又釋○八正道支也。在眾生本覺地中未遇善友因緣發起終不敗亡。是堅固性故（文）私云。現本無正字。但云八心種子。此乃外八心善功能在賴耶藏中不失終至心實際故云八心種子。非云八心中種子心也。彼且以穀麥種芽等譬善心轉勝也。非實種子。故唯識論云。外穀麥等非實種子（文）此八心種不敗亡而有近趣人天遠至佛果之功故云命終生天後得涅槃。斯則全同天台云已酬未酬善俱為佛因也。或云。已酬未酬者人天小善。已與果善云已酬未與果善云未酬。此約花報論已未也。又云。於一善有近遠花報果報故已歟果花報邊云未酬也。前義為勝。若約一善何云俱為佛因乎。或云。抑此八心有遠取佛果之功事以真言開會之意也。未開時唯順世八心也。天台意。若約未開時人天善唯謂住人天果之情云已酬。今開方便此小善即緣因佛性也。約此佛因云未酬也。此義已酬面永不成佛因。未開故。故只於開會前開局情云此是緣因時即成佛因也（云云）今八心義准又有二意。一開弄胤二開即體也。外八心等成心續生弄胤故。又外八心即大日祕密加持無淺深之殊故云即體也。
    還從斷常空退人邪見者。斷常是邊見也。邪見邊見同五見攝也。何論進退乎。觀空智求解脫證空性智故順理心也。然未知緣起故云斷常空。邪見撥無因果違理心故云退入也。
    若聞佛法但於斷常空者。或云。從外決定心移內決定心之義從空入空。故上以世間觀空智惠對明出世觀空智惠即此意也。即入正道即出世故。問。下釋云。思惟觀察生決定想。從此即發聲聞菩提初種子心（文）內決定猶發違世種子。外決定何移出世決定心乎。答。眾生根性不同利鈍非一。何必一同。猶如從外第八起內第八矣。又義。內十心是雖順世知因緣故觀緣起空歟。若爾即入正道又對外道故云正道非出世也。若爾與下文何異。此從決定入決定下從無畏入無畏故。或此總外十心入內十心之義也。下文各約隨一論故異。
    若是未生種子等者未生八心種子義也。
    又如行者於第八心等者。凡於八心有三種。一唯外十心。如前文。次明最初順理至離於斷常也是也。二唯內十心。下文也。復次行者至生決定想是也。三內外合論八心。今文也。又如行者至餘深事耶是也。又更有違世十心出世十心等。如下文矣。且於今文從外入內有二義。又於初中有二意。或云。又如行者於第八心等者從外第八入內第八也。信受三寶真歸處是第八心行相故。故前釋外第八云。復聞佛法殊妙必能信受故（文）下釋內第八云不起異歸依心（文）准前後釋。定知信受真三寶是可內無畏心矣。就中求無畏依時遇知識為說真歸依處信受文義所推無爭入內第八也。況由復漸識因果。故信受三寶之義又外受用心。非啻起外第八又示與內第八而為起因之義也。故上釋云。又見持戒能生善利即是漸識因果（等文）彼此文義既同。不可異求矣。私云。從外第八入內種子心也。內種子心者受八齊是也。受齊戒先受三歸故。為說三寶等者知識授三歸也。即能信受者行者受持也。故下釋內種子心云。復次行者歸依三寶○受八齊法（文）依之住心論中出八戒三歸。況外人入佛家不受翻邪三歸如何入佛家乎。故彼論中釋翻邪三歸云。佛其信邪來久耽□非境。今忽發善歸投佛法。創以三歸翻其邪倒故名翻邪也（略抄）又為欲異外自誡節食而顯內八齊師受故舉歸依處也。但求生死無畏依者。在外求無畏依時遇知識授三歸故入內種子心也（為言）又漸識因果者。外種子心猶有微識因果之功。內種子心無其義乎。但此外知因果故云漸也。況第七心云命終生天非現在因果也。設又許第七心外護戒力非起外第八起內種子故云爾歟。
    復置是事者。暹僧都云。是棄捨彼外道所傳八心而更今信用佛法內八齊戒行云也（云云）私云。從外第八入內若第八若種子。此事且置明從外種子心入內種子心（為言）如彼齊時等者即此意矣。歡喜安樂者如次翻前憂苦也。憂與喜是心受苦與樂即身受故。問。內外雖異同持齊。何轉入耶。答。彼但一日不食為齊。又自誡也。此不過中食故又師受故。
    現世安樂有大名稱等者。今此得果是外齊施得益歟。以心離慳貪垢故者舉前外齊施德。故又次文云。今更應受八齊法之故。或又云如佛所說。知識所讚。舉內齊施益令彼欣樂歟。況外六心不出後世得樂故。
    若無機之人等者。抄云。謂未生八心種子無信根之人但說世間苦樂乃至以時為因。設為說八齊少分安靜尚不能信。何況佛法甚深之事耶（文）私記云。此人或未殖上所云八心種子故也。或亦雖殖八心種子而遇惡緣信邪法故作此說也（云云）私云。疏上文未生種子無機之人（文）抄義依此釋歟。
    問曰如是八心等者。暹僧都云。問答第一種子心之最初生起因也（云云）私云。上文中雖粗明種子心生起未委辨故。今更約劫初并劫末委辨彼生起也。何者上既釋外牙等七心皆以先心為因生內八心以外或第八或持齊為因起義畢。外種子心起因未委辨故。今重釋也。就中劫初劫末無知識緣力故殊舉彼釋起因也。中間遇知識緣故如劫初眾生等者。住心論二引天地本起經云。劫初之時人食地肥。有一眾生頓取五日之食。因制盜戒。以食地肥而生貪欲。因制婬戒。以婬欲故共相欺奪。因制殺戒。以求欲故妄語諂曲。因制不妄語戒。以飲酒故昏亂行非。因制酒戒。計尋五戒之興其來久乎。萌於天地之始形於萬物之先（文）今疏又依此文歟。起諸過患者殺盜婬等也。俱舍論中。地味地餅林藤香稻等次第而生初行非梵行也。與本起經異矣。
    謂仁義慚愧等者。住心論云。謂仁義禮智信。愍傷不殺曰仁。防害不婬曰義。故心禁酒曰禮。清察不盜曰智。非法不言曰信。○君子舉之以立身用無暫替。故曰五常。○持之為五戒（文）寶鑰云。外號五常內名五戒。名異義融行同益別（文。通玄抄云五常令一生撿束五戒通多世防修云云）今五常中舉仁義等取餘也。漸愧者唯識第六云。崇重賢善為慚。輕拒暴意為愧。皆止息惡行為業（取）。
    又如小劫終竟時等者。暹僧都云。是彼減劫中小三災起時事也。小三災興畢後其中眾生更起善心即脫惡道生人天二趣云也。此義如樓炭經及立世毘曇論說也（云云）此意二十增減中減劫劫末眾生也。今小劫者彼中劫也。俱舍論十二云。此小三災中劫末起○此三災起各經幾時。刀兵災起極唯七日。疾疫災起七月七日。飢饉七年七月七日。過此便此。人壽漸增（文）此文雖云人壽漸增未出其因。光記等又爾。樓炭經等可見矣。或云。指壞劫歟。俱舍論云。若時人趣此州一人無師法然得初靜慮唱如是言。離生喜樂甚樂甚靜。餘人聞已皆入靜慮。命終並得生梵世中（文）無師法然文同無知識。餘人聞畢入靜慮擬更相勸導義畢。
    自心實相熏習因緣力者。抄云。自心者本覺真心。此心實相能熏眾生無明染心還成淨用。起信論云。無明染法實無淨業。但以真如而熏習故則有淨用○此中明義謂由世間自久遠已來有善法之名。即是本覺熏令眾生節食自誡。生起種子芽等○心及殊勝決定等心。厭生死苦求涅槃樂。故名自心實相熏習等也（文）問。主論云。雖有正因熏習之力。若不遇諸佛菩薩善知識等能自斷煩惱入於涅槃即無是處（文）准此文今無知識緣。何有厭求心起乎。答。既云因緣力。何為無緣。凡於知識有二。同行知識教授知識也。今雖無教授有同行故無違。更相勸導是同行知識也。或又本覺熏無明起淨用故本覺為因無明為緣也。或又於緣有內外。雖無外緣內緣有故。故通玄抄云。馬鳴就顯唯合他緣。龍樹據隱唯明自緣（文）又准性相釋。今起善心本覺智若第六若第八相應起故。六因中除異熟遍行二因餘四因所生非異熟生故。非染污故。無二因也。又心心所生詫四緣故。故因緣生法也。依此等意故云自心實相熏習因緣力也。
    雖云善種子生等者。或云。最初種子離微塵許心垢時菩提心實不生性也。謂諸法性不生理故也。又解。未生堅固菩提心故云不生生也（云云）私云。依本覺內熏力起持齊善是始覺用也。依實教意今始起德本來有故云不生生。又云堅固性也。或始本體一故云爾也。或依今宗現覺諸法本初不生之理故。彼外種子心等皆不出阿字不生之理故。云爾也。未至自心實際等者。華嚴經云。彼如有一人吞服小金剛下至金剛際究竟不可消（文）探玄記云。謂遺法中見聞信向此無盡法成金剛種。當必得圓融善法。如下文吞服金剛喻（云云）准此文。若外若內雖順世善其善體終不敗亡至自心實際一切智智果。譬如小金剛交雜穢在地終不消至金輪際停住。故云未至大金剛輪中更無住處也。雖果復成種等者。從外第八心至內順理種子心內決定心生違世種子心等展轉增長皆不出阿字不生理云心續生之相諸佛大祕密等也。問。外道所發十心等為心續生祕密者。何云外道不能知耶。答。外道修此善生天為極果。未知此善展轉終至自心實際故云不能知也。約此義二乘又爾。故疏中又立內外道。准知極無自性猶爾。況餘大乘小乘耶。故大師釋九種住心皆云外道矣。凡今十心文九句中答心相續問也。然在今文前釋勝上大乘句心續生之相。以此文大師成十住心之相續之旨。故住心論十云。又云心續生之相諸大祕密我今悉開示者即是豎說。謂從始羝羊暗心漸次背暗向明求上之次第。如是次第略有十種。如上已說（文）然上第二第三心引十心文成義。定知極十心云諸佛祕密心續生之相也。今疏云。雖果復成種（乃至）不出阿字門者即此意也。又具緣品五種三昧道中世間三昧道舉外道空定等。然疏釋云。就此經宗則五種三昧皆是開心實相門○餘如住心品中廣明（文）此亦以五乘融會義取外道等行為瑜伽行歟。是密中淺略門義也。若依深祕門。外道世天等皆毘盧遮那已體故。故疏云。若更作深祕密釋者如三重曼荼羅中。五位三昧皆是毘盧遮那祕密加持。其與相應皆可一生成佛何有淺深之殊（文）論云。若深祕釋一切世間緣起之法若人阿字門悉離一切相。離相之相無相不具。是則法身。普賢色身。若有眾生能解此義則世天真言與大日真言無二無別。若不解深祕則不得出生死證涅槃（略抄）又義云。今經文舉外十心為所寄齊顯真言行續生歟。例如六無畏等也。故疏第三云。今所以廣明三劫六無畏眾多心相者皆是擬儀外跡以明修證之淺深畢（文）論中於九種心出淺深二意即此義也。又疏第七五種三昧又爾也。故疏釋云。若行人不解正因緣義而修證諸禪○垂盡三有還墮三途。○若行者入此心時當自覺知也（文）又云。今偈中所說就彼等自所傳法教而言耳（文）故知舉自所流傳法教顯真言行者心續生也。問。何直不說真言行舉所寄齊耶。答。疏第三云。若觀前人未有深解之機則順常途除文為釋。若已成利根智惠則當演暢深密而教授之（文）今准之法華藥草喻品等者。抄云。疏主指此意者欲顯權實之設差別無量。覈其定趣終歸一實故。彼經云如來知是一相一味之法所謂解脫初相離相滅相究竟常寂滅相終歸於空以況此中雖開順世違世八心乃至各各求於解脫。究其所歸不出阿字。又下疏云○觀畢竟空定得至金剛實際。故云法華藥草喻品亦意在於此也（文）或云。三草二木各得生長如八心續生。一地所生一雨所潤如不出阿字門。法華記云。眾生自謂當分增長今順佛意莫非一地一雨（文）。
    復次行者等者。疏文次第云。復次已下明出世八心。下明超一劫行中亦明之耳（文）私云。此下明內法異生順世心。何云出世乎。況所指下文云。如前所說種子根□等及歸依三寶為人天乘。行齊施善法皆名順世八心。若三乘初發道意○是名超越一劫瑜祇行（文）此文又云順世。何今云出世耶。恐出字誤歟。若又云順世者。外八心既順世也。何今至此云順世耶。
    於一日中受八齊法者。問。俱舍論十四云。謂受此戒要日出時。此戒要經一晝夜故（文）。又智論十三云。汝當一日一夜如諸佛持八戒（文）何今背大小論釋云於一日中等耶。答。智論既云一日一夜。今疏依智論歟。若爾合晝夜云一日中歟。又智論中又一日受八戒（云云）又觀經云。日日如是授五八戒（文）例如若一日若二日等矣。又住心論引齊法經云。不如一日受佛齊法（文）又義章八戒齊義云。一日夜者是也。因緣明此八戒時分唯在一日一夜不增不減。成實不同。故彼論言。若說八戒定一日一夜。是事不然。隨時多少或可半月乃至一月。竟有何咎（文）准成實意。可有一日無夜之義歟。問今此八齊法可有分受分持義乎。答。雖云受八齊漢。未見分全判文。住心論又於五戒引智論雖明分受全受義。釋八戒全無分受全受文。況智論中又無八戒分全文歟。故知疏論意不許分受分持歟。又義。章云。言具足者。六因緣明此八戒具足受乃得分受不得。成實法中不具亦得。故彼論言隨力堪能多少不定（文）又義林章表無表義云。既說律儀許有小多分時而離。故知近住·近事二戒有缺有全。受及持一分亦成近事等。雜集第八云。問。若唯修學鄔婆索迦一分學處為說成就鄔婆索迦律儀為說不成就耶。答。應說成就而名有犯。此說具受後便少持故成犯戒。非初小受而後小持可名犯戒。先既不受。後何所犯。故知缺受具受為後。具持及小持亦成彼二。有義近事初雖全受可一分持成近事性。既言成就而名犯戒。故知可一分持非不全受。近住不然。以時役故受持俱全○又涅槃三十五說○時迦旃延來至我所作如是言。世尊。我教眾生令受齊法。或一日或一夜或一時或一念。如是之人成齊不耶。我言。比丘是人得善不名持齊。我諸弟子等聞是說已不解我意唱言。說八戒齊具受乃得○前師即以此文為正。近事近住皆通具受及不具受一切皆得○故唯受一分無全受者名不解意。若必全受無一分者亦不解意。對法且據具受少持。非遮亦有小受小持（文）兩師釋俱有二義。任意取捨。但涅槃經說行八戒亦有分受小持歟。成實論外道得受八戒（云云）異今疏釋歟。又准涅槃經是人不得善不得持齊之文。今疏一日中者可盡晝夜歟。故章云。若但一日無夜若但一夜無日或一時或一念皆不成齊。要盡一晝一夜不非時食持成齊故。
    為令此善增長等者。私案。此善者八齊法種子心也。而修諸善者施行也。即芽乃至成果也。由戒醇淨者者護戒生天即受用種子也。問。外八心種子心位唯齊無戒。第七心初有護戒。今種子心位有護戒義。何更立耶。答。彼齊為本今戒為要歟。又云。戒醇淨顯勝前歟。或又今戒者五戒十善歟。五戒十善俱為生天因故。復由下釋第八心也。前種子心雖信三寶未聞正法利歟。今聞彼利故不歸外三寶歸真三寶也。又於下殊勝心也。於真佛所說中殊勝住求真解脫惠生也。近雖示生天遠期佛菩提故云求解脫歟。又生天云解脫。然不計真涅槃。思惟等二句決定心也。遠思惟觀察佛菩提生決定想歟。有漏心故非作證云思惟歟。
    皆應准例等者。前就經中隨文釋外十心就義述內順世畢今更釋違世故云准例前文也。乃至者聲聞芽莖等及緣覺十心等違世等八心也。三乘一一地等者。准大乘同性經聲緣各立十地（住心論引之）者聲緣亦有十地故。云三乘一一地也。故疏文次第云。三乘十地各具八心文（文）又初劫釋云。若三乘初發道意迄至拔業煩惱根本無明種子生十二因緣名違世八心。或可就見道修道等諸位分之。各自有八心也（文）准此文二乘見修等位云一一地也。初劫所明三乘第二三劫菩薩佛皆在此三乘也。依之疏釋云。故以三乘上中下出世間心。合論一僧祇劫（文）是乃初劫三乘文也。又第九云。略說法有四種。謂三乘及祕密乘（文）若菩薩若佛顯乘皆三乘攝故第二第三劫又在此中也。迄第十地等者於自家十地舉終顯前地也。第九卷云祕密乘是也。應知三乘中舉了了種子心祕密乘中舉第十地十心影略互顯。甚巧妙者歟。當卷下釋十地云。若通論信解地則初地為種子（乃至）十地此心決定。若一一地中亦自具此十心（文）准此釋今文一一地具十心中第十地十心也。中舉前後等取中間。有求佛智生者第九殊勝心也。觀畢竟空等是決定心也。故抄云。謂於第十地中次第至八心得最後無畏依時有求佛地智生。得此微細惠時觀畢竟空得到等覺金剛際心（文）又義。今此十心長配十地也。點云。迄于第十地具種子互□葉華果等○得到金剛際也（為言）故下釋云。九地為有進求佛地惠生（文）又依大師住心意則。前違理心第一住心順世第二第三也。聲聞第四乃至者第五緣覺。三乘一地等者他緣覺心也。第十地者天台也。儀軌中一清淨云想身證十地。故又大師十地不能窺窬（文）等者舉六心等取四心也。有求佛智生者等覺位極無自性也。蒙警忽進故云求佛智生也。觀畢竟空等者真言佛果也。入大空三昧故云畢竟空。入大空三昧到自心實際三平等處故云得入金剛際。上文云自心實際大輪是也。故知今此三句文非殊勝決定心也。又義。有求佛智生者一道心。此心初入一佛乘智故。觀畢竟空者極無也。觀諸法無性故云畢竟空。到金剛際者真言也。明三密金剛故云金剛際也。

大日經疏指心鈔卷第八
大日經疏指心鈔卷第九

          

疏卷第二之二

    經唯願世尊說彼心者。抄云。經說彼心者即指彼六十心也。謂上問云心諸相與時願佛廣開演故（文）此意今重請但局六十心問也。所以答說文云諦聽心相之故問下釋三劫文云。亦是答諸心相及心殊異也（文）此文答心相何不通彼文乎。答。此既兼殊異。故非酬今問也。若云答心相故此問被彼可及六無畏文。彼又兼殊異故非鐘谷響也。私云。既云說彼心未云心相。此重請兼殊異何失。況三劫文無別請問。最可酬此問也。若九句中問故無重問者心相何重請及兩度矣。又三劫文心相酬此問者殊異何無今問乎。但諦聽心相者。問雖廣約六十心先答心相也。問。若爾六無畏又可酬此問。何又問乎。答。三劫答二句故。恐六無畏濫二句故。更問隨一也。或又復但問心相顯今問通二句也。故下問云演說心相。今云說彼心。可悉之。又義。三劫文心相邊近答前重問殊異邊遠答九句中也。兼二意故無重請也。又准十緣生句無重問而直答修行句。三文無重問答九句中無失。
    初列六十心名次釋其相者。上唱經文中。謂貪心至受生心。是列名也。云何貪心下釋相也。問。今此二句為釋云何已下經文先在文前明列名釋相義也。猶如云次明順理之心。故知云何貪心者列名也。謂隨順下釋相也。餘心亦爾也。況前文中名闕一釋闕三。於後文依阿闍梨所傳加名釋故非云六十心名等耶。答。凡答前問中有列名釋相。若心此文唯釋云何已下者有不釋受生心已上文之過。又問句可屬釋相何云列名。例如釋論唱章判說門耳。又雖闕一三依阿闍梨意故云六十心也。又約滿數歟。
    謂染著前境等者。今此二句釋經染著字也。唯識論云。云何為貪。於有·有具·染著為性（文）論疏云。於有者謂後有。即唯異熟。三有果也。有具者即中有并煩惱業及器世等。三有具故或無漏法○薩婆多師緣無漏貪是善法欲。今大乘說愛佛貪業皆染污故與見俱生緣無漏起故無漏法能資長有亦名有具（文）准此釋。前境者通漏無漏善惡無記法歟。又准下違不染善法無貪。今前境可局惡無記法歟。又依即是染污淨心釋通無漏歟。或又貪心起淨心染故云爾非所著境歟。若隨順修行此法者釋經隨順法三字也。此者指前染著前境也。此貪染即法故云此法也。行人順行此貪染法云有貪心也。餘修行名善今順行染法云修行也。修即行義故如惡行耳。以心法下委釋順修義也。謂貪性內成事業彰于外故云有相也。第四慈心釋云。上慈字據內心下慈字是外相所為事業也（文）今准此。云何貪心是約內心下染法即外相事業歟。又或本云。謂隨順貪染法者（文）可云下貪歟。
    多以順修明義者。抄云。此六十心多分將以隨順修行之者明其心性之義或染污心或清淨心。問。云何是清淨貪心。答。真言行者但觀貪心實相自然貪不染心即是清淨貪心。如下經明十六大菩薩第三名金剛貪染菩薩（文）大疏抄一云。諸句以隨順明義（云云）意何。答。內有其心時其相外彰。譬如見煙知火性言也。可悉之。順者如依義准宗也（云云）。
    未得出世心等者。下文云。最初解了唯蘊無我時即名出世間心生度世間六十心（文）准此文今出世心者唯蘊無我悟也。問。釋守護心云。學聲聞者多生此心也（文）又釋室宅心云。多是聲聞習也（文）狗心亦同之。又具緣品明擇地時以毛髮糠□灰等為除去法。此中灰炭疏釋云。謂示小法起二乘心（文）然今釋六十心云。平治心地時亦當一一簡去也（文）應知二乘心所除六十心攝也。若爾何云今出世心耶。答。六十心但與順世善雜起之心。故疏第四云。謂六十心與善種八心共體而生（文）何三乘出世心為六十心攝矣。但第四卷釋者擇地義廣除去法是多。以云除去二乘心不可為攝六十心義。彼毛髮者六十心故。今平治心地約毛髮。彼廣除去三妄故。故下釋云。百六十種上中下微垢應擇使無餘（文）今文學聲聞等者約聲聞凡位歟。仍無失。又云。若以淨菩提心為出世間心（文）准此釋地前三妄位六十心可雜起歟。六十心又為百六十心未惑通三重故（具如下辦）故知初地淨菩提心為出世心歟。依之舞心五通餘習神變為除蓋障之所治。窟心得劫壽見未來佛以法明道為能治。除障法明是淨菩提心異名故。或又六十心染淨心品相雜。水心云洗濯一切不善。板心云習行八齊。烏心云持修善。此等非一向不善故。若爾出世心隨宜可不定歟。或但皆染心也。持戒修善時於生死生怖為烏心。非取戒善。又行八齊更不行餘善為板心。非云八齊也。
    與善種種雜起之心者。或云。雜起者相應俱起義歟。故疏第四云。謂六十心等與善種八心共體而生。及已覺察則宜除剪。未得出世間心以來雜起紛亂難可條緒（文）此釋同今文。既云共體而生。定知俱起義也。又當卷下釋云。或一時雜起（文）。此豈非一時俱起義乎。或云雜起者染善間雜而生故云爾。非俱起義也。性相釋云。諸相應法必同性故（文）誰疑之。疏第四釋抄云。謂是六十心等與善種八心間雜生。例如彼雜修靜慮漏無漏間雜而起也。又或一時雜起者六十心中相順心品俱起相違心品次第生（為言）雜起言雖同。彼云一時故異今文矣。又義下約六十心故俱起云雜起。其性同染故。今間雜生云雜起善染異故。又義。今宗異性相。彼云貪與嗔疑定不俱起（文）今六十心并生故貪嗔疑既俱起。若爾何與善不俱生。染善雖異同有漏故。若准雜修靜慮為所由者可云與出世心雜起。既不爾。與有漏善俱起歟。
    若行者善識真偽等者。抄云。謂觀貪之實性善能了知。或貪為真而不貪為偽。或不貪為真而貪為偽。猶如農夫務除穢草以輔嘉苗（文）今此釋舉第二能治所治為真偽歟。故知今此文通六十心總對治歟。私云。此上釋云。此等皆是○與善種種雜起之心（文）鄰此文述對治行相。故知善種八心為嘉苗穢草譬六十心也。雜起心中卻染取善之義也。或云。既云輔嘉苗。此善輔淨菩提心。故淨菩提心應云嘉苗也。次下淨心勢力漸增者此意也。故下釋云。當於一切時留心覺察自然得順淨菩提心（文）今云。除穢草嘉苗自增長故云輔。又云淨心增長。此淨心即善八心也。故疏上釋云。淨心最初生起（文）然下文云順淨菩提心。今有漏淨心順無漏淨菩提故彼此文義是歟。或又下釋云。願求世間悉地障出世淨心（文）准此今淨心似出世矣。
    勿謂是因緣事相等者。抄云。不可一向謂是因緣事相之跡。輕忽如來至覺之言令心沒在於常教之中耳（文）或云。於雜起心能分別真偽者妄執消除淨心增長。是時但知因緣事相而不觀不生實相者其心專沒常途淺權教中輕忽如來至實法（為言）凡佛說心相生起者為令知其本不生性也（云云）私云。因緣事相者六十心事業外相也。至言者至教即正教異名也。意今聖教中以順修明六十心義。是即令行者知妄心事相而為令不沒妄心中也。而忽緒聖教使心沒妄心中。勿不自覺知（為言）。
    乃至所應進求善處者。所進求善人法依正非故云乃至歟。又今善者順世善心。出世無漏法云乃至矣。又善處者依報歟。此外法云乃至歟。所以約不示法無貪非一故云俱障善萌也。或又貪無貪同障善萌故云俱。依此義俱觀貪實相對治可通前貪心歟。
    無染污心名同事異者。今無貪心與疏下所舉無貪善根及餘教所說無貪名同事異也（為言）唯識論六云。云何無貪。於有有具無著為性。對治貪著作善為業（文）故知彼不貪三有唯善也。此不貪善處妄心也。故今無貪還貪心攝也。例如正理論中邪信釋是不信攝矣。
    但觀貪心實相等者。抄云。如經偈云。三界極重罪不過於厭離。汝於貪欲處莫生厭離心。不應如彼二乘厭離眾生也（文）又經云。貪欲是涅槃（文）私云。貪心事相即不生生故即堅固性也。不出字不生際故云觀貪實相也。問。觀貪實相可治貪心。何為無貪對治乎。答。無貪即貪心故無違。或云。觀貪實相治貪無貪歟。云俱障善萌故。或云。初句通二心總句。自然下別句。此中初句明貪心對治後二句示無貪對治也。
    經云何嗔心謂隨順怒法者。問。准性相釋。大乘嗔恚為根本忿怒為隨惑。小乘中忿小煩惱嗔不定地攝。若爾何問嗔答。怒耶。答。六十心皆以順修明義故問嗔答怒也。以順修怒法顯嗔故。故釋云。怒謂嗔心發動事彰於外（云云）又唯識論第六云。謂嗔必令身心熱惱起諸惡業。不染性故（文）又云。謂懷忿者多發暴惡身表業故。此即嗔恚一分為體離嗔無別相用故（文）謂嗔必令身心熱惱者嗔心發動之義。多發暴惡身表業故是事彰於外之義也。疏釋既同彼。應知今經約體同不別立。彼論約內外異開二也。又顯揚論云。忿障無嗔故（文）此又忿與嗔同也。
    但於此眾緣中等者。抄云。若行者覺知如是嗔心相起之時但當於此眾多緣生句中而觀察之則不為障也（文）今此能治可通諸句歟。又無所住是字本不生義。今經以字為宗故最可為通治也。但今總兼別故愛見心垢之慈者。此再數時無嗔也。故云歟嗔相違。與無嗔善名異事同猶如無貪也。此貪相應之慈故云愛見心垢等歟。非善種所生故。善種所生慈無量怨親平等故。非貪相應故。為能所治也。慈無量以善無嗔為體。瑜伽云。大悲以彼無嗔無癡二法為體（文）今所治無嗔實嗔攝歟。例如無貪是貪攝也。問。若爾何與貪相應。唯識釋貪與嗔疑定不俱起故。答。顯密分岐。今宗許俱起歟。故下釋云。或一時雜起（文）況六十心與善雜起（云云）異性既俱起。貪嗔何不並。故釋論中釋粗者起貪嗔等能善分別違順境故而許四相俱起。此豈非貪嗔俱起義乎。或又唯識既云不俱起。今又可爾。愛見慈者貪攝。非嗔也。善慈既無嗔為體。今何嗔為體。行相相違故。但或一時雜起是約相順心也。與善種雜起者抄云。間雜生（文）釋論釋。四相具起約唯心轉變義粗分別又依境因識果義。故無違矣。上慈據內等者准云何嗔心謂隨順怒法可知之。問內心慈答外相慈故云爾也。
    遇便信受者。問。癡是迷闇為性。故唯識云。迷闇為性（文）信是心淨為義。故次下云。信者能入（文）又信唯是善。癡惡無記性。體性既水火。何釋癡云信受耶。答。無惠簡擇善惡是非遇便信受是迷闇義歟。例如彼性相中雖無貪為唯善今立染污心也。今既信惡及非。豈淨心乎。猶如正理中邪信云是不信攝耳。
    皆以智簡擇等者。以智惠簡擇所說法勝劣而捨劣取勝。是勝義菩提心。故戒序釋勝義心云。須簡知乘之優劣（云云）何此云所度妄心乎。然能治云觀察世智辨聰。依世智徒無義費言語云世智辨聰也。故知於世間種種所說中簡擇勝劣也。世出世智異故無違耳。問。若爾以出世智可治世智難。何云唯信耶。答。信智相應能入故云信。遮世智與信不相應故云唯也。又智論云。佛法大海信為能入（文）又唯有簡持決定顯勝義。今唯信者約顯勝義歟。又義第五邪信既正惠所治。第六世智淨信所斷何失。然道人者或本過人（云云）出過世間義歟。或本果人（云云）智力籌量者世智籌量也。
    經謂尊教命者。或本尊字遵字也。疏中二心雙牒。釋疑心決定心自顯故。先為釋疑心故。
    智度偈云等者。抄引智論云。如人在岐路疑惑無所趣。諸法實相中疑亦復如。是乃至在世雖有疑。當隨妙善法。譬如觀岐道利好者應遂（文）疏所引岐路好惡（云云）或本無惡字。無本同正文矣。又智論正本可撿也。抄云。謂如人求利。須審觀岐路利好處應便馳遂。若疑惑不進則有異。此好字上聲讀之。謂利有好弱。好利者逐之。弱利者棄之（文）。
    又決定心等者。此下釋前決定心也。如法教命等者菩提心論云。凡今之人若心決定如教修行不起于座三摩地現前（文）准此文。如教奉行即身成佛軌則。何云所度妄心乎。答能破既云生正決定心。雖云如教奉行猶邪決定義歟。故義忠釋云。生正決定心離邪決定心也（文）或云。如教奉行起執故為過歟。
    謂如四諦不淨無常等者。唯識論六云。云何為疑。。於諸諦理猶預為性能障不疑善品。為業。謂猶豫者善不生故。有義此疑以惠為體。猶豫簡擇說為疑故（文）述記六（本）云。此中說疑迷於諦理猶豫。五十八中依五相別。謂他世·作用·因果·諦·實。此中言諦亦攝彼盡。如理應思。即緣理·事俱是疑也。然疑執為人。非此疑惑。異熟心等（文）准此釋。四諦懷猶豫雖同論疑。如夜見株杌是異疏釋。故知今闇心或疑攝。或似非疑。又見杌生度之心似論第二師解矣。又義章六（十使義）云。所言疑者於境不決猶豫曰疑。疑有二種。一者疑事。如夜觀樹疑為是人為非人等。二者疑理。疑諸諦等。小乘法中唯取疑理說為疑使。大乘通取。皆須斷故（文）准此釋。四諦夜杌如次為理事疑。若爾今闇心是疑心攝矣。問。若爾與前疑心何異乎。答。或云。前事疑。故經不定等事。此理疑。故云。謂如四諦等。但今取夜杌喻。是譬迷理也。或又前疑理。故所引智論正文云。諸法實相中疑亦復如是（文）今疑事。義章中如夜觀樹為疑事。故但舉四諦。事諦亦攝事故。又前翻決定心此對明心故。猶豫者或云。江乃古作幾太津訓也。小犬先人行至岐分處生疑不進義也。前文人道行以疑惑故不能前進（云云）此意矣謂於決定法印等者。抄云。印謂三法印或四法印是決定法。若過若不及者。過則為增不及為減異於處中之惠也（文）私云。若過者明心。故云即能懸信也。若不及者闇心。故云生疑慮解。處中惠是彼兩心能治也。但在明心段述二心能治如七八兩心經文雙牒。若不舉過與不及處中義難立。故又義。懸信通二義。謂不及故懸也。若過故懸也。若爾但明心能治也。問。經云修行。何釋懸信耶。答。信即行歟。或互顯歟。問。前決定心不生疑慮奉行。今於決定印無疑慮修行。何異耶。答。明心有若過若不及義。決定不爾歟。
    經云何鬥心等者。今此鬥心者對他好論是非故云互相是非。下諍心於自已生是非。故二心是別。猶如慚愧自他別也。下無諍心翻對此二歟。並自他故。又不立無鬥心故。
    於六十心下皆合有為性之字者。或於初可作此釋。若又可在終。若因便。諍心若鬥心時可作此釋乎。答。六十心中為性字在於何心隨在何句雖須釋。前鬥心云互相是非為性故今心云是非俱捨翻彼故就此句作釋歟。
    或先以為是等者。或云（智禪房）謂其心（乃至）即受行之。總釋。或先已下別釋也（云云）此意如是見解及更聞異言二句各通是非歟。不指其名故以違合理句又通二歟。意云。異言若是若非以違先習或非或是而契理則受行也（為言）。別釋中或言顯不定故舉是而捨顯非捨也。或云（觀乘房）雖先所宗習等捨是也。或先已下捨非也（云云）此意如是見解者是見也。異言以違者非也。此非受行故捨前是。或先以為是者受行非謂是。聞他為不善又捨故云捨非也。無記無諍心者今無諍心也。是非俱捨故云無記。或此心有覆無記妄心故。實相無諍者實相平等故云無諍也。即諍心也。
    如諸天以先世等者。今此天准下曾生上界。可色界等天也。欲天亦五欲境雖隨念。或自化或他化非無功力。今云若有所須不加功力但可上界也。或又可通欲天。五欲境非如人間故云不加功力也。但上界者舉勝也。或望人間云上界歟。義章云。若依地持所受自然。故名為天（文）。
    阿名為非修羅名天者。法華義疏云。婆藪傳云非天。亦言非善戲。諸天以善法戲樂。其多作不善戲樂也（文）此知有解脫之利等者。修羅雖鬥戰為本又知解脫利歟。凡修羅通天鬼畜三趣。今為天趣攝歟。云果報似天故。義章云。修羅有三。一天二鬼三者畜生。正法念經中唯說二種。鬼之與畜（文）思惟少欲知足等者。抄云。老子云。知足不辱。注云。知足之人絕利去欲不辱於身（文）。
    某甲曾於我所等者。或云。恩者致善報怨人懷惡報。是常人之習也。故今報者惡報也。經文思念利他者舉善報顯惡報歟。或本思念他利（云云）。或云。不分怨親懷善報可為人心也。太賢古跡引經云。以怨報怨怨終不滅。以德報怨怨乃盡耳（文）今釋理人利物即此意矣。又義。理人言通惡報歟。又對治文不應紛紜思慮他緣者似作善惡報矣。古跡云。世間之孝以怨報怨。如草滅火。勝義之孝以慈報怨。如水滅火（文）今人心是世間報故以怨報怨歟。
    修此法者等者。抄云。此法即真言。者即行人。亦者相似。如前外道所事名為自在。行者所事即是本尊。以此類彼。故曰亦常。真言行人數數係念如是本尊及悉地事。當知亦是自在之心。應當觀察。悉地之法悉屬因緣。遠離自心本尊之相則無有自在也（文）私案。此法者指彼宗計也。非彼此相望義也。謂外道又立三寶故。自在天（乃至）苦樂等事者出彼宗佛法德也。修此法等示彼僧寶傳授修行之義。故云亦常等。本尊者自在天也。若真言行人等下示真言行者能行之心也。猶如十六心二十一等。云若行人等若言起盡無異論者歟。是所對治者前文云是彼對治其文可然。今何云所耶。或云。是者今能治。所對治者舉所治歟。文點云。是所治也。又狸心無是字。但云為所對治。如何今心與前天心別者。或云。前天心總思一切如意。今自在心別思如自在天也。私云。前天心思隨念。此欲如自在天。或前通諸天今局自在故。
    此是世典當如是處用等者。佛菩薩利物以逗機說法以為本。故疏下卷云。差機說法為人天惡（文）今何為過。今雖逗機思自得利故為過耳。
    即知界入緣起等者。十八界十二入十二因緣等歟。上諸蘊者五蘊也。意云。聞五蘊無常等。何尋廣聞修行緩怠。問。今廣聞與前多聞何異耶。答。前多聞擬他用今廣聞充自用故異也。三農月者或云五月也。此月麥刈苗蒔田殖也。或云。三四五月也。或云。三月下種五月田殖八月刈藏也。
    此心性雙依二邊者。此總句。或時下別句也。凡依二邊有二意。一修斷常二信邪正。此中斷常雖前後。一人心品依二邊故。云河依等也。如河水下譬說也。河水漂物譬心品。如次配兩釋。兩岸譬斷常不定係一邊比兼邪正也。河水譬內心依兩岸類外相也。或又水譬內心物喻外事歟。
    是中少欲知足等者。問。前龍心用此對治。二心何異耶。答。彼云思念廣大資財。是大欲也。於未得資財珍寶而願求故。此乃少欲所治也。此云渴無厭足。即不喜足也。於已得名利眷屬更多求來集無壓足故。故譬說云。如已得乳糜更渴望餘味（云云）此乃喜足所治也。故光記云。不喜足望已得大欲望未得。喜足能治不喜足少欲能治大欲（文）但能治並舉兼正互用故。前文無壓足者約兼義歟。或又前但約世寶此廣通出世。云於所學法等故。或又前外財物此內財物故。但於對治同者內外世出世雖異彼所治故。
    緣起法門等者。真如緣起法界緣起等法門甚深微細難了知。故論云。無明熏習所起識者非凡夫能知（等文）故知今緣起者善不善等事相非法性緣起之義歟。
    如龜藏六者。抄云。謂此心守護身心六根等如龜藏護四足頭尾六事不令他損。故涅槃經云。龜有頭尾四足名為六處。若侵惱則藏入殼中。眾生六根馳流外境。塵財來侵。自守根門如龜藏六也（文）宗鏡錄云。如龜藏六善護其命（文）。
    皆好祕異不以惠人者。唯識主云。何為慳。耽著財法不能惠捨祕吝為性。能障不慳鄙畜為業。謂慳吝者心多鄙澀畜積財法不能捨。故此即貪愛一分為體。離貪無別慳相用故（文）財法者今疏財物善法也。貪外立慳者本隨二惑異故。問。若爾嗔外何不立忿乎。答。彼約無別體故。此依假實異故。影略互顯耳。
    貓狸伺捕等者。廣韻云。貓（獸。捕鼠。爾雅曰。虎竊毛謂之虥貓云云）又云。狸（野貓云云）玉篇云。貓（眉驕切。夏田也。食鼠也。或作貓。）狸（音離。似貓）望至度內者。度者行度產聲讀之。臨到可行度之內也。或至字屬下文矣。又度者度量義。入聲讀之。望至度量之內也。
    經謂得少分以為喜足者。問。前少欲知足為能治德。今何為失耶。答。彼於可厭世法生喜足故為德。此可欣善法起喜足故為失。准樂斷樂修立喜足。今喜足還似可云不喜足矣。
    經迦樓羅心者。法花義疏一云。迦樓羅者此云金翅鳥。以其翅頭有金色故。故以為名○經云。兩翅相云三百三十六萬里閻浮提止容其一足（文）。
    如見人行善等者。此下委辨第二釋意也。此意以他行類朋黨羽翼也。問。三種練磨是菩薩之用心。故唯識論云。引他已證大菩提者練磨自心勇猛不退（文）何。答。望真言勇健菩提心彼猶屬過歟。發心已後猶有退故。問。若爾何下師子心為異乎。答。彼譬勝他心故慢心攝歟。今顯菩提心故。故下釋云。當發釋迦師子心也。
    當念勇健菩提心等者。對治文也。疏第一云。今此宗明義。言師子者即是勇健菩提心。從初發意以來得大精進無有怯弱。猶如師子隨所執縛必獲無遺（文）。
    所有繫屬等者。抄云。謂行者見他因緣相繫眷屬及他人辨之事喜好離間。當知鼠心使然也。○若對治者行人或見眷屬不和宜勸令和。見他成辨種種善事。遞相讚成。是所對治。下准此釋（文）。
    梵本缺文不釋者。今經有問無釋故云爾也。泥心又同之。
    多是聲聞宿習者。問從他聞法轉為眾生。是菩薩利他行相。何云二乘自利之宿習耶。答。是聲聞教付財義非正悟解歟。故抄下釋云。謂須菩提於般若會中猶能承佛威神說人法俱空（文）又疏云。雖須菩提等猶能承佛威神衍說人法俱空○心生驚疑不知所趣（文）或又大乘聲聞歟。法花云。我等今者真是聲聞。以佛道聲令一切聞（文）從他聽聞正法是以佛道聲之義也。令此妙音處處聞知即令一切聞之義也。小乘聲聞是依聲得道義故。大乘聲聞猶未得內證自然之惠故遮之。故鈔云。聲聞宿習者以不修自然佛惠故（文）又義。念名利莊嚴文句為他說法。是不淨說法歟。此乃昔聞法聲宿習也。未必二乘中聲聞也。
    當念我當得內證等者。抄云。此則對治一類唯政言說不修理觀之者也（文）問。疏下釋云。或有說言。但觀心性無相無為不應種種紛動行菩薩道。此說非也（文）相違如何。答。今宗三密具修故以偏為失矣。
    不起滅定者。除蓋障三昧云滅定。除滅五蓋障故非滅盡空也。彼滅心心所故。又非五通所依定故。俱舍云。五通必依止觀均地（文）今依除蓋障定起神通成出世利益故治世間小驗也。故疏第一云。得除蓋障三昧故發五神通能知一切眾生心行而作佛事（取意）。
    無礙辯才者。抄云。疏無畏辨才者無畏四無畏。此有二種。一佛四無畏。二菩薩四無畏。今取菩薩○言辯才者七辨才也（文）今本云無礙。四無礙歟。辯才所治云擊鼓心。能治云語言陀羅尼。法義詞樂四無礙宜能所契當矣。例如舞心能所治俱神通也。又早證無量語言陀羅尼亦法明道所得與五通同。故疏第一云。得此三昧故發五神通。以神通故獲一切眾生語言陀羅尼（等文）。
    經謂隨順自護身法者。前守護心常守護身心（云云）二心何別耶。答。守護義雖同所護法寬狹異。前通護身心今但護身故。又前彼此相望論是非故云此心實餘心不實。此但守自不非他故云自護身法。或前約現世此通現未故。
    云何師子心者。光顯抄云。師子者梵名迦羅。此云無畏。或云師子。無畏義可知。師子者此非敵對翻。此獸王形似梵文師字故。子者指體語也（文）當發釋迦師子心者經具緣品云。真言勢無比能摧彼大力極忿怒魔軍釋迦師子救世（文）。
    云何鵂鶹心者。唯識疏一（末）云。嗢露迦此云鵂鶹。謂即獯猴之異名。烏舊云優婁佉論也（文）釋論四云。若迦羅鳩奢那唯見清淨光明之色（文）釋論梵名番眼赤鳥是梟也。於闇夜中見明故云夜則六情爽利也。六根明利義也。氏憒者昏昧憒鬧之義歟。
　　或時伺求其便者。對善心惠養云或。惡心伺求其便也。若不爾何云俱生等矣。下云。饒益及陷誤如次可同今二心歟。文點云。雖善友欲為饒益及陷誤者。又云。雖善友欲為饒益及陷誤之者。一概猜陰而懷疑懼（云云）前二點陷誤義不順善友。又雖字不符一概等句。後點不合前善惡所作。然後點上下綴文宜歟。
    云何羅剎心者。抄云。梵語羅剎此云破壞。謂此心好破壞一切功德故名為羅剎心（文）對治中不念彼短者。准律家所判。殺畜等小乘律是波逸提攝也。大乘戒又波羅夷攝也。設雖觀造塔功德不念損虫等短依大乘戒還犯重罪。依之疏四釋擇地云。微細小虫皆擇云也。若多不可除。即是有妨難處。不可辨之（云云）又十七釋十善戒云。此中不殺者謂於一切有命之類乃至不一念殺心（等文）何違此等說云不念彼短耶。私案菩薩意樂善故憐愍彼等以造塔功德令彼離生死。斷彼命非重犯歟。故古跡云。如是於彼或以善心或無記心知此事已。為當來故深生慚愧以憐愍心而斷彼命。由此因緣於菩薩戒無所違犯生多功德（文）又瑜伽論云。若有勝利性罪現行（文）又古跡云。攝大乘論以言十惡見利行故（文）又疏下釋者直七卷釋云。復次菩薩自有十重戒。如前不殺等不在其數。乃是偷蘭也。○若菩薩以正順後十戒故假使行前十事中而不為犯（文）此中前十事者不殺等十善戒也。後十戒者不捨三寶等十重戒也。當知造塔等是崇重三寶故不捨三寶等攝歟。若爾既云前十事中而不為犯故云不念彼短歟。又擇地是除去弟子煩惱等之義故去彼歟。或又有開遮二意故歟。故小乘律中為造塔有虫損等地棄捨而點餘處歟。是故常懷惡作等者。此通上來追悔漸懼總結也。動慮不安義通善惡惡作故。故譬說令近者不安（文）又義。局下善惡作歟。懼是慚愧非惡作故。然慚非惡作懼義是惡作歟。故抄釋對治云。謂對治上來追悔慚懼（文）若有犯速務懺除等者。抄云。若作惡事速務悔除。所為善事生慶幸心勿生掉悔（文）此釋意勿生掉悔一句通善惡二悔能治也。掉悔是動慮不安義故。故抄云。掉謂掉舉。令心於境不寂靜為性（文）意惡速悔除善生慶幸勿生掉悔（為言）若悔除言不通善追悔。慚懼可非過矣。速務懺除者抄云。如人身中有刺若不速拔為害。斯甚故以為喻也（文）追悔懺悔為能所治。雖追悔不用懺悔不滅罪歟。懺悔通事理如常也。又唯識論五云。悔眠唯通見修所斷。亦邪見等勢力起故（文）准此文善惡作亦邪見所起故為所離也。
    如多種子於一切處者。上所舉外道天尊三乘行等云多種子歟。起彼行譬田中下種也。喻取少分故。若不爾者以何譬田乎。
    澄之則淨者。似不順經文洗濯。然澄時垢去故云洗濯歟。第二釋契文矣。發露垢惡等者。發露對他語我所犯罪。懺悔眾僧作羯磨令懺悔彼罪。具如律家判。但今懺洗理懺悔也。故云觀心實相等也。
    猛暴之心等者。今此猛暴之心可通善惡。譬熾盛火故。問。猛暴惡實可離之。勇猛善何遮彼乎。所以菩提心之中勇健為三句之源。波羅蜜之間精進為六度之本。依之師子心對治云當發釋迦師子心。商人心能治云修捷疾智。若爾何猛暴善為失。又非前後相違耶。答。猛暴善亦有敗傷故為失。慈善水滅惡火善事令恒久故。若過若減皆過故。前釋迦師子心等無敗傷故無違耳。
    律云猶如泥團等者。泥濘者。濘乃定反。泥濘水流貌者。淖弱者。淖女教反。泥淖濁。
    若覺有此方便者。此下明能治也。或云。捨前泥及橋之方便也。橋梁又泥具故。離泥時同捨之也。善友者彼方例開發人也。私云。此目近詞故指上橋梁也。泥心者泥團義所越妄心。故云一向無明。又云無知也。橋梁能越淨心。去無知方便也。但至橋又捨者如惑品斷已智又隨亡。或如遇筏達於彼岸。法已應捨也。又所治中舉橋梁為顯所治泥濘歟。問。今泥心前癡心何異耶。答。彼善惡是非遇便信受。此上前近事不能記憶（云云）其體雖同行相別為故為二心歟。例如貪心無貪心等矣。
    乃至習行八齋等者。問。六十心與善種八心雜起心也。而六十心攝八心有一心並生過。大小乘性相不許者歟。答。今板心取取捨心非取八齊也。或又雖取善心從多分云爾歟。或間雜而生故無失。前文承上以來者。上所舉善法業云上。謂今八齊等也。猶如板上載諸物也。以廣大心下明對治也。此心與前狗心何別耶。釋云。此云捨棄餘善彼云以為喜足故別也。
    經謂所執異所思異者。私云。案所執異者遍計所執。迷西而執東故云所勢異也。所思異者能迷妄心也。向西而欲向東故云所思異也。所執能迷同異本方故云異也。問。既云所思。何云能迷乎。答。所字有被處二訓。今用處訓為能思歟。猶如是所對治。或又所執所思俱名遍計歟。或所思者所遍計境歟。蛇異繩故云所執異。繩異蛇故云所思異也。
    經謂順修無生分法者。中川點本云。無生之分法順修（云云）釋中漸入無因無果中者撥無因果也。三論玄舉四執中第四無因無果也。唯識五見中邪見攝也。而對治中離斷滅空者四執中第三有因無果出斷見之流五見中邊見。六十二見中七斷滅論斷見也。似能所治相違。然影略互而顯今心同彼兩計歟。三論玄云。總論西域九十六術。別序宗要則四執。盛行。一計邪因邪果。二執無因有果。三立有因無果。四辨無因無果。○問云。何名為有因無果。答。斷見之流唯有現在無後世。○云何名為無因無果。答。既撥無後世受果亦無現在之因（文）問。今心通斷見。與下罥索心墮於斷見等何異耶。答此無生分之義同斷滅。彼取縛之義故無失。是所治甘露等者或本所謂（云云）此本宜歟。但多本治字也。前後皆云所對治矣。
    墮於斷見等者。經云我縛。身邊二見是別。何云斷見我縛耶。我言有通別義歟。或又經但雖舉我釋兼示斷見歟。
    而修定心及觀察法義者。問。止觀雙修是佛道修行至要也。何為所遣心。故起信論中唯修於止付過專勸止觀俱行乎。答。對治中云思惟修靜亂無間。思惟觀。修習定。此止觀靜靜亂不離故云無間。故釋論云。修習三昧達寂靜憶。修習智惠照散動境。在寂靜中常不捨動。在散亂中常不捨寂。不相捨離俱行俱轉（文）以能治案所治偏定偏觀故為失歟。又義。既云寂然住立。靜義是定故但修止歟。觀察者釋論記云。由定亦具觀察用故復云觀義（文）又義。既置及言顯定惠無雜。何云定用。就中譬既云二足止住。何云唯止。經中輪闕者譬一足人同分。故應知但端坐住立不通四儀六緣故為失。云二足止住歟。又能治文云於一切時處。此意矣。故起信論云。於一切時於一切處所有修善隨已堪能不捨。修學心無懈怠○若信若行若臥若起皆應止觀俱行（文）筆削記云。此約四儀六緣之中皆須止觀。雙修定惠俱運（文）。
    霖雨特甚等者。霖力今反。霖雨者雨不止久雨三日雨也。滯淫滯。又作滯。直例反。沈滯久滯也。淫以針反。潤淫。又餘針反。滯淫者久雨也。蟄又作墊。都念反。藏蟄意。顯可知矣。蔚翳者。蔚於謂反。茂蔚盛蔚。翳於計反。隱翳障翳。意時俗憂喜苦樂思慮之心茂盛互以隱障滋多（為言）。
    則當行捨心等者。五受中以捨受治世間憂喜樂受歟。今不舉苦受舉樂受顯苦受歟。或又攝憂歟。開彼故。三受五受開合不同故。唯識經五。或總分五。謂苦樂憂喜捨。三中苦樂各分二者逼悅身心相各異故。由無分別有分別故。最重輕微有差別故。不苦不樂不分二者非逼非悅相無異故。無分別故。平等轉故（文）或又善十一中行捨心歟。猶如智心能治出信耳。
    常修治耕墾者。墾拓佷反。訓堀也。芸除刈指也。迴此功力修事其心者。私案有二意。一云迴修事其身之功力修事其心（為言）其心者以嚴身塗養具翻供養福田欲成勝果之心也。一云迴嚴身功力修事。而其迴心以供養具施福田成果（為言）。
    還復自推求是心等者。問。觀展轉緣生義字門實義。故疏七釋字實義云。一切法無不從眾緣生。從緣生者悉皆有始有本。今觀此能生之緣亦復從眾因緣生展轉從緣。誰為其本。如是觀察時則知本不生際（文）何。答。未見緣生。無義觀展轉生無窮盡。未知本不生際。故異彼義矣。
    當一向安心等者。抄云。當念一向安心於四諦之理務令貫穿窮徹。所謂生滅無生無量無作。從淺之深以盡因果。離此之上更生推求則但增心數。徒令發狂終無其理。故云當一向安心等（文）私云。生滅等者今諦理示通四教四諦也。謂生滅四諦藏教（乃至）無作四諦圓教故。但疏似作二釋。抄為一釋歟。
    無明住地三毒之根者。抄云。謂三毒從無明住地生。增長名三毒根。若無明住地壞時彼亦隨壞。○唯識疏云。煩惱有二種。謂住地煩惱及起煩惱。住地有四。謂見一處乃至有愛。起煩惱者。勝鬘說無明住地名起煩惱（取意）此意二障相望為能所生也。謂無明者所知障四住煩惱障故。意所知無明住地生煩惱三毒之根本也（為言）私云。不爾由無明生五根本此五根本豈但初劫所度人執乎。五根本通三妄故。況淨影釋以勝鬘起煩惱未必為無明住地。具如釋論愚抄辨。恐不合疏家釋義。亦疏第三云。為一生補處菩薩擇去心中無明父母極細之垢亦名治地（文）准此文微細妄執望三妄而為根本。故云無明三毒之根歟。勝鬘經云。無明住地其力最大。佛菩提智之所能斷（文）又當卷下釋云。由有無明生五根本煩惱心（文）准此文似五根本外更有能生無明。今文之隔法詞歟。又義。無明是三毒五根本中隨一癡也。雖其中諸煩惱生必由癡故云爾。非五根本之外有別體也。故法相宗釋云。諸煩惱生必由癡故（文）之是助語之詞也。若存無明別體者百六十心可增其數。既不爾未別體也。又疏三云。無明三毒名為愚癡（文）此又三毒總似云無明愚癡。然實貪嗔生起。又必由無明故云爾歟。問。若爾下文云我倒所生三毒根本（文）何必由癡耶。答。彼取見所斷之見惑邊故云爾。非遮必由癡故義。此義通見修。無簡別故。況我倒五見攝非本惑。何云能生根本。應知為取三毒見惑邊耳。妄想不生者指上無明住地云妄想也。故菩提心論云迷途之法。從妄想生（文）花嚴經云。若離妄想一切智等即得現前（云云）釋論根本無明又是也。
    常以高舉為性等者。唯識論六云。云何為慢。恃己於他高舉為性。能障不慢生苦為業。謂若有慢於德有德心不謙下。由此生死輪轉無窮受諸苦故（文）論疏云。於勝德法及有德者。心不謙下故（文）疏不能下意者論心不謙下之意也。不可屈撓者抄云。疏不可屈撓（以教切）者。撓字切韻注云曲木也。即是不可拗屈令其曲直也（文）撓肉教反。如草反擾撓覽撓曲也。常操者常心操歟。以忍辱下明對治也。
    前心務高此心務廣者。前彌慮心於師僧等勝人生高舉故七慢中慢過慢也。俱舍論十九云。於勝謂勝名慢過慢（文）今海等心於一切勝事皆歸於已似增上慢。光記云。於未證得勝功德中謂已證得名增上慢（文）故知今二心於慢開之故對治釋云不應起大慢之心也（文）。
    譬如完堅之器者。廣韻云。完全也。
    如是同性者。此一句示能同之心也。此心亦爾下釋此句也。已下釋上二句也。文點云。謂諸有修習行業彼生心。如是同性（云云）今如是同性一句別顯受生心能同總通諸心能似也。
    由黑白業受善惡報者。此俱舍論等中明四業中白白業黑黑業二種也。如次異熟。又白黑故云受善惡報。故頌疏十六云。欲界諸不善業一向名黑。染污性故。異熟亦黑。不可意故。色界善業一向名白。不雜惡故。異熟亦白。是可意故（文）問。若約四業次第可云黑白。何云白黑乎。答。若云黑白亂第三雜業故。為顯是善惡二種業云白黑也。四業中無隨一白黑故。故光記云。以欲界中惡勝善故惡名黑黑不名白黑。善名白白（文）故知今白黑者舉欲不善色善業也。由所作種種雜故等者第三黑白業也。故頌疏云。欲界善業名黑白。惡所雜故。異熟亦黑白。非愛果雜故。善性是白非是黑。黑來陵雜立黑白名。約前後間雜不據自性也（文）問。異熟云彼彼無量差別身。何但云人果耶。答。非愛果雜故云無量身歟。或又大師釋云。人及修羅非是純惡。雜業所感（文）通二趣故云無量身歟。問。若爾惡果既通三惡趣。何不云無量。乎。答。彼雖三趣皆惡果故。此雖二趣有善惡果故。又修羅通天鬼畜三趣故言實有四趣故云無量歟。
    除去不善純修白法者。或云。前白黑業中除去黑業純修白業故云純白。前與黑俱故非純耳。應知由所作種種雜故等者釋成上白黑業等也。就此善中等者。此善有命終生天後得涅槃之功故云更去粗□乃至得成醍醐妙果也。私云。六十心皆所治妄心故黑白俱所治妄心。何其中捨黑取白。況復今白黑業所似之譬也。全非能同之心。何云取彼中乎。故知今能治白法者無漏業歟。所以未得出世以來六十心與善種雜起故四業中有漏三種業為所治無漏業為能治也。故俱舍論云。佛依業果性類不同所治能治殊說黑黑等四（文）又云。能盡彼無漏者彼是所治也。無漏能治也。謂無漏業能盡彼前黑等三業名非黑非白（文）問。若爾所除既通善惡。何唯云除去不善。又無漏名非黑非白。但云純白耶。答。若望無漏有漏善猶屬惡故。故釋論中五趣四生業皆名惡業也。上行者能同心亦兼善惡者可漏無漏。若不爾者行者以所修行迴向惡趣乎。或又除去不善者以無漏除有漏不善。就此善中下以無漏去有漏善也。又依前義去因劣無漏得果無漏義也。又非黑非白者彼論釋此事云。此非白言是密意說。謂佛於彼大空經中告阿難陀。諸無學法純善純白一向無罪（文）仍無失。
    第六十心梵本缺文者。或本云。第六十云何世心。梵本缺文。又經異本釋相終有此四字。私案經疏俱以無本為善。所以者何。既云梵本缺文。又云少一猿猴心不云世心。又經中列名中既不標。釋相中何致此問乎。問。歌詠心泥心雖列名舉之又釋相中致問疏中釋梵本缺文。今又可爾耶。答。彼二心釋義是異今釋。故二心釋云。第三十二歌詠心梵本缺文不釋。阿闍梨言。此喻傳法音也（文）泥心釋同之。彼二心列名并有問故疏標歌詠心泥心未釋行相。故云缺文不釋。顯闕釋文之義。又云阿闍梨言此喻傳法音也出行相。而未云少歌詠心。然今但云第六十心不標名。又無不釋言。應知梵本闕名及釋也。又經若有列名及問何云少猿猴心。直可釋行相也。又設雖有問准前二心應云第六十世心。若第六十心外有云何世心句似重言無用。就中諸本經皆列名無舉此名。何輒致問矣。故知云何世心本誤歟。其性躁動者或本躁字也。廣韻云躁動也。
    猶如猿猴放一捉一者。猿猴者彌猴也。捉廣韻云。捉（側角切捉搦）又云。蝯（蝯猴）猿（俗）猴（獼猴。猱也云云）又云。猱（爾雅曰。猱猿善援也云云）。
    或時行者本情偏多等者。如獼猴心等云本情偏多。此行人散亂偏多故。云今就偏盛而言即此意矣。多貪多嗔等偏多又可同之耳。發動先習者謂天心修羅心龍心女心自在心歌詠心農夫心舞心室宅心也。此九心中前六從法立名後三從喻得稱也。此外心復或依法立名。從初貪心至無諍心十四心并人心慳心窟心已上十七心也。又約譬呼名。謂商人心又從河心至鼠心七心及擊鼓心又從師子心至板心十心從顯色心至猿猴心十二心也。已上三十也。或兼法譬心。謂守護心羅剎心迷心三心也。或一時雜起等者。此六十心中或一時俱起或前後次第而生也。問。依發動先習義六道心具生八部心可起乎。答。六道中舉五道顯地獄。羅剎鬼道攝歟。又地獄攝歟。又八部中舉四部（天龍阿修羅迦樓羅）顯餘歟。
    自然得順淨菩提心者。今此順義通遠近。若約與善種雜起之義未得唯蘊無我等。故覺察心遠順初地淨菩提心故猶如順解脫分也。若約如歌詠心云當得內證之惠并舞心云當念除蓋障三昧等。近淨菩提心故猶如順決擇分也。
    平治心地時等者。抄云。謂阿闍梨為弟子作漫荼羅擇地之時。地中一切惡物一一擇去要令平淨乃至地中毛髮若不擇去不名淨地○覺察已而揀去之乃名淨地也（文）疏第四云。復次阿闍梨既和弟子心地堪可於中達立大悲漫荼羅。即住於深定審諦分別觀之以惠甄擇。去無所堪住雜穢諸垢。然後令堅實為作莊嚴。不然則宿業餘氣能生障礙也○毛髮謂六十心等○灰炭謂示小法起二乘心○若欲使極淨道場者百六十種上中微垢皆擇使無餘。乃至至灌頂地中非淨土者悉宜簡去之。方名究竟淨也（文）又第三卷云。且如下文云先為弟子擇治平地。若論外事自如常釋。若為我倒凡夫擇得一念守齊種子心治令平正亦名治地。乃至為一生補處菩薩擇去心中無明父母極細之垢亦名治地（文）准此等釋。治毛髮六十心初至出世初心未及治灰炭度百六十心度無明極細歟。

三劫段

    經一二三四五再數等者。問。法體未顯。由何再數說來耶。答。或云。由前六十心文此說來也。問。彼文貪心無貪心等專明再數義。非全示五根本體。況彼但見惑。今通見修。義門既異。何依彼云明今再數乎答。貪無貪名異其體同貪。嗔心慈心等亦爾。以末推本。貪嗔癡等義自顯故。疏云謂貪嗔癡慢疑也。又寬狹雖異貪嗔等義同故。或又六十心何局見惑矣。故乘前此文來矣。或又六十心中說再數故百六十心五重再數依彼文而來也。私云。大本中具出名相。今略本故但舉再數說也。故知依大本而此說來矣。故疏云。其名相具如十萬偈中說（文）例如起信論摩訶衍者句牒大覺經文也。問。再數局五重。有何因耶。答。暹僧都云。此根本煩惱橫有五種故豎亦有五再數歟。私云。為對百六十摩訶衍歟。或隨宜安立。何必責所由矣。
    疏亦是答諸心相等者。私記第十云。自下明百六十心義也。是即答前第八問凡夫異熟心義也。又出世間心生乃至四分之一度於信解者答第九問行者殊異心之義也（文）私云。此記意以越世間三妄執句中所越百六十心答前第八問云也。此義不然。第八問前未答。何云亦是乎。故知可答第四心諸相句也。前六十心答彼今復答故云亦是也。猶如六無畏文云猶是答前心相句矣。然三處答之請心相句兼三意故。所以六十心唯顯染心義六無畏偏示淨心義。今通染淨心也。若爾今文廣通能越所越心。何唯云眾生異熟心而配初一句耶。疏中既唱一章不別屬。故知諸心相問通能所越文心殊異唯在於能越文故不指屬也。或云。心殊異通第八九二句。若爾殊異又遍全文歟。若約染淨心自位答心相。若又相望互異故答殊異也。私云。疏第一云瑜伽行者殊異之心專可淨心。又十八釋云殊異者謂如來三三昧耶之身（文）心身雖異同是淨法。因果雖別俱又善體也。何云通染心矣。當知心相通染淨殊異唯能越心也問。若爾六無畏何不答殊異耶。答。彼唯淨心故今文對所度妄心顯能度殊異故。又義。於三劫淨心有顯密能所寄齊心。所寄齊淨心答心相。故六無畏云答心相而不云答殊異。今文中第三劫明能寄齊真言行故此文答瑜伽行者殊異心也。問。其文既別。何不指屬耶。答。謂理實為顯三劫皆通密不指屬歟。問。若爾六無畏亦可爾。何。答。彼經中偏說如常故若依疏意可爾也。故釋云。明三劫六無畏眾多心相擬儀外跡而業修證之深淺（云云）可悉之。疏由有無明故等者。五根本外存無明別體歟。能所生義別故。又譬樹根種子別故。故疏上文云。無明住地三毒之根（文）雜問答云。問此五根本何為種子。答。無明是種（文）又大師三妄外更出微細忘執。疏下文舉無明父母極細之垢矣。又義云。五根本中癡強勝故且云能生也。非有別體也。故疏下文云。謂五根本煩惱及百六十隨煩惱（文）性相釋云。諸煩惱生必由癡故（文）諸惑生必由癡癡未必依諸惑故云爾也。五根本外非有別無明也。又義云。約體用且為能所生。非別法歟。例如云因不如故得起而有矣。此三義中初義為劣。若存別體者再數及六重故。或又彼一開五。故非再數歟。仍經中不說耳。第二義為勝矣。
    所以不說五見等者。抄云。所以不說五見等者此通妨也。謂有妨云。根本煩惱有六。何以但言由有無明故生五根本煩惱不說生五見。豈五見不從無明生耶。故今通云所以不說五見者多在六十心中也（文）此釋意為顯五見又本惑而無明所生成此釋也。未必謂見修分別并為末惑之義也。又智證大師雜抄第七云。又以屬見煩惱多在六十心中者。私謂見煩惱多在五根本中之疑使所也。法界次第即名此五為五鈍使也（文）私云。此釋未審。愚推云。依小乘性相疑及五見唯見惑故且約見惑同邊云在疑使所未必屬彼。利鈍別故。引法界次第即此意歟。又違疏文故。或又六十心中五根本中疑使所存五見歟。此又見惑同故攝彼歟。但多在六十心者彼見惑為本故云爾。非無修惑。故舉貪嗔等。今百六十心修惑為宗。故專舉五鈍疑攝五見也。般若寺抄一云。問。六十心以何為根本。答。以五見為根本也。問。其五見者何。貪嗔癡慢疑也（文）此釋意於五根本有見修二義。六十心是從五根本見惑邊開也准知百六十心從五根本修惑邊開歟。應知六十百六十同但於五鈍開而各攝五利歟。教相抄第三云。此即顯五見為貪等之末惑尚在百六十心之中也。非為成五見百六十心所不攝之義。言屬見煩惱在六十心中（云云）此意為以五見而為五根本之末惑所由也。意屬五見之煩惱多在六十心末惑之中也（為言）非謂見惑矣。問。大小乘經論中皆以五見名根本煩惱。故百法論云。根本六者一貪二嗔三慢四無明五疑六不正見（文）又今疏第九云。謂貪嗔癡見慢疑六根本煩惱（文。論不正見疏見中攝五見也）若爾何違顯密釋義為末惑耶。況復十煩惱是利鈍水火法。何以五利為五鈍末惑乎。答。本末隨宜故。唯識中百二十八根本煩惱薩迦耶見而為上首者。身見為諸惑本。又如云諸煩惱生必由癡故者以無明為本。今疏又云由無明故等。又云我倒所生等。准知又利鈍雖異引生義不定。何不為末惑矣。私記第十云。是明時六十心不攝五見之所以（云云）又云。彼六十心之中貪嗔癡等是屬見煩惱所引生惑也。此百六十心之中五根本煩惱是屬愛類也。是類別故但此經雖說屬愛百六十義。而理實於五見煩惱亦再數可有百六十心也（取意）此意屬見。惑煩惱在六十心也（為言）問。五根本中疑唯是見惑。何百六十心唯修惑耶。又於第一重內有三種三妄。六十心既粗妄攝。何見修大別乎。答。疑是俱舍唯識等別雖唯見惑。義章中於疑分別疑事疑理。通見修歟。私記云。疑是始教中判唯見斷今圓密兩教中亦通修斷無咎（云云）又然就第一重內者。五鈍五利各有三妄故見修俱指第一重內無失或人云。六十心廣。通十煩惱故。百六十心狹局五鈍故。故陀羅尼義云。問。此百六十心十煩惱中何煩惱耶。答。五根本煩惱心。謂貪嗔癡慢疑也。所謂不說五見以屬見煩惱多在六十心中（文）私案諸義皆未詳。但六十心百六十心可通見修二惑。真言行者雜起心何唯局見惑不通修惑。多分應是任運起惑。未必依邪師等。故但下見道所斷舉六十心者彼且取見惑邊故云我倒所生（俱舍云。疑及五見唯分別起文。今疏依此意歟）總言之六十心通見修故今通妨明無明所生之義（如抄釋也）或又大乘意身邊二見通見修故我倒所生義非局見惑之因歟。又疑是唯分別起大小乘所制無違。何唯云修惑。義章釋彼具釋云。疑有二種。一者疑事○二者疑理○小乘法中唯取疑理。大乘通取。皆須斷故（文）此釋意事疑是大乘意歟。然彼章釋見修云。大乘所說一切煩惱無不迷理。於中粗者判為見或細為修惑（文）既於迷理許修斷。若爾迷事何非見斷。故唯識論雖判疑唯分別起。彼疏釋云即緣事理俱是疑也（文）當知不遮迷事疑亦見斷耳（具如六十心文辨）又般若寺釋五根本雖皆見惑非謂五皆修惑歟。當知六十百六十皆通見修故亦各可攝十煩惱。百六十心又五根本癡攝五見歟。故疏第十列六根本次第異諸論說癡次舉見。可思之（其文如上引）故義章六云。三毒分別除貪除嗔除疑自餘一切悉是無明（文）問。案六十心文專舉五鈍未見五見名。若在六十心故今不示者專今不可舉五鈍耶。答。六十心中雖舉五鈍彼再數末惑非本。故五見無名非無其體謂河心邊見自在心等身見歟。故云爾歟。或云。屬見煩惱者非直取五見體。取見俱生之惑及前後所引之惑云屬見煩惱歟。何者六十心中亦有五鈍故。謂見俱生但局五鈍所引廣通十煩惱也。意云。以能屬見俱生及前後起之煩惱多在六十心中所屬五見可攝六十心中也（為言）疏上文云。或一時雜起或次第而生（文）可悉之。又義。屬見者。屬見惑煩惱有六中（疑及五見唯分別起）疑在百六十心中故少也五見在六十心中故云多也。或義云。私謂。五根本煩惱中除疑外只是鈍使。此之四種自通利鈍。又涉見思。言不說者見惑是初果所斷即初重中初重是也。今只取二果已上所斷故云不說也（云云）私云。四種通利鈍依憑何在。大乘章第六云。依如毘曇。前五是利。推求性故後五是鈍。非推求故。前依成實○前五唯利。後五種中貪嗔慢疑一向是鈍。無明不定○大乘法中俱有其相（文）依此釋今義違三宗說矣。又百六十心局二果所斷未審。粗妄中三重初六十心何非百六十攝乎疏初再數為十等者。教相抄第三云。就此五鈍惑成百六十心時初再數為十者。約所緣境。貪分二種謂貪心無貪心。乃至疑分二。謂疑心決心也。故成十。此中貪心者貪染法故。無貪心者不好善處故。乃至疑心者疑善惡。決定心者一切行隨人教命而正惠觀察也。次第二再數成二十者。於貪心亦分二。謂緣色貪緣心貪也。無貪心亦分二。不求有漏善不求無漏善。乃至疑分二。謂緣色疑緣心疑。決定心亦分二。謂信無理苦行信無理樂行等也。故成二十。次第三再數成四十者。付上所成二十惑色貪分為二。謂緣為我所之境色貪緣他所有之色貪也。緣我所境時即起身見也。如是等即身見云貪之末惑也。心貪分二。謂愛自持戒心為真道愛他無色界眾生心為涅槃。如此等即戒取見。取云貪末惑也。乃至信無理苦行分二。信無理樂行亦分二。故成四十。如是五度數之故成百六十心。又義云。於五根本煩惱五返數之成百六十心（取意。私云。第二義貪貪嗔嗔乃至疑疑等五返數之歟）顯密問答（寶生御房）下云。問。大日經并疏云五根本煩惱五度數成百六十隨煩惱。今云貪嗔癡開者成百六十乃至八萬。三毒與五根本本數已不同。如何同云成百六十乎。答。五根本五度數之成百六十。故貪一煩惱起時有百六十。乃至疑煩惱起時亦有百六十。故三毒一一開時云有百六十也。問。五根本煩惱五度數成百六十方如何。答。疏云。此五根本煩惱初再數為十第二再數成二十第三再數成四十第四再數成八十第五再數成百六十心。故云一二三四五再數成百六十心也。○問。五度再數成百六十意如何。答。一切眾生無明一念心性無始以來根本十煩惱隨煩惱乃至八萬塵勞皆悉具足。一一根本隨惑緣起一念貪心起時本來具足相應種類而有貪無嗔無嗔等十煩惱故云初再數為十也。第二再數成二十者嗔煩惱起時嗔具前貪無貪等十無嗔具貪無貪等十故云第二再數成二十也。第三再數成四十者癡煩惱起時癡具前二十無癡具前二十故云第三再數成四十也。第四再數成八十者慢煩惱起時慢具前四十無慢具前四十故云第四再數成八十也。第五再數成百六十者疑煩惱起時疑具前八十無疑具前八十故云第五再數成百六十也。又疑為始逆數至貪亦同成百六十也。五根本煩惱皆同始終次第無定但五中隨起為始為終。五度再數成百六十亦復如是。故貪具百六十嗔具百六十乃至疑具百六十有五種百六十也。此百六十具貪時此百六十皆成貪種類。具嗔時此百六十皆成嗔種類。如是五種百六十種類義門各別也。故摽貪嗔癡云百六十乃至八萬。意可知（文）私云。貪云貪嗔癡開成百六十者大師祕藏記云。三妄執貪嗔癡。開百六十心乃至八萬塵勞（文）此文也。再數古德二義中。朝譽意開五根本單成百六十。問答意五根本各各成百六十。初度再數二師雖同後後再數二義有殊故也。此中前義雖粗順疏文頗違記文矣。後義非啻順疏文亦冥記文矣。故知疏家舉五根本是顯再數數五返而成百六十宗家但舉三毒又示一一皆具百六十也。又記文舉三毒攝慢疑歟。義章第六云。二三毒分別除貪除嗔自餘一切悉是無明。故論說言。除貪除嗔餘之八使從捨生故斯名癡也（文）准又以慢疑攝癡也問。再數何以知貪無貪等乎。答。大師陀羅尼義云。問。其百六十心者何耶。答。一貪心二無貪心三嗔心四慈心等。具如經文（云云）私云。等者等取疑心決定心等也。具如經文者今經中六十心文也。應知六十心是示再數惑也。又等者等取五重再數名相。經文者指大本歟。故疏云。其名相具如十萬偈中說（文）問。准大小乘性相無貪無嗔等其性唯善不通惡無記。何為再數末惑。故唯識論釋十一唯善。俱舍論判唯是善性。何。答。其名雖同其體全別。此不貪善法彼不著三有故。又非無依憑。大般若經三百一十六（初分趣智品）云。善現復白佛言。世尊。若菩薩摩訶薩能於如是甚深般若波羅密多生信解者何性何相何狀何貌佛言。善現。是菩薩摩訶薩調伏貪嗔癡性為性遠離貪嗔癡相為相（狀貌准之）復次善現。是菩薩摩訶薩調伏貪無貪嗔無嗔癡無癡性為性遠離貪無貪嗔無嗔癡無癡相為相（狀貌准知）善現。若菩薩摩訶薩成就如是性相狀貌乃於如是甚深般若波羅蜜多能生信解（文）私云。此文既以無貪無嗔等為障信解之惑品。又正說中但云貪嗔癡復次文云貪無貪等應知再數貪等云貪無貪等也。故知無貪無嗔等為再數末惑專出于此經矣。
    常依二法不得中道等者。顯密問答抄下云。二法者貪無貪嗔無嗔乃至疑無疑等也。○隨事異名者。隨六塵境事起心愛色惡色愛聲惡聲亦嗔色喜色嗔聲喜聲如是事事有有無邊執不得中道故云隨事異名輒分為二也（文）私記第十云。是為表二障未斷時二法之一時有二礙用故於五根本煩惱再數之云耳（文）。
    就此二中復更展轉等者。此文依再數而成八萬乃至無量之所由也。合譬中從此復更等文矣。若更約下出別義。謂於五根本又約九品等開百六十心乃至成無量也。故知說法說有二重譬中唯有一種也。又云。此義不爾。以眾生下出再數所由。中以眾生（乃至）輒分為二者是舉初返再數之所由也。意云。眾生五根本煩惱心中先貪心一種隨所作事業而異二名也。依染淨污淨心名貪心不染善法故名無貪心。故云常依二法隨事異名也。餘又爾也。次就此二中（乃至）偈中說者於前貪無貪等展轉隨事四反再數成百六十心也。彼等名相如大本也（為言）復若更約下約九品而明成八萬并無量之義也。可合譬中從此復更等。法譬相順。何煩法中分兩重乎。若百六十心又約九品者不順再數經文。又約九品再數五反再數其數可增百六十矣。故知若更前百六十心約九品等數乃至成八萬及無量也（為言）。
　　又如劫初時人等者。頌疏第十二云。劫初時人皆如色界。諸根無缺形色端嚴。身帶光明騰空自在。飲食喜樂長壽久住。有如是類。地味漸生。其味甘美其香鬱馥。時有一人稟性耽味馥香取食。餘人隨學競取食之。爾時方名初受段食。資段食故身漸堅重光明隱沒黑闇便生。日月眾星從慈出現。由漸耽味地味便隱。從斯復有地皮餅生。競耽食之。地餅復隱。爾時復有林藤出現。競耽食故林藤復隱。爾時有非耕種香稻自生。眾共取之以充所食。此食粗故殘穢在身。為欲蠲除便生二道。因斯遂復有男女二根生。由二根殊故形相亦異。宿習力故便相膽視因此遂生非理作意。欲貪鬼魅惑亂身心失意猖狂行非梵行。人中欲鬼初生發此時。爾時諸人隨取香稻無所貯積。後時有人稟性惰嬾長取香稻貯擬所食。餘人隨學漸多停貯。由此於稻生我心多收無厭。隨收處無復再生。遂共分田慮遠盡於已分田生吝護心。於他分田有懷侵奪。劫偷過起台於此時。為欲遮防共取聚評議僉量眾內一有德人各以所收六分之一雇令防護封為田主。因斯故立剎帝利名。大眾欽承恩流率土。故復名大三未多王（此云共許王也）自後諸王此王為首。時人或有情厭居樂家在空閑精修戒行。因斯故得波羅門名（此云淨志）後時有王貪吝財物不能均給國土人民。故貧匱人者多行賊盜。王為禁止行輕重罰。為殺害業始於此時。時有罪人心怖刑罰覆藏其罪異想發言。虛誑語生此時為首（文）私云。頌疏中地味地餅如次當今疏地肥地膚歟。又疏中地肥乃至地膚林藤（云云）乃至言顯何物乎。可見阿含經矣。問。今一段文法譬中何耶。答。或云。法說也。如者指事義也。煩惱生起義專是法說。故知法譬後重出舉法說現證也。或云。譬說中有兩重其一也。又言。顯譬有二重。如者譬喻義也。合說文中為此喻者等者此意矣。但以法譬法其例非無。嘉祥釋云。法性如涅槃（文）所以舉劫初現證顯滅後煩惱生起。故為法譬也。又義云。准法花三周說。法譬因緣次第歟。謂雖上以法譬明再數義而未示無明生起等因緣故又舉如劫初人示彼生起之因緣。例如善心生起舉劫初人等矣。但所以為此喻者。喻者曉義。未必譬喻之義也即曉釋義也。猶如二教論云喻曰耳。
  
大日經疏指心鈔卷九
大日經疏指心鈔卷第十

 　　          

疏卷第二之三
    
    若以淨菩提心等者。抄第三云。疏若以淨菩提心等者。若言不定之意。此有二義。謂若以淨菩提心為出世間心即是超越三劫瑜祇之行。則出世間心生。出世間心生即是淨菩提心。此心出於一切世間故。若以佛惠初心為出世間心即是三阿祇劫成佛亦名出世間心。今言三阿僧祇劫即三種妄執。行者若一生越此三妄執即一生成佛。何見有時分耶。故云若以等（文）教相抄第三述意云。此釋心云。於三妄執斷位疏心有二義。謂疏若以淨菩提心等者。若以初地為出世間心是即地前斷三妄執也。若依此義可言經所說三瑜祇行皆是地前所行也。疏梵云劫波有二義等下第二義。若以佛果為出世間心即三妄執至第十地盡之。疏心付第二義釋經始終也（文）抄第二云。今約因中具有粗·細·極細三重妄執障醫菩提。即以地前祕密方便越初劫一重粗妄名離一切障出世間心生。見心明道時淨菩提心始得顯現。如是練修至八地。時越第二劫一重妄執名離一切障。其菩提心逾勝逾增更益方便。乃至金剛道中越第三劫極細妄執名離一切障。其菩提心與如來等。此位但有四分之一佛地之障存焉。（乃至）唯佛地障解脫道斷故此乃四分之一最後微垢也（文）又相鈔云。此釋心云。地前唯斷粗妄。其所以（乃至）法華儀軌云。若能專注無間修習現生則入初地。頓集一大阿僧祕劫福智資糧（文）故知真言初地離一僧祇劫所斷粗妄執證寂然界。（乃至）既地前唯斷粗妄。故知第二第三妄執定上所除也（云云）範抄云。若以淨菩提心為出世間心即是超越三劫瑜祇行者消經文之總句也。梵云（乃至）得至佛惠初心故云三劫成佛也者別釋也。故以初地淨菩提心結佛惠初心也。若佛地何云初心。於佛地不可有初後故。又疏無若以佛惠初心文。上下同云三祇劫。仍非別位歟（云云）私云。朝譽意依鈔義專成地前一劫地上二劫之旨也。傳法院覺心義亦同之。本寺道範義高野古德等多分義也。是三劫地前義也。初義意三賢是初僧祇。初地乃至七地第二僧祇。八地以上第三僧祇之義。諸經論施設。敢以無違矣。今宗又爾也。故五祕密經。云能變易弟子俱生我執種子應時集得身中一大阿僧祇劫所集福德智惠則為生在佛家（文）又觀智儀軌云。若能專注無間修習現生即入初地頓集一大阿僧祇劫所集福德智惠資糧（文）此等文既今宗又地前經一僧祇行即入初地也。又今一僧祇妄執是我執故不可云第二第三劫。後二劫中唯斷法執故。又疏第六釋經八地三昧道文云。菩薩初度第七地時。上不見諸佛可求下不見眾生可度。謂是住大涅槃於萬行休息。爾時十方諸佛以此三昧道發起其心（文）又疏第二釋第三劫行云。行者初觀空性時覺一切法皆入心之實際。下不見眾生可度上不見諸佛可求。爾時萬行休息謂為究竟。（乃至）爾時十方諸佛同時現前而勸喻之（云云）二處文全同。應知經疏意第三劫在於八地上也。又檜尾口決中以儀軌汝之所證處是一首清淨文釋住八地如幻三昧也。既地前初劫八地上第三劫義其說分明也。若爾初地乃至七地第二劫之義其理極成矣。依之大師祕藏記云。越三妄執越三僧祇劫即是十地究竟也。過此修上上方便斷微細妄執至佛果故經曰此四分之一度於信解（文）既十地究竟斷三妄佛地斷微細故地上二劫義分明者歟。加之復慈氏儀軌云。若一生中從初念誦至於越三無數劫行即證一生補處三莽地（文）又疏第三云。乃至為一生補處菩薩擇去心中無明父母極細之垢亦名治地（云云）此等文又斷第三劫妄執至因滿位云佛惠初心也。然後斷微細得果故於中有二。一無間道斷彼解道得果故。故抄云。至金剛定越極細妄執（文）二佛果斷故。故抄云。唯佛地障解脫道斷（文）此乃依十一地十二地異故。但因滿位而言三劫成佛者。等妙二覺一佛二名之故。又密抄第三云。問。第三劫滿得成佛不。答。若越三妄執力即得成佛。故疏云。復越一重極細妄執得至佛惠故（文）又雜抄第七（智證）云。越一百六十心粗妄執即一劫。越第二重細妄執即二劫。第三重極細妄執即超第三阿僧祇至於佛果初心故云於成佛時不限劫數也。心內無明漸漸斷除即超劫之義也（文）此等釋斷第三劫妄執即至佛果也。故云故云三劫成佛也。此是佛果初剎那云佛惠初心也。故釋論云。極解脫道初剎那中一時相翻不能俱行（文）此意微細攝極細而不開也。依此等釋義地前初劫地上二劫之義。同瑜伽起信等說矣。後義意三動俱是寄對如常之地前位也。故疏下釋第三劫極無心云。此心望前二劫猶如蓮華盛敷。若望後二心果復成種（文。住心論第九云。望前二劫者指他緣一道二種住心。後二心者示真言門根究竟二心。文）又疏云。次生極無自性心（乃至）爾時生於佛家（文。華嚴經云。生在如來家即得入初地。文）又疏第三云。此空智生即是極無自性心生也（乃至）即是真言行者虛空無垢菩提心也（文。疏二云。初地菩薩得此虛空無垢菩提心。云云）。
    又云。漸次證入者如初無畏時以聲字觀入漫荼羅行。（乃至）第六無畏於平等心中修曼荼羅行。離垢地以去各於自地觀心中修漫荼羅行。略以位分之已作十六重深淺不同（文。私云。既離垢地以上為十重。初地同第六無畏也）又住心論第八心云。是因是心望前顯教極果於後祕心初心。初發心時便成正覺。宜其然也（云云）。
    （疏二云。此心望前二劫猶如蓮華盛敷。若望後二心果復成種。故曰如是初心佛說成佛因。云云）以上諸文但以極無置初地矣。又論第八心云。經云。此菩薩淨菩提心門名初法明道。釋云是明法身真如一道無為之真理。佛說此名初法明道。智度名入佛道初門。於諸顯教是究竟理智法身。望真言門是即初門（略抄）又二教論上云。至如彼百非洞遣四句皆亡唯佛與佛乃能究盡此則顯教關楔。但真言藏家以此為入道初門（略抄）。已上二文以第八心文同初地歟。又當卷下釋初地果相云。從此無有待對。出過心量不思議地（云云）此意一道極無俱屬地前歟云從初地離待對故。已上三義若約能越淨心。或一道地前。極無初地。或二心俱地前。或兩心同地上。三說雖異若依所度妄心者三妄皆在地前故云地前三劫耳。但至三祇配立違諸經論者大師釋此事云。問。第三僧祇即是八地已上。而何言初心菩薩耶。答。是初心菩薩也。無數劫者三劫之中何劫耶。答。第三劫也（已下如先別）此釋既云真言初入淨菩提心位頓具顯行無數劫功德。准知兩軌說又於自宗初地得顯行第三劫福智故云一大阿僧祇。非云初僧祇也。俱生我執等者實教意於二障中不分見修。地前伏現初地斷種十地除習故。極細當二障種故。且約煩惱障邊云我執種歟。非無法執種（粗惑寄現行微細同習歟）或又但一煩惱粗云我執細法執云種子。我執之種子歟。次疏第六釋者。疏自釋云。復次此中應說初法明門三昧道。於上品中已說故不重言。又如上所說一生補處及八地三昧是約教道法門作如此說耳。然祕密乘人於世諦中即能通第一義諦者從初發心具行大空三昧。其謂不然則於一生之中不能頓滿諸地也（云云）。此意於今宗謂教門實行二意。若依教道門准如常第三劫在於八地上。例如云初二三地相同世間四五六地寄同羅漢也。故云一生補處及八地三昧是約教道法門等也。若依實行者初地斷三妄故顯行八地上行初地得故。云從初發心即具行大空三昧也。疏二云。然此經宗從初地即得入金剛寶藏（文）即此意矣。或又八地三昧者直指如常八地上第三僧祇也。教道法門者常途教門也。然祕密乘等者真言門行也。初心菩薩頓得顯行第三劫功德故。故云其謂不然（乃至）不能頓滿諸地也。次祕藏記釋者越三妄之後十地究竟也（為言）文點云越三僧祇越三妄執即是十地究竟也。過此者過十地位也。此位亦雖斷微細且約盡處云果位所斷也。猶如根本無明雖從初地斷此云佛地所斷矣。次慈氏儀軌及疏第三一生補處位斷第三劫妄執者。疏第六云。如上所說一生補處是約教道法門（文）餘釋如先若約實行。是如尊勝儀軌等。故彼軌云初發心時便越百六十心度三無數劫行證普賢色身三昧耶。即是初發心便成正覺（文）。此又同疏從初發心具行大空三昧文矣。故知今宗異餘教三劫在地前十地離待對也。故大師釋現世證得歡喜地文云。非顯教所言初地自家佛乘之初地也（云云）可悉之。又依初義會疏及論文者。先疏此心望前二劫等者抄第四云。第三劫極無自性心生時如蓮華盛敷故云望前二劫等。言若望後二心等者。此心喻八心中第五華種心第六成果心。後二心者第七受用種子第八嬰童心也。望此二心名果復成種（云云）。又教相抄會論釋等云。前二劫者指初二劫。極無自性是第三劫心。謂八地乃至十地也以此極無心為因句。以蒙佛警更增進心為根句。即金剛心一念也。後以成正覺心為究竟句也。然顯教意今第八地心為果位。前二劫顯行滿昇此地。故今教以八地乃至十地為成佛因初心佛矣（云云）疏第三十六重深行者。彼卷下釋云。傳教灌頂是名阿闍梨（乃至）若生極無自性心得入如上漫荼羅海會名阿闍梨。從此復有十重深行乃至於解三密人中最為上首如金剛薩埵。是名闍梨。復次毘盧遮那是名阿闍梨（云云）抄第四釋極無自性心名阿闍梨已上之文云。如是次第從下至上皆得名為阿闍梨也（云云）又云。疏從此復有十重等者。十重深行即十地也（乃至云云）教相抄云。此文意從傳教至極無。是從下至上示阿闍梨位。謂從地前至第十地也。次從此復有十重等者還從上至下委顯有十重德行。謂從十地至初地也。次乃至已下顯從初地至傳教更有地前三十心。故云乃至（云云）或云。從下至上六重如先。乃至如金剛薩埵者十重從上至下舉初地金薩上九地云乃至也。又相抄云。疏第二釋八地已上云。住是地已善知諸地障（乃至）如是等有眾多十心（云云）指此十心云十重深行也（取意）況復云十重深行。何入佛果。故知前文離垢地指初地也。虛空無垢菩提心故。凡三劫地前地上古來未決。然前義為勝。經疏論釋以顯教極果為真言初門故。又望後二心會釋非理。先密抄釋不可。以三劫配十地時第二劫至七地然配五六地華果二心為此心而七八地二心云後二心。理豈然矣。次相抄義又非理。何者八九十地為因句。長短三心中何若短三心則一地內有三心長則八地上究竟句也。等覺為根。果位為究竟。依疏何文乎。開上上方便雖為佛果未見此說也。又八地以上淨菩提心說經疏何文乎。就中十地三句真言行位也。誰以八地上究竟句為真言初門矣。密抄猶淨菩提心初地義明鏡故許地前三劫一義。然依彼釋成八地上菩提心義。非啻違抄釋害經疏明文暗違大師釋論。誤甚哉。次又十六重深行是釋漸次證入經文。然作順逆二科通釋大背經文。況復疏第三云。初劫智惠猶與二乘共行。若二劫智惠尚與二乘共聞。第三劫等虛空無邊智惠一切二乘不能思議。堪作祕密行阿闍梨也。就祕密中又漸次轉深。乃至佛為十地說般若則九地非其境界。唯大毘盧遮那得名究竟阿闍梨也（略抄）此中等虛空心者極無心即初地也。就祕密中等者離垢地以去也。既云漸次轉深。從上至下豈夫爾乎。前文自地觀心者顯此祕密行義也。二地已上不對顯行。是真言行故。故疏二釋初地果相云。從此無有待對（文）又既毘盧遮那云究竟阿闍梨加佛地為十重也。但九地非境者。十地十一地開合異故。約合門云爾歟。或等妙二覺一佛二名故除十地歟。前文舉金薩大日二種者六無畏十重中各舉終阿闍梨顯前阿闍梨體故云乃至也。乃至言流至毘盧遮那上。又八地上十心者不合疏文。疏釋云有十心無邊智生即是初地果相也（文）又深行者約多分歟。或佛果亦深行所得故云爾。或微細惑解脫道斷故果位有對治行相故云爾歟。又十六重是阿闍梨支分故傳法阿闍梨作此事業故。毘盧遮那云深行歟。故鄰彼釋云。是故作最初阿闍梨事業時即須觀照自身即金剛薩埵毘盧遮那（文）又智證大師釋云。有十重深行者從第二地至於等覺也。於無自性心當於初地也（云云）依此釋十重深行無違。但違毘盧遮那阿闍梨文矣。又三祇配位相違者顯密相違文義非一。何於此一事守顯乘。就中抄釋依初義許地前三劫之義。若三祇配位決定豈許彼義乎。況顯教中有地地經三祇之義耳。尋云。微細妄執唯佛果所斷乎。如何答。或云。第三極細妄執從初地至因滿斷之。次斷微細妄執至佛果也。故疏下文云。復越一劫昇住此地即是初入此信解地（乃至）更開佛地。為上上方便（乃至）故曰此四分之一度於信解也（文）此文初地斷第三極細之後更不云斷別惑而言佛果位斷四分一微細故又疏第三卷云補處菩薩斷無明極細之垢故。是故成第三極細妄執至因滿之義。故知微細妄執唯佛地所斷也。又義云。經云復越一劫昇住此地。此四分之一度於信解（文）此於第三妄執開第四妄執為十地所斷也。謂第三劫終經越諸戲論之句疏釋云。越第三重微細百六十心（文）此後經復次信解地等說十地畢云復越一劫等。是舉信解地所斷也。次此四分之一者此言指前復越一劫文也。故知十地斷微細妄執也。或云。今第三妄執有三重。一初地所斷二十地所斷三佛地所斷。而今復越一劫云三祇者合十地所斷云極細也。過此修上上方便斷微細妄執者別開佛地所斷為第四也。
    真言門行者等者。問。三劫俱有時分妄執義。經三劫置真言門言耶。答。本經中說第三劫文云。復次真言門等文今准彼歟。問。經初二劫顯如常顯行可爾。今初二劫又約妄執。何更云真言門耶。答。三劫皆雖通顯密二行。第三劫能越心即初地淨菩提心故。此位顯極密因故。更置真言門言也。
    得至佛惠初心者。密抄第三云。第三劫滿得成佛不。答。若越三妄執力即得成佛。故疏云。復越一劫極細妄執得至佛惠也（文）又雜抄云。第三云超極細妄執即超第三僧祇至於佛果初心。故云於成佛時不限劫數也（文）依此兩釋佛果初心云佛惠初心。故梵云已下可為異釋也。大師陀羅尼義云。得至佛惠初心者真言佛惠初心也。約顯宗當圓滿正覺位也（文）此意淨菩提心云佛惠初心也。梵云下別釋已上總標也。所謂總標別釋成三劫地前之旨也。但云三劫成佛者。斷三妄是初地分證成佛故。菩提心義三云。義釋說超三重妄執名度三阿僧祇劫。過第三劫入佛惠初心名淨菩提心門。淨菩提心門以上十住地名信解行地（文）私云。此釋雖似同大師釋其意異。何者以別圓初地初住同淨菩提心故。故彼釋云。天台圓初住別初地證道同位即是真言佛惠初心淨菩提心門也（云云）大師以佛惠初心當于天台果佛故。安然意非理。天台別教地前可經三劫歟。
    若一生度此三妄執等者。鈔第三云。若一生度此等者。此宗明義但除妄執名為瑜祇。若一生度此三妄執名一生成佛（文）問。今此一生成佛與前祕密釋三劫成佛全同可云耶。答。依一義非全同歟。問。兩釋雖異俱度三妄成佛。所度既同。成佛何異乎。答。今文若言起盡顯異前成佛也。所謂前標若以淨菩提心結得至佛惠初心。是即明初地分證成道也（此中有顯密成佛。顯雖約究竟且就密成分證義也）今若一生度此等者更顯一生成佛究竟成道也。分滿既殊。前後成佛豈同乎。依之大師雜問答中釋三妄義畢云。問。如此等義爾耳。今所建立不歷三劫此生即上菩薩地位即身成之義抑有依憑耶。答。證文甚多（云云）如此問答引經論等中引疏第一所引之大品文證一生二生義。依此釋案今文即上菩薩位當於得至佛惠初心。即身成佛即今一生成佛也。但三妄言雖同寬狡是別。後三妄攝微細故。故抄第四云。前言三劫不說不說四者合佛地一障在十地故（文）仍無過。問。案文次第上釋時分妄執義畢而言即一生成佛何論時分耶之意無爭。前常途祕密中重簡時分成妄執義是正釋通妨一義也。何云別義乎。況後至文處釋第三劫時或釋舟車神通至到一處或判巧拙難易不同得寶無異路（云云）既云至到一處。何別分滿寶所矣。又兩處三妄言何忽有寬狡乎。答。祕密意若分證若究竟皆簡時分故結何論時分耶。今分證究竟即如一生二生二類故。金剛頂經略釋云。若能受持思修不經三大劫十六大生乃至現生證如來大覺位（文）即身義云。諸經論中皆說三動優佛今建立即身成佛義（云云）此即以真言究竟成佛非待顯家時分成佛乎。或又此即身成佛與一生成佛有寬狡。一生二生同不捨肉身故即身成佛攝也。又佛惠初心是祕密分證義。陀羅尼義釋分明也（如先引）一生成佛一生成佛又究竟成佛。大師處處判文也。但至下釋者真言分證與顯究竟一處故云爾。非謂祕密中無分滿也。故疏第一釋初地成佛云。然非究竟大牟尼位（文）又三妄言隨宜何必一同。例如初劫中三重三妄也。仍無失。又義。准祕記釋者。初心者因滿望果云初心歟。或佛果初剎那歟。然則究竟成佛。若一生下雖上明時分妄執三劫成佛。未判勝劣取捨。故度三妄成佛是密即身成佛故不取時分也（為言）或又密成佛雖非時分未聞隔生即身義。故即顯祕密成佛是一生成佛也。
    然就第一重內等者。抄第三云。然第一重內復有三重三妄執。今初出世心生即離初三妄執。謂世間眾生從無始不了我之自性。唯依諸蘊執有實我。由執我故起種種惑造種種業受種種報成三毒根。今瑜伽行者從初發心依真言門了知心相於諸蘊中即離相在內外觀之皆不可得即離我倒所生三毒根本。是越三世間三妄執也（文）此釋三道似云三毒矣。教相抄一云。心云付初劫所斷粗妄執又細分有三重三妄執第一謂以貪嗔癡三毒為三妄。此中攝經所說一重百六十心。謂付六十心於一一心各有粗細重重。其中深細攝乃至極細妄執。其中粗淺此即當毘曇所敘聲聞人見道位所斷也。故住心經四云。此唯蘊無我一句中攝一切小乘法盡。故今聲聞乘名唯蘊無我住心（文）故知觀唯蘊無我度六十心者是敘諸部之棟梁毘曇斷惑也。若爾成實等論可屬緣覺智耳（略抄）此意六十心通見修。三妄之中今舉粗妄中見斷六十心歟。唯蘊無我言雖通三道。且就初得總名歟。例如無雲天。云最初解了是顯見道位也。問。粗妄中既分三重。第二第三應亦爾耶。答。般若寺抄一云。問。其三重三妄執者何有。答。每三重妄執各有三重。凡九重妄執耳。問爾初重妄執云三妄執。何。答。初重妄執建立粗妄執·細妄執·極細妄執也。餘二重妄執亦如是也。問。於劫亦可在九劫。三劫各三劫之故。答。爾云有何妨問。爾疏正文何。答。說三重妄執畢次文云凡有三重三妄執也（云云）可云單三妄執復三妄執耳（略抄）准此釋細妄等亦應有三種歟。此釋初重內三種亦立粗細等名如次可配。見修相望修惑是細故種子極細義也。但出疏正文三重三妄（云云）今本云三重三妄。此乃粗妄中有三種三妄也（為言）非九劫之義也。然今隨義轉用歟。又雜問答云。經云越世間三妄執出世間心生者。於妄執有多種。一者百六十心三重度故云三妄執。二度世間心離我倒所生三妄名越三妄執。三六根六境六識制伏此三故超三妄執。四者斷業煩惱無明故云度三妄執。問。此四妄執配人云何。答。第二大乘人所斷也。第三三果所度也。第四無學所斷也。若隨根而論之凡有三種三妄執。問。第一三妄約何人耶。答。真言行者（略抄）此心於經一文釋有四妄義歟。就中初總釋三妄文為真言行者所度以粗妄中三重為顯乘大小乘人所斷矣。准此釋第二第三劫不可有三種三妄歟。六十心文可局第一重歟。
    所謂根境界等者。教相抄云。第二三妄執者。於根境識三法所起妄執也。是謂聲聞所斷修惑故云三果學人所留滯。於十八界諸法自相所起修惑非須陀所斷故云三果所滯（云云）安然釋云。是藏修道三果所斷修惑（文）修道三果者。預流果。是第十六心修道攝故。此果進斷修惑故云爾歟。或此果直雖不斷修惑修道攝。第十六心是已曾釋故所斷言正約一來不還歟。前抄云非須陀所斷也。若約云所留滯三果皆依後惑故歟。或隨在何道斷惑得果道故云三果所斷歟。問。何故根境識云修惑耶。答。惠暉疏第一云。十五唯修斷者五根五境及善無記心王為所依境修惑為能緣。是所緣縛。此能緣惑修道除名修斷也（文）俱舍論云。後三界通三（文）光記云。三通三者見斷隨眠及相應法迷理起故。四相與得是彼見惑親發起故。皆見所斷（乃至）諸餘有漏若無色善無覆無記是不染污緣縛斷故。若諸煩惱及彼相應迷事起故四相及得是彼修惑親發起。欲及善染無表是修斷心親發起故。又是色法緣縛斷故皆修所斷（乃至）一切無漏非繫縛故皆非所斷（文）准此釋今疏中於後三果取修斷邊故十八界諸法云三果所斷也。見斷邊攝第一三妄故。然此十八界中染心王及心所等成妄執法皆自性斷也。善無記七心·界心所等及五根·五境等所緣縛也。今為能緣修惑云妄執也。或又若約眷屬體五根五境等亦妄執攝歟。猶如第三妄執舉業矣。故釋論記釋執相應染云。眷屬亦通業及果報（文）佛地論又爾也。淹留修行者。淹久留滯義也。謂見修相望修道時長故云淹久也。又前見惑頓斷。今修惑漸斷。前惑斷故云修行。後惑未斷故云留滯也。又義。根境界三妄是法執也。故下釋淹留修行云法執當心。又大疏抄釋第一重三妄云。三妄執自何發起。我執法執無明發起也（云云）問。以何可知。答。疏云。最初解了唯蘊無我根·境界淹留修行業·煩惱株杌及無明種子（略抄）准此釋三果是法執未斷位故云淹留修行也。私案。於十八界諸法有體用。迷用是人執修惑也。迷體是法執也。然前義為勝。所以初重三妄皆約所斷故。又若約法執者設聲聞無學設緣覺無學亦應留滯。何局三果乎。又有不示修斷之過故。又下文如下抄。
    如內外十二界等者。或云。如者若義也。謂於根·境·界文有二意。十八界義如先。又若內外十二界即根·境故境·界合言之也（為言）問。若爾何云三妄耶。答。迷根·境十二界起修惑三毒故云三妄也。例如第一重於蘊起我倒所生三毒也。或云內外十二界。界字通根·境歟。或義。初云唯蘊舉五蘊。今言根·境·界示十八界。此三妄等中未明處門。故釋十二處也。十八界中以六識合意根界故成十二界也（為言）又義。經根·境·界文似說處門。然今釋界門故作此釋歟。後二義意。如者指事義也。或云。義章中依成實意釋法入之中分出六識。此意以六識可合法處歟。然大小乘所判皆六識攝意根成實意未審矣。
    所謂業煩惱株杌等。問答云。四斷業·煩惱·無明故云度三妄執（文）今三妄者業及煩惱與無明云三妄也。問。無明煩惱同煩惱攝也何開為二。所生十二因緣何非其數。故疏第七云。淨除於業生（文）又論釋拔業因種云。業者惡業。因則十二因緣。種者無明種子（文）准此釋。煩惱攝於無明別立因似為三妄。如何。答。今文既標有三妄釋所謂業·煩惱株杌及無明種子。疏釋明鏡者也。但至疏下釋并論釋者未必三妄義。舉所斷所觀歟。又煩惱無明別立約過現也。故實範阿字義云。私案。經言業者行·有二支。煩惱愛·取。無明初支。生者餘七。七事無明等之所生故云生也。鈔云。業及煩惱根本無明種子所生十二因緣大樹（云云）當知十二因緣大多羅樹無明為種子四支為根本。餘七枝葉華果等也。其中無明等正妄執體也。故疏但云所謂乃至種子（云云）問。株杌種子何物耶。答。安然菩提心義三云。業·煩惱正使。聲聞所斷。無明種子習氣支。佛所斷（云云）此意業·煩惱正使為株杌。正使通種現歟。種子是習氣也。今謂不爾。株杌亦名習氣而為緣覺所斷也。故論釋緣覺云。業惱株杌猶此而拔。無明種子因之而斷（云云）疏第一云。摧壞無明大樹拔其根本（云云）此文以無明現種非為樹及根乎。但或以抄釋四支為根本者其理不可。抄株杌種子為聲聞無學所斷故與今意是異耳。彼又十二因緣云大樹。今於無明分樹根故。疏下釋大師釋懸會矣。即是無學聖人等者。抄云。言即是無學至最難斷處者。即非想地第九品煩惱最極微細名為難斷處也（文）此釋但為聲聞無學所斷歟。俱舍云。第九無間道名金剛喻定。盡得俱盡智成無學應果（文）或通二乘歟。至下作二釋矣。然與大師意異。未辨聲緣種子斷不故。又安然菩提心義三云。今文業·煩惱正使聲聞所斷。種子是習氣。支佛所斷（文）此意今無學雖置二乘無學云緣覺斷習。又歟大師異。業·煩惱株杌為現行為聲聞所斷故。大師意株杌同習氣也。最難斷義准抄可得意歟。又教相抄一云。第三重三妄執者是緣覺人無學位所斷也。所斷既越聲聞分齊故云最難斷處。緣覺智惠深聲聞故。故十住心論第五云。辟支佛智惠深利故能以總別之相深觀察之見一切集法皆是滅法。此與聲聞異故。拔業·煩惱株杌及無明種子（文）付三重三妄。前二聲聞所斷第三緣覺所除也。中聲聞所斷云三果學人所滯不舉無學所斷緣覺所除云無學聖人所斷不舉學位所斷者凡今經所說三瑜祇行者欲顯真言勝餘教。而大小諸乘人所修諸行從淺至深漸次舉之以為真宗方便也。故初出聲聞行次示緣覺斷。然此二人俱有學無學二位。聲聞舉其學位讓無學於緣覺。緣覺示其果位預學位於聲聞。是則隱顯為義耳。又三果學人者後三果也。此人對緣覺果位猶有學處故云學人。緣覺不舉學位者以聲聞人為緣覺因人也。或又三果學人者前三果也。無學聖人者第四果也。然此無學果人有所斷者有聲聞無學轉成獨覺之義故。故住心論云。以羅漢等迴心亦成獨覺故（文）誠聲聞無學未拔株杌種子更居獨覺之學位能除彼株杌等方證中乘極果。所以云無學聖人最難斷處矣（云云）又愚案云。無學聖人者通二乘總句也。所斷難斷是辨聲緣淺深別句也。例如起信論如菩薩地盡等總別二句。意云。株杌及種子緣覺所斷。聲聞難斷處也（為言）就中上但舉三果學人。此中無聲聞應果。可闕彼故。又云。後三果者第二三妄迷十八界修惑既為彼惑所留滯處。無學果豈有彼義乎。應知今文含說聲聞無學釋聲聞應果習難斷義非想第九品修斷義自顯也。問。或難云。大師釋云。根·境·界等者三果所度也（文）何云未斷惑。應知今留滯者望見惑頓斷修惑漸斷故云爾。故光云。見惑易斷。總立一果。修惑難斷別立三果（文）爾何。答。三果留滯義。後向道惑與前果而為留滯處故。前三果各進斷三果修惑故。云三果所度也。若不爾者無學既無所斷。何云三果所度乎。光釋斷修惑而所得果故與今留滯義異耳。但緣覺不舉學位者聲聞四果同緣覺學位故。唯識章云。又上必兼下。聲聞行緣必獨覺法故（文。建治二年傳法會談義予始立此義矣）。
    凡有三種三妄執者。或云。第一重粗妄中有人法二執中。今三種攝人執見修無學所斷。顯一重法倒也。或云。此法倒攝今業煩惱也。故下文明法倒云業煩惱網故。凡拔業煩惱等文。雖通二執斷。今約無學所斷云違世心也。若依菩薩法執斷義。又離違世矣。猶如彼如菩薩地盡含因滿果滿也。或又拔業煩惱句雖約拔二倒。今約無學斷云湛寂歟。例如唯識論云二乘見道唯斷一種菩薩見道俱斷二種耳。若爾何第三劫業·煩惱。不在此句中耶。彼隔僧祇故。此一僧祇內故。又大疏抄釋三重三妄各有粗細極細三妄凡為九重妄執畢云。問。爾疏正文何。答。說三重妄執畢次文云。凡有三重三妄執也（云云）可云單複三妄執耳（云云）此釋意。今三種三妄者九重妄執義。若爾何局粗妄矣學摩訶衍人等者。抄云。謂學大乘之人。初得出世初心。即是越我倒粗妄執。名出世初心。此與小乘見道預流果適齊。謂上疏云。如聲聞人初觀陰·界·入時（乃至）於八直道中遠塵離垢真法眼生。真言門菩薩亦復如是。初觀陰·界·入時（乃至）於如來大菩提道中。遠塵離垢得法眼淨故。云與小乘見道適齊。今言適齊者。但相似名齊也（文）教相抄述意云。前明二乘智斷畢。次顯大乘人行。此人依顯教大乘初發心時。聞心性不生深信其理。雖然為我見等倒惑所覆未得空觀現前。爾時數數學觀解。謂蘊·界·入等集成人。此人者以心為主。然蘊·界等是因緣所生法。推求其性不可得也。若心依何而住。故心即不生。成此觀時。離諸見網故云小乘見道齊。然此菩薩雖與小乘見道齊。不墮聲聞位。聲聞觀陰上無人。菩薩知心性不生故。又二乘闕慈心。菩薩具大悲。依此菩提心勢力不墮二乘地也（云云）私案。抄釋以學大乘人似為真言行者。合上疏文故。又以真言行者為能寄齊。是疏前後例也。又六無畏段經中但說所寄齊顯乘。疏中兼示能寄齊密行。今又順彼故。又淨菩提心少分增明（文）真言行者菩提心名淨菩提心故。又云度無量見網淨心增明。同疏第五釋真言行者三世無障礙戒云。住此戒時無量見網皆悉淨除之故。又今卷下欲釋寂然界云。以行者於瑜伽中湛寂之心雖已明顯（等文）修瑜伽行者。寧非密人乎。又義。顯行人也。下引三獸渡河喻。是三乘共菩薩也。又云非如實巧度。是拙度菩薩也。而下舉顯密二行云巧拙難易故。又云。同以無言說道得諸法實相。三乘俱證偏真理故。又云共一法中而昇沈有異。同智論三乘共十地故（具如下辨）又三獸渡河之喻出于優婆塞經并寶性論。彼經論中說真言菩薩乎。又下所舉寂然界菩薩。是此菩薩昇進位也。彼既屬偏真理顯人也。此何不然乎。又修禪定等度門（云云）大師出顯行。云六度為宗。真言行是三密故。又覺苑師判通教菩薩故。又大師立四妄執時。初劫三妄中第一云大乘人所斷。此外以第一三妄為真言行所度。故依如是等文理顯人而非真言行者也。二義中後義為勝。但至能寄齊者非為密人。於三乘人。經中緣覺菩薩但說極位也。故緣覺舉無學云拔業惱株杌等。菩薩明度法倒之位。云彼離違順八心等之故。上兼下故。前斷位寄聲緣斷位示之也。全非顯密相對也。又六無畏文異今文。彼但說如常顯密行。此說極顯淺位故。若如彼學大乘人為真言行者。寂然菩薩顯密中何。若如六無畏為顯人者。何學大乘人不齊彼矣。若為密人者。寄顯明密行之時。無所寄齊而直出真言行者度法倒之位。況案六無畏寄齊。以密人未斷惑位同顯人斷證位。豈非違彼例乎。故知於證偏真理之顯行三乘。而顯斷惑異也。又淨菩提心名何遮顯矣。如云淨心最初生起。外種子心猶得此稱矣。又下釋者度見網顯密同故。猶如大小相似。何以言同。云其體無異矣。又於瑜伽中釋者。第二劫往昔修瑜伽（等文）此非指顯行。又釋順理云。古昔修瑜伽行者（文）此豈密人耶。故知今菩薩三乘共菩薩非密人也。況顯行二乘密行菩薩合論成三乘義。甚以不可矣。問。下文中於寂然菩薩作常途祕密二釋。若此菩薩但顯人。何作祕密釋耶。依之疏第三明十六重深行出寂然界阿闍梨。此豈非真言行者乎。但大師釋約總別義舉大乘人所斷。非謂不密人矣。何。答。下釋是寂然界菩薩唯是顯人之證也。何者三乘中菩薩。經一僧祇證寂然界也。今祕宗度一重妄執同彼也（為言）寂然菩薩亦非為密人也。寧於一人並顯密二行乎。又雜問答釋約總別非理。若爾三果學人無學聖人。亦真言行者乎。所以彼釋立四妄之所由云。根機非一。所以多種也（文）若約總別何云根機非一。大乘人非顯大乘者。有不示顯大乘機之過。根機非一中。無顯大乘機矣。第三釋者。彼次上釋云。若觀前人未有深解之機。則順常途隨文為釋（文）故知彼且順常途顯真言行故云爾。寂然菩薩即非密人也。
    然彼行者等者。此下以學大乘人修惑斷。與三果學人位齊也。教相抄云。心云。菩薩前雖觀蘊無性知心不生。以觀解未熟故有法執。猶愛禪定智惠等功德起修所斷惑故。亦次觀定惠等功德法之無性。斷無所有處已下地所起根·境·識三妄執。是第二重三妄也。此與小乘三果學人位齊。然不墮聲聞地義如前釋（云云）此意以學大乘人修惑斷位似前三果斷位也。此修惑愛禪惠等法。而溜滯故立法執名。非實法執。例如起信中於法執立人見稱也。雖不起我倒等者。謂此位雖不起見惑我倒。而迷諸法用起修惑也（為言）或又法執者舉所依歟。人執必依法執而起故。況此菩薩前出世初心。但度見網未斷修惑。修斷非此位。何耶。又義。法執留滯義也。既云法執當心故。又不起我倒者。准下我蘊兩倒之文。若見若修人執煩惱悉可云我倒故知雖不起人我倒。猶有法執而留滯之義也。蘊倒是法執故。又不能速至菩提（云云）准唯識能障菩提名所知障之文。今又障菩提故應法執矣。又三乘中菩薩所入深。若不斷法執何有此理矣。又義。此菩薩約未斷惑成留滯義歟。此菩薩湛寂位未度法倒故。又前後位既齊人執斷位。中間何明法執斷義。又非如實巧度（云云）拆法空義同三藏菩薩。彼教三乘同斷見思故。又下疏中拆法但遣人我故。又所寄齊三果明法執留滯義故（大疏抄釋意也）前三義中初義為勝矣。順前後故。故下段然亦稍離下地三執者。指今斷位根·境·界三妄也。若下八地云下地者。非想地九品業·惱等既人執也。即下八地煩惱法執乎。若聲聞地云下地者。緣覺所斷無明種子。既人執習氣也。聲聞所斷分齊何云法執乎。故知今所斷人執修惑也。若約法執斷者違諸文。故湛寂菩薩類水中蓮華。未度法倒故。若約未斷惑者。非啻違前後例。亦違所寄齊三妄故。更出一解云。於經一文含大小二義故。疏家作二釋也。經中學大乘人出世初心。說唯蘊無我。是似同小乘見道故也。後二文無寄齊說。可悉之。
    然亦稍離下地三執等者。此下以學大乘人煩惱障習氣斷位。同支佛拔業惱株杌也。故下文云。行者未過此劫。與辟支佛位齊（文）以拔業煩惱為緣覺。此文明鏡歟。具如下辨。抄云。疏然亦稍離下地等者。此同二乘無學也。謂行者雖有法執當心非如實巧度。然亦稍離下之八地三妄執故。復能拔第九地我執家業及煩惱根本無明種子所生十二因緣大樹。又解。然亦稍離下地三妄執者。此同不還果也。能拔業煩惱等者。此同無學果也。行者能知如是甚深實相之法。有佛無佛性相常耳。證此理時。退非二乘拆法。進非別圓。乃是三獸渡河共空意也（文）教相抄云。次觀十二因緣甚深無性理。拔業·煩惱株杌及無明種子。是第三重妄執也。非想一地惑。屬第三重妄執。是無學人所斷故。此位與小乘緣覺齊。又離下地三執者。指聲聞地云下地。此時與聲聞所斷齊故云離下地三執也能拔業煩惱等者。緣覺所斷。此可云上地煩惱。是即聲聞屬學地。緣覺屬無學故。聲聞云下地耳。若依抄義與此別。抄心以拔業煩惱等云聲聞無學所斷。大師以此心為緣學所住。又抄心以摩訶衍人。云退非二乘拆法空進非別圓菩薩。大師心初若湛寂·若寂然·皆屬緣覺智分而為第五住心攝也（取意）私云。密抄有二釋。初釋同二乘無學中。緣覺下八地煩惱凡位斷故云稍離下地。其義然。聲聞未必然。但超越證不還中有此類歟。謂凡位斷欲九品惑盡。乃至或斷無所有處煩惱盡後入見道。斷遣惑盡至道類智。超證不還果故。此中斷下八地惑盡入見道證第三果人。進斷非想地惑起九無間九解脫道證無學果故。惠暉疏。聲聞無學十八念者指此歟。上最難斷處釋非想第九品。是約第九無間道所斷也。故俱舍云。斷初定一品至有頂八品。皆阿羅漢向。第九無間道名金剛喻定（文）後釋或述意云。同不還者。只斷欲界九品修惑之所得果也（云云）此意欲界五趣地云下地歟。今謂不爾。前約九地分上下。今約四果論上下歟。前又通二乘。今局聲聞故異也。今此兩釋皆不合疏意。今段本意。拔業·惱株杌。專知十二因緣甚深法為宗。此但緣覺智分非聲聞所知。故疏第七云。如聲聞極觀察智。解了唯蘊無我。以厭怖心重故。疾斷煩惱自證涅槃。不能分別推求十二因緣實相。辟支佛智惠深利故。能以總別之相深觀察之。見一切集法皆是滅法。此與聲聞異也。阿含云。十二因緣。法有佛無佛法位常住（文）此釋全同今文。阿含經法位常住。今性相常爾義也。既判為此與聲聞異。何背疏分明釋。云或同聲聞無學或通聲緣乎。故知株杌并種子者人執習氣。獨是緣覺所斷故。故疏第七文云。辟支佛觀一切集法皆悉如涅槃相。於種種有為境界中。皆亦戲論風息（文）一切集法如涅槃相者。性相常爾義也。戲論風息者。知性相常爾義故斷習氣也。故云戲論息也。又大師住心論中。引同性經聲聞十地緣覺十地。而證住心淺深之中。緣覺有甚深十二因緣地·甚深利智地。疏釋自契此經矣。又聲聞第十地立阿羅漢地。是約斷正使歟。緣覺第十地出習氣漸薄地。是當今拔株杌種子。應知依此經意聲聞十地云下地。緣覺為上地也。故論第五舉疏第七釋·今經文·同性經三文。成緣覺勝聲聞。既此意矣。又嘉祥釋云。同性經明緣覺有十地。十地中有習氣薄地。以根利鈍長斷習氣名中涅槃。聲聞不斷名小涅槃（文）二師得經全同妙至矣。又義。約智度三乘共十地已辨地云下地。支佛地云中地。菩薩地云上地歟。故疏下云。故以三乘上中下出世心合論一阿僧祇劫。即此意歟。若爾何約三界九地。以非想地惑云株杌種子乎。非想九品。亦聲聞所斷修惑攝故。又義。約九地又為緣覺所斷無違。故住心論五云。或云。明獨覺者。此有二種。一者麟覺二者部行。此二成覺斷見修惑。都有一百六十心。諸緣覺法爾皆於凡位時。無所有處已下諸惑先已斷竟。後入見道有十六心。但法忍法智不斷惑。可知斷修所斷惑。上之八地。每地地九品各有二心。合有一百三十四心。通前見位。總一百六十心耳（略抄）准此釋諸獨覺下八地惑凡位斷此。故云然亦稍離下地三執也。株杌及種子。與非總第九品惑俱斷歟。故上文云無學聖人所斷也。所以緣覺一百六十心取果。一百五十九是向。一心是果故。問。下八地惑既凡位斷訖。何起上七地無間解脫耶。答。凡正理心。除菩薩餘人皆無超越功能故。起下地道為加行。起非想地心也。又婆沙意。麟覺如菩薩。三十四心證獨覺菩提也。又惠暉疏云。佛麟角三十四心。部行獨覺一百六十心。聲聞無學十八念。初果十六念。中二果一無間一解脫道也（文）此釋依婆沙意歟。但住心論依正理論意歟。問。若爾何不起欲界道耶。答。正理云。根本非欲。斷對治故（云云）此釋難思。若約斷對治者。何起四法忍四法智及上七地無間解脫耶。又獨覺唯依第四定得菩提。寧依彼定起下三禪斷對治乎。或云。此獨覺。向中必得不還故。欲九無間八解脫。是不還向道攝故。豈得勝果道後還起劣向道乎。故不起欲界道也問。若爾何起法忍法智耶答。彼有超越功能菩薩猶起。況獨覺耶。故惠暉疏云。方斷見惑以初起難。能斷修惑非初起故。麟喻及佛·法智忍為方便引類智忍也（取意）問。今文以學大乘人斷惑同無學所斷。若此菩薩同彼許凡位斷者。可云小乘三十四心斷結成佛菩薩歟。又齊小乘見道位可作此釋。如何。答。雖大乘菩薩。以人執斷位寄同聲緣斷位時。聲聞未必凡位斷。故同彼見道未出凡位斷也。獨覺必凡位斷故。齊彼時出凡位斷也。所以寄聲聞見修二道·獨覺無學道顯人執斷位也。拔業·惱株杌位。即非成佛故。永異小乘菩薩三十四心斷結成佛也。此菩薩進度以法倒故。
    生十二因緣者。問。業·煩惱·無明即十二因體。何更云生十二因緣耶。答。實範云。經言業者行·有二支。煩惱愛·取。無明初支。生者餘七。七事無明等之所生故生云生也。故抄云。業及煩惱根本無明種子所生十二因緣大樹（云云）當知十二因緣大多羅樹。無明為種子。四支為根本。餘七枝葉華果等也。其中無明等。正妄執體也（云云）此意所生雖是七事（現在五果未來二果）或言總。或帶數云十二因緣歟私更讀文點云。業·煩惱及無明與生之十二因緣法也。生者名七事體。非詞字也。故經具緣品云。淨除於業生（文）又義。株杌種子為能生。十二因緣為所生也。上舉業煩惱無明。是為取種子習氣也。
    如是甚深之法等者。疏第七云。辟支佛智惠深利故。能以總別之相深觀察之。見一切集法皆是滅法。此與聲聞異也。阿含云。十二因緣法。有佛無佛法位常住。龍樹亦云。此中法位。即是如之別名（乃至）譬支佛觀一切集法皆悉如涅槃相（云云）智度論第三十二云。問曰。聲聞法中何以不說是法性實際。而摩訶行法中處處說。答。聲聞法中亦有說處但少分。如雜阿含經中說。有一比丘。問佛。十二因緣此是為佛作為是餘人作。佛告比丘。不作十二因緣。亦非餘人作。有佛無佛諸法如法相法住常有。所謂是事有故是事有。是事生故是事生。如無明因緣故諸行。諸行因緣故識。乃至老死因緣故有憂悲苦惱是事無故是事無。是身滅故是事滅。如無明滅故諸行滅。諸行滅故識滅。乃至老死滅故憂悲苦惱滅。如是生滅法。有佛無佛常爾。是處說如（文）嘉祥二諦章中云。一於但一者。凡夫顛倒謂瓶衣等諸法為有。此瓶衣等物。有佛無佛常於凡夫是有。如涅槃經云。十二因緣。有佛無佛性相常住。但小乘釋有二人。毘婆闥婆提云。是無為常住法。薩婆多彈云。恒有為常。如火。有佛無佛常熱。不可言火有佛熱無佛不契。有佛無佛恒熱為常。十二因緣亦爾。今明世諦亦如此。諸法於凡常有。常有世諦也（文）准論及章釋。性相常爾義通聲聞。何疏中云此與聲聞異耶。復今疏所引阿含經者。豈非論所引經乎。龍樹亦云者。指今論文歟。但今所引阿含經。全同章所引涅槃經文也。然章意依舊婆沙說云無為常住法。依薩婆多。有為法恒有云常住。二義俱通聲聞所知。如何此甚難解。然於阿含十二因緣有二意。流轉還滅之義通二乘所觀。依之疏釋聲聞極觀察智云。從無明至老死。此有故彼有。此生故彼生。乃至輪迴無際（云云）論云。是事有故是事有。是事生故是事生（云云）又疏云。既見四諦已背生死流隨行聖道（云云）論云。是事無故是事無。是事滅故是事滅（云云）已上生滅義。疏論同矣。此生滅義通二乘所觀也。又疏云。見一切集法皆是滅法（云云）此乃阿含所說法位常住義也。論云。有佛無佛諸法如法相法位常有（云云）此義但在緣覺故。云此與聲聞異歟。或又准嘉祥釋。或無為法云常。或三世實有法體恒有云法位常住。此等義通聲聞。疏云。一切集法皆悉涅槃相（云云）此義獨局獨覺歟。或又智論云聲聞法中。未必聲聞人。緣覺法又聲聞藏故。性相常住義舉緣覺所知歟。章釋何強苦勞矣。問法相。大·乘猶性相別論。未談相常住之義。何湛寂小乘位許彼義乎。答。彼未談隨緣真如及攝相歸性等義故云性相別論。今集法有為相·滅法無為性。俱有佛無佛常有故云爾。非謂有為相即無為常住體也。故疏云集法如涅槃相者即此意耳。問。有為無為各別而言常有者。何異真宗生住等諸法常恒如是生之義耶。答。彼生住等即性佛性然體故云常住。此十二因緣生滅義。無常常有故。猶如相續常也。
    長爪梵尼者。或本梵字先字也。是則長爪梵志也。
    如稻芊等經等者。抄云。彼經云。爾時尊者舍利弗問彌勒言。今日世尊睹見稻芊而作是說（乃至）見十二因緣即是見法。見法即是見佛。十二因緣者。無明緣行。乃至憂悲苦惱（乃至）如是十二因緣。如多羅樹。煎滅其旨更不得生（文）。
    言湛寂等者。抄云。湛即是喻。寂即是法。湛寂即是三乘所得但空之理。證此空故。五根本煩惱等皆畢竟不生。故名為寂。又此空理湛然甚深。如萬仞之清潭（仞七尺也）不測於淺深。建立宗等種種諸計。非其境界故不能窺度也（文）私云。清潭者青淵也。澄怙者清靜義歟。鏡徹者明透義歟。
    說云三獸渡河等者。問。今此說云者何經論耶。答。基師義林章引優婆塞經言。三獸渡河淺深成別（文）又惠沼義燈云。寶性論中猶如一河三獸渡水得淺深異（文）又止觀云。涅槃名為三獸度河（文）又寬信抄云。三獸渡河譬喻出涅槃經大智度等（云云）指此等經論說歟。問。如上經論皆大乘也。何以彼文成湛寂義耶。答。抄云。今此初劫文意兼得藏通二教之意。何以故。有拆法成空之義故。有三獸度河之理故（云云。疏上釋云。非如實巧度故圓三藏拙度菩薩而為拆法空之義也。又天台以三獸度河為通義故云通二教之意也）依此釋者。今此菩薩約同通教之邊此證歟。又抄云。證此理時退非二乘柝法進非別圓。乃是三獸度河共空意也（文）止觀第一云。此三番語異俱順入空。退非二乘拆法。進非別圓。乃是三獸度河共空之意也（文）同第六云。擇論形斥三藏云。餘經多示人淨法。般若示人無淨法。亦名如實巧度。中論云。諸法實相三人共得。大品名為三乘之人同以無言說道斷煩惱見第一義。亦名共般若。涅槃為三獸度河。皆是通教四門觀意（文）安然云。唯三獸是通義（文）准此等釋者湛寂三乘但同通教三乘矣。但抄意兼藏通菩薩歟。若不爾者前後相違故。又安然釋今疏文云。此明前藏通三乘及別圓真空八住八信功德也（文）又濟暹云。大小雖異義准相似（云云）又惠暈疏云。無為理體同三乘。證有淺深。如三獸渡河（文）此文為小乘喻異。故知取喻隨宜。不可局定耳。
    此中有三乘之人等者。此文大同止觀第六出大品說。（如前引也）抄云。此第一劫中既有三乘之人。同以空為門入諸法真實之性。二乘之人自為已得涅槃生滅度想沈也。菩薩以不住道發起大悲昇也。譬如同坑一去一停故昇沈有異也（文）智覺禪師宗鏡錄六十五云。三獸渡河。同入於水三獸有強弱河水有底岸。兔馬力弱。雖濟彼岸浮淺不深又不到底。大象力強俱得底岸。三獸喻三人。水喻即空底喻不空。二乘智少不能深求。喻如兔馬。菩薩深喻如大象。水軟喻空。同見於空不見不空。底喻實相。菩薩獨到。智者見空及不空（文）或云。湛寂三乘所斷雖無別諦緣度異故云昇沈有異也。故嘉祥釋云。但取智優劣譬三車不同（云云）天台釋云。初三藏中諦緣度殊故因大異。俱斷見思三乘微異。果小同（云云）但同共一法中者。三乘所證同生空理故。私案。二乘斷惑有淺深故謂聲聞斷正使緣覺侵習氣菩薩度法倒。故天台四教儀（高塵諦觀）云。次明通教者（乃至）謂三人同以無言說道體色入空故名通教。依大品經說。乾惠等十地即是此教位次也。一乾惠他。未有理水故得其名。即外凡位。而藏教五停心總別等三位齊。二性地。伏見思惑即內凡位。與藏教四善根齊。三八人地。四見地。此二位斷三界見惑盡見真諦理與藏教初果齊。五薄地。斷欲界九品思前六品與藏教二果齊。六離欲地。斷欲界九品思盡與藏教三果齊。七已辨地。斷三界見思惑盡但斷正使不能侵習。如燒木成炭。與藏教四果齊。聲聞位齊此。八辟支佛。更侵習氣如燒炭成灰。九菩薩地。正使斷盡與二乘同。扶習潤生淨佛國土。十佛地。以一念相應惠頓斷殘習成佛。正習俱除如炭灰俱盡。經云。三獸度河。謂象馬兔也。論斷惑不同故（略抄）准此釋三獸度河昇沈專可依斷惑異也。當知學大乘人出世初心者當八人見地。然彼下寄三果之位當薄地離欲已辨三地也。然亦下同無學之位當支佛地。寂然界位當佛地也。菩薩地可屬湛寂歟。但於通教有當通被接二類。故同釋云此教三乘因同果異。證果雖異同斷見思同出分段同證偏真。然於菩薩中有二種。謂利鈍。鈍則但見偏空止成當教果頭佛。行因雖異果與藏教齊。若利根菩薩非但見空兼見不空。不空即中道。分二種。謂但·不但。若見但中別教來接。若見不但中圓教來接（云云）依此文。今寂然菩薩若約屬偏真理之義雖似當通菩薩度法倒邊異彼。但斷見思正習未法執故。又今菩薩不可云被接。彼斷無明而見中道故。若別接通則第二劫攝。若圓接通則第三劫攝故。然或書判名別義通次位時。三乘共十地第十地云佛地。以一念相應惠斷餘殘習氣亦斷小分塵沙惑成勝應佛。是同居土佛。又通方便土也（云云）今寂然菩薩度一重法倒。同斷少分塵沙矣。塵沙是所知障中障事惑故。又錄中以大象喻見不空菩薩故。或又准淨影執取相為法執今一重法倒者六識相應執取相歟若爾龍樹釋中彼判人執故不相違。又但彼天台以藏通二教如次為拆空體空。若一分不斷法執。何成體空之義矣。問。今文釋湛寂義引三獸度河之說。何以寂然菩薩為湛寂攝乎。答。凡今三乘中菩薩者寂然界菩薩也。所以經中明三乘時上兼下故。菩薩人執斷位讓二乘而不別說。然疏家採經意以寂然菩薩人執斷位寄二乘顯之云學大乘人。非謂別人也。若學大乘人別菩薩何經中湛寂位不說彼乎。緣覺亦爾。學位所斷讓聲聞而不別明依之慈恩唯識章云。上必兼下。二乘境行必菩薩境行故（云云）又云。又上兼下。聲聞行緣必獨覺法故（云云）雖他宗釋自契經疏意矣。在湛寂文雖引此喻意兼寂然也。若不爾者何云昇沈有異。所以釋菩薩勝支佛云心垢漸除淨心漸現。此豈非度法倒乎。又云便得菩提心勢力能以不住道等。是又法執斷方便也。故下釋寂然菩薩云。然以菩提心勢力還能發起悲願。從此以後三乘逕路始分（云云）文義既同。不可異求。況釋學大乘人有法執之義云住禪惠等。今云不住道等。定知心垢漸除是度法倒之義也。何況疏下云以三乘上中下出世心等以寂然為三乘隨一明鏡者歟。依之抄云。今此初劫文意兼得藏通二教之意。何以故。有拆法成空之義故。有三獸度河之理故。由是疏云。故以三乘上中下心合論一阿僧祇劫（文）此又以寂然等三乘為三獸度河之意耳。同以無言說等二句釋同共一法之義喻一河也。然聲聞置種度門故釋昇沈有異之義合三獸度河有淺深也。以三乘人類兔馬象已。同共一法中而昇治有異也者結上義可知矣。天台四教義第三（智者）云。若小乘教門苦諦為初觀四諦入道。真無漏斷正使盡位證羅漢（乃至）現身而入涅槃。故大智論說如獐在獵圍驚怖跳出都不顧群（乃至）若緣覺中乘教門集諦為初觀十二因緣發真無漏斷三界結使盡侵餘習氣（乃至）亦於一切即入涅槃。故大智度論云。如鹿在貓圍驚跳自出顧眄群怖不停待。（乃至）若大乘菩薩（乃至）教門以道諦為初修行六度化一切眾生共出三界至成佛果利益功力圓入涅槃。故大度論云。如大香象在於獵圍雖遭刀箭擁群共出（云云）此釋中獐鹿象喻全同今疏聲聞厭怖生死緣覺不甚窗遽菩薩用不住道之義。准此釋未必依斷惑判昇沈歟。今義中但出聲緣正習斷異不舉菩薩斷除。疏中舉菩薩斷惑未顯二乘斷惑。然今疏意二乘斷惑淺深先顯故今不示。天台通三乘菩薩斷餘殘習氣異緣覺歟。釋籤云。次通教中俱學般若故因大同。同座解脫習盡不等故果小異（云云。但四教義釋三藏教三乘歟。可決）此釋俱學般若似可言同共一法矣。塞經智論三獸雖異其意是同耳。
    同以無言說道等者。經第二云。緣覺（乃至）無言說於一切法證極滅語言三昧（文）又住心論釋緣覺云。證三昧於無言（文）准此文無言證理可局緣覺。何通三乘乎。無言證理之義雖通三乘緣覺始終不用言語故別得極滅語言三昧之稱也。疏第七云。世尊得無礙知見於法自在。能於無言說法中為作名字轉受眾生。辟支佛智惠有礙故。是故不能演說（文）聲聞雖智惠有礙不遮言故說法歟。
    此宗中說有兩種外道等者。抄云。外道有多。略為二種。一者離佛法外外道。二者附佛法外道。名內外道。外外道者本源有三。一迦毘羅（乃至）二漚樓僧伽。三勒娑婆（乃至）二內外道者起自犢子部。如先已說（文）此意二十部中但犢子云內外道。若爾餘部亦許知無量寶王之義歟。或云。雜問答云。經云諸佛大祕密外道不能知其外道者有二種。一外外道。二內外道。問。何言之耶。答。真言教諸佛自內證教故云內內。顯教隨機而說故云內外。外道入而不識（略抄）此意內外道通九種住心歟。若爾無量寶王似指無盡莊嚴寶矣。謂湛寂位亦有祕密二乘三昧道等。是萬德之一門開心實相之祕寶故云爾歟。私解云。湛寂是如常小乘偏真理也。真言行者豈沈彼理耶。故六無畏中湛寂為所寄。更舉密行。應知入而不識是三乘中二乘也。故第一云。凡夫二乘兩種外道（文）無量寶王者菩薩所行種種度門非一故云無量勝二乘諦緣故云寶王也。又云。菩薩淨菩提心云寶王也。故次上釋云。菩薩悟如是法時。即知淨心漸現（云云）又經第七云。淨菩提心如意寶（文）顯密菩提心雖異寶王之義同故引證矣。既菩薩但云即知。二乘不爾。當知識無量寶王是三乘中菩薩也。但雜問答釋湛寂教亦隨機說故云爾。依又以今文證兩種義。非全同歟。或又隨義轉用歟。又依經文但舉外外道不知。然疏中示入而不知之二乘。大師又廣通九種住心。各據一義歟又疏第十九云。今此諸佛之祕一切外道所不能知。然外道有二種。一者世間種種外道。二謂佛法內有諸外道也。以雖入佛法中。而未能知如來祕密猶是邪見心行理外道故。亦名外道也。此法乃二種外道所不能知。此佛法中外道即二乘人也（文）准此釋內外道如先無量寶王祕密寶也。又義。三乘俱云內外道歟。皆不知祕密寶故。
    唯有此一門等者。抄云。過去諸佛無不說此一門。即一種權教三乘也。故法華云尋念過去佛所行方便力我今所得道亦應說三乘等。又一實教大乘。門謂權教三乘。故法華云。開方便門示真實相也（文）初釋一即門也。雖三乘方便門故後釋一之門也。持業依主可知矣。私記十一云。應知三世諸佛誘引諸眾生。三乘方便教中唯有菩薩乘一門而令諸子出三界火宅。善巧方便門云也。問曰。可同法華所云唯有一門出於火宅義耶。答。彼大乘義此小乘義也。雖然義顯是同意也（云云）私案。抄義順經文湛寂三乘俱所知故。內外道者但犢子故。記釋順疏釋。疏前後皆以二乘云內外道。故然上文菩薩云即知。無量寶王不通二乘。故知記義勝歟。又法華以三車雖令出火宅。正所授是牛車故。又教相抄云。內外道者指小乘部也。此人雖入一佛法中不信大乘寶王故（文）。
    種種因量諸師等者。抄云。外道小乘部類不一。名為種種。其中善解因明比量之師以因喻次第於此理上欲出其過終不能得。故曰。種種因量等（云云）私案。外道所立是邪比量故於佛教不出其過。佛子立量是正比量故還破外宗也。故上文云。西方諸菩薩作種種量破宗計也（文）小乘又望大乘獨屬邪歟。
    未名真淨菩提心者。湛寂菩薩雖淨心漸現未斷法執故未名真淨菩提心也。或又湛寂三乘雖斷人執證人空未斷法執得法空故云爾也。前心如水中蓮華後心如水上蓮華故云如蓮華等也。
    以行者於瑜伽中等者。教相抄云是湛寂心有二種初明陰上無人之觀。尚不見蘊等性空故根·塵·識等當心不現也。次然以已下明觀諸法無性。為治厭離有為樂無為之心修離著方便。為證寂然界之前門也。故湛寂心中有唯蘊無我諸法無性之二心也。菩提心義第三云。彼出世間心住蘊中有如是惠隨生（行者未度法性未名真淨菩提心蓮華離泥尚未出水。私云。結前云云）准此注錄。以行者至隨生之文重釋上湛寂之義歟。謂從以行者至明顯者釋彼出世間心文。從然涉至無為法者釋住於蘊中句。從然以至他教也（十卷義釋無也字）者釋如是隨生句也。但上合經不舉如是等句者粗釋梗概合經文故具不舉歟。應知此意。如是者指上湛寂也。惠者人空智也文點云。彼出世間心住蘊中有如是惠隨生（云云）又解云。有如是惠生者。有者或義。如是惠者法空智也。即指下觀無性空即空觀也。故知彼出世間心住於蘊中者結上也。故合經時置送句也字矣有如是惠生後文標句也。疏以行者至無為法者重舉湛寂意而為寂然來由也。然以不明法空智之行相也。又准經若於蘊等若字起盡指上彼於世間心云如是惠歟。疏然以菩提心等者示湛寂菩薩勝二乘也。非為顯寂然菩薩歟。置也字即此意矣。若爾能於蘊等下釋即空觀也。十卷義釋無也字。依此文然以下順釋寂然菩薩改若字云能於蘊等。有如是下似明然菩薩矣。
    觀察無性空者。或云。寂然菩薩觀屬偏真理故拆法空歟。故下釋云。然亦所觀人法俱空成實諸宗未甚懸絕（文）嘉祥釋成實拆法空也。成實既拆法空。此豈不然耶。又下釋云。前劫五喻有泡沫芭蕉（乃至）此事猶帶拆法明無性空。然此中幻焰等喻意明體法難解之空（略抄）此意初劫為拆空第二劫為體空也。私云。今無性空者體法空也。故下釋云。達諸法即空（文）若非體可云諸法即空矣。故抄意云。謂前劫中有通教菩薩從無性門達諸法即空此則體法空（文）既以寂然即空同通教如幻即空。體法空義決定矣。無性言雖通拆法未云既空。又拆空是為遣人我非度法倒也。故疏第三云。謂觀唯蘊無我時於陰·界·入中種種分拆推求我不可得（乃至）今五蘊尚從緣生者無自性。何況此積集中而有我耶（文）今無性觀門專度法倒誰云拆空矣。又湛寂菩薩未度法倒云非如實巧度。寂然非顯巧度乎。故抄云。今此初劫文意兼得藏通二教之意（文）此意以湛寂寂然菩薩如次配藏通菩薩。藏通如次為拙度拆空巧度體空也。但成實諸宗未甚懸絕者偏真義同彼非同拆空義。又淨影成實判體法空也。次猶帶拆法者既云。帶非當體拆法也猶且法觀必帶生空也。或又此五喻通二乘所觀故云帶拆法歟。故下釋云。聲聞經中雖說此五喻而意明無我。今此中五喻意明諸蘊性空（文）又第二劫云體法難解空與今體空偏真中道異故。故三重幻即空幻即心幻異也。故抄云。此即自性不可得空故與前無性空意復有殊矣（文）問。五喻中芭蕉釋云。乃至分分披拆之（文）是豈非拆空義耶。又成實拆空斷法執。成實存二空故。若爾拆空何但遣人我耶。答。拆空有二。毘曇拆空雖分拆五蘊等未拆極微故遣我也。成實拆鄰虛故兼遮法執也。或釋云。論破鄰虛數存鄰虛者此意矣。（論者成實。數者毘曇）今疏意以鄰亦不可得喻行本不生也。未必取鄰虛分拆之邊歟。疏第三云。爾時幻焰等喻觀察諸蘊即空得離違順八心證寂然界（文）可思之。問。今無性觀見度法倒。爾者厭有為著無為二種法執俱治歟。若俱治者觀蘊無性但可治生死實有執。涅槃實有執何遮之乎。蘊不攝無為之故。答。上舉欣厭二執其下明能治觀門。寧有所簡矣。謂五蘊無性即本不生義故云通五蘊皆明不生義。此不生即涅槃故涅槃實有執又破也。故起信論云。法我見者（乃至）見有者五陰生滅之法怖畏生死妄取涅槃。云何治。以五陰法自性不生則無有滅本來涅槃故（文）此為良證耳。問。法華義疏（嘉祥）云。三藏中所以不說揵城者。為三藏不說一切法本性空寂。乾城喻辨能成之因所成之果本無所有故三藏中不說也。而成實論亦有此喻有引菩薩藏中譬就小乘法中釋（文）准此文成實小乘猶用乾城喻而證諸法空。寂然大乘何不引彼喻而明無性空耶。況下釋云。然所觀人法俱空與成實諸宗未甚懸絕（文）何。答。彼乾城是為顯能成因所成果本末空寂故專大乘所用也。依之第二劫體法難解之喻始取之。但成實中雖在此喻。就小乘法釋故。尚顯空不究。全非喻正旨纔有此喻同不引也。故龍樹釋云。小乘中不說乾闥婆城喻（文）又喜祥二諦章下云。前破相宗觀法假有土木城。雖無空性不無假城。此宗破相觀法如似乾送婆城非城城喻然。幻化等譬類亦齊等（文）。
    如夏時暴雨水上浮泡者。抄云。謂當夏時自雨水中。隨渧大小種種浮泡形類各異。然水性一味自為因緣。泡起即是水起。泡滅即是水滅。舉體從緣。四句求之無別所生之法。此譬受陰諸苦樂等皆從情塵和合故生。苦生即是情生。苦滅即情滅。四句推之亦無別法。即是受陰本不生也（文）私云。聲聞經中用泡喻者。此泡雖無實性以因緣猶是實。喻拆蘊遣我歟。今喻意泡起滅全體是水無別所生法故喻即空也。第三劫中以一水生眾泡類行者自心能作法界不思議變化也。
    地氣日光望之如水者。疏第三云。釋論云。以日光風劫塵故（乃至）初見之為水（云云）演祕第七云。又如陽焰於飄動時實無有水而有水覺（文）准此等釋。今文地氣者塵歟。故知熱·風·塵三和合成焰水也。今文舉二顯風歟。或處云熱·空·塵（云云）。
    至於鄰虛亦不可得者。此文似同論破鄰虛成實之意歟。然實異歟。如先辨歟。成實論立無品云。一切分皆分拆壞裂乃至微塵以分破。塵終歸都無（文）此文云破微塵未云極微。或又極微立微塵名歟。
    一微涉於動境等者。抄云。謂從根本無明一念熏真界時即涉動也。展轉能生諸雜染法淪沒生死則無窮已。故晉遠法師云。一毫涉動境成此頹山勢。即其義矣。此諸法皆是緣生。既從眾緣則無自性。舉體皆空即是行本不生也（文）此釋意無明一念心微細故云微歟。貪嗔癡等是行陰攝故。若不爾者何云微矣。心法分拆至剎那。色法至極微故。或又准遠師釋。以無明熏真心初念似類一微動境矣。又俱舍論十二云。眾緣和合法得自體頃或有動法行度一極微（文）寶師云。二或有動法度一極微名一剎那。極微處量促。剎那那（乃至）由此故說度一極微名一剎那。極微處量促。剎那時量促（乃至）由此故說度一極微名一剎那。問曰。若諸法得自體中一剎那。得自體頃即是一念。因何仁王般若云一念有九十剎那。一剎那有九百生滅。答。生滅微細唯佛能知。小乘心粗見生滅粗。諸佛心細見生滅細。由此不同（云云）遁鄰云。此以諸法實無行度相續道中假說動故（云云）准此釋諸法緣生不過一剎那。故云一微涉動境。但又雖相反意可同矣。諸法速滅故雖無動依相績邊說動也。鄰釋此意矣。釋論云。因緣有法不過一剎那（文）又疏下釋云。一念無明（等文）可悉之。問。何不依仁王說因小乘度一微剎那義乎。答。今此無性空猶屬偏真故隨轉門意歟。
    識陰亦爾等者。抄云。識陰亦爾。從無明緣生。無明盡時行識等盡。當知蘊性即空也（文）又云。初出三界等者非出過也。但以無明幻起於識等在於三界。究其識體亦本不生也（文）此釋意無明者十二因緣中無明支。識陰是識支也。故知於十二因緣流轉義云初出三界還滅義云本不生矣。
    聲聞經中雖說等者。阿含等中雖說五喻譬拆法之義故意明人無我也。疏第三云。謂觀唯蘊無我時。於陰·入中種種分拆推求我不可得（云云）又云。聲聞經中以受譬浮泡。（乃至）雖無實性而因緣猶是實法（文）今此中五喻譬體法空故云今此中等也。
    六入十二緣等者。或本六大（云云）六入者十二因緣中六處歟。法華經中六入緣觸等（文）又二本義釋六大（云云）。
    得離一重法倒者。今此倒是第六識惑歟。初劫但知六識唯蘊拔業分齊故。但法倒者准淨影釋執取相歟。彼意識中法著我故。龍樹釋以彼為人執故。云直是人執品矣。又菩提心論云。但淨意識不知其他（文）又第七識相應智相相續是第二劫所斷故。故知今法倒當執取相歟。云人法二空成實諸宗未甚懸絕。淨影又云。利根二乘斷彼法執。故實是人執。故大師十住心時攝拔業因種更不開。可思之。又義。當第七相應智相等歟。湛寂寂然譬水中水上蓮故。湛寂是但知六識證寂進斷末那惑歟。第二劫釋云。始能觀察阿陀那識（云云）知寂然可斷第七惑品也。故云。漸過二乘境界也。今菩薩斷三重三妄位名學大乘人人同二乘湛寂心。智論共地中已菩薩地支佛地也。此菩薩進度一重法倒云寂然界即共地中斷塵少菩薩地位也。
    為人天乘齋施等者。准大師住心。六心是人四心是天也。然齊施善法亦云天乘行。據通別兼正義門歟。又上經云。護戒生天第七受用種子（文）是別門意歟。
    若三乘初發道意等者。此釋意指順解脫分善云初發道意歟。故上文云。又於此中殊勝住有求解脫惠生。思惟觀察生決定想。從此即發聲聞菩提初種子心（文）既從內第十決定心生聲聞種子。寧非順解脫分善耶。今文上舉順世勣彼而明違世。尤初發道意可聲聞種子心也。復。初發道意若指見道者與第一釋何異矣。問。小乘七方便位皆世間有漏心。何云違世耶。答。雖有漏心棄背生死。向涅槃。故云違世也。雖未出世間有背世之心故云違世也。依之住心論釋順解脫分云。觀涅般德背生死過（文）又疏第七釋不順行因云。背生死隨行聖道（文）當知出世違世互有寬狹故可作四句分別。謂有違世非出世。二乘九位也。有出世非違世。寂然已上諸大乘也。有亦出世亦違世。二乘聖位也。有非違世非出世。違理心及諸大乘九位也。或可下就聖位論違世。正是出世位故。此釋意凡位為順世心歟。雖肖生死向涅槃世間有漏心故。又義。前釋又於聖位論之歟。初發道意者即見道歟。五位中見道已上得道名故。但兩釋異者長短八心異故。例如十地位分長短十心時位無寬狹矣。兩義中前義為勝。順世者內八心。又求人天有漏果故云順世。今文云。為人天乘行齋施善法。即此意矣。雖有漏心厭生死向涅槃之心何云順世乎。但或可釋約違世義勝亦作釋歟。非違凡位。上文云。從此即發聲聞菩提初種子心（乃至）三乘一一地皆具十心（文）抄云。疏或可就見道等者。上疏云。乃至三乘一一地皆具十心。（乃至）故云或可等（文）可悉之。又於十地長短例者以聖位分短顯凡位短八心故無失。
    於一切法都無所取等者。體法即空觀故云無所取無所捨也。不同湛寂心厭有為著無為而有取捨故。我蘊兩倒者釋經相續二字歟。謂順世八心我倒未離。違世八心蘊倒猶存。此兩倒各有二種業煩惱歟。此二種業煩惱令生死相續不令出。似網故云網歟。實範釋云。兩倒業煩惱者我法二執之所生也（云云）。
    依常途解釋等者。教相抄云。心云。寂然界者從無性門達蘊等諸法皆空也。若顯教菩薩經一僧祇劫方證此理。若今宗菩薩雖一生度粗妄執即證此理。然寂然界理菩薩及最極上根緣覺同證之。故疏下云。次以三種三心拔業煩惱根本無明種子。如以利鐵去其粗□。次觀無緣乘法無我性如漸至軟處（云云乃至）既拔業後無緣乘前不出寂然界心而合譬。寂然界與無緣乘二心各別疏下文分明也。所以用寂然界不可攝無緣心也。若寂然亦與拔業心別者何拔業心後不出之乎。故知寂然界即緣覺心也。故今云行者未過此劫與辟支佛位齊。又云與成實諸宗未甚懸絕也。大乘義章二無我義云。第二宗中具明二空。五陰及生攬別成總。是因和合。因和合中空無定性名眾生空（乃至）苦無常等集成諸法名法和合。法和合中空無定性。是其法空。第三宗中亦具二空。言生空者。前宗直就因和合中虛假無性名眾生空。不空假生。今此宗中假生亦無故名生空。言法空者。前宗之中但說諸法苦無常等和合無性故名法空。不說空無假名諸法。此宗所說假法亦空故云法空（文）又云。聲聞人中根有三品。謂上中下。此三品人聞第二宗破性之教。鈍者但能悟解生空中上二人通解二空聞第三宗中下二人但解生空利人俱解（文）今疏心可准彼釋。謂彼中聲聞人者此疏緣覺種性也。皆是解諸法無性等空故。就此中解彼第二宗之人此中證湛寂之緣覺也。悟彼第三宗之人此中證寂然之緣覺也。故疏云。證寂然界菩薩與辟支佛位齊也。成實論聖行品云。有二行空行無我行。於五陰中不見眾生。是名空行。見五陰亦無是無我行（文）此文從無性門觀蘊等皆空也。若非皆空者何云五陰亦無乎。故疏云。證寂然界人法俱空與成實宗未甚懸絕也。依之疏第三云。初劫智惠與二乘共行非深般若（文）此文豈非明證乎。問。疏云。證此寂然界時漸過二乘境界（文）若緣覺與寂然菩薩齊者豈云如此乎。又疏云。菩薩從發心已來經一大阿僧祇劫方證如是寂然界（文）然緣覺極利行不過百大劫。彼人證寂然界而與菩薩齊者菩薩僧祇行豈非劣二乘乎。又住心論釋緣覺云游泳湛寂之潭優遊無為之宮（云云）疏釋湛寂心云。怖有為故著無為法（文）故知緣覺尚留湛寂之潭未至寂然之拭。爾何。答。寂然界心一宗難義末學未決。然三文會之行漸過。二乘文者二乘智解任言之只觀諸法無性未及即空理數習諸法即空觀爰寂然菩薩越中下二乘等上根人故。云漸過也。疏云。至第二僧祇乃與二乘異也（文）此意也。次至菩薩僧祇行者。緣覺與菩薩同雖證此理根有利鈍解解分明昧。謂緣覺根鈍故以百劫行謂所證足。菩薩極別故經僧祇行窮寂然理。若爾百劫薰修僧祇廣行所證雖一更不同日論矣。又緣覺無慈心故唯求自出離故百劫行也。菩薩大悲濟物利他行故經僧祇證寂然界也。次住心論文者。謂度湛寂之潭入寂然界無為之宮也。又大師依大日經立十住心。若言緣覺唯證湛寂未及寂然界唯局菩薩者。何拔業之後他緣之前不立一寂然心。以此理故知寂然界是攝拔業因種之中也（取意）勸修寺寬信法務抄云。先以寂然界即為拔業緣覺不可爾歟。是前後位也（其一）又未過此劫等文（其二）與成實諸宗未甚懸絕等文（其三）非證據歟（已上疏文料簡如上抄之）次義章四宗二空者所依經論各別也。於大日經初劫之一段不可云湛寂之文第二宗緣覺寂然之句第三宗支佛。況疏釋湛寂空引三獸度河之喻。出涅槃經大智論等。是大乘共地也。不可為第二宗心（其四）次章第二三乘心者二乘共悟二空。今疏意聲聞唯生空。緣覺悟二空。彼此異也。不可為證歟。鈔云。彼章聲聞者此疏緣覺也（云云）其心如何（其五）次抄云。漸過二乘者。菩薩過中下緣覺齊上根之類。以過中下根云漸過（云云）菩薩與二乘相對判勝劣者菩薩共可過緣覺三根也。此義不順道理并疏意。就中三乘共十地者於大品經大小相對不依根上下也（其六）愚案云。見此兩段之文證寂然界者非二乘之所證。是共地之中第九唯菩薩行也。心者八地以前三乘共以但空觀斷煩惱業等。所行全同。至第九地由菩提心勢力更修離著方便成如幻即空觀斷煩惱習氣。八地以前三乘空觀名違世八心。今此寂然界離違順二世心了達諸蘊即空離前地空執者無取捨心。此地初過二乘地。故云漸過二乘。故非二乘之觀行。二乘豈得菩提心勢力哉。凡疏文說三獸度河之喻。此是大品共地天台通教也。見前後文或云與見道齊。或云與辟支佛齊。又云偏真理皆是彼宗通教之詞也。疏主兼學天台之上經文深□其旨歟。所以共地者七地以前齊聲聞第八地齊支佛。三乘同以無言說道證但空理故云辟支佛齊時心滯無為法若失方便墮二乘地（云云）齊時者指至第八地之時。無出假方便者須墮二乘地也。然以菩提心至逕路始分者明第九地出假利生超過二乘地故云三乘逕路始分也。然所觀以下還釋三乘所證空觀同也。心者。九十兩地悲願雖勝二乘猶嗜二空未悟中道故云歟成實諸宗（乃至）一僧祇劫（云云）玄義四云。雖菩薩佛名異二乘通俱觀無生體。同是無學竭二涅槃共歸灰斷。證果處一。故稱為通（云云）其旨與今疏釋同。至第二劫始悟唯識中道。故云至第二僧祇乃與二乘異也（云云）大師以寂然界不立別住心。蓋此謂也（已上略抄）私案。古德義皆非無文理取捨有憚歟。然行者未過此劫等者寂然·菩薩未斷法倒而拔業惱株杌之位云與支佛齊也。此乃前同二乘斷位之中第三位也。猶如共地中至支佛地也。前證此寂然界時漸過三乘境界者。度一重法倒證寂然菩薩故云漸過也。猶如共地中九十地矣。但朝譽引義章成義不可。其破如法務抄。又法務義。三乘共義雖可然。緣覺悟二空者違經疏并大師釋智度共地之說歟。何者經中以拔業緣覺屬湛寂極說住蘊中故。疏中譬水中蓮未出水上故。又湛寂拔業屬違世而即空菩薩云離違順八心我蘊兩倒之故。又大師住心論等以菩提心論雖破人執猶有法執之文證緣覺故。又智論共地龍樹所說。菩提心論既不許緣覺法空。智論豈成支佛斷法執之義。天台以彼以彼共地證通教時支佛地不云斷塵沙故。然依智論天台釋成義而許緣覺法空。文義相違耳。又相抄以優遊無為之宮而為寂然位。非理。謂遊泳湛寂之潭者湛寂之心明顯之義也。優遊無為之宮者是著無為法之意也。何以此為度法倒寂然位矣。故大師住心論等明此意畢引菩提心論雖破人執猶有法執之文成彼旨耳。問。上明寂然菩薩度一重法倒畢云行者未過此劫等。何云未度法倒之位。依之抄釋極無言說處云。我蘊俱離故稱為極。語路傾絕名無言說處也（文）應知齊辟支行者是寂然菩薩耶。答。上約常途祕密釋寂然位畢。行者下為寂然菩薩即湛寂菩薩勝進位。故前學大乘人寄小乘三道中舉終位而為至寂然位所由也。若不爾者何云心滯無為法相。寂然位度法倒故。故知爾時至小涅槃舉湛寂菩薩同支佛地位也。然以下述寂然行相即當九十地也。良以此菩薩與支佛齊時。但斷人執證人空故云滯無為法。更至寂然位度法倒證二空故云與成實諸宗未甚懸絕也。抄釋不符下文。強不可依用矣。或又准義釋第七釋聲聞真言云涅是大空義。聲聞經中以法空為大空。（乃至）是名大力聲聞者利根緣覺豈不法空乎。故又釋緣覺真言云。□是語言道斷義。以辟支佛智惠深利見一切集法皆是滅法。故名為證寂然界。住此三昧時觀諸法如涅槃相無可宣說。名為極滅語言三昧（文）故知與辟支佛齊者約法空同歟。若爾同義章意。何失。問。寂然界十住心中何心攝耶。答。朝譽之意緣覺寂然同斷法執證法空故拔業心攝也。寬信義緣覺寂然同雖得法空勝劣玄隔。然依偏真理同故攝第五也。信證僧正抄云。是第一僧祇內三種三妄執如次見修無學三道所斷也。聲聞·緣覺·證寂然界三乘人各經同三道斷彼三妄。然聲聞空我故攝唯蘊無我。緣覺與證寂然界空法故攝拔業因種。故疏云。如聲聞極觀察智解了唯蘊無我（乃至）此與聲聞異也（云云）亦云。行者如是觀時（乃至）故名證寂然（云云）若分別配之小乘諸部。薩婆多攝唯蘊無我。遮我存蘊故名是俱舍宗。經部攝拔業因種歟。我法俱空故。是稱成實宗（云云）又暹僧都記云。他緣乘心有初分後分二種行位。以其初分為此寂然界。五教章云。六諸法但名宗有一說部。一切我法唯假名都無體。故此通初教之始。此初教始義者今寂然界也（云云）或義云。此菩薩通五六二心也。謂偏真理邊攝第五心又法空邊第六攝也。例如犢子通第一第四二心矣私云。緣覺寂然人法二空雖異若約偏真理同若依一僧祇攝攝緣覺也。以勝攝劣。是如聲聞藏攝緣覺菩薩藏攝大覺梵輔攝大梵。問。聲緣雖異同是湛寂人空理也。寂然菩薩既度一重法倒類水上蓮。何寂然菩薩立住心以緣覺不攝聲聞耶。依之六無畏中唯蘊無我為一種攝緣覺更寂然別立矣。何。答。大師十住心專依論性相。經依別意趣開寂然故。故性相釋云素怛覽言因別意趣阿毘達摩依法相說（文）例亦爾。菩提心論中開二乘不明寂然。故大師廢立深存此意矣。但至六無畏釋者出沒隨宜。當卷下以寶珠譬統論三劫始終時。拔業心後無緣乘前不出寂然界故。
    三乘上中下等者。或云。唯蘊無我·湛寂·寂然云上中下心也。准十住心次第。唯蘊無我配聲聞湛寂當緣覺。雖有共事離分之時約勝故配三乘歟。或云。三乘各有上中下心。謂唯蘊無我根境界淹留修行拔業煩惱株杌及無明種子也。私案湛寂中有聲聞下乘緣覺中乘。同雖湛寂三昧分異故。亦故三使習氣斷異故為下中也。寂然菩薩度一重法倒得代故為上根也。理實湛寂三道中見修二道中三乘俱有無學緣覺菩薩。寂然唯菩薩也。約勝位一往配耳。

建治二年七月中旬之比以傳法會
談義之次記畢
金剛佛子賴瑜（生年五十二）

大日經疏指心鈔卷第十
大日經疏指心鈔卷第十一

　　          

疏卷第二之四

  　大乘行發無緣乘心法無我性者。演密鈔第三云。疏發無緣乘心等者。此心有二。一約真心。二約事心。今初理運彌載真心名乘。謂諸行者解了三界唯心心外更無一法故名無緣。無即一心。則是能遣。緣為萬法。乃目所無。既了緣本不生是諸法無我性。為斯乘體。發謂發起。即無發之發。以諸行者乘此真心直至道場故曰發無緣乘心也。二事心者。萬行濟物。事心名乘。謂行者觀於六道隨緣普利而無自他能所之相名為無緣。無即淨心。離冤親故。緣乃群生。有高下故既念平等一緣普令同修萬行。是則六度萬行為斯乘體。發謂興起進策之義。以諸行者乘此無緣乘心上菩提道故曰無緣乘心也（文）私云。真心·事心者如次疏無緣他緣義也。真心者大智證理自利行也。事心者大悲濟物利他行也。即正體後得觀門也。或復真心是真理。五重唯識中識性唯識。即遣相證性識也。故唯識章云。事為相用。遣而不取。理為性體。應求作證（文）事心即識相唯識也。後得智觀門故。前四重唯識中隨應攝也。此釋意。真心者即覺心不生義也。第二劫中不分二重故。宗家意不爾。無緣心又事心。法相唯談有為識故。故釋無緣義云。觀阿陀那識了三界唯心（云云）異覺心乘如來藏云阿梨耶故。故覺自心本不生者真理云心王也。二重別故。又義云。大乘行等三句通二種住心總標也。次釋成中依何以故徵問作二重答說。初如彼往昔（乃至）乾闥婆城者顯他緣心義。後彼如是捨無我（乃至）知自心性者明覺心乘義。是超越二劫瑜祇行者總結二心也。但大師以總標句屬第六者。總標屬前段。其例非一歟。二義中前義宜歟。二段文各有標釋。何總合成標釋矣。所以二段各總說初置祕密主言別說初各存何以故句。
    即是明第二重等者。鈔云。謂初劫中五喻達諸法即空離一重法倒帶拆法故合論一僧祇。第二劫六喻正觀不可得空。以體法空觀賴耶法無我性故云第二重也（取意）私云。此義意於大乘法空觀。即空即心二重殊故。今云第二重也。又義。依大師住心次第。初劫中寂然界攝拔業。唯蘊拔業人無我分齊也。今對彼人無我。大乘法無我云第二重也。或又不云人法。三劫相望時。第二劫云第二重歟。問。今法無我中法者。指五蘊歟。答。或云。五蘊法也。但前即空帶拆法。今唯體法故法空有淺深也。私云。前即空覺云法也。故第三卷法無畏云離蘊之扼縛。法無我無畏云離法之扼縛（云云）六無畏中。既在後無畏離前無畏覺也。今亦可爾故。第三劫釋云。此中十喻望前十喻復成戲論（文）又第六無畏釋云。謂觀空性時。我之與蘊法及無緣自性無性（取意）。
    梵音莽缽羅等者。鈔云。莽此云無。缽羅云他今欲明無緣他緣異故。以梵音甄之也（文）私云。此釋未審。無他梵語別。何云亦是他義耶。亦言無用歟。
    乃至諸一闡提及二乘入正位者。暹記云。彼法相大乘。偏約帶權說存五性各別義。是大日宗依佛隨自意趣正理說成立一切眾生皆成佛義也（文）或人云。闡提有三種。斷善·無性·大悲也。二乘有二種。定性·不定也。寄同相宗義。今約斷善及不定性。云拆伏攝受也。但入正位者。見道已上也。故上文云。與小乘見道適齊。然不隨聲聞正位（文）彼宗意已得果亦迴心故。或本未入正位（云云）十住心論所引同之。依此本者。約未起順決擇分已起順決擇分未得果三類論之歟。四位迴心瑜伽雜集等意也。如住心論第五具辨也。或未入正位者。指無餘位云正位歟。二乘極位故。若爾為顯不定性云未歟。定性入無餘故。又云。准疏第一云一闡提必死之疾二乘實際作證已死之人者。無性闡提·決定二乘歟。然拆伏攝受者。菩薩拆願意樂也。非實得益矣。故慈恩釋云。以眾生界無盡時故。無性有情不成佛故。大悲菩薩無成佛故（文）又定性隨分有信解心。祕密神通力唯療彼故。又云正位者大乘正位也。被上二類。意云。闡提·二乘未入大乘正位者。攝受令入是乘也（為言）故云。普令同入是乘（文）或云。大師御所持本。入正位（云云）二本義釋。入正位（云云）故知以入正位本為勝。上多義中以初義為善。攝大乘論云。身子化人既得受記。令未定入二乘正位者改小乘行。已入正位者。令其練根學菩薩也（文。玄論第七引之）此文約凡聖位論入未入歟。唯識樞要上云。然第五性合有三種一名闡底迦。二名阿闡底迦。三名阿顛底迦。一闡底迦。是樂欲義樂生死。阿闡底迦。是不樂欲義。不樂涅槃。故此二通斷善根人。不信·愚癡所覆蔽故。亦通大悲菩薩。大智大悲所薰習故。阿顛底迦名為畢竟。畢竟無涅槃性故。此無性人亦得前二名也。前二久久當會成佛。後必不成（文）乃至者上法界眾生句。總標五性。今別句中舉無性·不定顯餘三乘性。故云乃至也。大師疏文次第闡提定性之文（云云）。
    約此無緣大悲等者。私云。顯他緣又含經無緣乘之義也。謂住怨親平等觀普利一切眾生故云無緣也。異三界唯心義。故知無緣寬兼他緣義。他緣狹不唯心故。故知此無緣乘即是法無我性者。通二義總結歟。何者梵云等十二字是總標也。所謂以下別釋。別釋中二義各有結文。故知此無緣下二句。通二義總結也。問。無緣兼他緣。往心時專應立無緣乘名。例如住心品名。何不爾耶。答。立名隨宜。經既云無緣乘。大師立他緣名。顯無緣有他緣義歟。故他緣乘下注云無緣起悲也。又為顯大小差異。專有自利利他不同歟。故第六心云。四量四攝齊他利行（文）。
    始能觀察阿陀那等者。抄云。始謂方始初始。謂至第二劫方始能觀。前未能故。又舉始攝末故名為始能（文）私云。方始歟初始如次配二釋矣。初義意第二劫方始觀阿賴耶。故後釋從深至淺。舉初本識攝末七轉也。又或准大師釋他緣覺心但示八心者。第二劫中二心俱知八識中。他緣乘在初故云爾也。問。初劫是六識分齊也。何末那不云始觀乎。答。或云寂然界所斷法執是末那相應歟。龍樹菩提心論等中。六識唯人執相應故。若爾末那屬寂然界歟。或又經論中。唯無說七識之文故。故住心論第十云。唯蘊·拔業二乘但知六識。他緣覺心兩教但示八心。一道極無但知九識。釋大衍說十識。大日經王說無量心識無量身等（文）言阿陀深細者鈔云。言阿陀那者執持義。即第八識之別名。唯識論云。或名阿陀那。執持種子及諸色根故（文）唯識論第三云。解深密經亦作是說。阿陀那識甚深細。一切種子如暴流。我於凡愚不開演。恐彼分別執為我。以能執持諸法種子及能執受色根依處亦能執取結生相續故。說此識名阿陀那。無性有情不能窮底故說甚深趣寂種姓不能通達故名甚細。是一切法真實種子。緣擊便生轉識波浪。恒無間斷猶如暴流。凡即無性。愚即趣寂。恐彼於此起分別執。隨諸惡趣障生聖道故。我世尊不為開演。唯第八識有如是相（文）問。經云阿賴耶釋云阿陀那。其義同耶。答。鈔云。言阿陀那者執持義。即第八識之別名。此通一切位也。又名無垢識。此名唯在如來地。阿賴耶名過失重故。最初捨故異熟識。菩薩將得菩提時捨。聲聞獨覺。入無餘依涅槃時捨無垢識體無有捨時。今無緣乘心亦應觀此。故住心品中云。皆以無所住而住其心。故亦令觀也（取意）私云。阿陀那名通因果二位。賴耶稱局因位。但異異熟名者。賴耶局七地以前不通八地已上。故又唯識疏及樞要有多釋中。一者約三位釋。謂我愛執藏位·善惡業果位相續執持位。賴耶名唯在初位。異熟名通初二位。約有漏位也。阿陀那名通第三位也（取意）。
    由屬對治悉檀者。鈔云。疏猶屬對治悉檀等者。即四悉檀中尚屬對治。非第一義也。悉檀者此云義宗而有四種。謂佛以四法各云義宗。一世間悉檀。二各各為人悉檀。三對治悉檀。四第一義（文）私云。第二劫即心觀。是緣生中道故。第一義攝也。初劫即空觀。是偏真故屬對治也（為言）問。四悉檀義如何。答。如鈔釋。又天台釋云。世界樂欲。為人生善。對治破惑。第一義入理（文）。
    若失般若方便等者。鈔云。謂前劫修觀行時心沒蘊中。以無性空門觀法無我。若失般若無所得方便即墮斷滅（文）私云。無所得方便者。指第二劫中道觀也。故釋云。今大乘不可得空。空相亦不可得（文）即無所得義也。又鈔中釋方廣道人云。即清辨論師等也（文）若般若方便者與即空觀者。何失彼時云亂清辨空乎。故知若失護法中道方便者。亂清辨心境俱空義名惡取空（為言）若不指中道觀者。不失彼時但空故。望第二劫觀可云惡取空乎。又此文以即空觀成屬對治悉檀之義。若非失第一義方便。何為屬對治之因乎。又上文釋他緣心云。亦當以種種方便折伏攝受（文）指此云般若方便也。後得·大悲能所起雖異。俱利他心故。故知般若方便者。緣生中道也。又義云。般若方便者。寂然智分也。所謂於即空觀解有悲智方便。故上文釋寂然心云。若失方便多墮二乘地證小涅槃。然以菩提心勢力還能發起悲願（文）是大悲方便也。今文般若方便者大智方便也。故知即空觀解。以菩提心勢力具悲智故。顯示不隨斷滅則非惡趣空也又下文釋初劫觀解云。畏墮斷滅故。不能盡理觀空（文）今又畏斷。般若方便定知寂然智分也。又唯識疏釋論契中道云。謂非一向空如清辨。非一向有如小乘。故名中道（文）准此釋。湛寂小乘同初時寂然即空同第二時般若。第二劫中道深密也。故知般若方便指第二劫中道觀也。然今疏意覺心不生同勝鬘寶性。故以般若不可同寂然歟又准香象釋。寶性論等為終教。般若中觀等為始教初門。今疏同此歟。無性空讓般若故。此又違大師釋三論為性宗故。又方廣道人者。鈔云。龍樹斥云。非佛法方廣亦是邪人法也（文）又疏家宗家意。有宗·空論如次他緣覺心淺深故。二義任意取捨。但若失方便者。上文云。爾時心滯無為法相（文）寂然心望湛寂位作此釋歟。故上文云。行者湛寂心雖已明顯。然涉事時根塵等當心者著無為法。然以菩提心勢力修離著方便。觀察無性空（取意）彼既望湛寂。而寂然心云方便。此可文可爾歟。或文勢不似彼。不可同歟。又下文相望不定故。望中道即空云斷滅何失。
    濫方廣道人者。鈔云。方廣道人者。即清辨論師等也。唯識云。清辨計若論世俗心境俱有。若依勝義心境俱空。失於中道名惡取空。濫方廣道人即濫同彼人也。又摩訶止觀云。方廣道人自以聰明。讀佛十自作義云。不生不滅如幻如化空幻為體。龍樹斥云。非佛法方廣亦是邪人法也。今濫同彼人故云方廣等（文）三論玄（嘉祥）云。二方廣道人。謂一切諸法如龜毛兔角無罪福報應。此人失世諦有宛然而空故空名有。既失有亦失空。如斯之人亦失二諦（文）智論疏第一（惠影）云。方廣道人者○此是方廣部中所執道人故云方廣道人。此人雖學大乘而失大乘旨。執之大過。執言。一切法無間假實之生與法。悉皆無如□角無（文）私云。演密初釋違經疏起盡歟。經疏并宗家御意。有宗為淺空宗為深。為他緣覺心二重故。天竺那羅壇寺。戒賢·智光二義分。華嚴探玄記第一云。三藏說云。近代天竺那爛陀寺。同時有二大德法師。一名戒賢。一名智光。神解超倫聲高五印○以所承宗別立教不同。謂戒賢遠承彌勒·無著近踵護法·難陀。依深密等經瑜伽等論立三種教。謂初鹿園說小乘法。雖說生空然未說法空真理。故非了義。即四阿含等經。第二時中雖依遍計所執自性說諸法空。然猶未說依他圓成唯識道理故亦非了。即諸部薩婆若等教。第三時中方就大乘正理。具說三性三無性等唯識二諦。方為了義。即解深密經等○第二智光論師。遠承文殊·龍樹。近稟提婆·清辨。依婆若等經中觀等論亦立三教。謂佛初鹿園為諸小根說小乘法明心境俱有。第二時中為彼中根說法相大乘。明境空心有唯識道理。以根猶劣未能令入平等真空故作是說。於第三時為上根說無為大乘。辨心境俱空平等一味為真了義（文）私云。立教淺深互有文理。其乃相成非相破也。然今疏并大師釋義。頗順智光所判矣性相二宗淺深宜然之故。
    今大乘不可得空相空相等者。兩本義釋無初相字。抄無二相字。故義釋云。不可得空空相亦不可得（云云）鈔云。今大乘等者。對前三乘但故。云今大乘不可得空空亦不可得。是名不可得空也（文）暹記云。空相亦不可得者。是明此他緣大乘所觀依他圓成之上圓空理也。為遣所執實我·實法。而且說諸法空義。若遣所執我·法畢後。於依他圓二性。不可成空不空之定相也（文）阿字義第四（實範）云○又云。對前三乘但空故。云今大乘不可得空空亦不可得不可得空（云云）又云。謂前劫中有通教菩薩○（具如上之）今則不爾。了法緣生故幻有。知緣無性故真空。此則自性不可得空。故云。與前惡性空意復有殊矣（云云）有人云。今大乘不可得空相者。此劫緣生中道也。空相亦不可得者。前寂然留無性空之故今遣彼。云亦不可得也（云云）又義。不可得空者依圓有也。故下云。然亦於諸法無所空（文）空相亦不可得者遍計無也。故下云雖觀諸法無所有（文）故須離有離無道者。指上中道結成也。或云。初二句遣遍計。能遣空猶無所得故。云空相亦不可得也。雖觀已下四句存依圓也。亦與雖二字起盡可思之。故唯識論第七云。我法非有。空識非無。離有離無故契中道（文）同疏云。謂心外所計我·法非有。真如理空及能緣真識非無。我空即真理。識即俗事○契中道者結前所言契會中道也（文）又云。是則契中道者。謂非一向空如清辨。非一向有如小乘。故名處中道。謂二諦有不同清辨。二取無不同小乘。故處中道（文）私云。二諦者依圓二性。即前空（圓成真諦）識（依圓俗諦）也。二取者能取所取。即遍計所執也。前我及法。我法各有二取也。定又三時教次第。初時小乘云有教。說依圓有故。第二時般若云空教。明遍計空故。第三時深密等云中道教。三性有無雙辨故。故知前二時未了說。但有但空故。第三時顯了談。明離有離無中道故。故云故須離有離無道觀法無我性也。疏文可讀文點。今大乘不可得空。空相亦不可得（云云）問。唯識云我非有既通二我。今何云法無我唯遮法我非人我乎。又彼云空識非無依圓存有。此何云觀蘊阿賴耶而唯局識乎。答。人無我初劫顯故。讓彼且舉法空顯人空也。或法空如帶人空故。故彼宗釋云。然且法空必帶生空（文）次觀阿賴耶者。舉識顯空理也。又真如識實性故。言識即顯也。故下文云。然阿賴耶有三種義（文）或法無我性即理故。問。今文遮清辨空義者。疏家意可云法相勝三論劣耶。答。明宗義寄彼宗雖談之。所存終別故。依之觀蘊阿賴耶等處即楞伽密等（云云）引相宗經成義（文）覺自心本不生處如勝鬘寶性等（云云）引性宗經論成理（文）可思之。宗家依此判他緣覺心勝劣耳。問。若爾清辨立教如何。答。小乘經中述心境俱有義。深密等中明境空心有義。般若等中成心境俱空義。故般若勝深密劣也。夫護法·清辨互以雖是非。非成鉾楯。故法藏釋云。色即是空清辨義立。空即是色護法義存。此乃相成非相破也（文）然內鑒冷然之聖人雖不鉾楯。外跡應同之興法非無淺深。性相分岐權實殊途。仍大師判二重勝劣分三乘差異耳。有人云。師云。於前清辨所立出難者。彼所立二諦唯是教門（云云）故二諦教外有中道理。故有無二諦教云偏有偏空。有無教外有中故中亦偏。非中破也。而清辨所立。有表不有並遣四句。無表不無並遣。何云偏有偏空乎。護法門人且為弘一教付此過也。祖師內證非鉾楯也（云云）護法聖智所證非有非無而有而無等者。二諦假理故。離情有無則聖智還有無也（云云）為欲淨除智障故者。鈔云。何說智為障。智有二種。一證智二識智。識智分別體違相順。相順故說為智。體違故說為障也。智即是障名為智障。入大乘論云。出世間無明是智障。世間無明賢聖已遠離故。無明即是智之惑故。是智之障故名智障也（略抄）唯識論第十云所知障者。謂執遍計所執實法薩迦耶見而為上首。見·疑·無明·愛·恚·慢等覆所知境無顛倒性。能障菩提名所知障（文）私云。智障者。二障中所知障。二執中法執也。隨順古昔諸菩薩等者。經云。如彼往昔如是修行者（文）問。今此行者具言行歟。又顯行者歟。如何。答。顯行者也。所以舉修行軌則云觀蘊阿賴耶。出所依經證云即楞伽解深密。明知顯乘行者也。又疏第三云。明三劫六無畏眾多心相。擬儀外跡顯修證深淺（文）此文又顯三劫六無畏是如常顯乘行。而非密乘行也。又住心論第六引今文畢。法相大乘以此為宗。此則所謂菩薩乘也（文）既云菩薩乘非顯三乘教耶。依此等文。定知顯乘行者耳。又義真言行者也。經品號既云入真言門住心品。所以初劫段云淨菩提心少分增明。第二劫釋心主自在明即是淨菩提心。第三劫中判世尊所以廣說如上諸心相者為教真言門觀行者（云云）又住心論第一引今經云。又問發趣菩提之時心所住處相相續次第幾種。佛具答之。故經初品名曰住心。今經顯真言行者住心次第。顯密二教差別亦在此中（文）斯則顯示大日所說住心次第。真言行者修證續生也。先師云。古德二義。住心論中淺略深祕。如次顯教密二行也。或云。於真言行有一心三密修行。三密行者後深祕門也。一心行是前淺略門也。此中又有顯密二行。顯行者釋尊所說三乘一乘等。各住自乘不知心相續是也密行者。大日所說三劫十住心續生次第是也。雖一心觀解。專期祕密莊嚴心。一生到彼寶處。故異顯耳。但至即楞伽等文并擬儀外跡文者。自宗淺略與如常顯教融不融雖異教行相順故。云皆是擬儀外跡（北）以明修證之深淺耳（真言淺略）也。大師又云。今經住心次第顯密差別亦在此中（云云）故知淺略又通密行也。依之疏第七云。如餘經所說。求小乘人。當修行作觀即便於世間法教深生厭離。求大乘人。又於聲聞法教深生怖畏。此皆為未知祕密藏者作此方便說耳。就此經宗。則五種三昧皆是開心實相門。如行者初住有相瑜伽。則是世間三昧。但於此中了知唯蘊無我。即是聲聞三昧。若以十緣生句觀諸蘊無性無生。即是菩薩三昧。餘如住心品中廣明。不同餘教以心性之旨未明故。五乘殊轍不相融會也。若更作深祕密釋者。如三重曼荼羅中五位三昧。皆是毘盧遮那祕密加持。其與相應者。皆可一生成佛。何有淺深之殊（文）私云。住心論淺略深祕。專依此文起盡歟。故淺略中可有真言行也。但六無畏能寄齊真言行。有淺深次第。與今深祕異歟。若爾彼修證深淺者能寄齊三密行歟。又住心論深祕中。世間三心同第七卷深祕。四箇大乘深祕。同第三卷祕密（云云）淺深無淺深隨宜歟。
    即楞伽深密等者。問。香象釋中。唯識法相宗所依出深密。如來藏緣起宗所依出楞伽經。如何。答。慈恩唯識述記云。所謂華嚴·深密·楞伽·厚嚴（云云）。
    八識三性三無性者。私云。解深密經中。第一卷心意識品說八識。第二卷法相品明三性。又無自性品明三無性。又唯識論中先說三能變八識次說三性。後明三無性。經論符今次第矣。彼論第九云。即依此前所說三性立彼後說三種無性。謂即相·生·勝義無性。故佛密意說。一切法皆無自性。非性全無。（乃至）云何依此而立彼三。謂依此初遍計所執立相無性。由此體相畢竟非有如空華故。依次依他立生無性。此如幻事託眾緣生。無如妄執自然性故假說無性非性全無。依後圓成實立勝義無性。謂即勝義由遠離前遍計所執我法性故假說無性。非性全無。如大虛空雖遍眾色而是眾色無性所顯（文）問。凡案三時教次第。無性先明三性後說。如何答。義燈中有三釋。其中判第二釋勝故。三無性可後說。但至三時次第者華嚴經中明三性旨。性既最第一說也。故云三性先說無過。問。三無性既深密經顯了說。何唯識云佛密意說耶答。或云於三無性教有顯了·隱密。若顯說相生勝義三無性是顯了說。即深密經說是也。故義林章云。以顯了言說三無性（文）若依三無性總說諸法無性亦名無性教。是隱密說也。唯識密意說者此意也。故彼疏云。總密意說三種無性（文）故各據一義並不相違耳。問。楞伽經云。八九種種識（文）何今但云說八識耶。答。住心論引唯識章云。或因果合說九。楞伽第九頌云。八九種種識如水中諸波。依無相論同性經中。若取真如為第九者真俗合說說故。今取淨位第八本識為第九。染淨本識各別說故（文）唯識疏第一云。楞伽經中兼說識性。或以第八染淨別開。故言九識非是依他識體有九。亦非體類別有九識（文）私云。意一種第八識約因果染淨位分為八九。非體別有九也（為言）故章云或因果合說九。疏云或以第八染淨別開也。依此等意疏家楞伽說八識（云云）宗家他緣覺心但示八心（文）問。同性經無相論以真如為第九。故無相論云。能緣有三。一果報識。即阿梨耶。二執識。即末那。三塵識。即六識（乃至）境識俱泯即是空性。其空性者阿摩羅識（乃至）唯阿末羅識是真如。如大乘同性經言。眾生神識無邊無色無相不可見無定處所。識相清淨。唯無明·貪愛·習氣·業等客塵煩惱之所覆障。譬如清淨虛空四塵所障（文）此文既云真如。何云淨第八耶。若取淨位第八別立。餘七識亦可開。染淨別故。若爾識體可成十六。如何。答。淨位第八別立是依莊嚴經說也。故彼經云。如來無垢識（乃至）圓鏡智相應（文）既云圓鏡智相應。定知第八識非真如也。故又唯開第八非七轉也。餘識非圓鏡相應故。又楞伽經上文云。依諸邪念法。是故有識生。八九種種識（文）既云生。有為識體非真如也但至無相等者彼性宗所依論歟。問。若爾既云依諸邪念法。邪念所起識唯有漏識。何云無漏識乎。答。依具二意。八識邪念所起故云依彼也。第九轉邪念得故云依。例如起信論云依不覺故說有始覺（云云）。
    即是知三界唯心也者。鈔云。謂了知八識三性皆如幻等唯是自心。故華嚴覺林菩薩云。若人欲了知三世一切佛應觀法界性一切唯心造。正與此同（文）私云。唯識演祕中引此文。然但有唯心文無三界言。新華嚴第三十七明第六地云。了達三界依心有。十二因緣亦復然。生死皆由心所作。心若滅者生死盡（云云）又第五十四云。菩薩知三界唯心三世唯心。而了知其心無量無邊（云云）此文同今疏文也。問。三界唯心意如何。答。相宗釋云。世親攝論第四無解。無性第四廣解十地經名體言唯心者心識是一。唯言為遣所取境義。由彼無故能取亦無。不遮心所不相離。故如說若無心所心未曾轉。三界唯心之言即顯三界唯識。即與欲等愛結相應墮在三界。即屬三界貪等結。此唯識言無有橫計所緣不遣真如所緣依他所緣。謂道諦攝根本後得二所緣等（云云）邑法師記云謂此三界皆有欲等愛結。謂心心所墮在三界。與此愛結相應繫屬三界貪等。故言三界唯心。或此言欲等者即以欲界等餘二界。謂心心所屬中此三界愛結也（文）私云。總意云。有情起三界煩惱。煩惱力故輪迴三界。若不起三界惑業不可受三界苦。故知三界唯心之所為也（為言）彼宗意以華三界唯心文證捨濫留純識。准此等文者今唯心又取事心心所。但阿賴耶者舉本攝末舉王包所。故抄上釋云。又舉始攝於末故名為始能（文）問。欲色界中而有色法心能變色故不離心。可云唯心。無色中既無色法。何復云唯心耶。答。唯識疏云。此不然也。非但色無亦無貪等能取之心故。亦無餘虛空等識所取義。○故說三界唯心（文）義演云。無色界中雖無色法有貪信等。恐外人執離心外別有貪信等。今為遮彼故說三界唯心。無色中離心王外無別貪信等以為能取心。又無色界雖有虛空無為等然此等無為亦不離心外別有是識之所取。恐計離心別有故說三界唯心（文）私云。依此解者。今三界者五蘊中取色行二蘊歟。貪信等行蘊少分故。又義云。以二界五蘊無色四蘊歸第八識云三界唯心歟。此義隱劣顯勝識攝歟。又義云。唯心者真理。賴耶實性故。攝三界五蘊有為俗事（蘊不攝無為故）歸無為真理。故云三界唯心。是即第四重攝末歸本攝也。故唯識章釋攝末歸本云。所說理事真俗觀等皆此門攝（文）又義云。遣三界五蘊事相證無為理性故云三界唯心。故疏云。心外更無一法（文）鈔云。無即一心則是能遣。緣為萬法。乃目所無（文）又唯識章釋遣相證性識云。識言所表具有理事。事為相用。遣而不取。理為性體。應求作證（文）問。若爾慈恩以三界唯心經唯證第二重唯識。何違彼乎。答。隨義轉用故無失。是以五教章云。又如十地經云三界虛妄唯一心者攝論等約始教釋為賴耶識等也。十地論約終教釋為第一義真心也（文）。
    皆是雙辨有無者。私云。此有無有二意。一云三性相對辨有無。有者依圓也。無者遍計也。故下文云。然阿羅耶有三種義（文）一云但約依他。此依他有非有似有二義故云有無也。故下釋云明蘊阿賴耶別緣起義（文）准唯識論等後義為勝彼論第八依他八喻舉幻事陽炎等故。問。所引莊嚴論中幻事譬遍計。豈不違彼乎。答。莊嚴文。如幻事以幻師所起義譬分別性妄心所起義也。此即當情顯現情有義。非觀心所觀理無謂也。豈為知自性觀解耶。依之唯識論中。釋依他云如幻事等非有似有。明遍計云如空華等性相都無（第八文）釋圓成云如大虛空雖遍眾色而是眾色無性所顯（第九文）三性譬喻異中幻事唯顯依他非有似有義也。但莊嚴文幻事非有而有譬依他非有而有文。取此證蘊賴耶也。故疏云。了知自性如幻最與此經符會（文）又義云。今疏意如幻即通三性譬喻也。幻事非有而有或譬遍計情有理無。故是事非處有（等文）或譬依他非有似有也。當知虛妄分別有而非有（文）又以幻事有空不二義譬圓成。故文云。今以如幻等門照有空不二。○乃名真入法空悟唯識性（文）問。前明緣生中道云離有離無。何今云雙辨有無耶。答。詮門·離言中道義異故。謂雙辨有無是表亦有亦無故詮門中道也。離有離無者有無並亡故離言中道也。餘教雙照雙非中道義自相當耳。又此離言·詮門各有三性合論三性別論也。合論遍計是無依圓即有。又依圓非無遍計非有。故別論遍計情有理無如次有無。又理無非有情有非無故依圓各二義通二種。准知。又此合論別論若離言若詮門皆實空有不二為宗。故疏下云。照空有不二悟唯識性（文）。
    明蘊阿賴耶別緣起義者。私云。相宗明生滅有為賴耶。是則簡異性宗真妄和合二分不二賴耶。彼事理通融具分識也。此生滅一分緣起故云別緣起也。故法藏章下云。若依始教於阿賴耶識但得一分生滅之義。以於真理未能融通但說凝然不作諸法。故就緣起生滅事建立賴耶。從葉等種辨體而生異熟報識為諸法依。方便漸漸引向真理故說熏等悉皆即空。如解深密經云（乃至）若依終教。於此賴耶得理事通融二分義（乃至）不同前教業等生故（文）又法藏探玄記第一云。始教中廣說法相少說真性。所立百法決擇分明。故無違諍。所說八識唯是生滅。如瑜伽雜集說（乃至）終教中少說法相廣說真理。以會事從理故所立八識通如來藏。隨緣成立具生滅不生不滅（乃至）如寶性等論說（文）私云。始教者相宗。即當他緣乘也。此宗酬前業今生感得總報果報果體故云業種生也。唯識第二云。酬因業力感第八識（取意）終教者性宗。義當覺心乘也。彼宗談真如緣起故立二分不二識也。
    與前劫五喻等者。鈔云。謂前劫中有通教菩薩。從無性門達諸法即空。此則體法空。今則不爾。了法緣生故幻有。知緣無性故真空。此則自性不可得空故云與前無性空意復有殊矣（文）私云。以雙照有無緣生中道異前無性空偏真耳。
    正翻為室等者。鈔上釋云。言蘊阿賴耶者。蘊謂諸蘊。阿賴耶此云巢室。即蘊之住位處也（文）疏第十六云。藏者梵云阿賴耶。此翻為藏。或云宮室舍宅之義。如世間舍宅一切眾生各隨已分安住其中。既有此窟宅。即有善惡含藏。不能自出。如來已離如是阿賴耶窟宅故云無藏性也（文）金剛界儀軌云。心為阿賴耶。善惡皆由心（文）私云。此善惡者與今諸蘊名異義同。故知善惡種子云諸蘊歟。第八識集諸法種子起現行故云蘊。蘊即聚集義也。又蘊是有為義。蘊不攝無為故。無為無種故。為顯諸法種子是有為故云蘊歟。此識與諸蘊而為能所藏。能藏識生滅相續所藏諸蘊生滅相續故云諸蘊於中生滅也。問。疏第一云。一切蘊阿賴耶業壽種子（文）此文非諸蘊即種子歟。如何。答。蘊阿賴耶者依主立名。故蘊即指種子歟。或復蘊者三界五蘊從賴耶緣起故云諸蘊於中生滅也。故上文云三界唯心也。又唯識論第二云。此即顯示初能變識所有自相。攝持因果為自相故（文）同疏云。自是總。因是是別。自相攝持因果二相為自體故（文）准此釋者賴耶三相中自相云藏因相果相云諸蘊歟。又約因果二相則互有能所藏義。故彼疏云。能持種。種為所藏此識是能藏也。是雜染法所熏所依。染法為能藏此識為所藏（文）私云。染種者有漏法皆名雜染。非唯染法也。即是因相也此識者果相也。故演祕云。又能藏所藏皆通種現。無別體故（文）。
    然阿賴耶有三種義者。抄云。即是遍計所執性·依他起性·圓成實性皆不離心故（文）有人云。相宗有多師。玄奘護法等義立凝真如義。或有真如緣起之義。唐智覺禪師唯識論中說緣起義為宗（云云）此義不爾。其故智覺禪師者禪門人歟。醫王眼觸途藥。以深教意於唯識。談真如緣起義。何預彼宗義乎。彼華嚴清涼大師釋云。此唯識實性亦即是真如定言不變。過歸彼輩（文）此又為相宗義乎。又法相撲揚釋云。馬鳴菩薩亦言真如受薰持種。恐譯者誤（文）此又為性宗義乎。故知阿知阿賴耶唯依他也。然具三義者。遍計於依他上起故。圓成又依他實性故。以不離故云具三義也。抄釋有其理也。故唯識論第八云。此中意說。三種自性皆不遠離心心所法。謂心心所及所變現（疏云。謂心心所即自證分及所變現即相見分文）眾緣生故如幻事等。非有似有誑惑愚夫（疏云愚夫等不了謂為實有）一切皆名依他起性。愚夫於此橫執我法。有無一異俱不俱等如空華等。性相都無一切皆名遍計所執。依他起上彼所妄執我法俱空所顯識等真性名圓成實（疏云。此空所顯識及所一切相分等真性名圓成實文）。是故此三不離心等（文。疏云。故此三性不離心心所相分等文）。
    故應知三性俱真實者。莊嚴論第四（彌勒頌無著釋）云。次說求真實義偈曰。離二及迷依無說無戲論。三應及二淨二淨三譬顯。釋曰。離二及迷依無說無戲論者。此中應知三性俱是真實。離二者（乃至）由自性無戲論不可說故。三應及二淨二淨三譬顯者。三應謂初真實應知。第二真實應斷。第三真實應淨。二淨謂一者自性清淨。由本來清淨故。二者無垢清淨。由離客塵故。此二清淨由三種譬喻可得顯現。謂空金水。如此三譬一則俱譬自性清淨。由空等非不自性清淨故。二則俱譬無垢清淨。由空等非不離客塵清淨故。偈曰。法界與世間未曾有少異。眾生癡盛故著無而棄有。釋曰。法界與世間未曾有少異者。非法界與世間而有少異。何以故。法性與諸法無差別故。眾生癡盛故著無而棄有者。由眾生愚癡熾盛於世間無法不應著而起著。於如如有法不應捨而棄（文）私云。今疏所引未必如本文。或取本三應及二淨等意或依釋初真實第二真實第三真實文明此句也。已上二頌并釋是求真實法說也。三性俱真實者。抄云。此三俱是真實。而有二義。一者三性各別論真實。二者三性無礙論真實。且初義者遍計性真實是分別故。依他性真實是因緣義故。圓成性真實是真實故。下疏云。如彼可得故通達世諦實。第二無礙義者遍計依他皆以圓成而為體。故下疏云。如彼無體故得入第一義。又華嚴抄云。情有即理無。緣生即無性。皆是真實也（文）私云。各別真實者遍計情有依他似有圓成真有三性真實各別故云別論也。譬說云。如彼可得故通達世諦實（文）法說云。眾生癡盛故著無而棄有（文）譬說舉依他遍計真實顯圓成真實。故但云世諦實也。或上文無礙真實同故不別舉歟。法說文具顯歟。眾生癡盛故著者能遍計妄心。第六七識與癡惠相應執我法故云癡盛故著也。故唯識論第八云。有義第六第七心品執我法者是能遍計。唯說意識能遍計故意及意識名意識。故計度分別能遍計故執我法者必是惠故。二執必與無明俱故（文）著者通二執。虛妄計著故。無一字指所執。體相虛無故。云無。妄心著彼成實有執故。故著無者顯依他遍計真實也。而棄有者。有者真有圓成真實也。妄心計著情有故棄捨圓成真有也。又無礙真實者遍計理無依地非有皆顯圓成故云圓成為體也。遍計依他空為門顯圓成故。故章云。空為門故入於真性（文）不同彼華嚴。遍計理無依他無性即云圓成不變耳。故譬說云如彼無體故得入第一義。法說判法界與世間未曾有少異。法界者圓成世間者餘二性也。以不離故云未曾有少異也。故譬中不云無性即第一義也。二性又歸圓成真有論真實故云無礙。不同華嚴三性一際論相即。故清涼性相兩宗十別中立三性即離別也。抄二義中初義順本文歟。本頌云三應釋中應知應斷應淨（文）既遍計應知無。染分依他可斷。故情有與似有云真實也。淨分依他是二淨攝故。具如下辨也。問。法相華嚴三性即離為異。若爾三論天台三性云何異耶。答。大乘玄二諦義（嘉祥）云。三性者依他·分別·真實。分別性者即六塵為識所分別故。言依他性者本識為種子所依故名依他。真實性者二無我真如。三無性者。知塵無相故言分別無相性。依他無生性者知本識無生故言無生性。知無我理無性故真實無生性。三論云。無性法亦無。他宗不遣三無性。今論遣三無性故（云云）私云。三論三性三無性義雖同相宗。彼三無性為極此無性又遣故殊矣。天台大乘止觀下（南岳）云。總明三性者謂出纏真如及佛淨德悉名真實性。在障之真與染和合名阿梨耶識。此即依他性。六識七識妄總分別悉名分別性（文）又云。更有一義。就依他性中。即分別為三性。一者淨分。謂在染之真。即名真實性。二者不淨分。謂染法習氣種子及虛相果報。即是分別性。二性和合無二。即是依他性也（文）私云。初釋。真實性約出纏依他分別約在纏。然真如體是一也。後釋。於在纏依他染淨分真實分別二性也。二義雖異三性一際二義雙融義全同華嚴。故華嚴五教章中云。又云。阿毘達磨修多羅中世尊說法有三種。一染污分。二清淨分。三染污清淨分。依何義說此三分。於他性中分別性為染污分。真實性為清淨分。依他性為染污清淨分。依此義故說三分釋曰。阿毘達磨修多羅中說分別性以煩惱。為性。真實性以清淨品為性。依他性由具兩分以二性為性。故說法有三種○此上論文又真該妄末。相無不攝。妄徹真源。體無不寂。真妄交徹二分雙融無礙全攝。思之可見（文）故知彼三論雖遣三無性唯遮情義未及表德圓融矣。
    由能所畢竟無故者。私云。依此釋者。頌離二者能取所取云二。畢竟無釋離歟。又二者依他相見二分。此二分是自體分所變。不即不離不一不異。如鏡上能照所照用不離鏡。而愚夫依虛妄熏習力執心離境執境離心。斯則迷依他內境（相分）彼上起所取遍計所執。迷依他內心（見分）彼上起能取遍計所執。此能取所取即當情現體用無物也。此二取離依他相見計故云離二也。又依他相見不即不離也。然遍計二執偏離故云離二也。又二者我法也。此我法二種離內境故云離二也。問。譬中云二迷顯現。何明都無義耶。答。是法譬影略互顯三性真實別融二義也。又法說中遍計舉無礙真實依他舉各別真實互顯也（為言）問。虛實相對法。三性俱真實對何虛耶。故五重唯識中遣虛存實識（文）非遍計遣虛依圓存實耶。答。相對非一。義門隨宜。依圓真實如令尋也。二智境故。遍計約情實云真實。遍計一性通虛實二義。故對理無虛情有云實也。無礙論真實。唯圓成故非難歟。
    迷依者。鈔云。謂依他性與迷分別為所依故。故名迷依。由此能起諸分別故（文）私云。迷分別者遍計所執性也。依依他而起遍計故。
    無說無戲論者。唯識論第二云。謂空無我所顯真如有·無·俱·非心言路絕與一切法非一異等。是法真理。故名法性（文）私云。此文真理云心言路絕。今又圓成真理言語道絕故云無說。心行亦寂故云無戲論也。故慈恩理趣分疏中釋經謂貪欲性無戲論等文云。超過尋思言議故云無戲論（取意）今絕尋思故云無戲論也。問。戲論既通心言者。何別云無說乎。答。次下句三應及二淨（文）二淨者圓成二門。真如及無漏心。讚真理故云無說。嘆菩提故云無戲論也。二淨者自性淨無垢淨故。
    謂真實性真實者。准下彼事無體故得入第一義之文。今此真實性局真理歟。二性云彼事圓成云第一義故。又彼論法說頌云。法界與世間未曾有少異（文）釋論云。法性與諸法無差別故（文）法界法性是真如異名故。又准下如是轉依故即得真實義之釋者。通理智與轉依言兼理智故。又舉依他云虛妄分別。唯染分依他故。淨分依他攝圓成歟已上二義中初義約常無常門圓成後義約漏無漏門圓成也。故唯識樞要上云。三性有二諦。一常無常門。常為圓成。唯真如是。一切有為皆依他起。二有漏無漏門。一切無漏皆圓成實。諸有漏法皆依他起。菩提涅槃並圓成故（文）又唯識論第八云。有漏心等定屬依他。無漏心等容二性攝。眾緣生故攝屬依他。無顛倒故圓成實攝（文）二義中後義。為勝歟。彼論中無說無戲論下有二句云。三應及二淨二淨三譬顯（文）釋論云。三應。謂初真實應知。第二真實應斷。第三真實應淨。二淨謂一者自性清淨。由本來清淨故。二者無垢清淨。由離客塵故（文）既依他云應斷。圓成云應淨。淨分依他攝圓成也。二淨如次理智二法。自性淨無垢淨義可然故。但法界與世間者。法界唯理世間但有漏故舉唯圓唯依法而顯通二性無漏心歟。又彼論釋如云有法世間云無法。依此文。舉唯圓唯遍而顯通二性有為心歟。
    次說求真實譬喻者。問。今此譬說至何文耶。答。觀義云。正譬說二種迷（乃至）通達世諦實二行八句頌也。兼通彼事無體故（乃至）可得亦如是諸頌也。或初二頌總說後諸頌別說也。問。何應知所治體等頌非譬說耶。答。彼通妨故且約正釋論之也。又彼頌等更有法說故。又義云。諸頌皆求真實譬喻也。通妨依正釋譬喻起故攝彼也（云云）私云。本論中法說中有二行頌。譬說中又有二行。如次配顯矣。文言無偏頗法譬齊等耳。彼事無體故等更設譬合雙轉釋前法譬餘義歟。若爾何偏屬譬說耶。
    如幻師依咒術力等者。本論中有譬字也。今此文釋上頌中。又如下釋下二句倒因已上釋上二句。各有開譬合譬。二段文。各如是下釋合譬已上釋開譬也。又本頌中。前二句前迷依譬說下二句前離二喻說也。各上開譬下合譬也。
    變木石等者。觀抄云。幻師幻事如次依他遍計文顯以木石可譬圓成也。所以法說三性具舉。譬說頌無圓成。釋中舉木微性喻圓成也（云云）或云（印俊）以幻師咒術力喻能變計依他。即第六七識也。木石者即所變計依他。下云木石是也。即實木石也。此木石等為因變金等相喻所執也。今木石為所執二迷之因故云迷因也。所以頌中幻師譬依他是約能變計依他也。下木等實境譬圓成是取木等四微體故云實境也。此義雖順頌文違變木石之文。今木石舉所變法。何為能變因矣。若能變者應云木石變乎。道範云。依咒術因﹒緣力故於草木等上假施設顯現似金銀等物是依他也。實草木等是圓成。圓成諸有為法之性真實自性故。又解云。實草木喻依圓二性。若細合喻者以草木等總相喻依他。是草木等所有色·香·味·觸四微性喻圓成也（云云）○私云。變木石等者釋頌中起幻二字也。准唯識疏等釋幻事喻。於此幻事有二。一者假事幻。謂依咒術力因緣所變現之木石等也。喻之依他似有也。二者實事幻。謂於假事幻愚夫不見因緣而見實木石等也。喻之遍計也。故知今木石等者等金木也。是依他也。所以依咒術所變假木石等上起情實木石等故云變木石等以為迷因也。迷是實事幻即遍計也。但合譬中。依他性者類上木石。種種分別者所執也。意云。謂作依他起所執之倒因如假木石之為實木石之因也（為言）又義起種分別合變木石等。種種分別即依他也。虛妄分別故。為顛倒因合以為迷因。文句相對分明故。如是虛分別等句合譬標句也。此義為勝（云云）次下幻像金等者等取木石等也。是實事幻遍計也。理實言之木石像金皆通假實故喻依遍二性也。問。頌見幻師譬依他幻事喻遍計。何但幻事分二種耶。答。釋中以幻師咒術為變木石之因緣。是當依他眾緣。但頌文為取所起幻事兼舉能起緣而顯假事幻也。次諸幻事者取實事幻譬遍計也。或本云。如彼真幻事（云云）疏主為顯實事幻真替諸歟。若幻事唯譬遍計非依他者依今論。唯識論既幻事譬依他。非能所相違乎。故知今疏下彼論明觀蘊阿賴耶了知自性如幻之釋與唯識論意同矣。不可異求耳。問於幻事分假實。依憑安在乎。答。樞要下云。中邊論說八喻通依他所執二性。假喻依他實喻所執（文）是其證也。演祕第七云。中邊據彼幻事體及能執心所執木等通喻二性（文）此釋未必分別假實歟。或云。今木石云圓成非理。圓成非迷因故。故唯識論云。攝大乘說。是依他起遍計心等所緣緣故○真非妄執所緣境故（文）範義。初義同觀後義以今草木為能變因而喻依他故又違下木等實境喻真實性義矣。當知真草木圓成。假草木依他。實草木遍計也。故彼論下文云。色識為迷因。識識為迷體。釋曰。彼迷境名色識。彼能迷名識識（文）此文既云依他色心境為迷因。何為迷因木石云圓成乎。非色識者虛妄分別能遍計心歟。
    此譬依他分別二相者。古德云。以依他·分別如次譬上幻者及幻事也。今謂不爾。二相俱譬幻事。有假實故。但標幻者是為取幻事也。意幻者之幻事（為言。中川上人點本幻者幻事。云云）況今顯二相無體。幻師既無彼義。何取彼乎。又多本中皆無幻者二字。疏主為顯幻事通二性省幻者二字歟。或云是依了知所執理無與依他假有而無性義故悟入圓成也。上所云求真實者求入圓成也（云云）私云。遍計理無·依他非有云無實體也。依他似有世諦邊故。又求真實義何必局圓成乎。若爾違如彼可得故通達世諦實文故。所以應知應斷應淨求三性真實義故。
    又如幻者幻事體亦不可得者。鈔云。此中剩箇不字。應云如幻者幻事體亦可得（文）私云。不字誤歟。本頌云如彼可得故故。又本論亦無不字矣。
    此譬虛妄分別者。此虛妄分別者唯依他性也。上文云虛分別依他性故。又唯識論第八云。虛妄分別是依他起。又云。謂能遍計虛妄分別（文）又第七引中邊云。虛妄分別有於此二都無（文）釋云。此頌且依染依他說（文）當知唯名依他也。遍計唯云分別不云虛妄故。問。世諦實應知應斷義異。何唯舉依他乎。答。舉依他顯遍計歟。或約勝唯舉依他歟。或二諦影略互顯歟。或又虛妄與分別為二性歟。凡此一頌圓性真諦依遍俗諦故三性各別真實義歟。
    彼事無體故等者。觀義云。此頌轉釋上如彼無體等頌意也。又云。上頌明幻師幻事無體。此文限幻事無體。未必轉釋上文歟（云云）私云。此文但釋上幻事非幻師。云彼事故。又云彼幻事無體故。彼事者指上幻事即依他。如上文云此譬虛妄分別也。或通依·遍。如上文云依他分別亦無實體也。問。合說中彼二迷無體（文）何唯云依他耶。答。譬合互顯歟。又依後義。合譬文舉迷顯假歟。已轉位染分依他亦可斷。故若不爾違次下文中明依他非有而有等故。或二迷者二性歟。真實境者釋中云木等實境。是譬圓成也。所以得假（依）實（遍）幻事木等無體故即得真實木等體也（為言）故合譬云。得轉依時即得真實性義也（文）當知上段中明依他（兼遍計）有義成三性別論真實義。今文中明遍計（影依他）無義辨三性無礙真實義也。前文第一義即圓成也。今文轉依是圓成也。即通理智。故樞要云。二有漏無漏門。一切無漏皆圓成實。諸有義法皆依他故。菩提涅槃並圓成故（文）又彼事無體故等頌次下本論中更有一頌并釋。故論云。迷因無體故無迷自在行。倒因無體故無倒自在轉。釋曰。迷因無體故無迷自在行者。世間木石等雖復無體而為迷因。若得無迷行則自在不依於他。倒因無體故無倒自在轉者。如是依未轉時雖復無體而為倒因。若得轉時由無倒故聖人得自在依自在行（文）私云。依未轉時雖復無體等者。未轉位雖依他法具無性義。二障未斷故為妄心所緣境。故云為倒因也。已轉依位二障斷故。能遍計妄心盡故。見道已上聖人離二種相自在行也（為言）。
    是事彼處有等者。有人云。是事者幻事也。即遍計依他無體無性義也。彼處者依他起處也。有者前二迷也（云云）私云。此文幻事顯有而非有義。何唯云無體無性義耶。或云。此文唯明遍計有無義也。故釋云。有謂幻像事彼處顯現故（等文）上文中以幻像事譬分別性故。今謂不爾。此二行頌明幻事非有而有等義顯依他非有似有也。故合說文此幻即譬諸蘊。是故當知虛妄分別有而非有文復次虛妄分別非有而有（文）既云諸蘊三界五蘊也。又有而非有非有而有俱云虛妄分別。能遍計依他也。故唯識疏云。虛妄分別有即有三界虛妄心也○即能分別。分別境故。起執故（文）故知虛妄分別言唯在依他非遍計故二頌同明依他也。但有而非有非有而有於一法二義為顯兩義無偏頗作順逆釋。例如不生而生生而不生矣。又義云。上一頌明遍計情有理無義故云有而非有也。有而言未必似有歟。又案頌次第。是事者指上二迷彼事故正是遍計也。後頌明依他非有似有故云非有而有。故結後頌云此幻即譬諸蘊也。是故已下文更述兩頌意也。又上是事言正變計兼依他歟。此幻事有假實故彼處文可通依圓歟。又虛妄分別言所執又彼所起故云爾歟。二義中前義順文歟。非有而有等而字起盡是顯即無而有義。故即似有假有義也。或人云。唯識等中或云假有實無或云非有似有。意少異。假有者依他當體虛假義也。實無者。守千師意云遮遍計情有也。是執空義也。指徵法師意虛假體云實無也。體空意也。又非有者非圓成真有故云非有。似有者似遍計情有故云似有也。
    如是有體與無體無二者。此文釋頌第三句也。彼論正文牒後二句明此釋。故由此下釋第四句也。但後頌第三句無體體無二是不二義分明。今頌不二義難得。然文點可讀有體與無而有也。意云。有體與無體不二而有也（為言）。
    此幻即譬諸蘊者。問。本論文此幻即譬諸蘊。是故當知十字無之。何疏加之耶。答。本論中此間有兩頌。今疏虛妄分別以下文略頌引釋。故論云。偈曰。說有二種光而無二光體。是故說色等有體即無體。釋曰。說有二種光而光無二體者此顯虛妄分別有而非有。何以故。有者彼二光顯現故。非有者彼實體不可得故。是故說色等有體即無體者由此義故說色等有體即是無體。偈曰。無體非無體非無體即體。是故說色等無體體無二。釋曰。無體非無體非無體即體者此顯虛妄分別非有而有。何以故。非有者彼二光無體。由無實體故。而有者彼二光非無體。由光顯現故。說色等無體體無二者由此義故。故說色等無體與體而無有二（文）私云。此二行頌雖二光說有而非有非有而有義未云譬上幻事二義。故疏家取意以二光二義譬上幻事二義也（為言）故加此句耳。或云上二行頌明遍計有無義。下二行頌明依他有無二義也。此幻即譬諸蘊者。上幻事譬遍計故此幻事又譬依他也（為言）有人云。上下譬合但顯遍計所執也。所執諸蘊非依他五蘊（云云）私云。上二頌唯譬說無遍計合說。何爾云合依他耶。又遍計諸蘊者依憑安在乎。頌并釋中云色等。舉色蘊非等取餘四蘊乎。此非依他五蘊耶又上釋蘊阿賴耶云。謂諸蘊於中生滅（文）豈云遍計乎。故知上下譬合但顯依他性也。況復所引論文偏為證觀蘊阿賴耶知自性如幻等義也。前後諸文顯遍計則引證成無用歟。疏中加此幻即譬諸蘊句良有以也。故引彼論畢釋云彼論明觀察蘊阿賴耶了知自性如幻。最與此經符會。故具出之（文）既指彼論文云賴耶自性了如幻。非依他喻幻事哉。定知諸蘊云遍計誤甚也。問。於虛妄分別釋而有義云。彼二影顯現（文）非所執二迷顯現義耶。又釋非有義云。彼二都無實體（文）非遍計體用都無義耶。故知約所執情有理無釋有而非有等義（見）如何。答。虛妄分別唯指依他先成畢。然於彼釋有無二義是遍計乎。故知二影者依他相·見二分。故無性攝論云。但法生時緣起力大即一體上有二影生。更互相望不即不離。諸心心所由緣起力其性法爾如是而生（文）太鈔云。更互相望不即不離者。一識體上有見·相二分生。即見相分別故不即。無離自體分別見相分故名不離（文）此釋分明歟。又莊嚴論正文云。有者彼二光顯現故（文）次彼二都無實體者。依他無性義云爾也。故上文云。依他分別二相亦無實體（文）故無過。又彼論今正文云。有者彼二光顯現故（文）又下說求染污及清淨頌云。自界及二光癡共諸惑起。如是諸分別二實應遠離。又釋云。界謂自阿梨耶識種子。二光能取光所取光。此等分別界共無明及諸餘惑故得生起○二實謂所取實及能取實。如是實染污應求遠離（文）止釋既二光云能取實所取實。似云分別性乎。又依他見·相二分云前能取所取歟。本文云光今所引改云影。處處文如此。唯識依他八喻中光影為一喻。顯色十二光與影別也。今以影替光。其義是一歟。
    能遮建立誹謗等者。鈔云。疏能遮建立等者。由此有而非有非有而有有無不二故能遮彼二及小乘故。言建立者應音建立不建立。前敘外計處云建立淨不建立無淨。計建立者。建立一切依此修行。謂之為淨。不建立者。謂此建立非究竟法。若無建立所謂無為乃名真我。謂一向者撥為無即名誹謗。故言能遮等（文）有人云。此釋頗穿鑿歟。龍樹釋云。建立有誹諦無（云云）可用通相義也。私云。抄意建立計云建立。不建立計云誹謗。既以不二遮二乘。有無可遮外道。何云空鑿乎。彼論正文云。問。體與無體何不一向定說而令彼二無差別耶。偈曰。有邊為遮立無邊為遮謗。退大趣小滅。遮彼亦如是。釋曰。如其次第。一為遮有邊。二為遮無邊。三為遮趣小乘寂滅。是故不得一向定說。問。云何遮有邊。答。有邊為遮立。此明由於無體知無體故不應安立有。問。云何遮無邊。答。無邊為遮謗。此明由於有體知世諦故不應非謗無。問。云何遮趣小乘寂滅。答。退大趣小遮滅遮彼亦如是此明由彼二無別故不應厭體入小涅槃（文）私云。遍計依他無體故入第一義。謂之有體。遮外道無。有無不二二諦是一故遮二乘厭生死有入涅槃空也。又云。彼二無別者非有非無中道故遮外道邊空也。
    幻像及取幻等者。彼論中此偈前有一偈并釋。故論云。偈曰。色識為迷因。識識為迷體。色識因無故識識體亦無。釋曰○彼所迷境名色識。彼能迷體名非色識○色識無故非色識亦無。何以故。由因無故彼果亦無（文）私云。此文法說歟。幻像者所取境譬色識為迷因也（色心諸法皆為所迷境故）取幻者。能取心即譬識識為迷體歟（心心所是能迷心故）此心境即相·見二分。於中染淨不同。染分相·見譬幻像（相分）取幻（見分）淨分相見為骨像取骨（如欠又相見也）也。染所治即可斷依他也。淨能治即不斷依他也。能取所取者如次染依他見·相二分也。能觀所觀者淨依他相見二分也。此染淨能所治依他俱具非有似有二義故云彼二雖無而二可得也。又義云。幻像取幻是所執能取所取也。骨像取骨即觀心相見二分也。兩處彼二雖無而二可得者。所執情有理無義。觀心非有似有義也。文同義異矣。又義云。迷人者愚夫也。幻像取幻者所遍計境即依他相見也。迷故者能遍計妄心染分依他也。能取所取二事者遍計所執也。彼二等者。彼二者前依他二分也。而二者今遍計二取也。意云。彼依他相見雖無遍計二取由迷彼二分而此二取可得也（為言）故云由迷顯現故也。觀門二事如先。但彼二雖無等者觀心前無所執二取故云彼二雖無。非無觀心相見故云而二可得也。已上三義中初義能治無漏心也。淨分依他故。故下文云。如是清淨法能令染法盡（文）所治是可斷法也。染分依他故。斷能迷心所執隨之故（依他中所遍計通染淨。今取能遍計染心為所斷也）次義能治是有漏心。故云能治體念處等。四念處等觀是應有漏故。或通無漏歟。唯識中云四地修得菩提分法故。又今文既云清淨法故。或又此文不違前說。地上位通有漏心故。又釋論宗中有漏信進等云清淨法故。後義可通漏無漏歟。問。無漏心帶所執二取耶。答。護法正義無漏心不帶所執也。但安惠意無漏心帶執也。約正後智有異。依本宗可決矣。今文既云菩薩雖修行而無所得也。順護法義矣。問。何所治中云幻像等能治中云骨像等耶。答。幻像有假實故。若約所執者是實幻像故。若約染依他者假幻事故。骨像是四念處等能治觀門不淨觀所緣境故。問。若爾何下文能治又云強幻王乎。觀心又若有漏若無漏皆依他如幻體故。但本論正文云。釋幻像及取幻等一行頌畢。又有問更舉頌作釋也。文云。問。此譬欲何所顯。頌曰。骨像及取骨等（云云）此意骨像等頌為法說乎。私案為顯前頌迷因無體雖舉此喻兼顯能觀所觀歟。
    如是觀已等者。觀義云指自離二及迷依乃至可得亦如是文云如是觀已也。謂觀蘊阿賴耶說相與此論符會故。私云。指骨像及取幻等一行頌也。既云觀故亦說二故。但引離二及迷依等文證觀蘊阿賴耶者。已前文為證賴耶三義。觀義今文是也。故無違耳。何法為所治下義釋及本論有何法為能治五字也。
    迷法相者等者。論正文云。法迷相法迷相者（云云）迷法相者或唯所執也。或唯能迷心也。或通二也。謂如是如是體故者。有體無體二義故云如是如是歟。有非有又爾也。或體無體與有非有云如是如是歟。或能取所取云爾歟。或相見二分歟。或依遍歟。然如（乃至）分別故者釋頌中如是體及有也。亦說（乃至）無別故者釋無體并非有也。前順體標有釋也。後逆非有標無體釋也。如是下釋如幻二字歟。
    謂諸佛所說念處等者。私云。舉四念處等取八解脫八勝處等無量法門也。何以故下釋成能所治二義。如諸凡夫等者明所執情有義即所治也。如諸佛說等者迷所執理無義即能治也。依此文則前所治幻像取幻所執能取所取歟。又約下文云如是清淨法能令染法盡者似染分依他歟。彼宗明匠可尋決矣。觀抄義云。此文徵釋能治有無也。謂凡夫於念處教法等作有解。諸佛於所說住空也（云云）私云。有無俱為能治非理。案如是體無相等問起。但以無體為能治也。若通有體何致示現入胎等有相之難矣。況云如諸佛所說未必取佛。四念處觀是有漏心故。凡夫能治觀亦屬下文。故知上凡夫所取者所治迷相也。又准以佛示現八相致難者。可通無漏心也。如上辨。就中依他如幻後得智境。未起正後二智。已前皆遍計分別攝歟。若爾凡夫位猶迷如幻道理歟。如是如是體故者。有能觀所觀二事故。云如是如是歟。如凡夫所取等者。舉所治迷法成今能治觀歟。問。如是體無相者體無體二義歟。體即無相之義歟。答。今此一句頌若合前生佛二文者順初。若唯合佛說無體者會後義矣。舉凡天所取者為顯佛說且示所治歟。
    而佛世尊示現等者。或云。此文通伏難也。問。意云。如諸佛所說如是如是無體無相。何諸佛示現八相耶。答。意云。然諸佛現八相。是離所執相後得智中現身立等故云如是無相而影顯現也。故唯識論第八云雖似所取能取相現而非一切能遍計攝。勿無漏心亦有執故。如來後得應有執故。經說佛智現身立等種種影像如鏡等故（文）又義云。如是體無相（乃至）成等正覺者問也。如是無相等二句答也。問中初一句牒正釋意而佛下正致難也。前解意如是體無相者結成上意也。
    由此義故菩薩雖修行而無所得也者。疏家私釋成頌意也。或以釋論意釋成頌也彼論云。釋曰。譬如強幻王令餘幻王退者。彼能治淨法亦如幻王。由能對治染法得增上故。彼所治染法亦如幻王。由於境界得增上故。如是清淨法能令染法盡者。如彼強力幻王能令餘幻王退。菩薩亦爾。知法如幻能以淨法對治染法。是故無慢（文）此文既云智所治能治俱如幻事無慢。故云雖修行而無所得歟。
    彼論明觀察蘊阿賴耶等者。問。莊嚴論中雖明三性真實。未云觀賴耶。又雖幻事譬分別性。未類賴耶自性。何彼論所明如此指耶。答。三性即賴耶三義故。引三性文證觀賴耶之義也。況復彼論下說求染污及清淨云。偈曰。自界及二光癡共諸惑起如是諸分別二實應遠離。釋曰○自界謂自阿賴耶識種子。二光能取光所取光。此等分別界共無明及諸餘惑故得生起○二實謂所取實及能取實。如是實染污應求遠離（文）此文既云自界謂阿賴耶識種子。豈非觀蘊阿賴耶義耶。又雖所執喻幻事。又非幻事不譬賴耶非有似有。故上文云。此幻即譬諸蘊（文）幻事譬蘊賴耶之義也。又彼論求真實文終。以幻夢等八喻依他諸法。何唯云譬遍計耶（此中八喻如唯識八喻。但所喻行相異也）故論云。如幻至如化次第譬諸行者。幻譬內六入無有我等體但光顯現故。夢譬外六入。所受用塵體無有故。焰譬心及心數法。二法由起迷故。像復譬內六入。由是宿業像故。影復譬外六入。由是內入影內入增上起故。響譬所說法。法如響故。水月譬依定法。定則如水。法則如月。由波證靜法顯現故。化譬菩薩故意受生。不染一切所作事故（文唯識論中八喻皆譬心心所眾緣生非有似有義）況復彼唯識以莊嚴論為所依。然唯識中以幻事譬依他。所依論中無彼義。寧非能所相違乎。指此等義云此經符會歟當知陽炎等者。六喻中引莊嚴文成賴耶如幻義畢。餘五喻又莊嚴八喻中隨應引證又引餘經論釋旋火輪乾闥婆城等如幻事。應廣說也（為言）。
    前劫五喻等者。私云。五喻六喻相望而明初二劫觀解有勝劣也。此三事猶帶拆法者。有人云。世人見芭蕉泡沫。時實謂有體。智人拆之令見之時知無體。故云折法空。陽炎等世人見時不拆即知無體故喻體法空也（云云）私云。三喻又顯體法空也。云帶拆法明無性空故。帶拆法者聲聞經中譬人無我意歟。故第三釋云。謂觀唯蘊無我時於陰界入種種分拆推求我不可得（文）又上文云。聲聞經中雖說此五喻而意明無我。今此中五喻意明諸蘊性空（文）既五喻明性空知譬體空也。故鈔寂然界云通教體法空也。故知今意三喻是帶拆空之體空故不同幻炎等唯體空。故今不取也（為言）問。若爾何第三劫十喻中取泡喻耶。答。彼一水生眾泡。譬行者自心能作法界曼荼羅不思議變化也非取拆空體空邊。故經云。如天降雨生泡。彼真言悉地種種變化當知亦爾（文）又疏云。聲聞經以受譬浮泡。般若中以泡為喻。雖無實性而因緣猶是實法。故十喻中有如化而不明泡喻。今此經譬意復殊也（文）所喻既殊。何為難矣。
    言即是粗相轉融者。有多意。實悟房義云。第二劫觀解待第三劫云粗相望初劫云轉融也。謂即心幻不及不思識幻。故云粗勝即空幻故云融也（為言）文點云。粗相（乃）轉融也。又上佛房義云。初二劫觀解雙結。意粗相與轉融也。故轉融中道位不論即空粗相喻也（為言）或云。初劫即空粗相轉融第二劫云中道觀也。點云。粗相（於轉融也。私云。轉有轉捨轉得二義。謂初劫五喻中拆法三喻轉捨體法幻炎二喻轉融故云爾也。
    未了如是自性時（乃至）見空未盡者。觀抄云。舉初劫未盡空有觀成第二劫盡理中道觀也。問。初劫但即空觀。未見觀有畏有所得觀空畏隨斷滅耶。答。凡佛法觀空智惠因緣外無見空。所以見緣生觀性空謂之即空觀。故初劫無性空釋五蘊皆云緣生無性。仍為遮斷常見觀空且名離斷常中道歟（云云）私云。於他緣乘中相似實證待對明勝劣也。加行位頌云。現前立少物謂是唯識性。以有所得故非實住唯識（文）論釋云。燸等四法依四尋思四如實初後位立。四尋思者尋思名義自性差別假有實無如實遍知此四離識及識非有名如實智○此四位中猶於現前安立少物謂是唯識真勝義性。以彼空有二相未除帶相觀心有所得故非實安住真唯識理。彼相滅已方實安住（文）立少物謂是唯識未盡之義也。又成假有實無之觀是有空觀門也。此觀未住真勝義性云未了自性等也。然見道以上二智觀門是實證故。二空相不當心而悟入識相識性唯識也。故見道位頌云。爾時住唯識離二取相故（文）論釋云。爾時乃名實住下識真勝義性即證真如（文）故上文云。行者解諸蘊唯心即是知法自性。又下云今以如幻等門。（乃至）悟唯識性故。即此意矣。重意云。今經觀蘊阿賴耶知自性者即見道以上實住唯識之義也（為言）問。既云今以如幻等非對初劫觀解耶。例如今大乘不可得空等也。又云人法二空相亦不當心。非遮初劫耶。答。今字隨宜﹒何必同矣。於一劫中初後相望何失。又唯識觀雖待加行觀遮初劫二空無過。加行觀未離彼相故。故釋云。帶相觀心有所得故非實安住真唯識理。彼相滅已方實安住今二空之相亦不當心者。彼相滅已方證安住意也。況初劫二空觀門非有觀。何云不能盡理觀有矣。若望今心而成恐斷滅之義上文即空觀屬斷滅矣。若與初劫言之誰云非盡理觀乎。故知非指初劫觀門也。又義。人空觀是觀依圓有人我自亡故可云有觀歟。然未知五陰法本來涅槃。故非盡理也。又觀蘊即空時斷法倒故云空。然未空相不可得故非盡理也。非盡理者以第二劫中道觀降初劫觀之意也。
    今以如幻等門照有空不二等者。唯識宗立三時教。初時有教說依圓有（小乘）第二時空教明遍計空（般若）是偏有偏空而終有空離別矣。第三時中道教（深密等）三性有空雙辨故亦有亦空則詮門中道也。又遍計非有依圓非空。故離有離無則離言中道也。詮門離言俱非偏有偏空。故云空有不二歟。故唯識論第七云。我法非有空識非無。離有離無故契中道（文）私云。此中空識者空圓成識依他。具如前辨也。又依三劫次第者。初劫中湛寂明有。寂然說空。是偏有偏空也。第二劫說緣生中道。故云不二也。又義云。有空觀門一念同時故云空有不二歟。唯識章云。由無始來執我法為有撥事理為空故。此觀中遣者空觀對破有執。存者有觀對遣空執。今觀空有而遣有空（真興記云。依所治病有有空約能治藥可有空有若所治病無增損者應能治藥亦無遣存。為言）以彼空有相待觀成純有純空誰之空有（記云。意云。若所治病純有純空無有空相並者能治之觀但有偏空之觀為誰相並有空有之觀乎。為言）。故欲證入離言法性可須依此方便而入（記云。意云。若欲引起無分別智證得真見離言真如要先資糧及加行位可修如此遣虛存實觀為言）非謂有空皆即決定。證真觀位非有非空。法無分別。性離言故（記云。所觀之法非體決定是有是無。諸法體性言語道斷詮言不及。有無分別皆斷滅故。但是世俗虛妄施設。何以知者。證真實位一切諸法非有非空離諸分別。離言無定。若諸法體有無定者無分別智應非證實。為言）。說要觀空方證真。謂要觀彼遍計所執空為門故入於真性。真體非空（文記云。是通伏難也○般若經等云。觀空入真者由能顯空以為門故入於真性非真體空。如廣百論云聖智所證非有非無而有而無。即其意也文）私云。證真觀位非有非空者即當空有不二義。以幻事非有似有類空有不二歟。章謂要觀彼遍計所執者同疏人法二空之相亦不當心也。以章空為門故人於真性釋疏真入法空悟唯識性也。字義第四（實範）云。私案。疏言今以如幻等門照有空不二而人法二空之相亦不當心乃名真入法空悟唯識性者。有空不二者幻有空謂真空。而此有空相性是異故不一。相性不離故不異。且約不離云不二也。故上文云唯識無境體法難解之空即是粗相轉融。唯識無境者幻有。難解之空者真空。轉融者明不二。然帶不一故云粗相。人法二空者人法謂初二性。二空謂真實性。三性妄假真實有空諸相皆不當於心也。故下文結此第二劫云然上來原始要終。自發一毫之善以至於超度人法有無二障（云云）真入等者入真空故證勝義性。證勝義故。了世俗性故云悟唯識性也（云云）。

大日經疏指心鈔卷第十一（終）

    御本記云。先年比以高野山傳法會談義之次草之畢文永十年春比託理性院上野公令清書畢。
    同九月中旬拭老眼加點畢。披覽人必可令記菩提給耳。
    金剛佛子賴瑜（生年四十八）
大日經疏指心鈔卷第十二

　　         

疏卷第二之五

    經云。祕密主彼如是捨無我等者。鈔云。疏捨無我心主等者。捨者離義。無我者謂前劫離倒時有法執當心。故以五喻達諸法即空。遣彼法倒。雖遣其有仍滯空相。今第二劫以六喻對治前劫即空。既有去空亡方順不可得空故（文）私云。覺苑師意第二劫是他緣心。一重未見二重淺深。故令經文合前真入法空悟唯識性義。故云故經云祕密主等。不置者字也。宗家御意於第二劫中有他緣覺心二心。引前復次大乘行發無緣乘心等文證第六住心。又引今彼如是捨無我等文證第七住心也。故知今經文更牒釋成覺心乘義也。更牒經文作釋時不置者字。疏前後例多。故字又屬上段也問。案經文起盡。初大乘行發無緣乘心法無我性者。總標。何以故以下別說。如是知自心性下總結也。於別說中依何以故徵問設答釋。中初舉古昔菩薩修行成三界唯心義。後明此唯心者捨初劫即空無我而成緣生中道即心無我性也。故云彼如是等。非指上義乎。故疏釋中初標第二重法無我性釋二段文畢云更作一轉開明倍勝於前劫。指第二劫望初劫云一轉。定知非有二心勝劣也。故六無畏中法無我無畏存他緣覺心。未開二重淺深乎。又疏下舉寶珠譬喻示修行次第出三重之心盡三劫之旨。然第二重但舉無緣乘無示覺心。又疏第三舉十六重阿闍梨時。證寂然阿闍梨後舉覺心不生阿闍梨。不出無緣乘心。爰知無緣覺心一重心非二種心也。是以安然教時義第二難大師意云。經中觀蘊阿賴耶乃至心主自在覺自心本不生越二劫行文。義釋以為一種阿闍梨亦攝諸經八識三性三無性等。此法相宗所用經論。而海和尚以觀蘊阿賴耶等名無緣大乘心攝法相宗。以心主自在覺自心本不生等名覺心不生攝三論宗（文）加之又住心淺深專可任惑智勝劣。然智品同法無我觀解。惑品又細妄執一種也。若惑智無勝劣。誰信住心淺深耶。況復大師所成色即是空諸法亦爾之義不超他緣大乘之談。他緣乘又言如幻依他即圓成空理故。若爾於一文一義之中何開覺心不生之重哉。如何。答。宗家依大日經菩提心論立十住心。非無起盡也。其中於第二劫開二心。經疏起盡明鏡也。謂他緣心文說觀蘊阿賴耶知自性等明業種生有為識。是則法相所明真異熟識也。故疏云知自性者明蘊阿賴耶別緣起（略抄）意簡異性宗事理通融具分賴耶而明一分生滅賴耶故云別緣起也。故法藏章云。若依始教。於阿賴耶但得一分生滅之義以於真理未能融通（文。法相云始教）次覺心乘文說心主自在覺自心本不生明如來藏真識也。此宗以無為真理為第八。故云心本不生。又此心理與七轉妄心和合非一非異故云心主自在也。故嘉祥勝鬘寶崛云。佛性與六七妄心和合生時不可真外求妄妄外求真。故言不異。而妄盡真顯故言非不異。亦可在緣常靜故言非不異（文）私云。佛性者第八真識也。六七者七轉識也。又有經說云。是故七識有生有滅。如來藏者不生不滅（文）如來藏者第八識也。故知今段意說不生不滅真識類池水性淨也。既有為無為識體玄隔。寧無二心勝劣乎（是一）又他緣文明蘊賴耶義云即楞伽解深密經八識三性三無性皆是此意（文）是則法相所依經也。覺心段釋彼義畢如勝鬘寶性佛性論中廣明（文）即是三論宗家經論也（是二）又上文觀察阿陀那深細之識（文）專當深密經中阿陀那識甚深細之文。又下文中云。此心本不生即是漸入阿字門（文）是順大乘玄云諸法本從無生皆歸阿字一無生之文也（是三）又前無緣心纔雖空境界尚存能證之心智。既遣境遺智。所以如滯有無。又許有為智體故心不免罣礙。今覺心乘境智皆亡。何智滯有無。自心即如。寧心有罣礙乎。既悟境智俱真空而凝然不生故立覺心不生稱也（朝譽是四）又法相宗許佛智無常。故慈恩三身章云。佛受用身既墮法數。生者皆滅。是一向記。故不可說是本性常。許從因生說是常者違比量故（文）受用者報身也。三論意法報凝然不曾見生滅。嘉祥義疏云。報佛壽量有始無終（乃至）初證佛果。是故有始。一證已後湛然不滅。故無有盡（文是五）依如是文理。定知經疏起盡可有二心淺深也。但至難者經疏了簡不可然。其故二段文各有標釋。總合成標釋等義耶。所以二段各總說初置祕密主言。又各別說初存何以故句。故疏中二段文各別牒釋。若爾覺心文義既全別。何致二心無別難乎。次彼如是者。彼者指覺心乘行者也捨無我者今此心捨他緣心法無我故云爾也意云。如彼他緣乘行人捨即空法無我觀即心法無我。覺心行人捨蘊賴耶無我證覺心不生無我。故云彼如是也。又一轉開明者應有多意。二心雖異第二一劫故且云一轉也。非無二心清深矣。又云。他緣心既勝初劫覺心更勝故云倍勝也。又云。於第二劫中二心相望覺心勝他緣故云一轉。彌成覺心別重也。他緣半劫云前劫。例如望前二劫中一道心耳。六無畏文者開合隨宜。後法無我義同故雖立一種無畏。非不存二心別。例如第二第三劫同雖所知障有細極異矣。又如寂然智法無我為第二劫所離矣。又寶珠譬文并深行阿闍梨說者舉一顯一。或又開合隨宜歟。故寶珠譬三重心中不示寂然。十六重中彼為一重。故知出沒隨宜歟。況復十六重中前六重是六無畏也。然六無畏第五無緣覺心俱舉。故舉他緣攝覺心也。若安然不分二心淺深唯為法相一重。三論宗是三劫不攝法門歟。如何。恐不合疏意者歟。又至惑智俱一重者法門廢立非一。三劫相望時雖惑智同為一種。住心對辨日非斷證是無二重。例如粗妄執中或分三種三妄或別人法二執（惑重數也）又如法無我觀雖同即空即心勝劣遙異（智淺深也）彼既爾也。此何不爾耶。事理觀門異故。又諸法亦爾言獨覺心之談永超他緣也。其故法相家遣相證性觀門前都雖遺依他之假相。能觀正智尚留真空外存體。既有為無為各別境智不混。豈會諸法亦爾之詞乎。覺心乘起實智見中道理時萬法皆歸真空。自心即如也。何物不爾。故云諸法亦爾也。故大師敘覺心云。悟心性之不生知境智之不異（文）仍無過問。猶不明。安然等義非無其理。所以何者。疏第三云。如說觀蘊阿賴耶覺自心本不生。即攝諸經八識三性三無性義（文）若爾何以楞伽等八識三性等成他緣義。以寶性勝鬘等義證覺心義為勝劣二心明證乎。又經疏文起盡未必見二重。所以彼如是者彼指上所舉法。猶如彼出世間心及彼離違順八心何指未舉之法乎。故知彼法無我者捨初劫無我也（為言）加之他緣心中道觀遮初劫有空觀非盡理今照空有不二故云不滯有無等也。又第八識是種子識能成流轉還滅故。經云心王自在疏云所為妙業隨意能成也。又心本不生者識相識性雖識中約識性邊云爾。故上文云真入法空悟唯識性。即此意也。故知他緣覺心文言雖異義理是一。依之第三劫釋云。前動悟萬法唯心心外無法。今觀此心即是如來自然智。（乃至文）若如所立萬法唯心是他緣心觀門真識常住義覺心乘智分者與第二第三劫淺深何異耶。故疏第三立三種幻中。第二劫但名即心幻。又萬法唯心意哉。如何。答。二心勝劣如先成矣。所以深密唯識勝鬘寶性等經論性相二宗依據顯密一同之掟權實二宗之理也。疏家引憑非無所由。宗家釋義甚有深意者歟。是以唯識論第三引大乘阿毘達磨經云。無始時來界一切法等依。由此有諸趣及涅槃證得（云云）論釋云。界是因義即種子識。無始時來展轉相續親生諸法。故名為因（文）又寶性論第四引同經云。無始世來性作諸法依止。依性有諸道及證涅槃果（云云）論釋云。所言性者聖者。勝鬘經言。世尊如來說如來藏者是法界藏（乃至）自性清淨法身藏。自性清淨如來藏（文）依此等意宗家釋他緣乘云。楞伽深密等經瑜伽唯識等論（乃至）法相大乘以此為宗（文）疏家敘覺心乘云。如勝鬘寶性佛性論中廣明（文）但至疏第三釋者。或云。楞伽八識攝論三性是三論宗所依。何不解其義乎。故云即攝八識三性等。意疏第二且約他緣乘故至第三卷顯示三論家亦談八識三性也（朝譽義）或云。即攝諸經八識者第六住心也。即攝三無性者第七住心也（實範義）私云。第二卷云楞伽深密等。第三卷云諸經。上但舉相宗所依經。今云諸經。故通性相二宗經說八識三性歟。故大師云。他緣覺心但示八心（文）若二心同依楞伽深密則違疏家及宗家二宗所依經論別舉故。或又上雖舉他緣覺心下且約他緣云八識三無性也。何分八識三無性成二宗義。三無性專出深密唯識故。又他緣乘意雖空有不二三性終別即滯有無。雖理智平等心境不混。豈無罣礙乎。或云。三論家雖煩惱性空即真理未云真如緣起（云云）今謂。嘉祥釋既佛性與妄心真妄和合不一不異（云云）又淨影釋云。染淨諸法真妄共起單真不生唯妄不成（文）此等釋同法藏真如緣起文。故彼釋云。唯真不生但妄不成。真妄和合方有緣起（文）文義是同。豈不談真如緣起乎。故知有為即無為無為即有為不思議常不思議無常故云不滯有無心無罣礙所為妙業隨意能成也。依之大乘玄二智義云。真故無有雖無而有。即是不動真際而建立諸法。俗故無無雖有而無。是不壞假名而說實相（乃至）以真際宛然諸法故不滯於無。諸法宛然實相即不累於有。不累於有故不常。不滯於無故非斷即中道也（文）今不滯有無等釋非依此文乎。又彼言隨宜。如是言亙已未。所以今彼者待此他緣心指覺心云彼如是也。例如對今大乘行云如彼往昔等矣。又至第三劫文釋者。唯心言雖同事理心異故。又自然智心不生文似同意是異。覺心乘雖許真妄和合。終妄滅真存故疏云。波浪盡時水性非無（取意）嘉祥釋云。真妄和合方起染淨（乃至）而妄盡真顯故言非不異（文）故知心本生但約佛性理也。一道心非但心理不生。根塵等諸法皆爾也。故彼具釋云。今觀此心即是如來自然智（乃至）以心如是故諸法亦如是。根塵皆入阿字門故曰離於根境（文）漸入阿字皆入阿字。可思之。
    心主即心王也等者。今此文中有二。初釋心主自在文。後心王猶如下釋覺自心本不生句也。以不滯有無等者光明山義云。前無緣乘心纔雖空境界尚存能證之心。故猶如滯有無。又許有為智體故心不免罣礙。今至覺心乘境智皆亡。何智滯有無。自心即如。寧心有罣礙乎。既悟境智俱真空而凝然不生。約此心本真空之義更立覺心之別重也（云云）疑云。上他緣乘中以有空不二觀解遮有空未盡觀門。故釋云。非但見有不明。復見空未盡。今以如幻等門照有空不二（文）故知指上空有不二觀云不滯有無等故云故經云等也。若爾何為別重耶。況復如所成者第三劫觀解也。故下文云。前劫悟萬法唯心。今觀此心以心實相智覺心實相（取意）依此文第二劫是三界唯心之觀解未及自心即如重。若不爾者與第三劫境智俱實相談何異乎。答。私云。望第三劫時雖云唯萬法唯心一重。於第二劫內細論日非無淺深。事理心異心本不生義唯局覺心。故心體自如義與他緣異。故宗家以菩提心論心體自如不見心身之文證此心矣。但至難者覺心乘雖心體自如未談心外影像自如。故云漸入阿字。未云皆入阿字。故下第三劫釋云。以心如是故諸法亦如是。根塵皆入阿字門。影像不出常寂滅光（文）又雖遣初劫有空觀云空有不二。智有為理無為故非滯有無也。尋云。覺心乘意談真如緣起義耶。答。木幡義云。雖談諸法即真理。未必云真如即萬法歟（彼宗釋中不云真如緣起歟）故智論云。有為法實相即是無為。無為相者即非有為（文）可思之（云云）私云。今文云所為妙業隨意能成故云心王自在（文）又嘉祥釋云。真妄和合方起染淨（乃至）亦可在緣常靜（文）既云隨意能成。非真如成萬法耶。又云在緣常靜。雖隨緣不告自性常義也。又至智論文者彼論次下云。無為有相者即是有為（文）仍無失。
    更作一轉開明等者。有多意。如先成矣。
    心王猶如池水性本清淨等者。或云心王者第八識。心數者七轉識也。下水波喻准楞伽藏海識浪之文。故七轉云心數。是性相分岐故。或云。心王者八識心王也。心數者貪等也。釋論云。不壞相有八（文）八識俱云常住也。私云。七轉云心數者王數雜亂。權實二宗無證文故。又八識俱常住者違楞伽等文。故又違嘉祥等釋。故釋論攝相歸性意也。故勝鬘經云。自性清淨心而有染污。難可了知（文）又云。如來藏者是法界藏。法身藏。出世間藏。自性清淨而客塵煩惱上煩惱所染不思議如來境界（文）私云。心王者經如來藏。即自性清淨心也。即是第八真識真如佛性也。心數客塵者經客塵煩惱等也。即七轉相應貪等煩惱也。又准下文者亦有境界風無塵染。前後兩段影略互顯矣。意云。第八識本覺心水依境風動。是所緣縛也。數塵被染。即相應縛也。自性清淨心依相應所緣二縛而成七轉妄心。猶如依風塵成濁波（風成波塵成濁）心數即非七轉識也。故知第八本來清淨故譬之池水本淨。七轉離垢清淨故喻之客塵清淨。七轉離垢清淨即歸第八自性清淨。無別體故。云證此性淨時覺心本不生也。故大師敘此心云。心王自在得本性之水。心數客塵息動濁之波（文）。
    譬如大海波浪（乃至）常無生滅者。覺心抄云。有云。心性喻水性。心數喻波浪也。有云。心王有相性。性喻水相譬波。心數類客塵故云心王亦復如是等（云云）私云。二義俱不會疏文及大師釋也。如先成矣。道範抄云。牒心王猶如池水（乃至）以前後際斷故之文為一段同為心王自在覺自心本不生之釋。恐失經疏起盡壞總別二段。何以故已下牒經別說文。疏作釋。依無者字經文濫疏釋歟。所謂何以故至不可得故。是牒經文也。故經具文云。何以故。祕密主心前後際不可得故（文）若今文非牒經者但釋前後文。有不釋此文之過。疏釋中有譬合。譬說可知。合說中心王亦復如是者合上海水。無前後際以前後際斷者先釋心王離起滅也雖復遇境界風從緣起滅者第八真識緣六塵成七轉妄心義也。合上波浪以從緣起故即是先無後無文也。譬中但舉識浪合中偏說境風。互顯而譬合周備矣。故知以七轉識類波浪也。而心性常無生滅者合上而水性以下文。第八心體隨境界緣轉作七轉妄心。心性常寂如水隨風作波濕性不失也（為言）是故寶窟下卷嘉祥云。又云。如楞伽說藏識海常住。境界風所轉種種諸識浪騰躍而轉生。如海水起波浪非異非不異。佛性亦爾。心俱和合亦非異非不異。如是一切。故知真妄和合方起染淨（乃至）佛性與六七妄心和合生時。不可真外求妄妄外求真故言不異。而妄盡真顯故言非不異。亦可在緣常靜故言非不異（文）佛性（乃至）故言不異文自當疏大海波浪（乃至）先無後無文。合說亦爾也。是則明真妄和合水波不離義也。而妄盡真顯以下又似疏而水性不爾以下文。合文亦爾也。斯則明妄盡真顯波滅水存義也。但正釋順譬說。亦可釋會合說耳。又法藏釋云。經云。如來藏者不在阿梨耶中。是故七識有生有滅。如來藏者不生不滅。解云。此中唯生滅是七識。唯不生滅是如來藏。二義既分遂使梨耶無別自體。故云不在中。此約不一義說非謂不和合。何以故。此中如來藏不生滅即七識之不生滅故。與自生滅不一也。七識生滅即如來藏不生滅故。與自不生滅亦不一也（文）此約終教作此釋歟。仍引證矣。
    覺此心本不生即是漸入阿字者。大智論第八云。行陀羅尼菩薩聞是阿字即時入一切法初不生（文）大乘玄二諦義（嘉祥）云。諸法本從無生皆以阿字為本。是即諸法皆歸阿字一無生門。故經云。四十二字皆歸阿字也（文）私案。玄云皆歸。疏云漸入。若約本宗。以阿字一無生門為極。若約密宗。還是入佛初門。故云漸入歟。故上文云心王自在即是淨菩提心（文）又大師二教論云。中觀等寂滅絕離以為宗極。論主自斷入道初門（略抄）問。住心論釋第八心云。於諸顯教是究竟理智法身。望真言門是則初門（文）既第八心又初門。何云皆入耶。答。相望不定。於阿字不生義對第七但約心本不生。第八根塵亦入阿字不生故云皆入。若望真言猶是應漸入義歟。
    塵沙上煩惱等者。第二劫細妄執唯約法執所知障故云塵沙等也。故起信論云。過恒沙等上煩惱依無明起差別。我見愛染煩惱依無明起差別（文）此中恒沙者法執所知障也。故天台釋云。故所知障兼於事理。障理智者是無明惑。障事智者是塵沙惑（文）。
    此中無為生死等者。勝鬘經云。有為生死無為生死（云云）又經上文云。有二種死。何等為二。謂分段死·不思議變易死。分段死者謂虛偽眾生。不思議變易死者謂阿羅漢辟支佛大力菩薩意生身（文）又云。如取緣有漏業因而生三有。如是無明住地緣無漏業因生阿羅漢辟支佛大力菩薩三種意生身（云云）寶性論第三云。住無漏界中聲聞辟支佛得大力自在菩薩為證如來功德法身第一彼岸有四種障。何等為四。一者緣相。一者因相。三生相。四壞相緣相者。謂無明住地。即此無明住地與行作緣如無明緣行。無明住地緣亦如是故。因相者。謂無明住地緣行。即此無明住地緣為因。如行緣識。無漏業緣亦如是故。生相者。謂無明住地緣依無漏業因生三種意生身。如四種取緣依有漏業因而生三界。三種意生身生亦如是故。壞相者。謂三種意生身緣不可思議變易死。如依生緣故有老死。三種意生身緣不可思議變易死亦如是故（文）佛性論第二云。出三界外有三種聖人。謂聲聞獨覺大力菩薩。住無流界有四種怨障。由此四怨障故不得如來法身四種功德波羅蜜。四怨障者（乃至）一方便生死者。是無明住地能生新無流業。譬如無明生行（乃至）二因緣生死者。是無明住地所生無流業。是業名為因緣生死譬如無明所生行（乃至）三有有生死者。是無明住地為方便無流業為因三種聖人是意所生身。譬如四取為緣有漏業為因三界內生身（乃至）無有生死者。是三聖意生最後為緣。是不可思議難退墮。譬如生為緣老死等為過失（文）私云。無為生死者變易生死也。故嘉祥寶窟下云。分段名曰有為變易名曰無為（乃至）對界內有為名界外為無為。然實是有為（文）止觀第六云。無為生死即無為而說生死以無為為名也（文）因緣生壞得。因緣變易能感業煩惱。生壞所感生死果體也。佛性論曰四怨障。寶性論云四種障。如文可知耳。問。引勝鬘寶性等無為生死義證何義耶。答。光明山義云。謂覺真如不生時知此真心所變之妄法變易生死因緣所生皆生滅法也。今且明祕宗義故此中彼法不詳說耳。或又勝鬘所說無為生死者實是界外變易身也（如彼經寶窟下釋）然出此文成覺心之義者論釋覺心不生云。雖復遇境界風隨緣起滅而心性常無生滅。覺此心本不生即是漸入阿字門（文）為成此義次引勝鬘無為生死矣。此心云。凡三論意。真心妄念雜起見心性不生者至界外變易位方始發此。界內分段生之中惠解粗淺故。纔雖聞其理未預證見之分。故覺心不生之心於變易分齊談之。所以取勝鬘變易生死七識生滅如來藏識不生不滅之說為此宗所依也。寶性論等中說三種意生身引為所依。即此意耳（云云）。
    然上來原始要終者。或云。愚童持齊云始。故下文中世間八心云一毫善故覺心云終。第二劫滿故。又義云。第二心乃至第九心云始終歟。又義云。第一乃至第九云始終。故大師釋云。九種心藥指外塵而遮迷（文）異生羝羊又云心藥。豈不許一毫善乎。又云對治心外之垢。非九種心指外塵之義乎。又大師釋云。九種住心無自性。轉深轉妙皆是因（文）非依今轉妙轉深文乎。問。大師釋異生羝羊云。一向行惡行不修微少善（文）又密嚴院釋云。異生差羝羊耽惡器。愚童持齊修善始（文）如何。答。第一心有知過義。故云心藥也。又釋論云。謂雖未得十信之位而以本熏習之力故即自心中厭生死苦求涅槃樂（文）此意也。但至難者本熏習力雖知過未及始覺修善又非必改。故云爾也。
    超度人法有無二障者。唯識章云。由無始來執我法為有撥事理為空故。此觀中遣者空觀對破有執。存者有觀。對遣空執（文）私云。准此文者。人法二障執我法（遍計）為有。撥事（依他）理（圓成）為無。此人法二執執有無故云爾也以空有觀遣有空執故云超度也。又撲揚釋云。實蛇為我實繩為法（文）實蛇實繩俱雖遍計所執且隨繩蛇有無。云人法有無二障歟。或又我法二種俱情有理無法故云爾歟。
    尚未開此心中祕密等者。有多意。或云。但第八心云祕密不思議事也。覺心一道續生次第可爾。故從此已後此已後方乃說之（云云）此意歟。故下文中。壽量長遠名為祕密（云云）大師以此文證第八心故又云名祕密一乘（云云）又法華經云。如來祕密神通之力（文）又云。諸佛如來祕密之藏（文）故知第八住心也。又云。唯第十心也。既云心中祕密故。故寶鑰云。心外礦垢於是悉盡曼荼莊嚴是時漸開（云云）理祕密義雖通顯一乘事理俱密義唯在密宗故云心中祕密也。故從此已後方乃說之下復次真言行修行菩薩行等（文）大師引此文證第十心故。又義云。通八九十三種心也。顯密雖異理祕密義同故。所謂理祕密是意地觀門故云心中祕密也。況復非無文證。故大師釋云。一念心中即具三諦（文）又疏第三云。復次眾生一念心中有如來壽量長遠之身寂光海會。乃至不退諸菩薩亦復不能知（文）第八心之心中祕密義也。又疏第二云。又此菩薩能於畢竟淨心中（乃至）供養諸善知識。詢求正法（乃至）由此因緣復名祕密（文）此文似善哉遇知識云祕密。是第九心中祕密義也。疏第一云。此三句義中悉攝一切佛法祕密神通力之事（文）大師釋云。金剛一宮排內庫而授寶（文）此第十心中祕密義也。又內外相對非一。或他緣已前云外。覺心已後云內。疏第三云。即是無緣乘心法無我性於心外有無影像智都無所得（文）又寶鑰釋第六住心云。但遮心外之迷無開祕藏之寶（文）或覺心前云外一道後云內。今文是也。或一道前云外極無後云內。守護經開題云。空性等虛空融境智而知一實。然猶遮心外影未開莊嚴之寶（文）或九種云外第十云內。如先成矣。疏云。次生極無自性心。如灰水瑩拭使極光淨（大師云。心外礦垢悉盡云云。寶珠瑩拭使極淨云爾也。極淨悉盡義也）爾時生於佛家名置在高憧雨種種寶（文。大師曼荼莊嚴漸開云云）私云。三宗理祕密同慈覺智證等義也。大師本願御意。理祕又天地玄隔。具如即身義抄。然三義中第三為勝。然上來原始要終（云云）既於上來論始終故若未明。故左可在從此以後方乃說之文中矣。但大師釋疏家宗家影略互顯歟。
    常情各翫先習等者。如常顯乘云常情及先習也。微妙者真言也。今約迂迴行者作如此說歟。
    真言門修行菩薩行等者。疏釋云。先歎其功德耳（文）私案。准疏二釋經文可有二點也。依初釋云。真言門修菩薩行之菩薩（今教菩薩也）無量無數那由多劫積集無量功德智惠（餘教菩薩行也）具修諸行（真言行也）無量智惠方便（指前業福智也）皆悉成就（今教菩薩成就也）且經釋配當者如餘教中（乃至）至者釋經中無量無數（乃至）功德智惠也。今此教（乃至）心門釋經復次（乃至）諸菩薩也。謂今此教句釋真言門文。真以下釋修行菩薩行句。諸菩薩句經釋全同矣。次若見此心明道時者釋經具修諸行也。經云。此菩薩淨菩提心名初法明道（文）疏第一云。法明者以覺心本不生際其心淨住生大惠光明普照無量法性見諸佛所行之道故云法明道也（文）准此文普照無量法性見諸佛所行之道。故云具修諸行也。淨菩提心法明道名異義同故。次諸菩薩（乃至）福惠釋經無量功德智惠方便也。自然具足釋皆悉成就也。依後釋云。無量多劫積集無量福智具修諸行（顯菩薩德行也）無量智惠（指前福智也）方便（指前諸行也）餘如先。又經釋配者。疏真言行者初入淨菩提心釋經真言門（乃至）諸菩薩。又於無數阿僧祇劫釋無量（乃至）多劫。次具修普賢修行釋具修諸行。次滿足大悲方便釋積集（乃至）智惠。次然此等下二句配經無量等二句矣。問。今此文為歎第八九十三種住心功德。將如何。答。重譽義云。經說第二劫覺心不生畢次文云真言門修行菩薩行。故祕密外有一道極無不許也。今經以一道極無二心雖唯關真言行隱不說顯教所談。以實言之顯教亦有故。大師探之開為第八九二心（云云）私云。此心三心俱真言行故同歎也（為言）暹僧都義云。從此下是約兼修真言行義而明此淨菩提心門義。即一道極無是也。若據大師御心。從此下三箇住心也。然約本經文者。總標彼三重住心之所作妙行也（文）私云。此義。又三心俱歎也。但八九正顯行兼修密行也（為言）前義。八九正密行兼顯行故與前義別矣。道範義云。今真言門菩薩者唯第十心真言行菩薩也。然前二劫中雖有顯密二人。望第十心疏遠故。顯為表密為裏。此第三劫雖有三箇心。鄰第十妄執盡處故。密為表顯為裏明之也（云云）私云。此義意但歎第十心德也。覺心義云。此中有三心。八九通顯密第十唯密也。若真言行者住心八九則三心俱歎之。若指如常佛華法華者但可歎第十也（云云）私云。此義意通局雙存矣。疑云。所謂空性以下別說文但說如常淺略八九住心。大師證淺略義故。若爾歎德總句正歎如常佛華法華。兼可歎祕密乎。故知上諸義皆不會文理。如何答。上所舉古德義皆有其理。取捨任意矣。私云。於此經文疏家作二釋。先釋意經文舉顯乘僧祇之功德示真言行者之頓成也。故疏意云。此教餘教相對而明此教菩薩直以真言為乘見心明道時餘教菩薩僧祇福智自然具足義也。故疏云。歎入真言門功德竟（文）又大師寶鑰下。第十心引此文釋云。此歎初入真言菩薩功德（文）故知歎德雖局第十。所對餘教中有八九故。今劫通三種心也。又復次釋意今一段經文唯局第十無雜舉顯乘。無量那由他劫者真言行者所度妄執也。或真言行者自證滿已果後化他經僧祇故也。故復次釋法譬各置雖未言顯真言行者終可經劫數也。故知二義雖異俱唯歎真言行者也。難云。凡經疏意三劫顯乘為本十地密宗為要。大師十住心此意也。若如所立者。第三劫唯密行非顯乘耶。答。於第三劫中有三箇住心。總標句但說真言行別釋文明如常八九也。大師三種住心引證分明故。所謂為歎真言行德舉所對顯乘也。所謂已下別說委釋成所對顯乘義顯八九淺深也。所謂經中總標句所對顯乘三乘一乘中未聞何教。故今別釋顯佛華法華二種一乘也（是約正釋意作會釋矣）復次釋意則謂者復次義也。非別釋上文。上文明第十。所謂以下八九說文。三段各別也。故疏釋彼文云。行者復次何法入此門耶（文第八心）又行者得如是微細惠時（等文第九心也）例如釋論中本所謂如來正在世文釋復次如來在世耳。但真言許者雖可居三劫後。初舉者第三劫是鄰第十心同真言初門故。第三劫初殊歎真言行者德為令佛華法華見聞者於祕密生信樂尊重心也。故疏云。欲令見聞者信樂尊重故先歎其功德竟（文）故知文雖在始意居三劫後。故無過。問。若爾他緣覺心真諦廢詮第一義離言又觀真言初門。何於第二劫初無此句乎。答。真言立教有二意。橫二教對辨豎十住心續生也。十住心轉生迂迴行者從顯一乘必迴入真言也。三妄盡處故例如彼華嚴宗中迴小入大迴三入一也。故香象釋云。謂諸二乘以根鈍故。要先迴人共教大象捨二乘名得菩薩稱。然後方入此普賢法（文。私云。三乘云共教一乘云普法也）今又然也。他緣覺心迴入顯一乘然後入真言也。故大師祕密釋云。二乘人蒙諸佛警誘故起他緣大乘心。他緣大乘人願最勝果故起覺心不生心。覺心不生人無自性故起一道如實心。一道如實人蒙諸佛驚覺故發極無自性心。極無自性人願究竟最勝金剛心故發祕密莊嚴心（文）次二教業辨。橫以四箇大乘果極望真言為初門也。依此意三乘教又直入真言歟。例如彼華嚴清涼大師釋云或有從小直入一乘（云云）故般若寺疏抄第一云。除第十心前皆入真言門。菩薩三昧門（文）又大師云。諸教絕離密藏本分（取意）今意約初義故。第三劫初歎真言行也。八九雖異第三一劫攝故。第八初先歎第十也。又義云。於真言行有淺略深祕二義。深祕行下十地文是也。故准金剛頂十六大生（云云）又從初地入金剛寶藏（云云）即三密行也。又於淺略一心行有顯密。顯各各自乘為極。密遠期祕密莊嚴。如次總句中餘教此教類舟車神通是也。所謂已下文雙釋顯密二義。十住心中淺略亦有二義故。大師引此文證八九心也。故疏中釋第八第九文云行者。非真言行者乎。故知淺略門顯密雖異俱一心觀解非深祕三密行故云淺略耳。
    欲明超第三劫之心等者。於今經文有二意。謂或八九十三心皆為欲顯超第三劫之心也。或三心中遲速相對歎密行菩薩德。而為欲令未來見聞者生信重心故。先歎其德也（為言）或終一句被上文。彼又局第十心矣。或上下皆通三心歟。問。見聞者應是當機一眾。何云未來機乎。答。今此會中無正被教因人故約未來人也。故聖位經云。汝等將來於無量世界（乃至）若見若聞悉地三昧功德智惠頓集成就（文）彼經既指將來機云若見若聞今又可然耳。
    如餘教中菩薩行於方便對治道等者。疏第一云。如餘乘菩薩志求無上菩提種種勤苦不惜身命經無數阿僧祇劫或有成佛或不成佛者。今此真言門菩薩若能不虧法則方便修行乃至經生中逮見無盡莊嚴加持境界。非但現前而已。若欲超昇佛地。即同大日如來亦可致也（文）又五祕密經云。若於顯教修行者久經三大無數劫然後證成無上菩提。於其中間十進九退（乃至）若依毘盧遮那自受用身所說內證自覺聖智法（乃至）則於現生遇逢曼荼羅阿闍梨得入曼荼羅。為具足羯磨（乃至）應時集得身中一大阿僧祇劫所集福德智惠則為生在佛家（文）雜問答云。問。真言行人不依餘乘三密滿行此生成道者不歷十地等位耶。答。皆經之矣。問。若經十地何言不歷劫數。答。雖經十地而不相似餘教菩薩種種苦行不惜身命如是經歷阿僧祇劫或有成佛或不成佛。若以義說非無歷劫之義（文）智論第三十八云。有菩薩初發意。初雖心好後雜諸惡。時時生念。我求佛道以諸功德迴向阿耨多羅三藐三菩提。是人久久無量阿僧祇劫或至或不至（文）私云。疏文依此論文心歟。朝譽義云。顯教菩薩經阿僧祇劫之後證二空真如中道。此即寂然界心他緣大乘覺心不生所證也。若今宗菩薩以真言為所乘入菩薩十信位之後極速人一生證淨菩提心。但顯教菩薩無量劫證真如與祕密教菩薩一生入淨菩提心同是初地位也。故云。至到之處雖則無異而所乘法有殊也（云云）又此人以五祕密經中一僧祇福智得初地成地前一劫地上二劫義也。又或云五祕密文顯教者他緣覺心也。彼宗經三僧祇故。私云。疏及經顯教對治道者通三乘一乘。對祕宗故。又譬中舟車神通同度五百由旬到初地寶所故。度五百由旬舟車豈唯三乘耶。故五百由旬出法華中。又大師第九心釋云。歸路五百由旬。此心即都亭（文）准此文。今對治道設雖局八九心不可云唯六七心也。但至五祕經文者一僧祇福智者度第三劫所得福智也。故指第三劫云一劫。例如疏云復越一劫昇住此地（云云）又久經三大劫者大日經所說時分三僧祇也。非三乘教所經三祇也。彼三祇大經第二劫攝故。又義。餘教對治道者但指天台華嚴也。謂第三劫有三心中顯密相對明遲速也。既云舟車神通至到一處。第二劫三乘何不度極細而到初地寶所乎。就中五百由句譬專法華華嚴所用也。況復大師釋今經文云。問。抑今無數劫者三劫之中何劫。答。是第三劫也（文）此等文理實以分明者歟。問。無量僧祇說全非一乘時。或至不至釋偏是三乘談。爾何。答。顯密相對時設雖一乘何不屬僧祇。告成三大為限釋無異論歟。況法華云。我於無量阿僧祇劫（等文）次釋又約自乘云得至望密云不至歟。文點云。或有得至菩提或不至人也。又依前義或至是一乘或不至三乘。第二劫故。又或云。五百由旬中三百由旬度三界義。二百由旬度二乘菩薩之義。寶處是一乘也。約迴三入一機云至到一處歟。若爾僧祇對治道是唯三乘也。故第二劫終由是對治心外之垢（云云）此意矣。故知今餘教者但初二劫二乘菩薩乘也。顯密差別義（寶生房）云。問。真言地前地上橫豎義如何。答。依十住心論者前九種住心皆是因。皆是地前也。第十即果。即地上也。豎論次第淺深皆是真言地前行相也。橫觀智智乎等即地上行相也（文）私云。今此橫豎義住心玫略深祕二義也。豎義通顯密橫義唯真言不共談也。智智平無淺深故。皆真言十地具德不論地前歟。故疏第三云。又令普現隨類身而言悉現如來身者（乃至）行者如此解時。觀毘盧遮那與鬼畜生等尊其心平等無勝劣之想輒從一門而入皆見心王。是故作佛事也（文）菩提心論云。瑜伽中諸菩薩皆同大毘盧遮那佛身（文）大師釋云。若深開莊嚴祕藏則地獄天堂二乘一乘皆是自心佛之名字。焉捨焉取（文）于栗多抄第六（信證僧正）云。真言所立三重妄執於地前論之。地上無之。大小二機初發心時一時頓斷故也（文）私云。准此者三妄總云一劫一等故。初發心時頓斷三妄故。大師云。頓越三妄入心真（文）心真者初地淨菩提心也。
    以舟車跋涉者。後漢書曰。跋涉懸度。注云。草行曰跋（山行曰跋）水行曰涉（云云）私云。准此文。舟行云涉。船浮水故。車行曰跋。車行陸故。
    得達五百由旬者。法華經第三云。譬如五百由旬險難惡道曠絕無人怖畏之處。若有多眾欲過此道至珍寶處。我等疲極今欲退還。導師方便過三百由旬化作一城可隨意所作（取意）又探玄義第一引百喻經五百由句譬顯一乘勝於三乘也。或云。五百旬是表三界二乘也。三百由旬化城者越三界住二乘果也。過二百由旬到寶處是改二乘心入一乘義也。天台嘉祥等釋可見。
    及至到之處雖則無異者。或云。以開會意云至到無異也。故疏第一云。究竟同歸本無異徹（文）又云。舟車神通是迂迴直往二機也。迂迴機又入真言故二機同得淨菩提心寶。故云至到一處也。故下文云。而獲寶終無異路（文）又云。舟車神通所得寶一心三密雖異同初地位。故云至到一處也。謂淨菩提心有遮表。顯乘極果寄當密宗遮情。故大師言。所乘各異。所治亦異（文）。
    又世尊所以先廣說等者。覺心義云。餘教此教相對釋意結成也。如上諸心相者指覺心不生以上住心也（云云）一道極無真言行故。況復彼二心說文既在下。何云如上乎。有人云。諸心相者上三劫也。如是境界者彼各各極位也。真言三劫共行之時。見彼如情淺略他緣覺心等各留自乘極果。真言行者經過彼道故彼未到處想已到不可稽留教誡也。是地前三劫六無畏位勸誡也（云云）私云。後義為勝。九種心皆顯行故。若約能寄齊何但局八九矣。但說文在後者別說雖在後而在所對總標。何不云如上乎。又文雖安後意在上。故大師引證即此意矣。或又但第三劫之心云諸心相歟。意云。謂如常途八九證此心為佛也。真言行菩薩誤此心謂極勿稽留（為言）但廣說者約義非文也。總標有三心別說八九故。為教真言門等者。教者教誡也。為教二字但被諸觀行人讀之。為教誡真言行人也（為言）或又教字使令義也。為教二字遠及下中路稽留讀之。意云。為令真言行人若行至如是境界須明識不得未到謂到中路稽留也（為言）中路稽留者。法華中五百由旬中途構化城令二乘留滯。今文見顯乘稽留勸誡真言行者也。隨義轉用矣。謂淨菩提心至到之處若望顯教雖是寶處於真言是中途故云中路稽留也。若行至如是境界時者至初地菩提心境界之義也。又義。觀行人往至淨菩提心境界時勿三百由旬中路稽留（為言）又義。中川實範點本云。則須明識不得（云云）不得二字屬上句不被下句矣。依此意。今一節文總結前段非勸誡也。未到下文結餘教菩薩也。此義粗劣也。不得是被下句辭字也。何指法乎。復次如輪王太子等者。光明山義云。顯教菩薩發心已後經一阿僧祇登初地故。阿僧祇劫間於無量有情所行布施修忍辱。如是無數劫間經一一事具殖福智資糧。所以如習眾藝。密教菩薩發心已後極速乃至一生入淨菩提心。所經時分甚短促故於無量有情所不能行布施愛語等。是以疏云。未於阿僧祇劫具備普賢行滿足大悲方便。如輪王太子未習眾藝。是即發心已後時節短故類輪王太子也。然此菩薩頓如來功德皆已成就。入淨菩提心而證毘盧遮那是無量功德之法身故（云云）有人云。若通論淨菩提心次位則在初地及地前。然真言行者淨菩提心正位在初地故約實證位歎其德也。文中雖未於無數劫等者望二地已上大悲萬行云未具也。但此未言業顯行無數劫云未也。且論真言行有三義。一云。最初發心即橫得無邊行果無別次第行。是頓機也。二云。頓修諸行得萬德。是超機也。三云。次第修諸行證佛位。即漸機也。此三重中實證只頓機。後二為果後化他也（云云）覺心義云。此有二義。一自證頓滿化他久遠也。故譬說云未能遍習眾藝統御四列等。合說云未於（乃至）滿足大悲方便也。二約妄執云無量劫也。又法譬相對眾相備足等文無合法說。無數阿僧祇劫文無譬說。法譬互顯。餘文易知（云云）私案。眾相具足等二句是太子德用故合淨菩提心。無數僧祇句屬遍習眾藝。時無別體依法而立故。滿足大悲等利他方便故合統御四列也。又疏第三云。復次初入淨菩提心門見法明道如識種子歌羅羅時。前七地以來為大悲萬行之所含義如在胎藏。無功用以去漸學如來方便如嬰童已生習諸伎藝。至如來一切智地如伎藝已成施于從政。故名大悲台藏生也（文）此釋因根二句在胎藏中。今文三句皆在胎外。取譬隨宜歟。問。初地自證滿二地以上化他義不可然。其故以譬說意案初地證理。理性無隔故。雖頓成眾德。未實修彼行。何顯果德耶。例如彼一乘宗有頓悟漸修二門也。故疏第一云。當知行人則是位同大覺也。以其自覺心故便得佛名。然非究竟妙覺大牟尼位（文）又第三云。謂初發淨菩提心時見此曼荼羅已遍法界昇第二住。又逾廣逾深作十轉開明乃至第十一地而後所見圓極（文）又云。就祕密中又漸次轉深。乃至佛為十地說般若。則九地非其境界。唯大毘盧遮那得名究竟阿闍梨也（文）又云。以此中道正觀離有為無為界極無自性心生即是心佛顯現故曰正等覺句。以深修觀察故如入大海漸次轉深。乃至毘盧遮那以上上智觀方能盡其源底故曰漸次大乘生句（文）依此等文非初地自證極也。如何。答。今宗意初地位開如實知自心之悟云究竟即心成佛。又名菩提實義也。既自證初地極何更修二地行而云到果乎。彼華嚴尚云十信終心得究竟果。何況事理俱密教即事而真談乎。故今經開題云。若有善男子善女人。纔入此門則三大僧祇越一念之阿字。無量福智具三密之金剛。八萬塵勞變為醍醐。五蘊旃陀忽為佛惠（文）私云。此釋依今文意歟。一念阿字者初地淨菩提心也。三密金剛者初地金剛寶藏也。醍醐者醍醐妙果也。佛惠者第十一地一切智智也。意初地一念阿字菩提心位成一切智智醍醐妙果也（為言）祕藏記云。是密教所謂橫義也。初地與十地無高下故（文）又古德義（寶生御房）云。真言祕教證初地時同究竟妙覺大日位更無淺深差別。故云從初地得入金剛寶藏也（文）但至難者開說二地以上淺深者。實證雖初地滿為令人知功德品數假說。例如天台判法在一心說必次第華嚴釋印紙同時讀時前後（云云）或又王子誕生時眾相備足是自證位也。謂之菩提實義。統御四列制斷刑賞又果後方便。謂之成佛外跡也或又六大無礙故一念延多劫。三密加持故劫海攝半時也。故疏第九云。如初發心時一切功德即與如來等。從此已後經無量阿僧祇劫於一念中恒修勝進轉深轉廣不可思議。名為祕密藏中無作功德（文）無失。
    又如王子（乃至）作大歸依者。此釋經天人世間之所歸依文也。有人云。是歎淨菩提心外用功德也（云云）私云。已上文明菩提實義。故經云無量功德皆悉成就。疏云即是毘盧遮那具體法身（文）依之疏第六云。次有二偈。明菩提實義。我覺本不生者。謂覺自心從本以來不生。即是成佛。而實無覺無成也（云云）私云。謂覺（乃至）不生者如實知自心義也即是成佛者云究竟即身成佛也。此文有二意。謂本覺·始覺成佛也。文點云。覺知自心是不生也。始覺義也。別本即身義云。如實知自心云究竟即身成佛也（取意）又點云。覺者自心也。本來不生也覺自心者釋經我覺。即本有心月輪也。從本以來不生者釋經本不生。即本有阿字也。即身義云。究竟即身成佛者。本有心月輪中觀本有阿字（取意）是本覺成佛義也。可思之。兆庶者兆民歟。孝經云。呂刑云。一人有慶兆民賴之。（十億謂兆言天子有善德民賴其福云云）又如王子已下文明成佛外跡也故經云。天人世間之所歸依（乃至）釋提桓因等親近敬禮（文）疏云天人世間作大歸依。若彼成佛我當奉鼙祥草。若此成佛時我當請轉法輪（取意）抄引智論云。佛至樹下時。釋提桓因奉上好草。（乃至）梵天王請轉法輪（文）疏主引智度應化成道之說成今成佛外跡也。例如上文釋成佛以智度以如實知等文成自證成佛之義矣。又如以般若經證一生二生成佛耳。依之疏第六云。初有二偈明成佛之外跡。謂我初坐道場以此一體速疾力三昧降伏天魔軍眾。我將證菩提汝之勢力何能留礙耶。爾時大梵天等八部眾生徒見伏魔之外跡是故有名稱生號為大勤勇者（取意）私云。文義既相順。理致豈違背乎。
    若常途諸論所明等者。光明山義云。付第三劫行言復次祕密主真言門修行菩薩。至天人世間之所歸依者是總先讚歎真言行之功德也。此即歎初地已上功德也。淨菩提心初地者處處釋分明耳（今真言行初地者付實行為言。若依教門八地為真言門也）經言出過一切聲聞辟支佛地已下說第三劫行。謂八地已上行也。七地已前讓第第二劫故。八地已上斷極細妄執位云第三劫行也。今疏若常途諸論所明以下即釋經出過一切聲聞等文也。證此心者淨菩提心之證位也。即第八地是也。初地所發觀空心至八地而證故。指此地云淨菩提心證位。故疏第六釋八地云。入此地時得度空性彼岸（文）然顯教心用此位為佛果。所以知然者法華經說佛智云。諸佛智惠甚深無量。其智惠門難解難入。一切聲聞譬支佛所不能知（文）顯教至極不如法華。彼經讚佛智云一切聲聞辟支佛所不能知。此即當今經所說出過一切聲聞之第八地。故疏云。常途諸論以此為佛也。又疏第六云。菩薩至第八地時。於心之實際而初證之故。顯教心指此時云佛果也（云云）有人云。凡第三劫文地前初地間雜。然約八九二心時地前也。約真言行者第三劫盡處第四妄斷位時初地也。歷文留意耳。又今釋行者得此心時（乃至）是故此事名為祕密者。第三劫雖有一道等三人以真言行人為面故。作是說云祕密也。真言行者地前一道心時即見法華常在本地身故。約密行者名祕密也（云云）私云。第八住心配位或過或不足。八地及地前義非理。八九極果寄同初地淨菩提心遮情義。故大師釋一道心云。云何菩提。謂如實知自心（乃至）祕密主。此菩薩淨菩提心門名初法明道。釋云。謂無相虛空相及非青非黃等言并是明法身真如一道無為之真理。佛說此名初法明道。智度名入佛道初門。言佛道者指金剛界大日曼荼羅佛。於諸顯教是究竟理智法身。望真言門是則初門（文）此釋意。第三劫中一道心無間。斷妄雖地前解脫證理是初地也。何退偏云地前或進云第八地耶。又大師釋極無自性心云。是因是心望前顯教極果於後祕心初心。初發心時便成正覺宜其然也。疏云。心實際亦復不可得故曰極無自性心生也。此心望前二劫猶蓮華盛敷。若望後二心即是果復成種。故曰如是初心佛說成佛因等（云云）此又第九心無間道地前解脫道初地也。又疏第三釋一切法自性平等無畏云。即是真言行者虛空無垢菩提心也（文）又云第六無畏於平等心中修曼荼羅行離垢地以去各於自地觀心中修曼荼羅行（文）此又八九二心俱在初地證也。第六無畏二心合說故。且料簡今文者。又如王子以下文明成佛外跡中有八九十三心也。又如至歸依者正明真言菩提心外跡德也。若常途至佛地也者釋出過等二句兼明一道極無佛即真言外跡成佛義也。諸論地論·法華喻·中論·智度等也。法華中明佛智非二乘所知。華嚴云二乘如聾如盲故云出過二乘地也。今文總明八九也。以行者至名為祕密者別明第八心。壽量長遠法華說故。前遮三乘今一乘中簡跡門也。又此至後名祕密者別明第九心。供養知識是善財訪知識義即華嚴說故。此中行者及菩薩者顯行人也。例如初劫中學大乘人云然彼行者也。又如云祕鍵云行人是七。問。既云此菩薩。可真言行者。故疏第七云。此瑜伽者能不起于座悉至如是諸佛會中亦能次第絢求諸善知識故云初地菩薩化滿百佛國也（文）此文同今釋。既云此瑜伽者。寧顯行人耶。答。約顯行同義指前行者云此菩薩也。又瑜伽者未必密人。順理外人云修瑜伽行者矣。若爾指華嚴人何失。況上文云餘如華嚴經說·分明者歟。或真言行人也。今文悉密為本顯為末明之故。前二劫中至辟支佛地也者通結一道極無也。此中祕密一乘者理祕密一乘也。非金剛一乘也。是事理俱密故。已上釋所謂出過聲聞辟支佛地文畢。時大威德下釋經釋提桓因等句猶歎淨菩提心外跡功德也。問。二心同初地八九淺深難辨。依之或義云。一道地前極無地上義成如何。答。斷惑證理二位俱雖同位無間位一道勝。解脫道極無強。故約無間解脫次第為淺深歟。或同雖斷極細無勝劣觀智有淺深故爾也。例如三昧分異漏盡即同也。重意云。以實言之。二心同斷妄地前證理地上故二心地前者約斷妄也。二心地上者約證理也。一道地前極無地上者。一心約斷妄一心據證理也。斯乃三義相成非相違矣。又問云。八九名祕密一乘。何云理祕密乎。依之天台釋中云。一念凡心已有理性三密相海。一塵報色同在本理毘盧遮那。方乃名為三無差別（文）又華嚴經三十九云。又入如來祕密處。所謂身祕密·語祕密。心祕時非時思量祕密（乃至）得菩提行祕密。如是等皆如實知（文）同疏云。初三即總顯三密（文）此等文豈非明三祕密義乎。答。天台釋僅雖云三密不正明其行相故慈覺釋云。雖粗明印契真言事相而支分不具未盡佛智（文）華嚴文又准之知矣。或又華嚴文說諸法皆祕密時三業又得此名未必我教祕密之義矣。
    即知釋迦牟尼淨土不毀等者。抄第三云以行者直以真言為乘超入淨菩提心得見心明道故。得此心時即知釋迦牟尼淨土不毀等。此一段疏。全引法華經。欲顯此劫真實超過二乘之地證不退地。兼彰經之祕密（文）疏第三云。復次眾生一念心中有如來壽量長遠之身寂光海會。乃至不退諸菩薩亦復不能知。當知此法復難信。故法華中補處三請如來四誡然後演說。今此經具有修入方便乃至一生可成（文）又云。今此中妙法蓮華曼荼羅義毘盧遮那本地常心。即是華臺具體四佛四菩薩醍醐果德。如眾實俱成（文）私云。於今文有二意。准第三前文者第八住心也。故大師引此文證一道心矣准後文者又第十心也。法華曼荼羅華臺具體故。故法華儀軌云。我今依於大教王遍照如來成道法若能依此勝義修現世得成無上覺（文）大師即身義以此文證即身成佛義也。壽量長遠本地之身。可思之。又疏第七云。此經是法王祕寶。不妄示卑賤之人。如釋迦出世四十餘年因舍利弗等慇懃三請方為略說妙法蓮華義。今此本地之身又是妙法蓮華最深祕處。故壽量品云常在靈鷲山及餘諸住處乃至我淨土不毀而眾見燒盡。即此宗瑜伽之意耳（文）私云。此釋又通淺深二意。唯前可知耳重意云天台意以久遠實成為極。今宗以菩提實義為要。不改九界迷情而本地常身也。又本地常心何指久遠成覺耶。故疏第六釋菩提實義云。謂覺自心從本以來不生即是成佛。而實無覺無成也（文）於法華法有重重習。依事相更問又於本地身三身分別者天台釋云。此品詮量通名三身。若從別意正在報身（文）文意顯矣。又大師釋此文云。證此理佛亦名常寂光土毘盧遮那（文）又心境絕泯常寂土（文）此釋云理智法身寂光土也。又云。於顯教是究竟理智法身。望真言門是則初門（文）法華本地身今教淨菩提心位也（為言）疏第七云。今此本地身又是妙法蓮華寂深祕處（文）又第三云。如來壽量長遠之身寂光海會（文）此意二經本地身全同歟。但法身寂光義鑰·疏雖同。本地身意鑰·疏是異矣·又天台釋云。常在靈鷲山此謂實報土也（文）妙樂釋云。據常在之言即屬自受用土。若准頌文寶莊嚴言即本時他也（文）此意今本地身云報身實報土也。上行等諸菩薩等者法華從地涌出品出。檢可見。修對治道等者補處彌勒等也。第三卷不退諸菩薩是也。法華經第五云。我於此眾中乃不識一人（文）准此文。法華中跡門屬方便對治道本門攝祕密神通乘歟。故大師開題云。又據大日經顯祕密。妙法蓮華義毘盧遮那本地常心（文。疏第三文如先引）是深祕意也。又依淺略本跡二門同為方便對治道。於餘教對治中既開對治祕密也。故法華壽量品云。如來祕密神通之力（文）智證釋云。跡門修生有對治道本門本有無對治道（文）若又准前總說後總結但以三乘教可云對治道。於法華跡門猶生驚疑故前文云或不至者指此類歟。未至寶處故。終。

大日經疏指心鈔卷第十二
大日經疏指心鈔卷第十三

　　          

疏卷第二之六

    前二劫雖云度二乘地等者。抄第三云。等者等舍利弗目連等。謂須菩提於般若會中猶能承佛威神說人法俱空。若離加持則不能為。謂行者於前劫中雖過愚法未能出此廣惠人等。至此劫中須菩提等而於此祕密一乘不知所趣。故此行者乃名直過二乘地也（文）法華安樂行品云。此法華經諸佛如來祕密之藏。於諸經中最在其上（文）疏第三云。復次初劫智惠與二乘共行非深般若。二劫智惠尚歟二乘共聞。亦非甚深般若。第三劫等虛空心無邊智惠一切二乘不能思議。乃名甚深般若。堪作祕密行阿闍梨也（文）私云。疏第三尚歟二乘共聞者廣惠承佛力說二空故云共聞也。然今即上文至第二僧祇乃與二乘異也者。過愚法故云爾。不謂與不愚法二乘異也。等虛空心者第八等空心也。無邊智惠者法華云。諸佛智惠甚深無量（文）一切二乘不能思議者。法華云其智惠門難解難入。一切聲聞辟支佛所不能知（文）准此釋者。若常途諸論（乃至）辟支佛地也一章是唯明第八住心歟。又此菩薩等文又第八也唯獨自明了文順法華唯獨自明了餘人所不見文故。故知三重祕密是前後一致指法華也。又菩提心論云。今真言行人如前觀已復發利益安樂無餘眾生界一切眾生心。以大悲決定永超外道二乘境界（文）此文會第三劫文。第三劫初云復次真言門。故論又云今真言行人也。經云出過二乘疏云真離二乘地。故論又永超二乘（文）論文可通八九心歟。
    故釋提桓因等者。抄第三云。准此經文但言釋提醒因親近供養。何故疏言帝釋奉草四王獻缽梵王請轉法輪。今經略故。故智度論云。佛至樹下時釋提醒因奉上好草執金剛菩薩常執金剛衛護菩薩梵天王請轉法輪。如是等各有常法是以疏主引來釋此故云釋提醒因等（文）私云。經意含四王梵天故疏中舉二天歟。或經與釋影略互顯歟。問。今段成佛者顯密中何佛耶。答。凡案一段意初直約行者內證外用歎德。其文可知。後出過下重對顯家法身生身讚德也。於中有二。初以顯法身極佛同內證初心。故大師云。顯教理智法身。是則真言初門（云云）常途諸論證此心時即名為佛者即此意矣。後釋提下（疏時大下釋此文）以顯草座成佛擬密外用德也。故知今成佛是顯佛也。故疏十九云。又佛所以自藉此草者除世間憍慢心故。為太子時種種放逸坐臥寶床寶几承足等。若出家猶習之即與本在家無異。此能捨如是事而坐草藉一切人天皆生敬心（文）此釋迦菩薩事也。今文同彼故可云顯成佛乎。又義。上文明初心現證位為人天所歸又同顯佛極理而歎內證德也。今文真言菩薩當成四種身之中亦約變化法身讚利他之德也。故菩提心論云。成大毘盧遮那佛自性身·受用身·變化身·等法身（文）前歸依今敬禮其言雖同其意是異。謂現當因果內外等異故。問。草座成佛是天台三藏佛。何云密佛耶。答。密成佛又四身別故變化法身用草座何失。或挫顯釋迦即云變化法身歟。或又密意大日成佛用草座歟。況彼圓教佛雖虛空為座又用草座之義歟。何況灌頂阿闍梨用草座。可思之。問。若爾灌頂阿闍梨授印可時是令弟子成佛之儀式也。何唯華座非草座乎。答。私案。初後夜位內證故坐華座。後朝歎德外用故座草座。可悉之。今疏釋內證外用此意歟。阿闍梨住化他門故坐草座歟。故知今經中菩提實義時不用草座成佛外跡可依彼座歟。可尋決矣又疏第八云又為弟子作法時阿闍梨此邊藉以生茅使蹲踞而座。阿闍梨亦當座於茅座不得加以床褥之類也。然受用生茅略有三義。一者其性潔淨離處樂觸可以蠲除行者昏怠恣慢之心。二者是吉祥草以為數坐而證菩提。是故能除一切諸障。三者以此吉祥茅表惠性也（文）私云。今此文世尊者大日世尊歟。若爾成佛外跡可用此座歟。又第十九云。以如來成道時所坐故一切世間以為吉祥。故持誦者藉之障不生也（文）此又大日如來歟。然准下文云。為太子時者釋迦歟。若爾第八文又可同此歟。或云。奉草獻缽等有深祕釋。疏第九六種震動釋六根煩惱。准知耳。
    經所謂空性等者。有云。住心論等中以所謂空性等文證第八九二心中以終極無自性心生句為第九簡別文。此空性者真如大空性隨緣作諸法。故以同文證兩心也。其緣起無性中第九心即無性極故以終句為簡別矣。（云云）抄云。有云。所謂空性（乃至）身意者第八心也。極無自性心生一句唯第九心也。故大師云。極無自性心一句悉攝華嚴教盡（文）但第九引上文是為來由。非正證耳。有云。此文通二種心。然於一文上含淺深義。所以六無畏立一無畏三重幻含一種幻。但以終句為簡別文。極言顯無上故（云云）私云。三義中初義於空性等一文淺深有無未分明矣。（或云）空性等文無淺深而證第九。勝兼劣故。例如慈恩二諦章中云。又上兼下。聲聞行緣必獨覺法（乃至）上必兼取下。二乘境行必菩薩境行故（云云）又般若寺疏抄中。以所謂空性（乃至）等虛空之文證第八。以離有為無為界（乃至）極無自性心生之文證第九也。准此釋者釋者離有為至舌身意十七字通二心前後文句各局歟。但寶鑰中兩所引之。下所引如疏抄上所引與第八所引者同文故來歟。私檢引文論八九鑰八并第九上引皆除無邊至續生之三句。但論鑰俱第九增極無自性心生句（又論鑰各第八云等同虛空加同字耳）下引除初所謂至戲論之四句以等虛空以下三句退安極無自性心生下更加無邊一切等三句具引如是初心已下文矣。倩案以極無自性句為第九簡句。鑰論是同。但鑰下引以無邊一切佛法依此相續生文似為別句矣。或又下引為驚覺的據一切佛法生者五相成身等曼荼功德故。上重證時鑰論俱不引此文歟。又義。等虛空一句兼八九通句歟。故今所引安極無下也。故上釋云。驚一道於彈指覺無為於未極。等空之心於是始起（云云）此釋極無云等空。但始起者約已極邊歟。非遮第八也。故疏云。空性即是自心等虛空性（文）又守護經開云。空性·等虛空融境智而知一實（文）或又此文空性與等虛空歟。又或云。所謂空性至虛空通二心總句也。離有為下二心別說也。離有至身意第八也。終一句第九也。例如第二劫中覺心所度云微細他緣所度云智障故。故理實細與極細又各分粗細。故大疏抄云六劫。可思之問。若爾第八所度何耶。答。經顯文越諸戲論是無間第八心也佛法續生即解脫第九心也。然理實各有斷證故。此中十喻者第三劫第八覺也。前十喻者第二劫覺與第三劫第八所度妄俱故云復成戲論也。今第八越彼故云越諸戲論也。越者指第八覺也。又等虛空三字顯微細斷也。又義。第九證局終一句也。依之疏云。心實際亦復不可得。故曰極無自性心生也（文）又云。行者初觀空性時覺一切法皆入心實際（乃至）以蒙佛教授故轉生極無自性心。乃至心之實際亦復不可得（文）文意第八心沈心實際萬行休息時諸佛驚覺而令轉生第九心。故云轉生。又云亦復也。轉及亦起盡非是示二心勝劣乎。若空性等文通第九則於一重心有轉生義耶。但第九同引者。若無彼文則難知無自性心從何心轉生。故引為來由也。例如第五心引證。故彼心所引云。又云。聲聞所說真言一一句安布是中辟支佛復有少差別。謂三昧分異淨除於業生（文）此中聲聞所說一一句安布是第四心證也。今再引是來由義也復有少差別。難知與何法差別故。問。迂迴直往二機俱以空性為入門耶答或云。然也。漸機今空性者住常寂滅光理性時蒙佛驚即轉生極無心然後入祕密也頓機宿善機熟可入密者即成空性心。空性者無始生死我執轉融性也。此心不生時難入故以機為空性也。斯則字三諦究竟入字三諦也。宿善位以字空性為門而入金剛寶藏中三點。開藏內見時三點雙現前於藏外談內寶即有次第也。橫豎義可思之（云云）問。今此空性無境等義可通覺心乘耶。答。不通也。問。覺心乘畢竟皆空為極不三無得為要。依之大師開題八不空性談義。寶鑰獨空慮絕不二無相（文）若爾空性無相等義不通第七乎。答。不通也。其故大師引證其文別故。所以二劫三劫隔僧祇三乘一乘異境行。故疏云。前劫悟萬法唯心今觀此心即是如來自然智身（取意）若此文通覺心。三劫雜亂十心難辨者歟。但至八不空性等釋者彼宗八不空理云八不空性非依今文歟所以宗家第八心獨名空性無境心故仍無失。問。大師立十住心專依大日經菩提心論。八不空性又非依今文乎。又雖有第七所依別文兼通此文何失。例如第九心正雖依極無自性句亦通所謂空性等文矣。又空性無境心名雖名第八何遮通餘心例如如實知自心矣。如何。答。住心淺深尤可任別憑經論起盡。此文通第七住心優降難辨者歟。但又住心淺深雖依真言經論兼取各宗文理也。故八不空性及一心無相等言依彼宗釋義歟。又云。第九引證者如先會矣。或八九一劫故設雖通。此隔僧祇何同彼耶。又如實知自心名雖總即別名。空性無境心稱可局第八。例如一道無為心矣。
    上文無量等者。經云。無量如虛空不染污常住諸法不能動。本來寂無相。無量智成就正等覺顯現（文）疏第一云。次有一偈半。略答菩提心相貌（乃至）爾時行人為此寂光所照無量知見自然開發如蓮華敷。故云無量智成就。此智成就即是毘盧遮那心佛現前故云正等覺顯現（文）私云。疏云寂光所照無量知見。同天台四佛智見。經云無量智成就同法華諸佛智惠甚深無量文。又心佛顯現義如實知自心義故大師引今經文證第八心符疏意矣。
    前劫悟萬法唯心等者。唯心中有他緣覺心。法相唯識是事心也。三論唯心即真心也。相宗遣相證性唯識雖名真理識實性故云唯識。異三論云真理即唯心耳。故知唯識言雖同事理義是別人如先辨而已。
    今觀此心即是如來自然智等者。疏第六云。次云離一切戲論法佛自然智。是廣歎不思議智而為世間說滿足眾希願。是廣歎不思議方便○是故權實二惠具不可思議也（文）法華經第一云。諸佛智惠甚深無量。其智惠門難解難入（文同疏云歎權實。智取意）二經意同權實二智俱不思議故云自然智也又一道心中談法報常住義。故云如來自然智等也。如來自然智者自受用身。毘盧遮那遍一切身者法身也。二身俱常住故云自然及遍一切也。故天台釋云。境既無量無邊常住不滅。智亦如是函大蓋大（文）理智俱常住而冥合如函蓋相稱也。問。法報常住等義覺心乘亦談。故疏第二劫文釋心主自在文云。以不滯有無心無罣礙。所為妙業隨意能成（文）意云。法報同常住故云不滯有無不以身無為報身有為之故。理智俱冥會故。云心無罣礙。故第七敘覺心云。悟心性不生知境不異（文）又嘉祥法華義疏云。內應與法身相應。法身常住應身亦常（文）內應者自受用身也既云俱常。是法報常住義也。又云相應。豈非理智冥合耶。彼他緣心猶成理冥會義。何況覺心乘乎。答。法身常住言雖同理智不二意全別。故彼義疏云。報佛壽量有始無終○初證佛果。是故有始。一證已後湛然不故無有盡（文）雖二身俱常報身猶有始無終也。而今文中如來自然智顯報身無始無終故云自然智也。又唯識等論中雖明智與真如平等平等報身唯有為生滅體未及無終談也。故慈恩三身義云。佛受用身既墮法數。生者皆滅。是一向記。故不可說是本性常。許從因生說是常者違比量故（文）何為難端乎。凡今住心理智俱無始無終冥會一際故。境智俱實相也。境智俱般若也。故疏云。以心實相智覺心之實相。境智皆是般若波羅蜜（文）又宗家敘此心云。似澄水之能鑒如瑩金之影像。濕金即照影。照影即金水。即知境即般若。般若即境（文）此等義豈亂覺心乘乎。問。大師引菩提心論心體自如不見身心之文證覺心乘。又嘉祥二諦章云。不見有法出法性者。是名與般若相應（文）既云能照心體即真如。又云不見法性外有能照智法。此等說豈非云境智俱實相耶。如何。答。雖云境智俱實相未談心境同般若歟。例如智論文云。有為實相即是無為無為相者即非有為（云云）又云。理智不二談二心雖同影像遮取義兩宗是別所以第七心遮心外影像但於唯心位談理智不二。故疏上文云。覺此心本不生即是漸入阿字門（文）然今心中非但明自心不生。心外影像亦不出常寂滅光。故疏云。以心如是故諸法亦如是。根塵皆入阿字門○影像不出常寂滅光（文）止觀第五云。無生教門豎攝因果。其義已彰。橫攝之意今當說。大品若聞無生門則解一切義。初阿字攝四十七字。四十七字攝阿字。中間亦然。橫豎備攝其文如此（文）既云。橫豎備攝皆入阿字意也。漸入皆入義。可思之。問。根塵皆入阿字即事理俱密之義。影像不出常寂是即事而真之談也。若爾何異祕密心耶。答。境智俱般若之談雖甚深猶是一乘一如理未及十十無盡說。影像歸常寂之義雖希有猶是攝相歸性域未入性相歷然位也。觀夫祕宗意現覺諸法本初不生也。何云入阿字耶。直約諸法令識其心也。豈云歸常寂乎。所以皆入不出言顯示一心緣起末歸一心無相本也。寧及性佛性然六大四曼乎。故釋云。今所言色者非諸識所變影像（三乘色）非一心緣起色（一乘色）性佛性然四曼法佛法爾三色（文真言色也）。
    以此中十喻望前十喻等者。鈔第四云。疏以此中十喻等者。初劫第二劫十種譬喻乃成戲論。今此中十喻復為對治前劫心沒實際欲令離有為界故。觀此十喻亦成戲論。今時等虛空性俱不可得故云越諸戲論（文）道範云。此釋意以此十喻者第三劫十喻。望前十喻者前二劫十喻也前二劫十喻沒實際。為對治之觀此第三劫十喻。尚對前十喻成能所。故成戲論。釋歟。謂即空·即心·不思議三種幻粗·細·極三妄如次能所治也。若三劫十喻為戲論者。何心為能治耶。即以等虛空性俱不可得為能治也（云云）或云。以第三劫妄執云戲論。故次下云第三重百六十心煩惱業種除（文）是即越諸戲論意也。或云。第二劫十喻覺望第三劫覺降戲論。非妄執也。或云。前位覺即後位迷故俱無相違耳。問。四義俱未審。先抄義不明。二三劫相望時。何忽第三劫十喻云戲論乎。次義非理。十喻望十喻成戲論義何忽云妄執耶。作釋合經其文別。何以下釋成上義耶。次義非理。此中十喻者第三劫。望前十喻者第二劫。不順綴文。若如成者應云以前十喻望此十喻成戲論也。後義不然。真妄一體則何分能越所越耶。諸義皆非理。如何。答。諸義皆非無理。抄意得綴文起盡。故意云。以此第三劫十喻望前初二劫十喻成戲論。此復成戲論也（為言）更述抄意云。初二劫十喻望第三劫成戲論義也。所以觀此十喻者指沒心實際前二劫十喻也。意云。今此第三十喻復觀此沒實除前十喻亦成戲論也（為言）初二劫妄執既戲論故望彼云亦也。若不爾者違下今時等虛空性等文。故等虛空性是第三劫十喻故。又是能越心故但會難者前劫十喻屬戲論。是不斷極細故。其戲論者妄執也。又第三重微細等釋雖文在下意指上文也。合經屬後者舉前意為來由耳。佛樹牙生偏當等虛空等文故。次義甚深所說義理相順何拘綴文。依之唯識論云不可隨文而取其義。十地論述隨聲取義有五種過（云云）宗家判如文取義三世諸佛之怨（云云）所以此十喻所望也。前十喻能望也。以此十喻（於）望前十喻（於）可讀也。又實範點云。以此中十喻（於）望（連波）前十喻復成戲論（云云）後義相望不定故。一時具二義也。故釋論云。復次覺與不覺是一味故（云云）上諸義任意取捨。但案宗家意第三劫中有二種心。故一道心十猶屬戲論。故以第三劫十喻云復成戲論也。故大師敘一道心云。前劫菩薩作戲論。此心正覺亦非真（文）此釋依今文起盡。故意云。第二劫菩薩望第三劫覺屬戲論。准知於第三劫中第八望第九非真是戲論也（為言）故文點云。以此中（乃）十喻於望（禮波）前（乃）十喻復成戲論（云云）意云。於第三劫中八九十喻相望第八成戲論故云越諸戲論也（為言）越諸戲論文雖通八九今顯第九勝第八矣。次下云微細百六十心者重成第九所度邊也。所以極細中分粗細故立微細名歟。若不爾者所越戲論可非極細妄執。何故疏第三云。此空智生時極無自性心生也。但知心垢盡處戲論不行。即是第六無畏依（略抄）既極無位云戲不行。即知一道心猶戲論也。理實言之極細妄執是障二心故。一道心雖斷一分極無障猶在故。一道十喻亦成戲論也。又義。如下辨。問。第二劫唯六喻。何云十喻耶。答。十有增減十故初二劫五六喻皆云十喻也。故疏第三云。然統論此品中十緣生句略有三種。摩訶般若中十喻亦具含三意（文）又法無畏釋云。法謂十緣生句也（文）初劫五喻非名十緣生句乎。
　　第三重微細百六十心煩惱等者。或云。一道心所度也。其故所謂空性（乃至）舌身意文第八說文。極無自性心生句偏在第九。即知第八說文中第九義未終。前所舉妄執唯可第八所度歟。或云。所謂空性等文亙二種心。八九有淺深。越諸戲論文又可通二心所度也。私一義云。但第九心所斷也。謂等虛空句對前望後含無間·解脫二義。前越諸戲論者第八無間道斷極細粗分也。若對彼今等虛空成第八證理。有智契空理故云等虛空也。若望後佛法而生句又為第九無間道。斷極細中細分故云微細。猶如第二劫中他緣所度云智障覺心所斷云微細也。佛法而生是第九證理故。故知種已上釋等虛空以虛空似煩惱滅無歟。復有下釋無邊以下文也。但至云第八所引中間文者。作釋引證依義理淺深不云文言交雜。今經第十心在八九前。又菩提心論七八引證未必文前後矣。又大師處處釋。第八第九同云等虛空心。八九同引此文通二心義顯然者歟。問。下云於業煩惱解脫非第九所度耶。答彼廣通三妄。煩惱即知佛事故。例如云一心流轉作四相故（云云）。
    業壽種者。疏第一云。蘊阿賴耶業·壽·種子文智證大師釋云。業壽種者。約第二識有三相。謂自相·因相。果相也。開因相為二。謂業與種。所謂業者身口意不清淨業也。言種子者癡愛因緣也。言壽者酬因所生之果報識故約第八梨耶立種子及果報二名也（文）私案。業者業種子。種者煩惱種子。壽是總報體。皆在賴耶識。故知今業果可通二種生死歟。問。第一卷釋緣業生云。癡愛因緣造不清淨業生六趣身（云云）此但分段業果。何通變易。況彼華嚴猶云若依圓教不說變易等。期即身成佛行者受變易乎。答。上緣業生者分段煩惱業現行並別報故在前六識。今業壽種是種子并總報故在第八識。然今宗三妄頓斷故極細斷時煩惱障一時斷。故二種生死業種等又頓離也。但上舉分段者真言行者無始本具邊雖有變易業果非三妄漸故不云受變易。粗苦先盡細苦顯云變易也。今既頓斷故。分段盡時即變易無故。成即身成佛義也。華嚴又一斷一切斷故云但分段身窮於因位也。但初劫文拔業煩惱株机等者。雖同時斷寄如常且作次第說也。況第一釋云。二乘雖破三毒亦不了了盡（文）分段業煩惱種子實極細斷位可斷盡歟。若今教即身成佛故不存變易業果者彼業果終不離。況極細法執故變易煩惱乎。若爾劣如常斷。又雖有彼種不可云受變易。地前凡位無漏未起故。初地以上無漏雖起非變易業歟。非有分別無漏故。又緣助煩惱已斷故。又雖有微細妄執非二死緣助惑歟。又義。但分段業果歟。智證釋云六趣業。故又普觀釋云。其實二苦通依一切本末不覺（文）又香象釋相續業用通五意故。或智證釋以現行顯種也。普記等約助發潤歟。問。等虛空是初地菩提心平等種子。何云業壽種除義。佛樹牙生又二地以上大悲為根。何云極無自性心耶。故疏第一云。今修平等三業清淨惠門一切蘊阿賴耶業·壽種子皆悉焚滅得至虛空無垢大菩提心。一切如來平等種子從悲藏中生法性牙。乃至莖葉華果遍滿諸法界成萬德開敷菩提樹王（文）此文明鏡者歟。如何。答。業·壽種除釋等虛空文非無依馮。疏第一云。即時人法戲論淨若虛空。成自然覺不由他悟（文）以上二句准等虛空以下二句似無邊已下也佛樹牙生者虛空無垢菩提心也。心因句中有短三心等故云芽也。虛空無垢又業·壽種除義也。又義云。如能難。長十心時種子為因牙等為根。故疏下文云。初地為種子二地為牙三地為□（文）但今釋中不舉平種者經疏影略。經舉菩提心種子疏示所斷妄執也。或除字平等種子歟。若不爾者如伊蘭種生栴檀牙。如何。又大師引證者為證驚覺義引此文矣。故驚轉入祕密故云牙生也。又義云。經文依此相續生文通種牙歟。疏家宗家互歟。雜問答云。問。何故先住此不生理。答。是虛空無垢大菩提心之地故。亦一切如來平等種子故。所以真言行人從初發心住金剛種性。時即法性之芽自此而生萬德之果於此開發。開發故先住之（文）私云。此文證二義。萬德果者心果德。故寶鑰釋第九心云。初心之佛其德不思議。萬德始顯一心稍現（文）是證初義也。又云。三密功德云萬德果。故同釋敘顯密異云。心外珧垢於是悉盡。曼荼莊嚴此時漸開（文）是證後義也。或云。准釋論中云從無明種出覺知樹則業種生佛牙歟。疏第一云。離因業生佛樹牙生（文）思之。
    既不壞因緣即入法界等者。因緣及生滅釋經有為法界及不生滅釋經無為也。不壞不動即入即是釋經離字經中明捨離前劫隔歷三諦故云離有為等。疏中明今心不思議三諦故云即入即是也。故天台釋云。隔歷三諦是粗法也。圓融三諦是妙法也（云云）又云。始自華嚴終至般若但為次第三諦所攝。今經會實方曰圓融（文）私云。以華嚴為隔歷歟今疏異耳。問。有為無為是事理真俗法也。何云三諦耶。答。二諦三諦開合不同一法二義差別。故疏第三云。今此境界○而形聲宛然即是法界。論幻即幻。論法界即法界。論遍一切處即遍一切處。論幻故名不思議幻也（文）私云。幻·法界·遍處如次假·空·中三諦也謂。幻是假有義。法界即空理異名。中道遍二諦故云遍一切處也。前緣起·法界如次俗諦·真諦也。二諦門合假空為俗以中為真諦也。問。不思議幻者但約假諦。如何云三諦耶。答。一假一切假故以空中即假諦故云不思議。空及中相即又爾也。故疏第三云。若於一念心中明見十緣生句義則上窮無盡法界下極無盡眾生界其中一切心相皆能了了覺知以皆從緣起即空即假即中故。故曰如實遍知一切心相（文）又天台止觀第六云。無明一念因緣所生法即空即假即中。不思議三諦一心三觀一切種智佛眼等法耳（文）故大師二教論中敘第八心云。此宗所觀不過三諦。一念心中即具三諦。以此為妙（文）問。經離有為無為界者中道正觀離真俗二諦義故。故疏第三云。以此中道正觀離有為無為界極無自性心生（文）若爾別教離邊中道。何云圓融三諦乎。答。疏下文以不思議中道遮隔歷二諦也。所謂圓融隔歷同雖明三諦且約中道二諦顯其義也。又圓融三諦雖俱體俱用中為經體。故釋籤第一云。問。雖辭異意同空假如何得為經體。答。既是不思議空假還指空假即中。中為經體。中既空假亦指於中。三諦無非遍一切處（文）何況中道正觀既云極無自性心第八心既圓融第九心還隔歷。
    若如來出世若不出世等者。鈔第四云。一切諸法住阿字本不生中若佛出世若不出世其性常住離於造作故曰諸法法爾等（文）大日經說真言相云。若諸如來出現若諸如來不出諸法法爾如是住。謂諸真言法爾故（文）疏第七云。此意言如來自證法體非佛自作非餘天人所作法爾常住。而以加持力出興于世利益眾生○如來無礙知見在一切眾生相續中法爾成就無有缺減。以於此真言體相不如實覺故名為生死中人。若能自知自見時即名一切知者一切見者。是故如是知見非佛自所造作亦非他所傳授也（文）私云。宗家第十心引此文。今如實知自心義同故引合也。釋大衍論云。六者非作非造自然意。謂欲顯示一切諸法有佛無佛相熏相生無斷絕義。法爾道理性如是故（文）此釋會今文歟。
    如般若中一切法趣眼等者。抄第四云。言一切法趣眼等者。一切法者般若中從色等歷法是也。趣即歸趣。謂一切法皆歸趣於眼處即法界也。是趣不過者無有出過是處者也。大品云。云何菩薩摩訶薩得阿耨多羅三藐三菩提時為眾生說色趣空說受想行識趣空乃至說一切種智趣空等。何以故。是色空相非趣非不趣。乃至云一切法趣空是趣不過。何以故。空中趣非趣不可得故。又論。問曰。般若波羅蜜非趣非不趣。須菩提。何以故。問。行般若者趣至何處。佛何以答言趣薩般若。答曰。外道言說法從因趣果從先世入今世從今世趣後世。破是常顛倒故言無趣不趣。此中須菩提以著心問。佛以無著心答等（文）私云。宗家以今經文證第八心。疏家以般若經意作釋。相違如何。答。經論文理隨宜。若爾般若何背第八心乎。疏第三云。如說極無自性心十緣生句即攝華嚴般若種種不思議境界（文）第九心猶攝般若。況第八心乎。或又此文證第九心故依般若歟。下文分明故。止觀第四云○若得此意初心凡夫能於一念圓棄諸蓋。故大品云。一切法趣欲事。是趣不過。欲事尚不可得。何況當趣不趣。釋云。趣即是有。有能趣所趣故即辨俗諦。俗事不可得即是明空。空中無能趣所趣即辨真諦。云何當是趣非趣即是辨中道。當知三諦只在一欲事耳（文）私云。准此釋者趣是有也有能所越故即俗諦也。經一切法（乃至）更無去處也次是故（乃至）眼尚不可得者是即明空。空中無能所趣故即真諦也。何況趣非趣耶者即是辨中道也。此文有雙非雙照中道。謂趣不趣如次有空故亦有亦空中道也。又互奪兩亡故趣不趣如次非空非有中道也。當知三諦只在一眼中耳。耳鼻舌身意等應准知之。故云亦如是也。大師以此離眼耳鼻等文證第八住心。甚有深意矣。彼宗一心三諦為極故。問。大品文並止觀釋三諦義宜然。今經云離眼等未聞三諦義。如何。答。謂以大品文合今經意。趣眼是有義釋眼字。眼尚不可得即空義當離字。何況趣不趣並同離眼二字。故知開為二諦合為中道也。或又三諦俱在眼一字中以眼耳等各三諦歸第一實際故云離也。故次為釋極無重示此意云一切諸法無不從緣生者者假諦也。若從緣生即無自性者空諦也。若無自性即本不生即中道也。疏第七釋阿字有空不生三義中云又不生者即是中道（文）本不生即是心之實際者。天台雖明圓融三諦以中為經體故云不生即是心之實際也。玄義云。正指實相直為正體（文）釋籤云。既是不思議空假還指空假即中。中為經體（文）又三諦是能依別義實際是所依一心也。故疏第一云。又復從緣生故即空即假即中。遠離一切戲論至於本不生際。本不生際者即是自性清淨心（文）弘決（五）云。心性不動假立中名。亡泯三千假立空稱。雖亡而存立假號（文）此中心性者今心實際所依□體也。經中離字也。不動已下三諦別義故皆云假立也經眼耳等文也。二義雖異心實際為極故云離也。
    行者得如是微細惠時等（乃至）極無自性心生也者。住心論中以此文證第九心。此文有多意。如是者指前言也。微細惠者空性心即第八心也。所以觀一切法（乃至）即是心之實際者重述前段意為後心來由也。前引大品成天台一心三諦義畢重舉其意為極無起因也。心之實際者或中道或所依一心義如先成今心實際亦復不可得者。前一道無為心理無自性故起事事無礙故云亦復不可得云極無自性也。依之金師子章釋第五圓教云。情盡體露繁興大用。起必全真。萬像紛然（略抄）大師引菩提心論萬德斯具妙用無窮證極無良有以也。繁興大用萬像紛然二句逆次配論二句矣。心實際無自性而起事事故云起必全真等耳。故知心實際亦復不可得文正釋極無自性心生句也。是即第九心也。故下釋云。行者初觀空性時覺一切法皆入心之實際○爾時十方諸佛同時現前而勸喻之。以蒙佛教授故轉生極無自性心（文）此釋意者入心實際是第八心故。又云。如是牒已成義指例未成法之義也。前已成第八心畢欲今更成第九心故。微細惠者極無自性心。於前空性等文有二意一有為無為相即是天台圓融三諦也。二緣生無性義即華嚴法界緣起也。抄第六云。又云。行者得如是（乃至）心生也（云云）是當當華嚴法界緣起義（文）所謂觀一切染法等者染淨諸法俱有緣生無性義。故大師引菩提心論夫迷之法從妄想生（染法緣生）妄想止除種種法滅（同無性）從真起用施諸法門（淨法緣生）達於彼岸法已應捨（同無性）之文證第九心同今文耳。故知一段文皆正證第九也。次下釋此心云。若住不思議地時不著於有為無為（云云）又義。一章文皆悉釋極無自性一句故證第九而已。故寶鑰下云。善無畏三世故說此極無自性一句悉攝華嚴教盡。所以者何。華嚴大意原始要終明真如法界不守自性隨緣之義（文）問。准華嚴釋義真如隨緣義是三乘真如緣起而非一乘稱性具德。故探玄記中立十重唯識云○六轉真成事唯識。謂如來藏不守自性隨緣顯現八識王數相見種現。七理事俱融唯識。謂如來藏舉體隨緣成辨諸事。其自性本不生業。即此理事混融無礙。是故一心二諦皆無礙。故起信云。依一心法有二種門皆各總攝一切法（已上約終教說）八融事相入唯識。謂由理性圓融無礙以理成事。事亦融互不相礙。或一入一切一切入一無所障礙。九全事相即唯識。謂依理之事事無別事理。既無彼此之異合事一即一切。十帝網無礙唯識。謂一中有一切。彼一切中復有一切。既一門中如是重重不可窮盡。餘一一皆各如是。法性圓融故令事相無礙（此二門約別教取意）此文中以真如法界隨緣義為終教以事事圓融為圓教。大師何違本宗義以三乘教義成一乘義理。誰信用耶。答。有二意。一云真如法界隨緣義者。是一乘無盡法界緣起非三乘一相真如緣起也。故復古記下云。太一云。一乘緣起自體法界不同大乘緣起但能離執斷常諸過示。此宗不爾一即一切無過不離無法不同也（文）華嚴玄門云。若二乘教辨即異事顯異理。若此宗即事是理等（略抄）華嚴問答云。三乘緣起者緣集有緣散即無。一乘緣起即不爾。緣合不有緣散不無（文）壽靈云。三乘一相緣起。一乘無盡緣起（云云）准此文。今法界隨緣者一乘無盡緣起也。二云。彼宗雖云無盡緣起是一心緣起未及三密無盡緣起。故云真如緣起也。又雖以理成事故談事融未明性相歷然事常故。故先德云。顯一乘一心緣起談非性佛性然四曼（取意）般若僧正疏抄云。一道無為與極無自性住心文相交難見別意。一道者佛知見即佛性。此佛性自性清淨故云極無自性也。譬如。金真每值阿練其形萬差而其性不改也。問。爾者可云極有自性住心。何云極無自性也。答。其攝相歸性爾云可也（文）寶生御房云。又直因淨菩提心照明諸法故少用功力便得除蓋除三昧見八萬四千煩惱實相成八萬四千寶聚門初發心時便成正覺。得如來一身無量身。初位得後位功德猶論明昧是法華等顯一乘教相也。或已開淨知見照法性圓融解脫一切業煩惱時即知一切業煩惱。時即知一切業煩惱無非佛事本自無有縛令誰解脫耶。一斷一切斷一成一切成在於一地普攝一切諸地功德。因果無二始終無礙。猶明從微至著階位漸次有次第行布等是真言淺略。華嚴等顯一乘表德教門斷惑證理行相也。今真言祕教金剛一乘表德教門曰能治道品是一一行者本有內證祕密金剛智印。論所治惑障即一一法佛法然自性三摩地密印標幟也。何捨何取哉（文）。
    此心望前二劫等者。鈔第四云。此心望前三劫等者。三字誤書。謂此心屬第三劫故○第三劫極無自性心生時如蓮華盛敷故云望前二劫等。言若望後二心等者。此心喻八心中第五華種心第六成果心。後二心者第七受用種子第八嬰童心也。望此二心名果複成種。復能與彼後心而為種故（文）於業煩惱解脫即是如蓮華開敷。而業煩惱具依即是果複成種也。又解。此心是三心中菩提心。望前來二劫論時。當第三劫如蓮華盛敷。望後二心即根與究竟。此菩提心卻為因故云如是初心佛說成佛因也（文）朝譽述抄意云。前二劫者指初二劫也。根與究竟者以極無自性心為因句時。次以蒙佛警更增進心為根句此即金剛心一念也。後以成正覺位心為究竟句也。然顯教意見今之第八地心為果位。前二劫顯行滿昇此地故。今教以八地已上乃至十地心為成佛因初心佛矣。密教行始成八地故此約說三祇漸行而論。若據實尋其行者初地已上可云成佛因。故疏第十一釋初地德云。平等清淨離諸分別。劑此名見菩提之心為初成佛種子也（文）皆是密教行大空三昧故。故疏第六云。如上所說一生補處及八地三昧是約教道法門作如此說耳。然祕密乘人於世諦中即能通達第一義諦者從初發心時即具行大空三昧。其謂不然則於一生之中不能頓滿諸地也（文。取意）私云。抄約十心或約三心。二釋中述後釋意也。今謂不爾。抄師於出世間心生疏釋存三劫地前地上二意。今釋何必云八地已上菩提心句耶。又大師住心論第九引行者得如得（乃至）佛說成佛因疏文注釋云。前二劫者指他緣一道二種住心。後二心者示真言門根究竟二心（文）寶鑰中引經如是初心（乃至）而業煩惱具依文。與住心論少異。彼不引於業煩惱等二句也。於此釋異義。或云。第二第三劫中各舉初攝後云二劫也。意於前二劫中極無自性心如蓮華盛敷也（為言）故以論上文云。是因是心望前顯教極果。於後祕心初心（文）既顯教中有極無故。或云。以他緣·一道二心云二劫顯中間覺心非三劫義歟。釋二劫者二種住心之故。或云。第二劫舉他緣攝覺心第三劫唯取一道能所相望異故以一劫半云二劫也。半劫又一劫攝故。問。在第三劫指前二劫。應是初二劫。例如上文云前二劫中雖云度二乘地等。又望初劫未敷蓮第三劫總應云開蓮。若爾相對初劫。萬可入前劫。故知抄義合疏意。如何。答。宗家釋義深冥疏意。總持字義依處隨義可取文義。前三劫相對今十住心相望也。又初劫中湛寂證寂相望而分水中水上之未敷蓮。准知今第三劫中一道極無相望而別未盛已盛之開蓮華故疏第一釋無量智成就文云。爾時行人為此寂光所照無量知見自然開發如蓮華敷（文）此文說第八心。故今卷中引此文合所謂空性文。無量智者同法華佛智無量義。無量知見當彼經四佛知見理。然但云蓮華敷不云盛敷。故知於第三劫內開敷盛敷相望也。重意云。前三義中初義望字違上此心言。不順下猶如等文。大師釋又望前顯教者。對極無指一道等云前顯教歟。若爾何為證矣。次義又非理。何唯舉他緣一道不舉覺心乎。若又攝覺心者非二劫歟。故第三義為勝。上下文符順故。隨又前諸難無故。
    世尊以十方三世佛為證等者。釋心云。極無自性心望顯極果。於密初心之義以十方佛說而證之義也。故住心論九云。是因是心望前顯教極果。於後祕心初心。初發心時便成正覺宜其然也（文）此意十方佛說中且以報身所說華嚴文證顯果密因之義也。即以此義開示眾生云一大事因緣。又云淨知見也。故知以華嚴文而證顯果為密因之義。源出大日經說。非大師私義耳。問。今釋同法華中以大事因緣說四佛知見。何云顯果祕因之義耶。答。隨義轉用矣。
    行者解脫一切業煩惱時等者。自此下重釋經於業煩惱等文。已上再釋經上二句也。此中有法譬法說中初釋初句即知下釋而業下句。本自下二句如次釋成上二義。蓮前文兩次讀之。如良下譬說有二種。初譬中變毒為藥如次喻脫煩惱時即知佛事。用除眾病一句通應譬本自下二句。又義。以譬二句對法說二二句。各逆次配矣。又如下以譬二句對法說四句而兩次配之。又或此譬卻顯前開華成種之義。而萬像具依同果復成種之意。故若依後意可云萬像即空耳。演密抄第四云。知一切業煩惱等者。據事則凡情謂之塵勞聖智達為功德。約理則本離塵染。然與一切煩惱為依故以變毒·虛空二喻而相況爾（文）實範注云。私案變毒喻事虛空喻理（云云）阿字義第四（實範）云。又云。雖解脫一切業煩惱者。行者得此心時即名之為明。明來暗謝故。即是無明滅則行滅（乃至）生滅則老死滅等名為業煩惱解脫。又云。而業煩惱具存者。淨名經云。不斷無明而具明達之智。又云。眾生未成佛以菩提為煩惱。菩薩成佛時以煩惱為菩提。故華嚴疏顯三毒相普有正法。彼有五義。一當相即空。空故是道。非謂此三即是佛法○（般若）二約幻用攝生。亦非即是○（淨名）三在或用心○觀心為道亦非即道（浴流）四留惑潤生長菩薩道。亦非即是○（淨名）五當相即道。不同前四。不思議故。今第五義正與此同。故無行經云。婬欲即是道。恚癡亦復然。如是三法中具一切佛法即斯義。又如虛空出過眾相而萬像具依。故下經云。虛空無垢無自性○（云云）具可見之（云云）私云。覺怨并實範其意大同矣。菩提心義第三云。私云。欲入第三劫時先觀性空無相菩提超第三重無明極細妄執證得極無自性瑜伽之心名超第三劫行。約所度惑名第三劫行。約所證法名淨菩提心○真言初住於一分無明不斷而斷名超第三而極細妄執。然猶有四十一品無明故云解脫業煩惱而業煩惱具依。變毒為藥。即是初住以上法性同體之無明也。不斷而斷斷而不斷故云解脫而具依也（略抄）大師守護經釋下云。一切義宗經云。大聖說空法遠離於斷常。案上來文顯家之佛滯斷常二行未出業煩惱之苦依。故大日經中說如是初心佛說成佛因故於業煩惱解脫而業煩惱具依等。華嚴·寶雲等說應機之假佛未許究竟圓極之真佛（文）私云。而業煩惱具依義疏釋與大師釋是異。各據一義影略互顯歟。自宗十地有本有性德修生顯德二義。疏家約本有無垢十地故。無間道地前諸惑斷盡故。疏第三云。但知心垢盡處戲論不行即是第六無畏依。更欲如何表示耶（文）解脫道初地開寶聚門悟。故今文云即知一切業煩惱無非佛事（文）不同天台法性同體惑也。又寶鑰云。心外礦垢悉盡曼荼莊嚴漸開（云云）大師據修生斷惑十地故云滯斷常二行也。所以菩提心論十六分明昧大日經疏第四微細妄執等是也（西谷義也）或云。修生十地有有惑無惑義矣。寶生御房義云。夫真言地前者是豎義也。地上橫義也。依十住心論前九種住心皆是因也。是地前也。第十即果也。即地上也。豎論次第淺深皆是真言地前行相也。橫觀智智平等即地上行相也。又義疏中釋今經文有二意。一者此心（乃至）成種文似釋如是初心佛說成佛因故文也。上二句反顯下兩句順成。以此心兩字應流下二句矣。或讀文點皆為順釋。謂如是初心佛成佛·因說。上二句釋成佛義下二句釋因義也。故住心論中引疏今文合經局成佛因文矣。於業下文下別釋。行者已下文是也。故疏第三引今文云如前所說解脫一切業煩惱等除初二句矣。但佛說兩字廣貫下文故再釋歟。二者於業已下文又為所釋也。置故字以反順義成上佛因之義故。所謂上先作盛敷成種釋合解脫具依等經。故抄上釋云。於業煩惱解脫即是如蓮開敷。而業煩惱具依即是果復成種（文）大師守護經釋同此意矣。意離地前三妄故云盛敷。地上微細未斷故云成種。寶鑰云。望前顯教極果於後祕心初心者即此意矣。次行者以下釋更述別義也。若依頓證人。微細亦初地盡故云爾歟。前義約漸證人兼顯顯密差別歟。大師顯密分別為要但依前義也。若爾依後義不成佛因義乎。謂知無非佛事即頓證之因故云成佛因耳。但疏下釋。不思議幻義下句顯故爾也。意異矣。大師釋不引釋不引盡歟。或又約顯果後惑不存故云無非佛事。依密因後惑未盡故云果復成種。前後相成而成一義矣。或又釋論中熏離·熏俱作二釋。今釋當第二是一味故釋歟。問。無非佛事悟唯在諸惑斷盡位耶。答。准釋論染淨始覺悟可爾歟。故仁王經云。菩薩未成佛時以菩提為煩惱。菩薩成佛時以煩惱為菩提（文）又准同論五重問答明無明義者分分可開此悟歟。問。經如是初心等者寶鑰云。初發心時便成正覺宜其然也（文）以真言深位初地同華嚴淺位初住。豈夫可然乎。答有人云。祕宗又立四十二位。故彼宗初住入此宗初住也（云云）私云。不爾以同位寄同者淺深猶難辨。所以彼顯極果同密初心。故彼具文云。是因是心望前顯教極果。於後祕心初心。初發心時便成正覺宜其然也（文）既云極果。顯初住乎。又釋第八心云於諸顯教。是究竟理智法身。望真言門是則初門（文）但初發心時便成正覺者。指今經如是初心佛說成佛因文也。何云華嚴文成祕宗義。便如智論是助佛道初門之文矣。問龍樹付法亙顯密報佛唯說顯故相例不齊。故大師雖智論為顯密差別之證。華嚴不爾。如何。答。傳持龍樹既知密。能說如來不思祕。故大師釋云。應化如來祕而不談。傳法菩薩置而不論（文）楞枷我乘內證智可引作證。況大師處處釋中以釋論所引大本華嚴成顯密義畢。但初發心者如云初心未必發心住歟。或隨義轉用矣。
    若住此不思議解脫時等者。極無自性心在初地故云住不思議等也。故下文云。轉生極無自性心至不思議地（文）問。不思議解脫何必地上耶。第六無畏云不思議幻。故設雖地前何不云不思議乎。答。既下文云不思議地豈非初地以上乎。今文意迴向滿心垢悉盡入初地時。開一切業煩惱無非佛事悟。故云不思議地也。故疏第七云。若到修行地授不思議果。此修行地即是淨菩提心初法明門。例如聲聞見諦已後復入修道位也（文）此文分明矣。但至不思議幻者何云地前耶。故疏第三釋極無自性心云。即是真言行者虛空無垢薩提心也（文）又云。如前所說解脫一切業煩惱而業煩惱具依即不思議之幻也（文）非指今文乎。
    文永三年七月四日於高野山文六堂僧坊草了是偏為紹隆佛法回向菩提而已。
    金剛資賴瑜（生年四十一）

大日經疏指心鈔卷第十三（畢）
大日經疏指心鈔卷第十四

　　          

疏卷第二之七

    統論三劫始終等者。且約大師十住心者有多意。或唯蘊無我為始。極無自性為終。上三劫文各存二意故疏云。越世間三妄執出世間心生（文）約出世間心論三劫故。又云。持齊為始極無為終故上文中一毫善為始。下文中世間八心為一毫善。故持齊為始。又上文云。若住此不思議解脫時是真阿羅漢（乃至）應受廣大供養（文）故極無為終也。又云。正唯蘊為始兼攝人天。第十心為終也（觀抄義）私云。始兼正如觀義。終又有兼正。極無為正祕密為兼。上三劫中第三劫攝祕心初劫除世間心。下六無畏舉世間心無祕密心。故前後合論始終各有兼正耳。或始可通第一心。彼又有知過義。故寶鑰云。九種心藥（文）。
    在石礦之中者礦薛峋云。侯猛反。銅鐵石。祝尚丘云。金玉未成器。礦古猛反。金璞金玉未成器（云云）私云。礦字相通也。金玉中今取玉邊為喻矣。
    譬如收彼頑石置在家中者。問。譬說中既無此意。何合說中示此義耶答。今文中譬合互顯圓世間三心也。故有此句。所謂合中。是故諸善知識纔見眾生世間八心（乃至）遇便識之者第二持齊也。諸佛菩薩亦爾（私云。對前譬說云亦爾譬中雖無文有意故）久已證知（乃至）方便誘進令受三歸如前已分別說譬如收彼頑石置在家中者第三嬰童心也。受三歸戒。是護戒故。前譬中此心無文。又譬說中。猶有如意寶在石礦之中（乃至）與瓦石無異者第一羝羊心也。此文無合法故互顯圓三心耳。
    次以三種三心等者。有人云。見·修·無學三道云三種。此三道各有越三妄之心故云三種三心。但云拔業煩惱者舉無學三心顯餘二三心也（云云）信證僧正義云。第一僧祇內三種三妄執如次見·修·無學所斷也。聲聞·緣覺。證寂然界三乘人各經同三道斷彼三妄。然聲聞空我故攝唯蘊無我。緣覺與寂然界空法故攝拔業因積（云云）私云。此意三乘云三種三道云三心歟。觀抄云。三乘心三種三心。三種即三心也。又有義同第二義也。私云。第二義違住心淺深。見道·三果是唯蘊心。無學拔業心故。第三義唯三乘心可云三種心後三字無用乎。初義無難歟。
    爾時生於佛家等者。此文有二意。或攝祕密或屬極無自性心。合灰水使淨生於佛家合在憧雨寶之故。即知極無唯在地前也。地前地上是顯密界畔故。故寶鑰釋顯密異云。心外礦垢悉盡曼荼莊嚴漸開（云云）又云。顯藥拂塵真言開庫（私云）。悉盡者依疏極淨文歟。漸開又雨寶義也。疏云。從初地入金剛寶藏（文）若不開何入矣。重意云。入祕心迂迴直往二機異。今文明漸機入密。若行者已下述頓機入祕也。直從真言門直字此意矣。所謂迂迴直往雖巧度拙度不同俱入初地金剛寶藏故云獲寶無異路也。意漸頓修行雖是顯密異路入初地時同得三密寶故無異路也（為言）後義意若行者已前文皆明顯乘行也。巧度拙度相對分明故。況復三劫各置次言簡濫若生於佛家文更明直言初地。何不置次言乎。又結文以此因緣故堪受世間廣大供養也者又非釋經世間宗奉常應供養文乎。上疏文見歎極無德。故即知今文成極無義理也。但至合譬二重者於極無有斷惑證理二重。無間·解脫如次地前地上故。然次生極無自性句雖通斷證總句且約斷惑邊合別譬也。又大師釋者。大顯密對辨時雖云拂外塵於顯中斷證異故非無得寶。故寶鑰敘第九心云。初心之佛其德不思議。萬德始顯一心稍現（文）又第九心引菩提心論萬德斯具妙用無窮文為證矣。此等豈隨分非開寶乎。然猶望三密寶時彼非真寶故云未開藏也。又於初地位有遮表。顯乘極位寄同祕密遮情故云雨藏。一心三密雖異同初地位故。上文云至到一處。非所得寶是一也。又舟車神通頓漸異故云巧拙難易。然俱度五百由旬同路。故云無異路。非全得一寶也。又暹僧都云獲寶無異路者。謂是菩提心本末因緣故云爾。如云汝等所行是菩薩道。若依常途不得云此淺略大祕密（文）是以開曾意云無異路。海云。彼諸乘各各有所至果殊故云無異。非言一處也。大師言。所乘各異所謂亦異（文）以為證（云云）。
    此經從淺至深（乃至）我今悉開演也者。住心論第十云。心續生之相諸佛大祕密我今悉開示者即是豎說。謂從初羝羊暗心漸次背暗向明求上之次第。如是次第略有十種。如上已說（文）私云。疏家以心續生之相文成三劫從淺至深之義。宗家以彼文證十住心續生次第。故知影略互顯歟。又疏上文中以此文成八心等續生。宗家以八心三劫文成十住心續生次第。疏家宗家成一致非相違也。故疏第一云。已下答心相續義也（文）大師住心論第一云。善無畏三藏釋云。從此已下十種住心佛答心相續之義也（文）疏十心文釋十住心住心給。可思之。疏家意八心三劫中存十住心。故俱以心續生經文成義也。或又疏中十心云續生。論中十住心云心續生。各據一義耳。
    經信解行地觀察三心等者。朝譽義云。經心。信解行地觀察三心等者正指八地已上云信解地。經出過一切聲聞等已下文說八地上。故但疏云。此經宗理實淨菩提心已上十住地皆是信解行地也。為證初地已上皆信解地引畢嚴經文。經觀察三心者。若通論則初地為因二地上云根八地上為究竟。又一一地皆有三心。經依此義於八地上云觀察三心也。經建立十心等者。若通論則十地相望論十心。而一一地無邊智生。又付一一地各有十心也。經心正說八地上。疏主以實義云初地上信解地也。引華嚴·佛性等顯教成真言十地。顯密雖別十地功德是同故（云云。教相抄）私云。此義心經信解地者說八地上。故三心十心又約短八地上心也。疏言初地上者以實義約長短三義作釋也（為言）覺心義同之。證僧正義云。今十住心者從粗至細從淺至深本末合有十心。前九種合為六無畏位。第十中門十地總為真言門。十六重玄義橫豎統攝十二部經。則旋轉無盡。是名諸如來次第證入大悲發生三摩地。菩提心論立三種。行願者大悲。勝義者深般若。於中有二義。依教相遮著處。約空性旨直悟心性也。三摩地者自心本有實德。九種住心在勝義門。次第遮情義。祕密莊嚴是三摩地門實義。又釋論五翻問答次第淺深道理炳然。疏第二云。如前所說種子根□等及歸依三寶為人天乘。乃至又云。空性即是自心等虛空性（乃至）影像不出常寂滅光。故曰無相（云云）是天台常寂光境界是也。又云。行者得此心時（乃至）同會一處者亦彼宗意耳。又云。行者得如是微細惠時（乃至）故曰極無自性心生也（云云）是當華嚴法界緣起義。又云。真言門行菩薩等（云云）又云。信解行地觀察三心等者真言也。以續生分位配立諸宗疏家意趣顯然（取意抄）私云。此意三劫十地是地前地上不同顯教密教差別耳。寶生御房義云真言地前地上是異顯教也。夫真言地前是豎義也。地上是橫義也依十住心論者前九種住心皆是因。皆是地前也。第十即果。即地上也豎論次第淺深皆是真言地前行相也。橫觀智智平等即地上行相也（文）般若僧正釋云。問。論文然。今如上九種住心各第十住心亦有耶。答。第九極無自性心文之次云。復次祕密主信解行地觀察三心（乃至）此四分之一度於信解等（云云）文以下皆祕密莊嚴住心爾也（云云）私云。三劫六無畏三劫九種心地前地上古來二義。從顯入密人立地上義。唯密學者成地前義。經軌文二途大師釋左右也。然以地前義為勝疏家宗家等釋多分冥此義。故仁和醍醐高野賢哲皆以立地前義耳。又大日經宗顯密中委辨顯乘心故三劫六無畏九種心文分明也。金剛頂宗曲明祕密心故五相十六生說炳焉者歟。二經影略互顯成一揆矣。
    此經宗從淨菩提心已上等者。抄第四云。此經宗從淨菩提等者。即下文虛空無垢菩提心也言十住地者。住謂依持。地謂住生。依持住生名為住地。仁王經云。入理般若名為住。住生德行名為地。言信解中行者。信謂忍可樂欲。解謂了悟證達。各有淺深淺即地前深即地上此是地上行。即地上行即進修故曰信解中行也（略抄）疏第三云。此解行梵音阿毘目底。謂明見此理。心無疑慮。如鑿井已漸至泥雖未見未必知在近。故名信解也（文）第十五云。初信者謂隨分能淨諸根深信如來祕藏決定不疑慮心。信佛有如是如是方便。若依行者必成菩提。此是地前信行也。入地者謂初歡喜地也。准望聲聞法中猶如見諦人也（文）或云。信解行地者信十信。解行三賢。謂地前信解行攝地上唯立十地故云信解行地也。亦名到修行地者。疏第七云。若到修行地授不思議果。此修行地即是淨菩提心初法明門。例如聲聞見諦已後復入修道位也。此菩薩於百字明門中各見蓮華胎藏曼荼羅世界海（文）。
    唯如來各究竟一切智地者。問。疏第一云。如來信解遊戲神變（等文）又第四云。諸如來印從如來信解生（文）若爾何果位簡信解名云究竟地耶。答。依因信解願力得果德故果從因云如來信解也。故知今文中約正信解體。局十地。上下文約相從門名果。故無過。又十六玄門義云。疏第二云。十一地名信解地亦名到修行地（文）此釋信解有佛果也。
    自然於十無盡界者。六十華嚴第二十四（十地品）云。以十不可盡法而生是願為滿此願勤行精進。何等為十。一眾生界不可盡。二世界不可盡。三虛空不可盡。四法界不可盡。五涅槃不可盡。六佛出世不可盡。七諸佛智惠不可盡。八心所緣不可盡。九起智不可盡。十世間轉法轉智轉不可盡。若眾生界盡我願及盡。而眾生界實可盡○我諸願亦不可盡（文）。
    生十大願等者。抄第四云。佛此菩薩住歡喜地發如是大誓願如是大勇猛如是大作用。以此十願門為首滿足百萬阿僧祇大願。佛子此大願以十盡句而得成就（乃至）故我此大願善根無有窮盡（文）私云華嚴經云不可盡。今疏云十無盡界。何抄云十盡句。可尋決矣。十願者華嚴探玄記第十一云。願是希求義○今依梁攝論具列十名。一供養願。願供養勝緣福田師法主二受持願。願受持妙勝正法。三轉法輪願願於大集中轉未曾有法輪。四修行願。願如說修行一切菩薩正行。五成就願願成就此器世界眾生三乘善根。六承事願願往諸佛土常見諸佛恒得敬事聽受正法。七淨土願。願清淨國土安立正法及能修行眾生。八不離願。願於一切生處恒不離諸菩薩得同意行。九利益願。願於一切時恒作利益眾生事無有空過十正覺願（文）私云。經文廣博故不引之。抄具載。可披見。問。今此十大願因·根句中何攝耶。答有多義。範云。因名攝也。初云得此虛空無垢菩提心時終結即是菩提心為因。故知十願百萬等大願皆因句攝也。觀義云。根句攝也。故次下文云。從二地已去大悲萬行即是大願（取意）但上文無垢菩提心為因二地以上所修大願云大悲萬行也。所以得菩提心時於十法界生大願故能所生義異。何願為因乎。今文中為顯因舉二地上願也。結文此願即菩提心為因也（為言）此行增長至八地名方便也。私云。依前義會下文者。大悲萬行者大願為緣於十界生根。彼根云大悲行也（為言）故知非大悲萬行即大願也。故華嚴經云。菩薩住此歡喜地能成就如是大誓願（文）更立義云。長短三句中。約長則初地攝故因句攝。據短是根句攝也。所以者何。初地大願雖因攝二地上增修即成根也。即大悲萬行也。此根八地上增長云方便也。既云增修非簡初地乎。雖然於初地中發心誓願異故短中根也。又下文引經云。發十大願已則得利益心○（等文）彼經疏云。由先大願熏心故則得利益等十心為起行依（文）依此文十心既初地果相也。十願初地根攝也。故知約短三心根句也。若據長三心因句也。彼疏起行者當今疏二地上萬行矣。
    於十法界生根者。抄第四云。謂於前十無盡界中所修悲願能引起後地方便名之為根（文）意云。於前十無盡界中所修大悲大願起八地上方便二地上悲願為根也（為言）此釋前十大願為根句也。問。華嚴經云。菩薩住此歡喜地能成就如是大誓願（文）若爾何云二地上行耶答經中云成就。可初地位。成就現在故。疏中云生十願。可二地行。生在未來故。又於十法界生根與前於十無盡界生大願文言既同。義理豈異。故知大願即根也。又云。依願起行。何願即行乎。所以於十法界或生願或生行。故今云根也。
    八地以上境界皆同等者。抄第四云。八地已上者。謂後三地境界緣同。以無相為境故。言但約方便等者對治惑障有階差故。佛性論云。無相無功用道者即領先已上。無相者即真如境。乃至云言究竟者。八地已上見境皆同更無別境所未見者。故名究竟。但約方便猶有淺深耳（文）此釋心云。於八地上無相無功用道有二意。約所證理無差別故云境界皆同。是釋究竟義也。又據前證智有斷障階差故云方便階降。即釋方便義也。例如清涼略策云。理無淺深證有階降以無為法賢聖不同（云云）故知八地上理智云方便究竟也。問。若爾初地乃至七地有智證理。何不云方便究竟乎。答細論有其義。故云各有三心也。然大分八地上無功用位故殊立此名。七地前有功用位故。又大師祕藏記云。三句義○即是真言行者用心也。從凡位修行六度圓滿成佛故曰以方便究竟成佛以後以大悲濟度眾生故曰方便為究竟。向上向下讀文有異（文）密嚴院云隨順菩薩方便隨順眾生方便（云云）私云。心向上方便以因行方便成果位究竟故若約長三句則七地前大悲行云方便。八地上可云究竟歟。但今文八地上名方便地者方便所成地故從因云爾也。又云。成佛云究竟。八九十三地方便歟。方便之究竟。向下方便者濟生方便即為究竟故方便即究竟。尊勝儀軌云。遮那大日即是法身。火天智火即是應身。已身住方便即是化身。故經云。方便為究竟能作一切佛事。是故自身為化身（文）諸佛利生方便能現化身濟物為究竟也（為言）又准隨順眾生方便者又方便之究竟歟。依主持業隨宜矣。又疏第三云。復次初入淨菩提心門見法明道如識種子歌羅羅時。前七地以來為大悲萬行之所含養如在胎藏無功用以去漸學如來方便如嬰童已生習諸伎藝。至如來一切智地如伎藝已成施干從政。故名大悲胎藏生（文）私云。八地已上無功用位學如來方便如習伎藝云方便。至一切智地如伎藝已成云究竟歟。若爾八地上方便究竟雙明故云方便究竟歟。問。若爾何下釋佛果云上上方便耶。答。疏第一云。即萬行所成一切智智之果說名方便由內具方便故方便之業即是利他（文）果位由內具故云爾也。問。向上向下義依何文耶。答。疏第一云。方便究竟者。謂萬行圓極無可復增。應物之權究竟能事。即醍醐之妙果三密之原也（文）私云。應物已下向下方便。已上文向上方便也。此文方便究竟似局果。云萬行圓極無可復增故。疏第三說見支分生曼荼羅境界云。謂初發淨菩提心時。見此曼荼羅已。遍法界昇第二住。又逾廣逾深作十轉開明乃至第十一地而後所見圓極（文）既云第十一地所見圓極。今萬行圓極義可局果位歟或又准今疏八地上文者無功用位見曼荼羅境界有優劣故云萬行圓極歟。
    若觀一一地亦自有三心等者。釋經觀察三心句。初列名。即是因·根·究竟心是也·後若通論下配位。於中有二。初通門。謂長三心配十地。後別門短地地分三。今文是也。此中有二。初釋總標句。後此經無量下釋別句文。初中二。略示·廣釋也。廣釋中。因緣者因句也。因即緣。例如親因名因緣矣。方便中。淨治果相者向上方便也。治地是大悲萬行。此萬行所成果相即究竟。謂以方便萬行成究竟果相。故云向上也。故疏第一云。即彼萬行所成一切智智果說名方便（文）方便業者向下方便也。故又第一云。由內具方便故方便之業即是利他（文）餘皆准此者以初地三心准倣二地以上耳。次釋別句中。初釋根句。有十心下釋究竟句（中間無對無量等句通上下句總句也）。於中二。初釋建立十心。後釋無邊智生。初中有作釋·引證·結成也。此別釋中但有根究竟闕因句也。又但約短三心作釋顯長三心義也。總句既兼通例。別句又可通長短故。
    華嚴經云。發十大願等者。注華嚴經第五十六（經第三十四錄疏注經）云。佛子菩薩發如是大願已（由先大願熏心故則得利益等十心為起行。依於後十行作自在。然有二意。一以十心通為十行之依隨釋易了。以十心別對十行以治十障。文皆次第。唯信行最初而不濁居末者以與釋文相接故也）則得利益心（利益拔苦即是悲心所依。治損害障能成悲行）柔軟心（歟樂柔軟。即是慈心。治嗔恚獷強障）隨順心（隨順所求。即是施心。治於身命財生顧戀障）寂靜心（寂靜無求。方能求而無厭故。是無疲厭心。治希求報恩貪著利養不寂靜障）調伏心（三學調伏是知經論心。以經詮於定論詮於惠經兼於律。復是調伏治無善巧求加行障有則調伏故）寂滅心（雖行世間妄惑不生故云寂滅。是解世法心。以治性不柔和不於他心隨順而轉不寂滅障）謙下心（高崇賢善拒惡不增故名謙下。是慚愧心。治於放逸之高舉障）潤澤心（能修出離以法潤澤即堅固莊嚴。治於種種猛利無間無斷生死大苦生怯弱障）不動心（能如說行故心不動。即供養佛行。治於大師所猶預疑惑障）不濁心（即第一信行。信以心淨為性。離不信濁故。此治全未發心全未受持菩薩學處障。由治十障故經名淨治地法。法法通於教證。此所治障具如瑜伽三十九說文）。
    次又成就十種淨諸地法等者。抄第四云。次又成就十種淨治諸地法。謂即能信如來本行所入乃至信成就果。即信也。菩薩乃至見諸眾生不免諸苦即生大悲。此乃悲也。是諸眾生我應救護令住畢竟佛道之樂。慈也。菩薩隨順如是大慈悲法於一切物無所貪惜學行大施。喜捨也。是菩薩以大悲心大施心救一切眾生心無疲懈。即無有疲厭也。菩薩生無疲倦功德於諸經書能自開解。即知諸經論也。由是功德善根能籌量應作不應作於上中下眾生隨宜利益。即善解世法也。由是功德則知時知量慚愧莊嚴修治自利利他之道功德。即慚愧也。如是功德精勤修行心不懈退。是精進不退功德。即得堪受力即堅固力也。得堪受力已勤行供養一切諸佛。即是第一供養諸佛也（文）。
    復次住是地已善知諸地障等者。抄第四云。言復次住是等者。謂此地菩薩已具十種淨諸地法更於諸佛菩薩善知識所諮受請問成就是地之法○所謂善知諸地障者。入初地時皆由觀解故知障有十障十地。故知智有十治十障。故立十地別。善知成壞者。攬行成位能集諸行即成相也。解位無體住自行故即壞相也。善知地相果者。謂方便智帶相觀終故名相果。善知地得修者。謂得入時即根本智顯是證修。非緣修故善知地法清淨者。謂勝進位後得智信等淨地之法。離障清淨故。善知地地轉行者。依前起後。地背相捨故。善知地地處非處者。二執名非處。二空為住處。亦是相應不相應也。善知地地殊勝智者以後勝前增長善巧。名殊勝智。善知地地不退轉者。謂具方便不退轉故。善知淨治一切菩薩地乃至入如來地者。能治障盡得解脫故等（文）。
    更約前三心作十心說之等者。覺心云。更再釋前觀察三心文也。所謂前以三心約通別義門攝華嚴眾多十心也。今示開三心作十心以通別義攝華嚴十心也。所以上既一章文悉釋畢重作此釋故（云云）朝譽義釋經建立十心等文也（云云）具如先出矣。私云。疏家作釋尤可依經說。何捨十心明文云依三心他文。所謂經文非無趕快說。經中三心十心文各有總標別釋。信解行地觀察三心者三心總說也無量已下別說也。信解地無量無對不可思議者十心總說也。建立十心下別說也。然建立十心等二句含二意或三心中究竟句別釋也。如疏文。或十心中別句也。含疏意若如釋唯取三心別句者信解地無對等二句似無用歟。所以三心首標信解行地外更云信解地等。豈非十心標句乎。故知建立十心等文含多意故通二種十心也（利益心等三心果相種子等十心云二種也）但更約三心等者。前信解地約三心釋之畢。今更於約三心之十地作十心說之（為言）又雖一章文約三心釋訖重於建立十心文釋別義。何過。若如所成者別句文不可有長義。如何約短三心釋訖故彼不許者此又不成乎。問。建立十心文疏釋分明。何云釋彼文乎。若於一文有三心十心二義者一段文悉可通釋歟。所以以三心盡十地。十地又如次種芽等十心義。其理極成何必尋十心文句乎。次後十心文八心段有之。何為奇乎。若又信解地標句為所由者三心釋可局觀四攝法文。下文十心文故。文起盡彼此不相順如何。答。一字攝多教文含無邊義故或全文皆三心總別兩釋也。如疏釋或信解地以下又十心總別說也。如更約三心等釋也。或上三心總別說。下十心總別說。三心中總標具標三心。別句唯明根顯餘二句也。十心中總說歎德未云十心。別說指十心也。故知總別兩段影略互顯而示義門多端畢。又一文再取其例是多。謂如釋論能所平等門本文等而已。
    所謂果中之果者。私云。有二意。一前六心中結實既果也。彼結實還為種更生無畏果上文云。今此受用果心得成後心種子（文）故云果中果也。二三句中八地上是果。又十心中果故云果中果也。故今文云。此二心於第八心中約方便轉開出之畢（文）意三心中方便中開無畏等心故云爾也。
　　且如住初地時（乃至）推之可知者。覺心云。初一地時成就一切淨治法。并知一世地果相。是以悟初地智力悟後後地位也。如此今地地具十心事例彼可知之也（云云）私云。於此文有二點。一云初如字被知諸地相句讀之。是釋初地十心義也。藉此下二地上具十心之義。例准也。一云如字及更解二地讀之。以上舉前短三心義也。以十心下今十心義例准也。
    然此經宗從初地（乃至）自當證知也者。朝譽義云。顯教十地如說華嚴。今宗於十地功德有淺略深祕二法。淺略者謂華嚴所說十地法門也。深祕者謂金剛頂所說十六菩薩功德也。菩薩若證入初地莫問顯密行必悟淺深二法。入證之後如實見佛界。故華嚴說淺略為十地法。是教門說故也。若不達如是密號等者。若淺略者即因緣事相之十地次第可涉其品位。若深祕者事相十地之上即證顯十六菩薩功德也（云云）信證僧正云。今釋位義有兩種義。一顯教中有兩種義一從初地入證及從初住入證。此兩行人障其心解或離或即故有兩處分證不同。二彼此相望十地為深十住為淺。何以故。十住去佛尚遠。須到十地方乃近故。依實說從初地入名真分證。華嚴十地含此兩意。又今經中多導十二地。此取進果之位故不涉於十住品。又一一地皆具十心。都有百心。百心滿時得成佛果。例如金剛頂十六大生各具十六至于第十六生得最正覺。第二正顯今宗正義。上來住地分證之義皆約顯教行人說或從初地或初住入此祕密。所以處處文中所說位義多約教道淺略門。今此教中初發心乃至十地此生滿足之。如實知自心名一切種智。何用次第修行。諸文中分別地位者對比顯教令行人知法相而實無時方。一切本不生虛空。何論長短而論因果。令除上慢養分別淺深兩釋。若總論之攝於淺略。其深祕門在師。只不可執文。若偏執文。因緣事相未是此宗深祕之趣。此中有擬儀外跡之說（趣意）寶生御房義云。於真言十地作淺深二釋。淺略十地行相如華嚴十地說。深祕釋如金剛頂十六大菩薩生也。若淺略十地依華嚴意釋有二。一次第。位位次第遷登位位時分經歷位也。二圓融。十地功德皆法性緣起故諸位功德一一皆悉平等相入相即主伴無盡也。如此雖云甚深望真言此淺略行相。當知真言深祕十地是一一位皆當體法然輪圓三密四身六大四曼涉入無礙過剎塵。謂之密十地也。若不達深祕釋不知密號但依文說則因緣事相往涉顯教義門。有疾菩薩不可不慎（趣意）又十六玄義云。疏第二。十一地名信解地。廣引華嚴經釋信解相作淺略深祕二釋。淺略深祕如華嚴經。深祕如金剛頂十六大菩薩生（云云）但以深祕地位行相正為真言地位行相也（云云）覺心義云。依華嚴十地名言作淺略深祕釋之次。引合自宗金剛頂十六大菩薩生淺略深祕意令准知也（云云）私云。古德異義不同。或今經真言十地有淺深二釋。淺如華嚴十地深如金剛十六也。或顯中淺深釋也。約住地淺深位故。又密中淺深也。約迂迴直往二機故。或今經信解地淺深二釋如華嚴經深祕如金剛頂也。或先舉華嚴淺深二釋合金剛頂淺深兩釋也（云云）私更解云。今此文通伏難也。上來引華嚴十地眾多十心釋今經十地。恐顯密雜亂歟。仍為遮彼難云然此經宗從初地入金剛寶藏等。依無畏口傳華嚴名言須作淺深二釋。其中以彼經深祕義同今經而作釋也。若不達如是密義但依彼經淺略文說今經深祕義則今經菩提心本末因緣事相往涉於華嚴十住品矣。若解金剛頂大生今經深祕義自當證知也（為言）問。金剛寶藏者菩提心實相歟如何。答。覺心云。以根究竟可云金剛寶藏也。謂此經宗言簡餘經也。然自心實相法門顯密大同也。初地證不生理亦顯說故密自心實相非青非黃等遮情義非表德道理故（云云）寶生房云。金剛寶藏者本有無垢金剛一乘祕密曼荼羅也（云云）私云。菩提心實相云金剛寶藏也。故疏第一云。經云。祕密主。云何菩提。謂如實知自心。即是開示如來功德寶所也（文）又云。云何即知菩提心生。越百六十相續心即是淨菩提心。行者最初開發金剛寶藏時見此心性（取意）此文分明。不可異求矣。但至初地同類者於初地菩提心有遮情表德。此中遮情義似同顯乘寂滅絕離極果故云爾。理實彼異。顯極理四種方語不及故云絕離。密遮情以如義遮遣破執說故文。言雖同義理全別。何況菩提心表德實義乎。故云初地入寶藏也問。以十六大生攝十地盡。如何。答。或云。十地攝十六生也。故儀軌云。現世證得歡喜地後十六生成正覺（文）或云。金薩地前也。故不空心要云雖證薩埵正位而見惑未除（文）既云見惑未除定知地前也又菩提心論云。若纔見者即名見真勝義諦。若常見者即入菩薩初地（文）既異初地常見。云纔見者地前金薩智分也私云。金薩通地前初地二位也。真言行者菩提心相似真證皆金薩故。但儀軌文約真證也。心要約加行等觀心也。證者得義也。正位者正定也。金薩通地前地上。故三賢正定位金薩見惑未斷也（為言）禪要云。乃至滿三千大千世界乃至即便證得解脫一切三昧得此三昧者名為地前二賢（文）若金薩局地上者此等地前智分攝何菩薩乎。又非本有修生智惠故唯云地前。初地金剛經軌文分明故。菩提心論文今義潤色也。金薩通二位故有纔常見異也。問。以十六生相配十地方如何。答。依金剛三昧經說十六長配十地。具如即身義抄又仁王經陀羅尼祕釋（不空）云。於瑜伽教中成普賢行十六行如聲聞見道中十六行也（文）此釋意於初地位具存十六菩薩。准見道十六心故。准知二地已上各具十六德也。演密抄第四云。又此十六大菩薩生。若一一從菩薩說時有其十六行者。未度此時未得成佛。若能一生度此。即是一生成佛。都名一生則無十六之異。故云十六大菩薩生也。又此十六大菩薩皆從普賢薩埵心生故○下十五菩薩出生大意同此。已上義當深祕之釋○（文）或云。初釋十六大生一生中漸次證也。後釋一一地中各各證十六功德也（云云）。
    經云。我一切諸有所說等者。或云。我一切經中所說行果悉依十地三心修行得之云意也。或云。我一切者釋家云如上一切智地無盡莊嚴境界是也。諸有所說者釋家及餘修多羅佛所稱歡等文是也（云云）。
    如上一切智地無盡莊嚴境界者。觀抄云。有云。上明菩提心為因示一切智地。是云如上等也。或云。如上一切智地無盡莊嚴境界者佛瑞相所現種種未曾有事是也。金剛手見此一切智地外跡問其宗本一切智智。指彼云我一切也。餘經者摩訶等所明六度等也。
    是故餘經如是廣歎等者。覺義云。顯經及金剛頂經等也。雖真言經具不說三句者可攝枝末餘經。大日經名根本經王。又釋今此經中唯明此樹王種子等故。故又顯經等中得王名。是相形不定故密經復如此互為主伴故（云云）範義云。今餘經又得是顯經。疏前後文皆指顯云餘教故。今種子生育因緣者因·根·究竟三句也。然金剛頂中亦說三句。故又義。顯密相待時顯云莖葉。兩部相對時金時故云華果胎因故云種子。故金剛頂部攝餘經中何失（云云）私一義云。唯於密經相對金剛頂部云餘經也。其故經我一切諸有所說文此經餘經皆見大日說故。疏釋意。今經一切智地果并金剛頂所歎行果無不依今經菩提心也（為言）若餘經是顯經。何與彼俱舉今經一切智地乎。若此行果唯云顯行果者。從密因生顯果乎。猶如栴檀種子生伊蘭果矣。又違果復成種之釋故。故知今經及金剛頂行果皆依今因也（為言）理實二經皆雖說因行果。今密中專菩提為因為宗故顯彼德也。故住心品結文云。已說淨菩提心諸心相竟（文）可思之。
    是故智者當思惟一切智信解地者。朝譽云。從此已下說八地已上之益也。故疏云經復舉益勸修。此中一切智信解地者一切智與信解地二地也。故疏上云。十住地皆是信解中行。唯如來名究竟一切智地（文）謂一切智者是佛地信解地者是八九十地也（云云）私云。今此文雖有依主相違二義俱信解通十地也。
    復越一劫昇住此地者。抄第四云。地者即指一切智地也。下疏云。就前三句中更開佛地為上上方便心。至此心時名度信解。由前劫信解行地復越一劫昇住佛地。此言一劫。非更一阿僧祇劫時分。但越佛地一障便名一劫。為此宗以妄執為一阿僧祇劫故前疏云若一生度此三妄執則一生成佛。何論時分。前言三劫不說四者合佛地一障在十地故。又解言。復越一劫者。即是越此第三一劫昇佛地故曰復越一劫（文）私云初釋意。一劫者佛地一障也。此地者佛地也。意依初入此八地上信解地之功力復度微細妄執而昇住一切智地也。理實四妄也。後解意。一劫者第三極細妄執也。此地如前。意入八九十信解地度第三極細妄執昇住佛地也（為言）三四妄義雖異俱佛地云此地而二劫置地上也。二義俱不明三劫地前所度也。云八地上乎。又信解名通十地。八地上何云初入耶。況復初義四妄義經疏起盡安在乎。故今文云。名度三大阿僧祇劫也（文）如何答三劫地前。地上如先成矣。所以祕藏記文分明上慈氏儀軌云。若一生中從初念誦至於越三無數劫行即證一生補處三莽地。越一百六十心三度即是度三遏僧祇行（文）又四妄文是經中。此四分之一於信解（文）大師祕藏記分明也。又疏第三云。乃至為一生補處菩薩擇去心中無明父母極細之垢亦名治地（文）等覺因滿菩薩所斷無明父母惑豈非第四妄乎。又同卷云。如來已度此微細戲論進趣都息故名超越心地也（文）佛地所斷微細戲論非果位所斷微細妄執乎。又初入者極細妄執。入八地上信解地初斷故云初入地。又度三祇者抄云。前言三劫不說四者合佛地一障在十地故（文）准知今文又爾也。私云。有二意。此地者初地。一劫者第三極細妄執也。迴向滿心無間道斷極細。故云復越一劫。初地入心解脫道入信解地故云昇住此地也。經文一切智信解地者一切智之信解地。依主立名指此云此地也。故次下舉一道極無第三劫意云解脫一切業煩惱等。全同前第三劫說文故此意。今文在十地後故。恐有人濫佛地障故。重作此釋成極細旨也。又義。一劫者微細妄執。此地者總通十地也。意於第三劫開第四妄執為真言十地所斷障。至第十一地。時斷彼妄執盡名一切智地也。是約小機漸證也。若據大機頓證者初地菩提心位頓證十六大生故發心位一念頓斷四妄速得十一地功德故先釋第三劫云越諸戲論○依此相續生（云云）疏釋云業·壽種除。復有佛樹芽生（文）其次約三心等釋十地行畢云復越一劫等。復字起盡說文鉤鎖。今文說佛地斷證也。但初入信解者。上此一切智信解地者顯一切智即信解地故約佛果信解云初入歟。度三僧祇者。微細是雖第四合門時第三攝故今第四云第三也。但行者已下文明十地菩薩舉益（佛果益也）勸修（微細對治行相也）義時因便又明地前三劫舉益（生極無也）勸修（諸佛勸喻）也又義。第三劫八地上故為顯從極無因滿至佛果故作此釋歟。此義違上上方便文歟。若一道極無為相生起因可云上方便。如何。然大師祕記中地上三劫義又云上上方便故無違歟。又義。是故（乃至）信解地者總標。復越（乃至）信解者別釋也。此中復越一劫昇住此地者釋上信解地。故疏云。即是初入信解地（文）所謂一劫者第三妄執也。此地者信解地。初入初地時正斷極細故經云一劫。入此地則三妄皆已盡故疏云度三祇劫也。次此四分之一度於信解者釋上一切智也。故疏云。名究竟一切智地（文）此意可讀一切智與信解地也。若唯立三妄意十地無惑故。疏云更開佛地為上上方便心不云斷惑。故或開第四妄執。十地及佛地斷故。祕記中立四妄執也。但祕記云越三妄執十地究竟故。復越一劫應是因滿。微細唯佛果斷。云斷微細妄執至佛果故之故。或又越一劫入初地斷微細得佛果舉初後顯中間諸位斷證也。若斷第四妄執云復越一劫者。行者初觀空性（乃至）二乘地也文何次耶。故知彼欲斷極細智品令知有一道·極無二心故疏家作此釋也。前諸義中此義冥經疏文歟（文永一年七月十二日始安立之）。
    行者初觀空性時等者。疏第六云。經云。八地菩薩三昧道不得一切諸法離於有生知一切如幻。是故稱觀自在者。如已說十地道。若次第而進當說佛地若漸下者當說第九地。何故說八地耶。以一切菩薩初度第七地時上不見諸佛可求下不見眾生可度謂住大涅槃於萬行休息。爾時十方佛以此三昧道發起其心得度菩提心難地。是故別說從此進入九地中。無別說從此過患難故不須別說行處印也。從初發意以來深觀十緣生句入此地時得度性空彼岸故云不得一切諸法離於有生。復以善巧方便於如如不動中起十緣生無邊大用。以如幻三昧遍至十方佛剎。親近種種善知識普學無量度人門。隨諸眾生應以何等像類言音而得度鄧皆現之而為說法。是故世間見如是事跡故號為觀世自在者。是初入蓮華三昧之異名也（文）鈔第六云。至第八地住於法愛貪著寂滅。爾時十方諸佛以七事勸從此。發起離著之心。得度菩提心難處○故瓔珞經云。一切菩薩初度第七地時。上不見諸佛可求。下不見眾生可度。為是住大涅槃於萬行休息。爾時十方諸佛以觀自在三昧道發起其心。得度菩提心難處（文）或云。下八地驚覺說。與今第三劫文是文義全同。故知第三劫八地已上也（云云）又瑜伽·攝論等顯經論中。皆三賢為初劫。初地乃至七地為第二劫。八地已上為第三劫。起信·釋論等亦爾。准知今經疏又可爾乎。私云。疏家前後釋皆以第三劫為初地。宗家以一道·極無寄寄齊初地先成畢。但至下文者約教道門。以地前第三劫寄同八地上也。例如彼顯乘云初二三地相同世間。四五六地寄同羅漢等。若據實證門。第三劫二心迴入真言初地。故三劫地前也。故疏第六次下云。又如上所說一生補處及八地三昧。是約教道法門作此說耳。然祕密乘人於世諦中。即能通達第一義諦者。從初發心時即具行大空三昧。其謂不然者。則於一生中不能頓滿諸地也（文）況復今釋雖似同第六卷釋進退義實異。若住此位在八地。何云退不墮二乘地。若退第八地則應七地等之故。又不可云不進得上菩薩地。當位既菩薩地故。故知一道心在地前。出過二乘地故。極無心即初地故云不進上菩薩地也。第三云上菩薩地即此意也。住心論望前二劫（他緣一道）望後二心（根究竟）之注釋深契此旨耳。但顯乘中八地上為第三劫者。顯密意異也。何一同乎。故真言問答云。八地沈空一道蒙心佛驚。而轉生地上極無心。然後入真言初地也。又義云。八地三昧道者顯教八地已上也。意八地已上境界皆同故。是即以顯教極位同真言初門也。大師處處釋此意歟。故檜尾口決云。不見於身心者。梵云阿莎波那伽三昧也。住此三昧言住寂平等究竟真實智也。是准顯教當八地已上。何故者。住如幻三昧。是第八地也。亦文言想身證十地故。是第十地也。然今八地已上行相同故。今言八地已上耳（文）又宗叡私記云。阿莎顯耶伽者是顯教八地以上。住如幻三昧（文）兩口決既以八地如幻三昧云顯教顯八地已上彼宗皆為第三劫。為八地上也。非密八地已上也。彼即真言初門故。疏第六次下文云。復次此中應說初法明門三昧道。於上品中已說故不重言（文）初法明門者。初地淨菩提心也。上品已說者住心品也。上說顯八地三昧乎。下指密初法明門。以顯極位同密初門也。又五相觀意前住無相觀思惟諸法空。是故得觀空一邊。未見自心相。今依徹心明力故知心如月輪也。故大師敘第九心云。雖入此宮初發佛五相成身可追尋（文）問。今文配二心方如何。答。行者初觀空性（乃至）亦名無記心者。第八住心也。然以菩提心（乃至）真離二乘地也者。第九住心也。問。今此沈空位第二劫終覺心不生心也。彼宗專談空理。故依之疏第三明三種幻中。三者以心深著心實際中欲離有為無為界。故觀十緣生句○即不思議之幻也（文）既沈實際位為第三劫不思議幻所治。豈非第二劫耶。又口決中。儀軌不見於身心。住寂滅平等究竟真實智。名住八地上如幻三昧。是指三乘第十地究竟佛所證也（取意）又寶鑰中中引菩提心論心體自如不見身心住於寂滅平等究竟真實之智。而證覺心乘。既論軌二文全同。口決既指彼云八地如幻三昧。非同大經說耶。疏下沒心實際為第三劫所治。宗家論·軌文為第七心。或云三乘。是知第二劫終第七住心也。爾者如何。答。住心實際位第三劫一道心也。所以所謂空性無相無境界是第三劫文故經疏施設炳焉。大師又以此文證第八心。故今文又為顯度極細妄執有二心作此釋。故但至下卷文。者不思議幻是於第三劫內。八九相望為能所治。而作此釋歟。例如於初劫內即蘊即空相對為能所治耳。故知第三重幻為令知第三劫中二心異。以沒心實際一道心為不思議幻極無所治也。故疏第三云。如說極無自性心攝華嚴種種不思議事（文）又口決釋彼下釋云。今是定志三乘究竟位佛。未知自心開一乘極究竟位成佛。故教汝所證一道清淨。更知自心理佛果極位也（文）心云。三乘究竟佛不知實已開天台一道清淨理故驚覺也（為言）又云。三乘者小乘三乘。一乘云三乘。顯一乘極位故云爾。一乘者金剛一乘也。意云。三乘極位一道清淨。未知自心當開祕密一乘成佛故（為言）菩提心論文於一文含多義。故且證第七歟。又第九所引乃至言含彼文。故通第九心歟。遍滿記中以彼文證通達心矣。況復大師祕密釋云。覺心不生人無自性故起一道如實心。一道如實人蒙諸佛驚覺故發極無自性心（文）此文但驚覺第八而不云驚覺第七故。問。抄第四釋轉生極無自性心云。前劫發無緣乘心。以六種譬喻作唯識觀。了知三性雜染等法皆無自性○雖作此觀未得稱極。今以十緣生句觀自心畢竟空性。我之與蘊法及無緣皆同一性。所謂無性名極無自性。此空智生名極無自性心也（文）此釋又住心實際位指第二劫見。冥疏第三文。又如成者第二即心幻既初劫心沒法中為所治。不思議幻豈違彼乎。答。覺苑師不知十住心續生。故第三劫為極無一心。第二劫唯他緣一重故作此釋也。恐不合疏意。二三劫各存二心。經疏起盡分明故。第三劫中所謂空性下成心之實際義。合今文初觀空性時皆入心之實際（云云）又皆入實際說同皆入阿字義。卻云漸入阿字義耶。又即心幻二劫相望。即空不思議於一劫內二心相望顯義門多端矣。故知第三劫內一道極無淺深經疏起盡明鏡者歟。問。設許二心一道極無淺深又不共許歟。依之疏第三云。又此經宗橫統一切佛教。如說唯蘊無我出世間心住於蘊中即攝諸部中小乘三藏。如說觀蘊阿賴耶覺自心本不生。即攝諸經八識三性三無性義。如說極無自性心十緣生句。即攝華嚴般若種種不思議境界皆入其中。如說如實知自心名一切種智則佛性一乘如來祕藏皆入其中（文）此文既極無後置如實知自心。佛華法華次第。何云天台華嚴淺深乎。故智證今經指歸出此文畢云。或立十住心判一代教未合此文。不足為論耳（文）又安然教時義云。如實知自心之文。釋以為。從此復有十重深行阿闍梨。亦攝佛性一乘如來祕藏。此中佛性即涅槃經。一乘即法華經。祕藏即真言教。而海和尚以上如實知自心等文下所謂空性等文為天台宗。於顯教是究竟於真言此初門。而安華嚴教之下（云云）此難意如實知自心文攝天台真言。二宗既同教。何以天台安華嚴下耶。教時義又云。經中所謂空性乃至極無自性之文及十緣生句義釋以為。生極無自性心入曼荼羅海會一種阿闍梨。亦攝華嚴般若種種不思議境界。此中華嚴是華嚴宗。般若是三論宗。而海和上以所謂空性等文為天台宗。以極無自性一句為華嚴宗（云云）此難意覺心不生阿闍梨後但立極無自性阿闍梨。此中更不云有一道無為阿闍梨。又極無自性句攝三論華嚴。何大師偏為華嚴乎（為言）爾者如何答朝譽云。極無自性者。談圓融相即而未見法自性立其名也。若爾偏可華嚴。何亦三論乎。但華嚴般若等者。指彼二經所說圓融義云不思議也。謂華嚴一部皆圓融為宗。離世間品所所說是也。般若又仁王經中現五不思議神變等（云云）是皆華嚴一宗所明故。又如實知自心句中攝法華涅槃（文）此中佛性言何非法華乎。故智證指歸云。或曰佛性指大涅槃。一乘指法華經。如來祕藏即持明藏真言教者。此亦一見矣。今以為。佛性一乘不合破為兩句。下句亦不然。并乖文意也。法華明佛性一乘旨故合為一句。如來祕藏為涅槃教。最佛性一乘之一句。祇指法華家宗旨也。今佛性開為涅槃。強云非法華勞分一句成義。有何由緒乎。次如來祕藏文非示真言教。其所以今明此經中攝入餘諸教。豈更顯以真言攝此經乎。故知祕藏是涅槃經也。今攝法華涅槃者即顯天台宗義耳（云云）實範云。然義釋意隨義理宜前後而說。非淺深之次第也。彼佛性為涅槃。如來祕藏為真言。此義不然。佛性一乘是法華故。如來祕藏非真言故。故智證云。法華涅槃同明佛性一乘旨。故總為一句。如來祕藏為涅槃教（云云）此經橫統諸佛教者。是明此經攝餘顯教。非此密教攝真言故（云云）進上人云。智證大師言。或云。法華涅槃大日經等攝如實句。佛性指涅槃。一乘指法華。如來祕藏即持明藏真言教者。此亦一見矣。今以為。佛性一乘不可讀為兩句。說教次第可亂故也。法華與涅槃同明佛性一乘。故合一句。如來祕藏為真言。或立十住心判一代教。未合此疏不足為論耳（云云）此或云。言當安公所立。佛性一乘不可為兩句。說教人第可亂故（云云）而此一段義釋文非必說教次第。諸部小乘在前華嚴般若在後故。如來祕藏為真言者。如實句攝大日經等。能攝所攝是一也。此說又難指南。又云。或立十住心判一代教。未合此疏不足為論耳者。以不次之文以為定判（云云）又破安然釋云。祕藏即真言教者。今此經橫統一切佛教之中。如實句攝佛性一乘如來祕藏。而佛性一乘如來祕藏皆法華涅槃所說法門。涅槃說祕藏之藏所謂方等經典。法華說一切如來祕要之藏等也。祕藏即真言教者。如實一句即初心。何攝真言因果（云云）私案。三人釋義未詳。範并譽依憑智證釋佛性一乘為法華。如來祕藏為實（云云）進引智證如來祕藏為真言而破之。取智證釋大相違矣。又進述自義。以法華異二文如來祕藏亦存兩經矣。諸釋義雖異。以能攝四句為真言是同也。今謂。佛性一乘是涅槃經。彼經說常住佛性之理。故法華亦雖不遮彼旨正順涅槃經也。如來祕藏即法華也。彼經說此法華經諸佛如來祕密之藏（一乘行品）之故。涅槃經亦雖同有祕密之藏言廣通方等經。獨非指涅槃。寧如此法華經如來祕藏之明文指掌乎。應知法華涅槃同味教故同為如實句攝而為天台宗耳。但以能攝句為今經。其理可然矣。四句俱能攝為真言教。以真言攝諸經。故今橫攝諸教。故顯為所攝密為能攝。三教對辨義故未必其次第列淺深。例如二教論顯密相對時四箇大乘非淺深次第矣。若豎論十住心時有淺深。故八心三劫文即存其旨。故大師釋云。心續生之相者即是豎說（云云）寶鑰住心論依此義。橫豎是一雙法門故。疏中既存心相續之豎義。然智證大師但守橫攝之文而破住心之義。恐可謂不合疏意。不足為論歟。又實範上人云。今遮云一阿闍梨。開為二心。准第二劫其理應知（第二劫經云。觀察蘊阿賴耶義者他緣。亦覺自心本不生等者覺心。故疏隨云。楞伽解密經八識三性三無性皆是此意云云。此引他經說法相義證他緣即法相也。又云。此中無為生死因緣生壞義如勝鬘寶性佛性論中廣明云云。此引他教說三論義成覺心即三論也。故二宗證無相也）。自既一劫一阿闍梨開為二宗。何嫌開二心乎。疏第二劫為三論。故此引般若非顯性宗。但欲明法界緣起道理也。故義釋云。如說極無自性心十緣生句。即攝華嚴般若種種不思議境界。皆入其中（云云）釋意。緣生故無自性。無自性既空性。空無性而緣起。此妙道理非凡小境。名不思議。華嚴經說法界緣起極無自性。般若經說諸法界空而能緣起。故二經說攝於此經妙道理歟。能攝所攝其理同故。故智證云。華嚴般若種種諸部皆攝自性緣生句中說第一義空故○今案。疏意不論說時先後只取義理之淺深。以類集之。與般若同（云云）注此意。又疏般若之言非三論也。彼難之非見者知耳（云云）又進聖人遮云。極無自性及十緣生句攝二經者。非為成華嚴三論二宗。華嚴有十不思議。所謂諸佛剎土不思議·諸佛淨願不思議·諸佛種性不思議·諸佛出世不思議·法身不思議·謂佛音聲不可思議·諸佛智惠不可思議·諸佛神力自在不可思議·諸佛無礙不可思議·諸佛解脫不可思議。般若有五不可思議所謂時佛為王現五不思議神變○（云云）二經同說不思議之境界故是圓融無礙法門也。三論非圓融之談。何極無自性句攝之。依之極無自性句唯攝華嚴一宗也（云云）私云。此十及五不思議經說雖似順種種不思議文。倩案非疏本意歟。所以者何。今十種不思議未必明一多即入之義。此外又後經事舉一切善根不思議一切願不可思議等十種不思議。此又同之也。況彼經中說一多即入之文未必云不思議。仁王中雖說一多無礙。但云神變不思議。未顯即入之因。何為彼宗圓融之義矣。故法藏五教章中引華嚴經一多無礙之文畢釋云。此等並是實義非變化成。此是如理智中如量境也。其餘變化等皆不入此例。何以故。此並是法性實德法爾如是也。非諸分別情謂境界。但可去情思之（云云）今此釋云。其餘變化等非遮仁王等神變不思議乎。況疏前後云般若。皆大品經也。今何別指仁王乎。故知華嚴者。指上極無自性句。般若者。出上十緣生句也。上既標二義。下出二經。非顯兩經所明矣。若如成者。下二經但局極無自性句不攝十緣生句乎。應知種種不思議言通上二句二經也。謂諸法無性故一多即入事理相通。此等皆正體智中俗緣境界而非分別情謂境界。故今云不思議。本宗遮三乘教神變不思議義故未云必不思議歟。故疏第三云。空則畢竟不生。所則盡其性相。中則舉體皆常。以三法無定等故亦為不思議幻（文）此華嚴經不思議也。般若不思議者十緣生句也。故疏第三云。摩訶般若中十喻亦含二意。此中深修觀察者即是意明第三重（文）又釋第三重云即不思議之幻也（文）故知指大品所說十喻云般若不思議境也。三論十等不思議非一故云種種不思議也。委論極無自性又第三重十緣生句攝也。所謂於初地淨菩提心位有八九十三箇住心。俱作十緣生觀。其中今經所說真言行者所用也。故疏下云。毘盧遮那以此十緣生句不思議法界作無盡莊嚴藏（文）般若所說十喻是一道極無所用也。其中今記極無邊故云攝般若不思議境界也。又範上人依知證釋。雖依大品但總云諸法皆空。未云十喻。恐諸師意似不合疏意。十緣生句不思議法界之明文不可異求耳。又義。華嚴般若者。華嚴即般若。非指別經也。故天台釋籤第十云。言二經者。謂般若法華。以般若亦得名華嚴。故法華佛慧不異彼故（文）既云。般若名華嚴今又華嚴名般若。故無違。何煩穿鑿矣。問。演密抄第四云。言佛性一乘等者。異勝鬘如來藏等經也。問今第三義已該圓宗。第四云如實知自心。別收祕藏。是華嚴般若劣於如來祕藏耶。答。此乃宗是同但顯密為異。前約教相圓極攝諸了義。後約威靈咒驗。屬以祕宗。復何疑哉（文）此釋如何。答。此師未知住心淺深。又不合疏意歟。證僧正云。經文第三劫內分別始終二文。其二心淺深與真言佛懸。成佛因初心今秋果先還如成來秋種子。然信解初心從第三劫終極無自性中生。祕密莊嚴初因猶如當春種子成當秋果實。三心同攝菩心句。而不壞次第淺深之義。高祖獨達。餘師皆迷惑（文）。
    諸佛同時現前而勸喻之者。抄第四云。十方諸佛皆悉現前申其七勸。依華嚴經明七勸者。一者應趣果德勸。二愍念眾生勸。三令憶本誓勸。四界同二乘勸。五指事令成勸。六勿生上足勸。七悉應通達勸（略抄）。
    就前三句義中等者。朝譽云。前釋八地已上之因位相畢。故次釋佛地也。前二句中因門為下品。根門為中品。方便心為上品。此方便中。更開佛地為上上品也。至此上上品之第四心時。名究竟一切智佛地故經曰此四分之一度於信解。謂超第十地信解位昇佛地。故云度於信解耳（文）祕藏記云。越三妄執越三僧祇劫。即是十地究竟也。過此修上上方便斷微細妄執至佛果。故經曰此四分之一度於信解（文）私云。疏約因·根·究竟淨心。開上上故云四分之一。記據三妄染心開微細妄執。故云四分之一。斯則四妄執義也。度於信解者。或如來信解果位斷彼故云度于信解（仁）也。或信解局因故。屬妄執故。云度於信解也。故知疏·記影略互顯二義同備矣。或又四分之一者。疏·記同約淨心也。故記云。過此修上上方便。斷微細妄執者。顯佛地斷障義。未必釋四分之一文也。或云。但於方便心開四品也。謂八地為下。九地為中。十地為上。開佛地為上上品也。
    （文永三年七月十四日於高野山丈六堂傳法院談義之次記之畢金剛佛子賴瑜生年四十一）。

大日經疏指心鈔卷第十四（終）
大日經疏指心鈔卷第十五

　　          

疏卷第三之一

    疏猶是答前心相句者。前九句問中答第四諸心相句。故云答前心相句也。第二卷中以六十心及三劫文答畢。今更又答故云猶是也。問。前六十心所度妄心。今六無畏能度淨心。何染淨異耶。又三劫文通答心相及殊異。故疏第二云。亦是答諸心相及心殊異也（文）今何但答心相耶。答。心相句意廣通染淨及顯密心相。故隨宜可得文義也。又今但答心相。含多意。或云。舉心相顯殊異歟。或云。今心相通二句前心相局一句歟。問。同云心相。何有寬狹乎。答。總別異故。故釋今品畢結云。已說。淨菩提心諸心相竟（文）此釋意住心品所說文皆諸心相攝。可通修行句心續生等句。故又云。心相通顯密心殊異局瑜伽行者心。今六無畏文但說所寄齊如常心故不答殊異心歟。問。若爾三劫又如常。何答殊異耶。答第三劫明真言行者故。故經云。復次真言門（等文）問。若爾今又釋第六無畏云。即是真言行者等文如何。答。彼經文此疏釋歟。或彼約第三劫此約前五無畏互顯歟。又問。今經中金剛手更發問。何答前心相句耶。答。觀義云。今重驚前問故約本云前矣。若但言答今問者恐有人執九句外故（云云）疏第一云。或轉生疑問以盡支流（文）准例可知矣。
    既聞此教等者。金剛手所聞說文異義不問（云云）觀義云。通指三劫十地文也。題入真言門住心品故。又大師以三劫文證真言行者心相續義故。又答請問說六無畏故。實義云。復次真言門修行菩薩行等第三劫文也故疏釋云。此教諸菩薩則不如是。直以真言為乘超入淨菩提心門（文）淨菩提心者初地也。即上菩薩地義也。故云超入。又云。十地說文。復越一劫昇住此地（文）指此文也。私云。通二文也。此教諸菩薩直乘真言門者指真言門修行菩薩行文也。上菩薩地者指昇住此地文也。且依本經文上闕上地文下無直乘真言行文。故二文合義理圓備耳。又義。諸義皆非理。九句問皆三劫未說前問也。何云聞彼乎。故知九句問前此菩薩淨菩提心門等文也。或又金剛手兼知佛答而致問歟。或又六十心三劫雖答此問猶未盡故以前答說為重問因歟。
    此菩薩行道時等者。今此菩薩是一生二生二類中二生成佛小機歟。故上文。直乘真言門上菩薩地（文）疏第一引大品云。或有菩薩初發心時即上菩薩位得不退轉。或有初發心時即得無上菩提便轉法輪（文）大師問答中以即上菩薩位文證二生成佛以即得菩提文成一生成佛故云二生成佛機耳。問。三劫六無畏是義門雖異法體是一。然疏三劫釋云。若一生度此三妄執即一生成佛（文）若爾三劫既約大機一生成佛人。六無畏何取二生類耶。是以暹僧都記云。此教菩薩直乘真言門上菩薩地者是指入真言門頓入者也。上疏文云。唯一行一道而成正覺者即此人也。又菩提心論云。從凡入佛位者即是三摩地者是人也。謂此直往菩薩初入真言教修學此教門終極佛果以前中間有幾許無畏安穩利益處問也（云云）如何。答。凡於真言機利鈍二機分。或云頓漸二機。或云大機小機。或云一生成佛二生成佛。或云即身成佛即身成菩薩。或云聞時證漸次證也。然今經中專明鈍機得無畏兼顯利根解深密。故疏釋明鈍所寄齊成淺深二義耳。故當卷下釋（具緣品）云。然以解二種義得阿闍梨名。所謂淺略深奧分二。若觀前人未有深解之機則順常途隨文為釋。若已成就利根智惠則當演暢深密而教授之（文）准此文今經文為鈍機順常途作說。釋家為利根兼示深密也。斯則利鈍雖異俱以真言菩薩二類也。且出其證疏第六云。而諸眾生有漸入者有頓入者然其所趣畢竟同歸（文。是一）又第八云。若人於祕密藏中受灌頂位乃至一生中或成正覺（文）此文乃至者顯漸機十六生成佛也（是二）又大師金剛頂經略釋云。若能受持思修不經三大劫十六生乃至現生證如來大覺位（文）此文又十六大生者二生成佛。現生者一生成佛也（是三）又理趣經開題云。若能受持思修不經三大劫十六生乃至現生證如來執金剛位（文）文義同前（是四）別本即身義云。問。大機小機共修此教者二共即身成佛（乃至）答。今宗意可云大機即身成佛小機者後十六生成佛（乃至）經云。修此三昧者現證佛菩提。此即大機即身成佛之證文。若有眾生遇此教晝夜四時精進修現世證得歡喜地後十六生成正覺此即小機成佛之證文也（文是五）祕藏記云。真言菩薩或十六三昧一一次第證或與得一三昧共十六同時證（乃至）十六頓證之義也（文是六）雜問答云。大品般若云。或有菩薩初發心時即上菩薩位得不退轉。又金剛頂經云。（乃至）現世證得歡喜地後十六生成正覺是云此生即上菩薩位之證文也。又大品云。或有菩薩初發心時即得無上菩提便轉法輪（乃至）又菩提心論云。真言法中即身成佛故（乃至）此云即身成佛之義證文也（文是七）又云。今何云一生二生成道對三密相應如說修行或即身超十地至一生補處位或一生入佛位。是祕密乘力耳。其誠證何對。金剛頂經說。修此三昧者現證佛菩薩（乃至）論云能從凡入佛位者（乃至）是即身成佛證也（乃至）千辟經云。如法行者即得初地速成佛果阿耨菩提。論云。復修瑜伽勝上法超十地菩薩境界。依如是等文立即身一生補處而已（是八）私云。依諸文真言機既分大小利鈍。若爾何以即上菩薩位人為從凡入佛人耶。但至上文者一生二生同望顯乘人不捨肉身故同云即身成佛。又云一生成佛也。故上具文云。即一生成佛。何論時分耶（文）對顯乘經三祇十六生一生俱以不經三祇故云一生耳。或三劫舉大機無畏明小機影略互顯歟。
    佛還復約前三劫等者。鈔第四云。謂佛說此六無畏意明從淺至深從凡向聖階降位次悟證不同也（文）意云。付三劫作差降位。所以亙三賢十地判六無畏也（為言）問。三劫六無畏法體無寬狡。如何。答。三六是開合不同法體無寬狹歟。故疏第二云。統論三劫始終作寶珠譬喻（乃至）諸佛菩薩久已證知。親從一毫之善自致大菩提道（乃至）方便誘進令受三歸（文）既統論三劫始終時。順世八心一毫善為始。寧非善無畏乎。況令受三歸文全同漸受三歸說故。故大疏抄第一云。即此於前三劫中亦更出六無畏也（文）又云。有寬狹也。彼但出世心。此通順世故所謂作差降者辨法體寬狹也。且約今所兼則世出世異故云差兼順世劣心故云降也。但約三劫者舉勝三劫顯劣八心也。具可云約前八心三劫作差降耳。又第二文者欲明三劫始終出世心先示淨心最初順世心也。例如欲明順世心先明違理心矣。況復准抄善無畏釋十信已前。十信猶有劫內外論。況信前乎。又約抄釋差降云階降位次悟證不同不遮有寬狹而已。對明者對是答也。又大疏抄第一云。問。然以此六無畏相配三劫何。答。各每三劫有二無畏。如次相配耳（文）此釋未詳。上文中配十住心時以三四配唯蘊拔業也。又上文中十住心配三劫時云。出世心中此唯蘊無我與拔業因種二住心為初僧祇也（文）又舉六七住心畢釋云。以上二住心為越二劫瑜祇行。論文爾云也（文）前後悉相違顯義門多端歟。私云。六無畏中前四初劫攝第五六如次第二三劫也。
    至此六處如得再生者。大疏抄云。言諸眾生至六處再生解脫故云蘇息無畏也（文）此大無畏處行者蘇生處故云至六處得再生也。問。既云再生許還作眾生義耶。答。望本有無垢生始覺修生後顯故云再生。非許還作眾生義耳。
    疏善義通於淺深者。有二意。一者善是淨通名。六無畏皆善心淺深階位故云通於淺深也。今總即別名名十善故云今此中意明十善業道也。二者善者初無畏別稱。此中有淺略深祕能所寄齊故云義通淺深也。二義中前義為勝。五無畏此釋無故。或後義為善舉初顯後故。又順下釋故疏云。得阿闍梨名·淺略深奧分二（云云）六無畏即六重阿闍梨故。
    後得順世八心也等者。謂有二義。一者順世八心者外八心。漸·受三歸者內三歸也。上句終置也送句顯內外別矣。疏第二云諸善知識纔見世間八心萌動即如彼相者遇便識寶。諸佛菩薩久已證知方便誘進令受三歸譬如收彼頑石置在家中（取意略抄）私云。善知識者上代五通仙人也。世間八心者外八心也。佛菩薩者如名。三歸者內三歸也。斯則從外八心入內八心義也。又八心三歸皆通持齊·無畏二心也。但准第二卷譬似八心三歸如次當二三心矣。此中言三歸戒者十善受三歸時發戒故云爾也。凡於發戒有三歸得羯磨得也。謂聲聞七眾戒中比丘比丘尼具戒作羯磨時發戒也。式叉摩那等五種戒三歸得也。但今十善戒非彼七眾戒攝也。若爾誰人所受耶。謂灌頂文云。十善戒通五種隨其廣狹有淺深耳（文）此五種者人天二乘菩薩也。學處品疏釋·住心一等可見之矣。前七眾者比丘比丘尼式叉摩那沙彌沙彌尼優婆塞優婆夷也。二者八心三歸同於內明之。上標下釋故。但也字顯標釋不雜歟。或本無此字矣。疏第二云。時善知識告言（乃至）如佛所說眾生以慳貪故現世有種種憂苦。命終以此因緣墮惡趣中以心離慳貪故現世安樂有大名稱命終生天後得涅槃。是故汝今更應以勝上心受八齊法（乃至文）又准此文者。前善知識者又內知識歟。又舉外八心得益但云命終生天不云後至涅槃故。問。一受三歸力可感無量生耶。若許爾者。一因多果理可然耶。若不許者遠得涅槃解脫果。世間人天果報何有所局乎。答。一業引一生是薩婆多一義也。大乘實談何同彼義乎。小乘猶有一興供養千變生天後證涅槃之說。況大乘談乎。若又約有部義會文者。俱會論并光記作二釋。光第十七云。由一業但感一生。餘六因茲展轉別造。顯由初力故言一施（文）又云。由一施食起多思願感人天別。剎那不同就有前後。約所施食。故說一言據能施思實多。故非一業能引多生（文）。
    經若如實知我當得身無畏者。問。我是四顛倒第四。身即四念住第一若知我者應離法扼縛。若得身無畏者觀不淨也。故光記第二十三云。觀身不淨治彼淨倒。觀受是苦治彼樂倒。觀心無常治彼常倒。觀法無我治彼我倒（文）如何。答。四念住觀有總別雜不雜觀。謂總相念住時唯總觀所緣身等四境修四行相中空非我行相通四境。故云知我得身無畏也。光記云。彼觀行者居緣總雜法念住中唯總觀身等四境修四行相。觀諸有為皆非常性。觀諸有漏皆是苦性。觀一切法空非我性（文）又別相念住中雜緣法念住中或無我觀通身也。故光云。四中前三一一別觀唯不離緣。第四所緣通雜不雜。若觀唯法名不雜緣。於身等四或二合觀或三合觀或四總觀。二二合觀有六。三三合觀有四。四合觀有一。總有十一名雜緣法。通名法故（文）但總別念住異者光云。唯總緣四名此所修。前雜非唯故與差別（文）私云。別相通雜不雜。總相唯雜也。雖四總緣通總別。總相唯總緣四故異別相兼二三總緣耳。又義云。身無畏者通四境總稱。非隨一歟。我又包四倒通號。四倒同妄計故云我。故疏釋云。得離不觀我性四種顛倒於身諸扼縛得蘇息處（文）問。四念住中餘三心法。何云身乎。答。疏十二云。六識身（文）身有體·依聚之義故通心也。如俱舍云六識身也。且第一二無畏配住心者。般若寺抄意。第一二如次第二三住心也（云云）私云。善無畏舉十善攝五戒云生人天中故可通二三住心也。身無畏是四念住觀門聲聞七方便攝故第四住心攝也。又身無畏攝世間心非無其證。疏第七云。如行者住有相瑜伽則名是世間三昧（文）此文外道護戒生天云世間三昧。然疏第三釋身無畏云。第二無畏於有相觀中修曼荼羅行（文）既云有相觀。即非有相瑜伽乎。故知第三住心也。身無畏者今此無畏異前後約所害立名歟。謂於身諸扼縛文同於我之扼縛文故。或又身言通能所害歟謂觀身不淨等治身常等倒故。
    見此身三十六物者。抄第四云。涅槃經聖行品云。善男子。菩薩摩訶薩聖行者觀察是身從頭至足。其中唯有髮·毛·爪·齒·不淨垢穢·皮·肉·筋·骨·脾·腎·心·肺·膽·腸·胃·生熟二臟·大小便利·涕·唾·目淚·肪膏·腦膜·骨髓·膿血·腦脈·諸脈。是故頌云。髮·毛·爪·齒及塵垢·皮·肉·筋·骨·肪膏·腦膜·骨髓·膿·血·腦脈·諸脈。是名三十六物。行者應當速求厭離（文）私記第十二云。三十六物。一髮·二毛·三爪·四齒·五皮·六肉·七骨·八髓·九筋·十脈·十一脾·十二腎·十三心·十四肝·十五肺·十六大腸·十七小腸·十八胃·十九胞·二十尿·二十一屎·二十二垢·二十三汗·二十四淚·二十五結□·二十六涕·二十七唾·二十八膿·二十九血·三十黃ＫＶ·三十一白ＫＶ·三十二肪·三十三□·三十四腦·三十五ＢＣ·三十六精也（文）。
    五種不淨者。抄云。言五種不淨者一種子不淨。謂攬父母精血·業因·識以成身分故。二住處不淨。於父母胎中生臟之下熟臟之上故。三自體不淨。三十六以成身故。四自相不淨亦名外相不淨。九孔常流眼出眵淚耳出結□鼻中流洟口出涎唾大小便道常出不淨。五究竟不。氣絕已後□脹爛臭。如是不淨甚成可惡。此上是身念處觀（文）。
    次復觀受心法等者。抄云。次受心法。即是受心法念處觀也。應觀受是苦觀心無常觀法無我。如是觀時離我性四倒。謂觀身不淨得離淨倒乃至觀法無我得離我倒。故下結云。於身之扼縛得蘇息處也（文）。
    眾相現前等者。所寄齊或云不生貪愛或云離我性。皆是遮情義。然相現即表德謂。既遮表大異。何令相同乎。恐以第三能寄齊於瑜伽境不生愛慢義可同此。如何。謂遮表雖異義理終同。三昧現前是妄執制伏故歟。又下文以顯深位配密淺位歟。故伏寄斷也。私案。今疏多存亂達。謂以下不生愛慢一句安今眾相現前時下讀之。所謂於瑜伽境界（乃至）心不可得文全同於陰界中（乃至）我不可得之言。又不生愛慢齊前不生貪愛故。若不爾者違文理。故先違文者疏第一云。復次如聲聞人。初觀陰界入時求我皆不可得。真言菩薩亦如是。初觀陰界入時求心皆不可得（略抄）准此文。第二無畏以身不可得可齊我不可得也。又第四以鏡像水月同十緣生句第五以心得自在之用齊心王自在等也。又違理者我不可得斷位。不生貪愛是伏位也。能寄齊又可同耳。若迴文者文義相有所無違矣。
    經若於取蘊所集我身者。鈔云。蘊者積聚而為體故。以謂執取。凡夫執取以為我故。身者依止。我所依故（文）意云。身者指取蘊。此五蘊是我所依故（為言）唯識論云。體·依·聚義總說名身（文）三義中今取依義云身也。或云身者體義。體云身故我即身也。何還指蘊耶。私云。身者聚集義。即指上取蘊所集。故次下釋云。何況此積集中而有我耶（文）又云。於陰界入中種種分拆推求我不可得（文）既兩處俱但云我。不云我身。故知身名所依五蘊聚集也。問上舉取蘊我身下云捨自色像。色像如次指上取蘊我身也。若爾我即身也。何。答。我是積集上計故取蘊所集我及身（為言）。此中分拆身斷我故云捨自色像也。捨未必斷故。光云斷·捨義別（文）取蘊者。光記第一云。此取蘊亦名為蘊。蘊從取生故名取蘊。從因為名。煩惱名取。能執取故。蘊於取蘊蘊能生取故名取蘊（略抄）。捨自色像觀者。鈔云。言捨自色像觀者。自色蘊也。像即我也。雙離稱捨（文）。
    種種分拆推求等者。問。分拆三科觀蘊無性。亦是拆法空。何但云唯蘊無我耶。答。雖分拆推求非空極微（色法）剎那（心法）體。故俱舍云。三世實有法體恒有（文）故知今此分拆為遣我故云分拆推求我不可得也。若爾何同法無畏空極微剎那體拆法空乎。疏第二釋寂然界云。乃至分分破拆之至於鄰虛亦不可得（文）又或釋云。數存鄰虛。論破鄰虛（云云）數·論如次毘曇·成實也。疏中寂然同成實故引證耳。又風蘊無性亦為遮我。非無性空義歟。故疏第二云。聲聞經中雖說此五喻而意明無我。今此中五喻意明諸蘊性（文）此中以聲聞經成今無畏意也。又今蘊無性者。菩提心論云。知四大五陰畢竟磨滅深起厭離破眾生執（文）眾生執者即人執也。問譬說若無樹者影由何生（文）若言蘊不空我滅者法譬不齊乎。若言樹有滅影者有世間相違過耶。答。以積集離散且類樹無歟。又譬取少分故無過。又寂然界雖大乘樹空觀屬小乘歟。嘉祥二諦章下云。小乘人拆色空觀。大乘人即色空觀。小乘人拆色空。大乘人色本性空（文）私案。大小合有四重。謂小乘有二。毘曇拆法空我。成實破極微空法。大乘又二。相宗見諸法如幻空法。性宗觀諸法不生空法。起信論云。以五陰法自性不生本來涅槃故（文）前二拆法空後二體法空也。
    如上所說乃至證湛寂等者。經云。謂如是解唯蘊無我。根·境·界淹留修行·拔業·煩惱株杌無明種子生十二因緣。離建立宗等。如是湛寂一切外道所不能知。先佛宣說離一切過（文疏第二釋之）。
    一切分段中等者。鈔云。一分一段名為分段。所謂從緣生法待因緣成。必有分段差別之相。上疏云。即是摩訶般若中歷法廣明者是也。如於陰界入分拆求心不可得當知六度萬行乃至一切總持三昧門中種種求心亦不可得等。由此觀故所有一切我愛慢等皆永不生。故云一切分段中等也（文）。經若害蘊住法攀緣者。此中蘊者指前無畏云唯蘊。故又今釋云心住蘊中是也。害者舉今無畏用。住法攀緣者顯今無畏體。所謂法者法空觀解即十緣生句觀也。故釋云諸蘊即空又云法謂十緣生句也。大疏抄云。離違順八心終無畏門蘇息處（即十緣生句也文）此法空觀解猶約偏真理故云攀緣也。故疏第一釋此心云。由約偏真理作此平等觀耳（文）。
    於法得蘇息處者。今此於法者釋經住法也。是能害十緣生句法也。問。上文云。於所害我得蘇息。今何云能害耶。答。得蘇息隨宜。今文同第五無畏釋。二句如次配下文上法所害下法無我能治也。前文同第六無畏釋。未必一同歟。
    爾時約幻炎等者。初劫經文云。祕密主。彼出世間心住蘊中。有如是惠隨生。若於蘊等發起離著。當觀察聚沫·浮泡·芭蕉·陽炎·幻等而得解脫。謂蘊處界諸執能執皆離法性。如是證寂然界。是名出世間心。祕密主。彼離違順八心相續業煩惱網。是起越一劫瑜祇行（文）疏第二云。如前所說種子·根·□等及歸依三寶為人天乘。行齊絕善法皆名順世八心。若三乘初發道意迄至拔業煩惱根本無明種子生十二因緣名違世八心（乃至）大乘行者了達諸蘊性空故於一切法都無所取亦無所捨。雙離違順八心我蘊雨倒二種業煩惱網。是名超越一劫瑜祇行（文）私云。准上經文。今幻炎等者逆次舉二喻等上三喻歟。又准釋法謂十緣生句。十喻中順次舉初二等餘八歟。二義中前說為勝。今釋文全同初劫文故。又十喻但局第三劫。云深修故。又初劫中應無乾闥婆城喻故。又聚沬芭蕉十喻中無故。但十喻者言總故。例如指第二劫六喻云前十喻耳。問。疏第二。以寂然界同成實。然彼論中說乾城喻。又疏第七云。若以十緣三句觀諸蘊無性無生。即是菩薩三昧（文）同今能寄齊云無性無生。似釋寂然界菩薩。如何。答。乾城顯體法空故初劫拆法空不可用之。但至成實論者。嘉祥法華義疏云。三藏中所以不說揵城者為三藏不說一切法平等本性寂。（乃至）而成實論亦有此喻者引菩薩藏中譬就小乘法中釋（文）今寂然雖但大乘猶是拆法空故同小乘義歟。又第七釋者對佛地三昧云菩薩三昧。可通第二三劫菩薩也。問。智論第六云。復一切聲聞法中無揵闥婆城喻。有種種無常譬喻。色如聚沬受如泡。想如野馬。行如芭蕉。識如幻（文）第三喻與今經相違。相何。答。舉能迷顯所迷歟。或野馬者遊絲也。陽炎遊絲相似故經論互舉歟。委至下可辨耳。問。今此無畏十住心中當何心耶。答。先哲異義不同（云云）般若僧正義云。第三四無畏如次四五住心（云云）信證僧正義同之。濟暹僧都義第六住心攝也。朝譽上人義云第五住心攝（云云）私云。兩僧正說雖可依用聊違疏家及宗家釋。大師以湛寂經疏文證唯蘊拔業。何以證寂然界云第五住心耶。又大師舉十綱攝眾毛（云云）何以毛目為綱領乎。又濟暹義亦非理。初二劫大別故。又朝譽義違漸過二乘境界文。大小大異以劣攝勝乎。然終義為勝歟。疏云。行者未過此劫與辟支佛位齊（文）又云。合論一僧祇劫（文）但至過二乘文者今菩薩同極上利根人過中下類故云爾。故義釋云。證寂然界深位緣覺（云云）又大小雖異。偏真理同故相攝矣。又疏第七云。若了知唯蘊無我乃至證寂然界時。當約我·人·眾生·壽者本不生故。明種種法門。以五喻觀察性空時。當約諸蘊本不生故。明種種法門（文）准此文。似緣覺云寂然界歟。然此人無我攝故異法無畏耳。又義釋第五（十卷本）末釋緣覺真言云。縛是語言道斷義。以辟支佛智惠深利見一切集法皆是滅法。故名為證寂然界。住此三昧時觀諸法如炎相無宣說名曰極滅語言昧（文）准此文疏第七卷文亦寂然界名緣覺歟。或又義釋指湛寂云寂然界歟（十四本同）密抄云。若拔業（乃至）三障盡時名證寂然界（文）又准一切集法皆是滅法并諸法如涅槃相文。緣覺亦斷一分法執歟。此觀門是法執能治故。故起信論云。以五陰法自性不生本來涅槃（文）故知緣覺智惠深利故亦斷法執同寂然菩薩悟。故云證寂然界也。疏第二釋寂然界菩薩云。行者未過此卻歟辟支佛位齊時名為極無言說處（文）但第七卷釋者。我人不生約唯蘊。諸蘊不生釋寂然故無違。故知兩僧正俱以第四無畏為拔業心合義釋等意矣。問。緣覺斷法執。於今宗依憑安在乎。答。疏第二釋寂然菩薩云。然所觀人法俱空與成實諸宗未甚懸絕（文。嘉祥釋云。成實具明二空文）又第七云。辟支佛智惠深利故能以總別之相深觀察之見一切集法皆是滅法。此與聲聞異也（文）此中能觀行相總別相者。總觀是通聲聞。遣人我行相故。別觀局緣覺。斷法執觀門故。觀集法是滅法即是也。應知於諸法執總想云人我執別相云法執。故從彼能觀行相又云總別之相也。又住心論五引今疏文畢合同性經。習氣者不染無知。當大乘所知障。當知依此等文利根緣覺斷法執同寂然菩薩也。又嘉祥三論玄云。於小乘內自分三品。一者俱不得二空如犢子部（乃至）下根人也。二者薩衛之流。俱得人空不得法空。為次根人也。三譬喻訶梨之流。具得二空為上根人也（文）准此釋。漸過二乘境界者。同寂然上根人過中下二類故云也。又密抄釋又緣覺法執斷位云證寂然界也。故次下釋云。即初劫滿也（文）若人執斷位何云滿矣。又義。寂然菩薩是偏真理故小乘攝也。法執斷大乘行故大乘攝別住心不立。又偏真故非大乘。大乘行故非小乘偏難指屬。故立一種無畏也。宗家疏家皆有由耳。又義。十住心專依大日經菩提心論立之。然經中因別意趣雖立寂然論中判性相故無寂然心。故依論法相舉十綱攝經眾毛也。小乘釋云率多覽言因別意趣阿毘達摩依法相說。可引作證耳。
    經若害法住無緣者。謂法者前十緣生句即拆法空觀也。害及無緣者今體法空觀即法無我無畏也。無緣乘義如先辨矣。
    疏心外有無影像等者。唯識論第九云。若時於所緣智都無所得。爾時住唯識離二取相。故論曰。若時菩薩於所緣境無分別智都無所得。不取種種戲論相故。爾時乃名實住唯識真勝義性（乃至）有義。此智二分俱無（乃至）有義。此智相見俱有（乃至）有義。此智見有相無（乃至。云云）私云。准此文。依第二師義云心外有影像依第三師義云心外無影像。此中心者見分。影像者相分也。四分中約相分云外後三分云內之義故云心外影像也。又義。疏第二釋第二劫云。行者解諸蘊唯心（乃至）非但見有不明亦復見空未盡。今以如幻等門照有空不二。而人法二空之相亦不當心（文）准此釋者初劫觀解有無未明故。有無影像似有所得。第二劫二空相不當心故。云智都無所得也心王自在覺本不生者。私云。前文依經顯相釋他緣心義。今三句依經密意。成覺心乘旨也。故大師引第二劫終心王自在覺自心本不生文證第七住心也。問。前發無緣乘心法無我性文但明第六心。今住無緣法無我句何兼第七心耶。答。前文中經中自有覺心乘別文。故無緣乘心等句局他緣心。今經文無第七別文。故意含第七也。又義云。前總即別名局第六。例如色處等。今文通二種住心。無緣法無我大乘通故。或云。今文但說第六顯第七。疏釋示此意也。或云。前文今文俱通二種心也。前文通二心總句故。或云。今文經疏俱局第六也。般若寺抄云。第五無畏他緣心。第六無畏攝覺心·一道·極無三心也（取意）私云。經中無第七則能寄齊心得自在待何寄齊。何得言擬外跡顯修證耶。次前文云。通二心者違經·疏及大師釋。經中二段標釋別故。又疏中釋無緣乘義用深密經意故云阿陀那深細識故。又大師但第六心引此文。故後義非理。又違疏及大師釋。五六無畏如次當第二三劫疏上文中。第二三動各存二心故。何違彼五存一六含三耶。又大師以覺心不生但為第七不證第六。故最初義為勝而已。又第三義祖師釋義也。非無起盡。疏下釋中。觀蘊阿賴耶覺心不生攝深密八識三無性極無自性心攝華嚴般若（取意）又菩提心論。相說置第六旨陳攝三心。同法性緣起宗故也。
    我之與蘊法及無緣等者。我者。初二無畏。人我未斷礦。此釋經一切蘊處界能執所執我壽命文。蘊者。第三無畏。唯蘊無我義故。此釋經等一字。或卻釋一切蘊處界句也。等字屬前我。眾生作者等我非一故。法者第四無畏。拆法空故。即釋經法字也。無緣者。第五無畏。發無緣乘心故。即釋經無緣二字也。皆同一性者釋經自性無性句。故疏釋云。所謂自性無性（文）初言謂觀自心畢竟空性者釋經空一字也。當知觀自心空性時。悟我蘊等諸法同一性故。云此空智生當得一切法等也。疏此空智生者釋經此空智生。即是時極無自性心生也者釋當得法一切平等文也。於業下重釋平等性義。爾時下成空智生義也。故知空智·同性似斷證異。即如次第八九二心也。故大師以於業煩惱等文證第九以離有為無為界證第八。可悉之。然此空智·同性實時故。釋文前後隨宜歟。又義。皆同一性者釋經自性無性句。故云所謂自性無性。是第八心也。故疏第二云。若無自性即是本不生（文）此空智生者指經文。即是時極無自性心生也者釋也第九心也。故住心論云。等空心初起（文）般若寺疏抄一云。經若復一切至得一切法自性平等無畏者。觀心畢竟空性時。我之蘊·法及無緣皆同一性。如是解自心本不生即亦解一道又解無自性。（此覺心不生·一道·極無自性三種住心也。文）此釋今無畏中明三心也。或云（五智房）經文。此空智生者但說第八心也。今經略本故但說一心。然疏中。以具本意釋是時極無自性心生兼第九也。或云（智月房）此空智生一句並明二心。約空智初後故。且約滿云是時極無自性心生也。
    爾時於有為無為界等者。於今此所離有為無為界可有二意。若約住心次第亦有二。一者今極無所離故。第八猶有為無為界攝歟。故經一文含即離二義。例如一法二義文含門法矣。二者上兼下故。第九亦離第八所離故。為極無所離。故有為無為界唯隔歷養也。二者疏意未必分二心。故但極無所離也。故下不思議幻文云。欲離有為無為界故（乃至）而業煩惱具依（文）。
    都無所縛亦無所脫者。經云。於業·煩惱解脫而業煩惱具依（文）疏第二云。行者解脫一切業煩惱時即知一切業煩惱無非佛事本自無有縛令誰解脫耶（文）私云。案經·疏意於業煩惱解脫故云都無所縛。而業煩惱具依故云亦無解脫也。無縛無脫故一切法自性平等也。
    即是真言行者等者。且有二意。一者准前五無畏。以一切法平等寄齊虛空無垢菩提心故云即是等也。顯密雖異悟分齊同故云爾也。大師釋中。第三劫又有淺略深祕故。般若寺釋如下引。二者第六無畏無能所寄齊。第六無畏即真言行者淨菩提心故云即是也。是以第三劫中云真言門修行菩薩行等也。或又初地證理位故。顯行人入此位迴心成密人。故猶如天台云初地初住證道同圓耳。大疏抄云。經（乃至）謂觀自心畢竟空寂時。我之蘊法及無緣皆同一性。如是解心本不生。即亦解一道。又解極無自性（乃至）爾時於有為無為界離扼縛得蘇息處。即真言行人得無垢菩提心時位與此齊也（文）又云。六無畏者。一善無畏（乃至）六一切法自性平等無畏也（可悉）約修真言密教時有此六位。一依止三昧三密修行位。二本尊色相現前位。三於法不生愛慢位。四覺法性無生位。五得心自在勝用位。六淨菩提心法用位也（文）第六無畏出能寄齊心。又分疏文為能所寄齊矣。
    然此在纏出纏皆畢竟無相者。真言行者初此淨菩提心也。謂於此菩提心有遮表二義。遮情無相似同一道極無無相空理故云即是（乃至）無相也。上言謂觀自心畢竟空性者一道極無玄底一心無相極理也。以彼畢竟空性同此畢竟無相故云即是也。故寶鑰下云。謂無相虛空相及非青非黃等言並是明法身真如一道無為之真理。佛說此名初法明道。智度名入佛道初門。言佛道者指金剛界宮大曼荼羅佛。對諸顯教是究竟理智法身。望真言門是則初門（文第八心也）又云。等空之心於是始起寂滅之果果還為因。是因是心望前顯教極果於後祕心初心。初發心時便成正覺。宜其然也（文第九心也）然無相言雖同。空性意是異。顯乘應化言語不及故云無相也。密宗法身如義破執故云無相也。此無相者顯教如來不能觀見。故云以如來五眼等也。又約表德義者。無相不具故云無相。故疏第十九云。佛法離諸相而以方便具足一切善功德神力不思議種種境界。即相無相而具一切相。即緣無緣具一切緣。非謂但空直無所有而已也（文）私云。遠離九種迷情妄假相故云離諸相也。以三密方便具足四曼本有功德故云而以方便等也。故大師住心論第三云。若入阿字門悉離一切相。離相之相無相不具（文）顯乘如來不知無相不具義故。今此無相是不得九種妄假像貌故。云尚不能得其像貌也。故密嚴院古德云。色有二。謂妄假·真實。真實者非諸識所變影像（三乘）非一心緣起色（一乘）法佛法爾三色性佛性然四曼也（取意）或云真言如來。遮情門時密佛。又不得像貌故此義非理。雖知菩提心體破執故云不得像貌者。況餘生滅中人句又可然乎。若實不知破執則自宗佛知自證三菩提。豈不知初地菩提心乎。故知顯如來耳。
    皆是擬儀外跡等者。鈔云。今所以明三劫六無畏者。若不作如是對辨恐常情各翫先習不能覺其微妙。但擬度外事之形跡以顯修證之淺深也（文）大疏抄第一云。意珠有三時。況內心三妄執。此以外相與內心故爾云也（文）又上釋云。凡有三時。一珠在衢路時。二見相雋生時。三洗垢磨瑩時。以此三時相配三妄執（文）私云。此釋未必顯云外跡歟。或云。今心相者真言行者心相故。謂以行者心。相外相知內性修證也（為言）故次下釋云。見煙之相可以經知火性（文）或云。擬顯乘外跡之心相顯密乘修證之心相也（為言）故疏第二云。此經從淺至深廣明心相。皆為開示菩提心本末因緣（文）本末如次密顯二種故。私云。如上義是以六無畏淺祕兩釋或如次為真言心相外內或為顯密二宗也。經文說淺略疏釋加深祕。然今釋偏釋經文。何所加自釋云以明修證之深淺乎。故知經中文順顯外跡而意顯密修證也（為言）故當卷下文云（具緣品）然以解二種義故得阿闍梨名。所謂淺略深奧分二。若觀前人未有深解之機則順常途隨文為釋。若已成就利根智惠則當演暢深密而教授之。今還以此二分釋阿闍梨義。若於此曼荼羅種種支分乃至一切諸尊真言手印觀行悉地皆悉通達得傳教灌頂。是名阿闍梨。若度違順八心證寂然界。是名阿闍梨。若已心王自在覺自心本不生名阿闍梨。若生極無自性心得入如上曼荼羅海會名阿闍梨（文）私云此中傳教阿闍梨存善身二種闍梨歟。故當卷上文云。如初無畏時以聲字觀修曼荼羅行第二無畏於有相觀中修曼荼羅行（文）此六無畏阿闍梨隨常途作釋。鈍機漸入次第也。既云修曼荼羅行。又行傅教灌頂阿闍梨。此即五種三昧中第四三昧耶歟。若爾經所說六無畏誰云顯乎。又云寂然界阿闍梨等不可云深祕利根行也。況經中既問真言行者心相。答說舉但顯心乎。故知經中但舉淺略鈍機密行。疏釋加深祕利根深行也。斯則以真言利鈍行為能所寄齊也。但鈍機所行無畏中順顯作釋故。顯密差別自顯故。又云。言顯為所寄齊無違。故大師釋云。今依此經顯真言行者住心次第。顯密二教差別亦在此中（文）以三劫淺略文證住心作此釋良有以也。意云。已明見顯煙之相可以比智知密之火性竟（為言）又云此淺祕二義下所舉劣惠深惠二機所行也。故具緣品云。於當來世時劣惠諸眾生以癡愛自蔽唯依於有相（文）疏第四云。傳法之人當善識根緣。若著相之人而輒爾為說甚深空義增其不信。若利根深智而輒授以淺略法門則以為不順無為正道而生輕慢（略抄）又經第七卷說有相行儀畢云。次說無相最殊勝。具信解者所觀察。若真言乘深惠人此生悉求無上果。（乃至）甚深無相法劣惠所不堪為應彼等故兼存有相說（文）此文明有相無相如次劣深二機所行也。故知今文順常途作釋擬儀擇地造壇等有為事跡而業修證深淺也（為言）故疏第四釋有相曼荼云。如來以世間因緣事相擬儀況喻不思議法界以俯逮郡機。勇進修行自見心明道（略抄）今擬儀外跡等釋同此釋矣。
    上已明見煙之相等者。此文有二意。一者結成前無畏。就中亦有三。一者顯云煙。密云火。二者密行中有淺深二行故如次類煙火也。三者真言淺略行隨如常煙相顯真宗火性故云爾也。二者十緣生句來由也。所謂地前六無畏位分寄齊如常故未離待對。地上十緣生觀門離待對故今釋云更欲如何表示耶。上釋中（第二）釋初地治地行云。從此無有待對出過心量不思議地（文）故知上已明見六無畏煙之相竟。更可比知十緣生句火性也（為言）例如道火前相故亦名燸（云云）又暹僧都義云。謂以極無自性心菩提心因海煙相而可比知法佛境界性海火性也（云云）又私云。以初地淨菩提心之煙相而可比知妙覺自證三菩提之火性也（為言）。
    但知心垢盡處等者。謂初地淨菩提心位三妄盡處故云爾。非謂盡微細妄執也故下釋云。菩薩亦如是。依心進行故名此心為地。以心尚有所依故未名正遍知。如來已度微細戲論。進修都息故名超越心地也（文）又菩提心論云。既破人法上執。雖能正見真實之智。或為無始間隔未能證於如來一切智智（文）人法上執者三妄也。故疏第一云。初發心時直觀自心。人法戲論淨若虛空（略抄）無始間隔者微細妄執也。又大師釋第九心云心外礦垢於是悉盡（文）又釋第十心云惠眼破無明昏夜（文）無明又微細妄執也。又義云。十地因滿位三妄斷故云爾。故祕藏記云。越三妄是十地究竟。過此修上上方便斷微細妄執至佛果故（文）又義云。等覺因滿四妄斷盡故云爾。故疏第三云。乃至為一生補處菩薩。擇去心中無明父母極細之垢亦名治地（文）無明父母者微細妄執也。問。以六無畏配地位方如何。答。鈔云第一無畏即當十信已前。第二無畏即當十信位也。第三無我無畏即當十住十行位也。第四法無畏即當十迴向四加行位。第五法無我無畏即當初地至八地已前位也。第六一切法自性平等無畏即當八地已去位也（略抄）第二釋意開行配第二無畏。都信當善無畏耳。今謂不爾。今此無畏約三劫對明。三劫既滿但至初地。六無畏何通十地耶。況下文云。經第一（具緣品）云。漸次證入大悲發生三摩地（文）疏第三云。漸次證入者如初無畏時以聲字觀修曼荼羅行。第二無畏於有相觀中修曼荼羅行。第三無畏於唯蘊無我心中修曼荼羅行。第四無畏於法緣心中修曼荼羅行。第五無畏於無緣心中修曼荼羅行。第六無畏於平等心中修曼荼羅行。離垢地已去各於自地觀心中修曼荼羅行。略以行位分之已。作十六重深淺不同（文）此文意第六無畏於初地論之也。釋六無畏修行相畢云離垢地已去各於自地觀心中修行故。故上釋第六無畏云。即是真言行者虛空無垢菩提心也（文）虛空無垢菩提心是初地德故。故疏第二云。初地菩薩得此虛空無垢菩提心（文）此等釋明鏡。何通二地已上乎。問。抄釋非無起盡。疏第六釋八地三昧道云。以一切菩薩初度第七地時上不見諸佛可求下不見眾生可度。謂是住大涅槃。於萬行休息。爾時十方諸佛以此三昧道發起其心得度菩提心難地（文）又疏第二釋第三劫行云。行者初觀空性時覺一切法皆入心之實際。下不見眾生可度上不見諸佛可求。爾時萬行休息。謂為究竟。（乃至）爾時十方諸佛同時現前而勸喻之。以蒙佛教授故轉生極無自性心（文）兩釋文義既同。明知第三劫在八地上也。然第六無畏亦第三劫行也。故知抄釋依此等意云第五無畏從初地至七地第六無畏在八地以上耳。但至十六重玄者抄釋此事云。又解謂。漸次證入而有二種。初約六無畏從因至果以為漸次。後約十地從因至果以為漸次。二門併影總有十六。非次第修行經十六位也（文）爾者如何。答。十六重玄從淺至深一門漸次昇進義也。何猥云二門別舉耶。故疏次下釋云。略以行位分之已作十六重深淺不同。（乃至）其中從因向果則三密方便展轉不同。容極至心王大海方一味無別耳（文）既云十六重深淺。何云二門別舉耶。若二門別舉者應六重極在佛果十重初在初地。然第六終初地十重始第二地。豈非一相續位分乎。故知六無畏為六重。從地前至初地自二地至佛果為十重也。故疏下釋云（乃至）若生極無自性心得入如上曼荼羅海會。名阿闍梨從此復有十重深行。（乃至）復次毘盧遮那是名阿闍梨（文）又抄第四云。疏離垢地已去各於自地觀心中曼荼羅者。以初地菩薩入三世平等與第六平等無畏無異。故取二地已上乃至佛地足前六種無畏故成十六重玄義也（文）但至第二文者鄰彼釋而釋云。即是初入此信解地。下釋至此不思議地乃名真離二乘地也（文）第三劫解脫在初地明鏡者歟。又至第六釋者。又彼釋下云。如上所說一生補處及八地三昧是約教道法門作如此說耳。然祕密乘人（乃至）從初發心時即具行大空三昧。其謂不然則於一生之中不能頓滿諸地也（文）故知第三劫在八地。者教道寄顯之假說。非證道修得之實談也。仍無失。或云（朝譽）今私解云。疏云。第六無畏於平等心中修曼荼羅行離垢地已去各於自地觀心中修曼荼羅行（文）此文無爭指初地。言第六無畏而二地已去乃至佛地立十重玄也。但疏釋六無畏中佛還約前三劫作差降。對明者理實約初劫及第二劫之初論六無畏。今約前二劫者付三瑜祇行門。於前二劫中說此無畏故言總意別以為此釋耳。若成此意者經漸次證入之文疏作十六重深淺不同之釋。巧相□乎。云云（私云）。此義非理。第六第三劫俱云極無自性心。豈第六無畏降第二劫乎。問以六無畏配十住心方如何。答。般若寺抄云。第一二三四五無畏如次第二三四五六住心也。第六無畏中含第七八九三種住心也（取意）問。第二四念住觀何當天乘。第四證寂然界超緣覺位。第七住心第二劫攝。何安第六無畏耶。攝答。祖師判文非無起盡。故下文云。第二無畏於有相觀中修曼荼羅行（文）然疏第七釋世間三昧云。如行者初住有相瑜伽則世間三昧（文）有相觀文同有相瑜伽。然大師以世間三昧道文證第三住心矣。故知以第二無畏配第三住心也。又疏第七云。若了知唯蘊無我乃至證寂然界時。當約我·人·眾生·壽者本不生故明種種法門（文）既以寂然界屬人空分。非為緣覺。上唯蘊無我即聲聞故。又極上利根緣覺度一重法倒歟。故相配矣。義釋云。寂然界是深位緣覺（云云。可見正文）又疏第三云。如說觀蘊阿賴耶覺自心本不生即攝諸經八識三無性義（文）八識三無性他緣乘法門。故疏第二云。即楞伽·解深密等經八識三性三無性皆是此意（文）故以第五無畏唯配第六住心也。又疏第三云。如說極無自性心十緣生句即攝花嚴般若種種不思議境界皆入其中（文）既以般若攝極無自性句。故第六無畏中攝他緣心也。故菩提心論旨陳段含七八九三種住心引可為證矣。故知祖師釋義深相□疏家宗家等釋耳。凡酌東寺之末流之人拾小野之遺塵之輩。誰不仰信。誰不依憑。雖然私立義云。善無畏第二三住心也。故釋云。今此中意明十善業道。（乃至）漸受三歸戒於無量世生人天中（文）大師第二第三心判人天乘教故。身及無我二無畏各通唯蘊·拔業四念住觀亦通二乘觀門。故第四無畏或攝第五或攝第六也。又義云。第二聲聞七方便。第三聲聞四果。又第三第四緣覺攝也。第五他緣覺心。疏文分明也。第六一道極無。是約第二第三劫義故。但第二無畏有相觀者。抄第四云。第二無畏有相觀者。謂四念處觀。即真言行者本尊三昧眾相現前故（文）然有相瑜伽者世間三昧故云有相。又繫屬他主故云有相歟。名言雖同義意是異也。又第七釋者證寂然名雖屬人空。彼行相下別釋。故疏云。以五喻觀察性空時。當約諸蘊本不生故明種種法門（文）又第三卷四心義釋者。上舉他緣覺心二心畢且付他緣心作釋歟。或云。八識他緣。三無性覺心（云云）又至次下句者。以般若大小無礙義且同華嚴。非取三論義也。菩提心論且約性相二宗義屬相說旨陳別意歟。
    是略答前問中修行句也者。問。經文云一切心相。何云修行句耶。答。且有二義。一者既云遍知心相。是以十緣生義觀法界眾生界。一切心相皆能了知故。所觀境界心相而非行者心相故。今見一切心相觀十緣生義故。云修行句也。故下釋云。若於一念心中乃至以皆從緣故。即空即假即中故（文）二者心相句有總別二義。今約總義修行等句皆云心相歟。故此品結云。已說淨菩提心心相竟（文）。
    如下文萬行方便等者。謂指具緣品等所說也。故下釋云。從此已下明進修方便及悉地果生也（文）又云。上品已經種種心相對辨一切智心竟。然此妙果以何方便而能得至耶。故此品次明入曼荼羅行法。具眾緣支分及所要真言皆於此中廣明。譬如已知乳酪有醍醐性即教令具諸器物方便攢搖。以從緣起故當知不異十緣生句也（文）依此文萬行即方便也。進修方便故。
    是故當知最為旨要等者。此文意十緣生句為真言行者最要觀矣。問。若爾如何祕藏記云。如境界中見界會聖眾及餘一切事皆當入十緣生句觀察。不信而信之。唯當每係心於本不生際無留所現境（云云）又云。於十喻觀密嚴海會眼前時。觀如陽炎。其心如何。若思是至極。其意留著。又作慢心。譬如磨鏡時見現小影像停留時遂不成實鏡（云云）若此觀至要一向可信。何云不信而信。又若思至極有過。何云留意思之耶。答。中川上人義云。既萬行方便淨除心垢必藉此觀。豈非旨要。而因緣生法即是假相即是法界。若纔見假相不知法界思假相為至極之時。則有留著慢心過失。故言見所現境不可信是法界至極。但可信是至極之假勿留假相當係心至極也。本不生際即是法界至極故（云云）。
    然統論此品中十緣生句略有三種者。或云。今所說十緣生句有三重也。三重同云十喻故。云次下文云。摩訶般若中十喻亦具含三意（文）此文意見於一種十喻含三意矣。今謂不爾。既云統論此品中應盡一品所說諸喻。既云深修觀察。非待初二劫五六喻乎。故釋云。今此中十喻云深修觀察者即是意明第三重（文）又云真言門修行菩薩行可局第三劫。第三劫中目真言門修行菩薩行故。又於今十喻作二釋中。無通初二劫之釋故。但至云十喻者或言總也。或帶數義也。或順華嚴宗立增減十故。又般若所說廣。何無五六喻。今十喻言總含。闕五六喻耶。故疏第二明五喻畢如大般若中說（文）又智論第六云。復一切聲聞法中無揵闥婆城喻。有種種餘無常譬喻。色如聚沬。受如泡。想如野馬。行如芭蕉。識如幻（文）能釋論有五喻。所釋經豈廢其義乎。況既云聲聞法中無揵闥城喻。定知今十喻不通初劫也。五喻義既成則六喻義何無乎。或云。今十喻有三重也。今十喻真言行者所用故。若初劫若第二劫皆真言行者用此十喻也。但五喻六喻皆所寄齊觀故非真言行者所用也。但統論此品等者寄五六喻顯密觀十喻故云爾。意明第三重者示深修義也。
    以心沒蘊中等者。運和尚云。且約初幻有即心幻·即蘊幻·即不思議幻。即心幻者以心喻幻。即蘊幻者以五蘊喻幻。即不思議幻者以諸佛聖人比幻（文實範阿字義第四引之）謂以心沒蘊中者。三劫中初劫初心湛寂心也。六無畏中第三無畏也。十住心中四五住心也。欲對治實法故等者。初劫後然心也。無畏中第四無畏也。住心中第五攝。或第六初心歟。此心度一重法倒故云對治實法故。觀五喻故云觀此十緣生句。達諸法即空故云即空之幻也。故疏第二云。行者如是觀察時。從無性門達諸法即空得離一重法倒了知心性。（乃至）名證寂然界（文）經云。彼出世間心住蘊中。（乃至）若於蘊等發起離著。當觀察聚沬·泡·芭蕉·陽炎·幻等皆離法性（文）。
    以心沒法中等者。初劫寂然心即第四法無畏也。上文云。法謂十緣生句也者是也。寂然心沒寂然空理故云心沒法中也。此理猶屬偏真之理故云境界攀緣。謂境界者理異名。攀緣者偏義也。觀察蘊阿賴耶知自性如幻炎等時。離境界攀緣故。云對治境界（乃至）十緣生句也。謂十緣生句者第二六喻也。至此心時觀陀那深細了三界唯心。故云蘊阿賴耶即心之幻是也。故疏第二云。至此僧祇始能觀察阿陀那深細之識解了三界唯心心外更無一法而可得者（文）今此能治心住心中第六他緣乘也。
    以心沒心實際中等者。諸本不同。或本云。以心深著心實際中（云云）或本著字下有沒字。或但云著沒無深字矣。有二意一者心實際者三劫中第二劫未無畏中第五無畏終。十住心中第七住心也。所謂即心幻既以初劫即空為所離。第三劫又以第二劫心可為所離也。又能治文云。欲離有為無為界故（文）大師以此文證第八心。故又不思議幻但為第九者今第八心何所攝乎。問。心實際言名第二劫。經·疏何文乎。答設雖無文。其理極成何責之耶。況復覺苑師釋云。今此中十喻復為對治前劫心沒實際欲令離有為無為界故。觀十喻亦成戲論（文是一）今金剛頂經云。住於如實際（文）實惠·宗叡兩口決云。三乘家極究竟位佛（云云）既云三乘究竟。豈非覺心乘乎。（是二）又菩提心論云。當知一切法空。已悟法本不生。心體自如不見身心。住於寂滅平等究竟真實之智令無退失（文）大師以此文證第七住心即云心體自如不見身心。非沒心實際義乎。（是三）又金剛頂經中住如實際位云不見於身心住寂滅平等究竟真實智（文）准菩提心論文又第七住心也。是四依此等文理定知第七心也。二者第三劫初心第六無畏攝。十住心中第八住心也。且又示文理成義。謂舉能治文云。解脫一切業煩惱而業具依（文）大師以此文證第九心。故所治實際可第八心（是一）又疏第二云。若無自性即是本不生。本不生即是心之實際。心實際亦復不可得。故曰極無自心生也（文）此文意。心實際者第八心也。心實際不可得是極無故（是二）又云。行者初觀空性時。覺一切法皆入心之實際（乃至）爾時萬行休息。（乃至）以蒙諸佛教授故轉生極無自性心（文）此文既驚第八生極無故（是三）金剛界儀軌云。想身證十地住於如實際（乃至）汝之所證處是一道清淨（云云）住如實際云一道清淨故（是四）住心論第九云。驚一道於彈指覺無為於未極（文）准疏釋以第八為所驚故（是五）戒序云。覺心不生人無自性故起一道如實心。一道如實人蒙諸佛驚覺故發極無自性心（文）第七無驚第八有驚故（是六）依如是等文理故成心實際第八義也。二義中後義為勝。心實際文名第八。疏文分明故。但會前文理者能所治義不定。或兩劫相望。如即心幻。或於一劫內成能所治。初後幻是也。初劫既然也。第三劫何不然乎。又三重幻不盡三劫心。舉一顯一。謂初劫舉寂然顯湛寂。第二劫舉他緣顯不生。三界唯心他緣不及心王自在故。第三劫舉極無顯一道也。又大師以離有為無為界亦證第九。故知望第九時第八還屬無為等歟。故覺無為於未極（文）又覺苑釋第二三二劫中各不存二心不知住心故。故指前劫也。口決釋三乘家者小乘大乘一乘云三乘。故疏釋通達三乘云。大小乘（等文）又香象釋大·小·一為三乘故。儀軌文云一道清淨。故菩提心論文文同義異歟。或彼文不遮通第八歟。例如第九又雖云自如未云心實際故無失。問。三種幻配位方如何。答。字義第四（實範）云。問。三種幻何位之所觀耶。答。即空幻初劫。即心第二劫。即不思議第三劫乃至如來地之所觀也。問。初二幻如次初二劫所觀經文分明。何以得知第三幻第三劫乃至如來之所觀耶。答。疏云。今此中云深修觀察者。即是意明第三重。（乃至）復次言深修者。謂得淨心已去從大悲生根乃至方便究竟其間一一緣起皆當以十喻觀之。由所證轉深故言深觀察也。（乃至）是故唯有如來乃能窮此十喻達其源底。此經所以次無垢菩提心即明十喻者包括始終綜該諸地（云云）故知第三重幻第三劫得淨心已去乃至佛地之所觀也。問。經文云修菩薩行諸菩薩。是舉因行人也。釋云佛答修行句非示因行乎。況於果位無妄執。何用十喻觀乎。答。或云。實示修行相是雖因位軌則所授法豈果位無乎。況修上上方便斷微細妄執時寧不用此觀乎。又釋論對治行相可引證矣。云唯有如來乃能窮此。又下云毘盧遮那以上上智觀盡其源底。又云以十緣生句作無盡莊嚴。則此意也。私云。可局因歟。云菩薩行云修行句故。但祕記釋者上上方便句可存因滿也。上云十地究竟故。八九十三地如次下中上三品也。因滿果滿為上上方便也。例如菩薩地盡句。故知。因滿斷微細得佛果故云至佛果故也。又當卷下云補處位斷無明父母之垢故釋論又理無斷故不可依無性觀也。但窮此十喻者。因行轉齊至佛果故云爾。又下釋者依因十緣觀生上上智觀也。又以因十句作果德莊嚴也。然疏文次第十喻觀通因果故（文）此文難消矣。
    即是意明第三重等者。鈔云。經深修觀察者。對前二劫故名為深。謂第一劫中即空之幻是名為淺。第二劫中即心幻亦名為淺。今第三劫中不思議幻故名深觀也（略抄）字義第四（中川）云。第三即不思議幻等云深修觀察。有二深義。一望初二幻等云深。二淨心已云所證轉深故云深。即是意明第三重者初義也。謂得淨心已去等者後義也（文）。
    以自心為感佛心為應者。大疏抄云。私若自心著真際時自心為穢。是故感小。自心穢故佛心應小。故悉地不成。（乃至）自心佛心俱畢竟淨是時有感有應。（乃至）我心地淨本尊月自顯言也（文）謂行者信水淨則本尊影現云感應也。又本尊影現云加行者信水能持故云持。以加持逆次配感應耳。故即身義云。加持者表如來大悲歟眾生信心。佛日之影現眾生心水曰加。行者心水能感佛日名持（文）。
    所喜見身者。若約四種身義者。受用·變化·等流三身云所喜見身也。能現毘盧遮那是自性身故。若約五種法身義者。自性。受用等四身皆所現也。法界身為能現故。故菩提心論云。成大毘盧遮那佛自性身·受用身·變化身·等流身（文）此文既毘盧遮那外舉四身。故又寶鑰下云。是法身大毘盧遮那如來與自眷屬四種法身住金剛法界宮（乃至云云）既毘盧遮那外云眷屬四法身。故密嚴院先哲引正位經禮懺文成五種法身義。可見九字釋矣。又義云。能現所現俱通四種身。且約自他利義作能所現假說歟。故二教論云。此四種身具豎橫二義。橫即自利豎則利他（文）。
    即是法界等者。鈔云。疏即幻論遍一切等者。如來金剛三乘之幻即是遍一切法界圓壇。謂彼法界大曼荼中一一本尊皆是法界慓幟。一遍一切名遍一切處。遍一切處論幻者。謂遍一切處法界曼荼羅即是如來三密之幻。皆本不生。四句求之俱不可得。即不思議之幻也（文）字義第四云。疏云。今此境界為從自生耶。他生耶。共生。無因生耶。以中論種種門觀之。生不可得而形聲宛然。即是法界。論幻即幻。論法界即法界。論遍一切處即遍一切處。論幻故名不可思議幻也。今行者於一念淨心中通達如此塵沙四諦。空則畢竟不生。有則盡其性相。中則舉體皆常。以三法無宗相故名不思議幻。如四諦者餘一切法門例耳（云云）十卷本云。即是即（即字十四本無）法界論幻即幻論法界。即幻論遍一切處即遍一切處論幻。故名不可思議幻也（云云）抄第四云。疏即幻論遍一切處等者（乃至。云云。如前引）當知即不思議幻有二義。初義兩本義釋其意全同。謂法界與幻互相即論。亦幻歟遍一切處互相即論（抄釋後）故名不思議幻。疏文雖異其意返同。如來身語名為幻。空有性即是法界。圓壇為遍一切處。三法一體隨論異名。今即法界遍一切處而論幻故名不思議幻。後義三本皆同。空即畢竟不生者八不舉初一。有則盡其性相者。十如出初二。中則舉體皆常者。是法界不動也。幻有假諦即餘二諦而無宗相故云即不思議幻也（云云）觀義云。古文點如常。若私訓者即法界論幻（乃至）即遍一切處論幻。故名不思議幻也（云云）意顯三諦相即義也。謂法界者真如法界。即空諦也。幻者幻有。即假諦也。遍一切有空不二。既中諦也（云云）私云。相即義宜其然也。但疏文初句云即是。若爾訓釋不順文歟。不思議幻名專三諦中依幻有故。可云論幻故名不思議幻故。故知形聲宛然即是法界者。總先釋有空不二義也。論幻即幻者一假一切假義也。論法界即法界者一空一切空義也。論遍一切處即遍一切處者一中一切中義也。論幻故等者不思議三諦中今約不思議假諦故名不思議幻也（為言）故天台釋云。約如明空一空一切空。點如明相一假一切假。就是論中一中一切中。非一二三而一二三。不縱不橫。名為實相（文）又若無是字而有即法界本則何無其義乎。三諦相即雖無偏頗。今觀門假為宗故從彼云不思幻也。故下釋云。以皆從緣起即空即假即中（文）既以緣起為三諦相即所由故抄釋牒文不順疏文。未審。
    謂得淨心已去等者。深修觀察第二釋也。淨心者初地也。起信論中名淨心地是也。大乘義章十云。歡喜地者經中亦名淨心地也（乃至）住此地時於真如中證心清淨名淨心地。又於三寶得清淨信亦名淨心（文）今謂初地是淨菩提心位故云淨心也。三句中菩提心為因句也。二地至七地為大悲句。八地已上為方便句也。故當卷下云。初入淨菩提心門見法明道前七地以來為大悲萬行。無功用以去至如來一切智地名大悲胎藏生（略抄）疏第二云。初地菩薩得此虛空無垢菩提心。從二地以去增修大悲萬行。至第八地以去皆名方便地（略抄）今釋與正釋異者或云。前釋局第三劫即八九十地也。今解意通第二劫。從初地至七地是第二劫故。今謂不爾。初釋初地淨菩提心。三句中局因句也。後釋通三句。廣亙十地故。若初釋八地以上何不云轉深耶。又不思議幻是第六無畏也。上文云。即是真言行者虛空無垢菩提心也（文）豈有八地耶。違初地菩薩得此虛空無垢菩提心文故。菩提心進在究竟位乎。故知。三劫地前論之耳。問。若爾實範義云。即不思議第三劫乃至如來地之所觀（云云）如何。答。彼正釋復次通論故云爾。今兩釋別說故無違矣。
    且如四諦等者。鈔云。且者不盡之辭。如即指斥之語。法數誠多。但舉四諦。世界無量。直示娑婆。蓋取一隅耳。故華嚴四諦品云（乃至）諸佛子。苦聖諦此娑婆世界中或名罪或名逼迫或名變異或名攀緣等（乃至）諸佛子。若滅道聖諦此娑婆世界中或名一乘或名趣寂等。諸佛子。此娑婆世界說四聖諦有如是等四百億十千名（乃至）彼密訓世界中或名榮求根或名不出離。乃至十方無量世界各有無量名。不可備舉。如彼廣說。故云且如等（文）。
    次三法無定相者。大疏抄第一云。此不思議幻得成就時三心究竟。即是祕密行者所求果耳。意者心中空·有·中道皆悉不生。以不生故無有定相。故名不思議幻言也（文）私云。三心者心中具三諦故約三諦云三心也。凡今。一句出三諦相即因成不思議義也。不思議三諦有·空·中無定相不隔歷故云爾也。天台止觀云。此三諦理不思議。無決定性（文）或云。至名為不思議幻為復次釋終矣。或云。至達其源底。為終矣。或云。不可縷說為終耳。私云。諸義皆非理。且如四諦至達其源底者釋經當於真言行通達作證文也。故云通達如是塵沙四諦。又云乃能窮此達其源底也。次無垢菩提心至明其大歸耳者次下所釋十喻來由也。故云且依釋論等耳。故知。故言深觀察也句為復次釋終也。
    次無垢菩提心等者。字義云。言無垢菩提心者。上云得淨心已去之淨心也。言十喻者第三重也。謂所以次第六無畏即第三劫淨心即明第三重十喻者。以淨心包始以十喻括終。舉所觀顯其他故。始終即諸地故也（云云）覺心云。有云。無垢菩提心者十喻以前所說淨菩提心也。其菩提心已經三劫十地無不通。今其次說十喻者如彼菩提心通始終絯諸位。每事緣成此觀（云云）行實多不可說之云意也（云云）私云。今此十緣生句包括三劫始終綜該信解諸地也（為言）凡通三劫十地位觸一切境成十緣生句觀故云觸緣成觀也。問。今十喻歷事觀時所喻各別耶。答。今經說所喻別也。然於一事用多喻何遮之乎。依之第二劫六喻通觀賴耶自性。初劫五喻各別如次觀五蘊無性等。依之千手儀軌觀諸法虛假通用十喻故。又金剛界儀軌觀煩惱等通用五喻。故知。通別隨宜耳。
    包括始終綜該諸地者。謂今此十緣生句包括三劫始終綜該信解諸地也（為言）凡通三劫十地位觸一切境成十緣生句觀故云觸緣成觀也。
    御記云。
    文永四年六月二十七日於高野山丈六堂以傳法大會之談義之次草之畢文永九年十二月中旬於醍醐寺中性院誂理性院上野公令清書畢自拭老眼加點畢。
    金剛佛子賴瑜（生年四十七）

大日經疏指心鈔卷第十五（畢）
大日經疏指心鈔卷第十六

　　          

疏卷第三之二

    經謂如幻陽焰等者。智度論第六（譬喻義品）云。解了諸法如幻如焰如水中月如虛空如響如揵闥婆城如夢如影如鏡中像如化。是十喻為解空法故（文）智論疏第二（惠影）云。名喻雖十相對即五。如幻焰者內外相對也。水月虛空有無相對。如響如城見聞相對。如夢如影寢覺相對。如像如化合散相對（文。又大品第一序品十喻文同譬喻品文）私云。此十喻與今經十喻大同少異。經影喻當論鏡像。以浮泡同如化。以影喻替火輪。餘七全同。故云大同少異也。嘉祥二諦章下云。什師云。十喻以悟空。空必待此喻（文）又不空千手儀軌舉十度印言中明智度印言功能云○斷二種○證得一切法如幻如陽炎如夢如影像如谷響如光影如水月如變化如因陀羅網如虛空。不久滿足十地住法雲地為大法師（文）私云。此中十喻九喻全同論說。諦網一種當經中乾城歟。又金剛薩埵儀軌有九喻。幻·陽焰·夢·影像·聲響·光影·水月·變化·虛空。法華儀軌有八喻。幻·陽炎·夢·影像·響·光影·水月·佛變化。略出經有七喻。八炎·幻化·揵闥婆城·空中響·旋火輸·夢·妄（別本次第異之而幻為初）金剛界儀軌有五喻。幻·焰·乾闥婆城·旋火輪·空谷響也。又唯識中有八喻。已上經論異說多少隨宜歟。
    云何為幻者。抄云。幻者化也。無而忽有之謂也。先無形質假因緣有。名為幻化。又幻者詐惑。以不實事惑人眼目故曰幻也（文）。
    疏雖於眾緣中（乃至）生處者。釋經中何以故本性淨故文歟。故合說中。雖一一緣中（乃至）不異淨心（文）初釋中闕此釋矣。而亦五情所對明了現前者。釋經惑自眼故見希有事也。望幻事見聞人云自。抄云。惑人眼目故曰幻也（文）幻師是執持行用證心人也。何云惑耶。初釋并合說又闕此句矣。又以諸大論師可釋惑自眼故句歟。諸大論師不出其所由。故當迷惑義。故今釋中上標五情所對等下結是事亦非籌度思量之境耳。大疏抄第一云。問。既幻師諦解心幻是不實物。故不更成疑。若爾何經惑自眼故（云云）此文極難也。引智論十六顯幻法義也。（可見之）問。爾者能喻幻法不實。所喻真言若實歟。答文。偏如是真言相唯假立（云云）答對偏執實人如是說耳（文）雖展轉相生（乃至）非不異者。釋經展轉相生（乃至）非不去文也。初釋中以昇空隱形履水蹈火釋此句及能造所造種種色像句也。合說中以成一切奇特不思議事合能造所造種種色像以自在神變宛然不謬合展轉往來等也。又以藥術因緣釋經咒術藥力。初釋中舉藥力顯咒術。合中合三密行也。又初釋中舉執持行用人。即是幻師也。合中持誦者是也。故合說云。獨有方便具足得成悉地者自證心耳（文）第二釋及經譬說闕此句。經合說中持誦成就者是也。故知第二釋約譬說初釋就合說意也。又經合說中闕畢竟淨故展轉往來等義。以譬說而顯故。又一切言合說歟。
    無明亦如是雖非內有等者。智論第六云。無明亦如是。雖不內有不外有不內外有不先世至今世今世至後世亦無實性無有生者滅者。而無明因緣諸行生乃至眾苦集。如幻息幻所作亦息無明亦爾。無明盡行亦盡乃至眾苦皆盡（文）私云。無明亦如是下云雖不內有等。准譬說文以無明合幻所作歟。又依無明因緣諸行生句。以無明可合幻師。無明所生行可合幻事故。故智論云。如幻息幻所作息無明盡行亦盡（文）智論疏第二（惠影）云。幻息所作亦息者。顛倒分別心若盡虛妄分別法亦自無。非是際蕩萬物已方乃致無。如無明盡業報則盡。故言知諸法如幻也（文）既還滅時以無明行如次譬幻師幻所作。生起時何以無明合幻所作耶。二義中前義為勝。順智論法說文故。故智論云。德如白佛言。世尊。是無明內有不。佛言。不。外有不。佛言。不。內外有不佛言。不。世尊。此無明從先世來不。佛言。不。從此世至後世不。佛言。不。是無明有生有滅不。佛言。不。有一法定實性是名無明不。佛言。不（文）法譬合三說中。內外多重問答相符。何異求之。但類無明幻者是幻術歟。應有幻師幻術幻事三種。故知此中幻術望幻師所作也故云是幻所作內有不等。對幻事是能作也。故云從幻能作伎樂也。以行等所生合唯所作幻事也以幻師可合不正思惟歟。或可合無明能具心歟。或合一心歟。論中無法合者。以譬說顯歟。例如今經中但舉幻術幻事疏中加人矣。又大師詠如幻喻詩云。吾觀諸法譬如幻。總是眾緣所合成。一箇無明諸行業。不中不外惑凡情。三種世間能所造。十方法界水蓮城（文）此意無明行俱似云不內有不外有。若爾二義並存歟。三種世間能所造者幻事中能所造歟。或云。以幻事中能所造如次可合無明行歟。今謂不爾。彼同幻事故。藥則當三密行。故大疏抄云。問幻幻有幾種耶。答。幻有二種。問。即何。答。假事幻實事幻也。問。今此中取何幻為論耶。答。通二種幻也。又有三種幻。即空幻·即心幻·不思議幻也。可悉之也（文）智論復次釋云。復次是幻譬喻示眾生一切有為法空不堅因。如說一切諸行如幻欺誑小兒屬因緣不得自在不久住。是故說諸菩薩知諸法如幻（文）。
    依三密作行得成一切奇特等者。疏第十五云。如如意珠滿一切願。隨心所欲。今觀是彼眾珠得生耶。從人心生耶。當知。不從珠出。不從人心出。不共。不無因緣。但和合有耳。今悉地不思議神變亦如是。但猶真言觀本尊及身印等緣而成悉地。由真言故口業淨。觀本尊故意業淨。印故身業淨。三事平等故自我而有不思議業。然亦不可分別。無思無為也（略抄）。
    不異淨心者．大疏抄第一云。意真言神變不思議極無垢淨菩提心生言也（文）。
    獨有方便具足得成悉地者。疏第十一（悉地出現品）云。所謂真言悉地本來成就。何以故。如來現證如是不思議法。所謂阿字自體從本已來具足無量自在力不思議力。此悉地體常住不變。但由行人不自了知故不得如是之果。今以此行淨其身口意業。若能與法相應即自成就。諸法自爾終不虛也。不思議果眾緣會時自當生起。如大海潮終不失時（文）如是真言相唯是假名者。大疏抄第一云。問。爾者能喻幻法不實。所喻真言若實歟。答文偏如是。真言相唯是假名（云云）答。對偏執實人如是說耳（文）。
    以日光風動塵故者。疏第二云。次句陽炎者如春月地氣日光望之如水（文）私云。地氣攝風塵歟。或外書云。風者天地忿也（云云）風是天地氣故今取地氣歟。塵其義顯矣。
    如野馬無智人者。且有二意。一者野馬者遊絲也。如者譬類義。斯則以野馬類陽炎也。依之智論第六下譬中云。聲聞法中色如聚沬受如泡想如野馬行如芭蕉識如幻（文）今經中以想譬陽炎。故知陽炎與野馬形相相似故俱譬想。今又想譬歟。故大疏抄第一云。風光相映野馬生形。故智論十六云。以日光風動塵故廣野中動如野馬等（云云）無智人者能迷人也。二者渴馬也。亦能迷者。如字指示義也。被下無智人讀之。故下引智論云。飢渴悶極睹熱氣如野馬謂之為水（文）此文渴馬義分明也。又大師釋云。渴鹿野馬馳塵鄉（云云）又大師陽炎詩云。舉體空空無所有。狂兒迷渴遂忘歸。遠而似有近無物。走馬流川何處依（文）此中狂兒者能迷無智人也。走馬者野馬也。指炎水云走馬流川歟。故惠影疏第二云。陽春之月有日光動塵。西國名為陽炎。此間名為野馬。無智見之執言是水。而實非水（文）眾生亦爾者。智論正文云。男女相亦如是（文）私云。本論文指所迷境合譬中水相也。今文似指能迷無智惠者。合上無智人歟。又男女相即是人相故云眾生也。故菩提心論中指人執云眾生執也。
    結使煩惱日光等者。問。煩惱為光菩提行為塵邪念為風有何因耶。答。智論釋可見不知無我及諸法空等者。正文云。不知無我不知諸法空。於眾·界·入性空法中生人想男女想（文）私云。無我者人空也。諸法空者法空也。人想等者我相也。等者等取男想女想也。總別異故。問。不知人空法空故可云生人想法想。何唯舉人想耶。答。舉人顯法歟。或下能治文云。則知諸法實相（文）正顯法空歟。能所治互顯也。或諸法實相二空也。
    炎之相強立假名者。問。陽炎應體名。何云假名耶。依之智論中見之為水（文）以水可云假名。如何。答。水從日立炎名。故云爾歟。又炎者因即光也相者果即水也。之言隔法詞故。意炎之果立水名假名也（為意）此水有名無實體故云妄想成立有所談議也。慈行釋云。炎水枯乾如似實濕（云云）。
    唯是假名離於慢著者。祕藏記云。於十喻觀密嚴海會現前時。觀如陽炎。其心如何。若思是至極。其意留著又作慢心。譬如磨鏡時見現小影像停留時遂不成實鏡（文）准此釋。今慢著者留著與慢心一云。今觀海會是執空也。故疏上云。如下文萬行方便中無不藉此十緣生句淨除心垢（文）或云。體空也。故經云唯是假名。釋云但是法界炎耳。又祕藏記云。如境界中見海會聖眾○皆當入十緣生句觀察。不信而信之。唯當第係心於本不生際無留所現境（文）此意信本不生不信所現境（為言）又前引文云不留小影成實鏡。此等釋似空其體耳。私云。今宗神變不改自性如來金剛幻。即事而真。何空其體矣。但經假名者破執言也。記釋者見所現境成至極執遣執也。無執而信云淨信也。故云不信而信也。
    但是法界炎者。瑜伽中所現奇特境界合水相法界加持因緣類光炎也。又神變種種因緣者。即指所現境界歟。大師論云。瑜伽境界特奇異。法界炎光自相暉莫慢莫欺。是假物。大空三昧是吾理（文）。
    又如以眠力故等者。智論第六云。復次夢者眠力故無法而見。人亦如是。無明眠力故種種無而見有。所謂我·我所·男·女等．復次如夢中無喜事而喜無瞋事而瞋無怖事而怖。三界眾生亦如是。無明眠力故不應喜而喜不應瞋而瞋無應怖而怖（文）見此文今文略抄也。惠影疏第二云。凡論夢法。睡眠時始夢。不眠不夢。如人睡眠夢中見虎畏號叫。覺者見之知其夢爾。○夢虎自無。眾生亦爾。臥生死床覆無明被昏睡眠。隨眠生五塵夢。起五欲想。取著諸法。生我我所見。生死中男女等相相愛經著。或時怖畏。或乍歡喜。迷實法相。聖人覺悟知其如夢。故以諸法實相方例示說覺悟之。若知實相則五塵自無不生分別（文）論云。復次夢有五種。若身中不調。若熱氣多則多夢見火見黃見赤。若冷氣多則多見水見白。若風氣多則多見飛見黑。五復所聞見事多若思惟念故夢見或天與。夢欲令知未來事故。五種夢皆無事而妄見。人亦如是。五道中眾生身力因緣故上種我。色眾是我。色是我所。我中色之中我。如色受想行識亦如是。四五二十得道實智惠覺已知無實（文）問。夢見是何識作能耶。答。第六識與睡眠心所相應而作夢事也。故瑜伽論中舉十五不共業中。以夢為第六識不共業矣。但大小乘意少異。小乘意雖睡眠位無善惡意識起無記意識起與睡眠心所相應故夢見也。大乘意無心睡眠位六識皆來滅故不能夢事。有心睡眠位意識猶存故夢見也。或云。淨影釋中智相相續夢見（云云）此意第七識作能歟。
    今復明此夢事等者。疏家釋經文也。此中有二。初就文釋。後行者得如是下依義結也。初中有二。初釋譬說後今此真言下釋如是夢等合說也。二段各有夢事覺時。二節如文易知矣。疏第十五云。復次如夢中。夢上三十三天受天種種妙樂猶人於夢中而遊諸天宮不捨於此身亦不於彼者過千萬劫及其夢覺乃少時項耳。彼人不捨此身不往彼天但猶眠法之心有此不思議事也。不可以心識而能測其所以。今成就悉地者遊諸世界亦如是。但以瑜伽夢因緣得有此事。成種種事。宛然不無然知彼皆如十喻不生取著（文）私云。夢喻中下文云皆如十喻。今文云深修十句。有何故耶。謂夢事不思議全同瑜伽境界奇特。故殊此喻中舉總句歟。
    如鏡中像非鏡作等者。論疏第二云。此文破外道四種邪因。非鏡作者破自因義。外道執言。自有一我。能作得果。是神我自作神我自受。故名自因也。非面者破他因義。外道執言。梵天喜時眾生受樂。梵天瞋時眾生受苦。今曰。眾生所以受苦樂等者並是梵天所作非是眾生也。非持鏡人作者破共因義。若言我歟梵天共作者本有我云何得有神我共作眾生。所以受於苦樂。皆由往業因緣造惡得苦造善感樂。云何說言由共。是故破共因也。非無因緣者要須有鏡有面持鏡人等和合有像現。故言非無因緣也。明諸法因緣故有非是自然。論中五句義以自我為一無因緣為二。此二同破無因義（文）私云。論疏中鏡為自面為他執鏡者為共（具鏡與面故）何故今疏下云本尊身為鏡等耶。今案云。以本尊之應現行者之心可同面像現鏡中。故論疏冥理今疏釋是迴文未盡歟。亦可讀爛脫耳。又論疏中二同破無因義者。論譬中會有五句。無因外開自然故。故合中但有四句。問。何故自然屬無因耶。答。三論玄（嘉祥）云。問無因自然此有何異。答。無因據其因無自然明乎果有。約義不同猶是一執（文）准知今文未有鏡面像自然有故果有義也。無因句因無義顯矣。又疏第二破自然云。即是從緣非自然有（文）今破無因云。若無因緣應常有（文）能破意同也。故一執也。
    無鏡無面則無像故者。與下未有鏡面及若除鏡面異者。今無境面者對執鏡者。遣鏡面故云無。下未有鏡面者直遮因緣體故云未有。例如彼無因果非因果異也。又除鏡除面者望果云除。未有直就因體論故異歟。或云三句雖異能破是同何失。
    當知諸法至故不知耳者。論正文云。諸法亦如是。非自作非彼作非共作非無因緣。云何非自作我不可得故。一切因緣生法不自在故諸法屬因緣故。是非自作。亦非他作者自無故他亦無。若他作則失罪福事。他作有二種。若善若不善。若善應與一切樂。若不善應與一切苦。若苦樂雜以何因緣故與樂以何因緣故與苦。共有二過故。自過他過。若無因緣生苦樂人應常樂離一切苦。若無因緣人不應作樂因除苦因。一切諸法必有因緣。愚癡故不知。譬如人從木求火從地求水從扇求風如是等種種各有因緣。是苦樂和合因緣生。先世業因今世若怒行若邪行緣。從是得苦樂。種種因緣以實求之。無人作無人受空五眾作空五眾受。無智人得樂婬心愛著得苦生瞋恚。是樂滅時更欲求得。如小兒見鏡中像心樂愛著失已破鏡求索智人笑之。失樂更求亦復如是亦為得道聖人所笑（文）私云。以有二過者共作付二過也。其二過者上自作過他作過也。共作有自過他過二過也（為言）故論正文云。共有二過故自過他過（文）。
    如先世業因等者。或云。今生新業助過去古業而招當來果故云從是得苦樂也。善惡如次感樂果苦報也。論正文云。是苦樂和合因緣生。先世業因今世苦怒行若邪行從是得苦樂（文）。
    如小兒見鏡中像者。准智論正文今文中闕法說歟。故智論正文云。無智人得樂婬心愛著得苦生瞋恚。是樂滅時更欲求得（文）具如上引。但苦生瞋恚句譬說無文。智人笑之說法說闕文。影略互顯歟。
    以如來三密淨身為鏡等者。意云。本尊三密身為鏡．即緣也。行者三密行為面。即因也。依此面鏡因緣有悉地影像生也（為言）今疏文迴文未盡。以下面一字迴為字下。應云。如來三密淨身為鏡自身三密行為面鏡中像因緣有悉地生。猶如像（云云）或又以緣字屬初句三密淨身。意云。如來淨身鏡與自身行為鏡中像因緣有悉地生。猶如面之像也（為言）或面歟像意面屬三密行也。問。下水月喻云。由三密方便自心澄淨故。諸佛密嚴海會悉於中現（文）此文本尊月現行者心水。相違如何。答。入我我入彼此攝持互相加入故各顯一義。故無過。今顯我入下示入我也。
    乃至起五神通等者。經第三（成就悉地品）云。若欲廣大智·或起五神通·長壽童子身·成就持明等（文）疏第十二云。若欲廣大智·五通·或持悉地明等·長壽童子未得持誦者乃至是不隨順。廣大智身即是如來身也。謂一切三業功下德下至五神通·長壽等事離覽字無相之門無有得義。所以者何。若人心著於相則生蓋纏。隨業而轉不得自在。乃至世間悉地尚不可得。何況五通等耶。五通等尚無得理。何況如來平等智身耶。是故佛說三業世間一切功德利益皆從無相法中而得成辨。如神通有多種。若行者以心離相無故乃至能得二乘五通。若更深修乃至能得菩薩五通。此五通即是入地菩薩自在之用。比於二乘之通如用日光等彼螢火也。持明者。謂持誦人得妙成就悉地之果即能遍遊一切佛土供養諸佛成就眾生也。若不觀此離一切相本來空寂法門。此仙亦不可得。此即是入於菩薩地也。長壽謂於壽自在常住世間利益眾生親近諸佛。童子謂壽無量歲常如十六童子容色鮮妙。亦是持明仙也（文）又疏第一云。又行者猶與如來共同等住。即能以方便力起五神通不動本心遊諸佛剎現種身語意興種種供養雲以無盡大願廣修諸度（文）。
    然是悉地成就者。疏第十二（成就悉地品）云。悉地是真言妙果。為此果故而修因行。故此中成就者是作業成就（文）抄第八云。成就者獲得之稱。悉地者成就為義。未審成就與悉地為一為異。若是異者何故前來翻譯悉地而作成就。若是一者不應雙置。然此一題義包因果。上成就字乃是行者能成就因。下悉地言所成就果。即是始覺契同本覺名悉得果○成就之悉地。作依主釋。又因果不二成就即悉地。作持業釋（文）私云。梵語約果立名。漢名據因得稱。互顯歟。
    故智論鏡像偈云。等者以此偈證上義也以偈非有證上若先有之眾緣則無所用之義。此文意破先有云眾緣無用。故顯非有義也。以亦非無證若先無之眾緣復何所用義也。准前可知矣。次二句證然是悉地成就亦復非無因緣義也。意不受前非有非無二句義反因緣義故。此義為共生句成能破引論耳。又義云。總證上四不生義。以有無配自他歟。亦復非有無當共生。此語亦不受者當無因句。故釋中。然是悉地成就亦復非無因緣者。破無因生也。第四句歟。智論云。譬如鏡中像非鏡亦非面亦非持鏡人非自非無因非有亦非無。此語亦不受。如是名中道（文）具文上舉四不生畢有此文。故知四句義歟。不應如彼等者疏家以智論譬意結成上義也。
    日初出時至顛倒願息者。智論第六云。如揵闥婆城者。日初時見城門樓櫓宮殿行人出入。日轉高轉滅。但可眼見而無實是名揵闥婆城。有人初不見揵闥婆城。晨朝東向見揵闥婆城。意謂實樂疾行趣之。轉近轉失。日高轉滅。飢渴悶極。見熱氣如野馬。謂之為水。疾起趣之。轉近轉滅。疲極困哭至窮山夾谷中大喚涕哭。聞有響應。謂有居民求之。疲極而無所見。思惟自悟渴願心息。無智之人亦如是。空眾·界·入中見吾我及諸法婬瞋心著四方狂走求樂自滿。顛倒欺誑窮極懊惱。若以智惠知無吾我無實法者。是時顛倒願息。復次揵闥婆城非城。人心想為城。凡夫亦如是。非身想為身。非心想為心（文）私云。正文有三喻。今疏中但見二譬。而無所見及渴願心息二句。正順陽炎意故。疏主隨義轉用為喻耳。或安乃至言故存三喻義歟。或云。為願無我無法二空義用二喻歟（云云）此義非理。違正文云喻故。又云。喻俱顯二空故。
    若以智惠知無我等者。譬中陽炎乾城。俱有假有實無二意。今合中但明我法無。不示我法有義耶謂我法有義非今觀門本意。故略之歟。智論正文并明我相法相有矣。具如先所引矣。問。前後譬喻中各但用一喻。今何用多喻耶。答。智論云。問曰。一事可知何以多譬喻。答曰。我先已答是摩訶衍如大海水。一切法盡攝摩訶衍。多因緣故多譬喻無咎。復次是菩薩甚深利智故。種種法門種種因緣種種譬喻。於諸法為人解故應多引喻（文）或云。一事者法也。意云。何一法以多譬顯耶（為言）今謂不爾。一事者一喻也。意云。一喻可知何用多譬耶（為言）故下文指十喻云。何以但以十事為喻（云云）疏第二。泡等三喻云此中三事．可思之。
    又以城喻身等者。大疏抄第一云。問。陽炎風光相映方生其體（文）今乾闥婆城。海氣日光相會方生（云云）何有差別。答。智度論以陽炎喻我空性。又經文世人妄想成立。有所談議（云云）故二乘智觀我空。故與此異也。今此我法俱空故。二乘經中無言也（文）智論第六云。問曰。聲聞法中以城喻身。此中何以說揵闥婆城喻。答曰。聲聞經中城喻。眾緣實有。但城是假名揵闥婆城眾緣亦無。如旋火輸但惑人目。聲聞經中為破吾我故。以城為喻。此中菩薩利根。深入諸法空中故。以揵闥婆城為喻（文）同疏第二云。聲聞經中但得生空不得法空。不無陰體。猶在不無成城因緣。揵闥婆城因緣并無。是故不說。今曰。大乘生法并空。所以得明也（文）私云。聲聞經中城喻者土木城。此城緣實城假義。譬法有我無也。揵城是緣及城俱無故。類菩薩二空也。二諦章下云。前破相宗觀法假有。如土木城雖無定性不無假城。此宗破相觀法如似乾闥婆城即非城。城喻既然．幻化等譬類齊等（文）私云。二城同以棟梁椽柱云眾緣歟。土木城棟梁等實有故。乾城不然故。問。成實論用乾城喻。然彼論全依四阿含經。何聲聞經中乾城喻無耶。答。智論次上文云。復一切聲聞法中無乾闥婆城喻。有種種餘無常譬喻（文）但至成實者。嘉祥法華流云。三藏中所以不說揵城者。為三藏不說本性空寂。乾城喻辨能成之因所成之果無所有。故三藏中不說也。而成實論亦有此喻者。引菩薩藏中譬就小乘法中釋（文）法華義疏第三云。如智度論云。佛於三藏中。為諸聲聞說種種譬喻。但不說揵闥婆城喻。乃至為諸菩薩廣說十種喻等也。三藏中所以不說揵闥婆城喻者。為三藏不說一切法本性空。乾城喻辨能成之因所成果本無所有。故三藏中不說也。而成實論亦有此喻者。引菩薩藏中譬就。小乘法中釋耳（文）私云。能成因者。棟梁椽柱等眾緣也。所成之果者城也。
    上謂密嚴佛國等者。菩提心義第二（安然）云。大日義釋悉地品中云。上品悉地密嚴佛國。中品悉地十方淨嚴。下品悉地諸天修羅宮（文）彼文密嚴同今密嚴。彼文十方淨嚴。是他受用土。有方分故。諸天修羅宮得長壽住利生。是下品悉地（云云。上文云。此密嚴者是妙覺實報淨土文）私云。下悉地出現品·成就悉地品疏中未必此說。同住心品疏文矣。大疏抄第一云。問。爾以此喻喻三品悉地宮。非實者下品宮二乘皆知。所知應云一分二乘所得。何全云非二乘所得。答。今宗所云悉地宮。最是密嚴佛土。行者若得此宮時為令不生愛著故引此喻故疏云二乘經中無。
    若行者成三品持明仙等者。疏第十五（祕密曼荼羅品）云。如行人隨上中下期願。依真言法要而修得成悉地。由此悉地在身故○乘悉地之業而受彼果。名為生悉地家。既生悉地家已。乃至成佛已來終不失壞（文）私云。准此釋。依上中下期願成三品持明悉地者。安住三品悉地宮也。馬頭儀軌下云○作念誦○三落叉遍○即得成就持咒仙人。自在得入阿修羅宮○六落叉遍即得千歲活。則持現身往詣十方諸佛國土（文）疏第十二云。如上諸器隨作一事用欠字。若得上中下成就。隨事而用乃至得成。持之以遊歷諸佛國土名持明仙也（文）私云。上中下成就者。三品悉地也。悉地是成就義故。此中不出修羅宮舉佛國顯修羅宮歟。故上文云開謂開阿修羅宮等也（文）又諸佛國中攝密嚴并十方淨土歟。又儀軌中舉中下二宮顯密嚴歟。問。持明歟下所舉五種悉地相攝如何。答。疏第十五云。夫言成就悉地者。謂住菩提心也。此菩提心即是第十一地成就最正覺。如是名悉地。諸悉地中最在其上○謂此無上悉地以前略有五種悉地。一者信。二者入地。三者五能。四者二乘。五者成佛。此是五種悉地也。初信者。謂隨分能淨諸根深信如來祕藏決定不疑。信佛有如是如是方便。若依行者必成菩提。此是地前信行也。次入地者。謂入歡喜地也○第三五通者。謂了知世間五通之境猶如幻夢水月鏡像。不可執著。爾時度五通仙人之地名第三也。第四二乘者。謂觀察二乘境界。心得無著心不墮實際。爾時得度二乘境界。爾時到第八地也。五從第九地修菩提行道轉轉勝進成如來位也。然諸經論師大略皆作如此說耳（文）大師即身義釋大日經欲於此生入悉地文云。此經所說悉地者。明持明悉地及法佛悉地也（文）私云。大師既持明悉地外舉法佛悉地。若五種中成佛兼果。則持明悉地攝四種半歟。法佛唯佛果故。若佛果唯無上悉地。因位分五種則持明可攝五種也。謂持明法佛如次一門普門悉地故。持明悉地局因位悉地歟。故疏第十二云。持明者。謂持誦人得妙成就悉地之果。即能遍遊一切佛土供養諸佛成就眾生也○即是入於菩薩地也（文）又依前引儀軌文持明。似局下品悉地矣。又義云。持明者有總別二意。三品悉地何不盡一切耶。普門行者亦受持法佛明故應云持明仙。故經次下云。親於尊所受明法（文）法佛明又灌頂師所授故。又疏中佛云大仙。況行者乎。又大師以經持真言者得真言仙文證即身成佛義。一生成佛機云真言仙豈非持明仙乎。大師持明法佛二種悉地。是別門意也。又義。即身義持明法佛同舉普門悉地也。經說云此生入悉地。是一生成佛之義故。又經六文論兩文。同證即身成佛故。又問答中以得真言仙文證一生成佛之故。或云。普門一門未必依一生二生歟。祕釋云。問。依五轉門機有幾種。答。有二機。一上根上智期即身成佛。二但信行淺期順次往生。就此行者亦有多。正往生密嚴土兼有期十方淨土（文）此中生密嚴非普門果乎。或又即身義不分一生二生云即身成佛。小機二生又非隔生。故異祕釋順次往生之義矣。
    當以此喻觀察等者。疏第十五云。如乾闥婆城身祕密者。彼所有仙人非身復非識也．云何身和密者。言此悉地之人不捨此身不捨此識而能祕密其身。猶如乾闥婆城於中見種種宮殿人民眾物之相。雖似有是而實非有。亦不有而有。或時可見或時而無。此行人祕密其身亦如乾闥婆城。但從眾緣而生其實。非實或隱或顯。由真言觀行眾因緣故。而令此身隨緣生滅亦如是也（文）私云。准知之。
    若深山峽谷中者。智論疏云。谷中空故故有響應。如樂器等空故有出聲眾生亦爾。內外俱空。俱以虛妄顛倒因緣從聲出聲。故名為響（文。餘處云空谷響。即此意也）。
    愚人不解而生三毒等者。已上長行。自下偈頌也。故智論第六云。風名憂擅那。觸齊而上云。是風七處觸。頂及斷齒脣舌咽及以胸。是中語言生。愚人不解此。或著起瞋癡。中人有智惠不瞋亦不著亦復不愚癡。但隨諸法相（文）私云。長行釋大旨同。愚人不解等釋。取偈頌意順長行作釋也。以此文為合說歟。
    種種八風違順之音者。當卷下云。以真言行者未見真諦以來當有違順境界。或現種種可畏形色。或作異聲。乃至震動大地○爾時安心不動無有退屈○行者見此住菩提心有大義利故。○彼彼魔事不能留礙也（文）大疏抄第一云。八風者利衰毀譽稱譏苦樂也（文）此中四違境四順境也。故云違順。真言行者聞此違順愛惡之聲時以響喻可觀也。此是順違聲俱過故應非聖者法音。行者耳根淨故聞餘愛惡聲歟。不同下所舉瑜伽境界中聖者法音也。慈行釋云。八風不動心念。故須無我。若准賢首。財榮潤已損耗侵陵故云利衰。越過以毀越德而歎故名毀譽。依實德讚名稱依實過謗名譏。逼迫侵形名苦心神適悅名樂（略抄）。
    或由舌根淨故等者。大疏抄第一云。乃至聞諸佛菩薩教誡音聲又自以音聲遍滿世界。愚此緣時以彼響喻觀察此道理不應生著也（文）此釋意。或由已下文為行者所為也。私云。此猶舉前聖者所為也。前舉無量音聲之教今明一音普遍之德。故殊出舌根淨之因歟．無量一音異故云或也。況次下文既云遇此境界。所對境界。若通行者應云得此境界歟。
    爾時入音聲惠法門者。大疏抄第一云。意如前所言。於音聲得解脫故爾云耳（文）上文云。既解音聲眾緣和合不實故。於不思議神變音聲不生貪著。不生貪著故心性不穢。心性清淨故能住實際也（文）。
    如是真言水月喻等者。有云。有二點。一者如是真言水月可悟（喻用悟訓）二者真言水月悟持明者當如此說（云云）私云。何必喻訓煩。只真言水月譬可訓。意本尊行者水月且云喻歟。從喻故實是法也。故所引釋論說法云。實法性月輪在實際虛空中。凡夫心水有我我所相現（云云）此文既喻水月外更說法水月。准知真言水月又可同歟。又中川點云。真言水月（乃）喻（於毛天云云）。
    月在虛空中等者。智論疏第二云。月本在天。唯有一月有眾水故見眾多月。諸法亦爾。本來一相以眾生無明心水有故。遂見諸法有種種相。生我我所迷實相。諸法本來唯一實相。實相者何所謂無相也（文）。
    實法性月輪在如如法性等者。問。月空同法性。何為能所在耶。答。或云。謂於一法性性德輪圓靈明具足。此喻月輪。廣大無礙清淨無分別性號虛空也。又云。謂於理智不二法本覺圓明云月輪。真如無障云虛空耳。私云。設雖一理何無能所義。相性別故。故唯識論第十云。又自性身依法性土。雖此身土體無差別而屬佛法相性異故（文）又釋論中云真如門理理自理故（文）。
    凡夫心水有我我所相現者。問。法性月輪是本來清淨。由何我我所相現耶。若法性現我相則質影相違。猶如水質現火影矣。彼復禮。真法性本淨。妄念何由起（云云）引可作證如何。答。妄元無體故依法性他成也。故起信論云。謂不如實知真如法一故不覺心起（文）摩訶衍論云。根本無明不能自有。當依真如。方得止住（文）又慈行釋云。妄元無性故依他成（文）天台釋云。無明無體全依法性（文）但至質影相違者。以從真起妄同從質現影也又復禮問者。慈行釋此事云。故清涼答曰。迷真妄念生（迷心即用妄生即體）而全同此迷真是用得起是體（文）仍無失。問未不如三法。前真獨在立歟。迷真起妄又爾也。若爾又有真前妄後過耶。答。真妄眾無始雖同時且義說前後。故二卷起信論云。謂從無始來謂不如實知真如法一故不覺心起（文）又淨影釋云。全真義邊終日全真而不妨妄。成妄義邊終日成妄而不妨真（文）。
    無實智故見種種法者。無實智故見法相。何下文中以實智遣我相耶。謂我相法相俱實智所斷故無失。或又下文舉我相顯法相。上文中我我所相現亦爾也。今十喻菩薩所觀故專可遮法相也。
    無明心靜水中等者。惠影疏第二云。是諸眾生不知諸法唯有一相本來是空無明心中橫生取著起我我所造種種業生種種煩惱執虛誑法。菩薩聖人解諸法實相故皆悉了達知是誑法。所以不著。見凡夫執之。是以致笑耳（文）。
    實智惠杖擾心水則不見者大疏抄第一云。聖者心水常清如月。凡夫心水常濁如泥生生我我所。以智惠杖擾其我月自然不現。是故行者能應知心性言也（文）。
    或自以如意珠身等者。上約本尊現行者心中。今據行者身現干眾生心中也。斯則如次自行化他義也。如意珠身者疏第十五云。如如意珠在於憧頭能滿一切人願隨心所欲可彼所求稱心而至。今觀是。彼從珠得生耶。從人心復得生耶。若從珠出。何故一切時不出要待人心希願方出耶。若從人心出。則人心得何不自求而待珠耶。當知不從珠出。不從人心出。不共。不無因緣。但和合有耳。今悉地不思議神變亦如是。但猶真言故口業淨。觀本尊故意業淨。印故身業淨。三業平等故自然而有不思議業。然亦不可分別。無思無為也（文）私云。准此釋。行者三業淨故有不思議業用。無思無為而作利眾生事。如如意珠滿人求願。故云如意珠身也。又經第七云。大菩提心如意寶滿世出世所有希願（文）此行者身悉地成就後有不思議業。悉地從心生故菩提心所生身故云如意珠身歟。
    爾時應諦想觀之者。自下破執文也。此句總標也。今此下別釋也。既能下總結也。就別釋中有二。初今此至所生者密嚴海會破執也。故云密嚴之想。此依自心佛身因緣現故。我心佛身相待作自他不生等義矣。意云。自他理性平等實相尚畢竟不生。況迷情差別相違自他因緣寧有所生耶（為言）問。今此文四句具有耶。答。或云。自他二句也。私云。意含四句。所謂相違自他故。自不生。他不生。相違自他故。共不生。相違自他則俱非因緣故。無因不生也。例如香象出三業以即一因作存壞四句。次又如下後如意珠身破執也。此中有二。初重明珠身心現。此中有法譬。法譬中不來去義相反。謂悉不來反合水不去。自心不去反合月不來也。來去雖相反義理全無違耳。後當以下正述破執也。此中二。初正述。後以喻反顯。第二總結中。初既能自淨其意者結初釋。自心澄淨而海會現故。後當下結第二釋。如意珠身故云如如不動。眾生蒙益故云為人演說也。
    聲聞經以受至復殊也者。為明今經浮泡喻示先舉二經意異今經也。所謂聲聞經中以浮泡無性眾緣實法喻唯蘊無我歟。故疏第二云。聲聞經中雖說此五喻。而意明無我（文）又智論云。復一切聲聞法中無揵城喻。有餘無常譬受如泡（取意）般若經中。泡是雖無實性。因緣猶實法故。菩薩觀諸法空十喻中除此取如化也。故大般若經第一（緣起品）云。於諸法門勝解觀察如幻如陽焰如夢如水月如響如空花如像如光影如變化事如尋香城雖皆無實而現似有（文）但今般若者指大品歟。彼經第一序品云。諸法如幻如炎如水中月如虛空如響如乾闥婆城如夢如影如鏡中像如化（文）今疏浮泡喻意異二經意而譬即心變化也。問。疏第二云。此三事猶帶拆法明無性空。此中幻·炎等明體法難解空故不論也（取意）既泡沫·芭蕉三事帶拆法故。第二劫猶不取之。第三劫中何取彼耶。答。因緣實法故不順體法空。例如土木城。故不取彼耳然今以泡起滅即水起滅喻即心之變化。故所況既異。例難不齊矣。問。變化又化事雖無心因緣實法。何捨泡取化耶。答。下釋云。但以心生便有心滅則滅（文）故知心·化·生滅同而異泡滅水存故。問。若爾何譬即心變乎。答。彼取泡滅即水滅邊故無違耳。問。第二劫又明三界唯心義。故三重幻中云即心幻。若爾何不為喻耶。答。唯心言雖同即心意是異。所謂彼諸識所變影像故云唯心。此一心緣起故云即心也。又彼質影雙存。此唯影無質也。又彼諸法歸自心。此自心成諸法。故二劫意大異而已。又如彼華嚴三界唯識自宗他宗俱談三界唯心但局我宗也。
    又以心為曼荼羅等者。今釋與前異云。前釋自心作佛還蒙彼佛示悟方便自心轉入無量法門也。今釋自心作曼荼羅境界此為能緣境界自心能作不思議神變也。以此喻海水（自心）昇空成雨水（作佛）降與海水為緣生種種浮泡（轉入法門能作變化）也。兩釋如次自利利他歟。故云轉入法門能作變化也。
    修定者有十四變化者。智論第六云。如化者十四變化心。初禪二。欲界·初禪。二禪三。欲界·初禪·二禪。三禪四。欲界·初禪·二禪·三禪。四禪五。欲界·初禪·二禪·三禪·四禪。是十四變化心作八種變化。一者能作小（乃至）微塵。二者能作大乃至滿虛空。三者能作輕乃至如鴻毛。四者能作自在。能以大為小以長為短。如是種種。五者能有主力。有大力人無所下故言有主力。六者能遠到。七能動地。八者隨意所欲盡能得。一身能作多身能作一。石譬皆過。履水。虛手捫日月。能轉四大地作水水作地火作風風作火石作金金作石（文抄中第七文云云）頌疏第二十七云。從神境通生變化心總有十四。謂初定果有二。二定果有三。三定果有四。第四定果有五。且初禪有二化心。一欲界攝。謂初禪作欲界化也。二初禪攝。謂初禪作初禪化也（乃至）第四靜慮有五化心。四種如前。加第四禪化。諸果化心依上地必無依下○謂勢力劣故（文）又云。此二界化各有二種。一似自身化。二似他身化。身在多界化有四種。謂作欲界自他二化。及作色界自他二化。身在色界化亦四種如欲界說（文）私云。此能化心從神境通生。是通之果也。故頌疏云。此十四能變化心從定修生。無記性攝。四無記中通果無記也（文）故知。今如化者但化事。非取能化心。能化心是實法故。故智論云。如化人無生老病死無苦無樂亦異於人生。以是故空無實。一切諸法亦如是。皆無生住滅。以是故說諸法如化（文）此所化事若欲界化則以色香味觸四境為體。若色界化則以色觸二境為體也。於中有即質離質。若即質化即我身化色天形欲界人天等姿也。若離質化我身外別化彼等身也。設離質化設即質化隨所化事可攝欲色二界。能化心唯色界攝也。依身欲色二界隨應不定也。若色界人天身修得色界定可色天乎。或云。入定位彼天攝。出定不爾歟。私云。設雖入定。依身既欲界故。欲界攝也。問。今變化何不通無色耶。答。彼非通依地故。故頌疏云。五通必依止觀均地。未至等地故亦無通（文。無色定多惠少。四通分惠多定少。故非通依地）問。義章第二十云。又小乘中前之五通唯依四禪根本定地。○大乘法中始終同小。究竟終成依一切禪悉能起之（文）又瑜伽論云。色無色天變身萬億共立毛端（文）此等釋通無色。如何。答。今所引智論既云十四變化局欲色。又瑜伽文者。住心論釋此事云。然大乘唯識論等許無色界有定品色。而無業果通果色（文）既諸論一同。義章釋未審。但會之彼章次上釋云。又聲聞人隨依何定。所發神通入餘定中。不能起用。諸佛菩薩則不如是。隨依何定。所發神通入餘定中。悉能起用（文）准此釋。入餘定中悉能起用義勝聲聞故云依一切禪歟。非謂依無色起通而已。問。變化亦雖化事無性。能化心因緣即實法。若爾何捨泡取化耶。答。泡從水生。泡舉體水故。破泡形濕性猶存。是即如拆法極微剎那體猶在。然化事雖從心生。化事舉體非心故。化息時化事處無心殘。故喻體法空也。例如乾城木城異也。天龍鬼神亦能作化者。智論云。是變化復有四種。欲界藥草寶物幻術能變化諸物。諸神通人神力故能變化諸物。天龍鬼神輩得生報力故能變化諸物。色界生報修定力故能變化諸物（文）同疏第二（惠影）云。復有四種者。謂藥草等亦能變物延年也。寶物者。如意珠亦能變物令成寶也。幻術亦能變諸物也。說勒那留支等用咒事亦善能咒井水令滿方。方自取之能咒幻博貪向墓也。諸神通者明神通人亦能變化也。前言八種變化。變化若得禪時即能得者。今此中別明修通除障通無明所得故別出之耳。諸龍神鬼色界修定所得生報力能變化等不入四種。四種中但取修習所得者耳。前言變化據身在欲界修得諸禪作者。是故此中別出初禪生報所得者也（文）俱舍論二十七云。神境智類總有五種。一修得。二生得。三咒成。四藥成。五業成（文）光記云。一修得。由修定得故。二生得。生彼處得故。三咒成。由咒力成故。四藥成。由藥力成故。五業成。由業力成故（文）私案智論四種加前修得雖成五種歟俱舍少異。互用開合故。謂智論以業得合生得更開神通故。俱舍神通攝修得更開業得故。又俱舍有占相得矣問。以五種得配人天等方如何。答頌疏云。若修得通唯人天趣。能入定故。生得除人通餘四趣。皆有生得。咒藥二種通人天鬼趣。占相唯人也（文）咒藥通天者欲天歟。智論生得無地獄者舉龍鬼顯彼歟。光釋有多解檢可見矣。
    如化生先無定物等者。智論云。復次化生先無定物。但以心生便有所作。皆無有實。人身亦如是。本無所有。但從先世心生從今世身。皆無有實。以是故說諸法如化。如變化心滅則化滅。諸法亦如是。因緣滅果亦滅不自在○復次如變化生法無初無中無後。諸法亦如是。如變化生時無所從來滅亦無所去。諸法亦如是（文）。
    復次如變化相等者。智論云。復次如變化相清淨（乃至）皆悉清淨（文同故不具引）終句與泡喻意同者疏家私詞也。
    如虛空者謂但有名而無實法者。且取虛空為譬歟。然經中云如空中無眾生等直非取虛空也。故列名中經云虛空華。論云如虛空。若爾經論是異。疏家何引論文釋經意而准論有人飛上等文釋如得神通者於空一顯色中自在飛行等乎。謂釋論意非直取大虛體。取縹色為譬歟。故以空一顯色同經空華歟。故惠影疏第二云。眾生亦爾。遠無漏法故為顛例。分別心所轉於空法中轉取男女等相生染著心。如遠生虛空謂為縹色也（文）又大品十喻云如虛空。大般若十喻云如空花可思之。又釋論意不許虛空實體故直取虛空歟。彼論多重問答付虛空論之。
    遠無漏實智惠故等者。問。應云遠實相譬遠視故對虛空故。應以實相類虛空以實智合眼以我男女等合縹色故。如何。答。譬合影略互顯歟。譬中舉翳眼顯明目合中舉實智顯惡惠故。故譬中又應云遠明眼故奇虛空見縹色。合中又應云遠視故身見轉見我男女也。謂執我我所是身見故。
    極遠而無所見者。上文遠視故見縹色（云云）何今遠而無見耶。謂上文在地下遠視故見青色。今習昇空中遠至無見也。意異。知智論具文云。有人飛上極遠而無所見。以遠視故謂為青色（文）。
    諸法亦如是等者。大疏抄第一云。問此喻意何。答。此意。真際如空。諸法如空華等。凡夫妄見空中種種相貌。其所見相都無實體。如是行者修觀行時遇諸魔境種種違順緣時安心虛空不動不起言也（無為空量同前也文）。
    若有種種魔事等者。謂以種種魔并業煩惱合譬中疾病非人等因緣也。謂魔及業煩惱如次合譬人及疾病歟。以事及境二字合種種人物形相等。事謂魔所作事境謂業煩惱所起境故。以皆當安心等文合得本心等句也。問。此喻及下火輪喻。經中無合法文。如何。答。舉喻顯法歟。又前八喻其義顯故。又總摽中云十喻皆真言行者所行故。
    譬如火燼等者。智論疏第二云。如旋火輪者。被火燒頭名作火??。投之急轉遙看似如火輸．其實無輪。萬法（云云）亦爾。無實。眾生遠離諸法實相故見論法似有。觀之則無也（文）。
    一體速疾力者。疏第六云。經云。時佛入於一切如來一體速疾力三昧者。謂入此三昧時證心一切如來皆同一法界智體。於一念中能次第觀察無量世界海微塵等諸三昧門。知如是如是若干眾生於彼彼三昧門中應得入道。知彼善知識已為若干眾生作種子因緣。等為若干眾生作種種因緣。或有眾生入如是法門可得超昇成佛。入餘法門久遠稽留不得成佛。如是等種種根性不同。進修方便皆亦隨異乃至遊戲其中次第修習出入超世界。於一一門各得能成就無量眾生故名一體速疾力三昧也（文）又第一云。如是遊戲即是菩薩自在神通。言毘盧遮那本行菩薩道時。以一體速疾力三昧供養無量善知識遍行無量諸度門。自利利他法皆具足（文）私云。一體速疾力三昧是准上下文通佛菩薩所入歟。但今文是舉菩薩所入歟。云淨菩提心故此三昧又普門三昧歟。或云。字觀云一體速疾力三昧也（云云）此義非無理。今文既云於一字門旋轉無礙故。又論云。火輪隨手方與圓種種變形任意遷。一種阿字多旋轉．無邊法義因茲宣（文）。
    諸結使煩惱等者。此中正見合光我法相合影．然譬中無煩惱譬。謂合中舉煩惱譬中顯人歟。又次釋中舉人并影。合中但舉影顯人歟。善惡業即隨人去住動故。故智論偈云。空中亦逐去。地底亦隨去。處處常隨逐。業影不相離（略抄）起信論云。住持過去無量世等善惡之業令不失故（文）故知兩節釋又影  略互顯也初釋中譬中闕人。後釋中合中闕人。故或云果報類人。或云業譬人報合影不斷。故云罪福就時出也。大疏抄一云。意有人體時影隨有。人去影去。隨業有報言也（文）但以非俱時故法譬不齊歟。人又雖果報今且約人持業論去住動歟。未詳。委可尋決耳。此中報不斷故罪福熟時出者合動歟。又出者去義也。故智論云不去。中論云不出。動是去住外無別體。故四威儀中無舉。故無別合歟。
    然是影非有物者。疏家以釋論影喻同今經火輪也影是眼識所緣顯密通滿掟。何云誑眼法乎。影又顯色其一極微聚集實色大小大同習也。何云非有物乎。謂且約釋論不許影實體作此釋歟。大疏抄第一云。旋火輪歟影喻其意同也。可思也。上第四喻釋論名鏡中像喻也。可悉之（文）。
    了知大乘句者。大疏抄第一云問○又經說十緣生句。已是大乘句（云云）若爾者皆非二乘所解。何乾闥婆城一云非二乘所解。答。彼以乾闥婆城攝餘緣生爾云也。問不然。疏文不云。相准可知○何可云例攝。此甚難。好可悉也（私思以乾闥婆城喻身也。身即以眾緣合成二乘之人知人不云法不證法空理。故一往爾云耳。文）或云。通顯密大乘。今十緣生句第三劫所觀。第三劫中有顯密能所寄齊故。故疏釋云非聲聞緣覺安足之處（文）或云。但局密也。大乘生句釋毘盧遮那上上智觀故。必定句等正覺句等局密故。但非二乘文者雖唯真言。作此釋何失。例如諸佛大祕密外道不能識也。安足之處者句是足跡之義。故大乘人安足之處故非聲緣安足也。義如前釋。即此意矣。
    障蓋雲披自當證知耳者。經上文云。此菩薩淨菩提心門名初法明道。菩薩住此不久修學便得除一切蓋障三昧（文）疏第一云。行者已得淨除五障三昧。爾時於自心中常見十方一切諸佛○ 當知行人則是位同大覺也。以其自覺心故便得佛名。然非究竟妙覺大牟尼位（文）。
    函蓋相稱等者。理智不二類函蓋相稱也。故鈔云。心之實相與彼智惠猶如函蓋（文）天台釋云。境既無量無邊常住不滅。智亦如是。函大蓋大（文）。
    了知心處則安住其中者。釋論第四云。金剛心心還。智惠未滿福德微少。不達一心中實處。故根本無明猶未出離。而卒萬行到果位時。始覺般若分明顯了本有功德具足圓滿。現見一中法界之心安立住處根本無明頓斷無餘。是故名為見一處（文）私云。心之實際是一心中實之處故云心處。如來智惠又安住其實相中故云安住其中也。論約所安住處。今依能安住智歟。論一中法界之心者後重一法界心。即當天台宗。今心處者初地淨菩提心。是亦同天台矣。或又一中法界兼華嚴。以風水龍王同華嚴故。今文此心名極無自性心。故引合耳。
    必定師子吼等者．疏第一云。第九大那羅延力執金剛者。謂持祕密神通力也．如一闡提必死之疾二乘實際作證已死之人諸佛醫王明見如來性故則能必定師子吼於救療因緣心不怯弱（文）准此文。諸佛以祕密神通力見闡提二乘如來性必定師子吼說救療實相印故。云如來性心實相印也。法華經中說二乘成佛故。云如說實相印也。可例准歟。
    一切諸魔皆化身作佛等者。鈔第四云。智度論云。復有魔。作比丘被服來語菩薩。汝先從小師聞修六婆羅密法。皆是虛妄。所集隨喜功德亦是虛妄。汝先所聞皆是虛誑。文飾不真。非佛口說。今我為汝真示佛法。乃至魔作佛身來所說。異於法相者亦不信受。譬如狗著師子皮諸獸見之雖怖聞聲則知是狗。何況變作餘身等能令行者變易其心哉（文）。
    即是心佛顯現等者。疏第一云。爾時行人為此寂光所照。無量知見自然開發。如蓮華敷。故云無量智成就。此智成就即是毘盧遮那心佛現前故。云等正覺顯現。梵本云三藐三佛陀現也。佛已略說如此心實相印。若行者與此相應○得至淨菩提心（文）私云。准此文。今成覺是真宗初地成佛故。云毘盧遮那心佛現前。然非究竟妙覺位。又非顯乘成覺也。又依云極無自性心生即是等則顯成覺歟。故大師釋極無自性心云。是因是心望前顯教極果。於後祕心初心。初發心時便成正覺。宜其然也（文）又云。極無自性未必顯歟。故疏下云。若生極無自性心得入如上曼荼羅海會。名阿闍梨（文）。
    乃至毘盧遮那以上上智觀等者。自初地至佛果漸次轉深故云乃至也。故上釋云。謂得淨心已去從大悲生根乃至方便究竟其間一一緣起皆當以十喻觀之。由所證轉深故言深觀察也（文）又義。通地前也。故下釋云漸次證入者。如初無畏以聲字觀修曼荼羅行（乃至）離垢地已去各於自地觀心中修曼荼羅行○其中從因向果則三密方便展轉不同。容極至心王大海方一味無別耳（文）既心王大海之譬同如入大海之句。前二義中前義為勝。云以深修觀察故。深修言局第三劫以上故。但至大海喻者意大異。謂下取海水一味今取海底漸深故。
    上上智觀者。涅槃經四乘菩提中佛菩提也。中論疏云。下智觀故得聲聞菩提。中智觀故得緣覺菩提。上智觀故得菩薩菩提。上上智觀故得佛菩提（文）。
    如是六句次第相釋等者。疏第一云。今此真言門修行諸菩薩以見法明道故即生獲得除一切蓋障三昧。得此三昧故即能與諸佛菩薩同住發五神通。以五神通故獲一切從生語言陀羅尼。獲此陀羅尼故能知一切眾生心行而作佛事。以能廣作佛事不斷如來種。故則於一切時一切處常為十方諸佛之所護持○當知如是諸句皆悉次第相釋也（文）今准此文應相釋也。謂了知甚深大乘故得自證知心實性。了知心實性故得理智一際。了知理智不二故必定師子。吼說如來性心實相印。了知如來性故成初地正覺。了知正等覺故漸次轉深發毘盧遮那上上智觀也。如此六句相望後後云相釋。釋前句故。前前云相生。生後句故。又次第相釋等相字顯互釋互生義歟。次第又有順逆次第故。例如彼釋論別因果故表功德故引行者故文有順逆相釋矣。又六句中前五云次第相釋。後一云次第相生。漸次轉深乃至生佛智故。又且以六句配五種大乘者。大乘句是他緣乘。大乘初門故云總名。故云非聲聞緣覺等。心句即覺心乘。覺自心本不生故云心句也。謂五句。八迷障蓋雲披八不中道自心月顯故。無等等句必定句者一道心。理智不二是一道一乘義。故釋云函大蓋大。是函蓋相稱義也。二乘作佛法華說故。云必定師子吼。故法華云。如說實相印（文）正等覺句則極無心也．故云極無自性心即是心佛顯現也。大乘生句者祕密心也。故云乃至毘盧遮那以上上智觀等也。又配三種幻者初大乘句者即空幻。是學大乘人觀故。度違順八心故。非二乘安足之處也。次心句者即心幻也。無等等已下諸句不思議幻也。依之當卷下釋一念守齊（乃至）一生補處治地義畢。云例如十緣生句漸次轉深不可窮盡也（文）大疏抄第一云。問。十緣生句了次經文出六句。其意何。答。此五句歎緣生不思議也○問。以此六句歎彼十緣生何。答。此十喻皆是大乘甚深緣起。非二乘安立故。云大乘句。心之實際不可得。無能無所。如是觀時心性空寂故名心句。如來智慮亦不可得無敢可比者。故云無等等句也。諸佛以此十緣生義決定師子吼并能信解決定至無上果故。云決定句。能知此十喻義極無垢心生。此心生時即得佛果一德。故云正等覺句。如是十喻令行者心漸從淺至深。淺者自餘九宗。深者今此祕密莊嚴住心。從彼唯蘊無我至此第十住心令心彌淨彌固遂住無垢淨菩提心言也（文）。
    從十世界微塵數諸法界門等者。疏下釋云。十世界微塵數金剛密惠差別智印猶如鬢蕊。十世界微塵數大悲萬行波羅蜜門猶如華藏。三乘六道無量應身猶如根等條葉發暉相間。以如是眾德輪圓周備故名曼荼羅也（文）又云。復次大悲胎藏發生三昧中有種種法界門種種善知識。如善財童子次第詢求或於如是法門已善修行而於餘門未能究習。若入普門世界時則能於一念中具足相應。是名深行阿闍梨也（文）。
    工巧大智惠者。大疏抄第一云。工巧者權智。巧說諸法令能解脫故。大智者實智。能證一大法界理故也（文）。
    若於一念心中等者。謂由淨菩提心一體速疾力三昧故。一念心中窮上求下化行盡也。上窮無盡法界者上求自利行。下極無盡生界者下化利他行也。故疏下云。若入普門世界時即能於一念中具足相應。是名深行阿闍梨也（文）疏第一云。以一體速疾力三昧供養無量善知識遍行無量諸度門。自利利他法皆具足（文）。
    自然有緣起智生等者。十緣生觀故云緣起智也。不同如常定所發修惠通達也（為言）鈔云。即法界不思議祕密緣起之智生也。謂行者以內自觀行力為因外感佛神通加持力為緣由斯二力故自然而有祕密法界緣起智生即能得見不思議加持境界。是故不同尋常耳（文）。
    持誦次第如法悉地如法果生者。疏第十二云。悉地是真言妙果。為此果故。而修因行故（文）准此文。悉地即果也。何雙舉耶。謂悉地翻成就。此通因故寬狹為異。或再舉何失。猶如云悉地成就。故次下云悉地果生也。或又悉地成就因果別故非例歟。抄釋如上引。
    已說淨菩提心諸心相竟者。諸心相有二義。或九句隨一諸心相句也。住心中雖亦明心續生修行等句。廣明諸心相句又重說故且約廣多云爾也。或云。諸心相言通總別故。今約總通云諸心相句也。如實遍知一切心相釋答修行句也。又住心品中又雖說三句。多明菩提心句故。云淨菩提心也。次下進修方便及悉地果生者根究竟也。大疏抄第一云。意上已說十心差別。次說六無畏。次亦說十緣生句。此第一真言門住心品大心也。次說入曼荼羅具緣真言品。此意已知住心差別淨菩提心因緣。今明以此淨菩提心入曼荼羅進修應得悉地果言也（文）。

大日經疏指心鈔卷第十六

    去文永四年（丁卯）七月五日。於高野山丈六堂北僧坊。傳法會談義之次。遂日馳筆畢。同九月（庚申）十二月十九日。於醍醐寺中性院。以理性陀上野公令清書。自拭老眼加點畢。但令清書許不及再治。後賢刊定。

金剛佛子賴瑜（生年四十七）
曲