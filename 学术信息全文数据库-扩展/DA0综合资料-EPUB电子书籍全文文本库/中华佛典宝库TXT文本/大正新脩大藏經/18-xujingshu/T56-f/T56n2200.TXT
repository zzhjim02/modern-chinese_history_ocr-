　　《大正藏》第56卷No.2200

　　No. 2200 [cf. No. 246]
　　仁王經開題

　　佛説仁王護國般若波羅蜜經序品第一
　　將釋此經三門分別。一敘經起意。二釋經題目。三解經本文。第一叙經起意者。蓋聞法身難議。妙出色形之表。眞性爲。牢識眇隔心言之路。然猶無形示形應化隨類而誕迹。離言設言頓漸逗機而假名。但夫區區庸生尚沈憂水之浪。蠢蠢凡庶未挑慧炬之光。自非法王之慈悲誰拔群生之惑業。是以人中稱尊樹下成道。設教三時化生千品。初爲趣聲聞乘之者轉四諦法輪。次爲趣菩薩乘之者説諸部般若。後爲趣一切乘之者説中道一乘。今此經者。據教判則屬第二時。據理決則通第三時。然雖説權乘實乘之教行。未顯内護外護之因縁。故標三般若之相。更明一實諦之性。於是大衆集會蓮開九劫之座。如來入定光照三界之地。天人雨香花而欲聞。月光奏音樂而致問。護果護行十四忍之位是列。眞諦世諦十三觀之門花開。謂其功則七難霧卷。謂其徳則七福雲集。護國之冥助如墻如壁。防敵之神力若矛若楯。五力菩薩振威而往護。百部鬼神乘通而來衞。信解隨喜之人悉滅萬劫生死之罪障。受持讀誦之輩即等十方佛之功徳。凡厥書寫供養聽聞解説之者。無不増萬代之福證二世之果者也。經之起意略如此歟。第二釋經題目者。佛説仁王護國般若波羅蜜經者。一部都名。序品第一者品内別目也。經有四譯。一晋代三藏竺法護譯爲一卷。二後秦三藏鳩摩羅什譯爲兩卷。三梁朝三藏眞諦譯爲一卷。四巨唐三藏不空譯爲二卷。然晋本方言尚隔。梁本隱而不行。唐本間以流布。秦本盛傳宇内今所講者是其本耳。言佛説者。標所請之法王也。三覺圓滿名之為佛。四辯巧用名之爲説。言仁者。擧能請之國主也。仁者人也上下相親謂之爲仁。王者主也。衆庶尊重謂之爲王。護者加衞也。國者城域也。般若者智慧義。波羅蜜者到彼岸義。經者貫也攝也。貫所詮義攝所化生。序者因由也。品者類別也。第者次也。一者首也。八品之中此品居首。故云佛説等（云云）
　　第三解本文者。其文如何。此經一部分爲三段。最初一品爲教起因縁分。次有六品爲聖教所説分。最後一品爲依教奉行分。説其所以具如疏釋
　　將釋此品三門分別。一叙來意。二釋品名。三解本文。第一叙來意者。上明内護護出世之行相。今説外護護世間之因縁。無相之理雖以護因果而爲宗。般若之功必以護國土而爲本。是以天帝講經則早却頂生之軍。普明誦偈則急免斑足之難。引昔勸今故此品來矣第二釋品名者。言佛説仁王護國般若波羅蜜經者具如上釋。言護國者。國之言雖是總名。欲明法用更爲別品。有情世間及器世間合名爲國。般若能護此二世間。攘災招福故名護國。言品言第並如上釋。五者數也。八品之中次居第五。故云佛説仁王護國般若波羅蜜經護國品第五。第三解本文也。其文如何。此品之中大文分三。初勅聽勸持。次廣釋護法。後辯衆得益。其中文義具如疏釋之
　　仁王經開題（終）
　　于時文明龍集（甲辰）仲秋二十一日摺之了
　　長算良忍房
　　（二十二才）


































































































