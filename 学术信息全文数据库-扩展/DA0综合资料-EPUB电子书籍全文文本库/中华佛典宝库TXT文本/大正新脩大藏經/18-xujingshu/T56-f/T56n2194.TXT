　　No. 2194 [cf. No. 277]
　　校觀普賢菩薩行法經記引

　　古云。唇竭齒寒。妙典及開結諸經其猶唇齒歟。然此經爲法華結經也人皆知之。若其注解蓋闕如焉。宋朝義疏今所不論。在昔我本邦山家六祖曾撰文句疎通此經。更述此記解釋其文。從此而後與高祖所製注無量義並行也。尚矣。夫實如唇吻也。善哉六祖疏之記之以貽後毘。嚮予偶得一本以本經及文句與記合會藏之塾中有年于茲。然檢坊間刻本不惟間錯謬。若無其釋經題數百言者予亦始知舊刻總爲脱落。是故今補竄其文兼正全篇。以是行于世焉冀懷道君子善修此典。乃妙經齒亦不寒也。豈不山家之大幸哉也。業就聊記數言以爲序
　　安永九年庚子促冬
　　台宗菩薩沙彌敬光謹題

　　佛説觀普賢菩薩行法經記卷上

　　入唐求法沙門圓珍撰
　　後學釋敬光校
　　釋經題諸家不同。從徳各異不能具出高祖智者釋經題目濶明五義。今於斯經例分別五門。第一釋經名。第二辨經體。第三明經宗。第四辨經用。第五判教焉。標其名字。示其下體明其經宗。辨其功用。論其教相。是卽一經大意略盡委釋如法華經初。今略明之。第一釋名者。梵云佛陀。此曰覺者。具徳之義。自覺異凡。覺他異聖。覺滿異菩薩。而今所言佛者三界大導師教主釋尊。説者以八音四辨宣暢無上大乘也。觀者明普賢菩薩觀。有三種。一寄依報説菩薩觀。二明普賢眞身菩薩成正報觀。三十方諸佛爲行者廣説甚深大懺悔法。是名觀無生懺悔。故經下文云。我心自空罪福無主一切法無住無壞。如是懺悔觀心無心法不住法矣。普賢者梵號邲輸跋陀。或云三曼跋陀。此曰普賢。大論與觀經名遍吉。但普與遍字異義同。賢與吉止一物異名。今稱普賢。居衆伏之頂伏道周遍故名普。在斷道之終殘惑纔微故稱賢。悲華云。我誓於濁惡世界行菩薩道使得嚴淨。我行要當勝諸菩薩。寶藏佛言。以是因緣今當字汝名普賢（已上）普賢有五種。一應迹普賢。乘六牙白象從東方來是。二等覺普賢。居衆伏之頂在斷道之終是。三妙覺普賢居果滿極位是。大日經義釋云。普賢菩薩蒙大日如來勅下閻浮提八相成道名釋迦牟尼矣。釋迦證實相極理號普賢也。四實相普賢。衆生心性。般若經云。一切衆生皆如來藏。普賢菩薩自體遍故（已上）五文字普賢。法華一一文字悉顯實相理是也。菩薩者梵音。此云道心。釋曰。菩卽上求薩卽下化矣。行法者明六根懺悔方法。時行者經根境識修行法衆多稱之行法也。經者訓法訓常。卽教行理可軌之法皆悉常故。梵云修多羅。此翻經。又此土衆生用三塵爲經。一用聲塵爲經。如佛在世金口演説聲音詮辨聽者得道。大品云。從善知識處聞也。二用色塵爲經。今佛去世紙墨傳持。大品云。從經卷中聞也。三用法塵爲經。内自思惟必與法合。不由他教而亦非紙墨。但心曉悟。故云修我法者證乃自知也（已上）第二辨經體者。以方等實相爲經正體。問。此經五味中何所攝耶。答。第五味法華結經也（云云）有云。此經始終讀誦大乘方等經典矣。可謂第三生蘇味所攝。答。方等大乘通名。以一實相爲經正體有何不何。第三明經宗者。行人修六根懺悔方儀令父母所生肉身卽成清淨法身爲宗矣。第四辨經用者。以斷疑生信爲經力用。
　　是則行者懺悔無始罪障親感見生身普賢菩薩身是此經之勝用 經云。乘白象王現其人前（已上）第五論教相者。無上醍醐爲教相。利未來惡世衆生爲判教矣。次入文解釋。夫振旦講説不同。或有分文
　　或不分者。只如大論釋大品不分科段。天親解涅槃卽有科文。道安別置序正流通。劉虬但隨文解釋。此人情蘭菊好樂不同。意在達玄非存渉事。今且依分文者説。聖人説法必有由漸故明序分。序彰正顯利益當時。正説分末世衆生同沾法利名流通分也（云云）
　　毘舍離國明其方所此所。有二。一通方所。二別方所。今且通也。西域記七云。從此東北渡殑伽河行百四五十里至吠舍釐國。舊曰毘舍離國訛也。中印度境（從此者。從戰主國伏鬼側東南行百餘里至一大率堵婆基趾已陷。八大國王分舍利地。後無憂王開取舍利改建大卒堵婆云云）吠舍釐國五千餘里土地沃壞（云云）邪正雜住。伽藍數百。多已圮壞。存者三五。僧徒稀少。天祠數十。異道雜居。宮城西北五六里至一伽藍。僧徒寡少習學小乘正量部法。傍有率堵婆。是昔如來説毘摩羅詰經。長者子寶積獻寶蓋處（云云）伽藍東北三四里有率堵婆。是毘摩羅詰（唐言無垢稱。舊曰淨名。然淨是無垢名卽是稱。義雖同名乃有異。舊曰維摩結訛略也）故宅基。多有靈異（已上記文）天台維摩經疏云。通方所（今上明了）復爲三。一約事者。此云廣博嚴淨。其國寛平名爲廣博。城邑華麗故名嚴淨。有師翻爲好稻。出好粳糧勝於餘國故也。有言好道。國有好路平正砥直。又言好（呼號）道。
　　其國人民好樂正道自敦仁義不須君主五百長者共行道法率土人民莫不歸徳。故云好道。次對法門釋者。隨有所翻卽以對之。廣博嚴淨者。卽是釋迦法身本居寂光其性廣博由若虚空。功徳智慧無諸穢惡故云嚴淨。迹居人間託廣博嚴淨之土。是知非本無以垂跡故居人間嚴淨之土。非迹無以顯本。寄毘舍離説諸佛國永寂如空。以顯遮那常寂本國。言好稻者。釋迦本在大般涅槃百句解脱。故法華云。百穀苗稼普皆増長。因其増長穀實得成。卽是百句解脱之妙果爲好稻也。垂迹·顯本類前可解。信好道路者。此表智度大道佛從來也。故本經云。譬如隘路不容二人竝行。解脱不爾。多所容受。卽眞解脱也。今釋迦居不思議法界大道。卽是多所含容。故名好道。垂迹·顯本類前可知。言好（呼號）道者。思議之道作意而修不名好道。不思議道自行眞修任運現顯化他。如磁石吸鐵。無緣無念此是性好之道也。由本垂迹故名好道。因迹顯本故居人間好道之國。説於心淨佛土淨也。三約觀心者。一心三觀能觀心性卽知心性猶如虚空卽具福惠二種莊嚴無染無著畢竟清淨。是則心淨故佛土淨。約好稻者。若觀心性百句解脱之本名爲好稻。約好道路者。若觀因緣中道卽是行大直道無留難故無有衆魔群道得入此道最勝故名好道。約好（呼號）道者。若觀偏眞盡苦涅槃則於一切道法無好樂之心。若觀眞圓之道則好樂一切心無厭足盡未來際。故名好道（已上略疏之文也。廣疏意同也）今案若約觀心萬教同疏行大直道無所擁滯。一心三觀卽今眞修。若能修之能觀己心中普賢菩薩摩訶薩也。行法亦卽此觀也。三世諸佛皆因此觀得成正覺。常恒之道無人改易故名經也。題下深意總在斯下。故須因通方解悟別趣耳（云云）
　　大林精舍（此別方所中通也）天台解云。大林者。是第一義包含二諦故名大。萬徳聚故名林。精者無八倒故名精。涅槃觀色不淨因滅是色獲得常色。一陰通除八倒五陰合除此倒名精。空於二邊畢竟空故名舍。亦是住十八空理故名舍（已上文）今案西域記不見此精舍。旣云伽藍數百已多圯壞存者三五僧徒稀少。不妨佛世有此精舍滅後隳壞。旣言祇洹多敗。餘者合知。而諸經云祇樹給孤獨園實據佛世。今此合爾。亦應記。默缺録（云云）大林樓上廣博嚴城。其因緣未見文。今家意在觀解與經諳合。精舍之言與僧伽藍同。唐國稱寺者且取俗九寺名流。

　　後漢明帝時迎來西天迦葉騰竺法蘭二大士羅漢擁寄舊洛城鴻臚寺（領蕃客館）竪洛西於白馬寺公家相議名寺。實非敵對之梵語
　　重閣講堂（此別中別方所）天台云。重閣者重空觀也。空生死涅槃也。今案重閣者重門也（或云側屋）化城偈重門高樓閣是也。彼疏云。重門是三空門（此有大小二義。謂小乘三空大乘三空。彼品暫在小。今經存大乘云云）又是重空三昧盡無生智爲樓閣重出也（已上）如此土朱雀門美福門·皇嘉門樓。上樓閣下空門也。豐樂門樓·八省院·飛鳳樓等上樓下屋。屋有人居者。又如唐越州開元寺堂上則樓閣上居舍也。安置佛像六時禮念。是一重閣卽堂殿也。且此經所指似他堂也。約義言之已如初文。又無住涅槃爲重空也。樓閣之體上下有空。空以容納爲義。謂堂多容義如空也。總空別空亦爲重空。意通別圓（云云）凡講堂者未審西天樣圖。若唐國堂無有前戸不置佛像亦無壇場及以床座。尋其用者爲年三月俗講經爲修廢地堂塔勸人覓物充修飾。例如餘國知議矣。講了閉之以荊棘等。若無講時不開之。言講者唐士兩講。一俗講。卽年三月就緣修之。只會男女勸之輸物充造寺資。故言俗講（僧不集也云云）二僧講。安居月傳法講是（不集俗人類也。若集之僧被官責）上來兩寺事皆申所司（可經奏外申州也一日爲期）
　　蒙判行之。若不然者寺被官責（云云）本國往年於講堂不置像或不竪戸。此似唐樣。今愛安佛乖舊跡也。又無俗講。古今空閑耳（講堂時正北置佛像講師座高閣在佛東向于讀座短狹在西南角。或推在佛前。故檀越設開題時北座言大衆處心合掌聽南座唱經題）却後三月我當般涅槃本記云。自十一月十五日至來二月十五日故云却後三月也。魔王生嫉妬厭如來久住。仍欲慰彼言却後三月當般涅槃（已上文）今謂。三月義未知來處恐憶推耳。可謂二黒一白爲三月也。可以周書異記爲正更莫他説耳。涅槃或四種。卽有餘·無餘無生·自性。或三種。性·圓·方便淨也。或大論中釋入涅槃義。正須依用之。涅槃多翻且依圓最事出諸文（又如彼中）仁王般若皎記云。魔自在者歴劫修行煩惱魔盡。二成道處除天魔。三佛合百年八十而滅降陰魔。四待後三月而入涅槃不由死魔也。天台金光明疏云。方八十者。世壽有三品。下方四十。中方八十。上方百二十。下方少夭。上方大老。中方不少不老表常。又十二因緣第八名愛支。八十滅者表愛盡已入有餘涅槃。愛盡無傳表我。涅槃表樂。又中方表中道。佛樂中道。中道表淨。
　　爲此義故方八十年也（云云）今加方字爲之一黒二白之義由
　　尊者阿難達多品中云。龍女謂智積菩薩尊者舍利弗曰。序品疏云。五列名略擧二十一尊者（已上文）私謂。具足殺賊·應供·不生三徳被人天之所尊重故言尊者。法華云惠命。金光明云具壽。緇州云言具壽者福惠二命。然舊翻者多云慧命。今顯雙成故云具壽。阿難新云阿難陀。此云歡喜或無染（云云）白飯王奏曰。生兒擧國欣欣。因名歡喜。是爲父母作字。具如疏二約教釋之。又如疏一長老摩訶迦葉彌勒菩薩准法華等諸大羅漢皆是長老。金剛經等云長老須菩提。法華列名在多人下結云如是衆所知識大阿羅漢等。當知﨟有高低徳無優劣故稱長老。例長者言（云云）迦葉多種。簡濫曰摩訶也。具如諸文。略釋名者摩訶迦葉此云大龜氏。其先代學道。靈龜負仙圖而應。從徳命族故言龜氏。眞諦翻光波亦云飮光。備如文句。彌勒此云慈氏。思益云。若衆生見者卽得慈心三昧故名慈氏。賢愚云。國王見象師調象卽慈心生。從是得名慈氏。悲華云。發願於刀火劫中擁護衆生（云云）又云。慈乃姓也。名阿逸多。此翻無勝（具如諸文）問。聲聞菩薩其數至多。何以三士發斯三問。答。記不釋之。今難申通。但阿難是聞經之主。迦葉嗣佛持法。彌勒卽當來教主也。非此三仁住持至難。如以上正説未訖普賢請經如來總説四法。普賢許三七修行行者於其行事未得委細。末代鈍根輒行不易。所以三士愍彼同心發起今問。感斯妙説可憐好矣
    如來滅後云何衆生起菩薩心修行大乘正念思惟一實境界 此三問中先問圓機衆生發起純圓菩薩眞心修大乘行正思一實究竟妙道。無作四諦正從此起。所以者何。權教菩薩迂迴遠路不知佛道在於眼前。故歴劫數或不證佛一實境界常在我心造境卽中莫不眞實。而彼菩薩不知不見虚損長功多墮疑網。所以如來正説法華皆除他疑開示悟入如來實智。今此更問爲佛滅後行經之人失道損功謂佛道長遠不能卽身成佛故今專誠發起。抑普賢行約教有四。前三非要。今爲後一大直道故 三士一心同問世尊。生死涅槃本來實相體無有二。指之呼爲一實境界。卽是妙智所契妙境也。是無作滅諦亦名第一義諦。滅果道因。故正説云唯此一事實餘二則非眞。斯有多義。一指非頓非漸妙法爲一事實而頓而漸爲餘二權。二呼三教之假名爲非眞。指一圓之實理爲一實。三以四味爲非眞。以醍醐爲一實（云云）今指佛法爲一實境界。言佛法者觀如菩薩唯佛與佛乃能究盡平等大慧實相之妙理也。若欲證此理必須修行純圓妙行。若不符斯行無期剋證所以故諸問獨開此砥路
　　云何不失無上菩提之心 釋曰。指無作四弘爲無上覺心。菩提翻覺。卽能覺智。此上上觀卽無作道也。約教言之。三教道心名爲有上。圓教發心爲無上心。一色一香無非中道。是無上菩提之心矣。本記云。上二句問出世。今寄勝義無失。得意而言從道滅觀苦集」。
    云何復當不斷若不離五欲得淨諸根滅除諸罪父母所生清淨常眼不斷五欲而能得見諸障外事 本記云。此問世間。今推其意。寄淺問深。且從世諦入第一義。涅槃卽生死是苦。菩提卽煩惱是集。集因苦果。普賢道場（題云法華三昧行法）然後歛念正觀破除罪業。云何名爲正觀。如菩薩法不斷結使不住使海觀一切法空如實相。是名正觀。云何名觀一切法空。行者諦觀現在一念妄心隨所緣境。如此之心爲因心故。心不因心故。心亦因心亦不因心故。心非因心非不因心故。心非非因心非非不因心故。心爲在三世。爲在内外兩中間。有何足迹。在何方所。如是等種種因緣中求心畢竟不可得。無名無相不可分別。爾時行者尚不見心是生死。豈見心是涅槃。旣不得所觀亦不得能觀。不取不捨不倚不著。一切念相不起。心常寂滅不住寂然。言語道斷不可宣説。雖不得心非心相而了了通達一切心非心法。一切皆如幻化。如是觀心無心法不住法。諸法解脱滅諦寂靜。
　　作是懺悔名大懺悔名莊嚴懺悔名無罪相懺悔名破懷心識懺悔。行此懺悔心如流水不住法中。所以者何。一切妄想顛倒所作罪福諸法皆從心起。離心之外則無罪福及一切法。若觀心無心則罪福無主。知罪福性空則一切諸法皆空。如是觀時能破一切生死顛倒三毒妄想極重惡業。亦無所破。身心清淨念念之中照了諸法。不受不著微細陰入界。以是因緣得與三昧相應。三昧力故卽見普賢及十方佛摩頂説法。一切法門悉現一念心中。非一非異無有障礙。譬如如意珠具足一切珍寶如是寶性非内非外。行者善觀心性猶如虚空。
　　於畢竟清淨心中見一切法門通達無礙亦復如是。是名行者觀心實相懺悔。六根不斷五欲得淨諸根。見障外事廣説如法華普賢觀中所明（已上）煩惱境十乘文云。不思議境者如無行云。貪欲卽是道。恚癡亦復然。如是三法中具一切佛法。如是四分（三毒等分）雖卽是道復不得隨。隨之將人向惡道。復不得斷。斷之成増上慢。不斷癡愛起諸明脱乃名爲道。不住調伏。不住不調伏。住不調伏是愚人相。住於調伏是聲聞法。所以者何。凡夫貪染隨順四分生死重積狠𤟑難馴。故名不調。二乘怖畏生死如爲怨逐。速出三界阿羅漢者名爲不調。三界惑盡無感可調。如是不調名之爲調。焦種不生根敗無用。菩薩不爾。於生死而有勇。於涅槃而不味。勇於生死無生而生。不爲生法所染。如華在泥。如醫療病。不味涅槃知空不空。不爲空法所證。如鳥飛空不住於空。不斷煩惱而入涅槃。不斷五欲而淨諸根。卽是不住調伏不住不調伏意（乃至）何以故。煩惱卽空故不住不調伏。煩惱卽假故不住調伏。
　　煩惱卽中故不住亦調伏亦不調伏。雙照煩惱故不住非調伏非不調伏（云云）圓教念處云。若圓教斷惑者。始外内凡卽圓斷三界之惑。初十住圓斷無明。二住至等覺皆圓斷無明。以此推之圓別斷則明矣（別義如此文上明）三斷不斷者。別但明斷不論不斷。圓具二義。若教道明斷證道不斷。且如小乘七方便論斷證眞不論斷不斷。今亦如是。若不思議觀内不見有煩惱可斷。煩惱性不障菩提。菩提不障煩惱。煩惱卽菩提。菩提卽煩惱。故淨名云。佛爲増上慢人説斷婬怒癡名爲解脱。無上慢者婬怒癡性卽解脱。無行云。婬欲卽是道。又云。六十二見爲如來種。只六根六塵而無限礙。只眼中見色亦眼中入三脱門。華嚴明。十眼乃至六根皆明十。
　　於一塵中具十方三世諸佛八相成道轉法輪度衆生。皆不斷而明了也（已上文）上來諸文更不會釋。句句總通。今須經妙意。學者當知卽苦集中具足道滅。
　　圓人不斷五住煩惱卽煩惱中得證菩提（如上三觀中）一切世間治生産業資生業等皆是實相本末究竟一相一味。若見煩惱可斷。此瞖眼之眼遠望空雲謂有其實近之欲把唯是空也。無空不生無有不滅。世間相常住。有何生滅乎。無生無滅猶如虚空。具如初行中十八空文念處中説與今經文。無明氷卽是水。十二因緣卽是佛性。本來實相本性寂滅不生不滅。元來卽空故無所著。卽妙慧也。嘉祥三年。彼西三條右大臣丞相於當寺講堂修八座會時。故別當和尚·慈覺大師作首尾匠。別當撃揚覺大師講此經。首擧卽身成佛問。大師指兩行以爲其證。余思大理更不可疑。文云五欲者。法華云色聲香味觸。具如方便章。今一切法皆趣於欲。欲卽法界不過是趣。故色等中能見佛性。無非中道意只在此。大品等云。諸法無礙凡夫作礙愚謂麁異。
　　智知妙法故假名位乃至相似信一切法皆是佛法我法妙難解皆具安樂性皆是一法界。作是觀故雖未得無漏法性六根卽内根識得佛六根。所以圓人所有肉眼名爲佛眼。餘五亦爾。可謂從觀行位能具佛六根。此位稍長也。初卽觀·似二位。次卽分·眞五階。後卽究竟一位。得意忘言。莫以氷執（云云）諸障者卽五蓋五住乃至無明老死等障。位位障理位位伏之。位位乘之。位位分證。位位究竟。故淨名云。天魔外道皆吾侍也。塵勞之儔卽如來種。上正説經。一相一種毘盧遮那卽釋迦文遍一切處也。圓人不見迷悟之差凡聖之異。愚智皆般若性自明了。故地獄天堂同常寂光。周遍法界盡無擁礙。故我於凡位而能得見諸障外事。於他爲障於我爲空。障卽法身更非餘故。天台大師隋開皇十七年十一月二十四日示滅。仁壽元年十二月修齊。揚王請開大師龕墳。丹丘尊者例牟尼右手開多寶塔戸開大師墳。顏容寥然都不異昔。又大業元年忌日齋忌次更開見之。唯見空床不見靈體。從此以後更不開之。
　　當知山河石壁於凡爲障於聖非礙皆是大虚也。十方國土通爲一佛常寂光上。[目壹]眼有隔。明人元通。位位不濫智智證一
　　諦聽諦聽善思念之 釋曰。此言遍於諸經典中。今不可更談之。然佛法大海容入阿難菩提心中。智之與定悉皆圓滿。所以正經名山海慧自在通王佛。他經列數人。今家意爲。一實是海阿難也。佛地論意呼傳法菩薩矣。約如此義更無可識。而師弟位別滿分階差。
　　今演説意爲令滅後初心之人存于凡聖不濫始終不混之道。又等覺位尚入重玄門經無量劫學凡夫事。況分證位四十餘智斷實未究竟。何不蒙三誡。須約五卽位釋配三慧（云云）

　　如來昔於耆闍崛山及餘住處已廣分別一實之道 釋曰。今此擧説法處。有古今兩翻。今且擧古。如來者此十號中第一號也。抑多唱十號。唯有于文未會其號。今正説中及諸經中十號具足之言盈滿也。疏家謂易亦不出之。我輩淺見不以爲難。今爲童蒙略載尊號。且西明揚公製四分鈔數義圖云。多聞聖弟子持八支齋念如來十號。一如來。如理修行號。乘如實道來成正覺故號如來。二應供。行二利號。三正遍知。實智窮源號。四明行足。因果滿足。五善逝。逝生菩提不退號。六世間解。解權智圓明號。七無上士調御丈夫者位過諸聖以攝有情號。八天人師。善軌衆生號。實爲六道之師人天益多故。九佛。無師自覺號。十世尊。殊勝號。諸天世人莫能過者。批中六同上文七無上士位超諸聖號。大經云。有所斷者名有上士。謂菩薩也。無所斷者名無上士。謂佛果也。八調御丈夫。引攝有情號。經如來實非丈夫非不丈夫。固調丈夫故名也。此號准大經開二。瑜伽云無上丈夫調御士。九人天師。善軌衆生號。大經實法界天人益多故云也。十佛。無師勝覺號。明無師自覺諸惑不能翳。世尊准大經十號外也。今文句云。無與等名無上士。調他心名丈夫。爲衆生眼名天人師。知三聚名爲佛。
　　壞波旬名婆伽婆（已上）今案西明依瑜伽今及批依大經各有所依不可是非。本業亦開無上士（云云）弘決云。調十法界名爲調御。了十法界法名爲丈夫（乃至）此十號名經論不同。大經爲十一。
　　大論合無上士調御丈夫以爲一句乃至世尊爲第十句（已上）今案文句併批符同本業及大經。其開合詞似不同。應是文誤耳。仁王經疏云。成論與阿含皆合無上士調御丈夫爲一號至世尊十數方滿。

　　今經及釋論開無上士與調御爲兩則十號已足總結上徳十號具足名爲世所尊就別釋中不稱世尊但言婆伽婆。此是佛之總名持將代世尊也（已上）今案此疏釋正合以爲據。又瑜伽與成論·阿含同亦不可不用之。梵網合後亦可撿之。又妙樂科本中有數小科。古來未決。餘近得之如別抄。隨文會之於理無妨。今出此者爲備幼學也。三世諸佛及十方佛皆有通別二號。辨別化道故有別名。示徳齊等故立通號。隨文亦異。總而言之總攝十號之一。以智論上裁爲十。今絶無十一二等言以第七一號一七箇字不分擘之合爲好耳。若約圓解一一號中皆具十號乃至無量恒河沙號。舒遍法界卷歸一體。名號品中説云亦多。且可披彼。雖示種種道其實爲佛乘。眉間白毫卷舒自在。輔行云。法應十號一體無二（已上）隨義可思。不可分隔 耆闍崛山 西域記云。宮城（摩掲陀國京城也）東北十四五里至姞票陀羅矩吒山。唐言鷲峯亦謂鷲臺。接北山之陽孤標特起。旣棲鷲鳥又類高臺。空翠相映濃淡分色。如來御世垂五十年多居此山廣説妙法。
　　頻婆沙羅王爲聞法故興發人徒自山麓至峯峯跨谷凌巖編石爲階廣十餘歩長五六里。中路有二小率堵婆。一謂下乘。卽王至此徒行以進。一謂退凡。則簡凡人不令同往其山頂則東西長南北狹。臨崖西垂有甎。精舍高廣奇製東闢其戸。如來在昔多居説法。今作説法之像量等如來之身（已上文）諸宗章疏解此山事。今不要切。但靈鷲或不註。今檢有處何不肯之。仍略示方耳。此亦通別通通諸經別在正説（云云）及餘住處 隨經各異。道場·鹿苑·祇洹·恒河·空亭等逐時多大。而多在靈山説諸大乘餘者少也。故云及耳（云云）一實之道 文通義別。且如寂場圓實之下兼含別教（且如接別云云）鹿苑唯小。方等漸頓竝陳説一實道。般若相資説一實道。雙樹扶律顯常教。猶四味兼對帶等實正權傍。雖不以一實爲其純宗且約勝故爲一實道。擧若干者意在法華。會三歸一究竟之實。若不如此合結異途開會不成。故今出之
　　今於此處 別指今處。卽大林精舍重閣講堂也。先已擧所證實道。今欲説能證實行。行卽大乘實因也。大師曰。欲登妙位非行不階。须修四種三昧入菩薩位（云云）此經所説非不通四而別説半行半座三昧行相。指彼爲能證實因。卽三七日入道場修六根懺悔者具如下文。今擧此處者的指説處。爲未來世諸衆生等此總指教所機緣。凡有正傍二意。正爲現機。傍爲末機。現爲我像末衆生。未通賢聖等劫。正説文云未來世諸佛其數無有量。故今籠通之義意無窮。且初四字通指時也。後四字正指機。通六卽位別觀行已前三階也（云云）言衆生者。正經疏四云。中阿含十二云。劫初光音天下生世間。無男女尊卑。衆共生世。故言衆生。此據最初也。若攬衆陰而有假名衆生。此據一期受報也。若言處處受生故名衆生者。此據業力五道流轉也。正法念云。十種衆生（如文）私志十二云。若欲卽名易解者。初約衆人共生故。次約衆法共成人故。三約衆因諸處受生故。此易知。若依證契大乘經（舊譯云大乘同性經）楞伽城主名毘曇産。而白佛言。世尊。衆生者何義。經云。梵云薩埵。奮譯云衆生。或爲有情也。佛言主。衆生是有情。總衆和合故。所謂地水火風空識名色界入緣起及因會對而生。猶蘆車。或執爲我或曰衆生·養育者乃至受者想者。當知卽此皆是衆生想。今謂經中此釋卽今文三義之中次後之二義也。故知今文三義釋名義是。言衆生者卽三災之後上界天衆來生下世界故也。正法念下次明差別（如文）餘者（云云）
　　欲行大乘無上法者 已上兩句絯而言之。總貫一部始終之事。序説云無上大乘無量義經。流通首云欲行大乘無上法者。正説中云。此經最上在一切經上。論抄十七名最上法門。其意可會此二句。經略撮一經七箇要句。法三人四。先抽上了意欲行妙法蓮華最上乘法諸佛所護念之道也。大乘語通。今指一實會三甚深難解之法。普賢文殊等大人所乘名爲大乘。觀行相似學大乘觀直往菩薩所乘。分眞究竟滿分位人所乘之道。名之大乘。更無其上故言無上。且法三句竟
　　欲學普賢行行普賢行者 此句顯人四句。且指下四。別無他故。先學已行。次擧今行。題云觀普賢菩薩行法經意彰於此。説正説分經竟同席便合説之。何以別時更説流通分。如來施化功待機悟。八年説正經時衆非無倦。若忽爾更起衆會或惰懶無心專注恐失大緣。故別取時更説流通慇懃誡聽。斯則如來能知機時兩緣相應不待不失大巧方便也」
　　若見不見除却罪數 今准不段。若見普賢此圓頓機三七日中修道場者是也。或可不滿三七感得之者。且如天台大師。於大蘇山纔見南岳大師。大師慰曰。昔在靈山同聽法華。宿緣所追今復來矣。便示普賢懺法令入三七日道場天台至二七日開示悟入佛之智見。若望三七日滿得見者合是上上滿。三七日見是上根。七七日見中根。一生中見是下也更分別之。三七日見卽上根。七七日見是下根。一生見上。二生見中。三生見下。隨義釋之於文無妨。一生見者是頓悟機。三生見者是漸悟機。又約二義須分三差。若三七七七日見爲頓。一生乃至三生爲漸。亦得若不見者。是一生等望七七等且爲不見。以遲納故新金光明辨才天品云。三月六月九月或一年。據今如此略爲四種根。且約當經人根五差類。解之得知。若准三周合有九種。會意在人耳。圓機極鈍不過三生。所以有圓頓漸三階。上來頓悟漸悟文義倶在此經。又見有二。一假二實。假約他普賢。實約自證。他謂先達自謂自成外凡未見。或約他亦合見之。内凡似見分眞分見。故判位中云。普賢在衆伏之頂指。四十分眞爲衆伏。第四十一名之爲頂。若對別位等覺後心（此借名也）對究竟位名之爲伏。伏之極者第四十一位。凡不起名爲伏。伏位窮極卽是斷也。伏數稍多。所以名衆伏。通斷遍位位有之（云云）若見不見義通假實。意數如上

　　阿難普賢菩薩乃生東方淨妙國土其國土相雜華經中已廣分別我今於此經略而解説
　　華嚴華藏世界品初偈。普賢智地行悉成所有莊嚴從此出。正説末品云。

　　爾時普賢菩薩以自在神通力威徳名聞與大菩薩無量無邊不可稱數從東方來（乃至）到娑婆世界耆闍崛山中。頭面禮釋迦牟尼佛右遶七匝。白佛言。世尊。我於寶威徳上王佛國遙聞此娑婆世界説法華經。與無量無邊百千萬億諸菩薩衆共來聽受。唯願世尊。當爲説之。若善男子善女人於如來滅後云何能得是法華經。佛告普賢菩薩（云云）今天台疏云。悲華云。我誓於穢惡世界行菩薩道使得嚴淨。我行要當勝諸菩薩。寶藏佛言。以是因緣今改汝名號爲普賢。妙樂記云。問。華嚴云。普賢菩薩依於如如不依佛土。今何故云從東方來。答。此據應迹所從。彼明所證自體。旣云等覺猶有一分報土身在。經從極理初住卽證（已上）今案經云生東方淨妙國土。豈非應迹乎。八十華嚴經新疏云（六十卷經是舊譯。康藏法師等製疏義名探玄記。玄有三卷。名華嚴一乘教分記。此土學者字五教是。今八十卷經武太后代于闐國三藏實叉難陀將梵本來。天台第四代弟子荊洲玉泉寺傳律大徳沙門弘景勾當翻譯事了進表聞奏品歴。太后歡喜降筆製序。事具載史也。東都靜法寺沙門惠苑製音義并疏刊定記。雖有此疏天下不趨。浙東沙門澄觀後住也。清涼山大華嚴寺般若院七載不出院門研覈新文鑚仰切深削舊不安製疏十二卷。如今大唐天下混依行之。舊本經疏等並休傳。故今云之）二從喩受名如涅槃及觀佛三昧經詺此經爲雜華經以萬行交雜緣起集成故。三從法彰名。如智論釋囑累品詺此經爲不思議解脱經。四從義用受名。如下離世間品及出現品各有十號者。是依今梵本云摩訶毘佛略勃陀健拏驃訶修多羅。此云大方廣佛雜華嚴飾經。今略雜飾字耳。疏主演義抄五上云。一時併擧梵言一時釋。就此語若別對者。摩訶言大。毘佛略云方廣。勃陀云覺者。是佛字略存梵音故。健拏云雜華。驃訶云嚴飾。修多羅云經（巳上）今准此經及勸發品生東方事更不可疑。又指華嚴經名雜華經。其據分明。或華嚴師不以彼經爲釋迦最初説（云云）者甚違聖教。可以今經及清涼疏爲其明證。言略説者。説普賢依報相存大底不委細故言略説。又更説之非切要故存略。今要觀法。其國土事非至要也。所以略之。驃字毘召反馬名也。今取音也


　　誦大乘修大乘發大乘意樂見普賢身多寶佛塔釋尊及分身佛樂得六根清淨者 上來七句此經骨目也。所以科文中毎至於廣文一一點出之。行者存意尋看下文。若不措懷一部首尾難可存也。今此不繁。本記之初可容意耳
　　當學是觀 所言觀者此能觀也。依大師教必須三觀成得我行。若不然者千經萬論終無可導。具如彼章等。諧會彼趣尋此經旨 除諸障礙 障者閡也。二三五等諸障多出他文。今不煩載（云云）石鼓闍梨釋正説初諸有漏句有別章。亦尋彼耳
　　見上妙色此普賢菩薩依正二色也。隨位麁細准十報身分別之。准上下有麁妙。今文且通擧之。無漏之報故云上妙（云云）

　　不入三昧但誦持故 言三昧者法華私志八云。此名有通別。文但釋別不釋通名。舊云正心行處亦調直定亦云正定。新云等持。其義可知。十七地論第十一釋三摩𠰘多地第六之一。記四云。一云三摩𠰘多。名等引地。二云三摩地。此云等持。舊云三昧訛也。三云三摩鉢底。此云等至。舊云三摩跋提訛也。四云馱衍那。此云靜盧。舊云禪義不正也。或云持訶那訛也。五云質多翳迦阿羯羅多。此云心一境性質多云心。翳伽云一。阿羯羅云境。多云性。舊云一心略也。六云奢摩他。此云止也。七云現法示住。三摩𠰘多又舊名三昧者語訛。三摩地又舊名三摩跋提者。景云。語訛。是二師言有相違也。今謂三昧卽三摩地當知其説。所以知者。成實論云五聖智三昧。此論十二云五聖智三摩地故也。新羅元曉師云。三摩地之與三昧名義各異。所以知者。如金光明經第三卷中明十地定初三地定名三摩提後七地定名三昧。
　　其若一名而譯有訛正者何故 所譯經之中或名三昧或名三摩提。故知異也。今謂是不然。彼經云三摩提者卽今所言三摩𠰘多此云等引。
　　彼云三昧者舊翻名正受卽今云三摩地翻名等持。二義別故上下各名。影略互顯也。但曉公不別地提二字濫作斯難。然後勘其新翻十卷金光明經十地定皆名三摩地。此卽譯人解音不同也（已上道倫師記文）止觀記二云。大智論云。一切禪定心皆名三摩地。秦云正心行處。是心無始常曲不端。入正行處心則端直如蛇行常曲入筒則直。今文存略故云善心一處住等。論又云。三昧是通百八是別。私志九云。言禪定者梵云馱演那或云禪那或單云禪。此云靜定或云一心或云思惟修或云辨蓋或云功徳聚林。新云馱演那翻爲靜慮。有人釋云。慮是心慮靜此勞慮故云也。據正釋云。靜謂寂靜慮謂思慮。靜而思慮故云爾也。亦云。靜者思慮故云也。初是正義次是傍義。總不出於因果。廣如餘文釋所釋（已上）馱演那當瑜伽記七中第四。大底同也。今云三昧當七中二。與止觀記引大論相同。意在正心行處名之差別。且如十七地記。准普賢道場文。行者懺後必修禪觀須假以名三昧。而初心人雖有觀心未是純熟不免散亂如雜血乳故非三昧。所以文云不入三昧但誦持故
    一日至三七 以下義如上説。故今正釋安樂行云求道過七日得諸佛之智推上上根七日得道。何無此理。本記五重。一最利一七三七。二七七日。三一生。四二生。五最鈍三生得見也。南岳天台依憑此經圓機極鈍不過三生。斯據勇猛精勤六時不欠終非懶惰懈怠者。努力行人莫愛惰懶
　　身量音聲色像無邊 三事無邊身爲其本。餘事是支。依於如如不依世界。中觀所感更非他致。若約四義釋之（云云）
　　欲求此國入自在神通促身令小 假用隨方。若大若小以自在故卷舒任意。此娑婆國一三千界丈六所主甚極近小。故不堪客。故促本大隨迹之小。准勸發疏自在神通合破爲二。如今此文以自在家之神通能令蹙小故不破句。若六神通中是神境通也。如來促故菩薩隨促。妙音被誡。佛身卑小菩薩隨爾。今文相似。凡短促事皆從三藏機起以丈六八十等爲其事。故諸狹小事悉從彼發。如正説別序疏。又淨名經云。衆香世界九百萬菩薩。倶發聲言。我欲詣娑婆世界供養釋迦牟尼佛并欲見維摩詰等諸菩薩衆。佛言（香積佛是）可往。攝汝身香無令彼諸衆生起惑著心。又當捨汝本形勿使彼國求菩薩者而自鄙恥。又汝於彼莫懷輕賤而作卑想所以者何。十方國土皆如虚空。又諸佛爲欲化諸樂小法者不盡現其清淨土耳。今普賢促小意義合同。促且足反。禮記足足以數。鄭玄曰。促促言速也。説文促迫也。廣雅近也。聲類催者促也。今案短促也。神通名義如他文
　　閻浮提人 四洲得名如因果界地章等。今此洲從樹得名。又從金石（華嚴音義云。瞻部樹名也。提此云洲。謂香山阿耨池南有一大樹名瞻部。其葉上廣下狹。此南州似彼故取爲名也。又云。閻浮檀金具正云染部捺陀。此是西域河名。其河近閻浮捺陀樹。其金出彼河中。此卽河因樹以立名金由河得名。或曰。閻浮葉汁點物成金。因流入河染石成此閻浮檀金。其色赤黄更帶紫眞氣也云云）人 尚書惟人萬物之靈。孔安國曰。天地所生惟人爲貴也。周易。大人者與天地合其徳與日月合其明與四時合其序與鬼神合其吉凶。禮記。人者天地之心五行之端也。又曰。天子自稱曰予一人。鄭玄曰。自別於人而已。太玄經。九人。一爲下人。二爲乎人。三爲進人。四爲下祿。五爲中祿。六爲上祿。七爲失志。八爲疾瘀。九爲極（已上玄文）
　　八陽經云。夫天地之間爲人最勝最上者貴於一切萬物。人者眞也正也。心無虚妄身行正直。左丿爲眞右乀爲正。常行正眞故名爲人。是知人能弘道。道以調身。依道依人皆成正道。大毘盧遮那經云。云何人心。謂思念利他。釋云。謂如是思議。某甲於我有恩。我當以如是方便令得大利。某甲於我所有不繞益。今當報之。及種種理人利物之訃皆是人心（已上）案此釋意未成佛前常生入道爲好彼釋五末云。又一切眞言如來爲彼常樂人中者説此人趣乘。

　　若有衆生誦習之者永離惡道種種不閑處亦離上界諸天多諸放逸長壽難處卽於人趣法門得自在故成大悲胎藏曼陀羅也。復次如來生一切示同人法。是故此趣乘於祕密藏中能建大義（云云）大底依戒善因得生人天。天十善戒人依五戒。誓受堅持不毀犯故得人天身。故藥草喩偈云。或處人天轉輪聖王釋梵諸王是小藥草。天台以喩子從高擬墮地布以綿耨不令損身。衆生造業欲墮三途。佛説戒善勸他受學免墜惡道暫置人天。更有慚愧更學戒善得免墮落。或値釋尊見道得行。或見佛滅修行戒善。緣是得見彌勒得三乘道。種種善緣如止觀發心中等。地上清涼益從人天而起。欲免熱火須留心學（可見玄文）方便品疏云。説散十善離三途著。説靜十善離欲界著（具如彼文）據經不合更出上來諸文。然依言次釋字義。故不免閑言。抛之任意耳
　　三障重故 一煩惱障。二業障。三報障。止觀五云。三障四魔者。普賢觀云。閻浮提人三障重故。陰入病患是報障。煩惱見慢是煩惱障。業魔禪二乘菩薩是業障。障止觀不明靜。塞菩提道令行人不得通至五品六根清淨位。故名爲障。四魔者經文雖無今便明之。陰入正是陰魔。業禪二乘菩薩等是行陰名爲陰魔。煩惱見慢等是煩惱魔。病患是死因名死魔。魔事是天子魔（云云）金光明疏云。餘經對緣云報障難轉因時可救果無如何。此經三障皆可轉。一往釋此三障由破五戒。破五戒是業障。受三途人天等身是報障。煩惱爲根本是煩惱障。又云。煩惱與業云何。數人云。數起而輕名煩惱。數起而重名爲業。天台師云。任運常有是煩惱。卒起決定心發動身口必牽來報者是業。若爾惡星災怪都不關心。云何是業障。此卽外相表業將起是業責報之相卽得是業障也。若煩惱業轉報未必轉。若報轉業煩惱必轉。通論見思煩惱皆有憂愁恐怖。別論憂愁屬見煩惱恐怖屬愛煩惱（云云）煩惱境中先釋名云。煩惱是昏煩之法惱亂心神。又與心作煩令心得惱。卽是見思利鈍（分別甚廣今不煩載）業境初云。行人無量劫來所作善惡諸業或已受報或未受報。若平平運心相則不現。今修止觀能動諸業故善惡相現（云云）又法華云。深達罪福相遍照於十方。罪福只是善惡業耳。二明發者。發無前後。先明業發有六。一報果相現。二習因相現。三報前現後習現。四習前現後報現。五習報倶時現。六前後不定諸業現時參差萬品。識此六意分別無謬（具如本文）私案三障次第且如初列。只緣無明有行。緣行有識。緣三因有兩果。所以一往列之如是。光明玄云。云何三道。過去無明現在愛取三支是煩惱道。過去行現在有二支是業道。現在識名色六入觸受未來生死七支是苦道。道名能通。此三更互相通。從煩惱通業。從業通苦。從苦通煩惱。故名三道（已上）今案煩惱·業·苦三道卽如次第對配三障。苦則報也。故初列且免妨。重字多音。唐韻云。直容反。複也疊也（已上平）直隴（力重反）反。多也厚也愼也。又直龍反。又直用反（已上上）柱容反。更爲也。又柱容反（已上去）今依上聲。又此八字結上又起下
　　以智慧力化乘白象 正經云。諸佛智慧甚深無量。爲説佛智慧故諸佛出於世。如來尊重智慧深遠。如來智慧力觀彼久遠（智勝佛事也）若今日大底。略知是智。細會是慧。約位五差。謂名字·觀行乃至究竟。今此智慧在分眞位。唯識云滿分清淨者今且指分清淨。普賢位在末後。常人謂之後位普賢。又云大普賢地。是等覺位也。若廣解如智妙中。今且消經故存略之。於所觀境簡擇爲性。斷疑爲業。謂觀得失倶非境中。由慧推求得決定故。力者幹用。卽定之慧卽慧之定二力平等。象有大力。表法身荷負。卽十智力等也。地持云。得勝堪能名爲力。於十處悉知實離虚妄勝於魔自行故名得勝。能以方便利益衆生故言堪能。
　　今言力者分眞後位十種智力隣於眞實也（云云）化者化轉也。能以智力化内化外。内者智慧外者白象也。象力強壯無能過者無罣礙故。白是色本表無漏無染。潔淨無垢如白淨帛易受染色。卽實相信心。本性白淨之義也。經云菩提心爲因。須會其趣。乘者騎也。象字玉篇云。似養反。山海經。祷過之山多象。郭璞曰。獸之最大者也。長鼻大耳牙長一丈。如説文三歳一乳也。爾雅。南方之美者有深山之犀象。璞曰。象牙骨也周禮。人君之象焉。鄭玄曰。譯官也。玄曰。制四方之民言語不通者。東方曰寄南方曰象西方曰狄北方曰譯（云云）周易。象者像也。野王案之與像字同（已上）若對人者。聲聞如獐直去不迴。緣覺如鹿母並馳並顧。菩薩如大象捍刀箭全群而出。此且約共地三乘且分別之。二乘發心近。緣理淺。其智慧弱。斷通惑不能盡邊到底。非波羅蜜。菩薩發心久遠其智慧強。能斷別惑窮源盡性。大品云。二乘如螢火菩薩如日光。此約獨菩薩乘分別。象子力微身沒刀箭。掬湯投水翻添氷聚。毘婆娑云。破敗菩薩也（私謂。未斷煩惱智力微弱憑物易破故。故破敗。云云）智力強盛須廣利益。如大象捍群（近而言之。第五品上利益稍廣。云云）若其不然。且當安忍深修三昧。行成力著象化不悗懌哉。可以鏡焉。今斷簡之。大象捍群合允今文（義決云云）
　　其象六牙七支跓地 薩遮尼揵子三云。
　　彼大象寶猶如良馬（云云）七支善跓所謂四足牙及陰尾是七種支善跓大力。本記云。六牙者是則譬六波羅蜜也。六牙者其卽有鼻邊中也。止觀云。言六牙白象者是菩薩無漏六神通。牙有利用如通之劇疾。象有大力表法身荷屓。無漏無染稱之爲白。本記云。七支者四足一鼻一尾一根。如是七支卽是譬四攝三菩提行。經云跓。故常不捨離七種生死衆生也。生死者方便·因緣·有有·無有·欲界·色界·無色界合七也（已上）今准法華疏等。攝大乘師立七種生死（云云）而未成也。本記七名未見誠文。私謂。疏中以險難惡道譬生死因果也。分段變易此卽果險也。見思五住卽因險也。由此因果故言惡道也。今以果二因五爲所跓之地以七菩提爲能跓之支。無漏七覺能跓於無明十二因緣之地不能令傾動。此近十二因緣名爲佛性之旨（又四攝三菩提爲能跓支）又以鼻尾陰足於七支者。一切四足傍生有此七分。何獨象乎。文云跓地。知異他者。此爲最希。故且不同餘傍生也。傍謂形傍行傍。傍輔也側也比也依也。又云傍薄。謂彭魄展其體以向之也。跓須從木卽指柱也
　　其七支下生七蓮華 本記云。生七蓮華者卽七種生死衆生也（已上）今謂華表七淨也。若言表七衆生七淨因華者一端似爾。直指七華爲七衆生恐未可也。覺力得生妙因。其義合便（擇法精進喜除捨定念此七覺分能生妙因）又七覺義通大小。今取圓寂無作覺分意接上文。又支者分也。如常唯生蓮華。七支近地。以此爲異。若不然者異義難別。旣言跓地豈無實乎
　　其象色鮮白白中上者 白色衆多故言白中上者。約圓教義四十一位分證之中普賢正居衆伏之頂。位位萬善遞互勝劣。前後相望下劣上勝。今普賢行居因位頂故言白中上者。二物之色不得相比。義渉亦因亦因因亦果亦果果。今月非要故亦不取
　　璃力私反。西國寶名也。梵言寒頗胝迦譯云水玉或云白珠。大論云。此寶出山石窟中。過千年氷化爲頗璃珠。此應誤也。案西國極饒此物。彼乃無氷以何化也。此但石之類也（力私已下出一切經音義。若緣界内何無理。故不可偏執。彼乃無氷與經論違）又白中上義表伏極未是斷極。今且在分眞位極也

　　其象身長四百五十由旬高四百由旬 本記不解。私推約本是五百由旬而伏五住或未盡後分居衆伏顶故四百五十。然分證位亦備四徳。所以四百由旬也。約智言之。空觀智知三百。有觀智知四百。中觀智知五百。後觀已入五百之内而未究竟後邊故云四百五十。象必蹈地定有行歩。所以不免用五百義（云云）四波羅蜜分已滿足。後位望前其勢尊高。故高四百也（云云）
　　於六牙端有六浴池 本記云。六浴池表於六度（云云）止觀云。牙上有池。表八解。是禪體。通是定用。體用不相離。故牙端有池（已上）

　　今思本記以牙與池喩六波羅蜜義且似混雜。天台以牙爲通以池爲禪。禪智相應不相離也。其義冷然（又一牙二四六不同。未釋之。略在弘決後可委）一一池中生十四蓮華與池正等。本記以十四蓮華譬四無畏四無礙六神通也。止觀云。池中有華。華表妙因。以神通力淨佛國土利益衆生卽是因因從通生。如華由池發（已上）
　　今案記家先以七蓮華爲七衆生。此以人物爲蓮華也。而今十四華爲無畏無礙六通。以華喩法門也。今師喩妙因義通七淨。七淨者信解品疏云。散衆名華者布以七淨華。謂戒·定·慧·斷疑·道非道·知見淨·斷智淨也。戒者攝律儀等三種戒也。定者首楞嚴等也。慧者實智慧也。斷疑者已度三諦之疑也。道非道淨者行於非道通達佛道也。知見淨者智徳圓滿了了見佛性也。斷智者斷徳成就無明永盡也。又云。卽四攝。淨名批下云。戒心二淨在七方便位。見淨·度疑淨·分別道淨此三在見道。從離身·邊·邪三見名見淨·離疑名度疑淨。離戒取見善議邪道正道名分別道非道淨。行在修道位離九地修惑名爲行淨。涅槃淨在無學道。私云。七淨義渉智斷。可以十四蓮華喩十四般若。十四變化亦合得喩（十地等覺·迴向·行·住是十四也。變化如次第文中）
　　其華開敷如天樹王 靜法云。波利此云遍也。亦曰周匝。質多羅云間錯莊嚴也。言此樹衆雜色華周匝嚴飾。或曰圓妙莊嚴。法華疏三云。樹王者卽波利質多。且輔正記云。波利樹者經（大涅槃也）云。三十三天有波利質多。
　　其根入地深五由旬枝葉四布五十由延葉熟則黄諸天見了心歡喜是葉不久必當墮落。其葉旣落復生。歡喜是枝不久必當變色。枝旣變色復生。歡喜是色不久必當生皰。見已復喜是皰不久必當生嘴。見已復喜是嘴不久必當開敷。開敷之時香氣周遍五十由延光明遠照八十由延。諸天爾時夏三月中在下受樂。我諸弟子亦復如是。其葉黄者喩念欲捨家。葉落喩剃髮。已色變喩白四羯磨。生嘴喩發菩提心。嘴喩十住菩薩見性。開敷喩得菩提。香氣喩十方無量衆生受持禁戒。光喩如來名號周遍。夏三月喩三三昧。諸天受樂喩於諸佛在大涅槃常樂我淨（弘決云。大經三十七波利樹）
　　一一華上有一玉女 本記云。卽説一乘。止觀云。女表慈。若無無緣慈豈能以神通力促身令小入此娑婆。通由慈運如華擎女。玉字魚欲反。白虎通曰。玉者象君子之徳燥不輕涅不重。是以君子寶之。禮記曰。執玉兢烈火燒之不熱者眞玉也（出唐韻）
　　顏色如紅暉有過天女 顏語斑反。國語。天威不違顏。賈達曰。顏顙也。方言汝頴。淮泗之間謂之顏。蒼頡篇顏色也。漢書逆執事之顏行久。頴曰。顏行猶雁行。行在前故曰顏。籀雁字。紅胡工反。説文。帛赤白色也。廣雅縓謂之紅也。陳粟爲䉺。字在米部（已上玉篇）容也。赤顏額（與顙字同）又性以紅者色也。又姓（已上唐韻）暉肝飛反。光也。説文曰。光也。或爲輝字（已上玉篇）輝光輝也。許歸反。暉曰色輝（上同已上。出唐韻）天者霅[流-氵-云]云。然天有多種。輪王卽是飛行皇帝。是人中天。三界諸天名爲生天。須陀洹已上名爲淨天。地住已上亦名淨天。佛乃四魔永破明見佛性三菩提已圓法身常身金剛之身究竟圓滿住大涅槃出過諸天之上名爲究竟淨天。故云最後天中天也（已上文有石解）此文性者思靚反。周易窮理盡性以至於命。韓康陌云。性者所禀之分。命者性之極也。禮記。天命謂之性。鄭玄曰。謂天命生人者也。孝經説云。性者生子之質也。白虎通曰。性者生也。此人禀天氣以生也。又五性仁義禮智信也（云云。已上。出玉）今謂准儒家言會釋今義言同意別耳。文過天女是世天卽所過也。今言過者是第一義天能超過世天矣。紅含赤白。似於四華（云云）

　　手中自然化五箜篌一一箜篌五百樂器以爲眷屬 手舒首反。周易艮爲手。禮記手容恭。鄭玄曰。高且正也。説文拳也。毛詩賓章手仇。傳云手取。無爲而然故云自然。然者如也。今准教文。自然是無功用義也。化者化轉。今意在出。唐韻云。箜篌樂器。釋名云。師延所造靡靡之音出上續。漢書云。靈帝好胡服作胡箜篌也。本記云。五箜篌者卽五分法身。五百樂器者五百陀羅尼（已上）止觀云。女執樂器表四攝也。慈修身口現種種同事利行財法二施利物多端。如五百樂器音聲無量也（已上）
　　若得意者兩説合宜。更分文者爲口輪化。如下段中。又以妙音供養伎樂奉上寶器之義與此相會。樂唐韻云。五角反。音樂。周禮有六樂。雲門咸池·天韶·大夏·大濩·大武。又姓出南陽（云云）今不取之。眷居倦反（云云）屬之欲反。付也是也會也官衆也儕等也亦連屬。又巿玉反。屬俗也

　　有五百鳥鳧雁鴛鴦皆衆寶色生華葉間 本記以上句樂器喩五百陀羅尼。止觀云。示喜見身是普現色身三昧也。隨所宜身而爲現之。未必純作白玉之像。語言陀羅尼者卽是慈薫口説種種法也。皆法華三昧之異名。得此意於象身上自在作法也（已上）法界次第下云。次三昧而辨陀羅尼者。若依論解。三昧但是心相應法。陀羅尼或相應或不相應。故異於三昧。若法華所明普現色身三昧猶是解一切衆生語言陀羅尼。以三昧陀羅尼旣是相成之法故。次而辨之。此五百通名陀羅尼者西土之言。此翻云能持。或言能遮。言能持者。集種種善法持令不散不失。譬如完器盛水水不漏散。能遮者。惡不善根心生能遮不令起故云能遮。又翻爲總持。隨有若名若義若行地功徳皆悉能持故名爲總持。今此五百並有持遮總持之義。故通名陀羅尼。陀羅尼者略説則有五百廣明則有八萬四千乃至無量。悉是菩薩諸佛所得法門。名義皆不與二乘共也。今依智論略辨三陀羅尼以成次第章門。五百之數名義旣多。豈可具辨。一聞持陀羅尼（得陀羅尼者一切語言諸法耳所聞者皆不忘失。所謂十方諸佛及弟子衆有所演説一時能聞憶持不忘。故名聞持陀羅尼也。卽是名持）二分別陀羅尼（得是陀羅尼諸衆生諸法大小好醜分別悉知。故名分別陀羅尼。卽是義持）三入音聲陀羅尼（得此陀羅尼者聞一切語言音聲不喜不順。一切衆生如恒河沙等劫中惡言罵詈心不憎恨。一切衆生如恒河沙等劫讃嘆供養其心不動不喜不著。是爲入音聲陀羅尼。卽是行持也。復有寂滅陀羅尼無邊陀羅尼威徳陀羅尼隨觀陀羅尼華陀羅尼虚空藏陀羅尼海藏陀羅尼分別陀羅尼明諸法義陀羅尼。如是等略説乃至五百陀羅尼。廣明則無量陀羅尼）今案語言陀羅尼卽是五百乃至八萬無量總持法門也。衆鳥相鳴無非陀羅尼。樂器音聲無量水鳥樹林皆演妙法無非陀羅尼衆多法門。雖示種種道其實爲佛乘（云云）手中以下葉間已上或開或合若約一普現色身三昧爲一段得。若一三業上假分別之者樂器爲口輪化衆鳥爲身輪化。雖假分之一心爲本故言慈修身口現種種相。火宅喩中以鳥譬慢依於義便不可與今相混。此取輕飛喩無漏通。任意自在無有罣礙。鳧扶音（防無反）野鴨也（出唐韻）靜法云。鳧扶趺反。似鴨而小。謂之鳧也。雁吾安反。禮曰。盂春之月鴻雁來賓。白虎通曰。鷙用雁者取其隨時。又鴻雁屬傳云大蝦。又姓。鴛於袁反。鴦央音（於良反）又烏良反（已上出唐韻）

　　象鼻有華其莖譬如赤眞珠色其華金色含而未敷 若准正經皆如金色可謂白金。行在初心故含未敷（云云）眞珠色者或白或赤。今取赤色。此眞珠如常。可知約位解。亦准正經序耳。思惟不休見華卽敷。且華開發行相成相也。勤修精進念念莫住此華敷之兆矣

　　甄叔迦寶（初字案一曰居延反又測隣反）崇福一切經音義。鸚鵡梵音叔迦又云甄叔。譯云赤色寶（餘如城都記）又釋紫礦云。謂波羅奢樹此也。其色甚赤用染皮疊也。其樹至大名甄叔迦。一物也。華大如斗極赤色至堅肋（音刄）商人縫爲袋者。法華辨圓云。甄叔迦寶者唐言赤色寶。案西域傳云。有緊叔迦樹。其華赤色形大如手。此寶似此華。因以名焉。嘉祥舊説。此云鸚鵡。此寶似鸚鵡鳥嘴而赤色也。東春義纉云。甄叔迦寶者云是赤色寶。此土所無。故相承不譯。注云鸚鵡。此寶似鸚鵡嘴而赤色也。霅[流-氵-云]法華記云。甄叔迦者。注家云。此寶似鸚鵡嘴邊赤。或云色緣。今案嘉祥依經也。未見細釋。且依西域記及崇福耳。又纉及記此天台家也
 
　　妙梵摩尼以爲華臺金剛寶以爲華鬢 天台梵網疏云。梵者西音。具足應云梵覽摩。傳譯存略但云梵也。此云極淨。此明行體離染爲義。梵云梵摩。此譯云寂靜或云清冷或曰淨潔。又云。一切經音義云。梵摩此云鉢天。亦卽梵天王也（已上）如下略明之。梵王所得妙摩尼也。此似二物共以爲臺。卽玉與寶也。金剛寶爲鬚者。輔行記云。金剛寶者。大經二十二云。如金剛寶置之日中色則不定。金剛三昧亦復如是。若在大衆色則不定。大論三十八又云。如頗梨珠隨前色變自無定色。諸法亦爾（云云）。大論五十九云。金剛寶者帝釋所執。與修羅戰碎落閻浮（今案色不定珠與帝釋所把其體合矣）
    當象頭上有三化人一捉金剛輪一持摩尼輪一捉金剛杵止觀云。頭上三人一持金剛杵一持金剛輪一持如意珠。表三智居無漏頂。輪轉表出假。如意表中（已上）記引本業瓔珞經上卷云。經意以六因位而譬六輪（云云）言六輪者。謂鐵輪十信銅輪十住銀輪十行金輪十向瑠璃輪十地摩尼輪等覺。輪是碾惑摧伏等義（已上）私謂。杵能摧物喩卽空智能遣三惑。輪能摧碾亦能轉法喩卽假智令他破惑。寶珠體空能含萬物。物無其相無内無外能空能雨天下諸寶喩卽中智。一心三智無緣無念能一能三無迷不破無法不備無理不圓。三智一心中得。故當頭上有三化人。體用不二亦無不二（云云）
　　擧杵擬象象卽能行歩 止觀云。杵擬象能行表慧導行（已上）私謂。卽空妙慧能導萬行故。象能行緣擬打故。象能進行如大論快馬見鞭影能行於正路。擬唐韻上云。擬度也。魚紀反。玉云。魚理反。周易擬其形容蒙其物質。珍案謂准蒙之也。禮記擬人必形其倫。鄭玄曰。擬猶比也。説文擬度也。字書向也（度及向隨宜用之）

　　脚不履地躡虚而遊 緣因之行足不踏無明地能躡法性空能遊萬有上。空有不二無能無所。躡者唐韻云。尼輒反。踏也履也登也急也（與聶同反）

　　離地七尺地有印文於文中千輻轂輞皆悉具足 地有七種。謂已辨已前是有功用地。今八地已上離他功用地。今約普賢非無此義。以先免下地累今登於上地故（云云）七慢七漏等一一可釋之。不住生死故離地。七尺表離七有等。生死卽涅槃故地有印文。輻輔鞠反。考工記。輪人爲輪斬三材輻也者。以爲直指者也。珍案湊轂張輞者也。毛詩坎坎伐輻是也。轂公木反。考工記。輻斬三材必以其時轂也者。以爲利轉也説文。輻輪所湊也。左傳長轂九百。扗預曰。長轂戎車也輞無枉反。字書輞[車*處]也。或爲[扌*罔]字。[車*處]鉅居反。考工記。車[車*處]三柯者三。鄭玄曰。[車*處]二丈七尺謂輞也。其侄九尺。鄭玄曰。謂車輮所謂牙者也。珍案大具如車之[車*處]是也。今或爲渠字或爲據字（云云）若約法釋。正見·正思惟·正勤·正念似世間輻。正語·正業·正命似轂。正定似輞。故名法輪。問。何以得知。法輪唯是見道。答。憍陳如等見道生時説名已轉。故唯見道。天親總取見·修·無學三道名爲法輪。婆沙本意亦總説一切聖道皆名輪也。問曰。有宗還説三道。何故前云唯見道名法輪耶。答。據有宗三道倶名法輪。前唯見道者從初立名。以見道是三道之初耳（巳上小）若依大乘明法輪體者有四。一通明輪體。二別明輪體。三簡異小乘。四遮外難。初輪體者。擇法覺支·正見·正智是法輪。體者謂。此法輪若在見道卽七覺分中剋取正見爲體。若在無學道中卽十智中剋取正智爲體（云云）二別者。七覺在見道。八正在修道。十智在無學道。卽大乘通別相也。若小乘中通者。與大乘同。別者。八正在見。七覺在修。十智在無學道也。今大乘通別體者意在於此。若准四教。但在藏別則闕通圓法輪體也。二明法輪體中。正見等二爲輪轂者體是惠故。問。何故前言體唯正見今總取八爲輪體耶。答。前約剋體此約相從眷屬。謂正見是體思惟是用。前擧其體不取其用。據實此二體總是惠。旣有惠簡擇除惡取善方能持戒故有正語等三次而起。戒旣清淨定次現前。故正念等三次第而起。念能憶持。勤能遍策。定能專一。故此三乘體皆是定分也。三簡異者。問。何因八正道配轂輻輞大小不同耶。答。小乘定中以戒爲本定慧方生。卽正語等三體是其戒爲輪轂也。故遺教經云。依因此戒得生諸禪定及滅苦智慧。尸羅不清淨三昧不現前。大乘中先有慧簡擇是非方能持戒戒旣清淨定方現前。故六度中前五不得智慧不成其度。菩薩發心先學般若也。四遮難者。問。大乘八正道在修道。何因今説通三道耶。答。八正道支通於三道約通相説。若不爾者世尊卽是無學。應無八正道支佛旣具有。本知八正通三道有。此中意説大乘見道。唯一刹那時節旣促。未能進修所以不立。夫道通因趣向之義。進修相顯言在修位。據實而言通於三道。若約別相唯在修道也。諸經論中説佛教法名法輪者。卽法説段云。今乃復轉無上最大法輪。
　　前爲後因合果因者卽見道爲修道因修道爲無學道因。望前爲果望後爲因。若約教分別略如上説具在諸文。若約圓門三觀三智是輻轂輞。普賢妙解曾已圓滿隨通機宜轉無可定相。以空假中智轉位行念三不退輪。一中無量無量中一。逐四種根轉所宜輪。何以定説。内體外用容與在主。可以意會。圓妙用中一具一切法故名一切種智。種智所知何法不圓。圓中之別常無不具。故三十七品乃至八萬法藏出内取與一切時中無有暫廢。常別常圓恒體恒用説默宛然施收無間。具足言下合具體用事理等義。今不能載

　　一一輞間生一蓮華 輞間有空地故生蓮華也。令案經文一輪已如此。輪者象脚下地所現印文焉。文如佛脚底千輻輪相。此非車輪。只有輻轂而成輪相。合無有輞而今有之。然則應有駕乘文。一車一輞於理有之。而一輪多輞道理未會。若一一輻彼此有間。須得生物。今旣不然。恐文失錯。設准車輪使此輪間於理不得。一一之言猶尚難會（本云。一一輪間且如不同。但輪字亦不成義若輻如何）
　　生七千象以爲眷屬 一一支下各生一千。故是七千。十善各百。故一支中都生一千。千從七生。故爲七千（云云）
　　金鞍 七寶光轉成鞍
　　七寶校具 妙慧巧轉觸於六處便備七財。卽七聖財鞍擬坐人行成徳。宛准擬普賢備四徳者。安載其上
　　於鞍四面有七寶柱 鞍具四無畏。亦本來有之。四無畏上具足四攝能以成立菩提心柱。柱能成臺。如莊嚴王眞珠瓔珞成四柱臺
　　臺安寶鬘 擬普賢也（又如華蓋必合有柱）
　　百寶共成 後位百福成其寶鬘。無量劫修大悲萬行今圓現也（須以十寶爲本一一加九。今是云百寶。十善卽寶。一一具十百義顯然）

　　其蓮華臺是大摩尼 上云妙梵摩尼以爲華臺。妙言與大其義相通梵報所感（可與先會也）卽妙梵摩尼（世中梵福最上所以言大也）若約位中有六種輪。今等覺位是摩尼輪（亦如上也）如普賢居於彼故以外報莊嚴内體也
　　五十種光五十種色總爲百福莊嚴之相。五蘊本空。卽空觀成故能觀本有普賢色心二境。依正平等。五十種境之與智豈非深達九界罪福卽本來佛界百福莊嚴法身乎（了因是光緣因是色。此莊嚴於正性 云云）

　　其象開口牙上玉女鼓樂絃歌其聲微妙讃嘆大乘一實之道 開口卽是出言之端。依報如此。是正報身如極樂刹水鳥草木皆演法音。卽彌陀佛法門主力。如今普賢。欲爲行人説一實道故。其依報變化女等八音清淨詞韻絶妙讃嘆圓妙實相一乘醍醐味標法微妙且令仰崇頓漸泯合唯一妙法。正宗妙文以一大事因緣出現於世令一切衆生開示悟入佛之知見。快籠斯章也。鼓古音。動也撃也。玉篇引尚書六鼓。具如彼中。樂玉篇云。古角反。周禮。六樂（云云）孔子曰。樂者節也（云云）絃周禮鄭玄注謂。琴瑟也（云云）神農作琴七尺二寸上有五絃（出三十本）疱義作瑟二十五絃。如事始中。歌禮記。舜作五絃之琴以歌南風。釋名曰。人聲曰歌。歌柯也（云云）八音尚書。八音克諧（云云）八音金石土草絲竹木瓠也。鄭玄曰。宮商角徴羽雜者皆音也。單曰擎也。樂記曰。情動於中而形於聲。聲成文謂之音（八音已下出玉篇）

　　晝夜六時 四分行事鈔評大論出晝三夜三常行三昧。晝三晨朝午時黄昏。夜三初夜中夜後夜。三事一禮佛懺悔二隨喜功徳三請佛轉法輪。今案三事大底五悔。具如止觀七末。又天台大師教修七時。卽上六中開午時爲兩。謂齋前齋後。其前如常唱禮。此亦兩時稍異。卽台山國清寺食前唱禮略依十方。禪林寺行十二爲竝五悔。其食後禮三千佛名經五十箇佛。上下二寺竝同也。故世曰至細修行不如天台（呼七時禮念也。卽依午時前後。十住婆沙出此六時行事委曲）。

　　視一切人猶如佛想於諸衆生如父母想 本記云。初句佛性平等觀。後句恩養平等觀。義意今通也。大底與安樂行品所説不相異。常不輕禮拜一性。毘盧遮那遍一切處。故菩薩戒六道衆生皆我父母故不可輕慢。本末究竟皆是眞佛故不可疎異。生生世世生養我故。極而言之衆生與如來同共一法身名妙法蓮華。以我大師釋迦如來於法身地立大誓願欲令一切衆如我等無異。諸法從本來常自寂滅相。佛子行道已後念當作佛故。三界衆生皆是我子。故毎自作是意。以何令衆生得入無上道速成就佛身。依佛此意佛與衆生同一法身。娑婆世界其地瑠璃坦然平正閻浮檀金以界八道一切衆生平等蹈之。以一佛性無差別故。勉講諸人信佛上誡恒作是觀。觀人如佛亦如父母。敬之拜之如常不輕。有何罪過怕不肯修。常住佛性遍一切處依正本無差異。努力觀之念之行之
　　五體投地 新譯諸經云五輪著地。一頭二肘二膝名爲五輪。輪能摧破。緣投地敬能摧罪故
　　乘六牙白象王 二牙四牙六牙不同。今經依六取普賢無漏六神通（云云）又是六根清淨。此位有三。一似二分三滿
　　禮十方佛 安國云。如佛説十方皆許有佛。卽唯自成而他不成。小乘宗中唯上座部許他方佛。仍但八方不具十方世界。唯傍無上下故。自餘諸部唯有此方。他方謂有卽分身故（云云）大小二乘立方不同。諸小乘師無十方佛。諍論紛紜。今此大乘正立十方。故正説云十方佛土中唯有一乘法。凡言諸佛皆指十方。四方四維及以上下也。金剛經云。東方虚空。南西北方四維上下虚空（云云又出十住廣説）
　　佛説觀普賢菩薩行法經記卷上


　　佛説觀普賢菩薩行法經記卷下

　　十力 此諸佛所得也。大菩薩亦分得之。比佛小劣故沒不受名。此十通名力者。卽諸佛所得如實智門通達一切了了分明無能懷無能勝故名力也。一是處非處力。佛知一切諸法因緣果報定相。從是因緣生如是果報。從是因緣不生如是果報。如惡業得受善報。無有是處。惡業尚不能得世間樂。何況出世間樂。惡行生天。無有是處。惡行尚不得生天。何況涅槃。五蓋覆心散亂離修七覺而得涅槃。無有是處。五蓋覆心離修七覺尚不能得聲聞道。心無覆蓋佛道可得。何況聲聞道。如是等種種量是處不是處佛悉遍知無能壞無能勝。是初力。二業智力。知三世諸業諸受。三定力。知一切諸禪解脱三昧垢淨分別相。四根力。知他衆生諸根上下。五欲力。知他衆生種種欲。六性力。知世間種種無數性。七至處道力。知一切道至處相。八宿命力。
　　知種種宿命因緣一世二世乃至百千世初盡我在彼衆生中姓名飮食苦樂壽命長短如是等皆知。九天眼力。佛天眼淨見衆生死生端醜大小隨善惡道等。十漏盡力。諸漏盡故（云云）知我生已盡已不作後有。如實遍知無能壞能勝十力也（如實已下結句如初句也。一一准之四階稍異。准常可思）
　　無畏 次十力有四無畏者。諸佛十力之智内充明了決定故。對外緣説自他智斷決定無失故。無微致恐懼之相。故稱無所畏。故次十力辨之易見。此通名無所畏者。於八衆中廣得四無所畏也。一一切智無所畏。佛作誠言。我是一切正智人無所畏。安住聖主處如牛王。在大衆中師子吼能轉梵輪。諸沙門婆羅門天魔梵若復餘衆實不能轉一無畏也。（私曰。化城喩品云。爾時大通智勝如來受十方諸梵天王及十六王子請卽時三轉十二行法輪。若沙門婆羅門若天魔梵及餘世間所不能轉已上 此多在諸經論中今疏不解。以易解故。然有明問恐不頓釋。故私載之。十七地論釋十六異。論中句句有之。卽外道法中沙門婆羅門及天魔梵心在理外不能解初諦緣度法故絶不解轉正法輪。唯我佛法有此大道。彼不曾知故不能轉。具如彼文云云）二漏盡無所畏。佛作誠言。我一切漏盡。餘一切衆是漏不盡乃至不見微畏相（云云）三説障道無所畏。佛作誠言。我説障道不障道得無所畏。四説盡苦道無所畏。佛作誠言。我所説聖道能出世間。隨是行能盡諸苦（云云）。無微畏相（二已下一一合著二無畏三無畏四無畏言）諸如仁王莫鈔
　　十八不共 次無畏而有十八不共法者。諸佛十力之智内充無畏之徳外顯故所有一切功徳智慧超過物表不與世共。欲簡異一切凡聖所得。是故次明之。通名不共者。極地之法不與凡夫二乘及諸菩薩共有故云不共也。一身無失。二口無失。三念無失。四無異想。五無不定心。六無不知已捨（一切法悉照知方捨）七欲無減。欲度一切無厭捨。八精進無減。精進已滿常度一切未曾休息。九念無減。於三世法一切智慧相應故滿足無減。十慧無減。得一切智十力無畏四無礙智成就圓滿無減。十一解脱無減。具二種解脱。一者有爲二者無爲。一切智慧圓滿是有爲。一切煩惱習盡是無爲。十二解脱知見無減。於解脱中知見了了分明故名解脱知見無減。謂有爲·無爲·時·不時·慧·倶·壞·不壞八解脱不思議思議無礙解脱等分別諸解脱相牢固不牢固故名解脱知見無減。十三一切身業隨智慧行。十四一切口業隨智慧行。十五一切意業隨智慧行。十六智慧知過去世無礙。十七智慧知未來世無礙。十八智慧知現在世無礙（略可會者更不注之）
　　大慈大悲 次十八不共法而有大慈大慈者。諸佛得十八不共法等常在大慈大悲住。故慈善根力普薫三業於十方世界普現而作佛事利益一切。故次有之。慈悲之名雖同四無量（慈悲喜捨）中而體殊別。非可爲類。故至極果方得受大名也。一大慈二大悲（不共與上合同。與樂拔苦更無等比。慈是如意珠王身。悲是藥樹王身也。此二王身如普門品經玄義）
　　三念處 旣八音爲物開演正法。聽者善惡不同。必有信毀違順之別。若無三念之徳豈能心地坦然若虚空泯無憂喜之相。故次辨之。通言念處者。慧心能緣名之爲念。平等之理不増不減謂之爲處。佛以慧心緣於平等不増不減之理。以是違順學者心無憂喜之相。故三通名念處。卽是以慈修意能現平等清淨之意業也。一不一心聽法不以爲憂。佛智了達不一心聽法之人平等法界中減退相畢竟不可得故無憂相。二聽者一心不以爲喜。佛智了達聽者平等法界中増進相畢竟不可得故無喜相。三常行捨心。佛智了達一切衆生卽大涅槃不可復滅故於一切言説利益衆生中常行捨心。故金剛經云。如是滅度無量衆生。實無衆生得滅度者也
　　色中上色 者是佛所得常住妙有。捨無常色獲得常色。餘四亦然。又佛無諸大陰界入。
　　斯無二種生死麁細惡業所感無常敗壞陰入界。今有常住不壞實報所感陰入界也
　　過去七佛 菩薩戒經云。七佛無別勘誤請法。四分戒序云。毘婆尸此云淨觀或曰勝觀或曰勝見或云惟種種觀也。尸棄正云或棄那。此云持髻或曰有髮。毘舍（略舍浮）正云毘涅波部。言毘涅波者此云遍一切也。部自在之言。遍於一切皆得自在。或翻爲一切有也。𤘽盧孫迦羅鳩馱具云迦羅鳩村馱。此云所應斷已斷也。倶那含牟尼正云迦那迦牟尼。言𤘽那者此云金也。牟尼仙也。佛是大仙身眞金色。故此名佛爲金色仙也。迦葉具云迦葉波。此曰飮光。斯則一家之姓氏。彼佛降生此姓氏中卽以姓爲名也。釋迦文釋迦此云能。牟尼寂默也。言其三業離於喧雜也。諸世尊大徳天台禮文出此七佛菩提樹（并）佛名也。孔雀經等多出之。七佛事如餘集中。今不煩載（但七佛事非可一節。樂者可尋）


　　夢象頭上有一金剛人以金剛杵遍擬六根擬已普賢爲於行者説六根清淨懺悔之法 凡夢是假通實之稱也。唐韻羽聲云。夢不明也。莊子曰。夢者陽氣之精也。心之喜惡則精氣從之。説文從夕[蔄-日]（已上）諸外説不能具録。經論多有之。大底如初句。杵等如前。今以懺悔爲金剛杵。卽空慧也。業障爲根。卽所空法也。言六根者。一眼根二耳根三鼻根四舌根五身根六意根也。清淨者洗懺也。略釋者。潞府開元百法疏云。初通名者。増上出生名之爲根。五識籍彼爲増上緣而得生故。又具五義名之爲根。嚴續依發及遍別故（云云）次別名者。眼者照燭義名之爲眼。瑜伽三云。屡觀衆色觀而復捨。故名爲眼。梵云斫芻。斫者行義。芻者盡義。謂能於境行盡見諸色故名行盡。翻爲眼者體用相當依唐言譯。耳者能聞義。梵云婆路多羅式縷多。此云能聞。如是我聞婆路多羅式縷多。故瑜伽云。數數於聲至能聞故名爲耳。翻爲耳者體用相當依唐言譯。鼻者能臭義。梵言迦羅尼羯羅拏。此云能嗅。故瑜伽言。數由此故能嗅於香故名爲鼻。翻爲鼻者體用相當依唐言譯。舌者能甞味能除飢渇。故瑜伽云。能除飢渇羸痩。數發言論表章呼召故名爲舌。然由世俗發言論者是舌依處。故瑜伽中通以勝義世俗二義倶名爲舌。翻爲舌者勝義相當依唐言譯。身者積聚義依止義。雖諸根·大造並皆積集。身根爲彼多法依止積集其中獨得身稱。梵云迦耶。此云積聚。故瑜伽云。諸根所隨周遍積聚故名爲身。雖得迦耶是積集所依義。翻爲身者體義相當依唐言譯。此中眼體卽是其根。乃至身根皆持業釋。皆有出生増上義故。辨體性者。五根卽以造色爲體。造色有二。一者能造。卽地等四。二者所造。卽色等四。合此兩種與根爲體。更有小乘外道諸宗不同。如大章説。立通差別者。此中眼耳立通餘三不立。夫言通者。離諸擁障妙用難測曰神通。眼耳二根離質用遠。離壅義増。妙用難測故別立通。餘三不立（上來且釋五根缺釋意根也。末那翻意用通三處。在他合詳）光明經空品云。意根分別一切諸法。十卷本云。意根了法不知厭。依如是等六根整足。如正説六根品盛列六根章一一説之。抑瑜伽·唯識本來是根枝。而瑜伽意根通計二我（我及我所）唯識偏執一我不緣六塵。此違自教（楞伽經等）今謂執我便具内外。此義大寛。諸文通説。具如海東二障義·本山意根集（并）餘私集等。繁故不載

　　尋時卽得諸佛現前三昧 三七日後合得此三昧。是佛立三昧也。止觀云。般舟翻爲佛立。佛立三義。一佛威力。二三昧力。三行者本功徳力。能於定中見十方現在佛在其前立。如明眼人晴夜觀星。見十方佛亦如是多。故名佛立三昧。記云。由三力故三昧見佛。是故此經（般舟三昧法也）亦名現在佛立定經（已上）今案件文合今經也。故指諸佛現前三昧爲佛立。尋徐林反。長也。尋常六尺曰尋倍尋曰常

　　如此六法是菩提心生菩薩法 卽此上文説六念法卽與大經同。下文所出與此少異。通而言之。此六念法是大士通途要法。若俗若道修之並得。言少異者。且望出家別修六念名之爲優婆塞法則通行也。若大總言七衆不出上六

　　爲恩愛奴 緣業力故六道衆生互爲父母妻子眷屬生生難脱。此恩愛結難解難脱（可載瑜伽文）過人間奴婢。故言恩愛奴。設世奴婢或時離主逃亡他方或主放之。爲卽此恩愛奴彼此永無逃脱之理。轉増愛縛惑業苦纒遞相往還暫無歇時。色増我眼結我生死。赤白二渧和合爲初。從羯羅藍乃至形位八階連綿未曾間斷。故阿若疏云。觀入界者。凡言海者雖復深廣亦有此彼岸。蓋水小耳。若眼見色已愛念深著貪樂起身口意業者是爲大海。沈沒一切世間天人修羅。當知眼是大海色是濤波。愛此色故是故洄洑於中。起不善覺是惡魚龍。起妬害是男羅刹鬼。起深愛是女鬼。起身口意是飮鹹水自沒。是爲於眼色無知而生無明愛。愛生故名爲行。行生故名爲業。業縛識入中陰。是爲識生（乃至）是名眼見色時卽有三世十二因緣大苦聚生非不生（云云上來生觀）云何不生。觀眼色時不種苦種不生苦牙不漏臭汁不集疸蠅（云云。上來不生觀）歴教觀之具如文句。十住廣説云。蔽人樂事務樂多讀外經。癡人樂睡眠樂苦聚共語。雖願欲作佛而染著利養。是恩愛奴僕迷閟於佛道。如是諸惡人自言是菩薩。奴義易知。行者早斷

　　起八百種煩惱賊害 或本云起百八種多以爲正。若得意者八百亦得。法華私志云。然經論不定。或九十八使。或一百八。或一百二十八。或八萬四千乃至無量無數。見諦八十八加修道十爲九十八如以十纒爲百八。三界一百十二見修道十六（欲界六。上二界各五。合十六。歴三界四諦各十。都一百二十八）十纒謂惛沈·睡眠·悼擧·惡作·慳·嫉·無慚·無愧·忿·覆也（倶舍除後二只云八纒。又依十）止觀云夫毀滅淨戒不出癡愛倒見。是戒怨家。喩二羅刹。大經云。譬如有人帶持浮囊度於大海。爾時海中有一羅刹來乞浮囊。初則全乞。乃至微塵悉皆不與。行人亦爾。發心秉戒誓度生死（卽大海也）愛見羅刹乞戒浮囊。愛羅刹言。令汝安穏得入涅槃者。此以欲樂暢情稱爲涅槃。如飢得食如貧得寶。獼猴得酒則得安樂。安樂名涅槃誘誑行人（乃至）若見心猛利於所計法而起罪過。此是解僻。乃至佛在世一比丘得四禪謂爲四果。臨終見中陰起卽謗佛云。羅漢不生今那得生。阿難問佛。此人命過今生何處。佛言。已墮地獄。雖持戒得有漏禪是亦不可信。佛在世尚爾。況末代癡人罪著深重。故大虚空藏經云。若起惡見名第三波羅夷。云何惡見。或得空解發少智慧。師心自樹謂證無生。見心旣強能破諸法。無佛無衆生撥世因果出世因果。法華經云或食人肉或復噉狗。卽此義（乃至）故論云。大聖説空法本爲治於有。若有著空者諸佛所不化。又經云。若於諸法生疑心者能破煩惱如須彌山。若定起見則不可化。無行經云貪欲卽是道。僻取此語以證無礙。何不引無行經貪著無礙法是人去佛遠。若有得空者終不破於戒（云云）是名見心羅刹毀禁戒也。大意如此（云云巳上）法界次第云。瓔珞經云。見著二法迷法界色心廣起一切三界煩惱。通名煩惱者。煩以喧煩爲義 惱以逼亂爲義。能喧煩之法逼亂行者心神致亂眞明不得開發故名煩惱也。又云。邪心觀理名之爲見。若假實之理情迷而倒想邪求隨見偏理妄取爲實。通名爲見（云云）貪染之心名之爲愛。
　　若於假實二事情迷隨心所對一切事境染著纒綿通名爲愛（云云已上）今案見愛二惑爲百八煩惱。八十八見十箇思惑合九十八。加添十纒爲百八種。通以纒綿染著爲體故加之也。賊唐韻云。昨則反。盜也。玉云。辭則反。賊人也。又曰。慢也。慢令致期。謂之賊。孔安曰。與民無信而虚剋期也。左傳殺人不妄爲賊。國語。姦勇爲賊。仁者謂之賊。義者謂之殘。韓詩。殘義曰賊。爾雅。虫食苗節曰賊。敗也。害何頼反。傷也賊也割也。相遮要害之害爲夅字。在久部外説與内相准用之。亦合一本得也

　　以貪香故分別諸識處處貪著墮落生死 分別諸識卽鼻識也。依境稱識。六根皆有根塵識三。三六十八如餘諸文。唐梵對翻略出義意如上略疏。香等種類如百法疏·十七地論等。人天墮分段。聖人落變易。今多依初義

　　汝今應當觀大乘因大乘因者諸法實相 法華玄明最實事位文云。然平等法界尚不論悟與不悟。孰辨淺深。旣得論悟與不悟。何妨論於淺深。究竟大乘無過華嚴·大集·大品·法華·涅槃。雖明法界平等無説無示而菩薩行位終日炳然。又有人言。平等法界定無次位。今例難此語。眞諦有分別耶。眞諦無分別耶。見眞之者判七賢七聖二十七賢聖等。今實相平等雖無次位見實相者判次位何咎。大論云。譬如入海有始入者到中者至彼岸者。若見眞判位如江河深淺。若實相判位如入海深淺。故普賢觀云。大乘因者諸法實相。大乘果者亦諸法實相。論諸次位非徒憶説。隨順契經以四悉檀明位無妨。還約七種以明階位。謂十信十住十行十迴向和十地等覺妙覺（已上）今勘經文只有因句無有果句。私謂。或可有之而多不見。或可大師依義加釋。旣指因爲實相其果豈非乎。仍推因果不出位地。圓因六階果位一級並是諸法實相因之與果也。雖無因果假論因果。是證位者大權妙意亦是大師妙悟慈救也。修證實相何無始終。始者因也。終者果也。終日而始終日而終亦無始終。平等眞法界無佛無衆生。而衆生是始佛是終也。約七位中須論六根懺悔之義。等覺垂終尚須懺悔。何況法雲已前乎。登妙覺位尚不息。況六位歇。玄文云。入佛知見是十地等覺位。皆言佛知者得一切種智也。皆言佛見者悉得佛眼也。又經云是爲諸佛一大事因緣者同入一乘諸法實相也。又云唯佛與佛乃能究盡諸法實相者卽是妙覺位也（已上）經云觀大乘因果者卽此無作四諦也。涅槃卽生死是無作苦。菩提卽煩惱是無作集。生死卽涅槃是無作滅。煩惱卽菩提是無作道。實相不生本無苦集。無苦集故亦無道滅。多心云無。無明亦無。無明盡無苦集滅道。無智亦無得。顛倒之夢相究竟求寂然。故佛入廣大甚深照三摩地後説此寂然妙理。此多心是空三乘法無無明亦無明盡。是空辟支佛法。次五字是空聲聞法。後五字是空菩薩法。其後説佛法（已上云云）火宅喩曰。如來已離三界火宅（分段三界變易三界）寂然閑居安處林野。常寂光土卽是林野。本來寂然永離夢妄。須以一心三觀觀顯我心常住佛性圓妙之體。准他有七位。如玄義所出。約自有六階。如大止觀中理乃至滿足是一心。雖云七六元是實相。寂滅妙心觀心無心法不住法。一切無非一實妙慧。空空是空非有似有。思而合會。又別有義。約圓七位各具七位。分分異階至滿位已方名眞實七階之位。分眞已前未是全實。思之思之

　　旣讃嘆已説十惡業懺悔諸罪 言十惡業此身三口四意三之惡也。煩惱旣是惑亂之法。驅使行者心神乃令觸境顛倒。若能縱此惑情而起身口意者毎動止與理乖。故於三業所起備有十惡也。通名惡者惡以乖理爲義。
　　此十並是乖理爾起故名爲惡亦名十不善道。以其能通苦報故非善道也。私謂。十善是能對治法。十惡是所對治法。善有四階。卽下中上上上。能治旣爾。所治合然。須歴教辨之。（云云）設無所出其理決定。四乘行人何不治惡。望人論法道理必然。教教所治只在十。一殺生。斷一切衆生命。二偸盜。盜取他財物。三邪婬。於非妻妄行於欲事（已上身三）四妄語。以言誑他。五兩舌。構鬪亂言問他令致得失分乖。六惡口。惡口加彼令他受惱。七綺語。綺側語辭言乖道理（已上口四）八貪欲。引取順情塵境心無厭足。九瞋恚。若對違境心生忿怒。十邪見。撥正因果僻信求福。皆名邪見（句句有結詞。今以終冠始。已上意三）所言業者。光明疏云。煩惱與業云何。數人云。數起而輕名煩惱。數起而重名爲業。天台師云。任運常有是煩惱。起決定心發動身口必牽來報者是業（云云）此十惡義事須細録。今曰銷文故簡略之

　　地獄餓鬼畜生邊地邪見諸不善身誹謗妄語讃嘆邪見語説無益語爲誹謗他吐無實語。無道至甚。卽妄亂語。見他作惡讃他令長。是讃嘆邪見語。出言有利益他善根是菩薩行。
　　言無義利増他不善此障道本也（合尋他文）義宜寄反。仁義也。釋名曰。義音宜也。裁制事物使合宜也。又姓（云云）利吉也。力至反（云云）並出唐韻羽聲。次遘字右候反。遇也
　　如此惡舌（倉列反口中舌也。云云）斷功徳種 火宅偈云。毀謗斯經則斷一切世間佛種。謗大乘人斷了因性。若了因斷功徳隨斷永無生理。故斷功徳法身之種
　　於非義中多端強説 非者無也。大日經等説無義語與上無益語相同。凡大士志恒談義理利益内外。非理惡説惱亂緇素害善苗至甚也（云云）強唐韻云。巨良反。健也暴也當也勤也。又姓（已上去）強力迫也剋也力也。其兩反（已上上）次文判字入聲呼之
    如飮毒者無瘡疣死瘡瘡癈。禮記云。頭瘡則沐。楚良反。疣結病也。釋名曰。疣丘也。出皮上聚高如地之有丘。羽求反。與尤同。並出唐韻。凡世間死多依瘡疣。而飮毒者無瘡卒死。謗大乘者以謗爲業。地裂墮地獄如勝意達多等

　　慈悲及喜捨亦教愛語修六和敬 凡行者樂欲廣大功徳者令修利他之業。言利他者深心愍念一切衆生猶如赤子修慈悲喜捨四無量心。此四通名無量心者從境以得名。以所緣衆生無量故。能緣之心亦隨境無量。故悉受無量名。一慈無量。心能與他樂之心。名之爲慈。二悲無量心。能救他苦之心。名之爲悲。三喜無量心。慶他得樂生喜悦心。名之爲喜。四捨無量心。若緣於他無憎無愛之心。名之爲捨。隨行人心境有寛狹。凡夫二乘小菩薩等緣六法界衆生修慈悲喜捨。所以心境倶劣。卽藏通二教所説也。今經所説殊他六界廣緣十法界無盡諸衆生。意正在圓。義包別門。凡衍門三教倶皆覩鏡其意各異。衍初觀幻像。別依法界行菩提行卽觀鏡中像。圓觀鏡團圓。不觀背面。不觀形像。非背非闇非面非明。不取形容。不取檠像。但觀團圓。無際畔。無始終。無明闇。無一異差別者。
　　譬於圓觀不取十法界相貌無善惡無邪正無小大等一切皆泯但緣諸法實相。法界佛法若色若香無非實相。觀煩惱業生卽無生無生不生。故曰無生。陰入界苦卽是法身。非顯現故名爲法身。般若解脱准上解之。分段旣爾。變易類解（云云）別圓二教十界爲境觀相大異。以此辨之。次亦教愛語者。略擧四攝法。然大士利物廣濟莫若四無量心與四攝法。但無量心名目上辨。豈繁重出。四攝善巧接引之要。故佛次説。經上擧一。今具明之。此四通言攝者。衆生所愛者卽是此之四法。若大士用此四法同情接引則物之所歸焉。若衆生依附方乃導以大乘正道而度脱之。故云先以欲鉤牽物後令入佛道也。一布施攝。菩薩以無所捨心行財法施利益衆生。仍生親愛受道住理。二愛語攝。菩薩以善軟言隨根安慰則諸衆生之所樂聞。因是生愛依附受道得住眞理。三利行攝。菩薩起三業行能令一切各霑利益。衆生蒙利欣所得故生愛依附受道住理。四同事攝。菩薩明見衆生根緣隨欣同之。卽分形散影普和其光同彼事業。因生親愛依附受道得住眞理。故同事攝物名爲攝也。佛次四攝説六和敬者。大士旣能善用四種同情之法攝得衆生。爲成就故必須久處。
　　若不和同愛敬則兩不和合不得盡成就般若。是爲魔事。若善用六和則與一切冥同。必得善始令終則安立一切於菩提大道。故次四攝而説之也。此六通名和敬者。外同他善謂之爲和。内自謙卑名之爲敬。菩薩與物共事。外則同物行善。内則常自謙卑故名和敬也。一同戒和敬。菩薩通達實相知罪不可得。欲安立衆生於實相理。以戒方便巧同一切持諸戒品無有乖諍。亦知衆生同此戒善不斷不常未來必得菩提大果。所以敬之如佛。故説同戒爲和敬法。二同見和敬。菩薩不知不見。爲欲安立衆生於實相正見。方便巧同一切種種知見無有乖諍。亦知衆生因此知見分別増進開解必得種智圓明。是以敬之如佛。故説同見爲和敬也。三同行和敬。菩薩通達實相無念無行。爲欲安立衆生於實相正見。方便巧同一切修種種行無有乖諍。亦知衆生因此諸行漸漸積功徳皆當成佛道。是以敬之如佛。故説同行爲和敬也。四身慈和敬。菩薩住無緣平等大慈以修其身。慈善根力能不起滅定現諸威儀與一切樂。故身與九道和同。亦知前得樂衆生悉有佛性未來必定當得金剛之身。是以敬之如佛。故説身慈爲和敬也。五口慈和敬。菩薩以無緣平等大慈以修其口。慈善根力能不起滅定普現諸口與一切樂。故口與九道衆生和同。亦知前所得樂衆生悉有佛性未來必定當得無上口業。是以敬之如佛。故説口慈爲和敬也。六意慈和敬。菩薩心常在無緣慈三昧以修於意。慈善根力能不起慈定現諸心意與衆生樂。故意與九道和同。亦知前所得樂衆生悉有佛性如來藏理未來必定當得心如佛心。是以敬之如佛。故説意慈爲和敬也
　　及五無間 輔行記云。次觀業者。以極重業而爲觀境。故指五逆卽是菩提。言五逆者謂殺父·殺母·殺阿羅漢·破僧·出血。三殺一妄語一殺生加行。論輕重者如優婆塞戒經業品中。以後後業重於前前（云云）若大乘中加殺和上及阿闍梨以爲七逆。此五七逆體性空寂（記文據觀行。今且取五逆名）達多品疏記云。倶舍云（文同上仍不爾）論有同類五逆。謂污母無學尼。殺住定菩薩及有學聖者。殺有學聖者殺羅漢同類。奪僧和合緣是破僧同類。破壞卒都波是出佛血同類。批云。前二違恩。後三背徳。故名爲逆（已上自餘是天熱身上事故不載之）殺父等五卽無間獄之因。受苦勝於地獄暫無歇時。故翻阿鼻爲無間也。件義須縱容集解
　　猿猴黐膠 （總是貪瞋癡愛慢爲本）玉云。猿禹煩反。山海經。堂庭之山多猿。郭璞曰。似獼猴而大臂長便猿。色有黒黄鳴聲哀。珍案爾雅。猱猿善猨也。謂臂通肩。漢書。李廣大史慈猨臂善射是也。又在虫部。猴胡溝反。楚辭。獼猨干熊羆。珍案。説文卽獶也。或曰。母猴。今謂之猴孫。漢書謂爲沐猴。王延壽作賦謂之王孫。猱奴勞女苞二反。説文。膠獶也。猨屬也獼猴也。説文。爲憂字字書亦憂字也（已上）天台國清乾方有樹。其上多猿。鳴聲甚哀。或時同伴行地被狗殺。而多會樹上經日哀泣。合寺相感。如今高麗音聲。猿聲太疎少似不如彼眞也。推此土應無猿。其凡猴只呼胡孫又喚獼猴。黐勅支反。黏也。珍案。今有樹脂。黏著可捕鳥者爲黏樹也（同出玉篇）唐言黏紙。倭語續紙。唐言豆糊。文言黏糊。倭云豆乃五
　　
    六情根中 六識根爲六情根
　　枝條華葉 止觀云。三障去卽十二因緣樹壞。亦是五陰舍空思惟實相正破於此。故名諸佛實法懺悔也。記云。婆沙云。過去二支爲根。現在五支爲質。現在三支爲華。未來二支爲果。有華有果謂凡夫。無華有果謂學人。無華無果謂無餘（云云）若依實性論緣相生壞事倶無方名永壞者。謂緣爲根相爲質生爲華壞爲果。卽界外兩種十二緣也（今本文誤。仍依論記之）今以上文總相消經意。不可別配之。若尚以義。過去爲枝現果爲條。條小枝大。仍比擬之。此文擧要事未及觀行。但取改意專在觀耳」

　　三界二十五有 三界言出火宅品并仁王及諸大小經論。今不煩載。一欲界。卽欲所屬界也。二色界。卽色所屬界也。三無色界。卽無色所屬界也。此有總別。若總指麁細三界名爲三界。分段是麁變易是細也。若別言之分段三界變易三界亦云麁相三界細相三界（云云）二十五有者總爲頌曰。四域四惡趣六欲并梵王四禪四無色無想五那含（已上出弘決）玄云。地獄有用無垢三昧破。畜生有用不退三昧破。餓鬼有用心樂三昧破。阿修羅有用歡喜三昧破（已上四惡）弗婆提有用日光三昧破。瞿耶尼有用月光三昧破。欝單越有用熱炎三昧破。閻浮提有用如幻三昧破（已上四域）四天王有用不動三昧破。三十三天有用難伏三昧破。炎摩天有用悦意三昧破。兜率陀天有用青色三昧破。黄色三昧破化樂天有。赤色三昧破他化自在天有（已上六天）白色三昧破初禪有。種種三昧破梵王有。雙三昧破二禪有。三禪用雷音三昧。四禪用注雨三昧。無想天有用如虚空三昧。阿那含天有用照鏡三昧（已上色界）空處用無礙三昧。識處用常三昧。不用處以樂三昧破。非想非非想用我三昧破（已上無色界）須只列名。不可載二十五三昧。而擧所破便明能破。若數二十五有時不合擧三昧也。有能含果。有破故集諦壞。果破故苦諦壞。得二十五三昧者道諦立見二十五有我性。我性卽佛性。滅諦立破二十五有則無煩惱。是淨徳。破二十五有果故無苦。是常徳。得二十五三昧。是樂徳。見二十五我性。是我徳。四徳宛然矣（有能已下卽是玄義文）文句云。諸有卽二十五有生處也。結卽二十五有生因也。因盡果亡。歎不生明矣。妙記云。有謂報。在二十五有生處。法界次第云。從取（從渇愛因緣求又名爲取）則有後世業因成。是名爲有。因能有果故名爲有也（已上）玄云有能含果與因能有果同。可存此意也。上四諦四徳並是能所。今文且所。是所觀故仍便存能也。二十五數合出倶舍等。有于九反。詩云。有之。傳曰。有藏也。頡篇。有果也（云云）説文不宜有。春秋曰。有食之月也。故從月從又聲。尚書。爲又字（已上玉篇）又有通用。處處有之。得意用耳
　　無明老死十二苦事 列名具出化城喩·光明空品等一切諸文。今依法界次第一一出之。彼中云。若緣覺人通約三世細分別觀十二因緣。若成十智卽智強。智強故能侵除習氣。功徳神用亦廣。是以大聖教門別開出中乘之道。意在此也。通稱因緣者。是十二法展轉能感果故名因。互相由藉而有謂之緣也（諸文云無明緣行。今文釋後緣字）因緣相續則生死往還無際。
　　若知無明不起取有則三界二十五有生死皆息。是爲出世之要術也。教門十二因緣有三種不同。一者約三世明十二因緣。二者約果報二世辨十二因緣。三者約一念一世辨十二因緣。今先明三世十二因緣者。初二過去世攝。後二未來世攝。中八現在世攝。是中略説三事。煩惱·業·苦。是三事展轉更互爲因緣。是煩惱業因緣。業苦因緣。苦苦因緣。是爲展轉更互爲因緣。故云三世十二因緣也。一無明。過去世一切煩惱通是無明。以過去未有智慧光明故則一切煩惱得起。故是以過去煩惱悉是無明。二行。從無明生業。業卽是行。以善不善業能作世界果故。故名爲行也。三識。從行生垢心。初身因如犢子識母。自相識故名識。卽是父母交會初欲詫胎之時名也。四名色。從識生非色四陰及所住色陰。是名名色。卽是歌羅邏時之名也。五六入。從名色中生眼等六情。是名六入。從五皰初開已來卽受六入名也。六觸。由入對塵情。塵·識合是名爲觸。以六塵觸六根此卽有六識生故名情·塵·識合也。七受。從觸生受故名爲受。卽是因六觸觸六根卽領受六塵爲六受也。八愛。從受中心著名之爲愛。謂於所領受六塵中心生渇愛也。九取。從渇愛因緣生。是名爲取。謂取所愛之塵也。十有。從取則後世業因成。是名爲有因能有果故名爲有也。十一生從有還受後世五衆之身。是名生。所謂四生六道中受生也。十二老死。從生五衆身熟壞。是爲老死。老死則生憂悲哭泣種種愁苦。衆惱合集。經云。無明緣行乃至生緣老死。若正觀諸法實相則無明盡。無明盡故行盡。乃至衆苦和合皆盡。經云。無明滅則行滅。乃至生滅則老死憂悲苦惱滅。
　　若能如是正觀三世十二因緣發眞無漏成辟支佛也。次明從果報約二世觀十二因緣相。
　　具出大集經（云云）是十二因緣從歌羅邏而辨無明故云果報也。約二世者。前十因緣屬現在。後二因緣屬未來。二世合爲十二也（十二相如文）次明一念十二因緣。但約一世中隨一念心起卽具十二因緣。亦出大集經中（其相如文）今經略擧初後二名籠其十也。故言無明老死十二苦事。通皆是果故言苦事。今文約所觀而依言次兼明觀邊（若要細會緣起法須尋理。前他諸文等不可卒盡耳）
　　八邪八難無不經中 十住毘婆娑十云。復有八法應疾遠離。一邪見二邪思惟三邪語四邪業五邪命六邪方便七邪念八邪定。偈云。遠離八聖道堅深著煩惱。如是愚癡人欲度於大海。捨好堅船抱石欲求度。
　　一邪見二邪思惟三邪語四邪業五邪命六邪念七邪精進八邪定（批中列之與今似乖經。在時宜不可一執）是八通名邪者。准法界次第中。邪以不正爲義。此八皆依偏邪而行。皆名爲邪。諸見境云。旣不自覺又不値師。邪意日増生死月増。如稠林曳曲木。何謂出期。此有人法不同。其人三種。一佛法外外道。二附佛法外道。三學佛法成外道。初外外道者。本源有三。一迦毘羅（云。數論師計二十五諦。如瑜伽唯識因明及小乘中）二漚樓僧佉（云。勝論師説六句義）三勒沙婆（此翻苦行）初計因中有果。次計因中無果。後計因中亦有果亦無果。又初計一。次計異。迦羅鳩馱計一異。若提子計非一非異。一切外道及摩迦羅等計異皆不離此四。從三四外道流出支派至佛出時有六大師。一富蘭那迦葉（計不生不滅）二末迦梨狗賒梨子（計衆生苦樂無有因緣自然而爾）三刪闍夜毘羅胝子（計衆生時熟得道八萬劫到縷凡散極）四阿耆多翅舍欽婆羅（計罪根苦行投巖拔髮仕之）五迦羅鳩馱迦旃延（計亦有亦無）六尼犍陀若提子（計業所作定不可改）記云。三人宗計者。一切外人所計不過二天（大自在天毘紐天）三仙（迦毘羅等三人）乃至九十五種。皆是諸婆羅門効此比丘（央掘經中佛惠也）至今未絶。言六師者。元祖卽是迦毘羅等。支流分異遂爲六宗。止觀云。二附佛法外道者起自犢子方廣。自以聰明讀佛經書而生一見。附佛法起故得此名。犢子讀舍利弗毘曇自制別義言。我是四句外第五不可説藏中（云云）今犢子計我異於六師。復非佛法。諸論皆推不受。便是附佛法邪人法也。或云。三世及無爲法爲四句也（止云。卽色。離色。色中有我。我中有色）又方廣道人以自聰明讀佛十喩自作義云。不生不滅如幻如化。空幻爲宗。龍樹斥云。非佛法。方廣所作亦是邪人法也。記云。次明附佛法外道者。亦因佛經以爲生計之由。此二宗計出大論第一。二宗通云龜毛兎角無常無我。方廣復計空幻爲宗。言犢子所計我在第五藏者出四句外（乃至）又云。三世及無爲者。三世可解。無爲卽是虚空無爲。以外道亦計虚空是常等故。今犢子謂我過於四句之外。必不以數緣爲第四句及不可説藏。犢子亦用數緣而破於我。方廣道人者。初出所計言讀佛十喩等者。前犢子所計依於小乘。今方廣所計依於大乘故因十喩而生計也。止觀云。三學佛法成外道。執佛教門而生煩惱不得入理。大論云。若不得般若方便。入阿毘曇卽墮有中。入空卽墮無中。入昆勒墮亦有亦無中。中論云。執非有非無名愚癡論。倒執正法還成邪人法也。若學摩訶衍四門卽失般若。意爲邪火所燒還成邪人法。故百論正破外外道。今大乘論師焰破毘曇成實謂。是計有無外道。若以大破小如淨名所斥。取其不見中理與外道同。非是奪其方便之意。當知四門通理則成正見。若失方便墮四見中。故名佛法内外人也。何但三藏四門執成邪見。
　　無量劫來亦學摩訶衍通別圓等不入理保之。爲是取於四邊邪見火燒。大乘四門皆成見者（乃至）多服甘露傷命早夭。失方便門墮於邪執故稱内邪見也 並決眞僞者。從外外道四句乃至圓四門。外道見通韋陀乃至圓門三念處三解脱名數。是同所起見罪繋縛無異譬如金鐵（外鐵内金）二鎖。又從外道四句乃至圓門四見名雖清美所起煩惱體是汚穢。譬如玉鼠二璞。又從外道四句乃至圓門四見雖同研練有成不成。譬如牛驢二乳。又從外道四見乃至圓門見見有害不害。譬如迦羅鎭頭二菓（已上極略出之。具如本文）大經迦葉云。自此已前我等悉名邪見人也。内佛弟子形在法内心行理外。若小若大皆名外道。邪見。惡輩心泥醉者裸形無恥露體行俗。大衆前人論其果報。猶如金鎖玉璞驢乳迦菓。終不免燒。何出火宅。旣有邪見。豈無餘七。外外著鐵等更不可述之。天竺已東日本以西一切佛子悉皆判入邪見之徒。若不改途爭消篤信。若學慚愧如常不輕。著法之衆勉哉勉哉。於己於他隨緣所學勿生執見。切可怖畏傷佛慧命。自是非他渇飮醎水。惡毒之本莫過干斯。相見怒心結曠劫怨。於中甚者不如日域。唐無諸宗絶惡執論。若同得理卽便休止。我國論議自是毀他更無比類。過於毛惡何名持戒。戒上兼智慧。堪能正論。智上持戒戒能消嚫。而我破禁因何消施。所踏寺地本爲持戒。昔時聖王見因欣慧。而我曹已違佛。一滴之水不可徒飮。一寸之地不可空踐。鬼掃我迹。何簡南北。鐵丸鑊湯寧論大小。我輩已在八邪執内。何輒得免十六地獄。寄言同心。殊愼持慚莫惜露陰。露之存命。陰之頓死。草木年老實無所獲。爲惜僞名妄答無窮。客不肯之主彌生怨。三會論座未曾免之。化私篤信倍百。山海預者總知絶無改轍。於不知生知想。何免妄。斯已如此。餘更不記。一天下貫出家之侶平等自愛莫乖佛戒。若潜若彰愛乖違者是捨己命非自愛我。斯太不宜。努力努力忍痛。學之餘曾習論隨方有之。遊歴太唐見聞朝野自他學問無有執論絶謗法事。若講論疏値斥他失錯不用委釋略述而過。緣本郷執聽之寂漠以不快消也。下講詣坊諮陳前意。座主答曰。此土風俗護他學意傳我宗教。如今在座把疏。聽徒多此他宗。成名徳者爲人情故屈老關座。若留心意決擇嫌斥。長他瞋恚損我宗門。所以略過不用快消。但同宗人於坊盡意商量疏義成己懷抱（云云）
　　當時却憶。本國諸宗無師承禀乍遇文疏任意放言永損自他累劫功徳。仍潜作意悔哉。自已昔造拔舌大獄之因。可傷可傷。我若存身迴郷已後必奇前慣。仍偶得歸聞我慈覺大師於天安寺預五條院八講。聽衆在座閉目開耳。不判己他人之是非。拙意切喜諳合我懷。存胸不忘。仍元慶年太上在内追下老僧要對他談。今大政公潜示恩誨。便以廣百論文奉呈兼述在唐憶郷之事。降恩不貴關論之事。近下維摩會講師請疏。初粗啓上不堪命由次修避状達上 恩前。可中 放免。此應記元慶潜諮之緒耳。爲鉤名妄答問百中無一實。却誑冥顯者轉招來獄。須恥須傷。若懸眼者爲餘許恩不責閑言幸甚幸甚
　　八難者 懺悔品云。心輕躁難·近惡友難·三有險難·及三毒難·遇無難難·値好時難·修功徳難·値佛亦難（如是諸難今悉懺悔）疏云。釋八難者。此是善惡中論八難。非佛前佛後之八難（已上）疏有讀作難易之難。作障難之難（上使善難成。下善自難能障於道）卽結云。又依經文云如是諸難今悉懺悔。當知經作障難之難義也。新經夢見品云。凡愚迷惑三有難·恒造極重惡業難·我所積集欲邪難·常起貪愛流轉難·於此世間著耽著難·一切愚夫煩惱難·狂心散動顛倒難及次親近惡友難·於生死中貪染難·瞋恚闇鈍造罪難·生八無暇惡處難·未曾修習功徳難（上二義可相用。與古本疏其義允矣）佛前佛後八難者。法門名義云。地獄難·畜生難·餓鬼難·北欝單越難·長籌天·佛前佛後難·盲聾瘖啞難·世智辨聰難。成論明四輪治八難者。頌曰。三途·北·長壽·前後·辨聰·根。善處摧前五願·正·殖餘三。兩句頌八難兩句頌四輪也。一者願生善處輪。謂生中國對治前五難。謂三途·北欝單·長壽天等五也。二願値善人輪。謂値佛時對治佛前佛後難。三願生正見輪。謂自發正願對治世智辨聰難。四宿殖善根輪。對治盲聾瘖啞難（已上出嘉祥疏抄）淨名經集解關中疏上云。八難者三途·北州·無想天·世智辨聰難·佛前佛後·生聾生盲。有説。願生善處輪除初五難。發正願輪除世智辨聰難。値善人輪除佛前佛後。深種善根輪除生聾盲難也（大底與抄同。而抄解似細）又諸經明。或聞佛名·菩薩名·相好名·經名·陀羅尼名·常住二字等皆除三惡八難見佛聞法也。其八難之患極能除。最行生艱功濟甚大。凡諸學者不勉歟（上來難中今經文所指佛前後八難）
　　無不經中者。我輩無始莫不經中如方便化城等文。批云。化城八難具状云何。答。經云寧使衆生落三途獄不使衆生墮二乘道。則小乘見修無學道爲三惡道難。永執無我爲北洲難。出觀緣俗入觀緣眞爲佛前佛後難。不見眞法不聞中道爲生聾盲難。辨説生滅不了無生爲世智辨聰難。沈空滯寂爲長壽天難。大經云十千劫等。此並發大之根故云也（如上）
    釋迦牟尼佛名毘盧遮那遍一切處（私指苦集滅道）其佛住處名常寂光（或云常寂滅光）常波羅蜜所攝成處我波羅蜜所安立處淨波羅蜜滅有相處樂波羅蜜不住身心相處不見有無諸法相處如寂解脱乃至般若波羅蜜是色常住法故（此文上空中告者卽釋尊法身名。卽如經）正經壽量品疏云。普賢觀結成法華文云。釋迦牟尼名毘盧遮那。乃是異名耳（與淨住記同）同經別序疏云。普賢觀明常樂我淨四波羅蜜住處。前後兩文皆明常。豈有中間壽量而是無常耶。妙樂記云。觀經四波羅蜜者經云。釋迦牟尼名毘盧遮那遍一切處。其佛住處名常寂光。常波羅蜜所攝成處。我波羅蜜所安立處。淨波羅蜜滅有相處。樂波羅蜜不住身心相處。旣以此四成身成士。爾前理合身常土常。故大師追括五時悉皆有結。涌出品記云。性徳四徳爲所依。修得四徳爲能依。能所並爲能依之身依。於能所所依之土二義齊等。方是毘盧遮那身土之相。液仁王疏下云。經云毘盧遮那遍一切處其佛住處名常寂光。此卽依正同性爲應物之緣卽身土異也。今思同性之義與本佛同。雲云。所攝成處者。一一身皆具四徳 能照之智屬報。所照之境屬法。身爲能依。常寂爲所。以徳成故其土必成。故云所攝成也。所安立處者。所依極故名爲安立。爾前理合身常等者。將普賢觀望法華·無量義倶名爾前也。皆悉結者。菩薩戒結華嚴。仁王結般若。像法決疑結方等。遺教結涅槃。故云如玄文也。壽量品疏云像法決疑結涅槃。此依通義。今結方等意在別也。定云。疏常等四至住處者卽是寂光四徳爲處也。能觀是報身智。所觀是法身境。二身皆具常等倶是能依。土卽所依。能所不二而二立身土名耳。言攝成處者遍法界皆常也。所安立者。遍法界自在也。淨者。遍淨法界三惑名爲淨。樂者。住於法身不住十界色心境名不住身心相。故疏前後兩經者。觀經結法華名義（餘如川記）皆文義同同於正經故名結也（對於正説合名流通也。石記亦存此名義也）石云。次觀經者。彼經是後結要流通此法華經。故彼經云。釋迦牟尼名毘盧遮那記一切處。名常寂光。常波羅蜜所攝成處。我波羅蜜所安立處。淨波羅蜜滅有相處。樂波羅蜜不住身心相處。此明依止不二倶備四徳（已上）色心乃至種智本來皆是實相。故言不見有無相處（如四行中初段）生佛一如天然寂滅。業縛一相本自解脱。愚智平等皆是般若。一切法皆常住世間相常住。故總而言之陰入界苦卽是法身故。衆生與如來同共一法身名妙法蓮華遍一切處常樂我淨也。留心者於茲終合入大行。大底此文明懺悔處。懺悔處者光明疏云。大經闍王偈云。麁言及軟言。皆歸第一義。是故我今日歸依於世尊。又梵行品云。我昔與汝等不見四眞諦。是故久流轉生死大苦海。若能見四諦則得斷生死。生死旣盡已則不受諸有。法華云。行處近處住忍辱地。亦不行不分別。又云。寶處在近。汝可前進。卽滅化城卽至寶所。此經又云。我當爲是作歸依處。歸依處卽甚深無量法性也。法性只是諦理。諦理只是妙境。諸佛所師寂滅眞如祕密之藏。十方衆聖安住其中。若得其本本立則道生。不得其處乎地顛墜。如盲人入棘林動轉罣礙。爲是義故須識悔處也。故普賢觀云。端坐念實相。衆罪如霜露慧日能消除。我心自空罪福無主。是名大懺悔。是名莊嚴懺悔。是名無罪相懺悔。無罪相者此約空爲處也。莊嚴懺悔者約俗諦爲處也。大莊嚴懺悔者約中道爲處也。若三種差別此是歴別論處耳。卽一而三卽三而一者此圓妙懺悔也。諸大菩薩修學佛法而懺悔也。若識此法而懺悔者最妙最上懺悔處也。大經云。譬如有人在大海浴。當知是人已用一切諸河之水。大品云。譬如負債人依投於王。債主反更供養何敢就其覓物。書云。如牆顯草非其莖葉能高能長所依得處也。
　　行人若依法性爲懺悔處者高世一切諸處所也。行人若識此意先當求覓法性道理爲懺悔處也。次明懺悔法者。法爲二種。一正法二助法。正法者卽是觀法性之慧也。法性常故是觀亦常。法性樂我淨故觀慧亦爾。法性不可思議至深至妙無上無等等者觀慧亦爾。境智相冥無二之法。如如不異者。境如智智如境故言如如不異也。經云。説智及智處皆名爲般若。説智及智處皆名爲實相。説如不説不説如説説不説無二無別。以此觀慧歴一切法亦復如是。故云毘盧遮那遍一切處。若行若住若明若闇皆得不離見佛世尊。六根所對無非佛法。耆婆攬草無非藥者。普能愈病。釋摩男所執一切砂樂皆變爲寶。阿那律空器悉滿甘露。若能如是者所觀之罪罪卽非罪。罪卽實相。所觀之福福卽非福。福卽實相。純是實相是名大懺悔也。助道懺悔者。若純用正懺亦不須助。若正道暗昧不明了者修助以助之。所謂灰汁藻豆皂莢木槵以助清水耳。略言勤用身口意以爲助也。身謂旋禮。口謂讀誦。心謂策觀而助開門。
　　如順流順風助之以篙掉去則疾也（已上）普賢道場意根懺悔云。無量無邊惡不善根從意根生。如是意根卽是一切生死根本衆苦之源。如經中説釋迦牟尼名毘盧遮那遍一切處  當知一切諸法悉是佛法。妄想分別受想熱惱。是則於菩提中見不清淨。於解脱中而起纒縛。
　　今始覺悟生重慚愧（已上）今案釋迦法身名毘盧遮那。此遍生死卽是苦集。若遍涅槃卽是滅道。苦集卽滅道。性自法身也。故一切法皆是佛法。不淨之見妄縛之纒令我熱惱。是無慚愧故。須懺悔。四倒卽四徳四法卽一性性自明了也。故須依法性切修大懺悔也（云云）」


　　菩薩所行不斷結使不住使海觀心無心從顛倒起如此相心從妄想起如空中風無依止處圓人本來不斷煩惱。故言不斷結使。實相不生。何處有結。混不見有。何可斷之。不住妄想顛倒業海。故言不住使海。無我及我所故觀心無心。皆夢妄起。故從倒想起。妄本無依如空中風。若依法性修懺悔者依前段文應如是觀。若不得處不免顛墜

　　如是法相不生不沒何者是罪何者是福我心自空罪福無主 提婆品疏云。罪福者約七方便傳作。謂三途爲罪三善爲福。三善爲罪三乘爲福。三乘爲罪別乘爲福。獨一爲罪純圓爲福。乃至理卽爲罪名字爲福。名字爲罪觀行爲福。觀行爲罪相似爲福。似位爲罪分眞爲福。分眞爲罪滿位爲福。福之極者在究竟位。今偈深達無罪福入一實相名爲深達也。十方卽法界同以實慧朗之。故云遍照也（已上）私志云。我所若空罪福無主（已上）無明體相本自不有。妄想因緣和合而有。究而言之二物一相本無有主。無主見主是顛倒見。法本不生今亦無滅。不生不沒本性寂滅。見空爲華是翳眼見。若離顛倒大果自現。若不離之天然闡提何人救爾。須以遍字歴法照之。若不然之天然闇者何光照汝。龍女偈意爲今懺處。故略載之。宛我鑒意
　　觀心無心法不住法中諸法解脱滅諦寂靜
　　石云。能所盡故。故心無心法不住法。計有能觀名爲我心。有我心故能所不忘。無心無數名正觀者。故云。若不盡者觀則不訖。故至妙覺方爲訖。所言盡者因心所盡者。心無盡猶如五陰。因果名同而其體永異。
　　所觀之心衆生不轉則能觀王數師弟不息（已上）一切諸法本性解脱本來滅相不生不滅。故離相本解脱味本來離味本來滅味。言辭不異故缺味字。若尋上句（四字也）自會下文。莫執次第依文執義。得意忘筌在慧者耳（可以常自滅相冠無差別句）天台實相觀·大日不生觀竝可容心。去貞觀十三年九月九日余奏下延暦寺。官牒初載傳法之旨。同條以同十五年九月二十三日下治部省稱省宜承知與大政官。去承和十年十一月十六日下彼省定眞言宗傳法職位。符共令雙行之。不得漏失者（題云。大政官符治部省應三法式行傳教阿闍梨位灌頂事。云云）
    如是相者名大懺悔名大莊嚴懺悔名無罪相懺悔名破壞心色懺悔行此懺悔者身心不住法中猶如流水念念之中得見普賢及十方佛 前段載懺悔品疏文（從端坐念訖諸河之水）便釋段文訖。仍不再載之。言大懺悔是俗諦爲處。大莊嚴約中爲處。餘者約空爲處。以破五陰名破心色。捨無常陰得常住蘊。罪福混亡無有主我名無罪相。三諦圓融如上所引。是最妙懺悔也。便明懺悔者。同前品疏云。若作一種解者 謂鄙濁凡夫應須懺悔。離苦清淨何用懺悔。此不如是。故新本業障滅品中説。人從父母禀身。十月懷抱三年鞠養。撫念惟惟始能昇頭。戴髮教方教數始解作人。那忽違恩背義而行殺逆。天雖廣不覆此人。地雖厚不載此人。此人命終直入地獄。如是逆罪應須懺悔滅除業障。佛爲人天師。師嚴道尊。凡有所説若違犯罪莫大焉。初篇後聚那可違負。爾則欺佛負心復負師僧。此則佛海死屍華園爛肉。此四重人應須懺悔滅除業障。多嗔隨蛇虺。多欲墮鳩鴿。多癡墮蝨蟻。多慢墮飛鳥。多諂墮脩羅。多慳墮餓鬼。餓鬼常飢渇。畜生相殘害。脩羅多怖畏。是四惡道聞名尚不可。況復當之。應須懺悔滅除業障。人中八苦一苦尚不可忍。況八苦交横。應當懺悔滅障。天上有五衰。地獄等苦。色界天不得速入定。求不得苦。無色天有四心苦。三界籠樊生死窟宅應須懺悔滅除業障。若出家人雖欲修道爲五住煩惱所障以不得停心。爲四顛倒所惑不得入念處。亦須懺悔滅除業障。念處治彼四倒二惡不勤斷二善不勤生不得入如意足。煗法不發亦須懺悔。五根不生善有退墮。根生未有力。雖有力未隣眞如。是四善根中應須懺悔滅除業障。苦忍明發雖不墮三途欲界七生次第應受。一生尚苦。何況七生。雖斷欲界五下分六品餘三品在亦應懺悔。雖斷五下八品盡餘一品在亦須懺悔。雖斷色盡餘無色分在亦須懺悔。
　　雖入有餘涅槃猶有果身在身子風熱畢陵眼痛。欲棄有餘入無餘亦須懺悔。雖斷三界正使盡習氣尚存亦須懺悔。支佛亦爾。亦須懺悔。若乾慧地未得理水沾心故言乾慧。性地未能見理。八人見地猶有愛惑。薄地神通未能還生欲界。離欲地猶有上界惑。已辨地不能除習。辟支佛地但作神通不能達文字。菩薩地未窮至極。如是等位皆須懺悔滅除業障。十信但信未能稱理。十住但入遍理。十行但事未能入中。十迴向但修中未能證中。十地雖證中地地皆有障未窮於學不得無學。應須懺悔滅除業障。又十信雖三智圓修但是方便陀羅尼。十住已去乃至等覺已來只如十四日月非十五日月。迬廓未圓。光未頓足。闇未頓盡。應須懺悔滅除業障。齊此已來當知懺悔位長其義極廣。云何而言止齊凡夫。是故五十挍計經齊至等覺皆令懺悔。卽其義也（已上）疏上所載略十六懺。而細言之小數合多。今於此文位義要也。所言位者意在所居（云云）
　　五種惡口 十住廣説十云。

　　惡口者世間所有惡語害語苦語麁語弊語令他瞋惱是名惡口（云云）散亂語者非時語無別意語非法語無本來語無因緣語。是名散亂語（前惡口末云。遠離此事名爲離惡口善行）
　　身爲機關主 空品疏云。業力機關者善惡業是機關主。色陰是機關。具受想行陰於中動作去來進止以自娯樂。識陰依六入住故言空聚。四大所造故言成立也（已上解義）靜法華嚴音義云。韓康伯注易云。樞機制動之主也。案機卽樞機用資轉動關。機義在密於言。其木合無心但以闇密機契機而能運動。今喩業體都無作者而能生起種種果報。崇福一切經音義（小卷）云。機發（射發也。機主發之機。經文作用收激具也）小卷音義二十云。機會（居衣反。説文主發云機也。亦先見也。周易樞機之發榮厚之主也。莊子鑿木爲機械者必有機心是也。會古文俗同。胡外反。爾雅。會對也。璞曰。謂相當對也。又會集也合也。今小卷此五十卷。大卷是二十五卷）大底依疏并靜法可案其義」
　　六賊遊戲中 空品云。六入村落結賊所止。今意同彼（云云）
　　菩薩母 淨名云。智度菩薩母。卽般若波羅蜜此實相異名也
　　勝方便 同前經云。方便以爲父。正説疏有三方便。此經已爲流通。須以祕妙爲今文意」
　　妄想 四陰中一也。一切思想皆從彼生。顛倒之本只是想也。須觀虚妄本不生之理消除倒想之雲翳。經云取像爲想
　　慧日能消除 正經云。慧日大聖尊久乃説是法。與大日經意同。卽實相慧此智慧日也。性日恒照無不照時。四種釋中觀心釋也。彼經云深祕顯略。分通達深廣義。彼釋文云。有二種義。一淺略釋。文云顯略是。二深祕釋。如文。天台觀心釋卽深祕也。如第七卷釋文中出數種義
　　賢劫 批云。言賢劫者。此劫時有千華葉蓮華現於水上。諸天皆云善哉。此劫當有千賢出世。故因爲名

　　若塚間若樹下阿練若處念力強故（云云）正説疏一云。増一阿含云。佛法中行十二頭陀難行苦行大迦葉第一。
　　糞掃衣·但三衣·次第乞·常乞食·一坐食·節量食·一鉢食·不飮漿·樹下·塚間·露地·常坐。二是衣法。六是食法。四是住處法（此缺次第是故數不滿。弘決中引大論十八出相云云）批云。四分云。頭陀有十二。一但三衣。二糞掃。三常乞食。四不作餘食法。五一座。六一搏。七練若（此云無聲處）八塚間。九樹下。十露坐。十一隨坐。十二常坐。今文無杜陀義。但取三閑處也。阿練若阿蘭拏阿蘭那竝云空寂亦閑寂亦無諍處。蘭音借劣姦反。或從口。此義竝出於一切音義。又嘉祥持品疏抄云。阿練若者眞諦釋云。有三義。一離聲處。謂國土音聲不及處。二離斫材處。離採斫可至處。三離煩惱動亂喧雜處。又梵云阿練若者此云閑寂處。離村一倶盧舍。倶盧舍二里也。事理如止觀


　　泰敬法故持諸妙華住立空中讃嘆恭敬行持法者但誦大乘方等經故諸佛菩薩晝夜供養是持法者 止觀云。
　　若佛菩薩等威光覆育卽外護也（已上）普賢示現形無定則隨機現身供養守護成立道機。如妙莊嚴王昔時發願我一人者捨此身力誓給所須是外護也。如佛放眉間白毫光明將養行者是大外護。如法師品非無此義（云云）阿練若處或云阿蘭那。此云無諍處。就義釋之例杜多義合有四種無諍之義。又方等義分全差別假名眞實准文辨之。今與十七名中大方等同。實是大乘方等廣平之理也。名同義別隨教辨別。請莫不思
　　因思大乘眞實義故 約正説經合有二義。一本大乘眞實義。二末大乘眞實義。根本實相妙法之理是本眞大乘。隨機施三會歸實相是末眞大乘。本末雖異不思議一總名妙法平等大慧也。今約此文任行人意。思實會權耳。大乘因果是諸法實相。如上偈末兩行文意。思之思之

　　作是觀者是名正觀若他是邪 般若經等多有此文。天台大師曰。除諸法實相若説若默皆是魔事。言實相觀名爲正觀。除此以外皆是魔事。故名他觀。邪之與他皆指魔外。外如諸見境所明三種邪魔。如彼境所説三惡三善二乘歴別（菩薩有三）皆非正道。若簡麁妙若開會麁小融入圓妙者歴文可辨之。如上明懺悔處文中。意存之。方便品疏云。於諸菩薩中正直捨方便下三句正顯實也。五乘是曲而非直。通別偏傍而非正。
　　今皆捨彼偏曲但説正直一道也（已上）五乘者三藏三乘加人天五也。加通教二乘七也。加通別菩薩九也。若義分行向乃成十一。此等皆是被會之異（三藏三乘已下迄于之異是妙樂記文）上來十一竝非正直。況除此外更非所言。行者爲法尚會如此旨趣。可爲知歸依非歸依耳。批云。離前百非故名正（見阿閦品列百非）若他觀者同前百非故名邪也
　　不見惡相及惡業報 依此妙典行大乘因。且消現惡及生後報故言不見惡相及惡業報。報在異世故言惡業報。准經初一日一生等文可思之
　　晝夜六時（略如上解）

　　思第一義甚深空法 且如上偈并安樂法師方便品等所説實相觀法。諸法皆如。故云空法。此非十一諸乘之境。故言甚深。甚深智慧唯獨明了。故言甚深。本末皆實故言究竟等（云云）
　　一彈指頃除阿僧祇劫生死之罪 靜法云。刹那者時之極促名也。仁王經云。一念中有九十刹那。一一刹那有九百生滅。又倶舍論云。百二十刹那爲一怛刹那。六十怛刹那爲一﨟縛。三十﨟縛爲一須臾。三十須臾爲一晝夜。三十晝夜爲一月。十二月爲一年也。又下云。須臾俄頃之間也。末見一彈指釋。阿僧祇（此翻無數）
　　眞是佛子從諸佛生 法説領解云。從佛口生從法化生得佛法分。正説略開文云。佛口所生子大數有八萬。分眞已上是眞佛子。義該五位。謂住·行·向·地·等。若准梵網受佛戒者皆名佛子。義亦冠博。彼此相會
　　爲其和上 一切音義云。鄔波陀耶。徒我反舊言和上。或言和闍。皆訛也。此云親教師亦云近誦。以弟子年少不離於師常近受經文誦也。又言知有罪知無罪也。靜法音義上云 案五天雅言和上謂之塢波陀耶。彼土俗流謂之殟杜于闐疏勒乃乃鶻杜也。今東方訛音謂之和上。雖諸方舛異今依正釋。第子親近習讀之者也。舊云親教是也（已上）天台妙樂大師傳法弟子剡川法臺寺明曠闍梨菩薩戒疏云。和上名力生。道力由成故（已上）慈恩入正理論疏發題云。唯我親教三藏大師（已上）慈恩基公此大唐三藏玄奘法師座下添鉼者也。故稱親教焉。四分律行事鈔及諸律家多用此矣。力生合此義釋耳。如今唐土諸僧總皆語曰出家。一人身有兩和上。一出家和上。卽從童稚蒙教授熟我業令入道者也。二壇頭和上。卽受戒時戒和上也。故彼土童子皆稱我師呼和上也。終無他詞。本國師徒竝皆乖之。可謂未足學佛法者
　　是名具足菩薩戒 此約心法論具足戒。未是大乘羯磨具戒心法成就。故不須作事法。今案具足有二種義。一小乘具足。卽二百五十戒。此於一律儀立身口七分論其具足。三羯磨了彼法圓滿則小乘中圓滿義也。二大乘具足戒。攝律儀攝善法攝衆生具此三法正名具足。今文具足卽正具足。以十支滿足身口意其小具足有名無實。故方便品云。但以假名字引導於衆生乃至無聲聞弟子。名大乘爲眞實具足。融會偏傍皆成妙法。故云合掌以敬心欲聞具足道。正直捨方便但説無上道。但教化菩薩（本來修圓乘行菩薩也）修圓無有偏曲。附傍一大乘。又釋論十戒中。前來諸戒律儀防止故名不具足。中道之戒無戒不備故名具足（云云）卽是具足諸波羅蜜戒。何不具三名爲具足。偏小之具爲實戒者違我今教。諸聲聞衆皆非滅度。汝等所行是菩薩道。漸漸修學悉當成佛。乃至得佛無上慧。爾乃爲眞滅（云云）
　　不須羯磨 羯磨者梵音也。唐翻業。亦云作業·作法·辨事等。竝會意耳。大小二乘皆用白四羯磨成辨戒事。爲窮子用小法故云小智樂小法不自信作佛。現前十師授戒是也。則世和合非眞和合。爲菩薩行大法則用梵網千佛大戒。佛爲菩薩作法授戒。卽勝義和合是諸佛根本。今不須作事者且約上位與理速會。例如上根不用緣因萬行但修内心萬行不起于座證菩提果。其修事行有曲有直。餘乘之人歴劫修行。圓教鈍人亦借事成。如待合藥服之病差。私謂。聖人三師作我和尚·羯磨·教授者。恐表法身報身應身引起我擧有理智行法令我悟入三法具在一心之中。和上表理。具足三法爲其本師。羯磨表智。覺母曳法弘理家法爲我軌範應本圓道。慈氏作導導我行法速趣道場。爲人天師具足十號。於大衆中唱言。我是如來乃至世尊
　　文殊師利爲我阿闍梨 諸文多道作軌範師。剡川疏云。闍梨名正行。糺正我行故。今此有二種。一壇頭阿闍梨。則十師竝三師中阿闍梨卽傳戒阿闍梨。二持念阿闍梨。此持念宗傳法阿闍梨。今此中是戒家阿闍梨也。文殊翻妙師利云徳。出華嚴音義
　　自當誓受六重法 一不殺生。二不偸盜。三不邪婬。四不妄語。五不飮酒。六不説四衆之過罪（出優婆塞戒經）
　　受八重戒 此尼波羅夷。波羅夷義翻他勝處（云云）如法臺疏并律家諸文。一婬。二盜。三殺。四妄語。五相觸觸男子也。六屏處與男立。七覆藏他罪。八隨擧比丘（出律文）
　　不白羯磨 白者和白。羯磨者三帖羯磨末印定之。合四羯磨。卽和白衆僧使作羯磨法。都爲五事。一和白法。二初番羯磨。三次番羯磨。四三番羯磨。五四印定。文云僧忍默然故是事如是持也。此亦羯磨故諸文中云白四羯磨。卽白與四羯磨也。今文中云白四羯磨依自然戒成故云不白羯磨。亦合云不作白及與羯磨。十種得戒中有自然得戒。謂不作法。具如律文。經典力并普賢助發力故自然成佛身。依經得記（云云）
　　記䇷 䇷者從竹。如外書契。卽半分書書了折之。以一爲賓以一爲主。通國使時國家有之以充印信。不能具載。受䇷定光卽此類也。從草爲謬。若單作別得意合通
　　三歸 一歸依佛。二歸依法。三歸依僧（合有三竟）此亦多種。一翻邪三歸。二五戒三歸。三八戒三歸。四十戒三歸。五具戒三歸。六菩薩大戒三歸（云云）
　　五戒 一不殺生。二不偸盜。三不婬欲。四不妄語。五不飮酒（出善生經等）
　　八戒 五同前也。六不塗飾香油載佩華鬘歌舞視聽。七不登高廣床座。八不過中食（出沙彌十戒法中）
　　比丘戒 此是聲聞二百五十戒。具列如戒本及律文。今且略出總目。卽四波羅夷。十三僧殘。二不定。三十捨提。九十波逸提。四波羅提提舍尼法。百種學法。七滅諍。藥師云。比丘二百五十戒分別篇聚如彼篇中并大律文。今不煩載（比丘梵語具如大論等）
　　比丘尼戒 本願藥師經云。比丘尼五百戒。四分東塔疏五云。初門大僧四戒尼八戒爲初犯。僧十三僧殘尼十七爲第二犯。僧三十捨墮九十單提合百二十尼三十捨墮一百七十八單提合二百八爲第三犯。僧四提尼八爲第四犯。僧百衆學及七滅尼但衆學爲第五犯。終南山道宣律師四分律刪繁補闕行事抄云。凡律尼有三百四十八戒。智論。五百戒乃至八萬（云云）呉郡雙林寺志鴻律師所製搜玄録解行事抄（卽南山鈔記也）尼衆列解行云。且大分而言。大僧有二百五十戒。尼則三百四十八戒。長有九十八戒（已上）今推唐方所傳律文上未有具列尼五百戒事。若准比丘二百五十戒旣已滿足。尼五百戒何不具足。或可律文來傳未足。但三百四十八戒爲定。不見傳來未盡之詞。故今且依唐解
　　沙彌戒 沙彌十戒云。盡形壽不殺生·不偸盜·不婬欲·不妄語·不飮酒·不著華鬘好香塗身歌舞倡伎·不往觀聽·不得高廣大床上·不得非時食·不得捉錢生像金銀等物（已上）沙彌此梵音。唐翻求寂
　　沙彌尼戒 尼衆別行篇（在行事鈔上）曰。三沙彌尼法大略與沙彌法同。若據行往法。式叉不與大尼爲伴。以戒不滿故。自不得以沙彌尼爲伴。以非同學故。若二尼一式叉若二式叉兼一沙彌尼得爲伴。餘者不合
　　式叉摩尼戒 鈔云。學法（式叉摩尼）四分云。十八童女應二年學戒。又云。小年曾嫁年十歳者與六法。十誦中六法者練心也。試者大戒良緣二年者練身也。此式叉尼具學三法。一學根本。謂四重是。二學六法。卽羯磨所爲。謂染心相觸·盜人四錢·斷畜生命·小妄語·非時食·飮酒也。聲聞七衆破戒欲還生者。義合兩途。藏教通教七衆思惟大乘深理隨應蒙爲各歸本階。不是入大且得本法。此大乘功也。所言七者。僧（一）尼（二）沙彌（三）沙彌尼（四）式叉摩尼（五）近事男（六）近事女（七）也
　　五逆十惡（如前出之）
　　暴雨 上薄報反。猝也急也晞也。今依急。或云疾
　　阿鼻（祟福音義云。正云阿鼻至。譯云。阿之言無。鼻至之言間。無間有二。一身無間。二苦無間也）
　　法華私志八云。經云阿鼻等者。此云無間。八大獄中此最居下。受苦無暫間息故言無間。亦云㮈落迦。此云苦具亦不可樂亦非法行處。在於處處。今言地獄從本處爲言耳。釋批云。無間梵云阿鼻。新云阿鼻旨。此云無間。此之種有四無間。一趣報無間。二身量無間。三壽量無間。四受苦無間。地獄者梵云那落迦。此云苦具。舊云泥梨耶。或言泥羅夜。此非行非諸法行處
　　不障出家 障出家者的此滅法。法依人弘。而制出家。誰復弘法。人斷法滅。故爲至惡。仁王般若經云。國王大臣自恃高貴滅破吾法。明作制法制我弟子比丘比丘尼不聽出家引導。亦復不聽造作佛像形佛塔形。立統官制衆安藉記僧。比丘地立白衣高座。（乃至）時諸國王等各各至心受持佛語。不制四部弟子出家。當如佛教（已上什本）佛制如是。但如來教亦不違王。此世界悉檀法也。主看時宜進止得中。不存破法與奪任道。計無罪咎。若存破壞墮獄過雨。如上文説。緇素相得爲國存意遞互安懷可咲好也
　　修六念法 此自優婆塞六念也。文出大經。又如上文。謂念佛·法·僧·戒·施·天也。卽通修也。亦有沙彌六念·大僧六念（小乘僧也）菩薩僧六念等。則別修也。此非優婆塞等之所習學。位至彼三自然合知。又本朝沙彌多無佛法。謂不學六念。不結夏安居。不上布薩堂。不解畜二衣（縵五條七條）鉢具。是大無慚。幾與俗異旣無佛法。爭得消施。又縵衣大僧三衣皆有田畔。其沙彌五·七兩衣有緣無畔。是爲其異。而今禿頭無心持戒终無上來種種行法。始從我山天台混同。何稱有佛法世界耶。其得度緣受戒僧尼只爲己活曾無護法守戒之心。衣色同俗都無定色。令他客僧義空等責昔鑒眞來此傳戒有何軌。則僧頭似唐行之與衣曾無交接。一切行事多與戒背。可傷可傷。沙彌總著七條畔衣。或坐僧上或與同床。如此非違盈滿華夏。貪別請法無心僧次。與外道法無有差別。朝家可中召請僧次南都部類拍手調哢。又集會僧少﨟貪坐上﨟之上。此劣鵽猿。無漸無愧似道㩜者。非此何謂甚於禽獸。頗存㝹羞影。爲法爲國吐是鬼語。仰存道者且停變白。幸甚幸甚
　　於六齊日 此事私有略抄。名齊日月集。今不具載。要者披耳。六日者。大智度等黒月三日白月三日也。白三者月生八日十四日十五日也。黒三者二十三日二十九日三十日也。又合云黒白月八日十四日十五日（云云）我大日本聖王下勅。三世常恒切禁定額寺方二黒内殺生。此甚合佛制。太大隨喜也。無力僧徒恃勅強力。有力在家多被他屈。是聖主徳恩深甚。大唐北地處處立牓置放生池。十里二十里隨地牓示。其側人民不敢違勅。但江南不見制。仍在彼日潜戀本朝勝南地事也。互有得失。不可具記
　　信一實道 如經初文已解釋之
　　得法眼淨 諸他家疏多云初果。如嘉祥釋法華妙莊嚴王品末此文爲初果也。此墮今宗嫌責。凡釋文者合尋經旨一切決之。法眼淨遍大小。若讀小乘可云初果。
　　若讀共乘隨義進止（藏與通其義異）若讀圓乘可判初住（或約別爲初地）如此存意斟酌可決。今師約純圓門判彼法眼爲圓初住。若寄別教意通初地正性離生。大小各別。豈法眼淨無彼異乎。故今憑師爲圓初住。學者斆之。莫愛執小。如此土舊諺有闇黒白。僧只讀盂蘭盆經開題餘無所識。於一切時勸俗修齊使我偏物。讀彼經開題引列之情有智自會。仍且停談。正説妙莊嚴王品云。説是品時八萬四千人遠塵離苦於諸法中得法眼淨。諸經亦多。阿毘達磨雜集論決擇分中諦品之四云。如經言遠塵離垢於諸法中正法眼生者。此依見道説。諸法忍能遠塵。諸法智能離垢。由彼最初於諸諦中妙聖慧眼爲自性故。法忍能遠塵者。由諸法忍永斷一切煩惱塵故。法智能離垢者。由諸法智已斷障垢依得生故。又於此忍智兩位如其次第遍知故永斷故道得清淨。依此而説遠塵離垢。又經言見法得法（云云 文煩故止）

　　隨分略集觀普賢經至要句義敢以莊嚴傳教祖師報恩之志。
　　願我三聖領十七聖圓修普賢三七日懺早同智者二七開悟十方國土盡普賢境三種圓融踏金剛座。願以此功徳普及於一切我等與四恩皆共成佛道。退屬瞻智任改我迷會入佛慧。莫以形迹
　　仁和四年六月二十一日略勘了。乞先預州我使君範今日決證無上佛果（今日正是那四十九日也）
　　佛説觀普賢菩薩行法經記卷下（終）








































































