No.2188
法華略抄

          東大寺明一撰
          

    中□前□□□領今佛還□□□□成後方授記故此品來。二者□說對治七慢中。第三有大乘人一向增上慢。言無別聲聞乘。為對治此故說雨喻。故論解云。第三人者令知種種乘異。諸佛如來平等說法。隨眾生善根種子而生芽故。意說顯一雨雖同三草二木生長各異。佛教雖同三乘二聖發修亦別。有為機器各各別故。亦有決定二乘者故。由機性殊稟閏亦別。佛法雖同機修有異故說此品。三者十無上中云。第一為顯種子無上故說雨譬喻。十無上者並是七喻三平等殘。然於其中有是文殘。有義殘者。此是義殘非是文殘。七喻之中已有雨喻。十無上內又重更說。仍名為殘前說雨喻。普閏三草。三草既別。令知乘異。今說雨喻。所閏三草之中形於二草。佛種名大草。自位相形加名二木。所望義別名為義殘。或是文殘。謂小中大草文是雨喻破乘同病。諸樹大小隨上中下各有所受。此雨喻是種子無上。前後文別。故是文殘。此大種子得雨滋潤體用弘廣。後得果勝故名無上。今顯大乘無漏種子以為因本成佛身故。為顯此種子無上故此品來。次釋品名者。去病神功名藥。稟閏之形名草。有藥非草等四句差別。所喻亦爾。教理行果俱名為藥。今取行藥稟教修生。不取餘名不能生長者。世出世種能生長者。俱名為草。今取人天善種三乘智因。是藥之草違害惡故。不取生死惡道種草。不稟正法而滋長故。此有二義。一如草性異稟雨滋其類別。三根本異稟教成其三乘。二如草稟性各不相知。三根亦爾。不能知他五乘種異。謂乘無別故。以藥草為喻。
    第三釋文者。經爾時世尊至說不能盡。此品之中大文三。初讚印。次伽葉當知下陳述。後品末二頌結成說實為授記之漸。此初也。先讚印。後更歎言合理故讚善哉忍。義契真故印。顯彼所言尚未窮德故。更自歎故言如來後有無量無邊等也。經迦葉當知至不虛也下。陳述。分二。初長行。後偈頌。初文有二。一陳說。二結成。如來知是一相一味下是。初中有三。一法述。二喻述。三合述。法中有四。初佛興於世。二法利群生。三受道有殊。四不能自達。此初也。於法自在。所說不虛。故興於世。導利含蠢。經於一切法至一切智地。二法利群生。以大悲智方便善巧離名相法。能善說之以利群生。故言於一切法乃至而演說之。其教順理。理順於行。行順於果。故言到於佛果地也。經如來觀知至通達無礙。三受有殊。由有識空有法之所歸真性。及知眾生心行所歸。故能令彼各得生長。經又於諸法至一切智惠。四不能自達。佛於諸法能究盡故。能識根性。初與三乘。後示眾生佛之智慧。經迦葉譬如至名色各異下喻說。中分二。初總。後別。喻三千大千彰所依器。一佛化境。谿者水注川曰谿。水注谿曰谷。山川谿谷。如次喻大千中有四類生。卉即三草。木即二木。卉音許貴反。百草總名。世出世善法種子喻於藥草。五乘種子體類各別如種類若干。相用即殊如名色各異。經密雲彌布至大千世界下。別喻有四。一法王出世喻。二說教普滋喻。三稟閏各異喻。四不自覺智喻密雲彌布是初喻。遍覆以下是第二喻。化身隱實八相廣利。猶如密雲等。經一時等澍至華果敷實下。第三稟閏各異喻。一時者應機熟故。等澍者一音演說各隨解故。澍音之戍反。霑也。卉木等如前釋。藥草喻善根。小根小莖等者。三乘性異破乘同病。根性有三故分三種。三乘之中各有稟教理行果四而生長者。故喻根莖等。依教證理。依理起行。依行得果。如根莖等生次第故。諸樹大小等者。大草中分大小樹。不退地前名為小樹。不退位後名為大樹。此有二義。一云七地已前名為小樹。八地已上名為大樹。二云初地已前名為小樹。初地已上名為大樹。大小二樹各有上中下者。十住十行十迴向名小樹三。大樹三者。初二三地名下。四五六地名中。七八九十名上。一雲所雨等者。稟閏各異也。能滋教一。所滋卉木各有差別。生者喻初心。長者喻後習。花敷喻聞教修行。果實喻證理得果。經雖一地所生至各有差別下。第四不自覺知喻。三乘種姓依一真理一地所生。依一佛教一雨所閏。如諸草木受閏各異。經迦葉當知下。第三合述。亦四。一一有二。初皆舉法。後皆喻合。此合法王出世。經以大音聲下。此第二合說教普滋。不但身遍聲亦遍故。經於大眾中下。第三合稟閏各異。有二。初法說。後喻合。分二。此初唱德號。經未度者下。此唱利用。能滿四願。度者難越義。解者斷修義。苦集道滅如次配當。未度者等四義可解。經今世後世下。此唱知見。有三。知今後世者。初唱三明也。一切智是真智。一切見是俗智。如開說道者。知諸境開諸行說諸果故如次配之。又知正顯開善惡說斷修也。經汝等天人下。明召集。可知。經爾時無數下。第二他聞普至。經如來于時下。第三佛應導利。為利說大乘。為鈍說二乘。為精進說修行。為懈怠說十念生西方等。經是諸眾生下。第四生聞獲益。有二果。一世間果。現世安隱後生善處。如法以現受於果報。不行非法名以道受樂。二出果斷障入道也。經如彼大雲下。此合前法稟閏各異。經如來說法下第四合有二。初法喻。一相者無異故無相相故。一味者一無漏味故。何者是一相一味之體。謂脫惑業苦相故。離所知障分別之相故。不同無漏有為起盡體寂滅相故。如次配屬解脫等三相。能達此者。究竟至於一切種智得菩提故。眾生聞之隨順受持。得成三草二木差別。不自覺知。經所以者何下。釋前摽。有三。此初明總知。種相者有為類別也。體性者無為理本也。經念何事下。此明別知。有四。一三惠所緣。二三惠行相。三三慧體。四以何行得何果。以何教得何理。此四類法。皆何所知。經眾生住於下。此結佛知眾生不知。地謂種子。或是心等行相體性總名為地。佛悉知之。眾生不知。經如彼卉木下。舉第四喻。合成前法。經如來知是下。陳述。有二。上陳說訖下結成前。分二。此初明佛知深為生淺說。絡歸於空已前。明佛知深空之性故。故體即真如非空無空。觀眾生心已後。為生淺說能契深理。二障雙盡便成種智。將護彼意不即為說一切種智。且說二乘故。經汝等迦葉下。此讚迦葉能解深義。初摽。後釋。經爾時世尊至說種種法下。頌合有五十四頌半。分二。初五十二頌半頌前義。後之二頌入品第三段結成說實。為授記之漸。初中分二。初五十一頌頌前陳述。後一頌半頌前結成陳述之中。復分為三。初四頌頌前法述。次十頌前喻述。後三十六頌半傾前合述。初中有二。初三頌頌前第一佛興於世。後之一頌頌第四不能自達。初中有三。此初一頌摽法王所說不虛。言破有者。謂有一即三界。為一業有之所有故。或二有三有四有乃至二十五有。如來能破如是諸有。故言破有法王也。經如來尊重下。此一頌明如來說法希有。緘點一三實權之妙。不急陳說。必待生機方可說故。有智若聞下。此一頌成前說。是故迦葉下。此一頌頌第四不能自達。由佛了法。知眾生根為他說法。合得正見。迦葉當知至如可承攬下。第三段有十頌半。頌前喻述。分三。此初三頌合說初二喻。法王出世喻。說教普滋喻。譬如大雲起於世間者。頌法王出世喻遍覆一切下。明第二喻。一惠雲含閏。喻佛慈雲雨含萬德。待生機而降教雨。二電光晃耀。喻作導明。三雷聲遠根。喻佛出生諸魔恐怖。四合眾悅豫。喻見佛出聞法欣悅。五日光掩蔽。喻除煩惱。六地上清涼。喻合有情得涅槃樂。七靉靆垂布如可承攬。喻佛降靈慈悲興盛。靉靆者興盛貌也。經其雨普等至皆得鮮澤下。第二段有六頌半。稟閏各異。如師子兒殺於香象。殺菟亦爾。不生輕心故名普等。四方俱下者遍四生故。百穀者。穀續也。梁者黍稷之總名。稻者粳糯之總名。菽者眾豆之總名。三穀各二十合為六十。蔬果之實助穀各二十。凡為百穀。百穀等三事。以喻中大二草三乘有種姓故。無種性人無出世種故如乾地。總結上云三乘藥大小木有種姓者。因此雨故並得滋茂。餘文可知。經如其體相下。此一頌明第四不自覺知。稟教同故言所閏是一也。三乘得益實有差別故言而各滋茂。經佛亦如是至諸法之實下。第三段即三十六頌半。頌前合說。文分為二中。初二頌頌初二合。其文可知。經大聖世尊至及涅槃樂下。第二段三十四頌半。頌稟閏各異合中。長行有四。今此唯三。初四頌半自摽召集。於中亦二。此初三頌半摽。雖有種姓未曾聞法。名為枯槁。槁亦枯也。經諸天人眾至覲無上尊。此召也。經我為世尊下。第二段有九。頌佛應導利。此初二頌。佛說妙說正法味甘。能療煩惱之病。故喻甘露。經以一妙音下。一頌為大乘因設說二權。皆為大乘一切種智故。經乘觀一切下。二頌半平等說法。物我斷故。愛憎斷故。為一多平等說法。經常演說法下。一頌半。四專為利益。佛四威儀待生機熟。終不疲倦生於厭怠。慈悲深故。
    經貴賤上下。下二頌。五不簡好醜不擇種性。但觀善根即為說故。經一切眾生下。第三段有二十一頌。生聞獲益。分三。初九頌半法喻合說。稟閏有殊。性異。次三頌半法喻合說。稟閏滋茂。因異。後八頌法喻合說。稟閏成實。果異。初中此一頌總摽。言住諸地者。謂三乘十地。即乾惠等十地也。或凡夫地﹒有學地﹒無學地﹒菩薩地﹒如來地也。經或處人天至是上藥草下。七頌別顯中分二。此初四頌三草。分三。一頌小草。二頌中草。一頌大草。無性之人與人天樂。名為小草。二乘名中草。菩薩名上草。其文可解。經又諸佛子至名為大樹。此明二木安一頌半小木。後一半大木。即於大草分為此二。地前為小木。伏疑決定知作佛故。十地名大木。得二利故。證不退故非行不退。或七地前名為小木。八地已上名為大木。此言不退行不退故。經佛平等說下。一頌半。喻說稟閏有殊性異。經佛以此喻至漸增茷好下。三頌半。法喻合說稟閏滋茂因異。初一頌半喻所說少如海一渧。後二頌法喻合說滋茂因異。經諸佛之法下。有八頌。法喻合說稟閏成實果異。有二。初六頌半法說。後一頌半喻說。初文有三。此初一頌總頌能令得果滿足。經漸次修行至各得增長。此二頌明中草也。因人天生得道果二乘滿也。經若諸菩薩至而得增長下。三頌半。明大草也。於中初一頌半小木。後二頌大木。經如是迦葉至各得成實。此喻合說稟閏成實果滿。經迦葉當知至諸佛亦然。此第二段頌前結成。我同諸佛初權後實。汝等信受故極希有。經今為汝等至悉當成佛。品第三頌結成。說實為授記之漸。聲聞所行成佛遠因。故是菩薩所行方便之道。論云汝等所行是菩薩者。謂發菩提心退已還發者。前所修行善根不滅同後得果。故二乘修是大乘之遠方便因菩薩道。

授記品

    三門同前。初來意者有二。一鶖子上根聞法說而悟解。佛即為記。四人中性聞喻說而方解故佛與記。故此品來。二論云為治三種無煩惱人染慢說三平等。初乘平等故與授記。上來佛說乘體有異。便無學執乘是異。為此記別說乘平等。故此品來。次釋品名者。授者為也與也付也。記者決也別也驗也識也。決了當果。為分別其當果相。與驗其因記識當果。故名授記。此品明彼事故名授記品。後釋文者。經爾時世尊無量大法。此品之中。大文分二。初為四人現前記別。後品末有二頌半摽當授記。為第三周說法之由。初復有二。初為大迦葉記。後為三聲聞記。初文二。長行偈頌。長行分二。初因記。後果記。此初也。外遇良緣。內修行妙。覲見也。經於最後身至世尊。此明果記。有七。此記自體。睹豪光而生明惠。聽比義而瑩金光。況久修因。金光自飾。故名光明佛。經國名光德至二十小劫。此有三。一國名。以光為德故。二劫名。眾行莊嚴故。三壽量。經國界嚴飾至周遍清淨。此中有六。一土相有七。一種嚴二無惡三平正四寶地五樹六繩七花。礫沙也小石也。坑虛也塹也。坎者陷也。小壘惟聚土也。阜陵也大陵曰阜也。經其國菩薩至皆護佛法。此中有二。一眷屬二無魔。經爾時世尊至當得作佛下。十二頌半。分三。初一頌半摽告。次十頌半頌記。後半頌結之。此初也。經而於來世至無上之惠下。十頌半。記頌記中分二。此初二頌半頌因記。經於最後身至無有立坑下。八頌頌果記。其文可解。經爾時大目揵連至目不暫捨下。第二段三人授記中。初請。後授。請中初長行。後頌正請。此初也。悚者怖也。慄者戰也敬也。心求記果。不敢專輒。既怯威嚴。所以戰懼。經即共同聲至除熱得清涼下。七頌分三。此初二頌讚請。經如從飢國來下。四頌喻請。分二。初一頌半喻。後二頌半請。小乘遺乏大乘之法。名為飢國。佛之一乘名為王膳。今者得聞。名為忽遇。疑已無分不敢修行。名未敢食。佛與授記。名得王教。修行大行欣當作佛。名方敢食。經我等亦如是至爾乃快安藥。此請也。經大雄猛世尊下。一頌。結請也。經爾時世尊至具菩薩道下。別記三人。初文有二。長行及偈。初中亦二。初因後果。此因記也。經於最後身至世尊下。果記有九。此自體記。解法體相但有假名。故名名相。或名與相二義俱空。故名名相。經劫名有寶至周遍清淨。此中有三。一劫。空理為寶故。立者地高也。大塚曰丘也。餘文可解。經爾時世尊至聽我所說下。十二頌分二。此初一頌摽告。次我大弟子下。十一頌正告。分六。初三頌果因合說。次其佛國土。下一頌半明土相。次其佛法中下。三頌明眷屬。分二。一半菩薩。一半聲聞。次其佛說法下。一頌佛化。次諸天人民下。一頌聽眾。後其佛當壽下。明壽量也。經爾時世尊至恭敬尊重下。迦延記。長行分二。前因記中分二。初明初時。後明後時。初中亦二。初佛在。後滅後。此初也。經諸佛滅後至供養塔廟。滅後分二。七寶合成已前造塔也。眾花瓔珞已後供養。經過是已後至具菩薩道。此明後時供養於佛。經當得作佛下。果記分六。此自體也。迦延過去曾掃僧地。身當金色。今復目睹豪光。耳聽妙法。光故名閻浮金光。此洲北岸有此紫金。名曰瞻部金。其光弊日月。今以為喻。經其土平正下。明土相。有五。其文可解。經爾時世尊至真實無異下。七頌為二。一頌摽告。六頌正告。此初也。經是迦栴延下。記有二。初二頌因記。後四頌果記果。記有四。一頌土相。一頌福田。一頌自體。後一頌眷屬。經爾時世尊至恭敬尊重。第三目連記中。文段同前。因記有二。初初時。後後時。初時分二。初現在。後滅後。此現在也。經諸佛滅後下。滅後分二。初造塔。後供養。經過是已後。此時因也。經當得成佛下。果記有七。此初自體也。多摩羅跋旃檀香者。多是性義。阿摩羅者無垢義。跋陀羅是賢義。唐高。即是性無垢賢栴檀香佛。經劫名喜滿下。此中有三。一劫名。二國名。三土相。其文可解。經爾時世尊至奉持佛法下。頌記有十頌。分二。初五頌因記。後五頌果記。因記分二。初三頌佛在。後二頌滅後。長表金剎者。以金為剎。梵云掣多羅。彼土更無別幡竿。即於塔覆缽柱懸幡。今云剎者聲訛也。有所表故名為長表。經於意樂國下。五頌果記。有六。一國名。二自體。三佛壽。四善趣。五眷屬。六法住量。其文可知。經我諸弟子下。品第二段摽當授記。為第三周說法之由中。有二。初一頌半摽當記。後一頌許當說。

化城喻品

    三門同前。初來意有四。一者上中根類聞法得記。下根之徒猶未明解。故陳過去已結大乘之緣。并說現在小果化城之喻。陳往因令其證實。述今果令其捨權。遣生覺解方可為說。故此品來。二者論說對治七慢中。第四有定人實無謂有增上慢。以有世間三昧三摩跋提。寶無涅槃而生涅槃想。對治此故說化城喻。三者十無上中。第二示現行無上。故說大通智勝如來本事。一乘菩提難得行亦難成。非如二乘菩提疾得行亦易得。又諸聲聞彼時發心。今時方熟。故大因行非卒修成。名行無上。即將說今。要先說古。雖以今果為品名。其因亦在其中明。故此品來。四者十無上中第三示現增長力無上。故說商主喻。前說化城。知非真滅。未說商主能增長商人能引至於佛果寶所。今說此法。故此品來。此乃義殘非文殘者。次釋品名者。御寇安神之所曰城。本無而有曰化。御寇者息生死之疲。安神者證恬寂之樂。故喻於城。佛假權施。名之為化。城即化名化城。今此喻法。此品廣明。名化城喻品。後釋文者。下第三周下根為說。准前二周。亦有四段。此品佛以喻正化。第二後品之初。滿慈領解。第三後品之中。次領悟後。云爾時佛告諸比丘汝等見佛下。佛重述成。第四諸比丘富樓那亦於七佛下。為之授記。初文有二。初說宿因。令念退大以就小。後諸比丘若如來自知涅槃時到眾又清淨下。顯今果。令知捨權以取實。經佛告諸比丘至阿僧祇劫。總告過去。有四。一時﹒二名﹒三國﹒四劫。此初也。經爾時有佛至劫名大相。此告後三。經諸比丘至盡地種墨下。問答有三。一問。二答。三明久近。問中有二。初校量。後問。此初也。經於汝等意至不也世尊。此問及答。經諸比丘至阿僧祇劫。此明久近。經我以如來至猶如今日。此明已能見。宿命智知以慧眼故。經爾時世尊至名大通知勝下。七頌分二。初五頌頌久時。後二頌頌能見。初復分二。初一頌告佛名。後四頌告劫數。此初也。餘文可知。經佛告諸比丘至那由他下。第二段明彼事。此明佛壽。經其佛本坐至猶不在前。此明法難得。有四。此初明法不現前。論云斷顯菩提難得故。經爾時忉利至三菩提。此第二明敷坐。勝天王般若經說。諸天各獻一座。佛為受之坐取菩提。以神力故合為一座。乃至廣說。經適坐此座時至常雨此花。三散花。花積如須彌。明知他受用身也。經四王諸天至亦復如是。四作樂。經諸比丘至三菩提。第三明得道。經其佛未出家時至名曰智積下。第二大段轉正法輪。有二。初供養請轉。後爾時大通智勝如來受十方諸梵天諸已下。許可為轉。此明詣佛子第一文也。諸子各有下。二詣佛所。諸母涕泣下。三母送。四祖送目出淚曰涕無聲出涕曰泣咸欲親近下。五詣意。經到已頭面至善哉吉無上。第二禮讚。有二。一身禮。二語禮。八頌為三。初一頌半讚佛願滿勝德。次二頌讚佛修因勝德。後四頌半申歸禮意憺怕者安靜之義。憺安也靜也。有作惔字愛也非此義。怕亦靜也無為也。有作淡泊無味也。非此義也。餘文可知。經爾時十六王子下。第二請轉法輪。初長行。後偈頌。頌中四頌半分三。初一頌佛具內外德故請。次一頌半有大利益故請。後二頌明佛識達故請。倫匹也等也。經佛告諸比丘下。梵天供養請轉法輪。有二。初神光動照。後供養請轉。初文分三。此初動十方世界。經其國中間下。光照幽冥。經又其國界上。動照梵宮。為供養之漸。經爾時東方至共議此事下。供養請轉。大文分五一東方·二東南方·三南方·四例六方·五上方·除後二方。餘一一中文皆分四。一睹光驚議。二尋光詣佛。三禮讚請轉。四默然許可。初眾梵驚問。後一天請求。此初也。此皆通四禪梵王。經而彼眾中下。此一天請求。經爾時五百下。二尋光詣佛。有二。初持宮花以權覓。後見佛忻然。此初也。經見大通智勝下。見佛以忻然。經即時諸梵天王下。第三段禮讚請轉。有二。初供養。後請轉。經花供養已下。此請納安處。經時諸梵天王下。四頌分三。初二頌讚五德。次一頌陳來由。後一頌請納受。此初也。餘文可知。經爾時諸梵天王下。此請轉法輪。經爾時大通智下。第四大段佛默然許。經又諸比丘東南方下。第二東南方。大文亦四。此初眾梵驚議。經而彼眾中下。一天請求。經爾時五百萬億諸梵天王下。尋光詣佛有二。初持宮花以權覓。後見佛眾以忻然。經時諸梵天王頭面禮佛下。二段禮讚請轉。有二。初供養。後請轉。此長行供養。經爾時諸梵天王即於佛前下。四頌半讚。分四。一頌讚禮。一頌半歎希有。一頌為眼目。一頌為慈父。迦陵頻迦妙音鳥也。餘文可解。經爾時諸梵天王偈讚佛已下。此請轉也。長行偈頌二文可解。忍善者增長。謂入聖道也。經爾時大通下。第四大段。佛默然許。經又諸比丘下。第三南方。准前有四。此睹光驚議。有二。初眾梵驚議。後一天請求。其文可解。經爾時五百下。第二尋光詣佛。有二。初持宮花以權覓。後見佛眾以忻然。經時諸梵王下。第三段供養請轉中。初供養。後請轉。此初也初二頌半歎佛。後一頌請受。經爾時諸梵天王下。請轉中長行偈頌文意可知。經爾時大通下。第四佛許。經西南方下。第四例餘六方。經爾時上方下。第五上方有三。無第四許。此即睹光驚議。有二。初眾梵驚議。後一天請求。經爾時五百下。第二尋光詣佛。有二。持宮花以覓。及見佛眾以忻然也。經時諸梵天王下。第三段供請。有二。初供。後請。初中長行可知。經時諸梵天王下。十頌半分四。初七頌半讚佛德。次一頌見佛生喜。次一頌請佛。後一頌迴向。免引也。漢書泯群??也。又始也。樂謂人天樂果。樂想者謂樂因。又有餘擇。煩故且止。經爾時五百下。此讚請轉也。一頌讚。一頌請。經爾時大通至十二行法輪。上明供養請轉。下第二段明許可為轉。有四。此初摽許可為轉。三轉有二。一自二他。今為他轉。非佛自轉。此苦聖諦等名示相轉。此應遍知等是歡修轉。此已遍知等是作證轉。是一一轉令聞法者發生無漏真聖惠眼。隨其次第。於去來今苦諦之中。生智明覺。如是一轉總別四行。三轉諦諦皆有十二行相。然數等故但說十二行相。三轉如次入見修等。經若沙門至所不能轉。二明餘所不能。經謂是苦至是苦滅道下。彰所轉法輪之境。謂法是苦者。依對法等說。有情世間及器世間。諸有漏法性逼迫故說為苦諦是苦集者。謂諸煩惱及所起業俱能為因起苦果故說為集諦。是苦滅者。真如及擇滅說為滅諦定。苦滅道者。資糧等五道說為道諦。經及廣說至憂悲苦惱下。明十二緣起。此有雜染清淨。此雜染順觀也。無明緣行者。無明支體煩惱障中正取分別。及兼取任運能發惡行者。名為無明。次行體者。取善不善三業感總別報。為行支體也。次識者。唯取第八異熟種初結生故。總報生故。唯在種位不取現行。次名色支者。唯識論云。除後三因餘因皆是名色種攝論。除本識種及異熟六處觸受種子。餘諸異熟落種。皆名色支。次六處者。謂異熟六根種也。觸及受者。異熟觸受種也。次愛支者。唯是中下品貪。此雖通緣內外二果。多取緣外境增上果生愛。次取支者。通用一切煩惱以為自體。合界煩惱皆結生故。愛取二支通現及種俱閏生故。次有支者。即行等六支為愛取閏轉名為有。此能正感異熟不故。次生支者。始從中有至本有中。未衰變來。皆生支攝。諸衰變位總名為老。身懷命終乃名為死。此二支體。皆通五蘊。唯是現行果攝。經無明滅則行滅至憂悲苦惱滅。此明清淨緣起。此依斷位次第說。經佛於天人至具八解脫。自下第四明人獲益。有二。初明獲益明眾多。受者著也。不貪著一切法故心得解脫。經第三下。此明第二三四會也。經從是已後下。此明眾多。上明聲聞法輪故無菩薩。經爾時十六王子至三菩提下。第三大段。子繼傳燈有五。初出家啟請。亦二。初諸子出家啟請。後臣佐隨從出家。初中復三。初明子德。二聞法。後明請意。此初也。經俱白佛意至佛自證知。初明啟請。昔說小乘法輪。利益聲聞乘訖。我意求大。請說大請說大乘法輪。後明請意。經爾時轉輪王下。此明臣從隨從出家。初請。後許。經爾時彼佛下。第二段許可正說。經說是經已下。第三沙彌領悟。經說是經時下。第四三根領悟。第五說法時節。經說此經已下。第三段。諸子傳燈有三。一佛入寂定。二諸子說法。三所度多少。此初也。經是時十六菩薩沙彌下。諸子說法。利益既多。說法時長。經一一皆度下。所度多少示教利喜者。新翻云示現﹒教導﹒讚勵﹒慶喜。示現四種真實道理。名為示現。已得信解令正受行。名為教導。若彼退屈策發令進。名為讚勵。彼隨法行讚令忻悅。名為慶喜。大通智勝佛下。第四段。佛起讚歎。有二。初昇座讚歎。後勸人親。此初也。經汝等皆當下。此勸人親信。初勸親近。後令信受。經佛告諸比丘下。第五段。所化常益。有三。此中二。初常說法花。二所化當益。經以此因緣下。第三釋成常義。顯今法花會上皆是彼時常益眾生。眾生世世常為利益。益猶未盡生下結會之由漸也。經諸比丘我今語汝下。第四大段。會成今佛。有二。初摽成佛現利群生。後顯異名成佛處所。此初也。經其二沙彌下。此顯異名成佛處所。其文可解。經諸比丘已會第子事。有二。初會第子事。後釋疑難。初文亦二。初明昔化。後正結會。經是諸人等下。明住小所以。是人退性不定姓攝。宜以權化令漸入道。以佛智惠難信難解。經爾時所化下。正結會之。經我滅度後下。釋疑難。謂有難言。若諸聲聞皆當作佛者。滅度後。有眾聲聞。不聞是經。不覺菩薩行廣大弘遠。是人云何得作佛。故不釋之文有其三。此牒所疑聲聞也。經我於餘國下。此釋彼亦作佛。經唯以佛乘下。此解所由。由一佛乘究竟滅。無異二乘究竟體故。經諸比丘下。顯今果。令知捨權以取實。文分為三。初法。次喻。後合說。初文有二。初明今實。後釋先權所由。初文亦二。初知機熟。後說一乘。此初也。經便集菩薩下。此說一乘。經此丘當知下。此釋先權所由。以方便智證入眾生勝解。經譬如五百下。喻說中有二。初喻昔權。後喻今實。初中有四。第一初將離險喻。第二所將人眾下中途方退喻。第三導師多諸方便下為設化城喻。第四是時疲極之眾下眾倦皆息喻。初喻有四。一欲過惡處。二將往寶方。三商主諳途。四方行引導。五百由旬者。正法花云。五道生死名險難惡道。曠空也。今又解者。五百者分段生死有惑業苦為三百。變易生死有無明苦為二百。十煩惱十業道所感十品類果皆互相資故。合言五百。經有一道師下。此中有二。商主諳途。方行引道也。導師謂佛也。道謂諸趣也。通謂斷五住也。塞謂起二障。經所將眾人下。此第二中途方退喻。修大乘因未過六十劫。倦修菩薩行名中路疲懈。大行難修艱辛備歷名為疲極。由怖行大名為怖畏。不能進求大菩提果故言不能復進。時經三大劫故言前路猶遠。退大不學退住生死名今欲退還。經導師多諸方便下。第三為設化城喻。有四。初假思念。過三百由旬者。若言五趣為五百者。此過分段生死三界故。或永出三惡趣為三百。若依正說。分段生死有惑業苦。離此三故名過三百由旬也。作一城者。法花論云。諸禪三昧城。過彼城已。令入大涅槃城。故佛言施設。本無實體故言化作。彼證滅心相應禪定俱輕安樂能息粗重。佛教之得名為化作。滅理無二。對種智車故名為一。經告眾人言下此中有二。勸住勿怖。說入城益。經是時疲極之眾下。此第四眾倦皆息喻。有二。初在有學稱心勸喜。後成無學解脫道位。前入化城。得有餘滅。生已度想。超生死故。經爾時道師下。此第二段喻今說實。有三。初摽滅化。後正告真。滅化者引至大乘。說二乘涅槃是假擇滅故言滅化。非是實以神力滅彼化城。此中語言向者大城我所化作。指說城化即是滅故。去寶所近者。即告實也。經諸比丘下。今說中有二。初將合昔權。後若眾生住於二地下方合今實。初文有三。此初將離險。應去者向涅槃也。應度者越生死也。經若眾生下。合中途方退。佛道長遠者。倦時長故。久受勤苦者。怖行大故。經佛知是心下。此合為設化城。怯弱大乘。下劣樂小。故於中道說二涅槃。二機所學二智所證名二涅槃。經若眾生住於二地下。合今實。有二。初法說滅化告真。後令說滅告真。初文亦二。初說彼非真。後說二乘意。苦集二智亦復非真。所得涅槃非真實也。況初說二乘。意云但是如來方便之力。經如彼導師下。此合說滅化告真。經爾時世尊至更雨新好者下。四十九頌半。分二。初三十頌半。頌前初說宿因。令念退大以就小。大通智勝如來事。後十九頌。頌今果令捨權以取實化城喻事。然長行有二。初說佛滅久近。後明彼事。令唯頌然。初四頌明佛壽成道。於中復二。初一頌法不現前。後二頌花樂供養。其文可知。經過十小劫已下。一頌明佛成道。經彼佛十六子下。第二段十三頌。轉正法輪。有二。初八頌請。後五頌正轉。請中有二。此初三頌十六子請。經東方諸世界下。五頌。梵王請。三頌東方。後二餘方。經無量慧世尊下。五頌正轉。有二。初二。初二頌許可正說。後三頌眾生獲益。此初也。皆從生緣有者。此言生者不是生支。是能生生。此言有者不是有支。是有無有。謂如行支從無明支能生緣方有。乃至老死從前生支能生之緣故有。經宣暢是法時下。眾生獲益。初頌第一會。次頌第二會。後頌第三四會。垓者數也。此當那由他也。經時十六王子下。第四段。子繼傳燈。有四。此初二頌出家啟請。營者衛也。從者翼也。即臣佐也。經佛知童子心下。第二佛許可說。經彼佛說經已下。第三諸子傳燈。初一頌佛入室定。次二頌諸子傳燈。後一所度多少。經彼佛滅度後下。第四所化常益。經是十六沙彌下。第四大段會成今佛。上來四段二十七頌半。合是第一會自身事。經爾時聞法者下。此第二大段。一頌會第子事合二十八頌半。頌昔因緣退大就小。經我在十六數下。第二大段結成今說。誡勿驚怖。經譬如險道下。第二大段有十九頌。顯今果令捨權以取實化城喻事。分二。初十一頌半喻說。後七頌半頌合說。不頌法說。初文復二。初九頌頌昔說權喻。後二頌半頌今說實喻。初文有四。此初三頌初將離險喻。於中有三。初一頌道險多難。次一頌欲過路遙。後一頌導師濟難。多毒獸者。煩惱惡業也。無水者佛法教也。草者佛理義也。經眾人皆疲倦下。第二中途方退喻。經導師作是念。第三有四頌為設化城喻。分三。初一頌起念。次二頌化作。後一頌勸入。此初也。經尋時思方便下。第二化作也。城墎者有餘涅槃也。畢竟空為舍宅。總持為園。大法為林。九定為渠流。八解為浴池。三解脫門為重門。高出外道生死表故言高閣。真實諦法為界。慈悲為女。撫養眾生故。經即作是化已下。第三勸入。經諸人既入城下。第四眾倦皆息喻。經導師知息已下。此第二段。頌今說實喻。初一頌摽滅化。後一頌半正告真。經我亦復如是下。第二大段。有七頌半合說。分二。初二頌半合昔權。後有五頌頌合今說實。此初也。經既知到涅槃下。有五頌合今說實。有三。初一頌摽今說實。次三頌勸捨權就實。後一頌結也。此初也。經諸佛方便力下。此勸權就實。初一頌半勸捨權。後一頌半勸取實。後諸佛之道師下結也。

五百弟子受記品

    三門同前。初來意有四。一者上根之徒。一聞法而便記。中根之輩。再聞法而與記。今下根之儔。三周聞法既能悟解。所以與記。故此品來。二者論云對治七慢中。第五無定人。於下劣心生虛妄解增上慢。為治此諸繫寶珠喻。謂彼散亂心實無有定。過去雖有大乘善根而不自覺知。彼不求大乘。於下劣心生虛妄解以為第一。對治此故說繫寶珠喻。三者十無上中。第四令解無上說繫寶珠喻。謂說往緣令生覺解。知有大乘善根好寶。故此品來。是義殘也四者論解授記有六處示現。一別記。舍利弗及四大聲聞是。二者同記。富樓那第五百及千二百。共同一號非眾所知。俱時與記。故此品來。次釋名者。五百者數。弟子者人。受記者法。從三以得名。曰五百弟子受記品。受者容納也領也得也。記之受名受記。依主釋也。後釋文者。此品大文分三。第三周說法有四。上已佛說故下有三。初滿慈心念領解。次爾時佛告下世尊發言印述。諸比丘富樓那亦於七佛下正為授記。一人為首。餘亦理同。略舉一隅三隅返故。初文有二。初明領解恭敬。後明心念領解。初文復二。初明所領後明虔恭。此初也。所領有四。一領說法。二領授記。三領宿世因緣。四領神通。其文可知。經得未曾有下。此明虔恭。有八。其文可知。經而作是念下。明心念領解。初讚佛德。後申領解。經爾時佛告下。第三大段。世尊發言印述。有三。初問眾見不。二我常稱其下歎其今德。後汝等勿謂下讚其往德。此初也。經我常稱其下。歎今德。有二。初歎人。後歎德。經精對護持下。別歎德。有五其文可知。經汝等勿謂下。歎往德。有十一。此有二德。一護助宣法。二成勝人。經又於諸佛下。此有四德。一解二空。二得四辨。三常審說。四無疑惑。經具足菩薩下。此有三德。一具神通。二修梵行。三隱行大利。經又化無此量下。有一德。攝論云。化故說一乘。即佛菩薩化為聲聞。引接同類令發大心。經諸比丘下。第三周。第四大段。正為授記。有二。初授滿慈。後授五百記。初記又二。初因。後記果。初因記可知。經過無量下。果記有六。此明名號。明解法義故名法明。經其佛下。第二明土相。陵者大阜也。澗水名也。廣深四尺為溝。壑坐也深也。經諸天宮殿下。明無惡有善。經得大神通下。明人天之相。經國其眾生下。明食任持。禪定悅意為禪悅食。法味悅心為法喜食。經有無量下。明三乘眷屬。經其佛國土下。結土相。經劫名寶明下。此有四記。國壽塔可見。經爾時世尊下。二十一頌半。分二。初十二頌頌上佛印述。後九頌半頌正為記。初文亦二。初七頌頌歎今德。後五頌頌往德。其文可見。經未來亦供養下。九頌半頌授記中。有二。初二頌半因記。後之七頌果記。可見。經爾時千二百下。第二大段。五百人記。有四。此初明心怖也。經佛知此等下。二明許可。經於此眾中下。三正為記。有二。初現前記後頌未。後一頌半明不現前記。初文亦二。初長行。後偈頌。長行亦二。初陳如。後五百。此初也。經其五百下。記五百。有二解。一云千二百中五百。二云別也。迦留陀夷此云里光。優陀夷此云出現。周陀莎伽陀此云善來。餘如前釋。經爾時世尊下。十一頌。分二。初九頌現前記。後一頌半頌不現前記。初文亦二。六頌頌陳如記。後三頌半頌五百記。其文可知。經爾時五百下。第四悔領。有二。此初摽勸喜悔責。經世尊我等下。申言悔責。有二。長行偈故。初文亦二。初自責。後領解。此初也。經世尊譬如下。領解。有二。初喻。後合。喻中有二。初領昔權。後領今實。初中有三。一領初將離險。二其人醉臥下領中途方退。三起已遊行下領為設化城。不領眾倦皆息。此初也。即十六王子等所最初相逢。有人者自喻己身。親友家者喻前王子。真善友故。友者同志也。前以中道大乘為舍。今此家者即是彼舍。從生死中往佛法故。時猶凡夫。煩惱未斷。無明所纏。惛醉迷心。當寢生死。雖遇佛法猶名醉臥。是時王子此化緣息。餘處行往名官事當行。以無價寶珠者謂大菩提心。衣謂意識繫謂熏習。教之發心已。他方行化。名與而去。經其人醉臥下。第二領中途方退。當時猶為煩惱惛醉。雖臥大乘親友之舍。不自覺有菩提心珠。經起已遊行下。第三領為設化城。既退大心起規勝法。名為遊行。遂至二乘佛法之中。名為他國。求正法味名為衣食。勵已精進以規正法。名勤力求索等。此名在二乘因位。少有所得二乘菩提。更不進求便以為足。生已度想。安隱想等故。言少有所得等。經於後親友下。第二段。領今說實。有二。初領滅化。後說實。此初也。何故為求無漏衣食。而橫至於二乘地耶。如是艱辛得小果利。此非實耳。經我昔欲令下。領正說實。有三。初說??過。次責住權。後令取實。此初二也。五欲者喻五樂。謂自性樂等也。經汝今可以下。明令取實貿音莫候反換易也。言貿易者。用初心小寶珠親近諸佛。聞熏正法更增善根。易取大乘上位福智大如意珠也。一得已後。常如意無所乏短。眾德滿故。經佛亦如是下。合中有二。初合領昔權。後今者世尊下合領今實。初文亦三。此合初將離險。經而尋癈忌下。二合領中途方退。經既得了羅漢道下。三合領為設化城。修行觀求聖法財寶之時。虛費功力名資生艱難。經今者世尊下。合領今說實。有二。初領滅化。後合領說實。此初也。經世尊我今下。合領今說實。經爾時阿若下。十二頌半。分二。初二頌半悔毒。後十頌領解。初頌摽禮。後一頌半自責。經譬如貧窮人下。頌領解為二。初六頌頌喻領。後四頌頌合領。初復為二。初四頌頌昔權喻。後二頌頌領今說實喻。其文可知。

授學無學人記品

    三門同前。初來意有二。一者下根之徒略有二類。名高之輩前品與記。名非高輩此品與記。故此品來。二者佛五記中。上與同記此與後記。故此品來。次釋品名者。趣求進習名學。進習止滿名無學。今佛授與彼記。名授學無學人記品。後釋文者。經爾時阿難下。此品有二。初眾自悕望。後佛為記別。初文有二。初二人悕請。後二千悕請。初中亦二。一心念。二申言。此初也。經即從座起下。申言有三。此初陳已有分歸佛。經又我等下。二述二人念記所由。經若佛見授下。正申請記。經爾時學無學下。明二千悕請。經爾時佛告下。第二段。佛為記有三。初記阿難。次記羅□。後記二千。初記有四。一佛記。二眾疑。三佛告之。四阿難證說佛記。初長行有八。一佛名。二因行。三利益。四國名。五土相。六劫名。七住壽。八讚歎。其文可知。佛名山海慧等者。由持法藏。智如海深而叵測。如山高而難仰。名山海慧。所得神通縱任專擅名自在。無所礙障故名通王。經爾時世尊至然後成正學。此一頌因記。後四頌果記果。記有六。初半佛名。次一句土相。次一句國名。半頌利益。半頌讚歎。二頌住壽利益眾生修佛因行。經爾時會中下。第二眾疑。經爾時世尊至三菩提心下。第三佛知告之。有三。此初說始因也。經阿難常樂至故獲斯記下。陳後行及結得記。經阿難面於佛前下。第四阿難證說。經爾時阿難下。彼自陳說。經爾時佛告下。第二羅□羅記。長行有四。一名。二因。三例前。四繼嗣。此初二也。經是蹈七寶花下。此後二記。蹈音徒倒反踐也。經爾時世尊下。四頌為四。一常為我子。二為諸佛子三陳密行。四說勝因。其文可知。經唯然已見。此明答也。經阿難下。記長行有二。因記果記。其文可知。經爾時世尊下。五頌為五。一頌摽。一頌因。一頌名同。一頌名土等同。一頌神用名聞。經爾時學無學下。第四二千喜歡。

法師品

    三門同前。初來意有三。一者約八品為正宗中。上來八品三周說一乘授記三根已訖。此下十九品名為流通。大分為三。初之四品讚重流通。讚人與法俱可尊重。令生喜仰。次之七品學行流通。學弘此經。正行助行令無傷毀。後之八品付授流通。示相付囑。稟命行故。即亦三周說流通也。二者說十九品名為正宗。初十二品明一乘境。中分二。上來八品正明權實三根得記。次下四品歎人法勸募持行。三者論云十無上中第十示現勝妙力無上故。餘殘修多羅說。又此論云持力有三品。今此品總明能持所持人之與法。次釋名者。可軌持名之為法。可習可範目之為師。此教可軌此理可持雙名為法。此法可習為法師。法師有二。謂人與法。法有可軌。人有模範。故名法師品。後釋文者。此品之中大分為二。初一段長行及頌明人法師。後一段長行及頌明法法師。初文有二。初明對佛現前法師。後明不對佛前法師。經爾時世尊至三菩提。此初明對佛現前法師也。以藥王久持此經燃身供養故呼藥王。名因藥王告八萬者。意正告彼受彼記故。所記眾中有八部四眾三乘類別。經佛告藥王下。明對不現前法師。有二。初明聞已傍隨喜者。後明正行六種法師。此初也。經若復有人下。明正行六種法師。有二。初明六種法師悲願來此。後我滅度後能竊為一人說法花經下。明六法師可尊可重。經藥王當知下。此明悲願來生此間。經藥王若有人問下。顯是勝因來世作佛。有二。初摽。後釋。此初也。經何以故下。釋有二。初顯人尊可為供養。後顯位高悲願生此。此初也。經當知此人下。此顯位高悲願生此。能說此經是聖者故。經何況盡能至廣演此經下。此明於多法行。捨淨土及諸天業果而不往生。生此處故。云自捨清淨業報等也。經若是善男子下。六明六法師可尊可重。文分為二。初明五可尊。後釋所以五為可尊者。一者說者為佛使。即此文是也。三業順佛故成佛使等也。使者意業也。遣者語業也。事者身業也。經藥王若有惡人下。二明毀者罪過佛。惡世損多故。大集經云。毀罵犯戒比丘。過出萬億佛身血。大般若勝天王會云。若殺大千界極微數佛。得罪尚輕。毀謗此經罪過於彼。永入地獄無有出期。今毀讀誦者亦如是等也。經藥王其有下。三讀誦得佛莊嚴具佛德故。則為如來肩所荷擔者。為有二義。一被也則佛所重故。二作義即自肩亦擔佛所擔大菩提也。經其所至方下。四在處應禮讚人尊處勝故。五四事應供養。真實福田故。經所以者何下。此釋所以。由此法華最深密故不付阿難。唯付藥王等。極祕密故。經爾時世尊至并供養持經者下。十六頌。分三。初二頌敘法師可尊應可供養之所由。次十三頌頌前法師之德。後一頌結成法勝故人可尊。初中亦二。初一頌得住運智。即真智性二空真理。後一頌得真智相。一切種者即後得智。及智慧者即根本智。經若有能受持下。十三頌。頌前法師之德。中分二。初三頌歎法師勝。後十頌尊重。初中分三。初頌佛使。次頌捨淨土。後頌隨願自在。經應以天華香下。十頌。頌可尊重。分二。初四頌正歎法師可尊重。後六頌挍量罪福勸生尊重。經若於一劫中下。挍量罪福。中為二。初二頌挍量罪。後四頌挍量福。經爾時佛復告下。第二段。明法法師。中初長行。後偈頌。初中有三。初明法難信解勿妄宣傳。次在在處處若說若讀者下。明是法身舍利應可供養。後若有善男子善女人下。明說法儀則。此初也。經藥王此經下。二明勿妄宣傳。經藥王當知下。明由法其人法師復成勝德。有七勝德。一佛衣覆。二佛設念。三有大信。四有志願。五有善根。六佛共宿。七佛手摩頭。其文可知。經藥王在在處處下。明是法身舍利應可供養。有二。此初明是法身舍利。經若有人下。明由此人成法師亦為勝德。有四。此初禮供此經。得進菩提。趣向法身故。經藥王若有人下。二見聞此經善行勝道。是正因故已入劫數。名行善行。文有七行。謂見乃至供養。其文可見。經藥王譬如至知水必近下。明喻也。有人者喻學出要者。渴乏者喻在生死無正法水。須水者論云喻佛性水成大菩提故。即教所詮之理性。初地菩提。高原者廣平曰原。喻佛正法出過眾道之先。難可登陟說為高原。即以生死外道之教名平川。川之中有高原故。穿鑿求之者。鑿者鏨也穿也。以妙慧為先。三業為作具。簡擇推尋求菩提故。猶見乾王者。即昔日權二教跡。令無大乘之相名知水尚遠。施功不已者。二利不息故。謂適般若空教大乘。有菩提之勢與濕土名。遂漸至泥者。喻聞此經教。知水必近者。論云。受持此經得佛性水。成菩提故。近於所詮佛智慧也。即顯二乘為遠。大乘教為近。空教為疏。中教為親。經菩薩亦復如是下。合有二。初摽後。釋聞解習三如次三慧。經所以者何下。此釋所由。大菩提法為因有果。有近正因有遠傍因。開方便門者。即攝遠傍因。昔說二乘教理行果。顯真實相。即攝近正因。今說一乘教理行果。一切皆盡並屬此經。經藥王若有菩薩下。四聞經驚疑新學具慢初學菩薩凡聲聞故。經藥王若有下。第三大段。明說法儀則。有二。初教示儀軌。後若依我軌佛則隨順。初文亦三。一問。二示。三結。此初也。經是善男子下。示有二。初摽。後釋。此初也。經如來室至一切法空下。釋也。恒常安處身心於慈悲故名為室。心行調順堪耐勞苦名忍辱衣。安身心於空境故名為座。經安住是中下。三結。經藥王我於下。若依我軌佛便隨順。有三。此初令聽。經我雖在異國下。此明令得見及不忘失。逗音徒鬥反留也。經爾時世尊下。十八頌半。分二。初十六頌半頌說。後二頌明能說能受二俱益相。初中為三。初一頌頌難信解勿妄宣傳。次四頌頌法為舍利聞人近菩提。後十一頌半頌說法儀軌。此中分二。初二頌半頌儀軌。後九頌頌佛隨順。此中分六。初一頌明行忍行。次三頌明我在餘國令化聽法。一頌為作衛護。二頌現身令憶念。一頌具德方見佛。一頌令八部聽法。其文可見。

見寶塔品

    三門同前。初來意有三。一者論云為除三種無煩惱人染慢說三平等。三慢者。一信種種乘異。二信生死涅槃異。三信彼此身異。三平等者。一乘平等如前已說。二法平等三身平等。如其次第對治前三慢今治後二慢。故此品來。二者法花論說十無上中。第五示現清淨國土無上故示現多寶如來塔。多寶塔涌分身佛集。佛放一光。見於十方各五百萬億那由他恒河沙等國頗梨為地。又變八方各四百萬億那由他土為淨。示佛國淨。顯今法勝佛土由來清淨。故此品來。三者初四品明讚重流通中。今此一品顯法可尊。但說經處。多寶必聽以為靈證勸發信心。故此品來。次釋品名者。佛體所居名塔。眾珍所成名寶。塔以寶成故名寶塔。或寶謂多寶。多寶之塔。見者現世所現即寶塔。又見者睹所見即寶塔。持業依主兩釋如次。故名見寶塔品。後釋文者。經爾時佛前有七寶塔至住虛空中下。初長行中有二。初塔涌。後將至付屬。初中亦二。初塔涌印說。後塔開聽說。初中有五。謂初摽有塔。乃至五所至。法花論云。解十無上中。第五示現清淨國土無上故示現多寶如來塔。中有九。一一切佛土清淨。乃至九同座。經種種寶物下。明嚴相。有二。初明八嚴。後重明幡蓋嚴相。此初也。種種嚴喻萬德具。五千欄盾楯者喻信等五力。各以百行業道資長方成五百。各除十惡故成五千。龕室千萬者表禪室甚多。龕音品含反塔也。餘文各有所表。煩故且止不說。經其諸幢幡下。重明嚴飾幡蓋相。表具七聖財。經高至四天宮。此所至也。表高出四生之上以垂化也。經三十三天下。明靈祇敬奉。分二。初諸天雨花。後八部供養。經爾時寶塔中下。明佛神功。印經勝德。其文可見。經爾時四眾下。第二段。塔開聽說。證經之可重。有三。初明因由。次明開塔。後明見讚。經爾時有菩薩下。明樂說言請。經爾時佛告下。答有三。初摽。次第。後結。此初也。論云住持者。示現諸佛如來法身自在力故。化相法身自在力故。全身在塔住持經。乃往過去下。釋有四。此初佛身。何故一多寶為證非多佛耶。論云略者多寶如來身一體。示現攝取一切佛身故。即是一身攝一切身。身平等故。經其佛本行菩薩下。二陳本願。經彼佛成道已下。三彰誡敕。經其佛以神通願身力下。明願遂也。 經大樂說令多寶如來塔中下。三結告也。經是時大樂說下。上辯因由。下明開塔。有四。此初請也。經佛告大樂說下。答有二。此初陳多寶本願。經大樂說我分身諸佛下。明召集佛。經大樂說白佛言世尊下。明重請也。經爾時佛教下。許開有二。初集分身。後正開塔。初文有四。一此光照去。二彼佛言來。三變土延賓。四持花慰主。經彼諸國土下。有三。一士相。二眷屬。三覆蓋。經彼國諸佛下。有二。一說法。二助化。經南西北方下。例餘方也。經爾時十方諸佛下。第二彼佛言來。經時娑婆世尊下。第三變土延賓。有四。一變大千。二佛便坐。三又廣變。四佛方安。初中亦二。初變土。後移人。初中有三。初現淨。次滅穢。後香華。何故變穢為淨耶。答論云示現一切佛國土平等清淨故。經唯留此會眾下。此明移人。根熟堪聞故留之。無緣不堪故去。經是時諸佛下。第二佛便坐。有二。初佛持俱來。次樹座之相。後佛座不足。此初二也。經爾時諸佛各於此座下。明佛座不足。經時釋迦牟尼下。第三又廣變有二。初一變二百。初文有五。初變土量。二變惡生。三變淨相。四變惡土。五變嚴土。此初也。經無有地獄下。變惡生也。經所化之國下。明變淨相。經亦無大海下。明變惡土也。經通為佛一國下。明變土嚴也。經釋迦牟尼下。第二變二百。文亦如前。經眾爾時東方下。第四佛方安處。有三。初一方安。次例餘方安。後遍滿安。此初也。經如是次第下。例餘方安。及遍滿安。經是時諸佛各在寶樹下。集分身中有四。此為第四持花慰主。有二。初明遣使。後明例遣。初文有三。初告去處。次命傳言。後教花。齎節稽反持也。掬渠笈竹反取也。經爾時釋迦牟尼下。明正開塔有三。初事訖住空。次時眾起睹。後釋迦正開。此初也。經一切四眾下。明時眾起睹經於是釋迦下。明佛正開。鑰以灼反門鍵也。開下柱也。經即時一切下。第二大段。開塔聽說。證經之可重中。下第三段明見讚。有二。初見身聞言。後讚歎華散。此初也。經爾時四眾。明讚歎華散。經爾時多寶佛下。長行中下第二大段。募眾說經陳方付囑。有三。初塔中同坐。次眾處空中。後勸說付囑。初亦分二。初命。後坐。此初也。經即時釋迦下。此明坐也。問何故二佛同坐一座。答表三乘同坐一乘之床。眾生亦同一乘座故。經爾時大眾下。眾處空中。有二。初請。後引。此初也。經即時釋迦下。此引住空。表聞一佛乘住佛果故。經以大音聲下。勸說付囑也。此乃釋迦之所募勸。經爾時世尊至不勤為法下。四十八頌。分二。初十二頌。頌前塔踊聞法證經勝妙。後三十六頌。六頌前募眾說經陳方付囑。初中亦二。初一頌半塔踊印說。獎勸眾人。後十頌半開塔聽說以勸眾人。此初也。經此佛滅後下。開塔聽說以勸眾生。有二。初二頌頌因緣。後八頌半頌開塔。不頌第三見讚。此初也。梵云阿僧企耶。云無殃數。殃盡也。經又我分身下。頌開塔。分四。初三頌分身集意。一頌變土。二半佛坐。二頌顯身出香利生住法。此初二也。經諸佛各各下。明佛座。經身出妙香下。顯身出香利生說法。或釋迦自出。或分身出香。經告諸大眾下。三十六頌。頌前募眾說經陳方付囑。分三。初十九頌半陳募說經。次十九頌對比勝劣。後七頌半重募諸人結成勝行。初中亦此文三頌半募持讀誦者令其自誓。經諸佛子等。募護法者令其自願。經若說此經下。二頌募說法者。此為見我等勸令發願。經諸餘經典下。十九頌勤比勝劣中分六。此初五頌勤比說難中。分二。初四頌舉易。後一頌對比此經難信難解。理智妙故陶練難成。擲直炙反投也。古作擿也。經假使有人下。此對比書難。把蒲巴反也。經若以大地下。此對比讀難。經假使劫燒下。此對比為一人說難。經若持八萬下。此對比聽難。經若人說法下。五頌對比持難中分二。初三頌對比。後二頌結成持勝。此初也。經我為佛道下。結成持勝。經諸善男子下。七頌半聖募諸人結成勝行。分五。此初一頌半募持邀誓。一頌半順佛心。一頌半順正行。一頌紹佛位。二頌利世間。經此難持下。歎順佛心。經是則勇猛下。順正行也。梵云杜多。此云除棄。此有十二。如瑜伽等說。經能於來世下。此紹佛位。決定信厚名淳善。有本為純字。唯是善也。經佛滅度後下。明利世間。其文可解之。

法華略抄卷第三

提婆達多品

    三門同前。來意有三。一者論解六記中。初四無怨記云與提婆達多記者。示佛無怨惡故。故此品來。二者四品讚重流通中。此為第三。顯持此經人可尊重。不吝軀命以求此法。於怨家所以身為床。故此品來。三者顯此經用。妙利益之邊成道亦疾。即是海會大眾龍女成道。故此品來。次釋名者。提婆天也。達多授也。佛之黨弟也。斛飯王之子。從天乞得。天授與之故名天授。後釋文者。經爾時佛告下。此品大文分二。初明天授與佛違犮。欲顯但能持經不問怨親皆是善犮。後明文殊與一切眾順友。說經益多速疾。初復分三。初明佛昔重法以求經。次明天授由經當來作佛。後結聞經獲益。初文有二。初明往昔求法。後明結會今古。偈後文是初中復二。初長行及偈明求法。後二頌求法所由。初長行分三。初明求法。次明仙許。後明隨順。求法有三。初求法。次明修行。後明訪法。此初也。

持品

    二門分別。一來意有三。一者初科四品明讚重流通中。初之三品讚重人法勸人流通。此之一品時眾奉持。二者依十二品明一乘境中。分三。上來初八品正明權實三根得記。次上三品歎人美法勸募持行。此持一品稟命捨權持行實法。故此品來。三者論云持力有三。謂法師品·安樂行品·勸持品。法師通能所持。安樂行唯所持。此品能持。故此品來。次釋名者。持者住令不壞。書寫乃至修行皆名為持。非唯十中一受持也。前明募說亦讚書讀等人。今此云持。故知持通十行令法久住。眾生利益總名持。亦有經題名勸持品。本論亦言勸持品。因前佛勸而令持之。或此品中。佛顧菩薩亦即勸持。理雖未爽然經多分單名持品。後釋文者。經爾時藥王下。此品大文分三。初二萬菩薩請此方持。以眾生等惡故。次四類聲聞請他方持。此處難化不能堪故。後八十萬億那由他菩薩。此彼俱持力勢故。初文有三。初請護持。次明惡人。後明不怖棄命持經。此初也。

安樂行品

    三門分別。一來意者有五。一者初科三流通中。上來四品讚重流通。自下七品學行流通。此安樂一品所學弘經之行。涌出等六能行之人。人由法以成德。法藉人以弘宣。若無所學之人其人何由建德。故安樂品為所學行。若無能行之人其德無因廣布。故涌出等為能行人。故此品來。二者後科十九品為正宗中有三。向來十二品明一乘境訖。次下二品明一乘行。此品明所行行。後涌出明能行人。故次二品來。三者為除七慢中第六集功德人。謂有功德人說大乘法。而取非大乘增上慢。為說髻中明珠與之。論云第六人者說大乘法。以此法門一乘與之。令二乘同十地行滿。今者如來密與解釋。如解明珠。此品明之。故此品來。四者論解第十無上七力中持力者。謂法師﹒安樂行﹒持品。此安樂行是所持行。前持品明能持。必有所持之行。故此品來。即是文殘。五者論云六者示現說無上故說髻中明珠與之。是前義殘。故此品來。次釋名者。離危怖曰安。適身心為樂。威儀可軌語言有則心除諂慢之流。志蘊慈悲之品。緣涉靡輟名之為行。安樂是果。行是因義。安樂之行是依主釋。又持業釋。後釋文者。經爾時下。大文分二。初啟請。後開示。此初有二。初讚希有。後請說軌儀。此初也

從地涌出品

    三門同前。來意者有三。一者七品明學行流通中。前之一品明所學行。下之六品明能行人。能行人中分四。此之一品正明現在具安樂行流通之人。壽量及分別功德品。因釋此疑展轉生起。隨喜及法師功德品。明助正依安樂行流通之人所得功德。常不輕品明佛身往居因行安樂行忍辱等流通此經。今得佛果勸諸眾生應勤學。故此品來。二者兩品明一乘行中。前品明所行行。此品明能行人。故此品來。三者論云七者示現教化眾生無上故地中涌出無量菩薩。此中明佛已曾教化無量菩薩行此四行。踊出持經勸諸眾生云何不學。故此品來。次釋名者。涌謂上昇。出謂顯現。從地上昇向顯現。名從地涌出品。次釋文者。經爾時他方下。大文分四。一他土請持。二如來不許。三此方涌出。四菩薩疑生。此初也。
    
如來壽量品

    三門同前。來意有五。一者七品學行流通中。涌出下六品能行人。中分四第二段壽量及分別功德。因釋前疑展轉生起。前明踊出皆言佛化。位高眾大時會疑生。今辨法身本無起滅。化佛近成報身久證。化於此眾何所疑哉。故從前品後此品來。二者十九品為正宗中。下之五品明一乘果。中分二。初二品明已滿果。後三品明未滿果。初中又二。初正明已滿果。後辯時眾證獲不同。故此品來。三者論說對治七慢之中第七無功德人。於第一乘不集善根。而不取為第一增上慢。為對治此說醫師喻。又云第七人者根未熟。為令熟故示現涅槃量。故此品來。四者論云八者示現成大菩提無上故。示現三種佛菩提。三身在此。故此品來。此為文殘。涅槃為義殘也。次釋名者。如來者法報化身之通名。壽者所受之命。量謂齊限。此品明此三佛命之齊限故。名如來壽量品。後釋文者。經爾時佛告下。大文分三。初釋迦三敕。次彌勒四請。後如來正告。此初也。
    
分別功德品

    三門同前。來意有三。一者二品傍釋涌出疑中。前說權實兩佛理智二身。總萬德之鴻基。綰三明之極體。窮神盡妙。聞之者悟心契智。符真融之者道。今明階位。故此品來。二者果五品。分二中。初二品明已滿果。因前品正明已滿果。此品辨時眾因此證獲不同。故此品來。三者論解十無上中。第十勝妙力無上。餘殘修多羅說。又云自此以下示現法力及修行力。法力者五門。一證二信三供養四聞法五讀誦持說。此品說上三門及初四門少分。故此品來。釋名者。功謂功勞。聞法力用。德謂道德。體即福慧。由聞妙法功力所得之德。故名功德。此品辨釋分別諸功德事故。名分別功德品。後釋文者。經爾時大會下。品文分二。初一長行頌明時會獲益現前階降。後諸長行與頌明挍量勝劣後時利益。初文有四。一摽時益。二佛告益。三供養益。四領受益。此初也。

隨喜功德品

    三門同前。來意有三。一者七品學行流通中。後明能行人。分四。自下第三有二品。明傍修行及正依行功德多少。此品明傍修行之福。故此品興。二者一乘果中上二品明已滿果。自下三品明未滿果。分二。此品明傍修隨喜福果多小。故此品興。三者論云法力有五。前已明三。此為第四聞法。由從他聞能生隨喜故名聞法。此品廣明故品來也。釋名者。隨者順從之名。喜者忻悅之稱。身心順從深生忻悅。以此為因生功德果。此品廣明故名彼品。後釋文者。經爾時彌勒下。品文分二。初彌勒請。後世尊答。實中有二。長行頌故。

法師功德品

    三門同前。來意有三。一者六品能行人中。前明傍人能修行者福。未明正修行法師之福。今正明之。故此品來。二者下二品明正依行福果小中。初品總明得果多小。後品引已證成得者。故此品興。三者論解法力有五。第五讀誦持說。故此品來。釋名者。依法修行可為軌範故名法師。唯能行者非所行法。此品明法師之功德。故名法師功德品。後釋文者。經爾時佛告下。大文分三。初告修行法師差別。次顯所得功德多小。後顯六根殊勝果用。此初也。

常不輕菩薩品

    三門同前。來意有四。一者能學行人雖有六品分四。此為第四。明佛自身往居因位行安樂行修忍辱等流通此經。當得安樂。今說此經。勸勵時會。故此品來。二者三品明未滿果中。前明行行六根清淨。未知得者實誰是耶。今說自身往行彼行得六根淨。勸勵時會。故此品來。三者欲顯行安樂行威勢無比。我為不輕行安樂行。眾生于時行損害我。初受苦還由我力並得佛道。況親自行而不作佛。今說此緣以利時會。故此品來。四者論說六種記中。此明具因菩薩與記。故此品來。釋名者。常者恒義。不輕者恭敬義。觀他四眾具佛性因。勸他修行必得作佛。三業恒時虔恭敬仰。故名常不輕。後釋文者。經爾時佛告下品文分四。初牒前違順所生罪福以示眾人。第二別顯於說經持經之人違順人相。第三結會今古以示眾人違順之相。第四結勸眾人除違行順。此初也。

如來神力品

    三門同前。來意有三。一者三流通中。此下八品付受流通。示相付囑稟命行。故神力·囑累付囑令行。餘之六品受命流通付囑分二。一作神通令信付囑。二手摩頂令行付囑。今此即初。故此品來。二者依第二科十九品為正宗訖。自下八品是流通分。神力﹒囑累勸信付授。後之六品稟命流通勢與前同。三者論云修行力有二。第二說力有三法門。神力品示現顯佛世尊有此神力故。能說法皆實不虛。勸示眾生。故此品來。釋名者。分身能寂俱號如來。妙用無方曰神。威勢能摧為力。分身等佛各現妙用。莫可方比。威勢能摧耶見不信。以勸生信。如來神力此品廣明。名如來神力品。釋文者。經爾時千世界下。品文分二。初涌出請。後如來付。此初有二。初摽後釋。此初也。

囑累品

    三門同前。來意有二。一依今時品次第者。付囑有二。已上神力令信付囑。此是摩頂令行付囑。故此品來。二者依本論。此品於普賢品後說。故論云護法力者謂普賢品及後品示現。此手摩頂佛自護法令其流行。故此品來。釋名者。囑謂付託。累謂重疊。再三付託令其護持。故名囑累品。釋文者。經爾時釋迦下。品文分四。一如來付囑。二菩薩敬受。三令塔等還。四眾皆歡喜。初中有三。初三業加持付囑令行此經。二若有眾生下。若不信此經令行餘經。三汝等若能如是下。結成勸意為報佛恩。初文又三。初以手摩頂付令流布。廣作饒益。次復摩頂付令受持。普令聞知。後釋所以勸令演說。此初也。

藥王菩薩本事品

    三門同前。來意者。上之二品既明付授下之六品受命流通。准本論。文分之為五。是即初。藥王自行苦行力以流通。藥王時雖在會。說其過去燒身燃譬。自行苦行以通正法。利益時會。故此品來。釋名者。藥者能去疾之神功。王者有自在之威力。本者因由。事者體業。今此菩薩願為藥樹。療八塵之痼疾。除七漏之深痾。勢力無雙威神罕匹。故名藥王菩薩。今此品中。敘彼本因修行之事。以利時會。名藥王菩薩本事品。釋文者。經爾時宿王下。品文分六。初王華發問。二如來為答。三若復有人以下讚經妙德。四宿王華以下歎勝付授。五時眾獲益。六多寶讚揚。初文有三。初問次請。後辨請意。此初也。

妙音菩薩品

    三門同前。來意者。論云教化眾生行苦行力者。妙音品示現。妙音現在東土。密在此方。本傳法華教行苦行。今放光召集以示眾人。勸發勝心弘通經法。故此品來。釋名者。音謂音聲。妙謂殊妙。昔住因中。好設樂以供佛。今居果位。善說法以利生。雙彰業德以摽其名。故名妙音菩薩。此品明彼事。故名妙音菩薩品。釋文者。經爾時釋迦下。品文分四。一神光往召。二妙音來至。三事訖還國。四時眾得道。初文有二。初放光。後所至。此初也。

觀世音菩薩普門品

    三門同前。來意者。論云救眾生諸難力者。謂觀音。陀羅尼品示現。觀音救未發心眾生難。令離眾苦發心持經。陀羅尼救已發心持經者難。令離苦持經。又觀音以天眼耳他心三通護持經者難。陀羅尼二聖二天十神。以明咒護持經者難。故此品來。釋名者。觀者察義。俯救悲慧。世者可破壞義。體即生死有情世間。音謂音聲。有情語業。世間有情起音聲以歸念。菩薩以大悲慧俯觀隨救。名觀世音。正義應云觀自在。諸三業歸依必六通垂化。無暇危苦飛輪摧拔。作不請友。為應病醫。攝利難思名觀自在。普者平等遍滿義。門者入出之由處。諸三業歸依必垂救平等。示出苦入樂所由處所故名普門。此品廣明。故名觀世音普門品。釋文者。經爾時無盡意下。品文分四。一問答名因。二問答化行。三持地讚歎。四結成時益。初二文有頌。初文有三。一問名因。二答字義。三挍量持名功德勝劣。此初也。

陀羅尼品

    三門同前。來意者。論云為護眾難。如前已釋。釋名者。梵云陀羅尼。此云總持。念慧為體。以小略密無義文字神力加持威靈莫匹。摧耶殄惡。樹正揚善。故名陀羅尼。此品明之故名陀羅尼品。釋文者。經爾時藥王下。品文分三。初持經之福。次明神咒之方。後明時眾獲益。此初有二。初問後答。此初也。

妙莊嚴王本事品

    三門同前。來意有二。一者論云功德勝力者。妙莊嚴王品示現。此明淨藏淨眼持法華經。因滿道著功德勝力。迴耶見之父王。得當來之佛記。皆由法華功德之力。說彼本緣利益時會。故此品來。二者前妙音品明華德菩薩請問妙音所得三昧。因此自得法華三昧。今妙莊嚴王即是華德。未得三昧已前為王本著耶見。今明二子勸說父王。為善知識不簡怨親。以示眾人令弘此經。故此品來。釋名者。在俗皇貴妙珍綺以飾容。迴耶入真勝法寶而瑩體。故名妙莊嚴王。宿世因緣故名本事。釋文者。經爾時佛告下。品文分四。一敘本緣。二會今古。三勸人歸禮。四結成眾益。初文復四。一敘時。二摽佛。三明菩薩父子。四廣顯由緒。此初二也。

普賢菩薩勸發品

    三門同前。來意者。論云護法力者。普賢品及後品示現。囑累品佛自三周付囑護法。此品菩薩勸發眾人護法。故此品來。釋名者。仁慈悲悟曰賢。德利周滿曰普。此由內證一真外成萬德。所以德利周備仁慈慧悟。故名普賢。此品明普賢菩薩勸發信心持經入道。故名普賢菩薩勸發品。釋文者。經爾時普賢下。品文分六。一普賢。

法華略抄
