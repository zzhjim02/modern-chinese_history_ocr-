　　《大正藏》第60卷No.2220
　　大日經供養次第法疏私記卷第一

　　金剛弟子阿寂記
　　將記此供養次第法疏要義。略爲三門。謂一明疏題目。二明疏主序。三明唱本作釋。初中亦二。初正釋題目。後擧撰號。初中大等十一言擧所依本經。爲所詮之法體。疏一言出能依末疏。爲能詮之名義。卷上兩言。簡異卷下以爲義。二從零下出撰號。中零妙寺者。此疏下卷末云。此文造人新羅國零妙寺（云云）是即疏主所居之寺號也。僧者和合爲義。就此有多種僧。如妙印鈔引涅槃等廣釋之。今存二種僧。所謂聲聞僧。菩薩僧也。外現聲聞形之邊即聲聞僧也。内證理智和合之義即菩薩僧也。禀釋迦如來之大慈大悲氏故云釋也。是即簡異非於外道六祖之末弟也。不可思議者。此有内證外用悲智齊廣大甚深不可思議。故云不可思議。撰者存略爲義。所謂面隨從於善無畏。能所視聽統廣存略。而著記故云撰也。問置撰號何人所作耶。答曰。彌天道安時始置之問何故名彌天耶。答曰。取秀句之詞而爲名。所謂有俗人。號曰習鑒齒。此人行道安之許對法師時。即道安問曰。汝何人。答云我是四海習鑒齒習鑒齒即問曰。汝何人法師即答曰。彌天道安（云云）故名彌天也。是即相互寄我智慧深廣於一天四海而爲自稱也。
　　二從稽下。明疏主序中自爲三。一明歸敬序。二明發起序。三明大綱序。
　　初中亦三。一明歸敬佛寶。二明歸敬法寶。三明歸敬僧寶。
　　初中亦二初明能敬相。後明所敬尊。初中稽首者。即以此兩言省三句之頭。所謂奉稽首三寶也。是即以行者尊頂。而稽三寶之尊足。當知敬禮深重義相也。
　　二從毘下。明所敬尊中。毘盧遮那佛者是即擧心王攝心數所謂以兩部曼荼心王心數悲智圓滿之兩足。案修眞言者大度量勇銳之頂上。是三平等之深致也。又是諸佛灌頂之表儀也。以此不思議加持力故如來萬德與行者衆德無二無別。以無二無別故。爲普門法界大導師。而堪能撰記此經甚深之奧義。故云稽首毘盧遮那佛也。
　　二從實下明歸敬法寶。中亦二。初擧本有。後擧緣起。初中實相者。即●字實義。所謂本不生之實相也。今宗所言實相者。唯是一相。所謂不生不滅無自性之一相是也。法者自性清淨之妙法。所謂一切衆生自己本來八分肉心是也。智者清冷無垢之月輪也。是即圓明之上普賢二法悲智二德也。故論云。於内心中觀日月輪。又云其圓明則普賢身。亦是普賢心。後次實相者●字即佛部。法者●字即蓮華部。智者●字即金剛部也。指如是法位常住普賢大菩提心。言實相法智也。是故略出經云。普賢法身遍一切。能爲世間自在主。無始無終無生滅。性相常住。等虛空。大日經云。虛空無垢無自性。能授種種諸巧智。由本自性常空故。緣起甚深難可觀。論云法爾應住普賢大菩提心。大般若經云。一切衆生皆如來藏普賢菩薩自體遍故。以如是義故云實相法智也。緣起法者。總四種法身之說教。通以爲緣起法。所謂十方三世一切三身如來所說之正法也。故歸依方便偈云。三種常身正法藏。又疏第九釋第一不捨正法戒云。謂一切如來正教。皆當攝取修行受持讀誦。如大海呑納百川無厭足心。若於諸乘了不了義。隨一切法門怱生奇捨之心。故知。今眞言行者所歸之法寶藏可如此。是即第一三昧耶戒也。
　　問何故今以此一句七言。攝盡本有緣起諸法寶藏可得意耶。答。悉地出現品。說三世無量門決定智圓滿法句云。虛空無垢無自性能授種種諸巧智由本自性常空故。緣起甚深難可難此中初二句。說本有圓明之上法爾無作悲智具足。是即能生之自體也。後二句。說緣起難思之上種種方便難見巧用是即所生之諸法也。就中此品。說四種眞言二箇祕印。是即一宗奧義。一經源底也。非面授不可知。是故如來爲示如此祕奧。先說此圓滿法句標幟，应为竖心旁，无法打出]本有緣起之諸法。不出●字大空無自性之法句也。爰以疏主依圓滿法句偈。而案一句七言之法寶歸依句也。所謂實相者虛空無自性之義也。法智者能授種種諸巧智之意也。又祕密曼荼羅品說如來發生之偈云。能生隨類形諸法與法相等。此中能生之兩言。彼法句之中初二句之義。即今實相法智之義門也。隨類形以下。彼偈之中彼二句之義。即此緣起當之義相也。然則。巧以此一句七言。攝盡本有緣生之一切法寶藏也。三從聖下明歸依僧法中。聖者等者。是即擧深攝淺所謂從等覺至初地已上。號爲聖者也妙音者。梵云曼殊。此云妙音所謂曼殊師利菩薩也。阿闍梨者。此云軌範師。此大聖以悲愍一切衆生故。依大日經王。說此供養次第法。爲未來惡世一切衆生成不請軌範師。而流傳三密之決要。爲報此重恩故。殊歸依此尊本誓悲願。總歸依兩部理智和合僧也是故歸依方便偈。云勝願菩提大心衆當智不可限大聖一尊也。
　　二從垂下。明發願序中自二。初明請加被。二明發起所期果海初中垂恩者。言願垂布慈悲本誓令知見撰述之本旨也。後明發起所期果海中。法性者。自性清淨無自性法也。海者深廣無際之義。所謂清淨法界。圓明常住海也。發起令證入如是平等一味諸佛果海也。
　　三從大下。明大綱序中二。初明述大意。二明說來意。
　　初中亦爲五。一明擧經總標總別兩題。二明述自性圓明法體。三明三明三密加持化用。四明簡擇根機。五明擧灌頂勸發。
　　初中大毘乃至第一者。爲標經軌大綱。先總牒總別兩題。而總顯有四門。其義在文可見。
　　二從釋下。明述自性圓明法體中。亦有四。一明總牒別列。二明本有大智。三明本有大悲。四明結歸●字。初總標別列自可見。
    二從初夫下。明大智門中。眞性者無自性也。至理者不生之理也。離言者出言句故。絕像者越形色故。
    三從應下。明本有大悲門中。應機示現者。法爾無作同體大悲應物而影現。譬如一相摩尼隨緣現色。故云應機示現也。無相而現相無形而顯形。故云無相非顯也。
    四從所下明結歸阿字中。阿字等門者。阿字本不生義也。以此阿字本不生故。從此阿字所生迦等諸字皆入阿字門。故不生不滅不可得。所謂迦字作業不可得。乃至訶字因業不可得者。即是迦等諸字實義也。所言不可得者。即是字字之圓明也。故云所謂阿字等門妙明其理也。妙謂妙極即妙印也。明謂圓明即眞言也。其理者自性心蓮之實理也（更問）。
    三從今下。明三密加持化用中。亦二。初擧能說大經後明所說三密。初中。今此經者總指七軸妙經也。
    二從理下。明所說三密中。理蘊於詞者指阿等諸字聲字實相。所謂聲字爲能蘊實相爲所蘊。所以然者阿字之聲即蘊本不生之理。又阿字之字形即蘊本不生之理。故云理蘊於詞也理者不生無自理也詞者阿等聲字也。然能蘊所蘊共畢竟不生。其意解斷文句。故云意絕文外也（已上約意密明義）是故等者。如是内證眞實境界雖非言句所詮如來以大悲方便門故。住自在神力加持三昧。普門令無量衆生利益安樂故。云是故乃至眞言也。此中對以祕印者身密門也。導以眞言得。口密門也（已上約身口明義也）。
    四從所以下。明簡擇根機中自三。一簡慢法者。二簡非器人。三簡未入壇者。初中所以者言。次上明三密加持即身成佛之祕奧故。如此甚深祕密之法門慢法者及劣惠人。所不堪所聞故。而明簡擇其人之所以故云所以也。是故疏第三云。即心成佛旨趣難知。若不從師受學者。恐未來衆生輕慢法故。不能諮謗善知識未蒙三密加持而自師心執文。輒自修學久用功力無所能成。反謗此經謂非佛說乃至以如是因緣感遺法業於無量劫墮惡趣中（云云）故云若不從師受學禁入其門也。所言其門者。即三密修行之門也。
    二從非下明簡非器人中。非其入者。雖非前慢法者其根性劣弱。而無大度量勇銳之心。動住自調自度之思。是故。論云。若有上根上智之人不樂外道二乘法。有大度量勇銳無疑惑者。宜修佛乘。故云非其人者。制妄授傳也。
    三從未下。明簡未入壇者中。未經灌頂等者。今灌頂大略有二種。所謂授明與阿闍梨位也。就中有得授明灌明然後可聽之法。復有得阿闍梨位。然後可聽之法。如此次第法則是即十方三世諸佛同一本誓三昧耶戒也。若有人不經如是次第法則。而妄諮聽見聞修行其法者。犯諸佛同一三昧耶。必定墮在大地獄。故云未經灌頂禁其輒聞也。
    五從若得下。明擧灌頂勸發中自二。初擧授明灌頂勸發。後擧阿闍梨灌頂。勸發。初中若得見聞頂禮等者。於此中而有三種。不同。所謂遙見。投花。授明是也。祕密曼荼羅品中云初見漫荼羅乃至隨教修妙等。二偈八句之文分明也（更問）滅除恒沙之罪者。具緣品中說此授明灌頂之功德。云無量俱胝劫所作衆罪業。見此漫荼羅消滅盡無餘也。以是義故。云滅除恒沙之罪也。
    二從如下。明擧阿闍梨灌頂勸發中亦二。初明釋傳法義。後釋祕密義。初中明義者。如說奉行乃至其身者。凡此一十二言兼含傳法祕密淺略深祕等。種種無盡之灌頂。然間先以此文。顯明傳法灌頂法則得益者。如說奉行等者。依具緣品所說。擇地造壇曼荼羅及世間成就品等有相持誦法則次第而修行故。云如說奉行者聽海集於其身也。故祕密曼荼羅品。說傳法灌頂云。復次許傳教說具三昧耶雖具印壇位如教之所說。故云如說奉行者也。德海集於其身者。具緣品說傳教灌頂之功德。云何況無量稱住眞言行法行此無上句眞言救世者。止斷諸惡趣一切苦不生。若修如是行妙惠深不動。又云爾時金剛手白佛言。世尊若有諸善男子善女人入此大悲藏生大曼荼羅王三昧耶者。彼獲幾所福德聚。如是說已佛告金剛手言。祕密主從初發心乃至成如來所有福德聚。是善男子善女人福德聚與彼正等。以如此義故。云德海集於其身也。二約祕密釋其義者。所謂如說奉行等者。是即依悉地出現品四種眞言。成就悉地品摩訶薩意處内心相應瑜伽。祕密曼荼羅法品以字燒字因字更生句。同位品等至三昧所現之布列莊嚴之大地。及通同法界之曼荼羅。祕密八印品之持誦。阿闍梨眞實智品以心而作心之持誦。持明禁戒品等起自眞實不生疑慮心之三平等祕句等。而如法如說習修觀察三密相應故。等虛空無邊德海聚集於其身故。云德海集於其身也。以如是等義門祕密曼荼羅品說祕密灌頂。云未逮心灌頂祕密惠不生。是故眞言者祕密道場中具第五要誓隨法應灌頂。當知異此者非名三昧耶。又具緣品云何況無量稱（乃至）妙惠深不動。問此文是先引爲傳法灌頂之證。何故引之爲祕密灌頂之證耶。答文依執見隱義追機根顯。是即大乘機之所要也。何況今此經王文文兼四祕句句含三等。是故何況無量稱之言宜通傳法祕密。住眞言行法之義豈不亙淺深。是故有智者須准行耳。問以何得知。今以若得見聞等二十五言略說。授明及阿闍梨位二種灌頂云何。答下持誦法則品云。得阿闍梨灌頂乃應具足修行。非但得持明灌頂者之所堪也。又御請來表云。禀授明灌頂再三。沐阿闍梨位一度。明文在之何致疑難乎。問云。若爾者六度本經。有此說耶。答爾也。問然者其說所何耶。答祕密曼荼羅品說五種三昧耶中。授明三種傳法一種。祕密一種。 已上五種攝略爲二種。彼現文明白也。非面授難知（更問）。
    問。今所言大意者。總爲通七卷大意。將又別爲限供養次第法大意耶。答。總亙七卷大意也。問。以何得知通七卷如何答。爲宜七卷大意。先擧本經具題目而以四門分別。明知通七軸也。何況今此供養次第法。既依六卷經。即如云我依大日經王說。豈何不通本經之大意耶。問。若然者亙七軸道理文證有之耶。答。有之。問。何文何品耶。答。今大意言眞性至理離言像者。住心品所說之自證三菩提不思議法界是他。即如經云。云何菩提。謂如實知自心。是阿耨多羅乃至彼法少分無有可得。何以故虛空相是菩提。無知解者亦無開曉者。何以者菩提無相故。又應機示現無相非顯者。如經云毘盧遮那如來加持故奮迅示現身無盡莊嚴藏。如是奮迅示現語意平等無盡莊嚴藏。非彼毘盧遮那佛身或語或意生。一切處起滅邊際不可得。又阿字等門妙時其理者。如轉字輪品云。善男子。此阿字一切如來之所加持。眞言門修菩薩行諸菩薩能作佛事普現色身。於阿字門一切法轉。凡於此經中處處往往難說阿字門。正說阿字一字眞言。專有此處。故疏注云正是阿字眞言。加之字輪品。阿闍梨眞實知品。成就悉地品等文義一向此謂也。又理蘊於詞意絕文外者。如成就悉地品摩訶薩意處念彼蓮華處。乃至古佛所宣說等之瑜伽。以是等義門故云理蘊於詞意絕文外也。又對以祕印者如密印品等。導以眞言者。如普通眞言品等。次若不從師受禁入其門者。如疏第十三云世人慈育稚子。雖復情無所吝。而不授與干將莫耶。以不知運用方便故必如傷其體。今此法門亦復如是。即心成佛旨趣難知。恐未來衆生輕慢法。故不能諮詢善知識。未蒙三密加持而自師心執文。輒自修學久用功力無所能成。反謗此經謂非佛說。以如是等因緣感遺法業。於無量劫墮惡趣中。所以修學眞言者要令先入漫荼羅也。是即十方三世諸佛菩薩。同一本誓三昧耶也。故密印品云。若異此者同謗諸佛菩薩。越三昧耶決定墮於惡趣。又祕密八印品云。祕密主是名如來祕密。最勝祕密不應輒授與人。除已灌頂其性調柔精勤堅固。發殊勝願恭敬師長念恩德者。内外清淨捨自身命而求法者。此中不應輒授與人者。總說不可授於非器也。除已灌頂者。今文所言。未經灌頂禁其輒聞者。即此謂也。其性非調柔者。是即非器之人也。非精勤等者。此又非道之者也。今文言非其人者制妄授傳者此義也。又恭敬師長念恩德者。今文言若不從師受學禁入其門者。即此意也。已上說佛性三昧耶戒之義門也。次若得見聞頂禮者等者。授明灌頂分是也。如說奉行者等者。傳法祕密灌頂分也。當知。今此大意之一段文略義廣。是故兼通七軸之大意也。
    第二從次說下。明說來意中自爲二。一明出家以前憲政。二明出家以後德行。初中次說等五言者別標也。昔在以下演其意也。百寮者百官也。遺制者先皇之遺命也。不敢違逆者。違母兄之命者非仁義故。暫即位也。鎭將者其國鎭守府之將軍也。禮拜遣使等者。鎭將聞小子諫答之旨趣。甚壞哀傷令讃嘆禮拜也。
    二從雖然下。明出家以後德行中。乃至經歷五十餘國等者。廣經歷五天普求顯密。各盡其宗旨。終眞言爲懷矣。自餘德如付法傳及住心品記。
    大文第三明唱本作釋中。大分爲二。一明題目。二明隨文解釋。
    初明題目中亦二。初時總題。後明別題。初總題中亦二。初擧所依本經題。後擧能依次第法。初中大乃至經者如疏第一及同私記委悉釋之。
    二從供下。明擧依次第法。中亦三。一明供養義。二明次第義。三明法義。初中供養者等者。祕密曼荼羅品云供養有四種。謂作禮合掌。并及慈悲等。世間與花香。從平發生花。奉諸救世者。結支分生印。而觀菩提心。疏十五釋云。當知供養略有四種。一是供養香花乃至飮食。此是供養也（私云今所言事供養是也）二合掌。謂禮敬也。此是印也（私云何印更問）三慈悲供養。四運心。謂想香花滿法界運心。即用合掌印也。此中初一事供養。第二合掌理也。第三慈悲第四運心須通於理事也。故疏釋云。并慈悲三事皆運心也。所謂作印已即運心供養也。當知。今所言理事二種供養者。彼品所說四種供養是也。
    二從次下。明次第中。次第者作禮者。今所言作禮者非壇前普禮。著座普禮等。是即指九方便中作禮方便也。從此以前皆是先方便。而非正供養次第之法則也。及發遣等者。始從作禮方便終至發遣。即正是供養法則。於其中間有衆多次第法則。故云及也。
    三從法下明法中。法者軌則之義。軌謂軌持。則謂軌則。所謂十方三世諸佛軌三平等而加持一切衆生故云軌持。則本誓願而安住圓明海會故云軌則也。復次深祕釋者。於色心實相光明寶閣中。而受三世常恒法樂身心歡喜悅樂。此名爲供養之義。故具緣品云。或以心供養一切皆作之。又疏十五云。四運心謂想香花滿法界。運心已即用合掌印（乃至）結支分生印觀菩提心（乃至）如供養花即用花眞言等也。心不定何由得然故云三昧自在轉也。此等意以住菩提心之圓明名爲供養也。復次第者。今經十住心次第淺深是即諸佛大祕密。一切凡夫所不能知也。是即曼荼羅具體法身。故次第不次第共不可思議而橫竪無礙自在也。故經第一金剛手問曰。大勤勇幾何次第心續生。佛答云。勝上大乘句心續生之相。諸佛大祕密外道不能識。我今悉開示。一心應諦聽（云云）疏一釋云。心續生之相者。雖此心畢竟常淨猶如虛空離一切相。而亦從因緣起有心相生。猶如大海波浪。非是常有亦非常無。若常有者不應風飈止息則澄然而靜。若常無者不應風飈纔鼓怒相續。當知是心從緣起故。即是不生而生。生而不生。無相之相常無相。甚深微妙難可了知。諸佛祕密之印不妄宣示。是故云諸佛大祕密外道不能識。我今悉開示一心應諦聽。復次第者菩提心爲初。大悲爲根爲次。方便究竟爲後。如是三句相續然後滿足。故云次第也。復次●字爲第一。●字爲第二。●字爲第三。●字爲第四。●字爲第五。如是五點次第具足然當成自心花臺。故云次第也。是即不次中論次。次中論不次。今宗初後不二橫竪無礙自在安樂之義門也。復次法者。自性清淨本地法身無爲無作。而爲情非情之軌範而亦法位常住。故云法也。是故悉地出現品云。虛空無垢無自性能授種種諸巧智。由本自性常空故緣起甚深難可觀。略出經云。普賢法身遍一切能爲世間自在主。無始無終無生滅。性相常等虛空。論云。法爾應住普賢大菩提心矣。
    二從眞下。釋別題中自三。一釋眞言兩言。二釋行學兩字。三釋處一言。初中眞言者簡虛妄者。如云眞謂眞實顯非虛妄。又不空釋云。眞謂眞如相應。言謂言詮了義。又如疏云眞言者眞語如語不妄不異之音。委悉如住心品記之。
    二釋行學兩言中。行學者今眞言乘所受之戒行也。是故受方便學處品云。爾時金剛手白佛言。世尊願說諸菩薩等具智慧方便所修學句世尊告執金剛言。今說善巧修行道菩薩持不奪生命戒乃至貪瞋邪見等。皆不應作。祕密主如是所修學句菩薩隨所修學則與正覺世尊及諸菩薩同應如是學。又持明禁戒品云。菩提心及法及修學業果和合爲一相。遠離諸造作具戒如佛智異此非具戒。是則眞言行者智慧方便具足而受持眞言乘所學十善十重四重三昧耶等戒。而如教之學。如學之行。故云行學也。
    三釋處一言中自四。一明約如法界自性釋。二明約教本釋。三明約傳教師釋。四明約妙山等釋。初中如法界自性者。直指一切衆生心蓮華臺上之意處。而爲深智行者之行學處。是故成就悉地品云。摩訶薩意處說名曼荼羅（乃至）決定心歡喜。說名内心處。眞言住此位能授廣大果。念彼蓮華處八葉鬢蘂敷。花臺阿字門（乃至）知心性如是得住眞言行（乃至）如是眞實心古佛所宣說（云云）依如是等經文。今此次第法歸敬法寶文云殊勝眞言所行道。疏釋云所行道者即是如法界自性矣。
    二明約教本釋中。教本者指六軸三十一品經以爲教本。以一軸五品而爲教末。故今偈云道場教本眞言印。疏釋云。道場者妙圓壇也。教本者是毘盧遮那經。言依隨此經方便學處品等。而爲學處。故約教本而得釋處之義也。
    三約傳教師釋中。傳教者總指受大灌頂之師也。所謂具足十三種德法則阿闍梨也。又阿闍梨眞實智品說深阿闍梨云。佛子一心聽以心而作心餘以布支心。一切如是作即同於我體。安住瑜伽座尋念諸如來。若於此教法解期廣大智正覺大功德說爲阿闍梨。依此等經文故今偈云親於尊所口傳授。疏釋云親於尊所者爲灌頂之師。依隨如是深行法則阿闍梨。而行學此眞言乘三昧耶眞無漏戒。故云傳教師也。
    四明約妙山等釋中。妙山輔峰等者林樹花菓莊嚴微妙故云妙山等也。具緣品所說山林多花菓等是也。就此有淺深兩義。其淺略如文。其深祕義。亦如下文釋之。
    問。今此行學品。爲文殊直說將亦爲依本經說然者如何。答。依本經說也。問。云何得知耶。答。自云我依大日經王說有何疑乎。問。若然者依何等品何文耶。答。如二十五偈勸行制戒門者依受方便學處品等。如依正戒重禁門者依持明禁戒品等。如覺心得益門者依祕密曼荼羅品等。即如云善住若觀意眞言者覺心不得於三處（乃至）於諸法本寂常無自性中安住如須彌是名爲見諦。如一生成佛門者依悉地出現品。即如云不捨於此身逮得神境通遊步大空位而成身祕密。當知大聖依如此等經說而說當品也。第二從四隨下明隨文解釋中自爲四。一明別標。二明列名。三明略釋三段。四明廣釋三段。標列略釋自可見。
    四明廣釋三段中自亦三。一明序分。二明正宗。三明流通。初中序分中。亦二。初明歸敬勸信序。二明精勤修行序。初中亦二。一明歸敬序。二明勸信序問。前既明題目并序已。何意又重明題序乎。答。前所題者。是疏主首題。而非次第法本之題。故加疏卷上之三言而顯其殊異。今三釋題目等者。是疏主爲唱本作釋。擧正經之本題而作解釋也。又前所言序者。疏主爲作此疏私歸敬三寶而發願迴向。今所明序者。大聖爲說此供養次第法而歸敬三寶。是故兩重明序及題也。
    初明歸敬序中自三。一初二句歸依佛。二我等一句歸依法。三供等一句歸依僧也。然疏於歸敬勸信序中總分別四門。所謂初二門爲歸敬序後二門爲勸信序也。初二門中敬主歎德門者佛寶。次於依經所現門中而攝法僧二寶故成三寶也。所謂敬主者。即奉歸敬摩訶毘盧遮那如來故云敬主。是即大日經王教主故也。嘆德者經所言開敷淨眼等者。如來開敷八葉心蓮華眼。而令圓滿自性清淨之衆德故云開敷淨眼。然世間一切蓮華中以青蓮華而爲第一。如來亦爾。開敷淨眼之諸尊中最爲第一。故以爲喩也。此淨眼本經云如來眼。或云大慈悲眼。或云心蓮華眼。是即從事而異名其體非異也問今此淨眼者。諸尊亦得此耶。答當分得之。故悉地出現品云。時金剛手祕密主等及一切大衆得未曾有開敷眼（云云）。
    問若然者。何以此開敷眼而嘆大日如來無上無無上勝德耶。答。彼只云開敷眼。此云開敷淨眼故爲勝上也。又彼喩黃白赤等蓮華此喩青蓮華。故大論云。諸蓮華中青蓮華爲第一。取意開悟妙理者。指阿字本不生之理也。
    二從我者下。明歸敬法寶中我者文殊者。今此供養次第教主也。依大日經王說者。此經中總說十住心淺深無自性。統收顯密二教之宗旨。是故四種法身所說淺略深祕之一切契經。皆是此經之所流所目也。故號爲經王也。
    問。今大聖所歸依法寶齊大日經耶。答。普可通一切法藏也。問。若然者何故今此歸敬偈云我依大日經王說全不擧餘經。又下擧後代法則中云及方廣乘疏釋云。方廣乘者即是大日經也。明知限今經不通餘經。然者如何。答。曰可通一切法寶藏事是即宗旨也更不可疑。是故今宗四重禁之中第一重禁名爲不捨正法戒。然今此四重是眞言乘命根也。若不歸者如此眞言乘命根故。疏九云。今此四戒是眞言乘命根亦是正法命根。第一戒不應捨正法者爲一切如來正教皆當攝受修行受持讀誦。如大海呑納百川無厭足心。若於諸乘了不了義隨一切法門勿生奇捨之心。亦此一切法門皆是大悲世尊於無量阿僧祇劫之所積集爲欲普門饒益一切衆生故演說之猶如字輪不可棄一。如聲聞人隨捨一事猶固和合義斷喪失律義。何況摩訶衍耶。如之今次第法中歸依方便門中云三種常身正法藏。同疏釋曰。三種常身者法身等三種悟生死本不生故言常身。正法藏者正者簡邪法軌則。藏者含恒沙德也。當知大聖應歸依十方三世一切諸佛法寶藏也。所以然者。合集十方三世諸佛之大智法門以爲文殊師利菩薩。即如云文殊師利大聖尊三世諸佛以爲母。十方如來初發心皆是文殊教化力。是故若大聖不歸依大小權實一切法寶藏者。於文殊大智有取捨分別之過非無相無分別之大智。何名爲大般若波羅蜜多菩薩耶。次至我依大日經王等偈者聊有深意。是即擧無上無無上大經王而攝大小權實眷屬一切諸經。有何不可耶。譬如國王聖朝百官隨從。以是義故。今此經中始從異生羝羊心終至于祕密無上心内外邪正大小權實一切法門無不說盡。所謂如世間三心者。梵釋所說四韋陀典。乃至莊老等教風皆悉說盡之。如唯蘊拔業者二乘行果無不說盡之。如他緣覺心者一切權菩薩乘行因得界無不說盡之。如一道極無權佛乘行因得果無不說窮之。是即爲跨節之經王故。統收盡空法界一切内外邪正大小權實法寶無不攝盡故。疏釋此經集會成就云。若少分未等一法未滿即不名一切集會。既經王會坐一切大衆之衆德如斯。何況大聖文殊師利豈存執捨分別耶。爰以疏第三釋通達三乘德云。通達三乘者謂於大小乃至是名通達三乘也。既稱經王何有不統收之法乎矣。
    三從供養下明歸敬僧寶。中所資者指一切曼荼諸尊而云所資也。是即大日如來所資故云所資者諸本尊也。此等諸尊皆悉理智和合故成僧義也。衆亦是僧義也。
    二從爲成下。明勸信序中。經言眞言者阿字也。法者自性清淨法也。如成就悉地品云念彼蓮華處花臺阿字門（乃至）知心性得住眞言行。又持明品六月念誦眞實智品以心而作心之瑜伽。祕密曼荼羅位品以字燒字因字更生之法等。指此等言眞言法也。是即祕中之祕最祕之最也。爲成就如是之祕密最極之眞言法說祕密瑜伽次第法則。所謂三月念誦六月持誦五字三字等瑜伽三摩地門也。故云爲成眞言次第法也。如彼大日世尊之所成就。今依此次第法則。如法如說供養修行故。速令成無上悉地故云如彼當得速成就。疏云如彼者指惠日尊也。令本心者等者。所言本心者轉字輪品云。時毘盧遮那世尊尋念諸佛本初不生加持自身（乃至）我一切本初號名世所依說法無等比本寂無有上。故言令本心者令悟本不生理之心。經言離垢故者。祕曼法品從阿字自體出生羅字智火還焚滅阿字之微垢。以是義故云又令本心離垢故也。我今一句等者。爲結成上之一偈三句所說義理法門故。云結上已來之意也。經言我今者文殊之自稱也。隨要略者。如云爲成次等者。指具緣品擇地造壇次第法則。并祕密曼荼羅品等灌頂法則瑜伽三摩地次第法則也。如云眞言法者。指悉地出現品所說四種眞言。成就悉地品内心處法。阿闍梨眞實智品阿字不生眞言法。持時禁戒品所說緣明所起戒等也。如云本心離苦者。指祕密曼荼羅品以字燒字因字更生祕密瑜伽三摩地等。如此等妙解妙三摩地法門一經宗旨祕藏樞要。故云隨要略宣說。擧如是等之大綱。勸誘修眞言者而令發起無上大信心故。云歸敬勸信序也。
    二從精下。明精勤修行序中。大分爲六。一明成就信解門。二明勸信三寶門。三明勸行制戒門。四明依正戒重禁門。五明覺心得益門。六明一生成佛門矣。
    初中又四。一明所成果。二明能成智。三明所證果。四明擧因顯果。初中然者押上之言也。初自他利成就者。就此有二義。一通地前一限地上。通地前者於凡夫地値知識經卷。始於眞言乘教當發如實之菩提心即信也。依此如實正見眞實之信證知地前五種三昧道即解也。夫眞言行者從最初發心已來專利他爲懷而自利利他成就。故云初自他利成就也。然於地前之一一行各各有分分果故疏云擧所成果也。是即非極果也。次限地上者此中初者指初歡喜地也。自他利者悲智和融位故云爾也。此位是地前之果故云擧所成果也。又地前信也。初地解也。故云成就信解門也。
    二從無下。明能成智中。無上智者。指如實大智也。願者自他平等普賢行願是也。方便者九方便等種種無量自利利他成就之善巧方便門是也。依如此等之智願方便得如上之自利利他成就果。故云明能成智也。
    三從成彼下。明所證果中。指所證果等者就此有二義。一指初地所證之果。二通至第十一地所證之果准上可知。經方便雖無量者。凡四重法界塵刹聖衆一一三摩地法門莫非爲彼妙果之善巧方便故。云方便雖無量也。
    四從發下。明擧果顯因中。擧果者經所言之悉地也。悉地者此云成就。其成就者所尅證之果德也。發起者今此悉地之妙果非修因證得之始發新起。是則本有圓明之本發本起也。顯因者初地乃至十地通名信解故。對十一地極果故。指信解云顯因也。
    二從約第二下。明勸信三寶門中自三。一明總表佛僧。二明別釋。三明釋法寶。四明問答決疑。初中總表佛僧等者。於滿等一句總表佛僧功德也。一切兩言通佛僧。如來兩言限佛寶。勝生子三言擧僧寶也。如悉地出現品云。昔勝生嚴修此故得有一切如來行。疏十一釋云。過去菩薩名勝生嚴此即佛子也。所謂從如來種姓中生故云勝生子。又以無量功德莊嚴其身故云勝生嚴也。此是悲智和合之僧寶也。
    二明別釋中。彼等等者。此中一偈者恐轉轉書寫誤歟。應云彼等等二句。所以然者。次上於滿等二句總表佛僧二寶。次彼等等二句別釋佛寶三密故也。若不然者總表別釋全不懸合。何者總表當表二寶至別釋即釋三寶者。表釋大相違之上無法寶。當知轉轉誤也。眞言形者佛菩薩口密也。種種印等者三昧耶身即意密也。句初彼等者佛身而等菩薩身是即身密也。
    三從所行下。明法寶中。言殊勝眞言所行道者。凡念經十住心之始終是不二一心圓明常住諸祕奧也。故經第一云勝上大乘句心續生之相諸佛大祕密外道不能識。又持明禁戒品云所說殊勝戒古佛所開演。故云殊勝眞言也。所行道者偏指成成悉地品之瑜伽。以是義故疏言所行道者即是如法界自性也（更問甚深）。
    四從問下。明問答決疑中自二。初時問答前後兩歸異。後明問答文殊歸三寶否義。初問意謂初稽首等一偈即歸敬三寶也。何故於滿等一偈半又歸敬三寶也。然者兩重差別義如何而問也。答意謂稽首等一偈文殊爲說此次第法自歸敬三寶。於滿等一偈半爲未來眞言行者說應用歸敬三寶也。是故雖似重說而其義理尤大要也。故云此中明後代修行者法則也。
    二從問文下。明問答文殊歸三寶否中。問意自可見。答意謂。云依大日經王故歸依法顯然也。我者文殊自稱。即是僧寶也。故三寶具足成就而答也。同體三寶可知者。一切衆生本來具足三寶是也。復次三寶互具三寶。所謂佛所具自性清淨之妙法是法寶也。佛所證德悲智圓滿定慧和合即僧寶也。次於法寶有覺了義即佛寶也。有理智和合義即僧寶也。次於僧寶有覺義即佛寶也。備軌持軌則即法寶也。故云同體三寶可知也。
    三從約第下。明勸行制戒門中自爲七。一明佛說證修法二明聖者隨益開演。三明勸住金薩位。四明阿闍梨衆德。五明弟子好相。六明建立圓壇。七明正行制戒。八明結說矣。
    初從有下。明佛說證修法中自二。初一句明有情信解。後一句明如來隨說。初中有情者如疏文。信解者指凡夫地之信解如上記之。上中下者指三部悉地。所謂信解佛部勝德而爲上。信解蓮華部勝德而爲中。信解金剛部勝利而爲下。是即息災增益降伏悉地也。故云信解上中下也。
    二從世下。明如來隨說中。世尊者大日如來也。說彼者。隨順衆生三種信解。而說三部悉地證修之行法。故云說彼也。證修法。眞言乘行證也。其行證雖無量。不出有相無相世出世二種行證。所謂依具緣品及世間成就品等。如其法則次第。如說修行而成有相有緣之悉地。名爲世間成就之果。此行即修也。此果即證也。故云證修也。如事業品云彼依世間成就品乃至是謂世間之悉地。復依成就悉地品等。如其法則次第等。如說修行而成甚深無相出世成就之妙果。是即證修也。如事業品云次說無相最殊勝乃至依此方便而證修當得出世間成就。以如此等義門故。云說彼證修法也。
    問。何名爲修位何名爲證位耶。答。修阿字不生之實相爲修。住暗字圓明海爲證位也。故疏十五云。初依佛教發心即阿字。後成佛等於佛即菴字。又云。前阿入阿字字門。雖云了知心性。然亦未得究竟現前。是故更入菴字門。此是將用成就菩提心也。
    二從哀下。明文殊隨益開演中亦二。初一句擧所哀群迷。後一句明聖者悲演。初可見。次句中隨順者。聖者隨順世尊之證修法故而開演。後次文殊饒益六趣之輪迴苦故而開演。以如是二義故。而說此供養次第法。故云開演也。
    三從應下。明勸發金薩心中。應當如論云。法爾應住普賢大菩提心。是即應謂定惠相應。當謂時機相當。言今行者應當彼金剛薩埵悲智相應之堅固菩提者。時機契當之精勤決定。故云應當恭敬決定意也。恭敬者。大論三十云。謙遜畏離故言恭。推其智德故云敬。決定意者。我及一切衆生畢定可成無上正等正覺。堅固信知。不致微塵許之疑慮。故云決定意。故成就悉地品云。決定心歡喜。說名内心處。又持明品云。等起自眞實不生疑慮心。又持誦品云。行者應生決定意。故云決定意也。亦起者。對恭敬決定意故云亦起。勤者精勤義。誠者堅固義。深信者。不動如須彌大菩提心也。故略出經說金剛薩埵名義云。一切衆生所有心堅固菩提名薩埵心。住不動三摩地精勤決定名金剛。明知。今應當等二句義門全同彼經文意。是則先勸誘初心始行之人。令發如是金剛薩埵之心也。
    大日經供養次第法疏私記卷第一
　　
    大日經供養次第法疏私記卷第二
　　                          金剛弟子阿寂記
            釋眞言行學處品第一之餘
    四從若於下。明阿闍梨衆德中。一明知眞言行德。二明修習別律儀德。三明解了具支德四明得受傳教德。初中若於等一句。即指大日經王以爲所依。次句中知妙眞言者。如成就悉地品云。念彼蓮華處花臺阿字門知心性如是得住眞言行。知者如實知自心義。妙者妙極妙滿義。即彼印（更問）眞言者眞如相應言詮了義。所謂阿字門此大菩提心。以是法則乃深行阿闍梨降伏四魔。而招集萬德寶幢幡也。是擧阿闍梨十三種德中德發菩提心而爲第一。又悉地出現品中出阿闍梨十六種德。發菩提心爲第一。是即諸阿闍梨爲成一大事因緣。先發菩提心修菩提行。然後證菩提果。故論云所求菩提者。發菩提心修菩提行。調伏行等者。所謂受方便學處品及持明禁戒品等所說五戒十戒。及四重根本佛性三昧耶戒等也。如此之禁戒。調六根之故逸。伏四魔之強賊。故云調伏行也。加之具緣品所說十三種德悉地。出現品所說十六種德。祕密八印品等所說衆德之裏。皆是制戒也故知今調伏兩言巧統衆德。普攝諸戒而爲眞言者禁戒也。復次行之一言。是今宗甚深祕奧之妙行。所謂如成就悉地品云。摩訶薩意處說名曼荼羅。乃至知心性如是得住眞言行。乃至如是眞實心古佛所演說。自餘三摩地法門。皆是或一門或普門方便助行。非眞實内心之祕密妙行。故云如是眞實心也。毘盧遮那如來猶引古佛。而以證此内内眞實眞言行。何況於自餘諸尊乎。當知今此知妙眞言調伏行一句。是要略宗旨。詮集戒德。故云調伏行者不犯三味耶也。
    二從隨喜下。明修習別律儀中。善逝者諸佛通號也子者。諸内大金剛菩薩等。從諸佛悲智和融之胎藏而生。故云子也。所修習者。指如此金剛菩薩等之所修習眞言上乘持明別律儀也。是即隨順一切諸佛菩薩持金剛者之所修習眞言乘別律儀。如佛無有異。故持明品云。隨所住法教皆依明禁故。等正覺眞子一切得自在調伏難降者。又云緣明所起戒住戒如正覺也。問。前句調伏行。眞言乘戒律皆具足已。何故重明別律儀耶。答。前句是受方便學處品所說十善戒等。猶是餘教付順之戒也。非眞言乘別律儀。今無上持明別律儀者。正指持時禁戒品之緣明所起戒也。是即餘教不共之禁戒。故云別律儀也。前十善戒等。智惠方便具足終至無爲戒。今此持明禁戒。三三平等。等同於佛。故禁戒品云。所說殊勝戒古佛所開演緣明所起住戒如正覺。疏十七釋云。佛又引佛爲證。此戒過去佛所說。我今亦如是說也。究竟之法古佛道同故。引此證明無上道。又云。佛意言。如佛所住之戒。行人亦當如是而住。即是三平等故。福智增長故悉地得成也。以是義故。云無上持明別律儀也。是則上上根智之所持。故云無上。餘經不共之律儀故云別律儀。是故稱大日經王。誠有所以哉。
    三從解下。明解了具支德中。解了具緣衆支分者。是即阿闍梨十三種德之中。妙解曼荼羅畫之德也。所謂擇地造壇之具支衆緣。一一次第通達解了。更不見他面也。故今疏云是修道場支分也。
    三從得下。明得受傳教德中。得受等者。是十三種德中得傳教灌頂德也。
    問何故只擧此二德。不出自餘諸德耶。答。略擧此二德。阿闍梨衆德皆悉攝盡故云等。所言等之一言。攝盡自餘衆德也。是故上偈云我今隨要略演說。即此謂也。復次今此二德外儀顯了故。弟子見聞而生大信。自餘發菩提心等之衆德。内證眞實之法。餘人所不見。而非弟子所側之境。故擧外儀而攝内證也。
    問。若然者。持時禁戒等。皆是内證之法也。何擧之耶。答。彼雖内心所持之戒。訪非止惡之相顯外故出之。
    五從見如下。明弟子好相中自七。一明見師德致敬禮。二明利他心德。三明於師作佛想。四明發大殊勝心。五明供給其師而令師意歡喜。六明師慈悲攝受。七明請我授勝行。初中見如是師者。若有人見如上之戒德具足衆德圓備之人。而隨喜讃嘆恭敬敬禮。如善哉求於南。常啼尋於東。此中恭敬禮者。恭敬如上記之。禮者大論云。禮有三種。一口禮。二屈膝頭不至地。三頭至地是爲上禮。今見師德而致如是恭敬禮也。
    二明利他德中。爲利他故者。雖自未得度。而度苦之心銘肝。是故求勝利而懸心於德行。而一心安住也。是即五德中常念利他德也。三明於師作佛想中。瞻仰猶如等者如上。於其師作恭敬頂禮已。而瞻仰其師。猶如大日世尊。故云猶如世導師也。亦如善友者。夫趣向佛道莫勝於善友。如大般若善友品·涅槃經等中說。及所親者。祖父祖母父母兄弟等也。今此弟子見德行阿闍梨。作甚深直信。猶如佛如善友如密親。如是人必堪應教導之法器。故菩提心論云。因其相親亦可教導也。又弟子五德中第一堪忍法器德是也。
    四從發下。明發大殊勝心中。慇懃者是殊勝決定義也。是則五德中勤勇深信之德也。故略出經云精勤決定名金剛也。
    五從供下。明供養給侍令歡喜中。供養給侍者。如花千歲給侍。又如常啼善哉以誠心給侍其師。今此弟子亦如是。發勇猛大心而以種種珍寶布供養。捨身命致給侍。故云供養給侍也。隨所作者。捨果採薪汲水資身。隨時宜而致給侍。故大論云。復次隨時所宜。若寒時應以薪火上衣溫室被蓐及以飮食。熱時應以水水扇蓋涼室生薄之服上妙之食。風雨之時熟送供具。如是等隨時供養。又云善身口意業是爲供養。以如是等之義故云隨所作。是又五德中遠離諸垢德也。以何故。捨身命財之塵垢故。云遠離諸垢也。又是有大信解德也。以何故。以有大信解故。遠離一切妄分別之諸垢故也。是故此攝二德也。
    六從慈悲下。明師慈悲攝受中。慈悲攝受等者。如此弟子衆德兼備。隨順教說而相叶師意。是故其師文歡喜。自往以種種方便說法教導。令攝受弟子於眞言乘教。故具緣品中說五德已云。若弟子具如是相貌者。阿闍梨自往歡發告言。佛子此大乘眞言行道法。我今正開演。乃至作方便成就當獲薩般若。當知今偈慈悲攝受相對時者。即此義門也。
    七從稽下。明請我授勝行中。請勝善逝行者。如阿闍梨勸發偈云。三世十方諸佛。解眞言妙法。勤勇獲種智。坐無相菩提。乃至是故汝佛子。應以如是惠方便作成就當獲薩婆若。師如此垂悲愍而勸發時。行者自他悲念心增堅固。而願請授勝妙之行法也。善逝行者。諸佛所行之眞言行道法也。然言勝者。超過常途諸教佛行故云勝也。尊者指阿闍梨。如應者。相應其機根而請教授於我也。如勸發偈終云。行者悲念心發起令增廣彼堅住受教當爲擇平地。故云願尊如應教授我也。
    六從彼師下。時建立圓壇中自五。一明自在造壇。二明依法召入。三明隨器授三昧。四明教本眞言親授。五明如說修行。初中彼師者。指衆德具足阿闍梨也。自在而建立者。阿闍梨既戒德衆行具足。弟子亦好相五德圓備。能授所授如教說而相順。故堪能自在無難建立大悲胎藏曼荼羅故。云彼師乃至妙圓壇也。
    二從依下。明依法召入中。依法等者。今且有三部分別。所謂佛蓮金也。故隨其弟子之樂欲。可召入其壇。故云依法召入曼荼羅也。
    三從隨下。明隨器授三昧耶中。隨器等者。夫今於根器略有五種。上所釋五種三昧耶是也。故祕密曼荼羅品云。正等覺略說五種。五種三昧耶隨法應灌頂。當知異此者非名三昧耶。
    四從道下。明教本眞言印親授中。道場者且有二種。一者具緣品所說擇地造壇。二者祕密曼荼羅品所說祕密壇是也。此中擇地造壇。是彼五種三昧耶中前四種之器所入之壇也。祕密壇是第五祕密壇之人所入之壇也。疏言道場者妙圓壇者。今此灌頂之法息災法故。云妙圓壇也。若祕釋者。妙者妙印褒美之義。圓者圓明常住之體。壇者自性清淨心壇也。故成就品云。摩訶薩意處說名曼荼羅。是即祕密道場也。教本者是毘盧遮那。經者此大日經。三十一品唯說阿字義門。所以然者。從此一字流出諸字故。名句文身遍法界而作大佛事。是故疏十一釋四所流出眞言云。如從一字而生二字。二字生四字。四字生八。八生十六。如是展轉無窮盡。然實最初字即同第二。第二字亦即同第三。平等無差別也。此四字是此一部經中正宗體也。疏云一部經中正宗體。正宗體豈非教本耶。故如此等義唯指阿字而云教本也。是即今經正宗體也。故云教本乃至那經也。眞言者別指阿字總宜諸眞言。又印者別指此眞言相應印（更問）總通普通一切諸印也。親於尊所者。面於師所眞言密印口受也。
    五從獲下。明獲三昧耶戒如說行中。獲勝三昧耶等者。既如上於師所眞言密印令口受已。是即當世所授從十八道至于護摩。次第法則及授明灌頂等密印眞言是也。如是傳受修行已。爲得受傳法阿闍梨位。得受三昧耶戒之時。以成辨諸事印言等。作種種加持結護。故云獲勝三昧耶及護也。是故今疏云獲勝三昧耶及護者。受傳法灌頂之人所得。問。上云隨器授與三昧耶。今云獲勝三昧耶。其差別。答。夫三昧耶總有五種中。其第一·第二·第三三昧耶。是授明灌頂之人所受之三昧耶也。是則前所說隨器授與三昧耶是也。又其第四三昧耶。是傳法灌頂之人所受也。是即今所言獲勝三昧耶是也。勝彼第三三昧耶故云勝也。爾乃應當者如上。其弟子有智眼。而見知師德行。敬禮隨順請教授。師又見弟子好相。而歡喜建立圓壇。乃至受得三昧耶。堪能自在可行如說之妙行故。云爾乃應當如說行也。
    七從然此下。明正戒制戒門中自十。一明說不應退菩提戒。二明說不應輕毀三乘戒。三明說不應捨三寶。四明於大乘不通解處不可生疑惑。五明說應和悅已發心戒。六明說可攝受未發心戒。七明說對小邪人不應說深大乘戒。八明說不可發邪見等法戒。九明說於外道前不應說我具妙戒。十明說於衆生有損無利心不可作戒。
    初從然此下一偈。明說不應退菩提心戒中。然此契經之所說者。依今經受方便學處品等。說如此十戒等故。云此契經之所說也。攝正眞言等者。攝謂攝持義。正謂正見阿字實相也。眞言平等行者。無相無自性三平等大菩提心也。故住心品說三平等正體云。性同虛空。即同於心。性同於心。即同菩提。心虛空界。菩提。三種無二。持明禁戒品云。菩提心及法及修學業果。和合爲一相。遠離諸造作。具戒如佛智。異此非具戒。故云攝正眞言平等行。又疏云於本不生理中安心不動也。既開發如此大菩提心已。爲哀愍不知一切衆生。分別漸次修行法則次第也。故云如是愍劣惠弟子故分別漸次之儀式也。
    二從於造下一偈半。明不輕毀三寶及三乘法中。於者從也自也。造者至也。勝利者無上大菩提最勝之大利。所謂第十一地佛果也。天者第一義天也。然覺第一義諦之人中最上最勝故云天中天。是即心王大日如來也。所謂三寶中佛寶也。從正覺心者即佛也。菩薩從佛心生故。云從正覺心所生子也。即僧寶也。下至世天等者。如是五類諸天。皆是心王毘盧遮那佛普現示現萬德。故不可捨之。身者諸尊大曼荼羅身也。語者法曼荼身也。印者三摩耶曼荼羅身也。羯磨通上三種故別不出之。所謂不可捨離四種法身境界故。如此而說也。入眞言等者。疏釋云。入者解也。言此入是非啻以仰信故入眞言門而已。正知解如實菩提心。故云解也。故住心品疏云入住之義以兼修行故。此宗意。修行者。唯如實解了不廢退。名爲修行也。是以疏一云。一切諸佛如法實相知解已。亦如諸法實相爲衆生說。最上乘者疏云。最上乘者即是毘盧遮那所證理自體（云云）所謂大日經所說摩訶薩意處内證眞實之無自性理是也。是即擧經王所說極理之時。餘經自攝屬。故不別說也。所以然者。上句獨不棄捨世天。豈法寶藏除餘乘乎。已上一句說法寶藏也。導諸密行者。導謂教道也。密行謂所教之三密妙行也。軌範者謂能教之傳持阿闍梨也。此一句猶是上正覺心所生子之攝也。故僧寶也。然上句總指一切菩薩大聖。此句別指眞言傳持阿闍梨。故爲兩句。而其中間置傳持法寶也。如此三寶及三乘教法。歸敬尊重不可輕毀。故云皆當敬重不輕毀也。
    三從以能下二句。明說不捨離三寶歸邪法中（常此或爲第二。依今現文如是列之）以能饒益諸世間者。夫捨離三寶故。一切善法皆悉殄滅歸依邪法。故無量惡法世間興起。是故天魔破旬國土充滿。令一切衆生自然造作無量惡業。依之現受刀兵疾飢短命無福等憂悲苦惱。當遭八寒八熱鬼畜鬪諍之極大劇苦。是則由捨離三寶歸依邪法也。若捨離邪法歸依三寶故。現遠離無量災難。福壽長遠安穩豐樂也。當遠離生死苦輪。福智圓滿自在法樂也。故云以能饒益乃至捨離心也。
    四從常下一偈。明說於大乘不通解處不應生疑惑中。常應無間而繫念者。言行者安住正見眞實念惠。於甚深廣大經論義理法門。設雖有不通達之處。更不可生疑惑之心。其時須繫心於一大事因緣。而應作是念。夫於極聖境界者。十地等覺猶不能伺。何況於地前未證智力哉。以是義故。於斯諸法明道位。更不可生一念疑心。但隨己分智力之所及。而發起堅固之信心。可習修觀察供養承事。故云常應無間乃至承事而供養也。
    問。若然者。何故疏言廣大諸功德者軌範者即是功德大海。即廣大功德而爲阿闍梨之功德。然者相違。如何可會通耶。答。經云彼等廣大功德。然彼字所剋。指上句之眞言最上乘及密行而云彼也。等之言兼含上句之軌範者也。然於眞言密行之廣大功德者無所論。云最上乘。故廣大無量之功德顯明也。軌範者功德。現文未顯明故。疏爲釋顯軌範者之衆德故。云廣大諸功德者軌範者即果功德大海乃至嚴其身故也。疏經云者。指具緣品中說灌頂者之功德也。以五種眞言心等者。悉地出現等及持明禁戒品等。以●●●●●之五字。安布行者五大。而莊嚴其身。是故此五字名爲五種眞言心。是即五部種子字故。云五種也。五佛心眞言故。云眞言心也。故法則品云此五種眞言心。第二品中即說及印等者。隨眞言而有五種印。如悉地出現品等中說。
    五從佛聲下半偈。明說應和悅嘆美已發心中。佛聲聞等者。言若有衆生。初發菩提心。相親其師者。即眞言行者。致隨喜可稱美讃嘆。然後說盡苦之道。令所發菩提心。而倍增廣故。云佛聲乃至盡苦道也。
    六從授學下半偈。明說可勸攝未發心者戒中。授學處師者。此人未入眞言門以前。受五戒十善等攝律儀戒。指彼師而云授學處師也。同梵行等者。同受攝律儀戒習修淨戒同學伴侶也。指此同行。而云同梵行也。言如是受學師。如是同梵行者。未發眞言門如實菩提心。我身既入眞言門發菩提心。是故於彼顯乘之師及同梵行者乃至一切未發菩提心者。更不可懷毀慢之心。須令勸誘發菩提心也。故云授學處師乃至毀慢心也。
    七從善觀下半偈。明說對小邪人不可說深大乘戒中。善觀時宜者。能觀前人之大小邪小之堪否。辨其機之相應不相應。然後應病投藥。小病邪疾莫不消愈。故云善觀時宜所當作也。如是依時宜而教道故。邪和小敬。故云和敬也。復次邪小共和敬故云和敬。復次師和邪小敬。故云和敬也。如是師弟和敬故。機法相應。而其弟子歡悅給侍奉行。故云和敬相應而給侍也。
    八從不造下一句。明說不可發邪見法戒中。不造愚童心行法者。所謂斷常二見因果廢無邪見外道法也。如住心品云。無始生死愚童凡夫。執著我名。我有分別。無量我分（云云）。
    九從不於下一句。明說於外道前不可說自具妙戒中。不於諸尊等者。言對諸外道而說。我具無上妙戒。汝未具此戒。故彼以瞋恨故。還於諸佛世尊橫起嫌恨。以是義故。彼邪人所起之嫌恨。即成行者所起之嫌恨。故云不於諸尊起嫌恨也。
    十從如世下一偈半。明說於衆生有損無利心皆不應作戒中。如世導師等者。指大日世尊。契經者如疏文。復次世導師者。指釋迦牟尼世尊。契經者指花嚴大品等諸大乘經。然疏擧經王而攝眷屬之諸經也。莫瞋過者。謂瞋有上中下三品。大論八十云。瞋有上中下。上品害殺。中者罵詈。下者心瞋。又同論十四云。復次諸煩惱中。瞋爲最重。不善根中。瞋報最大。餘結無此重罪。如釋帝婆那民問佛。佛答偈言。何物殺安穩。何物殺不悔。何物毒之根。呑滅一切善。何物殺而讃。何物殺無憂。佛答言。敬瞋心安穩。殺瞋心不悔。瞋爲毒之根。瞋滅一切善。殺瞋諸佛讃。殺瞋則無憂。以如是義故。云能損大利莫瞋過也。已上釋十無盡戒竟。
    問。上之師德中。云無上持明別律儀等。說戒行畢。何故重亦開此戒等耶。答。前出師之戒德。今擧弟子所受之戒相故別也。問。若然者。何故今疏委悉不釋之耶。答。經文其義分明。故不別釋也。復次祖師意樂各各不同也。或開序略正。或略序開正。或共開。或共略。是故今此疏略序廣正耳。問。今此十戒爲聖者直說爲依本經說耶。答。依本經之說也。問。以何得知耶。答正戒制禁門之偈。然此契經之所說攝正眞言平等行（云云）是故當知依本經然說也。問。若然者。依何等文耶。答。是即開四重根本戒。爲十無盡戒。無畏禪要即此意也。如三昧耶戒私記矣。
    二從淨菩下六偈半。明說四重根本戒中自四。一明說不捨離菩提心戒。二明說不捨正法戒。三明說於一切衆生不可作不饒益戒。四明說於一切不慳悋戒。
    初從將下一偈一句。明不捨離菩提心戒中自二。初一偈明菩提心勝利。後一句明結戒護持。初中淨菩提心者。如實大菩提心是也。此菩提心以無自性故。雖不生不滅。能圓滿世出世一切大願。猶如意寶。雖無相無分別。而隨前人之果報因緣。自然出現無盡之珍寶。令充滿其人之所有希願。故云淨菩提乃至勝希願。是故略出經云。普賢法身遍一切。能爲世間自在主。大日經云。虛空無垢無自性。能授種種諸巧智。菩提心論云。能含無量種種珍寶三摩地。若行者於此色心實相本來不生大菩提心。住堅固大信解。精勤決定不疑。故云除疑究竟獲三昧。是以成就悉地品云。決定心勸喜說名内心處。眞言住此位能授廣大果。持果禁戒品云。等起自眞實。不生疑慮心。常住於等修行戒當竟。菩提心及法。及修學業果。和合爲一相。遠離諸造作。具戒如佛智。異此非具戒。自利利他因是生者。如上大菩提心開發時。無邊萬德莫不具足圓滿。故云因是生也。
    後故應等一句。明結戒護持中。故者指如上自證利他希願滿足。以是義故。堅固護持。猶超過於護惜自己之身命。故云應守護倍身命也。
    二從觀下一句。明說不捨正法戒中。觀具廣大功德藏者。上從祕密甚深無相大乘。下至于犢子部等小乘。皆是從如來普門法界大功德海而流出。故一一聲一一字一一文一一句。莫不具足廣大無量大功德。夫大小權實而有於機根。佛意何有明昧淺深之殊耶。是故眞言跨節之行者。若捨離一微塵許之大小權實之法者。即破諸佛同一三昧耶。是故堅固護持猶如護惜身命。故次上句云。故應守護倍身命（云云）是即總四重戒結戒印成句也。是故以此一句省三戒之終。可成結戒護持也。
    三從若身下一偈半。明說一切衆生不作不饒益戒中自三。初二句說戒相。次說善巧方便。後二句說極大難忍境能忍。初中若身口意等者。付之有四種。所謂若身若口若意若身口意等分是也。以如是三業不善。雖爲微薄少分。不可嬈惱於一切衆生。故云若身乃至遠離也。
    二從除下二句。明善巧方便中。除異方便者。若依不饒益事。有多衆生。應得大利益者。内心住大悲愍之心。而外示現瞋怒降伏之相。令得大饒益。故云除異乃至而現瞋也。
    三從於下二句。明極大難忍境能忍中。於背恩德者。夫忍辱境界雖無量。難忍之中甚難忍。唯有背恩德之者。是即第一難忍之境也。雖然以極勇猛之忍心。能忍此難忍之境界。觀察恩與不恩不可得。而勿見其過罪。故疏云於世間法忍難忍唯有背恩德者故勸勵忍也。是即擧極難忍之境。攝自餘易忍之法也。四從又常下三偈半。明於一切不慳悋戒中自五。一明住四無量心。二明住四攝方便。三明無力待時得度。四明無力發菩提心故得度。五明依財施成法施。初中又常具足等者。是如次慈·悲·喜·捨四無量心也。然此四無量心是不慳悋之根源。一切菩薩之元意也。是故先說此戒。令具足四菩薩三摩地也。
   二從隨下半偈。明住四攝方便中。隨力所能者。若法財若世財。隨自己力分之所能可施與之。此猶初心始行之所行也。若深解菩薩者。身命猶不可慳悋。何況餘法財哉。法食施者。法謂法施。食謂財施。以如此二種之施物。猶如慈育於一子。而歡善愛樂施與之。是故兼愛語也。以茲利行者。外以財施及愛語故得世間利。内以法施及愛悲故得出世之利。復次以法施令得法喜禪悅益。以同事令得俗諦成就益。故四攝方便悉具足成就。故云法食施以茲利行化群生也。
    三從或由下半偈。明無力者得時得度中。或由大利相應心者。夫傳法灌頂是唯以一大事因緣也。輒爾不可授與。必時宜契合然後可授與。若有人雖挿慇懃之志。此人非但無財力。亦智力未達。是故阿闍梨雖無悋法之心。恐祕法隱覆之罪。暫相待時剋到來之時宜。垂大悲愍可授與。而於當會者。奇捨暫可閣之也。故云或由乃至而奇捨也。此中大利相應心者。所謂傳法阿闍梨位一生成佛之大利是也。非彼授明灌頂等行依儀法則也。若有欣求授明灌頂者。或遙見或投花或授明。隨順其人之求請。不論有力無力有智無智。阿闍梨以平等大悲。須授與之。是即於結緣者。以不捨一毫之微善故也。若於傳法阿闍梨位。全不可然。當擇十德五德之好相。宜待支緣豐足之時分。可授與之也。疏言正欲修眞言者三昧之時者。非結緣之分故云正也。所謂傳法灌頂受三昧耶戒之時也。忽有檀越等。若欲授三昧耶戒之時。有施主求請誦經講說者。當誘語云。只今爲一大事因緣。我應勸修三昧戒。必以後日爲汝可講說。今日不可叶之由。可和順誘語也。故云忽有乃至當時不可也。
    四從若無下一偈。明雖無力發菩提心故得度中。若無勢力者。夫於傳法灌頂者。阿闍梨若有人求請傳法阿闍梨位者。先如經說。簡擇五德及十德相好形貌等畢。若能堪可傳授者。如具緣品等所說。擇地造壇道場莊嚴具緣支分一一次第令兼備。然後可修之。然今此求請之行者。菩提心及求法之勤心雖無二。世財支緣都以無之。雖然依之不可空過於彼一大事因緣。是故阿闍梨以大悲愍之心。觀試彼之甚深廣大菩提心開發之智力。而須授與之。故云若無乃至菩提心也。此中無勢者。非強勢。一向世財闕無故。云無勢也。廣饒益者。阿闍梨隨喜彼之發菩提心乃求法之慇懃。以廣大悲愍之心而饒益故。云廣饒益也。住法者。安住自性清淨三平等法位。而觀察彼之發菩提心也。以三平等故。諸佛萬德阿闍梨及弟子衆德無一無別。以無二無別故。此弟子内證眞實福智二嚴成就圓滿。行願風之所吹。智日光之所照。普遍滿盡空法界。供養諸佛利益群生。阿闍梨觀察彼所發菩提心不可思議功德勢力。阿闍梨以自力。隨分功德道場。而爲可授與傳法灌頂。故云住法乃至淳淨法也。疏體理中者。指菩提心所具萬德莊嚴也。是故爲阿闍梨之人者。能能安住諸法實相。觀衆生堪否。應授即授之。不可授即不授之。若不然者。自損損他犯三昧耶。
    二從以布下一偈。明結成不慳悋法戒中。以布施等一句結財施。攝受等一句結法施。此大乘者。此大日經是也。令住受持等者。如世間成就品。及與思惟等者。如成就悉地品之所說。
    第三從智者下二句。明略說十善戒中自十。一明不奪生命戒。二明不與取戒。三明不欲邪行戒。四明不虛誑語。五明不惡語戒。六明不兩舌戒。七明不無義語戒。八明不貪欲戒。九明不瞋恚戒。十明不邪見戒矣。一明不奪生命戒者。受方便學處品云祕密主。彼諸菩薩。盡形壽持不奪生命戒。應捨刀杖離殺害意。護他壽命猶如己身。有餘方便。於諸衆生類中。隨其事業爲解脫彼惡業報故。有所施作。非怨害心（云云）有餘善巧方便義。疏委釋之。大論第十三云。問曰。不侵我者。敬心可息。若爲侵害強奪逼。當云何。答曰。應當量其輕重。若人殺己。先自思惟。全戒利重。全身爲重。破戒爲失。喪身爲天。如是思惟已。知持戒爲重。全身爲輕。若茍免全身。身何所得。是身名爲老病死藪。必當壞敗。若爲持戒失身。其利甚重。乃至如是定心。應當捨身以護淨戒（云云）。
    二明不與取戒者。經同品云。祕密主。菩薩持不與取戒。若他所攝諸受用物。不起觸取之心。況復餘物不與而取。有餘方便。見諸衆生。慳悋積聚不修施福。隨其像類害彼慳。故離於自他爲彼行施。因讃時施獲妙色等。若菩薩發起貪心而觸取之。是菩薩退菩提分越無爲毘奈耶法（云云）有餘方便等。如疏可見之。大論十三云。如佛說。不與取有十罪。何等爲十。一者物主常瞋。二者重疑。三者非時行籌量。四者朋黨惡人遠離賢善。五者破善相。六者得罪於官。七者財物沒入。八者種貧窮業因緣。九者死入地獄。十者若出爲人勤苦求。
    三明不邪婬戒者。經同品云。祕密主。菩薩持邪婬戒。若他所攝。自妻。自種族標相所護。不發貪心。況復非道二身交會。有餘方便。隨所應度攝護衆生（云云）善巧方便等。疏文可見之。大論十三云。如佛所說。邪婬有十罪。一者常爲所婬夫主欲危害之。二者夫婦不穆常共鬪諍。三者諸不善法日日增長於諸善法日日損減。四者不守護身妻子孤寡。五者財產日耗。六者有諸惡事常爲人所疑。七者親族知識所不憂喜。八者種怨害業因緣。九者身壞命終入地獄。十者若出爲女人多人共夫。若爲男子婦不貞潔。疏可見之。
    四明不妄語戒。經同品云。祕密主。菩薩盡形壽持不妄語戒。設爲活命因緣。不應妄語。即爲欺誑諸佛菩薩。祕密主。是名菩薩住於最上大乘。若妄語者。越失佛菩提法。是故祕密主。此法門應如是知捨應不眞實語。疏文可見之。大論云。問曰。妄語有何等罪。答曰。妄語之人。先自誑身。然後誑人。以實爲虛。以虛爲實。虛實顛倒不受善法。譬如覆瓶水不得入。妄語之人心無慚愧。閉塞天道涅槃之門。觀知此罪。是故不作（云云）。
    五明不惡口者。經同品云。祕密主。菩薩受持不麁惡罵戒。應當以柔軟心語隨類言辭。攝受諸衆生等。何以故。祕密主。菩提薩埵初行利樂衆生。或餘菩薩見住惡趣因者。爲折伏之而現麁語善巧方便等。疏文可見之。
    六明不兩舌戒者。經同品云。祕密主。菩薩受持不兩舌語戒。離間隙語。離惱害語。犯者非名菩薩。不於衆生起離拆之心。有異方便。若彼衆生隨所見處生著。如其像類。說離間言語。令住於一道。所謂一切智智道（云云）。
    七明不無義語戒者。經同品云。祕密主。菩薩持不綺語戒。以隨類言辭時。方和合出生義利。何以故。菩薩有差別語故。或餘菩薩以戲笑爲先。發起衆生欲樂。令住佛法。雖具出無義和語。如是菩薩不著生死流轉（云云）。
    八明不貪欲戒者。經同品云。祕密主。菩薩當時不貪戒。於彼受用他物中。不起染思。何以故。無有菩薩生著心故。若菩薩心有染思。彼於一切智門。無力而墮一邊。又祕密主。菩薩應發起歡喜生如是心。我所應作。令彼自然而生。極爲善哉。數自慶慰。勿令彼諸衆生損失資財故。
    九明不瞋恚戒者。經同品云。祕密主。菩薩應當持不不瞋恚戒。何以故。非菩提薩埵而壞惡意。所以者何。菩薩本性清淨故。是故祕密主。菩薩應持不瞋恚戒（云云）。
    十明不邪見戒者。經同品云。祕密主。菩薩應當捨離邪見。行於正見。怖畏他世。無害無曲無諂。其心端直。於佛法寶。心得決定。是故祕密主。邪見最爲極大過失。能斷菩薩一切善根。是爲一切諸不善法之母。是故祕密主。下至戲災亦當不起邪見因緣（云云）。
    問曰。今於此智者等半偈文。有何意而含容如此十善戒。可得心耶。答文巧義廣。是即大聖巧辨也。所謂情者六識。根者六根也。所以然者。雖十戒廣多。而不出六識六根所謂殺·盜·婬者。身根之所犯。惡口·兩舌·妄語·綺語者。舌根之過罪。貪·瞋·癡意根之所發也。眼·耳·鼻隨應可攝入也。六情者。准六根而應知也。不擧六境者。諸妙境非所制故不明也。如此十善戒。於本經中委悉說此。疏中微細釋。是故今此供養次第法。讓於經而極略。不可思議任於疏而不記也。經言智者者。如是巧說非所可愚者測量。故云智者制止也。制止者即戒也。六情根者戒相之略也。唯有智者。於此制止六情根之五言。可分別如此十善戒之戒相義門也。常當寂意修等引者。上句制止六情根者。受方便學處品所說之制戒也。然住此制戒。而智惠方便具足。得至無爲無漏三平等戒。是故受方便學處品說十善戒已。結勸印成云。菩薩受持如所說善戒。應具諦信當勤修學。隨順往昔諸如來學處。住有爲戒。具足智惠方便。得至如來無上吉祥無爲戒蘊也（云云）所言無爲戒者。持明禁戒品所說三平等戒是也。故云修等引。能能可思之（更問）。
    第四從毀壞下。明說二事戒中自二。一初一偈明不飮酒戒。二後二句明不坐臥床。初中毀壞事業等者。毀廢損失世出世一切吉祥之事業莫過酒狂迷亂。故大論十三云。問曰。酒能破冷益身。令心歡喜。何以故不飮。答曰。益身甚少。所損甚多。是故不應飮。乃至出三十五罪過。毀壞事業由諸酒也。一切不善之根本者。梵網經云是酒起罪因緣。大論云能令人心動放逸。放逸是衆罪之源也。故云一切不善法之根也。歿生命斷善根如惡毒。梵燒功德林如猛火。斷絕惠命如利刀。損失善苗如霜雹。故云如毒火刀霜雹等也。唯非此五喩而已。可有多種譬喩。故云等也。故疏云。今已等者。嘆略言義深也。以如是義故。殊眞言行者堅固護持如護惜身命矣。
    二從又由下二句。明不坐臥高床戒中。又由佛說增我慢者。三三昧耶品云。復應不作二事。謂飮諸酒及寢床上（云云）又律中不坐高臺床是也。如是法應佛之所說中。當有此二戒。故云又由佛說也。
    第五從取下一偈半。明結成諸戒中。取要言之者。捨自損他事是也。具惠者者。安住如實之大菩提心。智惠方便具足行者是也。我者大聖之自稱也。依正三昧耶之道者。大聖依大日經受方便學處品及持明禁戒品三三昧耶品等而演說。故云我依正三昧耶道也。今已次第略宣說者。今此序品中。始從十無盡戒終至不作二事。善巧略說不違本經之元意故。疏云今已等者。嘆略言義深也。顯明者。義理顯現而照明佛意之義也。佛者指大日。說修多羅者。遠指十萬頌廣本近指六軸妙典。令廣知解者。今以此品所說之善巧略說之說戒。顯明彼廣略兩本所說之廣說三昧耶之深義。而令眞言行者知解廣大法界塵數佛性三昧耶妙戒。以知解佛性三昧耶戒故住佛戒。住佛戒故。得生決定信解。而證初法明道位。故云令廣知解生決定也。上來略說制戒門竟。
    大門第四從第四下。明正戒重禁門中自爲二。一明指三平等戒義。二明離犯因。初中亦三。一明總表。二明別表。三明隨釋。初總表自可見。二明別表中正住平等戒者。正謂正覺正智之義。住謂住住如實妙戒故。持明品云住戒如正覺。言正覺正智故。自住三平等戒。住平等戒故。如正等正覺世尊。無有差別。故禁戒品云。緣明所起戒。住戒如正覺。令得成悉地。爲利世間故。等起自眞實。不生疑慮心。常住於等引。修行戒當竟。菩提心及法。及修學業果。和合爲一相。遠離諸造作。具戒如佛智。異此非具戒（云云）住如此戒故。云正等平等戒也。
    三從住戒下。明隨釋中。或性者無自性是也。不起持戒心者。以住無自性故。能持所持及持犯業果。悉以不可得。故云。菩提心及法。及修學業果。和合爲一相遠離諸造作。具戒如佛智。異此非具戒。得諸法自在。通達利衆生。常修無著行（云云）以如此義故。云住戒性心不起持戒心也。
    二從前以下。明離犯因中。前以明德者。指無自性圓明之衆德也。是即嘆上句之依此正住平等戒之德。而爲能離之正體也。此禁犯因者。破下二句惡心。而爲所離之妄法。是即經以三句而顯明廣略兩經之廣大之義。疏以八言而開釋聖者巧說之三句之旨。所謂於法界平等大圓明鏡中。種種顯像隨緣而起。隨緣而滅。如此起滅唯是自性清淨。自己本來圓明鏡中隨緣所生之影像。非可取捨分別之法。然諸凡愚於此無自性不生不滅之影像。起妄想分別生滅去來之見。造執著我慢放逸業因。流轉生死海。無有轉息期。故於彼圓明鏡中之隨緣之諸法。而有所著爲犯因。無所著爲住正戒。是故持明品云。緣明所起戒住如正覺也。所言緣者。隨緣諸法。即無自性之影像也。所言明者。六大圓明。即無所住之法身也。爲此戒光之所照。犯因業報皆悉消盡。故云復當離於乃至談話等也。此中習惡者。習惡而成惡性故生惡心。故云習惡心也。及懈者。依此惡心故失善心。失善心故懈怠起。依懈怠故放逸懶惰。依放逸懶惰。莫妄念不起。莫惡業不造。是故現遇怨敵惡讎刀兵疾氣之恐怖。依之無利之談論彌盛也。故云謂習惡乃至談話也。
    大門第五從第五下。明覺心得益門中自爲三。一明別表。二明牒經。三明隨釋。初二自可見。
    三從智者下。明隨釋中亦三。一明眞言者戒德。二明滅罪益。三明生善益。初中等相應者。釋如是正住三昧耶句也。所言等者。三昧耶之義。疏十七云。等引者。梵云三摩●多。即以三平等法引攝一切功德攝在自身。故云等也（云云）次上言正住者。即相應義也。所謂定惠相應。悲智平等而住。眞實等引故云正住。故疏十七云。又定惠等合爲一名爲等引。能住如此眞實乃至等引。即是住佛戒也（云云）故牒經之正住三昧耶。今疏云等相應也。有二。初先觀本尊。後觀自心同本尊也。言先觀達已成佛自性清淨本覺之實理。而明了無礙故云先觀本尊也。如此明了觀達已。然後觀達自己本來自性清淨八葉心蓮之妙理。而令同先佛本覺之實理。無二無別無障無礙故（云云）觀本尊熟自身作本尊。此心不散亂。言相應也。故疏十七釋等起自眞實文云。自眞實。謂自持眞言手印想作本尊。以專念故能見本尊。本尊者即是眞實之理也。非但見本尊已而。又如實觀我之身即同本尊。故名眞實。以如此等義故。祕記云。我本來自性清淨理。於世間出世間最勝最尊。故曰本尊。又已成佛自性清淨理。於世間出世間最勝最尊。故曰本尊。當知今此第四·第五兩門。專經疏共以持明禁戒而爲依憑。演說作釋也。疏言智者指經之覺心者。即是覺與智其義相亙。故呼覺心者直言智者也。悟本不生理者。指句初之妙眞言門也。所言妙者。嘆阿字之褒美之言也。眞言者阿字眞言也。是即本不生眞實之體性。所謂無自性也。門者直以本不生而爲門。還能通本不生故云門也。如是眞言實相與心實相本來無二。而覺悟不生不滅。故名爲覺心者。如是覺悟者名爲住正見眞實三昧耶戒。故云如是正住三昧耶也。問。何故經疏前後耶。答。此兩句明眞言者戒德同段也。故不言文前後。隨義便疏釋之也。
    二從當下。明滅罪益中。障者三障也。蓋者五蓋也。所謂除蓋障三昧是也。故云漸消盡也。三從以下。明生善益中。福者前五波羅蜜也。德者智德。即第六般若波羅蜜也。諸者兼福·智二嚴。自證化他之萬德增長滿足。故云以諸福德增益故也。
    大日經供養次第法疏私記卷第二


　　大日經供養次第法疏私記卷第三
　　               金剛佛子阿寂記
    釋眞言行學處品第一之餘
    大門第六從第六下。明一生成佛門中自爲二。一明勸行人發入悉地心。二明五種三昧耶行儀。初中欲於此生者。今提此父母所生之肉身。欲得入法佛自内證之悉地。而當發深重誓願也。故云欲於此生入悉地也。是故大日經云不捨於此身逮得神境通等。論云。不起于座。三摩地現前。父母所生身。速證大覺位。疏一云。今此眞言門。菩薩若能不虧法則方便修行。乃至於此生中。逮見此無盡莊嚴加持境界。非但現前而已。若欲超昇佛地。即同大日如來亦可致也（云云）依之高祖大師面現即身成佛。故奉勅承撰記即身成佛義。即此謂也。次入悉地者。成就滿足義。夫於悉地即有種種不同。所謂於地前地上及極果。總有六種。故大日經祕密曼荼羅品中。如來即答金剛手悉地有幾種之問而告言。逮得菩提心悉地最無上（已上極果也）從此有五種諸悉地差別（云云）疏十五釋云。夫言成就悉地者。謂住菩提心也。此菩提心即是第十一地成就最正覺。是名悉地。諸悉地中最在其上。故經云。彼悉地更無過上也。謂此無上悉地以前。略有五種悉地。一者信（私云。指地前五種三昧道也）二者入地（私云。初地也）三五通（私云。非世間五通等。是即約地上菩提心觀智之明昧。假立此名也）四二乘（私云。是亦約觀智也）五成佛（私云。指九地十地）已上約普通淺略門而作此釋而已。故疏云。然諸經論師大略皆作如此說（云云）若依深祕門者。於初地橫有五種悉地。乃至第十一地亦如是。故疏云。若祕藏中義復有異。謂初歡喜地自有十心。從初心至第四心。得度五通境界。從第五至第八心。得度聲聞緣覺境界。從第九心一向行菩薩道至第十心名爲成佛。佛者覺也。謂覺自心性淨本來常寂滅光也。乃至第十地亦有十心。即是凡有百心。一一轉勝可准知也（云云）故知今所言悉地者。初地爲本攝盡自餘悉地。即身義持明悉地者。今五種中第一信。是即地前悉地也。法佛悉地者自餘四。謂初地上已是也。問。今言入悉地者。依大日經何品耶。答。依祕密曼荼羅品也。問。若然者。依何文耶。答。依逮得菩提心悉地最無上等文也。問。此經品品皆說悉地成就之句。何故必限當品文耶。答。品品文文皆說悉地成就之義門。如所難置所不論也。然殊指當品而所以爲依憑者。此品中金剛手。直問眞言行者之成就悉地。云悉地有幾種。如來答曰。逮得菩提心悉地最無上。從此有五種諸悉地差別（云云）故知。正說今宗之悉地相。即有薩埵之巧問如來正說而窮盡。自餘皆說悉地一分之相。未說普門悉地全分之旨也。疏十五卷能能可勘之問。今欲於此生者。依何品作此說耶。答。依悉地出現品及祕密曼荼羅品。而如是說耳。問。若然者何故即身義唯引悉地出現品文。不引祕密曼荼羅品之文耶。答。就此且有二意。所謂一者彼悉地出現品偈文。是總標說一大宗大事。故引彼品而略攝祕密曼荼羅品也。二者悉地出現品。猶雖標說傳教之分。未說祕密。祕密品說傳教之上祕密。故祕而不引證也。問。若然者。依何文句耶。答。祕密品金剛手問曰。云何身祕密（云云）此問意言。上悉地出現品中說風輪觀成就相之時。不捨於此身（乃至）而成身祕密（云云）如來雖如是說。未說其身祕密義相。故甚深無相祕密之惠未生。是故金剛手爲未來衆生設此發問。而奉問身祕密之深義如來。是故如來答此云何身祕密之問。而告言。如乾闥婆城。所有諸人民身祕密。如是非身亦非識。又如於睡夢而遊諸天宮。不捨於此身。亦不至於彼（云云）疏十五釋曰。次答云何身祕密者。如乾闥婆城（乃至）復悲識（末會引牒也）言此悉地不捨此身（五大）不捨此識（識大）而能祕密其身。猶如乾闥婆城。於中見種種宮殿人民衆物之相。雖似有。而實非有亦不有。或可見。或時而無。此行人祕密其身。亦如乾闥婆城。但從衆緣而生。其實非實。或隱或顯。由眞言觀行衆因緣故。而合此身隨緣生滅亦如是也（云云）已下次第以夢虹霓如意珠虛空等譬。委悉說之。能能可見彼文。故知悉地出現品標身祕密之相。未說其深義。然至祕密曼陀羅品。金剛手與如來問答決疑。說彼身祕密之深義。是故今欲於此生者。大聖爲通攝傳教祕密二機。依彼兩品之意而作如是說也。鳴呼宗源在之。深智人能能可思之。
    二從隨其下。明五種三昧耶行儀中自三。一明受明灌頂行儀。二明傳教灌頂行儀。三明祕密灌頂行儀。初中亦二。初明遙見投花合說。二明授明灌頂。初中隨其所應思念之者。是即五種三昧耶中。第一遙見第二投花三昧耶合說也。所謂隨其所應者。合說第一第二灌頂之言也。謂大日經祕密曼荼羅品而說五種三昧耶云。正等覺略說五種三昧耶。初見萬荼羅具足三昧耶。未傳眞實語。不授彼密印（已上第一）疏十五釋云。此中五種者。第一但得遙見曼荼羅（乃至）忽有人善心隨喜。欲求禮拜供養。爾時阿闍梨聽令引入於壇外。遙令禮拜以花香等遙散道場而作供養得見如是法會。故無量罪業皆得滅除。然未合授彼眞言及印。是第一（云云）言隨其人所望之所應。而教導合除滅罪障。故云隨其所應思念之。又說第二投花灌頂云。第二三昧耶入覩聖天會。疏釋云。第二見萬荼羅坐位。謂引彼人入於壇中。禮拜供養投花散於本位。師告彼。汝花墮某尊位上。爲說本尊名號。并得入壇門内悉見諸位。此人說名第二三昧耶。若得隨所應者授之（云云）是即第二投華灌頂人之所應也。故又云隨其應思念之。問。若然者此第二人符合經疏隨其所應之義可然。其第一之人文相不分明。然者云何。答。疏既言善心隨喜欲求禮拜供養。是即隨其所應之意也。況此人進求入於壇中供養。阿闍梨即聽入之令投花供養。若不進求者。唯止於壇外。而不入壇中。既有進不進之兩際。豈非隨其所應之義耶。又疏釋第二已。而言亦得所應者授之。亦之言所剋。是即對第一三昧耶之隨其所應。故云亦也。明知。於第一三昧耶。可有隨其所應義也。
    二從親下。明受明儀則中又二。初一句明得受印明。次一句明相應成就。
    初中親於尊所者。親對阿闍梨也。受明法者。今疏云明法者眞言也（云云）。
    問。何故不說印耶。答。明者眞言也。法者印也（更問）復次本經說印而攝明。故云第三具壇印。今說眞言而攝印。故云受明法。是即彼此影略互顯。而可成其義也。故疏十五釋授明灌頂云。又授眞言手印（云云）因茲大師六七兩月受明灌頂具有印明耳。
    二觀等一句明成就相應中。觀察相應者。本經云隨教修妙業。疏釋云。謂阿闍梨從首至末。爲此人而作曼荼羅。乃至諸尊印等一一告示（云云）是即今始從十八道至于許可等。次第相續而受阿闍梨之教導。觀行相應。故本經云隨教修妙業。今云觀察相應。疏言一一行法皆教授之此是第三也。
    二從當自下。明傳教灌頂儀則中自四。一明如說法則通達。二明禮尊請白。三明結前生後。四明擇所居處。初中當自安住眞言行者。前受明灌頂人。彌進所修眞言妙行隨順。師教所有儀軌法測次第一一通達。乃至備五德等。堪能受傳教灌頂。故云當自安住眞言行如所說明次第儀也。是故本經云復次許傳教說具三昧耶。同疏釋云。第四者已能依隨行法修眞言門。所有法則一一通解。具知緣壇所須方便衆藝。堪在師位悅可師意矣。
    二從先禮下二句。明禮尊請白中。先禮灌頂傳教導者。指衆德兼備阿闍梨也。如上勸行制戒門中云。解了具緣衆支分。得受傳教即可等。見如此明師。致信心而敬禮。故云先灌頂傳教尊也。請白眞言所修業者。弟子將備五德好相。而相叶阿闍梨自利利他平等意樂。故歡喜悅意。而住慈悲攝受之相貌時。稽首頂禮而求請傳教之大業也。故上文云。善順師意令歡喜慈悲攝受相對時。稽首請勝善逝行願尊。如應教授我。故云請白眞言所修業也。所言所修業者。傳教灌頂之弟子所要一切事業也。
    三從智者下明結前生後中。智者者。此弟子具足五德。而有如實解了。故云智者也。蒙師許可已者。衆德具足之阿闍梨。見弟子五德具足。此人欲堪作阿闍梨久度衆生故。勸發彼人而爲開演眞言行道法。故云蒙許可已也。爰以大日經第一自往初發偈云。佛子。此大乘眞言行道法。我今正開演爲彼大乘器。乃至是故汝佛子。應以如是惠方便作成就。當獲薩般若。依於地分所宜處者。弟子如此蒙阿闍梨聽許已。五德倍增進。安住堅固之大菩提心。故阿闍梨爲度此人擇治地分也。是故本經一云。行者悲念心。發起令增廣。彼堅住授教。當爲擇平地。以如是義故。云依於地分所宜處也。
    問曰。今疏言智者蒙師等二句結前起後者。此料段意如何。答。智等一句結前也。依等一句起後也。言蒙師許可已者。指前受明灌頂而結前也。是故當世所受許可。即彼授明灌頂分也。是即入受明灌頂者。必定可得傳法灌頂之儲君也。是故具緣品疏曰。謂阿闍梨從首至末。爲此人而作萬荼羅。乃至諸尊即等一一告示（云云）故云蒙師許可已也。次依於等者。如是授受明灌頂已。傳法已前所作已辨。於今者所可作之事者。所謂擇處治地等之所宜也。是故依於地分等一句。是傳法初事業。故云起後也。
    四從妙山下。明擇所住處中自爲四。一明擇妙山龕窟處。二明擇河池遍嚴處。三明擇悅意樹林處。四明擇諸聖所遊處。初中妙山者。如西天靈鷲山·雪山·大唐清涼山·天台山·日域高野山·比叡山等是也。故云妙山者高妙名山也。大山懷裏之峰者。其山廣大。而迴峰如墻。除風寒之難。其内平正。而無出入行住之危。半嚴間者。半者大山之半腹也。嚴間者。彼此多嚴相列。其間如石壁而有可居坐之穴。故云石壁之中有穴可居也。自餘可見。兩山者。兩山相雙。其中間而有泉水石囊。微妙清淨而離諸垢穢。故云泉石乃至安隱也。於一切時等者。四季晝夜等也。所謂春無雨水等難。夏無毒水極熱等難。秋無大風等難。冬無深雪堅水等難。加之遠離惡賊惡獸等諸難。故行道安隱成就易得。尤可居住之處也。二從河等下。明擇河池遍嚴處中。闕無別表。恐展轉書寫之誤歟。應云二明河等處（云云）所以然者。既於此中有四箇文段。然於一三四之三段者。具有表釋。於第二段闕二明之兩言。當知准餘段同可有表也。餘文自可見。
    三從三明下。擇悅意樹林處中。敷茂貌者。其花妙開敷。其葉嚴好茂盛也。次二句明其可不者。指無有等二句。謂若雖如上之樹林等。若其處有蚊虻等諸難。非行道相應之住處。疏明其可不者。始之無之一言可也。有等十三言不也。故云可不也。
    四從四明下。明諸聖所遊處中自六。一明擧能遊聖者二明擧所遊寺塔。三明釋練若。四明自心意樂處。五明簡可不。六明結勸諸勝處。初中或諸如來者。如鷲峯山白鷺池等。聖弟子者。如雞足山無熱池等。於如是等處。住昔作廣度衆生之事業。皆是吉慶吉祥相應之靈地也。故云或諸乃至所遊居也。二明擧所遊寺塔中。寺塔等者。其何可知。
    三明練若中無諠動處者。於練若有多種義中。今所用無動亂憒鬧之處也。自餘且非當用。故云約摩登伽也。
    四從當下一句。明意樂處中。當依自心等者。雖非如上之勝處。遠離諸難。有相叶於阿闍梨意樂處者。於此處可行道。故云當依自心意樂處也。
    五從次一下。明可不中。次一句者。指捨離等一句也。謂捨·離·絕之三言者可也。在家諠務之四言者不也。
    六明結勸諸勝處行道中。勤之一言擧能勤之正行。轉等之六字出所轉之非法也。五欲者如文可見。諸蓋纒者。蓋謂五蓋。纒謂十纒。大論第七云。十纒。瞋纒·覆罪纒·睡纒·眠纒·戲纒·調纒·無慚纒·無愧纒·慳纒·疾纒。
    問。今疏擧五蓋而出其八種云何。答。慳貪爲一。瞋爲一。昏沈·睡眠合爲一。棹擧·散亂合爲一。疑爲一。已上五種也。故不相違也。
    問。五蓋十纒雖開合不同。其義相同。然其差別云何。答。蓋覆所見之法體故云五蓋。是即所知障攝也。纒繞行者之善心故云十纒。即是煩惱障攝也。故大論云。一切煩惱結繞心故。盡名爲纒。煩惱者。能令心煩能作惱。故名煩惱（云云）。
    四從悉地下。明祕密灌頂義相中自三。一明深樂法味。二明堪忍惠。三明淨命矣。
    初中一向深樂於法味者。今就此應有地前地上不同。所以然者。未於祕密之五重。前四重地前。祕密第五人者即地上也。故疏十五云。第五已具前事。又見己身於大會中。自作阿闍梨師。即是入地人也。知前四重猶是地前也。第五即地上也。
    問。若然者。次句云長養其心求悉地。既云求悉地知非地上。若地上。應云成悉地。何云求悉地耶。
    答。夫悉地名言通地前地上。所謂於地前有世出世有相無相等悉地。於地上亦初地乃至第十一地皆有悉地名言。故疏十五種悉地最無上句云。夫言成就悉地者。謂住菩提心也。此菩提心即第十一地。成就最正覺。是名悉地。諸悉地中最在其上。故經云彼悉地更無過上也。但言求悉地者。初地菩薩求第二之悉地。乃至第十火菩薩求第十一地之悉地。故求悉地之義尤有其謂耳。
    問。若然者。悉地是成就義。然地前未得成就。何有悉地之名耶。答。祕密曼荼羅品云。逮得菩提心。悉地最無上。從此有五種諸悉地差別。所謂入修行及勝進諸地世間五神通諸佛緣覺等。疏十五釋云。此無上悉地以前。略有五種悉地。一者信。二者入地。三者五通。四者二乘。五者成佛。初信者。謂隨分淨諸根。深信如來祕藏。決定不疑。信佛有如是如是方便。若依行者必成菩提。此是地前信行也（云云）明知。五種中第一信者地前之人也。依之無畏禪要。於地前建立五種心云。既能修習觀一成就已。汝等今於此心中。復有五種心義（云云）此亦於地前。立成就義。以如是等義故。悉地可通地前地上也。復次一向者。一心住阿字本不生之圓明。更不緣餘境也。故祕密萬荼羅品說見諦云。於諸法本寂（私謂阿字）常無自性中。安住如須彌。是名爲見諦。阿闍梨眞實知品云。佛子一心聽以心作心。禪要云。唯見明朗更無一物。又云。安心靜住莫緣一切諸境。疏十五釋初地云。一向觀於如來不思議界祕密功德（云云）如是等經釋文。皆約地上釋之。深樂於法味者。是即蘇多羅之義也。謂樂著内心祕密曼荼羅。更不外緣諸境也。故成就悉地品云。決定歡喜說名内心處。時明品云。等起自眞實不生疑慮心又禪要釋甜美心云。甜美心。謂種功不已。乃得靈然朗徹。身心輕泰翫味於道。故云甜味（云云）若又約金剛界者。修菩提心·成金剛心·證金剛心等。即此位也。故云一向深樂於法味長養其心求悉也。
    二從又常下二句。明堪忍惠中。堪忍知者。是即於本不生之觀。有忍智不同。所謂忍者。柔順忍之觀。惠者無生忍之觀也。故大論五十三云。無生觀有二種。一者柔順忍觀。二者無生忍觀。前說無生是柔順忍觀。不畢竟淨漸習柔順忍觀。得無生忍則畢竟淨（云云）今亦先修習無生忍。能成就無生智。故忍智具足故。能堪忍寒熱飢渴等之疲苦。而安住大菩提心。令精進修行也。
    三從云淨下。明釋淨命中自三。一明淨命行。二明邪命行。三明良助伴矣。
    初中又三。一明別表。二明都攝漢名。三明胡音多舍。初別表自可見。
    二明都攝漢名中。小欲知足之行者。是即以如來大慈大悲之自在力。於無分別中作有分別。爲一切佛道修行之者而所聽許也。所謂食纔支身命而知足。衣亦除風寒而知足。更敢不期明日明後日等衣食。何況畜藏室哉。故涅槃經第二十云。師子吼菩薩言。世尊少欲知足者何差別。善男子。少欲者不求不取。知足者得少之明心不悔恨。少欲者少有所欲。知足者爲法事不愁惱（云云）云又不求未來所欲之事。是名少欲。得不積聚。是名知足（云云）。
    問。佛弟子淨命之正行廣大無量。何故唯此少欲知足之行爲都攝漢名耶。答。雖正行無量。不如此少欲知足。是即除四種重病。得四種甘藥。故涅槃經云。復次善男子。出家之人有四種病。是故不得四沙門果。何等四病。謂四惡欲。一爲衣欲。二爲食欲。三爲臥具欲。四爲有欲。是名四惡欲。是出家病有四良藥。能療是病。謂糞掃衣欲治爲衣惡欲。乞食能破爲食惡欲。樹下能破臥具惡欲。身心寂靜能破比丘爲有惡欲。以是四藥除是四病。是名聖行。如是聖行名爲少欲知足（云云）以是義故。少欲知足爲都攝漢名也。
    三從胡下。明胡音多含中又三。一正出多含胡音。二表名數開合。三明釋開合不同矣。
    初中胡語。即是指梵語而云胡語。故智光記云。古謂梵書曰故文（云云）故知。今胡語者從古而作釋耳。二從具有下表名數。自可見。
    三從十六衣下。明開合不同中自三。一明十六頭陀名數。二明十二頭陀名數。三明引論隨義攝略。
    初中又四。一表。二列。三釋。四結。初二自可見。三釋中亦三。一釋衣名數。二釋食名數。三釋處矣。
    初中亦四。一釋糞掃衣。二釋毳衣。三釋納衣。四釋三衣。初中又二。初正釋糞掃衣。後明問答決疑。
    初中火燒者。雖少分自然爲火所梵燒之衣也。牛嚼者。自然馬牛等嚼損之衣也。鼠嚙者。鼠蚰等嚙損之衣也。死人者。著死人而捨之衣也。如是等衣者。印度之習俗爲極大不淨災殃之凶物。故即棄捨於曠野等。而類同於糞穢。更無有人繫念故。故云糞掃。乃至名糞掃也。取浣深染者。如此等不淨衣。散在山野道路。而無人之希望。故行者取之。能洗澤其血肉垢穢等。令無垢清淨已。染墨綴縫而用之。故云取浣染縫治用供身也。
    二從問何下。明問答決疑中亦四。一問答受四衣不受餘衣。二問答不受僧衣。三問答不受檀越衣。四問答受糞掃不受餘衣。
    初中問何唯受此衣之六言問也。所謂唯受此衣者。總指四種衣而云此衣也。
    問。若然者。釋糞掃已。次云問何唯受此衣。明知。所言此衣者。可指糞掃之一衣。何故總指四衣可得心耶。答。就今問答。有總別之問答。所謂從問何唯受至于且越受糞。總約上糞掃等四衣而致問答。從何不受僧至于無罪故唯受之。各別約僧衣等而致問答也。能能可料簡文前後也。
    二從三品下明答也。此中約三品成義。自可見。二從何不下。明問答不受僧衣中。何不等七言問也。僧法以下答也。此中僧法須同斷理等者。夫僧事法聊不亂止時作持之律儀。宜斷其理致。所應作之僧事。必和合處分而作之。敢不守其賓客之心。是故其賓人欲受之時。而之不被與。欲不受之時亦與。故與不與共亂其心。而癈其道。故不受僧衣也。仍云僧法乃至亂心癈道也。
    三從何不受檀下。明問答不受檀越衣中。何等五言問也。若受以下答也。此中略出七種過。故云爲衣追求乃至是多過是故不受檀越衣也。
    四從何唯下。明問答受糞掃不受餘衣中。何等四字問也。少事以下答也。
    二從言毳下。釋毳衣中。濕洗鳥狩細毳者。鳥獸毛羽濕潤垢臭時。自洗其身拔捨舊細毛。故云濕洗鳥狩細毳也。無糞者。鳥獸糞等而不染著。擇取之而結綴連續以爲衣也。
    三從言細下。釋約衣中自三。初表。次釋。後問答。初表自可見。
    二從朽下明作釋中。朽故破弊等者。積年序故。朽損更無好色。破壞弊垢故。都以無人之希望故。取之縫綴而資其身。當修道行。故云朽故破弊縫納供身也。
    三從不著下。明問答次疑中。不著等六言問也。若求以下答也。此中有三過故不著好衣也。四從言三下。釋三衣中自三。初表。次列。後釋。初二自可見。後明作釋中自四。一明上行不畜餘衣。二明問答所由。三明隨時著五七大。四明著三衣緣起。初自可見。
    二從何者下。明問答所由中。何者之兩言問也。白衣以下答也。答中有二之由緒。故不畜多衣也。
    三從若下。明隨時著五七大中。各隨其時宜。或五條或七條或大衣用著之。其文可見。四從故往下。明著三衣緣起中。故往一時者。指如來在世也。如來者。釋迦如來也。佛便作念者。如此雖寒烈無極。如來在世根機上利故。猶能堪忍而修道。於滅後者。機根劣弱。而不可能堪忍極寒嚴切。作如此之悲念故。許者此三衣也。故云佛便乃至畜三衣也。
    問。三衣梵語云何。答。大衣云僧伽梨。中云欝多羅僧。小云安陀。
    問作三衣其長短數量云何。答。不空云。二長一短相交（私云已上大中衣也。小一長一短相交也）律製可尋之。問。大衣有幾種耶。答。大衣有九種矣。
    問。何等九種耶。答。一九條。二十一條。三十三條。四十五條。五十七條。六十九條。七二十一條。八二十三條。九二十五條也。
    問。若然者。今眞言宗殊用何等衣耶。答。用九條也。祕記文可思之（更有面授）。
    問。以何等作之乎。答。用荷絹麻布㲲等作之。此中以荷絹而爲上。律＊製可尋之。
    問。若然者。於袈娑有何等功德利益耶。答。其功德利益無量。不可勝計。且依悲花經。有五種聖德。彼經第八云。若有衆生。入我法中。出家著袈娑者。或犯重戒行邪見。若於三寶輕毀不信。集諸重罪比丘·比丘尼·優婆塞·優婆夷。若於一念中生恭敬心尊重世尊。或於法僧。世尊如是衆生。乃至一人不於三乘得受記莂而退轉者。則爲欺誑十方世界無量無邊阿僧祇等現在諸佛。必定不成阿耨菩提（已上一事）又云。世尊我成佛已。諸天龍鬼神人及非人。若能於此著袈裟者。恭敬供養尊生讃歎。其人若得見此袈裟少分。即得不退於三乘中（已上二事）又云。若有衆生。爲飢渴所逼。若貪窮鬼神下賤諸人乃至餓鬼衆中。若得袈裟少分乃至四寸。其人即得飮食充足。隨其所願疾得成就（已上三事）。又云。若有衆生。其相違反起怨賊想。展轉鬪諍。若諸天龍鬼神人非人及共鬪諍時。念此袈裟。尋王悲心柔軟之心。無怨賊心。寂滅之心調伏善心（已上四事）又云。有人若在兵甲鬪訟斷事之中。持此袈裟少分。至此輩中。爲自護故供養恭敬尊重。是諸人等無能侵毀觸嬈輕哢。常得勝他。過此諸難世尊若我袈裟不能成就如是五事聖功德者。則爲欺誑十方世界無邊無量阿僧祇等現在諸佛。未來不應成阿耨三菩提作佛事也。沒失善法。必定不能破壞外道（已上五事）。又大集經第五十云。彼諸衆生於我法中。出家剃髮被服袈裟。不持禁戒。若有供養彼等人者。如是衆生亦得大果。又云。若有衆生。與我出家剃除鬚髮被服袈裟。設不持戒。彼等悉已爲涅槃即之所印也。若復出家不持戒者。有以非法而作惱亂。罵辱毀訾。以後刀杖打縛斫截。若奪衣鉢及奪種種資生具者。是人則壞三世諸佛眞實報身。則排一切天人眼目。是人爲欲隱沒諸佛所有正法三寶種故。令諸天人不得利益。墮地獄故爲三惡道增長盈滿（云云）大乘經等所說如是。其功德甚深廣大也。是即三世十方諸佛解脫同相法衣。大悲無盡福田衣也。譬如世間田厚薄上中下。雖有其數。依時宜致耕作下種。隨其上中下田之分。無不得其果實。袈裟福田亦如是。信心之厚薄持犯之上中雖無量。纔著袈沙少分乃至四寸者。隨其根機上中下等。無不得其功德之果實也。幸哉我等雖破戒無慚。剃髮而著袈裟衣。既是爲涅槃之印所印。當知永遠離外道之伴類入三乘道。而漸漸修學成無上大菩提耳。
    二從食中下。名釋食名數中自三。初表。次列。後釋。初二自可見。
    後明作釋中自六。一釋乞食。二釋次第乞食。三釋不作餘食法。四釋一坐食。五釋一揣食。六釋不中後飮水矣。
    初中亦三。一釋下品。二釋中品。三釋上品。初下品可見。二釋中品中。捨離前過者。除前耕田工巧等種種自在邪命。故云前過也。僧食者。夫於寺有多種物。所謂三寶物常住物。現前僧物。十方僧物等。其中依現前僧物受食故。云僧食也。檀越請者。夫有檀越請僧時。有別請有次第請。其別請食屬前下品。今檀越請者。指次第請也。
    三從上行下。明上品乞食中。有種種問答。自可見。
    二從次第下。釋次第乞食中。通亦乞食者。不論上下貧富。次第乞食。是亦有三品。上一家。中七家。下得爲期也。收彰者。雖微少疎品之食。而受收故。云收彰也。
    三從言不下。明不作餘食法中。數得正食者。飮食也。餘食法者。餅菓等也。然於得正食之處。數食其餘餅菓等故。云於求處乃至數數食也。
    四從一坐下。釋一坐食中自二。初釋其相。後擧復次義。自可見。
    五從一揣下釋一揣食。其義自可見。
    六從所言下。釋不中後飮漿中。初明其相。後明能治方便。自可見。
    三從處中下。明釋處名數自六。此中所言六處者。明隨其人進而次第遷居也。其義可見。隨別細分者。今疏主以別意樂而細分爲十六也。故云隨別細分有十六也。
    第二從依四下。明依四分說十二中。自有表列釋。其義自明。不及別釋耳。
    第三從大下。明引智度證十二十六廣略。其義亦自可見。
    大門第二從已下說下。明邪命不淨行中自三。一總表。二明四種邪命。三明五種邪命。初總表自可見。
    二從邪命四下。明四種邪命中。有表列釋。自可見。
    問。何故名邪命耶。答。捨正直住邪曲。故名爲邪。故疏釋邪見戒云。曲即邪見也。猶如蛇未入竹箇所行屈曲（云云）是即背如來前制之淨命正行。住煩惱諂曲之不淨邪曲。故云邪也。命者。所謂如來勅命。然非如其勅命。故云邪命。故疏云。邪見謂各各於其本法之中。即見理不正。順於邪道者皆是也（云云）。
    三從十住下。明釋五邪命中自三。表列釋也。初中十住者。即十地論也。是即呼地爲住常習也。次列自可見。
    三從矯下明作釋自五。一明矯異。二明自親。三明激動。四明抑揚。五明因利求利。初中矯異者。爲貪供養恭敬故。矯僞當現頭陀淨行之相。故云矯是即矯淨命之外相也。故云有人貧求乃至名爲矯異也。
    二從二下明釋自親中。親無異者。彼雖無親心。此自僞親而向檀越云。我親思於汝。不異我之父母兄弟等。雖何事隨汝之所存可作之。不可存内外。不可有怪想。如是僞以種種口辨爲取其心。即能示現隨從親厚之相。故云有人貪利乃至索別人心也。別謂他也。非親故云別也。
    三從三激下明激動中。激猶遮也。言爲貪利故。兼爲發動檀越之施心。激演我若得如是等物應悅喜受用之旨。而現動放逸無慚之貪相。故云激動也。我以親舊者。言我多年之間。久既作師壇之契約。以如此之舊香故。可被與之。由頻令發言。故云我以親舊必當見與也。見猶被也。
    四從四抑下明釋抑揚中。抑謂毀也。揚謂嘆也。言此人或爲利顯明檀越之慳心。故檀越懷慚愧而施與之。故云有人貪利乃至施與也。或爲利讃嘆檀越之[示*甬]得。故檀越懷慶悅而施與之。故云又至餘家乃至是名抑揚也。
    五從五因下明釋因利求利中。因利者。捧己之前日得物。而令發起檀越之施心。故云因利也。求利者。因檀越見前施物。起類同之施心而施與。故云求利也。已上廣釋淨命竟。
    三從善伴下。明說良助伴中自三。一明總說善伴。二明說四重爲伴。三明總結。
    初中善伴者。爲佛道修行成增上緣。而助其行儀不作障礙。是即善伴也。故涅槃經云。爾時佛告諸大衆言。一切衆生爲阿耨菩提近因緣者。無先善友。何以故。阿闍世王若不隨順耆婆語者。來月七日必定命終墮阿鼻獄。是故近莫若善友。又法華經云。善知識者是大因緣。是故淨命國淨行者。得如是等善友。可成就一大事因緣。故說善伴也。次無伴者。若不得如此善友者。唯須不如更無。何況於作障難者哉。故云無伴也。
    二從常下。明說四重爲伴中自四。一明不捨正法戒爲伴。二明不捨離菩提心戒爲伴。三明不慳悋法戒爲伴。四明不饒益行戒爲伴矣。
    初常與等一句。明說不捨正法戒爲伴中。常者。晝夜四威儀深歸諸佛之正法。不捨一句一偈。故云常也。妙法者。指顯密大小權實一切佛教。以爲妙法。例如妙樂釋曰通指佛教以爲大法。今亦如此。指一切佛教而通云妙法也。就此有重重義。若約淺略明義者。對彼外道之疎法故。總指大小之法教而云妙法也。若約深祕明義者。彼宗約開會明義。今宗約跨節明義。復次今此經說五種三昧道皆是佛。是故彼一一教法。莫非普門通入之妙法。以是義通一切佛教而云妙法也。
    問。若然者。以小乘名爲妙法。有其誠證耶。答。有之。問。其文出在何經論耶。答。涅槃第三云。若有比丘。能師子吼廣說妙法。謂修多羅乃至達摩。有如是等九部經典。爲化廣說利益衆生（云云）誠證有此。更不可疑也。與俱者。善伴具足義也。
    二從若下三句。明不捨離菩提心戒中自三。一明以離相故同佛菩薩。二明白淨信心義。三明住十緣生句觀。
    初中疏行人者。指眞言行者。所謂知心性如是得住眞言行之行者也。捧心示於佛者。捧如實菩提心而示同於諸佛。所謂行者安住離一切相大菩提心故。故持明禁戒品云。菩提心及法。及修學業果。和合爲一相。遠離諸造作。具戒如佛智。異此非具戒。疏十七釋云。菩提心即是如來正因（謂心王也）法謂心法。即是一切地波羅蜜自在力等。以要言之。一切功德之法皆是。此法皆是佛之眷屬。亦是菩提之眷屬。如華臺之有葉蘂也。此妙果即同於佛。所謂業者是善業。即是如來妙業。以此行等同於佛。從初發心乃至戒及業皆等同於佛。佛離一切相而住淨戒。所謂離諸相一切一味。若能如是離一切相而住於戒。即是佛戒也。其所作業即佛業也。其所得果即佛果也。以其一相無相離作業故。若行者分別此是戒此是持者此是所持法。以此不眞實故。有所得故。即非持佛戒也（云云）以是義故。云若順諸佛菩薩行。疏云行人捧心示於佛也。以此身心對人畜等者。身心者六大法界也。此六大法界情非情同持。而無自性故。離一切妄相分別。以離妄相分別故。對人倫猶如對畜生。對畜生猶如對人倫。是即以住無住無自性之實相故。更不見其差別之相也。故疏云。六趣衆生毘盧遮那本無二體。但隨衆生種種妄想立種種名。又華花經云。一切衆生無性爲性。一切諸法無爲爲性。即此謂也。又對墻如人面等者。前人畜相對而明無自性。是情非情相對而顯無自性也。言以一切諸法無生無滅無相無性故。對墻壁即如向人面。對人面即如對墻壁。故持明品云。常修無著行。等礫石衆寶。疏十七釋云。離於是法非法等種種差別之見。心無所住也。由無住故。等於兼惡及珍妙之寶。心無增減。爾時行者觀五逆闡提與如來功德等無有異。不生增減何況餘耶。若至觀於一切煩惱惡業與如來功德。不生取捨。況瓦礫之與金寶耶（云云）無處造惡者。處者廣指十方法界。於如此一切處。以住無自性故。無有取捨分別自他彼此之差別。以離取捨分別故。不存惡愛怨親之思。無惡愛怨親之想故。更不作小罪。何況於大罪耶。故大般若經五百五十二云。我應從今盡未來際。如癡如痖如聾如盲。於諸有情無所分別。假使斬截頭足手臂。排目割耳劓鼻截舌。鋸解一切身分支體。於彼有情終不起惡。若我起惡。則便退壞所發無上正等覺心。障礙所求一切智智。不能利益安樂有情（云云）故云無處造惡也。佛歡喜故者。凡一念發菩提心之功德。恒沙非喩。是故華嚴經云。菩薩於生死最初發心時。一向求菩提堅固不可動。彼一念功德深廣無邊際。如來分別說。窮劫猶不盡。又上偈云。淨菩提心如意寶。滿世出世勝希願。除疑究獲三昧。自利利他因是生。若無勢力廣饒益。住法但觀菩提心。佛說此中具萬行滿足淨白淳淨法。當知於菩提心如是之功德滿足成就故。諸佛知見發菩提心之人大歡喜。故云佛歡喜。故經云若順諸佛菩薩行也。
    二從於正下。明知白淨信心出處中。正眞言者。正直指阿字眞言也。故疏十二釋轉字輪品阿字眞言云。阿此是阿字眞言門（云云）是正彼自性清淨蓮華臺上境智不二體也。可思之（更問）清淨法界者。一切衆生自己本來自性清淨圓明常住之法是也。此中知者。如實知自心之妙解妙知也。以此如實白淨信心之大菩提心故。於一切諸佛及一切衆生自性清淨圓明海德之平等法界。堅固常住如金剛。不動不變如須彌。故菩提心論云。其圓明即是普賢身。亦是普賢心。與十方諸佛同之（云云）故云此眞言乃至堅信解也。
    三從具淨下。明住十緣生觀智中。知此身心者。今此父母所生之身心。從一念不知之妄想生。都無自性。所謂煩惱具足六大法界即是也。然性海底動修風上加。當發如實菩提心。安住白淨信心之時。不知之。妄雲速除散。三部日月星忽炳現。是即以十緣生之觀智觀察此身心。離四句百非三世十方之域。而無性無自性也。猶如鏡像水月等。唯有名想終無實體。不生不滅無性無自性。而唯有明朗更無一物。不見身心。淨如虛空。故云知此身心乃至能堪忍也。所言堪忍者。安住如上之大菩提心故。於違順二境。能堪忍不退。故大論十五云。云何名法忍。忍諸恭敬供養衆生及諸瞋惱婬欲之人。是名生忍。忍其恭敬供養法及瞋惱婬欲之法。是法忍。法忍者。於内心六情不著。於外六塵不受。能於此二不作分別。何以故。内相如外。外相如内。二相共不可得（云云）。
    三從精進下二句。明不慳悋法戒爲伴中。棄捨名利等者。悟瓦礫與金玉而等。故捨珍寶。而與求者猶如捨瓦礫。又達此身心與鏡像水月不異。故捨名利。而住佛行猶如棄涕唾。觀察一切有爲諸法苦空無常無我故。更不生貪著。故云莫心迴願如爛尸也。不慳悋諸世財如是。若又有求顯密一切法者。須能鑑其人利鈍淺深信不信可度不可度等之行相。隨其機根可投於藥。若不然者。自損損他爲人天之怨。努不可不察。不可不察隨不失如師子者。師子王欲取禽獸之時。隨其所在不迴轉。於前後左右而自在取之。菩薩亦復如是。隨所在之方。不失於度衆生之事。必定師子吼令利益安樂。故云隨不失如師子是以堅固不怯弱也。
    四從自他下二句。明不饒益行戒爲伴中。見他得益等者。夫菩薩發大誓願。流出於無量珍寶飮食衣服等。隨一一衆生求願。授與之令其心飽滿歡喜悅樂。乃至不悋身命。隨彼所求令彼滿足。何況於財寶耶。以是義故。見他得利即爲自身得利。見他衰苦即爲自身衰微。以何故。即以平等大悲故。即如論云。觀十方含識猶如己身。故云見他得利自獲也。苦見自身等者。夫菩薩爲得不可得之菩提。及度不可度之衆生。身命猶不悋。何況畜財寶耶。凡隨有所得。皆悉施與於衆生。無有少分之保著。故云若見乃至作成就也。所言作成就者。以如此之四攝之方便。漸令衆生入佛道。自他平等令成無上大利。故云自他現法作成就也。住心本尊者。專繫念於自性心蓮之本尊。不望六欲四禪之果報也。所言本尊者。祕記云。我本來自性清淨。理於世間出世間最勝最尊。故曰本尊。又已成佛自性清淨。理於世間出世間最勝最尊。故曰本尊。成就悉地品云。念彼蓮華處八葉鬚蘂敷花臺阿字門。乃至知心性如是得住眞言行（云云）凡於顯密一切之行。自非此妙行者。更無直入直進之正行。故云直進修之也（更問）傍聞讃天者。或聞讃欲天乃至第三禪樂果。若聞說二乘得果三明六通若四家大乘等果滿功德等。發樂欲欣求之心。皆是與今宗大菩提心不相應之法也。是故一道極無猶可厭離。何況於世間三心耶。是故若眞言行人有發動如實大菩提心不相應之心者。自責其心懷慚愧。而懺悔退三昧耶之罪。彌精進修行不可空費時日。例如大般若經云。若時菩薩摩訶薩。一切智智相應作意不現在前。是時菩薩摩訶薩。應作是念。我於今日。勿行非處。令我不憶一切智智。如是菩薩應自責心。我於今日虛費時日。舍利弗問具壽滿慈子言。齊何名爲＊虚費時日。滿慈子言。菩薩摩訶薩。於此六波羅蜜多。隨一現行不能憶念一切智智。不能迴向一切智智。是菩薩摩訶薩。虛費時日。損時日果。若菩薩摩訶薩。於此六波羅蜜多。隨一現行。或第二日或三日。乃能憶念一切智智。及能迴向一切智智。是菩薩摩訶薩。雖有所犯。而得名爲有時日果（云云）以如是義故。云傍聞讃天乃至無畏依也。
    三從具下一句明總結中。世間出世所有善者。今宗所言世間者。如世間成就品所說。出世者。如悉地出現品成就悉地品等所說。如是等内外相應供養持誦。一切聚衆皆悉知見證明。而隨喜讃嘆。故云世間乃至皆隨喜。凡如上之四重根本戒。是眞言行者命根也。命根若亡。己體皆喪。是故行者刹那不可捨離。若刹那捨離之者。四魔三障得便。妨礙無上大菩提心。不能速疾成就大菩提果。譬如世人依止強力之助伴。故除怨敵盜賊之難。令得壽福長遠之樂。是故淨命如實之行者。依止四重三昧耶之良伴故。魔軍退散三障消盡。速令成就無上大菩提妙果。故云具此名爲良助伴矣。已上釋眞言行學品竟。
    大日經供養次第法疏私記卷第三


　　大日經供養次第法疏私記卷第四
                    　　金剛佛子阿寂記
             釋增益守護清淨行品第二
    將釋當品大分爲四。一釋別題。二明來意。三明宗旨。四明入文判釋。初中又自三。一釋清淨行。二釋守護。三釋增益。初中隨修性理者。性者不改義。所謂無自性也。理者不生不滅之妙體。所謂●字門也。隨順如是自性清淨之自體不生不滅之妙理故。無始之間隔忽蕩。自心之花臺速顯。故云隨修花臺阿字門。所謂念彼蓮華處者。自性清淨之自體也。花臺阿字門者。●字不生之極理也。如是知解暫不癈退。即是清淨之戒學清淨之佛行也。故彼云知心性如是得住眞言行。今云清淨行也△二護等七言。釋守護義。中護戒者。指上品之四重根本等諸戒之護持。保身者。護持如此妙戒故。等同於金剛不壞法身。故持明品云。具戒如佛智。住戒如正覺。故云保身也△三修心等七言。釋增益義。中修心得果者。發大菩提心。修清淨之行。讃持佛性戒。故云修也。具足是佛戒故。畢竟應得其妙果。故云必得果。是故持明品云。菩提心及法。及修學業果。和合爲一相。遠離諸造作。具戒如佛智。異此非具戒（云云）行者具戒故等同。於佛身之萬德故云增益也。問。何故所釋非如經文次第耶。答。經約從果向因之次第而說之。疏約從因向果之次第釋之。是即經疏影略擧顯。而爲顯二門之不一不二之義也。復次經約佛金蓮次第說之。所謂增益者。萬德圓滿義。即佛部也。守護者。金剛不壞義。即金剛部也。清淨者。自性清淨義。即蓮華部也。行之一言通三部也。疏約定惠具足而釋之。所謂清淨蓮華部者定也。守護金剛部者惠也。增益佛部者。定惠不二而萬德開出義也。是又爲顯三部各具三部互融無礙也。復次約三句而明義者。增益者。淨菩提心如意寶義。即菩提心爲因句也。守護者。大悲覆護義。即大悲爲根句也。清淨行者。三密妙行法界遍滿義。即方便爲究竟句也。復次約三三昧耶而明義者。增益者。除三障入三平等衆德圓滿。即是入佛三昧耶義也。守護者。以法界自性。護持自心亦能護他。即是法界生義也。清淨行者。以三平等故。必定師子吼。而說三密教行。利益安樂一切衆生。即是轉法輪義也。二從二來下明來意中自二。初擧前品所持淨戒。後明今品能持行人。初自可見。
    二明能持行人之。此品等者。上品所說戒行是即當品所說行人之所持也。故云此品能護乃至此品來也。復次上品說眞言行者之學處。此品說眞言行者護淨。是即來意也。
    三從三宗下。明宗趣中亦二。初明所宗法力。後明所趣佛心。初中能修行人者。指三平等之行人。蒙法力者。堅固安住上品所說淨戒。通達離一切相之大菩提心故。等同佛世尊。無有差異。故持明禁戒品云。菩提心及法。及修學業果。和合爲一相。遠離諸造作。具戒如佛智。疏十七釋云。菩提心即是如來正因。法謂心法。即是一切地波羅蜜自在力等。以要言之。一切功德之法皆是佛之眷屬。亦是菩提心之眷屬。如花臺之有葉蘂也。此妙果即同於佛。所謂業者一向是善業。以此修行等同於佛。從初發心乃至戒及業。皆等同於佛。佛離一切相而住於淨戒。所謂離諸相一切一味。若能離一切相而住於戒。即是佛戒也。其所作業即是佛業也。其所得果即佛果也（云云）以如是義故。云蒙法力以用此品爲所宗也。所言宗者。因果契酬之義也。謂如是妙因妙果之所契酬故。云所宗也。
    二從用不下明所趣之佛心中。用不壞身者。行者住阿字金剛不生之妙理故。父母所生肉身轉成金剛身。故經云。但觀字因起等同於大空。堅住金剛住全成金剛體。速轉自身分便同金剛身。故云用不壞身也。住佛心者。又是阿字門也。故眞實智品云。所謂阿字者。一切眞言心。又云。以心而作心。是即以阿字而布行者之心上。即說云以心而作心（上心阿字心也下心行者心也）然住此阿字圓明。故云住佛心。故經云以此十五尊。共爲一佛身。如世月團圓。佛性亦如月。是故所言不壞身者。彼共爲一佛身也。住佛心者。彼佛性亦如月也。又論擧阿字觀云。當觀圓明淨識。乃至其圓明者。則是普賢身。亦是普賢心。與十方諸佛同之。乃至凡夫心如合蓮華。佛心如滿月。所言圓明滿月者。即是阿字光耀圓明也。行者住此圓明故。云住佛心也。
    問。何故身心共云阿字耶。答。身心只是阿字本不生之大圓明所現之色心。而其體同一。故疏十七云離心無身。雖身無心。亦同於阿字。故互文。論文亦爾也。能能可思察。自悟悟他者。自開悟已。亦能令他開悟。是即方便爲究竟之旨趣也。所趣者。趣向義趣入義。言自利利他大願成就已。皆悉趣入於平等一味圓明海故。譬如千河萬流皆悉趣入於同一醎味大海。故云所趣也。
    從四攝下。明入文判釋中。大分爲二。初明當品總序。二明別釋。
    初中又二。一明結前生後。二明日夜行儀（矣）初中彼作成就等者。彼者指上品。作成就處者。所言處者通於二處。所謂行處·學處也。行處者如妙山等之諸勝處是也。學處者四重十無盡等之諸淨戒是也。言所者所謂所修所宜也。其所修約行處。其所宜約學處。即如上偈云。請白眞言所修業依於地分所宜處（云云）成就者。於如此之所宜行處。成就所修妙業。如上之一生成佛門中所說。故云彼作成就處所已也。已上結前句也。每日先住於念惠一句。明生後句中。受法當日者。上品所說淨戒是第六日作法受得也。所言受法當日者。第七日授職灌頂之受法也。是即入壇灌頂之最初故。云初修也。乃至成佛者。就此有十一重明晦。故云乃至成佛。是即從持佛性三昧耶戒而授傳法灌頂之職位已後。近得初歡喜地。即名爲分證成佛。遠得第十一地。名爲究竟成佛。如此之間。唯以一行一道。決定修證。更無餘行。所謂自性清淨悲智具足三平等妙行是也。如是勝行乃至無明暫息。故論云。勝義行願三摩地爲戒。乃至成佛無時暫息。三時者。晝夜各有三時。所謂初夜·中夜·後夜。晨朝·日中·日沒也。故大論云。菩薩晝三時夜三昧。常行懺悔隨喜勸請三事。以滿足之。今三時者。當知論所言晝夜各三三時也。念師惠者。憶念阿闍梨之慈惠甚深廣大而難可報謝也。如大般若一百云。佛告阿難。弟子法者。所謂以善身口意業供給師。有弟子心好。身口意業不稱。有弟子身口業好而心不稱。若弟子以善心深愛樂師。身口相稱。不惜身命。不難勤勞。自捨其心隨師教勅。阿難盡具足此事（云云）又祕密八印品云。其姓調柔精勤堅固。發殊勝願恭敬師長。念恩德者。内外清淨捨自身命。而求法者（云云）又蘇悉地經云。若不授和上阿闍梨處。壇誦眞言。從施功勞。終不獲果。夫弟子法恭侍闍梨。猶如三寶及菩薩等。何以故。謂能授與歸依之處故。於諸善事而爲首因。現世安樂當來獲果。謂依阿闍梨故。當嗣不久而得無上正等菩提。以是義故。敬之如佛以爲弟子承事闍梨無有懈怠勤持不闕。所受明王及明王妃當得悉地。必無得疑（云云）以是義故。云念師惠也。復次念師惠者。持念闍梨智惠甚深微細而不可思儀如佛世尊。如是念持故。信任師言堪。能受阿闍梨付屬故論云。既親近已。信任師言。因其相親。亦可教導。如此且憶念師之慈惠施。且憶念師之如實大智。故云念師惠也。
    二從依法下。明内外行儀中自四。一明依法寢起。二明障者對治。三明三句法體。四明如法澡浴。初中依法者謂依大日經·金剛頂經等法則次第故云依法。所言法者。五部·三部等行儀法則也。故蘇悉地經供養品云。復次奉請尊已。次依部類或諸事業觀其大小。依於法則而供養之。又云。若不依法作皆不成。蘇摩呼經云。不依法則非直不成。且當自肉。念誦之人縱不依法。諸眞言主終不拔＊宍。其侍從見彼過故即便損＊宍（云云）寢息者。初夜後夜中間。念誦疲極故雖非貪睡眠。少時即寢息。故大日經具緣品云。持眞言者。次發悲念心。依於彼西方繫念以安寢。思惟菩提心清淨中無我（云云）右脇而臥者。蘇悉地經云。不臥大小床榻。亦不人同處而臥。欲臥之時清淨而臥。尋思智惠。不面地臥亦不仰臥。如師子王右脇而臥。當臥之時不張目睡。故云依法寢息也。以如是義故。釋迦如來入涅槃之相亦爾也。是則不生不滅之表相也。所謂右手爲枕者。頭是自性法身位也。表以右手受之。修得五智悉歸自性法身。是故修性平等而萬法遍法界。是即不滅義也。表以左手押髀。修得大悲悉歸本有五大。是故性相平等而妄想更不動。是即不生義也。既安住不生不滅已。自證化他同際。而三世常恒化道無窮。所謂頭上是自性法身之位。即上求菩提自證圓滿義之也。腰以下是三乘六道之位。即下化衆生利他滿足之義也。豪際以下齊輪已上。是自利利他平等冥合同體不思議法身也。復次右五指者五智也。尤五指者五大也。即是五古金剛也。是即顯行者己體自性自然五古所成。而三十七尊具足圓滿之標相也。是故眞言行者念誦疲極欲寢息之時。依如此法則。而思念心蓮華臺上圓明常住之法而眠臥。故作意與不作意住運相應。不切佛法恒沙功德自然成就。故禪要云。行住坐臥一切時處。作意與不作意＊住運相應。無所罣礙。一切妄想。貪瞋癡等一切煩惱。不假斷除自然不起。性常情淨（云云）故云依法乃至即是也。後明初起中受法夜者。上品所說淨戒是第六日所授也。今品受法是第七夜所授也。正授職灌頂夜也。故云受法夜也。出明相時者。指寅初也。即是應作後夜之時分也。
    二從爲障下明除障中。爲障者等者。指不知一切諸法本初不生之妄想分別。云爲障者也。故云障者。乃至即是除障也。是夜等者。無明妄想黑闇名之爲是夜。如實大日輪之明相出現時。放逸所生之生闇忽消盡。故云是夜乃至依法念誦也。
    三從寂根下。明住三句法體中自三。初明菩提心爲因。二明大悲爲根。三明方便爲究竟。初中寂根兩言明菩提心句。所謂寂根者。即離一切相之義也。不生不滅無相無自性之法也。
    二從具下。五言明大悲爲根句中。疏言惠者。言以悲智平等之大智。簡自利沈空之拙劣。而度生大悲之根牙。莫不萠每一切衆生之心地。故云具悲乃至勇猛也。
    三誓等一句。明方便究竟句。自可見。
    四從如法下二句。明内外澡浴中自二。一明外浴二明内浴。初中如法者。内外二浴共依法而浴。故云如法也。澡浴者。指外之香湯等也。而用覽鍐等而加持作護故。云如法澡浴也。
    二明内浴中。不浴等者。住蓮華合掌印。而觀達三種世間一切諸法自性清淨妙蓮不染之妙理。持誦淨三業眞言。依此印明及觀念之加持力故。淨除三業所犯之罪垢。顯明三密平等之勝利。是則眞實清淨之澡浴也。非彼外浴所及。彼外浴唯沐肉身。而不能浴法身故。云如虛空如蓮花不著水心清淨超於彼也。彼印名虛心合掌。名蓮華合掌。故云如虛空如蓮華。不著水者。不著於外浴。故經云或不浴也。又蘇悉地經云。若求悉地。當須三時洗浴三時持誦（云云）此文意甚難行也。但三時持誦之時。先入道場以前。必以此印明加持自身内外。而作淨護持。故云三時洗浴也。以何得知者。今經云或不浴。後唄文云不著水。但此沐浴智者之所用也。於初心及淺智者。尤可依於外浴也。不可不達。不可不達（更問）。
    大門第二從次於下。明別釋中自十六。一明壇場嚴淨。二明作禮方便門。三明出罪方便門。四明歸依方便門。五明施心方便門。六明發菩提心。七明隨喜方便門。八明勸請方便門。九明奉請法身方便門。十明迴向方便門。十一明入佛三昧耶明門。十二明法界生眞言門。十三明轉法輪眞言門。十四明金剛甲胃眞言門。十五明覽字眞言門。十六明無堪忍眞言門矣。初明壇場嚴淨中自二。一明所住淨室。二明奉獻花香。初中門皆有等者。十五門皆段段有偈頌眞言。故總標顯也。經言次於者。如法澡浴而令三業清淨已。漸至初夜之始。故云次也。於齊室等者。最初所釋山林河江等之處也。如具緣品所說。故云妙山輔峯乃至悉地室也。二明明奉獻花香中。各隨諸尊者。隨三部諸尊之部類。其曼荼羅顯形衆色各異。是故見其曼荼羅之色形。識知其尊之性分本誓。而可奉獻相應花香等也。委細如具緣品所說。皆一一盡心運誠而應奉獻也。故云散妙花等乃至則令諸尊歡喜護念也。
    二從隨置下。明作禮方便門中自三。一明偈頌。二明眞言。三明印。
    二中亦三。一明運心作禮觀念。二明現身作禮儀則。三明口唱偈頌。初中前所造堂者。就此有二義。一者前所造堂得。於前勝處中之堂。令安置佛像經典故。云隨置形像勝妙典。勝妙典者。疏言典者大日經。故雖無異論。將又隨行者之意樂。安置自餘眞言經等者。更無相違歟。二者前所造堂自元安置佛像經典故。云隨置形像勝妙典（云云）龍言誠心思念十方佛者。思謂思惟。念謂念持。言以三平等故。我三密遍於法界。諸佛三密遍於法界。是故行者在於十方法界油麻諸佛之每前。奉恭敬頂禮一一諸佛菩薩。如目前。諦信明了。而運心頂禮也。是故大日經云。先當爲一切如來作禮。如妙印記之。故云誠心思念十方佛也。心目現觀者。以心内智眼。觀察十方法界不可說不可說微塵刹土遍滿雲海諸佛世尊。而令明了現前。如親對目前。故廣大儀軌云。思惟諸佛現於前。諦想自身在其前。又攝大儀軌云。目心視觀諦明了。
    二從一心下。明現身作禮中。結心本尊者。繫心於現前本尊三密平等之妙境。更不他緣。而一心一境。故廣大儀軌云。瞻仰本尊明印法。一心恭敬而作禮。以此義故。云結心本尊目不暫捨也。五輪投地者。手足頭面著地。而捨身作禮。故云五輪投地也。疏言身中五支者。兩手兩足一頭也。
    三從歸命下。明口唱偈中自四。一明歸三寶。二明歸眞言明法。三明歸諸密印。四明以淨業敬禮。初中又三。初二句歸佛寶。次一句歸法寶。後一句歸僧寶。初中歸命者。夫於衆生略有三種之財。所謂身·命·財也。此之中最重者命根也。是故捨第一無上之命。而奉歸於三寶。捨珍寶供養三寶。其功德猶不可思議也。況捨珍寶供養三寶。其功德猶不可思議也。況於捨色身哉。何況於捨命根哉。今行者是故能捨難捨之命根。而望得難得之常壽。既心之所樂無等比。何不得無上長命。故大論云。隨心所重受身形（云云）又云。色作心轉。又云。福德從心於所受重。持用供養。得福增多。如阿育王。小兒時以所重土持用奉佛。得閻浮提王。一日之中起八萬四千塔。若大人雖以多土投鉢。而無所得。非所重故（云云）是故以心之所重命。奉獻曼陀羅聖衆而歸命頂禮也。故云衆所重命乃至奉獻三寶也。用眞言印等者。致此作禮之時。必可三業相應也。所謂作禮身業也。眞言口業也。印意業也。是即以行者之清淨三業。而遍入於十方法界三寶之三密之時。以三平等故。成不可思議之功德。故云用眞言乃至言淨業也。十方正等覺者。擧橫平等。三世一切者。顯竪差別。具三身者。通攝顯密三身。故云一切具三身。如御釋云。釋迦三身大日三身各各不同。次明法寶中。一切大乘法者。總指十方三世一切諸佛所說之正法。以爲大乘法。例如云彼宗通指佛教以爲大法。若限大乘而除小乘者。相違於第一不捨正法戒。當知今大乘者。以跨節之眼照見彼二乘淺近法。莫非從此一門得入法界之乘。例如云念處道品即摩訶衍。當知一切大乘法者。指一切諸佛所說之正法也。
    三從不退下。明歸僧寶中。不退菩薩衆生者。梵云阿毘跋致。此云不退。法花疏二釋證位行念四不退云。十住是證不退。十行是位不退。十迴向是行不退。十地是念不退（云云）今宗意。以見諦而爲不退即初地以上是也。
    問若然者。以何等行相故。可知不退未不退位耶。答。大論云。須菩提言。世尊復以何行類相貌。知是阿毘跋致菩薩摩訶薩。佛告須菩提。若一切無行無類無相貌。當知是阿毘跋致菩薩。又云。復次初發心來。所行因緣所得果報。是阿毘跋致。受記必當作佛。如人受職已得印信心無復疑。又云。復次須菩提。常人身中。有八萬戶虫侵食其身。是阿毘跋致菩薩身無是虫。復次惡魔於阿毘跋致菩薩前。化作八大地獄。一一地獄中。有千億萬菩薩。皆被燒煮。受諸辛酸苦毒。語菩薩言。是諸菩薩皆是阿毘跋致。佛所授記。墮大地獄中。汝若爲佛授阿毘跋致記者。當入是大地獄中。佛爲授地獄記。汝不知還捨菩薩心。可得不墮地獄。得生天上。須菩提見此事聞是事。心不動不疑。不驚。作是念。阿毘跋致菩薩。若墮地獄畜生餓鬼中。終無是處。須菩提以是行類相貌。當知是名阿毘跋致菩薩（云云）當知以如上之行相故。名不退菩薩也。衆者衆集義和合義。謂是即僧義也。
    問。所言菩薩者。通顯密一切菩薩耶云何。答。就此可有二義。所以然者。一義可通歟。彼顯乘菩薩雖無如實之菩提心。而度生大悲深重也。夫菩提薩埵利物爲懷。是故行者雖不歸其大智門。何不歸其甚重大悲門耶。故無量壽經云。佛心者大慈悲心是。又廣釋菩提心論云。若欲速證一切智者。總略標心住於三處出生悲心。從悲發生大菩提心。所有最勝一切佛法。皆由悲而爲根本。如聖法集經云。諸菩薩不應修學多種法門。但於一法而自勤行即於一切法如掌中得。何等一法。所謂大悲（云云）當知大悲即萬德根莖。何不歸命哉。一義不可歸歟。所以者何。彼六箇住心是所離之心。何還致歸依。當知今不退菩提衆者。可限眞言乘不退菩薩也。
    二從諸明下。明歸諸眞言法中。諸明者。圓明常住之中所現故。云諸明也。眞實言者。一一字門眞實不虛。而徹照法界海之底。故云眞實言也。
    三從一切諸下。明歸三昧耶密印者。今經密印品及祕密八印品等所說之一切密印是也。非但今經所說之密印而已。通歸一切眞言經軌所說之印契。故云一切諸密印也。
    四從以身下。明以淨業敬禮中。以身口意等者。夫投妄想所生之凡身。歸悲智圓滿之聖身。故身業即清淨也。捨煩惱具足言句。歸法寶眞明。故口業即清淨也。離虛妄分別念處。歸平等一味圓明。故心業即清淨也。故云以身口意清淨業也。慇懃無量者。如上之諸佛菩薩等一一三遍。遍滿於法界海。無量無邊。無有空隙之處。亦行者三業遍滿於法界。無量無邊無有空隙之處。是故能歸所歸同共遍滿於法界海。無有毛端許空隙之分。而能禮所禮宛然。性相無礙無障也。故云慇懃無量恭敬禮也。
    二從作禮下明眞言中。方便者。夫於眞言門有無量善巧方便門。今且略九方便門也。凡取要言之。不如三密之方便。故段段有眞言·印·功能。是即三密相應方便具足門也。諸教雖云智惠方便具足。未具三密相應方便門。是故經三大無枝之修行。期多俱胝劫之成佛。一道極無猶雖唱頓極滿之名稱。因極因滿而非果極果滿。何況於他緣覺心耶。況於唯蘊拔業耶。出世六箇猶爾。何況於世間三心耶。具足三密之善巧方便。遂頓極頓成佛。唯獨有此大日宗而已。更餘宗之所無也。故疏云入眞言門略有三種。論云。凡修習瑜伽觀行人。當須具修三密行證悟五相成身義也。又云。若決定如教修行。不起于座。三摩地現前（云云）如是祕密瑜伽成就。皆悉無由三密方便而不成就。故作禮等九段皆名方便門也。
    問曰。夫自證三菩提離一切相。何故用三密方便耶。答。雖離諸相而其體不可得。菩提薩埵爲證此離一切不可得菩提。能捨身命財。勇猛精進而修習三密相應之妙方便。因茲即獲得離一切初後平等之大菩提。是故如來品云。菩提虛空相離一切分別。樂求彼菩提。名菩提薩壇。是故眞言行者。爲證不可得大菩提。而修習離相方便。又普爲度脫安樂一切衆生。而亦修習離相方便也。故具緣品云。佛法離諸相。法住於法位。所說無等比。無相無爲作。何故大精進。而說此有相。及與眞言行。不順法然道（已上薩埵發問也）法離於分別。及一切妄想。若淨除妄想。心思諸起作。我成最正覺。究竟如虛空。凡愚所不知。度脫彼等故。隨順方便說而實無時方。無作無造者。彼一切諸法。唯住於實相（云云）是故修習九方便門也。復次離有相無無相。離無相無有相。故大般若云。一切如來應正等覺依世諦說。不依勝義。何以故。非勝義中可有身行語行意行。非離身行語行意行勝義可得。善現當知。即有爲無爲平等法性。說名勝義。不動勝義而行菩薩行。成就有情嚴淨佛土。能證無上正等菩提。又大日經云。常依於二諦。五教章引證云。智障極盲闇。謂眞俗別執（云云）是故修行九方便門也。眞言中。初歸命一切如來也。次句之最初迦字爲種子。是則作業也。入阿字門故。一切作業即不可得也。所謂能禮所禮禮事業畢竟不可得故。安住三平等本際。不遍而遍。不禮而禮。故云由此作禮眞言即能遍禮十方佛也。就此眞言。廣大攝大兩儀軌上所出。專同金剛持遍禮眞言更無異。當經質多不。除縛曰羅而加幡娜。兩軌及持遍禮中。質多下除幡娜而加縛曰羅。各有存略。可決之。又此經不說印。兩軌共同出持地印也。是即阿閦觸地印也。所謂定拳安腰側。惠舒按地。是即左手作拳安腰者。顯自證之大我。惠手舒五指按地者。是即表作禮義。所謂因緣所生之五輪。投本不生之心地。普奉禮無相法界圓明常住諸佛菩薩也。是故修性和融境智圓滿。而成不禮而禮不可思議之作禮。故疏云。諸尊以實相智爲身心。以實相智眞言誦。即遍至實相智尊。實相智尊一時頓受眞言禮。故言即能遍體十方佛。此中實相智者。阿字實相也。所謂本不生是也。悟一切諸法本來不生之智。名爲實相智也。故疏十九云。不入實相。云何得名阿字自然之惠實相之智耶。諸尊以實相智爲身心者。實相者五大也。智者識大也。所謂六大無礙色心實相也。已上作禮方便門畢。是即於大圓鏡智所現之自他三密。以不思議感應之因緣。令見能禮所禮性空寂之圓明。所謂不動佛三摩地法門也。故用觸地印也。
    三從右膝下。明說出罪方便門中自二。初頌復眞言。初中亦二。初明懺悔儀則。後明口唱頌。所謂初一句調身業之威儀。次思惟兩言攝意地之念慮。次五言標口業之陳懺。疏同實相智自無罪者。指作禮方便門之如實大智。由住此本不生智故。罪福本來不生不滅也。以罪福本來不生不滅故。衆罪自無。故云同前實相智自無罪也。是即眞實無生之懺悔也。故云若執有罪乃至出罪也。罪體轉不生。故云出罪。非謂出入去來也。故經云。時障者忽然現身。作金剛薩埵形。又香象云。障體即德不待轉除。又智障極盲闇。謂眞俗別執。如是體達時。妄體即不生。不生故無自性。無自性故名離一切相大菩提心。離一切相大菩提心之外更無一法。無一法故無罪可存。是名眞實内證無性懺悔。
    問。當段印云何。答。言合爪掌者。即當段印也。是大惠刀印之印母也。依之廣大儀軌及念誦次第。同出大惠刀印。然此印母金剛合掌也。當經及攝大儀軌同一也。此大惠刀者。是如意寶珠印也。然當段南方開敷佛三摩地法門也。然當段并攝大儀軌出印母金合。此即業障除印與懺悔出罪。其義即同。廣大儀軌并念誦次第擧大惠刀印。是亦與如意寶珠印而同一。如次上記之。又最祕蓮花合掌印也。是淨三業印即自性清淨義也。依此印力故。滅除極重無盡罪也（更問）故云合爪掌也。
    二從我由下。明口唱頌中自四。一明能覆煩惱。二明所犯境。三明根塵和合重罪。四明懺悔後誓。初中我者。行者自稱也。無明者。諸教所說無明其數無量。且如大輪。略有二種無明。即彼論云。無明有二種。一者厚。二者薄。薄者名無明。厚名黑暗（云云）此中黑暗者。元品無明是也。故經云。無明住地其力最大。佛菩提智之所能斷。今此宗所言無明者。不知之妄見是也。所謂從此不知之一念。出生三毒等分之無量無邊煩惱重障。能覆弊自性清淨本心。不能令顯現故。云我由無明乃至覆心故也。
    二於佛等三句。明所犯境中自二。初一句明聖賢境。後二句明凡愚境。初中佛者佛寶也。正法者法寶也。賢聖僧寶也。已上於三寶境界所犯之罪障也。後明凡愚境中。二師者眞俗之二師也。知識同准知之。
    三從無始下二句。明根塵相對重罪中。無始者。大論云。無始空者。世間若衆生若法。皆無有始。如今世從前生因緣有。先世復從先世有。如意展轉無有衆生始。法亦如是。何以故。若先生後死。則不從死。故生亦無死。若先死後有。生則無因無緣。亦不生而有死。以是故一切法則無有始。如經中說。佛語諸比丘。衆生無有始。無明覆愛所繫。往來生死始不可得。破是無始法故。爲無始空（云云）廣說。恐繁不書。極重者。四重五逆謗法闡提因果撥無等重罪是也。從無始已來所作之重業不可勝計。故云無量罪。
    四明懺悔後誓中。親對者有二種。謂一事二理。其事對者。今此所圖四重法界曼荼聖尊。總攝盡十方三世諸佛菩薩。是故奉對此曼荼羅。以至心慇懃之心。陳說無量之重罪也。次理對者。如運心作禮。觀十方法界遍滿之油麻諸佛菩薩。而我身亦遍滿一切法界海於一一諸佛菩薩前。以清淨法界之心。入無性三摩地。是即眞實廣大之懺悔門也。以如是事理親對懺悔故。無始罪障自歸於本淨。故云悉皆懺悔也。無自性懺悔如金剛。而不知妄念更不起。故云不復作也。
    三明當段眞言門中。此眞言攝大廣大兩軌并念誦次第。皆與當經無異。此眞言以初薩字爲體。引聲中有阿。是即實相知行也。一切重障爲此本不生智行之所照觸。自然消融無餘。故疏云同前實相智無自罪即此謂也。又薩字諦不可得也。所謂眞諦俗諦是也。然入阿字門故。眞俗皆不可得也。其俗者苦集諦。其眞者道滅諦也。十惡五逆等極重罪是三惡道之修因也。猛火堅水等即惡道之報果也。如此等種種無量苦因果。以悟入於阿字本不生故。即時轉而歸於大智圓明之自體。世間因果既爾。出世因果亦如此。是故眞俗兩諦共成就。不生不滅雖離一切相大菩提心。是即眞實懺悔滅罪大方便也。已上花開敷佛三摩地法門也。
    四從南下。明歸依方便門中自三。一明頌。二明印。三明眞言。初中又二。一明所歸三寶。二明能歸我身。初中南無等十一言佛寶。次正法藏三字法寶。次勝願等一句僧寶也。此中勝者勝義。願者行願。謂勝義行願平等無相名菩提。安住此悲智具足大菩提心。名爲大心衆。是即理智和合僧也。
    二從我下明能歸。自可見。
    二明當段印者。當經不說印。攝大并廣大兩儀軌出普印。念誦次第擧金合掌 。故知兩儀言普印者。金剛合掌印也。此印是凡聖和合印也所謂左五指五凡也。右五指五聖也。是故以左五指各頂戴右五指。是即五凡歸於五聖。而顯邪正不二平等。故疏云。此眞言智外無忘。外無忘處。即是眞言自身（云云）。
    三明當段眞言中。此眞言以終頡利字爲體。此字賀羅伊惡四字合成。所謂賀羅伊三字。如次貪瞋癡。然入●字門故。無貪無瞋無癡。無貪瞋癡故。超度妄想遠離生死。故具遠離不可得之惡字。是即不生不滅大寂涅槃也。以如此大涅槃之處。而爲所歸依所也。已上無量壽佛三摩地法門也。
    五從我淨下。明施身方便門中自三。一明頌。二明印。三明眞言。初中我淨此身者。以自性清淨加持力故。我身清淨而遠離塵垢。故云我淨此身離諸垢。然此自性清淨身口意。遍滿法界海。而倍過刹海塵渧。以此一一無盡無餘之身。奉獻法界遍滿無盡無餘一一諸佛善逝。故云及與三世乃至諸如來也。疏言眞身以外無別身三世如來亦同體者。指阿字字形而言眞身也。所謂阿字字形即體本不生也。行者自身即本不生。故阿字身即行者身。行者身即阿字身也。故云眞身。乃至亦同體是即三平等故。眞言身行者身。如來身同體也。故經第一云。性同虛空即同於心。性同於心即同菩提。心虛空界菩提三種無二也。然衆生妄分別故。感種種身。橫謂佛身衆生各別。故疏云。六趣衆生與毘盧遮那本無二體。但隨衆生種種妄轉立種種名。故云衆生妄執乃至無別故言色身也。
    次明當段印者。當經不說印。然廣大儀軌及念誦次第同用獨𦙶印。攝大儀軌云身同獨𦙶杵。故知是又獨𦙶也。是即顯生佛皆同獨一法界也。是則天鼓音佛以普現色身三昧故。佛身衆生身同居交雜。一如法界之標示也。
    次明眞言中有六句。其第六句中阿引爲體。然此阿字引聲中有寂靜義。所謂不生不滅之妙行。依此行證大寂無爲之果。即大涅槃也。是釋迦牟尼佛三摩地法門也可思之。
    六從淨菩下。明發菩提心方便門中自四。一明頌。二明印。三明眞言。四明長行。初中又三。一明總擧三種菩提心。二明悲智開發義。三明出所度生。
    初中淨菩提心等者。即直指自性清淨如實大菩提心也。勝者勝義菩提心。願者行願菩提心也。寶者如意寶。即不二平等三摩地菩提心也。是即諸佛之奧義。一宗之源底也。菩提心論。法爾應住普賢大菩提心者。普者願也。賢者勝也。法爾應住者。理智色心不二平等三摩地如意寶珠是也。又論下文云。其圓明則普賢身者。行願是也。亦是普賢心者。勝義是也。其圓明者。不二冥合之體即三摩地菩提心是也。又略出經云。普賢法身遍一切。能爲世間自在主。此中普賢法身者。今勝願是也能爲世間自在主者。今所言寶是也（更問）二我今等一句。明悲智具足義中。我今者。指機根相應時也。起發者。行者既開發如實大菩提心已。是故無緣大悲同時俱起。而令一切衆生度脫安樂。故云濟群生也。是即悲智具足大菩提心也。
    三生苦等一偈。明所度生自四。一明見思所繞。二明無明所害。三明解脫煩惱障。四明盡所知障。初中生苦等者。生老病死也。是即擧生苦而等老病死。故云生苦等也。即苦諦。所謂三界六道苦果也。集者即集諦。所謂三界六道苦因也。爲如是苦集煩惱之所纒繞。輪迴三界之苦海。無有出期。故云所纒繞也纒者十纒也。大論云。十纒。瞋纒·覆罪纒·睡纒·眠纒·戲纒·調纒·無慚纒·無愧纒·慳纒·嫉纒也。繞者。同論云。一切煩惱結繞心故。盡名爲纒（云云）故知纒與繞只一法一義耳。
    二從及與下。明無明所害中。及者。待於見思故云及也。與猶爲也。無知者。無明煩惱也。大論九十七云。又無明重數甚數。有菩薩所破無明。有佛所破無明。有小菩薩所破分。有大菩薩所破分。新發意得諸法實相故。亦名破無明。乃至佛無明盡破無餘。又云。無明有二種。一者厚。二者薄。薄者名無明。厚者爲黑暗（云云）所言薄是佛菩薩所破之無明也。黑暗是凡夫二乘所覆之無明也。已上常途諸教所說之無明煩惱也。今宗意者。無知者唯是不知之妄見是也。所謂如實不知自心之實相。是故輪迴六趣。今値此教如實悟自心即阿字之時。一念頃獲得無脫之脫。故云救攝歸依令解脫也。見思無明即煩惱障故。別不釋第三科。如大論云。煩惱者。能心煩能所惱。故名煩惱（云云）故知令解脫者。令解脫見思無明等煩惱障也。
    四常當等一句。明盡所知障中。常當利益者。先句依不生不滅眞言智。令體達生死本無已。此句依離一切相大菩提心。令得唯有明朗猶如虛空之大利。故云常當利益諸含識也。
    二明印者。當經不說印。廣大儀軌并念誦次第定印也。攝大儀軌縛印也。是善無畏譯也。然間當經雖不說印。可用縛印勿論也。然此縛印者。定印之印母也。所謂定印從縛印而起。左五指五大也。右五指五智也。五智五大和合而成拳。是即普賢大菩提心之體也。故論云。其圓明則普賢身（左五指即五大）亦是普賢心（右五指即五智）所以然者。當段發菩提心者。即是普賢菩薩三摩地。故說縛印也。定印亦不相違此義。所謂八指者八葉即普也。掌内者月輪即賢也。是即理智不二悲智具足之大菩提心開發之義也。
    問。今此縛印及定印。同其佛心如滿月印也。然者可爲大日印。何故爲普賢印耶。答。普賢者即金剛薩埵也。金薩與大日。依時隨事更互用之。是故祕記云。毘盧遮那經阿字爲毘盧遮那種子。吽字爲金剛薩埵種子。金剛頂經吽字爲毘盧遮那種子。阿字爲金剛薩埵種子。金剛界儀軌亦如此。每會此二字相代。當知如是更互用之。今亦如是可得意也。
    三從發菩下。明眞言中自二。初表後說眞言。初中發之一言能發即修生智也。菩提心所發即本有境也所謂修性冥會境智具足。即離一切相大菩提心也。離一切相故。生佛無隔。迷悟無差。是故疏云。我身佛身既無別。佛菩提智同我智（云云）如是如實覺知諸法自性更無疑慮心。名内證眞實發菩提心。故疏云。此眞言令悟此法能令知。云發菩提心也。後說眞言中。唵歸命三身義也。菩提覺義知義。質多心義母怛幡（引二合）那夜弭離一切物相之義也。於長行中其義宛然也。
    四明長行中。是中增加句者。譯者嘆釋梵語之多含義。而增加謂蘊以下三行餘之文句。重顯明離一切物之義。故云增加句也。又疏云增加者能顯眞言義加也。自性清淨自覺也者。指摩訶薩意處。所謂行者自心耳。此自心非如手中奄摩羅果授人。自心自證自心自覺。故云自覺也。心者中實義也者。是即眞言中質多也。是即慮知心有情等心也（此云第六有分別識）然今疏釋上質多。言中實義者。此質多慮知。心從于栗多處中無分別識而出生。故從出生之處。而云中實義也。問。有何文證立此義耶。答。大日經成就悉地品云。摩訶薩意處說名曼荼羅（私云。本有淨菩提心之體也）諸眞言心位（私心。阿字眞言也）了知得成果（私云。如實知自心發菩提心是也）是故增加文云。自心平等。本來不生。如大空自性。如佛世尊及諸菩薩發菩提心。乃至菩提道場。我亦如是發菩提心。同品次句云。諸有所分別（私云。第六分別識也）悉皆從意生（私云。第九識是也）分辨白黃赤（私云。分別識也）是等從心起（私云。中心于栗多心也）依如是文證義理立此義也。又質多呼爲處中者。于栗多住在質多之中故。云處中心也。故祕記云。于栗多名處中。非情等心也。質多名慮知。有情等心也。唯以心在中故。質多亦得于栗多名（云云）以如是等之義故。云心者中實義也。已上發菩提心方便門。普賢菩薩三摩地法門也。是即慈無量心也。
    大日經供養次第法疏私記第四終



　　大日經供養次第法疏卷第五
             　　金剛佛子阿寂記
         釋增益守護清淨行品第二之餘
    七從十方下。明隨喜方便門中自三。一明頌。二明印。三明眞言。初中諸正遍知者。指三世十方一切諸佛世尊。其體遍法界海。無所不至。故云大海衆也。已上隨喜諸佛功德也。種種善巧者。自證化他一切善巧方便也。所謂金剛胎藏兩部二十萬頌。及十方三世諸佛所說大權實一切教法是也。已上隨喜一切法實功德也。及諸佛子者。指顯密一菩薩。從佛心生故。云佛子也。菩提薩埵利物爲懷故。云爲群生也。諸有所修福業者。指前五波羅蜜也。等之一言等第六般若波羅蜜。所謂福智二嚴以度衆生故。法華經云。定惠力莊嚴。以此度衆生也。已上隨喜僧寶功德也。我今者。行者當坐也。一切者。指如上三寶功德。盡隨喜者。於如此一切三寶所有善根。隨其見聞覺智。皆悉隨喜而不成違隔之思。何以故。妄住離一切相大菩提心故。無自他彼此差別。無自他差別故。一切法界功德善根。皆悉自心圓明所現之萬善萬行。而成自身善根。故持明品云等起自眞實不生□慮心。疏文可見之。是故今疏云。如實智自無有□故。言隨喜方便法也。
    二明印者。當經不說印。廣大攝大及念誦次第。同□用歸命合掌。所謂金剛合掌也。是則雖凡聖一如。五聖而應敬。五凡而應救故。左五指各載右五指。是即隨喜五聖之功德。而暫時不離也。五聖亦住下化之悲哀。刹那不捨。是故以此印爲隨喜方便印也。南方理智和合修性不二可思之。
    三明眞言者。終吽字是種子也。所謂理智冥合之體。即五股也。上點五智也。下點三昧也。字體訶字因業也。入阿字門故即因業不可得也。即是離一切相大菩提心也。此菩提心定惠具足。十波羅蜜滿足。十地究竟。是即五股義吽字字義也。祕密曼荼羅位品。南方門標上置五股。即此意也。已上隨喜方便門竟。即虛空藏菩薩三摩門。所謂悲無量心也。
    八從我今下。明勸請方便門中自三。一明頌。二明印。三明眞言。初中勸請諸如來者。夫法佛如□雖離去來。而隨緣應赴。猶如如意大寶雖於□無一物。而隨前緣出衆物。諸佛世尊無作應□亦如是。衆生致勸請者。法爾而垂應。是故行□至心奉諸請佛世尊久住法輪時。垂不來之應□轉不說之法輪。三世常恒。從巧色摩尼之身。出□色摩尼之音。示巧色摩尼之法。故疏云。眞智大悲恒利物。利物故降法雨。乃至故云勸請也。是即觀自在菩薩三摩地法門也。故西方名轉法輪智。即此謂也。
    二明印者。當輕及攝大儀軌不說印。廣大儀軌并念誦次第金剛金掌印也。是即左五指能勸請行人也。右五指赴勸請之五佛也。然定惠和合者。表機感相應說法得益三世常恒也。
    三明眞言者。以終吽字爲體。所謂吽字者三密種子也。亦是三解脫門也。即轉三平等法輪。令一切衆生滅三業衆罪成三解脫門。故以此字爲體也。已上勸請方便門竟。是即觀自在菩薩三摩地法門也。又是喜無量心也。八從願令下。明奉請法身方便門中自三。一明頌。二明印。三明眞言。初中願者。大悲行願也。凡夫□處者。指妄想顛倒業力所感之六趣四生之處□。衆苦者苦果也。所集者苦因也。身者果縛□。□苦報之體也。所謂三界六道之依身也。如此等依正苦報。以本初不生眞言智加持故。皆悉消盡。獲得安住本來無垢清淨密嚴華藏世界。故云願令凡夫乃至法界身也。
    二明印者。當經并攝大儀軌不說印。念誦次第金合印。廣大儀軌說大鉤召印。然金剛合掌不說印。之諸尊通印也。然念誦次第出此印者。左五指即衆苦所集身。以自性清淨法界加持力故。垢身即成無垢清淨身。於無垢身之滿月圓明中。而招請諸佛及一切衆生之自性法身。令不二平等故。以右五指而安左五指之上。即五智五大無礙無障義門也。是故經云。當得至於無垢處。安住清淨法界身。疏云。以恒住故。令至法身也。次大鉤召印者。一切諸尊通用鉤召印也。印母内縛。自性圓明佛心如滿月位。是即自證圓極拳菩薩位也。然以右頭指召之者。從清淨法界。而出現大悲方便之作業。所謂四攝方便也。以此四攝方便。能招諸佛菩薩及一切衆生自性清淨□有法身。而令冥會我本來自性清淨滿月圓明之體故。疏法身恒住於本眞者。印母内縛位□。言以恒住故令至法身者。鉤召位也。以此義故。用大鉤召印也。
    次明眞言者。以第五句達摩馱都而爲體。所謂法界也。法界者。已界佛界衆生界也。如此法界依此達摩馱都法界加持力故。已界佛界衆生界平等一味。皆同安住無自性法界。故經云。當得至於無垢處。安住清淨法界身也。安住清淨法界身故。蘊界處能執所執等我我所皆悉捨離。證本來不生大空圓明。故疏云以恒住故令至法界也。
    十從所修下。明迴向方便門中自三。一明頌。二明印。三明眞言。初中所修一切等者。損已前所修八箇方便門福智之業。故云所修一切衆善業也。次一句擧所度之生。不漏盡空法界一切群迷故。云一切也。次一句以上來作禮乃至奉請等所修功德。皆悉迴向自心本來自性三菩提。而乃至不散失微渧之少善。何以故。法界即是功德。不出一塵之自性故。疏云。本覺眞智外無散。乃至歸眞本法。云迴向也。
    二明印者。當經并攝大儀軌不說印。廣大儀□及念誦次第出金合印。其義大旨如上。若□□當段義門者。左五指壇戒忍進禪五波羅蜜也。右五指惠方願力智波羅蜜也（祕記右小爲□。左小爲惠。是不二意耳）是即十波羅蜜滿足義也。故云所修一切衆善業利益一切衆生故也。復次十指十地圓滿義也。十地圓滿故。分段·變易二種生死。如昨日夢。證畢竟清淨大菩提。故云我今盡皆正迴向除生死故至菩提也。復次左五指胎藏界曼荼羅。即本有境也。右五指金剛界曼荼羅。即本有智也。境智冥合悲智和融。故云合掌也。可思之（更問）。
    三明眞言者。終吽字爲種子。是即●●●●四字合成。所謂●字本初不生義。是即大菩提心門也。然大菩提心離一切物故無字體。唯訶字引聲中有阿。是即東方自心發菩提位也。次字體●字因業義。入阿字門故。即一切諸法因業不可得。以因業不可得故。七識相應四煩惱性相空寂也。是故南方名平等性智也。次●字譬喩義。入阿字門故。譬喩不可得。而如幻如夢如陽如焰。如城如輪如空谷。如鏡像如水月如空花。如是諸喩唯有名相。其實□不可得。以不可得故。無法可捨。無法可取。如法實相覺知。名爲成正覺。是即見心正覺義。即西□妙觀察智也。●字吾我也。入阿字門故。即吾我不可得。是即離一切相大空也。住此大空故。人法二執本來不生而無自性也。以本來無自性故。即歸不生滅之大寂涅槃。是即不空成就佛三摩地法門。是故此佛名破有法王。即此謂也。故今此吽字四智具足。是故祕經此字爲四佛通呪。是則四智各具四智。不離不離之義門也。四智具足故即大日也。以此義故。當段爲中台所向之處也。印義可思合之。
    問。若然者。兩部大經等。以吽字爲大日種子。未分明云何。答。處處說之。問。出在何處耶。答。祕經中說十五尊密言。其初說三身種子眞言中。說法身如來種子眞言曰。 ●●●●●。所謂自性法身大日也。又說報身如來種子句曰。●●●。又金剛界大供養會大日種子即吽字也。是故祕記云。毘盧遮那經阿字爲大日種子。吽字爲金剛薩埵種子。金剛頂經吽□爲大日種子。阿字爲金剛薩埵種子。金剛界儀軌如此每會。此二字相代。當知互作主伴之義也。有如是等文證。不可疑之。問。何故上來九門□云方便耶。答。段段皆有頌·印·眞言。是三密相應方便門也。所謂頌者頌其意密門。印者表其身密門。眞言者顯語密門。如是三密各互具三密。三三平等而遍法界。是故一一方便門即第一實際。此門之外亦無有寶處。故疏一云。自心發菩提心。即心具萬行。見心正等覺。證心大涅槃。發起心方便。嚴淨心佛國。皆以無所住而住故。曰入眞言門住心品也（門即實相義能能可尋之）。
    十從復造下。明擇入佛三昧耶明門中自五。一明諸餘福事。二明法界加持。三明說印。四明眞言。五明印明功德。初中言復造等者。如上之九方便門之外。可修自餘方便事業故。念誦次第。於此處有發菩提心等六箇方便門。故疏言所餘者。念誦眞言以外也。經言讀誦經行者。如下事業品云。次復起增上心。修行殊勝事業。於清淨處。或住自性。依前方便。以眞言密印加持。然後以法施心。讀誦大乘方廣經典。或以心誦。而請諸天等令聽受之。故知今復造等二句總通攝也。方便以後念誦眞言之外自餘事業等也。
    二從遍清下。明住法界加持中自四。一明加持自□。□明加持他心。三明自他心性自清淨。四明生法身向本尊。初二三疏文自明鏡也。委悉義門如妙印鈔細記。
    四從身隨下。明生法身向本尊中。是生法之身者。生謂從緣生之身也。法謂自性清淨之法也。即是一切衆生身即普賢法身故。云生法之身。故略出經云。普賢法身遍一切。能爲世間自在主。無始無終無生滅。性相常住等虛空。又大般若經云。一切衆生皆如來藏普賢菩薩自體遍故（云云）然言生法之身者。爲顯生身即法身。法身即生身也。故契經云。即此法身流轉五道。名爲衆生。即此法身修行六度。名爲菩薩（云云）以如此等義故。云生法之身也。面向本尊者也者。今行者住廣大法界圓明常住之加持故。即體自性清淨本地法身。而非如向他面。故云面向也。本尊者。如上說之。即是面。觀達自已本來自性清淨之妙體。不存自他彼此去來異。故云面向本尊□又於三部等者。此自性清淨本尊遍滿三種□間性相而非一非異展轉不可思議也。故於三部五部諸尊之身中。以三平等故。此本尊無不遍滿。即是行者自己本來本尊也。又於我及一切衆生之身中。以三平等故。彼諸尊本□本尊無不遍滿。故疏九釋廣大法界加持云。梵音毘富羅是廣大義。謂深廣無際不可測量。如是諸法自體。名爲毘富羅法界。諸佛實相·眞言實相。衆生實相。皆是毘富羅法界。以此更相加持故。名爲法界加持（云云）所言實相者。更無別法。唯不生不滅無自性是也。故經一云。性同虛空。即同於心。性同於心。即同菩提。之·虛空界·菩提。三種無二（云云）以如此三平等實相。而諸佛加持行者。行者亦以之加持諸佛。是故入我我入不可思議。而攝取於已成今成當成諸佛之萬德。而爲行者之衆德。是故與本地法身之身。更無二無別也。故持明禁戒品云。等起自眞實不生疑慮也。疏十七釋云。自眞實。謂自持眞言平等想作本尊。以專念故能見本尊。本尊者即是眞實之理也。非但見本尊而已。又如實觀我之身即同本尊。故名眞實也。此有三平等之方便。身即印。語即眞言也。心即本尊也。此三事觀其眞言究竟皆等。我此三平等與一切如來之平等無異。是故眞實也。行者修行時。佛海大會決定信得入。若得疑慮。則眞實之行終不能成。故重加誡勸令不生疑。以無礙故而得等引。等引者。梵云三摩囉多。即以三平等法。引攝一切功德。攝在自身。故云等也。擧此三平等。即是普攝一切功德。照此三事究竟皆等攝入自身。名爲等引。又定惠等合爲一。名爲等引。能住如此眞實乃至等引。即是住佛戒也（云云）以如此義故。云又於三部五部中以何尊是我本尊者也。若行者不安住此廣大法界三平等加持者。所作之惠業不可成就。故先說此廣大法界加持妙觀也。隨所應者。或結跏坐。或半跏坐。而隨行者之所堪能。可安坐也。但堪能於結跏坐者。尤可爲所宜。若又依跏趺坐可有發病之難。可用半跏也。故無畏禪要云。端身正住。如前半跏坐。以右押左不須結全跏。全跏則多痛。若心緣痛境。即難得□。若先來全跏坐得者。最爲妙也。故疏云以安坐者乃至及半坐等也。
    問。攝大儀軌言分明諦觀初門者。指何等觀耶。答。今此法界加持之□觀是也。問。若然者。所言初字者。指何等字門耶。答。指眞言之初阿字也。是即正毘富羅法界之□體也。故疏九云。諸法自體。名爲毘富羅法界。諸佛實相·眞言實相·衆生實相。皆是毘富羅法界（云云）問同軌言輪圍九重虛圓等者。指何等觀耶。答。擧阿字圓明之行相也。問。言輪圍九重者。爲橫將爲堅云何。答。祖師先德異義多之。或云橫或云堅。但所傳非橫非堅。猶如虹蜺等（更問）問。虛圓白者。阿等義耶答。有相傳（更問）三從印者下。明說印中自二。初明印名。後說印相。初中經言次當經三昧耶印者。疏十三釋此印明云。明告金剛手。有印名爲如來莊嚴具同法界趣幖幟同者。言一切佛以此爲莊嚴故。得成如來法界身也。若有衆生行此法者。以印加持故。亦同如來法界身。此印者即是法界之幖幟。以此印故。幖示法界之體。即名法界幢也。印者眞言所依身也者。印身密也。眞言語密也。依有身故必有語。所謂身所依。語能依也。故云印者眞言所依身也。次問。身智云何別者。前擇成身與語之差別已。故亦爲顯身與心不同。而致此問也。然答意約體用顯不同。淨除三業道者。□十三云。得現三法謂成就有三法。謂本尊之力。眞言·及印。此三法具即得成就也（云云）是即於此印有三密具足加持力。故能淨除三業所犯之重罪。能通三部之妙極。故云不生三業不淨即是道也。
    二從應知下。明說印相中。諸正遍知說。是即十方三世一切諸佛救世大印也。故密印品云。此一切諸佛救世之大印正覺三昧耶。於此處而住（云云）所謂佛佛道同無有二法。故云諸正遍智說也。當合定惠手等者。此印之印相也。疏十三釋云。今此三昧耶印。先合三補吒掌（先以手相遠漸近令相著。掌内稍空者是也）以二空指並而直竪之。勿令太低。勿大傍側。正合二空指向上也（其五指中。小指名地。無名指爲水。中指爲火。頭指爲風。大指爲空。左手爲定。右手爲惠也）亦可左手小指爲檀度。以次向上數之。大指爲定。右手小指爲惠度。以次向上數之。大指爲智度。此三昧耶印。若初修行作諸善法之時。若先不作者。不合作諸法也。非直作。此亦須誦前眞言作法。凡誦眞言作印。喩如耕牛二牛同進不得前後也（云云）宗源在之。能□可師承（更問）四從入佛下。明說眞言中自二。一明先住法界加持三昧耶。二明＊擇眞言義。凡此中釋義。如疏第九□私記第四十委悉記之。聊無相違耳。
    第十二從次結下。明說法界生眞言門中自三。一明別表來意。二明印。三明擇眞言。初中是養法之身者。既以生在於佛家故。以本初不生甘露無比味無過上味之醍醐。而養育明妃所生微細法身。故云皆悉聖胎具足生在佛家是養法之身也。二從般若下說印相。如經文。其印義如密印品私記。具義門可見彼耳。如法界自性者。顯能觀體一也。當見住法體者。既能所平等無二觀智成就。住三平等加持故。體達自性圓明之極理。而安住無相法身如虛空之自體。故疏云明行者所得之益也。
    第十三從爲令彼下。明金剛薩埵眞言門中（亦名轉法輪）自六。一別表列。二明堅固法身。三明說印相。四明結印得益。五明救世者所見相。六明擧寶輪呪法輪。初表列自可見。
    二從爲令下。釋堅固法之身中。是堅固法之身者。前既住法界自性而生在佛家已。是即養法之身也。爲令此養法之身不壞堅固故。說此金剛薩埵眞言門。故云爲令彼堅固所言彼者。指前養法之身也。
    三從結金下。明說印相中自三。明結印得益。二明救世者所見相。三明擧事輪況法輪。其義門如密印品私記。可見之。
    四從是人下。明結印得益中。是人者指行者也。當不久者。夫隨行者根機而利鈍遠近不同也。謂上根上智不起于座。中·下機一月二月乃至終身。必定可同救世者也。故云是人當不久同於救世者也。
    五明救世者所見相中。顯救世者所見之相者。所言救世者即如來也。然此眞言印觀念等功德威力。十地以去猶以分見而非極見。唯獨如來世尊窮盡其源底。故云顯救世者所見之相也。如是甚深廣大功德威力。行者三密相應。不久而獲得除蓋障三昧時。如救世尊當得見之。是故亦云眞言印威力成就者當見也。
    六從常如下。明擧寶輪況法輪中。寶輪者。輪王之寶輪也。大法輪者。如來無上大法輪也。法譬合自可思之。
    四從金剛下。明說眞言義。其委悉義門。如疏第九并同私記矣。
    五從故此三下。明總結釋三種三昧耶。是又如疏第九并同私記。
    六從誦此身下。明我與薩埵等觀中。當住於等引者。夫一切衆生皆悉雖本有薩埵。爲忘想顛倒之所覆藏。不能令顯現。然今發如實菩提心。精勤決定故。即體全與金剛薩埵同等。無有差異。故略出經云。一切衆生所有心堅固菩提。名薩埵心。住不動三摩地。精勤決定名金剛。論云一切衆生本有薩埵。故云當住於等引乃至勿生疑惑心也。勿心生疑等者。行者於三平等大菩提心。猶有微塵許疑惑之心者終不能證得平等法界之體。故持明品云等起自眞實不生疑慮心。成就悉地品云決定心歡喜說名内心處。故疏云勿生疑惑者勸修行者令定信心也。
    第十四從次以眞下。明金剛甲冑眞言門中自四。一明表列。二明說印相三明結前生後。四明說眞言。初表列在疏自可見。
    二從初二下說印相。又可見。其印義如密印品記。
    三從次二下。明結前生後中。誦彼等者。金剛甲眞言也。此結前句也。當觀等者。生後句也。此覽字觀也。此二句。甲冑眞言之次羅字之前。可有之。然者爛脫可讀歟。攝大儀軌此兩句之下有羅之一字。廣大儀軌。無誦彼等二句并羅字也。
    四從次說下明說眞言者。其釋義併如疏第九并同記。
    第十五從羅字下。明覽字眞言門中自四。一明表列。二明所置處。三明持明者得益。四明字義。此中引供養儀軌品。持誦法則品·具緣品·悉地出現品等衆多經疏文。而明其義顯然也。是故不能細釋。如彼品品私記。要覽人披彼可見之。
    問曰。念誦次第。無堪忍次復作覽字加持。其次作驚發地神。其義云何。答。具緣中說擇地及治地竟。其次說驚發地神。然其治地深義者。對治行者無明煩惱百六十心等之塵垢以爲實義。以此義故。作覽字加持已。此無垢妙清淨圓鏡常現前之後。於此平正無垢之心地。而驚發自己本來之地主。令作證明。是故於無堪忍後地神前。令作覽字加持也。
    第十六從次爲降下。明說無堪忍大護明門者。此中義門與經第二疏第九而全同也。仍不及別釋。委細釋義如妙印鈔第四十記之。要覽人可見之。
    上來從入佛三昧耶至無堪忍眞言門。是即具緣所說入曼荼羅所要眞言也。但彼金剛甲眞言之次。說如來眼明·六種供養明·阿闍梨莊嚴明。而不說覽字眞言也。復於入佛三昧耶之前。而說無堪忍大護眞言也。問。何故本經所說次第與今第七卷所說次第。其所列不同耶。答。本經從健行三昧所開演之所出次第也。今卷約行者之修入次第。故無相違也。
      已上增益守護品竟。從是下卷也。
　　    釋供養次第品第三
    將釋當品。住疏文以四門可分別。一明釋名門。二明來意門。三明宗趣門。四明解釋門。初中自二。 初明總聖海歡喜名供養。後明別釋三種供養。初中行者供養者。次下所擧三種供養也。合謂應也叶也。聖謂曼荼羅聖衆也。海謂海會大衆也。言以如法修行故。相應曼荼海會諸尊聖衆本誓悲願。而垂歡喜。故云合聖海聖海歡喜。初供一供者。供一華一香等時。運心觀照法海遍滿雲海油麻之諸佛菩薩。而此自身有於一一諸尊每前。住實相心而奉供養。是故一一供具與法界海而齊等。無有數量分限。所供聖衆亦如油麻。而遍滿於法界海。故華嚴經第二云。一一菩薩所供養具。各與一佛世界微塵數等。一一供具復與一佛世界微塵等。皆大歡喜供養世尊（云云）既一華一香猶以如此。餘一切種種無量供養之具。隨供而遍滿法界海諸佛菩薩等之前。故云種種供養滿聖海也。
    二從所謂下。明三種供養中自三。疏文顯然。自可見。今所說三種供養。與祕密曼荼羅品所說四種供養。其同異云何。答。只是開合不同耳。問。其開合不同如何。答。彼品四種者。一香花等供養。二作禮合掌。三慈悲。四運心是也。是即彼第一香花等供養。與今外供養。是同也。彼品第二作禮合掌及第三慈悲。與今第二行供養。是同也。彼第四運心。與今第三理供養。是同也。故知只是開合不同也。二從二者此品下。當當品來意中。前品守護等者。第一序品明持戒人。第二品爲守護此持戒人而令無四魔三障之難。說障者退散之法。故云前品守護能持戒者也。正供養時者。持戒人除魔障故。今無障無礙。而修如法如說之供養。是即來意也。
    三從宗下明宗趣中。盡心供養本尊者。宗謂契酬義。所謂行者盡心至誠。供養本尊聖者故。而酬其功德力。契本尊悲願力。故云盡心乃至以爲宗也。來世作佛爲趣者。迴此盡心供養之功德。終趣向佛果。故云作佛爲趣也。問。今宗意。即身成佛爲宗義。何故云來世作佛耶。答。於一念中而有三世分。所謂一念之初中後刹那是也。盡心供養初刹那爲過去。本尊領受中刹那爲現在。得果作佛一刹那爲未來。例如華嚴三生成佛義門。又今宗十六生成正覺義。可思合之。
    四從四釋下。明入文解釋中二。初先標攝頌門。後明次第別說門。
    初從其攝頌下。明先標攝頌門中自九。一明如等一句攝現等三偈半。二明住等一句攝最初乃至而相應。三明或等二句攝若觀乃至而轉。四明以眞一句攝次以乃至心衆生。五明先等一句攝次奉乃至歡喜故。六明稽等一句攝所獻乃至摩莎訶。七明行等一句攝次奉乃至蓮華印。八明眞等二句攝復次乃至普護之。九明次等四句攝及餘乃至生疑悔。
    初明如等一句攝現等三偈半中又二。初從現前至三毒垢一偈三句。明能觀住處。二從諸至如是一偈三句。明所觀淨地。初中現前者。於行者之前一肘。而觀羅字。是即能觀之心所住處也。具點者。上加空點。其觀相如成就悉地品等所說。念聲等者。覽字之字形身密也。聲者語密也。眞實義者即意密也。如是眞言三密與行者三密。互相涉入平等無二。是故覽字三密全分行者三密也。行者三密全分覽字三密也。是故一切妄想分別之塵垢。爲此平等法界心之智火之所燒。更無遺餘。故云能除一切障解脫三毒垢也。
    二從諸法下。明所觀之淨地中。諸法者。指行者心地一切衆生心地及道場地等。而云諸法也。亦復然者。依如上之覽字加持故。如是如是心地中塵垢皆悉焚滅。更無有餘。猶如大虛空中唯有圓明熾焰之大日輪。故云諸法乃至此地亦如是也。
    二從第二段下。明住等一句攝最初乃至而相應中自五。一從最初至南阿。明世界成就門。二從是至置其中。明道場莊嚴門。三從次當至髻冠。明畫大日門。四從若釋下至者所居。明畫釋迦門。五從若持至南滿。明畫文殊門。初中自三。明風輪。二明水輪。三明地輪。初中最初於下位者。如云安立器世間水輪最居下。今智正覺世間安立亦如是。於羅字之劫火焚滅大虛空界中。起大菩提心行願大力之風輪。令遍滿於盡空法界之大空。故疏云訶字是菩提乃至能滿一切希願也。
    問。羅字阿故不入世界成就門中耶。答。大劫是壞劫之相也。非成劫之相。故除之。
    二從上下明水輪觀中。次上者。對風輪觀故云次。彼風輪上觀水輪故云上也。其觀相如成就悉地品等所說耳。
    三從復於下明地輪觀中。毘盧遮那眞言心門者。是即指阿字而云眞言心也。言一切諸法皆依心而出生。然此心終無所依。阿字眞言亦如是。一切眞言皆從阿字而生。雖然此阿字終亦無所依。以如是義故。阿字云眞言心也。故經云以心而作心。疏十七云一切心眞言者所謂阿字門也。
    問。何故今說世界成就門耶。答。以器世間安立次第。爲況喩無相甚深智正覺世間安立次第也。是即俗而眞之深奧。而非顯略所談之分位耳。問。若然者。標何等義門耶。答。其標相義門甚多。且先標示三句次第義門。所謂最初訶字門標勇健大菩提心。即是菩提心爲因句也。是故疏云。訶字是菩提幢。亦是自在力。猶若大將能破怨敵故。又訶字是菩提心寶。猶如摩尼寶王能滿一切希願（云云）次鍐字門標精勤決定大悲方便。是即大悲爲根句也。是故疏云自性清淨即金剛薩埵身也。所謂金剛薩埵者。離行者發心修行之外。更無別人。唯能發離一切相之大菩提心。而安住忍樂修行堅持不捨之思。以決定成就心。精進修行更不退轉。名爲金剛薩埵。故金剛頂經云。一切衆生所有心堅固菩提。名薩埵。心住不動三摩地精勤決定。名金剛。論云。一切衆生本有薩埵故。今疏云。以生不可得故。何故生不可得。以自性清淨故。自性清淨即金剛薩埵身。故堅固不壞。百非所不能干也。是故鍐字門標示大悲爲根句也。復水大從高趣下。而普資生一切物之義。可思之。次阿字門者。以自證圓極故。普爲無邊法界一切衆生。示現三密平等普現色身三昧。即是方便爲究竟之義門也。是故疏云。從毘盧遮那自證之心。爲欲饒益衆生。以加持力而現是事。然實即體不生。同阿字之法體也（云云）復次訶字金剛部也。故云亦是自在力猶若大將能破怨敵也。次鍐字蓮華部也。故云何故以自性清淨故也。次阿字佛部也。故云毘盧遮那眞言心門也。或三寶常住義。或三身圓滿義。或三密相應義。以如此等衆德成就之義門故。而爲智正覺世間安立之表相也。問曰。何故今此第七卷并攝大義軌。不說驚發地神乃至持地等四箇印明。而說三輪器界次第耶。答。此事難思。但今卷意。作三輪器界加持故。淺略深祕地神。當被驚覺而自作證明。故更不說之歟。故疏釋阿字地輪云。謂然實即體不生。同於阿字法體也。此字於眞言中。最爲上妙。是故行者常當如是受持也（云云）此中云即體不生同於阿字之法體。是彼驚發地神之時。與云自身即爲地主。而全同其意。所謂地主者。以阿字本不生爲心地之即體故。云自身即爲地主也。以是義故。當經并攝大軌不說驚發地神也。問。何故廣大義軌說驚發等四箇印明。而不說三。輪器界次第耶。答。前說覽字觀時。於其覽字之下而觀●字。是即風輪觀之意也。又說灑淨香水眞言。是即水輪觀之義也。又說持地印明。是即地輪觀之謂也。故不說三輪器界次第也。又念誦次第不說三輪器界者。道場觀時。初用五字嚴身。次作三輪觀。故別不用三輪器界觀也。如此存略。祖師意樂不一准耳。
    二從二莊嚴下。明莊嚴道場中自爲二。一明等至所現布列莊嚴大地及諸佛菩薩等。二從其復下。明觀行者内心祕密通同法界曼荼羅。初中是輪如金剛等者。即是五字嚴身觀也。又云自心觀。是故祕密曼荼羅品云。祕密主彼身地即是法界自性。疏十五釋云。此云身地者。此語即含地水火風也。云何耶。謂無當建立瑜伽之座。瑜伽座者即是所持眞言之字。以加持之取彼所持眞言最初之字。即是眞言心也。其字當去點等。但取本體。即是阿字。阿字是金剛地也。所以如此者。猶如釋迦初成正覺時。入金剛三昧而成正覺。除金剛地更無能勝者。今此亦如是。爲欲建立内心毘盧遮那大曼荼羅會故。若不先建金剛心地則不能安立（云云）以此義故。念誦次第云。先以五支字布身等。可思之。如金剛者如理也者。有返點與下。讀之二意。下讀意。謂眞如之當體即金剛也。眞如之當體即理性。所謂本不生無自性之理也。返點意。謂如金剛者喩也。所喩即●字本不生之理也。如理者。言如金剛堅固不壞。阿字本不生理亦如是也。大因陀羅等者。如因陀羅網重重無盡而一網具衆網。阿字本不生之妙理重重無盡而衆德無量無邊不可思議也。然實超越因陀羅。更非比類所及。故云大也。光所作尊者。於光中所現之尊故。云所作尊也。水者能觀定也者。是即行者於自心圓明中。而觀縛字而成白乳水之義也。故疏十六釋因字而更生之文云。師以何方便。令此灰燼生妙牙。謂生縛字門。當於心上觀圓明。於圓明中而安縛字。從此縛字而生水輪。猶如白乳而以注之。以此方便復生淨菩提心佛種子也（云云）是即大悲大定也。故云水者能觀定也。白者本不生理也者。白謂衆色之本也。本不生實相亦諸法之源也。故云白者本不生理也。是即約字當體而明義。故云本不生理也。蓮者理等者。是即一往約譬而明義。若約再往之義。當體即蓮華也。金剛莖者無非理者。莖是中心義也。即阿字之中道實相也。祕記云。干栗多處中非情等心也。質多名慮知。有情等心也。唯以心在中故。質多亦得干栗多名（云云）是即阿字眞言之心也。是故云無非理。所謂阿字實相畢竟無性。而遠離四句百非。故云無非理也。上佛所放等者。指大日而言上佛。是即圓明常住諸法能生之自體也。所放佛菩薩者。所生四種法身等也。故次上釋導師諸佛子之句云。導師諸佛子者光所作尊也（云云）所言光者。能生之圓明也。所作導者。所生四種法身等也。故知。今句言常者。常住不變之阿字之圓明。次上句言光焰淨金色即是也。指無相法身而云上佛也。是正十方三世一切諸佛所證得之體也。故論云。其圓明則是普賢身也。亦是普賢心也。與十方諸佛同之（乃至）故大毘盧遮那經云。如是眞實心故佛所演說（云云）百千衆蓮繞者化主所坐者。有無量眷屬蓮華。而圍繞毘盧遮那所座大蓮華王也。已上依祕密曼荼羅位品等至三昧所現布列莊嚴大地所示佛菩薩也。是即三世諸佛佛佛道同成等正覺之儀式也。故疏十六云。等至者三昧名也。猶過去一切諸如來皆乘此道至成正覺。如過去。未來·現在一切如來亦復如是。皆從此道乘此方便而成正覺。故云等至。如三世佛至成正覺我亦如是。如我今乘此道而至道場。一切佛亦如此。佛佛皆等。本末究意悉等。故云等至也（云云）彼品同疏十六卷并同私記。能能可傳受之。
    二從其上下。明行者内心通同法界祕密曼荼羅中。其上者指前布列莊嚴大地。所謂本經云。爾時大日世尊入於等至三昧觀未來（乃至）所資長身即時出現（云云）於如此平等法界布列莊嚴大地之上。復觀達内心通同法界曼荼羅。而令現前。故云其上復觀想也。依之念誦次第。五字嚴身三輪器世間等觀想已。其次作大海持華蓮華王蘇迷盧五色界道等之加持。其次復住定印。觀滿月圓明等。是即前器界等觀想。是彼布列莊嚴大地等之觀想也。次住定印而觀心上滿月等。是彼通同法界内心祕密曼荼羅之觀解也。大覺師子座者。彼菩薩師子座是也（更問）寶王者。彼物也（更問）大宮殿中者。廣大金剛法界宮也。所謂水壇也（更問）寶柱以下說彼宮殿種種無量嚴飾之想也。皆是悲智具足圓滿之標相也。委細如祕密曼荼羅法品位品并疏記。可見之。寶樹王乃至化主德者。今經以沙羅樹王種子根莖花菓等。而喩如來成正覺悟中終。故云顯能化主德也。智能養義者。此智即六波羅蜜相應之智也。所謂如壇度者。以此智故。不見能施所施施物之三相。如戒波羅蜜者。不見能持所持持犯之果相。乃至如智度者。不見能知所知知物之相。如是於六度。各不著三相。而勇猛精進。是故於彼彼度門。以三無性之甘露。能養育自性法身。令同不生不滅之體。故云綵女般若智智能養義也。佛波羅等者。佛者。指遍智院釋迦院。波羅蜜者。指虛空藏。於此院中置十波羅蜜。可思之。然今言佛部眞言者。以十三大院而配當三部之時。以中臺及東方遍智院·文殊院·釋迦院·并西方持明院·虛空藏院·蘇悉地院等。而爲佛部。故云佛部眞言也。等者等取金剛也者。南方金剛手院·除蓋障院等是也。菩提等者。北方觀音院·地藏院等是也。菩提所覺者。離一切相之自體也。妙嚴華能覺者。自性清淨八德也。方便者應機者。三密方便也。所謂從巧色摩尼身。出巧色摩尼語。示巧色摩尼法。古云方便者應機也。衆妓者能說者。衆樂器譬於身密也。妙法音等者。譬於意口二密。所謂妙音意密。即是摩訶薩意處之妙法蓮華是也。音者從此意處所出之音聲。即語密也。當知方便兩言三密之總句也。作衆等八言三密別說也。右依深祕釋道場莊嚴之相。皆是祕密曼荼羅位品所說之通同法界内心祕密曼荼羅也。故彼品云。内現意生八葉大蓮華王。抽莖敷蘂綵[糹*耑]妙。其中如來一切世間最尊特身超越身語意地至於心地。逮得殊勝脫意之果。疏十六釋云。謂在此内心大平等莊嚴中。有大蓮華王座（乃至）此蓮華上有一切人中尊。即是毘盧遮那也。此是行者自性無師智大毘盧遮那佛。非從外來也（云云）以如此義故。云右釋深祕道場莊嚴也。凡從羅字以來。皆是非世間成就義相。内心祕密之瑜伽通同法界之曼荼也。是即一宗源底祕藏肝目也。因茲於此道場莊嚴之前。而作羅字觀。是即入祕密曼荼羅法品以字燒字之義門也。是故廣大軌。於此了觀之處。而引用法品之全文。其次引當卷之現前觀羅字三偈文。而其次說道場莊嚴。即是甚深祕密義趣也。然今其次說三輪器界之觀。是即彼品所說因字而更生之義門也。即疏十六釋云。師以何方便令此灰燼生妙牙也。謂生縛字門也。當於心上觀圓明。於圓明中而安縛字。從此縛字而生水輪。猶如白乳而以淫之。以此方便復生淨菩提心佛種子也。生此清淨之身。内外無垢。如百練之金。而加瑩飾。隨用成器。當知火動之時即與風俱。風輪者即是訶字義也。又縛字上加點。此點即是大空·缺字也。微妙法水從空而注。以淨其心器。當知即具地水火風空五字之義也。然此皆是如來祕密之義。非徒如文而已。當善思之（云云）即是五字。嚴身六月持誦等甚深祕密義門也。是故念誦次第廣大儀軌等。於此處以五文字而作加持也。凡從是輪如金剛至供養諸如來十餘行之文。開内心之庫藏示圓明之萬德。所謂是輪如金剛等者。是即祕密曼荼羅位品布列莊嚴大地。乃悉地出現品·持明禁戒品等祕密甚深之瑜伽之義門也。其上復觀想等者。祕密曼荼羅位品通同法界曼荼羅。及成就悉地品念彼蓮華處等祕密瑜伽等是也。如此等一一祕密瑜伽。一一祕藏三摩地等。輒爾非可持誦。能能師資相承。而口授傳持經疏品品持誦方便次第淺深。然後可觀察修行也。故疏云。此經聖者所祕故。不說明白次第也。又云此經前後相成俱爲一事[糹*寄] 互其文。是故行者甚須觀察乃可知也。是故智者入祕密壇。而面密受師授。通達此經始終本末。可修此深祕道場觀。若不爾者。犯三昧耶。可自損損他也。故疏結云。右釋深祕道場莊嚴也淺略釋可知也。發願如上等者。行者於定中作如此願。我願拔出盡空法界一切衆生之善根。令安住自性清淨心蓮華臺上。如此以大慈大悲故。攀緣而發願已。結普供養印。誦轉明妃眞言。故云發願如上所說盡心供養本尊也。此中如上所說者。指釋當品宗趣之下文也。經曰者。指悉地出現品也。但文言少有異。彼經文云。於是薄伽梵。於爾時如來說虛空等力虛空藏轉明妃曰。今此不思議疏云。爾時如來復說虛空藏力虛空轉明妃眞言曰。然虛空藏力之藏之言。本經并疏無之。今疏亦無等之言。然結釋云故名虛空等力。當知恐藏之字應作等字。是即展轉書寫誤歟。只任本經并疏十一卷可心得也。如前所發悲願者。於定中而生離相之攀緣。起極大悲願。以我及佛衆生三平等功德力故。度脫一切衆生。同共令成無上正等菩提。而住廣大悲願。故云如前所發悲願也。是即悉地出現品之意也。專如疏十一（云云）凡所獻等者。其供養具衆多。故云等。如此作一一供養時。各各運心而發起悲願。迴三等力功德。速疾令成就自他大願。故云凡所獻乃至自在成也。眞言者如金剛等者。如彼布列莊嚴大地者。微妙廣大周遍法界。於一一諸佛前。而作大佛事。於一一衆生處。而成大利益。離苦得樂捨邪歸正。而發大菩提心。令修習菩薩行終同共成大菩提妙果。如此發願供養修行。故云如金剛乃至無不隨心也。
    大日經供養次第法疏私記卷第五



　　大日經供養次第法疏私記卷第六
                   　　金剛佛子阿寂記
        釋供養儀式品第三之餘
    三從三成下。明畫大日門自三。一明別表。二明說種子。三明尊形。初明別表自可是。二從一切下明種子中。想念者能觀心也者。行者所發如實之智心也。故云能觀心也。問。若然者。其所觀境如何。答。行者内心處是也。問。其觀想云何。答。觀自身八分肉團。成八葉蓮華臺。上觀阿字而變成大圓明。今遍滿於法界是也。問。此觀想於當經不見云何。答。言略而義處處明白也。問。其所說云何。答。今文一切法不生等一偈（是一）初品中殊勝眞言所行道（是二）又云攝正眞言平等行（是三）又云淨菩提心如意寶等一偈（是四）又云若無勢力廣饒益等一偈（是五）又云依此正住平等戒（是六）又云當自安住眞言行（是七）又云一向深樂於法味長養其身求悉地二句（是八）若順諸佛。菩薩行於正眞言堅信解等（是九）增益守護品發菩提心方便門（是十）十同品奉請法身方便門（是十一）同品入佛三昧耶門（是十二）三輪中地輪眞言（是十三）道場莊嚴中是輪如金剛導師諸佛子水中觀白蓮大覺獅子座室王以校飾在在大宮殿中等（是十四）持誦法則品中行者應生決定意先當一緣觀本尊等三偈文（是十五）又云復於其首内想念本初字等五偈半文（是十六）同品大日如來種子心（是十七）同品如前轉阿字等八偈文（是十八）眞言事業品次說無相最殊等三偈文（是十九）已上取要略擧之。如此一一文文句句。莫不說此宗旨。是故此卷末結勸云。此供養法一卷從初至末。唯有爲一大事。所謂彼於眞實緣生句内心支分離攀緣（云云）。
    問。若然者。如此義門。本經有其說文耶。答。處處說之。問。何等品何文耶。答。悉地出現品長行偈頌四箇眞言。成就悉地品摩訶薩意處。乃至古佛所宜說等十二行文。轉字輪曼荼羅品我一切本初號名世所依乃至欲求一切智智者於此一切佛心當勤修習等偈頌長行等文。字輪品阿娑縛三字。祕密曼荼羅品如來發生偈。并眞言者圓壇等二偈半文。及三種灌頂五種三昧耶。又最初正覺等敷置曼荼羅密中之祕密等四偈半文。祕密曼陀羅品謂以字燒字因字而更生等二句。祕密曼荼羅位品全文。持明禁戒品緣明所起戒乃至異此非具戒等三偈半文。同品六月念誦之祕觀。阿闍梨眞實智品一切眞言心。及以心而作之兩句文。如是等明文。字字句句所含說。莫非爲顯此甚深無相緣生之句彼常住不生之體。是即眞言行者深密所觀之境也。因茲菩提心論。依此經說内證眞實之觀智云。諸佛大悲以善巧智。說此甚深祕密瑜伽。令修行者於内心中觀日月輪。由作此觀。照見本心湛然清淨猶如滿月。光遍虛空無所分別。亦名無覺了。亦名淨法界。亦名實相般若波羅蜜海。能含種種無量珍寶三摩地。猶如滿月潔白分明。又云。八葉乃至寂靜智。又云。其圓明則普賢身也。亦是普賢心也。乃至故大毘盧遮那經云。如是眞實心故佛所演說（云云）是故當知。今想念者能觀心者。住正見眞實如實之大菩提心。而觀案相應内心眞實祕密瑜伽。更離疑慮心。故持明禁戒品云等起自眞實不生疑慮心。故云想含此眞實也。置其中者等者。指彼中（更問）所謂三昧耶身也。
    三從次當下明尊形中。次者本不生法等者。先既說種子及三昧耶身已。其次欲說尊形。故經云次當轉阿字也。然疏言次者本不生法者。指種子字。此法雖言語道斷。自然應用普赴應根機。無色相之中示色相。無言說之中儲言句。從圓明常住之體。而現大日尊特相海之身。鎭說大悲眞法教。故云次者乃至強導大悲之法也。謂即能現字也者。正出能生法體。所謂圓明常住之本初不生是也。是即行者内心處自性清淨圓明常住眞實之法體也。從此無自性圓明海之中。而示現自性受用等隨類應現之身。故云即能現阿字也。乃至成大日牟尼也。於明鏡中等者。且擧譬而況釋也。塵垢者羅字門也。即入阿字門故。云本不生。然此羅字是始來眞實大智圓光也。故云如來圓光也。千界等者。三千大千世界是且應佛通領一佛刹土也。以一佛刹土爲數之初。故云大千爲一數。以此一數而爲初。次第展轉至第六十。名爲一阿僧祇。過此阿僧祇。名爲不可說。過此不可說。名不可說不可說。過此不可說不可說。名不可說展轉。如嚴經阿僧祇品所說。今亦超越此不可說展轉。百千萬億倍不可勝計。法界塵渧猶非比量。何況百十萬阿僧祇之數量耶。是故經云無盡刹塵衆。疏云不不可說不可說也。光焰謂所致法也者。於彼圓光中而所出現種種無量諸尊三摩地法門等也。所謂彌陀阿閦等圓光中化佛化菩薩乃至不動明王火光中迦樓羅焰等。皆是圓光所致之法也。經言佛心亦復然者。次上句言事語遍一切者身口二密也。加此佛心遍法界。而成遍法界三平等。故云佛心亦復然也。閻浮淨金色者。閻浮檀金是自然鏡徹色。而非假人之磨瑩而明淨故。以喩自性法身如來法爾無作之淨色也。金色是標五初不生之智體也。自然髮髻冠亦如此。非人之櫛結而莊嚴。只是自然無作之大悲萬德法爾莊嚴。故云自然髮髻冠。自餘一一莊嚴皆以如此。凡大日如來字印形像一一標示一一功德。無量無邊諸佛世尊同時出現。於無量阿僧祇劫中。以不思議四辨八音。西雖演說其衆德。不可窮盡。何以故。以法界無有邊際故。如來衆德亦以無有邊際。諸佛大智猶如是。何況十地三賢乃至二乘凡夫之智力。非比量校計之所及。只是法佛如來法爾常恒任運無作大悲應用之加持力故。我等内熏密益。而自發捨邪歸正之心。外緣宜資而聞三密之教義。於血肉之首載五佛之寶冠。以凡迷之身受法佛之職位。是即從非此頓極成佛神通乘教大阿闍梨耶大方便加持力者。因何得致如此勝義耶。是故褰微少之智燈。照莫大之師德。仰願累代相承諸大阿闍梨耶。垂哀愍加證知耳。問。聖善之等三藏和尚（云云）然指何三藏耶。答。指善無畏三藏也。問。若然者。何故禪要擧善無畏所住寺。云那爛陀竹林寺耶。答。彼天竺所住之寺也。此大唐所居之寺也。故不相違也。
    四從四成下。明畫釋迦門中自三。一明別表。二明尊形。三明種子。初別表可見。二從彼下明說尊形。中彼中者。牒經之彼中兩言也。八葉蓮中臺者。正指中臺之體。故本經說釋迦牟尼之花坐云。坐白蓮華臺住彼而說法。言坐彼本覺常住自性清淨白蓮華。而爲令一切衆生覺知此自性心蓮之萬德故。以於法自在力故。於無明無言之中。而示現八相作佛。轉不退法輪。故云住彼而說法也。此是彼物之中。故以祕中深祕。不能顯說。故云彼中也。是即隱祕彼故。疏云八葉蓮中臺也（更問）勤勇者佛異名者。釋迦牟尼佛以精進力故。超劫成佛。以此義故云勤勇。勤勇是精進之義也。故云佛異名也。
    三從釋迦下明說種子中。婆字是三有者。於八葉中臺藏中。令有圓明之照。越億日之光明。於彼圓明之中觀●字。是即釋迦牟尼佛之種子也。所謂●婆是有義。入阿字門故。即諸有不可得也。諸有者三有也。以三有不可得故。遠離三界六道之生死輪回。令至不生不滅之大涅槃。故加遠離畫。故轉聲成●縛字。故云婆是三有傍有二點即是除遣三有義也。故云法華經云常寂滅相終歸於空。又云破有法王。又云今此三界皆是我有。其中衆生悉是吾子。而今此處多諸患難。唯我一人能爲救護（云云）瑜伽者等者。瑜伽此云相應。所謂理智冥合三密相應之義也。行者者。今住此理智冥合三密相應之三摩地之人是也。能觀心者。本有之智心也。所觀本尊者。本有之理心也。所謂從本有之境發智。而此智還照本有之自境。故疏一云心自證心心自覺心。菩提心論云。於内心中。觀日月輪照見本心。然此處雖絕能所之域。強論能所。唯是爲誘引於初心。故云能所別故有相也。是故瑜伽者唯安住色心實相之圓明。更不見身心之別。無相無境界而念誦。得入本不生際。此中一身者。自性身也。二身者受用身變化身也。乃至無量身者。普門隨類等流身也。是即所流出身也。同入於本體者。能生之體。即六大一實圓明是也。然能所融即體用無二也。故云本體者所放乃至若多若少皆亦如是。得菩薩爲本尊者。釋經之當觀本所尊義也。言於此花臺上。以菩薩爲本尊者。指彼尊所具自性清淨之理。而云自本尊。是即普賢菩薩自體遍故之意也。即定門眷屬也。前後花臺等者。非啻前後而已。亦能遍於十方兩釋顯也。故云非但乃至亦得也。次句何故者。徵問其所由也。菩薩大眷屬無有方所故等十言者。答其所由也。金剛眷屬等者。釋金剛眷屬亦能遍於十方。故云金剛眷屬乃至十方亦得也。次句何故者。亦徵問其所由也。金剛内以下十言者。其答也。問若以下有三箇問答。自可見。
    五從五文下。明畫文殊門中自四。一明別表。二釋種子。三明問答決疑。四明眞言義。初別表可見。二明種子中。八葉花臺者。釋經之中置之兩言。猶如前釋迦段云彼中想婆字。所謂自己之心蓮華臺也。於此花臺中置種子字。故云中置無我字也。
    三從問下。明問答決疑中。問何故等者。問意謂深位諸大菩薩多之中。何故次佛殊說此菩薩耶而問也。答中。三藏等者。指善無畏三藏也。言奉對彼和尚。而奉問受之時。和尚言。此文殊師利是諸佛如來甚深無相大智門。故直佛次說之也（云云）佛部中攝亦得者。約如上之大智門故。遍智院次置文殊院。以隱語故。或釋迦院次置文殊院。雖有如是列次不同。中臺前後諸院皆佛部攝。故云佛部中攝亦得也。蓮花部攝亦得者。約五部門時。西方四親隨一。故云蓮華部中攝亦得也。是即大悲門具足成就義也。如是悲智二門相兼。次佛而此尊最勝也故持誦法則品云。契經略說有二相。正遍智觀最爲先。次及菩薩聖天觀。妙吉祥尊爲上首。以如是義故。云是故佛次列也。
    四從瞞下明眞言義。自可見。
    三從三段中下。明或觀等攝若觀乃至而轉等三偈中自四。一明別表。二明列衆。三明印言結界等。四明不動眞言門。初可。
    二明列衆中。若觀世自在者。北方蓮華手院主也。或金剛者。南方金剛手院主也。慈氏者。八葉中東北尊也。若出外者。蓮華部攝也。普賢者。是又八葉中東南尊也。者出外者。金剛部攝也。地藏者。北方地藏院主也。除蓋障者。南方除蓋院主也。佛眼者。遍智院中尊也。白處多利毘俱知者。並蓮華部眷屬也。忙莽以下金剛手院眷屬也。問。若然者。馬頭是蓮花部持明王。何故有金剛眷屬中耶。答。兆莽商羯是羅是金剛部持明王也。馬頭又蓮華部持明王也。故定惠持明王一具而擧說也。然此持明王必有明妃眷屬。故云持明男女使也。忿怒者。五大院大力持明王等也。諸奉教者。如上菩薩金剛等。各名無量刹塵眷屬奉教者。前後左右圍遶揭仰。故云諸奉教也。大概略說如是。委說如具緣品祕密曼荼羅品等所說。隨其所樂欲者。如上諸尊等隨行者之所樂。各轉字成三昧耶形。轉三昧耶成尊形。如上大日釋迦文殊等轉字成形。故云衣前法而轉也。
    三從爲全下。明印言結界等中。心喜等者。是即非聖者爲自利故歡喜。行者依供養之功德故。得無邊德海之福利。故心喜。故云心喜者乃至供養故心喜也。若無自法者。若不說其尊各別自法利者。通用不動印眞言。令去垢清除也。故云若無自法依不動去垢等也。若依蘇悉地經者。於三部各說三部各別閼伽香花燈明飮食等加持去垢眞言。隨行者之意樂。而存略可任心歟。故云本法自相加也。及護持等者。結護道場檀地等自身及弟子等之法也。此亦有通有別。通謂不動降三世軍荼利等是也。別謂隨三部各有護持避除等言。如前所出之蘇悉地等所說。故云及護持乃至相別義也。此中及諸等五字經文闕。可勘他本也。餘文自可見。
    四從聖者下。不動眞言門中二。初明眞言義。後明說下。初中時佛又復一切乃至此大摧障眞言者。今此文依普通眞言品。即彼品云。復次薄伽梵。爲息一切障故。住於火生三昧。說此大摧障聖者不動主眞言曰（云云）疏十一以未會文引牒之。今亦如疏而引牒。故未會引之也。凡於此一段者。全分如疏十一。故不能細釋也。
    二從當以定下明說印。疏不釋之。其義如疏十一卷私記。已上第三段明諸尊三蜜相應觀行也。四從四段下。明以眞等一句攝次以乃至心衆生中自三。初明以本誓故來。二明說眞言。三明說印。四明諸佛能召十地及惡心衆。
    初中言次以眞言印者。如上作諸尊三密相應行儀已。結誦大鉤召印明。而召請聖衆。故諸佛菩薩各顧本誓悲願。乘三昧耶來坐道場。故云次以乃至而來也。
    二從召請下明說眞言中。此中行者等者。所言行者。指眞言初阿字也。此阿字眞言體性。本初不生義也。一切諸法所依止處也。傍有點。是本初不生大悲萬行也。所謂諸佛大功德也。又具五點等。是則遠離義。謂以大悲本誓召集不調伏之者。摧害彼一切妄執。令至大般涅槃之妙果。故云此中行者謂由乃至亦令得此道也。以下諸句皆轉釋此字之功德。故云故次句云乃至而得滿足也。
    五從第五下。明先等一句攝次擧乃至歡喜故。中。次奉三昧耶者。前所說入佛三昧耶印言是也。故云印相如前說也。說三昧耶教者。指三昧耶四義而云教也。正示三昧耶者。雖有法界生轉法輪二種三昧耶。正示中台淨法界體。專在入佛三昧耶。故云正示三昧耶也。則能普增益者。依此入佛三昧耶加持故。速開發一切衆生心蓮華臺上如意寶玉。而增益無上大菩提大願。故云則能乃至無上願也。令本眞言主者。阿字之自體也。一切眞言從此而出生。亦一切眞言於此所而入住。以出沒自在無礙故云主也。諸明者。諸謂普遍義。明謂圓明也。所謂六大一實圓明前佛後佛體同。故云諸明也。故菩提心論云。其圓明則是普賢身。亦是普賢心。與十方諸佛同之。如此圓明大海是諸佛自受法樂之境界。故云歡喜故也。是即自性清淨體性諸法出生之源本。故疏云諸明者本尊也（更問）。
    六從第六段下。明稽首等一句攝所獻乃至莎訶中自二。初明以虛空藏轉明妃加持諸供物。二明以閼伽印言浴無垢身。初中明轉明妃者。如上釋之。下動印言示如上。二明以閼伽眞言門者。句義等虛空無等也者。依此印明加持故。一渧淨水遍滿盡十方界。與虛空法界等同。無有空隙之處。而以此淨水奉沐浴等同虛空油麻諸佛菩薩無垢之淨身。依此大功德力故。及如來加持力故。法界力故。洗除我及一切衆生妄想顛倒之垢穢。而令等同於如來無垢自體。故云復次乃至是爲閼伽眞實言也。但此中阿沙摩者。經現文無阿言。然疏云阿沙摩者。娑字引聲中有阿聲故。云阿娑摩。是不等義也。註云以不動等者。先以不動印言。二十五反加持。去垢避除已。次以閼伽印明而奉獻也。故疏云以本眞言印者不動尊印眞言也。
    第七從第七段下。明行等一句攝次奉乃至蓮華印中。所敷者。敷猶開也。所謂開敷蓮華座也。具密印者。八葉開敷印也。眞言者。歸命阿眞言也。記置一切處者。遍至於十方一切諸尊聖衆之處。一一奉獻此花座。更無有限量之心。故云遍置一切處覺者所安座也。以此功德加持力故。行者及一切衆生。速證無上菩提。得開發自性清淨心蓮華臺之萬德。故云證最勝菩提爲得如是處也。阿是障者。天竺之梵俗以阿爲一切本初。以此本初而爲實有。更以不知此本初無性。若夫有本初者生滅。若生滅者是大菩提障也。故云阿是障也。然入阿字實相故。即本初不生。以本不生故。即本來不滅也。以不生不滅故。遠離四句百非三世十方之妄想。而無相無性。故云傍有二點乃至此即蓋障義也。何故阿字是障等者。阿字之字相即障也。以何故。見有本初故。阿字之字義即菩提心也。以何故。知本初不生不住妄想故。當知此障從餘處而不來。故阿字即障也。故云阿字是障也。此障餘處而不去。故阿字即自除。故云阿字能除障也。
    問。何故此處不說振鈴耶。答。即說印相中云。猶如鈴鐸形（云云）當知此一句中含振鈴義而不說歟。
    第八明眞等二句攝復次乃至普護之中自四。一明不動印明德。二明成金剛薩埵身。三明降魔眞言。四明結大界眞言門。初中自身所生障者。自心障品云。障者自心生憶念菩提心。行者離諸過。不動摩訶薩而結彼蜜印能除諸礙（云云）今所言自身所生障亦然。是即瑜祇所言本有俱生障也。是即無始間隔不知一念是也。無從來無所去。無始無初際。然不知故。忽然而現。故現法華經云。忽然火起。論云。忽然火起。名爲無明。瑜祇云。忽然而現。只是不解知離一切物之菩提心之處。即此障也。然以即見眞實之智。觀達此自身所生之障。不從自生。不從他生。不從共生。不從無因生。遠離四句百非。超越三世十方。而從來所者終不可得。以不可得故。不生不滅無性無自性。故大日經云。於諸法本寂常。無自性中。安住如須彌。是名爲見諦（云云）然諸愚夫如實不知自身之實相。故不能住如是見諦。是故從此不知自身而此障生。故云自身所生障也。以大惠刀印者。不動劔印也。當見同於彼者。所謂結誦劔印及眞言。至于從八葉九尊以下外部天等。如持一一諸位之時。一一諸尊皆與行者身同等。而觀察安住三平等。以三平等故。行者之三蜜與彼彼之尊之三＊密無二無別。是故成就彼彼尊之功德智惠。發最上殊勝智焰。焚滅我及一切衆生煩惱垢障。故云當見同於彼乃至無有餘也。
    二從二智下。明成金剛薩埵身中自五。一明能成生印種子。二明能所作印言。三明或用半印。四明被眼金剛鎧。五明頂上安缺字。初中問何以故等者。問意。謂今此供養次第中說鍐字。大經普通眞言品說縛字。其意如何。而問也。答意。謂當經說金剛薩埵之自體。本經說此尊轉法輪之大用。故無相違而答也。
    二從當知下。明能所作印。能所作印者。行者能作金薩印觀察本誓悲願也。
    問曰。能成生薩埵印與能所作印同異云何。答。別也。所以然者。能成生薩埵印者。謂行者於心上觀鍐字。轉字成薩埵身。而頂上令有缺。左手持鈴安腰。右手執五鈷杵。而作抽擲之勢。如此觀想名能成生薩埵印也。次能所作印者。行者如此觀想已。自能作印。誦言加持故。行者成薩埵。而無別無二故。此五股印名能所作印也。故經云。以具印等故即同執金剛也。以此義故。念誦次第云。金剛薩埵結内五股印。頂上欠字。心上鍐字。成金剛薩埵眞言曰曩莫（乃至）吽。是故疏云。當知已上二頌能所作印也。是故別也。眞言句義等。自可見。問。第二品中說等者。問意。謂第二增益守護品。說轉法輪印言。而名金剛薩埵印言如何而問也。答中。第三品中等者。言今此供養儀式品第三所說能成生薩埵印者。五𦙶印也。是說薩埵自體。第二品中轉法輪印言者。說薩埵轉法輪作用。故別而答也。故云答第三品中乃至法輪用。
    三從作半下。明或用半印中。右手無暇半作亦得者。疏十四云。凡上來所說地居之類之印。雙手作或一手作。皆得。若持誦作務等因緣。不暇兩手結。但半手作即成耳（云云）問。彼言地居天之類。今金薩也。其義如何。答。夫菩薩金剛等其半印甚多。所謂軍荼利半五𦙶印半三𦙶半獨𦙶印第也。然者無相違。餘契經等者。指金剛頂蘇悉地等也。
    四從金剛鎧下。明被眼金剛鎧中。前已說者。指第二品所說金剛甲冑印言也。以此印明及觀念加持力故。於所成生之金剛薩埵身。令被金剛不壞甲冑。故一切爲障者。不能以惡眼而覩見。何況得障礙咀壞耶。故云次當周遍身乃至依法說也。
    五從佉字下。明頂上安欠字中。右非但金剛等者。言持眞言者非啻以能所作印等加持故行者與薩埵同等而已。亦行者念誦時。以欠字門安頂上。而大空嚴飾。如金剛薩埵也。三從三次下。明降魔眞言中。總成覺金剛等者。前已依金剛薩埵加持故。成金剛薩埵身。故云成覺金剛行者身也。既成金剛薩埵身故。布降伏魔軍之大用。故云降伏魔眞言門。其義自可見。
    四從次用下。明結大界眞言（亦名無堪忍四方四大護）中。猶比丘結界等者。事鈔記云。結謂白二限約。即能被之法。界謂分隔彼此即所加之處（云云）又云。結界衆同之本。理須通和。餘法衆同之末。並因後起。是知除結界外羯磨。並依法地（私云。法地者指已結界地）又云。羯磨法既尊特。常地莫行。如持祕呪。必結壇場。羯磨呪術其類頗同（云云）私謂。夫總界法有三。一攝依界。二攝食界。三攝僧界。就攝僧界又有二。一者自然界。二者作法界也。其自然界者。鈔云。人所至處住運界起故曰自然。約處有四種（空有水陸）不同。定量分六相差別（云云）私謂。空者蘭若也。有者叢落也。水者船上。陸者道行也。然於蘭若又有無難蘭若難事蘭若。叢落亦有可分別不可分別。故成四種。並水陸故云六相差別也。其作法界亦有二。謂大小界也。其大界者。鈔云。戒壇極少容二十一人（云云）私謂。二十一人居其上許分量也。記云。必兼二衆容四十一人（云云）私謂。僧尼二衆也。其小界者。鈔云。三明小界者。此並因難事（云云）私謂。其難事者。於如前大界内。欲令受戒之時。有不和僧。故受戒不成。爲遮此難。即於空處四人已上和合結界而授戒。是唯許其僧衆居坐處下許。而令無其間。是即爲遮不和合僧也。如此等名小界。故云此並因難事也。然今疏比丘結界所法事者。所言結界者。通如此之大小二界。於此大小二界内。作受戒羯磨之時。於其結界之外。設雖有不和合比丘。不入於界内者。不作受戒之障破也。故云猶比丘乃至不能障破也。今祕密宗結界者。夫一大圓教意。言其分量者。等與虛空無所不至。論其時分者。超越三時圓明常日也。時處既法界量等而不可得也。故云結大界。雖然眞言行者。從一散亂心。四魔三障得其便。令破損持誦所修功德業。是故十方三世諸佛。以同一本誓故。說此結大界眞言。依使此眞言大勇猛之光威照曜十方一切方處故。因妄想分別而得便。諸魔軍惡心爲障者。不能暫時親近。遠逃散無邊方。更不知所去。以何故。以大菩提心勢力故。以大悲萬行而所莊嚴故。以正等覺光所照曜故。以大溫槃城而安住故。是故經云。無量天魔軍及餘爲障者。必定皆退散。疏云此中大界謂從初發大菩提乃至不退菩提即大界義。凡此段如疏第十卷及同私記聊無相違。故更不記耳。
    九從第九下。明次應等四句攝及餘供乃至生疑悔中。即開當段爲第九·第十兩段。所謂前攝頌列名時。除不動及六種眞言等。然今至此釋處。擧不動等七種眞言而爲第九段。擧及餘以下品終而爲第十段。其第九段中自爲二。初是成辨門。後明營辨門。其成辨門自可見。從二一廣下明營辨門中。如經說者。即指具緣品。即彼品中。欲說驚發地神而說長行云。先當爲一切如來作禮。疏第四釋云。阿闍梨將欲驚發地神。先運心思惟此毘盧遮那無盡莊嚴身固遍法界。十方三世一切如來亦復如是。一一無盡莊嚴身周遍法界。從十住地乃至初地菩薩分證莊嚴身。無量無邊滿於法界無有間隙。如胡麻中油。當觀此身遍至於一切聖衆之前。以清淨三業至誠而作禮。以此因緣故。刹那獲得無量福。當以無倒之心施彼弟子。願無障難。速成無上菩提（云云）今所言先恭敬禮亦如是。應運心作禮也。復獻於閼伽者。當品中。前既入佛三昧耶之次。說閼伽印言已。對彼故云復也。是即本經具緣品所說香水灑淨是也。即如經云。祕密主。如是所說處所。隨在一地治令堅固。取未至地瞿摩夷及瞿模怛羅。和合塗之。次以香水眞言灑淨。疏第四釋云。於最初日。阿闍梨當住大日自性。然後驚發地神嚴身方便。皆如供養次第中說。驚發已。即用不動尊眞言加護之。故云獻於閼伽如經說香等依法修供養復以聖不動也。用種種香花乃至灑之者。是即具緣中所說白標曼荼羅之持誦也。疏第四釋白檀曼荼羅云。凡釋地平治了。知其方分。即穿曼荼羅中心深一肘許。用成辨諸事眞言加持。五寶五穀五藥安置其中。去垢譬除等。皆如供養法中說（云云）此中皆如供養法中者。專指當處之經疏。是故今經言如經說者。具指具緣品也。加持所獻閼伽水中等者。是即彼灌頂瓶持誦也。是故疏四云。如是安置了。更復次塗便極平正。應取欲灌頂瓶。貯以淨水勿令大滿。挿諸花菓。中置五寶穀藥。於埋寶處置之。如法所持等者。釋經之依法修供養之句也。閼伽嚴水中者。以五寶穀藥等。入彼如法所持閼伽瓶水中。而觀想五智成就之圓明莊嚴之。故云嚴水中也。復以聖不動等者。具緣品云。持誦者思惟而住於佛室。當受持是地。以不動大名。或用降三世。一切利成就（云云）故云加於所獻閼伽水中乃至所有供養中灑水也。經文准之可知。各說本眞言等者。香花一一各別眞言也。及自所持明者。行者自所持本尊印言也（更問）。
    問。次有塗香等六種眞言（云云）然現文有五種。何云六種耶。答。具緣品說入曼荼羅所要眞言中。其第六說閼伽眞言。故准本經說。雖擧六種。今當前既說閼伽。故不說之。然疏主且訪本經。且兼前後。而作此釋也。問。皆是入曼荼羅修供養時所要故（云云）然說何事耶。答。今此一段傳法灌頂所要故。如此釋成也。
    問。若然者。何唯限此一段而殊作此說耶。答。何皆雖曼荼羅所要。於當段殊說驚發地神白檀曼荼羅灑淨香水及灌頂瓶等之持誦次第故。云皆是入曼荼羅乃至於此品中說也。右句義中以下說塗香等五種眞言字義句義。如疏第九并同私記而已。
    二從第十段下。明說運心等廣大供養中。有力者等者。是即非財富之有力者。指甚深祕密廣大無邊法財有力者也。所爲成就悉地品摩訶薩意處祕密内心之瑜伽。曼荼羅法品以字燒字等祕句。祕蜜曼荼羅位品布列莊嚴大地及通同法界曼荼羅。祕蜜曼荼羅品種種無量三摩地法門等是也。皆是阿闍梨灌頂人及祕蜜第五人所應修證之法財也。非彼受明灌頂人智力不及。故云有力者也。非但五種供養等者。指已前五供養也。是即祕＊蜜。曼荼羅品所說四種供養之中第一供養也。所謂疏十五云。供養略有四種。一是供養香等乃至飮食。皆是世間供養也。但以物獻也（云云）如是供養是世間淺近無財微薄之供養。而非智力財富究竟圓極之供養。然今此持誦者。先嚴備世間淺近五供養。而兼修運心等廣大供養。故云有力者乃至亦有廣大供養也。就中亦有廣大供養者。法財有力行者安住法界平等悲智圓滿之智力。從大悲廣大法界海。而流出意生法界之供具。遍滿十方法界雲集油麻諸佛諸大菩薩等之前。以至誠慇懃之三＊蜜。於一一聖衆之御前。而奉供養恭敬尊重讃歎。雖然以能供所供及供物之三相本來不可得故。一一功德法界量等無有邊際。何以故。以自在神方加持三昧之力故。祕＊蜜曼荼羅品云。而觀菩提心各各諸如來彼所生子等。以是無過花供養仁中尊眞語。以加持三昧自在轉勝妙廣大雲法界中出生。從彼兩衆花常遍諸佛前。同疏第十五并同私記委細釋之。謂四海水作蓮池者。入祕蜜曼荼羅位品可說布列莊嚴大地等是也。即彼品爾時大日世尊乃至令得歡喜等十餘行長行文所說。地平如掌八功德水等種種無量之布列莊嚴大地也。今疏所言廣大供養者。專指彼品莊嚴大地意生供養也。廣釋如疏第十六及同私記。要攬人可見彼也。
    普通供養印者。合掌印也。疏第十五釋四種供養中。第一如前引。二者合掌（謂禮敬也。此是印也）三慈悲。四運心。謂想香花滿諸法界。運心已即用合掌印。并慈悲三事皆運心也。故經云。樂欲供養佛者。即作普通供養印。所願皆成就也。平等如法界者。如本經說地掌如掌五寶間錯等是也。平等者所謂三平等也。如法界者三平等自體。所謂自性心蓮華臺也。是即十界平等如如法界之極理也。故云如理。眞言行者正見眞實如實大菩提心開發時。契當此如理之極理。將即函蓋相稱。故云契當也。福德而生起等者。是即祕蜜曼荼羅位品所說無量菩薩福德所感之宮殿門標檀等也。即如彼品云。無量菩薩隨福所感宮室殿堂意生之座。如來信解願力所生法界標幟大蓮華王。出現如來法界性身。安住其中。依此文。今經云依諸佛菩薩福德而生起。乃至衆香花雲等無際猶虛空是也。問。從運心生耶等者。問意。謂如是福德生起。從佛菩薩之力而生耶。爲當從。印言之力而生耶問也。答非從獨生等者。答意。謂若如是福德從四句而生。妄計所生而非能生。從四句而不生故。是即不生之生也。故云故名能生也。是即擧自句和合句。而略句及離句。故云答非從乃至能生也。言非從佛菩薩生。非從印言生。非佛菩薩印言和合生。非亦離而生。當知行者三密之池水澄淨。諸佛天月之影像自浮。行者不上。天月不下。感應道交不可思議而生。故名能生也。幢幡等者。釋幢幡乃至無際猶虛空一偈半也。謂所本經說於八方隅建魔尼幢而懸五寶瓔繩。無量菩薩隨福所感宮室殿堂種種浴池時。花雜樹敷榮間烈等。與今一偈半文略義同。所生者。是即非從因緣造作而生。從自性清淨摩訶意處而生。故經云。意生之坐如來信解願力所生法界。疏云。即是諸本尊等。皆當座於意生所感之生。乃至從法身而出現也。各兩等者。疏十方釋經之從手發生花文云。又以此花等周遍法界。爲一大樹。如天意樹無異。雨種種花雲花香幡蓋等及飮食物。無量無邊不可窮盡。普遍一切如來之前。種種供養令一一周遍。如此運心。即以眞言及印加持也（云云）故云兩者乃至無窮盡故也。思惟等者。所供一切本尊聖者一一三密周遍法界。互相涉入。彼此攝持。自在無礙。而無有空隙之處。如是觀察已。結彼印誦彼明。而運心供養也。故祕＊蜜曼荼羅品云。眞語以加持三昧自在轉（云云）疏十五釋云。行者供養香花時。當以眞言及印加持。然後運心。此花香美。無諸過患。如供養花。即用花眞言等也。心若不住定。何由得然。故云三昧自在轉也。能出供養法者。指虛空藏明法。如此觀想虛空界遍滿諸尊聖衆已。於一一每前。令遍滿無量無數供養雲海。然後以此虛空藏轉明妃印契。而加持供養。故以能供所供不可得故。獲得三平等功德。行者與諸佛菩薩之功德。等同無有異。故經云。以虛空藏明乃至所願皆成就也。虛空者理虛空也者。指阿字本不生妙理也。此理能遍能供所供物。故諸尊行者及供物。皆悉遍滿自性清淨圓明海。與無相法身無別也。故經云。性同虛空。即同於心性。同於心即同菩提。心·虛空界·菩提在三種無二。故云理虛空也。能出者。能出生無盡衆德故。能藏者。能含藏無量珍寶故也。顯能義者。以此增加句顯明彼虛空藏之功能。故云顯能義也。經言如法所修事者。如上種種無量供養之具。以觀想運心故。一一尊前遍滿無不豐足。以三力故。行者及法界與如來功德同等無異。故云如法所修事也。隨時等者。祕密曼荼羅品中。金剛手問曰。弟子復幾種（云云）如來答云。諸佛二足尊灌頂傳教者。說四種弟子。時非時差別。一者時念誦·非時·俱·非俱。具有一切相。佛說親弟子（云云）疏（云云）疏十五釋云。次分別弟子之相有其四種。一者明念誦弟子。二非時。三時非時俱。四者時非時俱非。此謂四也。私謂其時念誦者。其師明知此人經歷若干時分而精進修行。可得成就已。而授眞言法要而精進修行。畢定得成就者是也。二非時者。如前雖修行眞言。於其時不令成就。故名非時。三非時俱者。雖受師教。未修行。此不在時不在非時。故名俱。四俱非者。師雖攝取之。未受眞言法要。故名俱非也。如是四種中。隨順修正行故。云隨時修正行出。經言。是則無定期者。第一弟子有定期。第二以下無定期。故云是則無定期也。以是義故。疏云隨時等二句道心劣惠人也。此生求悉地等者。本經所說第一時念誦者是也。先依法持誦者。謂先依世間成就品等之次第法則而持誦故。云爾也。但作心供養者。然後依成就悉地品瑜伽及祕密曼荼羅法品·同位品·禁戒品等所說。而修内心祕密瑜伽三平等運心供養等。令成就無相法界大悉地。若不爾。唯成世間悉地。不得成就無上大悉地。故經云若諸眞言人乃至所爲既終竟。疏云惠力勇猛期尅佛果也。是則論所言大度量勇銳無疑惑者是也。是故祕密曼荼羅品云。未逮心灌頂。祕密惠不生。是故眞言者祕密道場中。具第五要誓。隨法應灌頂。當知。異此者非名三昧耶也。至顯相者。至謂所到處。即十一地也。顯謂能顯體。即顯德果也。故云終竟也。經言次經於一月者。淺略可見。若深祕釋者。即持明品所說第六月念誦是也。言彼品中說六月念誦。然前五月是自證圓極已。而至第六月。一向是經方便爲究竟句。處風火輪曼荼羅。安住無作無功用三世常恒普現色身三昧。是名爲第六月念誦。所謂次上言所爲既終竟。是則依前五月念誦之運心大供養。至悉地成就位已。故次說第六月念誦法。故經云。次經於一月具以外儀軌而受持眞言。此中外儀軌者事相供養也者。今此第六月者。前第五月自證圓極之上。住自然無作普現色身之外儀。而常於三世。不壞化身利益有情。無時暫息。故云外儀軌者事相供養也。是即第五月念誦。字轉無分觀之義也。第六月是後供養之義也。故經云。又以持金剛殊勝之諷誦。乃至速成就也。執金剛以下。乃至三界無所依等長行偈頌文。是則一向嘆佛之成佛已後化他功德。所謂第六月念誦風火黑赤曼荼羅所現三世常恒普現色身三昧是也。所以然者。初從無等至苦患一偈。即拔苦門也。二從普能至願法一偈。即與樂門也。三從等同至具一一偈。即拔與無際門也。四從恒於至譬喩一偈。即果願無盡門也。五從常無至能蔽一偈。即隨願無蔽門也。六從作衆至大身一偈。即義利普遍門也。七從離障至就願一偈。即離障與願門也。八從於無至所到一偈。即令至究竟門也。九從唯不至勝處一偈。即授無上果門也。十從廣及至所依一偈。即滿願畢定門也。上來十門中。初偈無等無所動平等堅固法之二句。正嘆如來自證功德。悲愍以下九偈半。偏嘆普現色身妙用。所謂其自證德者。羅字三角火輪如來智火之體也。即第六月念誦之時。臍以上令遍滿羅字赤色三角火輪是也。其普現色身者。臍以下令遍滿訶字黑色半月是也。是則悲智和融。自證同際。常恒三世化道。無時暫息之義相也。次如是以下六偈半。乞重制禁門。此中有六段。其義自可見。次從門弟下。明問答斷簡中。第一第二請者。此中第一者。前偈中之無等無所動等二偈八句拔苦與樂之願是也。第二者。後偈中之唯願衆聖等二句。乞願是也（此中第一者指前偈。第二者指後偈）復次第一第二歎者。此中第一者。前偈中之第同於虛空乃至及其一拔苦無際之嘆是也。第二者。後偈中之復次爲欲乃至法界力之果願無盡之嘆是也。次答中前願請果者。前偈初言無等者。即果中之大菩提心也。無所動者。果中之大悲也。平等者。果中之成正覺也。堅固者。果中之大涅槃也。法者。如上之四點自體。所謂自性清淨心即中臺藏之自體也。圓滿如是五智果德已。自然起果用。故經云悲愍流轉者攘奪衆苦患等也。疏云後願請果用也。次前歎佛我德者。前偈初等同於虛空乃至尚不及其一者。是即專嘆等虛空不可比類如來大我之體。故云前歎佛我德也。後嘆虛空藏明具衆德者。後偈復次爲欲乃至法界力者。我修功德力。諸佛加持力。法界普賢力。如此三力即是自性清淨圓明常住大虛空藏所具萬德。故云後嘆虛空藏明具衆德也。
    大日經供養次第法疏私記卷第六


　　大日經供養次第法疏私記卷第七
                  　　金剛佛子阿寂記
        釋持誦法則品第四
    今准疏文自爲四。一明釋名門也。二明來意門。三明宗趣門。四明判釋門。初中能修心中者。損行者解了之心也。所修法則者。親隨師所受之次第法則也。如此法則。外書記於紙面。内記憶於心腑。故云記也。身持印契。心念字句。故云持也。能持因心者。行者所發大菩提心也。所謂等起自眞實不生疑慮心之三平等大菩提心是也。所得果報者。此三平等妙行之所尅成。更非別體別離。心虛空界菩提三種無二妙極也。故云畢竟不差。是即法爾常住法佛身内證之軌持軌則。故云故言法則也。
    二從二來下明當品來意中。前品中者。指次上供養儀式品第三。故云供養之人。所謂彼品所說事理供養是也。今品所修。彼供養後所持誦之法則也。是即彼世出世持誦品所說世出世持誦法則是也。故云前品中乃至故此品來也。
    三從三宗下明宗趣中。宗趣者。事理内外供養持誦契當事理内外之妙鏡。故云宗。自利利他之旨趣俱時。名爲趣。故云所說不差乃至是爲趣也。
    四從四釋下。明入文判釋中自二。初明標門。後明解釋門。初中亦六。一明結前生後。二明稽首佛菩薩等。三明住座入三昧。四明標有相念誦門。五明標無相念誦門。六明標轉字等八門。初結前生後門。自可見。
    二從聖天下。明稽首佛菩薩淨天中。天者淨也者。五淨居天也。大日所化等者。今大日如來色相莊嚴。當應同彼天之形相。故云大日乃至應機天故也。
    三從住相下。明住座三昧中。住相應座者。若對諸佛而坐結跏趺座。對菩薩而坐半跏座等是也。入道場者。入三密瑜伽道場。對所念本尊。而坐本尊相應座也。即時者淺略義可見。若據深祕者。即有相而見無相。即無相而悟有相。有相無相即體即時故。云即時也。故出生義云。得之者即五根而入正受。就萬有而照大空（云云）專注一境者。通達有相無相世間出世間平等一昧大圓明之一境。不見色心之別。故禪要云。唯有明朗不見身與心。住心本尊者。指自性清淨之本心也。心不暫捨者。論云。勝義行願三摩地爲戒。乃至成佛無時暫忘。即此意也。
    四從四種下。明標有相念誦門中。四種者左文者。指次下智者如先等一偈一句之偈文。其四種者。一者觀本尊。下偈云現前而觀本所尊即是也。二者本尊心中圓明者。下偈云於其心月圓明中即是也。三照見眞言字者。下云悉皆照見眞言字即是也。四次第而受持者。下云即應次第而受持即是也。謂如上於圓明中照見眞言字句也。而依其眞言字句。一一次第念誦也。如是觀本尊。觀圓明。觀眞言字。而念誦其字句。是曰四種也。住心四處者。如是四種定是也。今稱本心生喜樂故者。觀内心八分而開發自已心蓮。如成就悉地品云決定心歡喜說名内心處也。眞言上中等者。於眞言之初中。而安置眞言心字。此心字之字義者。即眞實儀也。所謂不可得門也。此不可得門即阿字眞言。所謂眞言心也。依此阿字本初不生加持故。當安住眞言正行。能成三平等妙果。以此義故。成就悉地品云眞言住此位能受廣大果。今偈云眞實義加持故當得眞言成等引。疏云以眞實義乃至合本不生故也。
    二從約後下。明解釋門中自有十門。一明有相念誦門。二明無相念誦門。三明轉字成身門。四明本尊三昧隨息門。五明意支念誦眞言門。六明劣惠小福門。七明樂求現法成就門。八明大日三密速得門。九明釋迦眞言成就門。十明祕密事業可解門（矣）。
    一從初中下。明有相念誦門中。捻珠初起等者。初致正念誦法則也。今者上時者。指正念誦之時也。於供養儀式品中者。彼品中總有九段。其第二段中亦有五門。指其第三成畫大日門也。併如前品所說故。云所開示乃至開示本尊也。是即觀想本尊。明了令現前也。故次句云現前而觀本所尊也。然後於此本尊心月輪中。而觀圓明淨鏡。故次句云於其心月圓明中也。於此圓明中。觀想眞言字。令古而布列。故次句云悉皆照見眞言字也。如是本尊·圓明·眞言字。明了令現前已。然後一次第句句字字明了令念誦。故次句云即應次第而受持也。令心淨無垢等者。一一字一一句。通達明了而念誦故。本尊·圓明·眞言。洞然明徹卷舒自在。無垢無障。如百練眞金柔耎無垢。故云令心淨無垢者貪瞋癡等不起念。數者等者。念誦遍數百遍千遍乃至萬億。如教說令誦滿。故云所說數滿也。剋限日月等者。成就之時限也。即世間成就品云次一月念誦。疏第十釋云。次一月念誦。謂一月之中。先當作如此。如上觀之。又祕釋。此中得一月之分。即是入初住地。故云時分者剋限日月也。相現等者。如世間品云第二名爲聲句想爲本尊。疏第十釋云。又當觀想字字句句眞言之聲。如前次第相續輪環不斷。一一聲明相明了。如鈴鐸風梵之音。次第不斷而入其身。遍其體内。以此因緣。能令身心掃除垢濁。如火起時諸塵悉淨。以如是義故。云相現等者乃至光明也。自以身外者。於心外而觀察故云爾也。
    二從二四下。明無相念誦門中。四支者右四種也者。指有相念誦之中觀本尊等四種。故云右四種也。復殊異者。觀本尊等四種名字雖同。彼於心外觀之。此於身内觀之。是即祕密曼荼羅所入之人所觀。而非授明傳教等之人所觀境界。故云復殊異乃至不觀本尊也。凡正觀時等者。依祕密曼荼羅法品。作以字燒字因字更生之瑜伽。依持明禁戒品等。入六月念誦之三摩地。依祕密曼荼羅位品。觀想布列莊嚴之大地。及依同品通同法界曼荼羅成就悉地品内心眞實行瑜伽等。正開自心祕密之花臺。顯自已本來本地法身。故云凡正觀時即作自大日也（已上一一三摩地法門非面授不可知。更問）少者修時不多也者。若有上根上智之人。修如上之祕密最殊勝内心眞實之瑜伽。更不生疑惑故。不起于座而能成就大悉地。故成就悉地品云。決定心觀喜。說名内心處也。眞言住此位。能授廣大果。又持明禁戒品云。等起自眞實。不生疑慮心。常住於等引。修行戒當竟。又此經終偈言次說無相最殊勝具信解者觀察者。是則如上之甚深最無上祕密瑜伽是也。故經云雖少福者亦成就。疏云少者修時不多乃至難辨也。下一句引證說者。指瑜伽勝義品中說之一句也。所言瑜伽勝義品者。是即指成就悉地品摩訶薩意處乃至得成不死句等十二偈半之文。凡一宗源底唯有此事。故此經終偈云。出世間品瑜伽法。乃至當得出世間成就（能能思之更問）。
    三從三身下。明轉字成身門中。轉變明字者。轉阿字大日。轉●成執金剛等是也。而以觀作本尊形者。祕密曼荼羅位品云。爾時世尊復告執金剛祕密主。善男子。諦聽内心曼荼羅。祕密主。彼身地即是法界自性眞言密印加持。而加持之。以本性清淨故。羯磨金剛所護持故。淨除一切塵垢（乃至）内現意生八葉大蓮華王。抽莖敷蘂綵絢端妙。其中如來。一切世間最尊身（云云）疏十六釋云。此蓮華上有一切人中尊。即毘盧遮那也。此是行者自性無師智大毘盧那佛。非從外來也。故經云而以觀作乃至之標幟。疏云三身祕乃至尊形也。此中逮見身密標幟者。祕密曼荼羅品中。金剛手問曰。云何身祕密不捨於此身。而得成天身種種諸變化。如來答曰。如乾闥婆城所有諸人民身祕密。如是非身亦非識（云云）疏十五釋云。次答云何身祕密。如乾闥婆城（乃至）非身後非識。言此悉地之人不捨此身。不捨此身不捨此識。而能祕密其身。猶如乾闥婆城。於中見種種宮殿人民衆物之相。雖似有。而實非有。亦不有。或時可見。或時無。此行人祕密其身。亦如乾闥婆城。但於衆緣而生。其實非實。或隱或顯。由眞言觀行衆因緣。而令此身隨緣生滅。亦如是（云云）故云逮見身祕也。標熾者。祕密曼荼羅品云。法界標示大蓮華王。出現如來法界性身。疏十六釋云。標標即從法界生。即是法界壇標熾也。此標中有性義。梵文語含也。標即是性也。法界體性本來常淨第一無相。還用法界而莊嚴之（云云）言法界體性本來第一無相。名爲標＊熾也。本自者。其體性本無作。自非造作遷流之法。故云本自也。以斯義故。自身本來不生不滅第一無相。而遠離四句百非。超越三世十方。虛空及法界同體。而最勝最尊。故云見自身本尊形也。契經略說等者。指大日經而云契經。此經中雖說四重法界諸尊無量三摩地法門。大略不出普門一門之二相。故云略說有二種也。其普門者。大日自内證三摩地門。是即超於八葉絕於方所。非諸有心智之境界。故云正遍知觀最爲先也。次及菩薩等者。次明一門三摩地。是即對正遍知爲先而云次及也。菩薩者。指文殊觀音等諸大菩薩也。聖天者。指五淨居天等二乘諸大天等。如是等菩薩聖衆中。文殊師利爲第一。故云妙吉祥尊爲上首也。問曰。若然者。何故不擧四佛三摩地門耶。答。開大日四德而爲四佛。統四佛衆德而爲大日。是故大日之外無四佛。故說正遍智而攝四佛也。問。何故不擧諸金剛耶。答。擧菩薩而攝諸金剛無咎。何況現文云聖天。即所言聖者。指聖者不動降三世等大力持明王也。彼乘位者等者。言依如上之三部諸尊一一三摩地法門。而屬行者有緣諸尊。轉其種子字爲三形。轉三形爲尊形。結誦彼尊相應印言。於彼尊本位而作加持故。云亦依乃至及眞言也。文殊乃至前品者。指供養儀式品第三也。
    四從四以心下。明本尊三昧隨息門中。本尊者。以一切諸尊皆具自性清淨之理故。名爲本尊。祕記可思之。以心者種子字者。就中有總別二種。總謂之字爲彼彼眞言之心。然今以心者種子字者。通二義。所謂總約普門者。即以阿字置行者心上。是故眞實智品云。以心而作心（云云）若別約一門者。以諸尊彼彼種子字。置各各尊心上。亦置行者心。而成三平等。故云以心置心爲種子也。今此文殊亦以阿字爲種子。如八葉院。以瞞字爲種子。如供養儀式品等。故云彼應如是自觀察也。安住清淨菩提心者。普門持誦印眞言也（更問）衆所知識之形像者。一門隨類應現儀相也。隨順彼行而勿異者。爲普門機而作普門相應之加持方便。爲一門機而作彼類相應之持誦次第。故隨類而勿異也。文殊師利菩薩眞言門等。併如具緣品及普通眞言品等。故不及別釋。可見經第二疏第十·記四十二也。當知諸佛菩薩等者。指釋迦牟尼及賢劫諸佛等也。菩薩者。指觀音彌勒等諸大菩薩也。轉字瑜伽等者。擧大日文殊而例同其餘也。瑜伽者。各各所住三昧也。所謂如普賢住佛境界莊嚴三昧。彌勒住發生普遍大慈三昧等是也。或餘經說等者。指金剛頂瞿醯蘇悉等。或依彼說異儀軌等者。指諸尊各各儀軌等。或以普通三密門等者。夫於三部五部等各有通印通明。又總於諸佛有通印明。又於菩薩有通印明。左一兩出之。所謂南麼（乃至）迦者。出通種子之歸命及字體。南麼（乃至）莎訶者。擧通眞言之歸命及種子并成就句也。當得等虛空等者。說佉字等空不可得實義。是即五字嚴身之意也。所謂五大所成之大虛空也。故云理虛空也。說諸法亦然者。一切諸字門皆悉入阿字門故。成不可得之實義。故云但伽字一切字亦然也。從復於下。正說隨息之儀相。初字者金色阿字者。釋經想念本初字。是即成就悉地品所說摩訶薩意處花臺阿字門之阿字也。所謂諸法本初不可得。而爲諸法之本初。是即彼圓明中字也。住此不思議法界瑜伽。爲最無上眞實眞言行。故彼品云。知心性如是得住眞言行（更問）故云金色阿字也。此事。上無相三昧門轉字成身門中。引本經文大概釋之。有傳之人明白之。嗚呼悲哉。無慚無知之徒。不受面密之相承。檀披文隨情□義。是故亡如來加持之元意。失大聖弘經之本懷。能能口傳相承。可救闇路耳。純白等者。正說百光遍照王加持也。成就悉地品中說正眞言行已。次說遍照王云。次於其首上頂會交際中。標以大空點。而思惟暗字。是即前阿字眞言眞實正行也。此暗字成正覺正果也。故疏云。初依佛教發心阿字。後成佛等佛暗字也（云云）是故今文想念本初字者。阿字門。是即眞實眞言行也。純白點嚴飾最勝百明心者。暗字門。是即眞實果體也。眼界等者。是即攬字觀也。前以心眼而觀内心處令現前。是眼置知火字。成羅字之明燈。以此即事而眞之明燈。明照見内心八葉心蓮臺萬德之時。前心見與今眼見。平等無二。唯見一滿月圓明。更不見色心之別。故成就悉地品說暗字門已。說攬字觀云。囉字爲眼界。輝燭猶明燈。俛頭舌近於齶間而以觀心處。當心現等引。無垢妙清淨。圓鏡常現前。如是眞實心。古佛所宣說（云云）當知今此偈頌文全體彼偈義相也。所謂彼偈中囉字爲眼界。乃至舌近於齶間者。今偈中眼界乃至應當如是見等一偈半文是也。已上說能觀義相也。又彼偈而以觀心處乃至圓鏡常相前者。今偈又觀彼心處乃至能破無明宮等三偈文是也。已上說所觀境及觀成之相也。明知今此偈頌祕觀全依成就悉地品深密瑜伽也。疏文以此義文可見之。更無相違也。已上說暗字心王觀已。次迦字以爲首以下。說迦字等心數布列。是即二十五對文之初。故云初也。迦伽次第相續生故。云初者因也。是即暗字心王故。迦等心數圍繞於心王。而心王發心。則心數同發心。乃至心王入涅槃。心數同證涅槃。心王心數暫時不離故。次暗字而說迦字等也。復次迦字是諸尊通種子故。諸菩薩眞言歸命句下可有之。故云迦字以爲首者初也。所謂眞言初句之初也。故云初者因也。從此字而生諸字。故云因種子也。餘字門等者。薩字以下諸字等是亦諸尊種子字也。字門別故者。薩字諦不可得。羅字塵垢不可說等。別故云爾也。本尊別故等者。諸尊本誓各不同故。其種子眞言亦別也。故云本尊別故言或復也。皆當修是法者。大途諸尊以迦字可爲種子故。云迦字以爲種子也。理無造作者。迦字字義也。所謂作業不可得也。謂諸菩薩度衆生之作業。以入阿字門故。皆與本不生際而相應。成自性清淨之眞言行。故云或所持乃至眞言也。環列者廣眞言者。以一眞言之全。於一圓明中令布列。故云爾也。心圓明也者。行者於本來常住自性清淨滿月圓明中。而令布之。是即圓明所起諸法也。是故所起諸法離四句百非。超三世十方。不生不滅不動不變。故圓明即諸字。諸字即圓明。是故離圓明無諸字。離諸字無圓明。即離同際不可思議。故云心圓明也。是故成就悉地品云。而以觀心處當心現等引無垢妙清淨圓鏡常現前。即此義門也。單字者種子者。如一切物種子唯一而從和合不生。諸菩薩等大菩提種子亦如是。唯單而以多字不爲種子。故云單字也。句因者三字以上者。三字四字等合集成句。謂如●●●●等者。詮金剛不壞軌持法則之義。故云句因乃至故令物解故也。隨息而出入者自息也者。是即眞言家最上祕密之持誦。就此且有世間出世間二種隨息出入觀。其世間念誦隨出入息而其字出入。其出世間念誦不然。出入息即字字即出入息。息外不見字。更不作字與息之別也。故疏第二十。釋世出世持誦之品之出入息念誦云。前出入息爲者。前出入息變字爲出入息。今世間念誦見出入息中有字了了分明。是有分別也。前出世間不作如是分別也。今此偈中隨息而出入者。專依彼持誦品所說。而明世出世有相無相念誦也。疏言自息者。行者之出入息故云爾也。
    六從五或下。明意支念聲眞言中。意支者簡心外事者。是即安住自心本性圓明。更不緣心外有相有緣之事法也。故世出世持誦品說出世意念誦云。當知出世心遠離於諸字（云云）疏第二十釋云。出世間者。當知如是意念誦之法。離於文字也（已上別牒）豈撥離前來眞言字等。方名離文字耶。不如是也。謂能達字之本性即是圓明。當住本來不生者。即心是也。心之體性圓明清淨。具足衆德而無分別。當觀如是字。此字者還即是前來本尊眞言之字及句耳。但了知此字從心而生。心既圓明湛寂。從心所生之字其性亦爾。所云離字聲等者。謂離分別緣念之心及聲想等也。然持誦時。有誦有觀。或可觀行。或可兼行。或但修觀照也。誦謂如上緣於聲字或出入息等。照謂觀此字之體性也。然初觀時帶於有相。若觀種子一字。其圓明初即小作。若具觀句等即大作。圓明狀如連環等。以心觀照令宛然分明。後即從此而觀其性也（云云）是即以欲經既終故。擧上來所說瑜伽之法。而結勸印持彌令甚深也。以是義故。疏第二十釋世出世持誦品云。此世出世間持誦品。上來一部經意。皆爲修眞言行諸菩薩等作持誦入道之法。而今此品長得其名。當知說一部之要旨也。經初金剛手已曾問佛持誦之法。上來亦有略答之處。然未具足悉。今爲決擇故。更具分別其宗要之行也。其祕密者。上來諸品所明非不祕密。然此中宗要乃祕密中之祕密也（云云）當知今言意支法者。彼品所明祕密中之祕密。所謂出世間意念誦法是也。乞願有智有行之人以之爲示南。而可覺察宗要之正行耳。應理者。與心内祕密圓明海之理性而相應故。云應理者心至理也。緣念成悉地者。謂一緣一境而不緣餘境。專念圓明而不念餘法。如是緣念不動不變。而湛然常寂故。速圓滿悉地。故云緣念成悉地也。普利衆生心者。無緣大悲普覆法界。悲濟有情。猶如救一子。以三平等本誓故。我所修内心瑜伽功德力。及一切衆生本來具足自性清淨功德力。諸佛大悲加持力。無二無別而遍法界。是故行者不起于座供養奉事。盡虛空遍法界兩部界會諸尊聖衆將。又利益安樂盡虛空遍法界六道四生一切衆生。雖然行者不見。衆生不知。冥薰密益。拔苦與樂。捨邪歸正。發菩提心。修菩薩道。故三十七尊出生義云。至如普現色身等百千三昧及四無量心饒益方便六波羅蜜行。不起于座遊諸佛刹。供養承事利樂有情。以不可思議薰。而密移衆生界。如是理用。餘修多羅或但有名目而無其法。至於作用儀軌。皆備此教門（云云）方迺等者。迺猶時處也。謂十方世也。其淺略如具緣品等所說。若深祕釋者。超於十方而絕方處。所謂中臺不思議之花臺是也。越於三世泯晝夜。所謂圓明常住之圓鏡是也。如是離心外方處。無想無分別而持誦。故云方迺作持誦也。隨其深密意思念聲眞實者。謂運布眞言字之時。唯思念其字義。而不見其字相也。故云隨其乃至眞實也。如是受持者者。總從無相念誦至于今意支念誦而結釋。以爲眞言行者一行一道唯一大方便。故疏一云。今此眞言門菩薩。若能不虧法則方便修行。乃至於此生中。逮見此無莊嚴加持境界。非但現前而已。若欲超昇佛地。即同大日如來亦可致也（乃至）謂初發心欲入菩薩位故。於此眞言法要。方便修行得至初地（乃至）如是次第乃至滿足十地。唯以一行一道而成正覺（云云）故云復爲一方便乃至依此法故也。
    六從六諸下。明劣惠少福門中。劣惠等者。未得心灌頂故。祕密惠不生。故不能修如上之出世無相意支法。故云劣惠。以有相有緣之淺智。修習世間成就之法。故云少福也。是即持明灌頂人等也。故下文云。若依此如來行者。當於大悲胎藏生曼荼羅王。得阿闍梨灌頂。乃應具足修行。非但得持明灌頂者之所堪也。是故疏云初念誦人也。當習意支法者。如世間成就品云。當字字相應句句亦如是。作心想念誦。善住一落叉。初字菩提心（云云）疏第十釋云。如上一一字各有字義。從此字入實相門。即眞言也。又此諸字合而成句。則有句義。此句正詮實相之體也。是故行者持眞言行者。必令字字相應句句相應也（云云）如是修習故。云當習意支法也。問。何故第五段云修意支法。今段云習意支法耶。答。前直修内心之瑜伽。不習心外事法。故云修。今習心外字句。漸詮實相之體。故云習也。無有定持分者。是即對深惠之行者一生可辨故。云無有定時分也。是故疏第十釋善住一落叉初字菩提心之句云。所謂一落叉者。此是隱語。梵音別意。即是一見義（乃至）行者住眞踴健菩提之心。一緣不動無有取捨。故名住一見。若不如是者。雖經百年誦滿千萬落叉。猶不得成就何況一落叉耶（云云）今此劣惠意支法不住勇健菩提心故。無一見義。無一見義。故落叉義不成。故悉地成就時分。無有定量故。云無有定時分也。
    七從七若下。明樂求現法成就門中。深□勇猛人者。入祕密壇發甚深無相密惠。大度量勇銳。而安住勇健大菩提心故。云深惠勇猛人也。故祕密曼荼羅品云。於諸法本寂常無自性中安住如須彌。是名爲見諦。又持明品云。等起自眞實不生疑慮心。又論云。大度量勇銳無疑惑者。宜修佛乘（云云）如是深惠勇健行者。必定一生可成現法樂。故云苦樂欲現法也。上中下悉地者。如次佛蓮金三部悉地也。問。若然者。何故今疏云下者斷煩惱聲聞耶。答。斷煩惱者。是金剛部降伏門之義也。聲聞者。專住大智圓明之自證。不緣受苦衆生之偏。一旦寄齊聲聞之自調自度。故云聲聞。非以彼灰斷入寂聲聞而謂下品現法成就之人。經言應以斯方便者。指成就悉地品瑜伽。及世出世持誦品出入息念誦法等也。心受持者簡辨事者。無相意支持誦故云心受持。心内祕密瑜伽故云簡辨事。豈離辨事而別有心内祕密瑜伽耶。達一一辨事本來不生不滅性相常住等同虛空。而不執其差別事相。故云簡辨事也。如是圓明常住眞實心。十方三世如來同一本誓而說之。故成就悉地品云。摩訶薩意處說名曼荼羅（乃至）念彼蓮華處花臺阿字門（乃至）無垢妙清淨圓鏡常現前。如是眞實心古佛所演說。菩提心論云。其圓明則普賢身亦是普賢心。與十方諸佛同之（乃至）證本尊身滿足普賢一切行願。故大毘盧遮那經云。如是眞實心故佛所演說（云云）當知上來所說無相意念誦法。諸佛甚深祕密奧藏。故如來忝引古佛以爲證。故云正覺諸世尊所說法如是也。隨力者亦得者。祕密曼荼羅品所說三種灌頂中。第一印法灌頂者是也。亦名離作業。彼品云。若祕密方便則離於作業。是名初勝法。疏第十五釋云。一者以印法作之離諸作業。乃至作時。隨力令辨少供供養三寶。此第一最勝。謂本尊身語意三合爲一。三俱淨故。以印印之。此最勝也。師祕授其眞言手印之類也。又如行學品云。若無勢力廣增益住法。但觀菩提心。佛說此中具萬行滿足清白淳淨法。故云或奉香花等隨力修供養也。是中先持誦法者。指如上世出世有想無相持誦法。於此持誦法。各有時與相。時謂遍數日月等限量也。故云略有二種。一者依時故乃至日月限等。相謂燸氣光焰等也。故云相謂乃至音聲等也。如是時限滿而瑞相現。當知滅罪生善之喜瑞也。故云當知是眞言乃至淨除之相也。如疏第二十云。若得三相當是罪得除也。先明身相。謂身體先時兼重。今則輕安。乃至或行百里千里。迅疾而往不覺勞倦。速疾異常。先時靜坐係緣。多爲小蟲蚊蛇等所惱。今悉不生。無復膩垢可惡之相。廣如大品中所說。此是身相也。口相者。隨有所誦。暫發聲時。本尊即至又如大品所說。口發誠言。非人不嬈於他之類。皆是語業清相也。意亦有殊異相。謂發生無量惠解。如經一月四月分別不盡等。先時貪嗜如是如是食味。或不得者身即不安。今時寂然不復思念。乃至多日不食。恬然得喜悅之味。無餘食相。身亦不困。或先多種種煩惱。今皆淨息。皆是意淨相也。由具此三淨相故。名三落叉。若不爾者。徒口誦遍數。無所益也。以如是義故。今經云。是中先持誦法略有二種。乃至復持滿一落叉。疏云。一落叉者十萬也。乃至得見本尊故言見也。已上依世間成就品作心想念誦善住一落叉初句菩提心之句。并世出世持誦品之意而說初一月念誦也。故彼品疏云。若不爾者。從口誦遍數無所益也。世間品疏云。若不如是者。雖經百年誦滿千萬落叉。不得成就。何況一落叉耶（云云）經第二月等者。先一落叉是一見義故。一見本尊圓明種子了了分明。名爲初一月。故疏第十云。第一月謂成種子故（云云）故云要得定心得見本尊故言見也。次經言經第二月具支方便迺修者。是即於第二月成位也。故世間品說第二月云。次一月念誦行者。前方便一一句通達爲成正覺故。迴向自菩提。疏第十釋云。第二月謂成位故也（云云）然今疏乍牒經二月具支方迺修者。而不釋第二月義。即云第三月一月等。作第三月之釋。是即似自語相違。雖然委見經文言。從此經第二月乃修具支方便十二字。是正說第二月也。次然復隨其本願作成就者。是即說第三月出世成就法也。所以然者。第二月之終。必可爲第三月一日故。疏主則取於然後之義。第三月一日而得意故。釋第三月一日也。爲初作成就法者。於此第三月。初作出世成就法。故云爲初成就法。是故世間品說第二月已而結云。如是於兩月。眞言當無畏（云云）其次說第三月云。次滿此月已行者入持誦（云云）疏第十釋云。次滿此月已行者入持誦者。成世間說者。即是初一月持誦。次一月於世間法中而得成就。若出世義說。即是隨其成就之時。能滿一切所願也。故知今爲初者。自此第三月一日初作出世成就法。故如是釋成也。謂待蒙佛指麾方便者。作世間成就已時。以感應因緣故。本尊及諸尊等隨問善答。隨願能與等。將有種種未曾有瑞相。覩見如是之瑞相之後。可作出世成就法也。以此義故。疏第十結世間成就相云。又即自觀其身亦同本尊。以三事等故。名世間成就。爾時本尊及諸菩薩等。隨想而現。隨念而至。隨問而答。然後入修學出世眞言之行。不如此者。徒損其功。無有益也（云云）故云謂待蒙佛指麾方作也。此中言方作者。初作出世成就法也。以心意持誦者者。疏第十云。又行者觀本尊時。初忽見隨滅。不應愛味取著或生憂悔。但當一心行之。久自諦了分明。若見尊時。諸有所相。自然成就圓光月輪及字等隨念而現。洞然明徹。故云以心意持誦者待見光等也。
    八從八段下。明大日三密速得門中自三。一明正大日三密門。二明如來豪相眞言門。三明五種眞言心門。初中亦自四。一明總樂修三密。二明修意密。三明修身密。初中後爲樂。修習者。對前現法成就門。故云復也。爲樂修習者。爲乞願修修翟如來三密之物。而說三密方便故。云爲樂修習如來三密門也。二明意密中。經于一月者者。一月是一見圓明故。是即意密也。故云滿一落叉亦言一見也。欲滿者。行者當樂欲令圓滿三平等圓明之覺月故。云欲滿也。欲見者。欲求令得見圓明常住之本尊故。云欲見也。次說以下一偈一句。爲明三密具足相應。於意密門中。說眞言印也。當依如是法者。如意密中。語密身密亦如是。可三密具足相應。故經云當依如是法。疏云當依者左法也。三從大日下明語密。自可見。問。此阿字是種子等者。問意。謂於前第三品中。以大勤勇種子。即名大日種子□□□云。欠者勤勇種子也。佛坐道場伏諸魔故。一切天人號爲大勤勇也。即毘盧舍那也（云云）故知。既以欠字而爲大日種子。何故今以阿字爲種子耶。而問難也。答意。謂阿字生菩提妙果眞實正因也。欠字現不生不滅大涅槃空無相大空也。所要雖別其體是一。故二俱依事用爲種子而答成也。三從是中下明身密門。問曰。是中身密印者。即大日身密印歟如何。答。爾也。問。若然者。次句云正覺白豪相。即是可云如來豪相印。何故云大日身密印耶。依之一具說毫相眞言。明知非大日身密印云何。答。是以豪相印爲大日身密印。更無諍。所以然者。所言豪相者。非別體。即是大日如來豪相也。故名如來豪相。以此義故。密印品云。此名豪相藏。佛常滿願印也。以纔作此故。即同仁中勝（云云）此中佛者。大日世尊也。仁中尊亦爾也。無諍。豪相印即大日身密印也。問。若然者。阿字眞言無印如何。答。是即例印也。隱密不說故。云已如前說。更勘耳。二從如來豪下。明如來豪相眞言門中。阿行者。是即第二阿也。經言去聲急呼者。□□□點之阿也。所以然者。疏云以此不生之行淨一切因也故也。
    三從如前下。明五種眞言心中自亦三。初明能成字。二明廣以字嚴身。三正明說五字門。初中如前者。指供養儀式品第三次當轉阿字成大日牟尼之文也。總歎能成字者。指暗鍐等五字門也。其所成謂行者之五輪耳。法力所持故等者。以五字能成之加持力故。大日與自身無二無別。故云法力所持故與自身無異也。
    二從住本尊下。明廣五字嚴身中自三。一明轉成身。二明字所安處。三明能觀作用。初中依能成字者。指前能成之五字也。前中者。指次上總歎能成字也。
    二從廣釋中下。明字所安處中。住本尊瑜伽者。指成就悉地品内心處瑜伽也。加以五支字者。阿鍐囕唅欠是也。
    三從於三下。明能觀作用中。能觀心者。五輪圓明觀心也。故云五種乃至爲身也。所作用者。百光成果坐無生宮等。是即所作用也。故云豪印乃至坐無生宮也。併如成就悉地品所說。
    三從阿字遍字。明正說五字門。其義如本經。注□又此五偈者。阿字遍以下五偈也。傳受者者。指善無畏也。頗以經意足之者。以悉地出現品等廣說意。而調備成五偈也。百光遍照王等者。第三暗字門也。故云有點阿字也。問曰。若然次上疏文云阿字爲百光成果。彼指無點阿字門爲百光。然者相違如何。答。次上所言阿者。成就悉地品所說花臺阿字門之阿也。依此阿字加持故。成就内心眞實祕密瑜伽。而得安住眞實妙行。是故彼品云。念彼蓮華處花臺阿字門知心性如是得住眞言行。凡彼品者。如來祕藏一宗源底衆生内心行者目足也。就中從時吉祥至于得成不死句。總有十九偈其中初四偈。金剛手現威光嘆佛德。而奉問眞言無上無無上之正行。次從摩訶薩至眞言行六偈半。如來起請而說最上最無上眞言行。當品所說無相四支禪門。轉字成身正遍知觀。無相意支念誦。大日種子心及五字嚴身等。專偏依彼品十九偈及悉地出現品五字布字觀而說之。當知此品初。從云住相應座入三昧。至于當見如是人赫奕同金剛。是依彼成就品瑜伽。而說眞言最□□□行也。但此中說世間成就法等。是即依世間成就品所說。非可泯彼成就悉地品瑜伽。今宗元意。爲彼祕密壇能入之人。說此内心眞實之瑜伽。成現法成就之正行。是即如來之本懷大聖之心腑也。故次偈云。次說無相最殊勝具信解者所觀察。若眞言乘深惠人此生志求無上果隨所信解修觀照。如前供養之儀（指供養儀式品是輪如金剛乃至普供養而住十偈餘文也）及依悉地流出品（指悉地出現品）出世間品瑜伽法（指成就悉地品瑜伽）彼於眞實緣生句（指彼物也）内心支分離攀緣（指摩訶薩意處）依此方便而證修當得出世間成就（云云）如是既說眞言正行已。次說此正行之果相。是故彼品云。次於其首上頂會交際中。標以大空點而思惟暗字（乃至）逮見如來句（云云）故今偈云又於首中置百光遍照王。是即正說阿字眞言妙果也。故疏十七云。初依佛教發心阿字也。後成佛等佛暗字也。以此義故。今疏言阿字爲百光成果者。阿字兩言指上來所說眞實眞言行也。爲百光成果者。阿字正行之因成暗字果。而爲百光遍照王。故云阿字爲百光成果者。非謂阿字當體即百光王也。故今百光遍照王。非前無點阿字。是即第三暗字。故□有點阿字也。當知前無點非百光遍照王也。次無垢者囕字也者。釋經之安立無垢眼乃至等同如來身一偈半文。即是依内心祕密之●字圓明眞言行。證邊際智滿之暗字百光眞言果已。是即依内心瑜伽。而證心内果位。未能眼見。故以於法自在祕密方便。囕字安眼。無垢妙清淨。超億千明燈。以此無垢之明燈。俛頸低頭。舌近齶間。專念一緣。如前摩訶薩意處曼荼羅。諦淨明了觀察相應而覩見自性圓明所現曼荼之衆德。與彼心眼之所見無有異故。故行者自體即是與無相法身等同也。故成就悉地品云。囉字爲眼界。輝燭猶明燈。俛頸小低頭。舌近於齶間。而以觀心處。當心現等引無垢妙清淨。圓鏡常現前。如是眞實心古佛所演說（云云）依此偈意故。今偈云。安立無垢眼。猶燈明顯照。如前住瑜伽。加持亦如是。智者觀自體。等如來身（云云）如是内外相應。明了觀照故。自圓鏡現前。而於中見自形色也。故論云其圓明。則普賢身。亦是普賢心也。與十方諸佛同之。亦乃三世修行。證有前後。及達悟已。無去來今。凡人心如合蓮華（無點是也）佛心如滿月（有點是也）此觀若成（囕字觀是也）一一國土若淨若穢。六道含識三乘行位。及三世國土成壞衆生業差別。菩薩因地行相三世諸佛。悉於中現。證本尊身。滿足普賢一切行願。故大毘盧舍那經云。如是眞實心故佛所演說（云云）此文是專依成就悉地品瑜伽而作此說（更問非面授者不可知。穴賢穴賢）次心月圓明處者。是即爲遣行者之著想。轉塵垢不可得囕字。而於兩眼安相不可得邏字。於明以囕字惠眼所得見之圓明所現自形色。而不生愛慢也。所謂入相不可得邏●字三摩地。觀甚深無相十緣生句故。即相而無相。即無相而有相。猶如鏡像水月等。故無相三昧品云。祕密心無自性。離一切相故。當思惟性空。祕密主。心於三時求不可得。以過三世故。如是自性遠離諸相。祕密主。有心想者。即是愚童凡夫之所分別。由不了知。有如是等虛妄橫計。如彼不實不生。當如是思念。祕密主。此眞言門修菩薩行。諸菩薩證得無相三昧。由住無相三昧故。如來所說眞語。親對其人常現在前（云云）是即彼成就悉地品。略說此邏字一切空。此無相三昧一品。廣說此無相三昧。此成就品内心瑜伽行果。當欲說終故。說此離相方便。而含容一品之寶玉。彼無相品。一部妙經既欲說終故。說無相三昧。而統收一部始終。問。若然者。成就悉地品。云何說耶。答。彼品云。從此次思惟。轉此羅字門。邏字大空點。置之於眼位。見一切空句。得成不死句（云云）問。若然者。與今偈言心月圓明處乃至速得成悉地二行文。其義如何同一耶。答。此中所云心月圓明處者。●字本初不生心月輪。及暗字百光圓明是也。處者。謂摩訶薩意處是也。於如是自性清淨滿月圓明體。劣惠有相念誦之人。緣心外之境。不修心内之瑜伽。故指所持之本尊心月輪圓明。而云心月圓明處。是即未逮邏字無相三昧故。速不能得悉地。故疏云。心月圓明處者。有想念誦者。處見本尊心處也（云云）然今無想念誦人。直於内心處。修無自性瑜伽之行。證暗字圓明之果。然後以囕字惠眼。數觀照如前之瑜伽行果。而與無相法身令同等已。修邏字無相三昧觀。於如上内心祕密瑜伽自性圓明衆德。不生著慢故。速得成就悉地。故經云心月圓明處乃至速得成悉地。疏云若無想念誦人乃至□□□眞言也。所言自本尊眞言者。行者心蓮華臺上阿字門是也。凡此第八門一段者。是非有＊想劣惠所修之行處。專是無＊想深惠所修之行儀也。一一行儀非面授者不可知。甚深甚深耳。
    大日經供養次第法疏私記卷第七



　　大日經供養次第法疏私記卷第八
                          　　金剛佛子阿寂記
        釋持誦法則品第四之餘
    九從九下。明釋迦眞言成就門中自七。一明所入三昧。二明句義。三明體字。四明私謂。五明餘尊印明依經持誦。六明簡淺擇深。七明四支餘經所缺加誦無過。此中初·二·三·四段。皆悉如本經第二及疏第十一。更無相違。故不別釋。就中私謂者。非零妙寺之語。是即疏家之語也。今全寫第十卷故也。
    五從如是下。明餘尊印言依經持誦中。如是者。指上之大日及釋迦持誦法則也。如所莊嚴身者。大日以五字而爲能莊嚴。釋迦以彼眞言而爲能莊嚴。大日及釋迦身即所莊嚴也。或餘等正覺等者。大日釋迦持誦如右。指自餘彌陀阿閦等。而云或餘等正覺密印眞言也。各依本經者。是等諸佛各依大日經密印品普通眞言祕密曼荼羅品等所說。如此經大日釋迦持誦法則。而應持誦也。故云或餘等正覺乃至持誦所受眞言也。疏言本經者簡別經也者。大日經之外簡自餘諸經也。亦當如前等者。如當經大日釋迦持誦方便。而云如前方便。故云此經也。若依此如來行者等者。就此如來行者有傍正二義。謂傍雖通諸世尊四佛等。猶是一門有心鏡界。非普門方絕瑜伽。是故正指大日普門持誦方便。云若依此如來行者也。問。若然者。何故云簡菩薩金剛等。不簡四佛耶。答。是即以四佛即大日之義故作此釋。雖然正心王毘盧遮那三摩地者。超四佛絕方處。是即非有心之境也。得阿闍梨灌頂等者。如祕密曼荼羅品·同疏十五·并同私記細釋。
    七從四支以下。明四支餘經所缺加誦無過中。四支禪等者。如前無相念誦中所說。令聲字本尊圓明等四種了了分明故。云四支禪者本尊等也。本法者入佛三昧耶等者。夫入佛三昧耶法界生轉法輪等三種三昧耶。是即眞言行者行住坐臥常恒持誦之本法也。是故行者設餘經軌雖不說之。眞言者得此意。一切諸尊法要可通用此三種也。若不然者。法則不具足。法則不具足故。不能速得成就。故云雖餘經乃至速得成就也。
    十從十段下。明祕密事業可解門中自五。一明總釋本尊所住色彩。二明總標略釋。三明釋色形。四明廣釋悉地作用。五明轉變眞言門。初中有四句。初二句明隨得本尊造壇。後二句明釋彼色形壇。初中三部等者。隨彼持時灌頂及阿闍梨灌頂之時所得尊位。而能得知其本所持本尊。於三重曼荼羅中。依其佛之位。隨其本誓悲願。而造方圓三角壇。圖降伏攝受之形。及畫白赤黄青黑等色。故云得何尊乃至造壇爾也。次二句釋彼形色者。即次左之義也。故不別釋也。
    二從二初下。明總標略釋中。初二句者。當知等二句也。總標三種悉地名字。故云總標也。次二句者。分別等二句也。略釋三種深義故。云略釋也。於降伏中釋出攝召義。故云凡四分也。
    三從三純下。明色形中。凡四分者。圓壇·方壇·三角壇·八角蓮華壇是也。問曰。所言凡四分文。是前略釋内文也。仍釋出攝召義。而加增息災增益降伏。當成四分畢。何故於當段引牒而作釋耶。答。前從降伏開出攝召□。□□四分。在文顯然也。今爲開出蓮華壇而成四分。雖文段各別引牒釋成四分也。純色等者。言純素等一句中。素黄赤深玄五字。配當四種壇已。今所殘者。首尾兩字也。此純與色通四種壇。所謂純者白也。白是色之本。故通四壇。色亦通顯形衆色。故云純色二種字通四場也。
    四從北面下。明廣釋悉地作用中。勝方者。即北方異名也。大論云四方中北方爲最勝。即北謂也。蓮坐者跏趺坐也。淡泊者寂靜之貌也。初方者。世間以東方爲方初。故云初方。菩提心萬善萬行之最初故。東方爲菩提心。即此義也。吉祥座者。半跏坐也。是即地上菩薩所座也。已上二種座作法。在文明白也。在賢座者。居賢位之者所座也。所謂諸奉教者等之所座是也。亦名具吒坐。在文可見。是即慈悲忿怒相俱通用。故云喜怒與俱攝召事也。蹲坐得。諸忿怒者之所座也。在文可見。性謂慈悲忿怒等本尊之自性本誓等也。位謂四重階級三部五部之次位也。形謂降伏攝受等形色也。色謂白赤黃青黑等也。或兼二用或兼三用等是也。威儀謂隨四種法行住坐臥四威□□□。眞言行者隨其所修之法。能知如上之四種座及標示性類。又辨其本尊慈悲降伏等本誓。可奉花香飮食等。故經云若知祕密乃至廣分別。疏云標幟乃至隨本尊供何花香也。捨處者。諸尊捨去此壇住本居。或遠遊十方作佛事。爲強剛衆生現降伏之相。摧害彼之煩惱重障。爲信仰衆生現慈眼之相。開發彼之自性心蓮功德。故云捨處乃至亦得也。
    五從眞言之初下。明轉反眞言門中自四。一明息災轉字。二明攝召轉字。三明增益轉字。四明降伏轉字。五明通三種。其義相自可見。增其名號在中間者。已上七句說諸眞言之初後轉字已。但於其中間。或有兼二用。或有兼三用。或於句義字義等。有種子名相。故云增其名號在中間也。如是於眞言初中後。隨其眞言字義句義字形二合三合等眞言相。能能分別知解而可持誦。故言如是乃至知解也。已上釋持誦法則品了。
        釋眞言事業品第五
    將開爲四。一明分別釋名門。二明分別來意門。三明分別宗趣門。四明分別判釋門。初中眞言如前者。指初品也。事者差別者。從供養持誦之初至于迴向等。其事作法種種差別不同故。云事者差別也。業者造作者。以身口意造作種種三業平等功德善業。故云造作也。
    二從二來下。明來意中。前品乃至持誦者。結前句也。誦者乃至中來者。生後句也。結前生後鉤鎖相連。是即來意也。
    三從三宗下。明宗趣中。上來雖依迎請而來赴。更不動於本座。不來而來。今修業既終所作已辨。故不還而還歸於不生不滅之圓明海。豈論往還去來之相耶。譬如一大圓鏡。依面而影現。面無即影不現。當知有影與無影。唯在面之在無。非謂鏡中有生滅。今本尊往還之相亦如是。於自性清淨一大圓鏡中。行者心垢淨。本尊之影即現。行者心垢厚。本尊之影不現。是故現與不現。唯任行者心垢厚薄。非謂本尊有去來現滅之相。眞言飮食等者。行者食阿字本不生之甘露味故。不爲三毒之所夭死。持第一義空之天命。歸甚深無相之本覺。故云眞言乃至爲趣也。
    四從四明下明判釋門中。自爲十門。一明上求下化門。二明如佛我修迴向門。三門獻閼伽後送尊門。四明被甲現修如佛門。五明自住佛身讀經門。六明搏食奉獻本尊門。七明請十力明世尊瑜伽飮食門。八明修業得益門。九明淨水澡浴摧障門。十明無相最勝證請門。初中自五。一明結護。二明自加持。三明上求菩提。四明下化衆生。五明微妙稱讃。初中如前事業等者。如供養儀式品云。或以不動尊成辨一切事。護身處令淨經諸方界等。今亦如前。以不動印言結方所護自身故。云如前乃至眞言印也。
    二明自加持中。作金剛等者如供養儀式品云。智者當轉作金剛薩埵身。眞言印相應。遍布諸支分。以具印等故。即同執金剛。故經云。復當如前。乃至薩埵身也。但此如前兩言兼用結護自加持。故疏云如前乃至成身也。
    三明上求菩提中。思惟佛菩薩等者。觀自心八葉心蓮華臺上佛菩薩及第一第二第三重等無量無數内心曼荼羅之衆德。是即上求之義。將又自證極滿也。
    四明下化衆生中。於無量衆生界等者。自證既極滿。是故同體大悲但時發動。不□□□。而度脫安樂無量衆生。故云興大悲心乃至而修供養也。
    五明微妙稱讃中。又當一心合掌等者。供養儀式品云。當合定惠掌。五輪互相叉。是則持衆物普通供養印（云云）對如此文故。云又當一心合掌等也。
    二從等二下。明如佛我修迴向門中。内證境界者。如彼成就悉地品所說瑜伽·及祕密曼荼羅位品布列莊嚴大地·及通同法界曼荼羅等是也。如來大住者。以阿字本不生而爲大住。所謂無所住而住。名爲大住。是即諸佛大住。故云如來大住者本不生處也。興大悲願等者。以大悲愍心而興大悲願。如普賢觀音等大悲願。所謂專以自所持誦廣大功德。皆悉迴施一切衆生。令彼拔苦與樂捨邪歸正發心修作。如諸佛菩薩。迴向方便頌曰。所修一切衆善業。利益一切衆生故。我今盡皆正迴向。除生死苦至菩提。故云自所得理欲與一切衆生也。問第一段興大悲心。與第二段興大悲願。有何等不同耶。答。第一是自發大悲心也。第二如諸佛菩薩興大悲願□亦如是令誓願也。當如普賢行願者。華嚴經說普賢十願爲願王。而於一一願中。以法界塵數而爲眷屬。今行者所發大悲願亦如是。於法界塵數衆生界。而爲一一衆生。各發法界同體大悲願。以決定不疑三平等之心。令修三平等妙行。不起于座令無盡衆生發心得脫。故云當知乃至以決定意而稱述之。此中及餘大乘者。指大集大品悲華經等也。
    三從第三下。明獻閼伽後送尊門中自四。一明獻閼伽水。二明奉送聖衆。三明解界。四明三種自加持。初中眞實功德者。諸佛菩薩等所證得自性心蓮華臺上内證眞實功德是也。諸有者。三有也。一切過者。佛果一障也。無量功德者。以如上内證眞實功德。各莊嚴其身。已上二句讃大智門。一向等一句讃大悲門。我今等一句。以悲智二德具足圓滿故。奉歸命頂禮也。
    二明奉送聖衆中。現前等一句佛寶也。救世等一句僧寶也。即四行菩薩等即大眷屬也。不斷大乘教一句。即指毘盧遮那經。到殊勝位者。大力持明王等即内眷屬也。聖天衆□。□□隨類普現身。即第三重十二大無等也。如是等諸尊聖衆。各願本誓。隨行者召請。不動本座。不來而來。依行者奉送。不去而還本位。故云各當乃至還本不生也。後復等一句。乞願親近不離也。若依深祕義者。能應所應俱自性清淨等同。虛空本尊不時暫相離。何論往來離不離耶。故云若深乃至佛海也。
    三明解界中。次當以三昧耶者。三種三昧耶也。
    四明自加持中。復用者。前解界時。用三種三昧耶。重復爲自加持。用三種印言。故云復用也。法界者。入佛三昧耶也。本性者。法界生也。而住金剛薩埵者。轉法輪也。是中明印第二品中已說者。於增益守護品第二中委細說之。故云爾也。問。若然者。何故疏云法界本性者覽字也耶。答。案增益守護品。作三種三昧耶加持已。次說金剛甲冑印言。其次說覽字印言。然今經言是中明印第二品中已說。專任第二品加持次第。加之次下句。以此三印加持身（云云）疏釋此文云。三印者入佛法界薩埵也。明知次上言是印明印者。三種印明也。□□□□用法界。乃至皆悉圓滿。三行餘文明三種自加持勿論。但至疏文者。三種自加持爲本體。而就法界本性文言。釋覽字加持許也。是則第二品中。於三種印言次甲冑。甲冑之次說覽字。故當知。於此一段者。可任第二品所說次第也。既言是中明印二品中已說。有何不審耶耳。
    四從四從下。明被甲現修如佛門中。又應如前方便者。指第二品中。所謂彼品說三種三昧耶已。次說甲冑印明。莊嚴行者故。爲障者四散。故云又應如前方便也。對前復用故云又應。是即併依第二品次第故。重重作如是說觀法界字者。囕字也。以此字置行者頂上。被服金剛冑故。依三種三昧耶自加持所成之自性金剛之體彌堅密。如大日世尊。故云觀法界乃至無有異也。疏言依法者。指囕字并金剛甲冑印明也。
    五從第五下。明自性佛身讀經門中。次復起增上心者。行者安住如實大菩提心。修行無相甚深四支念誦。供養稱嘆解界奉送等既終竟以三種三昧耶。作自加持□□□□□□。以囕字及金剛甲嚴其身。令同等大日尊也。漸出道場之時。於如前大菩提心及甚深祕密瑜伽等。彌起增上之意樂。於行住坐臥。修行即事而眞殊勝事業。諸有所作皆悉莫非爲一大事因緣。是故奉獻一花一香之時。即色香遍法界海。作大佛事。莫不成自利利他妙業。故經云起增上心乃至嚴以香花。疏云於出道場以後外讀經處事業也。先令自身作觀世音菩薩者。呼於十方三世諸佛大慈大悲之體。以爲觀世音菩薩名。故行者自利利他彌增進。專安住大慈。是故自身即作觀自在菩薩也。故云先令乃至菩薩也。或住如來自性者。三種三昧耶囕字等加持方便也。故云依前方便也。或以心誦者。觀心蓮華臺上阿字圓明。而令周遍法界海。令一一諸天等住在彼圓明之中。而聽受本初不生醍醐甘露味。故云或以心誦乃至令聽受之也。前讀誦大乘等心外之法施也。今此心誦者心内之法施也。眼者諸佛眼門者。一切諸佛以大慈悲而爲青蓮花眼。故經云觀音蓮花眼。疏云眼者諸佛眼門也。□□□可見。
    六從第六下。明搏食奉獻本尊門中。搏食者。如初品所說。如膏車轄等者。譬意言。膏車非爲令車非爲令車潤滑。唯爲易旋轉不損傷車人而令得至所思之處也。行人用隨意食。亦復如是。非爲令其身而肥滿悅澤嚴身好色。唯爲暫任持有待身命。習修三密妙行。令得常住不變之金剛身也。故云當生是心我爲住持乃至嚴身之想也。然後觀法界心字者。囕字加持也。以事業金剛者。轉鍐字成金剛薩埵。以彼印言而加持自身也。
    七從第七下。明誦十力明本尊瑜伽飮食門中。眞言心者。施殘食明終悼漫二字也。
    八從第八下。明修業無間得益門中。懺者此云請受者。謂親奉對帝網重重不可說不可說曼荼羅聖衆。主誠而請受衆罪消除。依聖者加被。而令解散消除無始妄想戲論。故云懺者乃至解也。常當係意在明者。淺略分見疏文。其深祕分。謂其安寢時。正身威儀已。當係意於自性圓明令安寢也。得名號者非人間者。釋經得眞言門修菩薩行□□□。是即成就悉地品所說知心性如是得住眞言行之義也。十方佛國等者。此行者離人間之分。而住在佛國。但未入初地位故。云十方佛國佛邊也。策謂勵也。
　　九從第九下。明淨水澡浴摧障門中。内法者。指成就悉地品瑜伽也。不知外法空者。一切凡夫執著五蘊假法。更不覺其相空。何況識知法空耶。故云著相凡夫不知外法空何況知空也。若知相空者。漸漸得入法空所言法空者。阿字本不生門是也。故云若能解了乃至阿字門等也。而澡浴者等者。澡浴有二種所謂内外也。外謂用香湯令離垢清淨是也。内謂入一切諸法於阿字門。故自性本不生而本來清淨。如是體達不生妄分別。是即眞實澡浴也。故云常依内法乃至外淨法也。觸食等者。以不知人法本來不生故。存觸之義。然知能解所解一切諸法本來無自性故。更觸不觸之義不成。故云觸食者乃至何有觸也。若有行者起念動心者。淨不淨觸不觸之起念若生者。懷羞恥須慚愧。所謂覺察一一起念即本不生故。遠離□□□□□。□無不知之妄念故。斷絕生死之資糧。無生死之資糧故。永絕離生死流轉。既流轉止息故。安住本初不生之本住。所謂無所住也。故云若有行者乃至得阿字等故也。若起念喫食者。貪著食味而噉食也。淨念乃喫者。能喫所喫喫物之三相本來不可得。而體達乃噉食也。若得不觸等者。次上起念及淨念。於觸食等。而釋著不著之二義也。今若得不觸者。若得不觸穢之食。雖食噉之。要知三相不可得。成阿字本不生甘露味。而可食也。故云若得不觸乃至要知食空也。任持是身等者。夫行者令任治是身。正爲衆生傍爲治自執也。故次上經云。我爲一切衆生。志求大事因緣故。應當愛護是身。少時安寢。非爲貪著睡眠之樂。故云。任持是身有二。一爲護他故。二除自執故也。法界心者。囕字加持也。安字以下住者。以囕字畫流水中。而於其畫流水次下。居住令浴故。云安字以下住也。自性觀等者。自性清淨本尊觀也。降三世種子眞言門等者。如經第二及疏第十并同私記。要覽人可見彼文。經言具三昧耶者。具足三昧耶而可□□□□□□□中及一切支分。令同無相法身之體也。□□心等者。如上澡浴灑淨已。著法服正威儀入道場。如例令持誦相應也。故云爲淨身乃至對本尊時也。同本尊者。以三平等故。自身三密之實際。與本尊三密之實際。無二無別而同一圓明也。故云限量者同本尊也。句者法也者。句是滿足義也。所謂自性清淨之法身無邊衆德成就滿足故。云爾也。爲求上中下法者。息災爲上。增益爲中。降伏爲下。如是三種悉地。行者安住三平等之圓明海故。隨其意樂皆悉成就也。彼彼世間成就品者。指本經世間成就品第五也。或復餘經者。指金剛頂蘇悉地瞿醯蘇摩呼等經也。如是等經儀中所說有相有緣供養念誦等。皆是世間淺近持明悉地。故云供養支分衆方便如其次第所修行未離有爲諸相故是謂世間之悉地也。問。若然者。今此世間成就悉地。爲限世間成就品說之。將又爲餘品中說之耶。答。品品中皆有此儀。但約純說指世間成就品也（有重重習更問）。
    十從第十下。明無相最勝證請門中自五。一明最勝眞實緣生句。二明問答□□□□□三明譯者會意省略。四明復釋要句。五明問答決疑。初中自六。一明標無相最勝。二明擇觀修人。三明深惠一生成佛。四明所依經軌。五明眞實緣生法句。六明結歸也世成就。初中次說無相最殊勝者。對前彼依故。云次說。對前世間成就故。云無相最殊勝。又前有相有緣次第修行。故今云無相。前供養支分未離有爲造作之疎緣。故今云最殊勝也。然言最者。對祕中深祕故。云最殊勝。所謂祕祕中深祕是也。
　　二具信解一句明擇觀修人中。具信解者等者。通地前地上。以何得知。初品中說一生成佛門云。欲於此生入悉地。親於尊所受明。法法觀察相應作成就。是即指地前薄地極上信心之凡夫。故云欲於此生入悉地。此生指此父母所生之身入悉地者。指初法明道之位。親於尊所者。傳受阿闍梨是。亦通凡聖二師。受明者。受明灌頂也。法者。傳法阿闍梨位也。若此人聖者。何云此生亦云受明。何況既作擇地造壇曼荼羅。若聖者可作祕密壇。明知今具信解者者。可通地前地上也。所觀察者。觀察□□□□□□也。
    三從若眞下三句。明一生成佛門中。深惠人者。此人入祕密壇。得甚深祕密如實之惠。體達生死本來不生。證凡聖不二之圓明故。云若眞言乘乃至修觀照也。
　　四明所依經軌中。如前心供養之儀者。指前持誦法則品也。問。若然者。指彼品何文耶。答。從四禪門至品中說二偈半之文是也。故疏釋彼文云。二四支禪門復殊異。乃至瑜伽勝義品中說。二無相念誦門（云云）及依悉地流出品者。指本經悉地出現品第六也。問。若然者。彼品云出現。今云流出。其文不同一准如何。答。流與現字異義一也。何致疑難。是故彼品長行文云。爾時毘盧遮那世尊（乃至）告執金剛言。善男子。各各當現法界神力悉地流出句（云云）又云。諸執金剛爲毘盧遮那世尊作禮。復請佛言。唯願世尊。哀愍我等。示現悉地流出句（云云）又善哉諦聽善思念之。我當演說眞言成就流出相應句·諸流出相應句·眞言門修菩提諸菩薩速於是中當得眞言悉地（云云）又云。即時世尊（乃至）以一音聲四處流通。普遍一切法界。與處空等。無所不至。□□□□□□□□文有五之流出。當知譯者依梵語多含□□目顯出現大智門。於長行顯流出大悲門。爲顯如是悲智具足圓滿之義故。譯者兩向而譯也。是故聖者依大悲門之義。說及依悉地出現品也。以何得知。依大智門故云出現。依大悲門故說流出如何。答。案彼品說相。初世尊無問自說。而說三世無量門決定智圓滿法句。後諸執金剛願請佛爲哀愍我等示現悉地流出句。當知如來自說決定智者。如來自證大智門也。請執金剛請說哀愍我等示現悉地流出句者。大悲門也。問。出世間品瑜伽法者。指何等品耶。答。指成就悉地品也。問。若然者。今云出世間品。彼云成就悉地品。其相違如何。答。今經習先說世間成就。後說出世成就故。前說世間成就品也。其後說出世間法。即有二品。先說出世間悉地出現眞言。次說出世間相應瑜伽三摩地法則。故指成就悉地品。而云出世間品瑜伽法也。是故於今經品品中。先說世間法。後說出世間法。所謂住心品中。先說世間三心。後說出世七心。世出世護摩品中。先說世間四十二種護摩。後說□□□□□□□□。如世出世持誦品。前說世間持誦法。後說出□□誦法。加之說曼荼羅之時。先說擇地造壇之曼荼羅。後說出世祕密曼荼羅。說灌頂法之時。先說淺近受明灌頂。後說傳法阿闍梨位祕密灌頂。如是一經始終本末先說有相淺近。後說無相甚深。然說有相無相不二平等。然後說自性法然圓明影像無礙自在。是即如次淺略深祕中深祕祕中深祕之四重也。非但一經初中後。品品始終一一文句一一字句。皆悉兼統四重祕釋。而成四種法身之衆德。故疏一釋皆悉集會云。由此衆德悉皆一相一味。到於實際。故名集會。若少分未等。一法未滿。即不名一切集會也。依之今此供養次第法中。總有五品。而兼通本經三十一品之義理。於品品中。先說有相有緣供養次第。後示無相無緣祕密瑜伽。就中當品是流通段也。仍結判世間出世間有相無相等。以流通一部之宗旨。所謂彼於世間等一偈半。結釋此經及本經有相念誦世間成就之法。次說無相以下三偈。結釋當經乃本經内心無相出世成就之法。然正結釋其最殊勝一生成佛之祕要□□□□□□□□處。流通如來一大事之元意。眞言乘深惠人須明思察而觀行相應（甚深甚深不可不面授矣。更問）。
    五從彼於下二句。明眞實緣生句中。依本不生理也者。是即以無所依而爲依。所謂無所住是也。是故疏一云無所住而住耳。緣生者等者。圓明所現影像是也。是故經云深居圓鏡中應現諸方猶如淨水月普現衆生前緣明所起戒住戒如正覺。故云緣生乃至示現聲字故也（更問）内心支分者能證智也者。内心友分之境即具智性。此智自照了自境。此名爲能證智。故次下祕祕中祕釋云。本不生理自有理智。自覺本不生（云云）又疏一云。心自證心心自覺心（云云）沈心本不生理者。緣明所起影像本來不生不滅。而體達更不起分別妄相。故云沈心本不生理。非謂如彼沈空盡滅之空理也。
　　六依此等以下。明結歸出世成就中。依此方便者。指次上彼於眞實等二句義。當得出世間成就者。近指初法明道位。遠指十一地佛果也。
　　問。如所說優陀那偈曰（云云）指何等經耶。答。指大日經及當經持誦法則品等□□□□□□□□兩經中此文不見云何。答。□□□□□□□□機根而顯。仍雖無全文。於義者處處散在。
　　問。若取意說者。可云義曰。何忽云偈曰耶。答。雖取意之說。旦約現文故云偈也。問。若然者。宜引全文可證之。何故以取意之偈證之耶。答。了義大乘。依義而不依文。極智演說。取意而不論相。忝何致執難哉。問。若然者。依本經及當經何等文義。而作此說耶。答。其文義處處散在不可勝計。且出一兩而攝自餘。深惠之人能能可思察。所謂大日經祕密曼荼羅品。說五種三昧耶中。第五祕密三昧耶云。未逮心灌頂祕密惠不生。是故眞言者祕密道場中具第五要誓隨法應灌頂。當知異此者非名三昧耶（云云）第一遙見。第二投花。第三授明。第四傳教。已上四種三昧耶。以淺略劣惠故。不能入祕密壇。故祕密惠不生也。是即祕密第五三昧耶。非前四種之三昧耶入之人所堪。故云未逮心灌頂祕密惠不生。今云甚深無相教劣惠所不堪也。復當經持誦法則品。說五字嚴身方便及内心祕密自性圓明觀等□。□結說□□□□。□□□□來行者。當於大悲胎藏生□□□□□□□□灌頂。乃應具足修行。非但得持明灌頂者之所堪也（云云）此文全依祕密曼荼羅品。大聖演說之。所謂當於大悲胎藏王乃至具足修行者。第五祕密壇所入深惠之人也。何以故。祕密惠已生故。是故此經云若眞言乘深惠人此生志求無上果也。問。爲應彼等故兼存有相說（云云）然者指何等法而云有相說耶。答。就之有種種不同。所謂若約曼荼羅而論之。擇地造壇曼荼羅爲有相。祕密曼荼羅爲無相。若約護摩論之。外護摩爲有相。内護摩爲無相。若約持誦之法論之。世間成就持誦爲有相。出世成就持誦爲無相。如是先說有相而兼存無相。或先說無相而兼存有相。是即爲利鈍根劣惠之人。全非爲利根深惠之人。故云爲應彼等故兼存有相說也。問。若然者。何故世間成就品疏釋世間成就之相云。又即自觀其身亦同本尊。以三事等故名世間成就。爾時本尊及諸菩薩等隨想而現隨念而至隨問而答。然後入修學出世眞言之行。不如此者徒損其功無有益也（云云）又云若有衆生欲得□□□□□□□□當依此品次第。□□□□□□□□□□□□如此文者。雖出世成就之人先依有相而修習。然後可修學出世眞言之行。何云非爲利根深惠耶。答。深惠之人者發如實菩提心安住自性清淨金剛不壞決定智。更不傾動猶如須彌山。故經云云何菩提謂如實知自心。疏云又如虛空遠離戲論分別故無知解相無開曉相。諸佛自證三菩提當知亦爾。唯是心自證心心自覺心。是中無知解法無知解者。非始開曉亦無開曉之者。分別少分能所猶如微塵。即取法非法相不離我人衆生壽命。豈得名爲金剛惠耶（云云）既云分別少分能所等。豈深惠人緣心外之法而分別能所之相耶。若分別能所者不可名金剛惠決定智。故經說決定智圓滿法句云虛空無垢無自性。能授種種諸巧智。由來自性常空故緣起甚深難可觀。又云決定心歡喜說名内心處。眞言住斯位能授廣大果。又云等起自眞實不生疑慮心常住於等引修行戒當竟。又此經持誦法則品說無相念誦云。行者應生決定意。先當一緣觀本尊。又云於諸法本寂常無自性。中安住如須彌。是□□見□□□□□□□□□□□量勇銳無惑者宜□□乘□□□□□□□□□□□教修行不起于座三摩地現前（云云）如是等經論疏等文說今眞言乘最無上甚深智之人所發決定金剛惠也。若取少分外相全非深惠人。但至世間成就品疏文。爲本立久修有相有緣之行不知内心離相瑜伽之人令引入出世眞言之妙行非作如是說。非直入直滿如實行者也。
　　三從右阿下明譯者會意省略。中翻譯家者指善無畏三藏和尚也。阿闍梨者聖者等者。和尚面奉對大聖文殊師利菩薩。禀受此供養次第法。而傳來弘通故。指文殊而云阿闍梨也。
　　四從又說下。明復釋要句中。彼者阿字等者自證大智門也。緣生等者化他大悲門也。句者法也者悲智滿足門也。次依於眞實等者明阿字實義。緣生者等者明阿字圓明隨機示現也。内心支分者等者境智同際故境即智也。故云能證智也。離攀緣者等者。常恒安住不生不滅之實際故云沈心本不生理也。
    五從問唯下明問答決疑。中自有三問。初問沈心之妙用有無。故云問唯□□□□□□□□□能沈圓明海應□□爾也故。□□□□□□□□。第二問意謂。於不生理處有色心耶而問也。答意謂。若能用其印等者。兩手合是理智冥合義故也（更問）第三問意謂。阿是本初不生而離能造所造之相。然於其本不生之前。有何物向此阿字本不生本法而呼造本生之名耶而問也。其答自有二種自可見。故此供養等者正以一卷所詮一大事而結歸。第三祕密中深祕也。故云故此供養乃至一大事也。其祕祕中深祕者不出二句法句及一偈優陀那。故云所謂彼於乃至有相說也。此文者此供養次第法疏二卷是也。隨分者十地猶非究竟極滿故云隨分。穿阿賴耶識之崛藏而示平等法界之圓明。鑿三毒熱惱之乾地流不生一味之甘水。故云穿鑿也。願此文者明勸末學而三密相應令證本不生之實際也。所謂見者身密也。觸者耳觸即語密也。知者意也。問經修行者綜括上下文義耳（云云）然者其綜括之意如何。答今經是祕之中祕密之中密。故如來爲治慢法之者次第相續而不說。故疏云此經聖者所祕□不明□□□□□□□□□資面授深惠□□□□□□□□□□□□無相淺深之機緣等。慇懃綜括一部始終之文義可成一大事因緣也。是故疏十七云。此經皆前後相成共爲一事綺互其文。行者甚須相照覽乃可知之（云云）故云修行者當綜括上下文義耳也。△倩以如來對薩埵而開十萬。大聖因無畏而現供養。疏主面謁和尚禀宗眼。造供養疏二卷潤末代。爰小僧從先師當相承經儀七輕兩疏二十二卷。因茲先師存生之時奉命隨分錄三十五帖鈔。明師印可隨喜名爲妙印鈔。闍梨入寂之後及元德年中。爲報師德爲救末第而加再治成八十卷。其旨趣有先本耳。然間門第等頻記調一部經儀之宗源可示於末葉之由求請發言及數度。仍去曆應第四（辛巳）八月二十一日。雖多冥顯之憚偏存弘通不顧越法。謹以初執筆。雖然晝疲於造塔而不暇調文句。夜沈於老病而不能案義理。纔志之計隟而繼文忍疲而省義。凡愚草成八卷。號爲供養次第法疏私記。老眼彌暗不能再治冀有智後學隨義宜□□□□。
　　仰願八葉心蓮臺  遍觀金持第一院
　　文地除虛第二重  釋迦二乘五類天
　　五智十六惠門尊  四八四攝定門妃
　　並及三國相承祖  各願本誓垂哀愍
　　知見弟子行願心  所記文義契佛意
　　利益群生發大心  恒修不退平等行
　　同證不二圓明海  普現色身遍法界
　　三世常恒無窮盡  願以弘通深法力
　　分報累代付囑恩
　　大日經供養次第法疏私記卷第八

　　此私記八卷（復四帖）從醍醐報恩院僧正御寄附也（其狀添之）
　　于時延寶二年六月
