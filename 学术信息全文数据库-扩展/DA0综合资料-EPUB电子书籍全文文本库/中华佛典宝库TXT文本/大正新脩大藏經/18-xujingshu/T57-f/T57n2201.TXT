　　《大正藏》第57卷No.2201

　　No. 2201
　　金剛般若波羅蜜經開題

    今釋斯蘇多覽略有二趣。一顯略二深祕。顯略趣者。以多名句詮一義理是也。深祕者。一一名句中含無邊義理是也。就初門又二。所謂唐梵二國說是。梵淺略者又二。初就題目釋。次就經文釋。題額淺略者。謂●●●●●●●●●●●●●十三字詮四名。筏日羅二字翻金剛。●●●三字名能斷。●●二字名智惠。●●●●四字呼已究竟。●●號貫線。即合此四名束為一會經目。所謂佛在名稱城戰勝施樹給孤買園。為千餘除勤男無量大心眾所說三摩地法是也。次唐淺略題名者。所謂金剛般若波羅蜜經。金剛即堅實之名。般若智惠之稱。波羅蜜翻到彼岸。經曰不改之軌範。就此意又有六種翻傳第一鳩摩羅什三藏所譯名舍衛國。第二菩提留支三藏譯名婆伽婆。第三真諦三藏譯名祇陀樹林。第四達磨笈多譯名金剛斷割。第五玄奘三藏譯名室羅筏第六義淨三藏譯號名稱城。六經雖別同約多名句釋不住等義。就此六經題目各不同。釋諸經題目古德皆云以人法喻名。今此經亦然。金剛喻般若法（云云）今據祕密藏金剛頂等。金剛般若波羅蜜多者亦是人名。三十七尊中有四佛母。所謂金剛波羅蜜菩薩。寶波羅蜜菩薩。法波羅蜜菩薩。羯磨波羅蜜菩薩是也。今是經則初尊三摩地法曼荼羅。此四佛母生成一切佛菩薩。養育三世如來薩埵。故下文云。一切諸佛及諸佛阿耨多羅三藐三菩提法皆從此經出。此尊亦具五佛十六三昧四攝八供養等。乃至十佛剎微塵數不可說不可說大三法羯四種曼荼羅。四種法身四種智印等無邊德。故經文說。一切賢聖皆以無為法而有差別。解云。一切賢聖者亦有淺深二別。若約淺略。名三賢十聖等。若約深祕賢者普賢聖者大聖。即一切如來遍法界最妙善之理智法身名普賢。非三賢之賢及因位普賢。大聖者且三十七尊及微塵數諸尊皆號大聖。聖者梵曰阿哩也。若質直翻無惡。斷一切惡因盡一切惡果洗蕩一切惡習氣者。但佛世尊歟。故以義名大聖。諸聖者中具大多勝義故曰摩訶。無為法者內外諸家談釋紛紜。且約龍猛菩薩釋義談之。所謂有為者三自之法。無為者一如之法。法者眾生心。三自門有染淨清淨一法界三自四種本覺。一如門中亦具恒沙佛德。圓滿海中亦具無量德。如此諸德皆是一眾生心法而已。是心法皆離無明大念之作業故名無為。皆離念相覺者其數無量。故云而有差別。差別則非名一法。有高下故曰差。彼此不同故曰別。一一佛德雖過恒沙超剎塵。根條主伴各各有差別。然猶平等平等一。故名無為法。無為則一如平等之義。
    謂金剛者又有多家釋不同。且除常途義就深祕釋。金剛頂經云。普賢法身遍一切。能為世間自在主。無始無終無生滅。性相常住等虛空。一切眾生所有心。堅固菩提名薩埵。心住不動三摩地。精勤決定名金剛。解云。不動者梵阿遮攞。阿名無不非。即諸法本不生義。本來不生亦離滅壞。離因離緣無生無滅。無生無滅無有始終。故上云無始無終無生滅性相常住等虛空。即是阿字之義。遮字者。字相變遷。字義則無遷變。無遷變者即常住不壞。即法佛三密。上文云一切眾生所有心堅固菩提名薩埵。薩埵名心勇猛等。是心智離諸動作均彼虛空。故曰無遷變。攞字名相無相。字相則一切諸法相義。字義即一切諸法相不可得義。言相者。生住等四種相我人等四種相及九界差別。皆名曰相。曼荼羅諸尊皆離如是等諸相。故曰相不可得。是金剛法界諸尊。常住如是三摩地具足四無量。依大悲三昧普緣十一種眾生界拔其苦惱。經文所云。佛告須菩提。諸菩薩摩訶薩應如是降伏其心。所有一切眾生之類乃至如是滅度無量無數無邊眾生。實無眾生得滅度者。是則觀自在菩薩大悲三昧之用心。論名廣心利益等。次依大慈三昧與一切眾生樂。即次經文云。菩薩不住於事行於布施（云云）布施有財法無畏等差別。一檀中具六度及十度無量波羅蜜可釋檀義。三檀雖別得樂是一。即是彌勒大慈三昧之用心。三依大喜三昧之力能離嫉妒。嫉妒之心從彼我而生。若忘彼我即見一如。見一如則得平等。得平等則離嫉妒。離嫉妒即隨喜一切眾生善。隨喜則不謗一切法。不謗即信受。信受即奉行。故次經文云。頗有眾生得聞是言乃至能生信心以此為實。及經中所說遺忘人我不著諸相等文義皆是大喜三昧之用心。大喜三昧則曼殊菩薩之三摩地也。此大般若一部六百卷十六會二百八十二品。並是文殊菩薩之三摩地門也。十六會則金剛界十六大菩薩三摩地門也。故龍猛菩薩菩提心論云。從內空乃至無性自性空十六空門。皆是薩寶等十六大菩薩之三摩地門。此十六大菩薩三摩地法門能攝一切法教。應化隨機之說說多名句淺略之義。若為大度種性說真言深祕。故文云為發大乘者說者舉顯教。為發最上乘者說者舉為真言宗者說深祕義。金剛頂等經名最上乘故。據智度論。般若有多種淺深。為地前人所說淺。為地上所說深。地上中亦有淺深。一一地菩薩皆有差別。初地菩薩不知二地菩薩所知般若。乃至九地菩薩不解十地菩薩所知。十地不知如來所得般若。如是淺深無量無邊。應略亦無量無邊。據大日經。二乘凡夫但解多名句淺略。諸佛菩薩一一名句中解無量義。今此題目及經中淺深廣略亦復如是。如是無量契經所說名句文身中。各各說不著不住等義。皆是文殊大智惠大喜三摩地之義。四依大捨三昧說一切離相平等義。言捨者梵云●●即平等捨離之義。能捨內外所有物。能忘善惡所有法。遣四相差別證一如平等。是則約人普賢菩薩三摩地門也。次經文云如來悉知悉見。乃至無法相無非法相。不應取法不應取非法。法尚應捨何況非法。如是等義大捨三摩地之義如是四行中具無量德。所謂如來恒沙萬德雖云離有為虛妄之相絕四種言說之境。然猶無為法中具足恒沙之妙德。所謂萬德則曼荼羅無盡莊嚴之藏是也。剎塵不得喻其數。河沙不能比其量。下文所說一切賢聖皆以無為法而有差別。又福德甚多。又一切諸佛及諸佛無上正遍知法皆從此經出。又舉四果人引河沙喻稱福德甚多。談八部供養。讚成就最上第一希有法。說則為有諸佛若尊重弟子。如是等文並是顯示無盡莊嚴之義。謂福德者即四種法身相好也。論指無為無漏之身。今四種法身四種曼荼羅身相好等皆云福聚。如於部名即寶部尊也。復次金剛能斷般若等者通別二意。通者三十七尊及百八尊千尊乃至十佛剎微塵數諸尊皆名金剛。并住不動三摩地常恒不壞故。能離無明大念等故。定惠具足故。已究竟故。互涉入加持故。別者但金剛利菩薩三摩地法門也。顯名文殊師利菩薩也。復別別釋者。金剛即金剛部。阿閦佛為主有微塵數尊。能斷即寶部。能斷有為有漏之貧困。能得無盡莊嚴之庫倉故。般若即法部。具足大智惠能利自他故。波羅蜜多者羯磨部。大精進事業能究竟一切事故。經者佛部。攝持四部不漏不散。常恒不變自在主宰故。如是等義皆約唐言釋之而已復次約四種法身釋之。金剛者自性法身。常恒不變故。能斷者二種受用法身。能破無明妄想受自他法樂故。般若即變化法身。具大智惠者能起神通變化故。波羅蜜多者等流法身。萬行名波羅蜜多。等流身則萬行法門之相故。經者通四種。四種法身各具法曼荼羅故。
    復次約四種曼荼羅釋之。金剛即三昧耶身。此金剛有獨三五等別。亦寶蓮等通名金剛。各具堅不壞義故。能斷般若亦三昧耶身。文殊三昧耶身有二種。一利劍即表能斷義。二梵夾即表智惠義。波羅蜜亦是三昧耶身。萬行法門身各具三昧耶身。各持標幟住波羅蜜形故。波羅蜜形者所謂入定相耳。經者亦是三昧耶身。五色修多羅亦名經故。大曼荼羅身者如上所說四種法身等皆是也。如是題目皆悉彼佛密號名字故。法曼荼羅身者一一名則法故。羯磨身者如是諸尊各具事業威儀故。
    復次約求上門釋。金剛者舉能行者。以一吽字加持三密即同本尊。是為金剛身。一切魔怨不能破壞故。般若波羅蜜多者舉所觀法。能住此不住不著三摩地。能超四魔境早證一如理故。能斷者明得益。能行此三昧之人早搴五障雲超三重妄執。成就五智獲得三部故。
    復次約三寶釋。金剛佛寶。如來身同金剛故。般若則法寶。波羅蜜者則僧寶。
    復次約三大釋。金剛體不壞法身名金剛故。般若相智惠身即相好根身故。能斷波羅蜜即用。斷自他無明到彼岸故。
    復次約殺三摩娑釋釋之。金剛則般若持業得名。金剛人之般若即依主釋。金剛人必有智惠即有財樹名。金剛是寶物之名。取以為喻。般若是法也。法與喻別體則相違立名。金剛是佛密號。般若是佛之智慧。佛身佛心不得避遠即鄰近得名。帶數闕無。
    復次約三身釋之。金剛即法身。自性法身堅實不變如金剛寶故。般若即應身。四種智身能應真俗故。波羅蜜則化身。化身之佛能說六度等利益眾生故。
    復次約三點釋之。金剛名法身。般若即智慧之點。波羅蜜即表解脫點。過三有超四魔昇菩提岸登圓寂山故。
    復次約理智釋之。金剛即理。堅實故不壞故常恒故。般若即智。能照故能決故能了故。波羅蜜通二種。
    復次約止觀釋之。金剛則奢摩他。離動作故。般若則毘缽舍那。以智慧眼能觀諸法故。下四字亦通二。復次金剛則定般若即慧。下亦准知。
    復次約四德釋之。金剛表常德。離四相故。能斷表樂德。絕諸苦惱故。缽羅孃則我。不著自在故。波羅蜜則淨。出煩惱濁穢游涅槃涼臺故。
    復次約教理行果釋之。金剛理法。真如無為堅實無壞如金剛故。能斷行法。因相應行絕諸戲論故。般若是教法。
    如是諸法門義悉含斯題名之中。若一一解釋歷劫難盡。又就一一梵名字釋者。亦具無量無邊義。恐繁且休。
    復次約六相釋之。謂金剛等四名呼一會經名總相。十三字差別是別相。諸字共成一緣起是同相。諸字各各不同是是異相。諸字合會有經名是成相。諸字各住自位是壞相。
    復次約四悉檀釋。此四名十三字得一會名則世界之名也。若一一離之即無名相。是為第一義。佛為妙生等說斯三摩地之名即為人得名。此金剛三摩地能斷我人等分別煩惱。令得無為無相之真如。即對治悉檀。

金剛般若經開題（終）
