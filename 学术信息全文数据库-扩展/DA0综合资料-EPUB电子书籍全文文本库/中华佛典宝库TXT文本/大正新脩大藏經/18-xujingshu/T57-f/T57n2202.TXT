　　《大正藏》第57卷No.2202



　　No.2202般若心經述義（并序）

　　釋智光撰
　　觀夫大道幽微深遠難測。無智無相非生非滅。然則理絕百非道忘四句。
　　道忘四句言語無展其辨理絕百非情識不致其慮。雖復一相無相萬用無虧。至寂至空道光法界。是以遣人遣法。運人法以化生忘自忘他布自他以接物。故知因深果妙。有信不虛。教極理窮解無不實。三佛妙體藉此法而彌彰。二種涅槃由斯經以證得。其得受持讀誦者銷除宿世之殃咎。其有爲人解説者必獲菩提之妙果。
　　如言若善男女受持讀誦一四句偈爲人解説者演説者假使三千珍寶未足格量。恒沙身命比之無況。故知持經力大爲種智之弘基。解説功深作法王之行本也。包含蘊蓄譬之爲藏。廣博淵深稱之曰海。明理即窮乎不窮。辨行即得於無得。功圓六度而以智慧居宗。教滿四檀而以第一爲主。動靜弗二。空有寧殊。故能資道慧以化人。用種智而遣惑。大乘方等之幽源者其唯此經（矣）所言摩訶般若波羅蜜多者。此翻曰大慧度。大者廣博包含莫先之義。由無所知無所不知。故名爲慧。無所到故無所不到乃名爲度。
　　由如是故無所不能能證無窮之理能感無上之果。以是義故名大慧度。所言心者中實之義。於諸般若此經爲宗要故。經者法也。色等諸法畢竟空。
　　故返流歸源之眞範也（智光）從生九歳避憒肉處遊止伽藍。然自志學至于天平勝寶四年合三十箇年。專憇松林練身研神。隨堪禮讃周覽聖教。其最要者唯此經焉。文約義豐。詞巧旨深。統群藉之幽致爲廣典之玄樞。所以崇重誦持頂戴奉行無不勝思慕。敬以讃述如其蚊子飮巨海水。誰得盡萬分之一哉。冀諸有智者爲利自他速證菩提修習此經焉

　　般若心經述義

　　釋智光撰
　　今釋此經略以四門分別（初彰譯代。次辨宗旨。三釋題目。四隨文解釋）。
　　初彰譯代者。翻譯此經凡歷三代。一者秦時羅什三藏於西明閣及逍遙園譯出衆經。僧叡肇等八百餘人諮受什旨。什持梵本興執秦文以相酬挍令出般若。自弘始四年至十四年譯出摩訶般若智度論等。凡有七十四部三百八十四卷。此經其一部焉。譯出之曰摩訶般若波羅蜜大明呪經。二者唐時玄奘三藏於西域得聖教要文。
　　凡五百二十帙六百五十七部竝戴之巨象還返帝城。以貞觀十九年正月二十四日屆干京都。道俗相趨。數十萬衆如値下生乃至。勅於西京造弘福寺可就翻譯。遂召證義大德。爲時輩所推者沙門靈因文備靖邁等。自貞觀十九年於弘福寺創啓梵文。訖麟德元年終於玉花宮寺凡二十歳。總出大小乘經律論大般若經掌珍論等。合七十五部一千三百三十五卷之中是一部也。譯出之曰摩訶般若波羅蜜多心經。亦直名曰般若心經。貞觀二十三年五月二十四日於終南山翠微宮譯。沙門知仁筆受。三者唐時南印度人菩提流支此云覺愛。曁于天后御極方赴帝京。總所譯出寶雨經等合五十三部一百一十一卷之中一部也。譯出之曰摩訶般若波羅蜜多那經。長壽二年於佛授記寺譯。沙門思玄綴文。此三代中所譯出經同一梵本。各唯一紙。前二見行於世。後一尋本未獲
　　次辨宗旨者。有以境智爲宗。有以權實二智爲宗。有以實智爲宗。今應説言者以無所得般若爲宗。此有傍正。正以般若無生正觀爲宗。傍擧所觀無相中道。從十信位訖至佛果各修般若正觀觀中道至理。故念念中洗淨諸見皆名爲佛。只以明昧異故階位不同。十信信般若故爲信正觀。十解解般若故爲解正觀。十行從解起行爲行正觀。十迴向位解行純熟爲順正觀。初地以上爲證正觀。佛即究竟正觀。此因果位所修正觀即是此經之所宗耳。然非唯以正觀大道而爲般若教之宗旨。必是如來一期出世應物施教之意趣也。然就正觀其有二種。謂體正觀與用正觀。非權非實摩訶般若爲體正觀。照空般若與知有方便爲用正觀。今正言體傍言其用。如言是諸法空相乃至無智亦無得以無所得故此乃正觀。觀理之義。修正觀時離諸執著。蕭焉無寄名無所得。非有非無不是不非。非唯不得。於諸可得亦當不得。於不可得不知。何以目之。強名無所得也。修正觀時具足萬行必有二智。即言體時用所言故體用因果無不具足。唯以傍正定其宗耳。
    問。就了不了此經云何。答。是眞了義。謂爲上根説無相法。心境俱空平等一味。又説一切成佛。佛常住故。彼基測等以般若教爲第二時不了義者迷謬之甚。如其瞽者狂走冥夜。非唯不達般若教宗亦即未知自論之義。何以故。辨中邊論引大般若證中道義。如是理趣妙契中道亦能符順般若等經。説一切法非空非有。故知般若中道與深密同。又攝論初卷引大般若已説三性。若爾般若説三性有無義不異深密。如是了俱了。不了者俱不了。不得以彼爲了此爲不了。然深密經説般若教爲不了義。判有所以。彼言隱密猶不了者。就文多分有隱顯言。非就所詮義有別異而言。又大論云。復次有二種法。一者諍處。二者無諍處。諍處者如餘經。今欲明無諍處故説是摩訶般若經。故知此經同於第三了義法輪。非諸常論安足處故爲第二時。即違此論。又大品云。欲求三乘菩提當學般若波羅蜜。同彼第三普爲發趣一切乘者以顯了相轉正法輪。何得以此屬第二乎。問。佛説般若有何所以。答。大論初卷云。問。佛何因緣説般若耶。答。欲爲宣説菩薩行故。爲酬梵王先所請故。爲斷衆生諸疑結故。
　　一切衆生爲結使病之所惱亂無始已來無人治者。當爲外道邪師所誤。佛爲醫王説般若藥而以療之。又爲拔彼諸衆生等出於二邊入中道故。又爲長爪諸梵志等於佛法中生信心故。又説諸法之實相故。爲如是等種種大事故説般若波羅蜜。是知今説此經所以亦爾
　　三釋題目者。梵語摩訶。此譯曰大雖明大義有衆多解且出二解。有云。十種。一者境大。以第一義境遍滿法界故。二者人大。以觀自在等大士所乘故。三者體大。以萬行之本容受萬品故。四者用大。以能照第一義此用最勝故。五者因大。以修萬行故。六者果大。以所得彌博故。七者力導大。以遍導萬行故。八利益大。以利功最勝故。九者治斷大。以惑習具斷故。十者滅罪大。以滅逆重等故。有言。六種。即是人。境。體。用。因。果。以滅罪等四收入用大中。此皆望小名大。而未詣極。今應説言唯有體用兩大。就此義中明大有三。一者待小名大。所謂大小小大因緣。二者對小名大。此破小乘狹劣之病以明廣大。上句直明因緣相類。此句偏明除病之邊。三者稱讃名大。正法離絕如大火聚。而大勝美。輒以大名稱讃其本。此非大非小強名爲大也。梵語般若。此譯曰慧。如大論云。般若是慧。正翻般若。餘皆義訓。就解慧義略有十種。一解了義。以能了一切所知境界故。二無知義。以有所知者不知實相故。三破壞義。以壞一切法可言性相故。四不壞義。以不壞假名而證實相故。五遠離義。以永離一切著相故。六不離義。以證會一切諸法相故。七無離不離義。於一切法都無所離無所不離故。八無壞不壞義。於一切法永無所壞無所不壞故。九無知不知義。由得無所知無所不知故。十無義非義義。不得一切義不得非義故。具如論説。梵語波羅蜜多。此譯曰度。依大論意略出四義。一從生死此岸到涅槃彼岸故名度。如言三乘之人以是般若到涅槃彼岸滅一切憂苦。故名波羅蜜。二從有相此岸到無相彼岸故名度。
　　如言是般若中色心二法推求破壞不得堅實。故名波羅蜜。三從未滿智此岸到究竟智彼岸故名度。如言不可破壞相者即是如法性實際。至實故不可破壞。是三事攝入般若中故名波羅蜜。四從有此岸到無彼岸故名度。如言此彼岸不度。故名般若波羅蜜。此乃説到已。所言心者中實爲義。即是堅實最要之稱。諸部般若文義俱廣。奉持傳習或生怯退。然即欲令群生易修習故。集法藏人於佛所説般若教中出最要旨。別爲此經流行於世。所言經者略有二義。一曰涌泉。二曰繩墨。涌泉注而無竭故可以目常。繩墨楷定正邪故即當其法。具如餘處（仁王疏云。文爲經。義爲緯。織成行者心。云經修多羅有五義。一出生出生諸義故。二涌泉。義味無盡故。三顯示。顯示諸義故。四繩墨。除邪得正故。五結縵。貫穿諸義故云云）
    經。觀自在者  第四隨文解釋。大分爲二。初説正觀法教令修證。後説神呪法勸令護持。初中有二。初爲觀自在説正觀。後爲舍利子説正觀。就初有三。初出正觀體。次辨所觀境。後示觀利益。初中又二。初唱對揚號。後正説修觀。此即初也。
　　所以唯告觀自在菩薩者爲堪忍國一切衆生施無畏者作大利益以諸群生所知識故。梵語阿縛盧枳帝濕伐邏耶。此云觀自在。於諸法中正觀現前無有障礙。由此義故名觀自在。此就自行明之。又觀者察義。自在者無滯義。若有三業歸依必以六通垂化攝利難思名觀自在。此就化他明之。
　　然基測等以觀自在菩薩合成一句爲人名者甚不可也。自慧淺微不鑒經旨故致斯謬。何以故。經中具擧能修所修。菩薩是能修。般若是所修。若今不擧菩薩知誰之所修乎。
　　且如世尊與諸菩薩對語言時直唱其字不言菩薩。但爲他人説其功德時言菩薩。諸經處處有文。應知。又引例難之。金剛般若經云。須菩提菩薩不住於相而行布施。

　　若以觀自在與菩薩合爲一句言觀自在菩薩者應以須菩提與菩薩亦成一句言須菩提菩薩。彼既不爾。此何然乎。
　　若言觀自在本是大士故名菩薩須菩提本是小乘故不名菩薩者。但知諸經所載觀自在字不見此中所詮義。故自慧淺微不鑒經旨顯矣。非唯不達此中旨趣。釋大乘經嘉多迷謬。諸有智者推尋應見經。菩薩行深般若波羅蜜多時者  此正説修觀言菩薩者能修之人。正論登地。傍論地前。如大經中明諸菩薩習行般若應當思惟。菩薩及佛五蘊等一切法。但有名字。如我衆生皆不可得。以其空故此謂一切入地菩薩習行般若。然言菩薩通於諸位今正取地上。故應言摩訶薩。而文無者爲存略。故正觀觀理念念增長名之爲行。深般若者所修之法。正論體觀。傍論用觀。如大經云。菩薩行般若時不念我行般若不行般若。非行般若。非不行般若。菩薩如是行能爲無量衆生而作利益。亦不念有是益。何以故。是菩薩不見有法出法性外。故如是行般若爲最第一最尊最勝。爲無有上。其爲深者究竟之義。如言般若甚深極重凡夫二乘叵思度。故此深般若波羅蜜多不可得相。若有若無若空若實。是深般若蘊處界所不攝。非有爲非無爲。非法非非法。不取不捨。不生不滅。出有無四句邊無所著。譬如火焰四邊不所觸。所以者何。不可破不可壞。故有法如毫釐計有者皆有過失可破。若言無亦可破。是般若中有亦無無亦無非有非無亦無。如是言説亦無名寂滅無言無戲論法。是故不可破壞。是名眞實般若波羅蜜多最勝無有過者。如轉輪王降伏諸敵而不自高。般若亦爾。能破一切語言戲論亦不有所破也。

　　所言時者修觀之時表以菩薩始從十信終至金剛三無數劫觀無所得無相中道方能剋證無上菩提
　　經。照見五蘊等皆空者  次辨所觀境。修正觀者行深般若念念增長現前名照。照之分明名見。以色受想行識名爲五蘊。通因及果悉聚衆法而以成之。故通名蘊。此只積聚於名非積聚於事也。等者等取十二處。十八界。十二緣起。四聖諦。因果位。此之五種皆空故言等皆空。空者畢竟空義。金光明云。謂於五蘊能現法界。云何五蘊能現法界。如是五蘊不從因緣生。何以故。若從因緣生者爲已生故生爲未生故生。若已生生者何用因緣。若未生生者不可得生。未生諸法即是非有無名無相。譬如鼓聲依木·皮·手等故得出聲。如是鼓聲三世皆空。何以故。是鼓音聲不從木生。不從皮生。不從手生。不於三世生。是即不生即不可滅。無所從來亦無所去。非常非斷。不一不異。此若一即不異法界。若爾凡夫應見眞諦得涅槃。既不如是。故知不一。
　　若言異者一切諸佛菩薩行相即是執著未得解脫煩惱繫縛。即不證無上菩提。一切聖人於行非行同眞實性。是故不異。故知五蘊非有非無。不從因緣生。非無因緣生。亦非言説之所能及。無名無相無因無緣。亦無譬喩。始終寂靜本來自空。是故五蘊能現法界。言法界者中道畢竟空理之異名也。如五蘊法是畢竟空自餘諸法皆畢竟空
　　經。度一切苦厄者  此示觀利益。由修正觀銷除一切因果患累證二涅槃。度者滅也。銷除之義。良以斷除苦厄正習超過生死安穩自在。言度一切苦者明無餘涅槃。二種生死果報爲苦。略三中八。廣即無量。以正觀力照達五蘊果患空故。漸次能滅生死苦果證得如來無餘涅槃。言度一切苦厄者明得有餘涅槃。以五住地煩惱爲厄。通而論之一切煩惱皆能厄縛衆生令惱。別而論之亦有四厄。謂欲·有·見·無明。此四繫縛衆生令受諸苦。猶如車軛。以正觀力照達煩惱因患空故。漸次銷除生死厄因證得如來有餘涅槃。言一切者其有二種。謂大分一切與少分一切。若就究竟金剛心位即以大分一切明之。若就以前諸地地中亦以少分一切明之。此由隨分修斷論耳。而諸菩薩從十信位爲得佛果修習正觀。於地地中增進修習至佛果時。圓滿正觀具足萬德。如大論言。諸菩薩從初發心求一切種智。於其中間知諸法實相。慧是般若波羅蜜。問。由三空入涅槃。故以三空爲解脫門。如何今唯言空不言無相無願。答。三空之中空者但空之義。今言空者畢竟空義。既言畢竟空即無有所遺。何無相無願有所不空乎。其空故無相。無相故無願。是知。空名雖同淺深異也。
    經。舍利子者  第二就爲舍利子説正觀大分爲二。初明所觀理。後明能觀智。初中有二。謂略與廣。略中又二。初就色蘊。後例諸法。就初有二。初唱對揚號。後正顯眞理。此即初也。然以般若是菩薩法所以今告舍利子者仍欲引小趣向大。故二乘之流執法情固難可頓化。然舍利子於二乘中智慧第一。今親對佛知法性空。勸其衆類宜同於我。達法無性不應執實。具在梵語舍利弗怛羅。此云鷲子。此鷲黠慧音聲及縛縱任自在。弗怛羅者譯曰子也。舍利是其母聰敏辨捷。印度諸國方鷲以號。及懷此子知解倍常。既子八歳言論無敵。欲表母子相次慧高群哲。故擧母字標其譽耳」
　　經。色不異空。空不異色。色即是空。空即是色者  此正顯眞理。夫色等諸法因緣所生而無自性。即色宛然空。如中論云。衆緣所生法。是即無自性。若無自性者。云何有是法。然即所有色法衆緣合成但有假名。無有自性爲畢竟空。畢竟空者即是中道如如之理。大品經云。菩薩行般若時不習色有不習色無。詳夫不習之意。誠以諸法有其所以不有有其所以不無。欲言其有有非眞生。欲言其無事像既現。以此即知理非有無。既無有無。豈有非有非無等哉。是知理絕二邊道超四句。言語道斷。心行處滅。其言色者因緣假色。空者中道。以空寂義強名爲空。不如對有而言空也。假名色即是性空。而舍利子由無明故不知是義。如眼病人於虛空中見種種形。種種形與虛空一而無二。假名與中道亦復如是。無明所障不知中道而見假色。然此假色與理不異。都畢竟空。故今告言色不異空。即是不壞假名而説實相。若色實有與理異者。於性空中應有色法。今菩薩以眞正觀見因緣色即是中道。故名色不異空。然以色既不異於空空復豈當而得異色。故名空不異色。色之與空既言不異。豈得理致之殊異乎。所以後言。色即是空空即是色。色空平等無有差別。故知此因緣色本來是畢竟空。非是菩薩以眞正觀強觀使空。如言色之性空非壞色空。然以色空異稱而理致莫殊。斯旨難達。故即之耳。若必以體一而即者。文殊聞相即言不應致無二諦之難。若言文殊遮同未達故迷。言失旨者。佛不應言有巧方便隨順衆生説有二諦。以此而推非體一故相即明矣
　　經。受想行識等亦復如是者  此例諸法。如是色與空不異餘四蘊等諸法亦爾。恐彼疑謂唯色不異空耳餘法不爾故擧四蘊等。亦皆例同色。色者謂四大種。及此所造五根。五境。并無表色。以質礙義名色。能領納境起。苦樂捨名受。能取境有相等分齊名想。思造善惡無記分位。及諸心所遷流名行。心意識三皆能了別名識。如色而領。如領而知。如知而作。如作而了。故色受等如是次第。具如餘處所言。等者。等取下明十二處。十八界。十二緣起。四聖諦。因果位。此五科法皆例同色。
　　經。舍利子者第二就廣所觀理爲三。謂標釋結。就標章門有二。初唱對揚號。後正標理義。此即初也。雖舍利子智慧第一一聞千解。而究竟理甚淺重極一聞不信解。重聽方信解。故前略説令驚機情專注渇仰。今爲廣説使生信解迴少向大。略廣之説顯於茲
　　經。是諸法空相者此正標理義。是諸法者。此中所擧五蘊十二處十八界。十二緣起。四聖諦。因果位之法。所言空者。畢竟空理寂寥清淨之義爲空。相者體也。一切諸法以畢竟空如如之理爲體性故。夫眞理者一切法之本性。猶如海水醎爲性衆水至海味變皆醎。此五蘊等萬法歸眞竝同一味爲畢竟空。如經中言。一切衆生皆如也。一切法亦如也。衆賢聖亦如也。乃至從無住本立一切法。處處有文不可具擧
　　經。不生不滅者  就釋章門有二。初就漸捨門。後就平等門。初中有三。初就生滅門遣執顯理。次就垢淨門遣執顯理。後就增減門遣執顯理。此即初也。有人執言色等諸法定性是有。何以故。有智之流或謂諸法從自體生。或謂他體生自他共生。或無因生。何以言空。故今説言是色等諸法但畢竟空相而有生。若言諸法從自體生即一法有二體。若直一體即無有生自體生無。故他體生亦無。若自他體俱無即無共生之義。若言無因生者是即不可生已破。況復無因能有生。若言無因而有生者修善招苦作惡感樂。若實有生可言有滅。今既無生即亦無滅。如是色等諸法自性生滅不可得。故皆畢竟空
　　經。不垢不淨者  次就垢淨門遣執顯理。有人執言。有漏色等染法從垢因緣所生。無漏色等諸法從無染因緣得。是知諸法有垢有淨應爲不空。如何得言色等諸法畢竟空耶。故今説言。果從緣生是緣無體。緣若無體是緣即空。緣體既無。何能生果。是故色等垢淨諸果不從緣生。亦不從非緣生。緣尚不能生。非緣何能生。如是色等諸法不從二生。是即無色等。以無色等故緣非緣亦無。如大論云。若法不生不滅如虛空。云何有垢有淨。譬如虛空雖萬歳雨而亦不濕雖大火燒而亦不熱。何以故。本自無故如此。色等諸法本無所有故不可得有垢有淨
　　經。不增不減者  此就增減門遣執顯理。有人執言。色等諸法從因緣故增細成麁。從因緣故減麁爲細。既從因緣有增有減可得是即不空。何言色等皆空。故今説言。如是所見其如渇愛而覩陽焰謂以爲水。水豈實哉。蓋即空也。故經言。色自性空。色等自性永無有。故如是色等永無。云何可説增細爲麁減麁爲細
    經。是故空中無色無受想行識者  第二就平道門有六。初就五蘊顯理。次就十二處顯理。三就十八界顯理。四就十二緣起顯理。五就四聖諦顯理。六就因果顯理。此即初也。上以色等明畢竟空令義明了正觀純熟。今更別擧畢竟空中所無之法而顯理耳。由前所言爲起後旨説是故言。此言通下六科之法。如大經云色蘊空寂清淨句義是菩薩句義等。依世俗諦色等可有。以勝義諦色等皆無。故本空寂如第二月。而以妄有即眞無故本皆空寂。下十二處等諸空寂皆准此知。詮空寂句所顯空寂即是菩薩能詮之句所詮之義。由此證此名菩薩故
　　經。無眼耳鼻舌身意。無色聲香味觸法者  次就十二處顯理。所以十二通名處者。一一皆能與識作生長之門。故亦各各有互相差別之義。是故名處。言十二者謂六根處及六塵處。眼以見色爲義。乃至法以意所行爲義。具如餘處。佛以方便説十二處引令入正。既入正已復由眞實説皆性空。此十二處皆假施設。本來是空。所以言無」
　　經。無眼界乃至無意識界者  三就十八界顯理。所以十八通名界者能持自性義。又所持一切法因果差別義故名界。謂地等一切界雖差別無量而皆攝十八。言十八者。謂六根界及六塵界。如處中説并六識界。即眼識界乃至意識界。此十八界世俗故有。勝義故無。但有假名本來性空。是故言無」
　　經。無無明亦無無明盡。乃至無老死。亦無老死盡者  四就十二緣起顯理。此之十二待緣而起故名緣起。言十二者謂無明。行。識。名色。六處。觸。受。愛。取。有。生。老死。然此十二緣起有二逆順次第。此中但明兩順次第。一者雜染順次第。謂無明緣行。乃至生緣。老死。二者清淨順次第。謂無明滅故行滅。乃至生滅故老死滅。法華金光明等皆有此言。兩逆次第從老死起各具四諦。准例應解。今以正觀達此雜染十二緣起畢竟空故言無無明乃至無老死。
　　又以正觀達此清淨十二緣起畢竟空故言無無明盡乃至無老死盡。盡即滅也。如大經云無明空寂清淨句義是菩薩句義等
　　經。無苦集滅道者  五就四聖諦顯理。所以此四通名諦者審實不虛。是故名諦。凡夫不知。唯聖所識。聖者之諦故名聖諦。言苦諦者。謂有情生及所依處。言集諦者。即諸煩惱及所起業。言滅諦者所緣眞諦境上有樂法滅故。言道諦者謂諸無漏戒定慧等。今以正觀達四聖諦一切皆空。所以言無。故大經云。苦聖諦空寂清淨等
　　經。無智亦無得者  六就因果位顯理。言無智者。於因位中所有之法皆畢竟空。所以言無。故大經云。極喜地空寂清淨乃至菩薩地空清淨等。然菩薩位所有法中唯智爲上。故今擧之。大品經云。因果行爲體。萬行之中般若爲主。今言智者即般若是。就翻般若正翻爲慧。或翻爲智及智慧等。隨義明之。言無得者。果位所有恒沙功德皆亦性空。是故言無。如大經云。一切智空寂清淨。乃至如來十力空寂清淨等。既因行滿成佛果已。但是正智無色聲等麁相功德。而以義分功德恒沙。且就極數可爲萬德。萬德圓融平等一味。故無罣礙。一爲一切。一切爲一。隨擧一德周遍一味。此正觀智於一切法都無所得。無所得故無所不得。此諸法者正智所現。隨擧一法無不正智。故於果位總名爲得。而不可以別名的矣。
    經。以無所得故者  此結章門。如大經中空諸法已後皆結言無所得故。今亦如是。
　　前説空中無色等法雖以釋成色等法空不生滅等。而未釋成色等諸法畢竟空言所由。今以欲彰空之所由總結言無所得故。無所得者離著之義。即不在四句内外。過心言路蕭然無寄。大品經云。有所得無所得平等名無所得。此乃非眞非俗。離絕四句。不可破壞。如是乃名諸法實相。乃至廣説」
　　經。菩提薩埵依般若波羅蜜多故者  第二就明能觀智中爲二。初明因位智。後示果位智。初中有三。初正觀現前。次由觀斷障後由斷得果。此即初也。梵語菩提薩埵。略言菩薩。此譯曰覺有情。此通諸位。梵語摩訶薩埵。略言摩訶薩。此譯曰大有情。唯就地上欲求菩提勇猛精進。於有情類起大悲智。而依此經修眞正觀。能斷障礙得於涅槃。故云菩薩
    經。心無罣礙者  次由觀斷障有三。初除智障。次除定障。後除惑障。此即初也。罣是障義。礙是拘義。以無所得正觀之智斷除所有所知障。故諸法中無障無礙
    經。無罣礙故無有恐怖者  次除定障。既諸法中知無障礙故除定障。以除定障獲得神通威德自在。故無所畏
    經。遠離顛倒夢想者  此除惑障。由正觀力斷除想分別等惑。故名遠離。言顛倒者即四倒等。於有漏法計樂淨等。故名爲倒。以此爲本而起諸惑。夢者。由煩惱故造業。由業故受二種生死。由生死之心不見法身。故名夢。想者。受生死時取相分別起妄想計我我所等。如言生死長夜由夢想起未得大覺。如處夢中經。究竟涅槃者此由斷得果。
　　由斷上來倒想惑等并二死果故以究竟得二涅槃最勝之果。梵語涅槃。此云圓寂。德無不滿障無不盡故以名焉。又云。心無罣礙明得法空。由達法空故智無滯礙。無有恐怖明得人空。由不計我故内無恐怖。遠離顛倒重譬人空。遠離夢想重譬法空。由於二空了達無累。故能究竟證涅槃（矣）
    經。三世諸佛依般若波羅蜜多故者  就示果位智中有二。初正觀成就。後由觀起化。此即初也。前就自行從因至果。今就化他從體起用。夫三世諸佛以深般若不二正觀已成就故居究竟位爲無上尊。梵語佛陀。略之言佛。此譯曰覺。有慧之主即具二智。自他俱覺覺行成滿。故表佛名。然基公等譯曰覺者。欲彰佛是人故以加其者。必非正譯梵本之義。若爾菩提是法故譯應言覺法。彼既不爾。此豈然乎經。得阿耨多羅三藐三菩提者此由觀起化。謂由正觀純熟成佛果已。起二智用垂種種化。夫論菩提涅槃皆以二智爲體。覺知諸法義爲菩提。離患累義爲涅槃耳。阿者言無。耨多羅此言上。三邈言正。三者言等。菩提云覺。謂無上正等覺。實智照眞空境爲正。權智知世俗境爲等。此之二智離於眠夢爲覺。
　　無過此者故曰無上
    經。故知般若波羅蜜多是大神呪者  第二説神呪法。勸令護持有二。初嘆勝功能。後出神呪體。初中有二。初嘆功能。後勸奉行。就初又二。謂別與總。別中有四。初降外道。次救闡提。三拔二乘。四濟菩薩。此即初也。以無所得不二正觀摧伏外道我見障故。是大神者。高勝多義爲大。妙用無方爲神。所言呪者呪術之名。世尊秘密正法綱要摧邪顯正除惡務善。神祇敬奉。聖賢受持。威力無比。是故名呪。靖邁釋云。夫爲呪者以滅惡生善爲義。
    經。是大明呪者  次救闡提。以無所得甚深般若照了闡提。黒闇障故。是大明者無幽不燭爲明
    經。是無上呪者  三拔二乘。以眞正觀令諸二乘知非究竟。而捨畏苦心起慈悲意。故最勝第一義爲無上
    經。是無等等呪者  四濟菩薩。以深般若令諸菩薩自利利他萬行具足至無等等速證無上菩提。故無類不比義爲無等等
    經。能除一切苦者  此總嘆功能。夫從常沒闡提至後身菩薩由此般若無不除苦。如大經云。雖造一切極重惡業而能超越一切惡趣。假使殺害三界所攝一切有情終不由斯墮於地獄傍生鬼界。雖住一切煩惱聚中而猶蓮華終不爲染。常與一切勝事和合。乃至廣説
    經。眞實不虛者  此勸奉行。然淺識人舒舌髮際尚表誠言。況以如來覆三千界語有謬乎。故經中云。如來是眞語者乃至是不異語者。上來所説並是眞實而非虛妄。
　　故應信受如説修經。故説般若波羅蜜多呪者第二出神呪體有三。初如來唱説。次經家舒之。後正説呪體。此即初也。瑜伽中云。陀羅尼有四種。一者法。謂菩薩内念慧力持聞未曾聞無量經典能持不忘。二者義。謂如前説於彼法無量義趣能持不忘。三者呪。謂菩薩得等持自在。由此自在加被能除有情災患説呪章句。令彼章句神驗第一能除災患。四者能得菩薩忍。謂菩薩具足妙慧獨處空閑常空靜。於佛所説得菩薩忍諸菩薩具妙慧忍。諸呪章句能諦思惟。其呪詞云。壹胝蜜胝吉胝毘羼底鉢陀膩莎訶。如實了知此章句義。所謂無義乃至廣説。然即上來所説正觀是忍陀羅尼。今此所説神呪是呪陀羅尼。諸經處處有陀羅尼。應准例知。
    經。即説呪曰者  次經家舒之。如諸經中爾時世尊乃至白佛言等。皆集法藏人舒時事了。今此亦爾
　　經。掲諦掲諦。波羅掲諦。波羅僧掲諦。菩提娑婆訶者  此正説呪體詳夫諸經呪詞所有章句皆爲諸佛菩薩威神之所加被。一一字句亦攝多義。若翻爲此方之言者。字或增減於義有闕。誦持無驗。故譯經人皆不翻之。或以別造鬼神諸天傍生言音而非印度人間常詞是故不翻。諸經皆爾。然基測等譯翻之者甚不可也。非但未知呪詞之旨而令誦持之流無驗。何有懷者依附彼類唐勞神識空過無益乎
　　般若心經述義（畢）
　　自曩心經疏家其麗不億。本朝智光述義一卷。得經旨趣可謂善美。予始閲看之拍掌肯首敢書卷尾
　　萬治庚子臘冬上潮大谷門人大可謹識
　　寛文丙午九月下浣眞宗後學恥鈍謹寫
