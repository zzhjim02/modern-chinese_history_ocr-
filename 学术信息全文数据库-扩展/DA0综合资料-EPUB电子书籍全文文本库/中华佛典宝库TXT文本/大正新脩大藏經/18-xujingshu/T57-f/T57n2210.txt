《大正藏》第57卷No.2210
No. 2210
阿彌陀經略記

　　	天台首楞嚴院沙門源信撰


　　夫阿彌陀經者。度生死海之舟楫。至清涼池之輪轘也。其文約略。其義含弘。籠五岳於一簣之山。宗四海於寸波之上。是以發心者。先持此經。興法者。必弘此經。則知。我士在因緣於此經。此經在感應於我土明矣。爰在親衞藤將軍トキ。辭朝以閣劍於箱仗。遁俗以栖蹤於雲巖。以來口稱阿彌陀佛。而無二心。眼望極樂世界。而不橫視。今命予曰。天台義記文略難了。願詳其義。博以我意矣。予尋旨歸。粗辨文相。備之要聞。名曰略記。唯慚以淺智。不究奧區。于時長和三年甲寅暮九日。叡山沙門源信叙。
　　將釋此經。略用三門。一述大意。二明題目。三分文解釋。
　　初大意者。彌陀本地應迹難量。普遍十方。廣利六道。極樂是其一區。彌陀是其一化。機感有時。今偏讃說。是以至心七日。覩紫摩金之尊容。稱名十念。脫火血刀之苦果。無緣慈悲功莫大哉。然此經者。其取顯也。則息三有之輪迴。而達七寶之臺。其探密也。則廢三乘之保證。以歸一實之果。何者若得開三顯一出世本懷。焉執五時八教入理之權說。況復初心昔時。尚不退大覺之道。極樂後日。那可作永滅之人。說時未至。雖不獲開示悟入之名。寶所無疑。猶亦備阿鞞跋致之德而已。寄兩端義叙一經意。綱目非一豈不得乎。
　　次明題目者。佛者娑婆化主。三身萬德之釋尊。說者娑婆化儀。四辯八音之聲教。阿彌陀者極樂化主。十方諸佛之所讃也。今者世尊。讃彌陀引攝之大。說極樂境界之妙。教苦界衆生。令感安樂勝果。故此爲經別號。攝所有之衆德。歸能化之一身。但云阿彌陀也。經者聖教都名。即常義也。三世諸佛。興出雖緣殊。十二分教。義理是一。衆車同轍。萬流會海。故名爲經。今能所相並。通別兼擧。故云佛說阿彌陀經也。
　　三分文解釋者。依大師義記。大分爲三。從如是我聞至大衆俱是序分。爾時佛告至此爲甚難爲正宗。佛說此經已下名流通。
　　經曰。如是我聞至給孤獨園者。此下序分。分文爲六。一所聞法。即如是也。二能持之人。即我聞也。三聞持和會時。即一時也。四能化主。即佛也。五聞持所。即舍衞國等也。六同聞衆。即比丘等也。
　　經曰。與大比丘至大弟子者下。大文第六明同聞衆有三。一聲聞衆。二菩薩衆。三雜衆。此初明聲聞衆。文有五。一總稱。即大比丘也。二數。即千二百五十人也。謂優樓頻羅弟子五百。伽耶那提各二百五十。或云。伽耶三百。那提二百。舍利弗目連弟子合二百五十。又云。耶舍門徒五十（云云）是常隨聖尊。爲證信衆者也。三階位行相。即羅漢知識也。四別號。即舍利弗等十六尊者也。五結。即如是等諸大弟子也。義記云。周梨般陀迦。翻小路邊生。有云。此人前生。作大德法師。多解義理。然於一時。隱一妙義。不爲他說。由此鈍根ナリ。前ニ大法師タリ。故證漏盡。義記云。賓頭盧頗羅墮。翻走閉門。迦留陀夷。翻大麁黑。有云。此人。悉達在宮爲師也（云云）餘如法華疏。稱讃淨土經與今經。同本異譯。彼經唯有四人。即今初三後一也。入大乘論曰。舍利弗等五百弟子。悉是菩薩。皆當作佛。一切聲聞。皆阿毘跋致菩薩（云云）則知。內祕菩薩行。外現是聲聞。如衆星遶月。而匡輔法王。既能輔於釋迦悲願。豈不輔極樂化。
	經曰。并諸菩薩至大菩薩衆爲三。一總稱。二別號。三結。如文。稱讃經。總云無量菩薩。別亦但出四菩薩。無乾陀訶提。有不休息也。皆是一生補處大士。了達諸佛祕密境界。名稱普聞無量世界。盡未來際。利益群生。常爲衆生不請之友。乃至聞名無空過者。義記云。乾陀訶提。此翻香意。有云。赤色也。未檢德行。理必同餘。
	經曰。及釋提至大衆俱者。第三擧雜衆爲三。初天衆。次餘衆。大衆中攝人修羅等。經未別列。以後顯初。稱讃經。具擧釋梵四王。無數天人。阿素羅等。三總結。俱字也。非結雜衆。通結菩薩。准之應知。前之與字。非唯菩薩。通與雜衆也。釋提桓因者。忉利天主。帝釋天子也。願常奉仕三世諸佛。入不思議祕密境界。其餘德行（云云）。
	經曰。爾時佛告至現在說法者。下正宗。大分爲二。一說極樂依正。二顯說教本懷（或分爲三至下當知）初爲二。一略標。二隨標廣說。是即初標也。此亦有六。初明對身子。此上及末二行。是經家文也。中間唯佛語也。二指方處遠近。雙卷經同此經。稱讃經曰過百千俱胝那由他佛土。三標極樂世界。亦名安樂國。亦名安養國。四標化主。彌陀佛。五示說法時分。六標說法。雖有六文。以極樂彌陀說法三事爲要。西方モ現在モ。應通始終。然極樂有界。須簡十方。說法待時。宜辨三世。故二處示耳。稱讃經曰。爲諸有情說微妙法。今經意曰。說必對衆。衆非必說。既曰說法。即顯有衆。何況下文有多聖衆。前後互顯。文略意周矣。義記總曰化主。今爲顯義類。更分說法。
	經曰。舍利弗至名爲極樂下。第二隨標廣說。亦爲三。一說極樂名義。二明阿彌陀名義。三顯說法力用。初說極樂名。有佛自問自答。是即問也。
	經曰。其國衆生至極樂下。答亦爲三。初約衆生。二約外器。三約內外。如次正報。依報。作業也。心境相對而作事業。故云內外。此是初也。義記。以衆生爲總。七重樹以下爲別釋。總別二門其理雖盡。爲辨文相。更分爲三。言衆苦者。總有八苦。彼土衆生由大善根。蓮花化生故無生苦。常少不老故無老苦。四大調和故無病苦。壽命無量現窮聖德故無死苦。由別意樂故。設有死生。隨心自在故。不爲死苦。內無愛著。外無離別故。無愛別離苦。內無怨念。外無違害故。無怨憎會苦。微妙境界。隨心自在故。無求不得苦。無地獄。鬼畜。刀杖。殺縛等故。無五陰盛苦。又有二種。一苦。二憂。身受名苦。心受名憂。樂亦有二。一身受名爲樂。二心受名爲喜。爲三受時。身心合說。爲苦爲樂。今經約此也。爲五受時。身名苦樂。心名憂喜。稱讃約此也。如俱舍等學者當知。既於身心。常有喜樂。應知身心有何憂苦。故稱讃云。無有一切身心憂苦。唯有無量清淨喜樂（云云）彼土。一切內外境界。悉生六識深妙喜樂。且約經文。出其一二。林池宮殿。衆寶嚴淨。微妙色光。能生眼樂。諸天妓樂。鳥樹羅網。種種音聲。能生耳樂。妙香。飯食。寶衣經行。如次。能生鼻舌身樂。寶地柔軟。微風適悅。飛行遊戲。亦生身樂。觸諸境界。念佛法僧。無量功德。能生意樂。如是樂相。說不能盡。
	經曰。又舍利弗至名爲極樂下。二約外器明極樂相。猶如世間王。富メル外郭ノ衢。通達閭閻且千。極樂地形亦應如是。四方縱橫。界道通達。道之兩邊。寶樹行列。樹之外邊。寶池雙流。上有寶階。渡階至宮殿。今文隨此次第。說寶樹池寶樓閣等。今明寶樹言四寶者。如次下文。金銀瑠璃頗梨也。處處有行樹。今先說道側。法華經曰。多諸寶樹。行列道側。極樂亦爾。案觀經云。七寶行樹。高八千由旬。金樹銀樹瑠璃等樹。或二寶三寶。衆寶合成。行行相當。葉葉相次。瑠璃色中。出黃金光。頗梨色中。出紅色光。如是衆寶色更互映飾。一一樹上。有七重羅網。一一網間。有五百億宮殿。殊特嚴麗如梵王宮。諸天童子。在中娛樂。毘梵王宮諸天童子。在中娛樂。毘楞伽寶以爲瓔珞。瓔珞光明。照百由旬。妙華寶蓋。莊嚴於樹。微妙光明。照曜婉轉。晝夜常奏百千妓樂。十方諸佛。隨時影嚮。當知。一網間即是一淨土也。如是寶樹充滿國界。所言七重羅網。准觀經。只是樹之莊嚴。一一樹之莊嚴。一一樹各有七重耳。諸經不同。且依一經。
	經曰。又舍利弗至合成者。樹次說池。內外左右皆有寶池。今依次第先說道邊。謂道邊樹外。有寶欄楯。欄楯之外有七寶池。金沙布底。八功德水充滿其中。表裏映徹傍道而流。柔軟七寶。以成其水。清涼香潔。味如甘露微瀾回流。不遲不速。其聲微妙。無不法音。或出苦。空。無我。諸波羅蜜聲。或出十力。無畏。不共法音。或大慈大悲聲。或無生法忍聲。無有三塗苦難之名。但有自然快樂之音。衆生聞者。念佛法僧。有洗浴者。淺深隨念。蕩除心垢。隨應悟道。八功德者。稱讃經云。一者澄淨。二者清冷。三者甘美。四者輕軟。五者潤澤。六者安和。七者飮時除飢渴等無量過患。八者飮已定能長養諸根。四根四大。增益種種殊勝善根。多福衆生樂受用（已上）池上有階。四寶合成。各各相去。不近不遠。遠近互照。講堂精舍。內外左右。所有寶池。准此應知。
	經曰。上有樓閣至而嚴飾之者。渡階至宮殿。故池次說之。謂彼寶上。一一界上。有五百億宮殿樓閣。衆床座妙衣タ囗敷上也。無數天人。在樓閣中。十方流眄而作妓樂。聞者自然塵勞消滅。無量功德。念念增進。言上有等者。池ハ下ト地ハ高。地ハ有樓閣。故云上也。或處虛空中。有諸宮殿。天人止住。前解爲善。經曰池中至功德莊嚴者。樓閣次。別說蓮花。并結莊嚴。此文應屬前寶池段。故觀經ト稱讃トニハ。與池合爲一段。今在樓後。其意難測。且解云。此經所說。有其次第。林池樓閣ハ一期長時。池中蓮華ハ待節開敷。供佛飯食ハ。每日一度。衆鳥和鳴ハ。晝夜六時。微風吹動ハ時時相續。是故今經。依地形內外時分次第。所說有前後。種種蓮華。如經可知。青黃赤白四種色光各別。華或一華具一一寶池。無ニ數蓮華ア。一一蓮華ニ無量光明ア。微妙香潔周遍ノ馥。一一光中。有諸化佛。普爲十方。說微妙法。一一華上。有一菩薩。夜宿蓮華。晝還宮殿（准悲花經蓮華尊佛國菩薩解）其華既爲菩薩住處。大如車輪。理可然耳。世親論云。寶華千萬種。彌覆池流泉。微風動花葉。交錯光亂轉（云云）總結如文。池與蓮華處一文別。樓與池華。處別文雜。故不別結。三合ヲ一結（樹池樓華中今經不說有衆生觀經等相雙說取彼意釋今文）。
	經曰。又舍利弗至莊嚴下。三約內外作業合明極樂相。寶池花飯化鳥樹聲。即是外器。受用經行聞聲念者。即是衆生。故言合明。此亦有二。一每日一度事。二每日多時事。此即初也。文有六。一天樂。二金地。三雨花。四供佛。五飯食經行。六結。一一如文。彼國天人。常作妓樂。或諸樂器。懸處虛空。其聲和雅。甚可愛樂。黃金爲地。坦然平等。妙寶間飾。奇麗清淨。寶衣遍布。柔軟光耀。晝夜六時。雨天妙華。舊花沒地。更雨新者。光澤香潔。周遍清淨。見者歡喜而不貪著。彼土衆生。各持此花。晝夜六時。供養無量壽佛。每日晨朝。供養他方諸佛。謂彼衆生。俱至十方。供養恭敬十萬億佛。從他方還來。若欲飮食時。七寶鉢器自然在前。百味飮食盈滿其中。天上人中。所未曾有。雖有此食。實無食者。見色聞香。自然飽足。事已化去。時至復現。飯食已訖。隨意經行。觸見聞覺知。增無量善根（云云）此中應作三諦觀解。雲路無礙即空。持花飛行即假。供養諸佛即中。非空何往。非假何供空有相資。歸中道佛。餘文准之應作此解。如大論四十二云。如鳥於虛空中無所依。然而高飛。菩薩亦如是。於諸法中。不住而能行菩薩道。中論偈云。因緣所生法。我說即是空。亦名爲假名。亦是中道義。問。既六時雨花。何言每日一度事耶。解曰。時分次第。大都論之。不遮少分更互相雜。況復以諸天花。供養十方。爲此中要。其雨花等。相從來也。今者取要言一度也。問。若爾何十住偈。云彼諸大菩薩。日日於三時。供養十方佛。是故稽首禮。答。今經云衆生。彼論云大菩薩。故不相違。或復（云云）問。觀經云瑠璃地。何故今言黃金。解曰。思益經。說未來須彌燈王佛國。以閻浮金瑠璃爲地。准彼思之。黃金不映徹。瑠璃非金色。彼土金色亦應映徹。故俱得名。又觀經云。瑠璃地上。以黃金繩雜厠間錯（云云）二寶ヲ囗成。故亦俱名。問。今經ト稱讃經ト。何故多相違。解曰。不須和會。文雖少異。理應無別。試曰。彼經曰。雨種種花。今經不云種種。然言盛衆妙花。若唯一種。何言衆耶。彼經云供養他方百千俱胝佛。今經云十萬億佛。十萬ハ百千也。億即俱胝也。謂第三億名爲俱胝。彼經云還來本處遊天住等。今經云飯食經行。彼經ノ等字即兼餘事耳。雙卷經。說有飯食。密嚴經。云極樂中之人。自然隨食（云云）故知。彼土定有食事。彼經云六時供養無量壽佛。今經不說。但文略耳。
	經曰。復次至莊嚴者。次約每日多時事。合明極樂相。文有三。初衆鳥。次風樹。後結。初又有四。一衆鳥。二音聲作用。三聞者心想。四無三惡趣。俱如文觀經云。如意珠王。涌出金色微妙光明。其光化爲百寶色鳥。和鳴哀雅。常讃念佛念法念僧。次風樹文有二。初風樹等聲用。二聞者ノ心想ナリ。雙卷經云。世間帝王有百千音樂。自轉輪聖王。乃至第六天上妓樂音聲。展轉相勝。千億萬倍。第六天上。萬種樂音。不如無量壽國。諸七寶樹一種音聲千億倍也。稱讃經說。衆鳥晝夜六時。恒共集會。出和雅音。常有妙風吹諸寶樹等（云云）知鳥限六時。風常相續。總結如文。此經以念三寶。爲勝善根。故應思念。衆鳥是佛化。音韻是正法。聞者是僧。餘文准知。稱讃經。總說彼等功德莊嚴云。假使經於百千俱胝那由多劫。以其無量百千俱胝那由多舌。一一舌上出無量聲。讃其功德。亦不能盡。是故名爲極樂世界。
	經曰。舍利至十劫者。第二明彌陀名義。過於無量天人聖衆所居。宮殿林池樓閣莊嚴境界。而入內宮得見如來。國非莊麗。無以重威。故明寶土。後說佛德。有自問自答。如文可知。一切諸佛總有二身。一者眞身。住報佛土。二者應身。住同居土。西方化主。是一應化。故彼名號亦隨應立。於阿彌陀一梵語中。含無量光。無量壽義。無量光者如文。稱讃經云。彼如來。恒放無量無邊妙光。遍照一切十方佛土。施作佛事。無有障礙。觀經云。彼佛有八萬四千相。一一相有八萬四千隨形好。一一好有八萬四千光明。一一光明。遍照十方世界念佛衆生。攝取不捨。光明相好。及與化佛不可具說（云云）總計之。一相中具七百五俱胝六百萬光明。正使和合億千日月其光熾燃。不可得比。八萬四千相。一一亦如是。無量壽者。亦如文。稱讃云。彼如來及諸有情。壽命無量無數大劫。大論曰。無量億阿僧祇與恒河者。多數理同（云云）諸文雖異。彼土壽量。大都一恒河沙數劫耳。此之二義。顯橫竪益。無量光者。顯橫利物。遍照十方。攝衆生故。無量壽者。顯竪利物。經無數劫。利衆生故。二利常圓。故得此名。常光一尋。雖常非遍。別緣遍照。雖遍非常。此佛光明。即不如是。經無量劫。遍照十方。問。佛與衆生壽同。光明何故不爾。答。若威光劣。尊重不深。壽命設短。還生戀慕。故凡諸佛壽。隨宜不同。或有佛長衆生短。如未來花光佛世。或有佛短衆生長。如東方月面如來。彼佛壽命一日一夜。或有俱長。如極樂國。或有俱短。如今佛世。若作觀解。無者即空。量者即假。壽者即中。佛者三智即一心具。應知。圓融三觀之智。冥於圓融三諦之境。萬德自然圓。名阿彌陀佛。衆生無始。從因至果。具有六即阿彌陀佛。至下當知。問。何故不說佛餘功德。解曰。諸正教中明三世佛。但說化用差別。不說內證功德。即由內德諸佛無異。利生方便諸佛不同。菩薩不爾。隨位德別故。隨其人說內外德。言阿彌陀佛成佛已來於今十劫者。稱讃經。云十大劫。或復有異說（云云）然所以此文來者。爲顯彼佛三世益物。及利此土今日後時衆生故也。謂或當會衆。欲知彼佛成佛道久近故。隨樂說。或望次文。顯利益多。十劫所化尚非算敷。何況將來恒沙劫化。聞者隨宜生欣樂心。或爲對治末世疑網。給孤園後。時代多變。西方一化。爲存爲亡。願往生者。心不純一故。說前近以顯後遠。如此三義。自當四悉。運念十劫。即世界也。聞益欣樂。即爲人也。存不決疑。是對治也。淨信往生。當第一義。餘文准之。應作四釋。
	經曰。又舍利弗至莊嚴者。三廣明說法用。文有三。初明聲聞衆。次明菩薩衆。後結。初聲聞爲三。初無量等者。略標數擧人。次皆阿羅漢者。明位。後云非是算數等者。正明數多前無量無邊。不如非算數。故非重言。如雙卷經曰。如目連等。於百千萬億那由多劫。計彼初會聲聞菩薩。所知數者。猶如一渧。其所不知。如大海水（云云）此中聖衆。擧勝略劣。故說應果。不說前三。極果難證。此尚無量。劣位易入。彌多應知。次明菩薩。云亦復如是者。階位數量同聲聞衆。故言如是。言位同者。仁王經。第七地菩薩名阿羅漢。唯識論八地以上。或初地以上。名阿羅漢稱讃。云一切皆是。一生所繋。言數同者。如文。然大論云。極樂世界。菩薩僧多。聲聞僧少。二文似別。理不相違。聲聞雖少亦非算分。大途是同故。言如是。後結如文。問。上來但說佛及聖衆。非是顯示極樂名義。何故結爲國土莊嚴。解曰。聲聞菩薩義通二門。一爲佛所化故說之。二爲土莊嚴故結成國土。如法華經。名相佛土。常以菩薩莊嚴其國。閻浮那提金光佛土。菩薩聲聞。斷一切有。無量無數。莊嚴其國。故此結文。但屬衆聖不屬於佛。問。若不屬佛何故。稱讃經說佛號已。結云彼佛淨土成就如是功德莊嚴。解曰。二經意別。何必一例。且試會云。依正功德相應互顯。是故彼經爲國莊嚴。然文上下問答片異。是故今經互不相屬。或今文不明。亦可同彼。問。前標云說法。今說二聖衆。自是別事。何言廣略。解云。說不孤起。必逗機緣。機不自益。必藉教法。人法雖異。互得相彰。前但言說法。故名爲略。今廣出所化無量聖衆。便顯佛說種種道品。六度。四攝。無量法門。故名爲廣。智者當悉。
	經曰。又舍利弗至阿僧祇劫說者。明國土衆生品類差別。阿鞞跋致。此云不退。其名長至一生補處。如法華中。列文殊觀音彌勒等。云皆於阿耨菩提不退轉也。今文意亦如是。稱讃經云。若諸有情。生彼土者。皆不退轉。必不復墮諸險惡趣。邊地。下賤。蔑戾車中。常遊諸佛清淨國土。殊勝行願。念念增進。決定當證阿耨菩提（云云）乃至結爲國土莊嚴。彼經不別說補處人。但前菩薩文。云皆是補處。今經別說之。然此文所屬未了。解云。補處之名。雖此中說。其人既在前菩薩中。故不重結。不退之名。亦通凡夫。其位非高不足別結。如前三果不別說也。由此竝說補處ト不退トシ。逗衆意樂。以勸俱會。然則此文准前。傍顯國土莊嚴。望後正爲發起本懷。故下文云與如是等俱會一處者。正取補處。傍取不退。問。瓔珞經等。至第七住始立不退（云云）彼國衆生何皆不退。況復上品中生人。經七日後。於阿耨菩提。得不退轉。何況餘品不可速疾。答。案十疑云。極樂衆生雖未久修。有別因緣。皆不退轉。一者彼佛大悲願。恒常攝持故。二者佛光常照明。道增進故。三者聞水鳥樹聲。念佛法僧故。四者菩薩爲良友。無諸惡緣故。五者壽命無量劫。共佛齊等故。由此等因緣。不退大菩提（云云）後漸增進。得餘不退。經文約此說七日等。基法師要決。三不退外。極樂淨土名處不退。例此世界。人中聖者。若遇五緣退所得果。謂遠行。多病。樂誦經典。樂和諍訟。樂營僧事。天上無此五種退緣。故彼聖者所證無退。准此極樂爲處不退（云云）此處不退義。同十疑意耳。問。彼國既有聲聞極果。何言皆是阿鞞跋致。答。義記云。二乘不退爲凡夫。菩薩不退爲二乘。故云皆不退（云云）今謂大師依教時次第。且作此釋。非謂理盡。何者。前聞佛名及發願時。皆於大乘得不退轉。後生彼土何永住小。若不聞不願。不可得生。但暫住小。究竟歸大。故十疑云。但回心願生淨土。至彼更無二乘執心。爲此故。云女人。及根缺。二乘種不生（云云）則知。大師縱容作釋。不執一邊。何況稱讃。云決定當證阿耨菩提耶。言一生補處者。或有補處。過剎塵劫。成佛無期。如文殊等。或有不久成佛。如賢劫諸佛。故知。但約斷惑證理。隣近妙覺。名爲一生。不約時分遠近差別。彼土菩薩。速成佛者。理應往他方隨緣國土耳。問。恒沙塵數。一言中說。何經多劫。說補處數。解云。稱讃經補處文云。無數量劫。讃其功德。終不能盡。不言人數。然今經意云。若依總數。一言應辯。今依算法故。經劫數。或呼名數之。應經劫數。非是直說若干數也。如雙卷經云。十方佛土衆生。當生極樂國者。若說其佛土名。經劫不竟。今亦爾也。
	經曰。舍利至願生彼國下。大文第二顯說教本懷。文有二。一正明本懷。二引證助成勸進。初亦有二。初勸發願往生。二明修因感果。此即初也。諸佛說法。專爲利生。今說極樂依正功德。令諸衆生。往生彼國。乃至速證無上菩提。故名本懷。時衆於極樂。心雖欣樂。佛未聽許。故不發願。心在岐道。專待佛勅。感應道交故。勸願生。言衆生聞者等者。正勸願生也。所以者何。徵也。得與如是等者答也。此中隨衆生愛樂故。勸與菩薩俱會。如寶積經普明菩薩會云。如月初出時。衆人愛敬。踰於滿月。如是迦葉信我語者。愛敬菩薩。生如來故（云云）其中若有樂見佛者。亦應隨喜。故大般若經。說菩薩行相云。常不遠離見佛作意。常不遠聞法作意。何況今經亦勸念佛。又彌勒下生經云。欲食自然粳米。并著自然衣裳。應勤精進（云云）准知極樂應有此類。異說如是。行人消息。今復分別衆生苦樂。助成往生極樂之願。或有境界妙。衆生受苦。如金翅鳥宮。雖如極樂。不能受用。更食毒龍。及有黑蚖。懷摩尼臥。人間苦時妙境亦然。或有境麁受樂。如彼調達。雖在無間。所受快樂如第三禪。或有境麁受苦。如餘凡夫墮在苦處。或有境妙受樂。如極樂國。及欲色天。然諸天樂遂有退墮。如正法念經云。天上欲退時。心生大憂惱。地獄衆苦毒十六不及一。何況彼終不免那落。極樂不爾。永無退理。功德所感之報。論其差別。如天與地。如雙卷經云。以第六天主。比極樂衆生。猶如乞丐在帝王邊。依樂名同。且爲一句也。當知。彼土衆生。長受相好莊嚴之身。恒居大乘善根之界。階道林池。去去猶遠樓殿宮室。行行不窮。一一境界。無量莊嚴具足。一一莊嚴。無數光明赫奕。妓樂歌詠之曲。恒調於東西南北。栴檀沈水之香。普熏於遠近高低。味應無雙忉利天宮。不死之藥。服亦不奈波羅泥斯。染盛之衣。觀音。勢至。普賢。文殊。彌勒。地藏。虛空藏等。等覺無垢。無量菩薩。常在極樂輔彌陀化。況復十方佛土無數聖衆。晝夜往來。猶如盛巿。然則。彼一生補處之大士。入重玄門之大聖。任運得親近。自然爲知識。乃至雖下品。皆不退位。朝朝常供養諸佛。念念共聽聞正法。同經行金銀瑠璃巖淨之地。同遊戲寂靜安樂無漏之境。誠哉極樂。誰不欣求乎。
	經曰。舍利至極樂國土。二示修因感果。衆雖發願。而未了知以何等業。爲彼行因故今顯示彼因果相。文有三。一簡非因。舍利下十七字是也。二顯正因。舍利下至一心不亂是也。意云。若一日二日。乃至若七日。面向西方。觀佛威光。遍照十方。無所障礙。稱名一心。念願生彼國土。淨信無疑。應如是修。十二佛名經偈云。若人能至心。七日誦佛名。得於清淨眼。能見無量佛。觀經亦以七日爲期。當知。多是成就期耳。若欲修深觀者。見止觀常行三昧文。或觀無緣慈。是即深觀惠。如觀經云。觀佛身故即見佛心。佛心者大慈悲是。以無緣慈攝諸衆生。淨名偈云。雖知諸佛國。及與衆生空。而常修淨土。教化諸群生（云云）二經意同。彼諸如來。雖知衆生本來空寂。常放如空無數光明。遍照如空十方衆生。苦集雖空拔如空苦。滅道雖空。與如空樂。是爲無緣慈攝取諸衆生。意云。無者法空。即所緣理。理性即是。法身菩提故也。大般若經云。一切法空。說爲法界。即此法界ヲ說爲菩提（云云）緣者能緣。即是般若。般若即是報身菩提。慈悲利生。即是解脫。解脫即是應身菩提。由此當知。無緣慈悲。是即諸佛三身萬德。故大般若云。諸佛如來所有功德。大悲般若二法爲性。離分別想。無功用心。利樂有情。無時暫捨（已上）雖言二法。即具三德。智及智處爲般若故離分別ノ言ハ。兼顯法身。無分別一切法常住トリ。乃至補處所有德。皆是如來功德一分。應知。十方三世佛衆法界。不出無緣慈悲光外。此中法身遍自他身。凝然常住。法界性故。般若解脫。雖無事用。無始時來。理性常然。行人應念願。由無緣慈光明所照。故得顯自他身。本三身性。猶觸藥王樹。蟲毒爲良藥。其餘行法。或觀相好。或觀利生。或供具方法。或時分多少。如此等事。皆應隨宜。但行住坐臥。繋念彼國。觀佛以無緣慈威光。照十方。稱名。一心念深信。願願生彼。是爲往生極樂綱要。何以知者。義見處處。數論無益。不如務修ンニハ。言聞說阿彌陀佛執持名號者。觀彼無量光明等義。稱名心ニ念ヌル耳。今勸勝因。故如是說。非全遮彼但信稱念。三明感果。即以果不虛。而證因是正。其人臨終囗ニ下文是也。勸願生雖通諸品。今示因果。唯在上品。其理可然。問。一日乃至七日所修。豈非少耶。答。義記云。不以日數爲多少。但由用心厚薄耳。問。一七日等。爲是尋常。爲臨終耶。答。由尋常所行。得臨終正念也。然義記云。心不顛倒。即得往生。何以故。臨終一念。用心懇切。即當得去。此釋臨終正念之用。非言七日必近臨終。問。金剛般若經云。若以色見我。以音聲求我。是人行邪道。不能見如來。佛藏經云。有比丘。見有佛法僧形可取者。是魔眷屬。非我弟子。我非彼師（云云）今教令念彌陀依正色相。何故不同。答。譬如新醫於一種乳。或時說爲毒。或時說爲藥。聖教亦爾。或爲遣妄報。而作彈呵。或爲應得益。而爲勸進。四悉隨緣。止惡生善。但隨意樂。信行者得。然亦於彼莫執是非。所餘相違准此應知。何況觀於無緣慈相。自遮諸法實有妄執。應知今文亦不專色。問。欲界眼無見初禪色。如是展轉。下無有見上。何況佛身。非凡文境。如彼文殊。尚不能知彌勒如來擧足下足。凡夫行人。何況見佛身。答。由佛悲願。及深信解。能觀念者。得見佛身。故觀經云。無量壽佛。身量無邊。非是凡夫心力所及。然彼如來宿願力故。有憶想者。必得成就。又華嚴云。若有信解。離憍慢發心。即得見如來。若有諂誑不淨心。億劫尋求。莫値遇。問。日夜數他寶。自無半錢分。但觀己心之高廣。扣無窮之聖應。專念佛相何得感應。答。豈不前說。由願信解。觀念見佛。其念雖非如觀己心。亦不如彼徒數他寶。故華嚴云。如人數他寶自無半錢分。於法不修行。多聞亦如是（云云）念佛是行。故亦得見。何況身後。生彼國土。設有優劣。何言無分。然觀心勝タリ。今亦順彼。前因無緣慈。略示本有性。今重依教文。當助念佛行。觀經云。心想佛時。是心即是。三十二相。八十隨形好。是心作佛。是心是佛。又起信論ハ說。一切衆生。心性眞如中。具過恒河沙數諸佛功德（取意文）當知。彼佛依正萬德。無始已來。在己心中。妄想遮眼。雖未能見。法性常圓。實無增減。若未得聞。是理即萬德。聽聞信解。是名字萬德。一心稱念。是觀行萬德。蓮臺託生後。當相似萬德。百法明門後。即分眞萬德。乃至究竟。如理應思。三界唯心。心外無別法。己心既圓。諸法亦爾。故大品云。一色一香。無非中道。大集云。我都不見離菩提。外有一法。大經云。一切諸法中。悉有安樂性。若存此義。稱念佛者。所有境界。無非佛身。無上菩提。如左右手。
	經曰。舍利至生彼國土下。第二引證勸成。衆雖信前說。心有少猶豫。極樂功德。不可言ヲ●宣。唯大聖境。恐非我分。且願且恐故以證勸。此有五文。一以自證知見勸。二引他方佛說勸。三示現當利益勸。四擧我爲佛讃ラルコヲ勸。五總結勸進。此是初也。意云。我以佛眼觀。明見此勝利。故說彼因果。汝等勿有疑。此中勸前願行相應。兼亦勸彼唯發願也。文略行因。但言生彼。生彼之言。義兼遠近。近顯由行即便往生。遠顯由願遂當往生。問。有人謂云。於諸淨土。極樂爲下。何故專勸彼土因果。答云。公知其一。未知其二。於賢劫中。唯除釋迦。餘佛國土。皆名淨土。彼慈尊時。既有男女便利鳥獸。豈勝極樂。又上下八方無央數。淨土莊嚴妙事。皆攝在極樂。豈各別土爲勝。總攝處爲劣耶。問。華嚴經壽量品說。娑婆一劫爲極樂一日一夜。極樂一劫。爲袈裟幢國一日一夜。如是展轉。乃至佛剎塵數。後世界一劫。爲勝蓮華世界一日夜。壽量果莊嚴亦然（云云）明知。極樂是下品。解曰。望彼雖爾。非望一切。故義記云。若望賢首猶是下品。但比娑婆故。名極樂（賢首是勝蓮華國佛）問。今佛何故。不勸上品。唯勸極樂。解曰。佛意難思。何敢圖度。試遮難云。次第可然耳。如攝論頌云。如竹破ルキハ初節則能破。得初地眞智。諸地悉當成。此義爾。生極樂難。何況上品。豈越初節。而破中後。若適生ルキハ極樂。則十方無礙。東方勝蓮華國。每朝應至。乃至上方梵音佛剎。隨意應見。如言一心以事百君。百心不可事一君。今亦如是。制レハ心ヲ一處。無事不辨。故十疑引隨願往生經云。佛告普廣菩薩。閻浮提衆生。心多濁亂。爲此別偏。讃西方一佛淨土。便衆生專心一境。即易得往生（云云）況復此土衆生。應有極樂緣。佛常勸進。非無機緣也。唯除少分願生餘界。故十疑云。無量壽經云。末世法滅之時。特留此經百年在世。接引衆生。往生彼國。故知。彌陀與此世界極惡衆生。偏有因緣（云云）。
	經曰。舍利至上方文竟。第二引他方佛說。助成勸進。前教主證。既無疑網。何況諸佛所說同乎。此有傍正。正意如我今者。說極樂勸進。他方諸佛。亦說誠言。二說既同。何不肯信。此爲正意。誠實言者。諸佛所說。皆是誠實。就中。如言我見是利故說此言。又出廣長舌相。是實語相。如是所說名誠實耳。傍意者。今佛非唯讃阿彌陀。傍亦讃彼六方諸佛。故下文云。如我今者稱讃諸佛。彼諸佛等。亦稱說我（云云）若唯彌陀ノコナラハ。諸言無用。文有二。一結前生後。初一行餘也。二正引他方。東方以下文也。六方文。各有五。一指方處。二擧諸佛。稱讃經中。西方ト下方。又有九佛。上方有五。四維各一。餘方ハ方同今。名字少異（云云）寶積經云。十方各如恒河沙界。一一界中。如恒沙佛。各各稱歎阿彌陀佛無量功德。三各國土。稱讃經。十方皆言淨土。四化儀說法。謂舌相等。五勸進。如文。問。所言勸信者。誰ノ勸信ヌニ耶。答。稱讃經後段文云。十方諸佛。勸諸有情。信受此法（云云）然非必指一一方方勸信文。義記亦爾。不指其文。故此之六文。是今佛勸。若言諸佛勸。亦不違理。問。言六方者。望何處指。答。聖旨難測。且解云。案經文意。非顯如極樂。亦有諸佛土。但顯如我見說。他方亦同說。故望娑婆。應指諸方。或云彼佛本願。爲諸佛讃故。非望娑婆國土。娑婆ト極樂ト相去不遠。望恒沙界。猶如一處。望此一處指恒沙剎。問。於諸佛中。何故說是。答。此亦必難知。然諸佛教。皆由機宜。此亦應爾。或是擧有別德之佛。如佛名經。說諸佛名號。受持讀誦。現世安穩。遠離諸難。消滅諸罪。未來畢竟。得阿耨多羅三藐三菩提。彼第七卷。出六方佛。名數同今。東方阿閦佛。彌留幢佛。（當今經須彌相佛彌留應須彌相與幢前後譯異也下准知之）彌留佛。彌留光佛。眞聲佛。南方日月燈佛。大火聚佛（當大炎肩佛世間說肩名蘊蘊即聚義見俱舍論。下准知）稱光佛。彌留燈佛。無邊精進佛。西方阿彌陀（多有同名阿彌陀佛）阿彌陀幢佛。阿彌陀高佛（當無量幢佛）大火光明佛。大照佛。寶幢佛。香聚佛（今經云淨光佛）北方大火光炎聚佛。大聲佛。難勝佛。日成就佛。羅網光佛。下方師子佛。稱佛（當名聞佛）威德佛（今經云名光佛）法佛（當達磨佛達磨此云法）法幢佛。法住持佛。上方梵聲佛。星宿王佛。香上佛。大炎聚佛。寶幢種種華嚴身佛。堅佛（當娑羅樹王佛娑羅此云堅固）寶蓮華勝佛。見一切義佛。須彌劫佛（云云）當知。釋尊數說此諸佛。勸進衆生。非是小緣也。同經云。不退輪世界一劫。爲無垢世界。法幢佛土一日一夜。彼土一劫。爲善燈世界。師子佛土一日一夜（云云）三千五百佛名經云。稱日月燈佛名。當得不退轉阿耨菩提。若有女人。聞此名者。即爲最後女人身。更不復受。稱淨光佛名功德。勝滿恒河沙世界。七寶布施。不及一歌羅分稱大炎光佛名者。晝夜增長無量福壽。密嚴經。頌彼土殊勝云。極樂莊嚴國人。非胎藏生。微妙金色身。光明淨圓滿。彼衆之境界。皆悉具瑜伽。若比於密嚴。百分不及一。又上方過百億佛剎。有梵音佛土。娑羅樹王佛土。星宿王佛土。以此等爲齊密嚴土。寶積經第二十云。我於此界。說法至少。比不動如來所說法藏。百分千分。乃至鄔波尼殺曇分。亦所不及。十住毘婆娑。說不退因云。阿彌陀等諸佛。及諸菩薩稱名。一心ニ念ヌレハ。亦得不退轉。即擧一百餘佛中。有梵音佛。如須彌山佛。難勝師子佛。寶相佛也。故知。今擧別德佛。此亦不出隨宜釋意也。此中亦應念佛法僧。恒河沙數。是佛寶。誠實言。是法寶。聞誠言。是僧寶也。彼諸佛土。信此法者。當向極樂低頭合掌。亦應彌陀光明攝取。是故我等。與彼十方佛土衆生。雖隔塵剎。自作親友。取諸佛護念即爲佛家兄弟。取彌陀引攝。即爲一佛弟子。取念佛三昧。亦爲同梵行者。願互相資。往生極樂（衆生共有之業強力見聖教或十方得通者能知我意故作此釋）又作觀解。十方即空。國土即假。諸佛即中。如理應思。
	經曰。舍利至諸佛所說下。第三示現當益。助成勸進。諸佛同說。既深信受。況聞信等有巨益乎。或此文但結成前文。不可必爲別門也。文爲二。初示利益勸進信受。次示利益。勸進願生。此即初也。此亦有二。初利益。次勸信。言利益者。聞佛名及經名者。有三益。一現爲諸佛護。二現得不退轉。三當得大菩提。次勸信者。此有傍正。正勸信受彌陀及經。傍亦通信我語故。當信諸佛名。信諸佛說故。當信我名（信我名者至下當知）但聞名者。既有巨益。應知。所說審實不虛。是故汝等。當信受之。若不信者。非唯愚法ノコニ。亦是失三益。愚法通一切失益。當分別。身子失護念衆生。護念衆生失三益。或復約顯。如前分別。若探密意。身子亦應論三種益。當回心故。問。說佛功德外無別經。今文何故。別讃經名。答。此義不然。佛ト法ト既別。故各有益。如下品上生者。壽終之時。聞諸經名。除千劫罪。稱佛名故。除五十億劫罪。又大論第九云。有一比丘。誦阿彌陀經。及摩訶般若。是人欲死時。語弟子言。阿彌陀佛。與彼大衆俱來。即時動身自歸。須臾命終。積薪燒之。見舌不燒。誦阿彌陀經故。見佛自來。誦摩訶般若故。舌不可燒（乃至）處處有人。罪垢結薄ヌルモ一心念佛。信淨不疑。必得見佛。終不虛也（云云）明知。各有利益。
	經曰。舍利至生彼國土者。二示利益勸願生。本勸信受。意在願生。故前文次。此文來也。此亦有二。一利益。二勸願。所言益者。一現不退益。二近果往生益。三遠果菩提益。此中亦應有護念益。准前可知。故略不說。發願由信受力故。既護信者。豈不護願。故稱讃經。攝受願者（云云）若爾不退亦應准知。解曰。護念通一切。故准前知。不退非小聖。故須別說。況復聖教。有影略說。謂已發願中。有已今當三生。今發願中有今當二生。當發願中唯有當生。此中隨應有九品別。由一發願。必得往生。設經生死終不虛也。譬如少許金剛。墮於地上。即能穿入。其地雖厚。不能留礙。決至本際。方乃當住。誠心發願理。亦應然。言勸願者。是故ヨソ下文也。有本云。若有善男子善女人。聞是經受持者。及聞諸佛名者。是諸善男子善女人。皆爲一切諸佛之所護念（已上）不知何者。什公正文トキコシ。然今顯正意。不言諸佛。彼兼顯傍正。言諸佛名。理不相違。問。稱讃經。不言聞佛名。但說聞經。深信解。必爲諸佛攝受。如說行者。定不退大菩提。及定生極樂。又發願。必爲諸佛攝受。如說行者。定不退大菩提。亦定生極樂國。二經何故不同。答。彼至著至近。而說其益。今從微從遠。而說其益。互有意趣。理不相違。第三十四願云。諸佛世界衆生之類。聞我名字。不得菩薩無生法忍。諸深總持者。不取正覺。華嚴經云。一得聞佛名。決定成菩提。一念發願道心。必成無上道。大般若經云。一經其耳。善根力故。定得無上正等菩提。今經亦爾。約作遠因。故作是說。又善住天子經。文殊告舍利弗。聞法生謗墮於地獄。勝於供養恒沙佛者。明知。非深信亦爲遠因。又菩提資糧論第三說。菩薩有五種不退轉因緣（云云）華嚴等經中說。若聞具足大願。諸菩薩及佛世尊名號故。是爲第一。若願生彼佛世尊國土故。是爲第二。受持及說般若波羅蜜等深經故。是爲第三。修習現前住等三摩提。及隨喜得者。是爲第四。此因緣說未得忍菩薩不退轉。若住菩薩不動地已。得無生忍說。爲究竟決定不退轉。（乃至）雖四因緣中。隨一因緣。菩薩皆得不退。而精進不可休息（爲利衆生不休息也）又言現前住三摩提者。菩薩未得此猶墮惡趣。故爲得此不可放逸。此有三種。初心菩薩。緣佛形色相好。已入行者。緣十號。十力。無畏法等無量色類。得無生忍者。遠離諸相。此名無緣三摩提（已上略鈔）此論同今經聞名。或發願未勤修者。亦得不退。若如說行。即與第四三昧何別。然十住毘婆沙偈曰。等心於衆生。不嫉他利養。乃至失身命。不說法師過。愛樂深妙法。不貪於恭敬。具足此五法。是阿惟越致。十住即是說入行者。不同今經聞名不退。但蓮華尊所說同今。至下當知。若准菩提資糧論意。前三不退。未免惡趣。然必作佛故名不退。例如小乘至煗位者。雖墮惡趣。必至涅槃耳。但由第四現前三昧。得免惡道。如華嚴云。若念如來少功德。乃至一念心專仰。諸惡道怖。悉永除。智眼於此能深悟（智眼天子賛佛）阿含云。諸歸依佛者。終不墮惡趣。經論意同。學者善思。若持此經。即具三緣。聞諸佛名即初因緣。願生極樂即第二緣。一心稱念即第三緣。若觀法身。亦具第三。未制一毫惑。速得不退地。既如入寶山。莫空手歸矣（不退義竟）上來文中。有二勸進。一勸願生。二勸信受。初勸願生。總有三文。一者七日行之前云。衆生聞者應當發願願生彼國。二者我見此利之後云。聞是說者應當發願生彼國土。三者今文云。若有信者應當發願生彼國土也。勸信有七文六方結。及同所護念之後文是也。信受事寛故。言汝等。願生事限故。除汝等。無後有故。不被身子。然勸信受。爲成願生。是佛本懷。不可輕爾。故於彼文。少當分別。三文各有一十二字。辯三種事。言十二字。如文當悉。言三事者。一ニハ人。即聞者信受也。二ニハ因。即應當發願也。三ニハ果。即生彼國土也。試作觀解以助行因十二字表十二因緣。三事表三德。即顯以十二因緣輪回之身。感三德祕藏極樂之果。十二因緣其義可知。言三德者。人即法身。如言法身體遍諸衆生。萬德凝然。性常住ナリ。不生不滅無去來。不一不異非斷常也。願即般若。故願波羅蜜。攝在於般若也。往生極樂即解脫。故雙卷經。說彼國土云無爲自然。次於泥洹（云云）昔以此身。發生死願。引生死果。今以此身。發極樂願。感極樂果。願求ト事業ト前後雖異。自體力用。始終是同。故表以十二因緣之身。得三德祕藏之果。當知。三德三障。本來雖一。染淨緣別。昇沈不同。故大般若經云。一切有情。皆如來藏。普賢菩薩。自體遍故。一切有情。皆妙業藏。一切事業。加行依故。胎經偈ニ曰。法性如大海。不說有是非。凡夫賢聖人。平等無高下。唯在心垢滅。取證如反掌。
	經曰。舍利至難信之法者。第四擧我德行爲佛讃勸（或此下二文應爲大文第三總結）此有傍正。正意者。前同說巨益。既信解無疑。何況諸佛讃今佛說。慇懃鄭重。不可不信。謂今佛說彌陀（其一）諸佛讃今說（其二）今帖諸佛讃（其三）更（其四）有四重。若約諸佛說彌陀德。展轉重疊。應有五重。天子一語不可違之。況無上法王。重重勅語乎。我德行者。略擧二德。一自利德。謂得阿耨菩提。二利他德。謂說難信法也。五濁惡世。多諸留難。衆生垢重具不善根。上求下化。難可成就故。今俱得之故稱歎。雖擧二德。正取說法。非佛不說。故並擧二言五濁者。法華疏云。劫無別體。但約四濁。立此假名。衆生濁亦無別體。見慢果報上。立此假名。煩惱濁。指四鈍使爲體。見濁者。指五利使爲體。命濁。指連持色心爲體。記云。准悲花經。八萬至三萬。亦未有濁。至二萬歲。爲五濁始（云云）言傍意者。謂佛都意。專在利生。我亦有德。不可默止。然如來寶戒。不計自讃。故寄諸佛。顯德利生。此亦有二。一名字利益。如鴦崛經云。若聞釋迦牟尼如來名號。雖未發心。已是菩薩。寶雨經云。東方蓮華世界。花眼佛。告止蓋菩薩言。西方有世界。名爲娑婆。其國有佛。名釋迦牟尼。若諸有情聞彼名。於阿耨菩提。得不退轉。由彼如來本願力故。於中設有ニ未ルモ得不退。由聞佛名。必定當成阿鞞跋致。是故亦名阿鞞跋致（取意文也）故爲令得聞名之益。帖自名號。言釋迦牟尼佛。二教門利益。如法華經云。聲聞若菩薩。聞我所說法。乃至於一偈。皆成佛無疑。故爲令得聞法之益。帖教如文。教有傍正。正取今教。傍取諸教。此二如次。屬前所讃。以名屬菩提。若非菩提佛號何在。故屬菩提。以教屬所說。其義應知。
	經曰。舍利至此爲甚難者。第五總結成勸進。言總結者。從彌陀依正。至稱讃釋迦。皆此中結。故名爲總。言勸進者。示佛身。若重勸信似自讃。故文不明勸進。然以理推。自當勸進。智者當悉。不可俟說。上來文義皆當四悉。節節歡喜者。世界也。節節信樂者。爲人也。節節破惡者。對治也。節節願生期果。當第一義也。又皆觀解。以緣生法無不即空即假即中。亦如理思。問。六方以下似流通分。何爲正宗。答。大師深意。諳以難識。今試解云。以自知勸進。既爲正宗。引他證勸。何非正耶。義如前說。況復爲諸佛讃。聞名不退。發願定生等。皆彼佛本願。乃至諸佛讃釋迦教。悉是讃彌陀。故爲正無失（分文問答竟）問。何故不說十六想觀。解曰。運念於帷帳之中。決證於塵剎之外。其不如念佛。故今經不要觀。餘觀廣略隨宜不得一例。問。此攝彼否。解曰。在文雖約。明義寔備。日想但是制心方便。專念西方其義自成。金地寶宮。具水地二。樹池樓閣。即其三想。觀佛即具彼三種觀。像身眞身及自在身。既有佛身。豈無寶座。補處中。有觀音勢至。前諸想中。自具普觀。臨終迎攝。已今當生。應具上中下三觀也（十六觀意）問。彼佛依正皆由本願。此經具彼四十八願否。解曰。此亦如前文略義存。無三惡趣願。在衆鳥文。不更惡道。不貪計身。住正定聚。是不退德ナリ。不聞不善。亦當不退。身皆金色。無好醜別。三十二相。衣服隨念。樂如漏盡。由此五事。心無憂惱。受樂無間。五通准於神境無礙。能見道樹。亦神通用。光明利益。攝佛光中。佛壽無量。天人亦爾。聲聞無數。爲諸佛讃。莊嚴無量。嚴飾奇妙。如是六事。經文顯然。三種往生。理在於此臨終迎攝。已今當生。必至補處。說一切智。那羅延力。必得辯惠。辨惠無量。隨欲聞法。如是六事。是菩薩德。須臾供諸佛。供養具如意。此二即清旦所辨。國及樹。各現十方。此之二事。各其用也。得無生忍。永離女像。勤修成佛。爲天人敬。諸根常具。得淨解脫。生尊貴家。具足德本。得普等定。得不退轉。一二三法忍十一。聞名益ナリ。義准相攝。大途如此。然不廣說。如前應知（四十八願意）問。教有十二。此經幾具。答。略說道品。念佛方法。隨業往生。及佛依正。如是等說。名修多羅。說不退轉。阿耨菩提。往生極樂。是等授記。一經始終。無問自說。十方恒沙佛。不可計補處。須臾供諸佛。壽命無量劫。及此一經。皆是方廣。此上三部。唯是大乘。寶樹音聲。譬如百千妓樂俱作。是即譬喩。天雨妙花。水鳥法音。奇異莊嚴。是未曾有。彼無惡趣。何有衆鳥。但佛化。如是論議。准如是。餘五不具。凡諸經中。不必十二（十二經竟）。
	經曰。佛說此經已下。流通分。文有三。一結前生後。初五字是也。二聞法奉行人。舍利等是也。三奉行相。歡喜信受等是也。此中亦應有菩薩衆。文略不列。案其意云。證信須尊德。故序不廣雜衆。高位非初信。故此無菩薩。互得顯示。非是闕缺。故稱讃經具擧菩薩也。流通文雖少。流通應不少。衆會悉信受。何不順聖旨。彼智慧深利者。皆相從舍利弗。神通大力者。皆相從目連。其餘尊者有所掌。徒衆如渴飮。廣沾妙道。迦葉阿難。傳持應遠。羅云賓頭盧。守護應至八萬歲。況復文殊。是三世諸佛之智母。十方佛土之說法之首。彌勒是諸佛長子。當來導師。乃至常精進。爲一切衆生不請之友。何時何處。得不弘通。乃至天龍八部。福力自在。王領世間者。常護助流通也。如予二千年末。適聞此經。作今願。當生者。豈亦非彼力乎。
　　阿彌陀經略記（終）













































































































