大正新脩大藏經第 49 冊 No. 2037 釋氏稽古略


　　No. 2037

　　釋氏稽古略序

　　吳興有大比丘。曰寶洲岸公。博學通古今。甞考釋氏事實上下數千載。年經而國緯著書一編。曰稽古手鑑。既又以為未備。復因其舊輯而廣之為稽古略。至正十四年秋九月。太原劉堯輔為之持其書。請於余為序以冠其編首。因取而閱之。蓋自有佛以來。凡名師大德之行業出處。以及塔廟之興壞。僧侶之眾寡。靡不具載。本之內典。參之諸史。旁及於傳記。而間以事之著顯者為之據。將以侈歷代之際遇而寓勸戒於其間。歲月先後。攷覈精審無所遺闕。可謂瞻且詳矣。然猶以略名之寶洲自謙也。竊甞怪夫佛之為教。自身毒萬里。遠至於中國。愈久益盛。根本深固而不可搖拔。其故何也。豈非扶植其教者代有其人與。若是編之所記。往往皆英偉魁傑之才。自重不屈。卓然有立。而使王公卿大夫向慕崇信奔走之不暇。則其扶植之功為何如。此師所以加之纂述表而出之之意也。傳之言曰。道不同不相為謀。佛氏之書非余之所學。余特嘉其聞見之博用心與力之。勒道雖不同而不可以不序。嗚呼觀其書而見其教之盛。知彼之扶植為有人。則亦可以有感也夫。

　　中山李桓序

　　大明嘉靖癸丑歲姑洗月甲申日句曲天王寺後學沙門　昌腹　重刊

　　余甞略涉三教之書。道雖不同而理則一。松江南禪寶洲岸公。博通古今考傳記。以釋氏出處之迹。褒集成書。凡四帙。名曰稽古略。夫稽古二字始於唐虞。其來尚矣。予恭守是邦。得觀寶洲以古史之說而名其書。備述佛祖西來之意。浩浩瀚瀚端有源委。嗚呼自非慧性通徹深蘊佛之奧者。孰能若是哉。後之學者。苟能以寶洲之心為心。何患不到見性成佛之境耶。噫。

　　至正乙未孟夏吉旦洛陽崔　(思誠)謹題

　　稽古略序

　　先師古今和尚承祖席之遺。主海潮寺凡二十有四年。興廢舉墜。宏暢宗風。四方來歸依者踵趾相接。咸豐壬子。先師謝事退休。傳之於清道。顧以根業淺薄。未能仰承付莂之重。復丁庚辛之難。寺燬於火。同治三年甲子。清道就舊址。結茅募緣。思為得尺得寸之計。辱海內檀越爭先佈捨。遂以次規復佛宇。增建禪堂。俾雲遊緇素得所棲息。清道不敢自詡其功能。實先師慈芘有以默相之也。復念寺眾群集。晨夕焚修。不有經典。如滅燭夜行。曷窺宗旨。而浙中五山十剎諸道場。備蒙列　聖寵頒　龍藏。悉付劫灰無一存者。光緒辛巳。銳意北行上書。政府達之　宸聽。得旨頒賜龍藏全部。儀衛副焉。敬謹捧歸建閣尊藏。以為山門之寶。時清道世臘已七十矣。朽鈍如昔。因退居別院。以承先師之遺意。重念先聖真言密諦。實儒者之經傳。景德傳鐙高僧聖僧列傳。佛祖通載諸書實。儒者之史鑑。名賢語錄箋疏。實儒者之子與集。禪宗漸頓即儒者之體用。四十二章經與中庸之澈上澈下同其功用。苟不潛心搜索。何以超入上乘。元至正初。覺岸禪師撰釋氏稽古略四卷。實竺典之叵編。吾人之寶筏。箸錄於四庫全書。而世少傳本。末學後世無從窺測。法徒寶藏此書。後附明僧大聞續略三卷。惜多損剝。復假錢塘丁氏八千卷樓藏本。斠勘精審。循翻雕古書之例。不更寫樣。以原書重付手民。敬列　欽定提要。辨之簡端。所以廣布　皇仁昭示來學。不學如清道者。藉得附名編末。實深幸焉。

　　光緒十二年太歲在丙戌四月八日衲清道謹識

　　國朝圖(本五運紀)

　　<<PIC>T49p0738_01.gif</PIC>

　　釋迦文佛宗派祖師授受圖略(本正宗記)

　　　　　　　　　　　　　　　　　　　　　　　　　　　　┌───────┐

　　　┌─優羅陀───┐　┌─淨飯王──┐┌─釋迦文佛─┘┌─摩訶男　　│

　　　└──────┐│　│　　　　　　││　　　　　　┌┤　　　　　　│

　　　┌─懿師摩──┘│　│　　　　　　└┤　　　　　　│└─阿那律　　│

　　　└──────┐│　│　斛飯王──┐└─難陀尊者　│　　　　　　　│

　　　　○大善生王─┘│　│　　　　　　└───────┘　　　　　　　│

　　　┌───────┘┌┤　　　　　　　　　　　　　　　　　　　　　　│

　　　└─瞿羅───┐　││　　　　　　┌───────┐┌─跋提尊者　│

　　　┌──────┘　││　甘露飯王─┘┌─調達　　　││　　　　　　│

　　　└─尼浮羅──┐　││　　　　　　┌┤　　　　　　└┤　提沙尊者　│

　　　┌──────┘　││　　　　　　││　　　　　　　│　　　　　　│

　　　└─師子頰────┘└─白飯王──┘└─阿難尊者　　└─甘露味女　│

　　┌─────────────────────────────────┘

　　└　一祖摩訶迦葉尊者　　　　　　二祖阿難尊者　　　　　　　三祖商那和修尊者　　　　　　四祖優波毱多尊者

　　　　五祖提多迦尊者　　　　　　　六祖彌遮迦尊者　　　　　　七祖婆須密尊者　　　　　　　八祖佛陀難提尊者

　　　　九祖伏馱蜜多尊者　　　　　　十祖脇尊者　　　　　 十一祖富那夜奢尊者　　　　　十二祖馬鳴大士

　　　　十三祖迦毘羅大士　　　　　　(台宗初祖)十四祖龍樹大士　十五祖迦那提婆大士　　　　　十六祖羅睺羅多大士

　　　　十七祖僧迦難提大士　　　　　十八祖伽耶含多大士　　十九祖鳩摩羅多大士　　　　　二十祖闍夜多大士

　　　　二十一祖婆修盤頭大士　　　　二十二祖摩那羅大士　　　　二十三祖鶴勒那大士　　　　　二十四祖師子尊者

　　　　二十五祖婆舍斯多尊者　　　　二十六祖不如蜜多尊者　　　二十七祖般若多羅尊者　　　　二十八祖菩提達磨尊者

　　　　二十九祖(東土二祖)慧可尊者　三十祖(東土三祖)僧粲尊者　三十一祖(東土四祖)道信尊者　三十二祖(東土五祖)弘忍尊者

　　　　三十三祖(東土六祖)慧能尊者────────────────────────────────────────┐

　　　┌─────────────────────────────────────────────────────┘

　　　│　　　　　　┌───────────┐

　　　│┌─南嶽讓─┘┌────龍潭信─┐　└─────馬祖一─┐　　┌────趙州諗　　　　　┌────大溈忠─┐

　　　└┤　　　　　　│　　┌─────┘　　　　┌──────┘　　│　　　　　　　　　　　　│　　┌─────┘

　　　　└─青原思─┐│　　└─德山鑒─┐　　　　│┌─南泉願────┘┌───汾陽昭─┐　　　│　　└─普庵肅

　　　　┌─────┘│　　┌─────┘　　　　└┤　　　　　　　　　│　┌─────┘　　　│

　　　　└─石頭遷─┐│　　└─雪峯存 ─┐　　└─百丈海─┐　　　│　└─石霜圓─┐　　　│┌───應庵華─┐

　　　┌──────┘│┌──────────┘┌───────┘　　　│　┌─────┘　　　││　┌─────┘

　　　│┌─天皇悟──┘│┌─○雲門偃─┐　　　│┌──黃蘗運 ─┐│　└─楊岐會─┐　　　││　└─密庵傑─┐

　　　└┤　　　　　　　││┌─────┘　　　└┤　　　　　　　　　││　┌─────┘　　　││　┌─────┘

　　　　└─藥山儼─┐　││└─巴陵鑒─┐　　　　└─○大溈祐─┐　　││　└─白雲端─┐　　　││　└─靈隱岳

　　┌───────┘　└┤┌─────┘　　　　　┌─────┘　　││┌──────┘　　　││

　　│┌──船子誠─┐　　│└─雙泉寬　　　　　　　└─仰山寂─┐　　│││┌─五祖演───┐　││　┌─天童全

　　││┌─────┘　　│　　　　　　　　　　　　┌─────┘　　││└┤　　　　　　　│　││　│

　　││└─夾山會─┐　　└──玄沙備─┐　　　　　└─南塔涌　　　　││　└─瑯瑘覺 │　││　│　育王光

　　└┤┌─────┘　　　┌─────┘　　　　┌─────────┘│┌────────┘　││　│

　　　│└─上藍超　　　　　└─羅漢琛─┐　　　　└─○臨濟玄─┐　　　││┌─佛眼遠─────┘│　│　東林顏

　　　│　　　　　　　　　┌──────┘　　　　　┌─────┘　　　│││　　　　　　　　　　│　│

　　　└──雲巖晟─┐　　└─○法眼益─┐　　　　　└─興化獎─┐　　　│└┤　佛果勤─┐　　　　│┌┤　大禪明

　　　┌──────┘　　┌──────┘　　　　　┌─────┘　　　│　│　　　　　│　　　　│││

　　　└─○洞山价─┐　　│┌─天台韶─┐　　　　　└─南院顒─┐　　　│　└─佛鑑懃　│　　　　│││　有○者

　　　　┌─────┘　　└┤　　　　　│　　　　　┌─────┘　　　│┌──────┘　　　　│││

　　　　└─曹山寂─┐　　　└─永明潛　│　　　　　└─風穴沼─┐　　　││┌─虎丘隆──────┘││　禪分五

　　　　┌─────┘　　　┌─────┘　　　　　┌─────┘　　　│└┤　　　　　　　　　　　││

　　　　└─鹿門真　　　　　└─永明壽　　　　　　　└─首山念─────┘　└─大慧杲───────┘└─宗之始

釋氏稽古略

　　烏程職里寶相比丘釋　覺岸　寶洲(編集再治)

　　三皇

　　太昊庖犧氏

　　風姓。以木德王。都宛丘(今汴梁路陳州郡名淮陽。禹貢豫州之域)。上古之人捕逐禽獸。食肉衣皮難以致之。太昊教民作網罟。以佃以漁豢養六畜。且以犧牲享神祇故。曰庖犧氏。後世曰伏犧氏。始畫八卦造書契。由是文籍生焉。以龍紀官。在位一百一十六年。易曰。伏犧刳木為舟。剡木為楫。琴操曰。伏犧作琴修身理性。反其天真也。通曆曰。伏犧作二十五絃之瑟。以制婚姻之禮。圖經曰。庖犧生陝西鞏昌路秦州成紀縣。母曰華胥。禹貢雍州之域也。晉寧路河中府霍州有伏牛臺。伏犧伏牛乘馬之所。女媧墓在焉(冀州之域)淮西廬州有女媧古廟。

　　女媧氏　共工氏　大庭氏　柏皇氏　中皇氏　栗陸氏　驪連氏　赫胥氏　尊盧氏　混沌氏　昊英氏　朱襄氏　葛天氏　陰康氏　無懷氏

　　宋哲宗元祐五年二月。諸葛深紹運圖曰。已上十五氏。合一萬七千七百八十七年。

　　社稷神　風俗通曰。共工氏之子曰修。好遠遊。舟車所至。足跡所達。靡不窮覽。故祀以為社神。左傳曰。共工氏有子曰勾龍氏。平水土故祀以社。禮記曰。共工氏之霸九州也。其子曰后土。能平九州。故祀以為社。又厲山氏之有天下也。其子柱能植五穀。故祀以為稷。蔡邕獨斷曰。周棄播殖百穀。以稷為百穀之長。因以稷名。其神棄周后稷也。

　　炎帝神農氏

　　姜姓。繼伏犧氏。王火德。都魯。今東平路禹貢兗州之域。時人茹草飲水。食木實肉禽獸。多疾病。炎帝求可食之物。教以火食。時天雨粟。乃教民播種五穀。作陶治斤斧耒耜鋤鎒。以墾草莽。而五穀興故曰神農氏。又甞百草。一日遇七十毒。以一人不足為養。日中為市乃通有無。以火紀官。在位一百二十年。桓譚新論曰。神農氏削桐為琴。繩絲為弦。以通神明之德。廣雅曰。神農氏琴長三尺六寸。上有五弦。曰宮商角徵羽。周文王增二弦。曰少宮少商也。

　　帝承　帝臨　帝明　帝宣　帝釐　帝哀　帝榆　帝岡　已上八帝皆神農氏。合五百一十年。末年諸侯相伐。歸之黃帝。

　　黃帝有熊氏

　　公孫姓。軒轅名。有熊國君少典之子。神農氏為天子。諸侯相侵伐。神農氏弗能征。諸侯侵陵。最彊暴者惟蚩尤。軒轅修德治兵。與炎帝氏戰而勝之。擒蚩尤於涿鹿殺之(今大都路涿州郡名范陽豫域)。於是諸侯咸歸軒轅。推軒轅代神農氏為天子。黃帝元年丁亥始立制度。天下不順者從而征之。其土地東至于海。西至于崆峒(今甘肅省肅州路雍州域)。南至于海。北逐獯鬻。邑於涿鹿之阿。遷徙無常。以兵師為營衛。以雲紀官。有土德之瑞。舉風后力牧犬山稽常先大鴻得六相。而天地治神明至。帝受河圖。見日月星辰之象。於是始有星官之書。命大撓探五行之情。占斗綱所建。於是始作甲子。命容成造曆。命隷首作算數。命伶倫造律呂。命車區占星氣。容成兼而總之。為文章以表貴賤。作舟車以濟不通。畫野分州得百里之國萬區。八家為井。井一為隣。隣三為朋。朋三為里。里五為邑。邑十為都。都十為師。師十為州。設左右大監。監於萬國。舉封禪之禮。作咸池之樂遠夷之國莫不入貢。黃帝二十五子。得姓者十四人。為十二姓。姬酉祁已縢箴任荀僖姞儇休。正妃二子一曰玄囂二曰昌意。皆得為諸侯。黃帝崩。人以為僊去。帝在位一百一十年(史記)。皇甫謐曰。黃帝生陝西鞏昌路秦州壽丘。塚在寧州橋山(雍州之域)。黃帝上昇之地鼎湖(今淅東道處州路仙都山陽域)。蚩尤塚(今東平路闞鄉)高七丈。民常十月祀之。有赤氣出。如疋絳帛。民名為蚩尤旗。

　　易乾鑿度曰。昔燧人氏仰觀斗極以定方名。庖犧因之而畫八卦。黃帝受命。使大撓造甲子。容成次曆數。五行九宮之說自此而興。故說卦云。陽數九者。立天之道曰陰與陽陰。二陽一則天有三焉。立地之道曰柔與剛。柔二剛一則地亦有三焉。立人之道曰仁與義。義二仁一則人亦有三焉。三三合九。陰陽相包以成萬物。

　　指南車　黃帝蚩尤戰。蚩尤為大霧。軍士皆迷。黃帝作指南車以示四方。遂擒蚩尤殺之　有熊國　今河南新鄭是也(史記)。

　　五帝

　　少昊金天氏

　　巳姓。黃帝子。字青陽。王金德。都窮桑(今濟寧路兗州曲阜)。有鳳凰之瑞。因之以鳥紀官。在位八十四年。壽終一百歲。

　　顓頊高陽氏

　　昌意之子。黃帝孫也。以水德。都帝丘(今東昌路濮州兗域)。生八才子。謂之八凱。少昊氏之衰。人民雜糅。民瀆于祀。祭享無度。帝平九黎之亂。神人不雜。無相侵瀆。作曆以孟春為元。故帝為曆宗也。土地東至蟠木。西至流沙。南至交趾。北至幽陵(今燕京也)在位七十八年。海外經曰。東海中有山名曰度索。上有大桃樹。屈蟠三千里。地里誌曰。流沙在甘肅省甘州路。郡名張掖。

　　帝嚳高辛氏

　　蟜極之子。黃帝曾孫也。王木德。都西毫(今河南府路偃師縣也。古洛州像域)。帝生而神聖。自言其名。順天之義。知民之急。仁而威。惠而信。取天地之財而節用之。撫教萬民而利誨之。推日月而迎送之。明鬼神而敬事之。日月所照。風雨所至。莫不服從。生八才子謂之八元。在位七十年。壽終一百五歲。崩葬今大名路開州秋山(兗冀二州之域)。子摯(音至)立在位九年。而不善。禪于唐侯(堯也)。

　　帝堯陶唐氏

　　帝嚳子。摯之弟也。摯立封堯為陶侯。改封唐故曰陶唐氏。伊祁姓也。堯既受摯禪。以火德。都平陽(今晉寧路冀州之域)。茅茨不剪。土階三尺蓂莢生于庭蓂草也。一日生一莢。至十五日成十五莢。十六日落一莢。至三十日落而盡(月小連落二莢)。更生更落。帝自奉甚薄。賦役甚寡是時有大風猰(苦八反)㺄(音俞)封豨(胡鬼反)脩蛇。皆為民害。帝乃使羿繳大風於青丘之澤(東方澤名)殺猰㺄。斷脩蛇於洞庭。擒封豨於桑林。民乃悅。洪水為災。四岳舉鯀(禹之父也)。治水九年弗成。帝之子丹朱不肖求賢德可以遜位者。群臣舉舜。帝以二女妻舜。歷試諸難。納于大麓(今順德路)。烈風雷雨不迷。使之攝位。又二十八年帝崩。堯在位通舜攝共九十八年。壽一百九十八歲。堯作樂曰大章。舜避堯之子丹朱於河南(今汴梁地)。天下朝覲訟獄者不歸丹朱而歸舜。舜乃即天子位(史記)　書堯典曰放勳。蔡氏沈曰。放勳者總言堯之德業也。

　　帝舜有虞氏

　　曰重華。稱都君。黃帝八代孫。黃帝生昌意。昌意生顓頊。顓頊生窮蟬。窮蟬生康敬。康敬生句芒。句芒生蟜牛。蟜牛生瞽瞍。瞽瞍生舜。姚姓。舜母死。繼母生象。父母及象。常欲殺舜。舜盡孝悌之道事父母。待其弟尤恭。耕於歷山(河東)。漁於雷澤(兗州)。陶於河濱(今濟陰定陶西南陶丘亭)。所居成聚。二年成邑。三年成都。二十以孝聞。年三十堯以二女妻之。將遜以位。舜舉高陽氏高辛氏之子八凱八元。凱主后土。元布五教於四方。堯於是使舜攝位。帝鴻氏有不才子。號曰渾沌。驩兜也。少皡氏有不才子。號曰窮奇。共工氏顓頊氏有不才子。號曰檮杌。鯀也。縉雲氏有不才子。號曰饕餮。三苗也。是謂四凶。仕於堯。堯未能去。舜皆投諸四裔。舉禹以治水。舜攝堯位二十八年。堯崩舜即天子位。以土德王。都蒲阪(今晉寧路河中府也)。彈五弦琴歌南風。璇璣玉衡以齊七政。正曆數閏餘成歲。作樂曰九韶。苗民逆命。敷之德舞干羽于兩階七旬。有苗來格。子商均不肖。舜薦禹於天。使之代己位。在位五十年。南巡狩崩于蒼梧之野(今廣西道梧州路郡名蒼梧荊州域)。壽一百一十歲。禹避舜之子商均於陽城。天下之人不歸商均而歸禹。禹遂即天子位。國號夏　舜欲造漆器。遇諫而止(又見唐太宗貞觀十七年)。

　　瑞誕　大星如虹下流。華渚女節感而生少皡(史記)。有星如虹感女樞而生顓帝(書疏)。舜母感大虹而生舜(帝王世紀)。

　　少皡之前。天下之號象其德。顓頊以來。天下之號因其名。若高陽高辛。皆所興之地。

　　宋神宗元豐三年。祕書丞劉恕字道原著外紀曰。六經惟春秋及易彖象文言說封序卦雜卦仲尼所作。詩書仲尼所刪定。皆不稱三皇五帝三王。易下繫曰。古者包犧氏之王天下也。包犧氏沒神農氏作。神農氏沒黃帝堯舜氏作。繼世更王而無三五之數。或以包犧至舜為五帝。孔子未甞道。學者不可附會臆說也。管子稱。明一者皇。察道者帝。通德者王。謀得兵勝者霸。孔頴達曰。管子書或是後人所錄。非本書也。莊子列子皆寓言誕妄。秦漢學者宗其文辭論議。故競稱三皇五帝。而不知古無其人。仲尼未甞道也。梁武帝以伏犧神農燧人為三皇。黃帝少皡帝嚳帝摯帝堯為五帝。舜非三王。亦非五帝。與三王為四代其指不通。歷世紛紛莫知定論也。太史公曰。學者多稱五帝尚矣。然尚書獨載堯以來。而百家言黃帝。其文不雅馴。薦紳先生難言之。孔子所傳。宰予問五帝德及帝繫姓。儒者或不傳。余甞西至崆峒。北過涿鹿。東漸於海。南浮江淮矣。至長老皆各往往稱黃帝堯舜之處。風教固殊焉。總之不離古文者近是。索隱曰。古文即帝德帝繫二書也近是。聖人之語子觀春秋國語其發明五帝德帝繫姓章矣。顧第弗深考。其所表見皆不虛。書缺有間矣。其軼乃時時見於他說。非好學深思心知其意。固難為淺見寡聞道也。余并論次擇其言尤雅者。故著為本紀書首。

　　夏帝禹王啟太康仲康王相少康王杼王槐王芒王泄不降王扃王廑王孔甲王皐王發履癸(桀也)

　　帝禹

　　姓姒氏。黃帝之孫。顓頊生鯀。鯀生禹。當堯之時洪水滔天。堯命鯀治水無功殛之死。舜攝位舉禹續父業。勞身焦思。居外十三年。過家之門不入。陸行乘車。水行乘船。泥行乘橇(充苪反)。山行乘梮(拘玉反)。行相地所有以貢及山川之便利。於是水害皆息。九州攸同。四隩可居。堯於是錫禹玄圭。告其成功。舜即正位。使禹為司空。以宅百揆。天錫洪範九疇。彝倫攸敘。天與禹洛出書。神龜負文列于背。有數至于九。禹遂因而第之以成九類。舜之子商均不肖。舜薦禹於天使代己位。舜崩。天下之人不歸商均而歸禹。禹即天子位。國號夏。以金德都韓。今汴梁路鈞州陽翟也。豫域仍有虞以建寅月為歲首。十寸為尺。色尚黑。牲用玄。以黑為徽號。作樂曰大夏。夏大也。言能大堯舜之德也。懸鐘鼓磬鐸鞀(音挑)而以待四方之士。曰教寡人以道者擊鼓。諭以義者擊鐘。告以事者振鐸。語以憂者擊磬。有獄訟者搖鞀。初舜分天下為十二州。禹復為九州。收天下美銅鑄為九鼎。以象九州。昔黃帝作車。少皡加牛。奚仲加馬。禹命奚仲為車。正建旌旗斿旐。以別尊卑等級。古有醴酪。禹時儀狄作酒。禹飲而甘之。遂疎儀狄絕旨酒曰。後世必有以酒亡國者。禹任皐陶益以國政。禹娶塗山氏女生子啟。禹南巡狩會諸侯于塗山。承唐虞之盛。執玉帛者萬國。又致于會稽。防風氏後至。禹戮之。有典則以貽子孫。禹甞薦益於天。七年禹崩。在位九年。壽一百歲。益避位於箕山。天下之人不歸益而歸啟。啟乃即天子位　文命蔡沈曰。即禹貢所謂東漸西被朔南暨聲教者是也。

　　神龜出洛。今河東山西道懷孟路孟州之孟津。周武王伐紂。師會盟津者是也。冀域塗山氏之國。今淮西安豐路臨濠府會稽。今浙東道越州紹興路也。並揚域禹崩于會稽橇。孟康云。形如箕行泥上。梮謂以鐵為。如錐頭長半寸。施之履下。上山不跌。

　　王啟

　　禹之子。母塗山氏女。在位十年崩。

　　太康

　　啟子荒逸畋獵洛水之表。十旬弗歸。有窮后羿因民之困距之於河。厥弟五人作歌以怨之。尚書也。在位三十年。失國不得歸。后羿立太康之弟仲康。

　　仲康

　　太康弟。羿立之。微弱義和湎淫。政出于羿。在位十四年。

　　王相

　　仲康子。為羿所逐失國居商丘。今河南府路歸德府也。依同姓斟灌斟鄩氏。羿自立號有窮。后羿自鉏遷于窮石。因夏氏代夏政。不修民事淫于原獸。棄賢不用。信用伯明氏之讒子寒浞。行媚于內。施賂于外。愚弄其民。復愚於羿。羿趨田家。眾殺羿而烹之。以食其子。其子不忍食殺于窮門。羿在位八年。寒浞因羿室。不改有窮之號。生澆及豷。浞使澆殺斟灌氏及斟鄩氏滅夏王相。相后乃有仍國君之女方娠。逃自竇歸于有仍生少康。浞處澆于過。處豷于戈。少康既長為仍牧正。澆求之。逃奔有虞為庖正。虞君妻以二姚。而邑諸綸有田一成(十里也)。有眾一旅(五百人也)。布德收夏眾。有夏遺臣曰靡自有鬲氏。收二國之餘民以滅浞。而立少康。少康使其臣女艾滅澆于過。使其子季杼滅豷于戈。有窮遂亡。浞在位三十二年。史記司馬貞索隱曰。左傳魏莊子曰。帝相既被篡殺。中間經羿浞二氏。蓋三數十年而此紀總不言之。直云帝相崩少康立。疎略之甚。相在位二十八年。

　　少康

　　帝相子滅浞還舊都復禹之跡。夏道復興民安。在位二十一年。

　　越

　　少康封少子無餘於會稽。號曰於越。自後二十世。周敬王時勾踐稱王。與吳王戰敗吳於㰎李(今淅西道嘉興路秀州也。揚域)。復滅吳吳敗越於夫椒(吳郡太湖中椒山也)。勾踐用臣范蠡大夫種等謀計。周元王三年遂乃滅吳。越後為楚所併(圖經)。

　　勾踐世家　史記曰。夏后帝少康封庶子於會稽。以奉守禹之祀。文身斷髮。披草萊而邑焉。後二十餘世至允常。允常之時與吳王闔廬戰而想怨伐。允常卒子勾踐立。是為越王。元年吳王闔廬聞允常死。方興師伐越。越王勾踐襲擊吳師。吳師敗於㰎李。射傷吳王闔廬(杜預曰。吳郡嘉興縣南有㰎李城)。闔廬且死。告其子夫差曰。必毋忘越。三年勾踐聞吳王夫差日夜勒兵。且以報越。越欲先吳未發往伐之。范蠡諫曰不可。臣聞兵者凶器也。戰者逆德也。爭者事之末也。陰謀逆德好用凶器。試身於所末上帝禁之。行者不利。越王曰。吾已決之矣。遂興師。吳王聞之悉發精兵擊越。敗之夫椒(杜預曰。夫椒在吳郡吳縣太湖中椒山是也)。越王乃以餘兵五千人保棲於會稽(杜預曰。上會稽山也)。吳王追而圍之。越王謂范蠡曰。以不聽子故至於此。為之奈何。蠡對曰。持滿者與天(韋昭曰。與天法天也。天道盈而不溢)。定傾者與人(虞翻曰。人道尚謙卑以自牧)。節事者以地(韋昭曰。時不至不可彊生。事不究不可彊成)。卑辭厚禮以遺之不許而身與之市(韋昭曰。市利也。謂委管籥屬國家以身隨之)勾踐曰諾。乃令大夫種行成於吳。膝行頓首曰。君王亡臣勾踐使陪臣種敢告下執事。勾踐請為臣妻為妾。吳王將許之。子胥言於吳王曰。天以越賜吳勿許也。種還以報勾踐。勾踐欲殺妻子燔寶器觸戰以死。種止勾踐曰。夫吳太宰噽貪。可誘以利請行告之。於是勾踐乃以美女寶器令種間獻吳太宰噽。噽受乃見大夫種於吳王。種頓首言。曰願大王赦勾踐之罪。盡入其寶器。不幸不赦。勾踐將盡殺其妻子燔其寶器。悉五千人觸戰必有當也。噽因說吳王曰。越以服為臣。若將赦之此國之利也。吳王將許之。子胥進諫曰。今不滅越後必悔之。勾踐賢君。種蠡良臣。若反國將為亂。吳王弗聽。卒赦越罷兵而歸。勾踐之困會稽也。喟然嘆曰。吾終於此乎。種曰湯繫夏臺。文王囚羑里。晉重耳犇翟。齊小白犇莒。其卒王霸。由是觀之。何遽不為福乎。吳既赦越。越王勾踐反國。乃苦身焦思置膽於坐。坐臥則仰膽。飲食亦嘗膽也。曰汝忘會稽之恥邪。身自耕作。夫人自織。食不如肉。衣不重裘。折節下賢人。厚遇賓客。振貧弔死。與百姓同其勞。欲使范蠡治國政。蠡對曰。兵甲之事。種不如蠡。鎮撫國家親院百姓。蠡不如種。於是舉國政屬大夫種。而使范蠡與大夫柘稽行成為質於吳。二歲而吳歸蠡。勾踐自會稽歸七年。拊循其士民。士民欲用以報吳。大夫逢同諫曰。國新流亡。今乃復殷給繕飾備利吳必懼。懼則難必至。且鷙鳥之擊也必匿其形。今夫吳兵加齊晉。怨深於楚越。名高天下。實害周室。德少而功多。必淫自矜。為越計莫若結齊親楚附晉以厚吳。吳之志廣必輕戰是。我連其權三國伐之。越承其弊可克也。勾踐曰善。居二年。吳王將伐齊。子胥諫曰。未可。臣聞勾踐食不重味。與百姓同苦樂。此人不死必為國患。吳有越腹心之疾。齊與吳疥㿅也。願王釋齊先越。吳王弗聽。遂伐齊敗之艾陵。虜齊高國以歸讓子胥。子胥曰。王毋喜。王怒。子胥欲自殺。王聞而止之。越大夫種曰。臣觀吳王政驕矣。請試甞之貸粟以卜其事請貸。吳王欲與。子胥諫勿與。王遂與之。越乃私喜。子胥言曰。王不聽諫。後三年吳其墟乎。太宰噽聞之乃數與子胥爭越議。因讒子胥曰。伍員貌忠而實忍人。其父兄不顧。安能顧王。王前欲伐齊。員彊諫已而有功用是反怨王。王不備伍員。員必為亂。與逢同共謀讒之王。王始不從。乃使子胥於齊。聞其託子於鮑氏。王乃大怒曰。伍員果欺寡人欲反。使人賜子胥屬鏤劒以自殺。子胥大笑曰。我令而父霸。我又立若。若初欲分吳國半予我。我不受已。今若反以讒誅我。嗟乎嗟乎一人固不能獨立。報使者曰。必取吾眼置吳東門。以觀越兵入也。於是吳任噽政居三年。勾踐召范蠡曰。吳已殺子胥。導諛者眾可乎。對曰未可。至明年春。吳王北會諸侯於潢池。吳國精兵從王。惟獨老弱與太子留守。勾踐復問范蠡。蠡曰可矣。乃發習流二千教士四萬人君子六千人(韋昭曰。君子王所親近有志行者。猶吳所謂資良齊所謂士也。虞翻曰。言君養之如子)諸御千人伐吳。吳師敗遂殺吳太子。吳告急於王。王方會諸侯於潢池。懼天下聞之乃祕之。吳王已盟潢池。乃使人厚禮以請成越。越自度亦未能滅吳。乃與吳平。其後四年。越復伐吳。吳士民罷弊輕銳盡死於齊晉。而越大破吳。因而留圍之三年。吳師敗已。越遂復棲吳王於姑蘇之山。吳王使公孫雄(虞翻曰吳大夫)肉袒膝行而前請成越王曰。孤臣夫差敢布腹心。異曰甞得罪於會稽。夫差不敢逆命。得與君王成以歸。今君王舉玉趾而誅孤臣。孤臣惟命是聽意者亦欲如會稽之赦孤臣之罪乎。勾踐不忍欲許之。范蠡曰。會稽之事天以越賜吳。吳不取。今天以吳賜越。越其可逆天乎。且夫君王蚤朝晏罷非為吳耶。謀之二十二年。一旦而棄之可乎。且夫天與弗取反受其咎。伐柯者其則不遠。君忘會稽之厄乎。勾踐曰。吾欲聽子言。吾不忍其使者。范蠡乃鼓進兵曰。王已屬政於執事(虞翻曰。執事蠡自謂也)。使者去。不者且得罪。吳使者泣而去。勾踐憐之。乃使人謂吳王曰。吾置王甬東君百家(杜預曰。甬東會稽句章縣東海中州也)。吳王謝曰。吾老矣不能事君王。遂自殺乃蔽其面曰。吾無面以見子胥也。越王乃葬吳王。而誅太宰噽。勾踐已平吳。乃以兵北渡淮。與齊晉諸侯會於徐州。致貢於周。周元王使人賜勾踐胙命為伯。當是時越兵橫行於江淮東。諸侯畢賀號稱霸王。范蠡遂去自齊。遺大夫種書曰。蜚鳥盡良弓藏。狡兔死走狗烹。越王為人長頸鳥喙可與共患難不可與共樂。子何不去。種見書稱病不朝。人或讒種且作亂。越王乃賜種劒曰。子教寡人伐吳七術。寡人用其三而敗吳。其四在子。子為我從先王試之。種遂自殺。勾踐卒。子王鼫與立。又五世王無彊伐楚。楚威王伐越。殺王無彊就除(史記)。

　　王杼

　　少康子。在位十七年。

　　王槐

　　杼子。在位二十六年。

　　王芒

　　槐子。在位十八年。索隱曰。芒音亡。鄒誕生。音荒放反。

　　王泄

　　芒子。六夷服從。始加爵命之制。在位十七年。

　　王不降

　　泄子。在位五十九年。

　　王扃

　　不降弟。在位二十二年。

　　王廑

　　扃子。在位二十年。

　　王孔甲

　　廑子。不務修德。諸侯多叛。在位三十二年。

　　王皐

　　孔甲子。在位十一年。

　　王發

　　皐子。在位十三年。

　　王履癸

　　發子。是為桀。自孔甲以來。諸侯多叛。桀暴戾無道。百姓患之。伐有施氏娶其女妹喜寵之。桀自恃天命。指日曰。日亡吾乃亡。關龍逢黃圖陳諫桀殺之。湯使人哭之。桀怒囚湯於夏臺。既而釋之。湯修德。諸侯畏服。桀起九夷之師伐湯。九夷之師不至。伊尹佐湯伐桀于鳴條。今晉寧路解州。桀戰不勝。奔於三朡之國。湯又從而伐之。放於南巢而死。在位五十一年。夏氏亡。

　　右夏十七主合四百三十二年。天下歸商(史記註四百七十八年)。

　　按周禮自堯已前未有郡縣。舜巡五嶽始見州名。尚書禹貢已來方陳州號。春秋之時縣大郡小。以郡屬於縣。漢高已來以縣屬郡。典誥所明九州禹跡百郡秦并是也。

　　商帝湯外丙仲壬太甲沃丁大庚小甲雍己太戊仲丁外壬河亶甲祖乙祖辛沃甲祖丁南庚陽甲盤庚小辛小乙武丁祖庚祖甲廩辛庚丁武乙太丁帝乙受辛(紂也)

　　帝湯

　　黃帝之後。初帝嚳次妃簡狄。見玄鳥墮卵。取而吞之生契(音薛)。契仕事唐虞為司徒。教民有功封於商。賜姓子氏。契生昭明。昭明生相土。相土生昌若。昌若生曹圉。曹圉生冥。冥生振。振生微。微生報丁。報丁生報乙。報乙生報丙。報丙生主壬。主壬生主癸。主癸生天乙。是為成湯。為夏方伯。葛伯不祀仇餉。湯始征之。是時伊尹耕于有辛之野。湯使人以幣聘之。因說湯伐夏以救民之事。湯進伊尹于桀。桀不能用。伊尹復歸湯。桀之賢臣費昌亦歸於湯。湯出見張網四面。湯為解其三面。更其祝曰。欲左者左。欲右者右。欲高者高。欲下者下。不用命者入吾網。漢南諸侯聞之曰。湯德及禽獸。歸之者四十餘國。桀暴虐萬姓。伊尹相湯伐桀。費昌為御戰于鳴條(解州也)桀師敗績。湯放桀於南巢。諸侯大會。湯退就諸侯之位曰。天下惟有道者可以處之。可以治之。三讓。諸侯皆推湯。於是即天子位。以水德都亳(今河南府路偃師縣是也)。除桀之邪虐。以寬治民。民喜遠近歸之。改正朔。夏之前皆以建寅之月為正月。湯既革夏命。乃以建丑之月為正月。十二寸為尺。色尚白。牲用白。以白為徽號。服旱冠而縞衣。初置二相。以伊尹仲虺為之。作樂曰大濩。在位十三年崩。壽一百歲。太子太丁早卒。次子外丙立。

　　外丙

　　湯次子在位二年　古史考伊尹生於空桑。今汴梁路陳留有空桑故城是也。

　　仲壬

　　外丙弟在位四年。

　　太甲

　　湯太子太丁之子。既即位不明厥德。顛覆湯之典刑。伊尹放之桐宮(湯墓所也)。伊尹乃攝政當國以朝諸侯。太甲居桐三年。自怨自艾處仁遷義。伊尹乃以冕服奉太甲。復歸于亳。太甲增加修德。諸侯咸歸。保惠庶民。不敢侮鰥寡。號為太宗。在位三十三年。

　　沃丁

　　太甲子。在位二十九年。

　　太庚

　　沃丁弟。在位二十五年。

　　小甲

　　太庚子。在位三十六年。

　　雍己

　　小甲弟。商道寖衰。諸侯或不至。在位十四年。

　　太戊

　　雍己弟。以伊隲為相。亳有祥桑穀共生于朝一暮大拱大戊問於伊隲。隲曰。妖不勝德。君之政其有闕歟。太戊於是修先王之政。明養老之禮。早朝晏退。問疾弔喪。三日而祥枯死。三年遠方重譯。而至者七十六國。有賢臣巫咸臣扈等共輔佐之。商道復興。號稱中宗。在位七十五年。

　　仲丁

　　太戊子。亳都有河決之害遷于囂。藍夷為寇。仲丁征之。在位十二年　囂音敖(山名)有倉曰敖倉。汴梁路鄭州鴻溝在焉。

　　外壬

　　仲丁弟。在位五年。

　　河亶甲

　　外壬弟。囂有河決。遷都于相。在位十年商復衰相(河東山西道彰德路也。古相州郡名。郡冀州之域大名路滑州內黃縣有河亶甲所築之城。大名充冀二州之域)。

　　祖乙

　　河亶甲之子。相州河決。遷都子耿。商道復興。在位十九年　耿今晉寧路河中府古蒲州也冀域。

　　祖辛

　　祖乙子。在位十六年。

　　沃甲

　　祖辛弟。在位二十年。

　　祖丁

　　祖辛子。在位三十一年。

　　南庚

　　沃甲子。在位二十九年。

　　陽甲

　　南庚弟。自仲丁已來。子弟爭立。九世亂。諸侯莫朝。商復衰。在位八年。

　　盤庚

　　陽甲弟。商道寖衰。又有河決之害。復遷于亳。臣民怨遷。盤庚作書告諭之。行湯之政。商道復興。在位二十九年　改商曰殷。

　　小辛

　　盤庚弟。殷道又衰。在位二十二年。

　　小乙

　　小辛弟。自為太子時。備知民事艱難。在位二十一年。

　　武丁

　　小乙子。居喪三年不言。夢上帝賚以良弼。乃圖其形求於天下。得傅說於版築之間。命以為相。政事修舉三年。蠻夷編髮重譯來朝者六國。自是章服多用翟羽。鬼方無道。武丁伐之。三年乃克。殷道復興。號為高宗。在位五十九年。

　　鬼方。契(音乞)丹也。鮮卑(山名)之遺種。北狄之國號。居黃水之南黃龍江之北。在秦漢曰匈奴。在隋唐曰突厥(音)。漢書音義。夏曰獯鬻。商曰鬼方周曰玁狁。

　　祖庚

　　武丁子。在位十七年。

　　祖甲

　　祖庚弟。殷復衰在位十七年。

　　廩辛

　　祖甲子。在位六年。

　　庚丁

　　祖甲次子。在位二十三年。

　　武乙

　　庚丁子。時東夷寖盛。分遷海岱。在位五年。獵於河渭之間被震崩　遷都朝歌。今山西衛輝路冀域。

　　太丁

　　武乙子。在位十四年。時周公季伐戎羌克之。太丁命公季為牧師(官名)。即周祖王季也。

　　帝乙

　　太丁子。殷益衰。在位四十七年。帝乙之妾有子。長曰微子啟。次曰中衍。季曰受德紂也。母為后。紂尚幼。帝乙及后欲立啟為太子。太史據法爭之曰。有妻之子不可立妾之子。乃立紂。

　　受德

　　紂也。帝乙之子。一名辛。都朝歌。漢曰殷都。即牧野之墟(今山西衛輝路冀州之域)紂伐有蘇氏。獲其女妲已嬖之。惟其言是從。比干諫之。紂怒剖比干。紂始為象箸。箕子嘆曰。彼為象箸。必不盛以土簋。將為犀玉之杯。玉杯象箸必不羹菽藿衣短褐而舍於茅茨之下。則錦衣九重高臺廣室稱此。以求天下不足矣。遠方珍奇之物。輿馬宮至之漸。自此而始。故吾畏其卒也。紂以周侯昌及九侯鄂侯為三公。九侯進女於紂。女以禮自閑。紂不喜殺之醢九侯鄂侯爭之併殺鄂侯周侯聞之歎息崇侯虎因而譖昌於紂。紂乃囚昌於羑里(今彰德路冀州之域)。閎夭散宜生之徒患之乃求有莘氏之美女驪戎之文馬有熊之尤駟及珍怪奇物因殷嬖臣費仲而獻之。紂大說。乃赦昌授昌曰西伯。賜弓矢斧鉞。使西伯得征伐。西伯行政善。諸侯來歸之。昌受西伯之命凡九年卒。又二年昌之子發會諸侯盟津伐紂。紂戰不勝。入登鹿臺之上。衣珠玉自燔。在位三十四年。殷亡。

　　右商三十主合六百二十八年天下歸周。

　　周

　　劉恕周外紀曰。文武其先祖后稷名棄。其母有邰(音台)氏女曰姜原。為帝嚳元妃。出野見巨人跡。說而踐之。而身動如孕者。居期而生子。以為不祥。棄之隘巷。馬牛辟之不踐。徙置林中。多人遷之。又棄於渠中水上。飛鳥以翼覆之。姜原以為神。遂收養長之。初因棄之故曰棄。好耕農相地之宜穀者稼穡焉。民皆法則之。帝堯聞之舉為農師。天下得其利有功封於邰。號曰后稷。別姓姬氏。后稷卒不窟立。不窟卒子鞠立。鞠卒子公劉立。公劉雖在戎狄之間。復修后稷之業。百姓懷之。多從而保焉。周道之興。實由此。始公劉卒子慶節立國於豳(今陔西路佛州)。慶節卒子皇僕立。皇僕卒子羌弗立。羌弗卒子毀隃(容朱切)立。毀隃卒子公非立。公非卒子高圉立。高圉卒子亞圉立。亞圉卒子公叔祖立。公叔祖卒子古公亶父立(大王也)。古公亶父復修后稷公劉之業。積德行義。國人戴之。獯鬻戎狄攻焉。古公遂去豳。渡漆水踰梁山。止於岐山之下(山在扶風。今陝西風翔府)。豳人舉國扶老携弱。歸古公於岐下(皇甫諡曰。邑於周地故始改國曰周)。古公有長子曰太伯。次曰虞仲。其妃大姜生少子曰季歷。季歷娶太任皆賢婦人。太任生子曰昌。昌生有聖瑞。太伯虞仲知古公欲立季歷以傳昌。乃亡如荊蠻。文身斷髮以讓季歷。古公卒子季歷立。季歷篤於仁義。諸侯順之。王季卒子昌立(西伯)。(西伯昌文王也)武王成王康王昭王穆王共王懿王孝王夷王厲王共和宣王幽王(擕王)平王桓王莊王僖王惠王襄王頃王𭅕王定王簡王靈王景王(悼王)敬王元王貞定王(涼生思王)考王威烈王安王烈王顯王慎靚王赧王

　　文王

　　姬姓昌名。受殷命為西伯。凡九年卒。壽九十七歲。高辛氏之後也。伯夷叔齊者孤竹君之子。讓國不仕。聞西伯善養老歸焉。太顛閑夭散宜生鬻子辛甲之徒皆歸之。呂望年八十餘釣渭水。西伯獵載之歸。尊為太公。虞苪爭田質於西伯。入境見耕者讓畔行者讓路。慚而還。以所爭之田讓而不取。漢南諸侯聞而歸者四十餘國。西伯卒子發嗣位。

　　孤竹君之國今遼西之地周封箕子於朝鮮者是也隷遼陽省古肅慎地。

　　武王

　　諱發。西伯昌之子。既嗣位。以太公望為師。以弟周公且為輔。召公奭畢公高皆左右東觀(音貫)。兵至于盟(音孟)津(今懷孟路孟州)。諸侯不期而會者八百。皆曰紂可伐矣。武王曰未也。乃還師而歸。居二年紂暴虐滋甚。殺王子比干囚箕子。紂之兄微子乃抱其樂器而犇(音奔)周。於是武王遍告諸侯曰。殷有重罪不可以不伐。乃東伐紂。十二月戊午師畢渡盟津。諸侯咸會陳師牧野(即紂之都今河東山西道衛輝路也)。紂發兵七十萬人拒武王。眾倒戈無戰心而潰。紂乃登於鹿臺之上。衣其珠玉。自燔於火而死。武王斬紂頭。懸大白之旗。於時諸侯尊武王為天子。己卯武王元年殷初定。乃使其弟管叔鮮蔡叔度相紂之子武庚治殷。命召公奭釋箕子之囚。畢公釋百姓之囚。表商容之間。命南宮括散鹿臺之財。發鉅橋(今廣平路)之粟。以拯貧弱氓隷。命閎夭封比干之墓(衛輝路庸城也)。命宗祝饗祠于軍。乃罷兵西歸。武王追思先聖。褒封神農之後於焦(今亳州)。黃帝之後於祝。帝堯之後於蘇(隷幽州)。帝舜之後於陳。大禹之後於杞。封功臣謀士。師尚父為首於營丘曰齊。周公於曲阜曰魯。召公於薊曰北燕。畢公高於畢。弟叔鮮於管(鄭州)叔度於蔡。叔振鐸於曹。叔武於郕。叔處於霍。康叔封衛。聃季載皆少未封。制天下立七十一國。封兄弟之國十有五人。姬姓之國四十人。改正朔以建子月為正月。色尚青。服以冕。王木德。以居鎬。武王問箕子。以天道作洪範(尚書篇名)。封箕子於朝鮮(今遼西地)。而不臣也。餘各以次受封。武王將營居於洛邑。縱馬於華山之陽。放牛於桃林之野(河南府路陝西)。偃干戈振兵釋旅。王二年有疾。周公為壇告太王王季文王。請代武王之死。武王遷都於鄗。文王之廟在酆(並今陝西安西路也)。武王作樂曰大武。在位七年。壽九十三。初舜肇十二州以冀州南北廣大分燕北地為幽州夏殷併幽為冀。周襄王二十八年。北燕伯朝晉稱北燕。蓋有南燕故也。堯之後其南燕乎。北燕姬姓召公之後也。南燕姞姓后稷妃家也。

　　詩　初殷紂命西伯昌典治南國。江漢汝旁之諸侯作邑於酆。西伯命岐邦周召之地。為周公旦召公奭之采地。至武王定天下。巡狩述職陳誦諸侯之詩。以觀民風。得周召二公之德教尤純。屬之太師。分而國之。曰周南國風召南國風。周公作樂。用之鄉人焉。用之邦國焉。

　　文王時詩三十六篇。

　　周南　十一篇。關睢葛覃卷耳樛木螽斯桃夭兔罝芣苜漢廣汝墳麟之趾。

　　召南　十二篇。鵲巢采蘩草蟲采蘋行露羔羊殷其雷標有梅小星江有氾野有死麕騶虞。

　　小雅　八篇。鹿鳴四牡皇皇者華伐水天保采薇出車杈杜。

　　大雅　五篇。棫樸思齊皇矣靈臺旱麓。

　　武王時詩六篇。

　　召南　二篇。甘棠何彼穠矣。

　　小雅　四篇。魚麗南陔白華華黍。

　　頌　四篇。時邁桓賚般。

　　陳

　　帝舜之後虞幕裔孫閼父之子胡公滿。武王克殷。以元女太姬妻之封諸陳。賜姓媯氏。媯蕩是也。國陳(今汴梁路陳州)。自滿五世至慎公年不可考。慎公圉成之子幽公立而後可紀。二十四君。合六百四十五年。始武王元年己卯終敬王四十二年癸亥。周共和元年　陳幽公寧十四年共和十一年　僖公孝元年宣王三十三年　武公靈元年幽王□年　夷公說元年幽王五年　平公燮元年平王十七年　文公圉元年平王二十三年　桓公鮑元年桓王十四年　厲公佗元年桓王二十四年　利公躍元年莊公楚元年莊王五年　宣公杵臼元年襄王五年　穆公欵元年襄王二十一年　共公朔元年頃王六年　靈公平國元年定王九年　成公午元年靈王四年　哀公弱元年景王三十六年　惠公吾元年敬王十五年　懷公柳元年敬王十九年　閔公越元年敬王四十二年　陳為楚滅

　　齊

　　太公望生冀州。其先出於神農氏。甞為四嶽伯益佐禹治水有功。賜姓姜氏封於呂。至太公望為文王武王師。號尚父。封於齊。都營丘(今山東益都路古青州也)。武王命太公曰。五侯九伯汝得征之。齊由此得征伐為上國。自尚父七世至獻公年不可考。獻公子武公立年始可紀。始武王元年己卯至安王二十三年壬寅。康公薨於海上。國為田氏。秦始皇帝二十六年庚辰王建降于秦。通三十一主合七百四十四年國亡。初陳敬仲十一世孫完。周惠王五年奔齊。以陳氏為田氏。五世生桓子。始大於齊。又三世成子得齊政。田常生襄子盤。盤生莊子白。白生太公和。相齊。齊康公淫於酒色不聽政。安王十一年田和遷康公於海上。使食一城以奉其先祀。安王十三年田和會魏文侯楚人衛人於濁澤求為諸侯。魏文侯為之請於王及諸侯。王許之。十六年王命和為侯王十七年和薨。子桓公午立。王二十三年。齊康公薨於海上無子。田氏遂并齊而國之。是歲桓公午亦薨子。威王田齊立。田氏冐齊入戰國。周共和元年　武公壽十年宣王四年　厲公無忌元年宣王十三年　文公赤元年宣公二十五年　成公說元年宣王三十四年　莊公[日*冓]元年平王四十一年　僖公祿父元年桓王二十三年　襄公諸兒　元年無知莊王十二年　桓公小白　元年始霸惠王十年賜命　齊為侯伯無詭襄王十年　孝公昭元年襄王二十年　昭公潘元年匡王元年　懿公商人元年匡王五年　惠公元元年定王九年　頃公無野元年簡王五年　靈公環元年靈王十九年　莊公光元年靈王二十五年　景公杵臼元年敬王三十一年　孺子茶元年敬王三十二年　悼公陽位元年敬王三十六年　簡公壬元年敬王四十年　平公驁元年貞定王十四年　宣公積元年威烈王二十二年　康公貸元年安王十一年田和　遷康公於海上安王十三年　田和求為諸侯安王十六年王命　太公田和為諸侯安王十七年和薨　桓公午元年安王二十四年　齊威王田齊元年顯王三十七年　宣王　元年赧王二年　湣王　元年赧王三十二年　襄王法章元年赧王五十一年　王建元年秦始皇二十六年　五建降秦國亡

　　顯王四十三年。齊宣王以孟軻為上卿。赧王十七年。秦請齊孟甞君田文為相。既而不用乃囚之得亡去。赧王二十九年。齊湣王既滅宋。欲并二周為天子。燕昭王謀伐齊。諸侯害齊王之暴。皆爭合謀赧王三十一年。燕以樂毅為上將軍。并將秦魏韓趙之兵伐齊。齊師大敗。齊王走莒。楚使淖齒弑之。赧王三十二年。齊亡臣王孫賈相與求湣王子法章立之。是為襄王。保莒三十六年。齊田單火牛復齊。始皇二十六年。秦攻齊。齊王建降秦。遷建於共(衛州共城)。餓而死。齊田氏一百八十二年。合尚父之初封共九百二十六年。

　　魯

　　周公旦。文王子。武王弟也。佐武王克殷。封於魯。都曲阜(而今山東濟寧路兗州九州之□也)。周公留佐王。其子伯禽就受封之國。至獻公之子慎公濞年世乃可紀。始武王元年己卯。終秦孝文王元年辛亥。三十四君合八百七十三年。楚考烈王滅之。遷頃公為家人。周共和元年　慎公濞七年宣王十一年　武公敖元年宜王十三年　懿公戲元年宣王二十二年　伯御自立宣王三十三年　孝公稱元年平王三年　惠公不皇元年平王四十九年　隱公息始元年桓王九年　桓公允元年莊王四年　莊公同元年惠王十六年　閔公開元年惠王十八年　僖公甲元年襄王二十六年　文公興元年匡王五年　宣公俀元年定王十七年　成公黑肱元年簡王十四年　襄公午元年景王四年　昭公祠元年敬王十一年　定公宋元年敬王二十六年　哀公蔣元年考王十一年　元公嘉元年威烈王十七年　穆公衍元年安王二十六年　共公奮元年顯王十五年　康公毛元年顯王二十四年　景公偃元年慎靚王五年　平公旅元年赧王十九年　湣公賈元年赧王四十二年　頃公　元年秦孝文王元年　國亡

　　　　　惠王十四年魯莊公立叔孫氏

　　三桓　惠王十七年魯閔公立孟孫氏

　　　　　惠王三十年魯僖公立季孫氏

　　北燕

　　召公奭。武王弟。武王克殷。封之於北燕(薊州冀州)。時自陝以西。召公主之。聽訟治民各得其所。公卒民懷之。以其甞聽事甘棠樹下不敢伐。作甘棠詩以美之。召公下九世年不可考。惠侯立而後可紀。始武王元年己卯。顯王三十六年入戰國　周共和(元年)惠侯(元年)。宣王二年　僖侯　元年宣王二十八年　頃侯　元年平王五年　哀侯　元年平王七年　斳侯　元年平王四十三年　穆侯　元年桓王十年　宣侯　元年桓王二十三年　桓侯　元年莊王七年　莊公　元年頃王二年　襄公　元年定王六年　宣公　元年定王二十一年　昭公　元年簡王十二年　武公　元年靈王十八年　文公　元年靈王二十四年　懿公　元年景王六年　惠公　元年景王十年　悼公　元年景王十七年　共公　元年景王二十二年　平公　元年敬王十六年　簡公　元年敬王二十八年　獻公　元年貞定王五年　考公　元年貞定王二十年　成公　元年考王八年　閔公　元年烈王四年　僖公　元年烈王七年　桓公　元年顯王八年　文公元年顯王三十四年　文公卒顯王三十七年　易王　元年慎靚王元年　王噲　元年赧王四年　昭王平元年赧王三十六年　惠王　元年赧王四十四年　武成王元年赧王五十九年　孝王　元年秦昭襄王五十三年　王喜　元年始皇帝二十五年　國滅

　　顯王三十四年。燕文公卒。合七百九十年。自後入戰國也。顯王四十六年。燕稱王。赧王三年燕王噲十年也。噲以國讓其相子之為王。燕人攻子之國大亂。齊王伐燕。取子之醢之殺燕王噲。燕人共立大子平。是為昭王。昭王築臺置千金於臺上。以招延天下士。郭隗始應之。秦始皇二十五年。秦虜燕王喜國滅。燕入於戰國凡一百六年。合初封共八百九十六年。

　　蔡

　　叔度文王子。武王封之使之相武庚(殷紂王子)。與管叔流言作亂。周公相成王。放叔度於郭隣。其子胡率德改行。復封於蔡(今汴梁路汝寧。有古蔡州豫州之域)。自叔度五世至厲侯年不可考。厲侯子武侯立而後可紀。始武王元年己卯。終貞定王二十二年甲午。二十五君合六百七十六年。楚惠王滅。周共和元年　武侯二十三年共和五年　定侯元年宣王十九年　僖侯所事元年平王十年　共侯與元年平王十二年　戴侯元年平王二十二年　宣侯楷父元年桓王六年　桓侯封人元年莊王三年　哀侯獻舞元年惠王三年　穆侯盻元年襄王七年　莊王田牛元年匡王二年　文侯申元年定王十六年　景侯同元年景王三年　靈侯般元年景王十六年　平侯盧元年景王二十四年　悼侯東齒元年敬王二年　昭侯甲元年敬王三十年　成侯朔元年貞定王十三年　聲侯產元年貞定王十七年　元侯齊元年貞定王二十二年　國亡

　　初莊王十五年。蔡哀侯為楚虜。在楚九年而卒。

　　曹

　　叔振鐸。文王子。武王封之於曹(濟寧路曹州也。豫州之域)。五世至孝伯年不可考。孝伯之子夷伯立而後可紀。始武王元年己卯。終敬王三十三年甲寅。二十五君合六百三十六年。宋景公滅之。周共和元年　僖伯喜二十四年共和八年　幽伯強元年宣王三年　戴伯蘇元年宣王三十三年　惠伯兕元年平王十二年　穆公武元年平王十五年　桓公終生元年桓公十九年　莊公射姑元年惠王七年　僖公夷元年惠王十六年　昭公班元年惠王二十五年　共公襄元年頃王元年　文公壽元年定王十三年　宣公盧元年簡王九年　成公負芻元年靈王十八年　武公勝元年景王十八年　平公須元年景王二十二年　悼公午元年敬王六年　聲公野元年敬王十一年　隱公通元年敬王十五年　靖公露元年敬王十九年　曹伯陽元年敬王三十三年　國滅

　　吳

　　泰伯弟虞仲之後也。初古公亶父(大王也)。長子曰泰伯。次曰虞仲。少曰季歷(王季也)。季歷生昌(文王也)。昌生有聖瑞。泰伯虞仲知古公欲立季歷以傳昌。乃亡如荊蠻。文身斷髮以讓季歷。是曰勾吳。號為吳泰伯。無子。虞仲生季簡。季簡生叔達。叔達生周章。武王克殷求其後得周章。時已君吳矣。因封之於吳(今浙西道平乃路揚州之域也)。十三世至去齊年不可考。去齊子壽夢立。吳始大稱王而後可紀。始武王元年己卯終元王三年戊辰。二十君六百五十年。越勾踐滅之。周簡王元年　　壽夢元年靈王十一年　諸樊元年靈王二十五年　餘祭　元年景王元年　餘昧　元年景王十九年　王僚　元年敬王六年　闔閭光元年敬王二十五年　夫差　元年元王三年　國為越滅

　　壽夢(一名菜)諸樊(一名遏)餘昧(一名夷末)闔閭(一名光)王[嘹-口+彳]壽夢第三子餘昧之子州于也。號王[嘹-口+彳]專諸刺之。壽夢有三子。長曰諸樊。次曰餘祭。少曰餘昧。闔閭諸樊之長子也。

　　成王

　　誦。武王子。即位年十三周公居冢宰攝政。元年丙戌管叔蔡叔霍叔皆文王子。流言曰。公將不利於孺子。武庚從而同反。周公作大誥奉王命以討之。二年周公居東討武庚管叔誅之。放蔡叔於郭隣。降霍叔為庶人。東土以寧。六年周公作樂曰勺。言能勺先祖之道也。又作樂曰武。以象武王之武功也。七年初武王作邑於鎬京。謂之宗周。是為西都將營成周。居於洛邑而未果。至是成王如武王之志。定鼎于郟鄏。二月使召公先相宅。三月周公至洛興工營築。謂之王城。是為東都。南係於洛水。北因于郟山。周公又營成周。成王居洛邑。遷殷頑民於成周。復還歸西都。十二月周公歸政於成王。成王在位三十七年。內七年周公攝政。

　　食貨　初虞夏商之世。幣金有三品。或黃或曰或赤或錢或布或刀或龜具。至是太公望乃立九府圜法。錢圜凾方。輕重以銖。布帛廣二尺二寸為幅。長四丈為匹。故貨寶於金。利於刀。流於泉。布於布。束於帛(漢食貨志)。

　　詩　成王時。雅頌五十篇。

　　小雅　十篇。棠棣崇丘由庚南山有臺菁菁者莪彤弓蓼蕭湛露南有嘉魚由儀。

　　大雅　十三篇。文王大明綿下武生民行葦文王有聲既醉鳧鷖般樂公劉洞酌卷阿。

　　頌　二十七篇。清廟維清烈文天作我將執競思文臣工噫嘻振鷺豐年有瞽載見有客訪落敬之小毖載芟良耜絲衣閔予小子昊天有成命維天之命潛雝武酌。

　　豳國風　周公居東思公劉居豳憂念民事。序已志豳國變風作七篇。七月鴟鴞東山破斧伐柯九罭狼跋(豳今陝西開城路風翔府之邠州雍州之域也)。

　　晉

　　叔虞成王母弟。王五年削桐葉為圭。戲曰。吾以此封若。史佚請擇日。王曰。吾與之戲耳。史佚曰。天子無戲言。周公成之。遂封叔虞於堯之故墟。曰唐侯。都翼。叔虞子燮改唐曰晉。都平晉縣(今冀寧路即大原路古并州也。冀州之域)。至昭侯。封文侯之弟成師於曲沃號桓叔。至景公遷新田(絳邑)謂曲沃。為故絳。晉自叔虞至厲侯福五世年不可考。厲侯子靖侯立而後可紀。始成王五年庚寅。終安王二十六年乙巳。三十八君合七百四十六年。魏韓趙共廢晉靖公為家人。三分其地。曲沃桓叔生莊伯。莊伯生武公。繼世為曲沃之君。強盛常有滅晉之志。惠王二年。武公伐晉而滅之。當是時天子之使適在晉。故大夫為之請命于天子之使。天子之使為之請命天子。王使號父。命曲沃武公以軍為晉侯。桓叔晉穆公之子也。

　　曲沃翼城二縣隷絳州。聞喜安邑二縣隷解州。皆屬晉寧路。即平陽路古晉州也。冀州之域。周共和元年　　靖公宜臼十八年共和二年　　　僖侯司徒元年宣王六年　　　　　獻侯籍元年宣王十七年　　穆侯費生元年宣王四十四年　殤叔元年幽王二年　　　　　文侯仇元年平王二十六年　昭侯伯元年平王三十二年　孝侯平元年平王四十八年　　　鄂侯却元年桓王三年　　　哀侯光元年桓王十一年　　小子侯元年桓王十六年　　　　侯緡元年武公殺之惠王元年　　　獻公說諸元年襄王二年　　　惠公夷吾元年襄王十五年　　　　懷公圉元年襄王十六年　　文公重耳始霸元年襄王三十五年　襄公驩元年襄王二十二年　靈公提元年定王元年　　　成公黑臀元年定王八年　　　景公繻元年簡王六年　　　　　厲公壽曼元年簡王十四年　　悼公周元年靈王十五年　　平公彪元年景王十四年　　　　昭公夷元年景王二十一年　頃公去疾元年敬王九年　　　定公午元年元王三年　　　　　出公鑿元年貞定王十三年　哀公驕元年考王四年　　　幽公柳元年威烈王七年　　　　烈公上元年安王十年　　　考公頃元年安王二十五年　靖公俱酒元年安王二十六年　　　國滅

　　晉有六卿。曰智氏．趙氏．韓氏．魏氏．范氏．中行氏。彊而專權。晉侯卑弱不能制。貞定王十一年智氏與韓趙魏共滅范氏中行氏分其地。貞定王十二年晉侯怒四卿之驕暴。告齊魯欲伐之。四卿乃反攻公。公奔齊死之。是曰出公。乃立哀公。貞定王十三年智氏又約韓魏共伐趙。三年不能克。趙乃約韓魏。反攻智伯。滅其族三分智伯之地。

　　宋

　　武王元年封殷紂之庶子武庚治殷。既叛而誅之。周公東歸。成王封殷帝乙之裔微子。以代殷後國號宋。用殷之禮樂於周為客而不臣國應天府(今沛梁路歸德府豫州之域也)自微子至厲公𮙼年不可考。厲公子僖立公而後可紀。始成王二年丁亥。終赧王二十九年乙亥。王偃無道齊魏楚共滅之。三十二君合八百三十九年。周共和元年　僖公舉十八年共和十二年　惠光覸元年宣和二十八年　哀公　元年宣王二十九年　戴公　元年平王六年　武公司空元年平王二十四年　穆公和元年平王四十三年　穆公和元年桓王元年　殤公與夷元年桓王十年　莊公馮元年莊王六年　閔公捷元年莊王十五年　游弑閔公自立僖王元年　桓公御說殺游元年襄王二年　襄公茲父元年襄王十六年　成公王臣元年襄王三十三年　昭公杵臼元年匡王二年　文公鮑革元年定王十九年　共公瑕元年簡王十一年　平公成元年景王十四年　元公佐元年敬王四年　景公頭曼元年貞定王元年　昭公特元年威烈王二十三年　悼公購由元年安王七年　休公由元年烈王四年　辟公辟兵元年顯王四十一年　康王偃元年赧王二十九年　國滅

　　詩　商頌五篇那祀成湯也。烈祖祀中宗也。玄鳥祀高宗也。長發太禘也。殷武祀高宗也。嚴粲詩註曰。微子為商之後。故商之禮樂皆存於宋。至七世傳之戴公。其間禮樂廢壞。亦非戴公之罪。自戴公而上。微子而下。其所由來者漸矣。有正考甫者。得商頌之十二篇。於周之太師。宋之禮樂雖為廢壞。然正考甫得商頌於周之太師。是商之禮樂雖失之於宋。而得之於周也。周用六代之樂。樂章固常存之。故得有商頌也。然商頌十二篇。今乃有五篇。蓋刪詩時。又已亡其七矣(詩輯)。

　　衛

　　周公既伐管蔡。以殷民半封康叔於衛(今山西衛輝路古衛州也。冀州之域)。七世至頃侯年不可考。頃王之子僖侯立。而後可紀。始成王二年丁亥終秦二世元年壬辰。四十一主合九百單六年。懿公時狄侵衛。懿公出奔。戴公立野處漕邑。齊桓公攘戎狄。城楚丘而封之。衛文公徙居楚丘。是以衛國風木瓜美齊桓公也。周共和元年　僖侯十四年宣王十六年　武公和元年平王十四年　莊公楊元年平王三十七年　桓公完元年桓王元年　州吁元年桓王二年　宣公晉元年桓王二十一年　惠王朔元年莊王九年　衛惠公十二年惠王九年　懿公赤元年惠王十七年　戴公申元年惠王十八年　文公叡元年襄王十八年　成公鄭元年定王八年　穆公遨元年定王十九年　定公贜元年簡王十年　獻公衍元年靈王十四年　殤公秋元年景王二年　襄公惡元年景王十一年　靈公元元年敬王二十八年　出公輒元年敬王四十年　莊公崩憒元年敬王四十三年　侯起元年貞定王元年　悼公默元年貞定王十七年　敬公弗元年考王十年　昭公紏元年威烈王王元年　襄公亹元年威烈王十二年　慎公頹元年烈王四年　聲公訓元年顯王八年　成侯速元年顯王二十二年　衛貶自侯服屬三晉顯王三十四年　平侯元年顯王四十五年　自貶曰君嗣君元年赧王三十三年　懷君元年秦昭襄王五十五年　元君元年秦始皇十八年　君角元年秦二世元年滅　之廢角為庶人

　　楚

　　顓頊之後裔。世居蠻荊為君長。周初有鬻熊事文王。成王時封其孫熊繹于楚。姓羊氏(羊音靡)為楚子(今荊湖北道江陵路古荊州也。禹貢九州之一。後漢光武起兵綠林山。即此地是也)。熊繹九世至熊延年不可考。熊延子熊勇立。而後可紀。始成王至威烈主三十四年悼王立合七百十五年入戰國。赧王十六年秦伐楚劫懷王。十八年懷王亡歸。秦追及之。懷王薨于秦。赧王五十三年楚考烈王寇元年徙都壽春(今淮西安豊路)秦昭襄王五十四年。楚遷於鉅陽。楚自悼王元年至始皇二十四年得一百七十九年。周共和元年　熊勇共和五年　熊嚴元年宣王三年　熊霜元年宣王元年　熊綢元年宣王二十九年　熊鄂元年宣王三十八年　若敖熊儀元年平王八年　霄敖熊坎元年平王十四年　蚡胃熊眴元年平王三十一年武王　熊通始稱王元年莊王八年　文王熊貲元年惠王元年　堵敖熊艱元年惠王六年　成王熊渾元年襄王二十七年　穆王商臣元年頃王六年　莊王侶元年定王十七年　共王審元年靈王十三年　康王昭元年景王元年　郟敖豪元年景王五年　靈王䖍元年景王七年　平王疾棄元年敬王五年　昭王珍元年敬王三十一年　惠王章元年考王十年　簡王中元年威烈王十九年　聲王當元年威烈王二十四年　悼王元年入戰國安王二十二年　臧肅王元年烈王七年　宣王元年顯王三十年　威王元年顯王四十一年　懷王元年赧王十七年　襄王元年赧王五十三年　考烈王寇元年秦始皇十年　幽王元年始皇二十年　王負芻元年始皇二十四年　國滅

　　康王

　　釗。成王子。修文武之業。天下安寧刑措不用。在位二十六年。

　　昭王

　　瑕康王子。王道微闕。楚人不朝。王乃南征。國人以膠船乘王。至中流膠液。王及祭公皆溺死。在位五十一年。

　　釋迦牟尼佛按。明教大師正宗記曰。天地更始。閻浮洲方有王者興曰大人。大人者沒後。王因之繼作而不已。古今殆不可勝數。後世有王者曰大善生。大善生出懿師摩。懿師摩出憂羅陀。憂羅陀出瞿羅。瞿羅出尼浮羅。尼浮羅出師子頰。師子頰出淨飯王。然此七世皆王獨懿師摩。淨飯號為聖王。如來即出於淨飯聖王者也。始如來以往世。會然燈佛於蓮華大城。然燈授之記曰。汝後成佛如我。號曰釋迦牟尼。更劫無數逮迦葉佛世。廼以菩薩成道。上生於覩史陀天。應其補處。號護明大士。及其應運適至。大士乃以迦毘羅國處閻浮提之中。白淨飯王真轉輪族。宜因之以生。即捐天壽。示乘白象從日中降神於其母摩耶夫人右脇而止。及其將生。摩耶乃往國苑無憂木下。其花方妍。夫人欲取之舉手。聖子乃自其右脇而誕。神龍澍水以澡之。地發金蓮以承之。聖子乃四方各蹈七步。以手上下指之曰。四維上下唯我最尊。王尋持之與謁天廟。天像起為之致禮還宮。大集賢者。為其名之號曰薩婆悉達。稍長命師傅。教以世書。未幾立為太子。為娶太子已大潔清。雖示同世娶。而非有凡意。以夙業緣乃指其妃之腹云。却後六年。汝當生一男。一旦命駕欲遊。雖更出四門。而皆有所遇。終以其老病死與沙門者感之。而出家之意愈篤。太子時年十九歲。二月八夜。乘馬出自北門。至檀特山。小息林間。遂釋衣冠。自以其所佩寶劍絕其鬚髮。誓曰。願共一切斷此煩惱。淨居天化人以僧伽梨致太子。因得法服服之。進入其山嘉處彌樓寶山居。其阿藍伽藍習不用處定。三年復進欝頭藍處。習非非想定。三年進象頭山。雜外道輩為之苦行。日食麻麥。居六年。以無心意無受行。而外道亦化。聖人乃自思之曰。今此苦行非正解脫。吾當受食而後成佛。即沐浴於尼連河。受牧牛氏女所獻乳麋。尋詣畢鉢木下。天帝化人擷瑞草以席其坐。以二月七日之夕(周建子為正月丑為二月漢正復建寅丑為十二月)入正三昧。八日明星出時示廓然大悟。乃成等正覺。陞金剛座。天帝師之請轉法輪。先是憍陳如五人侍從於山中。至此首與度之。故入鹿野苑談四諦法。然因是而得道果者亦億計。遂獨之摩竭提國。化優樓迦葉弟兄三人。時國主瓶沙王有竹林園。施佛為精舍。請如來館之。未幾王舍城舍利弗目犍連皆從受化。如來曰彼二來者當為我上足弟子。於是度之。初大迦葉入山習禪。至是趣竹林精舍。如來起迎謂眾曰。吾滅後。而法被來世六萬歲者此人之力也。是時如來成道已六載矣。後迎之還國。以見父王。父王大喜。因詔其族。五百貴子從之出家。及其還宮也。其子羅睺羅禮之。持聖人之衣而告眾曰。此正如來也。用是為母釋其群疑。其後以化期將近。乃命摩訶迦葉曰。吾以清淨法眼涅槃妙心實相無相微妙正法今付於汝。汝當護持。并勅阿難。副貳傳化無令斷絕。而說偈曰。法本法無法。無法法亦法。今付無法時。法法何曾法。偈已復謂大迦葉曰。吾將金縷僧伽梨衣亦付於汝。汝其轉授補處慈氏佛。俟其出世。宜謹守之。大迦葉敬奉佛勅。世尊一旦往拘尸那城娑羅雙木之間。欲般涅槃。會純陀長者懇獻供養。如來因之復大說法。度須跋陀羅。右脇而臥。泊然大寂。內之金棺。待大迦葉至。而後三昧火燔然。自焚燼已而舍利光燭天地。天人神龍分而塔之(正宗記)。又曰。稽夫如來之生也。當此周昭王九年甲寅之四月八日。其出家也當昭王之二十七年壬申之二月八日。其成道也當昭王三十三年之戊寅。其滅度也當穆王三十六年壬申之二月十五日。化已凡一千一十七年。以漢孝明帝永平十年丁卯之歲而教被華夏。嗚呼如來示同世壽凡七十九歲。以正法持世方四十九年化度有情。其不可勝數。若如來之生與滅及其出家成道。或當周昭王穆王之年。然自周武王至厲王皆無年數。及宣王方有之。舊譜乃曰。昭王九年二十七年三十三年。穆王之三十六年。或者頗不以為然。吾甞辯之。故考太史公三代世表。視其序曰。余讀諜記。黃帝以來皆有年數。稽其曆譜諜。終始五德之傳。古文咸不同乖異。夫子之弗論次其年月豈虛哉。以此驗三代已前非實無年數。蓋太史公用孔子為尚書之志。故不書其年。乃作世表嵩又評曰。其付法於大迦葉者。其於何時必何以明之。曰涅槃會之初。如來告諸比丘曰汝等不應作如是語。我今所有無上正法。悉已付囑摩訶迦葉。是迦葉者當為汝等作大依止。此其明矣(涅槃經第二卷)。正宗記又評曰。寶林傳燈二書。皆書天竺諸祖入滅之時。以合華夏周秦之歲甲。然周自宣王已前未始有年。又支竺相遠數萬餘里。其人化滅。或有更千餘歲。其事渺茫隔越吾恐以重譯比校。未易得其實。輒略其年數甲子。且從而存其帝代耳。唯釋迦文佛菩提達磨至于中國六世之祖。其入滅年甲稍可推校。乃備書也(出明教大師正宗記)傳法正宗記者宋杭州佛日禪師契嵩之所作也。師廣西道藤州鐔津李氏子。母鍾氏。七歲出家事東山沙門。十三得度。十九遊方下沅湘涉衡嶽。謁神鼎諲禪師。諲與語奇之。然無所契悟。遊袁筠間。受記莂於洞山聰公。遍參知識。夜則頂戴觀音像誦其號。必滿十萬乃寢。世間經書章句不學。而能作原教十餘萬言。明儒釋之道一貫。以抗宗韓排佛之說後居杭州靈隱永安蘭若。著禪門定祖圖。傳法正宗記。輔教編上仁宗皇帝萬言書。經開封府繳進。嘉祐七年三月十七日。賜付傳法院編次入藏下詔褒寵賜號明教大師。宰相韓琦大參。歐陽脩延見而尊禮之。歐曰。不意僧中有此郎既東還棲永安。神宗熙寧五年六月四日晨興寫偈曰。後夜月初明吾今喜獨行不學大梅老。貪隨鼯鼠聲。至中夜而化。闍維不壞者五。曰頂曰耳曰舌曰童真曰念數珠。其頂骨出舍利。紅白晶潔。是月八日。道俗合諸不壞者。葬於故居永安蘭若之左。壽六十六歲。僧臘五十三。詳見尚書屯田員外郎陳舜俞撰師行業紀。師字仲靈。號潛子。法嗣洞山聰禪師。聰嗣文殊真。真嗣德山密。密嗣雲門偃禪師(五燈會元)。釋迦牟尼如來賢劫第四佛也。

　　五比丘者。憍陳如。頞鞞。跋提。十力迦葉。摩男。俱利。頌曰。頞鞞跋提并俱利。此三屬在父之親。陳如十力母之親。初轉法輪先度此。

　　迦葉弟兄三人者。優樓頻羅迦葉。伽耶迦葉。那提迦葉也。非大迦葉。兼其徒侶一千人。又度王舍城舍利弗目犍連。兼其徒侶各一百人。那舍長者子等五十人。是眾隨佛行住故。經前列眾稱千二百五十人俱是也。經存大數。故略五人。

　　世尊拈華。迦葉微笑。出大梵王問佛決疑經云。佛在靈鷲山中。大梵天王以金色波羅華持以獻佛。世尊拈華示眾。人天百萬悉皆罔措。獨有迦葉破顏微笑。世尊曰。吾有正法眼藏涅槃妙心。分付迦葉。詳見宋神宗熙寧十年丞相王荊國公說。

　　結集法藏見一祖迦葉下。

　　四諦法者苦集滅道也。一苦諦。別則二十五有。總則六道生死。二集諦。即見思惑。又云見修。又云四住。又云染污無知。又云取相惑。又云枝末無明。又云通惑。又云界內惑。名雖不同但見思耳。三滅諦。滅前苦集顯遍真理。因滅會真滅非真諦。四道諦。略則戒定慧。廣則三十七道品。道品者四念處四正勤四如意足五根五力七覺支八正道。然四諦之中分世出世。前二諦為世間因果。苦果集因。後二諦為出世間因果。滅果道因。且何故世出世前果後因。蓋聲聞根鈍。知苦斷集慕果修因。是故然也。

　　穆王

　　滿。昭王子。在位五十五年。壽終一百五歲。徐夷作亂。率九夷以伐宗周。西至河上。穆王畏其偪。分命東方諸侯。徐子王之。徐子嬴姓。地方五百里行仁義得朱弓矢自以為得天瑞。乃稱偃王陸地而朝者三十六國。王正西巡狩樂而忘返聞徐子僭號。乃命造父為御而歸以救偃王之亂。命楚伐徐。徐子北走彭城(今徐州青兗域)百姓隨之者以萬數。穆王乃以趙城封造父。其族由此為趙氏。

　　共王

　　繄扈。穆王子。在位十年。

　　懿王

　　囏。共王子。徙都槐里。史記載王有詩。今無之。蓋逸詩也。在位二十五年　槐里。今陝西安西路興平縣雍域。老子聃所葬之地。

　　詩　齊太公五世哀公荒淫。懿王使烹焉。齊之變風始作五篇。鷄鳴還著東方之日東方未明。

　　孝王

　　辟方。懿王弟。時有詩。今無之。蓋逸詩也。王在位十五年。

　　西天一祖摩訶迦葉尊者摩竭陀國人也。姓婆羅門。其父號飲澤。母號香志。生而其體金色。初名迦葉波。此曰飲光。蓋取其體之金色光明照耀飲諸光明也。懇父母求出家。為沙門入山。以杜多行自修。會空中有告者曰。佛已出世。請往師之。尊者趨於竹林精舍。特申恭敬。如來乃分座命之坐。時大眾皆驚。謂其何以與此。如來為眾廣說其夙緣。以斷群疑。尋為之說法。而尊者即座成道。然其積修勝德。而智慧高遠故。如來甞曰。我今所有大慈大悲四禪三昧無量功德以自莊嚴。而迦葉比丘亦復如是。一朝乃以正法付之。囑其相傳無令斷絕。復授金縷袈裟命之轉付彌勒。及如來大般涅槃。而尊者方在耆闍崛山。是時地震。光明照耀。即以天眼知之。乃謂眾曰。佛涅槃矣。嗟乎正法眼滅。世間空虛。與其徒即趨拘尸那城。既至雙木之間。而如來既化內於金棺。尊者大慟。遂感如來足出於棺。以慰其哀慕。尋致栴檀白㲲以資其闍維。既經七日。迦葉告五百阿羅漢。令詣十方集諸羅漢王舍城雙樹間。至中夏安居。於十五日結集三藏。闍王日給千人飯食。滿足一夏。爾時迦葉告諸比丘。佛已茶毘。金剛舍利宜與人天為其福田。吾等比丘當務結集以惠來世為其大明。即以神通自昇須彌之頂。而說偈曰。如來弟子且莫涅槃。得神通者當赴結集。遂擊金鐘。其偈因鐘聲而普聞。故應真羅漢皆會於畢鉢羅巖。唯阿難以漏未盡不得即預。宿戶外。終夕思之及曉乃得正證。遂扣戶以告迦葉。迦葉曰。若然汝可以神通自戶鑰中入。阿難如其言而至。是時僉議。三藏者宜何為先。迦葉曰。宜先修多羅。因謂諸聖曰。此阿難比丘多聞總持有大智慧。常隨如來。梵行清淨。所聞佛法如水傳器。無有遺餘。佛所讚嘆。聰敏第一。宜可請彼集修多羅藏。大眾默然。迦葉告阿難曰。汝今宜宣法眼。阿難聞語信受。觀察眾心而宣偈言。比丘諸眷屬離佛不莊嚴。猶如虛空中眾星之無月。說是偈已禮眾僧足。陞法座而宣是言。如是我聞一時佛在某處說某經。乃至人天等作禮奉行。時迦葉問諸比丘。阿難所言不錯謬乎。皆曰不異世尊所說。次命優婆離以集毘尼藏。復命阿難集阿毘曇達磨藏。他部命迦旃延已。而迦葉尊者即入願智三昧觀其所集。果無謬者。然尊者處世方四十五年。終以結集既畢。而說法度人亦無量矣。念自衰老。宜入定於雞足山以待彌勒。故命阿難曰。昔如來將般涅槃預以正法眼付囑於我。我將隱矣。此復付汝。汝善傳持無使斷絕。乃說偈曰。法法本來法。無法無非法。何於一法中。有法有不法。阿難作禮奉命。尊者入定於山。當此周孝王之世也(正宗記)。

　　夷王

　　燮。孝王子。覲禮不明。王下堂而見諸侯。荒服不朝。命虢公帥六師伐太原之戎。至於俞泉獲馬千疋。王在位十六年。壽六十歲。

　　詩　衛康叔七世至頃侯政衰。衛風始變。詩一篇。𨚍柏舟。

　　二祖阿難尊者　王舍城人也。姓剎帝利。白飯王之子。釋迦如來之從弟也。始名阿難陀。此云慶喜。亦名歡喜。如來成道之夕。生王之家大慶。且喜以故名之。投佛出家。多聞博達。智慧無礙。世尊以為總持第一。有大功德。受持法藏。如水傳器。乃命之以為侍者。至是垂入涅槃。至殑伽河。又念。先時所度弟子宜當來集。須臾五百羅漢自空而下。中有二羅漢。一曰商那和脩。一曰末田底迦。尊者知其皆大法器。而命之曰。昔如來以正法眼藏付大迦葉。迦葉入定而付於我。我今將滅。用傳汝等。汝受吾教當聽偈言。本來付有法。付了言無法。各各須自悟。悟了無無法。復謂商那和脩曰。汝善行化護持正法無令斷絕。謂末底迦曰。昔佛記云。滅度五百歲中當汝于罽賓國敷宣大法。後宜往之以興教化已。而尊者踊身虛空現十八變。入風奮迅三昧而滅分舍利。一分奉忉利天。一分奉娑竭羅龍宮。一分奉毘舍離王。一分奉阿闍世王。各起寶塔而供養之。當此周夷王之世也(正宗記)。

　　十八變　出文句補註章。

　　右脇出水　左脇出火　左脇出水

　　右脇出火　身上出水　身下出火

　　身下出水　身上出火　履地如水

　　履水如地　空沒現地　地沒現空

　　虛空中行　虛空中住　虛空中坐

　　虛空中臥　空現大身　大復現小

　　厲王

　　胡。夷王子暴虐。萬民弗忍。後三年叛王出奔于彘。周公召公二相以太子靜尚幼。乃相與和協。共理國事稱曰共和。王崩于彘。在位四十年。

　　詩　王之變雅始作。

　　大雅　五篇。民勞板蕩抑桑柔。

　　陳風始變　幽公二篇。宛丘東門之[示*分]。

　　檜風始變　四篇。羔裘素冠隰有萇楚匪風。

　　共和

　　周公召公共理國事。至十四年王崩于彘。太子靜既長於召公之家。二相共立之。是為宣王。

　　釋迦文佛舍利寶塔　東天竺國阿育王碎七寶末造八萬四千寶塔。盡收西域及龍宮所藏世尊舍利。一一塔之。命耶舍尊者舒指放光八萬四千道令捷疾鬼各隨一光盡處安置一塔。遍娑婆界。震旦國者一十九所。至西晉武帝太康三年。有劉薩訶者。病死入冥見梵僧。指往會稽育王塔處。懺悔得甦。出家名慧達。至會稽遍求不見。偶一夜聞地下鐘聲。即誠懇經三日。忽從地涌寶塔。高一尺四寸廣七寸。佛像悉具。達既見塔精勤禮懺。廣瞻瑞像。今明州阿育王山廣利禪寺佛舍利塔是也。育王造塔之時。當此周厲王共和之世也(阿育王山塔傳)。

　　宣王

　　靜。厲王子。周公召公輔王修政。法文武成康之遺風。王命召公伐平淮夷。申伯仲山甫順天下。更失理喻德教舉遺士。海內翕然向風。諸侯復宗周。周道中興。尹吉甫作詩美之。王在位四十六年。

　　詩　宣王詩二十篇。

　　小雅　十四篇。六月采𦬊車攻吉日鴻雁庭燎沔水鶴鳴祈父白駒黃鳥我行其野斯于無羊。

　　大雅　六篇。雲漢崧高烝民韓奕江漢常武。

　　衛國風　武公一篇。鄘柏舟。

　　陳風　釐公三篇。衡門東門之池東門之揚。

　　鄭

　　宣王二十二年。封弟友於鄭(今汴梁路鄭州郡名榮陽豫州之域。初管叔之國也)二十二主四百三十二年韓滅之。周宜王二十二年　桓公友元年平王元年　武公掘突元年平王二十八年　莊公寤生元年桓王二十年　厲公突元年莊王元年　昭公忽元年莊王三年　子亹元年惠王五年　文公捷元年襄王二十五年　穆公蘭元年定王二年　靈公夷元年定王三年　襄公堅元年定王二十一年　悼公費元年簡王二年　成公踚元年簡王十四年　僖公輝元年靈王七年　簡公嘉元年景王十六年　定公寧元年敬王七年　獻公蠆元年敬王二十年　聲公勝元年貞定王七年　哀公易元年貞定王十五年　共公丑元年威烈王三年　幽公已元年威烈王四年　儒公駘元年安王七年　康王乙元年烈王元年鄭康王　二十年也為韓滅

　　秦

　　嬴姓。其先出高陽氏。顓帝裔孫女修子大業生柏翳曰大費。佐禹平水土。其後造父御穆王。得幸封於趙(今陝西䡗昌路秦州也。雍州之域。本西戎之地)。大費十九世生非子。為孝王主馬。蕃息賜邑之號嬴秦為附庸至秦仲。宣王授命作大夫。始有車馬禮樂之好。秦仲之孫襄公。值幽王為西戎所敗。平王東遷將兵救周有功。平王元年賜之地。始命為諸侯聘。享平王六年秦文公都隴州(隸䡗昌路)始孝王賜邑之。赧王九年昭襄元年也。三十君合五百六十三年。昭襄王併周。赧王崩。

　　秦風始變詩一篇　車𥻘美秦仲也。周共和元年　秦仲四年宣王七年　莊公元年幽王五年　襄公元年平王六年　文公元年都隴桓王五年　寧公元年桓王十七年　出子元年桓王二十三年　武公元年惠王二年　宣公元年惠王十四年　成公元年惠王十八年　穆公任郟元年襄王三十二年　康公罃元年匡王五年　共公和元年定王四年　桓公元年簡王十年　景公后元年景公九年　哀公元年敬王二十年　惠公元年敬王三十年　悼公元年元王元年　厲共公元年貞定王二十七年　躁公元年考王十三年　懷公元年威烈王二年　靈公元年威烈王十二年　簡公悼子元年安王二年　惠公元年安王十六年　出公元年安王十八年　獻公元年顯王五年獻公敗晉　師王賜公黻𢹂之服顯王八年　孝公元年顯王三十二年　惠文王元年赧王五年　武王元年赧王九年　昭襄王元年

　　顯王十九年。秦商鞅築冀闕宮庭於咸陽。徙都之。併諸小鄉聚集為一縣。縣置令丞。凡三十一縣。廢井田。開阡陌。平斗桶方斛權衡丈尺。

　　顯王三十年。秦入戰國。顯王四十五年秦惠文王改其國之十四年為元年。赧王五十九年。秦昭襄王五十一年也。併周遷九鼎(西周滅)。

　　三祖商那和修尊者　摩突羅國人也。亦名舍那婆斯。姓毘舍多。父林勝。母嬌奢耶。在胎六年而生。梵語商諾迦此云自然服。即西域九枝秀草名也。若聖降生則此草生於淨潔之地。和修生時瑞草斯應。持法行化尋於吒利國。得優波毱多以為給侍。祖問之曰。汝年幾耶。毱多曰。我年十七。祖曰。汝身十七性十七耶。多曰。師髮已白。為髮白耶心白耶。祖曰。我但髮白。非心白也。多曰。我身十七非性十七。後三載遂為剃落授具。至是付以正法偈曰。非法亦非心。無心亦無法。說是心法時。是法非心法。付法已隱于罽賓國南象白山中。後於三昧中見弟子毱多有五百徒眾常多懈慢。乃往彼現龍奮迅三昧以調伏之。而說偈曰。通達非彼此。至聖無長短。汝除輕慢意。疾得阿羅漢。五百比丘依教奉行。尊者乃現十八變火光三昧。用焚其身。毱多收舍利。葬於梵迦羅山。當此宣王之世也(正宗記)。

　　幽王

　　宮涅。宣主子。嬖於褒姒。信虢石父之譖。廢申后。放太子宜臼于申。以褒姒為后生子余。王寵信褒姒。西戎之兵殺王驪山下虜褒姒。王在位十一年虢公立王子余。國人不順。立未經年晉文侯殺余。是曰𢹂王。諸侯即申國。立故太子宜臼。是曰平王(已上之年月春秋前)。

　　詩　幽王之詩。

　　小雅　四十三篇。節南山正月十月之交雨無正。小旻小宛小弁巧言何人斯巷伯谷風蓼莪四月。北山無將大車小明鼓鐘楚茨信南山甫田大田瞻彼洛矣裳裳者華。桑扈鴛鴦頗弁車牽青蠅賓之初筵魚藻采菽角弓苑柳。都人士采綠黍苗隰桑白華綿蠻瓠葉漸漸之石苕之華何草不黃。

　　大雅　二篇瞻印召旻。

　　平王

　　宜臼。幽王子。在位五十一年。幽王既被害。酆鄗逼近戎狄。不可居。乃東遷都于洛邑。王室微弱。號令不行。政由方伯。齊楚秦晉漸大。

　　詩　平王桓王莊王詩通十篇。

　　貶為王國風　平王(六篇)黍離君子于役君子陽陽揚之水中谷有蓷葛藟桓王(三篇)兔爰采葛大車。莊王一篇。丘中有麻。

　　衛風　四篇。淇奧綠衣考槃碩人。

　　鄭風始變　一篇緇素。

　　唐風　晉也七篇。山有樞楊之水椒聊綢繆林杜恙裘[(上/矢)*烏]羽。

　　秦風　四篇。駟鐵美襄公也。始受命為諸侯有佃狩園囿焉。小戎兼葭終南。

　　陳風僖公一篇。墓門。

　　四祖優波毱多尊者　吒利國人也。姓首陀。父善意。年十七出家。二十證果。隨方行化。魔宮震動。魔波旬俟尊者定。密持纓絡縻于祖頸。祖出定知魔所為。乃以人狗蛇三尸化為華鬘。酬奉波旬尸蛆臭穢。波旬厭惡。盡己神力不能去。乃趨梵王求去尸穢。梵王曰。此十力弟子所作。我不可釋。汝須歸心尊者。為說偈曰。若因地倒。還因地起。離地求起。終無是理。波旬乃哀露懺悔。尊者謂曰。汝可口自唱言歸依三寶。魔王合掌三唱歸依佛歸依法歸依僧。華鬘悉除。波旬大喜作禮說偈曰。稽首三昧尊。十力聖弟子。我今願迴向。勿令有劣弱。作禮而去。尊者每度一弟子。以一籌置於石室。其室縱十八肘。廣十二肘。充滿其間。以法付提多迦偈曰。心自本來心。本心非有法。有法有本心。非心非本法。付法已踊身虛空作十八變。却復本座。跏趺而逝。提多迦以室內籌用焚師軀。收舍利建塔供養。當此周平王之世也(正宗記)今住持以方丈曰籌室者取此。

　　十力　是處非處力。知業力。三昧力。知根力。知欲力。知性力。至道力。宿命力。天眼力。無漏力。

　　春秋　魯史也。孔子作春秋。始魯隱公元年。平王四十九年也。孔子以平王為東周之始王。隱公讓國之賢君。始起此者。蓋寓褒貶賞罰。以正一王之法(劉恕外紀)。

　　桓王

　　林平王孫。太子泄早世乃立在位二十三年。初平王東遷。晉鄭來輔。諸侯賓從。王奪鄭伯政鄭不朝。王乃伐鄭。師敗王傷。自是天子威令弱矣。

　　詩　王國風三篇見平王下。

　　衛風　州吁宣公惠公二十六篇。

　　衛　竹竿伯兮有狐芃蘭河廣。

　　𨚍　燕燕日月終風擊鼓凱風雄雉匏有苦葉谷風式微旄丘簡兮泉水北門北風靜女新臺二子乘舟。

　　鄘　君子偕老牆有茨桑中鶉之奔奔。

　　魏風　七篇葛屨汾沮洳園有桃陟岵十畝之間伐檀碩鼠。

　　邶鄘附衛。

　　莊王

　　佗。桓王子。在位十五年。

　　詩　王國風一篇。見平王下。

　　齊風　襄公六篇。南山甫田盧今敝筍載馳猗嗟。

　　鄭風　六篇。將仲子叔于田大叔于田恙裘遵大路女曰鷄鳴。又二篇。褰裳湊洧。

　　五祖提多迦尊者　摩伽陀國人也。未詳其姓。初名香眾。梵語提多迦此云通真量。初香眾從毱多尊者求出家。毱多問之曰。汝身出家心出家耶。香眾曰。我來出家非為身心。毱多曰。不為身心。復誰出家。曰。夫出家者無我我故。無我我故即心不生滅。心不生滅。則是常道諸佛亦常。心無形相。其體亦然。毱多曰。汝當大悟心自通達。宜依佛法僧紹隆聖種。即為剃落受具足戒。名之曰提多迦。授以大法。提多迦得法已。行化至中印度。其國有大仙者八千人。其首曰彌遮迦。師眾詣尊者而禮之。遂求出家。其徒仙眾從之而俱求出家。尊者受之。鬚髮自除。袈裟著體。尊者命遮迦曰。昔如來以大法眼密付大迦葉。展轉而至於我。我今付汝。汝當傳持勿絕。聽吾偈曰。通達本心法。無法無非法。悟了同未悟。無心亦無法。偈已尊者起身大虛作十八變。用火光三昧而自焚之。彌遮迦與眾收其舍利。建塔於班茶山供養之。當此周莊王之世也(正宗記)。

　　釐王

　　胡齊。莊王子。在位五年。齊桓公始霸會諸侯為盟主用管仲為政。號曰仲父。四民不使雜處。制國為二十一鄉。作內政而寄軍令。謹正鹽筴。

　　詩　唐風晉也。武公二篇。無衣有杖之杜。

　　鄭風　十一篇。有女同車山有扶蘇籜兮狡童丰東門之墠風雨出其東門子衿揚之水野有蔓草。

　　惠王

　　閬。釐王子。在位二十五年。初莊王愛少子子頹。欲立為太子不克。惠王二年秋。邊伯五大夫怨惠王。召燕衛伐周。王出奔溫居于鄭。燕衛及諸大夫立頹為王。四年鄭伯虢公帥師伐王城。殺子頹及五大夫。奉惠王歸周。二十四年惠王崩。襄王不敢發喪。畏叔帶也。告難於齊。二十五年諸侯謀王室。既定而後發喪(史記)。

　　詩　唐風二篇。葛生采苓。

　　鄭風　一篇。清人。

　　曹風　一篇。蜉蝣。

　　衛風　二篇。定之方中載馳。

　　魯頌　魯僖公在位三十三年。至是季孫行父請命于周。而史克作頌四篇。稱僖公也。䮐有駜泮水閟宮史克魯之史官也。

　　襄王

　　鄭惠王子。在位三十三年。初惠王少子叔帶有寵。惠后欲立之而不克。至是叔帶欲與戎狄伐周。王知之將誅叔帶。叔帶奔齊。王元年齊桓公會諸侯于葵丘(今汴梁路雍州古匡城。論語子畏於匡者是也。豫州之域)八年王以戎難告齊。齊桓公使諸侯戍周。襄王九年齊桓公卒。王十七年狄人奉叔帶伐周。襄王奔鄭。狄人立叔帶為王。是時晉文公避驪姬之難始返國。襄王告急于晉。晉文公帥諸侯伐周。而殺叔帶。奉襄王歸周。王賜文公為侯伯。

　　詩衛風　文公三篇。螮蝀相鼠于旄。又一篇。木瓜。美齊桓公也。

　　陳風　宣公二篇。防有鵲巢月出。

　　秦風　穆公一篇。黃鳥。康公四篇。晨風無衣渭陽權輿。

　　六祖彌遮迦尊者　中印度人也。未詳姓氏。一日至北天竺國。市中一人持酒器逆祖曰。尊者何方而來。欲往何所。祖曰。從自心來。欲往無處。曰識我手中物否。祖曰。此是觸器而負淨者。曰尊者其識我否。祖曰。我即不識。識即不我。祖復謂之曰。汝可自道姓氏。其人遂說偈曰。我今生此國。復憶昔時日。本姓頗羅墮名字婆須密。祖攝受為其剃度。以圓戒德。尋命之曰。我方老邁將般涅槃。如來正法眼藏今以付汝。汝當傳之無使斷絕。聽吾偈曰。無心無可得。說得不名法。若了心非心。始解心心法偈已。尊者即入獅子奮迅三昧。騰身太虛高七多羅木。却復本座化火自焚。婆須密收靈骨舍利。以七寶函貯之。建塔寘其上層供養。當此周襄王之世也(正宗記)。

　　頃王

　　壬臣襄王子。在位六年。

　　詩曹風　共公三篇。候人鴖鳩下泉。

　　陳風　靈公二篇。株林澤陂。

　　匡王

　　班。頃王子。在位二十一年。

　　定王

　　瑜。匡王子。在位二十一年。

　　老子　姓李氏。名聃。字伯陽。聃諡也。定王三年丁巳九月十四日生楚國陳郡苦縣賴鄉曲仁里。聃之生也。釋迦文佛入滅已三百四十六年矣。簡王四年己卯。伯陽年二十三。仕周為守藏吏。十三年遷柱下史。自是五十四年不遷時人目為吏隱。敬王元年壬午。老子年八十六歲。去周與散關(今陝西興元路鳳州)。令尹喜西遊流沙。而死於扶風郡。葬槐里(今陝西安西路興平縣也)。

　　七祖婆須蜜尊者　北天竺國人也。姓頗羅墮。遇彌遮迦出家受法。行化至迦摩羅國。忽有智有來前。稱名佛陀難提。今與尊者論義。須蜜曰。仁者論即不義。義即不論。若擬論義終非義論。難提以其義勝遂求度。須蜜特命四果聖人。為其授戒。未幾乃命之曰。如來正法眼藏今以付汝。汝其傳之。慎無斷絕。聽吾偈曰。心同虛空界。示等虛空法。證得虛空時。無是無非法。已而須蜜起身作十八變。乃入慈心三昧。時梵王帝釋及諸天眾俱來作禮。而說偈言。賢劫眾聖祖。而當第七位。尊者哀念我。請為宣佛地。須蜜從三昧起。示眾曰。我所得法而非有故。若識佛地離有無故。語已還入三昧。示涅槃相。難提即於本座起七寶塔。祕其全體。當此周定王之世也(正宗記)。

　　列祖葬全身者始此。

　　簡王

　　夷定王弟。在位十四年。

　　靈王

　　泄心。簡王子。在位二十七年。

　　孔子　靈王二十一年庚戌十一月庚子。生魯國陬邑平鄉。母顏氏禱於尼丘而生故名丘。字仲尼。孔子之生也。釋迦文佛入滅四百年。敬王四十一年壬戌孔子。卒年七十三歲。葬魯曲阜(今濟寧路兗州禹貢九州之一也。尼丘山隸兗州泗水縣)。

　　景王

　　貴。靈王子。在位二十五年。王十八年太子聖卒。王少子朝王欲立之。未果王崩。周相單旗劉狄立王次子猛為王。子朝因舊官百工之喪職秩者。以逐劉子。劉子奔揚。單子奉子猛于莊宮。子朝之徒夜使人取猛以歸。單子出奔。子朝之徒奉王猛以追單子。晉人帥師納王猛于王城。猛尋卒。是曰悼王。諸大夫奉王猛母弟丐為王。是曰敬王。子朝又見敬王下。

　　八祖佛陀難提尊者　迦摩羅國人也。姓瞿曇氏。頂有肉髻。辯捷無礙。初遇婆須蜜出家得道。行化至提伽國。度弟子伏馱蜜多付法。偈曰。虛空無內外。心法亦如此。若了虛空故。是達真如理。爾時尊者即現神變。却復本座。儼然寂滅。眾興寶塔。葬其全身。當此周景王之世也(正宗記)。

　　敬王

　　丐。景王子。在位四十三年。王元年周大夫尹氏立子朝為王入王城。王如劉。王四年冬克鞏逐王子朝。王入于成周。自是謂王城為西周。成周為東周王十六年。子朝之徒作亂。王出奔于晉。十七年晉侯帥師納王。王入于王城(已上之年月春秋中)。

　　九祖伏馱蜜多尊者　提伽國人也。姓毘舍羅。八祖行化至毘舍羅家。其父長者致禮問何所須。祖曰。我求侍者。長者曰。我有一子名伏馱蜜多。年已五十。口未曾言足不曾履。祖曰。如汝所說真吾弟子。伏馱聞之。遽起禮拜而說偈言父母非我親。誰是最親者。諸佛非吾道。誰是最道者。祖答曰。汝言與心親。父母非可比。汝行與道合。諸佛心即是。外求有相佛。與汝不相似。欲識汝本心。非合亦非離。伏馱聞偈已。便行七步。祖曰。此子悲願廣大。慮父母愛情難捨故不言不履耳。長者遂捨令出家。祖授以具戒。付以法眼。既得法已。行化至中印度。授弟子脇尊者正法眼藏偈曰。真理本無名。因名顯真理。受得真實法。非真亦非偽。法已即入滅盡三昧而般涅槃。眾以香油旃檀闍維。收舍利建塔于那蘭陀寺。當此周敬王之世也(正宗記)。

　　元王

　　仁。敬王子。在位八年。

　　貞定王

　　介。元王子。在位二十八年崩。子去疾立(是為哀王)立三月弟叔襲殺哀王而自立(是為思王)立五月少弟嵬攻殺思王而自立。考王也(史記)。

　　辛卯十九年。世尊入滅五百歲。天竺國無著菩薩其弟天親菩薩。初尚小乘。造論五百部。後契悟大乘。復造大乘論五百部。號千部論師。

　　十祖脇尊者　中印度人也。本姓難生處胎六十年。父長者香蓋捨其出家。執侍九祖未曾睡眠。謂其脇不至席號脇尊者焉。持化至華氏國。憩一樹下告眾曰。此地變金色。當有聖人入會。言訖地變金色。有長者子富那夜奢。合掌立前而說偈曰。師坐金色地。常說真實義。回光而照我。令入三摩地。祖乃度之既具戒。以如來大法眼藏付之偈曰。真體自然真因真說有理。領得真真法。無行亦無止。付法已即現神變而入涅槃。化火自焚。四眾各以衣裓盛舍利。隨處興塔而供養。當此周貞定王之世也(正宗記)。

　　考王

　　嵬。貞定王子也。在位十五年崩。考王封其弟於河南是為桓公。以續周公之官職。桓公卒。子威公代立。威公卒。子惠公代立。乃封其少子於鞏(徐廣曰。惠公之子也)以奉王。號東周惠公。至赧王時。東西周分治。王赧徙都西周。西周武公(徐廣曰。惠公之長子)之共(史記)。

　　威烈王

　　午。考王子。在位二十四年。王二十三年九鼎震。命晉大夫魏斯趙籍韓虔為諸侯(史記)。

　　魏

　　畢公高之後。與周同姓。畢萬事晉獻公滅魏以封萬為魏大夫。至桓子與趙韓共滅智伯。三分其地。至文侯斯。以卜子夏田子方為師。都安邑(隷河東山西道解州)顯王二十九年。秦破魏師虜魏公子印。魏惠王恕。使使獻河西之地於秦以和。去安邑徙都大梁(今小梁也)。周威烈王二十三年　文侯斯二十二年安王十六年　武王擊元年烈王六年　惠王罃元年顯王三十五年　惠王改稱後元年慎靚王三年　襄王元年赧王二十年　昭王　元年赧王三十九年　安釐王元年秦始皇五年　景閔王增元年始皇二十年　王假元年始皇二十一年　國亡

　　秦昭襄王五十二年。魏舉國聽秦令。始皇二十一年秦滅魏。八君合一百七十九年。

　　趙

　　與秦共祖。蜚廉子惡來弟季勝五世孫造父事穆王。至幽王時。周大夫趙奄父之子叔帶去周如晉。事文公。始建趙氏于晉。又五世趙夙。又七世簡子鞅生襄子無䘏。與魏韓滅智伯。襄子卒孫浣立。浣生籍。受王命為諸侯(以今趙州隷燕南何北道真定路也。冀州之域)赧王八年。趙武靈王變胡服騎射。備四境之難。赧王十六年。趙王自稱主父。赧王十七年。趙惠文王元年。封其弟勝為平原君。赧王三十二年。趙王得楚和氏璧。趙十一君一百八十二年。秦始皇二十五年秦滅之。趙代玉嘉悼襄王長子幽穆王兄也。秦既虜其趙君。嘉乃自立於代(蔚州也。隷今上都路腹裏。禹貢冀州之域)尋為秦所滅。周威烈王二十三年　烈侯籍元年安王三年　武侯元年安王六十年　敬侯　元年烈王二年　成侯種元年顯王二十年　肅侯元年顯王四十四年　武靈王元年赧王十七年　惠文王向元年赧王五十年　孝成王丹元年秦始皇帝元年　悼襄王元年始皇十二年　幽穆王遷元年始皇二十年　代王嘉元年始皇二十五年　秦滅之

　　韓

　　與周同姓。曲沃莊伯之弟曰韓萬。其孫簡為定伯。生子輿。事晉。封曰韓武子。三世韓獻子厥始姓韓為晉卿。自厥六世至康子與趙魏滅智伯。自康子二世至虔。始受王命為諸侯。國頴昌府。周烈王元年韓滅鄭徙都之(今汴梁路鄭州)周顯王四十六年。韓稱王赧王元年韓以太子質秦。秦始皇十四年。韓王納地于秦。請為藩臣。韓公子曰韓非者聘秦。至始皇十七年秦滅韓。十一君合一百七十四年。周威烈王二十三年　景侯䖍元年安王三年　烈王取元年安王十六年　文侯　元年安王二十六年　哀侯　元年烈王六年　懿侯　元年顯王十一年　昭侯　元年顯王三十七年　惠侯　元年顯王四十六年　韓稱王赧王四年　襄王倉元年赦王二十年　僖王　元年赦王四十三年　桓惠王元年秦始皇帝九年　王安元年始皇十七年　國亡

　　安王

　　驕。威烈王子在位二十六年。

　　十一祖富那夜奢尊者　華氏國人也。姓瞿曇氏。父寶身既得法於脇尊者。至波羅奈國。有馬鳴大士歸依求度。祖為眾曰。此大士者。昔為毘舍利國王。其國有一類人。如馬裸露。王運神通分身為蠶。彼乃得衣。後復生中印度。馬人感戀悲鳴。因號馬鳴。是時大士以偈慰彼眾曰。我見汝無衣。心生保善護。示化於窠圍。當得諸濟度。既而祖謂大士曰。如來記云吾滅度後六百年。當有賢者馬鳴。於波羅奈國摧伏異道。度人無量。繼吾傳化。今正是時。即告之曰。如來大法眼藏。今付於汝。聽吾偈曰。迷悟如隱顯。明暗不相離。今付隱顯法。非一亦非二。付法已。即現神變。湛然圓寂。眾興寶塔。以閟全身。當此周安王之世也(正宗記)。

　　烈王

　　喜。安王子。在位七年。

　　顯王

　　扁烈王子。在位四十八年。王七年河山以東強國六淮泗之間小國十餘楚魏與秦接界魏築長城。自鄭濱洛以北有上郡。楚有漢中南有巴黔(音宸)中。皆以夷翟遇。秦擯斥之。不得與中國之會盟。鄒人孟軻見魏惠王(魏遷梁因曰梁)。王曰。叟不遠千里而來。亦有以利吾國乎。孟子曰。君何必曰利。仁義而已矣。初孟子師孔子之孫子思。甞問牧民之道何先。子思曰。先利之。孟子曰。君子所以教民。亦仁義而已矣。何必利。子思曰。仁義固所以利之也。上不仁則下不得其所。上不義則下樂為詐也。此為不利大矣　故易曰。利者義之和也。又曰。利用安身以崇德也。此皆利之大也(孔叢子)。宋丞相司馬溫國公光曰。子思孟子之言一也。夫惟仁者為知仁義之利。不仁者不知也。故孟子之對梁王。直以仁義而不及利者。所與言之人異故也(通鑑)。顯王三十二年孟軻為魏卿。四十三年為齊上卿(兗州曲阜有孟軻墓)王四十四年夏四月秦初稱王。四十六年韓燕皆稱王。趙武靈王獨曰無其實敢處其名乎。令國人謂己曰君。四十八年齊封田嬰於薛。號曰靖郭君。君有子四十餘人。其賤妾之子曰文。文倜儻饒智略。賓客請靖郭君以文為嗣靖郭君卒。文嗣為薛公。孟甞君也。

　　十二祖馬鳴大士波羅奈國人也。亦名功勝。蓋以其夙有功德。又以有作無作諸功德最為殊勝故名焉。既受法已。闡揚於華氏國。有魔名迦毘摩羅。眷屬三千。向祖作諸神變。祖曰。汝盡神力化性海得乎。魔曰。何謂性海。祖曰。性海者。山河大地皆依建立三昧。六通由茲發現迦毘摩羅聞言。愈加問難。知祖理勝。遂發信心。與徒三千俱求剃度。祖乃召五百應真。與授具戒。大士因之乃大造論議。尋告之曰。如來大法眼藏。今當付汝。汝聽偈言。隱顯即本法。明暗元不二。今付悟了法。非取亦非離。付囑已。即入龍奮迅三昧。挺身空中。如日輪相。然後復本座示寂。四眾以真體閟之龍龕。當此周顯王之世也(正宗記)。

　　慎靚王

　　定。顯王子。在位七年。

　　赧王

　　延。慎靚王子。在位五十九年。周東西分理。為諸侯所侵。赧王五十九年。秦昭襄王五十一年也。秦將軍樛(居由切)伐韓伐趙。赧王恐乃倍秦。與諸侯約從。將天下銳師出伊闕攻秦。令無得通陽城。秦使將軍樛攻西周。赧王入秦頓首。盡獻其邑三十六。秦受其獻。歸赧王于周。是歲赧王崩(已上之年月春秋後)。

　　右周三十六王合八百六十七年天下歸秦。

　　十三祖迦毘摩羅大士　華氏國人也。未詳其姓。初為外道。有大幻術。徒侶三千。通諸異論既得法於馬鳴大士。行化至西印度。彼國太子名雲自在。請宮中供養。祖不允。太子曰。城北大山有一石窟。可住禪寂。祖諾。行數里逢一大蟒。祖與授三歸依。蟒脫去至石窟。又北十里有大樹蔭覆五百大龍。其樹王名龍樹常為龍眾說法。迎祖曰。深山孤寂。龍蟒所居。大德至尊。何枉神足。祖曰。吾非至尊。來訪賢者。龍樹默念曰。此師得決定性明道眼否。是大聖繼真乘否。祖曰。汝雖心語我已意知樹聞悔謝求度祖即度之。未幾乃命之曰。今以如來大法眼藏付囑於汝。聽吾偈曰。非隱非顯法。說是真實際。悟此隱顯法。非愚亦非智。付法已。即顯神變化火焚身。龍樹收五色舍利建塔焉。當此周赧王之世也(正宗記)三歸依者歸依佛歸依法歸依僧也。

　　秦

　　嬴姓。水德王。都咸陽(安西路也。京兆雍州之域)建國元起。見周宣王下　秦顓頊苗裔孫曰女脩。女脩織玄鳥隕卵。女脩吞之生大業。大業生大費。與禹平水土。舜賜羸姓氏。昭襄王孝文王莊襄王始皇帝二世子嬰

　　昭襄王

　　則又曰瑕秦武王之母弟。惠文王之子也。立五十一年。并周遷九鼎。在位五十六年。

　　孝文王

　　戊昭襄王子。立三月薨。

　　莊襄王

　　楚。孝文王子。在位四年。元年東周君與諸侯謀伐秦。秦使相國呂不韋帥師討之。東周滅封相國為文信侯。

　　始皇帝

　　政。莊襄王子。嗣位年十三。國事皆委文信侯稱仲父。始皇二年天下冠帶之國七而三國邊於戎狄。秦自隴以西有綿諸緄戎翟䝠之戎。岐梁經漆之北有義渠大蘂烏氏胊(求于切)衍之戎。而趙北有林胡樓煩之戎。燕北有東胡山戎。各分散居谿谷。秦滅義渠始於隴西北地上郡。築長城以拒胡。趙武靈王北破林胡樓煩。築長城自代並陰山下至高闕為塞。置雲中雁門代郡。燕破東胡却千餘里。築長城自造陽。至襄平置上谷漁陽右北平遼東郡以拒胡。及戰國之末而匈奴始大。始皇二十六年初并天下。自以為德兼三皇。功過五帝。乃更號曰皇帝。除諡法以謂下議上也。命為制令為詔。自稱曰朕。又曰。朕為始皇帝。後世以計數。二世三世至于萬世。承運以水德。初齊威宣王時。鄒衍論著終始五德之運。齊人奏之。始皇采用其說。始改年朝賀。皆以十月朔衣服旌旄節旗皆尚黑。數以六為紀改臘為嘉平。分天下為三十六郡。曰。三川．河東．南陽．南郡．九江．障郡．會稽．頴川．碭郡．泗水．薛郡．東郡．瑯琊．齊郡．上谷．漁陽．右北．平遼．西遼．東代郡．鉅鹿．邯鄲．上黨．太原雲中．九原．雁門．上郡．隴西．北地．漢中．巴郡．蜀郡．黔中．長沙。凡三十五。與內史為三十六郡。郡置守尉監。收天下兵聚咸陽。銷以為鐘鐻金人十二。帝三十四年。丞相李斯上書。謂史官非秦記皆燒之。有偶語詩書。棄市以古非今者。族所不去者。醫藥卜筮種樹之書。若欲有學法令以吏為師。制曰可。侯生盧生相與亡去。始皇怒使人廉問。諸生相告。引犯禁者四百六十餘人。皆坑之咸陽。三十六年冬十月。始皇出遊左丞相斯從少子胡亥請從。西至平原津而病。七月丙寅。始皇崩於沙丘平臺。在位三十七年壽五十歲。中車府令行符爾事。趙高乃與丞相斯詐謀。受詔立胡亥為太子。歸至咸陽。始乃發喪。襲位。九月葬始皇驪山下。

　　十四祖龍樹大士　西天竺國人也。亦名龍勝。得法後至南印度。彼國之人多信福業。祖為說法。彼相謂曰。人有福業世間第一。徒言佛性。誰能覩之。祖曰。汝欲見佛性。先須除我慢。彼曰。佛性大小。祖曰。非大非小。非廣非狹。無福無報。不死不生。彼聞理勝。悉回初心。彼眾中有長者子名迦那提婆。并彼眾等咸願出家。祖為剃落。命諸聖與授具戒。其國先有外道五千餘眾。作大幻術。眾皆宗仰。祖悉化之令歸三寶。祖因之造大智度論中論十二門論。垂之於世。不啻其千萬偈。悉皆方便。開釋正法。以應其機宜。於後乃命迦那提婆曰。如來以大法眼付囑迦葉。乃至於我。我今付汝。聽吾偈曰。為明隱顯法。方說解脫理。於法心不證。無瞋亦無喜。付法已入月輪三昧。廣現神變。復就本座。凝然禪寂。迦那提婆與諸四眾共建寶塔以葬焉。當此奏始皇帝之世也(正宗記)。

　　二世

　　胡亥。始皇帝少子也。元年秋陽城人陳勝(字涉)。陽夏人吳廣。起兵淮西。蘄州下相人項梁。起兵於吳。狄人田儋起兵於齊。勝廣詐稱大楚。勝自立為將軍。廣為都尉入據陳。陳中父老請立勝為楚王。九月劉季兵起於沛。是曰沛公。天下豪傑皆起爭應立六國後。項梁者楚將項燕之子也。項籍(字羽)梁兄之子。二年趙高害李斯死。二世以高為丞相。沛公還攻豐拔之。項梁召諸別將會薛計事。居巢人范增年七十。說梁立楚後。求得楚懷王之孫曰心。夏六月立心為楚王。從民望也。三年關東皆叛。趙高恐二世怒誅及其身。乃謝病不朝。陰與其婿咸陽令閻樂。謀易上更立王子嬰樂乃將吏卒千餘人。入望夷宮。二世曰。吾願得一郡為王弗許。又曰。願為萬戶侯弗許。曰願與妻子為黔首比諸公子。閻樂曰。臣受命丞相。為天下誅足下。麾其兵進。二世乃自殺。趙高乃悉召諸大臣公子曰。秦故王國。始皇君天下故稱帝。今六國復自立。秦地益小。乃以空名為帝。不可宜為王如故。乃立始皇故太子扶蘇之子嬰為秦王。令子嬰齋。當廟見受玉璽。子嬰為其二子謀曰。丞相高殺二世。恐群臣誅之。佯以義立我我稱病不行。丞相必來。來則殺之。已而果自來。子嬰遂刺殺高於齋宮。三族其家。子嬰立。在位四十六日。十月。沛公至㶚上。子嬰降。

　　二世元年壬辰魏　王咎　元年趙王　武臣　元年齊王　田儋　元年楚隱王陳勝燕王韓廣元年　漢五年漢滅之

　　二年癸巳魏王　豹元年　漢二年九月滅之趙王　歇元年　漢三年漢滅之齊王田佐元年　漢四年漢滅之夏六月項梁立楚懷王孫心為楚王韓王　成

　　二世三年甲午漢元年也韓王　鄭昌　漢三年漢滅之

　　子嬰

　　始皇太子扶蘇之子。立四十六日。十月。沛公至㶚上。子嬰素車白馬係頸以組。封皇帝璽符節。降軹道旁。沛公西入咸陽。

　　右秦自昭襄王至子嬰。合五十年。天下歸漢。

　　西漢高祖惠帝呂后文帝景帝武帝昭帝昌邑王宣帝元帝成帝哀帝平帝孺子嬰

　　劉姓。以火德王。都長安(今安西路京兆即秦之咸陽也。雍州之域。高祖改曰長安)。漢初用秦正。以十月為正月。至武帝太初元年。始用夏正建寅為正月。漢五年天下既定。婁敬戍隴西過洛陽。因虞將軍見上曰。秦地被山帶河四塞以為固。宜都之。上問群臣。張良曰。婁敬說是也。即日車駕西都長安。拜婁敬為郎中。賜姓劉。

　　高祖

　　諱邦字季沛。豐邑中陽里人。在秦為泗上亭長(兗州也)送徒役驪山。徒多道亡。邦縱其囚自匿于沛。秦二世元年。沛父老立季為沛公。蕭何曹參等收沛子弟得三千人以應之。秦二世三年十月。先入關至㶚上。秦子嬰降居。數日項羽屠咸陽。殺秦降王子嬰。燒秦宮室。秦民大失望。項羽陽尊楚懷王心為義帝。都郴(今桂陽邑。荊州之域)分天下王諸將。羽自立為西楚霸王。都彭城(河南府路徐州)。立沛公為漢王。都南鄭(今陝西興元路郡名漢中)。二分關中王。秦降將章邯等三人。以距塞漢路。漢王怒欲攻項羽。周勃灌嬰樊噌皆勸之。蕭何諫之。乃遂就國稱漢元年。以何為丞相。次拜韓信大將。引兵出襲雍。雍王章邯戰敗走。塞王欣翟(直格反)王翳皆降。以其地為渭南河上上郡。漢二年冬十月。項王密使九江王欒布等擊義帝殺之江中。漢王南渡平陰津至洛陽。新城三老董公遮說王曰。順德者昌。逆德者亡。兵出無名事故不成項羽無道放殺其主。大王宜率三軍之眾為之素服以告諸侯而伐之。於是漢王為義帝發喪以告諸侯。趙王陳餘遣兵助漢。項王雖聞漢東欲遂破齊而後擊漢。漢王以故得率諸侯兵凡五十六萬人伐楚。遂入彭城。項王聞之。自以精兵二萬人至彭城。大破漢軍圍漢王三匝會。大風折木發屋。窈冥晝晦。楚軍大亂壞散。漢王乃得與數十騎遁去審食其從太公(漢王父也)呂后間行求漢王。反遇楚軍。項王常置軍中為質。漢四年漢遣侯公說項王羽請太公。羽乃與漢約中分天下。割洪溝(今鄭州也)以西為漢。以東為楚。九月楚歸太公呂后。乃引兵而東歸。漢王欲西歸。張良陳平曰。漢有天下太半。楚兵食盡。此天亡之時也。今釋弗擊。所謂養虎自遺患也。漢王從之。五年冬十月。漢王追項王至固陵(今汴梁路汝寧府光州固始地)十二月。項王至垓(音該沛郡)下夜聞漢軍四面皆楚歌。遂潰圍南出馳至烏江(今淮西和州地)。烏江亭長艤船待項王笑曰。天之亡我。我何渡焉。且籍與江東子弟八千人渡江而西。今無一人還縱江東父兄憐而王我。我何面目見之。縱彼不言。籍獨不愧於心乎。乃自刎而死。漢王即皇帝位于氾(敷劍反)水之陽(今濟漢界)。更王后曰皇后。太子曰皇太子。六年夏尊大公為太上皇。天下既定。命蕭何次律令。韓信申軍法。張蒼定章程(章者歷數之章術。程者權衡丈尺斛斗也。歷家至朔同日謂之章。十九年七閏為一章也。程如稱石程書謂律度量衡之則也。文中子孝宣以章程練名實。謂法令成章之品式爾)叔孫通制禮儀。陸賈造新語。封功臣為列侯。剖符作誓。丹書鐵契金匱石室藏之宗廟。誓曰。使黃河如帶泰山若礪。國以永存。爰及苗裔。帝在位十二年。五十三歲崩。

　　惠帝

　　盈。高祖太子。在位七年。壽二十四歲。

　　呂后

　　諱雉姓呂氏。惠帝母。惠帝崩。太后取後宮美人子為太子立之。太后臨朝稱制。四年少帝知而言之。太后遂幽少帝永巷中。立恒中王義為帝。更名弘不稱元年。以太后制天下事故也。至文帝立。皆滅之於邸。八年秋七月太后崩。壽七十二(在位八年)呂祿呂產欲作亂。太尉周勃等誅諸呂。諸大臣相與陰謀。使人召代王。上天子璽符代王。讓者五。遂乃即天子位。

　　文帝

　　諱恒。高祖第三子。封代王。陳平周勃既誅諸呂。遣使迎王至長安即帝位十六年。又後元七年在位。共二十三年壽四十六崩。帝除去肉刑。務行寬大。身衣弋綈。帷帳無文繡。治㶚陵(葬所)皆瓦器。不得以金銀銅鐵為飾。因山不起墳帝專務以德化民海內殷富。天下斷獄數百。幾致刑措。

　　十五祖迦那提婆大士　南天竺國人也。姓毘舍羅。謁龍樹龍樹先以滿鉢盛水置座前。提婆以一針投之。欣然契會。既得法至迦毘羅國。彼有長者曰梵摩淨德。園樹生耳如菌。取而食之。隨取隨長。祖至其家。長者問菌所自。祖曰。汝家曾供養一比丘道眼不明。虛霑信施。報為木菌。乃說偈曰。入道不通理。復身還信施。汝年八十一。其樹不生耳長者年八十一。樹果不生菌。長者捨第二子羅睺羅多隨祖出家。祖度之。至巴連弗城。有諸外道掩抑佛法。祖往化之。有不從者。發百千難問。祖恣其無礙之辯。一皆折之。由是廣造論議。若有百論之類是也。勝事既集。以法付羅睺羅多。偈曰。本對傳法人。為說解脫理。於法實無證。無終亦無始。已而入奮迅三昧。體放八光而趣寂滅。眾興塔葬焉。當此漢文帝之世也(正宗記)。

　　景帝

　　啟。文帝太子。即帝位七年。又中元七年。又後元三年共十七年。壽四十八。帝以笞法五百三百太重乃更滅笞法。遵文帝之業。移風易俗。黎民淳厚。周云成康。漢稱文景。

　　武帝

　　徹。景帝子。在位五十四年。壽終七十一。罷黜百家表章以六經興太學修郊祀定音律作詩樂建封禪禮百神紹周後號令文章煥然。帝雅好儒術丞相竇嬰。太尉田蚡。御史大夫趙綰。請立明堂以朝諸侯。薦其師申公。時年八十餘。以為太中大夫。舍魯邸議明堂巡狩改歷服色。帝招四方賢材之士。莊助最先進(漢書作嚴助避明帝諱也)後得吳人朱買臣。趙人吾丘壽王。蜀人司馬相如。平原東方朔。吳人牧皐。濟南終軍。並在左右。太初元年十一月甲子朔冬至。命司馬遷造漢太初曆。以寅為正月歲首。色尚黃。數用五。然而行兵用武。外開四夷。至于榷酒酤筦鹽鐵。鑄白金造皮弊。帝時始有年號。自古帝王未有也。即位初曰建元元年建元(六)元光(六)元朔(六)元狩(六)元鼎(六)元封(六)太初(四)天漢(四)太始(四)征和(四)後元(二)。

　　十六祖羅睺羅多大士　迦毘羅國人也。行化至室羅筏城。謂徒眾曰。此有聖者當紹祖位。至金水河於石窟。見僧伽難提安坐入定。伺之三七日。方從定起。祖問曰。汝身定耶心定耶。提曰。身心俱定。祖曰。身心俱定何有出入。提曰。雖有出入不失定相。知金在井金體常寂。祖曰。若金在井若金出井。金無動靜何物出入。提曰。言金動靜何物出入。言金出入金非動靜。祖曰。若金在井出者何金。若金出井在者何物。往返徵詰。難提豁然即求度脫。祖以右手擎金鉢。舉至梵宮。取彼香飯。大眾有郤。即命難提分座同食。眾復疑之。意其師弟子混而無品。祖知之曰。汝不得食皆由此故。今與吾分座之者。乃過去娑羅王如來也。應物而降跡耳。難提知眾有慢。乃曰。佛滅度後人無至信。正念輕微不信真如。唯愛神力。言訖以右手漸展入地。至金剛輪際。取其露水。以琉璃器持至會所。大眾見之即生欽慕悔過作禮。於是祖命僧伽難提而付法眼。偈曰。於法實無證。不取亦不離。法非有無相。內外云何起。付法已安坐歸寂。四眾建塔。以閟全身。當此前漢武帝之世也(正宗記)。

　　昭帝

　　弗陵。武帝子。在位十三年。壽二十二歲。大司馬大將軍霍光。車騎將軍太僕金日磾。左將軍上官桀受武帝顧命遺詔政政。百姓充實舉賢良文學議罷搉酤。始元元年。遣王平等持節行郡國。問民疾苦冤夫職者始元(六)元鳳(六)元平(一)。

　　十七祖僧伽難提大士　室羅筏城寶莊嚴王之子。生而能言。常讚佛事。年七歲以偈告父母曰。稽首大慈父和南骨血母。我今欲出家。幸願哀愍。故父母許其在家出家。復命沙門禪利多為之師積。十九年捨離王宮。入定金河大巖石窟。又十年得法已行化至摩提國。至山峰下。見一童子持圓鑑直造祖前。祖問。汝幾歲耶。曰百歲。祖曰。汝年尚幼。何言百歲。曰我不會理正百歲耳。祖曰。汝善機耶。曰佛言若人生百歲不會諸佛機未若生一日而得決了之祖曰。汝手中者當何所表。曰諸佛大圓鑑。內外無瑕翳。兩人同得見。心眼皆相似。彼父母聞其子語。即捨令出家。祖度之授具戒。名之曰伽耶舍多。他時風吹殿鈴聲。祖問曰。鈴鳴耶風鳴耶。舍多曰。非風鈴鳴我心鳴耳。祖曰。心復誰乎。舍多曰。俱寂靜故。祖曰。善哉善哉。繼吾道者非子而誰。即付法眼。偈曰。心地本無生。因地從緣起。緣種不相妨。華果亦復爾。祖付法已。右手攀樹而化。眾議奉全身塔于高原。眾力不能舉。即樹下闍維。收舍利起塔。當此漢昭帝之世也(正宗記)。

　　昌邑王

　　賀。哀王之子。武帝孫元平元年四月。昭帝崩無嗣大將軍霍光與群臣議立王。王素狂縱。六月受皇帝璽綬。尊皇后曰皇太后。帝每不受諫。在位二十七日。皇太后詔廢之送昌邑邸。迎立武帝曾孫病已於民間。為昭帝嗣更名詢(本紀)。

　　宣帝

　　詢。初名病已。武帝戾太子。據生史皇孫。史皇孫生詢武帝曾孫也。即位年十八。在位二十五年壽終四十三。帝興自民間。知民疾苦。自大將軍霍光薨後。始親政事。魏相丙吉為相。黃霸龔遂董為太守。信賞必罰。吏稱其職。民安其業。地節三年。丞相韋賢以老病罷就第。丞相致仕自賢始五鳳四年。大司農中丞耿壽昌奏置常平倉。穀賤增價。糶以利農。穀貴減價。糶民便之。賜壽昌爵關內侯。甘露三年。上以戎狄賓服思股肱之美。乃圖畫其人於麒麟閣。法其形貌署其官爵名。惟霍光不名。但曰太司馬大將軍博陸侯姓霍氏。其次張安世韓增趙充國魏相丙吉杜延年劉德梁丘賀蕭望之蘇武凡十一人。皆有功德。知名當世。是以表而揚之。明著中興輔佐。列於方叔召虎仲山甫焉。詔諸儒講五經同異。蕭望之等平奏其議。上親稱制臨決焉。乃立梁丘易大小夏侯尚書穀梁春秋博士。黃龍元年崩　本始(四)地節(五)元康(四)神爵(四)五鳳(四)甘露(四)黃龍。

　　東漢光武建武十九年。追尊宣帝曰中宗。

　　元帝

　　奭。宣帝子。在位十六年。壽四十三。班彪贊曰。臣外祖兄弟為元帝侍中。語臣曰。元帝多材藝善書史。少而好儒。及即位徵用儒生。委之以政。上牽制文義。優游不斷。帝寬弘盡下出於恭儉。號令溫雅有古之風烈。竟寧元年五月崩　初元(五)永光(五)建昭(五)竟寧(一)。

　　成帝

　　驁。元帝太子。在位二十六年。壽四十五。建始元年封舅王崇為安成侯。賜譚商立根逢時爵關內侯。王氏專政。五侯驕奢並作威福。永始元年封王莽為新都侯。綏和元年十一月。大司馬王根薦莽自代莽為大司馬。時年二十八。莽折節散財交士以立名譽。綏和二年三月帝崩　建始(四)河平(四)陽朔(四)鴻嘉(四)永始(四)元延(四)綏和(二)。

　　十八祖伽耶舍多大士　摩提國人也。姓欝頭藍。父天蓋。母方聖娠。凡七日而誕。童時持鑑出遊。遇難提得度。行化至大月氏國至一婆羅門舍。舍主鳩摩羅多年三十學梵志。適見祖問曰。是何徒眾。祖曰。是佛弟子。彼聞佛號心神竦然。即時閉戶。祖良久扣其門。羅多應曰。此舍無人祖曰答無者誰。羅多聞語知是異人。據開門延接。祖指其舍簷之下犬宿之處為羅多曰。汝父埋金於此今為犬以守之。遂掘地果得金。乃發宿命智。投誠出家。祖度之授具已。祖以法眼付之。偈曰。有種有心地。因緣得發萌。於緣不相礙。當生生不生。祖付法已。踊身虛空現十八變化火自焚。眾以舍利起塔供養。當此前漢成帝之世也(正宗記)。

　　哀帝

　　欣。元帝孫。成帝弟。定陶共王之子。在位六年。壽二十五。帝屢誅大臣。欲強主威。王莽辭以病免。帝崩無嗣。元后召王莽為大司馬。迎中山王衎而立之　建平(四)元壽(二)。

　　平帝

　　衎。元帝孫。中山王箕之子。在位五年。即帝位年九歲。太后臨朝。大司馬王莽秉政。元始元年賜莽號安漢公。四年夏加安漢公為宰衡。五年夏五月策命安漢公莽。以九錫攝行天子事。十冬二月。莽因臘日上椒酒。置毒酒中。帝有疾。莽詐作策請命於泰畤。願以身代藏策金縢置于殿前。勅諸公莫敢言。丙午帝崩。壽十四　元始(五)。

　　九錫　一車馬　二衣服　三樂則　四朱戶　五納陛　六虎賁　七斧鉞　八弓矢　九秬鬯

　　孺子嬰

　　宣帝玄孫。年二歲立之。有司奏。武功長孟通浚井得白石。上圓下方。有丹書著石文曰。告安漢公莽為皇帝。符命之起自此始。大后怒而力不能沮莽。如周公故事稱攝皇帝。吏民皆稱臣。禮儀皆如天子。元年五月詔莽稱假皇帝。以居攝三年。為初始元年。即真天子位。定有天下之號曰新。以是冬十二月為明一正月。商正也。時孺子未即皇帝位。璽藏長樂宮。及莽即帝位請璽。太后不肯授莽。莽使安陽侯舜諭旨以脇太后。太后出漢璽投之于地。策命孺子嬰為定安公　初始元年戊辰王莽纂位。

　　右西漢十四君合二百十四年。

　　新室

　　王莽。字巨卿。元城人。孝元皇后弟王曼之子。既移漢祚。封太皇太后王氏曰新室文母。去漢號莽恃其詐慝煩民玩兵罪盈怨積。天下怒之起兵誅莽。漢兵推立劉玄為帝。三輔豪傑共殺莽。莽篡位十四年。三輔者京兆左馮翊(同州也)右扶風(鳳翔府)建國(五)天鳳(六)地皇(三)。

　　更始

　　劉姓。玄名。字聖公。舂陵戴侯曾孫。即位。以劉秀(光武)為司隷校尉。繼立為蕭王。赤眉入關立劉盆子。而更始亡。更始在位二年。後漢光武建武元年。詔封玄為淮陽王。

　　劉盆子

　　城陽景王章之後。王莽末。樊崇起兵於莒。崇盧其眾與莽軍相亂。皆朱其眉以相認破莽軍。更始二年以盆子為天子。後漢建武三年降光武以盆子為趙王郎中。因病失目　右新室更始合一十六年。復為東漢。癸未更始元年　○王莾滅梁王劉永據　睢陽稱帝元年淮南王李憲據　九城稱帝元年甲申　更始二年劉永二年李憲二年成公孫迷據成都稱帝龍興元年寧朔王隗囂　據秦州乙酉東漢光武　建武元年劉永三年李憲三年成　龍興二年隗囂

　　劉永

　　梁王劉永。據睢陽稱帝。東漢光武建武四年戊子劉𥾍元年。次年己丑漢滅之。

　　李憲

　　淮南王李憲。據九城稱帝。至庚寅光武建武六年。漢滅之。

　　公孫述

　　據成都稱帝。始甲申終于丙申。建武十二年漢滅之。

　　隗囂

　　寧朔王隗囂公孫述立之據秦州。始甲申終甲午。漢建武十年隗純元年。光武滅之。

　　盧芳

　　據安定(今典元路涇州)號漢稱帝。始乙酉年曰元年。東漢建武十六年降於光武。

　　彭寵

　　漁陽守。據檀薊二州稱燕王。始建武丁亥終建武五年己丑。光武滅之。

　　張步

　　齊王。東漢建武三年丁亥。劉永立之。建武五年己丑。光武滅之。

　　十九祖鳩摩羅多大士　大月氏國婆羅門子。既得法眼。至中天竺國。有大士名闍夜多。問曰。我家父母素信三寶。而常縈疾瘵。凡所營作皆不如意。而我隣家久為旃陀羅行。而身常勇健所作和合。彼何幸而我何辜。祖曰。何足疑乎。且善惡之報有三時焉。凡人但見仁夭暴壽逆吉義凶。便謂無因果虛罪福。殊不知影響相通。毫釐靡忒。縱經百千萬劫亦不磨滅。佛說業通三世者。蓋以前世所作善業而報在此生。此生苟為不善。則應在來世。故人有此生雖為善而不得其福者。前惡之報勝也。今世雖作惡而不受其殃者。前善之勝也。苟以今生非得福報復務為惡。而來世益墮惡趣也。苟以此世得其福報。復務為善。而來世益得善趣也。又前世為善。其德方半。而改志為惡。及此生也。先福而後禍。此生為惡。其事方半。而變行為善。及來世也。先禍而後福。今汝父與汝之隣。其善惡之應不以類至蓋先業而致然也。豈可以一世求之耶。時闍夜多聞是語已。頓釋所疑祖曰。汝雖以信三業。而未明業從惑生。惑因識有。識依不覺。不覺依心。心本清淨。無生滅無造作。無報應無勝負。寂寂然靈靈然。汝若入此法門。可與諸佛同矣。一切善惡有為無為皆如夢幻。闍夜多承言領旨。即發宿慧懇求出家。既受具。祖曰。汝當紹行化迹。乃付法眼偈曰。性上本無生。為對求人說。於法既無得。何懷決不決。又云。此是妙音如來見性清淨之句。汝宜傳布後學。言訖即於座上以指爪𭄮面如紅蓮華。出大光明照耀四眾而入寂滅。闍夜多起塔供養。當此王莽新室之世也(正宗記)。

　　東漢(都洛陽。今河南府路)光武明帝章帝和帝殤帝安帝北鄉侯順帝冲帝質帝桓帝靈帝獻帝

　　世祖光武皇帝

　　諱秀。字文叔。南陽人。漢景帝七世孫。長沙定王發之後南頓令劉欽之子。癸未更始元年為偏將軍行大司馬事。甲申更始二年立之為蕭王。擊銅馬賊。關西號為銅馬帝。初光武兵起綠林山(今江陵路荊門荊州湖北道也。禹貢制州之域)。乙酉諸將議上尊號。帝不許者三。四軍行到南平棘。諸將復固請之。耿純進曰。不正號位。士大夫望絕散去難可復合。行至鄗(京兆也)。乃命有司設壇場於鄗南千秋亭五成陌。六月即皇帝位。改元建武。大赦。帝在位三十三年。壽六十二歲崩。帝以仁厚之德濟英雄之志。即位十六年而天下為一。精勤為治。保全功臣。尊尚儒術。百姓又安。幸太學修文教。非警急不言軍旅。聘隱逸以為不賓之臣　建武(三十一)中元(二)。

　　世尊釋迦文佛　入滅至建武二十七年得一千載矣。

　　顯宗明皇帝

　　諱莊。光武第四子。帝遵建武法度。后妃之家不使預政。臨幸辟雍。養三老五更。至於羽林之士。悉通孝經。文教為盛。法令分明。永平三年圖畫中興功臣。列二十八將於南宮雲臺。又益以王常李通竇融卓茂。合三十二人。獨馬援以椒房之親不與焉。永平四年。東平王蒼來朝。帝問。居家何者最樂。對曰為善最樂。帝嘆曰。此言甚大可以保國二十八將者鄧禹為首。次馬成吳漢王梁賈復陳俊耿弇杜茂𡨥恂傅俊岑彭堅鐔馮異王霸朱祐任光祭遵李忠景丹萬修蓋延邳肜銚期劉植耿純臧宮馬武劉隆　永平(十八)。

　　佛教流通東土之始　永平七年。帝夢金人長大項有日光。飛至殿庭。旦問群臣。太學聞人傅毅奏曰。周昭王時。西域有佛出世。其形長一丈六尺。而黃金色。陛下所夢將必是乎。博士王遵推周書異記佐之。帝遂遣中郎蔡愔博士秦景等一十八人。使西域求佛法。蔡愔等至天竺隣境月氏國。遇梵僧攝摩騰竺法蘭二人奉佛經像來震旦(東土也)。遂同東還(永平十年至京)。摩騰入闕獻經像。帝大悅館于鴻臚寺。蘭亦間行而後至。帝於城西雍門外別立一寺。騰蘭居之。以白馬馱經而來遂名白馬寺。永平十四年。五嶽道士費叔牙褚善信等忌之。斥言虛偽。騰蘭白於帝曰。吾佛出世間。法水火不能壞請與方士驗之。帝勅叔牙等。盡出所有奇經祕訣。與沙門所持來經像就焚之。正月十五日火作。而沙門諸經完然不燼。方士稽首欽服。帝益異之。由是騰蘭習漢言。久之譯四十二章經十地斷結佛本生法海藏佛本行等五經。帝甞幸其寺。騰蘭進曰。寺東何館。帝曰昔有阜無因而起。夷之復然。夜有光怪。民呼為聖塚。因祀之疑洛陽神也。騰曰。按天竺金藏詮所誌。阿育王藏如來舍利於天下。凡八萬四千所。今支那震旦境中十有九處。此其一也。帝大驚。即日駕幸聖塚。而騰蘭隨往拜起。忽有圓光現塚上。三身現光中。侍衛呼萬歲。帝喜曰。不遇二大士。安知上聖遺祐哉。詔塔其上受制度於騰蘭。塔成九層。高二百尺。明年光又現。有金色手出塔頂尺許。如琉璃中見。天香郁然。帝駕幸拜瞻。光隨步武旋繞。自午及申而滅。於時皇弟楚王英喜為浮圖齋戒。甞奉縑贖繾。帝還之以助伊蒲塞桑門之盛饌(見漢書并費長房三寶紀)。永平十六年攝摩騰示寂。竺法蘭自譯經五部凡十三卷。帝在位十八年。壽四十八歲。永平十八年八月帝崩(本紀)。

　　二十祖闍夜多大士　中天竺國人也。既得法。行化至羅閱城。彼有辯論之師婆修盤頭。常一食不臥。六時禮佛。清淨無欲。祖欲度之。言以激之。盤頭發無漏智。憶念七劫前生安樂國。年垂老行當證果。見大光明菩薩。以策杖靠壁。禮拜菩薩。不知策杖倚拖畫壁佛面。成大我慢。遂失二果。今獲見師。願垂慈誨。祖即告曰。汝久積德本。當繼吾宗。聽吾偈曰。言下合無生。同於法界性。若能如是解。通達事理竟。祖付法已倒立奄然而寂。闍維舍利建塔。當此後漢明帝之世也(正宗記)。

　　肅宗章帝

　　烜。明帝太子。務從寬厚。除慘酷之科。深元元之愛。著胎養之令。盡心孝道。平徭簡賦。人賴其慶。在位十三年壽三十三。元和二年春正月。詔曰。令云民有產子者。復勿算三歲。今諸懷姙者賜胎養穀人三斛。復其夫勿算一歲。著以為令。乙丑帝耕於定陶。進幸魯祠孔子於闕里。及七十二弟子。作六代之樂。大會孔氏男子二十以上者六十二人。帝謂孔僖曰。今日之會。寧於卿宗有光榮乎。對曰。臣聞明王聖主莫不尊師貴道。今陛下親屈萬乘。辱臨敞里。此乃崇禮先師。增輝聖德。至於光榮非所敢承。帝大笑曰。非聖者子孫焉有斯言乎。拜僖郎中(漢書)　建初(八)元和(二)章和(二)。

　　和帝

　　肇。章帝第四子。在位十七年。壽二十七。竇太后臨朝。以兄憲為侍中。永元四年。竇氏父子兄弟充滿朝廷專權。帝以中常侍鄭眾定議誅憲。宦官用權自此而始(漢書)　永元(十六)元興(一)。

　　殤帝

　　隆。和帝少子。元興元年十二月生。始百日和帝崩。帝即位。鄧太后臨朝。鄧隲為車騎將軍。改元延平。八月帝崩。太后迎清河王慶之子祐為和帝嗣。即皇帝位　延平(一)。

　　恭宗安帝

　　祐。在位十九年。太后臨朝。建光元年三月。皇太后鄧氏崩。凡鄧氏皆免官歸故里隲自殺。帝始親政事。宦者江京樊豐等。及乳母王聖與閻后妄造虛無。搆讒太子。九月廢皇太子保為濟陰王。延光四年三月帝崩。壽三十二歲　永初(七)元初(六)永寧(一)建光(一)延光(四)。

　　二十一祖婆修盤頭大士　羅閱國人也。姓毘舍佉。父光蓋。母嚴一年十一禮光度羅漢。出家受戒。尋遇闍夜多大士。激發大慧。乃得付法。行化至那提國。彼國王名當自在。王有次子名摩拏羅。王捨出家。祖曰。善哉大王。能捨其子。即與授具。付法偈曰。泡幻同無礙。如何不了悟。達法在其中。非今亦非古。祖付法已。踊身高半由旬。屹然而住。四眾瞻仰。虔請復座跏趺而逝。荼毘得舍利建塔。當此後漢安帝之世也(正宗記)。

　　北鄉侯

　　懿濟北惠王之子。延光四年三月。安帝后閻氏立之。后臨朝。十月北鄉侯薨。十一月中常侍孫程王康等十九人斬江京等。迎濟陰王保即皇帝位。時年十二。

　　順帝

　　保。安帝太子。既即位。遣侍御史持節。收閻顯及其弟耀晏誅之。遷大后離宮。封孫程等皆為列侯。是為十九侯。立皇后梁氏。在位十九年。壽三十歲　永建(六)陽嘉(四)永和(六)漢安(二)建康(一)。

　　正一道教　永和六年。四川西道成都路崇慶州鶴鳴山有士曰張道陵。自號天師。造符水醮籙之術。著道書二十四卷。百姓求其道咸歸焉。道陵死傳之子衡。衡死傳之子魯盛行於世。道家醮禱宗此。而始傳嗣及今。天下宗仰。是曰正一教焉。

　　冲帝

　　炳。順帝子。建康元年八月即帝位。太后梁氏臨朝。永嘉元年正月崩。在位一年。壽三歲　永嘉(一)。

　　質帝

　　纘。章帝玄孫。初冲帝崩。梁太后徵清河王蒜及渤海孝王鴻之子纘。皆至京師。清河王年二十餘。為人嚴重。動止有法。太尉李固欲立之。大將軍梁冀不從。與太后謀罷蒜歸國立帝。年八歲。帝聰慧目冀曰。此跋扈將軍也。冀惡之。夏六月冀使左右置毒煮餅進之。帝苦煩甚崩。在位一年。壽九歲　本初(一)。

　　桓帝

　　志。章帝曾孫。年十五。太后猶臨朝政。立皇后梁氏。太后之妹也。帝在位二十一年。壽三十六。和平元年正月。太后詔歸政於帝。二月太后崩。延熹二年梁冀秉政幾二十年。威行內外。天子拱手常不平。呼中常侍單超徐璜黃門令具瑗(即具獨坐)小黃門史左悺唐衡。定議誅冀。悉收梁氏。百姓莫不稱慶。封單超徐璜等五人為縣侯世謂之五侯也。建和(三)和平(一)元嘉(二)永興(二)永壽(三)延熹(九)永康(一)。

　　建和二年。西域月氏國沙門支婁迦讖亦名文讖至洛陽。譯佛經凡二十一部計六十三卷。

　　永興二年。帝鑄黃金浮圖老子像。覆以百寶蓋。宮中身奉祀之。世人以金銀作佛像。自此而始也(三寶紀)。

　　二十二祖摩拏羅大士　那提國常自在王之子。年三十遇婆修大士出家傳法。至西印度。彼國王名得度。瞿曇種族。於佛乘勤行精進。一日行道處見一小塔。高一尺四寸。其色青玄。眾莫能舉。王即大會梵行禪觀呪術三眾。問塔所因。眾莫能辯祖為王曰。此塔阿育王所造佛舍利塔也。四面示相。前則尸毘王割股飼鷹救鴿。後則慈力王剜身然燈。左則薩埵太子投崖飼虎。右則月光王捐捨寶首。四面皆是釋迦世尊宿世修道之跡。今王有緣故出現耳。言已舉之。王說即傳位太子。投祖出家。是為得度比丘。祖乃往月氏國。受彼王寶印并尊者鶴勒那供養。鶴勒那問祖曰。我有何緣鶴眾隨我。祖曰。汝昔甞為比丘赴會龍宮。汝弟子眾咸欲隨從。汝觀五百眾中。無有一人堪受妙供。時諸子曰。師常說法。於食等者於法亦等。今既不然。何聖之有。時汝即令其眾赴會。是諸弟子福薄德微。墮於羽族。然已五劫。今乃轉受鶴身。曰以何方便令彼解脫。祖曰。我有無上法寶。汝當聽受化未來際。而說偈曰。心隨萬境轉轉處實能幽。隨流認得性。無喜亦無憂。時諸鶴眾聞偈。飛鳴而去。祖跏趺寂然奄化。鶴勒那與寶印王闍維之。斂舍利起塔供養。當此後漢桓帝之世也(正宗記)。

　　靈帝

　　宏。章帝玄孫。河間孝王曾孫也。年十二。竇太后立之。陳蕃多力焉帝乳母趙嬈(音裊)及諸女。尚書中常侍曹節王甫等諂事太后。濁亂四方。帝在位二十二年。壽三十四崩　建寧(四)熹平(六)光和(六)中平(六)。

　　光和三年。帝遣中使。洛陽佛塔寺飯諸沙門。懸繒燒香。散華然燈(三寶紀)。

　　江淮寺塔之始　安息國沙門安清。字世高。本世子當嗣位。讓之叔父出家。桓帝建和二年至洛陽。譯佛經二十九部凡一百七十六卷。至是建寧四年。因附舟浮遊至廬山䢼(音恭)亭廟。神靈其能分風送往來之舟會艤舟奉牲請福。神降語曰。舟有沙門可與來。高至。神曰。吾昔與子俱出家學道。吾好施然而多瞋報形極醜。家此湖千里皆所轄。旦夕且死必入地獄。我有縑段絹雜寶物。可為立法營塔。使我生善處。因泣下。高許之。高徐曰。能出形相勞苦乎神曰。形惡奈何。高曰。第出之。於是出其首帳中。蓋巨蟒也。悲淚如雨。高取絹物至豫章為建太安寺。乃江淮寺塔之始也。神報之曰。生善處已。後人於山西澤中。見死蟒頭尾數里。今潯陽縣有大蛇村是也(自鏡錄)中平元年黃巾賊滅初鉅鹿人。今順德路也。張角以妖術教授號大平道。呪符水以療疾病。眾共神之角弟子周遊四方十餘年。徒眾數十萬。自青徐幽冀荊揚兗豫八州之人莫下畢應。凡三十六方。方猶將軍也。大方萬餘人。小方六七千人。角弟子唐周上書告之。有詔逐捕角等。角勅諸方俱起皆着黃巾以為標幟。故時人謂之黃巾賊。旬月之間天下響應京師震動。發天下精兵。遺中郎將盧植討之。垂當拔之。宦官誣植。詔皇甫嵩討角嵩與角弟梁戰。大破之斬梁。角先已病死。剖棺戮屍傳首京師。

　　少帝

　　辯。靈帝子。中平六年四月靈帝崩。帝即位。年十四。何太后臨朝。封皇弟協為陳留王。宦官蹇碩欲誅大將軍何進而立協。中軍校尉袁紹因勸何進悉誅宦官進白太后。太后不聽。紹又曰。多召四方猛將。使引兵向京城以脇太后。進然之并州牧董卓即時就道。中常侍張讓段珪。詐以太后詔何進。斬進於嘉德殿前。袁紹何苗聞進被害。乃引兵屯朱雀闕下。捕得趙忠等斬之。宦官死者二千餘人。讓珪劫帝幸小平津。讓珪急赴水死。卓脇太后廢帝為弘農王。帝在位一百八十日。立其弟陳留王協。殺何太后。卓自為相國。

　　靈帝中平六年四月。帝即位。改元永漢。又改光熹。又改昭寧。後仍作中平。六年十月帝廢。

　　獻帝

　　協。靈帝中子。董卓逼帝遷都長安。焚毀洛陽宗廟。初平元年正月。關東州郡皆起兵討卓。推渤海太守袁紹為盟主。典軍校尉曹操。長沙太守孫堅。亦皆兵起討卓。自是孫堅起江浙。袁紹據幽并。劉表據荊楚。劉璋據蜀漢。董卓忍於誅殺。人不聊生。初平三年司徒王允司隷校尉黃琬等。密謀誅卓。中郎將呂布膂力過人。卓常以布自衛。允因告以誅卓布許之。四月帝有疾新愈。大會未央殿。卓朝服乘車而入。布持矛刺卓。趣兵斬之。百姓相慶歌舞於道建安元年曹操迎帝都許。今汴梁路許州。以操為司空。以劉備為豫州刺史天下紛然兵起。建安二年。袁術稱帝於壽春。今淮西安豐路建安。十八年五月。封曹操為魏公。加九錫(九錫見前漢平帝下)七月。魏始建社稷宗廟。十一月魏初置尚書侍中六卿。十九年。劉備圍成都劉璋開城降。建安二十一年二月。魏公操還鄴。今山西彰德路。五月進操爵為王。二十二年詔魏王操設天子旌旗。出入稱警蹕。冕十有二旒。乘金根車駕六馬。設五時副車。立其子丕為太子。建安二十四年己亥七月。劉備自稱漢中王。曹操表孫權為驃騎將軍假節。領荊州牧。封南昌侯。庚子年正月。操至洛陽薨。壽六十六歲。太子丕嗣王位。年曰延康。十一月受漢禪。改元黃初。封漢帝為山陽公。帝在位三十年。壽五十四歲。至魏明帝青龍二年薨。諡曰孝獻皇帝　初平(四)興平(二)建安(二十四)。

　　譯經　自永平年至建安末。緇素十二人。譯佛經律二百九十三部計三百九十五卷(聞元釋教錄)。

　　右東漢十三帝。合一百九十五年禪于魏。三分天下。

　　理惑　興平二年。牟子者未詳名字。世稱牟子。避世隱居。著理惑。設問答凡三十七篇。見梁僧祐律師弘明集。今略出其八篇。節其文句。設問曰。何以正言佛。佛為何謂乎。牟子曰。佛者覺也。猶言三皇神五帝聖也。問曰。佛經眾多。欲得其要而棄其餘。直說其實而除其華。牟子曰否。夫日月俱明各有所照。二十八宿各有所主。百藥並生各有所愈。狐裘備寒。絺綌御暑。舟輿異路俱致行旅。孔子不以五經之備。復作春秋孝經者。欲博道術資人意耳。佛經雖多其歸為一也。猶七典雖異其貴道德仁義亦一也。孝所以說多者。隨人行而與之。子張子游俱問一孝。而仲尼答之異攻其短也。何棄之有哉。問曰。佛有三十二相八十種好。何其異於人也甚矣。殆富耳之語非實之云也。牟子曰。諺云少所見多所怪。覩駱駝言馬腫背。堯眉八彩。舜目重瞳。皐陶鳥喙。文王四乳。禹耳三漏。周公背僂。伏犧龍鼻。仲尼反頨。老子日角目淵鼻有雙柱。手把十文。足蹈二五。此非異於人乎。佛之相好奚疑哉。問曰。孝經言。身體髮膚受之父母不敢毀傷。曾子臨沒曰。啟予手啟予足。今沙門剃頭何。其違聖人之語。不合孝子之道也。牟子曰。孝經言。先王有至德要道。太伯斷髮文身。自從吳越之俗。違於身體髮膚之義。然孔子稱之。其可謂至德矣。仲尼不以其斷髮毀之也。豫讓吞炭漆身。聶政皮面自刑。伯姬蹈火高行截容。君子為勇而死義。不聞譏其毀沒也。問曰。夫福莫踰於繼嗣。不孝莫過於無後。沙門棄妻子捐財貨。終身不娶。何違其福孝之行也。牟子曰。許由棲巢木。夷齊餓首陽。聖孔稱其賢。曰求仁得仁者也。不聞譏其無後無貨也。問曰。佛道言人死當更復生。僕不信此言之審也。牟子曰。人臨死其家上屋呼之。死已復呼誰乎。問者曰。呼其魂魄。牟子曰。神還則生。不還則神何之乎。曰成鬼神。牟子曰。是知魂神固不滅矣。但身自朽爛耳。身譬五穀之根葉。魂神如五穀之種實。根葉生而必死種實豈有終乎。問曰。為道亦死。不為道亦死。有以異乎。牟子曰。所謂無一日之善而問終身之譽者也。有道雖死神歸福堂。為惡既死神當其殃。愚夫闇於成事。賢智預於未萌。道與不道。如金比草。禍之與福如白方黑。安得無異乎。問曰。孔子云。未能事人焉能事鬼。未知生焉知死。此聖人之所紀也。今佛家輒說生死之事鬼神之務。殆非聖哲之語也。牟子曰。若子之言。所謂見外而未識內者也。孔子以子路不問本末乃抑之耳。孝經曰。為之宗廟以鬼享之。春秋祭祀以時思之。又曰。生事愛敬。死事哀戚。豈不教人事鬼神知生死哉。周公為武王請命曰。且多才多藝能事鬼神夫何為也。佛經所說生死之趣非此類乎。

　　二十三祖鶴勒那大士　月氏國人也。姓婆羅門。父千勝。母金光。年二十二出家。三十歲遇摩拏羅得法。行化至中印度。為王說法。王欣然歸敬。初大士上足曰龍子。早世。龍子之兄曰師子。依大士得度。一日指東北問眾曰。是何氣象眾不諳。師子曰。我見氣如白虹。復有黑氣五道。橫亘其中。大士曰。吾滅後五十年。北天竺國當有難起。嬰在汝身。吾將滅矣。今將法眼付囑於汝。善自護持。汝往他國。難累汝躬。慎早付授無令斷絕。聽吾偈曰。認得心地時。不說不思議。了了無可得。得時不說知。付法已。大士即騰身太虛作十八變。復其座寂然遷化。四眾闍維將分其舍利務各塔之。大士顯靈降跡而說偈曰。一法一切法。一法一切攝。吾身非有無。何分一切塔。眾即合一浮圖而供養之。當此後漢獻帝之世也(正宗記)。

　　三國

　　魏文帝(年)黃初(七)明帝(年)太和(六)青龍(四)景初(三)邵陵厲公(年)正始(九)嘉平(五)高貴鄉公(年)正元(三)甘露(四)元帝(年)景元(四)咸熙

　　曹姓。以土德。都鄴。古相州(今河東山西道彰德路也。禹貢冀州之域)後遷洛陽。初武王操字孟德。山東沛國譙人。父嵩官至太尉。祖騰漢靈帝中常侍。嵩乃騰之養子。操於漢末為東郡太守。董卓亂關中。操迎漢帝都許州(今隷汴梁路也)後進操爵為魏王。子丕為太子。漢帝建安二十四年己亥。明年庚子正月魏王操自鄴至洛陽薨。時太子丕在鄴即魏王位。改元延康。十一月受漢禪即皇帝位。改元黃初。大赦。國號魏。追尊父王操武皇帝。廟號太祖。改相國為司徒。御史大夫為司空。魏五主合四十五年。

　　蜀

　　先主(年)章武(二)。

　　後主(年)建興(十五)延熙(二十)景曜(五)炎興(一)。

　　劉姓。備名。字玄德。漢中山靖王勝之後。都成都(四川西道)。魏文帝黃初二年。備即皇帝位於成都西武擔之南。建元章武。在位三年。壽六十三。後主在位四十年。二主合四十二年。

　　吳

　　權(在位三十年)黃武(七)黃龍(二)嘉禾(六)赤烏(十三)太元(一)。

　　亮(在位六年)建興二五鳳(二)太平(三)。

　　休(在位六年)永安(六)。

　　皓(在位十七年)天興(一)甘露(一)寶鼎(三)建衡(三)鳳凰(三)天冊(一)天璽(一)天紀(四)。

　　孫姓。名權。字仲謀。堅之子。策之弟也。魏文帝黃初二年。魏拜權為吳王。加九錫。權自公安徙都鄂。更鄂曰武昌(江南湖北道武昌路荊域)。壬寅年建元黃武。己酉年四月。權即皇帝位。大赦。改元黃龍。九月遷都建業(江東道建康路古昇州也揚域)立子和為太子。魯王霸謀去太子求己代之。權怒廢和為庶人。賜霸死。立少子亮為太子。乙酉年冬皓遷都武昌。丁亥年十二月還都建業。庚子晉武帝太康元年二月。晉伐吳。皓出降至闕。夏四月晉帝詔賜皓爵歸命侯。吳四主合五十九年。

　　魏文帝

　　丕。武帝太子。庚子年正月即魏王位。建元延康十一月受漢禪。即皇帝位改元黃初黃初(七)。庚子　魏　黃初元年七蜀劉氏吳孫氏辛丑　　　黃初二年備即皇帝位章武元年二魏拜權為吳王加九錫權在位三十年壬寅　　　黃初三年章武二年黃武元年七癸卯　　　黃初四年四月先主殂子禪立建興元年十五黃武二年

　　蜀　章武三年四月。先主備殂於永安。丞相諸葛亮奉喪還成都。諡曰昭烈。五月太子禪即皇帝位。改元建興。

　　吳　黃武二年。西域月氏國優婆塞支謙。字恭明。博覽經籍遊洛邑。黑瘦眼多白睛黃。時語曰。支郎眼中黃。形雖小是智囊。避地歸吳。吳主悅之拜為博士。譯佛經一百二十九部凡一百五十二卷。謙受業於支亮。亮字紀明。亮受業於支讖。世謂天下博知不出三支(弘明集)。甲辰　黃初五年禪　建興二年黃武三年乙巳　黃初六年建興三年黃武四年

　　魏　陳思王曹植。字子建。武帝中子。十歲誦詩書十萬餘言。善屬文。每讀佛經留連嗟玩。以為至道之宗極。轉讀七聲升降曲折之響。世皆諷而則之。遊魚山聞有聲特異。清颺哀婉。因傚其聲為梵讚。今法事有魚山梵。即其餘奏也(弘明集)。丙午　黃初七年建興四年黃武五年

　　魏　平原王叡。甄夫人生。文帝子也。郭后無子。帝使后養之。甄夫人被誅未建為嗣。黃初七年帝與平原王叡獵。見子母鹿。帝親射殺其母。命叡射其子。叡泣曰。陛下已殺其母。臣不忍復殺其子。帝即放弓矢為之惻然。夏五月帝疾篤。乃立叡為太子。丙辰召曹真陳群司馬懿。並受遺詔輔政。丁巳帝殂。壽四十六歲。

　　魏明帝

　　叡。文帝太子。黃初七年五月即帝位太和(六)青龍(四)景初(三)。丁未　魏　太和元年蜀　建興五年吳　黃武六年戊申　　　太和二年建興六年黃武七年己酉　　　太和三年建興七年吳權四月即皇帝位黃龍元年遷都建業庚戌　　　太和四年建興八年黃龍二年辛亥　　　太和五年建興九年黃龍三年壬子　　　太和六年建興十年嘉禾元年癸丑　　　青龍元年建興十一年嘉禾二年甲寅　　　青龍二年二月漢山陽公薨諡孝獻皇帝建興十二年二月諸葛亮卒嘉禾三年乙卯　　　青龍三年建興十三年嘉禾四年丙辰　　　青龍四年建興十四年嘉禾五年

　　魏　青龍四年。詔公卿舉才德兼備者各一人。司馬懿以州兗刺史王昶應選。昶為人謹厚。名其兄之子曰默曰沈。子曰渾曰深。為書戒之曰。吾以四者為名。欲使汝曹顧名思義不敢違越也。夫物速成則疾亡。晚就則善終。朝華之草夕而零。落松柏之茂隆冬不衰。是以君子戒於闕黨也。夫能屈以為伸。讓以為得。弱以為強。鮮不遂矣。夫毀譽者愛惡之原。而禍福之機也。孔子曰。吾之於人誰毀誰譽。以彼聖人之德猶尚如此。況庸庸之徒而輕毀譽哉。人或毀己。當退而求之於身。若己有可毀之行則彼言當矣。若己無可毀之行則彼言妄矣。當則無怨於彼。妄則無害於身。又何反報焉。諺曰。救寒莫如重裘。止謗莫如自修。斯言信矣(魏誌)。丁巳　魏　景初元年　魏改蜀正朔建興十五年吳　嘉禾六年

　　魏　景初元年正月。山茌(什之反又音淄)縣言黃龍見高堂隆。以為魏得土德故其瑞黃龍見。宜改正朔易服色以神明其政變民耳目。帝從其議。三月下詔改元。以是月為孟夏四月。服色尚黃。犧牲用白。從地正也。更命太和曆曰景初曆。三年復寅為正。戊午　景初二年延熙元年赤烏元年己未　景初三年帝崩復寅為正延熙二年赤烏二年

　　魏　景初三年正月。帝手詔召司馬懿於汲。帝執其手曰。吾以後事屬君。君與曹爽輔少子。指齊王芳謂懿曰。此是也。是日立齊王為皇太子。帝尋殂。壽三十六。正月太子即位。年八歲。加曹爽司馬懿侍中都督中外諸軍錄尚書事。并州刺史畢軌及鄧颺季勝何晏丁謐皆有才名。曹爽輔政。驟加引擢。晏等使爽發詔轉司馬懿為太傅。外以名號尊之。內欲令尚書奏事先來由己。二月以司馬懿為太傅。以爽弟羲為中領軍。其餘諸弟皆以列侯。侍從貴寵莫比。七月帝始親臨朝。十二月詔復以建寅之月為正月。

　　魏邵陵厲公

　　芳。明帝養子。立為太子。即位年八歲。大將軍曹爽專政。勢傾四方。正始八年。大將軍爽用何晏鄧颺丁謐之謀。遷太后於永寧宮。太傅懿不能禁。與爽有隙。稱疾不與政事。嘉平元年春正月。帝謁高平陵。大將軍爽與弟中領軍羲武衛將軍訓等皆從太傅懿。以皇太后令閉諸城門。勒兵據武庫授兵。出屯洛水浮橋。召司徒高柔行大將軍事據爽營。太僕王觀行中領軍事據羲營。因奏爽罪惡於帝。爽奉帝還宮。爽兄弟歸家。懿發洛陽吏卒圍守之。有司奏。爽與何晏鄧颺丁謐畢軌季勝等陰謀反逆。收爽等劾。以大逆不道夷三族。嘉平三年八月。太傅司馬懿卒。詔以其子師為撫軍大將軍錄尚書事　正始(九)嘉平(五)。庚申　邵陵厲公在位十五年　正始元年延熙三年赤烏三年辛酉　正始二年延熙四年赤鳥四年

　　吳　赤烏四年。康居國三藏康僧會至吳。營立茅茨。設像行道。國人初見沙門驚異之。有司以聞。孫權曰。是漢明帝所夢佛道之遺風耶。詔至問狀。會進曰。如來大師化已千年。然靈骨舍利神應無方。昔阿育王奉之為八萬四千塔。此其遺化也。權以為誇己曰。舍利可得當為塔之。苟其無驗國有常刑。會請期七日無驗。乃展二七日無驗。權曰。趣烹之。會默念。佛名真慈。夫豈違我哉。更請展期又七日。五鼓矣。聞鏘然有聲。起視缾中。光明錯發。黎明進之。權與公卿聚觀嘆曰。希世之瑞也。會又言。舍利威神。一切世間無能壞者。權使力士搥之。砧碎而光明自若。權乃為建塔於建業之佛陀里。又為寺奉會居焉。額曰建初。江南寺塔此為始也。僧會康居國大丞相之長子也(弘明集)。

　　吳王權。問太傅闞澤曰。漢明何年佛教入中國。何緣不及東方。澤曰。永平年佛法初至。計今赤烏四年則一百七十年矣。永平十四年五嶽道士褚善信等乞與西僧觕法。於是善信負妄慚而死。其徒以屍歸葬南嶽。凡中國人例不許出家。無人流布。加之罹亂歲深方至本國。權曰。孔子制術典訓。教化來葉。老莊修身。自玩放浪山林。歸心澹泊。何事佛為。澤曰。孔老二教法天制用不敢違天。佛教諸天奉行不敢違佛。以此言之。優劣可見也(弘明集宗炳明佛論)。闞澤字德潤。會稽山陰人。好學居貧。為人傭書自給。所寫既畢。則能誦記。由是博覽群籍。虞翻見而稱之曰。闞生矯傑仲舒子雲流也澤官至太子太傅(吳誌)。壬戌　魏　正始三年蜀　延熙五年吳　赤烏五年癸亥　正始四年延熙六年赤烏六年甲子　正始五年延熙七年赤烏七年乙丑　正始六年延熙八年赤烏八年丙寅　正始七年延熙九年赤烏九年丁卯　正始八年延熙十年赤烏十年戊辰　正始九年延熙十一年赤烏十一年己巳　嘉平元年延熙十二年赤烏十二年庚午　嘉平二年延熙十三年赤烏十三年

　　戒律　魏嘉平二年。天竺沙門曇柯迦羅。此云法時。至洛陽。譯僧祇戒本。時比丘特剪髮而已。未有律儀。迦羅始出戒本。而以戒心為日用。時西域梵僧曇無德齎四分律至洛陽。迦羅請曇無德等立羯磨法。有安息國沙門曇諦至。亦善律學。遂同譯出戒經一卷。由是疏決其源。法道遂興焉中。國戒法自此而始(紫芝通論戒律儀軌)。辛未　魏　嘉平三年　司馬懿卒蜀　延熙十四年吳　太元元年壬申　嘉平四年延熙十五年吳王四月殂子亮立　建興元年癸酉　嘉平五年延熙十六年建興二年

　　二十四祖師子尊者　中天竺國人也。姓婆羅門。少依婆羅僧出家習定。晚師鶴勒那大士得法。既受懸記。遂乃往於他國。行化至罽賓國。其國先有沙門。曰婆黎迦。專習小乘禪觀。黎迦之後。其徒承其法者。遂分為五家。其學有曰禪定。有曰知見。有曰執相。有曰捨相。有曰持不語。然競以其能相勝。尊者皆往正之。首謂持不語者曰。佛教勤演般若。孰為不語而反佛說耶。次謂捨相者曰。佛教威儀具足梵行清白。豈捨相耶。次謂執相者曰。佛土清淨自在無著。何執相耶。次謂知見者曰。諸佛知見無所得故。此法微妙覺聞不及。無為無相何知見耶。然四者之眾皆服其教。其五禪觀之眾。其首者名達磨達。號有知識眾皆尊之。以前四眾之屈憤然不甘。遂造尊者欲相問難。尊者謂曰。仁者習定何乃來此。若此來也何甞習定。答曰。我來此處心亦不亂。定隨人習豈在處所。祖曰。仁者之來其習亦至。既無處所豈在人習。答曰。定習人故非人習定。我雖去來其定常習。祖曰。人非習定定習人故當自來去其定誰習。答曰。如淨明珠內外無翳。定若通達乃當如此。祖曰。定若通達必似明珠。今見仁者非珠所類。答曰。其珠明徹。內外悉定。我心不亂猶若是珠。祖曰。其珠無內外。仁者何能定。穢物非動搖。此定不是淨。達磨達義屈。遂禮之曰。我於學道蓋虛勞耳。非聞斯言幾不知至。尊者當容我師之。祖乃謂之曰。諸佛禪定無有所得。諸佛覺道無有所證。無得無證是真解脫。酬因答果世之業報。而此法之中悉不如是。汝若習定乃當然也。達磨達忻然奉教。祖既攝五眾名聞遐邇。其國一長者子曰斯多。年僅二十常握左手。其父求祖醫之。其父先有夢感(夢感緣起具傳燈錄)祖謂斯多曰。可還我珠。童子遽開手奉珠。長者欣然捨之出家。祖即與授具。以前緣故名婆舍斯多。祖曰。此國加難於我。然我衰老豈更苟免。而我所傳如來大法眼藏今以付汝。汝宜奉之。自務傳化。或遇疑者即將我僧伽黎衣為之信驗。聽吾偈曰正說知見時。知見俱是心。當心即知見。知見即於今。婆舍斯多奉命。即日去之居無何。其國果有兄弟二人。兄曰魔目多。弟曰都洛遮。相與隱山學外道法。一旦都洛遮謂其兄曰。我將竊入王宮作法殺王以奪其國。遂易其徒皆為僧形。其法無効為國擒之。兵者以沙門奏。王大怒曰。我素重佛。何以為此大逆遂勅誅沙門。其王彌羅崛。自仗劍詣尊者曰。師得無相法耶。曰得。王曰生死有懼乎。祖曰。已離生死何有懼也。王曰。不懼可施我頭。祖曰。身非我有豈況於頭。王即斬之。尊者首墮白乳湧高丈許。王之右臂即截然自絕。尋病七日而死。王方疾時。太子光首大募力士為父悔謝。有僊者自象白山來謂光首曰。此夙對不必憂也。太子憂解。塔師子尊者遺骸於被害處。當此魏邵陵厲公齊王芳之世也(正宗記)。

　　魏　帝在位十四年。與左右謀誅大將軍司馬師不克。甲戌年九月。大將軍師乃謀廢帝。召群臣會議。奏太后收帝璽綬。歸藩于齊。使郭芝入白太后。授帝齊王印綬。為築宮於河內。迎立東海王之子髦。至晉受魏禪。封齊王曰邵陵公。晉泰始十年薨。諡曰厲。壽四十三歲。

　　魏高貴鄉公

　　髦。東海王霖之子。文帝孫也。甲戌年九月。司馬師迎帝立之。正元二年正月。司馬師卒于許昌。二月詔其弟昭為大將軍錄尚書事。甘露元年四月。賜大將軍昭兗冕之服。赤舃副焉。三年五月詔以司馬昭為相國封晉公。加九錫。昭讓乃止。甘露四年春正月。黃龍二見寧陵井中。帝曰。龍者君德也。上不在天。下不在田。而屈於井中。非嘉祥也。作潛龍詩以自諷。司馬昭見而惡之。在位七年　正元(二)甘露(五五月帝殂)。甲戌　魏　正元元年　九月改蜀　延熙十七年吳　五鳳元年乙亥　正元二年　正月司馬師卒延熙十八年五鳳二年丙子　甘露元年延熙十九年太平元年丁丑　甘露二年延熙二十年太平二年

　　魏　許州(隷汴梁路郡名頴川豫域)朱士衡棄俗出家。為漢地沙門之始。於洛陽講道行經。為此土講經之始。經有疑。士衡直往西域。求梵夾證之(本傳)。戊寅　甘露三年蜀　景曜元年吳景帝休權第六子　永安元年

　　吳　吳主亮權之少子也。年九歲即位。在位六年。為人聰偉。孫琳憚之不朝。亮乃與全尚謀誅琳。事泄。九月。琳夜以兵圍宮。廢亮為會稽王。迎立瑯瑘王休。琳復有怨言。休䘖之。密與張布丁奉謀。因臘會誅琳夷琳三族。休景帝也。在位六年(吳誌)。己卯　魏　甘露四年蜀　景曜二年吳　永安二年

　　魏　庚辰年正月。帝見威權日去。不勝其忿。五月召侍中王沈。尚書王經。散騎常侍王業謂曰。司馬昭之心。路人所知也。吾不能坐受廢辱。今日當與卿自出討之。王經曰。昔魯昭公不忍季氏敗走失國為天下笑。今權在其門為日久矣。陛下一旦如此。無乃欲除疾而更深之邪。禍殆不測宜見重詳。帝乃出懷中黃素投地曰。行之決矣。遂拔劍升輦。率殿中宿衛蒼頭官僮鼓譟而出。中護軍賈充自外入。逆與帝戰於南闕下。太子舍人成濟問充曰。事急矣當云何。充曰。司馬公畜養汝等。正為今日。濟即抽戈刺帝殞於車下。壽二十歲。昭入殿中召群臣會議。尚書左僕射陳泰不至。昭使其舅尚書荀顗召之。泰入見悲慟。昭亦對之泣曰。玄伯卿何以處我。泰曰。獨有斬賈充少可以謝天下耳。昭久之曰。卿更思其次。泰曰。泰言惟有進於此。不知其次。昭乃不復。更言。太后下令罪狀高貴鄉公廢為庶人。收王經及其家屬付廷尉。經謝其母。母怡然笑而應曰。人誰不死。正恐不得其所。以此并命何恨之有。太傅司馬孚等。請以王禮葬高貴鄉公。太后許之。使中護軍司馬炎迎燕王宇之子常道鄉公璜於鄴。為明帝嗣。六月太后詔常道鄉公。更名奐即皇帝位。時年十五。

　　魏元帝

　　奐。武帝孫。在位五年。禪於晉封帝。為陳留王。宮于鄴。至惠帝太安元年薨。壽五十八。諡曰魏元皇帝。景元(四)成熙(一)。庚辰　魏六月改　景元元年蜀　景曜三年吳　永安三年辛巳　景元二年景曜四年永安四年壬午　景元三年景曜五年永安五年

　　譙郡嵆康。文辭壯麗。好言莊老。而尚奇任俠。與陳留院籍．籍兄子咸．河內山濤．河南向秀．琅琊王戎．沛人劉伶。特相友善。號竹林七賢。癸未　魏分益州為梁州　景元四年蜀改炎興元年後主禪降魏封扶風王吳　永安六年甲申　咸熙元年吳主休五月殂皓立　元興元年

　　吳永安七年五月休死。諡曰景皇帝。丞相濮陽與左將軍張布說朱太后。不立休子𩅦乃立皓。皓權太子和之子。改元元興　𩅦(音灣)。

　　西域沙門至魏譯佛經凡六人。曰曇柯迦羅．曇無德．康僧鎧．支彊梁接．白延．支彊梁接。出經律論十二部。

　　魏咸熙元年三月。進晉公昭爵文王。五月追命舞陽文宣侯司馬懿為晉宣王。忠武侯司馬師為景王。乙酉年五月加文王世子曰太子。八月文王司馬昭卒。太子嗣為相國晉王。十二月帝禪位于晉王。

　　右魏五主。合四十五年。天下歸晉。

　　𩅦　按吳主詔曰。太子名𩅦。𩅦音如湖水灣奧之灣字也。

　　晉

　　姓司馬氏。河內人。世執魏政。受魏禪。王金德。都上洛曰西晉。移都建康曰東晉。

　　西晉武帝惠帝懷帝愍帝

　　武皇帝

　　諱炎。字安世。文帝昭之子也。受魏禪即皇帝位。封魏帝為陳留王。追尊晉宣王懿為高祖宣皇帝(懿字仲達)景王師為世宗景皇帝(師字子元)宣帝長子也。壽四十八歲。文王昭為太祖文皇帝(昭字子上)景帝母弟也。壽五十五歲。武帝在位二十五年。壽五十五歲○泰始(十)咸寧(五)太康(十)。乙酉　晉　泰始元年　十帝崇重佛事廣造伽藍方志吳　甘露元年　徙都武昌

　　吳主皓始即位。遍毀神祠。波及梵宇。臣僚諫曰。先帝感瑞剏寺不可毀也。皓乃遣張昱往告康僧會。會挫其辭。理辯鋒出。昱不能屈。歸以會才高聞。皓召至。問曰。佛言善惡報應可得聞乎。會曰。明主以孝慈治天下。則赤鴉翔而老人(星名)見。以仁德育萬物。則醴泉洌而嘉禾茁。善既有應。惡亦如之。故為惡於隱鬼得而誅之。為惡於顯人得而誅之。易稱積善餘慶。詩美求福不回。雖儒典之格言。即佛教之明訓。皓曰。然則周孔既明安用佛教。會曰。周孔不欲深言故略示其跡。佛教不止淺言故詳示其要。皆為善也。聖人惟恐善之不多。陛下以為嫌何也。皓無以酧之遂罷。皓有疾請會說法悔罪。會為開示玄要。及授五戒。少頃疾愈。由是奉會為師。崇飾寺塔(法苑珠林)。丙戌　泰始二年吳　寶鼎元年

　　燉煌菩薩　月氏國沙門竺曇摩羅察。晉言法護。至洛陽。護學究三十六國道術兼通其事。及自天竺大齎梵本婆羅門經達于玉門。因居燉煌。世號燉煌菩薩初譯法華經。曰正法華者是也。後遊洛邑及之江左。晉懷帝永嘉中隨處譯經。未甞暫停。時優婆塞聶承遠執筆助翻。垂四百卷。及承遠卒。其子道真訽稟咨承法護筆授。道真亦自譯經六十餘卷。時晉沙門釋法炬．法立．支敏度．及優婆塞衛仕度等譯出眾經。炬與立等每相參合。廣略同異。編次部類。凡一百四十餘卷。復有沙門畺良樓至．安法欽．竺叔蘭．白法祖．支法度等各出眾經。所以西晉已來宣譯增盛。教相廣流此土者。法護有殊功。護所譯經凡一百七十五部。至晉愍帝建興元年絕筆不譯。護甞於燉煌(今甘肅省沙州路。古流沙地。禹貢雍州之域也)建立伽藍。精進行道　秦築長城西不過臨洮則未有此地漢為燉煌郡。陽關玉門關洼水在焉。漢武帝甞得奇馬於水邊是也(圖經)。丁亥　晉　泰始三年吳寶鼎二年　還都建業戊子　泰始四年寶鼎三年己丑　泰始五年建衡元年庚寅　泰始六年建衡二年辛卯　泰始七年建衡三年壬辰　泰始八年鳳凰元年癸巳　泰始九年鳳凰二年甲午　泰始十年鳳凰三年乙未　咸寧元年天冊元年丙申　咸寧二年天璽元年丁酉　咸寧三年天紀元年戊戌　咸寧四年天紀二年己亥　晉　咸寧五年吳皓　天紀三年庚子　太康元年　四月滅吳天紀四年四月祚終

　　夏四月。孫皓歸晉。賜爵歸命侯。吳四主合五十九年。譯經道俗四人。出經一百八十九部凡四百一十七卷(譯記)。

　　法師康僧會。是年九月入滅。會譯經十四部凡三十卷(本傳)。

　　辛丑太康二年。壬寅太康三年。

　　世尊舍利　是年出現明州(今浙東道慶元路也)今阿育王山廣利禪寺(初見周共和時)。

　　癸卯(四年)甲辰(五年)乙巳(六年)丙午(七年)丁未(八年)戊申(九年)。

　　朱士衡。初魏高貴鄉公甘露二年講道行經。有疑難直往西域求梵本證之。至是丁未年。得梵本於于闐國。將發歸程。于闐小乘眾白其國王曰。漢人欲以婆羅門書惑亂正典。王若不禁將盲聾漢地。士衡憤慨曰。此佛經也。乃求燒經為證。王積薪縱火。火燼經在。光明錯發。王眾駭服。王乃津遣送達洛陽。士衡復至許昌。又二年于闐國尊者無叉羅所譯放光般若經三十卷是也(本傳)　己酉太康十年。

　　惠帝

　　諱衷。字正度。武帝第二子。泰始二年立為皇太子。為人戇騃。母楊皇后保護之。武帝亦以皇孫遹聰慧故不忍廢。武帝崩。太子即位。尊楊皇后曰皇太后。立妃賈氏為皇后。八月立廣陵王遹為皇太子。至丙寅光熙元年也。十一月帝食餅中毒崩。在位十七年。四十八歲。帝於洛下造興聖寺。常供千僧(弘明集)永熙(一)元康(九)永康(一)永寧(一)大安(二)永興(二)先熙(一)。

　　庚戌永熙元年四月武帝崩。帝即位改元。

　　辛亥元康元年正月改永平。又改元康(帝紀)。

　　皇后賈氏。險悍多權。略不肯以婦道事太后。欲干預政事。為太傅楊駿所抑。二月后密與殿中郎孟觀李肇謀。誅駿夷三族。死者數千人。后矯詔送太后永寧宮(竟卒于金墉城)徵宣帝子汝南王亮為太宰。與太保衛瓘皆錄尚書事。執政竟瓘惡衛軍將軍楚王瑋(帝之弟也)剛愎好殺。罷其軍。權遣之國瑋忿怨。六月后使帝手詔賜瑋。免亮及瓘官。瑋遂勒本軍矯詔執亮瓘殺之。太子少傅張華使董猛說賈后。宜以瑋專殺之罪誅之。后亦欲殺瑋。華白帝遣殿中將軍王宮齎騶虞幡麾眾曰。楚王矯詔勿聽也。眾釋仗走執瑋下廷尉斬之。於是賈后專朝矣(帝紀)。

　　元康六年丙辰。西竺沙門耆域。初來交廣。既達襄陽。此年至洛陽。見比丘衣服華麗乃曰。大違戒律非佛意也。太守滕永文兩腿攣屈。經年不能起行。求域治之。域以淨衣楊枝拂之者三。滕即能行。域知世之將亂。乃辭歸天竺。有僧乞言為誡。域令會眾。眾集。域陞座曰。守口攝身意。慎勿犯眾惡。修行一切善。如是得度世。言訖便默。眾遮道請中食者數百人。域許之。明日域分應其家。各喜其來。及發洛南徐行。而追者莫及。域以杖畫地曰。于此訣矣。是日有出長安者。見域在大寺。有賈胡濕登者。其夕會域宿於流沙(本傳)。

　　己未元康九年。賈后計謀廢太子遹。以帝弟成都王頴鎮鄴。以宣帝弟之孫河間王顒鎮關中。

　　庚申永康元年正月。賈后殺太子遹於許昌。四月趙王倫(宣帝第九子也)以孫秀計討賈后。廢為庶人。斬賈謐。倫陰與孫秀謀篡位。先除朝望且報宿怨。執張華裴頠解系等斬之。倫矯詔賜賈后死諡故太子遹曰愍懷。秋八月。孫秀以宿恨害石崇。詔加相國倫九錫。

　　辛酉永寧元年正月。相國倫使散騎常侍義陽王威逼奪帝璽綬。使禪位于倫。倫備法駕入宮。即皇帝位。改元建始。帝出居金墉城。惠帝弟齊王冏。成都王頴河間王顒。常山王又等。四月起兵討倫。斬孫秀等於中書省。迎帝於金墉城復位。賜倫死并收其子荂(妨無切)誅之。六月詔齊王冏為大司馬加九錫(九錫見王莾下)。常山王改封長沙。

　　壬戌大安元年。齊武閔王冏既得志頗驕奢擅權。中外失望。主簿顧榮東曹掾張翰皆慮禍及翰因秋風起思菰菜蓴羹鱸魚膾歎曰。人生貴適志耳。富貴何為。即引去榮故酣飲不省府事。河間王顒上表陳冏罪狀。且言。勒兵十萬。欲與成都王頴．新野王歆．范陽王虓會洛陽。請長沙王乂。廢冏還第。以頴代冏輔政。顒遂舉兵。帥張方等趍。洛陽。遣使邀頴。十二月顒表至。冏大懼。張方帥兵二萬軍新安。檄長沙王乂使討冏。乂將左右百餘人入宮閉諸門。奉天子攻大司馬府。連戰三日。冏眾大敗。大司馬長史趙淵執冏以降。冏至殿前。帝惻然欲活之。乂叱牽出斬於閶闔門外。同黨皆夷三族。長沙王乂雖在朝廷。事無巨細皆就鄴。諮大將軍頴。頴以孫惠為參。將陸雲為右司馬是歲陳留王薨。諡曰魏元皇帝。癸亥　大安二年成李特建　初元年前涼　張軌慕容廆始出仕代拓跋祿官後曰昭帝九年

　　大將軍頴恃功驕奢。百度弛廢甚於齊王冏。時嫌長沙王乂在內不得逞其欲。八月頴與河間毛顒共表乂專擅朝廷。起兵誅之。顒以張方為都督。將兵自函谷東趍洛陽。以平原內史陸機為前將軍。督石超等軍南向洛陽屯於河橋。詔以乂為太尉都督中外諸軍事以禦之。十月大尉乂奉帝與陸機戰于建春門。機軍大敗赴七里㵎。死者如積水為之不流。石超遁去。頴收機殺之。并其弟雲張方兵逼京師。甲子　晉　永興元年漢劉淵據平陽　元熙元年成雄即成都王位　建興元年前涼　張軌慕容廆　廆戶賄切代　拓跋十年

　　長沙厲王乂。屢與大將軍頴戰。正月東海王越(宣帝弟之孫也)慮事不濟。潛與殿中諸將夜收乂送別省啟帝。下詔免乂官置金墉城。越欲殺乂以絕眾心。乃遣人密告張方。方取乂至營殺之。大將軍頴入京師。復還鎮于鄴。詔頴為丞相。加東海王越守尚書令。頴表盧志為中書監參署丞相府事。河間王顒還鎮長安。二月丞相頴表廢皇后羊氏幽于金墉城。廢皇太子覃為清河王。詔以頴為皇太弟。乘輿服御皆遷于鄴。頴僭侈日甚。嬖倖用事。大失眾望。司空東海王越與乂故將右衛將軍陳胗等謀討之。河間王顒遣張方鎮洛陽頴拒之。由是顒頴有隙。七月戊戌復皇后羊氏及太子覃。己亥越等奉帝討頴。頴遣石超帥眾五萬拒戰。乘輿敗績於蕩陰。百官侍御。皆散侍中嵆紹朝服下馬登輦。以身衛帝。頴兵斫紹。血濺帝衣。帝墮草中亡六璽。帝如鄴幸頴營司空越奔下邳。八月復廢太子賈及羊氏。司空越弟東瀛公騰王浚合兵擊頴將王斌大破之。鄴中大震。百僚奔走。士卒分散。廬志勸頴奉帝還洛陽。顒將張方擁兵專制朝政。太弟頴不得復預事。張方在洛既久。兵士剽掠眾情喧喧。十一月張方劫帝遷都長安。軍人分爭府藏。魏晉以來蓄積掃地無遺。帝入長安復皇后羊氏。詔太弟頴以成都王還第。更立豫章王熾為皇太弟。帝兄弟二十五人。時存者唯頴熾及吳王晏。晏材質庸下。熾冲素好學。故太宰顒立之(帝紀)。乙丑　晉　永興二年漢　元熙二年成　建興二年前涼　張軌慕容廆代

　　東海中尉劉洽。以張方劫遷車駕。勸司空越起兵討之。七月越傳檄山東征鎮云。欲紏率義旅奉迎天子還復舊都。於是范陽王虓(許支切)及王浚等。共推越為盟主。浚遣其將祁弘。帥突騎鮮卑烏桓為越先驅。太宰顒大懼。斬張方首送越。丙寅　晉　光熙元年漢　元熙三年大成雄即皇帝位　晏平元年前涼　張軌容慕廆代

　　夏五月。祁弘等西入關。太宰顒單馬逃入太白山。弘等入長安奉帝東還洛陽。以司空越為太傅錄尚書事。范陽王虓鎮鄴。南陽王模鎮許昌。王浚幽州刺史。頴為劉輿所殺。顒為南陽王模所殺　十一月帝崩。

　　懷帝

　　諱熾。字豐度。武帝第二十五子。永興元年立為皇太弟。光熙元年十一月惠帝崩。皇太弟即帝位。永嘉五年為漢兵所執。遷帝及六璽於平陽(今晉寧路冀州之域)。漢主聰封帝為特進左光錄大夫平阿公。壬申年又封曰會稽郡公。癸酉年二月帝遇害。壽三十歲　(永嘉六)。丁卯　晉　永嘉元年漢劉淵　元熙四年大成李雄　晏平二年前涼　張氏慕容廆代　拓跋戊辰　永嘉二年漢淵即皇帝位　永鳳元年晏平三年前涼代己巳　永嘉三年河瑞元年晏平四年前涼代庚午　永嘉四年淵七月卒子聰立　光興元年晏平五年前涼代猗廬居代稱公後尊之曰穆帝辛未　永嘉五年漢兵執帝漢聰　嘉平元年大成　玉衡元年前涼代公壬申　本紀書　永嘉六年嘉平二年玉衡二年前涼代公

　　愍帝

　　諱鄴。字彥旗。吳王晏之子。武帝之孫也。洛陽不守。懷帝蒙塵。荀組等奉帝為太子建行臺於長安立社稷。癸酉年二月。懷帝遇害。四月凶問至長安。群臣奉帝即位。改元建興。四年九月。漢大司馬劉曜逼長安。十一月帝謂群臣曰。今厄如此。當忍恥出降以活士民。群臣號泣攀車執帝手。劉曜使宗敞奉帝還宮。丁酉遷帝及公卿以下於其營。辛丑送至平陽。漢主聰以帝為光祿大夫封懷安侯。丁丑年十二月遇害。壽十八歲　帝長安造通靈。白馬二寺(弘明集)　建興(四)。癸酉　晉　建興元年漢　嘉平三年大成　玉衡三年前涼　張氏慕容廆代公

　　三月有二佛石像浮海入吳松江扈瀆。士民共瞻其浮遊。巫師士庶爭往迎之。風濤𭰔湧。吳縣朱膺者素奉佛。往迎像接之登舟。其輕如羽。佛之背題名。一曰維衛。一曰迦葉。奉安通玄寺(今平江路開元寺也)梁簡文皇帝製記作讚(寺記碑文)。甲戌　晉　建興二年嘉平四年玉衡四年前涼代公乙亥　建興三年漢拜石勤為陝伯　建元元年玉衡五年前凉代公丙子　晉建興四年　漢兵執帝漢劉聰　麟元元年大成李　玉衡六年前涼　張寔襲位慕容廆代公　拓跋

　　西晉華戎譯經道俗十二人。出經律六百卷。建寺一百八十所。度僧尼三千七百人(弘明集)。

　　右西晉四帝合五十二年移都建康　初曰建業。避愍帝諱改曰建康。

　　雜處中夏接于晉魏之國者　開橫曆列於繫統甲子之下方。冉魏不在十六國數。

　　漢劉淵趙劉曜見東晉成帝咸和三年。

　　前涼張軌見東晉武帝太元元年。

　　成李特後改曰漢見東晉穆帝永和三年。

　　後趙石勒見東晉穆帝永和五年。

　　前燕慕容廆初自惠帝大安二年出仕見東晉廢。

　　帝太和五年。

　　前秦符氏見東晉武帝太元十九年。

　　後秦姚氏見東晉安帝義熙十三年。

　　後涼呂光見東晉安帝隆安五年。

　　西秦乞伏國仁見宋文帝元嘉五年。

　　後燕慕容垂見東晉安帝義熙三年。

　　南涼禿髮烏孤見東晉安帝義熙十年。

　　西涼李暠見宋武帝永初三年。

　　北涼沮渠蒙遜見宋文帝元嘉十六年。

　　北燕馮氏見宋文帝元嘉十三年。

　　大夏赫連勃勃見東晉安帝義熙二年。

　　南燕慕容德見東晉安帝義熙五年。

　　元魏西東分理之後　東魏禪于齊。周滅齊。西魏禪于周。周禪隋。

釋氏稽古略卷一


大正新脩大藏經第 49 冊 No. 2037 釋氏稽古略


釋氏稽古略卷二

　　烏程職里寶相比丘釋　覺岸　寶洲(編集再治)

　　東晉(司馬氏都建康)元帝明帝成帝康帝穆帝哀帝海西公簡文帝武帝安帝恭帝

　　中宗元皇帝

　　諱睿。琅琊王覲之子。宣帝曾孫也。年十五嗣封琅琊王。懷帝永嘉元年為安東將軍鎮建業。愍帝建興四年長安不守。愍帝蒙塵。王乃出師北征。丁丑年二月即晉王位於建康。始備百官立宗廟建社稷。大赦。改元建武。十二月愍帝遇害。戊寅年三月凶問至建康。王斬衰居廬。既而即皇帝位。大赦。改元大興。立王太子紹為皇太子。是時承喪亂之後。江東草創。刁協久宦中朝諳練舊事。賀循為世儒宗明習禮樂。凡有疑議皆取決焉。帝在位六年。四十七歲。

　　帝於建康造瓦棺龍興二寺集丹陽建業千僧(弘明集)　武建(一)太興(四)永昌(一)。丁丑　晉　建武元年漢劉氏　麟嘉二年大成李氏玉衡七年前涼　張寔慕容代平文帝鬱律元年戊寅　大興元年聰卒劉曜立光初元年玉衡八年康涼代　二年

　　漢主劉聰。至是戊寅年卒。太子粲即位。為靳準所殺。丞相劉曜即皇帝位。年曰光初。還都長安。改國號曰趙。石勒進爵為趙王(劉聰載記)。己卯　晉　大興二年趙劉曜　光初二年成　玉衡九年後趙石勒元年前涼前燕慕容廆督東夷代　三年庚辰　大興三年光初三年玉衡十年二年前涼燕代　四年辛巳　大興四年光初四年玉衡十一年三年前涼　張茂襲位燕代賀　傉元年壬午　晉永昌元年七年帝崩光初五年玉衡十二年四年前涼前燕代　二年

　　孔雀經　天竺尸黎蜜多羅(此云吉友)尊者讓王位出家(如吳之太伯也)西晉懷帝永嘉中到華夏。至是抵建康止建初寺。丞相王導見之曰。我輩之人。太尉庾亮．光祿周覬．廷尉桓彝。一時名公皆造門結友。聲名著搢紳間。善說法要。時人呼為高座法師。又善呪誦作梵唄。清響凌雲。譯孔雀等諸經(本傳)。

　　肅宗明帝

　　紹。元帝長子。幼而聰哲。年數歲屬長安使來。帝因問曰。汝謂日與長安孰近。對曰。長安近。但聞人從長安來。不聞從日邊來。元帝異之。明日宴群僚。又問之。對曰。日近。元帝失色曰。何乃異間者之言乎。對曰。舉目即見日。不見長安。由是益奇之。立為皇太子。性至孝有文武才略。欽賢愛客。雅好文辭。當時名臣自王導庾亮溫嶠桓彝阮放等。咸見親待。習武藝善撫將士。於時東朝濟濟遠近屬心焉。永昌元年春正月。王敦於武昌上疏。罪狀刀協劉隗。元帝勸協隗避禍。協行為人所殺。送首於敦。隗奔後趙石氏。官至太子太傅而卒。敦進兵據石頭。元帝以敦為丞相。敦謀廢太子不果。遂不朝天子而還武昌。十一月元帝憂憤成疾崩。太子即位。改元太寧。三月王敦謀篡位再興兵。帝出師討敦。二年五月敦疾甚。王含戰敗。敦尋卒。敦黨祕不發喪。裹尸以席。蠟塗其外。埋於江寧廳事中。敦黨既平。有司發敦瘞。出尸焚其衣冠跽而斬之。帝在位三年。壽二十七歲　帝崇齋興福。造皇興道場二寺(義楚六帖)　太寧(三)。癸未　晉　太寧元年趙劉曜　光初六年成　玉衡十三年後趙石勒五年前涼前燕代拓跋氏三年甲申　太寧二年光初七年玉衡十四年六年子駿襲位代王賀傉四年乙酉　太寧三年七月帝崩光初八年玉衡十五年七年代煬帝紇那元年

　　沙門竺法乘。神悟超絕。玄鑒過人。師於法護。護甚嘉之。後到燉煌立寺。延其學侶。大化于西者乘之力也(高僧傳)。

　　二十五祖婆舍斯多尊者　罽賓國人也。姓婆羅門。父寂行。母常安樂。勝冠從師子尊者出家。受具既得法。欲詣南印度。初至中天竺國。其王曰迦勝。禮迎之。時王宮殿俄有異香。尊者肅然曰。我師謝矣。遂北面作禮。尋辭王。王曰。尊者少留容有所問。此苑有泉熱不可探。願為決之。祖曰。此為湯泉。有三緣所致。其一神業。其二鬼業。其三熱石。熱石者其色如金。其性常炎故。其出泉如蕩。鬼業者謂其鬼方出罪所遊於人間。以餘業力煎灼此泉。以償其夙債。神業者謂神不守其道妄作禍福。以取饗祀。惡業貫盈冥罰役之。亦使煎灼此泉以償濫祭。王曰。幸尊者驗之三緣。此果何者而致之。尊者曰。此神業所致也。即命爇香臨水。為其懺悔。須臾瀕水現一長人。前禮尊者曰。我有微祐得遇尊者。即生人中故來辭耳。已而遂隱。後七日其水果清冷如常泉。尊者辭王。王躬羅御仗以送之。至南印度。其王曰天德。逆而禮之。王有二子。一名德勝。二名不如蜜多。後德勝嗣位。信向外道致難于祖。遽問祖曰。予聞師子比丘不免於戮。何能傳法。祖曰。我師難未起時授我信衣法偈以顯師承。王曰。其衣何在。祖探囊中出衣示王。王命焚之。五色相鮮薪燼如故。王即敬禮曰。師子真嗣。王弟不如蜜多遂求出家。侍祖六年。於王宮受具。羯磨之際大地震動。祖命之曰。吾已衰朽。安可久留。汝當善護正法眼藏普濟群有。聽吾偈曰。聖人說知見。當境無非是。我今悟真性。無道亦無理。不如蜜多聞偈已。啟祖曰。法衣宜傳授邪。祖曰。此衣為難故假以為證。汝身無難。何假其衣。化被十方人自信向。祖乃現于神變。化三昧火自焚其身。平地舍利可高一尺。德勝王剏浮圖而祕之。當此東晉明帝之世也(正宗記)。

　　顯宗成帝

　　衍。明帝長子。太寧三年八月即帝位。年五歲。庾太后臨朝。咸和二年冠軍蘇峻拒命謀逆。三年四月蘇峻劫帝幸石頭。京城宮室悉皆煨燼。獨太寧殿壁明帝手畫佛像屹然不壞。人皆嗟美稱其神異。陶侃溫嶠攻石頭。峻戰墜馬。斬首臠割之焚其骨。峻餘眾立峻弟逸為王。閉門自守。四年二月諸軍攻石頭。建威長史騰含擊蘇逸大破之。西軍獲逸斬之。滕含部將曹據抱帝奔溫嶠船。群臣見帝號泣請罪。是時宮闕灰燼。以建平園為宮。溫嶠欲遷都豫章。三吳之豪欲遷會稽。二論紛紜未決。司徒王導議之不復遷都。咸康元年正月庚午朔帝加元服。大赦改元。八年五月帝不豫。帝二子丕奕皆在襁褓。中書監庾氷自以兄弟秉權日久。恐易世有間。每說帝以國有強敵宜以長君。請以同母弟琅邪王岳為嗣。帝許之。六月帝崩。二十二歲。在位十七年。

　　帝造中興鹿苑二寺。集翻經義學千僧(六帖)　咸和(九)咸康(八)。丙戌　晉　咸和元年趙　光初九年成　玉衡十六年後趙石氏八年前涼前燕代　二年

　　飛來峯　西天竺國惠理法師。是年來遊震旦。至浙西杭州。見山巖秀麗曰。吾國中天竺靈鷲山之一小嶺。不知何年飛來。佛在世時多為僊靈所隱。今此亦復爾耶。有洞舊有白猿遂呼之。白猿應聲而出。人始之信飛來。由是得名。師即地建兩剎。先靈鷲後靈隱。師宴坐之巖號理公巖。今瘞塔存焉(寺記碑刻)。丁亥　晉　咸和二年趙　劉氏　光初十年成　李氏　玉衡十七年後趙石勒九年前涼張氏前燕代三年戊子　咸和三年劉耀石勒滅之合二十六年玉衡十八年石氏據中原太和元年前涼前燕四年

　　漢趙

　　漢劉淵。字元海。新興匈奴人。漢以宗女妻冐頓。故子孫冐姓劉氏。西晉惠帝甲子永興元年立成都王司馬頴為皇太弟。頴表匈奴左賢王劉淵為冠軍將軍。監五部軍事。將兵在鄴(今彰德路郡名鄴郡冀域)淵子聰驍勇絕人。博涉經史。善屬文。彎弓三百斤。弱冠遊京師。名士莫不與交。頴以聰為積弩將軍。淵從祖右賢王劉宣。謂其族人曰。自漢亡以來。我單于徒有虛號無復尺土。今吾眾雖衰猶不減二萬。奈何斂手受役奄過百年。左賢王英武超世。天苟不與興匈奴。必不虛生此人也。今司馬氏骨肉相殘。四海鼎沸。復呼韓邪之業此其時也。乃相與謀推淵為大單于。使其黨呼延攸詣鄴告淵。淵白頴請歸會葬。頴弗許。及王浚東嬴公騰討頴。淵說頴曰。請為殿下還說五部以赴國難。頴悅拜淵為北單于參丞相軍事。淵至左國城。劉宣等上大單于號。二旬之間有眾五萬淵。都左國城。謂群臣曰。昔漢有天下恩結於民。吾漢氏之甥。乃建國號曰漢。即漢王位。年曰元熙。以右賢王宣為丞相。晉懷帝永嘉二年。漢王淵取山西。平陽(今晉寧路古晉州也)太守宋抽棄郡走淵。徙都平陽蒲子上郡即皇帝位。改元永鳳。晉永嘉四年七月淵寢疾。以楚王聰為大司馬大單于。安昌王盛．安邑王欽．西陽王濬．皆領武衛將軍。分典禁兵。淵卒。太子和即皇帝位。西昌王銳恥不預顧命。乃相與謀說和曰。先帝不惟輕重之勢。使三王擁強兵於內。大司馬擁十萬眾屯於新郊。陛下宜早為之計。和召盛告之。盛曰。陛下信讒夫之言以疑兄弟。銳怒命左右刃之。帥兵攻楚王聰于單于臺(今西京路即大同路也。郡名雲中。漢高困白登是也。冀域)聰反攻西明門克之。殺和於光極西堂。收銳梟首於衢。聰即皇帝位。改元光興。以北海王乂為皇太弟。封其子粲為河內王。以石勒為并州刺史(太原也。今改冀寧路)辛未漢嘉平元年。聰遣前軍大將軍呼延晏始安王劉曜王彌石勒。攻洛陽克宣陽門。晉懷帝出欲奔長安。漢兵追執之。遷帝及六璽於平陽。聰以帝為特進左光錄大夫。封平阿公。壬申聰之嘉平二年。封懷帝為會稽郡公。次年二月懷帝遇害。四月懷帝凶問至長安。晉愍帝即位。改元建興。建興四年九月漢大司馬劉曜攻長安。十一月晉帝曰當忍恥出降以活士民。曜送晉帝至平陽。漢主聰以晉帝為光祿大夫。封懷安侯。丁丑年十二月愍帝遇害。戊寅年漢主聰卒。太子粲即位。為靳封所殺。丞相劉曜即皇帝位。年曰光初。還都長安。改國號曰趙。以單于為祖。石勒進爵為趙王。至是東晉成帝咸和三年趙主曜圍守洛陽。十一月石勒引兵救洛陽。戰擒趙王曜。載以馬輿至襄國殺之。己丑年正月趙太子熙聞曜被擒。遂帥百官走上邽(音圭郟西鞏昌路古邽戍地也)關中大亂。將軍蔣英辛恕據長安。遣使降於石勒。九月後趙中山公石虎大破趙兵於義渠。乘勝追擊執趙太子劉熙及其將王公卿校以下三千餘人皆殺之。秦隴悉平。漢趙劉氏。起自晉惠帝大興甲子。終成帝咸和己丑。二十六年。己丑　晉　咸和四年成　玉衡十九年後趙　太和二年前涼前燕代翳槐元年追尊曰烈帝庚寅　咸和五年玉衡二十年石勒即帝位　建平元年二年辛卯　咸和六年玉衡二十一年建平二年三年壬辰　咸和七年玉衡二十二年建平三年四年癸巳　咸和八年玉衡二十三年勒建平四年七月卒燕慕容皝立代五年甲午　咸和九年玉衡二十四年　雄卒海陽王弘立延熙元年六年乙未　咸康元年漢改成曰漢期玉恒元年虎立　建武元年七年丙申　咸康二年玉恒二年建武二年八年丁酉　咸康三年玉桓三年建武三年前燕皝稱王代　後元年戊戌　咸康四年李壽立　漢興元年建武四年拓跋什昱徤建國元年追尊曰成帝

　　學箴　晉司徒王導以李充為丞相掾。充以時俗崇尚浮虛。乃著學箴。以為老子云。絕仁棄義民復孝慈。豈仁義之道絕。然後孝慈乃生哉。蓋患乎情仁義者寡而利仁義者眾。將寄責於聖人而遣累乎陳迹也。凡人見形者。眾及道者鮮。逐迹逾篤。離本逾遠。故作學箴。以祛其蔽曰。名之攸彰。道之攸廢。乃損所隆。乃崇所替。非仁無以長物。非義無以齊恥。仁義固不可遠。去其害仁義者而已(晉書李充傳)。

　　晉光祿勳顏含以老遜位。致仕二十餘年。至是十月卒。壽九十三歲。郭璞甞過含欲為之筮。含曰。年在天位在人。修己而天不與者命也。守道而人不知者性也。自有性命。毋勞耆龜。己亥　晉　咸康五年漢李氏　漢興二年後趙石氏建武五年前涼張氏前燕代　建國二年

　　晉司徒王導卒。導有弟曰道寶。辭榮為僧。以學行顯(高僧傳)。庚子　咸康六年漢興三年建武六年三年辛丑　咸康七年漢興四年建武七年四年壬寅　咸康八年六月康帝即位漢興五年建武八年五年

　　康帝

　　岳。成帝母弟。自琅琊王即帝位。在位二年。壽二十三歲。亮陰不言。委政庾氷封。成帝子丞為琅琊丕。奕東海王　建元(二)。癸卯　建元元年漢興六年建武九年六年甲辰　建元二年九月帝崩執　太和元年建武十年前涼前燕代　七年

　　孝宗穆帝

　　聃。康帝太子。二歲即位。褚太后臨朝。中外無事。昇平元年正月朔帝加元服。太后歸政。壽十九　永和(十二)昇平(五)。乙巳　年在位一十七年　永和元年李執　太和二年建武十一年前涼稱王前燕　皝代丙午　永和二年嘉寧元年建武十二年重華立代丁未　永和三年桓湯滅之　合四十五年建武十三年代

　　大成改曰漢　李持巴西人。少仕晉。西晉惠帝太安二年據益州(四川西道成都路也。梁州之域郡名錦城)國號曰成。年曰建初。特卒子雄。晉惠帝永與元年十月。雄即成都王位。改元建興。以其叔父驤為太傅。追尊父特為成都景王。晉惠帝先熙元年。成都王雄即皇帝位。年曰晏平。國號大成。尊特曰景皇帝。東晉成帝咸和九年雄卒。太子班即位。其弟安東將軍李期謀作亂。因班夜哭弑之於殯宮。期即皇帝位。諡雄曰武皇帝。廟號太宗。晉成帝咸康元年。幽公期改年曰玉恒改國號曰漢。晉咸康四年。漢中穆文帝李壽殺期自立。改元漢興。晉咸康七年。漢主壽以其子執領大將軍錄尚書事。晉康帝建元二年李執立。年曰太和。至是晉永和二年。漢年曰嘉寧十一月。晉安西將軍桓溫伐漢。晉永和三年三月。溫兵至成都。縱火燒其城門。漢人惶懼無復鬪志。執自稱洛陽李執諸軍門降。溫送執及其宗室十餘人。時建康封歸義侯國滅。成起自西晉惠帝太安二年癸亥。終於東晉穆帝永和三年丁未。五主合四十五年。戊申　晉　永　四年後趙石氏　建武十四年前涼張氏前燕慕容皝卒雋立元年代

　　佛圖澄和尚　天竺國人也。西晉懷帝永嘉四年至洛陽。自言百歲餘。服氣自養。積日不食。善誦呪役使鬼神。腹旁有孔以綿塞之。夜則拔綿出光以自照。每臨溪從孔出腸胃洗濯。還納腹中。會洛陽𡨥亂。潛伏草野。時石勒屯葛陂多殘殺。澄杖錫謁勒。勒命試以道術。澄取滿鉢水呪之。俄青蓮華生鉢中。勒神敬之延於軍中。東晉成帝咸和三年劉曜圍守洛陽。勒自救之扣澄。澄曰。佛塔無風。一鈴獨鳴。曰秀支替戾岡僕谷劬禿當此羯語也。軍出獲劉曜。勒戰果獲曜。載之襄國。咸和五年勒稱大趙天王。行皇帝事。奉澄彌如篤敬。號曰大和向。勒愛子斌病死將殯。勒嘆曰。朕聞虢太子死。扁鵲能生之。今可得効乎。乃令告澄。澄取楊枝沾水灑之。執斌手曰可起矣。斌乃穌遂起。自是勒諸子多在澄寺中養之。晉咸和八年七月勒殂。弟虎字季龍襲位。徙都鄴(今彰德路冀州之域)尤傾心事澄。至是晉永和四年澄將去世。詣辭季龍。驚曰。大和尚遽棄我國有難乎。澄曰。出生入死道之常也。脩短分定無由增損。但道貴行全德貴不怠。苟道德無玷。雖死如生。咸無焉千歲尚何益哉。然可恨者。國家存心佛理。建寺度僧當蒙福祉。而布政猛虐。賞罰交濫。特違聖典。致國祚不延也。季龍號慟嗚咽。十二月八日澄安坐而逝。壽一百七十歲。入道一百九年。度弟子道安法師等七千餘人。自大教東來至澄而盛(僧傳)。己酉　晉　永和五年後趙大寧元年　虎殂國亂前涼前燕慕容　雋元年代

　　後趙

　　石勒上黨人(今晉寧路潞州郡名上黨冀域)初與八騎歸漢劉氏。西晉懷帝永嘉四年。漢主劉聰即皇帝位。以勒為并州刺史(并州太原也。今曰冀寧路冀州之域)勒殺漢將王彌。聰大怒然猶加勒鎮東大將軍。東晉元帝大興元年漢主聰卒。丞相劉曜即皇帝位。進勒爵為趙王。大興二年勒據燕薊號襄國稱元年。晉成帝咸知三年勒年曰太和。趙主劉曜圍守洛陽。十一月勒救洛陽。曜為勒將石堪所執。輿至襄國殺之。晉咸和五年。勒稱大趙天王。行皇帝事。九月即皇帝位。改元建平。建平二年四月勒如鄴將營新營。建平四年七月勒卒。太子弘即位。是為海陽王。改元延熙。夜以勒喪潛瘞山谷莫知其處。備儀衛虛葬於高平陵。諡曰明帝。廟號高祖。八月趙主弘以中山王虎丞相魏王加九錫。總攝百揆。為弘在位一年。明年九月趙魏王虎立。改元建武。都于鄴。至是晉帝永和五年正月趙主虎改元太寧。既而病卒。太子世(虎之少子也)即位。彭城王遵(虎之長子也)廢世為譙王尋殺之。遵即位。以義陽王鑒為侍中。武興公閔都督中外諸軍事。初趙主遵許以武興公閔為太子。十月遵立太子衍閔益恨望。十一月閔帥甲士。執遵於南臺殺之。立義陽王鑒。以閔為大將軍。封武德王。晉永和六年正月武德王冉閔即皇帝位。改元永興。國號大魏。後趙始東晉元帝大興二年己卯。終穆帝永和七年辛亥。六主合三十三年(石勒載記)。

　　閔大名路滑州內黃縣人。本姓冉。趙主勒獲之。命弟虎養以為子。閔至是復姓冉。庚戌年三月後趙石祇聞冉閔篡位於鄴。乃即帝位於襄國。改元永寧。十月冉閔伐襄國。明年辛亥石祇將劉顯殺祇自立稱帝。壬子年冉閔攻殺劉顯。閔在位三年。前燕慕容雋進兵攻閔獲之國滅。冉魏不在十六國占據之列(冉閔載記)。庚戌　晉　永和六年秦符洪趙將也據長安魏冉閔　永興元年前涼張氏前燕慕容氏代

　　二月有佛金像現于荊州。司馬桓溫迎之不動。時江陵滕畯捨宅為寺。命法師曇翼主之。翼率眾拜請捧之。飄然輕舉安奉本寺(感應傳并圖經)。辛亥　晉　永和七年洪卒子徤稱天王　皇始元年永興二年代壬子　晉　永和八年徤即皇帝位皇始元年一永興三年前涼前燕雋即帝位元璽元年代

　　方外交　法師支遁。字道林。業精般若。時謝太傅安王右軍羲之與之厚善。謝安守吳興。日書抵遁。略曰。思君日積比辰尤甚。知欲還剡自治為之愴然。人生如寄耳。自頃風流得意事殆磨滅都盡。唯終日戚戚遲君一來。以晤言消遣之。一日千載也。東晉哀帝興寧二年十月。沙門竺潛辭闕還剡山。詔遁繼講法於禁中。一時名士殷浩郗超孫綽桓彥表王敬仁何充王坦之袁彥伯並與結方外交。天下想見其標致也。晉廢帝太和二年。遁杭表辭闕還山。有詔資給。敦遣諸公祖餞于征虜亭。投迹越之剡山。於沃州小嶺立寺行道。僧眾稟學。時有惰者。遁著銘以勗之。有曰勤之勤之。至道非彌。茫茫三界。渺渺長羈。謹守明禁。抗志無為。云云。有遺其馬者。畜之曰。吾愛其駿耳。有遺其鶴者。縱之曰。冲天之物。豈耳目玩哉。君子多其達。後出山陰講維摩經。許詢為都講。難義數反。聽者欽服壽五十三入滅。戴逵過其塔嘆曰。德音未遠。而拱木已繁計。神理綿綿不與氣運俱盡也(本傳)。癸丑　晉　永和九年　越闌亭序前秦符氏皇始三年前涼祚立和平元年前燕二年代甲寅　晉　永和十年前秦符氏皇始四年前涼稱王和平二年前燕　元璽三年代

　　沙門帛法橋。誦經乏聲懺悔七晝夜。禱觀世音菩薩以求顯報。至七日喉內豁然。自是晝夜諷詠聲徹里許。年踰九十。聲通婉響(本傳)。乙卯　永和十一年徤卒生立　壽光元年靚立　建興元年元璽四年丙辰　永和十二年壽光二年建興二年元璽五年丁巳　昇平元年　帝加堅立元服生卒　永興元年建興三年遷都子鄴　光壽元年代戊午　昇平二年永興二年建興四年光壽二年己未　昇平三年甘露元年建興五年光壽三年庚申　昇平四年甘露二年建興六年雋卒諱立　建熙元年代辛酉　昇平五年　五月帝崩甘露三年玄靚奉晉正朔建熙二年

　　哀帝

　　丕。成帝長子。封琅琊王。穆帝無嗣。皇太后以王奉大統即位。餌長生藥。藥發不能親政。褚太后臨朝。壽二十五　隆和(一)興寧(三)。壬戌　帝在位四年　隆和元年甘露四年建熙三年代癸亥　興寧元年甘露五年天錫建熙四年甲子　興寧二年甘露六年建熙五年乙丑　興寧三年　二月帝崩建元元年建熙六年代

　　晉王坦之捨園宅為安樂寺。釋慧受化之也(弘明集寺記)。

　　廢帝

　　奕。哀帝母弟。哀帝無子。太后命之為嗣即位。桓溫畜不臣之志諷褚太后。廢帝為東海王。又封海西公。壽四十五歲　太和(五)。丙寅　帝在位六年　太和元年前秦　建元二年前涼前燕暐　建熙七年代

　　十誦戒本三部　秦西域沙門曇摩持(此云法海)譯出(律藏本傳)。丁卯　晉　太和二年前秦符氏建元三年前涼張氏前燕慕容氏建熙八年代

　　沙門竺道猷。即帛道猷也。初止剡之石城山。是年又移台州。始豐赤城山(今台州天台山)坐禪石室。有群虎蹲於前。猷誦經。一虎獨睡。猷以如意扣其頭。云何不聽經。輕畢虎皆去。尋有大蛇十圍。竟來環遶舉頭向猷。半日而去。一日有男子來前曰。弟子夏帝之子。居此二千餘年。今往寒石山。輒推室以相奉。遂鳴鞞改角凌雲而去。猷於東晉武帝太元八年入寂(本傳)。戊辰　太和三年建元四年前涼前燕　建熙九年代

　　釋慧常譯比丘尼傳六卷　晉安西將軍桓溫主簿王珣及弟珉捨宅為寺。平江路虎丘山是也(圖經寺記)。

　　醫術　沙門于法開。是年入寂。開蘭公弟子也。善放光般若經。尤精醫法。穆帝甞召之。視脈知其不起乃不醫。或問曰。師高明剛簡。何以醫術經懷。開曰。明六度以除四魔之病。調九候以療風寒之疾。自利利人不亦可乎(本傳)。己巳　太和四年建元五年前涼建熙十年庚午　晉　太和五年前秦　建元六年前涼前燕暐　建熙十一年國滅代

　　晉辛未年十一月。桓溫自廣陵詣建康。諷褚太后請廢帝立丞相會稽王昱。詔進溫丞相大司馬留京師輔政。溫乃辭仍請還鎮姑孰(帝紀)。

　　前燕

　　慕容廆(戶賄反)昌黎鮮卑人。世受晉封號。東晉元帝大興二年廆都督東夷置僚屬。晉成帝咸和八年慕容皝(胡廣反)立。至丁酉年皝稱王。皝雅好文學。親臨庠序。講授考校。晉穆帝永和四年十一月皝卒。世子雋即位。遣使詣建康告喪。晉帝詔遣謁者陳光拜雋為燕王。雋以戊申歲稱元年。壬子年雋滅石趙。十一月雋即皇帝位。稱元璽元年。丁巳年雋遷都鄴(彰德路古相州冀域)即石虎之都也。改元光壽。庚申年正月昭帝雋卒。大司馬慕容恪受遺詔。輔太子暐即位。改元建熙。暐曰幽帝是也。己巳建熙十年燕太傅上容王慕容評忌吳王慕容垂威名。又與評廷爭怨隙。太后可足渾氏與評密謀誅垂。垂與子弟姪俱奔秦。秦王符堅大喜郊迎。乃以垂為冠軍將軍封賓從侯。初晉攻燕。燕求救於秦。許割虎牢以西賂秦。晉兵既退。燕人悔之。秦主堅大怒。帥兵伐燕。十二月進攻洛陽。建熙十一年正月。燕荊州刺史武威王筑。以洛陽降秦。六月再伐燕。燕敗。十一月秦主堅入鄴。燕主暐出降。十二月秦主堅遷慕容暐及燕后妃王公百官於長安。封暐為新興侯。其餘封授各有差。廆起自晉惠帝太安二年癸亥。終東晉廢帝太和五年庚午。四主合六十八年。

　　太宗簡文帝

　　昱。元帝少子也。封會稽王。康帝崩。太后詔王總萬機。進位司徒丞相錄尚書事。桓溫廢海西公以太后命。王入承大統。桓溫擅權。帝以仁恕處之。壽五十三歲　帝造佛像立寺建齋度僧。建康長干寺建佛塔壯麗(弘明集)　咸安(二)。辛未　晉十一月帝立改曰咸安元年前秦符氏奄有中原　建元七年前涼張氏代

　　晉沙門竺法汰。止建康瓦棺寺。帝深敬重。請講放光般若經。帝親臨幸。公卿畢集。緇素欽敬。武帝太元十二年汰入寂。壽六十八。武帝詔曰。汰法師道播八方。奄爾喪逝。可賻錢十萬。喪事有司悉辦(本傳)。壬申　咸安二年　七月帝崩前秦　建元八年前涼代

　　晉許詢。字玄度。帝重敬甚。每與清談。詢後身為僧名曇彥。浙東紹興建塔。彥壽一百二十歲(本傳塔記)。

　　烈宗孝武帝

　　曜。簡文第三子。即位年十一。太元元年正月朔。帝加元服。太后歸政。在位二十四年。壽三十五　寧康(三)太元(二十一)。癸酉　晉　寧康元年秦　建元九年前涼代

　　七月南郡宣武公桓溫疾篤。以弟冲領其眾薨。冲稱溫遺命。以少子玄為嗣。時方五歲。襲封南郡公。冲代溫居任盡忠王室。八月太后復臨朝攝政。甲戌　寧康二年建元十年前涼代

　　勅葬沙門　法師竺法潛。哀帝興寧二年詔講般若經于禁中。潛著屐至殿中。人聚觀嘆道德高風之盛。帝甞強以衣冠。潛不允辭還剡山。其後支遁寓書求買沃州小嶺以歸隱。潛答曰。欲來當給。未聞巢由買山而隱也。至是年入寂。武帝下詔曰。法師理悟虛遠。風鑑清高。棄宰輔之榮。襲染衣之素。山居世外。篤勤匪懈方。賴宣道以濟蒼生。奄從遷謝。用痛于懷。其賜緡錢十萬。助建塋塔。凡中國勅葬沙門自潛而始也(僧傳)。乙亥　晉　寧康三年前秦　建元十一年前涼代丙子　晉　太元元年正月朔帝加元服前秦符　氏建元十二年前涼張氏秦滅之合七十四年代拓跋珪是年築城邑

　　前涼

　　張軌。字士彥。安定人(今陝西莊浪路涇州雍州之域)仕晉為散騎常侍。惠帝永寧元年正月為涼州刺史。軌以時方多難。陰有保據河西之志。故求為涼州。癸亥年據之。愍帝建興二年軌稱涼州牧西平公。建興四年張寔襲位。東晉元帝大興四年弟茂襲位。晉明帝太寧二年子駿襲位。晉穆帝永和元年稱王。永和二年五月西平忠成王張駿薨。官屬上世子重華為涼州牧西平公假涼王。永和九年十一月西平敬烈公張華卒。世子曜靈纔十歲。右長史趙長等建議立長寧侯祚。重華庶兄也。廢曜靈為涼寧侯。立祚為涼州牧。改元和平。晉永和十年正月張祚自稱涼王。置百官郊祀天地用天子禮樂。永和十一年冲公靚立。年曰建興。至晉哀帝興寧元年。涼綽公張天錫殺靚而自立。至是武帝太元元年符秦滅之。合七十四年。

　　涼州隷今甘肅省。雍州之域。丁丑　晉　太元二年前秦　建元十三年晉書曰至是九州之地秦有其八晉唯東南一隈耳代

　　廬山西林寺　晉釋慧永。初與遠公法師同依道安法師。至是永公先至潯陽。刺史陶範留之憩廬山。捨宅棲止之。乃創寺曰西林。嶺上一室曰香谷(本傳)。戊寅　晉　太元三年前秦　建元十四年代

　　都維那　沙門竺道壹從竺法汰學晉簡文帝俱深敬重壹後止平江虎丘山又適越州若耶溪頃之郡守王薈建嘉祥寺請居僧首時號九州都維那(孫綽贊傳)　毘奈耶律十卷　是年竺法念法師譯之成。己卯　晉　太元四年前秦　建元十四年　秦取晉襄陽得道安法師并習鑿齒代庚辰　太元五年建元十六年代

　　沙門竺法義。王道孔敷。承風敬友。帝甞遣使徵請殿中。講說經典。武帝每從而聽。是年入寂。帝賜錢十萬。營塔葬新亭岡。今天安寺也(本傳)。辛巳　太元六年正月帝立精舍殿內延諸沙門講道建元十七年代壬午　晉　太元七年建元十八年呂光據姑臧即涼州也代

　　前秦主堅遣左將軍呂光伐龜茲。迎鳩摩羅什法師。呂光遂據於姑藏(即涼州也)。號後涼。癸未　晉　太元八年前秦　建元十九年呂光代拓跋珪甲申　太元九年建元二十年後秦姚萇白雀元年西秦乞伏國仁據金城呂光後燕慕容垂元年代

　　雁門遠公法師。是年抵江州路廬山。乙酉　太元十年堅遇弑子丕立太平元年白雀二年西秦　建義元年呂光垂據中山建興元年代珪丙戌　太元十一年丕卒登即位隴東　太初元年萇入長安即位建初元年建義二年三河王呂光太安元年建興二年珪即魏王位　登國元年丁亥　太元十二年太初二年建初二年建義三年麟嘉元年建興三年魏王珪　登國二年戊子　太元十三年太初三年建初三年建義四年麟嘉三年建興四年登國三年

　　二十六祖不如蜜多尊者　南印度天德王之次子也。既得度受法至東印度。彼王名堅固。奉外道師長爪梵志。王覩白氣貫于上下。王曰。此何瑞也。梵志曰。魔來之兆。即集其徒曰。不如蜜多將入都城。誰能挫之。其弟子曰。我等各有呪術。可以動天地入水火。何患哉。祖至。王曰。師何為來。祖曰。將度眾生。王曰。以何法度。祖曰。各以其類度之。時梵志即以幻法化大山於祖上。祖指之還壓其眾。梵志怖懼投祖。祖愍之再指化山。山隨指滅。祖為王演說法要。俾趣真乘。時有婆羅門子年二十許。不知名氏。或自言瓔珞。人故謂之瓔珞童子。王與祖同輦而出見瓔珞。祖指謂王曰。此童子大勢至菩薩也。此聖之後復出一人。一人化南印度。一人緣在震旦。以昔因故名般若多羅。吾今以正法眼藏付之。偈曰。真性心地藏。無頭亦無尾。應緣而化物。方便呼為智。付法已辭王曰。吾歸寂滅。願王於最上乘毋忘外護。即跏趺而逝。化火自焚。王為收舍利建塔瘞之。當此東晉武帝之世也(正宗記)。己丑　晉　太元十四年前秦符氏太初四年後秦姚氏建初四年西秦乾歸太初元年呂氏　麟嘉三年後燕　垂　建興五年魏王　登國四年

　　釋道安法師　常山扶柳衛氏子。世業儒。早失恃怙依表兄。年十一出家師事佛圖澄。讀書日記萬言。才辯無敵。性聰而貌醜。時語曰漆道人驚四隣。及澄卒率徒眾渡河依陸渾山。木食㵎飲。至是武帝寧康元年於襄陽立檀溪寺。建浮圖鑄銅佛像。武帝聞安名詔曰。法師以道德照臨天人。使大法流行為蒼生依賴。宜日食王公祿。所司以時資給。安固辭不受。己卯晉太元四年二月。秦主堅攻取襄陽。得安而喜。謂左右曰。吾以十萬師取襄陽。得一人半耳。左右問為誰。曰安公一人。習鑿齒半人也。安至長安。沙門萬數各隨其師為姓。安曰師莫如佛世尊也。應沙門宜以釋為氏。及增一阿含經至乃云。四河入海無復異名。四姓出家同稱釋氏。與經符合。世益重之。己丑年正月晦日命門徒具浴。忽有異僧出入隙中。安以生處問之。僧指西北。雲即開見樓閣如幻出。曰彼兜率天也。是夕有數百小兒皆就浴而去。識者以為應真之侶也。二月八日跏趺而逝。安每疏經義必求聖證。安左臂有肉方寸隆起如印。時號印手菩薩。著僧尼軌範及法門清式二十四條。世遵行之(本傳)　秀紫芝編年論曰。佛教之盛由佛圖澄而得安。由安而得遠公。是三大士化儀全偉。庚寅　晉　太元十五年前秦苻氏太初五年後秦姚氏建初五年西秦乞伏太初二年呂氏　麟嘉四年後燕　建興六年魏　登國五年

　　廬山淨土念佛　始起此年詳見遠法師下。辛卯　太元十六年太初六年建初六年太初三年麟嘉五年建興七年登國六年壬辰　太元十七年太初七年建初七年太初四年麟嘉六年建興八年登國七年癸巳　太元十八年太初八年長卒太子興立太初五年麟嘉七年建興九年登國八年甲午　太元十九年符崇滅　延和元年後秦興　皇初元年太初六年麟嘉八年建興十年登國九年

　　前秦

　　符健。略陽氐人。父洪仕後趙為都督。因石氏之亂據有關右。東晉穆帝永和六年洪卒。十一月第三子健入長安。秦雍夷夏皆附之。次年正月健即天王位。國號大秦。稱大單于。建元皇始。分遣使者問民疾苦。搜羅俊異。寬重斂之稅。罷無用之器。凡趙之苛政民不便者皆除之。壬子年正月健即皇帝位。甲寅年東海王雄卒。雄子堅襲爵。堅至孝博學多能。乙卯年六月健卒。諡曰景明皇帝。廟號高祖。太子生即位。改元壽光。生暴虐飲酒無晝夜。乘醉視事多所殺戮。群臣得保一日如度十年。丁巳年六月太史令康權言於生曰。昨夜三月並出。孛星入太微連東井。將有下人謀上之禍。生怒以為妖言。撲殺康權。生夜對侍婢曰。阿法兄弟亦不可信。明當除之。婢以告堅及堅兄清河王法。法與特進梁平老及特進強汪帥壯士數百。潛入雲龍門。堅與尚書呂婆樓帥麾下三百人鼓譟繼進。宿衛將士皆舍仗歸堅。堅兵引生置別室。生猶醉寐。廢生為越王尋殺之。諡曰厲王。堅以位讓兄法。法曰。汝嫡嗣且賢宜立。堅乃去皇帝之號。稱大秦天王。改元永興。追尊父雄為文桓皇帝。母苟氏為皇太后。世子宏為皇太子。以兄清河王法都督中外諸軍事。丞相錄尚書事諸王皆降爵為公。弟融為陽平公。子丕為當樂公。舉異才修廢職。課農桑恤困窮。禮百神立學校。旌節義繼絕世。秦民大悅。己未年改元甘露。己丑年改元建元。癸未東晉武帝太元八年秦建元十九年也。大舉攻晉。堅大敗而歸。乙酉年五月西燕慕容冲攻長安。堅自督戰。飛矢滿體流血淋漓。冲縱兵暴掠關中。道路斷絕千里無煙。堅出奔五將山。後秦王姚萇遣驍騎將軍吳忠執堅。諡之於新平(邠州也)佛寺。堅子丕自鄴奔長安至晉陽。始知長安不守堅已死。乃發喪即皇帝位。改元太平。追諡堅曰宣昭皇帝。廟號世祖。丙戌年九月燕之慕容永遣使於丕假道東歸。丕弗許。丕永戰於襄陵。丕敗謀襲洛陽。時為揚威將軍憑該自陝邀擊殺丕。十一月秦南安王符登。為丕發喪行服即皇帝位。改元太初。諡丕曰哀平皇帝。至是甲午年實晉武帝太元十九年也。七月後秦主姚興自陝西涇州如涇陽。與登戰於山南。執登殺之。登太子崇奔湟中。即皇帝位。改元延和。諡登曰高皇帝。崇為後秦姚氏所滅。合四十五年。乙未　晉　太元二十年後秦姚氏皇初二年西秦乞伏太初七年三河王呂光　麟嘉九年後燕慕容　建興十一年魏　登國十年丙申　晉　太元二十一年　六月帝被弑皇初三年西秦乞伏後涼即大王位龍飛元年慕容寶　永康元年魏建天子旌旗　皇始元年

　　安帝

　　諱德宗。武帝太子。大元二十一年九月即位。在位二十二年。壽三十七歲　隆安(五)元興(三)義熙(十四)。丁酉　晉　隆安元年南燕　慕容德南涼禿髮烏孤後秦姚氏皇初四年西秦乞伏西涼李高後涼呂光龍飛二年後燕　永康二年北涼沮渠神璽元年魏　皇始二年戊戌　隆安二年武帝德　元年據廣武　太初元年皇初五年西秦西涼　據箴後涼呂氏龍飛三年後燕盛　建平三年北涼　神璽三年魏即帝位天興元年

　　魏

　　太祖下詔曰。佛法之興其來遠矣。濟益之功冥及存沒。神蹤遺法信可依憑。勅有司於京城建飾容範修整寺舍。令信向之人有所依止(魏史)。太祖於虞地造十五級浮圖。又造開泰定國二寺。寫佛經論。造千金像。每日法集三百名僧(弘明集)。己亥　隆安三年據廣固南涼　太初二年後秦隆帝號稱王　弘始元年西秦乞伏西涼後涼篡　咸寧元年後燕長樂元年北涼　天璽元年魏　天興二年庚子　隆安四年南燕即帝位建平元年南涼利鹿孤建和元年後秦　弘始二年西秦乞伏西涼暠元年後涼　咸寧二年後燕　長樂二年北涼　天璽二年魏　天興三年辛丑　晉　隆安五年南燕　建平二年南涼　建和二年後秦姚氏弘始三年西秦乞伏西涼暠二年後涼隆　神鼎元年後燕熙　光始元年北涼蒙遜永安元年魏拓跋　天興四年

　　後涼

　　呂光。略陽氐人。仕符秦為左將軍。東晉武帝太元十一年元有將曰王穆。據肅州酒泉。自稱涼州牧。光進攻酒泉克之。光即三河王位。建元太安。據姑臧(甘肅省涼州也雍域)。改年曰麟嘉。晉太元二十一年六月。三河王光即天王位。是為武帝。國號大涼。改元龍飛。以世子紹為太子。至是晉隆安三年十二月光卒。太子紹即位。大原公纂殺之。纂即天王位。是為靈帝。改元咸寧。纂嗜酒好獵。隆安五年呂超殺之而立呂隆。改元神鼎。明年隆降於後秦。姚氏三主合一十七年。

　　鳩摩羅什法師　龜茲國人。初東晉武帝太元七年。前秦主符堅遣驍騎將軍呂光伐龜茲國取師。光回聞秦亂。遂據姑臧。至是後秦主姚興滅呂隆而迎師。師少時日誦三萬二千言。隨母出家遍遊西域。淹貫群籍尤善大乘。在龜茲日。隣國諸王會同。每請師說法。必跪伏座前。命師踐其肩而登座居後秦。大闡經論。秦主以師為國師。奉之如神。親帥群臣及沙門。聽師講經。又請師翻譯西域經論。凡震旦宣譯師出者三百八十卷。大營塔寺。坐禪者常以千數。公卿以下率皆奉佛。州郡化之。癸丑晉帝義熙九年秦弘始十五年也。四月十三日師入滅。壽七十歲。師之弟子曰生．肇．融．叡。謂之什門四聖。加曇影．慧嚴．慧觀．僧䂮．道常．道標謂之什門十哲。又有僧導．僧因。皆當世名匠也。師入滅日謂眾曰。所譯唯十誦律未及刪繁。若義契佛心。焚身之日舌不焦壞。言訖而逝。闍維舌果不壞若紅蓮色。師名鳩摩羅什。翻曰童壽(高僧傳)。

　　山神請戒　釋曇邕。初仕符秦為衛將軍。堅南敗。遂從道安法師出家。次事廬山遠公。後於廬山之西營立茅茨。偕弟子曇果沈思禪門。忽有男子丰姿端雅從者二十人。來請五戒。邕知是山神。乃為秉爐授之三歸五戒。為說法要。神䞋邕外國七筯禮拜辭別。倏忽不見。三歸者歸依佛歸依法歸依僧。五戒者不殺不盜不淫不飲酒不妄語也(高僧傳)。壬寅　晉　元興元年南燕　建平三年南涼傉檀　弘昌元年後秦　弘始四年西秦乞伏西涼暠三年後燕　光始二年北涼　永安二年魏　天興五年癸卯　晉　元興二年南燕　建平四年南涼　弘昌二年後秦　弘始五年西秦乞伏西涼四年後燕　光始三年北涼　永安三年魏　天興六年甲辰　晉　元興三年南燕　建平五年南涼　弘昌三年西秦　弘始六年西秦乞伏西涼五年後燕　光始四年北涼　永安四年魏　天賜元年

　　晉隆安三年。南郡公桓玄(大司徒溫之子)豪橫既克荊雍。表求領荊江二州。朝廷不能違。元興元年朝廷以尚書令元顯鎮北將軍劉牢之譙三尚之。將兵討玄於江陵。玄大驚。長史卞範之為玄定議。整兵至新亭。元顯兵潰。玄入京。總百揆斬元顯等。二年二月以玄為大將軍。九月侍中殷仲文散騎常侍卞範之陰撰九錫文及冊命。命玄相國總百揆封十郡為楚王。加九錫。十一月詔楚王玄行天子禮樂。卞範之為禪詔。使臨川王寶逼帝書之。司徒王謐奉璽綬禪位于楚帝。出居永安宮。百官詣姑孰(江東道太平路揚州之城)勸進。十二月玄即皇帝位。國號楚。建元永始。封帝為平固王。玄入建康宮登御座床忽陷侍中殷仲文曰將由聖德深厚地不能載。玄大悅。玄遷帝於潯陽(江州也)。元興三年二月下邳太守劉裕何無忌劉毅。青州主簿孟昶興復晉室。進兵羅落橋。玄潛使殷仲文具舟於石頭。浮江南走。裕入建康。帥百官奉迎乘輿。誅玄宗族在建康者。玄至潯陽逼帝西上。四月劉毅何無忌襲破潯陽城。玄挾帝單舸西走入江陵欲奔漢中。城內亂。玄僅得至船。荊州別駕王康彥奉帝入南郡府舍。太守王騰之帥文武為侍衛。玄入蜀至枚回洲。遇寧州刺史毛璠喪迎玄戰。矢下如雨。益州督護憑遷抽刀擊玄斬之。義熙元年二月留臺備法駕。迎帝於江陵至建康。以劉裕都督中軍事。劉毅左將軍。何無忌豫州刺史。劉道規荊州刺史。四月裕旋鎮京口。義熙十二年十二月詔以劉裕為相國。總百揆揚州牧封十郡為宋公。備九錫之禮。裕不受。乙巳　晉　義熙元年南燕超　太上元年南涼　弘昌四年後秦　弘始七年西秦乞伏西涼李暠　建初元年後燕　光始五年北涼　永安五年魏　天賜二年

　　僧正悅眾僧錄後秦法師道䂮羅什弟子。奉律精苦。秦主重之。自什公入關僧尼以萬數。遂置僧正詔曰。大法東流於今為盛。僧尼䆮多。宜設綱領宣授遠規以濟頹緒。䂮法師早有學諠。晚以德稱。可為國僧正。給與吏力資侍中秩。傳軺羊車各二人。又以僧遷禪慧為悅眾。以法欽慧斌為僧錄。班秩有差。日加親信。仗身白從各三十人(僧史略)。丙午　義熙二年太上二年弘昌五年弘始八年西秦乞伏建初二年夏赫連　龍昇元年後燕　光始六年北涼　永安六年魏　天賜三年

　　華嚴經　天竺北印度罽賓國尊者佛馱跋陀(此云覺賢)來遊華夏。至是丙午歲抵長安。鳩摩羅什倒屣迎之。以相得遲暮為恨。秦太子姚泓。延至東宮。對什公論法。什公問曰。法云何空。答曰。眾微成色。色無自性。故色即空。又問。既以極微破色空。復云何破一微。答曰。以一微故眾微空。以眾微故一微空。沙門寶雲譯出此語不省其意。皆謂跋陀所計微塵是常。更申請之。跋陀曰。法不自生。緣會故生。緣一微故有眾微。微無自性則是空矣。寧當言不破一微乎。不契。跋陀既渡江入匡山。見遠公議論遠高之請出禪數諸經。義熙十四年戊午。因適江陵。宋王劉裕請歸京都止謝司空道場寺。三月吳郡內史孟顗等請尊者於寺譯華嚴經成六十卷。宋高祖永初元年庚申六月畢。譯經之時。感二青衣童子每且自庭沼中。出炷香添瓶水不離座側。暮則潛入沼中。譯經畢絕跡不現(秀紫芝編年華嚴感應記)。

　　法華經　是年五月。羅什法師譯出成七卷。什又出維摩經三卷。華手經十三卷。又於草堂寺譯出梵網經二卷(譯傳)。丁未　晉　義熙三年南燕　太上三年南涼　弘昌六年後秦　弘始九年西秦乞伏西涼　建初三年夏勃勃　龍昇二年後燕雲　正始元年北涼　永安七年魏　天賜四年

　　後燕

　　慕容垂。前燕主慕容皝第五子。在燕封吳王。聰敏智勇。威名日振。太傅慕容評與垂廷爭怨隙。太后與評密謀誅垂。東晉廢帝太和四年垂與子弟姪俱犇秦。秦主符堅大喜郊迎。以垂為冠軍將軍。封賓從侯。東晉武帝太元八年。秦主堅為晉敗歸至澠池。垂言於堅曰。北鄙之民聞王師不利。輕相扇動。臣請奉詔書以鎮慰安集之。垂至安陽(鄴郡古相州也)。潛與燕之故臣謀復燕祚。會丁零翟斌叛秦。次年正月斌等奉垂為盟主。乙酉年吳王垂始定都真定中山府(古定州也冀域)。即皇帝位。建元建興。是時拓跋魏叛燕侵逼附塞諸部。丙申晉太元二十一年也。三月燕主垂親伐魏。四月卒於上谷之沮陽。還至中山乃發喪。太子寶即位。曰閔帝。改元永康。戊戌年武帝慕容盛即位。年曰建平。次年改曰長樂。辛丑年昭帝熙光始元年。至是丁未年懿帝高雲。年曰正始。國亂為憑跋篡滅之。合二十四年。憑跋號北燕。

　　天竺佛馱耶舍(此云覺明)尊者　至姑臧(今肅州路雍州之域)。後秦弘始九年遣使請至長安。秦主郊迎別創院處之。供設如王者。尊者一無所受。時至分衛一食而已(自行乞而食也)善毘婆沙論而髭赤。時號赤髭毘婆沙。後至晉遊匡山。為遠公所重。甲寅晉安帝義熙十年也。尊者躬自負鐵於紫霄峰頂鑄塔。以如來真身舍利藏其中。是時佛馱跋陀尊者。亦以佛舍利五粒建塔於廬山東林寺北之上方。逮今皆存焉(高僧傳廬山記)。戊申　晉　義熙四年南燕　太上四年南涼　嘉平元年後秦　弘始十年西秦西涼　建初四年夏赫連　龍昇三年北燕北涼　據昌黎永安八年魏　天賜五年

　　律師　天竺尊者名卑摩羅叉(此云無垢眼)。至秦數年。今出遊關左。盛闡毘尼。鳩摩羅什所譯十誦戒本律藏大行者叉之力也。其所制內外禁輕重二卷今行于世。叉為人眼青。時號青眼律師(本傳)。己酉　晉　義熙五年南燕　滅南涼　嘉平二年後秦　弘始十一年西秦乞伏　更始元年西涼　建初五年夏赫連　龍昇四年北燕憑跋　太平元年北涼　永安九年魏　嗣　永興元年

　　南燕

　　丁酉年(晉安帝隆安元年也)南燕慕容德。前燕主皝之少子也。據廣固(古汴日今青州)。戊戌歲稱元年。庚子年德更名備德。即皇帝位(武帝也)。年曰建平。乙巳年南燕主超太上元年己酉年(晉義熙五年也)。晉徐州刺史劉裕抗表伐南燕。明年正月燕尚書悅壽說超降。超不從。悅壽開門納晉師。超走追獲之送建康。南燕平。合十三年。

　　魏

　　太祖道武帝珪。為少子紹弑之。太宗明元帝嗣立。勅於京邑四方建立佛像。仍令沙門敷導民俗(魏史)。庚戌　義熙六年嘉平三年弘始十二年更始十二年建初六年龍昇五年太平二年永安十年永興二年辛亥　義熙七年嘉平四年弘始十三年更始十三年建初七年龍昇六年太平三年永安十一年永興三年壬子　義熙八年嘉平五年弘始十四年熾盤　永康元年建初八年龍昇七年太平四年遷都　元始元年永興四年

　　古樹禪定　釋慧持。廬山遠法師之弟也。當晉隆安二年。辭遠公入蜀。止嘉州龍淵寺。白黑恭敬。陞持之堂者皆號登龍門。至是義熙八年壬子垂誡門徒。遂入定于龍淵龕樹。至宋政和三年風折其樹。持乃出定。徽宗有贊偈三首。見政和年(僧傳并繫年錄)。癸丑　晉　義熙九年南燕　嘉平六年後秦　弘始十五年西秦乞伏　永康二年西涼　建初九年夏赫連　鳳翔元年北燕　太平五年北涼　元始二年魏　永興三年

　　竪石聽講　羅什法師弟子道生。初涅槃經後品未至。生熟讀久之曰。阿闡提人自當成佛。此經來未盡耳。於時文字之師交攻之。誣以為邪說。於律當擯。生袖手來晉入平江虎丘山。竪石為聽徒講涅槃經。至闡提有佛性處曰。如我所說義契佛心否。群石皆首肯之。後遊匡山居銷景巖。聞曇讖在北涼重譯涅槃後品。至南京。果言闡提皆有佛性。生喜慰不勝(本傳)。甲寅　義熙十年南涼　滅弘始十六年永康三年建初十年鳳翔二年太平六年元始三年神瑞元年

　　南涼

　　禿髮烏孤。河西鮮卑人。至是晉帝隆安元年據廣武(今陝西鞏昌路蘭州。古雍州之地也)。號南涼。戊戌年烏孤建元太初。庚子年利鹿孤建和元年正月欲稱帝。安國將軍鍮勿嵛曰。吾國上世以來被髮左袵無冠帶之飾。逐水草遷徙。無城廓室廬。故能雄視沙漠抗衡中夏。利鹿孤從之。乃更稱河西王。改元建和。以廣武公傉(奴篤切)檀為都督中外諸軍事涼州牧。壬寅年景王傉檀立。年曰弘昌。戊申年四月後秦王姚興欲取傉檀。使尚書郎韋宗往峴之。論當世大略縱橫無窮。宗退嘆曰。奇才英器不必華夏。明智敏識不必讀書。吾乃今知九州之外五經之表。復自有人也。歸言於興。涼州未可圖也。興不聽遣兵襲傉檀。後秦兵大敗。十一月傉檀稱涼王。大赦改元嘉平。置百官。甲寅晉義熙十年也。傉檀為西秦乞伏熾盤所殺。南涼滅。三主一十八年。乙卯　晉　義熙十一年後秦　弘始十七年西秦　永康四年西涼　建初十一年夏　鳳翔二年北燕　太平七年北涼　元始四年魏　神瑞二年

　　廬山遠法師　諱慧遠。出雁門(今去同路)賈氏。少為儒生。博極群書。尤邃周易莊老。甞與其弟慧持造道安法師。聞出世法。而悅之嘆曰。儒道九流特粃糠耳。遂出家焉。安時門徒數千。遠居第一座。安甞曰。使道流東國其在遠乎。晉武帝甲申太元九年也。前秦國亂來遊於晉。抵江西見廬山愛之。乃止江州龍泉精舍。次寓慧永之西林寺。復於山東建東林寺。經營之際山神降靈。願加資助信宿風雷夜作晦冥。大雨明發。就觀良木殊材駢羅其處。時晉將軍桓伊。初臨此牧驚其神異。奏立寺焉丙戌年寺成。時晉天下奇才多隱居不仕。聞廬山遠公之道。皆來從之。庚寅年師謂劉程之等曰。諸君倘有心淨土之遊。當加勉勵。遂同發志於無量壽佛前。建齋立誓期生淨土。由是僧俗凡一百二十三人。慕道同盟。棲心物外。謝靈運於東林鑿二池以栽蓮華。遠公每送客不過虎溪。庚戌義熙六年也。道士陸修靜偕陶淵明。入山見師送之執手共話不覺過虎溪。三人相顧大笑。今人圖之為三笑圖。淵明嗜酒入山久之。以山無酒攢眉而去之。至是乙卯歲八月初六日。遠公合掌面西而逝。壽八十四歲。謝靈運製碑。社眾數千人。名跡尤著者十八人焉(高僧傳)。

　　蓮華漏　遠公之門有僧慧要。患山中無刻漏。乃於水上立十二葉芙蕖。因波而轉。以定十二時。晷景無差。今曰遠公蓮華漏是也。丙辰　義熙十二年泓立　永和元年西秦　永康五年西涼散嘉興元年夏　鳳翔四年北燕　太平八年北涼　元始五年魏　太常元年丁巳　義熙十三年永和二年滅永康六年嘉興二年鳳翔五年太平九年元始六年太常二年

　　後秦

　　姓姚氏。名萇。字景茂。赤亭羌人弋仲第二十四子。兄襄既戰死。萇率諸弟降秦為秦將。東晉武帝大元八年。秦主符堅攻晉。以兗州刺史姚萇為龍驤將軍。督益梁州諸軍事。堅敗。慕容垂謀復燕緒。次年三月秦北地長史慕容泓叛奔關東。秦以左將軍竇衝為長史。龍驤將軍姚萇為司馬。討泓。又討平陽太守慕容冲。秦兵大敗。萇懼奔渭北。馬牧天水尹緯尹詳南安龐演等。糾扇羌豪帥其戶口歸萇者五萬餘家。推萇為盟主。萇自稱後秦王。建元白雀。丙戌(東晉大元十一年也)四月。萇自陝西鳳翔莊浪路涇州入長安。即皇帝位。改元建初。國號大秦。史以後秦別之。立子興為皇太子。置百官。癸巳建初八年十二月萇卒(晉大元十八年也)。太子興祕不發喪。自稱大將軍。帥眾伐秦。秦主符登大敗。次年五月興始發喪即皇帝位。年曰皇初。諡萇曰昭皇帝。己亥年(晉安帝隆安三年也)九月。興以災異屢見降號稱王。改元弘始。丙辰弘始十八年正月興卒。太子泓即帝位。年曰永和。晉伐秦。晉帝義熙十三年五月泓將妻子群臣降于晉。後秦三主合三十四年。戊午　晉義熙十四年十二月弑帝西秦乞伏　永康七年西涼　嘉興三年夏　昌武元年北燕　太平十年北涼　元始七年魏　太常三年

　　恭帝

　　諱德文。字德文。安帝母弟也。封琅琊王。義熙十四年十二月。宋公劉裕矯遺詔奉王即位。在位二年。禪于宋。壽三十七歲　元熙(二)。己未　元熙元年永康八年嘉興四年真興元年太平七年元始八年太常四年

　　沙門法果。魏太宗敬之。前後授以輔國宜城子忠信侯。號曰僧統。果固辭不受。太宗幸其居。以其門巷狹小更廣大之。至是己未年入滅。八十三歲。太宗三臨其喪。追贈老壽將軍趙胡靈公(魏書僧傳)。

　　七月宋公裕進爵為王。次年帝禪位于宋王。裕奉帝為靈陵王。後使人殺之。西東晉凡一十五帝合一百五十五年。

　　右東晉十一主。合一百三年歸于宋。

　　南北朝

　　宋

　　劉姓。都建康。高祖武皇帝少帝太祖文帝武帝廢帝太祖明帝廢帝順帝八主禪于齊

　　高祖武帝

　　諱裕。字德輿。彭城人(徐州也)漢楚元王交之後。庚申年六月受晉禪。在位三年。壽六十七歲。永初(三)。庚申　宋　永初元年　六月改元西秦太祖　建始元年西涼恂　永建元年夏　真興二年北燕　太平十二年北涼沮渠　元始九年魏　太常五年辛酉　永初二年建始二年永建二年真興三年太平十三年元始十年太常六年壬戌　永初三年　五月帝崩少帝即位建始三年永建三年滅真興四年太平十四年元始十一年太常七年

　　西涼

　　李暠。字玄盛。丙申年(晉武帝大元二十一年)據姑臧(今甘肅省西涼州也)。庚子年(晉安帝隆安四年)暠稱元年。乙巳年(晉安帝義熙元年)西涼公暠。徙都酒泉(今甘肅省肅州路也)。年曰建初丙辰年(晉義熙十二年)涼主歆立。改元嘉興。宋高祖永初元年。涼主李恂。永建元年。至永建三年為北涼滅之。合二十二年。暠甞手令戒諸子。以為從政者當審慎賞罰勿任愛憎。近忠正遠佞諛。勿使左右竊弄威福毀譽之來。當研覈真偽。聽訟折獄必和顏任理。慎勿逆詐億。勿輕視聲色。務廣諮詢勿自專用。吾莅事五年。雖未能息民。然含垢匿瑕。朝為寇讐。夕委心膂。粗無負於新舊。事任公平。坦然無類。初不為懷有所損益。計近則如不足。經遠乃為有餘。庶亦無愧前人也(載記)。

　　少帝營陽王

　　義符。武帝長子。居喪無禮。司空徐羨之等廢而弑之。在位一年。壽十九歲　景平。癸亥　宋　景平元年西秦　建始四年夏赫連　真興五年北燕　太平十五年北涼　元始五年魏築長城太宗殂

　　魏

　　嵩山道士寇謙之。修張天師之術。自言。甞遇老子降。授以辟穀輕身之術及科戒二十卷。使之清整道教。謙之奉其書獻於魏主。朝野未之信。左光祿大夫崔浩獨師事之。從受其術。且上書贊明其事。魏主欣然。使謁者奉玉帛牲牢祭嵩嶽。迎致謙之(北史)。

　　太祖文帝

　　義隆。武帝第三子。封宜都王。少帝既廢。徐羨之等遙奉王即位於江陵。在位三十年。壽四十七歲(帝紀)　元嘉(三十)。

　　帝造禪靈寺供千僧(弘明集)。沙門杯渡。丙寅年九月入滅。葬建康覆舟山。渡初出冀州。闡化四十餘年(高僧傳)。甲子　宋　元嘉元年三十西秦　建始五年夏赫連　真興六年北燕　太平十六年涼　元始十三年魏燾立　始光元年

　　八月吐谷渾威王阿柴卒。有子二十人。疾病召諸子弟謂之曰。我死汝曹當奉慕瑰為主。瑰阿柴母弟也。又命諸子各獻一箭取一箭授其弟慕利延使折之。又取十九箭一束使折之不能折。阿柴諭之曰。孤則易折。眾則難摧。汝曹當戮力一心。可以保國安家。言終而卒。慕瑰撫納秦涼失業之民。部眾轉盛。續漢書曰。阿柴羌三苗姜姓之別種也。乙丑　宋　元嘉二年西秦　建始六年夏昌　承光元年北燕　太平十七年北涼　元始十四年魏太武帝始光二年丙寅　元嘉三年建始七年承光二年太平十八年元始十五年始光三年丁卯　元嘉四年建始八年承光三年太平十九年元始十六年始光四年

　　靖節先生　陶元亮在晉名淵明。在宋名潛。世號靖節先生。侃之曾孫也。宅邊樹五柳。著五柳先生傳。以自況。為彭澤縣令。是年卒。壽六十三歲。居江州路德化縣柴桑山近栗里。甞著搜神錄載佛靈跡。有子五人。儼俟份佚佟祖茂武昌太守父姿城太守史逸其名。戊辰　宋　元嘉五年西秦篡末永弘元年夏昌　定勝元年北燕　太平二十年北涼　承玄元年魏太武帝神䴥元年

　　西秦

　　乞伏國仁。鮮卑人。仕符秦。東晉武帝癸未太元八年七月。秦主堅攻晉。以國仁為前將軍。會國仁叔父步頹反於隴西。堅遣國仁還討之。國仁步頹共僭一方眾至十餘萬。甲申年國仁據金城(陝西鞏昌路蘭州也)。乙酉年建國號秦(西秦)。年曰建義。己丑年西秦武元王乾歸。年曰太初。晉安帝己酉義熙五年。西秦年曰更始。壬子年西秦主太祖熾盤。年曰永康。宋高祖永初元年。西秦年曰建始。至是元嘉五年纂末年曰永弘。為赫連夏所滅。四主合四十五年。

　　大夏

　　匈奴左賢王之後曰勃勃。丙午年(東晉安帝義熙二年也)據朔方號大夏。明年建元曰龍昇。癸丑年夏主勃勃乃以吒干阿利領將作大監。發嶺北夷夏十萬人。築都城於朔州(隷河東山西道西京路郡名馬邑冀州域)曰朕方統一天下君臨萬邦。宜名新城曰統萬。改年曰鳳翔。勃勃自謂其祖從母姓為劉非禮也。古人氏族無常改姓赫連氏。謂帝王係天為子。其徽赫與天連也。至宋元嘉二年(乙丑年也)昌立。年曰承光。承光三年元魏奚斤與夏平原公定相持於長安。戊辰年昌改元定勝。魏帝壽乘虛攻統萬。夏主昌兵潰。昌奔上邽(音圭)。魏主入統萬。獲夏公卿后妃宮人以萬數。馬匹。牛羊數千萬頭。府庫珍寶不可勝計。至是宋元嘉五年二月。魏平北將軍尉(紆勿切)眷攻昌於上邽擒之。送昌至平城(魏都)魏主館昌於西宮門內。器用給乘輿之副。以妹初平公主妻之賜爵會稽公。夏合二十四年國滅。赫連氏即屈匃也。己巳　元嘉六年北燕　太平二十一年北涼　承玄二年魏　神䴥二年庚午　元嘉七年太平二十三年承玄三年神䴥三年辛未　元嘉八年北燕弘　大雅元年北涼　義和元年神䴥四年

　　宋帝詔促求那跋摩尊者(中印度人)赴京。至是正月至建康引對。文帝迓勞殊勤問以佛道。一日問曰。寡人常欲持齋不殺。以身應物不獲所。願師幸教之。尊者曰。道在心不在事。法由己不由人。且帝王所修與匹夫異。匹夫倘不克己苦節。何以為用。帝王以四海為家。萬民為主。出一嘉言則士庶咸悅。布一善政則人神以和。刑不夭命。役不勞力。則風雨時若百穀滋繁。以此持齋。齋亦大矣。以此不殺。利亦多矣。安在輟半日之飡至一禽之命然後為弘濟耶。須貽勤儉爾。帝撫几嘆曰。俗迷遠理。僧滯近教。如師之言可論天人之際矣。帝自是尊之為師。命居祇洹寺供給隆厚繼。於寺講法華經并十地品。帝率公卿日集座下以聽法。法席之盛前此未有也(弘明集)。壬申　宋　元嘉九年北燕　大雅二年北涼　義和二年魏太武帝延和元年癸酉　　　元嘉十年　宋謝靈運死大雅三年牧犍　承和元年延和二年甲戌　　　元嘉十一年大雅四年承和二年延和三年乙亥　　　元嘉十二年大雅五年承和三年太延元年丙子　　　元嘉十三年大雅六年滅承和四年太延二年

　　北燕

　　憑跋。冀州人(燕南河北道真定路冀州郡名信都。禹貢九州之一)仕後燕。丁未年(東晉安帝義熙三年)後燕國亂。跋遂篡滅之。乃據昌黎(今平欒路郡名北平冀域)。號北燕。己酉年曰太平元年。至是宋帝元嘉八年。北燕昭帝弘立。年曰大雅。大雅六年為元魏所滅。合二十八年。丁丑　元嘉十四年北涼　承和五年魏　太延三年戊寅　元嘉十五年承和六年太延四年

　　宋

　　文帝謂其臣丹陽尹何尚之曰。適見顏延之宗炳著論。發明佛法甚為名理。並是開獎人意。若使率土之濱皆感此化。朕則垂拱坐致太平矣。夫復何事尚之因進曰。夫百家之鄉。十人持五戒則十人淳謹。十室之邑。百人修十善則百人和睦。持此風教以周寰區。編戶億千則仁人百萬。夫能行一善則去一惡。去一惡則息一刑。一刑息於家萬刑息於國。則陛下之言坐致太平是也(帝紀何傳)。己卯　元嘉十六年北涼　承和七年滅太延三年

　　北涼

　　叚蒙胡人。東晉安帝丁酉隆安元年據張掖。號北涼。稱河西王。年曰神璽。己亥年改元天璽。辛丑年武宣王沮渠蒙遜立。改元永安。壬子年遷都姑臧。改年曰元始。戊辰年改元承玄。庚午年蒙遜遣貢于元魏。辛未年改元義和。壬申年元魏遣安西將軍李順使涼還。魏主問以涼事。順曰。蒙遜經涉艱難。粗識機變。然禮者德之興。敬者身之基也。蒙遜無禮不敬。以臣觀之不復年矣。癸酉年蒙遜卒。子燉煌太守牧犍即河西王位。改元承和。牧犍雖外修臣禮。內實乖悖。己卯年三月魏主討涼。六月魏主至姑臧。九月牧犍兄之子萬年帥所領降魏。姑臧城潰。牧犍帥其文武五千人面縛請降。魏主釋其縛而禮之。三主合四十三年。張掖今甘州路也。姑臧涼州也。燉煌涼州路也。並隷甘肅省。雍州之域(圖經)。庚辰　宋　元嘉十七年魏世祖太武皇帝燾　大宗長子癸亥年立　太平真君元年辛巳　　　元嘉十八年太平真君二年壬午　元嘉十九年西域獻帝火浣布袈裟帝時自衣之太平真君三年癸未　　　元嘉二十年太平真君四年甲申　元嘉二十一年太子率更始令何承天撰元嘉新曆太平真君五年乙酉　　　元嘉二十二年太平真君六年毀殘佛教丙戌　　　元嘉二十三年太平真君七年丁亥　　　元嘉二十四年太平真君八年戊子　　　元嘉二十五年太平真君九年己丑　　　元嘉二十六年太平真君十年庚寅　　　元嘉二十七年太平真君十一年　族司徒崔浩等辛卯　　　元嘉二十八年正平元年　正平二年二月太武遇弑

　　白足沙門　諱曇始。一曰惠始。魏書佛老志云。沙門惠始清河張氏子。始師鳩摩羅什法師。晉劉裕滅後秦。復為夏赫連屈匃追取長安。道俗被坑戮。而始接刃無傷。屈匃大怒召始於前。以佩刀自擊之。又不能害。乃懼而謝罪。百姓賴始慈力。免諸酷毒。魏太武平赫連昌。白足歸魏。初魏太平真君六年。太武討盍吳之亂至長安。見僧寺有兵仗。武怒。司徒崔浩因而勸太武。盡誅沙門毀諸經像。太平真君十一年。崔浩自恃才略譔國史。書魏之先世事列於衢路。刊石立於郊壇。北人無不忿恚。太武以浩暴揚國惡大怒。使有司按浩及祕書郎吏等罪狀。凡一百二十八人皆夷五族。是時白足謁太武。武怒命斬之不能傷。武自抽佩刀斬之。又不能傷。投諸虎檻。虎皆弭服。武驚延始上殿悔謝歸敬。先是景穆太子為政精察。中常侍宗愛性憸惡多不法搆扇太子。太子以憂卒。大武徐乃知之。追悼不已。宗愛懼誅。正平二年二月弑太武。尚書源賀陸鹿勒兵誅愛。奉皇孫濬即帝位。改元(魏書)白足跣行泥滓不染故名(高僧傳)。壬辰　宋　元嘉二十九年魏高宗文成皇帝濬景穆太子之子　興安元年

　　魏興安元年。群臣多請復釋氏之教。詔曰。夫為帝王者。必祇奉明憲顯彰仁道。其能惠著生民濟益群品。雖在往古猶序其風烈。是以春秋喜崇明之禮。祭典載功施之族。況釋教如來功濟大千。惠流塵境。尋生死者歎其達觀。覽文義者貴其妙門。助王政之禁律。益仁智之善性。排撥群邪。開演正覺。故前代已來莫不崇尚。亦我國家常所尊事。今制諸州郡縣眾居之所。各聽建佛圖。其有好樂佛法欲為沙門者聽出家。大州五十人小州四十人。於是曏所毀佛圖。率皆修復(魏書又僧史略)又勅有司。於五級大寺為太祖已下五帝鑄銅佛像。各一丈六尺。帝親為沙門師賢等五人下髮。以師賢為道人統(魏書僧史)。癸巳　元嘉三十年二月太子劭謀逆帝殂武陵王討劭斬之魏　興安二年

　　世祖孝武帝

　　駿。文帝第三子。封武陵王。刺江州。三月王會兵討元凶劭。四月王即帝位于新亭。在位十一年。壽三十五歲。帝博該學問。省讀書奏七行俱下(宋書帝紀)　孝建(三)大明(八)。甲午　孝建元年　正月改元魏　興光元年

　　宋分揚州浙東五郡。置東陽州治會稽。分荊湘江豫州之八郡。置郢州治江夏(宋書)。乙未　孝建二年詔沙門道猷為安鎮寺法主　僧傳太安元年丙甲　孝建三年太安二年

　　華嚴經釋疏　釋元暢。魏滅教。歸宋來揚州。止明因寺。作華嚴經釋疏傳講迄今。暢其始也(僧傳)。丁酉　大明元年魏　太安三年

　　二十七祖般若多羅尊者　東印度人也。得法已行化至南印度。王名香至。崇奉佛乘。迎祖尊重供養。施以寶珠。王有三子。曰月淨多羅。曰功德多羅。曰菩提多羅。祖以施珠問三王子。此珠圓明有能及否。第一第二王子同曰。此珠七寶中尊固無踰也。第三王子菩提多羅曰。此是世寶未足為上。於諸寶中法寶為上。此是世光未足為上。於諸光中智光為上。此是世明未足為上。於諸明中心明為上。此珠光明不能自照。要假智光光辯於此。既辯此已即知是珠。既知是珠即知其寶。若明其寶寶不自寶。若辯其珠珠不自珠。珠不自珠者要假智珠。而辯世珠寶不自寶者。要假智寶以明法寶。然則師有其道其寶即現眾生有之。心寶亦然。祖歎其辯慧。乃復問曰。於諸物中何物無相。曰於諸物中不起無相。又問於諸物中何物最高。曰於諸物中人我最高。又問於諸物中何物最大。曰於諸物中法性最大。適香至父王厭世。眾皆號絕。維菩提多羅於柩前入定七日而出。遂求出家。既受具戒。祖告之曰。如來以正法眼付大迦葉。如是展轉乃至於我。戒今囑汝。聽吾偈曰。心地生諸種。因事復生理。果滿菩提圓。華開世界起。祖付法已。即於座上起立。舒左右手各放光明二十七道。三色晃耀踊入虛空高七多羅樹。化火自焚。空中舍利如雨。取以建塔。當此宋孝武帝之世也(正宗記)。尊者甞因東印度國王請齋。王問曰。諸人盡轉經。師何不轉經。尊者曰。貧道出息不隨眾緣。入息不居蘊界。常轉如是經百千萬億卷。不但一卷兩卷。戊戌　宋　大明二年魏　太安四年　禁酒犯者斬凶吉二事容釀　北史己亥　　　大明三年太安五年庚子　　　大明四年　路昭皇太后造普賢像成和平元年辛丑　　　大明五年和平二年壬寅　　　大明六年和平三年癸卯　　　大明七年和平四年甲辰　　　大明八年　五月庚申帝崩太子即位和平五年

　　廢帝

　　宋太子諱子業。即皇帝位年十六歲。改元景和。又改永光。乙巳年十一月。主衣阮佃夫姜產之等弑帝(前廢帝也)。在位一年。湘東王彧即位。

　　太宗明帝

　　彧。文帝第十一子。封湘東王。壽寂之等既弑廢帝。奉王即位。在位七年。壽三十四歲　泰始(七)泰豫(一)。乙巳　宋　泰始元年十一月改元即廢帝永光年也魏　和平六年五月帝殂帝度僧尼三萬餘人興佛教修舊寺　北史丙午　泰始二年顯祖獻文皇帝弘高宗長子即位年十二憑太后臨朝天安元年　六月開酒禁

　　湘東王既即帝位。袁顗奉表勸晉安王子勛即大位。建牙於桑尾。移檄建康。至是劉琬帥將佐上尊號。晉安王子勛即皇帝位於潯陽(江州)。改元義嘉。四方貢計皆歸潯陽。朝廷所保唯丹陽淮南等數郡。朝廷以建安王休仁都督征討諸軍事。沈攸之為潯陽太守。將兵討子勛。既而劉琬為荊州前軍長史。張悅詐而殺之。諸軍至潯陽。斬晉安王子勛。傳首建康。子勛年十一歲。

　　寶公大士　諱寶誌。世稱寶公。尊之也。手足鷹爪。初建康東陽民朱氏之婦。聞兒𠴵鷹巢中。梯樹得之。舉以為子。七歲依鍾山僧儉出家。專修禪觀。至是顯跡。以剪尺拂扇掛杖頭。負之行聚落。甞遇食鱠者。從而求食。㗖者遺而薄之。誌即吐水中皆成活魚。今江中回魚是也。居多神異。至梁武帝天監十三年十二月六日入滅。壽九十三歲。梁武皇帝以金二十萬易建康鍾山之獨龍岡葬之。建浮圖五級於其上。勅王筠勒碑。葬之日車駕親臨祭奠。道俗奉祀。奇瑞顯應為天下第一。凡大士所作偈句。多著南史。為學者述大乘贊十篇科頌十四篇并十二時歌。盛行於世。宋太宗太平興國七年。帝遣使致齋鍾山。親灑製文讚敬。詔曰。自今宜顯尊異。賜號道林真覺菩薩(碑記)。法師曇宗入滅。宋武帝大明二年正旦謂宗曰。朕何罪勞卿懺。宗曰。舜稱子違爾弼。禹曰萬方有罪在予一人。陛下寧得有異。帝大悅(統紀)。丁未　泰始三年皇興元年

　　魏丁未年。憑太后還政。魏主始親國事。改元勤於為治。賞罰嚴明。拔清節黜貪污。魏國稱治。於長安北臺起永寧寺。塔七級高。三十丈。又於天宮寺作佛像。四十三尺。用銅七萬斤黃金六百斤(北史帝紀)。戊申　泰始四年　帝造湘宮寺成皇興二年己酉　泰始五年皇興三年庚戌　宋　泰始六年魏　皇興四年辛亥　泰始七年魏　高祖孝文皇帝宏獻文長子五歲受禪位　延興元年

　　魏辛亥年六月。顯祖獻文皇帝弘。聰慧夙成。剛毅有斷。雅好黃老浮圖之學。常有遺世之心。欲禪位于叔父中都大官京兆王子推。任城王雲子推之弟也。對曰。父子相傳其來久矣。若授旁支。恐非先帝之意。乃奉皇帝璽綬。傳位於太子宏。太子生五歲。改元延興。群臣奏曰。昔漢高祖稱皇帝。尊其父為太上皇。明不統天下也。今皇帝幼冲。萬機大政猶宜陛下總之。謹上尊號曰太上皇帝。徙居崇光宮。宮在北苑中。建鹿野浮圖於苑中之西山。與僧居之時談禪理(魏書帝紀)。壬子　泰豫元年　四月帝崩太子立方十歲延興二年　上皇討蠕蠕破之柔然也

　　宋明帝。甞造佛丈六金像。旦食常齋。日誦般若。爰感舍利。造弘普寺(六帖)。

　　蒼梧王

　　昱。明帝太子。生十歲即位。在位五年。數出遊行。小有忤意。即加屠剖。一日不殺則慘然不樂。殿省憂惶食息不保。丁巳年七月戊子夜。帝令左右揚玉夫伺織女渡河。見當報我。不見將殺汝。是夕玉夫伺帝熟寢。與揚萬年弑帝。壽十五歲。右衛將軍蕭道成以皇太后令追封昱為蒼梧王。迎安成王準即皇帝位。時年九歲　元徽(五)。癸丑　元徽元年魏　延興三年甲寅　元徽二年延興四年

　　魏囚獄或積年。群臣頗言之。上皇曰。滯獄誠非善治。不猶愈於倉猝而濫乎。夫人憂苦則思善故。智者以囹圄為福堂。朕特苦之。欲其改悔而加矜恕耳(北史)。乙卯　元徽三年延興五年丙辰　元徽四年承明元年　二月太上皇崩馮太后復臨朝

　　魏顯祖獻文皇帝。雲中造建明寺。四方諸寺一千餘所。度僧尼七萬七千人(北史并弘明集)。

　　順帝

　　準。字仲謀。明帝第三子。封安成王。即位年九歲。以蕭道成為司空錄尚書事。在位三年。壽十二　昇明(三)。丁巳　宋　昇明元年　元徽五年也七月改昇明魏　太和元年戊午　　　昇明二年太和二年

　　昇明二年。右長史王儉知蕭道成意。乃唱議使中書舍人虞整作詔。進道成假黃鉞大都督中外諸軍事太傅領揚州牧。

　　已未年三月。以太傅蕭道成為相國。總百揆封十郡為齊公。加九錫。四戶進爵為王。詔禪位于齊王。帝不肯出宮。王敬則勒兵殿庭。以版輿入迎帝。帝泣而禪。誓曰。願後身世世勿復生天王家。宮中大哭。帝乘畫輪車出就東邸。司空褚淵等奉璽綬詣齋宮。勸進齊王即皇帝位於南郊。奉宋順帝為汝陰王。築宮丹陽置兵守衛。衛士殺王以疾聞。

　　右宋八主合五十九年禪于齊。

　　齊(蕭姓都建康)太祖高皇帝武帝欝林王海陵王明帝東昏侯和帝

　　七主合二十三年

　　太祖高皇帝

　　諱道成。字紹伯。蘭陵人。漢蕭何二十四世孫。受宋禪。在位四年。壽五十六　建元(四)。己未　齊　建元元年　宋昇明三年也六月改元魏　太和三年庚申　　　建元二年太和四年辛酉　　　建元三年太和五年壬戌　　　建元四年三月帝殂太和六年

　　齊帝誦持般若。書寫法華經。四月八日鑄佛金像。七月十五日普寺供僧造陟屺正觀二寺(方志并弘明集)。

　　世祖武帝

　　諱賾。字宣遠。高帝長子。壬戊年三月即位。在位十一年。壽五十四歲　永明(十一)。癸亥　永明元年太和七年甲子　永明二年太和八年

　　齊以竟陵王子良為護國將軍兼司徒。領兵置佐鎮西州。子良清尚傾意賓客才俊之士。篤重佛氏。每招致僧侶講論佛法。尊法之盛。江左未之有也。親為眾僧賦食行水(齊書方志)。乙丑　齊　永明三年魏　太和九年丙寅　　　永明四年太和十年丁卯　　　永明五年太和十一年戊辰　　　永明六年太和十二年己巳　　　永明七年太和十三年庚午　　　永明八年太和十四年辛未　　　永明九年太和十五年　文明馮太后崩帝依古禮服喪三年壬申　　　永明十年太和十六年

　　魏帝命群臣議行次。中書監高間議以為。帝王莫不以中原為正統。不以世數為與奪善惡為是非。故桀紂至虐不廢夏商之歷。厲惠至昏無害周晉之籙。晉承魏為金。趙承晉為水。燕承趙為木。秦承燕為火。秦之既亡。魏乃稱制玄朔。且魏之得姓出於軒轅。臣愚以為宣為土德。祕書丞李彪著作郎崔光等議。以為神元與晉武往來通好。至于桓穆。志輔晉室。是則司馬祚終於郟鄏。而拓跋受命於雲代。昔秦并天下。漢猶比之共工。卒繼周為火德。況劉石符氏地褊世促魏承其弊。豈可捨晉而為土邪。司空穆亮等皆請從彪等議。於是詔承晉為水德丙子年魏太和二十年。詔以為北人謂土為拓氏為跋。魏之先出於黃帝。以土德王故為拓跋氏。夫土者黃中之色。萬物之元也。宣改姓元氏。諸功臣舊族自代來者姓或重複。皆改之。於是始改拔拔氏為長孫氏。逮奚氏為奚氏。乙旃氏為叔孫氏。丘穆陵氏為穆氏。步六孤氏為陸氏。賀賴氏為賀氏。獨孤氏為劉氏。賀樓氏為樓氏。勿忸于氏為于氏。尉遲氏為尉氏。其餘所改不可勝紀。至西魏恭帝廓。去年號但稱元年。復姓拓跋氏。凡九十九姓改為單者皆復其舊。甲戌年魏帝南過比干墓。祭以太牢。自為文曰。嗚呼介七胡不我臣。癸酉　齊　永明十一年七月帝殂魏　太和十七年帝以平城地寒六月下雪十月如鄴議遷都洛陽平城今西京路也

　　齊欝林王　皇太孫也。諱昭業。文惠太子之長子。癸酉年七月立。甲戌年正月改元隆昌。不親政事狂縱。西昌侯鸞諫之不從。乃欲誅鸞。七月鸞乃引兵入雲龍門。弑帝於西弄。以太后令追廢為欝林王。迎文惠第二子新安王昭文即帝位。時年十五歲。改元延興。封鸞為宣城郡公。進爵太傅宣城王。十月太后令曰。太傅宣城王宜入承寶命。帝可降封海陵王十一月海陵殞。

　　高帝明帝

　　鸞。太祖兄始安真王之子。少孤高。帝撫育如己子。封西昌侯。在位五年。壽四十建武(四)永泰(一)。甲戌　建武元年十月改元太和十八年十一月帝至洛陽乙亥　建武二年太和十九年

　　魏帝如魯祠孔子。選孔氏宗子一人封崇聖侯。奉孔子祠幸徐州白塔寺。寺有道登法師入滅。下詔傷悼。施絹千疋齋一切僧。京城七日行道(魏書)。丙子　建武三年太和二十年魏改姓元氏

　　齊釋慧基。明皇帝兩詔不起。就於會邑龜山立寶林精舍。甞為文宣王著法華疏義。十一月入寂。壽八十五歲(高僧傳)。丁丑　建武四年太和二十一年　帝立子恪為皇太子

　　魏西竺中印度佛陀禪師(此云覺首)志愛嵩嶽。帝勅就少室山立少林寺居。師度弟子僧稠慧光(僧傳寺記)。戌寅　永泰元年　七月帝崩太和二十二年

　　齊帝在位。持齋修十善。誦法華般若二經。建歸依寺。造千金像。寫佛經(方志)。

　　東昏侯

　　寶卷。明帝第三子。建武元年十一月立為皇太子。即帝位而失德。在位二年被弑。壽十九永元(二)。己卯　永元元年太和二十三年四月孝文帝殂

　　魏帝建寺奉齋造安養寺於鄴。六宮侍女持六齋精進誦經慕道者放令出家。帝度僧尼萬四千人(北史辯正)。庚辰　齊　永元二年十二月帝遇害魏世宗宣武帝恪孝文第二子立　景明元年

　　是時崔慧景據廣陵反。荊州刺史蕭懿舉兵入援。擊斬慧景。以懿為尚書令。嬖臣茹法珍等憚懿威權譖懿。十月賜懿死。懿曰。家弟在雍。深為朝廷憂之。蕭衍刺雍州在襄陽。聞兄懿死即日建牙集眾。帝使蕭頴胃討之。頴胃乃與衍合。次年辛巳三月奉南康王即皇帝位于江陵。改元中興。加蕭衍征東大將軍都督征討諸軍事。假黃鉞直抵建康。十二月帝遇害。衍以宣德太后令廢為東昏侯。

　　和帝

　　諱寶融。明帝第八子。封南康王。出刺荊州。辛巳年春三月即皇帝位。壬午年春正月詔進大司馬蕭衍位相國總百揆。揚州牧封十郡為梁公備九錫。一月進爵為王。帝東歸至姑熟(江東太平路也)。下詔禪位于梁王即皇帝位。奉帝為巴陵王尋殺之。在位一年。壽十六歲。辛巳　中興元年　帝三月即位明年二月禪于梁魏　景明二年

　　右齊七主合二十三年禪于梁。

　　梁(蕭姓都建康)高祖武帝大宗簡文帝世祖元帝敬帝

　　四主

　　高祖武帝

　　諱衍。字叔達。蘭陵人。仕齊封梁王。受齊禪。在位四十八年。壽八十六　天監(十八)普通(七)大通(二)中大通(六)大同(十一)中大同(一)天清(三)。壬午　梁　天監元年　二月改元　詔寶公大士闕下行化不許禁止本傳魏　景明三年癸未　天監二年景明四年

　　建康法雲寺雲光法師。凡講經天雨花如雪片。帝於含光殿焚疏講雲光誌公。翌日齋誌公至焉。帝詔曰大士寶誌。迹拘塵垢。神遊冥寂。水火不能燋濡。蛇虎不能侵懼。語其佛理則聲聞以上。談其隱淪則遁仙高者。豈可以俗法常情空相疑忌。自今中外任使宣化(南史又聖感傳)。

　　慈悲懺法　梁帝初為雍州刺史時。夫人郗氏性酷妬既亡。至是。化為巨蟒入後宮。通夢於帝求拯拔。帝閱佛經為製慈悲道場懺法十卷。請僧懺禮。夫人化為天人。空中謝帝而去。其懺法行於世。曰梁皇懺。甲申　天監三年魏　正始元年

　　梁帝四月八日率道俗陞重雲殿。披露懺悔。親製願文。奉佛三寶。於本第立光宅寺。鑄金銅佛大像奉祀(弘明集)。乙酉　梁　天監四年魏　正始二年

　　金山水陸大齋　初梁帝夢僧告之曰。六道四生受大苦惱。何不為作水陸大齋而救拔之。帝扣諸沙門。寶誌公曰。尋經必有因緣。帝取佛經躬盲披覽。創造儀文。三年乃成。於夜捧文停燭白佛曰。若此文理協聖軌。願拜起時此燈自明。或儀式未詳。燈暗如故。言訖投地一禮。燈燭皆明。至是二月十五日於今鎮江金山寺依儀修設。帝臨地席。詔祐律師宣文。利洽幽明。至今遵行焉(見葦江文集)。丙戌　天監五年　梁太子統生五歲能遍誦五經正始三年丁亥　天監六年正始四年

　　梁帝假寶公神力見地獄苦相。問何以止之。寶公曰。唯聞鐘聲其苦暫息。於是詔天下寺院擊鐘舒徐其聲(本紀)。戊子　天監七年永平元年己丑　天監八年永平二年

　　魏西竺沙門菩提流支。此云覺希。詔居紫極殿譯論。魏帝於式乾殿講維摩經。時魏朝專尚釋氏。洛陽中國沙門之外西域來者三千餘人。帝別立永明寺。房舍千餘間居之。延昌時。凡郡州佛寺一萬三千餘所。僧至二百萬(北史)。庚寅　天監九年　帝勅沙門寶唱撰名僧傳八十一卷魏　永平三年

　　梁帝為太祖文皇帝鍾山建大愛敬寺。供給千僧。獻太后青溪西岸起大智度寺。諸尼師四時講誦(弘明集)。辛卯　天監十年永平四年

　　梁帝遣郝騫等。往天竺國迎佛旃檀像。其王模刻一像付騫。是年至建康。帝迎奉太極殿建齋度僧。大赦斷殺。帝從是蔬食斷慾(感通錄)。壬辰　天監十一年延昌元年

　　傅大士　齊明帝建武四年五月八日生婺州義烏縣雙林鄉傅宣慈家。名翕。字玄風。號善慧。至是壬辰十六歲。娶劉氏有子二人。曰普建普成。梁普通元年年二十四。泝水於稽亭塘下。西域沙門嵩頭陀引之臨水觀影。圓光寶蓋法從甚盛。心感悟之。遂於松山之頂。因雙稠樹創庵而居。名曰雙林。自號雙林樹下當來解脫善慧大士。種植蔬果。為人傭作。晝作夜歸。與妻妙光敷演佛法。苦行七年。至大通二年。弟子日眾大士欲導群品。乃化妻子鬻身昉設大會。中大通六年大士遣弟子傅暀詣闕奉書。有詔赴闕。閏十二月到建康。帝聞大士神異。預鎖諸門。大士以木槌扣一門諸門悉啟。直入善言殿。帝問師事從誰。答曰。從無所從。師無所師。事無所事。帝為設食竟。上鍾山定林寺。詔令資給。大同五年大士再入都。三月帝召見壽光殿。共論真諦。大士曰。息而不滅。帝又請講金剛經。大士揮按一拍而起。帝不喻再請講。大士乃索拍版陞座。唱四十九頌遂便去。逮今頌行于世。大士一日頂冠披衲靸履。帝問是僧邪。士以手指冠。帝曰是道邪。士以手指靸履。帝曰是俗邪。士以手指衲衣辭闕而還。大同十年大士設大法會。普為眾生懺滅罪苦。速得解脫。大士以佛經目繁多人或不能遍閱。乃建大層龕。中心立一柱。啟八面而實諸經。謂之輪藏。立願曰。登吾藏門者。生生世世不失人身。發菩提心者。能推輪藏。即與持誦諸經功德無異。今之輪藏設大士像始此也。大士於陳宣帝大建元年四月告普建普成二法師等曰。我從第四天來。為度眾生。汝等慎護三業。精勤六度。行懺悔法。免墮三塗。至二十四日入于涅槃。壽七十三。闍維收舍利。頂骨葬雙林。今成大道場。大士偈語並行於世。嘗著心王銘。其辭曰。觀心空王。玄妙難測。無名無相。有大神力。能滅千災。成就萬德。體性雖空。能施法則。觀之無形。呼之有聲。為大法將。心戒傳經。水中鹽味。色裏膠青。決定是有。不見其形。心王亦爾。身內居停。面門出入。應物隨情。自在無礙。所作皆成。了本識心。識心見佛。是心是佛。是佛是心。念念佛心。佛心念佛。欲得早成。戒心自律。淨律淨心。心即是佛。除此心王。更無別佛。欲求成佛。莫染一物。心性雖空。貪瞋體實。入此法門。端坐成佛。到彼岸已。得波羅蜜。慕道真士。自觀自心。知佛在內。不向外尋。即心即佛。即佛即心。心明識佛。曉了識心。離心非佛。離佛非心。非佛莫測。無所堪任。執空滯寂。於此漂沈。諸佛菩薩。了此安心。明心大士。悟此玄音。身心性妙。用無能改。是故智者。放心自在。莫言心王。空無體性。能使色身。作邪作正。非有非無。隱顯不定。心性雖空。能凡能聖。是故相勸。好生防慎。剎那造作。還復漂沈。清淨心智。如世黃金。般若法藏。盡在身心。無為法寶。非淺非深。諸佛菩薩。了此本心。有緣遇者。非去來今。癸巳　梁　天監十二年魏　延昌二年甲午　天監十三年延昌三年乙未　梁　天監十四年魏延昌四年正月帝崩太子詡立年六歲母尊胡氏為皇太后臨朝

　　誦經延壽　梁釋智藏法師。初遊建康。帝召見深加敬禮。帝為寶誌大士建塔寺曰開善。勅藏居焉。遇異人曰。師壽止三十一歲。藏乃竭精修道。專誦金剛般若波羅蜜經。至厄之年俄空中曰。承般若力得倍壽矣。果然壽終六十二歲。勅葬獨龍山寶公寺之左。由是江左道俗皆持誦金剛般若經(感應傳)。丙申　天監十五年魏肅宗孝明帝詡宣武第二子　熙平元年

　　魏世宗宣武帝作瑤光寺未就。是歲胡太后建永寧寺。皆在宮側。又作石窟寺於伊闕口。金像高丈六尺者一。如中人者十。玉像二。為九層浮圖。高九十丈。上剎復高十丈。靜夜鈴鐸聲聞十里。自佛法入中國。塔廟之盛未之有也(北史)。

　　石像　梁越州隱岳寺十丈石佛像。初齊明帝建武中僧護造成面樸而亡。次有僧淑襲其未成。至是建安王捨金。委僧祐成之(石佛記)。丁酉　天監十六年熙平二年

　　佛名　梁帝勅法師僧紹撰眾經目錄四卷。勅沙門寶唱撰比丘尼傳四卷。又撰眾經佛名三卷。

　　梁三月帝勅織官。文錦不得為僊人鳥獸之形。裁剪有乖仁恕(帝紀)。

　　素饌　四月梁武皇帝詔以宗廟用牲牢有累冥道。宜皆以麵為之。八座朝議以大脯代一元大武。十月詔以宗廟猶用脯修更議代之。於是以大餅代大脯。其餘盡用蔬果(帝紀)。今之茹素辦食者本此也。戊戌　天監十七年神龜元年

　　弘明集　梁沙門僧祐律師。自齊初大弘律法。至是帝深加禮敬。祐年衰脚疾。勅肩輿入內殿為六宮受戒。五月二十六日入寂。壽七十四歲。師有三藏記．法苑記．世界記．釋迦譜．弘明集等。並行於世(高僧傳)。己亥　天監十八年神龜二年

　　慧約法師別號　梁帝曰。道資人弘。理無虛授。事藉躬親。民信乃立。慧約法師。德高人世。道被幽冥。四月八日延師於等覺殿受菩薩戒。復設無遮大會。帝自受戒後。日唯一食。食止蔬菜。寢居殿所。淨如沙門。帝普通四年制中外毋斥法師慧約名。別號智者。沙門別號自法師始。帝大同元年九月六日智者慧約國師入滅。壽八十四。夏六十三。帝素服臨喪。哭之輟朝一七日。其月二十九日詔葬獨龍山誌公墓左。從師得戒者四萬八千人服緦麻哭送葬所。帝大同二年勅改法師所居竹山里為智者里(梁帝本紀又師塔記)。

　　高僧傳　梁帝勅御史裴子野撰名僧傳二十卷。會稽釋慧皎著高僧傳十四卷。始漢永平終于是歲凡四百五十餘載。二百五十七人。附見者二百餘人。入大藏流行(葦江集)。

　　魏胡太后令諸州各建五級浮圖。諸王貴宦各建寺於洛陽。太后勤設齋施(北史)。庚子　梁　普通元年正光元年

　　魏帝　帝加元服。命沙門曇無最道士姜斌講道於禁中(北史又辯正錄)。

　　西天二十八祖。東土初祖菩提達磨尊者　南天竺國香至王第三子。姓剎帝利。本名菩提多羅。二十七祖般若多羅至其國。受其父王供養。得所施珠試其所言。祖謂之曰。汝於諸法已得通量。夫達磨者通大之義也。宜名菩提達磨。磨諮之曰。我既得法。當往何國而作佛事。祖曰。汝雖得法未可遠遊。且止南天待吾滅後六十七載。當生震旦(東土也)設大法樂。護菩提者不可勝數。磨於是恭稟教義。服勤左右垂四十年。殆祖順世。演化本國。時有二師。一名佛大先。一名佛大勝多。俱同學於佛陀跋陀小乘禪觀。佛大先既遇般若多羅尊者。捨小趣大。與達磨並化。號二甘露門。而佛大勝多更分徒為六宗。一曰有相宗。二曰無相宗。三曰定慧宗。四曰戒行宗。五曰無得宗。六曰寂靜宗。各封己解。別展化源。達磨嘆彼六宗纏於邪見。一一詣彼開化之。六眾開悟。咸誓歸依。時國王名異見。磨之侄也。初信外道。達磨化之歸正。既而念震旦緣熟行化時至。辭於侄王。王為具大舟。實以珍寶汎重溟。三週寒暑達于南海。當此梁普通元年九月二十一日也(傳燈曰七年。今從正宗記)。廣州刺史蕭昂迎禮表聞。武帝覽奏遣使迎請。次年十月一日至建康。帝問曰。朕即位以來造寺寫經度僧不可勝紀。有何功德。祖曰。此但人天小果。如影隨形。雖有非實。帝曰。如何是真功德。祖曰。淨智妙圓體自空寂。帝曰。如何是聖諦第一義。祖曰。廓然無聖。帝曰。對朕者誰。祖曰。不識。帝不領悟。祖知機不契。是月十九日潛之江北。十一月二十三日屆洛陽。當魏孝明帝正光二年也。寓止嵩山少林寺。面壁而坐。魏明帝三詔之。祖終不起。就賜磨衲袈裟。祖亦不受使三返。帝強授之時有僧神光者。博覽群書。善談玄理。聞祖住止乃往參承。是年十二月九日夜天大雪。光堅立庭中遲明積雪過膝。祖憫之問曰。久立雪中。當求何事。光泣曰。願和尚慈悲開甘露門。廣度群品。至於斷臂哀懇。祖因以易名曰慧可。可乃曰。諸佛法印可得聞乎。祖曰。諸佛法印匪從人得。可曰。我心未寧乞師安心。祖曰。將心來與汝安。可良久曰。覓心了不可得。祖曰。我與汝安心竟。久之祖為慧可等略辯大乘入道四行。其辭曰。夫入道多塗。要而言之不出二種。一理入。二行入理。入者謂藉教悟宗。深信含生同一真性。但為客塵妄想所覆。不能顯了。若捨妄歸真。凝住壁觀無自無他。凡聖一等堅住不移。更不隨於文教。此即與理冥符。無有分別。寂然無為名之理入。行入者有四一報冤行二隨緣行三無所求行四稱法行。謂報冤行者。凡修道人若受苦時當念。我從往昔無數劫中棄本逐末。流浪諸有多起冤憎。違害無限今雖無犯。是我宿殃惡業果熟。非天非人所能見與。甘心忍受。都無怨恨。作是觀時與理相應。體冤進道故名報冤行。隨緣行者。眾生無我並緣業所轉。苦樂齊受皆從緣生。若得勝報榮譽等事。皆是過去夙因所感。緣盡還無何喜之有。得失從緣心無增減。喜風不動冥順於道。名隨緣行無所求行者。世人長迷處處貪著。智者悟真安心無為。萬有皆空無所希冀。三界久居猶如火宅。有身皆苦誰得而安。了達此處息念無求。故經云有求皆苦。無求乃樂。是則無求真為道行。故名。無所求行稱法行者。性淨之理因之為法。此理眾相斯空。無染無着無此無彼。經云法無有我。離我垢故。智者信解此理。應當稱法而行。法體無慳於身命財。行檀捨施心無慳惜。達解三空。不倚不着。但為無垢稱化眾生而不取相。此為自行。亦復利人莊嚴菩提之道。檀施既爾。餘五亦然。為除妄想修行六度而無所行。是名稱法行。是後祖欲返西竺。命門人曰。時將至矣。汝等蓋各言所得。時諸參侍各陳所見。最後慧可出禮三拜。依位而立。祖乃顧慧可而告之曰。昔如來以正法眼付迦葉大士。展轉囑累而至於我。我今付汝。汝當護持。并授汝袈裟以為法信。各有所表宜可知矣。可曰。請師指陳。祖曰。內傳法印以契證心。外付袈裟以定宗旨。慮後代之疑競。指吾西天之人。言汝此方之子。憑何得法。以何證之。汝今受此衣法。却後難生。但出此衣并吾法偈。用以表明。其化無礙。至吾滅後二百年。衣止不傳。法週沙界。明道者多。行道者少。說理者多。通理者少。潛符密證千萬有餘。汝當闡揚勿輕未悟。一念回機便同本得。聽吾偈曰。吾本來茲土。傳法救迷情。一花開五葉。結果自然成。楞伽經四卷者。蓋如來極談法要。亦可以與世開示悟入。今并付汝。吾本離南印來此東土。為法求人。際會未諧。如愚若訥。今得汝傳授。吾意已終。乃與徒眾往禹門千聖寺止三日。有期城太守楊衒之。問祖曰。西天五印師承為祖。其道如何。祖曰。明佛心宗。行解相應名之曰祖。又問。此外如何。祖曰。須明他心知其今古。不厭有無於法無取。不賢不愚無迷無悟。若能是解故稱為祖。又曰。弟子歸心三寶亦有年矣。適聽師言罔知攸措。願師慈悲開示宗旨。祖知懇到。即說偈曰。亦不覩惡而生嫌。亦不觀善而勤措。亦不捨智而近愚。亦不拋迷而就悟。達大道兮過量。通佛心兮出度。不與凡聖同躔。超然名之曰祖。衒之聞偈悲喜交并曰。願師久住世間化導群有。祖曰。吾即逝矣不可久留。衒之禮辭而去。祖於是奄然長逝。魏幼主釗與孝莊帝廢立之際。當梁大通之二年十月五日也。其年十二月二十八日葬洛陽嵩州之熊耳山。起塔於定林寺。魏遂以其喪告梁。梁武皇帝即賜寶帛。悉詔宗子諸王。以祭禮而供養之。太子為之文。其略曰。洪惟聖胄大師。荷十力之智印。乘六通而泛海。運悲智於梵方。拯顛危於華土。後三歲。魏使宋雲者奉使西域回遇。祖於葱嶺手携隻履翩翩獨逝。雲問之。答曰。西天去。雲歸具說之。門人起壙。空棺隻履存焉。詔取遺履供養於少林寺。梁武帝聞祖化跡。親為製碑。至唐代宗皇帝。諡號圓覺大師。塔曰空觀(正宗記)。辛丑　普通二年　九月帝建同泰寺正光二年　帝造大覺寺於鄴都壬寅　梁　普通三年魏　正光三年　行正光曆

　　魏胡太后。於丙申熙平元年遣宋雲偕比丘惠生往西域求未至經。自洛陽西行四千里至赤嶺乃出魏境。又西行再期至乾羅國而還。得佛經一百七十部。至此二月回達洛陽。魏國通有佛經四百十五部合一千九百一十九卷(魏書佛老志并經目)。癸卯　普通四年正光四年甲辰　普通五年正光五年乙巳　普通六年孝昌元年丙午　普通七年孝昌二年

　　梁昭明太子統。剏惠義殿於東宮。招天下名僧居之。帝賜法師慧超。為壽光學士(梁紀僧傳)。丁未　梁　大通元年　帝建同泰寺成魏　孝昌三年　孝昌四年三月帝遇弑改年曰永安戊申　大通二年魏敬宗孝莊帝子攸　永安元年

　　魏戊申年正月。帝惡鄭儼徐紇等。密詔爾朱榮舉兵內向。榮以高歡為前鋒。行至上黨。帝復以私詔止之。鄭儼徐紇恐禍及己謀酖帝。三月帝暴殂。太后立皇女為帝。復下詔稱實皇女。改立故臨洮王寶暉世子釗。始生三歲。爾朱榮聞之大怒。謂元天穆曰。主上晏駕春秋十九。海內猶謂之幼君。況奉未言之兒以臨天下。欲求治安可乎。三月爾朱榮元天穆迎彭城宣武王之子長樂王子攸於河橋即皇帝位。是曰敬宗。改元永安。榮遣騎害太后及幼主於河陰(北史)。爾朱覆姓。其先契胡部落太人。代為酋帥。居爾朱川。因之以為姓也。己酉　梁　中大通元年魏　永安二年七月帝始入宮

　　梁三月二十七日。法雲法師遷寂。壽六十三。二宮悲慟。勅給東園祕器。凡百喪事皆從王府。勅葬定林寺側。立銘誌焉(本傳)。

　　梁九月。帝幸同泰寺設四部無遮大會。行清淨大捨。群臣祈白三寶。奉表請帝還宮(梁帝本紀)。庚戌　中大通二年魏十月立長廣王改建明元年十二月爾朱兆害莊帝

　　魏孝莊帝。既外逼於爾朱榮恒怏怏。又懲河陰之難。密有圖榮之意。八月榮與元天穆入朝。帝手刃之。天穆俱死。內外喜噪聲滿洛陽。百僚入賀。十月汾州刺史爾朱兆聞兄榮死。自汾州帥騎據晉陽。爾朱世隆兆共推大原太守長廣王曄即皇帝位。改元建明。十二月兆輕兵倍道兼行扣宮門。執莊帝遷晉陽縊殺之(北史)。辛亥　中大通三年四月太子統卒魏　節閔帝恭普泰元年　安定王朗中興元年

　　魏二月。廣陵王恭好學有志度。關西大行臺薛孝通。說爾朱世隆立之。是時世隆鎮洛陽。乃以長廣王之命禪位于廣陵王恭。獻文帝之孫。是曰節閔帝。改元普泰。封長廣王曄為東海王。高歡起兵討爾朱兆。以兆弑孝莊也。孫騰說歡曰。今朝廷隔絕。號令無所稟。不權有所立。則眾將沮散。歡乃立渤海太守安定王元朗為帝。即位於信都(今真定路冀州也。高歡所生之地也)。改元中興。以歡為侍中丞相。都督中外諸軍事。歡以安定王元朗疎遠。乃使僕射魏蘭根慰諭洛陽。觀節閔帝之為人。欲復奉之。蘭根以節閔神采高明於後恐難制。因而與高乾兄弟乃崔陵共歡廢之。歡遂幽節閔帝於崇訓佛寺。更立孝莊孫廣平王之子平陽王脩。是為孝武帝。使安定王元朗作詔策而禪位。歡酖節閔於門下省。葬用殊禮。並害元朗。高歡信都(冀州郡名)人也。初自魏孝明帝孝昌三年劉賁薦之於討虜大都督爾朱榮。榮擢用之。初葛榮部眾流入并頴者二十餘萬。為契胡陵暴。皆不聊生謀亂不止。爾朱兆患之。問計於高歡。歡曰宜選王腹心使統之。兆遂以其眾委歡。歡以兆醉言恐醒而悔之。遂出宣言受委統鎮兵。可集汾東受號令。乃建牙陽四川軍士素惡兆而樂屬歡莫不皆至。及歡之討兆也。永熙二年。兆奔彰德路韓陵山投林中。殺所乘白馬自縊於樹。高歡親臨而厚葬之(魏書)。壬子　梁　中大通四年魏孝武帝修史曰出帝　永熙元年四月改元癸丑　中大通五年永熙二年

　　梁二月二十六日。帝幸同泰寺。講金剛經三七日。設道俗無遮大會。三十一萬九千六百四十二人(義楚六帖)。甲寅　中大通六年西魏永熙三年　帝奔長安東魏孝靜帝　天平元年

　　魏孝武帝永熙三年正月。中軍將軍王思政言於武帝曰。高歡之心昭然可知。洛陽非用武之地。宜就宇文泰於長安。帝深然之。乃廣徵州郡兵。東郡太守裴俠帥所部詣洛陽。王思政問曰。今權臣擅命。王室日卑奈何。俠曰。宇文泰為三軍所推。居百二之地。所謂已操戈矛肯授人以柄。雖欲投之恐無異避湯而入火也。思政曰如何而可。俠曰。圖歡有立至之憂。西巡有將來之慮。且至關右徐思其宜。七月歡覺其變。引兵渡河。孝武遂帥南陽王寶炬清河王亶廣陽王湛(直深反)。以五千騎西奔。宇文泰備儀衛迎帝。遂入長安。高歡入洛陽。舍於永寧寺。十月魏丞相歡又奉表於孝武帝曰。陛下若遠賜一制許還京洛。臣當師勒文武式清宮禁。若返正無日則七廟不可無主。萬國須有所歸。臣寧負陛下不負社稷。帝亦不答。歡乃集百官耆老。立清河王亶之世子善見為帝。孝文帝之曾孫也。年十一即位於城東北。改元天平。遷都于鄴。孝武都長安。與僕射宇文泰有隙。十二月飲酒遇鴆殂。年二十五。泰奉太宰南陽王寶炬即皇帝位(魏書)。

　　元魏

　　姓拓跋氏。其祖本北狄鮮卑(山名)胡人也。秦漢之前。未甞與中國通。魏明帝景初年間。始與之和親。晉初有拓跋猗廬。出居樓煩。惠帝太安二年乃拓跋祿官之九年也。拓跋居代郡。甞佐劉琨拒石勒。晉封之為代王。世有代北及部落分散經六十餘年。至東晉時。秦主符堅伐代拾翼健。健為子實所弑。實亦卒。其孫珪走依獨孤部。是曰廬孫。東晉武帝太元元年。廬孫拾翼涉珪魏書云珪即太祖道武皇帝也。出據朔州東三百里築城邑號恒安。為秦護軍故羈屬符秦。晉太元八年十一月符堅敗於晉。太元十一年春正月。珪乃大會部落宗族於牛川。即代王位。年曰登國元年。徙居定襄之盛樂(定襄乃冀寧路忻州之郡名也。冀域)。務農息民。國人悅之。珪尋改稱魏王。丙申晉太元二十一年。珪始建天子旌旗出警入蹕。改年曰皇始。戊戌年遷都平城(今西京路大同也。郡名雲中。單于臺白登在焉。冀域)。始營宮室。建宗廟立社稷。歲五祭宗廟。用分至及臘也。十二月珪即皇帝位。改年曰天興。命朝野皆束髮加帽。追尊遠祖毛以下二十七人皆為皇帝。始依傚古制定郊廟朝饗禮樂。置五經博士。增國子大學生員合三千人。己酉年十月。珪為賀蘭氏夫人所生子清河王紹所弑。珪歷位二十四年。壽三十九歲。珪長子嗣殺紹而立。明元帝也。泰常八年拔洛陽袞豫皆平。是時天下唯二國。謂之南北朝。柔然寇魏邊。魏築長城。自赤城西至五原延袤二千里。備置戍卒以備柔然。五月明元還平城。十一月殂。在位十五年。壽三十二。太子世祖太武帝燾立。毀殘釋教在位二十九年。壽三十五。皇孫高宗文成帝濬立。詔復釋氏之教尊敬之。在位十三年。壽二十六。長子顯祖獻文帝弘立。在位五年。遜位于子宏。群臣上尊號曰太上皇帝。總軍國大事。高祖孝文帝宏即位。年五歲。在位二十九年。遷都洛陽。去胡衣冠。絕虜語。尊華風。初服袞冕朝饗。定戶籍。制五等公服。起明堂辟雍。太和十五年馮太后崩。孝文依古禮服喪三年。太和十六年命群臣議行次。承晉。為水德。太和二十年詔謂土者黃中之色。萬物之元。改姓元氏。壽三十三歲。第二子世宗宣武帝恪立。在位十六年。壽三十三。宣武第二子肅宗孝明帝詡立。在位十二年。壽十九。敬宗孝莊帝立。在位三年。壽二十四。節閔帝恭平安定王元朗立。二俱被害。孝武帝修避高歡西奔長安。自是西東分理。

　　右元魏十二主一百四十九年分曰西東(西三王二十二年禪于周東一王十七年禪于北齊)。

　　魏譯佛經師十九人。出經律論四百十九部凡一千九百餘卷。僧至二百萬。國家大寺四十七所。三公等寺八百四十所。百姓所造寺院三萬一千所(魏書又辯正錄)。柔然者夷狄國名。姓郁久間氏。始元魏神元之末。掠騎得一奴。髮始齊眉忘本姓名。其主字之曰木骨閭。木骨閭者首禿也。木骨閭與郁久間聲相近。得以為氏。木骨閭在代猗廬時坐後期當斬。亡匿廣漢谿谷間。有眾百餘人。至其子車鹿會雄健。始有部眾。自號柔然。魏太武帝燾。以其無知狀類於蟲故。改其號蠕蠕(北史)。乙卯　梁　大同元年西魏文帝寶炬　大統元年東魏　天平二年

　　西魏文帝造般若寺。帝每運慈悲。常行信施。拯溺扶老。供給病僧。口誦法華。身持淨戒。丞相宇文泰興隆釋典。講摩訶衍。命釋曇顯撰眾經要二十二卷。及一百二十門(辯正錄)。西魏進丞相泰為安定公。丙辰　大同二年梁通事舍入劉勰表求出家帝嘉之賜僧洪名目慧地南史大統二年天平三年

　　梁三月。丹陽陶弘景卒。弘景甞詣明州育王佛舍利塔。誓受五戒(本傳)。

　　東魏以定州刺史侯景兼尚書右僕射南道行臺督諸將侵建康(北史)。丁巳　大同三年大統三年天平四年

　　高王觀世音經　東魏定州民孫敬德者。事觀世音菩薩甚虔。後為賊橫引妄伏承罪。夜夢僧教誦救苦觀音經。敬德誦之。有司行刑。刀三斫而刀三折。監司具狀聞丞相高歡。歡審扣其故。為表請免其死。孫還家所奉觀音像項三刀痕。因之稱高王經也(感應傳)。戊午　大同四年　帝改造長干寺幸寺設無礙大齋梁紀大統四年佛寺三萬餘區僧尼二百萬北史大象元年己未　大同五年西魏　大統五年東魏　興和元年

　　西魏沙門道臻。博通經義。文帝尊之為師傅。長安立大中興寺居臻。為魏國大統。大立科條。由是佛教再興。帝復起大乘．陟岵二寺。臻入滅。帝哀之廢朝。其喪事所資並出天府(北史)。庚申　大同六年大統六年興和二年　詔鄴城舊宮為天平寺辛酉　大同七年大統七年興和三年　毘目智僊譯經於鄴郡壬戌　大同八年大統八年興和四年癸亥　大同九年梁黃門侍郎顧野王撰玉篇成大統九年武定元年甲子　大同十年大統十年武定二年乙丑　梁　大同十一年西魏　大統十一年東魏　武定三年

　　西魏丞相宇文泰。長安立追遠．陟屺．大乘．魏國．安定．中興六寺。度一千僧。又造天保寺供養瑋法師。安州造壽山．梵雲二寺。造大福田寺。供養實國師。基所造福田寺。為大可汗大伊尼造突厥寺(辯正錄)。

　　丙寅中大同元年三月。帝幸同泰寺。講三慧經。夏四月止大赦改元　大統(十一年)武帝(四年)　梁帝自天監中事佛。長齋不聽音樂。造光宅同泰等五寺。常供千僧。帝作淨業賦。其序云。朕不噉魚肉。不與嬪侍同處。四十餘年矣。既不食眾生。無復殺害障。既不御內。無復欲惡障。除此二障意識稍明。乃作淨業賦。今略其辭曰。觀人生之天性。抱妙氣而清靜。感物外以動欲。心攀緣而成眚。過常發於外塵。累必由於前境。懷貪心而不厭。縱內意而自騁。耳流連於絲竹。眼轉移於五色。香氣馞起觸鼻發識。舌之受味甘口噉食。身之受觸以自安怡。細腰纖手弱骨豐肌。附身芳潔觸體如脂。狂心迷惑倒懸自欺。如是六塵同障善道。方紫奪朱如風靡草。抱惑而生與之偕老。隨逐無明莫非煩惱。由是外清眼境內淨心塵。與德相隨與道為隣。見淨業之可愛。以不殺而為因。離欲惡而自修。故無障於精神。患累已除障礙亦淨。如久澄水如新磨鏡。外照內像內見眾病。既除客塵反還自性。心清若氷志潔如雪。結縛既除憂畏亦滅。與恩愛而長違。顧生死而永別(辯正錄)。丁卯　太清元年西魏　大統十三年東魏　武定五年

　　正月東魏勃海獻武王高歡卒。世子澄嗣位。侯景與高氏有隙。叛歸西魏。西魏以景為太傅。景又遣丁和奉表歸梁。梁帝納景。以景為太將軍封河南王。太清二年(戊辰年也)二月。東魏大將軍高澄求通好於梁。由是侯景有疑乃反。梁帝以臨賀王正德為平北將軍。都督京師諸軍事屯丹陽郡。正德密以數十大艘濟景。正德守宣陽門。帥眾迎景至闕下。正德即皇帝位。改元正平大赦。太清三年(己巳年也)正月。京師城陷。侯景入見武帝。縱兵掠乘輿服御。更以臨賀王正德為侍中大司馬。五月丙辰梁武皇帝崩。壽八十六歲。侯景祕不發喪。殿外文武皆莫之知。辛巳始發喪。升梓宮太極殿。是日侯景迎太子綱即帝位。六月臨賀王正德怨侯景賣己。密書召鄱陽王範使以兵入。景遮得其書。縊殺正德。八月東魏勃海文襄王高澄為饍奴蘭京所弑。弟太原公高洋討賊殺之。十二月始興太守陳羈先結郡中豪傑討侯景。郡人侯安都張偲等各率眾千餘人歸之。遣使間道詣江陵。受湘東王繹節度(梁紀)。戊辰　梁　太清二年西魏　大統十四年東魏　武定六年己巳　太清三年五月帝崩大統十五年武定七年

　　太宗簡文皇帝

　　諱綱。高祖武帝第三子。在位二年。壽四十九歲　大寶(二)。庚午　大寶元年大統十六年　北齊高氏受禪　天保元年

　　北齊

　　正月東魏進太原公高洋位丞相齊郡王。五月進齊王位相國總百揆備九錫。侍中張亮等諷帝禪位于齊王洋。帝出雲龍門。遣太尉彭城王韶等奉璽綬。齊王即帝位于南郊。改元天保。封魏帝為中山王。十二月鴆之。諡曰魏孝靜帝(葬於鄴西障北。東魏一主十七年滅)。追諡父王歡高祖神武皇帝(歡姓高氏冀州人也)歡初事爾朱榮。榮弟兆委歡軍事。封至勃海王。五十一歲殂。追諡兄澄(神武子)世宗文襄皇帝。顯祖文宣皇帝洋(神武次子)。至是受東魏禪。建國曰齊。改元天保。都鄴(彰德路古湘州)。在位十年。壽三十一歲。太子殷立。廢帝也。壽十七歲。肅宗孝昭帝演(神武第六子也)。以廢帝乾明元年改皇建。皇建二年演獵墜馬絕肋殂。壽二十七歲。世祖武成帝湛(神武第九子也)立。以皇建二年十月改太寧。在位四年。禪位于太子。自稱太上皇(後主大統四年殂年四十二歲)。後主緯(武成長子)在位十三年。播遷青州。周師追擒之。并太后幼主恒送長安。封緯溫公。五主合二十八年。辛未　大寶二年　世尊入滅得一千五百年大統十七年三月帝殂太子欽立北齊　天保二年

　　梁三月侯景逼帝傳位豫章王棟。改元天正。廢帝為晉安王。九月弑之(年四十九)。棟加侯景備九錫。漢國置丞相以下官。棟禪位于景。景即皇帝位于南郊。還登太極殿。改年曰太始(梁紀)。壬申年正月。梁湘東王繹命王僧辯等東擊侯景。二月諸軍發潯陽。陳霸先帥甲騎十萬舟艦二千自南江出湓口。會僧辯於白茅灣。築壇歃血為盟。景遣侯子鑒以兵拒西師。合戰中江。子鑒大敗。僅以身免。收散卒走還建康。景大懼涕下覆面。僧辯督諸軍乘潮入淮。進軍招提寺北。侯景帥眾陳於西州之西。陳霸先王琳杜龕等以鐵騎乘之。僧辯以大兵繼進。景兵大潰。與百餘騎東走。僧辯等迎簡文梓宮升朝堂。帥百官哭踊如禮。命侯瑱(吐甸反)等追景及於松江。瑱進擊敗之。景單舸走。為其小妻兄羊鵾所殺。以鹽納景腹中。送尸建康。僧辯傳首江陵梟之於市三日。煮而漆之。乃以付武庫。十一月帝即位(梁紀)。

　　世祖孝元皇帝

　　繹。武帝第七子。封湘東王。為荊州刺史。甞以高祖崩捨宮造天宮寺。請法聰禪師居之。修崇佛事。壬申年十一月即皇帝位於江陵。在位三年。壽四十七　承聖(三)。壬申　承聖元年西魏廢帝欽　元年北齊　天保三年

　　三月益州刺史武陵王紀在蜀。十七年聞侯景陷臺城。湘東王繹討之。謂僚佐曰。七官文士豈能匡濟。適紀內寢柏殿柱繞節生華。以為獲瑞。四月即皇帝位。改元天正。以子圓照為皇太子。承聖二年三月。元帝聞紀來。以書請魏伐蜀。紀聞有魏兵。遣前梁州刺史譙淹還軍救蜀。七月紀自峽口不獲退。復順流東下。梁遊擊將軍樊猛追擊斬紀。及其幼子圓滿圓照圓正下廷尉獄死。八月圓肅以成都降魏(梁紀)。

　　北齊詔僧稠禪師至京齊王洋郊迎扶接入內。稠年過七十。神宇清曠。齊主拜受禪道。從受菩薩戒法。斷酒禁肉。放捨鷹鷂。去官佃漁。又勅天下。三月六日民間斷屠殺。勸令齋戒。官園私菜葷辛悉除。留師禁中四十餘日。勅於鄴城建雲門寺以居師。兼為石窟大寺主。洋專務禪學。勅諸州別置禪肆。令達定慧者居之。就傳教授。大起塔寺。僧尼滿於諸州。佛法東流此焉盛矣(僧史)。癸酉　梁　承聖二年西魏廢帝欽二年北齊　天保四年甲戌　承聖三年十二月帝降魏西魏恭帝廓元年天保五年

　　西魏不立年號。謀誅太師泰。事泄泰廢欽置之雍州。立其弟齊王廓。恭帝也(文帝第四子)。亦去年號復拓跋氏。九十九姓改單者皆復其舊(北史)。

　　十一月西魏兵逼江陵。帝與太子王褒謝答仁朱買臣退保金城。帝入東閤竹庭。命舍人高善寶。焚古今圖書十四萬卷。又以寶劍斫柱令折。嘆曰。文武之道今夜盡矣。去羽儀文物。白馬素車出降。十二月帝為魏人殺之。立梁王詧為梁主。資詧荊州之地。是曰後梁(梁紀)。

　　敬帝

　　方智。武帝第九子。封晉安王。元帝被害。王僧辯陳霸先奉之為梁王。乙亥年二月。梁王至自潯陽即王位。時年十三。以太尉王僧辯為都督中外諸軍事。加陳霸先征西大將軍。北齊主遣書王僧辯。以為嗣主沖藐貞陽侯以年以望堪保金陵。五月僧辯遣使。奉告於貞陽侯淵明。定君臣之禮。庚子遣龍舟法駕迎之。癸卯淵明入建康。丙午即皇帝位。改元天成。以梁王為皇太子。王僧辯為大司馬。陳霸先為侍中。初僧辯霸先共滅侯景。情好甚篤。及僧辯納貞陽侯。霸先遣使苦爭之。往返數四。僧辯不從。霸先舉兵襲僧辯。執而縊殺之。貞陽侯遜位出就邸。百僚上晉安王表勸進。十月晉安王即皇帝位。改元紹泰。在位三年。以貞陽侯淵明為司徒(梁紀)　紹泰(一)太平(二)。乙亥　梁　紹泰元年後梁　宣帝詧　大定元年西魏　恭帝二年北齊　天保六年

　　後梁

　　正月梁主詧即皇帝位于江陵。宣帝也。昭明第三子。初封岳陽王。與元帝不平。遂求附庸於西魏。至是國曰梁。年曰大定。追尊父太子曰昭明皇帝。廟號高宗。詧在位七年。上疏於魏則稱臣。奉魏正朔。明帝巋在位二十四年。太子琮立。莒公也。在位二年。國歸於隋。

　　八月北齊主如晉陽還鄴。以佛道二教不同。欲去其一。集二家學者。論難於前。遂勅道士。皆剃髮為沙門。詔曰。得僊者可飛騰遠舉。不能爾者並宜改習歸正詣昭玄上統剃度出家。有不從者殺四人乃奉命。由是齊境皆無道士(北齊紀。南山宣律師論衡)。丙子　梁　太平元年後梁　大定二年西魏　三年十二月禪于周北齊　天保七年

　　梁譯經師四十二人。出經論七百八十卷。寺二千八百四十六所。僧尼八萬三千人(辯正錄)。

　　右梁四主合五十五年歸于陳。

　　陳(陳姓都建康)高祖武帝世祖文帝廢帝高宗宣帝後主

　　合三十三年。

　　高祖武帝

　　諱霸先。字興國。湖州長興人。仕梁滅侯景有功。丁丑年八月進位相國總百揆封陳公備九錫。陳國置百司。十月進爵為王受禪。封梁敬帝為江陰王。帝在位三年。五十七歲　永定(三)。丁丑　陳永定元年十月改元大定三年周宇文覺元年八月廢覺立毓北齊　天保八年

　　周

　　宇文姓。代郡武川人。父泰仕魏封周公。第三子覺襲封。丙子年十二月受魏禪。至是正月即天王位。國號周。追尊父泰曰太祖文皇帝。都長安。不立年號稱元年。封魏恭帝為宋公。以木德承魏水。行夏之時。服色尚黑。覺性剛果惡大司馬晉公宇文護之專權。八月謀誅護。事泄。護廢王為略陽公。月餘弑之。在位八月。年十六。迎立岐州刺史寧都公毓。即天王位。文帝長子也。曰世宗明帝。在位四年。先二年不立年號。己卯年正月太師太宗伯宇文護上表歸政毓始親萬機。凡軍旅之事護猶總之。其都督州軍事之名。改為總管。八月御正中大夫崔猷建議。以為聖人㳂革因時制宜。今天子稱王不足以威天下。請遵秦漢舊制。稱皇帝建年號。周王乃稱皇帝。改元武成帝明敏有識。晉公護憚之。武成二年四月。寘毒於糖鎚。帝食而殂。壽二十七。武帝邕立。文帝第四子。在位十八年。廢釋道二教。壽三十六。宣帝斌武帝長子。在位二年。禪位皇太子闡。自稱天元皇帝。壽二十二歲。靜帝後改名衍。隋公楊堅為相。復釋道二教。在位一年。禪位於隋王堅。戊寅　陳　永定二年後梁　大定四年周世宗明帝毓　二年北齊　天保九年

　　陳五月。帝幸大莊嚴寺捨身。群臣表請還宮。設無遮大會供僧布施。放生宥罪。揚州造東安寺。又造興皇天宮等四寺。

　　周帝奉佛乘親宗族。為先皇造盧舍那織成像二菩薩。各高二丈六尺。造等身檀像一十二軀各二菩薩金剛獅子等。妙麗天成(辯正錄)。己卯　永定三年六月帝崩大定五年周八月稱皇帝　武成元年天保十年十月帝殂

　　陳帝寫經一十二藏。造金銅像百萬軀。修故寺三十二所。度僧尼七千人(辯正錄)。

　　北齊顯祖宣帝洋在位十年。佛法大盛。所度僧尼八千人(律師論衡)。

　　世祖文帝

　　諱蒨。字子華。武帝兄昭烈王之長子也。封臨川王。太后以遺詔立之。在位七年。壽四十五　天嘉(六)天康(一)。庚辰　天嘉元年大定六年周武成二年　四月帝殂北齊乾明元年　十一月皇建元年

　　北齊二月。太子殷立。改元乾明。八月太后廢之為濟南王。常山王演立。十一月改皇建元年。皇建二年十月帝畋獵墜馬絕脇殂。遺命弟湛入繼大統。改皇建二年為太寧元年。演湛皆宣帝之弟。

　　二祖慧可大師尊者　洛京武牢姬氏子。初名神光。博涉詩書。尤精玄理。幼年抵洛陽龍門香山。依寶靜禪師出家。受具於永穆寺。其師指之。見達磨於少室山(少林寺也)。得法機緣列達磨章下。祖之繼闡玄風也博求法嗣。至北齊有一居士。年踰四十不言名氏。聿來設禮而問祖曰。弟子身纏風恙。請和尚懺罪祖曰。將罪來與汝。懺士良久曰。覓罪不可得。祖曰。與汝懺罪竟。宜依佛法僧住。士曰。今見和尚已知是僧。未審何名佛法祖曰。是心是佛。是心是法。法佛無二。僧寶亦然。士曰。今日始知。罪性不在內不在外不在中間。如其心然佛法無二也。祖深器之云。是吾寶也。即為剃落宜名僧粲。於光福寺受具。執侍經二載。祖乃告之曰。菩提達磨遠自竺乾。以正法眼藏并信衣密付於吾。吾今授汝。汝當守護無令斷絕。聽吾偈曰。本來緣有地。因地種華生。本來無有種。華亦不曾生。付衣法已。又曰。汝受吾教。宜處深山。未可行化。恐罹世難。然吾亦有宿累。今要酧之。祖即往鄴都。隨宜說法。積三十四年。後於筦城縣匡救寺山門下譚無上道。時有辯和法師者。於寺中講涅槃經。學徒稍稍引去。和憤謗祖於邑宰翟仲侃。翟罪於祖。祖乃委順。時年一百七歲。當隋文帝開皇十三年三月十六日也。葬磁州滏陽縣東北七十里。唐德宗諡曰太祖禪師(正宗記)。辛巳　陳　天嘉二年後梁　大定七年周武帝邕保定元年北齊皇建二年十一月改大寧元年壬午　天嘉三年詧卒子巋立受周命稱帝天保元年保定二年河清元年癸未　天嘉四年帝設無礙大會於太極殿明帝巋　天保二年保定三年河清二年

　　法上法師　北齊世祖成帝湛。築壇於內。請上法師授歸戒。帝布髮於地。令法師踐其髮而陞座。帝受戒畢。次授八座重臣后妃戚屬菩薩戒法。剏報德寺以居法師。諺曰。四海僧望道場法上(寺記碑銘)。

　　僧實禪師　周帝王臣克盡禮敬一日。謂僧眾曰。急修法事誦觀世音。救江南講堂崩厄。是時楊都講堂聽法眾集。道俗充滿。忽聞西北異香空中伎樂。合堂驚出瞻覩。堂歘摧倒。大眾無損。奏聞梁主。移聞于周。乃知禪師之祐也。是年七月十八日禪師入寂。壽八十八歲。帝哭之慟。勅圖其像於大福田寺供養之(感應傳)。甲申　天嘉五年天保三年周初令百官執笏　保定四年北齊　河清三年乙酉　天嘉六年天保四年保定五年帝禪位太子緯　大統元年四月改丙戌　天康元年四月帝殂天保五年保定六年大統二年

　　陳文帝修治故寺六十所。寫佛經五十藏。度僧尼二萬人(義楚六帖)。

　　臨海王

　　諱伯宗。史曰廢帝。文帝長子。在位二年。安成王頊以章太后令廢帝。為臨海王。壽十九歲。頊即帝位　光大(二)。丁亥　光大元年天和六年天和二年北齊　大統三年

　　釋亡名　周武帝勅亡(音無)名為夏州三藏。尋欲官之。天和二年五月。冢宰宇文護以書勉之。名答以收迹巖中攝心塵外此本志也。因著金人箴息心銘。文曰。法界有如意寶人焉。緘其身銘其膺(其辭略曰)。多知多事不如息意。多慮多失不如守一。慮多志散知多心亂。心亂生惱志散妨道。英賢才藝是為愚弊。一技一能日下孤燈。一能一技空中蚊蚋(續高僧傳)。

　　南嶽思大禪師　諱慧思。武津李氏子。初北齊慧聞禪師。甞抽藏經得中觀論。妙悟其旨。即遙禮西天第十四祖造論大士龍樹尊者為師。開空假中三觀論之。元文曰。因緣所生法。我說即是空。一名為假名。一名中道義(智者大禪師智顗遂大典其教觀焉)。梁元帝承聖三年。思依慧聞悟入法華三昧及旋陀羅尼門。奉菩薩三聚淨戒。不衣絲綿。寒則以熟艾敷其座。道行著聞。時稱思大和尚。甞有疾念之曰。病由業生。業由心起。心緣不起。外境何狀。業病與身都如雲影。作是觀己身遂輕安。及領徒南邁值梁之亂。暫止太蘇山。陳廢帝光大元年來南嶽。謂其徒曰。吾前生曾居此處。指林泉曰古寺也。掘地得殿宇基址僧用器皿。得遺骸於兩石下。乃建塔曰三生塔。當嶽心建般若寺。虎跑地出泉以供學侶。陳宣帝大建元年。嶽祠道士密告陳帝誣師。北僧受齊國券。斸斷嶽心釘石興妖。陳帝遣使追師。師飛錫而至。帝異之迎以供養。安置棲玄寺。問辯佛理。帝乃罪道士以欺罔欲誅之。師為奏免之。帝乃勅諸道士以供師役。師奏還南嶽。帝餞以殊禮。久之師示眾曰。道源不遠。性海非遙。但向己求。莫從他覓。覓即不得。得亦不真。陳大建九年六月二十二日入滅。壽六十四歲。師所著述並行於世。師為法華三祖也(行狀本傳)。戊子　陳光大二年十一月帝廢後梁　天保七年周　天和三年北齊大統四年十一月上皇殂

　　高祖宣帝

　　頊。昭烈王第二子。封安成王。受遺詔輔政。至是十一月廢小帝帝立。在位十四年。壽五十二。帝修佛寺五十所。揚州造太皇寺。寺造七級大塔。造金銅佛二萬軀。造崇皇寺。修故像百三十萬軀。寫佛經十二藏。度僧尼萬人(辯正錄)。

　　大建(十四)。己丑　陳大建元年四月傅大士卒天保八年天和四年大統五年

　　三祖僧璨大師尊者　不知何許人也。初以處士見二祖慧可尊者於北齊。可祖器之。為剃度受具得法。是年自北齊來司空山。遂隱於舒州皖公山。今所謂山谷山寺也。三十年其跡寖顯。學者知求其道。隋開皇間。乃有沙彌道信者。福拜曰。乞大師發我解脫法門。祖曰。誰縛汝。曰無人縛。祖曰。既無人縛汝即是解脫。何須更求解脫。道信即悟。願為弟子。久之信往江西吉州受戒既還。祖曰。汝今已戒。道亦備矣。吾即往之。昔如來大法眼藏今以付汝。并其衣鉢汝皆將之。聽吾偈曰。花種雖因地。從地種花生。若無人下種。花地盡無生。復曰。汝善傳之。無使其絕。吾往遊羅浮。非久乃還。更二載遂復山谷月餘。盛會州人與其說法已而立化於大樹之下。當隋大業二年十月十五日也。是時人民不安。未遑塔之。至唐玄宗天寶五載。趙郡李常移官於舒。乃發壙焚之得舍利。立塔於其化所聞于朝。玄宗諡曰鑒智禪師。塔曰覺寂。其後代宗朝。相國房琯為碑序之甚詳也(正宗記)。祖甞作信心銘行於世。

　　信心銘　其文略曰。至道無難。唯嫌揀擇。但莫憎愛。洞然明白。毫釐有差。天地懸隔。欲得現前。莫存順逆。又曰。圓同太虛。無缺無餘。良由取捨。所以不如。又曰。二由一有。一亦莫守。一心不生。萬法無咎。又曰。真如法界。無他無自。要急相應。唯言不二。不二皆同。無不包容。十方智者。皆入此宗。又曰。一即一切。一切即一。但能如是。何慮不畢。信心不二。不二信心。言語道斷。非去來今(全文載士英集)。庚寅　陳　大建二年後梁　天保九年周　天和五年北齊　武平元年

　　齊昭玄上統　法師曇延。勅進位為昭玄上統。辛卯　陳　大建三年後梁　天保十年周　天和六年北齊　武平二年

　　律師僧正　陳宣帝再為孝太妃母氏也。於太皇寺建靈剎。高一十有五丈。下安佛爪。貯於寶函。詔國內僧員。初受戒未滿五年者。皆參律部。於都邑大寺廣置聽場。仍勅瑗律師總知監檢。明示科舉。有司供給衣饍。又勅瑗律師為國僧正(僧史略)。壬辰　大建四年天保十一年建德元年武平三年

　　九月陳帝詔僕射徐陵撰婺州雙林傅大士碑。詔僕射周弘正撰慧和闍黎碑(陳紀寺記)。

　　周帝詔禪師僧瑋至京。親稟戒誨。勅后妃公卿咸受十善。勅住京城天寶寺及東歸。勅為安州三藏。周帝甞奉佛篤敬。造寺建塔度僧。寫佛經千餘部。忽為道士張賓之惑。始懷毀教之志。甲午年五月十七日下詔廢佛教。俄有旨兼廢道教。法師靜靄詣闕見帝引對。極陳毀教之不宜。及禍福報應之說。周帝為改容。顧業已成。詔旨既頒行。且不可返。因謝遣之。靄退入太乙山。撰三寶錄二十卷行於世(方志)。癸巳　陳　大建五年後梁　天保十二年周　建德二年北齊　武平四年

　　釋僧安住王屋山講涅槃經。有一雌雉伏聽。是年安至越州。一家有女髮如雉毛。見安如舊相識。是知其女乃雉也(感應記)。甲午　大建六年天保十三年建德三年　廢佛道教武平五年乙未　大建七年天保十四年建德四年武平六年

　　後梁明帝巋。荊州造天皇陟屺大明寶光四望等寺(辯正錄)。

　　天台智者大師　此年至建康。禪師諱智顗。字德安。生荊州華容陳氏。年十八出家。初謁大蘇山慧思禪師。即示普賢道場。為說四安樂行。大師誦法華經。至藥王品曰。是真精進。是名真法供養如來。乃悟法華三昧。獲旅陀羅尼。見靈山一會。儼然未散。及辭思遊化。思曰。汝於陳國有緣。往必利益。至是乙未年抵建康瓦棺寺。創弘禪法。僕射徐陵尚書毛喜等貴望並稟禪旨。甞夢登高山見一僧以手招之。是年九月至天台山。定光出迎曰。憶昨相招否。大師驚異而禮之。乃創菴行道。陳宣帝詔師還都居光宅寺。隋文帝開皇九年陳國滅。大師乃憩廬山。開皇十一年晉王廣任總江淮。十一月二十三日於楊州總管金城。請大師設僧會。授菩薩戒。奉師號曰智者。久之還廬山。晉王再請出山。為蕭妃救患。建齋七日行光明懺。疾瘳再還廬山。過衡峯屆荊部留王泉寺。開皇十七年十一月二十四日歸寂於台山石城寺。壽六十七。僧臘四十。大師造大寺三十六所。命寫經一十五藏。著經疏百餘卷。造金銅土木等像八十萬軀。度僧一萬五千人。五十餘州道俗受菩薩戒者不可勝紀。大師謂法華為一乘妙典。開方便之權門。示真實之妙理。會眾善之小行。歸廣大之一乘。遂出玄義。曰釋名辯體明宗論。用判教相之五重也。後世宗之曰天台教。

　　天台九祖。初南嶽慧聞禪師探藏經。得西天龍樹大士所造中觀論悟旨。遂遙禮龍樹為師。開空假中三觀止觀法門。以法華宗旨授慧思大禪師。思授智者大禪師智顗。顗授灌頂章安尊者也。頂授縉雲威。縉雲傳東陽威。東陽傳左溪元朗。朗傳湛然荊溪尊者也。通為九祖。學者宗之。謂之四教法性觀行宗天台教。荊溪尊者入滅於唐德宗興元元年。翰林梁肅題其碑陰。命世亞聖云。丙申　陳　大建八年後梁　天保十五年周　建德五年北齊　隆化元年改　曰德昌元年

　　周建德三年十月。周主自將伐齊克晉州。齊主憂懼自晉陽還鄴口。州將帥請於安德王延宗曰。王不為天子。諸人實不能為王出死力。延宗不得已即皇帝位。周軍圍晉陽攻東門克之。延宗戰方屈走至城北。周人擒之。周主下馬執其手曰。兩國天子非有怨惡。直為百姓來耳。終不相害勿怖也。使復衣帽而遣之。周主大赦削除齊制。取禮文武之士。周師趣鄴。齊主引諸貴臣入朱雀門。問以禦周之策。人人異議。齊主不知所從。望氣者言當有革易。齊主引尚書令高元海等議。依大統故事禪位皇太子恒　丁酉年正月乙亥朔。齊太子恒即皇帝位。改元承光。尊齊主為大上皇帝。壬辰周師至鄴下圍之。齊人出戰大敗。齊上皇從百騎東走。齊王帝以下皆降。甲午周主入鄴。乙未齊上皇渡河入濟州。是日幼主禪位于大丞相任城主湝。湝詔尊上皇為無上皇。幼主為宋國天王。丙申齊上皇留胡太后於濟州。自與穆后憑淑妃幼主韓長鸞等數十人奔青州欲入陳。周師奄至。上皇與后妃幼主等十餘騎南走。尉遲勤追及盡擒之。并胡太后送於鄴。北齊五主合二十八年滅。四月周主還至長安。封齊主為溫公(周紀)。丁酉　陳　大建九年後梁　天保十六年周　建德六年北齊　幼主恒承光元年國滅

　　北齊譯經師六人。出經論五十二卷。僧二百萬餘人。建寺院四萬餘所(方志)。戊戌　大建十年天保十七年周帝殂長子贇立宣政元年也　後傳位太子自稱天元皇帝

　　周建德七年三月。突厥寇幽州。周武帝帥諸軍伐突厥。五月不豫。六月還長安殂。壽三十六。太子贇即皇帝位。己亥　陳　大建十一年後梁　天保十八年周帝闡改名衍　大成元年改曰大像元年

　　正月。周宣帝贇受朝於露門。始與群臣服漢魏衣寇。大赦改元大成。置四輔官。以大塚宰越王盛為大前疑。相州總管蜀公尉遲逈為大右弼。中山公李穆為大左輔。大司馬隋公楊堅為大後丞。宣帝傳位於大子闡。改名衍。改大成年曰大像元年。宣帝自稱天元皇帝。十月復佛像及天尊像。大像二年正月詔內外命婦皆執笏其拜宗廟及天臺。皆俛仰如男子。天元五月不豫。召劉昉(分兩反)顏之儀入臥內。欲囑以後事。瘖不復能言。昉見靜帝衍幼冲以后父楊堅有重名。遂與柱國沛公鄭繹柳裘等謀。引堅輔政。是日天元殂。壽二十二。祕不發喪。昉繹矯詔以堅總知中外兵馬事。堅革宣帝苛酷之政。更為寬大。天元造像一萬餘軀。命寫般若經三千部。大齋八戒念佛不替(辯正錄)。

　　陳是年帝詔禪師智顗遷都居光宅寺。隋文帝開皇十一年任總江淮。晉王廣煬帝也。十一月二十三日於楊州總管金城請師設僧會授菩薩戒。師為王立法名總持。王奉師號智者。智者大師稱由此始。師居常以五時八教判釋東流一代聖教罄無不盡。言五時者。一華嚴時。二鹿苑時說四阿含。三方等時說維摩思益楞伽金光明勝鬘等經。四般若時說摩訶般若光讚般若。金剛般若諸般若經。五法華涅槃時。言八教者。頓漸祕密不定藏通別圓頓等四教是化儀。如世藥方。藏等四教名化法。如辯藥味。第一頓教者。華嚴經譬如日出先照高山。第一時。涅槃經云譬如從牛出乳。此從佛出十二部經。第二漸教。此下三時三味。總名為漸。初在鹿苑說四諦十二因緣事六度等教。約時則日照幽谷。第二時。約味從乳出酪。此從十二部出九部修多羅。次明方等部淨名等經。彈偏折小歎大褒圓。四教俱說。藏為半字教。通別圓為滿字教。約時則食時。第三時。約味從酪出生酥。此從九部出方等。次說般若。約時則禺中時。第四時。約味從生酥出熟酥。此從方等之後出摩訶般若。第三祕密教者。如來三輪不思議故。或為此人說頓或為彼人說漸。彼此互不相知。能令得益故言祕密。第四不定教者。由前四味中。佛以一音演說法。眾生隨類各得解。不思議力能令眾生於漸說中得頓益。於頓說中得漸益。得益不同故言不定教也。次說法華。開前頓漸會入非頓非漸故言開權顯實。又言廢權立實。又言會三歸一。經云十方佛土中唯有一乘法無二亦無三。正直捨方便。但說無上道。約時則日輪當午。罄無側影。第五時。約味從熟酥出醍醐。此從摩訶般若出法華。開示悟入佛之知見。授三乘人及一切眾生成佛記。次說大涅槃者有二義。一為未熟者更說四教。具談佛性。令具真常入大涅槃。故名捃拾教。二為末代鈍根於佛法中起斷滅見夭傷慧命亡失法身。說三種權扶一圓實。故名扶律談常教。論時論味與法華同。化法四教。第一三藏教者。一修多羅藏四阿含等經。二阿毘曇藏俱舍婆沙等論。三毘尼藏五部律。此之三藏名通大小。今取小乘三藏。言苦集滅道等。次明通教。通前藏教通後別圓故名通教。第三別教者。明界外獨菩薩法教理知斷行位因果。別前三教別後圓教故名別也。第四圓教者。圓名圓妙圓滿圓足圓頓故名圓教也。所謂圓伏圓信圓斷圓行圓位圓自在莊嚴圓建立眾生。諸大乘經論說佛境界。不共三乘位次。總屬此教也。謂法華妙典蕩化城之執教。釋草庵之滯情。開方便之權門。示真實之妙理。會眾善之小行。歸廣大之一乘。遂出玄義曰釋名辯體明宗論。用判教相之五重也。名則法喻齊舉。謂一乘妙法。即眾生本性在無明煩惱不為所染。如蓮華處于淤泥而體常淨。故以為名。此經開權顯實。廢權立實。會權歸實。如蓮之華有含容開落之義。華之蓮有隱現成實之義。亦謂從本垂跡因跡顯本。夫經題不越法譬人單複具足凡七種。單三複三具足者一攝一切。名妙法蓮華經即複之一也。法譬為複。名以召體體即實相。謂一切相離實相無體故。宗則一乘因果。開示悟入佛之知見可尊尚故。用則力用。以開廢會之義有其力故。然後判教相以如來一代之談。判為五時八教也。教理既明。非觀行無以復性。乃依三諦之理空假中。亦三止三觀。一一觀心。念念不可得。先空次假後中。離二邊而觀一心。如雲外之月者。此乃別教之行相也。又云破一切惑莫盛乎空。建一切法莫盛乎假。究竟一切性莫大乎中故。一中一切中無假無空而不中。空假亦爾。即圓教之行相也。如摩醯首羅天之三目。非縱橫並別故。三觀圓成。法身不素。尚慮學者昧於修性或墮偏執。復創六即之義以絕斯患。一理即佛者。十法界眾生下至蟭螟。同稟妙性。從本以來常住清淨覺體圓滿一理齊平故。二名字即佛者。雖理性坦平。而隨流者日用不知。必假言教外薰。得聞名字生信發解故。三觀行即佛者。既聞名開解。要假前之三觀而返源故。四相似即佛者。觀行功深發相似用。五分真即佛者。三心開發得真如用位位增勝故。六究竟即佛者。無明永盡。覺心圓極證無所證故。如上六位。既皆即佛不屈不濫。通具法報化三身為正隨居四土為依。四土者。一常寂光法性土也。法身居之。二實報無障土。攝二受用也。自受用土報佛自居。他受用土登地菩薩居。三方便有餘。四淨穢同居。並為應化土也。地前菩薩二乘凡夫所居。其實則非身非土。無優無劣。為對機緣故假說身土而分優劣。師得身土互融權實無礙。故三十餘年晝夜宣演。生四種益。具四悉檀。悉遍也。檀翻名施也。師之法遍施有情。隨根得益。如云世界悉檀生歡喜益(云云)。師生緣見乙未年　天台第九祖荊溪尊者始終心要曰。夫三諦者天然之性德也。中諦者統一切法。真諦者泯一切法。俗諦者立一切法。舉一即三。非前後也。含生本具非造作之所得也。悲夫祕藏不顯。蓋三惑之所覆也。故無明翳乎法性。塵沙障乎化導。見思阻乎空寂。然茲三惑乃體上之虛妄也。於是大覺慈尊。喟然歎曰。真如界內絕生物之假名。平等慧中無自他之形相。但以眾生妄想不自證得莫之能返也。由是立乎三觀破乎三惑。證乎三智成乎三德。空觀者破見思惑。證一切智成般若德。假觀者破塵沙惑。證道種智成解脫德。中觀者破無明惑。證一切種智成法身德。然茲三惑三觀三智三德非各別也。非異時也。天然之理具諸法故。然此三諦性之自爾。迷茲三諦轉成三惑。惑破藉乎三觀。觀成證乎三智。智成成乎三德。從因至果非漸修也。說知次第。理非次第。大綱知此。綱目可尋。庚子　陳　大建十二年後梁　天保十九年周衍　大像二年

　　二月。周帝詔曰。佛法弘大前古共崇。詎宜隱沈捨而不行。自今應王公下至黎庶。並宜修事知朕意焉(周紀)。辛丑　大建十三年天保二十年正月改元大定二月禪位于隋隋受周禪　開皇元年

　　周靜帝大像二年十二月。以大丞相隋公楊堅為相國。總百揆進爵為王。以安陸等二十郡為隋國。贊拜不名備九錫之禮。堅受爵十郡而已。辛丑年正月靜帝改元大定。二月通直散騎庾季才勸隋王宜應天受命。太傅李穆大將軍盧賁亦勸之。於是周主下詔遜位居別宮。命杞公椿奉皇帝璽紱禪位於隋。周五主合二十五年祚終。隋王受冊璽入臨光殿。服兗冕如元會之儀。大赦建元開皇。除周六官。依漢魏之舊封周帝為介公。九歲薨(隋書)。

　　隋

　　帝楊姓堅。名弘農。華陰人。漢太尉震十四代孫。父忠初事周文屢立戰功。官至太傅。隋國公堅襲封也。周武聘堅女為太子妃。太子宣帝也。靜帝立堅輔政。受周禪。以火德。都長安。開皇元年三月。詔於五嶽之下各置僧寺一所(三寶記)。七月制曰。伏惟。太祖武元皇帝間關三代造我帝基。追仰神猷事冥真寂。思欲廣崇寶剎經始伽藍。增長福因微副幽旨。其襄陽隋郡江陵晉陽。並宜立寺一所建碑頌德。每年至國忌日設齋行道。八關懺悔奉資神靈。八月制曰。昔歲周道既衰群兇鼎沸。朕出車練卒蕩滌妖醜。節義之徒輕生忘死。干戈之下每聞殂落。永念群生蹈兵刃之苦。有懷至道興度脫之心。思建福田法力冥助。庶死事之臣善根增長。悖逆之侶從暗入明。並究苦空咸拔生死。可於相州戰地建伽藍一所(開皇錄)。帝又於民有犯法處盡者率為營齋。是冬沙門智周等自西域還。進梵本經二百六十部。勅付有司。召人翻譯。隋帝在位二十四年。壽六十四歲(隋書帝紀)。壬寅　陳　大建十四年　正月帝崩後梁　天保二十一年隋　開皇二年

　　六月。隋帝詔以長安龍首山宜建都邑。城曰大興城。殿曰大興殿。寺曰大興善寺。詔境內之民任聽出家。仍計口出錢營造經像。以法師曇延為昭玄統。勅對譯經。又勅法師僧猛住大興善寺。尋進為隋國大統三藏法師。帝昔龍潛所經四十五州。至是同起大興國寺(開皇錄)。

　　後主

　　諱叔寶。宣帝長子。壬寅年正月即帝位。九月設無礙會於大極殿。捨身及乘輿服御(辯正錄)。在位七年。壽五十二　至德(四)。癸卯　陳　至德元年後梁　天保二十二年隋　開皇三年　三月遷于新都

　　隋正月。帝詔曰。朕欽崇聖教念存神宇。其周朝所廢之寺咸可修復。又勅曰。好生惡殺王政之本。佛道垂教善業可憑。稟氣含靈唯命為重。宜勸勵天下同心救護。其京城及諸州官所立寺。正月五月九月。常起八日至十五日當寺行道。其日遠近民庶凡是有生之類悉不得殺(開皇紀)。帝又勅法師明贍翻譯經文住大興善寺。又勅釋慧遠為洛州沙門統(辯正錄開皇紀)。甲辰　至德二年天保二十三年開皇四年

　　三月。陳國僧統寶瓊入寂。壽八十一。勅有司給葬具。仍以天子鹵簿仗借為飾(辯正錄)。

　　隋帝以初生因出般若尼寺故基。為太祖武元皇帝元明皇太后造大興國寺(辯正錄)。乙巳　至德三年天保二十四年五月巋殂太子琮嗣立開皇五年

　　隋帝請經法師受菩薩戒。詔曰。朕夙膺多祉恭嗣寶命。方欲歸依正覺欽崇聖果。今請經法師於大興善殿受菩薩戒。然菩薩之教以解脫為先。戒行之本以慈悲為始。今囹圄幽闇有動于懷。自流罪以下悉可原放。又勅曰。佛以正法付囑國王。朕是人尊受佛付囑。自今以後訖朕一世。每月常請二七僧。隨番上下轉經。經師四人大德三人。於大興善殿讀一切經文(辯正錄)。丙午　至德四年後梁琮莒公也廣運元年開皇六年　蜀王秀及妃姬請釋法進稟授戒法丁未　禎明元年廣運二年滅開皇七年

　　陳年禎明。宋資治通鑑避仁宗皇帝廟諱作祥明。今從舊。

　　隋八月。徵梁主入朝。梁主帥其群臣發江陵。隋帝以梁主在外。遣武鄉公崔弘度將兵戍江陵。梁主叔父安平王巖等恐弘度襲之。驅文武男女十萬口奔陳。隋帝聞之。廢梁國。拜梁主琮柱國賜爵莒公。後梁三主並崇信佛法廣造塔寺。寺一百八所。僧尼三千二百人(辯正錄)。

　　陳法師慧布。至德間於建康攝山建棲霞寺。陳帝諸王並受布戒。奉之如佛。是年十一月二十三日入寂(行實碑記)。

　　隋帝召遷法師。詔曰。皇帝敬問徐州曇遷法師。承勤精大教利益無邊。承風飡德實懷虛想。願即來儀以沃勞望。遷至京大弘法化(開皇紀)。戊申　陳　禎明二年　五月廢太子胤為吳興王立張貴妃子深為太子隋　開皇八年十月大舉伐陳

　　李士謙　開皇八年卒。謙宗約少喪父事母以孝聞。其族長伯瑒每嘆曰。此子吾家顏子也。謙施藥散穀積三十年。雅好佛舉止約以戒定。有謂其修陰德。謙笑曰。夫陰德其猶耳鳴。惟己自知人無得而知者。今吾所作仁者皆知。何陰德之有。謙最善玄言。有疑佛報應之說。士謙喻之曰。不聞易經乎。積善餘慶積惡為殃。豈非休咎之徵邪。客又問三教優劣。士謙曰。佛日也。道月也。儒五星也。客有省焉(北史)。己酉　禎明三年滅開皇九年　天下一統

　　正月。陳帝為隋廬州總管韓擒虎所得。隋帝詔建康城邑宮室平蕩耕墾。更於石頭城置蔣州班師。以長史右僕射司馬王韶鎮石頭。三月陳主與其王公百官發建康。四月至長安。隋帝給賜陳主甚厚。數得引見。班同三品。仁壽四年卒。贈大將軍長城縣公。諡曰煬(隋書)陳譯師三人。出經論二百卷。寺一千二百三十二所。國家新寺一十七所。百官造者六十八所。廓內大寺三百所。僧尼三萬二千人(辯正錄)。

　　右陳五主合三十三年歸于隋。

　　隋(楊姓以火德都長安)高祖文皇帝煬帝恭帝越王侗(恭帝之弟)　改皇　泰元年

　　高祖文帝

　　諱堅。受周禪。見辛丑年下　開皇(二十)仁壽(四)庚戌開皇十年春。帝幸晉陽。勅曰。自開皇十年已前。諸有僧尼私度者並聽出家。尋下勅為第四皇子蜀王秀於京置勝光寺。詔遷法師徒眾居之。受王供養。禪師智舜。初事稠禪師居白鹿山。十年北入贊皇山。聲譽遠播。是年詔曰。皇帝敬問趙州章洪山智舜禪師。道體清勝教導蒼生。使早成就。朕甚嘉焉。朕弘護正法夙夜無怠。今遣開府盧元壽指宣往意。并送香物如別(本傳)　十一年帝制曰。如來設教義存平等。菩薩用心本無差別。故能津梁庶品濟度群生。朕位在人王。紹隆三寶。永言至理。弘闡大乘。諸法豁然體無彼我。況於福業乃有公私。自今凡是營建功德。普天之內混同施造隨其意。願勿生分別。庶一切法門同歸不二。十方世界俱至菩提(開皇紀)。時法師曇延入滅。延為三朝帝師。臨終以表辭帝。託以外護。帝哭之哀。百僚縞表送葬。內史薛道衡為祭文。略曰。往逢道喪玄綱落紐。棲心幽巖確乎不拔。高位厚祿不能回其意。嚴威峻法不足懼其心。聖皇啟運。像法再興。卓爾緇衣欝為稱首。屈辰極之重。申師資之義。三寶由之弘護。二諦藉以宣揚。信足以追蹤澄什超邁安遠矣(辯正錄)　十三年春二月詔營仁壽宮於陝西鳳翔府政州之北。蜀王秀獵政州之野。馬突入一古窯。滿窯皆佛菩薩故像。帝聞乃詔。諸像仰所在官司。精加檢括。運送近寺。率土蒼生各施一文委官莊飾。立疏文曰。十二月八日。隋皇帝佛弟子楊堅敬白十方三寶。仰惟如來慈悲弘道濟度含生。斷邪惡之源。開仁善之路。自朝及野咸所依憑。屬周代亂常侮懱聖迹。塔寺毀廢。經像淪亡。致愚者無以導昏迷。智者無以尋靈聖。弟子往藉三寶因緣。今膺昌運。作民父母思拯黎元。重顯尊容。再崇神化。頹基毀迹更事莊嚴。廢像遺經悉令雕撰。弟子今於三寶前至心懺悔。周室毀像殘經慢僧破寺。如此重罪悉為懺悔。敬施一切毀廢經像絹十二萬疋。願三寶證明受我懺悔。皇后施絹亦十二萬疋。王公已下臺官主將。以至州縣佐史。諸寺僧尼京城宿老。下逮黔黎。一一施錢。再日設齋奉慶經像(開皇紀)。又詔於諸州名山之下各置僧寺一所。并賜莊田　十四年勅率土之內但有山寺。一僧已上皆聽給額。私度者附貫。又勅沙門法經二十大德撰眾經目錄七卷。總標九錄。區別品類。曇崇法師造佛塔。高十一級。十月三十日無疾而化。十月詔以北齊後梁陳宗祀廢絕。命高仁英蕭琮陳叔寶。以時修祭。所須器物有司給之。陳叔寶從帝登洛陽邙山侍飲賦詩曰。日月光天德。山河壯帝居。太平無以報。願上東封書。并表請封禪。帝優詔答之　十五年帝以僧尼時有過失。內律佛制不許俗看。勅有司依大小乘經。有禁約沙門語。悉令錄出。為眾經法式十卷。獎導出家。遏惡弘善(開皇紀)　帝及皇后於京師法界尼寺造連基浮圖。其下安佛舍利。七月放大光明。帝請法純禪師入內。為皇后受戒(三寶紀)。帝賜婺州雙林寺沙門慧則等書。略曰。朕君臨天下重興教法。欲使三寶永崇四生蒙福。想師等宣揚聖道。殊應勞德　十六年勅請洪遵律師為講律。眾生時惟尚僧祇。師乃弘四分。漸皆宗附焉　十七年正月沙門寶貴。以開皇已來新所譯經奏上。帝親製序。翻經學士費長房成都人也。初為僧。周武廢教返俗。隋興仍習白衣。時預參譯筆受詞義。是年十二月二十三日奏其所撰歷代三寶紀一部十五卷。下勅行之。其紀備載歷代翻譯之經譯師道俗首末。是年括天下僧尼私度者。並令得戒　十八年帝又賜婺州雙林寺沙門慧則書曰。朕受天命撫育黎元。尊崇三寶。情深救護。望十方含靈蒙茲福業俱登仁壽。汝等普為群生宣揚聖教。精誠苦行深慰朕懷。利益宏多勿辭勞也　十九年二月智文律師卒　二十年詔有毀佛道像者。以惡逆論(三寶紀)。

　　辛酉仁壽元年。帝潛龍時遇梵僧。授佛舍利一裹。是年三月。勅以岐雍泰華嵩衡州等三十處。各建舍利塔(開皇錄)。六月詔曰。仰惟正覺大慈大悲救護眾生津梁庶品。朕歸依三寶。重興聖教。思與四海共修福業。永作善因同登妙果。宜請沙門三十人諳解法相堪宣導者。各將侍者二人散官一人薰陸香百二十斤。分道送舍利。往三十州建塔。每州僧三百六十人。為朕及內外臣民。七日行道。限十月十五日午時。同下石函宣懺悔文。菩薩戒弟子皇帝堅。敬白三寶。堅蒙三寶力為蒼生君父。今故分布舍利起塔。願為眾生懺悔重罪。帝於十月十五日午時御大興殿。西向執珪而立。延請佛像及沙門三百六十人幡蓋音樂。自大興善寺迎來至殿燒香禮拜。率文武百僚齋食。及舍利入塔時畢。帝曰。佛法重興必有感應。時高麗百濟新羅三國使者將還。各請舍利於本國起塔供養。詔許之。十二月二日勅送舍利三十顆。貯以金合盛琉璃瓶。於長安大興善寺起塔。道俗萬億迎引至寺。設無遮大會。虔誠懺禮焉(開皇錄)　二年正月帝復分布舍利於岐陝恒杭等五十三州。建塔一如前式。期用四月八日午時。同下石函。五月十五日雍州天雨金屑寶華。七月十五日長安延興寺鑄丈六金銅佛像。天雨寶屑銀華。西竺闍那崛多三藏。是年出護國等經。總三十九部合一百九十二卷。勅請興善寺翻經學士沙門。撰眾經目錄五卷。總為五錄。隨類區辯也(釋教錄)　三年帝以皇后崩。乃於京邑西南置禪定寺。建塔七級。勅有司迎遷禪師主之。召海內名德禪師一百二十人。同居行道(釋教錄)。

　　文中子　王通。西遊長安。見帝太極殿。奏太平十二策。尊王道推霸略。稽古驗今。帝大悅曰。得生幾晚。下其議於公卿。公卿不悅。通知謀之不用也。作東征歌而歸。乃續詩書正禮樂。修元經贊易道。九年而六經大就。門人自遠而至者。河南董常．太山姚義．京兆杜如晦．趙郡李靖．南陽程元．扶風竇威．河東薛收．中山賈瓊．清河房玄齡．鉅鹿魏徵．太原王珪．溫彥博．頴川陳叔達等咸稱師。北面受王佐之道。餘往來受業者蓋千餘人。賈瓊問息謗。通曰無辯。問止怨。曰不爭。通曰。聞謗而怒者讒之囮(夷周反捕鳥媒)也。見譽而喜者佞之媒也。絕囮去媒讒佞遠矣。煬帝初累徵不就。大業十三年有疾。聞煬帝被害。泫然而興曰。生民厭亂久矣。其或者將啟堯舜之運。吾不與焉命也遂卒。門人諡曰文中子。子甞為中說以擬論語。其周公篇曰。詩書盛而秦世滅。非孔子之罪也。玄虛長而晉室亂。非老莊之罪也。齋戒修而梁國亡。非釋迦之罪也。易不云乎。苟非其人道不虛行。或問佛。子曰聖人也。曰其道何如。曰西方之教也。中國則泥之。又曰。觀皇極讜議。三教於是乎一矣。子之弟王績亦著書。號東皐子。文中子講道于白午之溪。弟子捧書北面環堂成列。講罷程生退省於松下。語及周易。薛收嘆曰不及伏犧氏乎何辭之多也。俄而有負苓者。皤皤然委擔而息曰。吾子何嘆也。薛收曰。叟何為者而徵吾嘆。負苓者曰。夫麗朱者赤。附墨者黑。蓋漸而得之也。今吾子所服者道而猶嘆。是六腑五臟不能受也。吾是以問。薛收曰。收聞之師。易者道之蘊也。伏犧畫封而文王繫之。不逮省文矣。吾是以歎。負苓者曰。文王焉病伏犧氏病甚者也。昔者伏犧氏之未畫卦也。三才其不立乎。四序其不行乎。百物其不生乎。萬象其不森乎。何營營而費畫也。自伏犧氏泄道之密漏神之幾。分張太和。磔裂元氣。使天下之智者詭道逆出。曰。我善言象而識物情。陰陽相磨。遠近相取。作為剛柔同異之說以駭人志。於是知者不知而大樸散矣。則伏犧氏始兆亂者。安得羸歎而嗟文王。負其苓而行。追而問之居與姓名不答。文中子聞之曰。隱者也歟　通龍門人。

　　甲子仁壽四年正月。詔曰。朕祇受肇命撫育生民。遵奉聖教重興善法。如來大慈覆護群品。咸見舍利開導含生。朕已分布遠近皆起靈塔。其間諸州猶有未遍。今更請大德奉送舍利各往諸州。依前造塔。當與蒼生同斯福業。乃勅法遵律師等。送舍利往博絳等三十餘州。一依前式。用四月八日期同下塔(釋教錄)。帝將避暑仁壽宮。術士章仇(覆姓)大翼(名也)諫止之。帝不聽。遂幸仁壽宮。四月不豫。七月崩(帝紀)。太子廣即位。帝在位寫佛經四十六藏。凡十三萬卷。修治故經四百部。造金銅檀像六十餘萬軀。修治故像一百五十萬九千餘軀。宮內造刺繡并織成像及畫像五彩珠幡不可稱計。崇緝寺宇五千餘所。譯經道俗二十四人。所出經論垂五百餘卷(釋教錄)。

　　煬帝

　　諱廣。高祖文帝第二子。封晉王。開皇二十年廢太子勇立廣為皇太子。仁壽四年七月即帝位。在位十三年。為令狐行達縊於江都。壽三十九歲　大業(十二又二)。

　　乙丑大業元年正月。帝為高祖造西禪定寺。又於高陽造降聖寺。賜婺州傅大士雙林寺書。略曰。朕欽承寶命撫育萬方。思弘德化覃被遐邇(句文崇敬見大士傳)。始置進士科。三月戊申詔曰聽採輿頌謀及庶民故能審刑政之得失。今將迴歷淮海觀省風俗。勅宇文愷與內史舍人封德彛等。營顯仁宮。南接卓湘。北跨洛濱。發大江之南五嶺以北奇材異石輸之洛陽。又求海內嘉木異草珍禽異獸以實園苑。又命尚書右丞皇甫儀。發河南淮北諸郡民前後百餘萬。開通濟渠。自西苑引穀洛水達於河。復自板渚引河歷榮澤入汴。又自大梁之東引汴水入泗達於淮。又發淮南民十餘萬。開䢴溝通渠(安州)。自山陽至楊子入江。渠廣四十步。渠旁築御道樹以柳。自長安至江都置離宮四十餘所。又遣黃門侍郎王弘等往江南。造龍舟及雜船數萬艘。五月築西苑周二百里。其內為海周十餘里。為方丈蓬萊諸山。高出水面百餘尺。臺觀宮殿羅絡山上。向背如神。海北有龍鱗渠。縈紆注海內。㳂渠作十六院。門皆臨渠。每院以四品夫人主之。堂殿樓觀窮極華麗。宮樹秋冬彫落則剪綵為花葉綴於枝條。色渝則易以新者。常如陽春。沼內亦剪綵為荷芰菱芡。乘輿遊幸則去水而布之。上好以月夜從宮女數千騎遊西苑。作清夜遊曲馬上奏之。八月上行幸江都發顯仁宮出洛口御龍舟。龍舟四重高四十五尺長二百尺。上重有正殿內殿東西朝堂。中二重有百二十房。皆飾以金玉。下重內侍處之。皇后乘翔螭舟。制度差小而裝飾無異。挽船士皆以錦綿為袍。又有浮景漾彩朱鳥蒼螭等數千艘(蘇刀切)。挽船士八萬餘人。舳艫相接二百餘里。照耀川陸。騎兵翊兩岸而行。旌旗蔽野。帝每出遊幸。羽儀亘二十餘里。文物之盛近世莫及也(隋書)　二年三月帝發江都。四月入東京。立道場設無遮大會。度士女百二十人為僧尼。奉為文帝造金銅釋迦佛坐像一軀。并州(太原也)造弘善寺。傍龍山作彌陀坐像。高百三十尺。楊州立慧日道場。長安造清禪寺日嚴寺香臺寺。又捨九宮為九寺。於泰陵莊陵俱各造寺。為文皇獻后於長安造二寺二塔。別立寺二所。修治故經六百十二藏。計九十萬三千五百八十卷。故像十萬一千軀。鑄造新像三千八百五十六軀。度僧一萬六千二百人。帝出巡幸。常以僧尼道士女冠自隨。謂之四道場(帝紀并辯正錄)　三年正月二十八日帝設齋具疏稱。皇帝菩薩戒弟子廣白三寶。謹於率土之內建立勝緣。請僧七日行道。度僧一千人。以此功德普為眾生清淨罪垢同至菩提(辯正錄)。三月帝還長安。以高祖末年法令峻刻。詔改修律令。民久厭嚴刻喜於寬政。旅騎尉劉炫預修律令。吏部尚書牛弘從容問炫曰。周禮事多而府史少。今令史百倍於前。減則不濟。其故何也。炫曰。古人委任責成歲終考其殿最(下功曰殿上功曰最)。案不重校。文不繁悉府史之任掌要目而已。今之文簿恒慮覆治。若鍛鍊不密則萬里追證。百年舊按此之由也(隋書)。改州為郡。改度量權衡並依古式。改上柱國以下官為大夫。置殿內省於尚書門下。內史祕書為五省。增謁者司隷臺與御史為三臺。分太府寺置少府監與長秋國子將作都水為五監。又增改左右翊衛等為十六府。廢伯子男爵唯留王公侯三等。詔發丁男百餘萬築長城。西距榆林。東至紫河。尚書左僕射蘇威諫。帝不聽。築二旬而畢。八月車駕發榆林歷雲中泝金河。時天下承平。百物豐實。甲士五十餘萬。馬十萬匹。九月至東都　四年詔於汾州之北。汾州之源營汾陽宮　五年正月改東京為東都。詔天下均田。三月車駕西巡　六年勅穿江南河。自京口至餘杭八百餘里廣十餘丈。使可通龍舟。并置驛官。欲東巡會稽　七年二月帝自江都行幸涿郡。壬午下詔討高麗。天下騷動。鄒平民王薄擁眾據長白山。剽掠齊濟之郊。自稱知世郎。作毋向遼東浪死歌以相感勸。避征役者多往歸之　八年四方兵至高麗平壤凡一百一十三萬三千八百人。軍駕度遼。高麗諸城各堅守不下。初九軍之度遼也凡三十萬五千人。及帝之還至遼東城惟二千七百人。資儲器械失亡蕩盡　九年四月帝以衛尉少卿李淵為弘化郡留守。關右十三郡兵皆受征發　十年二月詔百僚議伐高麗。數日無敢言者。戊子詔復徵天下兵百道俱進。高麗亦自困弊。遣使乞降。帝乃班師還西京　十一年正月增祕書省官百二十員。並以學士補之　十一年正月詔以右驍衛將軍唐公李淵為大原留守。以王威高君雅為之副。車駕至江都。時饑饉其民采樹皮葉。或擣藁為末煮而食之。諸物皆盡。乃自相食。帝卒遇弑於江都。

　　丁丑大業十三年十一月改義寧元年。恭帝之立也。

　　恭帝

　　諱侑。元德太子招之子。煬帝孫也。封代王。煬帝巡幸命代王留守長安。時年十三歲。晉陽留守唐公李淵兵起。王命諸將禦之皆敗走。十一月淵克長安。奉代王即皇帝位於天興殿。改大業十三年為義寧元年。遙尊煬帝為太上皇。淵自長樂入長安。以淵假黃鉞使持節。大都督內外諸軍事尚書令大丞相。尋封唐王。以武德殿為丞相府立官屬。以裴寂為長史。劉文靜為司馬。淵子建成為唐世子。次子世民為京兆尹曰秦公。第三子元吉為齊公(隋書)。魏公李密據洛口　永平元降于唐夏竇建德　丁丑元涼李軌據涼州　安集元梁蕭銑據巴陵　天鳳元秦薛舉據金城　秦興元定楊可汗劉武周據馬邑　天興元吳李子通據江都梁梁師都據朔方　永隆元楚朱粲　稱帝

　　戊寅義寧二年大業十四年也。正月煬帝留江都。見天下危亂。無心北歸。乃命治丹陽宮。將徙都之。時江都糧盡。從駕驍果多關中人。久客思鄉里。見帝無西意多謀叛歸。司馬德戡元禮裴虔通謀曰。驍果若亡不若與之俱去。以謀告宇文智及智及曰。今天實喪隋。英雄並起。同心叛者已數萬人。因行大事此帝王之業也。德戡等然之。以宇文化及為主。德戡悉召驍果軍吏。諭以所為。皆曰唯將軍命。三月丙辰天未明。德戡授虔通兵以伐諸門衛士。虔通自門將數百騎至成象殿。德戡等引兵自玄武門入。帝聞亂易服逃於西閣。虔通與元禮進兵。校尉令狐行達拔刀直進因扶帝下閣至寢殿。虔通德戡等拔白刃侍立。帝嘆曰。我何罪至此。賊黨馬文舉曰。陛下違棄宗廟巡遊不息。外勤征討內極奢淫。使丁壯盡於矢刃女弱填於溝壑。四民喪業盜賊峰起。專任佞諛飾非拒諫。何謂無罪。賊欲弑帝。帝索鴆酒不許。令狐行達縊殺之。蕭后與宮人撤漆版為小棺殯於西院流珠堂。化及自稱大丞相總百揆。以皇后令立秦王浩為帝。居別宮。令發詔畫勅書而已。宇文化及唐武德二年死。宇文志及與封德彛降於唐(化及傳)。隋恭帝詔以十郡益唐國。仍以唐王為相國總百揆。唐國置丞相以下官又加九錫。唐王不受。但改丞相府為相國府。其九錫殊禮皆歸有司。四月煬帝凶問至長安。五月至東都。留守官奉越王侗(恭帝弟也)即帝位。改元皇泰。以王世充為左僕射。總督內外諸軍事。世充勢震內外。皇泰主拱手而已。世充本從煬帝在江都(揚州也)。李密亂。煬帝遣世充將江淮勁卒赴東都助討密因留東都(田充傳)。五月戊午隋恭帝禪位于唐王。遜居代邸。甲子唐王淵即皇帝位于太極殿。大赦改元。改郡為州。改太守為刺史。六月奉隋帝為𨟎國公(𨟎戶圭切東海之邑)。詔曰。近世以來時運遷革。前代親族莫不誅夷。興亡之効豈伊人力。其隋蔡王智積等子孫並付所司。量才選用(唐書)。

　　右隋三主合三十七年(天下混一二十九年)歸于唐。

釋氏稽古略卷二


大正新脩大藏經第 49 冊 No. 2037 釋氏稽古略


釋氏稽古略

　　烏程職里寶相比丘釋　覺岸　寶洲(編集再治)

　　唐

　　李姓。以土德。都長安。玄宗改長安曰京兆府。至肅宗改曰上都。高祖太宗高宗則天中宗睿宗玄宗肅宗代宗德宗順宗憲宗穆宗敬宗文宗武宗宣宗懿宗僖宗昭宗景宗曰哀宗濮王

　　朱全忠立之。又鴆之。在位一年。曰天壽元年。本紀不載濮王一年事。

　　高祖

　　諱淵。字叔德。隴西成紀人。其祖虎與李弼等八人佐西魏。皆為上柱國。周閔帝受西魏禪。追封唐國公。虎生昞。昞生淵。皆襲封唐公。淵仕隋。至煬帝大業九年。帝以衛尉少卿李淵為弘化郡留守。關右十三郡皆受徵發。十二年正月。詔以右驍衛將軍唐公李淵為大原留守。十三年十一月。李淵克長安立恭帝。戊寅年三月。隋恭帝詔唐王。置丞相以下官。加九錫。隋煬帝江都凶問至長安。五月恭帝禪位于唐。唐玉即皇帝位。在位九年。壽七十歲武德(九)。

　　戊寅。武德元年五月改元　罷郡置州。以太守為刺史。

　　五月。帝於朱雀門南衢建道場。設無遮大會。六月命僧道各六十九人。太極殿七日行道。散日設千僧齋供(辯正錄)。

　　八月。金城薛舉卒。太子仁杲立。唐秦王世民以兵圍之。仁杲出降。薛氏滅。

　　九月。李密降於唐。初密據山東之地國號魏。至十二月復叛去。熊州行軍總管盛彥師邀擊之。斬密及正伯當。燕高開道據漁陽鄭　王世充夏竇建德稱王　五鳳元涼李軌　安集二年梁蕭銑稱帝秦薛仁杲定揚可汗天興二年吳梁梁氏　二年楚朱氏

　　己卯武德二年。燕鄭　開明元年夏　五鳳二年涼　唐滅之梁蕭氏秦仁杲　唐滅之定揚　吳興三年吳　明政元年梁　三年楚

　　庚辰武德三年。燕高氏鄭王世充開明二年夏　五鳳二年梁蕭銑定揚可汗　唐滅之吳杜伏成　元年梁梁氏　永隆四年楚朱氏

　　帝造靈仙寺。勅庶子李百藥撰碑。勅造僉昌勝業慈悲證果四大集仙尼寺。書經造像。捨晉陽舊第為興聖寺。并州造義興寺。為太祖元皇帝元貞皇太后造栴檀像三軀。於慈悲寺制十大德。統舉僧尼(辨正錄)。

　　辛巳。武德四年　行開元通寶錢。學士歐陽詢撰文并書。其文迴環可讀也。燕鄭　唐滅之夏　唐滅之梁　唐滅之漢東王　劉黑闥吳杜氏　二年梁楚

　　六月。太史令傅奕上廢佛法事十一條。法師法琳對詔論之。奕狀遂寢(辨正錄)。

　　壬午武德五年。燕漢　天造元年吳　三年梁楚　張善安

　　癸未。武德六年。燕漢　唐滅之吳　四年梁　唐滅之楚　唐滅之

　　甲申。武德七年。燕　唐滅之吳　唐滅之

　　武德七年二月。改大總管為大都督府。三月初定令以太尉司徒司空為三公。次尚書門下中書祕書殿中內侍為六省。次御史臺次太常至太府為九寺。次將作監次國子學次天策上將府次左右衛至左右領衛為十四衛。東宮置三師三少詹事及兩坊三寺于率府。王公置府佐國官。公主置邑司。並為京職事官。州縣鎮戍為外職事官。自開府儀同三司至將仕郎二十八階為文散官。驃騎大將軍至陪戎副尉三十一階為武散官。上柱國至武騎尉十二等為勳官。四月庚子朔頒新律令。比隋開皇舊制增新格五十三條。初定均田租庸調法。凡民貲業分九等。百戶為里。五里為鄉。四家為隣。四隣為保。在城邑者為坊。田野者為村。食祿之家無得與民爭利。工商雜類無預士伍。男女始生為黃。四歲為小。十六為中。二十為丁。六十為老。歲造計帳。三年造戶籍(唐書)。

　　乙酉武德八年二月。帝釋奠於國學。置三座擬敘三宗。召三教學者雲集。釋慧乘高張義網辯論。王臣悅服。舉朝屬目。

　　丙戌武德九年二月。太史令傅奕搆道士李仲卿上十異九迷論貶量佛聖。前後凡七上疏以毀教。宰相蕭瑀庭斥傅奕。四月帝以奕疏頒示諸僧。有法師釋明概。作決破傅奕謗佛毀僧事八條。法師法琳著十喻九箴。破李仲卿十異九迷之說。門下典儀李師政著內德論三篇。盛陳佛化之益。五月詔下兼汰二教之濫者(唐書舊史)。

　　六月四日。秦王世民以府兵平內難。帝以秦王為皇太子。大赦。停前沙汰二教。詔八月帝遜位太子。太子即皇帝位於東宮顯德殿。高祖稱太上皇帝(本紀)。

　　太宗文皇帝

　　諱世民。高祖第二子。在位二十三年。壽五十二　貞觀(二十三)。

　　丁亥貞觀元年春正月。帝命京城僧尼。並各於當寺七日行道。齋供所須有司准給。散齋之日。總就大興善寺供養(辨正錄)。

　　帝謂傅奕曰。佛道徼妙。聖跡可師。且報應顯然。屢行徵驗。卿獨不悟其理何也。奕對忤旨。帝惡之。自是終身不齒(唐舊史)。

　　斷屠置寺　帝是年捨終南山太和舊宮。為高祖置龍田寺。後為翠微寺。帝以釋明瞻善識治方。詔入內殿賜齋。對詔廣陳帝王制御之術。敘釋門慈救為宗。帝大悅。因下勅年三月六日普斷屠殺。於行陣之所皆置佛寺(辨正錄)。

　　戊子二年三月。帝追念初平天下誅戮多人。乃以御服施諸寺僧懺禮薦度。詔曰。自隋末創義心存拯溺。北征東伐凡所傷殪難可勝紀。手所誅剪將近一千。切以如來聖教深尚仁慈。禁戒之科殺害為重。受命有司京城諸寺。為建齋行道七日七夜。竭誠禮懺。所有衣服並用檀捨。冀三塗之難因斯解脫。萬劫之苦藉此弘濟(唐史)。九月帝詔曰。今百穀資茂。萬寶將成。猶恐風雨失時。子養無寄。敢藉聰明外慈多祉。宜為溥天億兆。仰祈加祐。可於京城及天下諸州寺觀僧尼道士等七日七夜轉經行道。每年正月七月例皆准此(辨正錄)。

　　戒律　法師玄琬。是年帝詔入宮。為妃嬪及皇太子諸王等授菩薩戒。琬入滅於貞觀十年十二月。遺表曰。聖帝明王恭敬三寶。沙門或者犯法不應與民同科。乞付所屬以僧律治之。并上安養論三德論。帝嘉納之。有詔傷悼。遣太子臨吊。勅有司給葬具。唐勅葬沙門由琬始也。仍於葬所建佛塔一區。勅庶子李伯藥撰碑(高僧傳)。

　　已丑三年正月。帝勅京城僧尼於當寺每月二七日行道。轉仁王大雲等經以為常式(辨正錄)　三月詔大興善寺創開傳譯。沙門玄謨等譯語。崛多律師證譯。法琳慧月等執筆承旨。慧乘等證義。勅僕射房玄齡給事杜正倫尚書李孝恭參助詮定。光祿大夫太府卿蕭璟總知監護。百司供給(釋教錄)　六月詔密州明淨禪師入京祈雨。有旨度僧三百人(統紀)　詔以通義宮皇家舊宅宜為尼寺。興聖為名(弘明集)　十一月勅勝光寺主僧珍。就宮迎釋迦佛菩薩聖僧金剛繡像。供養於勝光寺。六年正月。命諸寺大德四十九人三七日行道。慶諸繡像散日齋供千僧。王公行香(辨正錄)。

　　建寺　閏十二月。帝念隋氏以來幽魂滯魄。詔曰。有隋失道。九服沸騰。朕親總元戎致茲明罰。切恐九泉之下尚淪鼎鑊。八難之間永纏氷炭。所以樹立福田濟其魂魄。可於建義以來交兵之處。為義士凶徒殞身滅陣者各建寺剎。招延勝侶。望法鼓所震變炎火於青蓮。清梵所聞易苦海於甘露。所司量定處所並立寺宇。具為事條。以聞稱朕矜哀之意(舊史)　次年壁壘咸置伽藍。破薛舉豳州立昭仁寺。破王世充洛州立昭覺寺。破劉武周汾州立弘濟寺。破宋金剛晉州立慈雲寺。破霍老生呂州立普濟寺。破竇建德鄭州立等慈寺。破劉黑闥洛州立昭福寺。勅虞世南李伯藥褚遂良顏師古岑文本許敬宗朱子奢分撰新寺碑誌。貞觀二十年帝征遼回。為陣亡薦度。幽州創閔忠閣寺(大典錄)。庚寅。帝謂常服未有差等。八月詔自今三品以上服紫。四品五品服緋。六品七品服綠。八品服青。婦人從其夫色(唐書)。

　　三藏玄奘法師　貞觀三年冬往西域。取未至佛經。詣闕陳表。帝不允。師私遁自原州出玉關。抵高昌葉護等國而去。貞觀七年至中印度。遇大乘居士受瑜伽師地。入王舍城。止那蘭陀寺。從上方戒賢論師受瑜伽唯識宗旨。留十年。歸自王舍城。貞觀十九年正月丙子至京師。長安留守房玄齡表聞。壬辰法師如洛陽(東都也)三月己亥見於儀鸞殿。帝曰。師去何不相報。曰當去時表三上不蒙諒許。乃輒私行。帝曰。師能委命求法惠利蒼生。朕甚嘉焉。師因奏西域所護梵本經論六百五十七部。乞就洛陽嵩山少林寺為國宣譯。帝曰。朕頃為穆太后剏弘福寺。可就彼翻譯。勅平章房玄齡專知監護。資備所須一從天府。貞觀二十二年六月。帝製法師新譯經大唐三藏聖教序。時皇太子治覩聖序遂撰述聖記。詔皇太子撰菩薩藏經後序。八月帝賜法師百金磨衲并寶剃刀。法師奉表謝。略曰。忍辱之服彩合流霞。智慧之刀銛逾切玉。謹當衣以降煩惱之魔。佩以斷塵勞之網。高宗永徽三年。法師於慈恩寺將建大塔奉安西取經論梵本。表奏。勅賜大內及東宮掖庭等七宮亡人衣物助師營辦。法師授以西域制度。塔成高二百尺。顯慶四年十月制以玉華宮為寺。追崇先帝詔法師居之。次年師於玉華譯般若經。麟德元年二月。法師命弟子大乘光抄錄所譯經論凡七十五部一千三百三十五卷。又召門人造像設齋與眾辭決。令左右念彌勒如來。初五日中夜右脇安臥而逝。壽六十五。帝輟朝三日。勅斂以金棺銀槨。四月塔於滻東原。弟子神泰棲元會隱慧立明濬義褒大乘光皆法門龍象。法師以西域戒賢論師處所得瑜伽師地唯識宗旨授窺基(本傳)。

　　牛頭山　法融禪師。潤州延陵人也。姓韋氏。年十九學通經史。尋閱大部般若曉達真空。忽一日嘆曰。儒道世典非究竟法。般若正觀出世舟航。遂隱茅山。投師落髮。後入建康牛頭山幽棲寺北巖之石室宴坐觀心。有百鳥獻華之異。虎狼圍所居。四祖攝度之(傳燈錄)。

　　辛卯五年。帝為穆太后於慶善宮造慈德寺。及於昭陵立瑤臺寺。勅法師玄琬。於苑內德業寺為皇后寫佛藏經。又於延興寺更造藏經。並委琬監護。壬辰六年。詔以太原舊第為天宮寺。追奉穆太后。於臺城西真安城內為穆太后又造寺。亦名弘福(辨正錄)　癸巳七年勅禁堰寨取魚者。并斷屠殺。度僧尼三千人(辨正錄)。

　　貞觀九年四月。太上皇崩。十一月詔曰。三乘結轍濟度為先。八正歸依慈悲為主。流智慧之海膏澤群生。剪煩惱之林津梁品物。任真體道理叶至仁。妙果勝因事符積善。朕欽若金輪恭膺寶命。至德之訓無遠不思。大聖之規無幽不察。欲使人免蓋纏家臻仁壽。比緣喪亂僧徒減少。華臺寶塔窺戶無人。紺髮青蓮櫛風沐雨。眷言凋毀良用憮然。其天下諸州有寺之處。宜度僧尼數以三千為限。其州有大小。地有華夷。當處所度多少。有司詳定務取德業精明。其往因減省還俗。及私度白衣之徒。若行業可稱通在取限。必無人可取亦任其闕數比聞多有僧徒溺於流俗。或假託鬼神妄傳妖怪。或謬稱醫巫左道求利。或灼鑽膚體駭俗驚愚。或造詣官曹囑致贓賄。凡此等類大虧聖教。朕情在護持。必無寬貸。自今宜令所司依附內律參以金科明為條制(唐書舊史)。

　　丙甲貞觀十年。皇太子承乾問張士衡曰。事佛營福其應如何。對曰。事佛在清淨仁恕。如貪惏(力南反)驕虐。雖傾財事之無損於禍。且善惡必報若影赴形。聖人之言備矣。為君明。為臣忠。為子孝。則福祚永。反是則禍至矣。士衡以此言矯太子心。太子承乾終於失德。貞觀十七年廢承乾為庶人。立晉王治為皇太子。

　　氏族志　貞觀十二年正月。吏部尚書高士廉黃門侍郎韋挺禮部侍郎令(盧丁反)狐德棻中書侍郎岑文本撰氏族志成。以黃門侍郎崔民幹為第一。帝不允。乃更命刊定。專以今朝品秩為高下。於是以皇族為首。外戚次之。降崔民幹第三凡二百九十三姓。千六百五十一家。頒於天下(唐書)。

　　杜順和尚　名法順。生壅州杜氏。少時隋文帝敬重給月俸供之。至是帝素敬重。常引入宮奉之如佛。順集華嚴法界觀。弟子智儼傳其教。貞觀十四年五月順示寂(本傳)。

　　壬寅貞觀十六年五月。帝為太穆皇后追福於弘福寺。手疏願文曰。聖哲之所尚者孝也。仁人之所愛者親也。朕幼荷鞠育之恩。長蒙教養之訓。蓼莪之念何日云忘。罔極之情昊天匪報。興言永慕但切深哀。欲報靡因唯憑冥助。敬以絹二百疋奉慈悲大教。倘至誠有感。冀消過往之愆為善有因。庶獲後緣之慶(弘明集)。又勅為穆太后寫佛大藏經。勅選法師十人挍正。

　　癸卯貞觀十七年二月。帝問諫議大夫褚遂良曰。舜造漆器諫者十餘人。此何足諫。對曰。奢侈者危亡之本。漆器不已。將以金玉為之。忠臣愛君必防其漸。若禍亂已成無所復諫矣。帝曰。然朕有過。卿亦當諫其漸。帝曰。人主唯有一心。而攻之者甚眾。或以勇力。或以辯口。或以謟諛或以奸詐。或以嗜慾。輻輳攻之。各求自售以取寵祿。人主少懈而受其一則危亡隨之。此其所以難也(帝紀)。

　　凌煙閣　帝命圖畫功臣。趙公長孫無忌。趙郡元王李孝恭。萊成公杜如晦。鄭文貞公魏徵。梁公房玄齡。申公高士廉。鄂公尉遲敬德。衛公李靖。宋公蕭瑀。褒忠壯公段志玄。夔公劉弘基。蔣忠公屈突通。鄖節公殷開山。譙襄公柴紹。邳襄公長孫順德。鄖公張亮。陳公侯君集。郯襄公張公謹。廬程知節。永興文懿公虞世南。渝襄公劉政會。莒公唐儉。英公李世勣。胡壯公秦叔寶於凌煙閣(忠義傳)。

　　豐干禪師寒山拾得　豐干垂跡天台山國清寺。庵於藏殿西北隅。乘一虎遊松徑。見一子可年十歲。扣之無家無姓。師引之歸寺養于厨所。號曰拾得。有一貧士。從寒巖來。曰寒山子。三人相得歡甚。是年豐干雲遊。適閭丘胤來守台州。俄患頭風。豐干至其家。自謂善療其疾。閭丘見之。師持淨水灑之即愈。問所從來。曰天台國清。曰彼有賢達否。干曰。寒山文殊拾得普賢宜就見之。閭丘見之。三日到寺訪豐干遺跡。謁二大士。閭丘拜之。二士走曰。豐干饒舌彌陀。不識禮我何為。遁入巖穴。其穴自合。寒拾有詩散題山林間。寺僧集之成卷。版行于世(國清寺記碑刻)。

　　遺教經　貞觀十八年。帝勅曰。如來滅度以末代澆浮付囑國王大臣護持佛法。然僧尼出家戒行須備。若縱情放逸觸途煩惱。關涉人間動違經律。既失如來玄妙之旨。又虧國王受付之義。遺教經是佛涅槃所說。戒勒弟子甚為詳要。末俗緇素並不崇奉。大道將隱微言且絕。永懷聖教用思弘闡。宜令所司差書手十人。多寫經本務盡施行。其京官五品以上及諸州刺史各付一卷。若見僧尼業行與經文不同。宜公私勸勉必使遵行(見唐書舊史并文館辭林)。

　　十九年二月。帝自將伐高麗不克。九月班師。二十年三月車駕至長安。釋智則者止辯才寺。房居蕭然眾呼為狂者。智則曰。道他狂者不知自狂。出家離俗只貪衣食。行住遮障鎖門鎖櫃。種種聚斂役役不安。此而非狂更無狂者。乃撫掌大笑遽然而去(僧傳)。

　　風涇高王　釋法聰說法於浙西之蘇杭嘉興縣。有神曰高王。降其祝曰。為我請聰法師來。受菩薩戒。居人依其言而請之戒訖。又降祝曰。自今以往酒肉五辛一切悉斷。後若祈福可請僧眾在廟設齋行道。歷二年。秀州海鹽縣神曰。鄱陽府君因常祭降祝曰。為我請聰法師講涅槃經。眾乃迎師就講。神又降祝曰。神道業障多有苦惱。自聽法來身鱗甲內已息細蟲噉苦。願為我請師更講大品。師復為講之。神降祝謝(高僧傳)。

　　貞觀二十二年。帝自伐遼而還氣力不逮。乃留神大教。八月問玄奘法師曰。欲植法門之益。何所宜先。奘曰。眾生寢惑非慧莫啟。慧芽抽植法為之資。弘法須人度僧為最。帝曰。賜奘磨衲衣并寶力。奘表謝具前本傳下。九月乙卯詔曰。隋季失御。天下分崩。四海塗炭。八埏鼎沸。朕屬當戡亂親履兵鋒。亟犯風霜宿于馬上。頃加藥餌猶未痊除。比日以來方遂平復。豈非福善之致耶。京城及天下諸州寺各度僧五人。時天下寺三千七百餘所。度僧凡一萬七千餘人(唐舊史)。

　　皇太子治居春宮。適天時陰晦體倦悽感。追念母儀昊天罔極。慈恩無際。遂鳩材擇地創大慈恩寺。為文德皇后追崇冥福。至是十二月成。又建浮圖。詔選京城宿望五十大德。各度侍者六人居新寺。是月丙辰太子備寶車五十乘迎諸大德。并綵亭寶剎數百具。奉安新得梵夾諸經及瑞像舍利等。勅太常九部樂及長安萬年音樂京城諸寺華幡導引入寺。帝御安福門樓執罏致敬。經像過盡始罷。皇情大悅。高宗既即位。親製大慈恩寺碑(唐典)。

　　己酉貞觀二十三年。夏四月。帝有疾。五月崩。六月大子即位。八月葬文皇帝於昭陵。廟號太宗(本紀)。

　　高宗

　　治。字為善。太宗第九子。初封晉王。在位三十四年。壽五十六歲　永徽(六)顯慶(五)龍朔(三)麟德(二)乾封(二)總章(二)咸亨(四)上元(二)儀鳳(三)調露(元)永隆(一)開耀(一)永淳(一)弘道(一)。

　　庚戌永徽元年辛亥二年。

　　四祖道信大師尊者　姓司馬氏。世居河內。徙居蘄州廣濟縣。今淮西也。生而超異。幼慕空宗諸解脫門。宛如宿習。既嗣祖位。脇不致席僅六十年。唐高祖武德七年住蘄之破頭山。今雙峰山也。貞觀中太宗聞其風三詔。尊者不起。又詔之。帝謂使臣曰。今復不從吾命即取首來。使道上意。師引頸待刃。使者還奏之。帝嘉嘆慰諭甚厚。至是尊者居山已二十載矣。一日往黃梅縣。路逢一小兒。可七歲許。問之曰。汝何姓。兒曰姓即有非常姓。祖曰。是何姓。兒曰是佛性。祖曰。汝無姓耶。兒曰姓空故無。祖默識其法器。令侍者至其母所。乞令出家。母以其宿緣故遂捨之。祖為剃度名弘忍。其後乃命曰。昔如來傳正法眼轉至於我。我今付汝并於衣鉢。聽吾偈。曰。華種有生性。因地花生生大緣與信合。當生生不生。至是永徽二年閏九月四日。誡門人曰。一切諸法悉皆解脫。汝等各各護念流化未來。言訖安坐而逝。壽七十二。塔於本山。明年四月八日塔戶自開。儀相如生。代宗大曆中諡曰大毉禪師。塔曰慈雲(正宗記)。尊者甞至建康牛頭山。攝融禪師列派曰旁出。

　　甲寅永徽五年。帝特旨度沙彌窺基為大僧。入大慈恩寺。參譯經正義。基鄂忠武公尉遲敬德猶子也。居長安。初玄奘法師就其父求之出家。基每覽疏記過目成誦。義亦頓解善大小乘。從奘師受瑜伽唯識宗旨。著論凡百部。時號百本論師。性豪侈每出必治三車。經書食饌。時呼之曰三車法師。永淳元年入滅。壽五十一。有詔傷悼。御製畫像贊。勅葬樊川北渠。近奘法師之塋。京兆終南山宣律師持律精嚴感天厨供養。每薄基三車之玩。基訪律師。日過午天饌不至。基辭去天乃來。律師責以後時。天曰。適大乘菩薩在此。翊衛嚴甚故無自而入。律師聞之大驚。於是遐邇增敬。基公啟宗曰慈恩(本傳)。

　　慈恩教　初天竺國無著大士。頻昇知足天宮。咨參慈氏唯識宗旨。及其弟天親菩薩生西度羅閱國。發明大乘。遂相與製論。天竺代有聖賢出弘其教。至正法藏戒賢論師。西天中印度人。年一百有三歲。居王舍城國之那蘭陀寺。會三藏玄奘至。賢遂以瑜伽師地唯識宗旨授。奘東歸。奘以授窺基。基乃網羅舊說廣製疏論。學者宗之。謂之三車法相顯理宗慈恩教。

　　乙卯永徽六年十月。帝命司空李勣齎璽綬。冊宸妃武氏為皇后。廢王皇后。初貞觀二年。太宗召荊州都督武士[穫-禾+(尋-口+几)](欝縛反)女入後宮為才人。時年十四。太史奏有女主之兆出之。於感業寺為尼。永徽五年帝召之入宮為昭儀。今冊為皇后。

　　丙辰顯慶元年。五月。勅天下僧尼有犯國法者。以僧律治之。不得與民同科。十一月天后生子。號曰佛光王。即中宗也。十二月五日為佛光王度僧七人。仍請玄奘法師。為佛光王剃髮為出家(唐書舊史)。

　　千歲寶掌和尚　西竺中印度人也。生而拳左手。七歲祝髮乃展。因名寶掌。東漢獻帝建安二十四年來至此土。魏晉間東逝。西入蜀禮普賢。留大慈日誦般若等經。有詠之者曰。勞勞玉齒寒。似迸寒泉急。有時中夜坐。階前鬼神泣。一日謂眾曰。吾有願住世千歲。故以千歲稱之。次遊五臺。徙居祝融峰之華嚴．黃梅之雙峰．廬山之東林。尋抵建康會達磨入梁。掌就扣其旨而有悟。武帝高其道臘。延之內庭。未幾如吳。有偈曰。梁城遇導師。參禪了心地。飄零二浙遊。更盡佳山水。順流東下。由千頃至天竺。往鄮峰登太白。穿雁宕盤礴於翠峰七十二庵。𮅥赤城憩雲門法華諸暨漁浦赤符大巖。太宗貞觀十五年。返杭之飛來峰棲止之。今中天竺寺也。有行盡支那四百州此中偏稱道人遊之句。後居浦江之寶巖。至是丁巳顯慶二年正旦。手塑一像九日像成。問其徒慧雲曰。肖誰。雲曰與和尚無異。即沐浴趺坐謂雲曰。吾住世已□千七十二年。今謝世。聽吾偈曰。本來無生死。今亦示生死。我得去住心。他生復來此。言訖而逝。後五十四年。刺浮長老自雲門至塔所。禮曰。冀塔戶開少選塔戶果啟其骨連環若黃金。浮即持往秦望山建塔焉。玄宗開元中。慧雲門人宗一者。甞勒石識其行實云(傳燈錄)。

　　戊午顯慶三年六月十二日。帝創西明寺成。十三日帝出繡像長幡送寺次奉。尋召僧道各七人入百福殿。共談名理以相啟沃。復各賜坐論議。全文備載南山宣律師論衡。七月詔迎玄奘法師入居西明寺。四年十月。帝以玉華宮為寺。追崇先帝。詔奘法師居之。五年帝幸東都。勅召僧義褒慧立等赴洛京。見帝于合壁殿。敘論稱旨。留住東都淨土寺(僧傳)。

　　辛酉龍朔元年九月。帝幸高祖舊第天宮寺。設齋僧侶(方志)。

　　釋彥悰撰大唐京寺錄傳十卷。鋪述三寶靈迹焉(弘明集)。

　　明解　長安普光寺僧明解者。姓姚氏。性聰敏。琴詩書畫為時獨絕。每欣俗網不樂道門。殢酒荒情。顯慶三年帝造西明寺成。勅靈潤法師擇人居之。時有僚寀數人。共薦明解。潤法師曰。公等宜求戒定慧學增長福田。何乃酒客畫師以當洪寄。官寀愧退。明解懷憾。俄而帝徵四科。不問道俗。明解應詔。自舉射策升第。喜不自勝。遂乃歸俗頗有餘言。未幾染疾。見數十人執猛炬迎解。明解大怖言未終而卒。是年八月也。後託夢於相州淨土寺僧智整曰。明解宿無福業。不遵內教。今受大罪非常饑乏。儻有故人之情。頗能惠一飡否。智整許諾。及寤遂為設食。至夜纔臥。即見明解來愧謝之。逾二年。又託夢於畫工張生曰。我以不信佛法。今大受苦痛。努力為我寫三二卷經。執手慇懃。賦詩言別。教畫工讀十八遍令記之。寤乃憶其詩曰。握手不能別。撫膺還自傷。痛矣時陰短。悲哉泉路長。松林驚野吹。荒𡑞落寒霜。言離何以贈。留心內典章。其畫工素不識字。乃倩人錄之示明解知友。皆曰。是明解文體不惑。見聞者莫不測然哀感(見法苑珠林并冥報錄)。

　　壬戌龍朔二年。二月改百官名。以門下省為東臺。中書省為西臺。尚書省為中臺。侍中為左相。中書令為右相。僕射為匡正。左右丞為肅機。尚書為大常伯。侍郎為少常伯。其餘二十四司御史臺九寺七監十六衛。並以義訓更其名。職任如故(唐書)。

　　并州大像　并州是太原路。今改冀寧路。帝及后初幸并州童子寺。大像高十七丈。七月遣使送袈裟於像。像放光明。帝悅(法苑珠林)。

　　善導和尚　入京化人修淨士業。念阿彌陀佛。說法光明寺。是年入滅。

　　泗洲僧伽大士　初自碎葉國遊於西涼。是年顯化洛陽。或問師何姓。士曰姓何。曰何國人。士曰何國人。則天萬歲通天元年。詔番僧有樂住者。所在配住。時大士不欲異凡。乃隷名楚州(今淮安路)龍興寺。澹如也或宴坐於深房。或振錫於長路。中宗景龍二年。詔大士自准寺入宮。帝稱弟子。三台問法。百辟歸心。館于薦福寺。在京數月。天時忽大早。帝請大士內殿祈雨。甘澤隨霑。帝為度慧儼慧岸木叉三人為侍者。帝為書大士所居寺額。曰普光王。先送歸淮。睿宗景雲元年三月。大士示寂。壽八十三。勅奉全身歸泗洲普光王寺。塑身建塔。帝問聖士萬回曰。僧伽何如人。回曰觀音大士化身耳。大士初三十年在於本國。五十三年行化此方。顯應度緣凡二十七處。神迹靈異人共瞻仰。殿宇塔廟在處供養(本傳碑誌)。

　　乙丑麟德二年。益州法聚寺有張僧繇所畫地藏菩薩像。至是七月寺僧傳本放光。展轉圖者悉放光明(大藏法苑珠林)。

　　九世同居　麟德二年十月。車駕幸東都(洛陽也)。祀昊天上帝於泰山。十一月至籌張。幸張公藝宅。公蓻九世同居。北齊隋唐皆旌表其門。帝問所以共居之故。公蓻書忍字百餘以進。帝善之乃賜以縑帛(唐書)。壽張隷大原。今冀寧路也。

　　終南山宣律師　丁卯乾封二年十月初三日。律師入滅於長安西明寺。律師諱道宣。生京兆錢氏。父吏部尚書申。母夢月輪貫懷而孕。又夢梵僧語之曰。所孕者梁之祐律師也。及長出家以律自持。感天送饌侍衛。暮年以戒壇未合律躬白負土準律新之。律師行道中夜臨砌蹶且仆。有少年介冑擁衛之。律師問汝為誰。曰弟子博叉天王子張瓊也。以師戒德故來給衛耳。律師問以世尊在世及滅度時事。瓊一一為言之。及別授律師以佛牙餌藥修合之方。今市肆天王補心圓是也。懺筵行人日用之。天神降靈不一傳流問答。律師集之。題曰感天侍應傳。律師撰內典錄三寶感應錄．佛道論衡．釋迦譜．四分羯磨．續高僧傳．廣弘明集．八部八十一卷。並行於世。律師示寂。高宗有詔傷悼。勅天下寺圖形塑像。以為標範奉祀。穆宗製讚曰。代有覺人。為如來使。龍魔歸降。嶽神奉事。聲飛五天。辭驚萬古。金烏西沈。佛日東舉。稽首歸依。肇律宗主。懿宗咸通十一年。諡號曰澄照律師(本傳)。

　　南山教　始自優婆離尊者。於世尊滅後。集四部眾結集毘尼藏。優婆離口誦聖言十番。眾證無差。然後宣布。三國魏邵陵厲公嘉平二年。西竺沙門曇柯羅至洛陽。始出僧祇戒本。東晉安帝義熙三年。天竺沙門佛陀耶舍尊者以十誦律來。自是中夏律儀始備。拓跋魏聰律師等世稟傳之。至是宣律師持守奉謹。諸天送食護衛。弘其儀度律藏。遂赫奕天下。謂之行事防非止惡宗。

　　弘道之師。中印度優婆離尊者。南天竺曇柯羅尊者。中印度佛陀耶舍尊者。聰律師。光統律師。雲暉願律師。樂洪雲律師。隋洪遵律師。文帝師之。智首律師。南山宣律師。文綱律師唐光州人。道岸律師中宗尊之。圖形林光宮。御製讚語見景龍三年。太亮律師曇一律師南陽張氏唐道澄律師。德宗賜號曰大圓律師。慧欽律師洪州徐氏。

　　戊辰總章元年　己巳二年。

　　庚午咸亨元年　辛未二年。

　　水陸儀文　咸亨二年三月。長安法海寺英禪師有異人來謁曰。弟子知有水陸齋。可以利益幽冥。自梁武歿後。因循不行。今大覺寺有吳僧義濟。藏此儀文。願師往求。以來月十五於山北寺如法修設。苟釋狴牢敢不知報。英尋詣義濟果得儀文。即以所期日山北寺如法修設。次日曛暮向者。異人與十數輩來謝曰。弟子秦莊襄王也。指其徒曰。此范睢。此穰侯。此白起。此王剪。此張儀。此陳軫。皆秦臣也。各坐本罪幽囚陰府。大夜冥冥無能救護。昔梁武帝於金山寺設此齋。時前代紂王之臣皆免所苦。弟子爾時亦暫息苦。然以獄情未決不得出離。今蒙吾師設齋。弟子與此徒輩并列國諸侯眾等。皆乘善力將生人間。慮世異國殊故此來謝。言訖遂滅。自是儀文布行天下。作大利益(賾禪師葦江集)。

　　萬回法雲公　太宗貞觀六年五月五日。生虢州閿鄉張氏。至是咸亨四年帝度之為沙門。回幼時致兄書六千里外。朝往暮回。因號萬回。則天垂拱四年。太后延回入宮。賜以錦衣。令宮女給侍。長安二年回所至顯化。玄宗在藩邸。甞私謁回。回撫其背曰。五十年太平天子可自愛。中宗神龍二年。賜回號法雲公。睿宗景雲二年十月。詔回入宮舘於集賢院。給二美人奉事之。十二月忽求閿鄉河水。左右不可得。回曰穴堂前地可得也。回飲水畢湛然而逝。壽八十歲。賜司徒虢國公。勅圖形集賢院(本傳)。

　　甲戌上元元年。帝稱天皇。后稱天后。秋八月勅文武官。三品以上服紫金玉帶。四品服深緋金帶。五品服淺緋金帶。六品服深綠。七品服淺綠並銀帶。八品服深青。九品服淺青並䃋石帶。庶人服黃銅鐵帶。自非庶人不聽服黃(唐者車服志)。

　　五祖弘忍大師尊者　蘄川黃梅縣人也。先為破頭山栽松道者。甞請於四祖曰。法道可得聞乎。祖曰。汝已老。脫有聞其能廣化邪。儻若再來吾尚可遲汝。道者去行水邊。見一女子浣衣揖曰。寄宿得否。女曰。我有父兄可往求之。道者曰。諾。我則敢往求。女首肯之。道者回策歸山而化。其女周氏季子輟孕。父母大惡逐之。女無所歸。日庸紡里中夕止眾舘下。已而生一子。以為不祥。拋濁港中。明日泝流而上。大驚遂舉之。成童隨母乞食。里中逢一智者。嘆曰。此兒缺七種相不逮如來。後遇四祖得度。受其傳法。嗣化於破頭山。至是咸亨二年有一居士盧慧能者。自新州來參祖。問曰。何來。盧曰嶺南。祖曰。欲須何事。曰唯求作佛。祖曰。嶺南人無佛性若為得佛。曰人有南北。佛性豈然。祖呵曰。着槽廠去。盧禮而退。便入碓坊。服勞杵臼間經餘八月。祖知付授時至。令眾各隨意見以述一偈。時會下七百餘僧。上座神秀者學通內外眾所尊仰。咸推稱曰。若非尊秀疇敢當之。神秀聞譽書一偈於廊壁曰。身是菩提樹。心如明鏡臺。時時勤拂拭。莫使惹塵埃。祖見之讚嘆曰。依此修行亦得勝果。盧聞之乃曰。美則美矣。了則未了。至夜盧躬秉燭請張日用別駕。書一偈於秀偈之側曰。菩提本無樹。明鏡亦非臺。本來無一物。何處惹塵埃。祖見偈已潛往碓坊問曰。米白也未。盧曰白也未經篩。祖以杖三擊於碓。盧即以三鼓入室。祖告之曰。諸佛出世以大事因緣故隨機大小而引導之。遂有十地三乘頓漸等旨。為之教門。然以無上微妙祕密圓明真實正法眼藏付于上首大迦葉尊者。展轉傳授二十八世至菩提達磨祖師。乃以東來。東之益傳適至於我。我今以是大法并其所受僧伽黎衣寶鉢皆付於汝。善保護之。無使法絕。聽吾偈曰。有情來下種。因地果還生。無情既無種。無性亦無生。盧受法已。作禮問曰。法則聞命。衣鉢復傳授乎。祖曰。昔達磨來自異域。恐世未信其師承。故以衣鉢為驗。今天下已知信矣。可止於汝矣。且當遠隱俟時行化。所謂受衣之人命如懸絲也。盧曰當往何所。祖曰。逢懷即止遇會且藏。盧禮足已即夕去之。眾疑祖三日不上堂扣之。祖曰。吾道行矣。問曰。衣鉢誰得耶。祖曰。能者得之。眾議盧名能。必彼得而往矣。祖付衣法已復經四載。當上元二年告眾曰。吾今事畢。時可行矣。入室安坐而逝。壽七十四。建塔於黃梅之東山。代宗諡號曰大滿禪師。塔曰法雨(正宗記)。

　　丙子儀鳳元年　己卯調露元年。

　　庚辰永隆元年　辛巳開耀元年。

　　壬午永淳元年。隱士孫思邈卒。孫善莊老陰陽醫藥之術。尤尊釋典。稱孫真人。

　　癸未弘道元年。十二月。帝有疾。丁巳崩。甲子中宗即位。尊天后為皇太后。政事咸取決焉　中宗立而廢之。太后稱制。

　　佛頂尊勝陀羅尼　西域北印度罽賓國沙門佛陀波利尊者。此云覺護。初儀鳳元年來五臺清涼山逢一叟。問之曰。爾何為來。曰欲禮文殊。叟曰。曾持佛頂尊勝呪來否。曰未也。叟曰。此土眾生犯殺盜淫妄四業者多。能回取呪以流此土作大利益。弟子當示師文殊所在。言已忽不見。波利乃返本國取呪至是。弘道元年至長安。有旨命杜行顗及日照三藏翻譯訖。波利又將梵本。訪西明寺僧順貞。貞奏聞共譯之。名尊勝陀羅尼。乃第三出也。與杜令譯者大同小異。比諸眾譯此最弘布。波利繼入五臺。後不知其所終(高僧傳)。

　　法苑珠林　凡一百卷。賜入經藏流行。法師玄暉所撰。暉字道世。至是弘道元年入寂。

　　則天

　　諱[昍/(宋-木+生)](之少反)姓武氏。高宗后。生中宗睿宗太平公主三人。高宗崩中宗立。尊為皇太后。中宗元年二月戊午。后廢中宗為廬陵王幽於別所。己未立豫王旦(睿宗也)為皇帝。政事決於太后。居帝於別殿。夏四月遷廬陵王於房州。又遷均州。九月甲寅赦天下。改元光宅。旗幟皆從金色。八品以下舊青者更服碧色。東都(洛陽也)改為神都。宮名太初。又改尚書省為文昌臺。左右僕射為左右相。六曹為天地四時六官。門下省為鸞臺。中書省為鳳閣。侍中為納言。中書令為內史。御史臺為左肅政臺。增置右肅政臺。其餘省寺監率之名悉以義類改之。太后稱制二十一年。壽八十一歲(唐史)　光宅(一)垂拱(四)永昌(一)天授又改曰載初(二)長壽(二)延載(一)天冊萬歲又改證聖(一)萬歲通天又改萬歲登封(一)神功(一)聖曆(二)久視(一)長安(五)。

　　甲申正月。中宗年曰嗣聖。二月豫王立。年曰文明。九月甲寅改年曰光宅　光宅元年。

　　乙酉垂拱元年。丙戌二年。泉州黃守恭宅園桑樹忽生白蓮華。因捨其宅為寺。今開先寺是也(圖經)。

　　垂拱三年。天竺沙門地婆訶羅此云日照。高宗儀鳳初至長安。譯密嚴等經。至是共譯十八部凡三十四卷。太后親製序(本傳)。

　　己丑永昌元年　庚辰天授元年。

　　國號周　天授元年九月。侍御史傅遊蓻帥關中百姓詣闕上表。請改國號周賜皇帝姓武氏。太后可之。乃御則天樓赦天下。以唐為周。改元。上尊號曰聖神皇帝。以皇帝且為皇嗣賜姓武。立武氏七廟於神都。十一月庚辰朔日南至太后享萬象神宮赦天下。始用周正。以永昌元年十一月為載初元年正月。以十二月為臘月。夏正月為一月。秦宗客改造天地等十二字以獻。丁亥行之。太后自名瞾。改詔曰制。二月辛酉太后策貢士於洛城殿。貢士殿試自此始。至久視元年冬十月。制復以正月為十一月。一月為正月。中宗神龍元年二月。復國號唐。郊廟社稷陵寢百官旗幟服色文字。皆如永淳以前故事。復以神都為東都。北都為并州。新造十二字者。照為瞾。天為西。地為𭯼。日為[○@乙]。月為囝。星為○君為𭂶。臣為惠。載為風。年為𭃍。初為𭂺。正為缶　令宰相撰時政記。月送吏舘。時政記自此而始(唐書)。

　　壬辰長壽元年。四月。詔仁儉禪師入見。師視太后。良久云。會麼。后云不會。師云。老僧持不語戒。言訖而去。翌日進短歌十九首。后覽而嘉之。厚加錫賚。今唯了元歌一首存傳燈玉英集。師即騰騰和尚也。嗣嵩嶽慧安國師。國師嗣五祖(傳燈)。

　　寶積經　南天竺國沙門達磨流支。此云法希。初高宗聞其風。開耀元年因西域使者詔敦請之。至是來長安。太后召見。為改其名菩提流志。此云覺愛。勅於佛授記寺譯經一十九部凡二十八卷。中宗神龍二年。志遂駕還京。勅於西崇福寺譯寶積經。帝親筆受。睿宗景雲元年。帝復於北苑白蓮花亭別開寶積會首。帝亦親躬筆受。王瑨賀知章等潤色。中書陸象先魏知古監護。御筆製序標於經首。玄宗開元元年。志以所譯寶積經并舊譯合成一部百二十卷功畢。志不復譯經。專持誦修習禪觀。開元十五年入滅。壽一百五十六歲。葬之日特給鹵簿羽儀。塔於龍門西原。追贈鴻臚大卿。賜諡曰開元一切遍知三藏。名德之重古未有也。志前後譯經五十三部合一百一十八卷(舊唐史具載之)。

　　甲午延載元年。

　　乙未天冊萬歲元年。正月辛巳。太后加號慈氏。改元證聖。又加號天冊金輪大聖皇帝。改年曰萬歲通天(唐書)。

　　法師義淨　諱義淨。字文明。茫陽(涿州也)張氏子。髫齓出家為僧。弱冠具戒。高宗咸亨二年。三十七歲往西域求佛經。孤征二十五年。歷三十餘國。至是乙未五月還至河洛。得梵本經律論近四百部合五十萬夾。金剛座真容一鋪。舍利三百粒。太后親迎於上東門外。奉安佛授記寺。勅令翻譯。初與實叉難陀翻華嚴經。長安三年譯金光明最勝王等經百一羯磨等。成均(大學名)助教許觀監護。太后製新翻聖教序。中宗神龍元年。於東洛內道場譯孔雀王等經。帝製序。號大唐龍興三藏聖教序。二年隨駕回長安。勅於大薦福寺別置翻經院。譯一切莊嚴王等經。兵部侍郎崔湜給事中盧粲潤文正字。祕書監附馬都尉楊慎交監護。中宗景龍二年。召師入內同翻經。僧九旬坐夏。帝念居房州時祈念藥師。乃命法師於大佛光殿譯藥師經二卷。睿宗景雲元年。師留大薦福寺。譯浴像等經論二十部凡八十八卷。學士李嶠張說等潤色。僕射韋巨源蘇瓌監護。玄宗開元元年七月法師入寂。壽七十九。僧臘五十九。勅給葬事。塔洛京龍門北之高原。法師前後譯經律論五十六部凡二百三十卷。又別撰儀傳等九卷。師雖遍翻三藏。而偏攻律部教授學者(本傳)。

　　是年勅沙門明佺等刊定經目撰錄十五卷。隨大藏流行(本傳)。

　　華嚴經　太后聞于闐國有梵本華嚴大經。遣使往求之。并請善梵學者一人隨經。於是于闐國主以尊者實叉難陀此云覺喜。妙善華嚴宗旨遣應旨太后大悅。是年三月。詔入大遍空寺。同菩提流志復禮法師等翻譯。次移佛授記寺。太后時幸其寺。親究筆削。施供食饌。至聖曆二年十月譯新經成八十卷。太后親製序文。御太極殿宣示百官。長安四年。實叉難陀出楞伽經七卷。比之諸本尤為詳明。難陀總譯經論一十九部凡一百七卷。辭還于闐。詔遣御史霍嗣光送還本國(並見唐書舊史)。至中宗景龍二年。再詔難陀至京。帝親迎勞備法儀。送止薦福寺講演經旨。睿宗景雲元年十月師入滅。闍維舌根不壞。詔送歸于闐建塔(本傳)。

　　丙申萬歲通天元年臘月甲申改元萬歲登封賢首教　釋法藏號賢首。姓康。康居國人。風度奇正利智絕倫。來長安尋應名僧義學之選。屬玄奘法師譯經始預其間。後因筆受證義潤文見識不同而出譯場。初燉煌杜順法師。隋文帝篤敬之。傳華嚴法界觀與弟子智儼。此晉譯華嚴也。藏侍儼盡得其教。至是傳譯。藏首登其數。實叉難陀譯于闐華嚴梵夾。藏同義淨法師復禮法師皆預焉。萬歲通天元年。詔沙彌法藏於太原寺開示新譯華嚴宗旨。白光自口而出。有旨命京域十大德為藏授滿分戒。賜號賢首。詔入大遍空寺參譯。長安元年。詔賢首於東都佛授記寺講新華嚴經。至華藏世界品大地震動。即日召對長生殿問帝網十重六相之義。藏敷宣有緒。夫天帝網義十重玄門海印三昧門六相和合義門普眼境界門。此諸義章皆是華嚴總別義網。太后於此茫然未決。藏乃指鎮殿金獅子為喻。因撰義門徑捷易解。號金獅子章。列十門總別之相。太后遂開悟其旨。藏又為學不了者設巧方便。取鑑十面八方安排。上下各一相去一丈餘。面面相對。中安一佛像。燃一炬以照之。互影交光。學者因曉剎海涉入無盡之義。藏甞著般若心經疏。為時所貴。天下流行。又號康藏國師。清凉大統國師澄觀。以命世亞聖之才追宗賢首。著華嚴疏論凡數百萬言。圭峯宗密嗣之。是為華嚴五祖。大法淵源。沛然洽於天下。目為一念圓融具德宗賢首教(高僧傳)。

　　清凉國師。法名澄觀。姓夏侯氏。越州山陰人也。年十一依今應天山寶林寺霈禪師出家。誦法華經。十四歲遇恩得度。隷名寶林。肅宗乾元中。依潤州棲霞寺醴律師學相部律。依曇一隷南山律。詣金陵玄璧法師傳關河三論。三論之盛於江表師之力也。代宗大曆中。於瓦棺寺傳起信涅槃。又於淮南法藏受海東起信疏義。溫習華嚴覆尋三論。僅二十年。就蘇州從湛然法師習天台止觀法華雜摩等經疏解。又謁牛頭山忠禪師。徑山欽禪師。洛陽亡名禪師。咨決南宗禪法。復見慧雲禪師了北宗玄理。以至翻習經傳子史小學蒼雅．天竺悉曇．諸部異執四韋五明祕呪儀軌篇頌書蹤。一皆博綜。大曆十一年。禮文殊於五臺。往峨眉拜普賢。却還五臺居大華嚴寺。專行方等懺法。慨華嚴舊疏文繁義約。惙然長想。況文殊主智。普賢主理。二聖合為毘盧遮那。萬行兼通。即大華嚴之義。遂撰疏成二十卷。德宗貞元七年。河東節度使李自良。請師於崇福寺講新疏。德宗聞其風。降中使李輔光宣詔入都。與罽賓三藏般若譯烏茶國所進華嚴後分四十卷。次年五月。遣中使霍仙鳴傳宣催入。德宗敦重延居譯場刊正。又詔令造疏。編成十卷進呈。順宗在春宮。甞接師言。請述了義一卷心要一卷并食肉得罪因緣。師疏義綱要富有著作。弟子傳法者一百許人。又見憲宗元和十二年并文宗開成三年(贊寧僧統宋高僧傳)。

　　終南山圭峯禪師宗密。果州西充人。姓何氏。世業儒。憲宗元和二年。將赴貢舉。偶造遂州圓禪師法席味其道法。遂求披剃。當年取具。一日隨眾僧齋于府吏任灌家居末座。以次授經得圓覺十二章。未終軸而感悟。歸告于圓。圓曰。汝當大弘圓頓之教。此諸佛授汝耳。行矣無自滯於一隅。遂奉命辭去。謁荊南忠禪師洛陽照禪師。皆蒙記莂。抵襄漢因病僧付華嚴疏。即上都澄觀大師之所撰也。覽之欣然曰。吾禪遇南宗。教逢圓覺。一言之下心地開通。一軸之中義天朗耀。今復得茲絕筆。尋詣上都禮見清凉國師。未幾復入終南圭峯蘭若。文宗太和中。徵入內賜紫衣。帝累問法要。朝士歸慕。唯相國裴休深入堂奧。受教為外護。師以禪教學者互相非毀。遂著禪源諸詮。寫錄諸家所述詮表禪門根源道理文字句偈。集為一藏。以貽後代。武宗會昌元等正月六日。於興福院誡門人。令舁屍施鳥獸。焚其骨而散之。言訖坐滅。道俗奉全身於圭峯。茶毘得舍利。藏之石室。宣宗追諡定慧禪師。塔曰青蓮。壽六十三。嗣遂州圓。六組下五世荷澤派也。

　　詔嵩嶽慧安禪師并神秀禪師至都。肩輿入殿。太后親加跪禮。奉於宮禁。朝夕問道。尊安為國師。時王公已下聞風來謁。望塵拜伏(傳燈錄)。

　　北宗秀禪師　諱神秀。五祖旁出之嗣。生開封李氏。少業儒。博綜多聞忽思出家。至蘄州雙峯寺遇五祖。乃嘆服而事之。樵汲供役以求其道。祖乃度之。五祖入滅。師住江陵當陽山。太后聞之召至都下。同慧安國師於內道場供養。特加欽禮。命於當陽山置度門寺以旌其德。中宗既立。尤加禮重。大臣張說甞聞法要執弟子禮。師示眾曰。一切佛法自心本有。將心外求捨父逃走。中宗神龍二年二月入滅於東都天宮寺。諡大通禪師。勅葬龍門。葬日給羽儀鹵簿。帝送至便橋。勅中書令張說為製碑文。師生於隋末百有餘歲。僧臘八十。時岐王範及徵君盧鴻一皆勒碑製誄。舊唐書有傳。賜僧諡號自師而始。門人普寂義福等皆嗣襲師位(僧傳)。

　　嵩嶽安國師　諱慧安。荊州枝江衛氏子。幼年出家披剃。隋文帝開皇十七年遁居山谷。煬帝大業中開濟渠丁夫之餓殍也。師為乞食以活之。煬帝聞而徵師。不赴潛入太和山。登衡嶽行頭陀行。太宗貞觀間至蘄州黃梅謁五祖。遂得心要。高宗麟德元年。遊終南山石壁因止焉。高宗詔之不起復至嵩少。乃云是吾終焉之地也。禪者輻輳。太后遣使召師入見。偕北秀禪師同膺欽禮。太后尊師為國師。至中宗神龍二年賜紫袈裟。為度弟子二七人。延入禁中供養。是時中宗遣內侍薛簡詔六祖。祖不赴詔逾三年。中宗又賜師磨衲僧衣。辭歸嵩嶽。景龍三年三月三日。囑門人曰。吾死矣將屍向林中。待野火焚之。至八日偃身而寂。春秋一百二十八。門人遵旨。果野火自然闍維。得舍利八十粒。內五粒大而紫色。進留宮禁。睿宗先天元年門人建塔焉。世稱老安國師。嗣法弟子仁儉破竈墮嵩嶽圭(傳燈錄)。

　　丁酉神功元年　戊戌聖曆元年。

　　皇嗣(睿宗也)固請遜位于廬陵王。九月立廬陵王哲為皇太子。復名顯大赦天下　己亥聖曆二年。

　　庚子久視元年冬十月。制復以正月為十一月。一月為正月。

　　辛丑長安元年　壬寅二年　癸卯三年　甲辰長安四年。

　　中宗

　　諱顯。高宗第七子。立為皇太子。初高宗崩太子即位。正月尊天后為太后。立妃韋氏為皇后。擢后父韋玄貞豫州刺史。帝以玄貞為侍中。裴炎固爭不從。炎白太后密謀。二月戊午廢帝為廬陵王遷房州。又遷均州。流玄貞欽州。則天聖曆元年。復立為皇太子。至是乙巳年正月乙巳天后傳位太子。丙午帝即位。丁未太后徙居主陽宮。帝帥百官上尊號曰則天大聖皇帝。十一月壬寅崩。神龍元年二月復唐國號。郊廟社稷旗幟百官皆如永淳以前故事。以神都(洛陽也)為東都。北都為并州。帝在位六年。壽五十五歲　神龍(二)景龍(四)。

　　乙巳神龍元年四月。帝降御札召曹溪六祖入京。其辭曰。朕延宗秀二師宮中供養。每究一乘二師並推讓云。南方能禪師密受忍大師衣法。可就彼問。今遣內侍薛簡馳詔迎請。願師慈念速赴上京。祖表謝辭以疾。簡曰京城禪德皆云欲得會道當習禪定。若不因禪定而得解脫者未之有也。未審師所說法如何。祖曰。道由心悟豈在坐耶。簡曰。弟子回朝主上必問。願師指示心要令得明道。祖曰。道無明暗。簡曰明喻智慧。暗況煩惱。倘不以智慧照破煩惱生死憑何出離。祖曰。若以智慧照煩惱者。此是二乘小機。簡曰何謂大乘見解。祖曰。明與無明其性無二。無二之性即是實性。實性在凡不減。在聖不增。住煩惱而不亂。居禪定而不寂。性相如如名之為道。簡曰師說不生不滅何異外道。祖曰。外道將滅止生。以生顯滅。滅猶不滅。生說無生。我說本自不生。今亦無滅。所以不同外道。汝欲知心要。但一切善惡都莫思量。自然得入清淨心體。湛然常住妙用恒沙。簡禮辭歸闕表上祖語。帝咨美久之。尋遣使賜祖磨衲袈裟鉼鉢絹五百匹。諭天子嚮慕之意(傳燈)。

　　楞嚴經　天竺沙門般剌蜜諦此云極量。是年至廣州居制止道場。五月於灌頂部中誦出一品。名楞嚴經。彌伽爍法此云雲峯。譯成一部十卷。宰相房融筆受。融時貶流高州。因得以寓於譯所。沙門懷廸證譯。傳經事畢。朝廷責以私譯。蜜諦遂泛舶携梵夾歸天竺(譯記)。丙午神龍二年僧範等加五品階(唐舊史)。

　　試經度僧　八月詔天下試童行經義。挑通無滯者度之為僧。試經度僧從此而始(唐舊史)。

　　沙門智嚴。于闐國王之子。幼年來唐。早居榮祿。授大將軍封郡公。是年五月請捨宅為寺。勅允其請。又固請出家。十二月二十四日墨制云。人之情也莫不貪祿惜位。卿之願也乃欲棄俗出家。忽省來奏。差賞兼懷。特遂所祈。式成高志。仍請住終南山至相寺。多預翻譯(釋教錄)。

　　丁未景龍元年二年三月朔方道大總管張仁愿。築三受降城於河上。屬豐州。

　　嶽神乞戒　嵩嶽元珪禪師。生伊闕李氏。幼歲出家。高宗永淳年間受具戒隷閑居寺習毘尼。謁安國師頓悟玄旨。遂廬于嵩嶽之龐塢。是年一日有異人。峨冠袴褶(音習)而至。從者極多偉甚稱謁大師。師覩其非常乃諭之曰。善來仁者胡為而至。彼曰師寧識我耶。師曰。吾觀佛與眾生等。吾一目之豈分別邪。彼曰我此嶽神也。能生死於人。師安得一目我哉。師曰。吾本不生。汝焉能死。吾視身與空等。視吾與汝等。汝能壞空與汝乎。苟能壞空及汝。吾則不生不滅也。汝尚不能如是。又焉能生死吾邪。神稽首曰。我亦聰明正直於餘神。詎知師有廣大之智辯乎。願授以正戒令我度世師曰。汝既乞戒即既戒也。所以者何。戒外無戒。又何戒哉。神曰此理也。我聞茫昧止求師戒。我身為門弟子。師即為張座秉爐正几曰。付汝五戒。若能奉持即應曰能。不能即曰否。神曰謹受教。師曰汝能不淫乎。曰我亦娶也。師曰。非謂此也謂無羅欲也。曰能。師曰汝能不盜乎。曰何乏我也焉有盜取哉。師曰非謂此也謂饗而福淫不供而禍善也。曰能。師曰。汝能不殺乎。曰實司其柄焉曰不殺。師曰非謂此也謂有濫誤疑混也。曰能。師曰。汝能不妄乎。曰我正直焉有妄乎。師曰非謂此也謂先後不合天心也。曰能。師曰。汝不遭酒敗乎。曰能。師曰如上是為佛戒也。師又曰。以有心奉持而無心拘執。以有心為物而無心想身。能如是則先天地生不為精。後天地死不為老。終日變化而不為動。畢盡寂默而不為休。信此則雖娶非妻也。雖饗非取也。雖柄非權也。雖作非故也。雖醉非惛也。若能無心於萬物則無戒。無戒則無心。無佛無眾生。無汝及無我。孰為戒哉。神曰我神通亞佛。師曰。汝神通十句五能五不能。佛十句七能三不能。神悚然避席跪啟曰。可得聞乎。師曰。汝能戾上帝東天行而西七曜乎。曰不能。師曰。汝能奪地祇融五嶽而結四海乎。曰不能。師曰。是謂五不能也。佛能空一切相成萬法智。而不能即滅定業。佛能知群有性窮億劫事。而不能化導無緣。佛能度無量有情而不能盡眾生界。是為三不能也。定業亦不牢久。無緣亦是一期。眾生界本無增減。廓無一人能主其法。有法無主是謂無法。無法無主是謂無心。如我解佛亦無神通也。但能以無心通達一切法爾。神曰我誠淺昧。未聞空義。師所授戒我當奉行。今願報慈德効我所能。師曰。吾觀身無物。觀法無常。塊然更有何欲邪。神曰師必命我為世間事展我小神功。使已發心初發心未發心不信心必信心五等人自我神蹤知有佛有神有能有不能有自然有非自然者。師曰。無為是無為是。神曰佛亦使神護法。師寧墮叛佛邪。願隨意垂誨。師不得已而言曰。東巖寺之障莽然無樹。北岫有之而背非屏擁。汝能移北樹於東嶺乎。神曰已聞命矣。然昏夜必有喧動。願師無駭。即作禮辭去。師門送而且觀之。見儀衛逶迤如王者之狀。嵐靄煙霞紛綸間錯。幢幡環珮凌空隱沒焉。其夕果有暴風吼雷奔雲掣雷棟宇搖蕩宿鳥聲喧。師謂眾曰。無怖無怖。神與我契矣。詰旦和霽。則北巖松栝盡移東嶺。森然行植。師謂其徒曰。吾沒後言莫及之。若為口實人將妖我。至玄宗開元四年。師囑門人曰。吾始居寺東嶺。我今入滅。可寘吾骸于彼。言訖而化。師嗣慧安國師。國師嗣五祖大滿禪師(傳燈錄)。

　　己酉景龍三年。年召道岸律師入宮。為妃主受歸戒。圖戒形林光宮御製贊曰。戒珠皎潔。慧流清淨。身局靈篇。心融入定。學妙真宗。觀通實性。維持法務。綱紀德政。律藏冀其傳芳。像教因而光盛。玄宗開元五年師入滅。

　　睿宗

　　諱旦。高宗第八子。初封豫王。又封相王。景龍四年六月。中宗遇弑。韋后祕不發喪。立溫王重茂為皇太子。發喪即位。年曰唐隆。相王子隆基平內難。奉相王輔少帝。少帝尋遜位于相王。相王乃即帝位。在位三年。立隆基為皇太子。玄宗開元二年七月重茂薨。諡曰殤皇帝。壽二十歲。開元四年六月睿宗崩。壽五十五歲　景雲(二)先天(一)。

　　庚戌六月。改元景雲元年。八月以左武衛大將軍薛訥兼幽州都督節度使。節度使之名始自訥也。百官賜爵。普度僧道萬數(舊唐史)。

　　壬子先天元年七月。帝傳位于太子。

　　玄宗

　　諱隆基。睿宗第三子。初封楚王。改封臨淄王。景雲初立為皇太子。先天元年八月即位。在位四十三年。壽七十八。尊睿宗為太上皇　開元(二十九)天寶(十四)。

　　癸丑開元元年　秋七月帝與岐王範薛王業郭元振及王毛仲高力士等。誅宰相謀廢立惡逆者。曰蕭至忠竇懷貞岑羲崔湜常元楷李慈等。賞功臣官爵。宦官之盛自始於此。十二月赦天下改尚書。左右僕射為左右丞相。中書省為紫微省。門下省為黃門省。侍中為監。雍州為京兆府。洛州為河南府。長史為尹。司馬為少尹。

　　六祖慧能大士尊者　俗姓盧氏。名能。其先本籍范陽(今豕州也冀域)。父行[啗-口+王]高祖武德年謫官新州生能。遂為新興人也。甫三歲而父喪母守節育之。及長家益貧。祖乃採薪鬻而供母。一日過市廛。聞客讀經應無所住而生其心。問客曰。此法得於何人。客曰。此名金剛經。得於黃梅忍大師。祖遽告其母。即趨。五祖抵韶州。尼無盡藏者讀涅槃經。尼問經字。祖曰。字則不識。義則請問。尼曰字尚不識。曷能會義。祖曰。諸佛妙理非關文字。尼驚異之。謂人曰。能是有道之人宜供養之。近處寶林古寺舊基。眾請營茸而延居之。四眾雲集俄成寶坊。祖念大法。直造黃梅之東山。即高宗咸亨二年也。既得法已。機語列于五祖章下。丙子儀鳳元年正月八日。回屆南海法性寺。二僧論風動幡動。祖曰。不是風動不是幡動仁者心動。印宗法師聞之竦異。遂邀祖扣其所自。乃知其為盧居士也。正月十五日會諸名德為祖剃落。二月八日法性寺就智光律師受具戒。既得戒遂開東山法門。明年二月八日歸寶林寺。韶州刺史韋據請於大梵寺轉妙法輪。并受無相心地戒。門人紀錄目為壇經。後返曹溪雨大法雨。中宗神龍元年四月。帝遣內侍薛簡詔師不起。簡以所資法要回奏。帝嘆美詔賜磨衲袈裟鉢絹。十二月十九日勅改韶州古寶林為中興寺。丁未十一月十八日又勅韶州刺史重加崇飾。賜額為法泉寺。祖新州舊居為國恩寺。睿宗先天元年一日。忽謂眾曰。吾忝於忍大師處受其法要并及衣鉢。今為汝等信根純熟。但說法要無有疑者。衣鉢不須傳也。聽吾偈曰。心地含諸種。普雨悉皆生。頓悟華情已。菩提果自成次年七月一日吾返新州國恩寺。至是度人說法已。四十年八月三日。沐浴跏趺而化。壽七十六。十一月十三日歸塔於曹溪。今南華寺是也。前刺史韋據碑之(正宗記)。肅宗上元元年。帝慕祖之道。遣使詔取其所傳西竺衣鉢。就內瞻禮。代宗嗣位。承泰元年五月五日。帝夢祖請衣鉢還。帝即遣使馳送曹溪。憲宗元和十年。南海經略。馬總以曹溪六祖未有諡請于朝。帝賜諡曰大鑑禪師。塔曰靈照。總又請柳子厚為師撰行業碑(傳燈錄。又子厚文集)。

　　帝問佛恩　開元二年。帝宣問左街僧錄神光法師曰。佛於眾生有何恩德。致捨君親妻子而師事之。說若有理朕當建立。說若無理朕當削除。神光曰。佛於眾生。恩過天地明踰日月。德重父母義越君臣。帝曰。天地日月具造化之功。父母君臣具生成之德。何以言佛並過此乎。光曰。天能蓋不能載。地能載不能蓋。日則照晝不照夜。月則照夜不照晝。父祇能生不能養。母則能養不能生。君有道則臣忠。君無道則臣佞。以此而推德則不全。佛於眾生恩則不爾。言蓋則四生普覆。論載則六道俱承。論明則照耀十方。論朗則光輝三有。論慈則提拔苦海。論悲則度脫幽冥。論聖則眾聖中王。論神則六通自在。所以存亡普救。貴賤皆携。唯願陛下留心敬仰。帝悅曰。佛恩如此。非師莫宣。朕願回心生生敬仰(唐舊史)　甲子十二年　開元十三年。

　　破竈墮　破竈墮禪師。不稱名氏。得法於慧安國師。隱居嵩嶽。山塢有廟。靈甚。殿中唯安一竈。遠近祭祀不輟。師一日引侍僧入廟。以杖敲竈三下曰。咄此竈只是泥瓦合成。聖從何來。靈從何起。恁麼烹宰物命。又打三下。竈乃傾墮。須臾一人青衣峨冠設拜師前。師曰。是甚麼人。曰我本此廟竈神。久受業報。今日蒙師說無生法。得脫此處。生在天中。特來致謝。師曰。是汝本有之性非吾彊言。神再拜而沒。由是時人呼師曰破竈墮和尚(傳燈錄)。

　　律至日本　開元十四年。日本國沙門榮叡等至揚州。奉僧伽黎衣十領。其上綴以山川異物之狀。蓋其國主附之。以施中國沙門。時鑒真律師受其衣。嘆外國人有佛種性。欲往化之。會叡等勸請。律師遂附舶而東至日本。彼王枉駕迎勞。舘於毘盧殿。未幾請真授歸戒。夫人群臣皆以次稟受。日本自是始有律宗焉(本傳)。

　　一行禪師　高僧傳曰。釋一行。俗姓張。鉅鹿人也(今順德路冀州之域)。本名遂。則太宗朝郯國公公謹之支孫也。丱歲不群博於記誦。讀書不再覽。遇禪師普寂於嵩山。乃悟世幻。遂禮之為師出家剃染。隷中嶽嵩陽寺。專勤精進。久之往荊州當陽山。依慧悟律師習毘尼。抑詳究於陰陽讖緯之書。尋訪算術。未至天台國清寺。得盡寺僧之所蘊。自此聲名籍甚。睿宗景雲二年三月。詔之赴闕。辭疾不行。玄宗開元三年八月。帝遣禮部郎中張洽齎詔詣當陽山。起之至京。帝謂曰。師有何能。對曰。略能記覽。帝命中官取官籍示之。師周覽方畢。覆其本記唱數幅。帝不覺降榻稽首曰。師實聖人也。嘆嗟久之。留光泰殿。詔對無恒。占於災福若指於掌。開元九年四月。朝廷以麟德曆不驗。詔師改撰新曆。師推大衍數立術以應之。曰開元大衍曆五十二卷。編入唐書曆律志。邢和璞者道術人也。謂尹愔曰。一行和尚真聖人也。漢洛下閎造太初曆云。八百歲後當差一日。則有聖人定之。今年觀畢矣。屬大衍曆出正其差謬。則洛下閎之言可信。非聖人孰能預於斯矣。師學陀羅尼祕印於金剛智三藏。開元十一年十月。師製水運渾天黃道儀成。古未之有也。帝悅親為製銘。詔安武成殿以示百官。

　　渾天黃道儀　其儀準圓天之像。具列宿赤道度數。注水激輪令其自轉。一晝夜而天運週。外絡二輪綴以日月令得運行。每天西行一週。日東行一度。月行十三度。以木匱為地平。以儀半在地下。晦明朔望有準。立木人二於地平。其一前置鼓。候至一刻則自擊之。其一前置鐘。候至一辰則自撞之(見唐舊史)。帝於大明宮從容問師社稷運祚。師曰。鑾輿有萬里之行。社稷畢終得吉。安祿山反。帝幸蜀至萬里橋成都而還。僖宗崩。皇弟吉王長而賢。群臣屬望。中尉楊復恭請立其弟壽王傑。梁移其祚。師言驗也。開元十五年十一月八日。師更衣端坐而逝。春秋四十五。帝哭之哀甚輟朝三日。停龕三七日。顏容怡然。勅葬銅人原。出內庫錢五十萬建塔。諡大慧禪師。帝親製文立碑。書之於石。勅東宮已下京官九品以上並送至銅人原。設齋藍田。開元十六年三月。駕幸溫湯。道由師之塔所。駐蹕令品官告以出豫之意。賜帛五十匹令蒔塔前松柏。師嗣嵩山普寂禪師。寂嗣北宗神秀。秀五祖旁出之嗣也。宋贊寧僧統撰師傳曰。師隨駕幸新豐。駕前辭帝東來嵩山。謁禮本師寂禪師。入滅於罔極寺(唐舊史并僧傳)。

　　春遊　開元十八年二月。始令百官於春月旬休選勝行樂。自宰相至員外郎凡十二筵。各賜錢五十緡。帝御花萼樓。邀其歸請留飲。迭使起舞盡歡而去。是時天下奏死罪止二十四人(唐書)。

　　經卷　沙門智昇撰開元釋教錄二十卷。詮次佛經律論凡五千四十八卷。昇又撰續內典錄一卷續譯經圖記一卷續佛道論衡一卷。帝御花蕚樓。召釋道二教論義。法師道氤與道士尹謙對辯。謙義負。有旨編所論入藏。題曰開元佛道論衡(唐舊史)。法師道氤。俗姓長孫。長安高陵人也。父容殿中侍御史。母馬氏。開元十八年於華蕚樓對御定二教優劣。氤雄論奮發河傾海注。道士尹謙對答失次。理窟辭殫論宗乖舛。帝再三嘆羨賜絹五百匹充法施。另集對御論衡一本。盛傳于代。開元二十八年有疾上遺表入寂。帝覽表惻怛。遣中使內給事賈文瓌。將絹五十匹就院弔贈。俗壽七十三。僧臘五十三。以其年八月十三日葬終南山陰逍遙園側(唐舊史并本傳)。

　　註經　開元十九年。御注金剛經頒行天下(大藏流行眾經目錄)。

　　太公廟　三月始令兩京諸州各置太公廟(呂望也)。以張良配饗。選古名將以備十哲。每歲二月八月上戊日致祭如孔子禮。肅宗上元元年追諡望為武成王(唐書)。

　　祕密教　西天此土傳流凡七世。初金剛薩埵於毘盧遮那前親受瑜珈五部蘇悉軌範。薩埵傳龍猛大士。龍猛傳龍智闍黎。住世皆數百年。龍智傳金剛智跋日羅菩提也。金剛智始來東土。傳之不空三藏。不空玄宗開元間復往天竺入師子國。從普賢阿闍黎受十八會金剛灌頂及大悲胎藏建壇之法。天寶五載還至京師。以所得法授慧朗法師。由朗而下南方厥嗣寖微降及末代。特所謂瑜珈佛事者存焉。

　　金剛智　籍洛陽廣福寺。梵名跋日羅菩提。此云金剛智。天竺南印度摩賴耶國人也。父婆羅門善五明為建支王師。智生數歲。日誦萬言。年十五開悟佛理。遂出家隨師中印度那蘭陀寺學阿毘達磨等。洎登壇法律聽十八部律。又詣西印度學小乘諸論。十餘年全通經律論三藏。聞支那(此東土時事也)佛法崇盛。乃泛舶而來。開元七年達於廣府。次年至京。勅迎舍大慈恩寺廣弘祕密。建曼荼羅法。尋徙薦福寺。大智(道也)氤大慧(一行也)二禪師。不空三藏皆師事之。智所譯經一行多預焉。一行甞稟其壇法儀制。開元二十年八月十五日於洛陽廣福寺命門人曰。白月圓時吾當去矣。遂禮毘盧遮那佛旋遶七匝。退歸本院焚香發願。頂戴梵夾并新譯教法付囑訖。寂然而化。壽七十一。臘五十一。十一月七日葬龍門南伊川之右。弟子不空奏。奉勅諡灌頂國師。勅中書侍郎杜鴻漸撰紀德碑(唐舊史并贊寧僧統僧傳)。

　　不空三藏　籍京兆大興善寺。梵名阿目佉跋折羅。華言不空金剛。北天竺婆羅門族。幼孤隨叔父觀光東國。年十五師事金剛智。蒙授教法。洎登具戒儀範。善解一切有部。金剛智入寂已。開元二十五年十二月。携弟子三七人。附崑崙舶返五天印度。歷彼諸國。廣求密藏及諸經論五百餘部。天寶五載還京。奉勅權止鴻臚。六載詔入內立壇為帝灌頂。賜號智藏國師。移居淨影寺。夏祈雨有應。帝自持寶箱賜紫袈裟。洛陽北邙山有巨蟒。毒氣遠噴。聞者立死。帝召師呪而斃之。天寶十二載。西番大石康居三國兵圍凉州。帝請空祈陰兵救之。空結壇誦仁王密語。帝親秉爐。有神介冑而至。帝視之問曰。此何神也。空曰北方毘沙門天王長子也。空誦密語遣之。四月二十日西凉奏報。二月十一日城東北三十許里。雲霧間神兵長偉。城北門樓有光明天王。怒視番帥。鼓角凌雲而至。西番畏懼卷甲遁去。帝覽奏。因勅諸道城樓置天王像此其始也。肅宗乾元中詔空入內建道場護魔法。為帝受轉輪王位七寶灌頂。上元末空表請入山。李輔國宣勅令於終南山智炬寺修功德。代宗立思渥彌厚。永泰元年詔譯密嚴仁王二經。帝為製序。十一月一日制授特進試鴻臚卿。大曆三年詔空大興善寺建壇。為近侍大臣及諸鎮將帥悉授灌頂。帝親署加號太廣智三藏。大曆六年空進所譯經凡一百二十卷七十七部。九年示寂。上表辭帝。勅使勞問賜醫藥。加開府儀同三司封蕭國公食邑三千戶。固讓不已。且曰。白月圓滿吾當逝矣。奈何臨終更竊名位。乃以五股金剛鈴杵先師之所傳者以銀盤置菩提子水精數珠留別。附中使李憲誠進。六月十五日香水澡浴。東首倚臥北面瞻望闕庭。以大印身定中而寂。享年七十。僧臘五十。弟子慧朗次紹灌頂之位。餘知法者數人。帝輟朝三日。賜絹布雜物錢四十萬。造塔錢二百餘萬。勅功德使李元琮知護喪事。七月六日茶毘。詔朝品劉仙鶴就寺置祭贈司空。諡太辯正廣智三藏。收舍利數百粒。以八十粒進內。其頂骨不壞。中有舍利一顆半隱半現。勅於本寺別院起塔。御史大夫嚴郢為碑。徐浩書樹於本院(唐書舊史續高僧傳)。

　　宋(贊寧僧統)系傳曰。傳教相輪者。東夏以金剛智為始祖。不空金剛為二祖。慧朗為三祖。自後岐分派別。咸曰。傳瑜珈大教多則多矣。而少驗者何。亦猶羽嘉生應龍應龍生鳳凰鳳凰已降生庶鳥。矣欲無變革其可得乎。

　　癸酉開元二十一年分天下為京畿都畿關內河南河東河北隴右山南東道山南西道劒南淮南江南東道江南西道黔(音琴)中嶺南凡十五道。各置采訪使。方士張果老自言。已數百歲。帝召之至闕。懇辭歸山。制賜銀青光祿大夫號通玄先生入常山不知所終。

　　華嚴合論　開元二十二年。太原李長者。名通玄。日食一柏葉棗小餅。因呼棗柏大士。初開元七年。太原孟縣高仙奴舘之齋中造論。逾三年遷馬氏古佛堂側。閱十年負經書而去之。山行二十里偶一虎。長者撫之曰。吾著華嚴論。能為擇棲止處否。即以經囊負其背。行至神福山原下土龕前駐止。長者乃於龕著論。每夕口出白光以代燈燭。日有二女子汲水炷香。每食時具饌。齋畢撤而去。如是五載。長者著論畢。遂滅跡不見也。論成四十卷。開元二十八年三月長者卒。壽九十五歲。又著決疑論．會釋．十門玄義．緣生解．迷十明等論．十玄六相．百門義海．偈讚語等。並傳於世。

　　藥王　姓韋氏。名古。字老師。疎勒國人。開元二十五年至京。紗巾毳袍杖藜而行。腰懸數百葫蘆。普施藥餌。以一黑犬自隨。凡有患者。古視之即愈。帝敬禮為藥王菩薩。皇后圖其形而供養之(出本草序及神仙傳)。

　　開元二十六年。詔天下州郡各建一大寺。以紀年為號。額曰開元寺。六月立皇太子璵改名亨(唐書)。

　　文宣王　二十七年八月。追諡孔子為文宣王。先是祀先聖先師。周公南向。孔子。東向。制自今孔子南向被王者服。追贈弟子皆為公侯伯(唐書)。

　　青原　吉州青原山靜居寺行思禪師。本州安城劉氏子。幼歲出家得法於六祖。歸住青原。至是開元二十八年十二月十三日陞堂告眾跏趺而逝。僖宗諡弘濟禪師。塔曰歸真。嗣六祖尊者。

　　普寂禪師　京都唐興寺普寂禪師。舊唐史云。寂生河東馬氏。少時遍參高僧學經律。師事神秀凡六年。秀奇之盡以道授之。秀入京因薦之於則天得度為僧。秀歿天下好釋氏者咸師事之。中宗聞其高行。特下制令代神秀統其法眾。玄宗開元十三年有旨移居都城。時王公士庶爭來禮謁。寂嚴重少言。難見其和悅之容。遠近尤以此重之。至是開元二十八年入寂。有勅賜號大照禪師。葬日河東尹裴寬及其妻子並衰麻列於門徒之次。士庶傾城哭送。市易幾廢。師嗣秀。秀嗣五祖。嗣子惟政一行。

　　南嶽　禪師。諱懷讓。金州杜氏子。年十五辭親往荊州玉泉寺。依弘景律師出家。受具戒習毘尼。詣曹溪參六祖。逾八年乃領法要。祖謂師曰。西天二十七祖般若多羅讖汝足下出一馬駒踏殺天下人。師侍祖一十五年。睿宗先天元年往衡嶽居般若寺。至是開元中接馬祖道一。付偈曰。心地含諸種。遇澤悉皆萌。三昧華無相。何壞復何成。天寶三載八月十一日圓寂於衡嶽。壽六十八。勅諡大慧禪師。塔曰最勝輪之塔。師嗣六祖　天寶三年改年曰載。至肅宗乾元元年復稱年。

　　祠部牒　天寶五載五月制天下度僧尼。並令祠部給牒。今謂之祠部者始起於此。

　　戊子天寶七載。大將軍高力士於西京建寶壽寺成鑄洪鐘。辦齋以慶之。舉朝畢集。約以擊鐘一杵。施錢百緡。有樂施者至二十杵(唐舊史)。

　　庚寅天寶九載五月。賜安祿山爵東平郡王。唐將帥封王自祿山始。安祿山者本營州柳城胡。初名阿犖山。突厥所謂鬪戰神者是也。本姓康。母阿史德。為覡居突厥中。禱子於乾犖山。及祿山生有光照穹廬。野獸皆鳴。望氣者言其祥。父死。母携之再適突厥安延偃。會其部落破散。與延偃兄子思順俱逃來唐。故冐姓安氏名祿山也。又有史𡨧(蘇骨反)于者。以祿山同里閈驍勇聞。累遇將軍賜名思明。自後俱反。

　　壬辰天寶十一載三月改吏部為文部邢部為憲部(唐書)。

　　乙未天寶十四載十一月安祿山反。肅宗乾元二年安滅。代宗廣德元年史滅。

　　肅宗

　　諱亨。玄宗第三子。開元二十六年立為皇太子。丙申年六月安祿山攻陷潼關。玄宗幸蜀。太子即位於靈武。改元至德乃七月也。尊玄宗曰太上皇。改扶風為鳳翔府。在位七年。壽五十二歲　至德(二)乾元(二)上元(二)寶應(一)。

　　丙申七月改至德元年。安祿山自稱大燕皇帝。建元聖武。兵入長安。次年安祿山為其閹竪李猪兒執刃斫其腹死。其子安慶緒立。丁酉至德二載九月克復西京。十月克復東京。丁卯帝入西京。十二月上皇還至咸陽居興慶宮。肅宗立子廣平王俶為楚王。加封功臣。加郭子儀司徒。李光弼司空。以蜀郡為南京。鳳翔為西京。西京為中京(唐書)。

　　戊戌乾元元年。大赦改元。復以載為年。帝於禁中立內道場。講誦贊唄。尋勅五嶽各建寺。選高行沙門主之。聽白衣能誦經五百紙者度為僧。或納錢百緡請牒剃度。亦賜明經出身。及兩京既平。又於關輔諸州納錢度僧道萬餘人。因而始有進納之名。立楚王為太子。

　　放生池　乾元二年三月。詔天下諸州各置放生池。十月勅昇州刺史顏真卿。撰有唐天下放生池碑銘。其序云。我皇舉天下以為池。罄域中而蒙福。乘陀羅尼加持之力。竭煩惱海生死之津。揆之前古曾何髣髴。八月命司徒郭子儀討安慶緒。以宦官開府儀同三司魚朝恩為觀軍容宣慰處置使。觀軍容之名自此始史思明殺安慶緒。自立為大燕皇帝　庚子上元元年。

　　荷澤　神會禪師。襄陽高氏子。年十四為沙彌。謁六祖即得法。尋往西京受戒。中宗景龍二年歸曹溪。祖滅後二十年間。曹溪頓宗沈廢於荊吳。嵩獄漸門盛行於秦洛。師於天寶四載入京著顯宗記。以訂兩宗南能頓宗北秀漸宗也。至是上元元年師辭眾奄然而化。葬於龍門。勅建塔院。賜號真宗般若。師嗣六祖(傳燈)　荷澤山東昌路曹州也。荷(音哥)兗州之域。

　　辛丑上元二年八月。制去年號但稱元年。去尊號但稱皇帝以建子月為歲首月。皆以所建之辰為數。明年復如初。史思明愛少子朝清立為太子。欲殺其長子朝義。朝義部將駱悅。囚史思明殺之。朝義朝義即帝位。

　　南陽國師　名慧忠。生浙東越州諸暨冉氏。受六祖心印。居南陽白崖山黨子谷。四十餘年不下山。肅宗聞其道行。上元二年勅中使孫朝進詔徵赴京。待以師禮。居于福寺西禪院。帝問師在曹溪得何法。師曰。陛下還見空中一片雲麼。帝曰見。師曰。釘釘著懸掛著。帝又問如何是十身調御師。乃起立曰。會麼。帝曰不會。師曰。與老僧過淨瓶來。帝又曰如何是無諍三昧。師曰。檀越踏毘盧頂上行。帝曰此意如何。師曰。莫認自己清淨法身。帝又問。師乃不之視。帝曰朕是大唐天子。師何以殊不顧視。師曰。還見虛空麼。帝曰見。師曰。他還貶目視陛下否。帝領解。至代宗大曆十年。師以化緣將畢乃辭帝。代宗曰。師滅度後弟子將何所記。師曰。告檀越造取一所無縫塔。帝曰就師請取塔樣。師良久曰會麼。帝曰不會。師曰。貧道去後有侍者應真。却知此事乞詔問之。十二月十九日右脇而逝。塔於黨子谷。諡大證禪師。代宗詔應真問前語。真良久曰。聖上會麼。帝曰不會。真述偈曰。湘之南潭之北。中有黃金充一國。無影樹下合同船。瑠璃殿上無知識。應真住江西吉州耽源山。嗣南陽國師(傳燈錄)。

　　壬寅寶應元年建巳月。楚州刺史崔侁表稱。有尼真如恍惚登天見上帝。賜以寶玉十三枚。云中國有災以此鎮之。群臣表賀。因曰寶應。甲寅上皇崩。帝以寢疾發哀於內殿哀慕疾轉劇。乃命太子監國。甲子制改元。復以建寅為正月。月數皆如其舊。丁卯帝崩。戊辰發大行皇帝喪。己巳太子即帝位。楚州今淮安路。

　　代宗

　　諱豫。初名俶。肅宗長子。封廣平王。為元帥。與郭子儀等克復二京。乾元元年立為皇太子。至是即位。在位十七年。壽五十三歲　廣德(二)永泰(一)大曆(十四)。

　　癸卯廣德元年　史朝義戰敗走范陽。窮蹙縊死林中。冬十月吐蕃陷京師。帝出陝。郭子儀克復之。帝還宮。十二月詔修五臺文殊菩薩殿。鑄銅為瓦。塗以黃金。

　　甲辰二年。詔內道場選三百僧。百人為番誦仁王般若經。出入乘馬。五月行道。

　　乙巳永泰元年。詔天下官司。毋得撞辱僧尼(舊史)。

　　盂蘭盆　丙午大曆元年七月壬午。帝作盂蘭盆會于禁中。設高祖太宗已下七聖位。建巨幡。各以帝號標其上。自太廟迎入內道場。是日立仗百僚於光順門迎拜導從。自是歲以為常。癸未太廟二室生靈芝。帝賦詩美之。百僚皆和(見唐舊史)。經云。佛大弟子目犍連尊者神通第一。適母氏命終墮餓鬼中。目連往見之。白佛救度之。佛命以七月十五僧自恣日備設齋供。供佛齋僧念讀諸經。母乃脫離餓鬼。丁未大曆一年七月。觀軍容魚朝恩。奏以先所賜莊為章敬寺。以資太后冥福。

　　精進　法華輔行云。於法無染曰精。念念趣求曰進。相國杜鴻漸出撫巴蜀。是年至益州(西川成都府也)。遣使詣白崖山。請無住禪師入城。問法要曰。弟子聞金和尚說無憶無念莫妄三句法門。未審是一是三。師曰。無憶名戒。無念名定。莫妄名慧。然一心不生則具戒定慧。非一非三也。公曰。後句妄字莫是從心之忘乎。師曰從女者是也。公曰。有據乎。師曰。法句經云。若起精進心。是妄非精進。若能心不妄。精進無有涯。公盪釋疑情。時有鴉鳴。公問師聞否。師曰。聞與不聞非關聞性。有聲之時是聲塵自生。無聲之時是聲塵自滅。而此聞性不隨聲生。不隨聲滅。悟此聞性則免聲塵流轉。乃至色香味觸亦復如是。公喜躍稱敬。詳見傳燈錄。師嗣益州無相禪師。無相嗣資州寂。寂嗣資州侁。侁嗣五祖大滿禪師。為旁出派也。

　　甲寅大曆九年。道士史華者以術得幸。因請立刃梯與沙門觕法。有旨兩街選僧應之。沙門崇慧常誦首楞嚴呪。表請挫之。帝帥百僚臨觀。史華履刃而上。招崇慧登之。慧乃躡之而昇。往復無傷。慧乃命薪烈火聚於庭。慧入以呼華。華慚汗不敢正視。帝大悅而罷。賜崇慧號護國三藏。後不知其所終(出宣律師佛道論傳)。

　　三生石　沙門圓澤寓洛陽慧林寺。與隱士李源厚善。慧林即源舊第也。父憕守東都。為安祿山所害。源以故不仕。常居寺中。一日偶相率遊峨眉山。源欲自荊州泝峽以往。澤欲由長安斜谷。源以為久絕人事。不欲復入京師。澤不能強。遂自荊州舟次南浦。見婦人錦襠負罌而汲者。澤望而泣曰。所不欲由此者為是也。源驚問故。澤曰。婦子孕三稔矣。遲吾為之子。不逢則已。今既見之無可逃者。公當以符呪助我令速生。三百浴兒。願公臨顧。以一笑為信。後十三年於杭州天竺寺外當與公相見。源悲哀具浴。至暮而澤亡。婦乳三日。源往視之。兒見源果軒渠而笑。即具以語其家。葬事訖。源返寺中。後如期自洛之吳。赴其約也。果於杭州西山下天竺寺前葛洪井畔聞有牧童。扣牛角而歌曰。三生石上舊精魂。賞月吟風莫要論。慚愧情人遠相訪。此身雖異性常存。源曰。澤公健否。答曰。李君真信士。然世緣未盡。且勿相近。惟勤修不惰。乃復相見又歌曰。身前身後事茫茫。欲話因緣恐斷腸。吳越江山尋已遍。却回煙棹上瞿塘。遂隱不見。源復歸慧林。至穆宗長慶初。年八十矣。御史中丞李德裕表薦之。穆宗下詔以源守諫議大夫。源不赴(唐書舊史)。

　　戊午大曆十三年。詔兩京律師詳定新舊律條。開列持犯。頒行天下。時禪化大行。江西主大寂馬祖也。湖南主石頭憧憧湊二大士之門。

　　己未大曆十四年五月帝崩。太子即位。詔尊郭子儀為尚父。加太尉兼中書令。

　　德宗

　　諱适。代宗長子。初封奉節郡王。為天下兵馬大元帥。廣德二年立為皇太子。在帝位二十六年。壽六十四歲(本紀)　建中(四)興元(一)貞元(二十一)。

　　庚申建中元年　辛酉建中二年。汾陽忠武王郭子儀薨。壽八十五歲。

　　癸亥建中四年十月李希烈圍襄城。帝發涇原等道兵救之。涇原節度使姚令言至京師。其部兵求賞不遂。鼓譟劫令言。反奉朱泚為主。帝乃出幸奉天。守備單弱。泚遣涇原兵馬使韓旻。將銳兵襲奉天。大司農叚秀實謂岐靈岳曰。事急矣。使靈岳詐為姚令言符令旻且還。當與大軍俱發。竊令言印未至秀實乃倒。用司農印。印符追及韓旻。旻得符而還。朱泚自稱大秦皇帝。建元曰應天。

　　甲子興元元年。朱泚更國號曰漢。改元天皇。李希烈即皇帝位於許州。國號大楚。建元武成。置百官。帝自奉天急幸梁州至城。固神策河北行營節度使李晟改復京城。六月朱泚將奔吐蕃。為其將梁庭芬等斬之。傳首行在。詔改梁州為興元府。帝至長安。進李晟爵西平王。

　　乙丑貞元元年丙寅二年。五月詔律師道澄入宮。為妃嬪內侍授歸戒。賜號大圓律師。制諸寺宣講。復作盂蘭盆會。依代宗時。

　　貞元三年分浙江東西道為三浙。浙西治潤州(今鎮江路)。浙東治越州。宣歙池治宣州。各置觀察使以領之(唐書)。

　　貞元四年詔迎岐州無憂王寺佛指骨。入禁中供養。

　　馬祖　江西禪師(法名道一)漢州什邡縣人。姓馬氏。故稱馬祖。出家本邑羅漢寺。依資州唐和尚落髮。渝州圓律師授具足戒。玄宗開元間習定南嶽山中。遇讓和尚度之。即得心印。始自建陽佛跡嶺遷臨川(今江西撫州路)次至南康龔公山。代宗大曆四年。隸名鍾陵開元寺。時連帥路嗣恭聆風景慕。親授宗旨。由是四方學者雲集座下。洪州廉使問師曰。喫酒肉即是。不喫即是。師曰。若喫是中丞祿。不喫是中丞福。丞有省。師入室弟子一百三十九人。各為一方宗主。轉化無窮。師至是貞元四年正月中登建昌石門山。於林中經行。見洞壑平坦。謂侍者曰。吾之朽質。當於來月歸茲土矣。言訖而回。既而示疾。院主聞和尚。近日尊候如何。師曰。日面佛月面佛。二月一日沐浴。跏趺而逝。憲宗元和八年賜諡大寂禪師。塔曰大莊嚴之塔(見景德傳燈錄)。

　　石頭　庚午貞元六年。南嶽石頭和尚入寂。諱希遷。瑞州高要陳氏。勵志勁敏。既冠直造曹溪。得法未具戒。屬祖圓寂。稟遺命謁青原山思禪師。玄宗天寶初薦之衡山南寺。寺東有石。狀如臺。乃結庵其上。時號之曰石頭和尚。著草庵歌參同契。盛行於世。至是圓寂。塔於東嶺。帝賜諡無際大師。塔曰見相。師嗣青原思。思嗣六祖(傳燈錄)。

　　國一　壬申貞元八年十二月國一禪師入寂。師諱道欽。蘇州崑山朱氏子。初業儒。年二十八遇潤州鶴林素禪師。勉之剃落。乃戒之曰。汝乘流而行。逢徑即止。師遂南邁。玄宗天寶三載抵臨安東北一山。樵者曰。此徑山也。乃駐錫焉。山有龍淵。龍王首化身為人。獻其地於師。乃成伽藍(在今淅西道杭州路餘杭縣徑山禪寺是也。禪宗十方第一剎)。僧問。如何是道。師曰。山上有鯉魚。井底有蓬塵。崔趙公問。弟子今欲出家得否。師曰。出家乃大丈夫事。非將相之所能為。公有省。代宗大曆三年詔至闕下。帝親瞻禮。帝謂忠國師曰。朕欲賜欽師一名。國師欣然奉詔。乃賜號國一禪師。後辭歸徑山。至是十二月示疾。說法而逝。帝賜諡大覺禪師。師嗣鶴林素。素嗣建康牛頭山威禪師。威嗣牛頭持。持嗣牛頭方。方嗣牛頭巖。巖嗣牛頭融。融嗣四祖。乃四祖旁出之派也(傳燈)。

　　癸酉貞元九年正月。監鐵使張滂請稅茶。九州縣產茶。及茶山皆估。其直什稅一。茶稅初於此　壽州毛罕妻。興元元年產一子。名毛債。猪頭象耳騾足魚腮人身。既長每以鐵杖自鞭其身。持篠箒金田掃地。謂人曰。夙因盜常住錢金故掃地以償也。後越州雲門有讚之者曰。常住分文不可偷。日生萬倍恐難酬。猪頭騾脚分明見。佛地今生掃未休。至是庚酉年毛債死(佛祖通載并感業傳)。

　　釋皎然　名晝一。作字。湖州人。有逸才。為顏魯公真卿于頔吳季德諸公所敬。陸羽至則清談終日。士大夫服其標致。然恥以文章名世。嘗嘆曰。使有宣尼之博識胥臣之多聞。終日目前矜道侈義。適足以擾其性。豈若松巖雲月。禪坐相偶。無言而道合。至靜而性同。吾將入杼山矣。於是裹所著詩文火之。後中丞李洪刺湖州。枉駕杼山。請及詩文。晝曰。貧道役筆硯二十餘年。一無所得。冥搜物累。徒起我人。今棄之久矣。洪搜之民間僅得十卷。晝卒。相國于頔序之進于朝。德宗詔藏祕閣。後人為之稱曰。𤁳之晝能清秀(高僧傳)。

　　宦官得專軍政者。始自竇文場。初文場惡左神策大將軍柏良器。貞元八年十二月。左遷良器為右領軍。因而宦官得志。至是貞元十一年五月。河東節度使李自良薨。監軍王定遠奏。以行軍司馬李說為留後。說深德定遠請鑄監軍印。監軍有印自定遠始。

　　律師靈澈　字源澄。居越州雲門寺。一時公卿負才望。若劉長卿嚴維皇甫曾皆投刺結友。澈詩與皎然僧標齊名。澈著律宗行源二十一卷。蚤遊京師。聲譽顯著。終老于越焉。相國權德輿作序餞之。有觀其容鑒其詞知其心不待境靜而靜之之語。憲宗元和十一年入滅。有文集二十卷。尚書劉禹錫為序。後人稱之曰。越之澈洞氷雪(本傳)。

　　丙子貞元十二年四月。帝生日故事命沙門道士講論於麟德殿。至是始命以儒二參之。帝悅賜法師瑞甫紫方袍。命入官輔導皇太子。

　　僧標　沙門名僧標。幼而神宇清茂。首中肅宗乾元元年。試通經之選為僧。後習毘尼有高行。至是貞元十四年結庵杭州之西嶺上。大雅與之遊。如李吉甫韋皐孟簡。皆與結塵外交。吳人語曰。杭之標摩雲霄。越之澈洞氷雪。𤁳之晝能清秀。竟陵陸羽見標曰。日月雲霞吾知為天標。山川草木吾知為地標。推能歸美吾知為德標。閑居趣寂得非名實在公乎。杭人尊之而不名。但呼曰西嶺和尚(高僧傳)。

　　塔記　己卯貞元十五年四月。庾承宣作福州無垢淨光塔銘。略曰。觀察使柳公監軍使魚公相與言曰。報君莫大於崇福。崇福莫大於樹善。樹善莫大於佛教。教之本其在浮圖歟。夫塔者上參諸天。下鎮三界。影之所廕。如日月之照破昏為明。鈴之所響。如金石之奏聞聲生善。如是諸福盡歸人王。謀之既臧。相顧踴躍。食王祿者樂於檀施。荷帝力者悅而獻工。役無告勞。功用斯畢。皇帝嘉焉。御札題額。錫名貞元無垢淨光之塔(唐書舊史)。

　　寶林傳　貞元十七年。建康沙門慧炬。天竺三藏勝持。編次諸祖傅法記讖及宗師機緣。為寶林傳。

　　癸未貞元十九年。東都聖善寺大師凝公示寂。翰林白樂天作八漸偈吊之。其序曰。居易甞求心要於師。師賜教焉。曰觀覺定慧明通濟捨。由是入於耳貫于心有得也。師今云亡。以八字作偈哀悼之(八偈留傳燈錄)。

　　甲申貞元二十年九月。太子誦得風疾不能言。

　　貞元二十一年正月辛未朔。諸王親戚入賀。太子獨以疾不能來。帝涕泣悲嘆由是得疾日益甚。凡二十餘日中外不通。莫知兩宮安否。

　　癸未帝崩。甲午宣遺詔。太子即帝位於太極殿。

　　順宗

　　誦。德宗長子。失音不能決事。居深宮施簾帷。獨宦官李忠言昭容牛氏侍左右。百官奏事。自幃中可其奏。在位一年。壽四十六。

　　乙酉永貞元年八月庚子。制令太子即皇帝位。朕稱太上皇。徙居興慶宮。乙巳憲宗即位於宣政殿　永貞(一)。

　　九月。太尉中書令韋皐薨。皐治蜀二十一年。封南康忠武王。四川奉祀之以為土神。禮重釋氏法。嘉州鐫山為石佛像成。皐為記有曰。頭圍千尺。目廣二丈。其餘相好一一稱是。又甞訓一鸚鵡念佛。鵡斃。皐曰是念佛者。官以桑門禮闍維之。果得舍利二顆。皐為記。略曰。元精以五氣授萬類。雖鱗介毛羽必有感清英純粹者矣。聿彼禽類習乎能言。了空相於不念。留真骨於已斃。殆其元聖示現感於人心。

　　憲宗

　　純。順宗長子。初封廣陵王。永貞元年三月立為皇太子。八月受詔即位。在位十五年。壽四十五　元和(十五)。

　　丙戌元和元年春正月上皇崩。十月詔天下有道行僧。赴上都闡揚法化。

　　丁亥元和二年。詔信州(江東道)鵝湖山大義禪師。入麟德殿設齋。召諸大德論道。帝臨聽論義。有法師問。何謂四諦。師曰。聖上一帝三諦何在。又問欲界無禪。禪居色界。此土憑何而立。師曰。法師只知欲界無禪。不知禪界無欲。曰如何是禪義。以指點空。法師無對。帝曰。法師講無窮經論。只這一點尚不奈何。義却問眾。師曰。畢竟以何為道。有對知者是道。師曰。不可以智知。不可以識識。安得知者是道。有對無分別是道。師曰。善能分別諸法相。於第一義而不動。安得無分別是道。有對四禪八定是道。師曰。佛身無為不墮諸數。安得四禪八定是道。復有數人致對。義皆乘機為曉之。帝問曰。何者是佛性義。曰不離陛下所問。帝默契。由是益重禪宗。師衢州須江徐氏。嗣馬祖。元和十三年正月入寂。勅諡慧覺禪師(舊唐書傳燈錄)徑山舊祖圖曰。大義滏禪師。姓吳氏。

　　僧錄　元和二年二月。制法師端甫掌內殿法事儀。注錄左右街僧事。僧錄自甫而始(唐書舊史)。荊南城東天皇寺道悟禪師。唐協律郎符載撰碑曰。道悟。姓張氏。婺州東陽人。年十四出家。依明州大德祝髮。二十五受戒於杭州竹林寺。初參國一於徑山。留五年。代宗大曆十一年隱於四明大梅山。德宗建中初謁江西馬祖。二年參石頭乃大悟。遂隱當陽紫陵山。後於荊南城東天皇廢寺。僧靈鑒者請居。至是元和二年四月十三日。以背痛入滅。壽六十坐。三十五夏。法嗣三人。曰慧真。曰文賁。曰幽閑。今荊南城東有天皇巷存焉(五燈)。

　　戊子元和三年。詔懷暉禪師居京兆章敬寺。每召對麟德殿論道。是年入寂。勅諡大覺禪師。師泉州謝氏子。嗣馬祖(傳燈錄)。

　　荊南城西天王寺　道悟禪師。唐正議大夫戶部侍郎平章事荊南節度使丘玄素撰師碑曰。道悟渚宮人。姓崔氏。子玉之後胤也。年十五依長沙寺曇翥律師出家。二十三詣嵩山受戒。三十參石頭。賴沐指示曾未投機。次謁忠國師。年三十四與國師侍者應真南還。謁馬祖。祖曰。識取自心本來是佛。不屬漸次不假修持。體自如如萬德圓滿。師於言下大悟。祖囑之曰。汝往住持莫離舊處。師蒙旨已便返荊門。去郭不遠結草為廬。後節使顧問左右申其端緒。節使親往訪問。見其路隘車馬難通。極目荒榛曾未修整。因之怒其令人持師拋於流水。旌斾旋歸。居第火發莫可近向。聞空中聲曰。我是天王神。我是天王神。節使謝過拜禮。煙焰頓息。亟趍江際。見師水涯重伸懺悔。迎請在衙供養。於府西造寺。額曰天王。師居常稱云。快活快活臨將入寂。乃稱苦苦閻羅王來取伊也。院主云。和尚被節使拋向水中。神色不動如今何得恁麼地。師舉枕子云。汝道當時是如今是。院主無對。師擲下枕子而逝。當此元和五年十月十三日也。壽八十二。坐六十三夏。嗣法一人。曰崇信(見五燈會元錄)。

　　庚寅元和五年三月。勅諫議孟簡補闕蕭俛。於醴泉寺監護譯經潤文(唐書舊史)。

　　龐居士　襄州居士龐蘊者。衡州衡陽縣人也。字道玄。世本業儒。少悟塵勞。志求真諦。德宗貞元初謁石頭遷禪師。乃問不與萬法為侶者是甚麼人。頭以手掩其口。豁然有省。後與丹霞天然禪師為友。一日石頭問曰。日用事作麼生。士曰。若問日用事即無開口處。乃呈偈曰。日用事無別。唯吾自偶諧。頭頭非取捨。處處沒張乖。朱紫誰為號。丘山絕點埃。神通并妙用。運水及搬柴。頭然之。既而頭曰。子以緇邪素邪。士曰願從所慕。遂不剃染。後參馬祖問曰。不與萬法為侶者是甚麼人。祖曰。待汝一口吸盡西江水即向汝道。士於言下頓悟玄旨。遂廁祖之門徒焉。乃留駐參承二載。有偈曰。有男不婚。有女不嫁。大家團欒。頭共說無生話。機辯捷出。諸方嚮之。至是元和六年北遊襄漢隨處而居。有女名靈照。賣竹漉籬以供朝夕。士坐次問靈照。古人道明明。百草頭明明。祖師意如何會。女曰。老老大大作這箇語話。士曰。爾作麼生。女曰。明明百草頭。明明祖師意。士乃笑。士因下橋被摟。女見亦去士邊倒。士曰。爾作甚麼。女曰。見爺倒地。靈照相扶。士將入滅。謂靈照曰。視日早晚及午以報。照遽報日已中矣而有蝕也。士出戶觀。靈照即登父座合掌坐亡。士笑曰。我女鋒捷矣。於是更延七日。州牧于公頔聞之來問。士謂之曰。但願空諸所有。慎勿實諸所無。好住世間皆如影響。言訖枕公膝而化。遺命焚棄於江湖中。龐婆走田中。謂其子龐大曰。汝父死矣。龐大笑曰。嗄倚鋤亦脫去。婆曰。汝更愚癡。既為焚燒畢。婆乃遍別鄉閭。歸隱之自後。莫知其所自。有詩偈三百餘篇傳於世。緇白傷悼。謂禪門龐居士。即毘耶淨名也(傳燈龐傳)。

　　壬辰元和七年夏六月。大水為陰盈之象。帝出宮女三百車(唐書)。

　　辦食飛走　元和八年。法師智𮗿悟解絕倫。然寡徒侶。偶有耆宿閱𮗿著述乃曰。汝識至高頗符佛意。今寡徒眾蓋缺人緣耳。佛猶不能度無緣。況初心者乎。可辦食布施飛走。却後二十年當自有眾。𮗿如其教炊米散郊外。感鳥大集搏飯。𮗿祝曰。食吾飯者願為法侶。後二十年𮗿往鄴城開講。座下有眾千餘人。皆年少比丘(本傳并感應錄)。

　　北山錄　北山法師神清著。盛行於世。至是元和九年清入寂。

　　百丈山　江西隆興路(古洪州也)禪師名懷海。福州長樂王氏子丱歲離塵。三學該練。屬馬祖闡化江西。乃傾心依附。與西堂智藏南泉普願同號入室。時三大士化門為角立焉。師上堂曰。靈光獨耀逈脫根塵。體露真常不拘文字。心性無染本自圓成。但離妄緣即如如佛。師剏立叢林儀軌。名曰清規。至是元和九年正月十三日歸寂。壽九十五歲。勅諡大智禪師。塔曰大寶勝輪。師嗣馬祖(傳燈)。

　　清規　百丈山大智海禪師創立也。猶佛之律條。動靜云為折旋俯仰莫可犯也。叢林尊行之。又有日用小清規。永明壽禪師所作也。

　　元和九年正月。柳子厚作南嶽大明律師碑。其略曰。儒以禮立仁義。無之則壞。佛以律持定慧。去之則喪。是以離禮於仁義者不可與言儒。異律於定慧者不可與言佛。達是道者惟大明師。凡浮圖之道衰。其徒必小律而去經。大明恐焉。於是究戒律而大法以立。通經教而奧義以修。凡衣服器用動有師法。言語行止皆為物軌。全文載柳集。

　　鳥窠禪師　諱道林。杭州富陽潘氏子。母朱氏誕時異香光明滿室。因名曰香光。九歲出家。二十一於荊州果願寺受戒。後詣長安西明寺復禮法師。學華嚴經起信論。禮示以真妄頌。俾修禪那。師問曰。初云何觀。云何用心。禮久而無言。師三禮而退。屬代宗詔徑山道欽禪師至闕。師就得以謁之。契悟心要。及南歸錢塘孤山永福寺。有辟支佛塔。時道俗共為法會。師振錫而入。有靈隱寺韜光禪師曰。此之法會何以作聲。師曰。無聲誰知是會。後見西湖之北秦望山有長松枝葉繁茂盤屈如蓋。遂棲止其上。故時人謂之鳥窠禪師。有鵲巢於側。人又曰鵲巢和尚。至是元和間。白侍郎居易由中書舍人出刺杭州。聞師之道。因見師棲止巢上。乃問曰。師住處甚險。師曰。大守危險尤甚。曰弟子位鎮山河何險之有。師曰。薪火相交識性不停得非險乎。曰佛法大意如何。師曰。諸惡莫作眾善奉行。曰三歲孩兒也解恁麼道。師曰。三歲孩兒雖道得。八十翁翁行不得。侍郎欽嘆。數從問道。乃起竹閣於湖上近師之居。以便朝夕之參益。竹閣者今曰廣化寺。侍郎遺像存焉。師於穆宗長慶四年二月十日告侍者曰。吾今報盡。言訖跏趺而化。勅諡圓修禪師。師嗣國一欽禪師。四祖旁派(傳燈)。

　　布氏侍者　法名會通。姓吳(俗名元卿)為供奉官。元和十年一日奏帝曰。臣幼不食葷。志願從釋浹旬蒙詔許出家。尋母患歸杭州鄉里。趍謁鳥窠禪師於湖上。願求剃度。窠曰。今時為僧鮮有精苦者。行多浮濫。卿曰。本淨非琢磨。元明不隨照。窠曰。汝若了淨智妙圓體自空寂。即真出家。元卿確請。窠乃與披剃具戒。法名會通。侍窠年久。忽辭窠曰。諸方學佛法去。窠曰。佛法此間亦有些子。通曰。請和尚佛法。窠於身上拈起布毛吹之。通頓悟玄旨。遂不遊行。雅號布毛侍者。建伽藍於喜鵲寺之東葛嶺之西塢曰招賢(傳燈錄)。

　　丙申元和十一年。江州歸宗寺智常禪師目有重瞳。用藥手按摩。久而目眥俱赤。因號赤眼歸宗。江州刺史李渤問曰。芥子納須彌莫妄談否。師曰。人傳使君讀萬卷書是否。李曰然。師曰。使君自頂至踵如椰子大。萬卷向甚處著。渤俛首有省。師歿。有嗣法者甚盛師嗣馬祖。

　　馬郎婦　觀世音也。元和十二年。菩薩大慈悲力欲化陝右。示現為美女子。乃之其所。人見其姿貌風韻欲求為配。女曰。我亦欲有歸。但一夕能誦普門品者事之。黎明徹誦者二十輩。女曰。女子一身豈能配眾。可誦金剛經。至旦通者猶十數人。女復不然。其請更授以法華經七卷。約三日通至期。獨馬氏子能通經。女令具禮成姻。馬氏迎之。女曰。適體中不佳。俟少安相見。客未散而女死。乃即壞爛葬之。數日有老僧。仗錫謁馬氏。問女所由。馬氏引之葬所。僧以錫撥之。尸已化唯黃金鎖子之骨存焉。僧錫挑骨謂眾曰。此聖者。憫汝等障重故垂方便化汝耳。宜善思因免墮苦海。語已飛空而去。自此陝右奉佛者眾。泉州粲和尚贊曰。丰姿窈窕鬢欹斜。賺殺郎君念法華。一把骨頭挑去後。不知明月落誰家(觀世音菩薩感應傳)。

　　清涼國師　清涼大統國師澄觀。始見於則天萬歲通天元年。至順宗在東宮之時。聞法解悟。以心要問於國師。師答之。略曰。至道本乎其心。心法本乎無住。無住心體靈知不昧。性相寂然包含德用。迷現量則惑苦紛然。悟真性則空明廓徹。雖即心即佛唯證者方知。然有證有知則慧日沈沒於有地。若無照無悟則昏雲掩蔽於空門。若一念不生則前後際斷。照體獨立。物我皆如。直造心源無智無得。然迷悟相依真妄相待。若求真去妄如棄影勞形。若體妄即真似處陰影滅。若無心忘照則萬慮俱捐。若任運寂知則眾行爰啟。放曠任其去住。靜鑒覺其源流。語默不失玄微。動靜未離法界。言止則雙亡知寂。論觀則雙照寂知。語證則不可示人。說理則非證不了。是以悟寂無寂真知無知。以知寂不二之一心。契空有雙亡之中道。帝之元和四年五月。勅有司別鑄金印。加清涼國師號僧統國師。主教門事。帝問師曰。華嚴所詮何謂法界。師曰。法界者眾生身心之本體也。從本以來虛明廣大唯一真境而已。無有形貌而森羅大千。無有邊際而含容萬有。昭昭於心目之間而相不可覩。晃晃於色塵之內而理不可分。非徹法之慧目離念之明智。不能見自心如此之靈通也。故世尊初成正覺歎曰。奇哉一切眾生。具有如來智慧德相。但以妄想執著而不證得。於是稱法界性。說華嚴經。全以真空簡精。事理融攝周遍凝寂。帝聽於玄談。廓然自得(舊唐書師文集。開成三年入寂)。

　　護國真身佛骨　己亥元和十四年正月。帝遣中使杜英奇。持香華往鳳翔府法雲寺護國真身塔所。請釋迦文佛指骨入內。帝御安福門迎拜留禁中供養。三日五色光現。百僚稱賀。歷送諸寺。釋部威儀太常長安萬年音樂。旌旛鼓吹偉盛殊特。刑部侍郎韓愈上表陳諫引古言今。稱帝壽國祚之不延永。帝大怒。以表示宰輔。將抵以死。裴度崔群為解之貶潮州刺史。愈倒郡之初。以表哀謝勸帝。東封泰山。久而無報。欝欝不樂。聞郡有大顛禪師。道德名重。以書招之。三招而大顛至。顛之言論超勝。留數十日。或入定數日方起。愈甚敬焉。師辭去。愈祀神海上。乃登靈山造師之廬。問曰。弟子軍州事繁省要處乞師一句。師良久不顧。公罔措。時三平為侍者乃敲床一下。師云作麼。平云先以定動。後以智拔。公乃拜三平而謝曰。和尚門風高峻。愈於侍者處得箇入路。師問愈曰。子之貌欝然似有不懌何也。對曰。愈之用於朝享祿厚矣。一旦以忠言不用。竄逐八千里。播越嶺海喪吾女孥。毒霧瘴氣日夕發作。今黜於無人之地。其生詎可保乎。愈之來也道出廣陵廟而禱之。幸蒙其力而卒以無恙。以主上有中興之功已奏章道之。使東巡泰山奏功皇天。倘有意於此。則庶幾召愈。述作功德而薦之郊廟焉。愈早夜待之而未至。冀萬一於速歸。愈安能有懌乎。顛曰。子直言於朝也。忠於君而不顧其身耶。抑尚顧其身而強言之以徇名耶。言用則獲忠直之名。享報言之利。不用而逐事之必至。何介介於胸中哉。苟患乎逐則盍勿言而已。吾聞之為人臣者不擇地而安。不量勢而行。今子遇逐而不懌。趍時而求徇。殆非人臣之正也。且子之死生禍福豈不懸諸天乎。子姑自內修而外任命可也。彼廣陵其能福汝耶。主上以奸臣負國而討之不暇。僅能克乎。而瘡痍未瘳。方此之際。而子又欲封禪告功以騷動天下。而屬意在乎己之欲歸。子奚忍於是耶。且夫以窮自亂而祭其鬼。是不知命也。動天下而不顧以便己。是不知仁也。強言以干忠遇困而抑欝。是不知義也。以亂為治而告皇天。是不知禮也。而子何以為之。且子之遭黜也所言何事。愈曰。主上迎佛骨入大內。愈以佛者夷狄之法耳。三代無佛而年祚永久。晉宋梁魏事佛不夭則亂。愈恐主上惑於此。是以不顧其身而斥之。顛曰。若是則子言謬矣。佛也者覆天人之大器也。其道則妙物而為言。其言則盡性命之理。其教則捨惡而趍善。去偽而歸真。其視天下猶父之於子也。而子毀之。是猶子而刃父也。吾聞。善觀人者觀其道之所存。而不較其所居之地。桀紂之君。跖蹻之臣。皆中國人也。然不可法者以其無道也。舜生東夷。文王生西夷。由余生於戎。季禮出於蠻。彼二聖二賢豈可謂之夷狄而不法乎。今子不觀佛之道。而徒以為夷狄。何言之陋也。子以上古未有佛而不法耶。則孔孟生衰周。而蚩尤瞽叟生上古矣。豈可捨衰周聖賢而法上古凶頑哉。子以五帝三王之代未有佛而長壽也。外丙二年。仲壬四年。何其夭耶。書無逸曰自時厥後亦罔或克壽。或十年或四五年也。以漢晉之間人主夭且亂。則漢明為一代之英主。梁武壽至八十六。豈必皆夭且亂耶。愈曰。余謂佛者口不道先王之法言。而妄倡乎輪迴生死之說。身不踐仁義忠信之行。而詐造乎報應禍福之故。無君臣之義。無父子之親。賊先王之道。愈安得默而不斥之乎。顛曰。甚哉子之不達也。有人於此。終日數十而不知二五。則人必以為狂矣。子之終日言仁義忠信。而不知佛之言常樂我淨。誠無以異也。且子誦佛書。其疑與先王異者可道之乎曰愈何暇讀彼之書。顛曰。子未甞讀佛之書。則安知不談先王之法言耶。無乃以甞讀孔子之書而遂疑彼之非乎。抑聞人以為非而遂非之乎。苟以甞讀孔子之書而疑彼之非是舜犬也。聞之以為非而遂非之是妾婦也。昔舜畜犬。犬所見者惟舜。一日堯過而吠之。非愛舜而惡堯。以所常見者舜未甞見堯也。又聞。女子之嫁也母送之。巨往之汝家必敬必戒無違夫子。然則從人者妾婦之事。安可從人之非而不考其所以非之者乎。夫輪迴生死非妄造也。此天地之至數。幽明之妙理也。以物理觀之。草木根荄槁而復生。則其往復又何怪焉。孔子曰。原始要終。故知死生之說。莊子曰萬物出於機入於機。賈誼曰。化為異類兮又何足患。此皆輪迴之說。不俟於佛而明也。焉得謂之妄乎。且子又以禍福報應為詐造。此尤足見子之非也。夫善惡之報皆神理自然之應。易曰。積善有餘慶。積惡有餘殃。又曰。鬼神害盈而福謙。曾子曰。戒之戒之出乎爾者反乎爾者也。此皆報應之說也。唯佛能隱惻乎人之禍福。是以彰明較著言其必至之理。使不自陷乎此耳。豈詐造哉。又言。佛無君臣之義父子之親。此固非子之所及也。事固有在方之內者。有在方之外者。方之內者眾人所共守之。方之外者非天下之至神莫之能及也。故聖人之為言也。有與眾人共守而言之者。有盡天下之至神而言之者。彼各有所當也。孔子之言道也極之則無思無為寂然不動感而遂通。此非眾人所共守之言也。眾人而不思不為。則天下之理幾乎息矣。佛與人臣言必依於忠。與人子言必依於孝。此眾人所共守之言也。及其言之至則有至於無心非唯無心也。則有至於無我非唯無我也。則又至於無生矣。則陰陽之序不能亂。而天地之數不能役也。則其於君臣父子固有在矣。此豈可為單見淺聞者道哉。今吾告汝。以佛之理蓋無方者也。無體者也。妙之又妙者也。其比則天也有人於此。終日譽天而天不加榮。終日詬天而天不加損。然則譽之詬之者皆過也。夫自漢至於今歷年如此其久也。天下事物變革如此其多也。君臣士民如此其眾也。天地神明如此其不可誣也。而佛之說乃行於中無敢議而去之者。此必有以蔽天地而不恥。關百聖而不慚。妙理存乎其間然後至此也。子盍深思之乎。今吾告汝。以學者必考乎道之遠者焉。道之遠則吾之志不能測者矣。則必親夫人之賢於我者。彼之賢於我者以此為是矣。而我返見其非則是我心有所未盡知者也。是故深思彼之所是。而力求之則庶幾乎有所發也。今子屑屑於形器之內。奔走乎聲色利欲之間。少不如志則憤欝悲躁。若將不容其生。何以異於蚊虻爭穢壤於積藁之間哉。於是愈瞠目而不收。氣喪而不揚。茫然有若自失。逡巡謂大顛曰。言盡於此乎。顛曰。吾之所以告子者。蓋就子之所能而為之言。非至乎至者也。曰愈也不肖。欲幸聞其至者可乎。顛曰。誠爾心盡爾性。窮物之理極天之命。然後可聞也。爾去吾不復言矣。愈趍而出(韓子外傳)。

　　八月。帝與宰臣語。及愈有可憐者。授袁州刺史。復造顛廬施衣二襲而請別曰。愈也將去師矣。幸聞一言卒以相愈。顛曰。吾聞易信人者必其守易改。易譽人者必其謗易發。子聞吾言而易信之矣。庸知復聞他說不復以我為非哉。遂不告。愈知其不可有聞。乃去至袁州。孟簡尚書知愈與大顛遊。以書抵愈嘉其信嚮。愈答簡書稱。大顛頗聰明識道理。實能外形骸以理自勝。不為事物侵亂。雖不盡解其語要。且自胸中無滯礙。因與之往還也(韓子文集)潮州靈山大顛禪師。諱寶通。潮州揚氏子。嗣南嶽石頭希遷禪師。遷嗣吉州青原行思。思嗣六祖大鑑禪師。是年柳子厚卒。

　　庚子元和十五年正月庚子帝崩。閏月皇太子即位於太極殿。

　　穆宗

　　諱恒。憲宗第三子。元和七年立為皇太子。在位四年壽三十歲　長慶(四)。

　　辛丑長慶元年三月。廬龍節度使劉總舉幽燕二十餘郡歸朝乞為僧。詔賜僧衣號大覺大師。署所居第為報恩寺(唐史)。

　　壬寅長慶二年三月。帝遣左街僧錄靈阜。齎詔起汾州無業禪師赴闕。阜至宣詔畢稽首曰。主上此度恩旨不同。願師起赴。師笑曰。貧道何德累煩人主。汝可先行吾即往矣。遂沐浴敷座。告門人慧愔等曰。汝等見聞覺知之性與太虛同壽。一切境界本自空寂。迷者不了即被境惑。一為境惑流轉不窮。常了一切空無一法當情。是諸佛用心處。言訖端坐至中夜而逝。阜回奏其事。帝欽嘆久之賜諡大達國師。師蒙憲宗兩朝敬重。凡三詔不赴。師商州(今陝西安西路雍州之域)杜氏子。嗣馬祖(傳燈)。

　　十月帝幸善因寺。施僧緡錢一百萬。十一月詔立景王湛為皇太子(唐書)。

　　癸卯長慶三年八月。帝幸長慶宮。遇持鉢僧施絹三百匹(唐書舊史)。

　　湖東寺如會禪師入寂。壽八十。韶州人。嗣馬祖一禪師(傳燈錄)。

　　甲辰長慶四年冬。帝崩於寢殿。敬宗即位於太極東序。十二月徐泗觀察使王智興以帝生日請於泗州置戒壇度僧尼以資福。帝許之。杭州永福寺刊石壁法華經。元稹為記(唐書舊史圖經)。

　　敬宗

　　湛。穆宗長子。在位二年。壽十八　寶歷(二)。

　　乙巳寶歷元年　丙午寶歷二年十二月帝崩。

　　文宗

　　昂。穆宗第二子。初封江王。敬宗無子立江王。在位十三年。壽三十三　太和(九)開成五(正月帝崩)丁未太和元年。

　　隨州大洪山(隷山南江北道陝州路豫州域)慈忍靈濟大師。名善信隆興(江西洪州)張氏。憲宗元和中隷洪州開元寺僧籍。參馬祖一禪師。密契心要。敬宗寶曆二年抵隨州太湖山側居焉。屬時亢旱鄉人張武陵具羊豕以祈湖龍。師見而悲之曰。害命濟命。重增乃罪。可且勿殺。小須三日。吾為爾祈。師即入山北之巖穴宴坐冥禱。雷雨大作。數日後武陵迹而求之。師方在定。武陵即施其山興建精舍。以二子給侍左右。學侶依嚮遂成法席。至是太和元年五月二十九日。師密語龍神曰。吾前以身代牲輟汝血食。今捨身償汝可享吾肉。即引刀截右膝復截左膝。門人奔持其刀。白液湧流儼然入寂。山南東道奏上其狀。帝嘉之賜所居額幽濟禪院。石晉天福中改為奇峯寺。宋神宗元豐元年。又改曰靈峯寺。哲宗元祐二年九月。詔改為十方禪寺。移洛陽少林寺長老報恩住持(寺記碑文)師嗣馬祖一禪師(傳燈)。

　　藥山　禪師惟儼。絳州韓氏。年十七依潮陽西山慧照禪師出家。納戒於衡嶽希操律師。博通經論。嚴持戒律。首造石頭頭指之見馬祖。復還石頭領悟心要。後住澧州藥山。海眾雲合。尚書李翱字習之刺朗州(常德路也)慕師之道入山謁之。山誦經不顧李曰。見面不如聞名。師呼之。李應諾。山曰。何得貴耳賤目。李謝之乃問曰。如何是道。山以手指上下云。會麼。李曰不會。山云。雲在青天水在缾。李忻然答以偈曰。鍊得身形似鶴形。千株松下兩函經。我來問道無餘說。雲在青天水在缾。又問。如何是戒定慧。山云。這裏無此閑家具。李領解辭去。師嗣石頭遷禪師。至是太和二年入寂壽八十四。勅諡弘道大師。塔曰化城(傳燈錄)。

　　龍潭　澧州龍潭崇信禪師。渚宮人(今荊潮北道荊門州)家居荊南城天皇寺巷。禮道悟禪師出家。既受具服勤左右。領悟玄旨。後詣澧陽龍潭棲止焉。師嗣天皇道悟禪師。悟嗣石頭遷。遷嗣青原思禪師。思嗣六祖尊者。信接弟子。曰德山宣鑒(傳燈錄)。

　　石壁經　太和三年。蘇州重玄寺刊石壁經成。白侍郎居易為碑。略曰。夫開示悟入諸佛知見。以了義度無邊。以圓教垂無窮。莫尊於法華經。凡六萬九千五百五言。證無生忍。造不二門。住不思議解脫。莫極於維摩經。凡二萬七千九十二言。攝四生九類。入無餘涅槃。實無得度者莫先於金剛經。凡五千二百八十七言。壞罪集福。淨一切惡道。莫急於尊勝陀羅尼經。凡三千二十言。應念隨願生極樂土。莫大於彌陀經。凡一千八百言。用正見觀真相。莫出於普賢行法經。凡六千九百九十言。詮自性認本覺。莫深於實相法密經。凡二千一百五言。空法塵依佛智。莫過於般若心經。凡二百五十八言。是八種經具十二部三乘之要旨萬佛之祕藏盡矣(詳見樂天文集)般若心經凡有三譯。二百五十八言者。太宗貞觀間玄奘三藏法師之譯也。譯之第三者也(詳見大藏目錄)。

　　丹霞　鄧州丹霞天然禪師。六月入寂。壽八十三。勅諡智通禪師。初師本業儒。將應舉長安。偶禪者於旅邸。禪者問曰。仁者何往。曰選官去。禪者曰。選官何如選佛。曰選佛當往何所。禪者曰。今江西馬大師出世。是選佛之場。霞乃直造江西見祖。以手拓幞頭額。馬祖視之曰。南嶽石頭是汝師也。遽抵石頭。以手拓幞頭額石頭曰。著槽廠去。霞禮謝入行者房。隨次執爨役凡三年。忽一日石頭告眾曰。來日剗佛殿前草及期。凡大眾諸童行各備鍬钁剗草。霞獨以盆水洗頭跪石頭前。石頭笑而為之剃落。從而為之說戒。霞遂掩耳而趍去。再謁馬祖入僧堂坐聖僧頸。馬祖曰。我子天然。即拜馬祖謝師賜與法號。因名天然也。今之僧堂曰選佛場本於此也。師嗣石頭(五燈作長慶四年入寂)。

　　觀世音菩薩現像　帝嗜蛤蜊。㳂海官吏先時遞進。人亦勞止。至是太和五年一日。御饌蛤蜊有擘不開者。一聞于帝。焚香祝之。乃張菩薩形儀梵相具足。帝貯以金粟檀香合。賜興善寺令眾瞻禮。因問群臣。斯何祥也。或奏太乙山惟政禪師深明佛法博聞知見。乞詔問之。即詔師至。帝問其說。政曰。物無虛應。此乃啟陛下信心耳。契經云應以此身得度者即現此身而為說法。帝曰。菩薩身已現。且未聞說法。政禪師曰。陛下覩此為常耶非常耶。信耶非信耶。帝曰。希有之事朕深信焉。師曰。陛下心信聞說法竟。皇情悅豫得未曾有。詔天下寺院。各立觀音像以答殊休。留師於內道場。累辭歸山。詔令住聖壽寺。師平原人。姓周氏。受業本州延和寺之詮澄法師。得法於嵩山普寂禪師。隱居太乙山。學者盈室。武宗初入居終南山。終後闍維。收舍利四十九粒建塔焉。嵩山寂嗣北宗秀禪師(傳燈)癸丑太和七年十月。帝誕節召法師知玄與道士。入麟德殿論道。

　　南泉　池州南泉禪師。名普願。鄭州新鄭王氏子。幼慕空宗。肅宗至德二年。依大隗山大慧禪師受業。詣嵩嶽受具足戒。初習相部舊章。究毘尼篇聚。遊諸講肆。歷聽楞伽華嚴。入中百門觀。精練玄義。後入馬祖之室。頓忘筌蹄。悟明心地。德宗貞元十一年憩錫池陽。不下南泉三十餘載。至是太和初。宣城廉史陸亘大夫請師下山。伸弟子禮。請振玄綱以說法要。太和八年十二月示疾。告門人曰。星翳燈幻亦久矣。勿謂吾有去來也。言訖而逝。師嗣馬祖(傳燈錄)。

　　道吾　潭州道吾山禪師。名宗智。龍興海昏張氏子。幼依槃和尚受教。登戒參扣藥山。密契心印。到鎮江鶴林指夾山見船子誠禪師於華亭。至此太和九年九月七日入寂。闍維得靈骨數片舍利。建塔道吾山。壽六十一。勅諡修一大師。塔曰實相。後雷遷其塔于石霜山之陽。師嗣藥山儼。儼嗣石頭遷(傳燈錄)。

　　船子　華亭朱涇船子和尚。名德誠。遂寧府人。得法於藥山。至華亭泛小舟。隨緣度日。人莫知其高行。因號曰船子和尚。富有詞句。後因道吾指夾山會禪師來參。山既解悟。別去已頻頻回顧。師遂喚闍黎。山回首。師竪起橈曰。汝將謂別有耶。乃覆舟入水而逝。師嗣藥山丙辰開成元年。衢州子湖巖禪師。名利蹤。澶州人。姓周氏。出家幽州開元寺。依年受具入南泉室。抵衢州馬蹄山。至是開成二年。邑人翁遷貴施山下子湖創院以居師。師於門下立牌曰。子湖有一隻狗。上取人頭中取人心下取人脚。擬議則喪身失命。臨濟會下二僧參纔揭簾。師喝曰。看狗。僧回顧。師使歸方丈。僖宗廣明元年入寂。塔於本山。師嗣南泉願(傳燈錄)。

　　戊午開成三年三月。清涼國師澄觀入寂。壽一百二歲。臘八十三。加大統國師。帝謂以祖聖宗仰。特輟朝三日。重臣縞素奉全身塔終南山。未幾有梵僧至闕表稱。於葱嶺見二使者凌虛而過。問之答曰。北印度文殊堂神也。東取華嚴菩薩大牙歸國供養。有旨啟塔。果失一牙。遂闍維舌根不壞如紅蓮色。舍利光明瑩潤。塔之賜塔曰妙覺。相國裴休奉勅撰碑。勅寫師真奉安大興唐寺(唐舊史)。宋太宗時。贊寧僧統撰大宋高僧傳稱。國師憲宗元和間入寂。春秋七十餘二說不同。今並存之。唐舊史曰。德宗貞元十五年四月帝誕節勅有司備儀輦。迎教授和尚澄觀入內殿。闡揚華嚴宗旨。觀陞高座曰。大哉真界萬法資始。包空有而絕相。入言詞而無迹。妙有不有。真空不空。我佛得之。妙踐真覺廓淨塵習。寂寥於萬化之域。動用於一空之中。融身剎以相含。流聲光而遐燭。我皇得之。靈鑒虛極。保合大和。聖文掩於百王。淳風扇於萬國。敷玄化以覺夢。垂天真以性情。是知華嚴教旨寂廓沖邃不可得而思議矣。失其旨也徒修因於曠劫。得其門也等諸佛於一朝。帝顧謂群臣曰。朕之師言雅而簡。辭典而富。能以聖法清涼朕心。仍以清涼賜為國師之號。朕思從來執身心我人及諸法定相。斯為顛倒。群臣再拜稽首頂奉明命。由是中外台輔重臣咸以八戒師禮之。

　　庚申開成五年春正月帝崩。帝之弟武宗立。九月召道士趙歸真等。入禁中修金籙道場。十月武宗昇玄壇。親受法籙。左拾遺王哲諫曰。王業之初不宜崇信太過。

　　武宗

　　炎。穆宗第五子。初封頴王。先是文宗太子永薨無子。立敬宗子陳王成美為皇太子。及文宗崩。中尉仇士良等矯詔廢太子。立頴王為皇太弟即位。在位六年。壽三十二　會昌(六)。

　　辛酉會昌元年六月。以衡山道士劉玄靜為光祿大夫。充崇玄館學士。六祖下五世圭峯宗密禪師入寂(傳燈錄)。

　　雲巖　潭州雲巖禪師。名曇晟。鍾陵建昌王氏。少出家於石門。參百丈海禪師二十年。因緣不契。後造藥山。山曰。百丈說甚麼法。師曰。一日上堂大眾立定。以柱杖一時趁散。復召大眾眾迴首。丈曰是甚麼。山曰今日因子得見海兄。師於言下頓悟。便禮拜。至是會昌元年十月二十六日。喚主事令備齋。來日有上座發去。至二十七夜入寂。荼毘得舍利一千餘粒。瘞于石室。勅諡無住大師。塔曰淨勝。師嗣藥山儼禪師。接弟子洞山价。曹洞宗本於師也(傳燈錄)。

　　九座山　癸亥會昌三年。正覺大師。諱智廣。興化軍仙遊人。憲宗元和二年示生。初參鹽官安國師及鄂州無等禪師有省。遂南歸止泉州。常持鐵鉢以一白犬自隨。至是武宗將廢教。乃遁巖谷。宣宗復教復出南山。懿宗咸通六年柢此九山之所。逢巨蟒欲來吞師。師錫先飛撑拄蟒口。師入蟒口趺坐。逮師出定蟒化為石矣。既而雷雨湧沙成院基址。由是山之神移山八維。院居其中成九座焉師僖宗乾符三年示寂。昭宗乾寧二年。勅諡正覺大師。

　　甲子會昌四年三月。詔以道士趙歸真為左右街道門教授先生。帝銳意求仙。歸真乘寵。每排釋氏。帝然之。復請與釋氏辯論。有旨追僧道於麟德殿談論。法師知玄登論座。辯捷精壯。道流不能屈。玄因奏曰。王者本禮樂一憲度。吐納服食蓋山林匹夫獨擅之事。願陛下不足留神。帝色不平。侍臣諷玄。賦詩以自釋。玄立進五篇。有鶴背傾危龍背滑君王且住一千年之句。帝知其刺(唐書舊史)。

　　乙丑五年。趙歸真薦舉鄧元超。偕劉玄靖等愈排釋氏。五月勅併省天下佛寺選汰僧人。福州龜洋智真禪師慧忠作十偈。今出其三篇。明月分形處處新白衣寧墜解空人。誰言在俗妨修道。金粟(維摩居士)曾為長者身。忍僊林下坐禪時。曾被歌王割截肢。況我聖朝無此事。只令休道亦何悲。形容雖變道常存。混俗心源亦不昏。試讀善財巡禮偈。當年豈例是沙門。忠揚州柳氏子嗣草堂義。義嗣撫州曹山耽章禪師本寂寂嗣洞山价(傳燈)。

　　丙寅會昌六年。帝餌方士金丹疽發背。旬日不能言。三月崩。宣宗即位。夏四月辛未朔宣宗始聽政。

　　宣宗

　　忱。憲宗第十三子。封光王。為人嚴重寡言。宮中咸以為不慧。武宗不豫。中尉馬元贄立之為皇太叔即帝位。在位十三年。壽五十歲。復佛之教。以右常侍李景讓為浙西觀察使。初景讓母鄭氏性嚴明。早寡家貧居洛陽。諸子皆幼。母自教之。一日宅後古牆因雨潰。陷得錢盈船。奴婢喜走告母。母往焚香祝之曰。吾聞無勞而獲身之災也。天必以先君餘慶矜其貧而賜之。則願諸孤他日學問有成乃其志也。此錢不敢取。遽命掩而築之。三子景讓景溫景莊皆舉進士及第。景讓宦達髮已班白小有過。不免母之捶楚也(唐書李景讓傳)　太中(十三)。

　　丁卯大中元年閏二月詔曰。會昌季年併省寺宇。雖云異方之教有資為理之源。中國之人久行其道。釐革過當事體乖謬。其靈山聖境應會昌五年所廢寺宇。諸宿舊僧可仍舊修復住持。有司毋得禁止(唐書舊史)。

　　畫彌陀佛　是年太子少傅白居易薨。年七十五。贈尚書左僕射。白與弟行簡敏中友愛。所居洛陽履道里。疏沼種樹架石樓。香山鑿八節灘。號醉吟先生。又自稱香山居士。與胡景等九人宴集。皆高年不仕人。慕之繪為九老圖。既卒以其所居第施為佛寺。少傅甞畫阿彌陀佛像禮事之。自為之記。略曰。我本師釋迦如來說言。西方有世界號極樂。以無八苦四惡道故也。其國號淨土。以無三毒五濁業故也。其佛號阿彌陀。以壽無量願無量功德相好光明無量故也。諦觀此娑婆世界。眾生無賢愚無貴賤無幼艾。有起心歸佛者舉手合掌必向西方。有怖厄苦惱。開口發聲必先念阿彌陀。又範金合土刻石繡紋。乃至印水聚沙。童子戲者莫不率以阿彌陀佛為上首。不知其然而然由是而觀。是彼如來有大誓願於此眾生。眾生有大因緣於彼國土明矣。不然南北東方過現未來佛多矣。何獨如是哉。唐中大夫太子少傅白居易。當衰暮之歲。中風痺之疾。乃捨俸錢三十萬。命工畫西方世界一部。阿彌陀佛坐中央。觀音勢至二大士侍左右。人天瞻仰功德成就。弟子居易稽首跪於佛前。願此功德迴施眾生。眾生有如我老者如我病者。願離苦得樂斷惡修善。不越南部便覩西方。青蓮上品隨願往生。現在未來常得親近。欲重宣此義而說讚曰。極樂世界清淨土。無諸惡道及眾苦。願如我身老病者。同生無量壽佛所(樂天文集)。

　　戊辰二年。觀察使裴休守宣城。常與名緇講道。門人謂公曰。敢問三界之言未立。人不知修行。不見因果。介景福者不為之少。洎斯教也行乎中國。愚人畏罪損其惡。賢人望福增其善。增之不已則至今當盡善矣。損之不已至今當無惡矣。何昏迷暴虐無減於秦漢之前。福慧聰明不增於魏晉之後歸之者。殊途輻湊立之者萬法雲興。宜使吾人盡昇覺路。不宜蚩蚩庶類。由古至今若斯之迷也。由之之用庸非溺乎。公笑謂之曰。大明肇啟法不齋備。聖人繼出代天為工。結網畫卦文質滋改。一聖立一法生。天道人事顯若符契。夫燧人氏之未有火也。則天無火星。人無火食。龜無火兆。物無火災必矣。少昊氏之未理金也。則天無金星。人無金用。龜無金兆。物無金災必矣。及聖人攻木出火鍛石取金。於是乎精芒主宰騰變上下。則知世法時事隨聖人也。考精神之源。窮性命之表。作大方便護於群生。群生受之而不知。蓋猶天道運行物以生茂。皆謂自己孰知其然也。於是問者廓然自得佛味。及詔許立寺。而宣城士民相鼓以萬。請先立之於宣郛。遂復新興寺焉。休乃禮迎黃檗希運禪師至郡。寓開元寺朝夕受法(傳燈錄)。

　　己巳三年。湖南觀察使裴休謁潭州華林覺禪師。問有侍者否。師曰。有一兩箇。使云。在甚麼處。覺乃喚大空小空。二虎自菴後而至。使驚懼焉。覺潭州人。嗣馬祖一禪師(傳燈錄)。

　　黃檗　洪州(江西隆興也揚州之域)黃檗山禪師。名希運。閩人也。幼於福州黃檗山出家。受具遊京師。往江西參百丈海禪師。契悟心要。相國裴休鎮宛陵建大禪苑。請師說法。還以黃檗名其寺。休既契心。集師所說法語類之成帙。題曰黃檗心要。入大藏流行。至是大中四年八月師入滅勅諡斷際禪師。塔曰廣慈。師嗣百丈海海嗣馬祖道一禪師(傳燈錄)。

　　辛未大中五年正月。詔京兆大薦福寺弘辯禪師入內。帝問。禪宗何有南北之名。師奏曰。禪門本無南北。自諸祖至弘忍大師有二弟子。一慧能受衣法居嶺南。一神秀在北揚化。得法雖一而開導發悟有頓漸之異。故曰南頓北漸。非禪宗有南北之號也。帝曰。何名戒定慧。對曰。防非止惡名戒。六根涉境心不隨緣名定。心境俱空照覽無惑名慧。帝曰。何名方便。對曰。隱實覆相權巧之門也。被接中下曲施誘進。謂之方便。設為上根。言捨方便但說無上道者。斯亦方便之談。以至祖師玄言忘功絕謂。亦無出方便之跡。帝曰。何為佛心。對曰。佛者西天之語。唐言覺。謂人有智慧覺照為佛心。心者佛之別名。有百千異號。體唯其一。如陛下日應萬機。即是陛下佛心。帝曰。有人念佛如何。對曰。如來出世隨根器而說。為上根者開最上乘頓悟至理。中下根者未能頓曉。是以佛開觀門令念佛生於極樂。帝曰。有持經呪求佛如何。對曰。如來種種說法皆為一乘。如百千眾流莫不朝宗於海。如是差別諸緣皆歸薩婆若海。帝曰。祖師既傳心印。金剛經云。無所得法如何。對曰。佛之一化實無一法與人。但示各各自性同一法藏。當時然燈如來但印釋迦本法而無所得。方契然燈本意。帝曰。禪師既會祖意。還禮佛看經否。對曰。沙門禮佛誦經。蓋是住持常法有四種焉。依佛戒修身。參尋知識。漸修梵行。履踐如來所行之迹。帝曰。何為頓見。何為漸修。對曰。頓明自性與佛無二。然有無始染習故假漸修對治。令順性起用。如人喫飯非一口便飽。是日便對漏下七刻。帝悅賜號圓智禪師。繼有詔旨增修天下祖塔。應未經賜諡者所在以聞。太常考行頒賜(舊唐書)。弘辯京兆人也。嗣章敬寺懷暉禪師。暉泉州人。姓謝氏。憲宗元和十三年入寂。諡大覺禪師。嗣馬祖(傳燈錄)。

　　壬申大中六年。詔復江州廬山東林寺。刺史崔黯為碑。詔加諡遠法師辯覺二字(廬山記)。

　　溈仰宗　潭州溈山禪師。名靈祐。福州長谿人。姓趙氏。年十五出家。依本郡建善寺法常律師剃髮受具於杭州龍興寺。究大小乘教。二十三遊江西。參百丈海禪師悟明心法。有司馬頭陀者。自湖南來。言於百丈曰。溈山一千五百人善知識所居之地也。師於百丈會中應命而往。營搆梵宇。值武宗毀教。裹頭隱於民。大中初。觀察使裴休請師復至所居。連帥李景讓奏額曰同慶寺。禪會特盛緇侶輻輳。師敷揚宗教凡四十餘年。達其道者不可勝數。入室弟子四十一人。至是大中七年正月九日。盥漱趺坐怡然而逝。壽八十三。臘六十四。塔於本山。勅諡大圓禪師。塔曰清淨。相國鄭愚為碑。師嗣百丈海禪師。海嗣馬祖一禪師(傳燈錄)。

　　仰山屬江西袁州路(揚州之域)。禪師名慧寂。韶州懷化人。姓葉氏。年九歲於廣州和安寺投通禪師出家。十四披剃未登具。即遊方初謁耽源。耽忠國師侍者應真也。已悟玄旨。耽源曰。國師當時傳得圓相。九十七箇。乃六代祖師所留也。授與老僧記之曰。吾滅後三十年。南方有一沙彌到來。大興此教。次第傳授無令斷絕。今適子來當以付之無令斷絕。師既領玄旨。後參溈山遂陞堂奧。師臥次夢入天宮彌勒內院居第二座。有一尊者白槌云。今當第二座說法。師起白槌曰。摩訶衍法離四句絕百非。諦聽諦聽眾皆散去。一日忽有梵僧從空而至。師問曰。近離甚麼。曰西天。曰幾時離彼。梵曰今早。師曰太遲生。曰遊山翫水。師曰。神通遊戲則不無闍黎。梵曰特來東土禮文殊。却遇小釋迦。遂出梵書貝多葉數十與師。作禮乘空而去。自此號師小釋迦焉。梁貞明二年丙子歲。師再遷東平。說偈曰。年滿七十七。無常在今日。日輪正當午。兩手抱屈膝。言訖以兩手抱膝而終。閱明年嗣法弟子南塔光涌禪師遷靈骨歸仰山。塔于集雲峰下。勅諡智通禪師妙光之塔。師嗣溈山祐禪師。法道盛化。人皆宗之曰溈仰宗　寂初住王莽山。僖宗乾符六年。山神請曰。東南有大仰山。福地也。師乃遷焉。

　　甲戌大中八年。終南山初有一僧結菴習定。一日有猴竊其伽黎衣。披而宴坐。隨有群猴皆習定坐。有脫去者今有五獼猴塔。至是宣宗御製讚曰。嗟汝獼猴能入定。心猿不動幾千春。罷攀紅樹三冬菓。休弄碧潭孤月輪。雙眼已隨青嶂合。兩眉猶對百花顰。自從坐脫終南(山名永興軍今京兆)後。悟了浮生多少人(林間錄)。

　　受戒給牒　丙子大中十年。勅法師辯章為三教首座。初令僧尼受戒給牒(唐書舊史)。

　　戊寅十二年冬十月。司空門下侍郎同平章事令(平聲)狐綯擬李遠杭州刺史。帝曰。吾聞遠詩長日唯消一局棊安能理人。綯曰。詩人託此為高興耳。未必實然。帝曰。且令往試觀之(唐書本傳)。

　　三世同居　萬敬孺廬州人。三世同居喪親廬墓。刺指血書佛經。郡守改其所居里。曰成孝鄉廣孝聚。至是大中十二年有司申聞帝。勅旌表其家(唐書)。

　　藤蘿尊者　溫州瑞安本寂禪院僧無繹。因武宗會昌沙汰隱於東北谷。結庵禪定。閱十年藤蘿纏繞。儼然不動。人號之藤蘿尊者。後人立嗣至今奉祀之(出永寧編)。

　　己卯大中十三年八月帝崩。宣宗性明察沈斷。用法無私。從諫如流。重惜官賞。恭謹節儉惠愛民物故。大中之政訖於唐亡。人思詠之謂之小太宗(唐書本紀)。

　　懿宗

　　諱漼。宣宗長子。始封鄆王。在位十四年。壽三十一歲。咸通(十四)。

　　庚辰咸通元年。

　　普化　鎮州普化和尚。不知何許人也。事盤山密受真訣。唯振一鐸佯狂街市或居塚間。至是咸通元年振鐸凌空隱隱而逝。莫測其由。師嗣盤山積禪師。積嗣馬祖(傳燈錄)。

　　壬午咸通三年二月。杭州大慈山寰中禪師入滅。壽八十三。勅諡性空禪師。師蒲阪人。姓盧氏。嗣百丈海禪師。夏四月勅兩街四寺。各置戒壇。剃度僧流二七日(唐書舊史)。

　　水懺　匡宗大德。諱知玄。姓陳氏。咸通四年制署號悟達國師。總教門事。十二年五月。帝幸安國寺。賜師沈香裝飾寶座。高二丈餘珍麗絕甚。僖宗中和二年。駕幸蜀避黃巢至成都。遣御史郭遵。齎璽書召師赴行在。次年師自成都行宮。辭還九隴山。一珠隆起于左股楚甚。是曰人面瘡。遇異僧引水洗瘡。知為晁錯袁盎冤對也。今之水懺三卷者緣起於師也。師亦自知時謝。右脇安然而逝。師三學洞貫名蓋一時。世稱陳菩薩(唐書舊史)。

　　德山　朗州德山禪師。名宣鑒。簡州人。姓周氏。丱歲出家。依年受具。精究律藏於性空寺。通貫諸經旨趣。常講金剛般若。時謂之周金剛。不信南方宗禪之道。乃曰。出家兒千劫學佛威儀。萬劫學佛細行。不得成佛。南方魔子敢言。直指人心見性成佛。我當摟其窟穴滅其種類以報佛恩。遂檐青龍疏鈔出蜀至澧陽。路上買油糍點心。婆子指其檐曰這箇是甚麼。師曰。青龍疏鈔。婆曰講何經。師曰。金剛經。婆曰我有一問。若道得我當供上座油糍。若道不得不與油糍。婆乃問曰。經中道過去心不可得。未來心不可得。現在心不可得。未審上座點那箇心。師無語乃不得油糍而去。遂之澧州龍潭寺。至法堂曰。久嚮龍潭及乎到來。潭又不見。龍又不現。潭隱身曰。子親到龍潭。師無語求棲止焉。一夕侍立。潭曰更深何不下去。師便出却回。曰外面黑潭點紙燭度與師擬接。潭即吹滅之。師當下大悟便禮拜。潭曰子見箇甚麼。師曰。從今向去更不疑天下老和尚舌頭也。來日將所携疏鈔。於法堂前焚之。舉火曰。窮諸玄辯若一毫置於太虛。竭世樞機。似一滴投諸巨壑。辭去抵溈山。復還住澧陽三十年。屬武宗廢教。隱於獨浮山之石室。宣宗大中初。武陵刺史薛廷望再葺德山精舍。號古德禪院。請師住持不肯下山。廷望設詭計。以茶鹽誣師致之入州。禮敬堅請。然後居之以闡玄化。至是咸通六年十二月三日謂眾曰。捫空追響勞汝心神。夢覺覺非竟有何事。言訖安坐而化。勅諡見性禪師。嗣龍潭崇信禪師(傳燈錄)　武陵唐為朗州今常德路荊域。

　　臨濟宗　鎮州真定路也。臨濟禪師。名義玄。生曹州南華刑氏。自幼剃落。初到黃檗。時睦州陳尊宿為首座。問師在此幾時。師曰。在此三年。州指其問佛法的的大意。檗便打。三度問三度打。師乃辭睦州曰。自恨障緣不領深旨。今且辭去。州曰須辭和尚。睦州語檗曰。問話上座若來辭方便接伊。已後為一株陰涼大樹覆蔭天下人去在。師辭檗。檗曰往高安參大愚去。師至高安。愚曰。甚處來。師曰黃檗。愚曰。黃檗有何言句。師曰某甲三度問佛法的的大意。三度被打。不知有過無過。愚曰。黃檗與麼老婆心切。師於言下大悟。乃曰。元來黃檗佛法無多子。愚搊住曰。這尿床鬼子。適來道有過無過。如今却道佛法無多子。爾見箇甚麼道理。速道速道。師於大愚肋下築三拳。愚拓開曰。汝師黃檗。非干我事。却回黃檗。檗曰來來去去有甚了期。師曰。祇為老婆心切。便人事了侍立。檗曰。大愚有何言句。師舉前話。檗曰。大愚老漢饒舌。待來痛與一頓。師曰。說甚待來即今便打。遂掌黃檗。檗曰。這風顛漢來這裏捋虎鬚。師便喝。檗云。侍者引之參堂去。師後住鎮州臨濟。學侶雲集。乃曰。大凡演暢宗乘。一句中須具三玄門。一玄門須具三要。有權有實有照有用。汝等諸人作麼生會。後居大名府興化寺東堂。至是咸通八年四月十日說偈曰。㳂流不止問如何。真照無邊說似他。離相離名人不稟。吹毛用了急須磨。端坐而逝。塔全身於府西北隅。勅諡慧照禪師。塔曰澄靈。嗣黃檗運。運嗣百丈海。緇林尊仰曰臨濟宗(傳燈錄)。

　　戊子咸通九年。詔康承訓討龐勛等於徐州。承訓奏乞沙陀三部落使朱耶赤心帥其眾以自隨。敗勛於徐州。勛死。帝嘉朱耶赤心之功。置大同軍於雲州。以赤心為節度使。賜姓李名國昌。國昌子克用。克用子存勗後唐莊宗也。初太宗貞觀間破西突厥(音屈)。置十三州都督府。未甞有沙陀府也。有處身處密諸部。又其小者也。朱耶者處身別部之號也。至憲宗時始有朱耶盡忠及子執宜見於中國。自號沙陀。以朱耶為姓。蓋沙陀大磧也。自處身以來。世居此磧。號沙陀突厥至盡忠孫。賜姓李氏。李氏復大。而夷狄遂以沙陀為貴種(克用滅黃巢功第一)。

　　曹洞宗　江西瑞州洞山禪師。名良价。為越州會稽俞氏。幼歲出家。從師念般若心經。至無眼耳鼻舌身意處。忽以手捫面問其師曰。某甲有眼耳鼻舌等。何故言無。其師駭異曰。吾非汝師。指其往五洩山禮默禪師披剃。年二十一詣嵩山具戒。遊方首謁南泉。次參溈山。溈山指之曰。此去豐陵攸縣石室相連。有雲巖道人。若能撥草瞻風必為子之所重。由是徑造雲巖便問。無情說法甚麼人得聞。巖曰無情得聞。師曰。和尚聞否。巖曰我若聞汝即不聞吾說法也。師曰。某甲為甚麼不聞。巖竪起拂子曰還聞麼。師曰。不聞。巖曰我說法汝尚不聞。豈況無情說法乎。師曰。無情說法該何典教。巖曰豈不見。彌陀經云水鳥樹林悉皆念佛念法。師於此有省。乃述偈曰。也大奇也大奇。無情說法不思議。若將耳聽終難會。眼處聞時方得知。辭去。宣宗大中末年。於新豐山接誨學侶。盛化豫章高安之洞山。權開五位。善接三根。大闡一音。廣弘萬品。橫抽寶劒剪諸見之稠林。妙叶弘通截萬端之穿鑿。又得曹山深明的旨妙唱嘉猷道合君臣偏正回互。由是洞上玄風播於天下。故諸方宗匠咸共推尊之曰曹洞宗。至是咸通十年二月入寂。壽六十三。臘四十二。勅諡悟本禪師。塔曰慧覺(傳燈)。

　　江西撫州路曹山禪師。名本寂。生泉州莆田黃氏。少業儒。年十九歲往福州靈石出家。二十五登戒謁洞山。山問。闍梨名甚麼。師曰本寂。山曰。那箇聻。師曰不名本寂。山深器之。自此入室。盤桓數載乃辭去。山遂密授洞上宗旨。直趨曹溪禮六祖塔回吉水。眾嚮師名請開法。師志慕六祖。遂名山曰曹。尋值賊亂乃之宜黃。有信士王若一。捨何王觀請師住持。師更何王為荷玉。由是法席大興。學者雲萃。洞山之宗至師為盛。昭宗天復元年六月十五日謂眾白。曹山明日辰時行脚去。及時焚香宴坐而化壽六十二。臘三十七。葬全身於山之西阿。勅諡元證禪師。塔曰福圓。寂嗣洞山良价禪師。价嗣雲巖晟。晟嗣藥山儼。儼嗣石頭遷。遷嗣青原思。思嗣六祖大鑒禪師(傳燈錄)。

　　庚寅咸通十一年十一月帝誕節。召兩街大德僧人入內講道。帝悅賜曇顯等十人紫衣。賜永興軍終南山道宣律師號澄照律師(本傳)。

　　相國裴公　至是咸通庚寅薨。壽七十四歲。執弟子禮事黃檗運禪師。悟明心要。公諱休。字公美。河東孟州間喜人。兒時與兄弟偕隱。晝講經夜著書。有饋鹿者。休不食曰。蔬食猶不足。今一㗖肉。後何以繼。擢進士第。累遷職任刺洪州日。入龍興寺觀畫壁曰。容儀可觀。高僧何在。眾無對者。公曰。此間有禪僧否。屬運禪師於嶺南黃檗山捨眾。來大安精舍混跡灑掃。人莫之識。或曰有一禪者。公延之至。理前語問之。運朗聲曰。裴休。公曰諾。運曰。在甚麼處。公豁然契會。遂迎之入府。朝夕問道公移鎮宛陵(宣州也)請運與俱。公於宣宗時執政。

　　雲居　禪師。名道膺。幽州玉田人。姓王氏。童丱出家於涿州延壽寺。二十五歲成大僧。其師令習聲聞篇聚。非其好棄之。遊方至翠微。聞洞山法席遂造焉。契悟宗旨。結庵三峰經旬不赴堂。价禪師覘之。每有天人送食。洞山謂之曰。我將謂汝是箇人猶作這箇見解。高聲呼曰膺庵主。師應諾。山曰。不思善不思惡是甚麼。師有省回庵宴坐。天神尋之不見三日乃絕。山勉師隨方接人。遂乃焚其庵。去海昏登歐阜廬山西北崦冠世之絕境也。就樹縛屋而居號雲居。衲子亦追求而集。散處山間樹下。久成苫架。至是咸通十三年遂成法席。學侶至一千五百眾。唱洞山之道居三十年。道遍天下。南昌王鐘傅師尊之。師於昭宗天復元年十二月二十八日為眾開最後方便。敘出世始末。次年正月三日端坐而逝。勅諡弘覺禪師。塔曰圓寂(傳燈錄)。

　　帝於宮中日齋萬僧。御製贊唄(唐書舊史)。

　　癸巳咸通十四年三月。詔迎鳳翔法門寺佛骨。以四月八日至京。帝御安福門樓迎拜。引入內道場三日供養。送京城諸寺。七月帝崩。太子即位。明年四月詔送佛骨歸於鳳翔。都人耆耋辭餞。皆嗚咽流涕(舊唐書)。

　　僖宗

　　儇。懿宗第五子。初封晉王。懿宗不豫。立為皇太子。在位十五年。壽二十七　乾符(六)廣明(一)中和(四)光啟(三)文德(一)。

　　甲午乾符元年(六)。

　　時東昌路濮(音卜)州人王仙芝。始聚眾數千人起於長垣。二年黃巢亦聚眾千餘人應王仙芝。巢少時與仙芝皆以販私鹽為事。巢善騎射喜任俠粗涉書傳。屢舉進士不第。遂為盜與仙芝攻剽州縣橫行山東。民之困於重斂也爭歸之。數月之間眾至數萬。乾符五年。招討使曾元裕大破王仙芝於黃梅追斬仙芝。黃巢方攻亳州。仙芝餘黨尚讓者帥其餘眾歸巢。推巢為主。號衝天大將軍。稱王霸元年署官屬陷福建。乾符六年冬巢來襄陽。十一月山南東道節度使與江西招討使曹全晸(時正切)合兵。屯荊門以拒之。戰敗北至江陵俘斬其什七八。巢與尚讓收餘眾渡江東走。巢勢復振。轉掠饒信池宣歙杭等十五州。眾至二十萬。廣明元年十一月巢陷東都(洛陽也)。十二月壬午巢兵攻潼關。關上兵皆潰。中官田令孜奉帝自金光門出。惟福穆澤壽四王及妃嬪數人從行。百官皆莫之知。巢入長安。帝幸興元乃入蜀。庚寅巢殺唐宗室在長安者。壬辰巢即皇帝位。國號大齊。稱金統元年。中和二年。巢所署同州防禦使朱溫屢請巢益兵以捍河中。不報。溫見巢兵勢日蹙知其將亡。親將胡真謝瞳勸溫歸國。九月溫殺其監軍嚴實舉州降。諸道行營都統王鐸承制以溫為同華節度使。未幾賜名全忠。河中留後王重榮行營都監楊復光東面宣慰使王徽諸道行營都統王鐸議討賊。復光曰。雁門李僕射(克用也)驍勇有強兵召之來賊不足平也。時王鐸在河中。乃以墨勅召李克用。十一月克用將沙陀(始見懿宗感通九年)萬七千人趣河中。中和三年三月。克用進軍渭橋與巢軍戰於渭南。賊兵大敗奔走。四月克用自光泰門入京師。巢力戰不勝焚宮室遁去。克用時年二十八歲。破巢復長安功第一。詔以克用為河東節度使。中和四年春二月巢走圍陳州。李克用率汴徐𫌯之軍以救之。五月巢引兵東北趣汴州。克用追及巢於中牟奮擊大破之。巢將尚讓帥其眾降克用。克用追至冤句(巢居之邑)糧盡乃還汴州營於城外。朱全忠固請入城館於上原驛。全忠置酒克用乘酒語頗侵之。全忠不平發兵圍驛而攻之。克用縋城得出。六月武寧將李師悅等追巢至瑕丘敗之。巢眾殆盡走至狼虎谷巢甥林言斬巢兄弟妻子首以降。巢始起於乾符二年至中和四年七月滅(唐書)。

　　睦州(今淅西道建德路也)陳尊宿。名道明。江南陳氏之後也。幼出家本州開元寺。持戒精嚴學通三藏。遊方契旨於黃檗。延充首座。眾請住觀音院。常有百餘眾經數十載。諸方歸慕咸以尊宿稱。後歸開元房居。織蒲鞋以養母。故有陳蒲鞋號天使至問師。三門俱開從那門入。師喚尚書使應諾。師曰。從信門入。師看經。次陳操尚書問和尚看甚麼經。師曰金剛經。尚書曰六朝翻譯此當第幾。師舉起經曰。一切有為法。如夢幻泡影。至是乾符四年召門人曰。此處緣息吾當逝矣。乃跏趺而逝。郡人以香薪焚之。舍利如雨。收靈骨塑像於寺。壽九十八。臘七十六。嗣黃檗運禪師。運嗣百丈海禪師(傳燈錄)。

　　己亥乾符六年　庚子廣明元年　辛丑中和元年。

　　澧州洛浦山禪師名元安。鳳翔麟遊人丱歲。出家。具戒持律通經論。是年參臨濟玄禪師充侍者。後往夾山卓庵。昭宗光化元年八月誡門人曰。出家之法長物不留。況其他哉。切須在念。時光迅速大道深玄。苟或因循曷由體悟。至十二月一日安坐而寂。嗣夾山會禪師(傳燈)。

　　夾山　澧州夾山禪師。名善會廣。州廖氏子。幼歲出家。依年受戒。聽習經論。該練三學。出住潤州(浙西道鎮江路揚州之域)鶴林。因道吾指之。見船子誠禪師。於華亭契悟心要。恭稟遺命遁世忘機。懿宗咸通年間。棲遲豐州。學侶雲集。相從卜居于夾山。遂成院宇。至是中和元年十一月七日入寂。葬本山。諡傳明大師。嗣船子誠禪師(傳燈)。

　　壬寅中和二年。鐘傳據江西(唐書)。

　　癸卯中和三年。李克用復京師。

　　拓跋思恭以兵赴國難。黃巢之亂也。朝廷命思恭權夏綏節度使賜姓李(見宋仁宗寶元元年)。

　　甲辰中和四年黃巢既滅。秋七月李克用至晉陽遣使奉表。極言朱全忠妬功嫉能終為國患。凡八上表請誅討之。帝謂方事之殷姑存大體。詔獎諭克用且解之。于時浙東饑疫明州普賢懺院幼璋禪師收瘞台溫明三郡餓殍遺骸數千。時人呼師曰增悲菩薩(高僧傳)。

　　乙巳光啟元年二月。帝還至京師改元。中官田令孜愈縱威權。河中節度使王重榮累表數令孜罪惡。重榮啟李克用引兵赴之。十二月克用進逼京城。田令孜夜奉帝自開遠門出幸鳳翔。光啟二年春正月田令孜請帝幸興元。帝不從。是夜令孜引兵入宮劫帝幸寶雞。宰相朝臣皆不知。及發寶雞留楊晟(時正切)守散關(興元路之口也)乘輿纔入散關。邠寧節度使朱玫已圍寶雞。嗣襄王熅肅宗玄孫也。有疾從上不及留遵塗驛。為玫所得與之俱還鳳翔。三月車駕至興元。朱玫逼百官奉襄王熅權監軍國事。長安百官太子太師斐璩等勸進於襄王熅監即皇帝位。改元建貞。遙尊帝為太上元皇帝。觀軍容使楊復恭傳檄關中稱。得朱玫首者以靜難節度使賞之。玫將王行瑜擒玫斬之。襄王奔河中。王重榮詐為迎奉執熅殺之。詔以行瑜為靜難軍節度使(唐書本紀)。

　　靈雲　禪師。名志勤。福州長谿人嗣長慶安。安嗣百丈海。勤在溈山。時見桃花悟道。後返福州居靈雲(傳燈錄)。

　　錢鏐(吳越王也)是年討董昌有功授杭州刺史。

　　巖頭　鄂州巖頭禪師。名全奯。泉州柯氏子。少禮青原誼公落髮。稟戒於長安寶壽寺。習經論諸部。憂游禪苑。後參德山契旨住巖頭。值武宗汰教乃於湖邊隱作渡子。後庵於洞庭臥龍山。徒侶臻輻。至是光啟三年四月八日入寂。門人為焚之獲舍利四十九粒。起塔供養。勅諡清巖禪師嗣德山鑒。鑒嗣龍潭信(傳燈錄)。

　　石霜　潭州石霜山禪師。名慶諸。江西吉州新滏陳氏。依洪井西山紹鑾禪師落髮。詣洛下習毘尼教。抵溈山充米頭。一日溈山拾一粒米謂師曰。莫輕這一粒。百千粒從這一粒生。師曰。百千粒從這一粒生。未審這一粒從甚處生。溈山呵呵大笑便歸方丈。至晚上堂曰米裏有蟲。諸人好看。後參道吾智禪師。密契心要。後因避世混俗於長沙劉陽陶家坊。人莫識者。因僧舉洞山解制上堂。秋初夏末兄弟東去西去。直須向萬里無寸草處去。師曰。出門便是草。洞山聞之乃云。此是一千五百人善知識語。師因此聲名馳露。帝聞師道譽賜紫衣。辭不受。至是光啟三年入寂。葬院之西北隅。勅諡普會大師。嗣道吾宗智智嗣藥山儼。儼嗣石頭遷。遷嗣青原思(傳燈錄)。

　　戊申文德元年二月。帝自鳳翔歸京。三月不豫。壬寅大漸。皇弟吉王保長而賢。群臣屬望。十軍觀軍容使楊復恭請立其弟壽王傑為皇太弟。癸卯帝崩。遺制太弟傑。更名敏。即皇帝位　王建據有西川。

　　昭宗

　　懿宗第七子。初封壽王。名傑。更名敏。龍紀元年改名曄。在位十六年。壽三十八　龍紀(一)大順(二)景福(二)乾寧(四)光化(三)天復(四)。

　　己酉龍紀元年十一月。帝改名曄。帝將祀圜丘。中尉樞密皆䙆(睽桂反)衫侍從故事也。僖宗之世已具襴笏。至是又令有司制法服。孔緯及諫官皆以為不可。帝出御禮諭之曰。卿等所論至當事有從權。勿以小瑕遂妨大禮。於是宦官始服劒佩侍祠。

　　庚戌大順元年　辛亥大順二年。楊行密據揚州。

　　杭州千頃山禪師。名楚南。福州張氏子。得旨於黃蘗。初抵姑蘇報恩寺。精修禪定二十餘年。足不踰閾。尋住錢塘支硎山慈雲。雖應緣無倦。常住禪定。或踰月或浹旬。僖宗光啟年間。刺史錢鏐請師下山供養。僖宗聞其道化就賜紫衣。僖宗文德元年五月入寂。壽七十六。塔於院之西隅。師著破邪論行於世。嗣黃蘗運禪師。至是大順二年。宣州孫儒寇錢塘發塔覩師。全身爪髮俱長。拜謝修塔而去(傳燈錄)。

　　壬子景福元年八月。以楊行密為淮南節度使。宣明曆寖差。太子少詹事邊岡造新曆成。十二月帝命之曰景福景玄曆。

　　癸丑二年以渝州刺史柳玭為瀘州刺史。柳氏自公綽以來。世以孝悌禮法為士大夫。所宗玭為御史大夫。上欲以為相。宦官惡之故久謫於外。玭甞誡其子弟曰。凡門地高可畏不可恃也。立身行己。一事有失則得罪重於他人。死無以見先人於地下。此其所以可畏也。門高則驕心易生。族盛則為人所嫉。懿行實才人未之信。小有玭纇眾皆指之。此其所以不可恃也。故膏梁子弟學宜加勤行宜加勵。僅得比他人耳玭(玉病)纇(絲節)。

　　王朝據福州稱留後。王鎔帥鎮定稱趙王。劉仁恭是時為幽州盧龍節度使稱燕王。

　　甲寅乾寧元年。沙門貫休(婺州人也)入蜀。以詩謁王曰。一瓶一鉢垂垂老。萬水萬山特特來。蜀王待以殊禮加以官資。禪月大師號亦其賜也。至後唐莊宗同光三年入寂。高僧齊巳蜀人也。幼捐俗依溈山祐禪師。時慧寂禪師(仰山也)住豫章觀音院。巳總轄庶務。有粥疏曰。粥名良藥。佛所贊揚。義冠三檀。功標十利。更祈英哲。各遂願心。既備清晨。永資白業。其後居西山金鼓示寂。塔存焉。龍盤乃其書堂也(雲外紀談)。

　　乙卯乾寧二年。次年馬殷據湖南杭州。錢鏐兼鎮東西兩浙。李茂貞犯京師。帝幸華州。茂貞入長安。宮室市肆燔燒俱盡。

　　丙辰三年正月九峰玄禪師戒其徒曰。無虛度光陰。無虛消信施。既已出家唯道是履名大丈夫。云已寂然入定。至三月二十日而入滅。

　　丁巳乾寧四年閩帥王朝薨弟審知嗣據其地。

　　趙州　禪師。名從諗。曹州郝鄉人也。姓郝氏。童穉於本州扈通院從師披剃。未納戒抵池陽參南泉願禪師。泉器之。一日問泉曰。如何是道。泉曰平常心是道。師曰。還可趣向也無。泉曰擬向即乖。師曰。不擬爭知是道。泉曰道不屬知不屬不知。知是妄覺。不知是無記。若真達不疑之道。猶如太虛廓然蕩豁。豈可強是非耶。師於言下悟理。乃往嵩嶽瑠璃壇納戒。仍返南泉。久之眾請住趙州(隷真定路)觀音院。一曰東院道化甚盛。作十二時歌。偈頌機緣語錄流行於世。新到師問曰。曾到此間麼。僧曰未曾到。師曰。喫茶去。又問僧曰。曾到此間麼。僧曰曾到。師曰。喫茶去。院主問曰。為甚麼曾到也喫茶去。未曾到也喫茶去。師召院主。主應諾。師曰。喫茶去。時真定帥王鎔稱趙王。廬王節度使劉仁恭稱燕王。二王爭相重敬。至是乾寧四年十一月二日臥右脇而寂。壽一百二十歲。勅諡真際大師。嗣南泉願。願嗣馬祖(傳燈)。

　　戊午光化元年赦李茂貞。八月車駕自華州還京師。

　　己未光化二年。華嶽禪師玄偉編次德宗貞元以來禪宗機緣。為聖胄集。

　　杭州無着禪師。名文喜。嘉興朱氏。年七歲依本邑常樂寺國清出家剃染。習律聽教。屬武宗汰教反服韜晦。宣宗初再度於鹽官齊峰寺。往五臺禮文殊。遇一老翁牽牛而行。邀師入寺。翁縱牛引師陞堂。翁踞床指繡墩命坐。翁曰。近自何來。師曰南方。翁曰。南方佛法如何住持。師曰。末法比丘少奉戒律。翁曰。多少眾。師曰或三百或五百師。却問此間佛法如何。住持翁曰。龍蛇混雜。凡聖同居。師曰。多少眾。翁曰前三三後三三。翁呼童子均提致茶。又進酥酪。翁拈起玻瓈盞問曰。南方還有這箇否。師曰無。翁曰。尋常將甚麼喫茶。師無對辭別。翁令童子相送。師問童子前三三後三三是多少。童召大德師應諾。童曰是多少。師曰。此為何處。童曰此金剛窟般若寺也。師悽然悟彼翁者文殊也。即稽首童子願乞一言為別。童說偈曰。面上無嗔供養具。口裏無嗔吐妙香。心裏無嗔是珍寶。無垢無染是真常。言訖均提與寺俱隱。懿宗咸通三年師至洪州(龍興)觀音。參仰山寂禪師。頓悟心法。後回浙西住龍泉寺(杭州)。錢王奉賜紫衣署無着禪師。至是光化三年十月三日。告眾曰。三界心盡。即是涅槃。言訖跏趺而逝。壽八十歲。塔於鷲峰靈隱之西塢。哀帝天祐二年叛兵發師塔。肉身不壞爪髮俱長。錢王謬聞之。遣裨將邵志重加封瘞。宋寧宗嘉定十三年遷葬淨慈山智覺壽禪師塔左。師嗣仰山寂。寂嗣溈山祐禪師(五燈會元)。

　　庚申光化三年初。崔胤與上密謀盡誅宦官。流樞密使宋道弼景務修等皆賜自盡。宦官益懼。中尉劉季述王仲先樞密使王彥範薛齊偓等陰謀廢立。帝獵苑中夜歸。季述扶帝與后同輦。嬪御侍者纔十餘人。適少陽院鎖其門。季述矯詔令太子裕監國尋使即皇帝位。以帝為太上皇。季述遣其養子希度詣朱全忠許以唐社稷輸之。天平節度副使李振勸全忠誅季述。全忠乃囚希度遣振如京師。崔胤密遣人說神策指揮。使孫德昭誅季述等。時十二月也。

　　辛酉大復元年正月朔。王仲尼入朝。孫德昭擒斬之。崔胤迎帝御長樂門樓。帥百官稱賀。周承晦擒劉季述王彥範繼至。方詰責已為亂挺所斃。薛齊偓赴井死。出而斬之滅四人之族。時朱全忠李茂貞各有挾天子令諸侯之意。全忠欲帝幸洛陽。茂貞欲帝幸鳳翔。朱全忠至河中表請車駕幸東都。十一月中尉韓全誨逼帝幸鳳翔。遂火其宮城。

　　壬戌天復二年十一月。朱全忠進攻鳳翔錢鏐進爵越王。

　　癸亥天復三年春正月。李茂貞請帝誅韓全誨等。與朱全忠和。遣使囊全誨等首以示全忠。甲子車駕出鳳翔幸全忠營。己巳入長安。

　　甲子天祐元年　春正月朱全忠請帝遷都洛陽。壬戌車駕發長安。甲子至華州。朱全忠屢章促發遂至洛陽。改元天祐。朱全忠遣李振至洛陽。與蔣玄暉等。八月弑帝立輝王為皇太子。柩前即位。時年十三歲。哀帝也　錢鏐加封吳王。

　　哀帝

　　柷。昭宗第九子。在位四年。禪于梁。梁封帝為濟陰王。遷於曹州。戊辰年鴆殺濟陰王於曹州。追諡曰唐哀皇帝。號景宗　一云。朱全忠弑昭宗立哀帝。逾四年使劉霸鴆哀帝。葬溫陵。立少帝濮王紃。一名繼。昭宗子也。年號天壽。朱全忠又鴆之。議以天祐四年禪位于梁云。本紀不載濮王一年事　紃(松倫反)天祐(四)。

　　乙丑天祐二年淮南楊行密薨。子渥嗣位。

　　丙寅三年南平鐘傅薨。子匡時立。尋為秦虜。荊南節度高季昌據荊南。閩王會雪峰玄沙二禪師問曰。將何為道作何修行見性成佛。雪峰曰。宜先懺悔滌除障垢。所以獲心見性。一切業障海。皆從妄想生。若欲懺悔者端坐念實相。願大王識取實相。自然成佛(本傳)。丁卯天祐四年三月。帝遜於梁王。梁受禪改元開平元年。

　　右唐二十一主合二百八十八年禪于梁。

　　五代

　　梁

　　受唐禪都汴州開平二年遷都洛陽均王仍都大梁。太宗末帝

　　二主合十六年而歸後唐。

　　太祖

　　姓朱氏。宋州人。本名溫。唐僖宗時從黃巢作亂。巢署溫同州防禦使。溫叛巢歸唐。天子賜名全忠拜宣武軍節度使。昭宗光化三年進封梁王。哀帝天祐四年三月受唐禪。更名晃。被袞冕即皇帝位。改國號曰梁。在位六年。壽六十一歲。以汴州為開封府。命曰東都。以故東都(洛陽也)為西都是時惟河東鳳翔淮南稱天祐年號。西蜀稱天復。尋亦自立。改元武成。餘皆稟梁正朔稱臣奉貢　開平(四)乾化(二)。

　　丁卯開平元年四月改元。以河南尹兼河南節度使張全美為魏王。鎮海鎮東節度使吳王錢鏐為吳越王。加清海節度使劉隱。威武節度使王審知兼侍中。仍以劉隱為大彭王。以權知荊南留後高季昌為節度使。趙王　王鎔燕王　劉仁恭晉王　李克用岐王　李茂貞吳越王　錢鏐楚　馬殷荊南　高季昌淮南　楊渥閩王　王審知蜀即帝位　王建南平　劉隱

　　王鎔帥鎮州真定也稱趙王。劉仁恭幽州盧能節度燕王。

　　晉王李克用稱天祐年號。克用本沙陀人。見唐懿宗咸通九年。

　　岐王鳳翔李茂貞深州博野人。本姓宋。名文通。為博野軍戍卒。黃巢犯京師。茂貞以功補扈蹕都頭。僖宗賜姓李名茂貞。拜鳳翔隴右節度使。昭宗時封為岐王。稱天祐四年。

　　吳越王錢鏐。字具美。杭州臨安人。唐僖宗時為董昌偏將。殺退黃巢兵。昌以鏐為都指揮。董昌尋亦叛。昭宗以鏐為浙東招討使平昌。進封天下兵馬都元帥尋封王。至是梁開平元年封吳越王。後唐莊宗賜玉冊金印。鏐居杭州二十一年。八十一薨。

　　楚王馬殷。字霸圖。許州鄢陵人。唐昭宗乾寧中拜武安軍節度使鎮潭州。盡有湖南之地。梁大節開平二年處湖南。聽民自採茶賣於北客。收其征以贍軍。七月殷奏汴荊襄唐郢復州置回圖務運茶河南北賣之以易繒纊戰馬。詔許之。湖南由是富贍。梁封之為楚王。

　　荊南節度使高季昌。字賂孫。陝州人(隷今洛陽)。梁初鎮荊南節度十州後為諸道所侵。季昌有江陵一城而已。至後唐莊宗時。封為南平王。

　　淮南號吳楊渥稱天祐四年。渥父行密。字化源。廬州合肥人。家世微賤。有膂力能舉千斤。日行三百里。為本州步健。破黃巢功。大唐昭宗景福元年八月為淮南節度使。淮南王進封楚王。唐哀帝天祐二年行密薨。壽五十四。據廬州十二年。子渥嗣位。梁太祖封之為吳王。

　　閩王王審知。字信通。光州固始人。唐僖宗時黃巢寇亂。因有閩嶺五州之地。梁開平元年以威武節度使王審知兼侍中。審知自唐昭宗時已受封為閩王矣。至其子延鈞。後唐明宗長興四年改名璘即皇帝位。建元龍啟。國號大閩。

　　蜀王王建。字光圖。許州舞陽人。唐僖宗初。陳欽瑄節制西川中尉日令孜為監軍。召建欲致麾下。欽瑄疑止之。建怒以兵攻成都殺欽瑄等。昭宗授以西川節度使。梁受唐禪。開平元年九月。王建即皇帝位。國號大蜀。明年改元武成。

　　南平劉隱。上蔡人。今汝寧古蔡州也。其祖安仁徙居閩中。商賈南海因家焉。父謙為廣州牙將。破黃巢有功。陞封州刺史卒。州人表隱代之。累有勳烈。唐昭宗封隱南海王。哀帝天祐二年進封安南都護清海節度使。次年封南平王。今梁加隱侍中文封南海王。乃以隱為大彭王。乾化元年卒。壽三十八。其弟巖襲位。盡有嶺表之北。巖更名龑。梁末帝貞明三年即帝位。國號漢。年曰乾亨立二十五年。壽五十四。

　　戊辰開平二年正月。晉王李克用卒。子存勗十一月立。梁遷都洛陽。鴆濟陰王於曹州。諡曰唐哀皇帝。趙　王鎔燕　劉仁恭晉　存勗天祐五年岐王　李茂貞吳越　錢鏐楚　馬殷荊南　高季昌淮南吳　楊渥閩　王審知蜀王建　武成元年南平　劉隱

　　福州雪峯禪師。名義存。泉州南安曾氏子。年十二從莆田玉㵎寺慶玄律師出家。年十七落髮。往幽州寶剎寺受戒。久歷禪會。三登投子。九到洞山。後仍緣契德山。唐懿宗咸通中回閩雪峰創院。徒侶翕然。僖宗賜號真覺禪師。仍賜紫衣。師之法席常有千五百眾。至是開平二年三月示疾。閩帥命醫來。師曰吾非疾也。遺偈付法訖。五月二日出遊藍田暮歸。澡浴中夜入寂。壽八十七。師嗣德山鑒。鑒嗣龍潭信。

　　福州玄沙宗一禪師。名師備。閩之謝氏子。幼泛小艇於南臺江。狎諸漁者年三十忽慕出家。投芙蓉訓禪師剃落。往豫章開元寺受具。布衲芒屢。食纔接氣終日宴坐。雪峯以其苦行呼為頭陀。一日雪峯召之曰。何不遍參去。師曰。達磨不來東土。二祖不往西天。峯然之。住後提振宗網遐邇推敬。閩主待以師禮。學侶餘八百眾。當梁太祖開平二年十一月入寂。壽七十五。閩主為師樹塔。師嗣雪峯存禪師。

　　己巳開平三年十月。蜀州刺史王宗辨稱疾杜門。蜀主疑其矜功怨望。加檢校太保不受。謂人曰廉者足而不憂。貪者憂而不足。吾小人致位至此足矣。豈可求進不已乎。蜀主嘉其志。趙燕晉王　天祐六年岐王　天祐六年吳越楚荊南淮南　天祐六年閩蜀王建　武成二年南平

　　庚午開平四年。

　　續寶林傳　南嶽惟勁頭陀集唐昭宗光化年以來宗師機緣。為續寶林傳四卷。趙燕晉王　天祐七年岐王　天祐七年吳越楚荊南淮南　天祐七年閩蜀　武成三年南平

　　辛未乾化元年　　　　　　　龑。趙　王鎔燕　帝位應天元年晉王　天祐八年岐王　天祐八年吳越王楚荊南淮南吳　天祐八年閩蜀南平　劉巖

　　三月。靜海節度使南平襄王劉隱既卒。其弟巖襲位。後名龔。又改龑八月燕王劉仁恭之子劉守光即皇帝位。國號大燕。改應天元年。

　　壬申二年二月湖州道場山如訥禪師。卓庵於山乘虎遊行。訥湖州人。師嗣翠微無學禪師。學嗣丹霞然。然嗣石頭希遷禪師。趙燕　應天二年晉　天祐九年岐王　天祐九年吳越王楚荊南淮南吳　天祐九年閩蜀　永平二年南平

　　二月帝疾增甚。誅戮無常。又議出征。從官多畏憚。帝長子郴王友裕早卒。次假子搏王友文帝特愛之。郢王友珪心不平。帝出友珪為萊州刺史。友珪微行入左龍虎軍。見統軍韓勍以情告之。勍以牙兵五百人從友珪。雜控鶴士入伏禁中。中夜斬關入至寢殿。友珪僕夫馮廷諤刺帝。祕不發喪。矯詔稱。朕躬危殆宜令友珪權主軍國之務。發喪即皇帝位。乾化三年正月改元鳳曆。是時均王友貞處大梁討友珪。友珪自度不免。令馮廷諤先殺妻張氏次殺己。廷諤亦自剄。均王即位於大梁。稱乾化三年。

　　均王

　　太祖第三子。初名友貞。封均王。鎮大梁。汴州也。乾化三年正月誅大逆友珪。遂即皇帝位。於大梁就都之。追廢友珪為庶人。三月帝更名鍠。久之又名瑱。在位十一年。壽三十六歲。諡曰末帝　乾化(又二)貞明(六)龍德(三)。

　　癸酉乾化三年。趙燕　應天三年晉　天祐十年岐王　天祐十年吳越王楚荊南淮南吳　天祐十年閩王蜀　永平三年南平

　　金光明道場　杭州瑞應幼璋禪師。請吳越王每年於天台山建金光明道場。諸郡黑白大會。逾月而散。光明大會始於師也。

　　甲戌乾化四年正月。晉主既克燕。以練𥿊(習着反)劉仁恭并守光。凱歌入晉陽。獻于太廟斬守光。械仁恭至代州。祭先王墓斬之。趙燕　晉滅之晉　天祐十一年岐王　天祐十一年吳越王楚荊南淮南吳天祐十一年閩蜀　永平四年南平

　　舒州投子山禪師。名大同。本州懷寧劉氏子。幼歲依洛下保唐寺滿禪師出家。初習安般觀。次閱華嚴發明性海。謁翠微學禪師頓悟宗旨。由是故意周遊。後從故里隱投子山。結茅而居。至是乾化四年四月六日入寂。勅諡慈濟大師。師嗣翠微學禪師。

　　乙亥貞明元年。趙晉王　天祐十二年岐王　天祐十二年吳越王楚荊南淮南吳天祐十二年閩蜀　永平五年南平

　　丙子貞明二年　契丹太祖阿保機神冊元年。趙晉王　天祐十三年岐王　天祐十三年吳越王楚荊南淮南吳天祐十三年閩王蜀　通正元年南平

　　契丹

　　鮮卑山之遺種在商。高宗之伐鬼方者是也。自梁末帝貞明二年太祖阿保機稱帝建國立年。傳嗣凡九主在位首末二百一十五年。實歷二百單九年(遼志)。太祖皇帝諱億番。名阿保機。乃斡里小子也。父斡里為夷离巾。猶中國刺史也。先是契丹部落分而為八。各有大人相與推約一人為王。建旗鼓以號令諸部。每三年則以次相代。及阿保機為王尤雄。勇恃其彊不肯受代。五姓奚及七姓室韋咸服屬之。擊黃頭室韋還七部劫之於境上求如約。阿保機曰。我為王九年。得漢人多請師種落居古漢城。與漢人守之自為一部。七部許之古漢城者拓跋魏之滑鹽縣也。地宜五穀。有鹽池之利。其後阿保機擊滅七部併為一國。又北伐室韋女真。西取突厥故地。擊奚滅之。復立奚王使契丹監其兵。東北諸夷皆畏服之。初唐懿宗咸通末年有習爾者為王。土宇始大。其後欽德為王。乘中原多故時人侵邊。燕帝劉守光末年衰困。遣參軍韓延徽求援於契丹。契丹主怒其不拜。留之久乃禮而用之。延徽始教契丹。建牙開府。築城廓立市里。以處漢人。使各有配耦墾蓻荒田。契丹由此威盛彊大。至是貞明二年。阿保機始自稱皇帝。國號大契丹。年曰神冊。國人謂之天皇王。姓耶律氏。以妻述律氏為皇后。置百官。治國十一年。卒於夫餘城。諡曰太祖。

　　布袋和尚。名契此。示跡明州奉化縣。常以杖荷一布袋携破席。凡供身之具盡貯袋中。入市見物則乞。或醯醢魚菹。纔接入口分少許投囊中。時號長汀子。至是貞明二年三月三日坐於嶽林寺廊下說偈曰。彌勒真彌勒。分身千百億。時時示時人。時人自不識。偈已安然而化。其後他州復見其負囊而行。競圖其像而奉祀之。

　　丁丑貞明三年　契丹神冊二年。南平劉巖即皇帝位于番隅。國號大越。改元乾亨。次年冬十一月郊天。改國號曰漢(司馬通鑑)。趙晉王　天祐十四年岐王　天祐十四年吳越王楚荊南淮南吳天祐十四年閩蜀帝　天漢元年漢即帝位　乾亨元年

　　戊寅貞明國年　契丹阿保機神冊三年。趙晉王　天祐十五年岐王　天祐十五年吳趙王楚荊南淮南吳天祐十五年閩蜀帝　光太元年漢　乾亨元年

　　蜀帝太子衍立。三月吳越王鏐初立元帥府置官屬。淮南吳以徐知誥為淮南節度行軍副使。知誥事吳主盡恭。知誥以宋齊丘為謀主。

　　龍湖　邵武龍湖禪師。名普聞。唐僖宗第二子也。幼不茹葷。長無經世意。僖宗鍾愛之。僖宗中和元年黃巢亂。帝幸蜀。親王宗室皆逃亡。師斷髮逸遊。謁石霜諸禪師問。如何是教外別傳。諸曰待案山點頭。即向汝道。師因省悟。依止數年乃請遊山。諸曰。逢乾即止。遇陳便住。遂辭行過邵武抵大乾。遙望山顛欝然深秀問父老。彼有居者否。老曰有一陳嗣者。久隱其中。師至嗣遂分坐同住。師廬茅谷口。陳乃去之。庵址存焉。其寶乘禪院者師茅廬基也。僖宗文德元年三月。師乃擲錫杖於山。杖止處建立道場。緇素嚮心遂成巨剎。一日有老人來前曰。我龍也。家於此山。行雨不職將有天罰。願師救護。師曰。汝可易形來。俄一小蛇在座。師引之入淨瓶。良久風雷挾座山巒搖震。達且開霽。蛇自缾出。老人來謝曰。非師法力則腥穢此地矣。觀師道場闕水。當以報德。遂斸地成穴。湧泉衍溢乃為一湖。在今半山是曰龍湖。至是貞明四年一日。師集眾僧曰。吾將他適。以院事付聰教二禪人。乃說偈曰。我逃世難來出家。宗師指示箇歇處。住山領眾三十年。對人不欲輕分付。今日分明說似君。我斂目時齊聽取。既而跨虎凌晨抵信州開元寺。龍湖僧追之。師曰。山中已有聰禪師。吾不復歸矣。故龍湖無開山祖師塔。惟有跨虎庵基。為古今之證。勅諡圓覺禪師。五燈會元謂師示寂於龍湖殆非也。師嗣潭州石霜禪師慶諸。諸嗣道吾宗智。智嗣藥山儼禪師。諸吉州人。姓陳氏。

　　己卯貞明五年　契丹神冊四年。趙晉王　天祐十六年岐王　天保十六年吳越王楚荊南淮南吳　武義元年閩蜀衍　乾德元年漢　乾亨元年

　　夏四月。淮南楊氏即吳國王位。改元武義。建宗廟社稷。置百官宮殿。文物皆用天子禮樂。

　　庚辰貞明六年　契丹神冊五年。趙晉王　天祐十七年岐王　天祐十七年吳越王楚荊南吳弟溥立閩蜀　乾德二年漢　乾亨四年

　　辛巳龍德元年　契丹天贊元年。趙晉王　天祐十八年岐王吳越王楚荊南吳　順義元年閩蜀　乾德三漢　乾亨十五年

　　壬年龍德二年　契丹天贊二年。趙晉王岐王吳越王楚荊南吳　順義二年閩蜀　乾德四年漢　乾享六年

　　越州鏡清順德怤禪師。得法於雪峰。吳越錢王尊其道德。請居天龍寺。又創龍冊寺以居師。學侶奔湊。由是吳越盛於玄學。晉高祖天福二年八月入寂。壽七十四。

　　癸未龍德三年。同光元年　契丹天贊三年。趙唐即帝位同光元年岐王吳越王楚荊南吳　順義三年閩蜀　乾德五年漢　乾亨七年

　　春二月。梁帝遣使冊命吳越王錢鏐為吳越國王。夏四月己巳。晉王李存勗即皇帝位於魏州牙城之南。國號大唐。改元同光。唐所有凡十三節度五十州。帥兵取梁。梁帝謂皇甫麟曰。李氏吾世讎理難降。首不可俟彼刀鋸。吾不能自裁。卿可斷吾首。麟泣遂弑梁帝。麟因自殺。十月唐帝入大梁。

　　右梁二主合一十六年而歸于唐。

　　唐

　　李姓。以土德王。都鄴。今彰德路古相州也。後遷都于洛陽。莊宗明宗閔帝潞王

　　莊宗

　　諱存勗。本沙陀人。唐懿宗咸通九年賜其祖。姓李。名國昌。帝父名克用。破黃巢復京師功第一。拜河東節度使。累封晉王。薨存勗嗣王位。滅梁建國曰唐。追尊父王克用曰武皇帝。帝在位三年。壽三十五歲　同光(三)。

　　同光元年即癸未歲也。十月滅梁改元。十一月遷都洛陽。

　　甲申同光二年　契丹天贊四年。趙秦王　茂貞薨吳越王楚荊南淮南吳　順義四年閩漢　乾德六年蜀　乾亨八年

　　正月。岐王李茂貞遣子繼曮上表入貢稱臣。帝尊禮之改封秦王。四月秦忠敬王茂貞薨。子繼曮權知鳳翔軍府事。

　　魏府今大名路也。興化禪師。名存獎。本府人。帝詔入內。執弟子禮以事師。一日問曰。朕收復中原得一明珠。未有人酧價。師曰。請陛下珠看。帝以手舒幞頭脚。師曰。君王之寶誰敢酧價。帝悅賜紫衣師號。師皆不受。乃賜馬使乘之。墜地損一足。帝復賜醫。師喚院主與我做箇木柺子。師接得遶院行。問僧曰。汝等還識老僧麼。眾曰爭得不識和尚。師曰。跛脚法師說得行不得。至法堂令維那聲鐘眾集。師曰。還識老僧麼。眾無對。師擲下柺子端坐而逝。勅諡廣濟禪師。師嗣臨濟玄禪師(傳燈錄)。

　　汝州寶應南院禪師名慧顒河北人嗣興化獎。

　　乙酉同光三年　契丹天贊五年。淮南吳溥於石頭城建清涼寺。禮請悟宗住持。趙秦吳越王楚荊南淮南吳　順義五年閩　延翰嗣位蜀王衍降唐以授孟知祥漢　白龍元年

　　九月。帝以子魏王繼岌樞密使郭崇韜伐蜀。蜀主王衍輿櫬衘璧出降。孟知祥者字保盛。邢州龍岡人。樞密使郭崇韜於知祥有引薦舊恩。將行言於帝曰。孟知祥信厚有謀。此行得四川而求帥。無踰此人者。帝可之。大軍乃西行入散關倍道而進攻蜀降。崇韜乃以知祥為西川節度使鎮成都。明宗長興四年封蜀王。潞王清泰元年即皇帝位而殂。子昶嗣立。建元明德。國號蜀。至宋太祖乾德三年降于宋。合四十一年國除。

　　漢有白龍現於漢宮。漢主改元白龍。更名龔(司馬通鑑)。

　　明宗

　　諱亶。本名嗣源。北狄人。莊宗養以為子。從莊宗征伐。屢立大功。丙戌年正月。趙在禮反於鄴。莊宗命李嗣源討之。三月嗣源至鄴都。從馬直軍士張破敗作亂。兵逼中軍。嗣源叱問之。對曰。主上棄恩任威云克城之後盡坑魏搏之軍。我輩畏死耳。今眾議請主上帝河南。令公帝河北。嗣源泣諭之。眾軍不從。嗣源婿石敬塘曰。夫事成於果決而敗於猶豫。嗣源乃令安重誨移檄會兵。軍勢大盛。李紹榮請莊宗幸關東招撫之。駕至萬勝鎮。聞嗣源已據大梁。諸軍離叛。即命旋師歸入洛陽。四月從馬直指揮使郭從謙。不知睦王存義已死。欲奉之作亂。帥所部兵攻興教門。緣城而入。近臣宿將釋甲潛遁。獨李彥卿何福進王全斌等十餘人力戰。莊宗中流矢。鷹坊人善友扶莊宗自門樓下至絳霄殿廡下抽矢渴懣須臾殂。李彥卿等慟哭而去。左右皆散。善友焚帝尸。己丑嗣源入洛陽止于私第。拾莊宗骨于灰燼中而殯之。百官三上牋請嗣源監國許之。有司議即位禮。李紹真孔循以唐運盡宜自建國號。監國不從。吏部尚書李琪曰。若改國號則先帝遂為路人。梓官安所託乎。前代以旁支入繼多矣。宜用嗣子柩前即位之禮眾從之。監國乃於柩前即皇帝位。年已六十歲。改元天成。每夕於宮中焚香告天。願早生聖人為生民主。天成二年春正月更名亶。在位八年。壽終六十七天成(四)長興(四)。

　　丙戌天成元年　契丹天贊六年。蜀禪月大師貫休是年卒。趙鳳翔　繼曮吳越國　寶正元年楚荊南吳　順義六年閩國延鈞天寶元年蜀節度　孟知祥漢　白龍二年

　　昭武節度王延翰自稱大閩國王。立宮殿置百官。威儀文物皆傚天子之制。追尊其父王審知曰昭武王。是歲審知養子延稟弑延翰。眾推其弟延鈞為留後。

　　丁亥天成二年　契丹太祖阿保機殂　德光天顯元年。趙鳳翔吳越　寶正二年楚建國荊南吳即帝位乾貞元年閩　天寶二年蜀漢　白龍三年

　　契丹太祖崩於天贊六年秋七月。在位十一年。太宗立。諱德光。太祖第二子。母曰述律氏。治二十二年。立晉滅唐。改契丹曰大遼。甞於所居大部落建天雄寺以奉佛。有契丹太祖阿保機像。

　　秋八月。楚王馬殷始建國。立宮殿置百官皆如天子。或微又改。其翰林學士曰文苑學士。知制誥曰知辭制。樞密院曰左右機要司。陛下稱之曰殿下。令曰教。

　　十一月淮南吳王楊氏即皇帝位。吳丞相徐溫卒。吳主以其子知誥都督中外諸軍事。知誥本姓李。唐昭宗乾寧二年。楊行密攻濠州。軍士掠徐州得之。生八歲。行密養以為子。行密長子渥憎之。行密謂其將徐溫曰。此兒質狀偉識頗異於人。吾度渥必不能容。今賜汝為子。溫名之曰知誥。知誥事溫勤孝過於諸子。溫是以愛之使掌家事。及長喜書善射。識度英性。行密謂溫曰。知誥俊傑諸將子皆不及也。至晉高祖天福二年受吳禪。

　　戊子天成三年　契丹天顯二年。趙鳳翔吳越　寶正三年楚荊南　高季興卒吳　乾貞三年閩延鈞蜀孟氏漢　大有元年

　　閩主延鈞度民二萬為僧。由是閩中多僧(見五代舊史閩世家)　是年十二月。荊南節度使高季興卒。命其子從誨權知軍府事。從誨上表求內附。詔以從誨為荊南節度使。

　　漳州羅漢院禪師。名桂琛。生常山李氏。隸本府萬歲寺無相大師披剃。登戒得法於玄沙備禪師。師祕重大法痛自韜晦。漳州牧王公請住城西石山地藏十餘年。遷止羅漢院。破垣敗簀。師處之恬如也。援法眼益。至是天成三年入寂。壽六十二。荼毘舍利建塔於院之西隅。勅諡真應禪師(傳燈錄)。

　　己丑天成四年　契丹天顯三年。趙鳳翔吳越　寶正四年楚荊南吳　太和元年閩蜀漢　大有二年

　　九月帝與平章事馮道從容語及年穀屢登四方無事。道曰。臣常記。昔在先皇幕府。奉使中山歷并陘(山名)之險。臣憂馬蹶(居月反僵也)執轡甚謹。幸而無失逮至澤潞。放轡自逸俄至顛隕。凡為天下者亦猶是也。帝深以為然。帝又問。今歲雖豐百姓贍足否。道曰。農家歲凶則死於流殍。歲豐則傷於穀賤。豐凶皆病死惟農家為然。臣記進士聶夷中詩。二月賣新絲。五月糴新穀。醫得眼前瘡。剜却心頭肉。語雖鄙俚曲盡田家之情狀。農於四人之中最為勤苦。人主不可不知也。帝悅命左右錄其詩。常諷誦之。幽州宛平竇禹鈞。仕至左諫議太夫致仕。生五子。皆宦顯。侍中馮道贈以詩。燕山竇十郎。教子有義方。靈椿一株老。仙桂五枝芳。周世宗顯德二年。大師中書令瀛文懿王馮道薨。

　　庚寅長興元年　契丹天顯四年。趙鳳翔吳越　寶正五年楚殷卒荊南吳　太和二年閩蜀漢　大有三年

　　十一月楚王馬殷卒。子希聲襲位。稱遺命。去建國之制。復藩鎮之舊。詔以希聲為武安靜江節度使。

　　雲門宗　廣東道韶州雲門山光奉院禪師。名文偃。生浙西秀水。今嘉興路也。姓張氏。幼依空王寺志澄律師出家。及冠落髮。稟具於毘陵壇。侍澄數年探窮律部。以已事未明。往參睦州陳尊宿。拶門而入。州擒住云道道。師擬議。州推之出曰。秦時𨍏轢鑽遂掩門損師一足。師從悟入。州乃指之見雪峰存禪師。既得以密契心宗。遂出嶺遍謁諸方。後抵廣中靈樹敏禪師。初不請首座。有勸之請第一座者。靈樹曰。我首座生也出家也。久之曰。我首座行脚也悟道也。久之又曰。我首座至矣。一日令擊鐘接首座。師適至。敏笑曰。奉遲甚久何來暮邪。即命之。師不辭而就職當此庚寅長興元年也。俄而廣主劉王將興兵。就靈樹決可否。敏知之。手封奩子語侍者曰。王來出以俟之。適有僧問。如何是祖師西來意。敏乃就座而逝。王至聞敏已化。王大驚嘆。侍僧以奩呈。發之書曰。人天眼目堂中上座。王乃請師繼主靈樹。迎之至府開法。久之遷住韶陽雲門山。戊申年。廣主屢請入內問法。待以師禮。賜號匡真禪師。七月迎之王府供養。九月辭王還山。明年四月十日。師表辭廣主。垂誡學徒端坐而逝。塔全身於方丈後。丙寅歲。趙太祖乾德四年。廣主天寶九年也。師示夢阮紹莊曰。與吾寄語秀華官使特進李託。託遂奏請開塔。奉勅迎請靈軀內庭供養。逾月方還。因改寺額為大覺。加諡大慈雲匡真弘明禪師。師嗣雪峯存禪師。存嗣德山鑒。鑒嗣龍潭信禪師。師之法道世宗仰之。目之曰雲門宗。

　　辛卯長興二年　契丹天顯五年。趙鳳翔吳越　寶正六年楚荊南吳　太和三年閩蜀孟氏漢　大有四年

　　壬辰長興二年　契丹天顯六年。趙鳳翔吳越　元瓘立楚荊南吳　太和四年閩蜀漢　大有五年

　　春二月。初令國子監校定九經雕印。至周廣順三年版成印行。

　　三月。吳越武肅王錢鏐薨。年八十一歲。中子傳瓘立。更名元瓘。以遺命去國儀用藩鎮法。

　　秋七月。武安靜江節度使馬希聲卒。六軍似袁𧧶潘約等迎希聲之弟希範於朗州而立之。治十五年。壽四十九歲。

　　癸巳長興四年帝殂　契丹天顯七年。趙鳳翔吳越元瓘文穆王也楚荊南吳　太和五年閩璘　龍啟元年蜀孟氏　封王漢　大有六年

　　春正月。閩主王延鈞即皇帝位。國號大閩。年曰龍啟。更名璘　二月唐命孟知祥。為東西川節度使蜀王。

　　十一月。帝不豫。詔立第三子宋王從厚。帝尋殂。十二月宋王從厚即皇帝位閔帝也。甲午年正月改元應順。時鳳翔節度使兼侍中潞王從珂與朝廷𭛯阻。三月潞王建大將旗鼓整眾而東。閔帝聞潞王至陝。憂駭不知所為。以五十騎出玄武門至衛州。依刺史王弘贄。潞王至蔣橋。馮道等皆上牋勸進。潞主入謁太后太妃詣西宮。伏梓宮慟哭。太后下令廢少帝為鄂王。令潞王即皇帝位於柩前。王弘贄遷閔帝於州廨。潞王遣弘贄之子殿直巒往鴆之。閔帝知其有毒不肯飲。巒縊殺之。

　　潞王

　　諱從珂。明宗養子也。姓王氏。鎮州人。今真定路也。明宗略地日。并其母獲之。養為己子。時年十歲封潞王為鳳翔節度使。閔帝即位。以洋王從琸往伐之。由是舉兵。閔帝出奔。潞王以太后命即位。在位三年。壽三十歲。

　　甲午四月改清泰元年　契丹天顯八年。趙鳳翔吳越楚荊南吳　太和六年閩　龍啟二年蜀昶　明德元年漢　大有七年

　　閏正月。蜀王孟知祥即皇帝位於成都。改元。秋七月殂。太子仁贊即皇帝位。更名昶。明德元年。

　　天台國清寺靜上座。初得悟於玄沙備禪師言下。居天台山三十餘年。有問者曰。心念紛飛未明攝伏。靜曰。却將紛飛之心以究紛飛之處。究之無處則紛飛之念何存。返究究心則能究之心安在。靜因覩教中幻義述偈曰。若道法皆如幻有。造諸過惡應無咎。云何所作業不忘。而藉佛慈興接誘。有小靜上座者答之曰。幻人興幻幻輪圍。幻業能招幻所治。不了幻生諸幻苦。覺知如幻幻無為。二靜上座遺踪。國清存焉(寺記碑刻)。

　　乙未清泰二年　契丹天顯九年。趙鳳翔吳越楚荊南吳　天祥元年閩　龍啟三年蜀　明德二年漢　大有八年

　　荊南節度使高從晦。性明達親。禮賢士委任梁震。震披鶴氅自稱荊臺隱士。每詣府跨黃牛至廳事。

　　吳加徐知誥尚父太師大丞相大元帥。進封齊王備殊禮。以昇(建康)潤(鎮江)宣池歙(失涉反徽)常江饒信海十州為齊國。

　　清泰三年六月。河東節度使北面總管石敬瑭。既還鎮晉陽。陰有自全之計。初帝欲使敬瑭移鎮鄆州。今東平路也(兗域)。給事中李崧呂琦等皆力諫以為不可。帝從樞密直學士薛文遇之言。以敬瑭為天平節度使制出。兩班相顧失色。敬瑭曰。我不興亂。朝廷發之。安能束手死於道路乎。都押衙劉知遠曰。明公據形勝之地。士馬精彊。若稱兵傳檄帝業可成。掌書記桑維翰曰。公能推心契丹何患無成。敬瑭意遂決。表帝養子不應承祀請傳位許王。帝怒手裂其表抵地。制削奪敬瑭官爵。以張敬達兼大原四面排陳使。率諸將討之。敬瑭表契丹稱臣。以父禮事之。許以割地請授。九月契丹主太宗德光也。將五萬騎號三十萬至晉陽戰。唐兵大敗。十一月契丹主作冊書。命敬瑭為大晉皇帝。築壇於柳林即位。大赦制改長興七年(明宗年號)。為天福元年。潞王知石敬瑭即皇帝位。遂與曹太后劉皇后雍王重美及宋審虔等。携傳國寶登玄武樓。自焚而死。皇后積薪欲燒官室。重美諫曰。新天子至必不露居。他日重勞民力。死而遺怨將安用之。乃止。后與重美(潞王子也)俱死。是日晚晉高祖入洛陽止于舊第。唐兵解甲待罪。晉帝慰而釋之。乃命劉知遠部署京城。知遠分漢軍使還營。舘契丹主於天宮寺。城中肅然無敢犯令。十二月晉帝追廢潞王為庶人。以馮道同平章事。

　　右唐四主合一十四年而歸于晉。

　　晉

　　石姓。以金德王。遷都汴州高祖齊王

　　高祖

　　諱敬瑭。石姓。本西夷人。勇力善戰。唐明宗愛之。妻以女永寧公主。累遷至河東節度使。清泰元年鎮太原。徙天平節度使不受命。遂乃稱兵求援於契丹。即帝位入洛陽。割幽薊瀛莫涿檀順新溈儒武雲應寰朔蔚十六州以與契丹。在位七年。壽五十一　天福(七)丙申十一月改天福元年　契丹天顯十年。趙鳳翔吳越楚荊南吳　天祥二年閩　通文元年蜀　明德三年漢　大有九年

　　高麗當唐之末其王姓高。唐莊宗同光二年。高麗遣使來中國。史失不記其王之姓名。至明宗長興三年。權知國事王建遣使者來。明宗封王建高麗國王。至是丙申年。高麗舉兵擊破新羅百濟。於是東夷諸國皆附之。有二京六府九節度百二十部焉。

　　丁酉天福二年　大遼會同元年。趙鳳翔吳越復建國楚荊南唐受禪　昇元元年閩　通文二年蜀　明德四年漢　大有十年

　　大遼太宗德光既立晉室。受其所獻之十六州。春正月乃以幽州為南京。改契丹國號大遼。年曰會同。公卿庶官皆倣中國。參用中國人。

　　二月。北歸以趙延壽為極密使兼中書令。

　　三月。晉議遷都大梁。四月至汴州。吳越王元瓘復建國。如同光故事。

　　八月。吳主下詔禪位于齊王。徐知詰即皇帝位于建康。大赦國號曰唐(南唐也)。年曰昇元。尊吳主曰讓皇。宮室乘輿服御皆如故。宗廟正朔徽章服色悉從吳制。明年讓皇殂。唐主廢朝二十七日。追諡曰睿皇帝。唐昇元三年。知誥復姓李。更名昪(始見唐明宗天成二年丁亥歲)。

　　汝州風穴禪師。諱延沼。錢塘餘杭人。姓劉氏幼不茹葷。習儒應進士。一舉不第乃出家。依本州開元寺智恭披剃。受具習天台止觀。年二十五謁鏡清。參南院顒禪師悟旨。依止六年辭去。後唐明宗長興二年至汝水。草屋數椽依山如逃亡家。問之父老。田父曰。古風穴寺世以律居僧物故眾棄去。師曰。我居之可乎。父曰可師乃留止。日乞村落。夜然松脂單丁者七年。至是天福二年州牧李使君聞師之道盡禮致之。上元日開堂說法。稟嗣南院顒。漢隱帝乾祐二年李君移守郢州。師避寇往依之舘於郡齋。汝州有宋太師者施第為寶坊號新寺。延師住持。法席雄冠。周太祖廣順元年。賜其寺額曰廣慧。師住二十二年。當餘百眾。僧問如何是佛。師曰。杖林山下竹筋鞭。宋太祖開寶六年八月旦日。登座說偈曰。道在乘時須濟物。遠方來慕自騰騰。他年有叟情相似。日日香煙夜夜燈。至十四日手書別諸檀越。十五日跏趺而逝。壽七十八。夏五十九。師嗣南院顒。顒嗣興化獎。獎嗣臨濟玄禪師。

　　戊戌天福三年　大遼會同二年。趙鳳翔吳越　文穆王元瓘楚荊南唐　昇元二年閩　通文三年蜀　廣政元年漢　大有十一年

　　八月。晉帝上尊號於大遼主及太后。以平章憑道劉煦為冊禮使。備鹵簿儀仗車輅詣遼主行禮。帝事遼甚謹。奉表稱臣。曰父皇帝。

　　十月。帝以大梁舟車所會便於漕運。乃建東京於汴州。復以汴州為開封府。以東都(洛陽)為西京。以西都(長安)為晉昌軍節度。

　　勅聽公私自鑄銅錢。文曰天福元寶。

　　己亥天福四年　大遼會同三年。趙鳳翔吳越楚荊南唐李昇　昇元三年閩　永隆元年蜀　廣政二年漢　大有十二年

　　春正月。南唐群臣累表請唐主徐知誥復姓李。立唐宗廟。唐主許之。更名昪(皮變反)。群臣又請上尊號。不受。唐主不以外戚輔政。宦者不得預事。他國所不及也。

　　秋閏七月閩主為拱宸控鶴軍使連重遇所弑。其叔父延義自稱威武節度使閩國王。更名曦。諡閩主。曰唐宗。

　　觀世音菩薩　杭州上天竺僧道翊。一夕見山間光明。往視之得奇香木。命良工刻成觀世音菩薩像。白光煥發繼以晝夜。漢高祖乾祐二年。有僧從勳者。以古佛舍利置菩薩毫相中。舍利時現冠頂　又慶元路(浙東道明州也)海中補怛洛伽山。乃菩薩示現之地。唐宣宗大中年間。西域天竺僧至洞中燔指祈禱。親覩觀世音菩薩妙相。與說法要。名跡始著。其後日本國僧慧鍔者。自燕北五臺山得菩薩畫像。舍於山側土人張氏。張奉之捐所居為觀音院。昌國誌云。梁貞明二年始建寺也。宋神宗元豐三年。遣使王舜封往三韓。舟抵洞。黑風驟起龜負舟。舜封禱之。菩薩現相舟穩還朝。以聞朝廷。頒金帛移寺。建於梅岑山之陽。賜額寶陀。今之寺也。

　　庚子天福五年。大遼會同四年。閩王曦度民為僧萬一千人(閩紀載)。趙鳳翔吳越楚荊南唐　昇元四年閩曦　永隆二年蜀　廣政三年漢　大有十四年

　　辛丑天福六年　大遼會同五年。趙鳳翔吳越　子弘佐立楚荊南唐　昇元五年閩　永隆三年蜀　廣政四年漢　大有十三年

　　八月。吳越國文穆王錢氏元瓘薨。其子弘佐即王位。弘佐溫恭明斷。好書禮士躬勤政務。治七年。壽二十。

　　十一月唐分遣使者按行民。舊以肥瘠定其稅。民咸稱其平允。漢十二月戊戌。漢主寢疾。有梵僧謂曰名龔不利。漢主自造龑字名之。義取飛龍在天。讀若儼通。閩主於城南西阜建石塔七層。功未半發如蓋者三夕既成。光耀際天又三夕。王慰幸遂額之曰淨光。而於其下又建寺宇焉(長樂集)。

　　壬寅天福七年六月帝殂　大遼會同六年。趙鳳翔吳越忠獻王弘佐楚荊南唐　昇元六年閩　永隆四年蜀　廣政五年漢玢立　光天元年

　　南漢即南平廣州也。高祖劉龑四月殂。秦王弘度即皇帝位。更名玢(悲巾反)。

　　齊王

　　史曰出帝。諱重貴。高祖兄敬儒之子也。封齊王。高祖五子皆早卒。重睿尚幼。天福七年六月高祖殂。七月守司徒兼侍中憑道與天平節度使侍衛馬步都虞候景延廣議。國家多難宜立長君。乃奉廣晉尹齊王重貴為嗣。即皇帝位。大臣議奉表稱臣告哀於遼。景延廣請致書稱孫不稱臣。李崧諫之不從。憑道依違其間。帝卒從延廣議。遼主大怒遣使來責讓。延廣答以不遜。丙午歲開運三年也。十一月遼大舉滅晉。遼主命張彥澤遷齊王於開封府。頃刻不得留。帝在位四年。遠遷遼地。壽年不載　稱天福八年開運(三)。

　　癸卯天福八年　大遼會同七年。趙鳳翔吳越國楚荊南唐璟　保大元年閩　天德元年蜀　廣政六年漢弘熙立　乾和元年

　　唐主餌方士藥浸成躁急。群臣奏事往往暴怒。問道士王棲霞。何道可致太平。對曰。王者治心治身乃治家國。今陛下尚未能去。饑虞飽喜何論太平。宋后稱嘆以為至言。唐主凡所賜予。棲霞皆不受。二月唐主疽發背。召齊王璟入侍疾。謂璟曰。吾餌金石欲益壽。乃更傷生。汝宜戒之。是夕殂。元宗璟即位。

　　閩族王氏延政稱帝於建州國號大殷。初天福四年曦既立。驕淫苛虐猜忌宗族。其弟建州刺史王延政以書諫之。曦怒。由是兄弟積相猜恨戰鬪。至是延政稱帝。

　　漢殤帝。驕奢不親政事。晉王弘熙欲圖之。乃盛飾聲伎娛悅其意以成其惡。頃之乘其醉而弑之。弘熙即皇帝位。中宗也。改年曰乾和。

　　法眼宗　建康清涼寺禪師。名文益。生餘杭魯氏。七歲依新定智通院同偉禪師落髮。弱齡稟具於越州開元寺。究毘尼探儒典。振錫南參抵福州。見長慶稜禪師不大發明。乃欲出嶺過漳州。阻雪於城西石山。地藏院禪師桂琛問曰。上座學解說三界唯心萬法唯識。乃指階前石曰。此石在心內在心外。師曰在心內。琛曰。行脚人着甚來由。安片石在心頭走。師窘無以對。即放包依席下。求決擇一月餘。呈見解說道理。琛語之曰。佛法不恁麼。師曰。某甲詞窮理絕也。琛曰。若論佛法一切見成。師於言下大悟。遂依止久之。時唐潞王清泰二年也。辭行至江西撫州。州牧重師之道。請住崇壽院。南唐有國。唐主迎師住金陵報恩禪院。署號淨慧禪師。遷任清涼寺。大闡法化。唐主邀師觀牡丹花。請師賦詩。師應聲曰。擁毳對芳叢。由來趣不同。髮從今日白。花是去年紅。艶冶隨朝露。馨香逐晚風。何須待零落。然後始知空。唐主頓悟玄旨。至周顯德五年。唐之交泰元年也。七月十七日師示疾。唐主親加禮問。閏月五日辭眾跏趺而逝。壽七十四。臘五十四。公卿李建勳以下素服奉全身。塔於江寧縣之丹陽。勅諡大法眼禪師。塔曰無相。再諡曰大智藏大導師。師入室弟子四十三人。各導一方。隨根悟入者不可勝紀。師嗣地藏琛。琛嗣玄沙備。備嗣雪峰存禪師。宗門尊仰其道曰法眼宗。

　　甲辰開運元年　大遼會同八年。趙鳳翔吳越國楚荊南唐　保大二年閩　朱文進蜀　廣政七年漢　乾和二年

　　劉煦授司空平章事撰舊唐史。佛祖異跡皆載之。宋歐陽修撰唐書。始皆刪去。

　　春正月。閩拱宸都指揮使朱文進。閣門使連重遇弑閩王曦。召百官告之曰。太祖光啟閩國。今子孫淫虐其墜厥緒。天厭王氏。宜更擇有德者立之。眾莫敢言。重遇乃推朱文進。陞殿被兖冕帥群臣北面再拜稱臣。文進自稱閩王。諡閩主曦曰景宗。是年文進為其下所殺。凾首送於建州殷王延政。明年南唐兵取建州。延政降閩合五十年而國除。

　　鐘聲息苦　南唐江南上元縣一民暴死三日復甦云。至一殿庭。忽見先王縲械甚嚴。近問之曰。主何至此。曰吾為宋齊丘所誤。殺和州降者千餘人。冤訴囚此。汝得還可語嗣君。凡寺觀鳴鐘須延其聲。受苦聞鐘得暫休息。或能為造一鐘尤善。吾在位甞交聘于闐國。彼王遺吾一玉天王像。吾常置於髻中。後藏於瓦棺寺佛左膝無知者。汝以此像為驗。民既還具奏之。唐主親詣瓦棺寺。果得玉像於佛膝。感泣造一鐘於建康清涼寺。其文曰。薦烈祖孝高皇帝。脫幽出厄以玉像。建塔葬於蔣山(法苑珠林)。

　　乙巳開運二年　大遼會同九年。趙鳳翔吳越國楚荊南唐　保大三年閩滅蜀　廣政八年漢　乾和三年

　　丙午開運三年　大遼會同十年。趙鳳翔吳越楚荊南唐　保大四年蜀　廣政九年漢　乾和四年

　　丁未開運四年　大遼會同十一年。趙鳳翔吳越國　弘佐薨楚　希廣立荊南唐　保大五年蜀　廣政十年漢　乾和五年

　　四月遼太宗殂。在位二十二年。五月世宗立。諱阮番。名兀欲。東丹王突欲之子。太祖孫也。戊申年改元天祿。天祿四年辛亥秋九月。為燕王述軋等弑於新州之火神淀。在位五年。

　　五月。楚文昭王希範卒。將佐奉其弟希廣立之。

　　六月吳越忠獻王弘佐薨。遺令以丞相弘倧為鎮海鎮東節度使。是歲為內牙統軍使胡進思所廢。更立其弟弘俶。忠懿王也。王留心釋教。嗣位之初。凡兩浙諸郡名山聖跡之處。皆賜金帛創建伽藍。福州支提山乃天冠菩薩道場。王施七寶。鑄天冠像一千身。仍創寺宇。宏麗甲於七閩焉。

　　丁未年春正月。遼兵至大梁。晉帝與太后已下上表乞降。迎於封丘門外。遼主辭不見。封晉帝為負義侯。置於黃龍府。即慕容燕之和龍城也。遼主改服中國衣冠。百官起居皆如舊制。遷晉帝李太后憑后北行。後宮左右從者百餘人。契丹三百騎援送之。二月遼主還國。以蕭翰為大梁節度使。翰述律太后兄之子。其妹復為遼主后。翰始以蕭為姓。自是契丹后族皆稱蕭氏。述律太祖阿保機之后也。夏四月遼主回至臨城得疾。及欒城病甚。丙子至殺胡林而卒。國人為剖其腹實鹽數斗載之北去。晉人謂之帝羓。初河東節度使劉知遠。聞遼主入汴。分兵守四境以防侵軼。於是將佐勸知遠正尊號號令四方。知遠不許。軍士皆曰。今契丹執天子天下無主。番漢孔目官郭威都押牙楊邠勸進。知遠從之。二月辛未即皇帝位。乃更稱天福十二年。改國號曰漢。契丹蕭翰聞漢帝擁兵南來。遂欲北歸。恐中國無主。時有唐明宗子李從益。與母王淑妃在洛陽。翰迎而立之。以為帝。帥諸酉長拜之。百官謁見。淑妃泣曰。吾母子卑弱如此。而諸公所立是禍吾家也。翰留燕兵千人守諸門為從益宿衛。翰乃辭行。漢帝至洛陽。命鄭州防禦使郭從義。先入大梁清官殺李從益及王淑妃。漢帝至大梁。復以汴州為陳京。國號漢。

　　右晉二主合一十一年歸于漢。

　　漢

　　劉姓以水德王都汴高祖隱帝

　　高祖

　　諱知遠。改名暠。沙陀部人。世居太原。與晉高祖俱事唐明宗。晉高祖即位。以知遠為保義軍節度使。遷河東節度使。開運二年封北平王。晉帝北遷。帝即位于晉陽。在位二年。壽五十四　稱天福年(二)乾祐(一)。

　　戊申乾祐元年　大遼世宗天祿元年。趙鳳翔吳越　弘俶楚荊南　保融立唐　保大六年蜀　廣政十一年漢　乾和六年

　　正月。帝更名暠(古老子)甲子不豫。丁丑殂于萬歲殿。祕不發喪。二月立皇太子丞祐為周王。即帝位時年十八歲。

　　冬十月。荊南節度使南平文獻王高從誨卒。其子保融知留後。治十年。壽四十一歲。

　　隱帝

　　諱氶祐。高祖第二子。在位三年。壽二十歲　稱乾祐年。

　　己酉乾祐二年　大遼天祿二年。趙鳳翔吳越楚　希廣被弑荊南唐　保大七年蜀　廣政十二年漢　乾和七年

　　韶國師　名德韶。處州龍泉陳氏子。年十五出家。十七歲依本州龍歸寺受業。十八納戒於信州開元寺。後唐莊宗同光年中。遊方首謁投子山同禪師。次謁龍牙疎山。如是參歷五十四員善知識。最後至江西撫州。謁法眼益禪師。倦於參問但隨眾而已。一日僧問法眼。如何是曹源一滴水。眼曰。是曹源一滴水。師於座側聞之。豁然開悟。白於法眼。眼曰。汝向後當為國王所師致祖道光大。尋回本道。遊天台山。覩智者顗禪師遺踪。有若宿契。初止白沙。時吳越忠懿王弘俶為王子刺台州。嚮師之名延請問道。至是乾祐二年。王已嗣吳越位。遣使迎師伸弟子之禮。尊為國師。有傳天台智者之教沙門義寂者。即螺溪法師也。屢言於師曰。智者之教年祀寢遠。卒多散落惟。新羅國其本甚備。請和尚慈力為致之。師乃聞于越王。王為遣使齎師之書往彼國。繕寫備足而還。迄今台宗教文獲全者。師有力焉。師有偈曰。通玄峰頂不是人間。心外無法滿目青山。法眼聞云。即此一偈可起吾宗。宋太祖開寶五年六月二十八日集眾言別。跏趺而逝于蓮華峰。壽八十二歲。臘六十五。師嗣法眼益禪師。

　　庚戌乾祐三年　大遼天祿三年。趙鳳翔吳越楚荊南唐　保大八年蜀　廣政十三年漢　乾和八年

　　武平節度使馬希萼希廣之兄也。捕楚王希廣殺之。希萼自稱武安靜江寧遠等軍節度使降于唐。唐封之為楚王。終為唐滅。遷馬氏于金陵。夏四月。漢制以郭威為鄴都留守天雄節度使。樞密如故。以右監門衛將軍郭榮為天雄衙內都指揮使。榮本姓柴父守禮郭威妻兄也。威未有子。養榮以為子。五月威受命辭行言於帝曰。太后從先帝久多歷天下事。陛下富於春秋。有事宜稟其教而行之。親迓忠信。放遠邪佞。善惡之間所宜明審。樞密使右僕射同平章事楊邠總機政。樞密使兼侍中郭威主征伐。歸德節度使侍衛親軍都指揮使兼中書令史弘肇典宿衛。三司使同平章事王章掌財賦。邠等公忠帝信寵內客省使閻晉卿樞密承旨聶文進飛龍使後匡贊翰林茶酒使郭允明讒譖執政。帝年益壯。厭為大臣所制。遂與樞密聶文進𭅕贊允明。於十一月丙子旦。殺邠弘肇章於廣政殿東廡下。帝遣供奉官孟業。齎密詔詣澶州及鄴都殺王殷。又令鄴都行營馬軍都指揮使郭崇威步軍都指揮使曹威殺郭威及監軍宣徽使王峻。郭威乃名郭崇威曹威及諸將。告以邠等冤死。且曰。吾與諸公披荊棘。從先帝取天下。受託孤之任。竭力以衛國家。今諸公已死。吾何心獨生。君輩當奉行詔書取吾首以報天子。庶不相累。郭崇威等泣曰。天子幼冲。此必左右群小所為。願從公入朝自訴盪滌鼠輩以清朝廷。不可為單使所殺。郭威乃留其養子榮鎮鄴都。命郭崇威將騎兵前驅。自將大軍繼之至封丘。十一月帝遣慕容彥超等將兵拒之。彥超等戰敗奔還。是日帝出勞軍。兵敗獨與從宮數十人宿於七里寨。餘皆逃潰。乙酉旦帝策馬將還宮至玄化門。劉銖在門上問帝。左右兵馬何在。因射左右。帝回轡西北至趙村。追兵已至。下馬入民家。為亂兵所弑。郭威自迎春門入。丁亥郭威帥百官詣明德門。起居太后具奏稱軍國事請立嗣君。太后誥策河東節度使劉崇之子武寧節度使贇即皇帝位。威奏遣太師憑道。詣徐州奉迎。庚寅威帥群臣上言。皇帝到闕動涉浹旬。請太后臨朝聽政。壬辰太后始臨朝。郭威渡河館于澶州。癸丑將士大譟立威擁威南行。威乃上太后牋。請奉漢宗廟事。太后為母。武寧節度使贇已至宋州。郭威遺贇書云為諸將所逼。召憑道先歸贇曰今何以為計。道默然。十二月己未。太后誥廢贇為湘陰公。以侍中郭威監國　辛亥年春正月丁卯。漢太后下詔授監國符寶即皇帝位。監國威自皐門入宮。即位於崇元殿。制曰。朕周室之裔[(采-木+ㄎ)*(后-口+(一/巾))]叔之後。國號宜曰周。是月戊寅殺湘陰公于宋州。

　　右漢二主合四年歸于周。

　　周

　　郭姓木德王都大梁太祖世宗恭帝

　　太祖

　　諱威。字仲文。刑州堯山人。父簡事晉為順州刺史。威少孤依潞州人常氏。潞州留後李繼韜募敢死士為軍卒。威年十八以勇力應募。晉天福二年范延光以魏州反。威為軍士。甞從楊光遠北征。威舊隷劉知遠。自知遠乞留。人問其故。威曰。楊公有姦詐之才。無英雄之氣。得我何用。能用我者其劉公乎。後事知遠為侍衛都虞侯。知遠即帝位。威贊佐有功拜同中書門下平章事。漢隱帝之世屢立戰功。為鄴都留守。漢乾祐三年十一月隱帝遇弑。帝即位。在位三年。壽五十二歲　廣順(三)。

　　辛亥廣順元年　大遼天祿四年九月穆宗立。

　　應曆元年　釋迦文佛入滅一千九百年。趙北漢建國稱乾祐四年鳳翔吳越荊南唐　保大九年蜀　廣政十四年漢　乾和九年

　　北漢

　　初河東節度使兼中書令劉崇。漢高祖母弟也。高祖即位。以崇為太原尹北京留守。漢隱帝遇害欲起兵南向。聞迎其子贇為帝乃止。曰吾兒為帝。吾又何求。及周太祖代漢殺贇於宋州。崇大怒。是日即皇帝位於晉陽。國號漢。稱乾祐四年。二月遼主聞北漢立遣招討使潘聿撚。遺其子劉承鈞書。漢主使承鈞復書言。本朝淪亡。欲循晉室故事求援請兵。遼主大喜。夏四月漢主使鄭珙致遼書稱姪請行冊禮。遼帝命燕王述軋。冊命漢為大漢神武皇帝。更名旻。

　　遼帝九月親行援漢。至新州之火神淀。燕王述軌及偉王之子大寧王漚僧等率兵作亂弑帝。而述軋自立。太宗之子齊王述律迯於南山。諸大臣奉之以攻述軋漚僧殺之。并其族黨立述律為帝。改元應曆。葬帝醫巫閭山。廟號世宗。在位凡五年。

　　遼穆宗天順皇帝。諱璟。番名述律。後更名明。太宗之長子也。初太宗攻石晉。留帝侍述律太后。太宗崩。諸將立世宗。世宗遇弑。諸將迎帝即位。自火神淀入幽州。帝年少好遊戲不親國事。每夜酣飲。達旦乃寐。日中方起。國人謂之睡王。在位十八年。

　　永明　杭州永明寺禪師。名道潛。河中府人。姓武氏。初謁法眼益禪師。眼問曰。子於參請外看甚麼經。師曰華嚴經。眼曰。總別同異成壞六相是何門攝屬。師曰文在十地品中。據理則世出世間一切法皆具六相也。眼曰。空還具六相也無。師懵然無對。眼曰。汝問我。師乃問。空還具六相也無。眼曰空。師於是開悟。異日因士女到院。眼問師曰。律中道隔壁間釵釧聲即名破戒。見覩金銀合雜朱紫駢闐是破戒不是破戒。師曰。好箇入路。眼曰。子向後有五百毳徒。為王侯所重在。師尋禮辭駐錫衢州古寺。閱大藏經。至是廣順元年吳越忠懿王弘俶延師入府受菩薩戒。署號慈化定慧禪師。建大伽藍於南山。曰慧日永明。請師居之。師請塔下羅漢過新寺。符王之先夢也。於是又加應真二字於師號。師於周顯德五年入寂師嗣法眼益禪師。

　　杭州慧日永明智覺禪師。名延壽。餘杭王氏。總角之歲歸心佛乘不茹葷。日唯一食。持法華經七行俱下。纔六旬悉能誦之。感群羊跪聽。年二十八為華亭鎮將。志慕真乘。吳越文穆王元瓘知師在道。乃從其志禮龍冊寺翠巖參禪師剃染。執勞供眾都忘身宰。衣不繒纊食無重味。野蔬布襦以遣朝夕。尋往天台山天柱峰。九旬習定。斥鷃巢衣襵中。暨謁韶國師。一見而深器之。悟於玄旨。乃謂師曰。汝與元帥有緣。他日大興佛事。師初住雪竇。甞有偈曰。孤猿叫落中巖月。野客吟殘半夜燈。此境此時誰會意。白雲深處坐禪僧。吳越忠懿王弘俶。請師開山靈隱新寺。明年遷永明大道場。眾盈二千。僧問。如何是永明妙旨。師曰。更添香著。僧曰謝師指示。師曰。且喜沒交涉。僧禮拜。師曰。欲識永明旨。門前一湖水。日照光明生。風來波浪起。師居永明十五年。度弟子一千七百人。常與七眾授菩薩戒。夜施鬼神食。放諸生類不可稱算。六時散花行道。餘力念法華經計萬三千部。著宗鏡錄一百卷。吳越王為制前後兩序。頒入大藏流行。今淨慈方丈曰宗鏡堂。師之詩偈賦詠凡千萬言播於海外。高麗國王覽師言教。遣使齎書敘弟子之禮。奉金線織成僧伽黎衣紫水晶念珠金澡罐。彼國之僧三十六人承印可記莂。前後歸高麗各化一方。宋太祖開寶七年。師入天台山度戒約萬餘人。明年十二月二十六日辰時焚香辭眾跏趺而逝。世壽七十二。僧臘四十二。次年建塔於大慈山。宋太宗賜額曰壽寧禪院。師嗣天台韶國師。韶嗣清涼法眼益禪師。六祖青原派也。嗣壽之法者。杭州乾明津禪師。富陽子蒙和尚(徑山舊相圖行業碑)。

　　壬子廣順二年　大遼穆宗應曆二年。趙北漢　稱乾祐五年鳳翔吳越楚唐滅之合五十六年荊南唐蜀　廣政十五年漢　乾和十年

　　六月朔。周帝如曲阜。謁孔氏祠命葺之。禁孔林樵採。訪孔子顏淵之後。為曲阜令及主簿。

　　癸丑廣順三年　大遼應曆三年　旃檀佛像。

　　自此下一百七十七年在汴京。趙北漢劉氏乾祐六年鳳翔吳越荊南唐　保大十一年蜀　廣政十七年漢　乾和十一年

　　初後唐明宗長興三年。宰相憑道李愚請刻九經版。此年六月版成獻之。傳布甚廣刊字印之始也。

　　甲寅正月帝殂。顯德元年　大遼應曆是年太師中書令瀛文懿王憑道薨。趙北漢主殂乾祐七年鳳翔吳越荊南唐　保大十二年蜀　廣政十七年漢　乾和十二年

　　周帝不豫。正月加晉王榮兼侍中判內外兵馬事。帝屢誡晉王曰。昔吾西征見唐十八陵。無不發掘者。此無他惟多藏金玉故也。我死亡衣以紙衣。斂以瓦棺。速營葬勿久留宮中。勿置守陵官人。勿作石羊虎人馬。惟刻石置陵前云周天子平生好儉約遺令用紙衣瓦棺。嗣天子不敢違也。壬辰宣制畢。是日帝殂。丙申晉王榮即皇帝位。

　　十一月。北漢主旻殂。子承鈞更名鈞即帝位。孝和帝鈞性孝謹既立。勤於為政愛民禮士。境內粗安。

　　世宗

　　諱榮。太祖聖后柴世兄之子也。太祖養以為子。封晉王。即帝位。在位六年。壽三十九顯德(六)。

　　乙卯顯德二年　大遼應曆五年。趙北漢劉鈞乾祐八年鳳翔吳越荊南唐　保大十三年蜀　廣政十八年漢　乾和十三年

　　二月。周帝詔併省天下無勅額寺院。令郡府歲造僧帳。凡死亡者以時開落之。僧帳自此而始。

　　丙辰顯德三年　大遼應曆六年。趙北漢　乾祐九年鳳翔吳越荊南唐　保大十四年蜀　廣政十九年漢　乾和十四年

　　初周宿衛將趙匡胤(宋太祖也)戰北漢有功。至是以為定國節度使兼殿前都指揮使。匡胤表渭州軍事判官蘇州人趙普為節度推官。

　　正月。周下詔。帝親征淮南(唐也)。帝召華山隱士真源陳摶。問以飛昇黃白之術。摶對曰。陛下為天子。當以治天下為務。安用此為。乃辭還山。

　　丁巳顯德四年　大遼應曆七年。趙北漢　天會元年鳳翔吳越荊南唐　保大十五年蜀　廣政二十年漢　乾和十五年

　　戊午顯德五年　大遼應曆八年。趙北漢劉鈞天會二年鳳翔吳越荊南唐弘　中興元改交泰元年蜀　廣政二十一年漢鋹　天賓元年

　　三月。周帝濟江伐唐。唐主恥於降稱藩。乃遣兵部侍郎陳覺奉表。請傳位於太子弘。獻廬舒蘄黃四州之地。畫江為境以求息兵。五月唐主弘避周諱更名昱。下令去帝號稱國主。凡天子之儀制皆有降損。去年號用周正朔。乃告干太廟。

　　秋七月初行大周刑統。帝欲均田租。以元稹均田圖遍賜諸道。南漢中宗劉弘熙殂。長子衛王繼興即皇帝位。更名鋹。年十六。

　　己未顯德六年　大遼應曆九年。趙北漢鈞　天會三年鳳翔吳越荊南唐國主蜀　廣政二十二年漢　天寶二年

　　周殿庭鐘磬有設而不繫者。帝問樂工皆不能對。樞密使王朴素曉音律。帝以樂事詢之。朴上疏曰。禮以檢形。樂以治心。形順於外心和於內。然而天下不治未之有也。是以禮樂修於上。而萬國化於下。聖人之教不肅而成其政。不嚴而治用此道也。夫樂生於人心而聲成於物。物聲既成。復能感人之心。昔者黃帝吹九寸之管得黃鍾正聲。半之為清聲。倍之為緩聲。三分損益之。以生十二律。十二律旋相為宮以生七調為一均。凡十二均八十四調而大備。遭秦滅學。歷代治樂者罕能用之。唐太宗之世祖孝孫張文收考正大樂備八十四調。安史之亂器與工什亡八九。至于黃巢蕩盡無遺。時有太常博士殷盈孫。按考工記。鑄鎛鐘十二編鐘二百四十。處士蕭承訓校定石磬。今之在縣者是也。雖有鐘磬之狀。殊無相應之和。其鎛鐘不問音律。但循環而擊。編鐘編磬徒縣而已。絲竹匏土僅有七聲。名為黃鐘之宮。其存者九曲。考之三曲協律。六曲參涉諸調。蓋樂之廢缺無甚於今。陛下武功既著切意禮樂。以臣甞學律呂宣示古今樂錄。命臣討論。臣謹如御當以秬(日許反)黍(黑黍也)定尺。長九寸徑三分為黃鐘之管。與今黃鐘之聲相應。因而推之得十二律。以為眾管互吹用聲不便乃作律。準十有三絃其長九尺皆應黃鐘。律聲以次設柱為十一律。及黃鐘清聲旋用七律以為一均。為均之主者官也。徵商羽角變官變徵次焉。發其均主之聲歸乎本音之律。迭應不亂乃成其調凡八十一調。此法久絕出臣獨見。乞集百官校其得失。詔從之。百官皆以為然乃行之。注曰鎛鐘者(鎛伯各反)十有二架以當十二辰之位。匏(蒲交反)八音之數。匏笙也。土塤也。

　　立皇子宗訓為梁王。領左上將軍。帝北征疽發背。六月癸巳殂於道。甲午宣遺詔梁王即皇帝位。

　　恭帝

　　宗訓。世宗子。封梁王。即位年七歲。庚申年正月。鎮定驛告北漢結戎人入𡨥。帝命指揮使趙匡胤北征。即日出師晚至陳橋驛。是夜五鼓軍士露刃列於庭曰。諸君無主。願策太尉為天子。擁逼南歸。自仁和門入。太尉歸公署。宰相范質等詣崇元殿。召文武百僚至晡班定。帝自內降制曰。天生蒸民樹之司牧。二帝惟公而禪位。三王乘時而革命。其揆一也。予末小子遭家不造。人心已去。國命有歸。咨爾歸德。軍節度使殿前都點檢趙匡胤。稟上聖之資。有神武之略。佐我高祖格于皇天。逮事世宗功存納祐。東征西怨厥緒懋焉。天地鬼神享于有德。謳歌訟獄歸于至仁。應天順人法堯禪舜。如釋重負。予其作賓。嗚呼欽哉。祇畏天命。宣徽使引匡胤就墀聽命訖。宰相掖之陞殿由東序服御服登座。群臣朝賀。詔改周顯德七年為建隆元年。國號大宋。正月四日也。封恭帝為鄭王。紹周祀遷居西京(洛陽)。開寶六年殂。

　　右周三主合九年而天下歸宋。

釋氏稽古略卷三


大正新脩大藏經第 49 冊 No. 2037 釋氏稽古略


釋氏稽古略卷四

　　烏程職里寶相比丘釋　覺岸　寶洲(編集再治)

　　宋

　　趙姓。以土德王。都汴。今汴梁路。太祖太宗真宗仁宗英宗神宗哲宗徽宗欽宗高宗(南渡)孝宗光宗寧宗理宗度宗幼主

　　太祖

　　諱玄朗。初名光胤。曰匡胤。西京洛陽人。趙姓。仕周至歸德軍節度使殿前都點簡。受周禪。年三十四歲。即皇帝位。以二月十六日為長春節。在位十六年。壽終五十歲。帝屢造佛寺。每歲度僧八千人(繫年錄)。繫年錄者(上天竺寺講經首座慧鑒之所編也)　建隆(三)乾德(五)開寶(八)。

　　庚申建隆元年　大遼應曆十年遷鄭王(周帝也)居西京(洛陽也)。開寶六年正月殂於房州。諡曰恭帝。趙北漢劉鈞天會四年鳳翔吳越荊南高氏保勗立唐蜀　廣政漢鋹　天寶三年

　　九月帝征李重進於淮南。十二月詔於廣陵(今揚州)戰地造寺。額曰建隆。賜田四頃。拔薦戰亡軍士。命沙門道暉主之(繫年錄)。

　　辛酉建隆三年　大遼應曆十一年。趙北漢承鈞鳳翔吳越荊南高氏唐炬立蜀南漢　天寶四年

　　春二月十六日聖誕。罷三教論講。始自開寶已後。乃召三學僧入殿庭試義。凡自京師普天之下歲遇聖誕節。則命僧陞座說法祝聖。遞代傳流之實本於試義也(宋僧史略容齋三筆)。

　　壬戌建隆三年　大遼應曆十二年。趙北漢鳳翔吳越荊南高氏兄子繼冲立唐蜀南漢　天寶五年

　　詔僧門童行。每歲經本州考試入京師。執政重監試。所業其妙法蓮華經七卷。通者奏名下祠部給牒披剃。若特詔疏恩。如建隆太平興國普度僧尼。不限此例也(繫年錄)。

　　癸亥乾德元年　大遼應曆十三年。荊南高繼冲奉表納土歸宋。合五十七年國除。趙北漢劉氏承鈞鳳翔吳越荊南國除唐蜀孟昶南漢鋹　天寶六年

　　甲子乾德二年　大遼應曆十四年。趙北漢吳越唐蜀南漢　天寶七年

　　乙丑乾德三年　大遼應曆十五年。趙北漢吳越唐蜀滅南漢　天寶八年

　　丙寅乾德四年　大遼應曆十六年。北漢吳越唐南漢　天寶九年

　　詔。秦凉既通。遣僧百人往西域。求佛經法(宋僧史略)。

　　丁卯乾德五年　大遼穆宗應曆十七年。北漢承鈞吳越唐南漢　天寶十年

　　戊辰十一月改開寶元年　大遼穆宗被弑。景宗立保寧元年。北漢繼元立　廣運元年吳越唐南漢十一年

　　九月二十七日詔成都府造金銀字佛經各一藏。勅兵部侍郎劉熙古監視。冬十一月郊祀畢。肆赦改元。

　　北漢

　　秋七月。承鈞寢疾。召平章事郭無為。執繼恩手付以後事。繼恩嗣位。謐承鈞曰孝和皇帝。經六十餘日。九月侯霸榮郭無為弑繼恩迎繼元而立之。改元廣運。初漢主劉旻壻曰薛釗。甚賢生子曰繼恩。而釗卒。其婦再適何氏生子曰繼元。何氏夫婦卒。定王承鈞無子。旻以二子命承鈞養之。至是弑繼恩而立繼元(紀載)。

　　大遼

　　穆宗末年殘忌猜忍。人人屏息虞禍。會醉索食不得。欲斬庖人。掌饍者恐禍及。因捧食以進。挾刃弑帝於黑山下。九月也。諡曰天順皇帝。廟號穆宗。景宗立。諱明記。更名賢。世宗元欲子也。初世宗被弑之時。帝年九歲。御厨尚食劉解里以氈束之藏於積薪中得免。至是即位。嬰風疾多不視朝。壬午乾亨九年十二月崩。諡孝成皇帝。廟號景宗。

　　己巳開寶二年　遼景宗保寧二年。北漢繼元　廣運二年吳越唐南漢

　　春二月十六日。帝長春節。詔許四海僧上表入殿庭比試三學。下開封府功德使差僧證經律論義十條。全通者賜紫衣。號手表僧。至太宗大平興國四年。功德使奏。天下一家不須手表。自此皇帝誕日宰輔親王監司刺史各薦所知三學僧。惟兩街僧錄所薦者。是日入內授門下牒。謂之簾前師號。仍給紫衣。謂之簾前紫衣。分賜訖便同賜齋。自餘王侯薦者。間日方出。節制廉問。牧守則又轉降而賜焉(僧史略)。

　　庚午開寶三年　遼保寧三年。北漢　廣運三年吳越唐南漢　鋹降

　　南漢　嶺南廣也。劉鋹舉國降宋。鋹鋹恩赦侯合六十七年國除。是歲勅修京師舊封禪寺為開寶寺。前臨官街。北鎮五丈河。屋數千間。連數坊之地極於鉅麗(李燾長編皇朝事實)。

　　辛未開寶四年　遼保寧四年。北漢　廣運四年吳越唐

　　六月十一日勅成都再造金字佛經一藏(宋僧史略并繫年錄)。

　　壬申開寶五年　遼保寧五年。北漢　廣運五年吳越唐

　　帝自用兵平列國。前後凡造金銀字佛經數藏。今年勅雕佛經印一藏。計一十三萬版(北山錄外信篇)。

　　癸酉開寶六年　正月周遼恭帝殂　保寧六年。北漢繼元　廣運六年吳越南唐李氏

　　甲戌開寶七年　遼乾亨元年。北漢　廣運七年吳越唐

　　帝命曹彬與潘美曹翰征江南(南唐也)。十一月濟師。彬甞面奉帝旨毋殺人。明年冬攻之垂克。彬稱疾不視師。潘美帥諸將省之。彬曰。予病非藥石能治。須諸公共誓。城破不殺人則自愈矣。諸將諾。共焚香為誓。是日拔金陵(建康也)。李氏降。城中按堵。彬位至使相。父子配食清廟。貴盛累世。實不殺之報應也(李燾長編東都曹彬本傳)。

　　乙亥開寶八年　遼乾亨二年　三月往聘宋。宋乃初通使於遼。北漢　廣運八年吳越南唐李炟降宋封違命侯合三十九年而國除

　　丙子年夏四月。上幸西京。有事於南郊。是歲十二月二十二日。改為太平興國元年(容齋續筆)。

　　太宗

　　諱炅。太祖母弟。封晉王。開寶九年太祖崩。帝即位。年三十八。偃武修文。改講武殿為崇政殿。選用賢良謹擇刺史。謂刺史最為親民。苟非其人民受其禍。求言納諫。風俗醇厚。在位二十一年。壽五十九歲。崩以十月十七日。為乾明節　太平興國(八)雍熙(四)端拱(二)渟化(五)至道(三)。

　　丙子十二月改太平興國元年　遼乾亨三年。北漢　廣運九年吳越

　　丁丑太平興國二年　遼乾亨四年。北漢　廣運十年吳越

　　京師舊龍興寺。周世宗廢之為龍興倉。至是主僧擊登聞鼓訴復寺。帝感嘆詔復之。賜名太平興國寺仍為營葺。極宏壯之制(皇明事苑)。

　　戊寅太平興國三年　遼乾亨五年。北漢　廣運十一年吳越奉表入朝納土

　　三月。吳越忠懿王錢俶上表歸宋入朝。盡獻十三州之地。

　　四月。陳洪進奉表獻漳泉兩郡。秋八月十三日翰林學士知制誥李昉(妃兩反)中書舍人扈蒙直史館李穆宋白鄭隣幾徐鉉奉勅表進太平廣記。帙成五百卷。錄佛法者列三十卷。

　　沙門贊寧隨吳越王入朝。帝賜號通慧大師。勅住左街天壽寺。命修僧史。明年詔寧乘驛。進明州阿育王山釋迦文佛真身舍利。入禁中供養。得舍利一顆。因之以開寶寺西北闕地造浮圖十一級。下作天宮以葬之(皇朝事苑)。太平興國七年十月。勅寧編修大宋高僧傳。聽歸浙東秉筆。初梁武帝天監十八年。嘉祥寺沙門慧皎作高僧傳。始後漢明帝永平十年至天監成十四卷。唐太宗貞觀十九年。終南山西明寺道宣律師作續高僧傳。始天監之來迄貞觀成三十卷。寧作始自唐貞觀二十年至此端拱元年成三十卷。用梁唐義例開十科。一譯經科。二慧解科。三禪定科。四戒律科。五護法科。大感通科。七遺身科。八讀誦科。九興福科。十雜科聲德。正傳者五百三十三人。附見者一百三十人。端拱元年冬十月。遣弟子顯忠智輪詣闕上表以進。璽書賜帛獎諭。勅入大藏流通。十一月詔寧赴闕。淳化元年奉旨著鷲嶺聖賢錄一百卷。淳化二年。詔寧充史館編修(帝王年運詮要)。至道二年。詔除寧掌洛京教門事(宋僧傳後序)。戊戌真宗咸平元年。詔擢寧汴京右街僧錄。主管教門公事。次年進左街。己亥咸平二年春二月。東京左街僧錄史館編修主管教門公事通慧大師贊寧歸寂。壽八十二。三月葬全身於天壽寺。己巳仁宗天聖七年。寧曾孫宗盛啟塔荼毘之。收遺骸舍利。歸葬錢塘故里。寧生杭州臨安縣。後唐明宗天成中出家杭州祥符寺。潞王清泰初入天台具探律部。博通三藏。吳越忠懿王補寧兩街僧統。號明義宗文大師。所作僧史僧傳並行於世(錢塘塔記)。

　　己卯太平興國四年　遼乾亨六年。北漢五月太原劉繼元降宋封彭城公合二十九年國除

　　庚辰太平興國五年　遼乾亨六年。

　　譯經　河中府傳顯密教沙門法進。請西域法天三藏譯經於蒲津。詔入京師。初興譯事。詔童子五十人習梵學(譯經總錄)。

　　辛巳太平興國六年　遼乾亨八年。

　　詔立右街副僧錄。詔致祭建康鍾山寶誌大士。賜號道林真覺菩薩(大士碑記)。

　　壬午太平興國七年　遼乾亨九年。十二月帝崩。治十五年。諡孝成皇帝廟號景宗。

　　詔立譯經傳法院於東京太平興國寺之西。如唐故事。以宰輔為譯經潤文使。設官分職。西天中印度惹蘭陀羅國密林寺天息災三藏。與法天施護等譯大乘莊嚴寶王經帝製大宋新譯三藏聖教序。詔普度天下童行為僧。不限有司常例。自太平興國元年至八年度僧一十七萬餘人(僧史略)。

　　大遼

　　聖宗立。諱隆緒。景宗長子。年十二即位。改元統和。尊母蕭氏為承天太后。臨朝種制凡二十七年。乃歸政于帝。癸丑改元開泰。復國號大契(音乞)丹。太平十年六月三日崩於上京。諡曰天輔皇帝。治四十九年。

　　癸未太平興國八年　遼聖宗立。統和元年。

　　御贊舍利　初太祖迎洛陽。唐高宗顯慶年間。大沙門宣律師天王太子所獻佛牙舍利。於東京相國寺灌頂院安奉。至是帝親以烈火煅試。晶明堅固光彩五色照人。帝製贊曰。功成積劫印文端。不是南山(宣律師本傳)得恐難。眼覩數重金色潤。手擎一片玉光寒。煉時百火精神透。藏處千年瑩彩完。定果熏修真祕密。正心莫作等閑看。改灌頂院為法華院。建重閣。以智照大師慧溫主香火(南山舍利碑)。

　　甲申雍熙元年　遼統和二年。

　　春三月日本國僧奝然入朝。因言其國傳世八十。歷年三千二百矣。帝謂輔臣曰。中國自唐末五代分裂。不但其君朝成夕敗。臣亦誅死相尋。朕兢兢求治。冀上穹鑒祐為子孫長久計。卿等亦保世祿(出十三朝聖政錄)。詔修泗州僧伽塔。加諡大聖二字。寺曰照普(本傳)。

　　十月詔隱士陳摶入見。賜號希夷先生。尋請歸華山。

　　乙酉雍熙二年　遼統和三年。

　　丙戌雍熙三年　遼統和四年。

　　秋八月二十五日。秀水高僧晤恩端坐面西而逝。初天台宗。元自唐德宗建中三年荊溪尊者滅後五傳而至清竦。竦有二弟子。曰羲寂。曰志因。寂以教觀正脈傳義通。通傳知禮(四明尊者)遵式(下竺懺主)。源源授受。志因傳晤恩。恩名著僧史。恩傳洪敏源清。清傳智圓(孤山法師)慶昭。昭傳繼齊咸潤。境觀解行各師其說。四明知禮辭而闢之。衡嶽家世斥之為山外宗(天台教部)。

　　丁亥雍熙四年　遼統和五年。

　　十月。天台教荊溪尊者下六世螺溪傳教定慧院淨光法師羲寂入寂。義通嗣之(本傳)。

　　四川西路益州(成都路也)香林院禪師名澄遠。二月入滅。師生西川漢州綿竹上官氏。嗣雲門偃禪師(傳燈)。

　　戊子端拱元年　遼統和六年。

　　義通法師　傳天台教。是年十月十八日入寂於明州寶雲院。通本高麗王種。初出家傳華嚴起信有聲。石晉天福中渡海來謁螺溪羲寂。頓悟開顯十法界圓融之旨。嗣法流通。逾二紀得知禮遵式高弟。益大其傳(塔記)。

　　己丑端拱帝建開二年寶寺成　遼統和七年庚寅淳化元年　遼統和八年。

　　詔參知政事蘇易簡。撰三教聖賢事跡。易簡奏。天壽寺通慧大師贊寧。大乙官道士韓德純分領其事。通慧贊寧著鷲嶺聖賢錄一百卷。

　　辛卯淳化二年　遼統和九年。

　　壬辰淳化三年　遼統和十年。

　　癸巳淳化四年　遼統和十一年。

　　首山　汝州首山禪師。名省念。萊州狄氏子。受業本郡南禪寺。纔具戒遍遊叢席。常密誦法華經。眾目之曰念法華。受風穴沼禪師記莂。開法首山為第一世。次住汝州葉縣廣教及寶應。於昨淳化三年十二月四日午時上堂說偈曰。今年六十七老。病隨緣且遣日。今年却記來年事。來年記著今朝日。至今年十二月四日辭眾上堂。仍說偈曰。白銀世界金色身。情與非情共一真。明暗盡時俱不照。日輪午後示全身。言訖泊然而逝。荼毘收舍利建塔。師嗣風穴延沼。沼嗣南院慧顒。顒嗣興化存獎。獎嗣臨濟義玄禪師。其嗣師之法道者。汾陽善昭葉縣歸省神鼎洪諲谷隱蘊聰廣慧元璉丞相王隨公等凡一十二人。省傳浮山法遠。遠傳淨因道臻等。法道昌盛於後(僧傳)。

　　甲午淳化五年　遼統和十二年。

　　乙未至道元年　遼統和十三年。

　　御製　祕藏詮二十卷。緣識五卷。逍遙詠十卷。命兩街僧箋註。入釋氏大藏頒行(大藏目錄)。

　　丙申至道二年　遼統和十四年。

　　丁酉至道三年三月帝崩　遼統和十五年。

　　真宗

　　太宗第三子。諱恒。二十九歲即位。務從簡易。作文武七條以賜臣僚。轉運知州並帶勸農事。東封泰山。西祀汾陰。以文理太平治二十五年。壽五十四歲。以十二月二日為承天節　咸平(六)景德(四)大中祥符(九)天禧(五)乾興(一)。

　　戊戌咸平元年　遼統和十六年。

　　己亥咸平二年　遼統和十七年。

　　庚子咸平三年　遼統和十八年。

　　夏大旱。浙東天台講宗知禮(四明尊者)遵式(下竺懺主)同修護國金光明三昧懺三日乃雨。明州太守蘇為以碑頌其德(懺主行業記。四明教行錄)。浙西自春涉夏亦不雨。給事中知杭州張去華率僚屬具旛蓋鼓吹。迎天竺圓通大士禱於梵天寺。繼時雨霔四境沛足。此觀世音菩薩出應民望慈悲靈感之始也(上竺紀實靈感傳)。

　　辛丑咸平四年　遼統和十九年。

　　天竺三藏朝散大夫試光祿卿明教大師法賢進新譯經帝製序(大藏經驅字函)。

　　壬寅咸平五年　遼統和二十年。

　　西天譯經三藏朝奉大夫試光祿卿傳法大師施護譯給孤長者女得度因緣。經請帝製繼聖教序(天竺教藏薦字函)。

　　癸卯咸平六年　遼統和二十一年。

　　帝勅右街僧錄。備儀仗音樂華旛。迎大相國寺佛牙舍利。供養於開寶寺塔。下帝製讚曰。西方有聖釋迦文。接物垂慈世所尊。常願進修增勝果。庶期饒益富黎元(三朝御讚舍利序)。

　　甲辰景德元年　遼統和二十二年。

　　傳燈錄　吳僧道原集釋迦世尊初祖迦葉以至東土禪宗傳嗣諸祖機緣。為景德傳燈錄三十卷進呈。帝覽之嘉賞。勅翰林學士楊億等刊正。撰序頒入大藏。天下流行(經目)。

　　日本國僧寂照。齎本國禪師源信所陳經論義目二十七條。問疑於四明法師知禮。受教歸國(教行錄)。

　　四明大法師知禮著十不二門指要二卷。開明南嶽天台所證一心三觀之妙(教行錄)。

　　乙巳景德二年　遼統和二十三年。

　　丙午景德三年　遼統和二十四年。

　　丁未景德四年　遼統和二十五年。

　　戊申大中祥符元年　遼統和二十六年。

　　冬十月帝東封泰山祀上帝。十一月朔幸曲阜祭孔子。加諡曰玄聖文宣王。追諡齊太公曰昭烈武成王。周文王曰文憲王。各立廟。尋以聖祖諱改玄聖為至聖。己酉年二月詔許曲阜先聖廟立學(帝紀)。

　　己酉大中祥符二年　遼統和二十七年。

　　禪師名遇賢。姑蘇長洲林氏子。七歲出家依嘉興永安可依大德。年三十剃落圓具。往參龍華球禪師。發明心印。回居明覺院。唯事飲酒。醉則成歌警世道俗。號之酒僊。歌曰。揚子江頭浪最深。行人到此盡沈。吟。他時若到無波處。還似有波時用心。曰。金斚又聞泛。王山還報頹。莫教更漏捉。趁取月明回。曰。一六二六其事已定。一九二九我要喫酒。長伸兩脚眠一寤(音忽)。起來天地還依舊。曰。門前綠樹無啼鳥。庭下蒼苔有落花。聊與東風論箇事。十分春色屬誰家。曰。秋至山寒水冷。春來柳綠花紅。一點動隨萬變。江村煙雨濛濛。有不有空不空。笟籬撈取西北風。曰。生在閻浮世界。人情幾多愛惡。秖要喫些酒子。所以倒街臥路。死後却產娑婆。不願超生淨土。何以故。西方淨土且無酒酤。至是祥符二年上元日。師凌晨索浴罷就室。握拳以右舉左張其口而化(平江域東禪院)。師嗣龍華彥球。球嗣長慶稜。稜嗣雪峯存禪師。存嗣德山鑒禪師(五燈錄)。詔諸州路置天慶觀(帝紀)。

　　申國長公主。太宗第七女。生不茹葷。至是懇求為僧。進封吳國。賜名清𥙿。號報慈正覺大師。都城西為建崇真資聖禪院。嬪御三十人。詔兩禁送之入寺。賜齋申國。俗壽三十八。尼夏十六而入滅(皇朝事苑)。

　　庚戌大中祥符三年　遼統和二十八年。

　　冬十月。有旨改明州保恩院為延慶院。勅改華亭陸機別業大明寺額曰普照。勅改義興函亭鄉禪林院。額曰聖感禪寺。傳十方住持。奉祠山祀典神祇(寺記碑文)。

　　辛亥大中祥符四年　遼統和二十九年。

　　詔譯經潤文使參知政事趙安仁翰林學士楊億撰大藏目錄(皇朝類苑)。

　　壬子大中祥符五年　遼統和三十年。

　　天竺酤蘭古國剎帝利種沙門覺稱至京師館于譯院。年始四十許通四十餘本。經論潤文使丁晉公(名謂)嘉其敏慧。遣譯者導之見。楊翰林億(名也)設茗果與之語。覺稱曰。願至五臺山拜文殊即還本土。入此國見屠殺猪羊市肆懸肉。痛不忍觀。西竺舉國不食肉。他日晉公問。數萬里遠來更何所為。曰併欲禮宣律師塔耳(皇朝類苑若楊文公談苑)。

　　癸丑大中祥符六年　大契丹開泰元年。

　　春三月帝賜御製法音集。付傳法院箋註(藏經目錄)。

　　帝賜譯經院修心偈曰。初祖安心在少林。不傳經教但傳心。從人若悟真如性。密印由來妙理深(明教正宗記第十二卷)。

　　大遼復號大契丹。以幽州為析津府。改元曰開泰。至丙午咸雍二年。復稱大遼。

　　甲寅大中祥符七年　大契丹開泰二年。

　　天竺三藏朝散大夫試鴻臚卿傳教大師法天譯金剛大教寶王經。冬十一月。京師建王清昭應宮成。起自大中祥符二年四月。至是年十一月畢工。總二千六百一十區。丁晉公(名謂)為修宮使。土木金石丹漆之用搜材選勝於天下。沈存中筆談曰。溫州鴈宕山諾矩羅尊者所居。前世人所不見。因昭應採木。此境始露(洪邁容齋三筆)。

　　乙卯大中祥符八年　大契丹開泰三年。

　　大法師遵式。講于天台東掖山十有二年矣。至是始西渡居杭州古靈山寺(今下天竺)。初西晉天竺慧理法師居焉。隋高僧真觀講法華之地。唐道標繼成之。至僖宗時為寇所毀。西巖有檜枯株。存於焚敗之餘。法師以水灑而祝之。枝葉重榮。力行四種三昧。建金光明懺堂。一椽一甃。必誦大悲呪七遍。殿宇全備。奏蒙朝廷賜天竺靈山寺額傳天台教觀(懺主衍業記)。

　　丙辰大中祥符九年　大契丹開泰四年。

　　丁巳天禧元年　大契丹開泰五年。

　　詔天下立放生池。明州大法師知禮。自丙辰春偕十僧。誓修法華三昧。三年滿。如藥王故事燒身供養妙法蓮華經以生淨土。翰林學士楊億聞知。郵置長書堅請住世。仍委郡守李夷庚保護。天禧四年宰相𡨥。準翰林楊億以知禮行業及遺身事奏聞。帝曰。但傳朕意請留住世。特賜師號法智大師(教行錄)。

　　秋七月太尉文正公王且薨。公在政府十八年。病革。囑翰林學士楊億曰。吾深厭煩惱。願未來世為苾芻林間宴坐。觀心為樂。至易簀時。君為我剃鬚髮。著壞色三衣。用火葬禮。營骨塔於先塋之側。億曰。公三公也。斂贈公衮豈可加於僧體乎。與諸孤議。但以三衣置柩中。不藏寶玉而已(文瑩湘山錄)。

　　戊午天禧二年　大契丹開泰六年。

　　己未天禧三年　大契丹開泰七年。

　　庚申天禧四年　大契丹開泰八年。

　　辛酉天禧五年　大契丹開泰九年。

　　詔殿頭俞源清。往明州延慶院為國修懺三晝夜。法智大師知禮著修懺要旨一卷(教行錄)。壬戌乾興元年。二月帝崩　大契丹太平元年。

　　帝特賜杭州天竺寺法師遵式號慈雲大師。章獻明肅皇后劉氏遺使至天竺為國修懺。法師著護國金光明三昧儀一卷上進(懺記)。

　　春二月。杭州西湖孤山法慧法師智圓號中庸子。十七日自作祭文挽詩。十九日入滅。圓撰通經十疏。處士林逋和靖為隣。天竺法師遵式為友。壽四十七歲。臘三十九。葬以陶器(缶也)。仁宗景祐三年。因積雨山頹啟其封。全體如生爪髮俱長。唇紅微開齒如珂雪。為襲新衣散眾名香瘞之。高宗紹興中。孤山建四聖觀。遷師塔于北山瑪瑙坡(孤山閑居編懺主行業記)。

　　仁宗

　　禎。真宗第六子。年十三即帝位。帝務仁厚。裁抑僥倖。委任賢良。專置諫官六員。納諫不倦。置學校創廣惠院以處窮民。自奉甚薄利澤施民。號為極治。以四月十四日為乾元節行崇天曆。在位四十一年。壽五十五歲天聖(九)明道(二)景祐(四)寶元(二)康定(一)慶曆(八)皇祐(五)至和(二)嘉祐(八)。

　　癸亥天聖元年。行崇天曆　大契丹太平二年。

　　甲子天聖二年　大契丹太平三年。

　　臨濟下五世汾陽太子院禪師。名善昭。太原俞氏子。剃髮受具。杖策遊方。所至少留隨機叩發。歷參知識七十一員。後見首山念禪師。契悟玄旨。遊衡湘及襄沔間。每為郡守以名剎致師。凡歷八請。師皆不赴。洎首山沒。西河道俗遣僧契聰迎請住持。師閉關高臥。聰排闥而入。讓之曰。佛法大事靖退小節。先師棄世今何時而欲安眠哉。師曰。非公不聞此語乃赴其請。至是天聖二年。龍德府尹李侯致師住承天。价三返不起。价再至辟函。師曰。老病業已不出山。借往當先後之。价曰。唯師所擇。師令具饌且趣裝曰。吾先行矣。停筯而化。闍維收舍利建塔。師嗣首山念禪師。有曰十智同真者。師之語也(本傳)。

　　乙丑天聖三年　大契丹太平四年。

　　丙寅天聖四年　大契丹太平五年。

　　詔天台教部入大藏流行。初天竺寺僧思悟求教藏流行。自乙丑春禱於大悲觀音。至是行願克遂。乃焚身于日觀庵前。用報佛恩(天竺別集)。

　　丁卯天聖五年　大契丹太平六年。

　　九月光祿大夫太子少傅文元公晁逈撰法藏碎金十卷。皆理性自得之學也。

　　戊辰天聖六年　大契丹太平七年。

　　春正月五日明州法智尊者知禮趺坐集眾而言曰。吾建延慶道場。誓在流通法華三昧。爾等莫作最後斷佛種人。生必有死猶旦暮然。精修無間世世生生相逢有在。語畢驟稱阿彌陀佛而寂。露龕二七日。爪髮俱長。儀容如生。闍維(火北也)舌根不壞。舍利五色莫知數。資政殿大學士兼太子少保清獻公趙抃著法師行業碑(教行錄)。

　　己巳天聖七年　大契丹太平八年。

　　禪宗廣燈錄　附馬都尉李遵勗撰三十卷。帝製序賜之。都尉薨附見慈明圓禪師章下。

　　庚午天聖八年　大契丹太平九年。

　　楞嚴經疏　嘉興(秀州也)長水法師。名子璿。秀州人。初依本州洪敏法師學楞嚴經。至動靜二相了然不生有省。聞滁州瑯琊山覺禪師道望。趨往參見。及門值其陞座。遂問曰。清淨本然云何忽生山河大地。覺厲聲曰。清淨本然云何忽生山河大地。璿當下豁然大悟。擬稟嗣之。覺禪師謂之曰。汝宗不振久矣。宜勵志扶持以報佛恩。璿如教。後住長水。眾幾一千。以賢首宗教疏楞嚴經十卷。御史中丞王隨序之行于世(長水疏記)。瑯琊山廣照禪師。名慧覺。嗣汾陽昭禪師。

　　辛未天聖九年　大契丹太平十年　六月三日帝崩。諡曰天輔皇帝。廟號聖宗。在位四十九年。

　　夏四月。詔迎韶州曹溪南華禪寺六祖大鑑禪師衣鉢。入禁中清淨堂供養。八月十五日。遣使送還賜南華長老普遂號智度大師(續燈錄)。大契丹興宗即帝位。諱宗真。番名木不孤。順聖元妃所生。聖宗第八子也。在位二十五年崩。

　　壬申明道元年　天契丹興宗景福元年。

　　章獻明肅太后劉。氏修京師景德寺成(通鑑長編)。西夏趙元昊封西平王。

　　冬十月八日。杭州天竺靈山寺慈雲靈應尊者遵式入寂。遺命臥全身于還遐榻。葬寺東月桂峯下。嗣法明智大師祖韶。韶有二弟子。曰慧辯即海月禪師也。曰元淨。即辯才法師也。海月華亭人。受業普照寺元淨。字無象。生杭州於潛徐氏。賜紫衣。號辯才。元豐六年入寂(本傳碑記)。

　　癸酉明道二年　大契丹重熙元年。

　　甲戌景祐元年　大契丹重熙二年。

　　勅試經通者度為僧。宋宣獻公綬夏英公。竦在政府。同試童行。有行者誦法華經不通。問其習學幾年。曰十年。二公笑且憫之。各取法華經七軸誦之。宋公十日。夏公七日。不遺一字。人性相遠也如此(歐陽脩歸田錄)。

　　乙亥景祐二年　大契丹重熙三年。

　　丙子景祐三年　大契丹重熙四年。

　　丁丑景祐四年　大契丹重熙五年。戊寅　寶元元年大契丹　重熙六年西夏僭帝號　大慶元年

　　西夏

　　初唐太宗貞觀三年冬閏十二月乙丑。黨項酋長細封步賴并別部拓拔氏等來降。僖宗中和元年夏四月。拓跋思恭以兵赴國難。戰黃巢有功。帝命思恭權知夏綏節度使。八月陞思恭為夏綏節度使。賜姓李氏。昭宗乾寧二年八月癸巳。思恭弟保大節度使李思孝攻王行瑜梨園寨有功。癸卯以保大節度使李思孝為北面招討使。定難節度使李思諫為東面招討使。至是宋太宗太平興國七年壬午歲十月。李繼捧來朝。獻州四夏銀綏宥縣八。其西夏自天福(石晉年號)以來未甞入覲。繼捧來。太宗嘉之。繼捧且自陳語兄弟多相怨懟。願留京師。詔授彰德軍節度。留京師奉朝請。賜姓趙氏名保忠。錫夏綏銀宥密五州使。淳化元年(庚寅歲)夏四月。李繼遷寇邊。命將出師敗繼遷於夏州。淳化二年秋七月繼遷降。賜姓趙氏名保吉。授銀州觀察使。保忠陰與保吉為唇齒。雖外示歸順。而潛結羌戎侵寇不止。先是趙保忠奏繼遷誘蕃戎入寇乞師。帝命翟守義帥師屯夏州。繼遷恐乃奉表歸順。淳化五年(甲午歲)春正月。李繼捧與李繼遷叛。帝遣李繼隆率兵討之。進攻夏州。李繼捧狼狽出降就擒。繼捧以歸。帝詰責數四。詔釋之留京師。繼遷終反覆不臣卒為國釁。至道元年(己未歲)九月。李繼遷犯邊寇靈州。至道二年(丙申歲)九月。帝復命李繼隆。分五路討李繼遷。丁酉年二月。繼遷遁去。十二月繼遷遣使修貢。求備邊任。時真宗初登位。方在諒陰。姑從其請。加繼遷定難節度。封以夏綏銀宥靜五州。咸平四年(辛丑歲)九月。繼遷陷清遠軍。詔討之。壬寅年三月。李繼遷陷靈州。咸平六年十二月。李繼遷陷西涼府。潘羅支邀擊之。繼遷中流矢死。子德明襲位。天禧元年(丁巳)趙德明以民饑上表乞糧數百萬。詔許之。丁卯仁宗天聖五年也。五月趙德明寇邊。明道元年封趙元昊(德明子也)西平王。至是寶元元年十二月。趙元昊僭號。先是元昊欲南侵。恐唃廝羅制其後。復舉兵攻蘭州諸羌至馬衘山。遂築瓦川會城。元昊既悉有夏銀綏靜宥靈鹽會勝甘涼瓜沙肅之地。仍居興州。阻河依賀蘭山為固。始大補偽官。創十六司以統眾務。又置十八監軍司委酋豪。分統其眾為鎮守。總十五萬人。又選豪族善弓馬三千。迭直號六班直。元昊制番書。改元大慶。卒用其黨楊守素之謀。築壇受冊。號始文英武興法建禮仁孝皇帝。國稱大夏。改大慶二年曰天授。遣使來告僭號。納旌節勅告上表。略曰。臣父德明嗣奉世封。勉從朝命三十年。邊情善守五千里。職貢常輸。臣偶因端閑輒生狂裴。制小番之文字。改大漢之衣冠。不期歷運在茲軍民同請。伏望皇帝陛下許以西郊之禮。冊為南面之君。敢竭愚庸常敦歡好。朝廷議討之。元昊從此猖獗寇陷軍州或順或逆。至理宗寶慶三年國滅。己卯　寶元二年大契丹　重熙七年西夏　大慶二年改曰天授庚辰　康定元年大契丹　重熙八年西夏　寇宋

　　慈明　潭州石霜山慈明禪師。名楚圓。全州李氏子。少為書生。年二十依湘山隱靜寺出家。其母有賢行使之遊方。謁汾陽昭禪師。昭默器之。經十年未許入室。每見必詬罵。或毀詆諸方。及有所訓皆流俗鄙事。一夕訢之曰。至法席再夏不蒙指示。但增世俗塵勞。歲月飄流已事不明失出家之利。語未竟。昭罵曰。是惡知識敢裨販我。怒舉杖逐之。師擬伸救。昭遽掩其口。師乃大悟曰。是知臨濟道出常情。遂服役七年辭去。依唐明嵩禪師。嵩謂師曰。楊大年內翰知見高入道穩實。子不可不見。師乃往見大年。大年問曰。對面不相識。千里却同風。師曰。近奉山門請。大年曰。真箇脫空。師曰。前月離唐明。大年曰。適來悔相問。師曰。作家。大年便喝。師曰。恰是。大年復喝。師以手劃一劃。大年吐舌曰。真是龍象。師曰。是何言歟。大年顧令別點茶曰。元來是家裏人。師曰。也不消得。良久又曰。如何是圓上座為人句。師曰切。大年曰。作家作家。師曰放內翰二十柱杖。大年撫膝曰。這裏是甚麼處所。師拍手曰。不得放過。大年大笑。又問記得唐明悟得因緣否。師曰。唐明聞僧問首山佛法大意。首山曰。楚王城畔水東流。大年曰。只如此語意如何。師曰。水上掛燈毬。大年曰。與麼則辜負古人去。師曰。內翰疑則別參。大年曰。三脚蝦䗫跳上天。師曰。一任𨁝跳。大年乃又笑館干齋中。日夕質疑智證。因聞前言往行恨見之晚。大年(諱億)入朝。見附馬都尉李公(遵勗)曰。近得一道人。真西河獅子。李公曰。我以拘文不能就謁奈何。大年默然歸語師曰。李公佛法中人。聞道風遠至有願見之心。政以法不得與侍從過從。師黎明謁李公。李公閱刺使童子問之曰。道得即與上座相見。師曰。今日特來相著。又令童子曰。碑文刊白字。當道種青松師曰。不因今日節。餘日定難逢。童子又出曰。都尉言與麼則與上座相見去也。師曰。脚頭脚底。李公乃出。坐定問曰。我聞西河有金毛獅子是否。師曰。甚麼處得此消息。李公便喝。師曰野犴鳴。李公又喝。師曰恰是。李公大笑。既辭去問臨行一句。師曰。好將息。李公曰。何異諸方。師曰。都尉又作麼生。曰放上座二十柱杖。師曰。專為流通。李公又喝。師曰瞎。李公曰好去。師曰諾諾。自是往來楊李之門。以法為友。久之辭還河東。大年曰。有一語寄唐明。師明月照見夜行人。大年曰。却不相當。師曰。更深猶自可。午後更愁人。大年曰。開寶寺前金剛。近日因什麼汗出。師曰知。大年曰。上座臨行豈無為人句。師曰。重疊關山路。大年曰。與麼則隨上座去也。師作噓聲。大年曰。真獅子兒。師還唐明(唐明即太原路承天院三交智嵩禪師也。嗣首山念)。李公遣兩僧訊師。師於書尾畫雙足寫求僧名以寄之。李公作偈曰。黑尾千里餘。全槨示雙趺。人天渾莫測。珍重赤鬚胡。師時以母老南歸至瑞州(今江西也)。首眾於洞山聰禪師會中。依止三年。先是汾陽曰。我遍參雪門兒孫。特以未見聰為恨。師故依止焉遊仰山。袁州太守黃宗且請住南源山廣利寺。遷潭州道吾。移住石霜山崇勝寺。遷南嶽莊嚴寺移潭州興化寺。寶元元年附馬都尉李公遵勗遣使邀師曰。海內法友惟師與楊大年耳。大年棄我而先僕年來衰落忍死以一見。師乃東下至京師。見李公月餘。公畫一圓相書偈遺師曰。世界無依。山河匪礙。大海微塵。須彌納芥。拈起幞頭。解下腰帶。若覓死生。問取皮袋。師曰。如何是本來佛性。公曰。今日熱如昨日隨聲便問師臨行一句作麼生。師曰。本來無罣礙。隨處任方圓。公曰。晚來困倦更不答話。師曰。無佛處作佛。公於是泊然而逝。仁宗皇帝聞都尉之化與師問答。嘉嘆久之。師臨壙而別。有旨賜師官舟南歸。至是康定元年正月五日師人寂。世壽五十四歲僧臘三十二夏。銘行實於興化寺。塔全身於石霜山。師嗣汾陽昭。臨濟六世也。嗣師者分宗。曰黃龍南楊岐會(續登錄僧寶傳)。

　　琅琊　滁州琅琊山(今淮東道)廣照禪師。名慧覺。西洛人也。弱冠扶父衡陽太守柩歸洛。過澧州藥山古寺。宛若宿契。緣此出家。既得度遊方參學。得法汾陽。應緣滁水。與明州雪竇顯禪師(雲門宗派)同時唱道。四方謂之二甘露門。逮今淮南遺化如在。師嗣汾陽昭禪師(續燈錄)。辛巳　慶曆元年大契丹　重熙九年西夏

　　湖州淨覺法師仁岳撰楞嚴經集解十卷說題一卷熏聞記五卷。翰林侍讀學士知制誥胡宿序之曰。室中千燈。多光互入。堂下六樂。正聲相宣。鼓吹妙經。藻火圓教。法施豈方法哉。師英宗治平元年三月二十四日入寂。葬全身何山(本傳)。壬午　慶曆二年大契丹　重熙十年西夏癸未　慶曆三年大契丹　重熙十一年西夏來宋請和

　　西夏趙元昊。夏四月遣使來宋稱臣請和。又復遣使稱男不稱臣。但稱臣於契丹(宋鑑)。

　　譯經院朝散大夫試鴻臚卿光梵大師惟淨見執政裁省譯經之務。預自奏疏乞罷。帝曰。三聖崇奉朕而敢罷。且琛貢所籍名件皆異域文字。非鴻臚誰識不允。未幾御史中丞孔道輔等果乞罷譯館。帝出淨疏示之。道輔之論遂止(湘山錄)。

　　御讚佛牙　夏旱損稼。六月詔迎相國寺佛牙禱于禁中。隨時大雨。其佛牙舍利。祖宗御封。帝手啟之。灌以海上薔薇水。得舍利一顆。五色光發。帝貯以琉璃瓶。製讚曰三皇掩質皆歸土。五帝潛形已化塵。夫子域中稱至聖。老君世上亦言真埋軀。只見空遺塚。

　　何處將身示後人。惟有吾師金骨在。曾經百煉(太宗試以烈火)色長新。以七寶莊嚴金盠貯之。藉以白㲲。覆以瓔珞龍鳳之衣。供養踰月。造金殿四門以象天宮而歸之。詳見翰林知制誥王珪三朝御讚佛牙舍利序(寺記)。甲申　慶曆四年大契丹　重熙十二年西夏　宋冊趙元昊為國主

　　十二月宋冊元昊為夏國主歲賜銀絹二十三萬元昊更名囊霄(宋鑑)。乙酉　慶曆五年大契丹　重熙十三年西夏

　　歐陽公修自諫院除河北都轉運使。左遷滁州。遊廬山東林圓通寺。遇祖印禪師居訥。談論大教。折中儒佛。與韓文公見大顛相類(歐陽外傳)。丙戌　慶曆六年大契丹　重熙十四年西夏

　　楊歧　袁州楊歧山禪師。名方會。郡之宜春冷氏子。弱冠至瑞州九峯。恍若舊遊。遂投師剃落。每閱經心融神會。參慈明圓禪師。圓自南源遷道吾赴石霜。師皆佐之總院務。依之雖久然未有省發。每咨參圓曰。庫司事繁且去。他日又參。圓曰。監寺異時兒孫遍天下在。何用忙為。圓適出雨忽作。師偵之小徑搊住曰。這老漢今日須與我說不說我便打。圓曰。監寺知是般事便休。語未卒師大悟。即拜於泥途。來日具威儀詣方丈禮謝。圓呵曰。未在師自是契會。辭歸九峯。道俗迎居楊岐。至是遷雲蓋示寂焉。皇祐元年建塔于本山。嗣慈明(五燈會元)。丁亥　慶曆七年大契丹　重熙十五年西夏

　　貝州王則反。則元隷宣殷軍小校。以妖術惑眾。據貝州僭號東平王。國曰安陽。改年號曰德勝。尋滅之(長編)。戊子　慶曆八年大契丹　重熙十六年西夏己丑　皇祐元年大契丹　重熙十七年西夏

　　汴京自周朝毀寺。太祖建隆間復興。兩街止是南山律部慈恩賢首疏鈔義學而已。士大夫聰明超軼者。皆厭聞名相因果。而天台止觀達磨禪宗未行也。淳化(太宗年號)以來。四明尊者知禮。天竺懺主遵式。行道東南。而觀心宗眼照耿天下。翰林楊億晁逈首發明之。至是內侍李允寧奏施汴宅一區創興禪席。帝賜額曰十方淨因禪院。帝留意空宗。下三省定議。召有道者住持。歐陽公修陳公師孟奏請廬山圓通寺居訥允寧。親自馳詔下江州。訥稱目疾不起。常益敬重聽舉自代。訥乃以懷璉應詔(僧寶傳)。

　　江西湖東道江州路廬山圓通禪寺禪師。名居訥。梓州東川蹇氏子。生而英偉。讀書過目成誦。年十一出家。十七試法華經。得度成業講肆。會禪者南回勉其參請。於是遍歷荊楚間迄無所得。至襄州榮禪師處。密契心要。留止十年遊廬山。道望日重。南康守程師孟請住歸宗遷圓通。至是淨因詔之不起。舉懷璉以自代。天下賢訥為知人。既老休居寶積巖。神宗熙寧四年二月八日無疾端坐而逝。壽六十二。臘四十五。塔于巖塢。師禪坐。初叉手自如。至中夜漸升至膺。侍僧每侯之以待曉色。師嗣襄州子榮禪師。榮嗣智門祚。祚嗣香林遠遠嗣雲門偃禪師(僧寶傳)。庚寅　皇祐二年大契丹　重熙十八年西夏

　　大覺璉　禪師。名懷璉。福建道漳州龍溪陳氏子。齠齓出家。丱角圓頂。篤志學道即慕參尋。造泐潭法席投機承印可。事之十餘年。遊廬山掌訥禪師記室於圓通院。皇祐元年詔圓通居訥禪師住持左街十方淨因禪院。訥舉師代己。至是庚寅二月十九日。召對化城殿。問佛法大意。奏對稱旨。賜號大覺禪師。齋畢傳宣。效南方禪林儀範開堂演法。又宣左街副僧錄慈雲大師清滿。啟白偈曰。帝苑春回。皇家會啟。萬乘既臨於舜殿。兩街獲奉於堯眉。爰當和煦之辰。正是闡揚之日。宣談祖道。上副宸衷。問答罷乃曰。古佛堂中曾無異說。流通句內誠有多談。得之者妙用無虧。失之者觸途成滯。所以谿山雲月處處同風。水鳥樹林頭頭顯道。若向迦葉門下。直得堯風浩蕩舜日高明。野老謳歌漁人鼓舞。當此之時純樂無為之化。焉知有恁麼事。皇情大悅。後遣中使問曰。才去竪拂。人立難當。師即以頌回進曰。有節非于竹。三星遶月宮。一人居日下。弗與眾人同。帝覽大悅。詔入對便殿賜羅扇。御題元寂頌於上。帝與師問答詩頌書以賜之凡十有七篇。至和二年三月。師乞老山居。進頌曰。六載都唱祖機。兩曾金殿奉天威。青山隱去欣何得。滿篋唯將御頌歸。御和頌曰。佛祖明明了上機。機前薦得始全威。青山般若如如體。御頌收將甚處歸。仍遣使宣諭曰。山即如如體也。將安歸乎。且住京國作興佛法。師再進頌謝曰。中使傳宣出禁圍。再令臣住此禪扉。青山未許藏千拙。白髮將何補萬機。霄露恩輝方湛湛。林泉情味苦依依。堯仁況是如天闊。應任孤雲自在飛。帝初閱投子山禪師語錄。僧問如何是露地白牛投云叱叱。由此有契。乃製釋與頌十四首。今以一賜師曰。若問主人公。真寂合太空。三頭并六臂。臘月正春風。師進和曰。若問主人公。澄澄類碧空。雲雷時鼓動。天地盡和風。帝覽之宣賜龍腦鉢盂。師謝恩罷。乃曰。佛法以壞色衣。以瓦鐵器。此鉢非法。遂焚之。中使回奏。帝嘆訝久之。修撰孫覺莘老以書問宗教。師答之。其略曰。妙道之意。聖人甞寓之易。至周衰先王之法壞禮義亡。然後奇言異術間出而亂俗。迨我釋迦入中土。醇以第一義示人。而始末說為慈悲以化眾生。亦所以趣時也自生民以來。淳朴未散。則三皇之教簡而素春也。及情竇日鑿。則五帝之教詳而文夏也。時與世異。情隨日遷。故三王之教密而嚴秋也。昔商周之誥誓。後世學者有所難曉。彼當時人民聽之而不違。則俗與今如何也。及其弊而為秦漢也。則無所不至而天下有不忍願聞者。於是我佛如來一推之以性命之理。教之以慈悲之行冬也。天有四時循環以生成萬物。而聖人之教迭相扶持以化成天下。亦猶是而已矣。至其極也皆不能無弊。弊跡也道則一耳。要當有聖賢者世起而救之也。自秦漢至今千有餘歲。風俗靡靡愈薄。聖人之教裂而鼎立。互相詆訾不知所從。大道寥寥而莫知返。良可歎也。師以禪寂自任持律嚴甚。於都城之西搆精舍。舜老夫禪師。名曉舜。住廬山棲賢。為郡吏臨以事民其衣。依師而住。師館之于正寢而自處偏室。執弟子禮甚恭。王公貴人來候者怪之。師具以實對曰。吾少甞問道於舜。今其不幸其可以像服二吾心哉。帝知之賜舜再落髮。仍住棲賢寺。舜瑞州人。住南康雲居。嗣洞山曉聰禪師。聰嗣文殊應真。真嗣德山緣密。密嗣雲門偃禪師。舜於璉昆季也。英宗治平二年。師上疏匃歸。帝附以劄子曰。大覺禪師懷璉受先帝聖眷。累錫宸章。屢貢欵誠。乞歸林下。今從所請。俾遂閑心。凡經過小可庵院隨他住持。或十方禪林不得逼抑堅請。師携之東歸。鮮有知者。既渡江少留金山西湖。四明郡守以阿育王山廣利禪寺虛席迎之。九峯韶公作疏勸請。師乃赴之(九峯鑒韶嗣泐潭澄)。四明之人相與出力建大閣。藏所賜御製詩頌。榜之曰宸奎。翰林學士兼侍讀端明殿學士蘇軾為記。軾以書問之曰。承意作宸奎閣碑。謹已撰成。衰朽廢學不知堪上石否。見參寥說。禪師出京日。英廟賜手詔。其略云。任性任持。不知果有否。如有切請錄示全文。欲添入此一節。師終藏而不出。逮委順後獲於篋笥。江西瑩仲溫羅湖錄稱之曰。大覺之不暴耀。足以羞挾權恃寵者之顏。若夫仁廟萬機之暇與璉唱醻。發揮宗乘以資至治。所以宸奎閣所謂得佛心法。古今一人而已。誠哉斯言也。大覺年八十二歲。哲宗元祐五年無疾而化。師嗣泐潭澄。澄嗣五祖戒。戒嗣雙泉寬。寬嗣雲門偃禪師(五燈會元)。

　　浮山九帶　禪師諱法遠。鄭州王氏子。年十九遊并州(太原今冀寧路)。投三交嵩公出家。為沙彌侍嵩有省。進具後謁汾陽昭葉縣省。皆蒙印可。甞與達觀頴薛大頭七八輩遊蜀。幾遭橫逆。師以智脫之。眾以師曉吏事故號遠錄公。住舒州(今淮西安慶路)浮山。號圓鑒禪師。歐陽公修聞師奇逸。造其室未有以異之。與客碁。師坐其旁。文忠遽收局請因碁說法。師即令撾鼓陞座曰。若論此事。如兩家著碁相似何謂也。敵手知音當機不讓。若是綴五饒三又通一路。始得有一般底。祇解閉門作活不能奪角衝關。硬節與虎口齊彰。局破後徒勞綽斡。所以道肥邊易得。瘦肚難求。思行則往往失粘。心麁而時時頭撞。休誇國手謾說神仙。贏局輸籌即不問。且道黑白未分時。一著落在甚麼處。良久曰。從來十九路。迷悟幾多人。文忠嘉歎久之。從容謂同僚曰。修初疑禪語為虛誕。今見此老機緣所得所造。非悟明於心地。安能有此妙旨哉。范文正公請師開山。住持平江路蘇州天平寺。暮年歸休會聖巖。敘佛祖奧義作九帶。年七十餘而歸寂。自稱柴石野人。師嗣汝州葉縣廣教院禪師歸省。省嗣首山念。念嗣風穴沼。沼嗣南院顒。顒嗣興化獎。獎嗣臨濟玄禪師(九帶全文見僧寶傳塔碑)。

　　夏五月十八日。台州東掖山神照法師本如入寂。師從法智悟經王。而繼慈雲東掖三十年。嗣子摣庵有嚴白蓮處咸神悟處謙(教行錄金圈集)。

　　心經　李覯字泰伯。盱江人。時稱大儒。至是皇祐二年。范文正公以表薦之。就門除一官。復差充太學說書。未幾而卒。泰伯初甞著潛書。又廣潛書。力於排佛。明教大師嵩公携所著輔教編謁之辯明。泰伯方留意讀佛經。乃悵然曰。吾輩議論尚未及一卷般若心經。佛道豈易知耶。其門下士黃漢傑者。以書詰其然。泰伯答之。略曰。民之欲善蓋其天性。古之儒者用於世。必有以教導之。民之耳目鼻口心知百體皆有所主。其異端何暇及哉。後之儒者用於世。則無以教導之。民之耳目鼻口心知百體皆無所主。舍浮圖何適哉(中溫文事)。心經凡三譯皆行於世。今泰伯所稱者乃唐太宗詔三藏法師玄奘所譯之本。五十四句二百六十七字。辛卯　皇祐三年　佛示寂二千年大契丹　重熙十九年西夏壬辰　皇祐四年大契丹　重熙二十年西夏

　　儂智高陷雍州。即州建大南國。僭號仁惠皇帝。改元啟曆。據南詔。南詔去蜀二千餘里(宋鑑)。

　　雪竇　明州雪竇山禪師。名重顯。字隱之。太平興國五年四月八日生遂寧府李氏。幼依益州普安院仁銑上人出家。受具出蜀浮沈。荊渚間。甞典賓大陽北遊至復州。北塔祚禪師愛師精銳。留止五年盡得其道。將造錢塘。值曾學士於淮南。曾以書薦師於靈隱珊禪師。師至陸沈已三年。曾公奉使浙西訪師於靈隱。堂僧千餘人無識之者。檢床曆物色得之。曾問向所附書。師袖而納之。曾大笑。珊益以奇之。師出世蘇州翠峯。遷明州雪竇。宗風大振。至是皇祐四年六月十日(一作七月七日)沐浴。出杖屨衣盂散及徒眾。攝衣北首而逝。壽七十三。夏五十。全身塔于寺之西塢。賜號明覺大師。得法上首。天衣懷禪師等。師暮年悲學者尋流失源。作為道日損偈曰。三分光陰二早過。靈臺一點不揩磨。貪生逐日區區去。喚不迴頭爭奈何。其敷揚宗旨妙語偈頌。遍播叢林。師嗣智門祚。祚嗣香林遠。遠嗣雲門偃禪師(傳燈)。癸巳　皇祐五年大契丹　重熙二十一年西夏

　　知制誥呂溱出知杭州。首請法智下第一世實相法師梵臻。以天台教觀主天竺看經院(上竺紀勝)。甲午　至和元年大契丹　重熙二十二年宋封孔愿曰衍聖公乙未　二年大契丹二十三年八月改元清寧西夏

　　八月。契丹主崩。在位二十五年。壽四十一歲。諡曰文成皇帝。廟號興宗。子洪基立。改重熙二十三年為清寧元年。丙申　嘉祐元年大契丹　清寧二年西夏丁酉　嘉祐二年大契丹　清寧三年西夏戊戌　嘉祐三年大契丹　清寧四年西夏

　　定祖圖　明教大師契嵩。明道年間從龍興西山歐陽氏昉(妃兩反)。借其家所藏之書。讀於奉聖院。遂以佛五戒十善通儒之五常。著為原教。是時歐陽文忠公修慕韓文公昌黎排佛。盱江李泰伯亦其流。師乃携所業謁泰伯。以論儒釋脗合。且抗其說。泰伯愛其文之高。服其理之勝。因致書譽師於文忠公。既而師居杭州靈隱。撰正宗記定祖圖。至是嘉祐三年。齎往京師。經開封府。投狀府尹王公素仲儀。以劄子進之曰。臣今有杭州靈隱寺僧契嵩。經臣陳狀稱。禪門傳法祖宗未甚分明。教門淺學各執傳記。古今多有爭競。故討論大藏經。備得禪門祖宗所出本末。因刪繁撮要。撰成傳法正宗記一十二卷并畫祖圖一面。以正傳記謬誤。兼註輔教編四十篇。印本一部三卷。上陛下書一封。並不干求恩澤。乞臣繳進。臣於釋教粗曾留心。觀其筆削註述。故非臆論頗亦精緻。陛下萬機之暇深得法樂。願賜聖覽。如有可采乞降中書看詳。特與編入大藏目錄取進止。帝覽其書可其奏。乃送中書。丞相韓魏公琦參政歐陽文忠公修相與觀嘆。歐陽公曰。不意僧中有此郎。探經考證既無訛謬。於是朝廷旌以明教大師號。賜書入藏中。書劄子曰。權知開封府王素奏。杭州靈隱寺僧契嵩撰成傳法正宗記并輔教編三卷。宜令傳法院於藏經內收附。劄付傳法院準此(出瑩仲溫羅湖文集。初見周昭王四年佛正宗記下)。仲溫瑩公贊之曰。嵩之高丈至論。足以寄宣大化。既經進獻獲收附於大藏。則維持法門之功。日月不能老矣。嗟夫吾徒有終身不過目者。豈知潛利陰益所自耶。己亥　嘉祐四年二月弛茶禁大契丹　清寧五年西夏

　　歐陽公修宋公祁修唐書成。修又撰五代史七十四卷。洪邁容齋三筆曰。舊唐書五代史二書。關佛氏處。新書史刪盡矣。

　　四月帝以周恭帝子崇義公給田千頃令奉周祀(帝紀)。庚子　嘉祐五年大契丹　清寧六年西夏

　　達觀禪師。名曇頴。杭州錢塘丘氏子。年十三依龍興寺為大僧。二十遊京師。師為人奇逸。智識敏妙。書史無不觀。詞章尤雅麗。夏文莊公竦王文康公曙歐陽文忠公脩節度使李端慤端愿咸扣玄關。敬以師禮。殊相樂也。時錄其語。目之曰登門集。師初謁大陽明安禪師。次謁石門聰公。侍之日久。盡契玄奧。東遊初住舒州(今安慶路)香爐峯。遷潤州(今鎮江路)因聖太平之隱靜明州雪竇。再遷潤之金山。至是嘉祐四年除夕。遣侍者持書別揚州刁景純學士曰。明旦當行不暇相見厚自愛。刁驚曰當奈何。乃復書訣別。馳書吏至岸。師遽命擊鼓陞座。敘出世本末勉眾勿怠。又曰吾化當以賢監寺補次(金山懷賢禪師)。下座讀景純書畢歸方丈。大眾擁隨之。跏趺良久乃化。壽七十二。夏五十三。師嗣襄州谷隱山慈照禪師蘊聰。聰嗣首山念。念嗣風穴沼。臨濟派也(續燈)。達觀甞作性辯。其文曰。今古聖賢言性者只得情也。脫能窮理不能盡性何也。不知三才萬物皆性也。天性上。地性下。金利水濕木直火熱土厚。此五行性也。統而論之。精而察之。萬物之性皎然可見矣。就中最靈者人也。陰陽交遘而生。變化而動者情也。約人情純粹者也。其所以可上可下為賢為愚受性上者君子也。外情不能惑性。雖混於小人猶金玉之土石耳。至於堯舜禹湯垂名萬古。乃當時保高位守常道。而察人情隨性立法也。桀紂幽厲惑富貴失大寶。縱自性被情遷也。天地雖無情。風雲四時易其候。山川萬物亂其形。唯人居中。度天時隨地利而不失其節。所以人為天地心也。情意識皆本乎性也。隨物所顯故外有多名耳。餘不可備敘也。情者心也牽於用。意者志也記於事。識者知也辯於物。愛惡喜怒皆情也。夫為大聖人者性決定也。不被外惑不為情牽。性制於情也。所以我教謂之正覺者也。易唯知窮理盡性之說。而未見乎出古入今之道者也(僧寶傳)。

　　越州天衣禪師名義懷。溫州樂清陳氏子。長遊京師。依景德寺為童行。天聖年間試經得度。師七坐道場。晚年以疾居池陽杉山庵。門弟子杭州臨平山佛日禪師智才迎歸侍奉。至是嘉祐五年。才往蘇州。師速其歸。才至。師說偈曰。紅日照扶桑。寒雲封華嶽。三更過鐵圍拶折驪龍角。才曰。卵塔既成如何是畢竟事。師舉拳示之。遂就寢推枕而寂。塔全身寺東之原。師嗣雪竇顯禪師。徽宗崇寧中諡振宗禪師。辛丑　嘉祐六年大契丹　清寧七年西夏

　　文潞公彥博。以使相鎮魏府(曰北京今大名路也)。文慧禪師。名重元。居天鉢寺。一日言別。公曰師老矣。復何往。師曰入滅去。公語其子友甫曰。元公道韻深穩。言笑有味。非常僧也。往候之。果已坐脫。方盛暑香風襲人。火化煙色白瑩舍利無數。公執上所賜白琉璃瓶祝曰。舍利可得乎。煙即入瓶中。舍利填滿。公愈信重。留心內典。師生青州千乘孫氏。年十七出家。冠歲圓具。遊方至天衣法席。頓悟玄旨。天衣曰。此吾家千里駒也。師四易名藍。在處緇白仰慕。嗣天衣懷禪師(傳燈錄)。

　　會正記　堪律師所作。師名允堪。錢塘人。幼從天台崇教大師慧思祝髮。學無不通。專精律部。慶曆皇祐以來。依律建戒壇於杭之大昭．慶蘇之開元．秀之精嚴。歲歲度僧祝延聖壽。師著會正記等文十二部。講續南山宣律師之律藏。自其後有靈芝律師元照。繼嗣其宗焉。師是年十一月二十六日入寂於昭慶。移塔西湖菩提。號真悟智圓大律師(塔銘)。壬寅　嘉祐七年大契丹　清寧八年西夏

　　雲峯禪師。名文悅。生隆興徐氏。七歲剃髮於龍興寺。粹美有精識。年十九遍參江淮。意詣荊州金鑾瑞州大愚。先至大愚見芝禪師。屋老僧殘荒涼如傳舍。芝自提笠。日走市井。暮歸閉關高枕欲去之。芝適上堂曰。大家相聚喫莖虀。喚作一莖虀。入地獄如箭射。下座師駭焉。夜造丈室。芝曰。來何所求。曰求佛心法。芝曰。我忍饑不暇。何暇為汝說法。汝可為眾乞飯去。師即請行。未幾芝遷西山翠巖。師從之詣丈室。芝曰。又欲求佛心法耶。汝不念乍住。屋壁疎漏且寒雪。我忍寒不能。何能為汝說法。佛法未到爛却。可為眾營炭。師奉命及還。維那闕職。師造丈室。芝曰。佛法不怕爛却。堂司一職今以煩汝。師有難色欲棄去。自念勤勞日久何得中止。然抑有恨於芝適後架。架上桶箍爆桶墮地。乃大悟頓。見芝從前用處。亟著伽黎走至寢堂。芝迎笑曰。維那且喜大事了畢。師再拜汗下。服勤八年而芝歿。師東遊三吳。所至叢林改觀。雪竇顯禪師尤敬畏之。每集眾茶。必橫設特榻示禮異之。南昌移文請住翠峯。又遷雲峯。上堂曰。語不離窠臼。焉能出蓋纏。片雲橫谷口。迷却幾人源。所以道言無展事語不投機。承言者喪。滯句者迷。汝等諸人到這裏憑何話。會良久曰。欲得不招無間業。莫謗如來正法輪。上堂。有情之本依智海以為源。含識之流總法身而為體。祇為情生智隔想變體殊。達本情忘知心體合。諸禪德會麼。古佛與露柱相承。佛殿與燈籠鬪額。若也不會單重交折。至是嘉祐七年七月八日。陞座辭眾說偈曰。住世六十六年。為僧五十九夏。禪流若問旨歸。鼻孔大頭向下。遂泊然而逝。闍維五色舍利塔於禹溪北。師嗣大愚禪師守芝。芝嗣汾陽善昭。昭嗣首山念禪師(僧寶傳)。癸卯　嘉祐八年三月帝崩大契丹　清寧九年西夏

　　英宗

　　諱曙。濮王子。太宗孫也。即位年三十三。在位四年。壽三十七歲　治平(四)。甲辰　治平元年大契丹　清寧十年西夏　寇宋邊乙巳　治平二年三月行明大曆大契丹　咸雍元年西夏

　　秋八月三日。都城大雨水泛漲水。詔求直言(歸田錄)。宰相曾公亮。甞因敷陳知杭州沈文通奏。天竺看經院(上竺寺也)觀世音菩薩。始自石晉至今治平。福天下澤生民。前後靈跡甚著。蒙旨賜曰天竺靈感觀音院。端明殿學士禮部侍郎蔡襄繼守是邦。一新院宇用揭新額(上竺紀勝)。丙午　治平三年大遼咸雍二年　契丹復號曰遼西夏　寇宋邊丁未　治平四年正月帝崩咸雍三年西夏

　　正月。詔民間私造寺院屋宇及三十間者悉存之。普賜額曰壽聖(朱繪年通詮要)。

　　神宗

　　諱頊。英宗子。年二十即位。銳意求治卒于凋弊。在位十八年。壽三十八歲。熙寧(十)元豐(八)大教東被一千年矣。戊申　熙寧元年大遼　咸雍四年西夏己酉　熙寧二年大遼　咸雍五年西夏　宋冊秉常為夏國主

　　隆興府黃龍禪師。名慧南。信州章氏子。依泐潭澄禪師分別座接物。名振諸方。偶同雲峯悟禪師遊西山。夜話雲門法道。峯曰。澄公雖是雲門之後法道異矣。師詰其所以異。峯曰。雲門如九轉丹砂點鐵成金。澄公藥永銀徒可翫入煆則流去。師怒以枕投之。明日峯謝過。又曰。雲門氣宇如王甘死語下乎。有法授人者死語也。死語能活人乎。師曰。若如是則誰可汝意。峯曰。石霜圓手段出諸方。子宜見之。師即造焉。中途聞慈明不事事忽叢林。遂登衡嶽謁福嚴賢。命師掌書記。俄賢卒。郡守以慈明補席。入院貶剝諸方件件數為邪解。師為之氣索遂造其室。明曰。書記領徒遊方。借使有疑可坐而商略。師哀懇愈切。明曰。公學雲門禪必善其旨。如云放洞山三十棒。是有喫棒分。是無喫棒分。師曰。有喫棒分。明色莊曰。從朝至暮鵲噪鴉鳴皆合喫棒。師遽炷香作禮。明端坐受之。復問之曰。趙州道臺山婆子。我為汝勘破了也。且那裏是他勘破婆子處。師汗下不能加答。次日又詣。明詬罵不已。師曰。罵豈是慈悲法施耶。明曰。爾作罵會那。師於言下大悟。作頌曰。傑出叢林是趙州。老婆勘破有來由。而今四海清如鏡。行人莫與路為讎。呈慈明。明頷之。後開法同安。初受請日。泐潭來僧審提唱之語有曰。智海無性因覺妄而成凡。覺妄元虛即凡心而見佛。便爾休去將謂同安無折合。隨汝顛倒所欲南斗七北斗八。僧舉似澄澄不懌。師住黃龍。室中設三轉語。人人有箇生緣。舉手曰。我手何似佛手。垂足曰。我脚何以驢脚。叢林目曰黃龍三關。遷黃檗。師嗣慈明圓禪師。至是熙寧二年三月十七日午刻饌客罷。起至寢室前。大眾肅侍跏趺端坐而逝。闍維火化舍利五色。塔于前山。諡普覺禪師。傳嗣弟子真淨克文東林常總晦堂祖心等(普燈錄)。

　　佛印禪師。名了元。字覺老。饒州浮梁林氏子。世業儒。幼歲出家寶積寺。禮沙門日用為師。試法華經。受具遊廬山。謁開先暹禪師。暹稱賞之。年十七謁圓通訥禪師。訥以書記懷璉應詔虛其職。以師補之。年二十八住江州承天。為開先之嗣。自承天遷淮之斗方．廬山之開先．歸宗．潤之金山．焦山．江西袁州之大仰。住雲居四十年間。德洽緇素。蘇翰林軾謫黃州。師住廬山。歸宗與黃州對岸。相興酬酢章句。哲宗元符元年正月四日。談話別眾。一笑而化。世壽六十七歲。僧夏五十有二。師嗣開先善暹。暹嗣德山遠。遠嗣雙泉郁。郁嗣雲門偃禪師(續燈)。庚戌　熙寧三年大遼　咸雍六年西夏

　　富鄭公弼。以使相鎮亳州。迎至頴州華嚴禪院證悟禪師脩顒。諮決心法。及致仕居洛陽。以頌寄蘇州圓照本禪師曰。曾見顒師悟入深。因緣傳得老師心。東南謾說江山遠。目對靈光與妙音。仍有書曰。弼留心祖道為日已久。常恨不遇明眼人開發蒙陋。雖久聞盛德而無由瞻謁。昨幸出守亳社。與頴州接境。因里人張比部景山請得顒師。下訪相聚幾一月。以慈悲方便之力令有悟處。會結夏逼日。四月初遽且歸頴。其於揩磨淘汰則殊未有功。衰病相仍昏鈍難入。昔古靈師所謂不期。臨老得聞極則事。見之於弼今日矣。天幸天幸。弼雖得法於顒師。然本源由老和尚而來。宗派甚的必須亦欲成持。更望垂慈攝受。遠賜接引未至令至。則為南嶽下龐蘊百丈下裴休也(雲臥紀談)。

　　趙清獻公抃平居以北京(今大名路)天鉢重元禪師(嗣天衣懷)為方外友。而咨決心法。暨牧青州日。聞雷有省。即說偈曰。退食公堂自凭几。不動不搖心似水。霹靂一聲透頂門。驚起從前自家底。舉頭蒼蒼喜復喜。剎剎塵塵無不是。中下之人不得聞。妙用神通而已矣。已而答富鄭公書。略曰。近者旋附節本傳燈三卷。當已通呈。今承制宋威去餘七軸上納。抃伏思西方聖人教外別傳之法。不為中下根機之所設也。上智則頓悟而入。一得永得。愚者則迷而不復千差萬別。唯佛與祖以心傳心。其利生接物而不得已者。遂有棒喝拳指揚眉瞬目拈椎竪拂語言文字種種方便。去聖逾遠。諸方學徒忘本逐末。棄源隨波滔滔皆是。斯所謂可憐憫者矣。抃不佞去年秋初在青州。因有所感既已稍知本性無欠無餘。古人為安樂法門。信不誣也。比蒙太傅侍中俾求禪錄。抃素出恩紀。聞之喜快不覺手舞而足蹈之也。伏惟執事富貴如是之極。道德如是之盛。福壽康寧如是之備。退休閑逸如是之高。其所未甚留意者。如來一大事因緣而已。今茲又復於真性有所悟入。抃敢為賀於門下也。清獻公至是元豐二年以太子少保致政歸衢州。與里民不間位貌。築居曰高齋。有偈見意曰。腰佩黃金已退藏。箇中消思也尋常。時人要識高齋老。只是柯村趙四郎。又誌其壽瑩曰。吾政已致。壽七十二。百歲之後。歸此山地。彼真法身。不即不離。充藥大千。普現悲智。不可得藏。不可得置。壽塋之說。如是如是。公元豐七年秋八月薨(羅湖集錄)。辛亥　熙寧四年大遼　咸雍七年西夏　十一月夏請和於宋

　　夏六月。歐陽公脩以觀文殿學士太子少師致仕居頴州。公以文章道德為儒者宗。心雖一貫言必排佛氏。仁宗嘉祐五年為樞密副使。六年閏八月參知政事兼譯經潤文使。既登二府。多病。甞夢至一所。十人冠冕環坐。一人曰。參政安得至此。宜速反舍。公出門數步。復往問之。君等豈非釋氏所謂十王者乎。曰然。因問世人飯僧造經果有益乎。曰安得無。既寤病良已。自是深信佛法。丹陽葛勝仲得此說於簡齋陳與義。與義得於公之孫恕昭然也(吳充作歐公行狀。又韻語陽秋)。壬子　熙寧五年大遼　咸雍八年西夏

　　實相法師梵臻。是歲居杭州南屏興教寺。通守蘇軾敬之(教苑遺事)。

　　舒州(今安慶也)白雲禪師。名守端衡陽葛氏子。幼事翰墨冠依茶陵郁禪師披剃。往參楊歧。歧一日忽問。受業師為誰。師曰茶陵郁和尚。歧曰。吾聞伊過橋遭𨈀有省作偈能記否。師誦曰。我有明珠一顆。久被塵勞關鎖。今朝塵盡光生。照破山河萬朵。歧笑而。趨起。師愕然通夜不寐。黎明咨詢之。適歲暮。歧曰。汝見昨日打驅儺者麼。曰見。歧曰。汝一籌不及渠。師復駭曰。意旨如何。歧曰。渠愛人笑汝怕人笑。師大悟。巾侍久之辭遊廬山。圓通訥禪師舉師住承天。聲名籍甚。又遜居圓通。次徙法華龍門興化海會。所至眾如雲集。至是熙寧五年入寂壽四十八歲。嗣楊岐會。會嗣慈明圓禪師(僧寶錄)。癸丑　熙寧六年大遼　咸雍九年西夏　三月夏寇秦州

　　秋七月十七日。天竺靈山寺海月大師慧辯。晨起盥潔謝眾趺坐而寂。杭州通守蘇軾弔以三詩。序而贊之。辯之後慧淨大師思義。義有四弟子。德賢仲元永湛慧日。皆相踵主法。元之弟子曰慈明大師慧觀。又繼日師住持。觀收慈雲懺主詩文。為靈苑金園天竺三集(天竺事跡)。甲寅　熙寧七年大遼　咸雍十年西夏乙卯　熙寧八年○行奉元曆大遼　咸雍十一年西夏丙辰　熙寧九年大遼　咸雍十二年西夏丁巳　熙寧十年大遼　咸雍十三年西夏

　　荊國公王安石。臨川人。至是熙寧三年冬十二月拜相。七年夏四月不雨。安石罷相。八年二月再相(帝紀)。九年本用月安石罷政歸建康。十年奏施建康舊第為禪寺。請克文住持。帝賜額曰報寧。賜文號真淨禪師。文隆興寶峯雲庵禪師也。名克文。生陝府鄭氏。參黃龍南禪師。深得玄奧。嗣南禪師。至徽宗崇寧元年十月十五日。出道具散諸徒。中夜沐浴更衣趺坐而逝。煙焰五色所至皆舍利。分骨葬渤潭新豐焉(碑記本傳)。荊公謂蔣山(建康)佛慧泉禪師曰。世尊拈花。迦葉微笑。頃在翰苑。偶見大梵王問佛決疑經三卷有云。梵王在靈山會上。以金色波羅華獻佛。請佛說法。世尊登座拈華示眾。人天百萬悉皆罔措。獨迦葉破顏微笑。世尊曰。吾有正法眼藏涅槃妙心。分付迦業(梅溪集)。

　　佛慧禪師。名法泉。生隨州時氏(隨州隷峽州路荊湖北道)。幼歲出家。群書博覽過目成誦。雅號泉萬卷。遍參知識。玄機頴悟。應世住持。屢遷太剎。住蔣山日(江東建康)因雪上堂。召大眾曰。還有過得此色者麼。良久曰。文殊笑普賢瞋。眼裏無筋一世貧。相逢盡道休官去。林下何曾見一人。上堂。快人一言。快馬一鞭。若更眼睛。定動未免。紙裏麻纏。脚下是地。頭上是天。不信但看。八九月紛紛黃葉滿山川。晚年詔住京城大相國智海禪寺。上堂問眾曰。赴智海留蔣山如何即是眾莫知對。便歸方丈索筆書偈曰。非佛非心徒擬議。得皮得髓謾商量。臨行珍重諸禪侶。門外青山正夕陽。擲筆跏趺而逝。使回奏。帝訝之。勅諡佛慧禪師。師嗣雲居曉舜禪師(舜號堯夫)。舜嗣洞山聰。聰嗣文殊真。真嗣德山密。密嗣雲門偃禪師(聯燈錄)。師甞作北邙行(洛陽山名)。其文曰。前山後山高峨峨。喪車轔轔日日過。哀歌幽怨滿巖谷。聞者潛悲薤露歌。哀歌一聲千載別。孝子順孫徒泣血。世間何物得堅牢。大海須彌竟磨滅。人生還如露易晞。從來有會終別離。苦樂哀感不暫輟。況復百年驚夢馳。去人悠悠不復至。今人不會古人意。栽松起石駐墓門。欲為死者長年計。魂魄悠揚形化土。五趣(天人鬼獄畜生)茫茫井輪度。今人還葬古人墳。今墳古墳無定主。洛陽城裏千萬人。終為北邙山下塵。沈迷不記歸時路。為君孤坐長悲辛。昔日送人哭長道。今為孤墳臥芳草。妖妖穿穴藏子孫。耕夫撥骨尋珠寶。老木蕭蕭生野風。東西壤塚連晴空。寒食已過誰享祀。塚畔餘花寂寞紅。日月相催若流矢。貧富賢愚盡如此。安得同遊常樂鄉。縱經劫火無生死(仲溫雲臥紀談)。夏京輔大旱。帝齋禱甚力。夜夢。一僧馳馬空中口吐雲霧。既而沛然雨足。帝大悅使以像求之。得於京城相國寺山門閣五百羅漢中第十三尊者也。宰相王珪賀以詩曰。良弼為霖承空望。神僧作霧應精求。參政元絳曰。仙驥乘雲穿仗下。佛花吹雨匝天流。人爭誦之(東車筆錄)。戊午　元豐元年大遼　咸雍十四年西夏

　　杭州南山法師。慧才解行。入四明法智尊者之室。每持大悲呪。必百八遍而後止。甞夢觀世音菩薩脫袈裟以衣之。至是春三月為靈芝元照及道俗千人授菩薩大戒于雷峯。方羯磨。觀音像放光明。初貫寶焰漸散。講堂燈炬月光皆為映奪。淨慈法真禪師守一作證戒光記。米芾書。龍井辨才法師元淨立石(靈芝塔銘)。己未　元豐二年大遼　咸雍十五年西夏

　　冬十月二十日。慈聖光獻太皇大后曹氏崩。宣淨因禪師道臻。入慶壽宮陞座說法。僧問。慈聖僊遊定歸何處。師曰。水流元在海。月落不離天。宮庭無不加敬襧之曰善。帝悅賜與甚厚。及神宗上僊。哲宗詔師福寧殿登高座說法。詔曰。禪師道臻素有德行。可賜號淨照禪師。

　　禪師名道臻。字伯祥。生福州古田戴氏。幼不茹葷。十四歲出家上生院。又六年為大僧。閱大小經論置之曰。此方便說耳。即持一鉢走江淮。遍參知識。得旨於淨山遠禪師。遊京師謁大覺璉禪師於淨因。璉使首眾僧於座下。璉公歸吳。眾請師繼住淨因。開堂日。英宗遣中使降香賜紫方袍徽號。京師四方穪慶。至哲宗元祐八年八月十七日。沐浴更衣。說偈已跏趺而化。壽八十歲。僧臘六十一。師嗣浮山法遠禪師。遠嗣葉縣省。省嗣首山念。念嗣風穴沼。沼嗣南院顒。顒嗣興化獎。獎嗣臨濟玄禪師(東都事略并僧寶傳)。庚申　元豐三年大遼　咸雍十六年西夏

　　譯經官制。自唐以來至是元豐。譯經僧官皆授試光祿卿少卿試鴻臚卿少卿。今改賜試卿曰三藏大法師。試少卿曰三藏法師(容齋三筆)。

　　文同。字與可。東州梓潼人。甞守洋州浙西湖州歷館職。文行高潔。畫竹精妙。至是一夕沐浴冠帶正坐而逝。館職崔公度聞之驚曰。昨別與可於州南。意翛翛然曰。明日復來乎與公畫。公度携賓往候觀其畫也。與可不答。明日獨往。與可曰。與公話遂左右顧恐有聽者。與可徐曰。吾聞人不妄語者舌可過鼻。即吐舌引至眉間。三疊如餅狀。今言其死與可信異人也(東都事略本傳)。辛酉　元豐四年大遼　咸雍十七年西夏

　　蘇州(平江路也)瑞光寺禪師宗本。移住杭州淨慈。奔走天下禪子道場甚盛。靈芝照律師送布三衣(僧伽黎衣九條七條五條)瓦鉢。致書于師曰。佛制是物上中下根悉令遵奉。事因時舉。道藉人弘。勉其受持為後學勸。師受之終身。食用瓦鉢。陞座說法。服此大布之衣(照律師行業記)。

　　丞相張無盡居士(諱商英)平居與廬山南林照覺總禪師為方外侶。當是辛酉秋。以序送羽士蹇。拱辰。字翊之。往參問於總曰。成都道士蹇翊之來言於余曰。吾鄉羽衣之族。世相與為婚姻。娶妻生子。與俗流無異。拱辰因觀道藏神僊傳記。翻然覺悟。當吾血氣剛強視聽聰明。喔咿哇鳴順吾耳。青黃赤白炫吾目。甘脆膏腴爽吾口。馨香馥烈適吾鼻。滑澤纖柔佚吾體。歡欣動蕩感吾意。此六冠者乘吾瞀亂。晝夜與吾相親而未甞相釋也。一旦吾之形耗而羸。氣耗而衰。精耗而萎。神耗而疲。八風寒暑之所薄。百邪鬼祟之所欺。陰魄欲沈。陽䰟欲飛。則六冠者曾莫吾代。而天下之至苦。吾獨當之。房闥之戀莫如婦。血肉之恩莫如女。拱辰於是悉囊中之所有。與之而謝去。給以他事。出遊百里。遂泛涪江下濮水。歷縉重出塗山。訪岑公之洞府。瞻神女之祠覩。而達於渚宮也。將泛九江入廬山。結茅於錦綉之谷。長嘯乎香爐之頂。撫陶石以遙想。挹遠谿以濯足。蓋吾之術以炷為基。以命為衣。始乎有作終乎無為。竊聞先生究離微之旨。窮心迹之歸。奏無弦之由。駕鐵牛之機。故不遠而來見先生也。當試為余言之。余曰。壯哉子之志乎難行能行。難棄能棄。吾弗及子矣。余適有口疾不能答子。吾有方外之侶。曰常總居於東林。必能決子之疑。請持吾之說而往問焉(見瑩伸溫雲臥紀談)。壬戌　元豐五年大遼　咸雍十八年西夏　五月冠鄜延

　　詔中使梁從政。闢汴京相國寺六十四院。為二禪八律。起自元豐庚申成是壬戌之秋。以東西序為慧林智海二巨禪剎。驛詔杭州淨慈禪師宗本住慧林。江州廬山東林禪師常總住智海。總辭之固。詔容之就賜號廣慧禪師(僧寶傳)。

　　冬十月八日。溫州法師繼忠沐浴更衣結印坐脫。紅光亘空而西去。忠得法於廣智尚賢。述廣智傳法智十類之義成十卷扶宗記一卷。嗣法二子。曰從義。有天台三大部補註一十四卷。曰處元。有義例隨釋六卷輔贊記三卷。元傳之道淵。淵傳道琛。即圓辯法師是也(釋僧傳)。

　　東京慧林圓照禪師。名宗本(世稱大本)。生常州(浙西道)無錫管氏。年十九依蘇州(平江也)承天永安道昇禪師出家。巾侍十年剃度受具。又三年禮辭。遊方至池陽。謁天衣懷禪師悟旨。漕使李公復圭請師開法平江瑞光。法席日盛。杭州守陳公襄以承天興教二剎命師擇居。蘇人擁道遮留。又以淨慈為請移文諭道俗曰。借師三年。為此邦植福。不敢久占。至是元豐五年。詔闢相國慧林禪剎召師為第一祖。既至開法。翌日召對延和殿問道賜坐。師即跏趺。帝悅賜茶。師舉盞長吸。蕩而撼之辭退。帝目送之。謂左右曰。真福慧僧也。元豐七年駕幸相國慧林寺。詔長老宗本禪眾無煩出迎。帝升遐。召師說法福寧殿賜號圓照禪師。乞老林下。得旨任便。雲遊州郡不得抑令住持。乃辭眾曰。本是無家客。那堪任意遊。順風加櫓棹。船子下揚州。晚居平江靈巖。其嗣法傳道者不可勝紀。哲宗元符二年十二月二十八日甲子將入滅。沐浴而臥。門弟子環擁請曰。和尚道遍天下。今日不可無偈。師熟視之曰。癡子我尋常尚嬾作偈。今日特地圖作甚麼。尋常要臥便臥。不可特地今日坐也。乃索筆大書曰。後事付守榮。擲筆憨臥若熟睡眾撼之已去矣。門人塔全身於靈巖山。閱世八十五歲。坐五十二夏。師嗣天衣懷禪師。嗣師之法道者。曰修顒省聰崇信守一等。再傳如顒之有富鄭公弼。聰之有蘇黃門轍。信之有慈受禪師懷深(五燈會元碑誌)。

　　江州東林禪師。名常總。生劍州尤溪施氏。年十一依寶雲寺文兆法師出家。又八年落髮詣建州大中寺契思律師受具。初至吉州禾山。聞南禪師之道。往歸宗依之經二十年。盡得玄奧。洪州太守榮公修撰請住泐潭。或謂馬祖再來。元豐三年。詔革江州東林律居為禪剎。觀文殿學士王公韶出守南昌。欲延寶覺心禪師主東林。心舉師自代。師聞之宵遁去千餘里。王公檄諸郡必得之。得於新滏殊山窮谷中。遂乃應命。學士蘇軾初遊廬山與師契會。乃師之名達京師。天子有詔住相國智海禪院。州郡敦請急於星火。師固辭。詔容之。就賜紫衣徽號廣慧禪師。哲宗元祐三年徐王奏號照覺禪師。座下衲眾常盈七百。元祐六年九月示疾。二十五日沐浴安坐而逝。十月八日葬全身雁門塔(遠公葬所)之東。世壽六十七歲。坐四十九夏。嗣黃龍南禪師(續燈錄)。癸亥　元豐六年大遼　咸雍十九年西夏　正月夏眾數十萬奄至蘭州

　　宋九月。夏人納欵。仍乞還侵地撤邊戍長為蕃臣。乃賜秉常。詔略曰。其地界已令鄜延經略司旨揮保安軍牒宥州施行候疆界了日歲賜依舊(宋錄)。宋封孟軻曰鄒國公。甲子　元豐七年大遼　咸雍二十年西夏　二月夏人又寇延州十一月上表來貢

　　冬十月。越國大長公主集慶軍節度觀察留後附馬都尉張敦禮建法雲禪剎於國城之南既成。詔法秀開山。賜號圓通禪師(續燈傳)。

　　汴京法雲寺圓通禪師。名法秀。生秦州隴城辛氏。隨應乾寺魯和尚學經。乃稱魯氏。年十九為大僧。講大經。章分句析機鋒不可觸。京洛著聞。怪圭峯學禪。唯敬北京天鉢元禪師。元雅號元華嚴。恨元不講曰。教盡佛意如元公者不應遠教。禪非佛意如圭峯者不應學禪。世尊教外以法私大迦葉者吾不信也。謂同列曰。我將南遊窮其窟穴。樓取其種類抹殺之。以報佛恩乃已耳。初至隨州護國讀淨果禪師碑。僧問報慈。如何是佛性。慈曰誰無。又問淨果。果曰誰有。其僧因有悟。秀大笑曰。豈佛性敢有無之。矧又因以有悟哉。去至無為軍鐵佛。謁懷禪師。懷貌寒危坐涕垂沾衣。秀易之。懷問曰。座主講何經。秀曰華嚴。懷曰。華嚴以何為宗。秀曰法界為宗。懷曰。法界以何為宗。秀曰以心為宗。懷曰心以何為宗。秀莫知為答。懷曰。毫釐有差。天地懸隔。秀退而自失。悚然敬服。願留左右日夕受法。久之乃獲證悟。懷禪師遷住池陽柤林。移吳及廣教景德。秀皆從之。秀初住淮西四面山。至棲賢蔣山長蘆。常有千眾。至是元豐七年。詔住京城法雲寺為第一祖。開堂日帝遣中使降香。賜磨衲僧衣。傳聖旨表朕親至。皇弟荊王致敬座下。至哲宗元祐五年八月示疾。詔以醫診。師揮去之。乃更衣說偈曰。來時無物去時空。南北東西事一同。六處住持無所補。乃良久監寺慧當進曰。和尚何不道末後句。師曰珍重珍重。言訖而逝。壽六十四歲。坐四十五夏。師嗣天衣義懷禪師。懷嗣雪竇顯。顯嗣智門祚。祚嗣香林遠。遠嗣雲門偃禪師(續燈錄)。元豐間樞密蔣公頴叔與師為方外友。公平日雖究心宗。亦泥于教乘。因撰華嚴經解三十篇。頗負其知見。漕淮上至長蘆訪秀。而題方丈壁曰。余凡三日遂成華嚴解。我於佛法有大因緣。異日當以此地比覺城東際。唯具佛眼者當知之。秀於時辯之曰。公何言之易耶。夫華嚴者圓頓上乘乃現量所證。今言比覺城東際則是比量。非圓頓宗。又云異日。且一真法界無有古今。故云十世古今始終不移於當念。若言異日。今日豈可非是乎。又云。具佛眼者方知。然經云。平等真法界無佛無眾生。凡聖情盡。彼我皆忘。豈有愚智之異。若待佛眼則天眼人眼豈可不知哉。公於是悔謝。及秀之示寂也。公祭之侑以文曰。方外之友唯余與師。念昔相見一語投機。師來長蘆我漕淮沂。亦復交臂笑言熙怡。我論華嚴師為品題。陷虎機緣脫略徑畦。曷為捨我先其往而。蔬奠致誠庶其歆之(羅湖錄)。

　　十一月司馬溫國公光居洛十五年矣。上表進所編書賜名資治通鑑。帝製序賜之。乙丑　元豐八年　二月帝崩大遼　咸雍二十一年西夏

　　春三月。哲宗即帝位。四月詔法雲秀禪師詣先帝神御說法。賜號圓通禪師。冬十月葬神宗永裕陵。詔淨因道臻慧林宗本。入福寧殿說法。賜臻號淨照禪師本號圓照禪師(僧寶傳)。

　　五月司馬光除門下侍郎。

　　義天僧統　高麗國君文宗仁孝王第四子。出家名義天。是冬航海至明州。上表乙遊中國詢禮。詔以朝奉郎楊傑(傑字次公)館伴。所至二浙淮南京東諸郡。迎餞如行人禮。遍訪三學宗工。初抵鄞師事明智。中立而友法隣。請跋教乘(草庵教苑遺事)。入天台山拜智者塔。渡浙造杭州上竺。以弟子禮事慈辯從諫。受天台教觀(祠山觀經疏註)。次靈芝拜大智元照稟律藏(靈芝行業碑)。歷慧因(今高麗寺)。從晉水淨源問賢首宗乘(華嚴閣記)。過潤州金山以禪規大展拜佛印禪師了元。元據座受禮。館伴楊傑以為疑。佛印曰。眾姓出家同名釋子。義天抑僧耳。不如是何以示華夏師法乎。朝廷聞之以元為知大體(佛印本傳)。義天朝京師。禮部郎中蘇軾接伴。謁拜慧林圓照禪師宗本。有司館遇甚厚(圓照禪師本傳)。

　　衣蒲童子　是時太尉呂惠卿。字吉甫。學通內外。甞注華嚴法界觀。及出新意解莊子。因戍邊。暇日遊五臺山至中臺。忽雲霧四合暴風雷雨聲振林壑。從者驚竦潛伏。斯須有物。狀若蒼虬。半出雲霧間。太尉駭甚移時稍霽。外望見一童子體黑而披髮。以蒲自足纏至肩。袒右膊手執梵夾。問太尉曰。官人何見而震駭如此。太尉曰。夙有障緣遇茲惡境。童子曰。今皆滅矣。官人何求而來。太尉曰。願見大士。童子曰。欲見菩薩何為。曰甞覽華嚴大教旨深意廣。欲望大士發啟解心。庶幾箋釋流行世間。使幽夜頓獲光明。大心者即得開悟。童子曰。諸佛妙意善順事理簡易明白。先德注意可解。如十地一品。釋文不過數紙。今時枝蔓注近百卷。而聖意逾遠。真所謂破碎大道也。太尉曰。童子貌若此。而敢呵前輩乎。童子笑曰。官人謬矣。此間一草一木無非文殊境界。在汝日用觸事不迷。此真文殊耳。曷以凡情亂於思慮。太尉悔前言之謬即頓首下拜。纔起之間。童子現大士形。誇獅于隱隱雲中不見。太尉自爾惋恨心神恍惚。家人問故。太尉曰。吾欲竭誠悔過期再見衣蒲童子。即嚴具香火。晨夕以之。志於必見。而後已久之忽見童子於香几上。呵曰。胡為住相貪著之甚耶。太尉曰。正欲世人咸見大士示化之真容耳。即命畫工圖之。頃刻不見(華嚴感應錄。并紫芝佛運編年)。

　　哲宗

　　煦。神宗第六子。十歲即位。宣仁太后高氏臨朝聽政。相司馬光呂公著。元祐之治盛焉。紹聖之後政不逮矣。在位十五年壽二十五　元祐(八)紹聖(四)元符(三)。丙寅　元祐元年大遼　咸雍二十二年西夏

　　春二月。司馬光拜左相。三月程頤為崇政殿說書。一日言聞陛下宮中盥而避蟻有是乎。帝曰然深恐傷之耳。頤曰。推此心以及四海。帝王之要道也(聖政錄)。夏四月。呂公著拜右相。文彥博太師平章軍國重事(帝紀)。秋九月。溫國文政公司馬光薨于相位(帝紀)。

　　冬十月勅改衍聖公。為奉聖公。仍置教授一員。教孔氏子弟(宋鑑)。

　　台州白蓮寺法真大師處咸。七月二十三日與眾言別。跏趺而逝。嗣法二弟子。曰智涌了然。曰真教智僊。僊傳圓智。上竺證悟大師也(釋統)。

　　淨土　汴京有曦法師者。定中遊淨土。見大蓮華光明黃色。題名其上曰宋比丘宗本之座。既而定起。往述其事。是時圓照請老歸蘇州靈巖。曦問曰。禪師何故位歸淨土。圓照曰。宗本修禪時心在極樂世界。無二相也(人天寶鑑)。丁卯　元祐二年大遼　咸雍二十三年西夏　春正月宋冊李乾順為夏國主

　　秀州崇德界有車溪。僧因唐世青鎮古塔建壽聖院。請法師擇卿開山住持。卿慈辯之子。南屏之孫。法智下第三世也。入寂於徽宗大觀間。塔葬院南芙蓉浦上。有嗣子。曰可觀有朋齊璧如湛善榮。燈燈相續學侶皆龍象。歲建法華三昧期懺。高宗居德壽宮。改壽聖為廣福院。吳越講宗多車溪之派繫(寺記)。戊辰　元祐三年大遼　咸雍二十四年西夏　四月寇塞門寨

　　杭州南山慧因寺法師。名淨源。生晉江楊氏。先世泉之晉水人故。學者以晉水稱師。受具參方。受華嚴於五臺承遷。學合論於橫海明覃。南還聽楞嚴圓覺起信於長水法師子璿。四方宿學推為義龍。因省親于泉。泉主請住清凉。復遊吳住報恩觀音。杭守沈文通置賢首院於祥符寺以延之。遷秀州青鎮密印寶閣。移華亭普照之善住。左丞蒲宗孟撫杭。愍其苦志于宗。奏慧因寺以居師。高麗義天僧統之來也。申弟子禮以見師。初華嚴一宗疏鈔久矣散墜。因義天持來咨決逸而復得。義天之還國也。以金書華嚴三譯本一百八十卷自高麗遣使遺師。建大閣安奉之。故俗呼慧因為高麗寺。至是元祐三年十一月己酉師乃入滅。世壽七十八歲。塔舍利於寺西北隅。其宗稱為中興教主。太尉呂惠卿。字吉甫。為建行業碑。仍作華嚴閣記。蔣之奇立石(本傳)。華嚴經(晉譯六十卷。唐譯八十卷。唐又譯後分四十卷)。己巳　元祐四年大遼　咸雍二十五年西夏

　　靈芝律師元照。普勸道俗歸命西方極樂世界阿彌陀佛。是時龍圖閣學士知杭州蘇軾。乃以捨其母蜀郡太君程氏遺留簪珥采畫淨土佛像。以薦父母。仍作頌讚之(東坡文集)　冬十月真州長蘆院禪師宗頤。與當時名勝盛結蓮華淨土念佛社(葦江集)。

　　冬十一月三日。高麗國義天僧統遣其徒壽介至杭。祭晉水於墳塔(行業碑)。庚午　元祐五年大遼　咸雍二十六年西夏

　　西湖　唐白侍郎居易刺杭州。浚理為勝概。至是龍圖閣學士蘇軾守杭州。奏杭有西湖猶人之有眉目。而葑生已翳。乃浚湖之舊。環三十里際山為岸。積其葑於湖旁。直通南北為長道。楊柳木芙蓉間值其上。杭人名曰蘇公堤(坡集奏議)。辛未　元祐六年大遼　咸雍二十七年西夏

　　太史黃公諱庭堅。字魯直。號山谷道人。至是丁家艱館黃龍山。從晦堂禪師祖心遊。與死心新草堂清尤篤方外契。晦堂因語次舉。孔子謂弟子。以我為隱乎。吾無隱乎爾。吾無行而不與二三子者是丘也。請公詮釋而至于再。晦堂不然其說。公怒形於色。沈默久之。時當暑退凉生秋香滿院。晦堂曰。聞木犀香乎。公曰聞。晦堂曰。吾無隱乎爾。公欣然領解。及在黔南致書死心新曰。往日甞蒙苦口提撕。常如醉夢。依俙在光影中。蓋疑情不盡命根不斷。故望崖而退耳。謫官在黔州道中晝臥。覺來忽然廓爾尋思。平生被天下老和尚懣了多少。惟有死心道人不肯。乃是第一相為也(感山瑩仲溫羅湖錄)。

　　秋八月。汴京法雲寺禪師法秀入寂。詔杭州淨慈寺禪師善本繼席住持。賜號大通禪師。師名善本。姓董氏。漢仲舒之裔也。大父琪父溫皆官於隸。遂為隸人。甫及長博極群書。無仕宦意。仁宗嘉祐八年。與弟善思往京師地藏院試經得度。習毘尼。東遊至蘇州(今平江路)。禮圓照本禪師於瑞光。發明悟真。執侍五年。圓照令師依圓通秀公。又盡其要。神宗元豐七年渡淮留太守巖。久之出住雙林。遷淨慈。至是詔住法雲。賜大通號。師凡所住見佛菩薩像之行立者。終不敢坐。齋食以魚胾名者不食。其真誠敬事防心離過類如此。元祐七年秋。師丐老歸杭州西湖。制可。至徽宗大觀三年十二月甲子。屈三指謂左右曰。止有三日已。而果歿。塔全身於上方。世壽七十五歲。僧臘四十五夏。師嗣圓照本禪師。世謂大小本焉。圓照嗣懷禪師(續燈)。

　　九月二十日。杭州龍井山辯才法師入寂。師名元淨。自仁宗嘉祐末歷治平熙寧三朝。住上天竺一十七年。道滿朝野。元豐間辭而復住又三年。晚居龍井。飲食起居之際。眉間流光。皆舍利。謂參寥子道潛曰。吾淨業已成。越七日無疾右脇而逝。門下侍郎蘇轍銘其塔。龍圖閣學士知隸州蘇軾祭之。文曰。孔老異門。儒釋分宮。又於其間禪律相攻。我見大海有南北東。江河雖殊其至則同。維大法師自戒定通。律無持破垢淨皆空。講無辯訥事理皆融。如不動山。如常撞鐘。如一月水。如萬竅風。八十一年生雖有終。遇物而應。施則無窮。我初適吳尚見五公。講有辯(海月也)臻(南屏也)禪有璉(大覺也)嵩(明教也)。後二十年獨餘此翁。此又去矣。後生誰宗(東坡文集龍并碑記)。

　　江西隆興府(今降興路)兜率寺禪師。名從悅。生贛州熊氏。初首眾於道吾。謁雲蓋智和尚。智指之見洞山文禪師。深領奧旨。出世鹿苑。至是元祐六年冬十一月辛卯。師澡浴集眾說偈曰。四十有八。聖凡盡殺。不是英雄。龍安路滑。奄然而化。領法要悟心者。無盡居士商英張公。公遣使持祭且曰。老師於祖宗門下有大道力。不可使來者無所起敬。俾塔於龍安之乳峯。後為奏諡師號。嗣真淨文禪師。與法雲杲同稟。

　　無盡張公。蚤負禪學。猶欲尋諸宗師與之決擇。因朱給事世英語。及兜率悅禪師禪學高妙聰敏出於流類。至此元祐六年。公漕江西按部分寧。五禪住持逆於旅亭。顧問至兜率。公曰。聞師聰敏之名久矣。悅遽對曰。從悅臨濟兒孫。若以聰敏說文章。定似都運談禪。公雖壯其言而意不平。遂作偈命五禪舉揚曰。五老機緣共一方。神鋒各向袖中藏。明朝老將登壇者。便請橫矛戰一場。悅當其末提綱之語盡貫前者。公因喜之。乃遊兜率相與夜談。及宗門事。公曰。比看傳燈錄。一千七百尊宿機緣。唯疑德山托鉢話。悅曰。若疑托鉢話。其餘則是心思意解。何曾至大安樂境界。公憤然就榻。屢寢屢起。夜將五鼓。不覺趯翻溺器。忽大省發。甚喜。即扣悅丈室門。謂悅曰。已捉得賊了也。悅曰。贓物在甚麼處。公擬議。悅曰都運且寢。翌旦公有頌曰。鼓寂鐘沈托鉢回。巖頭一拶語如雷。果然只得三年活。莫是遭他受記來。別去未幾。悅遂歸寂。公登右揆之明年。當徽宗宣和辛卯歲二月奏請悅諡號。遣使持文祭於塔祠曰。昔者仰山謂臨濟曰。子之道他日盛行於吳越間。但遇風則止。後四世而有風穴延沼。沼以讖常不懌。晚得省念而喜曰。正法眼藏今在汝躬。死無遺恨矣。念既出世首山。荒村破寺衲子纔三十餘輩。然其道大振天下。師於念公為六世孫。於雲庵為嫡嗣。住山規範足以追嫓首山。機鋒敏妙初不減風穴。余頃歲奉使江西按部西安。相識於龍安山中。抵掌夜語。盡得其末後大事正宗顯決。方以見晚為嘆。而師遽亦化去。惜其福不逮慧。故緣不勝。喜其德不可掩。故終必有後。有若疎山了常兜率慧照慈雲明鑒清溪志言者。皆說法一方。有聞於時。有若羅漢慧宜楊岐子圓廣慧守真灨川智宣者。皆遯跡幽居。痛自韜晦。風穴得一省念。遂能續列祖壽命。今龍安諸子乃爾。其盛豈先師靈骨真灰燼無餘耶。蓋其道行實為叢林所宗向。有光佛祖。有助化風。思有以發揮之。為特請于朝蒙恩追諡真寂大師。嗚呼余惟與師神交道契。故不敢忘外護之志。雖其死生契闊之異。而蒙被天子之殊恩則幸亦共之。仰惟覺靈祇此榮福(瑩仲溫羅湖錄)。仲溫贊曰。夫蔚為儒宗而崇佛道未有如公者。然非敏手安能激發。苟非上根未易承當。至於嶽立廊廟展大法施。既不忘悅之道義。而特與追榮。矢心以詞。勤勤若此。蓋所以昭示尊師重法歟(仲溫文集)。托鉢因緣。雪峯義存在德山作飯頭。一日德山托鉢赴堂。雪峯曰。鐘未鳴鼓未響。托鉢向甚麼處去。德山便歸方丈。雪峯舉似巖頭全奯。全奯曰。大小德山未會末後句在。德山聞知令侍者喚奯來前曰。汝不肯老僧那。奯密啟其意。山乃休。明日陞堂。果與尋常不同。奯至僧堂前拊掌大笑曰。且喜堂頭老漢會末後句。他後天下人不奈伊何。雖然也秖得三年活。德山後三年示寂(傳燈錄)。壬申　元祐七年大遼　咸雍二十八年西夏

　　靈源禪師惟清。參承晦堂心禪師於黃龍。清侍者之名著聞叢林。至是元祐七年。無盡居士張公漕江西欽慕之。檄分寧邑官。同諸山勸請出世於隆興觀音。其命嚴甚。時清寓興化。不得已遂親出投偈辭免曰。無地無錐徹骨貧。利生深愧乏餘珍。廛中大施門難啟。乞與青山養病身。黃太史魯直憂居里閭。有手帖與興化海老曰。承觀音虛席。上司甚有意於清兄。清兄確欲不行亦甚好。蟠桃三千年一熟。莫做退花杏子摘却。此事黃龍興化。亦當作助道之緣共出一臂。莫送人上樹拔却梯也(林間錄)。瑩仲溫羅湖錄贊曰。江西法道盛於元祐間。蓋彈壓叢林者眼高耳。況遴選之禮優異如此。靈源以偈力辭。而太史以簡美之得非有所激而云。癸酉　元祐八年　九月大后高氏崩大遼　咸雍二十九年西夏甲戌　紹聖元年大遼　咸雍三十年西夏乙亥　紹聖二年大遼　壽昌元年　帝加尊號改元西夏

　　遼道宗洪基。加號聖文神武全功大略聰仁孝惠天祐皇帝。壽昌二年。大國舅帳蕭解里四郎君善騎射。豪傑不羈。常養亡命數十人。從行往來遊獵於遼。至東西郡間。其飲食用度。強取辦於富民。一日獲罪。遼國捕之甚峻。即嘯聚為盜。未旬日有眾二千餘人。攻陷乾顯等數州。諸道發兵捕討。潛率眾奔生女真界(女真之種有生熟之分。居混同江之南者謂之熟女真。阿骨打所居。乃江之北謂之生女真。亦臣于遼國)。就結楊割大師謀叛。諸軍追襲至境上不敢進。乃具以聞北樞密院。尋降宣劄子付楊割一面圖之。楊割遷延數月。獨斬解里首級。遣長子阿骨打獻遼。餘悉不遣紿云已誅絕矣。遼不得有二進楊割父子官爵。自是楊割父子內恃有功於遼。陰懷異志。吞併旁近部族以金珠良馬。時常賂遺權貴以通情好(契丹國志)。

　　六月九日。韶州南華寺禪師重辯。請龍圖閣學士蘇軾。書柳宗元所撰六祖大鑒禪師碑。軾又題其後曰。釋迦以文設教。其譯於中國。必託於儒之能言者。故大乘諸經至楞嚴則委曲精盡勝妙獨出者。以房融筆受故也。柳宗元南遷始究佛法。作曹溪南嶽諸碑。妙絕古今。自唐以來頌述祖師者多矣。未有通亮簡正如宗元者。蓋推本其言與孟軻氏合。其可不使學者晝見而夜誦之。

　　三塔　是年南康雲居山真如院祐禪師始創之。以葬寺之物故僧侶童行骨殖之所。諸方自爾遵有之。祐生信州上饒王氏。嗣黃龍南。南嗣慈明圓禪師(續燈錄)。丙子　紹聖三年大遼　壽昌二年西夏　冬十月大舉寇宋至延州見有備乃拔去丁丑　紹聖四年大遼　壽昌三年西夏

　　蘇軾謫儋州。惠州太守方子容奉勅書謂子瞻曰。室人奉淮泗大聖僧伽甚謹。前夕來別於夢中曰。送蘇子瞻過海南。今果此行數分已定。夫復何憂(宋僧史)。元符三年庚辰歲六月。軾歸自海外居常州。遨遊宜興。初黃州謫所築室東坡。因號東坡居士。徽宗建中靖國元年七月二十八日。朝奉郎提舉成都府王局觀蘇軾卒于常州。戊寅　元符元年　六月改元大遼　壽昌四年西夏　永安元年己卯　元符二年大遼　壽昌五年西夏

　　錢塘高僧名道潛。以詩見知於蘇文忠公軾。公號其為參寥子。凡詩詞迭唱更和。形於翰墨。必曰參寥。及呂丞相公著為奏妙總師名之。後與簡牘。則曰妙總老師。江浙石刻具存者多矣。今略記。公離錢塘。以長短句別之曰。有情風萬里卷潮來。無情送潮歸。問錢塘江上西興浦口。幾度斜暉不用思量。今古俛仰昔人非。誰似東坡老白首忘機。記取西湖西畔。正暮山好處。空翠煙霏。算詩人相得。如我與君稀。約他年東還海道。願謝公雅志莫相違。西州路不應回首為我沾衣。仲溫瑩禪師贊曰。噫今世之小生。於有道宗師必名呼而示其忽慢。亦安知文忠於一詩僧尚爾敬重。況道德崇重者耶。瑩嗣大慧杲禪師(普燈)。

　　台州赤城崇善寺法師。名有嚴。退庵于櫨木之下。號曰樝庵。懷安養故鄉。有詩四首。凄婉感人。其一章曰。西方真淨本吾家。今憶歸程十萬賒。客路竛竮都已困。風塵孤苦最堪嗟。七重樹聳千般樂。八德池開四色華。莫怪近來歸夢切。奈何榮辱事無涯。時爭傳誦。嚴生平篤於淨業。徽宗建中靖國元年夏四月將終。見寶池大蓮華天樂四列而歸寂。師著大部備檢四卷箋難四卷助覽四卷或對四卷流通(釋統)。庚辰　元符三年　正月帝崩大遼　壽昌六年西夏

　　遼帝秋七月大漸。戒孫延禧曰。南朝通好歲久。汝性剛切勿生事。又戒大臣曰。嗣君若妄動。卿等當力諫止之。帝崩在位四十六年。廟號道宗。諡天福皇帝(遼志)。

　　宋冬治泰陵知。登封縣樓并請因餘力治嵩山少林道場。達磨初祖之居也。自監司郡縣百執事下逮士庶工賈不挽而同。一朝而具名曰面壁庵。林出芝十二本。華各異色。甘露雨于池。夜有光四起屬天合為大陳。東西數十里。后山居士陳師道記曰。子孔氏之門顏閔冉皆無傳。仲弓之後有荀卿。曾輿之後有孟軻。端本賜之後有莊休。而荀孟莊之後無聞焉。李氏之傳關尹。尹之傳復無聞焉。釋自能仁二十八世而為達磨。又六世而為曹溪。至於今又十有五世矣。而儒老子之徒欲校其源委誤矣(后山文集)。

　　隆興黃龍山晦堂寶覺禪師。名祖心。冬十一月十六日入寂。師生南雄鄔氏。嗣黃龍南禪師。得寶覺法道者。曰草堂惟清死心悟新太史黃山谷吳中立等(普燈)。

　　徽宗

　　諱佶。神宗第十子。初封端王。年十九即帝位。在位二十五年。六月十日為天寧節。時當承平日久。蘇杭置造作局。朱勔父子致花石綱。營良嶽萬歲山。民間一花一石。亦以供御為名。而脅之受賂滿所欲方免。蔡京為太師。內侍童貫領樞密。受遼國燕人李嗣良而同歸。言遼可取。適女真來聘。約夾攻遼。金既滅遼復侵宋。帝乃禪位太子。尊帝曰太上皇。為金師擁之北去。降封天水郡王。終於五國城(續宋通鑑)　建中靖國(一)崇寧(五)大觀(四)政和(七)重和(一)宣和(七)。辛巳　建中靖國元年大遼乾統元年　天祚立西夏

　　遼天祚立。諱延禧。道宗之孫。秦主元吉之子。自稱天祚皇帝。淫縱失道。卒至於亡國(遼志)。

　　女真

　　楊割太師是歲死子阿骨打嗣。

　　續燈錄　秋八月十五日汴京法雲寺佛國禪師。名惟白。集禪派宗師機緣。為續燈錄三十卷進呈。帝親為製序以賜之。其文曰。昔釋迦如來之出世也受然燈佛記。生淨梵王家。分手指乎天地。而其機也已露。遊門觀於老死。而幻緣也頓寂。及乎唱道雞園騰芳鷲嶺。無邊剎境遂現於一毫之端。大千經卷畢出於微塵之表。西被竺土。東流震旦。編葉而書。則一時聖教。雖傳於慶喜。拈花而笑。則正法眼藏。獨付於飲光。自達磨西來實為初祖。其傳四七二三而至於曹溪。於是雙林之道逾光。一滴之流愈廣。自南嶽青原而下分為五宗。各擅門風。應機酧對雖建立不同。而會歸則一莫不箭鋒相拄鞭影齊施。接物利生啟悟多矣。源派廣迤。枝葉扶疎。而臨濟雲門二宗遂獨盛於天下。朕膺天寶命。紹國大統。恭惟藝祖闢度門於緜寓。太宗闡祕義於敷天。章聖傳燈於景德。永昭廣燈於天聖。皆宏暢真風協助神化。以成無為之治者也。於皇神考尤嚮空宗。元豐三年。詔於大相國寺剏二大禪剎。闢慧林於東序。建智海於西廡。壬戌之歲。以越國大長公主及集慶軍節度觀察留後附馬都尉張敦禮之請復建法雲禪寺於國之南。於是祖席光輝。叢林鼎盛。天下襲方袍慕禪悅者雲集於上都矣。今敦禮。以其寺住持僧佛國禪師惟白探最上乘了第一義。屢入中禁三登高座。宣揚妙旨良愜至懷。昔能仁說法華經。放眉間白毫相。光照東方萬八千世界。而彌勒發問。文殊決疑。以謂日月燈明佛本光瑞如此。持是經者妙光法師。得其證者普明如來。今續燈之名。蓋燈燈相續光光相入義有在於是矣。噫圓證覺海本含裹於十方。生滅空漚遂沈淪於三有。因明立所由塵發智。識妄相仍轉入諸趣。良可悲也。若回光內照發真歸元則是錄也。直指性宗。單傳心印。可得於眉睫。可薦於言前。舉手而擎妙喜世界。彈指而現莊嚴樓閣神。通妙用真不可思議者也。嘉於有眾。締此勝緣。俱離迷津。偕之覺路。斯朕之志也。

　　汴京法雲禪寺佛國禪師。名惟白。生靜江府冉氏。嗣圓通秀禪師。秀嗣天衣懷。懷嗣雪竇顯禪師(普燈)。壬午　崇寧元年大遼天祚皇帝乾統二年女真　阿骨打初年西夏

　　宋赦書一件應天下。舊來有名德僧為眾師法未曾諡名者。仰所屬勘會聞奏。諡給師號。詔天下軍州創崇寧寺。又改額曰天寧寺。至高宗改報恩寺光孝。追崇嚴薦(南渡中興小曆)。癸未　崇寧二年大遼　乾統三年女真　二年西夏

　　宋夏四月。勅諡杭州天竺寺慈雲大師遵式號法寶大師。南屏法師梵臻諡實相法師。未興軍終南山澄照律師諡法慧大師(南屏諡碑)。甲申　崇寧三年大遼　乾統四年女真　阿骨打三年西夏

　　漏澤園　宋春二月。詔天下州縣置漏澤園。殯客死無歸之士(東都帝紀)。

　　御贊佛牙　宋夏五月五日。帝迎三朝(太宗真宗仁宗)御讚釋迦佛牙於大相國寺。入禁中供養。帝展敬。次舍利隔水晶匣出如雨點。帝讚以偈曰。大士釋迦文。虛空等一塵。有求皆赴感。無剎不分身。玉瑩千輪在。金剛百煉新。我今恭敬禮。普願濟群倫(翻譯名義五十二篇)。

　　蘄州五祖山禪師。名法演。夏六月二十五日陞堂辭眾入寂。師生綿州鄧氏。嗣白雲端和尚。端嗣楊岐會。會嗣慈明圓禪師。臨濟下九世也。嗣師之法者。佛果勤(圜悟也)佛鑑懃佛眼遠。世呼曰三佛。遠之嗣曰黃龍牧庵忠等。忠之嗣普庵菩薩印肅等(普燈錄)。

　　龍門三自省　佛眼遠禪師居龍門日作之也。一曰是身壽命如駒過隙。何暇閑情妄為雜事。既隆釋種。須紹門風諦審先宗。是何標格。二曰。道業未辦去聖時遙。善友師教誠不可捨。自生勉勵念報佛恩。惟已自知大心莫退。三曰。報緣虛幻豈可強為。人世幾何隨家豐儉。苦樂逆順道在其中。動靜寒溫自愧自悔(緇林寶訓)。乙酉　崇寧四年大遼　乾統五年女真　阿骨打四年西夏

　　宋秋八月鑄九鼎成作樂名曰大晟(東都事略帝紀)。丙戌　崇寧五年大遼　乾統六年女真五年西夏丁亥　大觀元年大遼　乾統七年女真六年西夏

　　宋詔左街十方淨因禪院禪師道楷住天寧寺。開封尹李孝壽奏賜紫衣號定照禪師。楷謝恩罷。上表辭謝。不敢竊冐寵榮。帝再遣孝壽齎璽書諭意。楷確然不回。帝怒收楷付嶽。有司問。長老有疾乎有疾免罪。楷曰。生平不曾妄語。豈敢僥倖稱疾。遂受罰著縫掖編管淄州。次年放逐。便庵於芙蓉湖上。學者益親。帝賜所居額曰華嚴禪寺。師生沂州崔氏。初遊京師籍名術臺寺。試華嚴經。得度得法投子山青禪師嗣之。重和元年五月十四日入寂。鄧州丹霞子淳等嗣之。淳有二弟子。曰清了(即真歇也)曰正覺(即天童宏智也)。高宗紹興二十七年九月二十日。宏智出辭明越郡侯。十月十日還寺。十一日手書請育主大慧杲禪師主後事。擲筆而逝。齒髮道具舍利流綴。葬全身於東谷(師隰州人碑記)。戊子　大觀二年大遼　乾統八年女真七年西夏

　　宋蔡京進太師。童貫加武康熙河等路宣撫。內侍建節始此。五月加貫檢校司空易鎮泰寧。貫由此恃功選置將吏。不復關朝廷矣(宋鑑)浙西湖州有邵宗益者。剖蚌中有珠現阿羅漢像。偏袒右肩矯首左顧衣紋畢具。僧俗驚喜奉之以歸城南慈感天台教寺。寺臨苕溪。建炎間憲使楊應誠與客傳玩。不覺越檻躍入溪中。後溪涸沙明索而獲之。建閣藏焉(韻語陽秋)。

　　飯僧䞋金練塘居士洪慶善持江東使節。夜宿池州梅山。愚丘宗禪師迎之相與夜話。洪問。以飯僧見於何經其旨安在。宗曰。四十二章經有云。飯凡人百不如飯一善人。乃至飯千億三世諸佛不如飯一無住無作無證之者。其無修證則是正念獨脫。能飯斯人則功超諸佛。然前輩知此旨者多矣。洪曰。其為誰乎。宗曰。且以近說如秦少游藤州貶所自作挽章。有誰為飯黃緇之句。東坡既聞秦訃。以書送銀五兩。囑范元長為秦飯僧。及東坡北歸至毘陵以疾不起。太學生裒錢。於東京慧林飯僧。蘇黃門撰東坡墓誌首載之。洪曰。䞋金有據乎。宗曰。公豈不見毛詩小雅鹿鳴燕群臣嘉賓也。既飲食之。又實幣帛筐篚。以將其厚意。蓋飲食不足以盡敬。而加贈遺以致慇懃也。於是為誦丁晉公齋僧疏曰。佛垂遍智。道育群生。凡欲救於傾危。必預形於景貺。謂白衣干祿叨家宰之重權。丹陛宣恩忝先皇之優渥。補仲山之衮曲盡巧心。和傅說之羹難調眾口。甞於安寢忽夢清容。妙訓泠泠俾塵心而早悟。貢儀隱隱恨凡目以那知。蓋智永周身事乖遠害。至禍臨而莫測成災。及以非常黜向西京。感聖恩而寬宥。竄於南裔當忠憲以甘心。咎實自貽。孽非他作。念一家之散地望萬里以何歸。既為負國之臣。永絕經邦之術。程由湘土。道假靈山。正當煩惱之身。忽接清凉之眾。方知富貴難保始終。直饒鼎食之榮。豈若盂羹之美。特形歸命恭發精誠。虔施白金充修淨供。飯苾芻之高德。答嬾瓚之深慈。冀保此行乞無他恙。伏願天回南眷。澤賜下臨。免置邊夷。白日便同於鬼趣。賜歸中夏黃泉再感於天恩。虔罄丹誠永緊法力。洪曰。向讀名臣傳。只見補仲山衮知傅說羹一聯而已。今獲全聞。其精禱若此(感山雲臥紀談)　衡嶽寺高僧名明瓚。性懶而食殘。時曰懶殘李泌異而往謁之。撥火出芋。以其半噉必曰。領取十年宰相。己丑　大觀三年大遼　乾統九年女真八年西夏

　　宋十二月二十七日。四明法智下二世杭州慈辯法師從諫自元豐元祐至大觀住上竺二十四年。退居處州壽聖入寂。嗣法弟子十人。西浙擇卿齊璧其傳最盛(教行錄)。庚寅　大觀四年大遼　乾統十年女真九年西夏

　　宋六月。以張商英入相。時久旱。是夕大雨。御書商霖二大字賜商英。次年四月罷。宣和四年薨。號無盡居士。寓荊南日。道學自居。少見推許。圜悟艤舟謁之。劇談華嚴旨要。圜悟曰。華嚴現量境界。理事全真。初無假法。所以即一而萬。了萬為一。一復一。萬復萬。浩然莫窮。心佛眾生三無差別。卷舒自在。無礙圓融。此雖極則終是無風匝匝之波。無盡於是不覺促搨。圜悟遂問曰。到此與祖師西來意為同為別。公曰同矣。圜悟曰。且得沒交涉。公色為之慍。圜悟曰。不見雲門道。山河大地無絲毫過患。猶是轉句。直得不見一色。始是半提更須知有向上全提時節。彼德山臨濟豈非全提乎。公乃首肯。翌旦復舉事法界理法界。至理事無礙法界。圜悟又問。此可說禪乎公曰正好說禪也。圜悟笑曰不然。正是法界量裏在。蓋法界量未滅。若到事事無礙法界法界量滅。始好說禪。如何是佛乾屎橛。如何是佛麻三斤。是故真淨偈曰。事事無礙如意自在。手把猪頭口誦淨戒。趁出淫坊未還酒債。十字街頭解開布袋。無盡公曰。美哉之論豈易得聞乎。羅湖贊曰。夫圜悟融通宗教若此。故使達者心悅而誠服。非宗說俱通安能爾耶(瑩仲溫羅湖錄)。

　　圜悟　西川成都府昭覺寺禪師。名克勤。彭州駱氏子。世宗儒。兒時日記千言。遊妙寂寺見佛書有感。遂出家。依師自省祝髮。從文照法師通講說。又從敏行授楞嚴。出蜀首謁玉泉皓。次依金鑾信大溈喆黃龍晦堂心東林總。皆稱美之。晦堂曰。他日臨濟一派屬子矣。最後到蘄州。謁演禪師於五祖山。盡領其奧旨。至是崇寧中還鄉里。成都帥翰林郭公知章。請開法六祖寺更昭覺。政和初謝事復出峽南遊。時無盡居士張公商英寓荊南。師謁之談華嚴。無盡公信敬拜禮之。留住碧巖。復徙道林。樞密鄧公子常奏賜紫服師號。詔住建康蔣山。勅補汴京天寧萬壽寺。帝召見褒寵甚渥。建炎初又遷鎮江金山。適高宗駕幸揚州。詔入對賜號圜悟禪師。遷江西雲居。久之還領昭覺。紹興五年(高宗年號)八月己酉示微恙。趺坐書偈別眾投筆而逝。火化舌齒不壞。舍利五色無數。塔于昭覺寺之側。諡真覺禪師。嗣五祖山演禪師。演嗣白雲端。端嗣楊岐會。會嗣慈明圓禪師。臨濟派也(普燈錄)。辛卯　政和元年大遼　天慶元年女真阿骨打十年西夏壬辰　政和二年大遼　天慶二年女真阿骨打十一年西夏

　　宋太師楚國公蔡京喜食鶉。預籠蓄而烹之。甞夢鶉數千訴於前。其一致詞曰。食君稟中粟。充君箸下肉。一羹數百命。生死猶轉轂。看君壽千春。禍福相倚伏。京甚畏焉　宋秋九月。改官名太宰少宰。曰左右僕射。癸巳　政和三年春三月王安石進封舒王大遼　天慶三年女真阿骨打十二年西夏

　　宋東都妙慧尼寺住持淨智大師慧光。生成都范氏。其著書號唐鑑。乃其叔父也。是年帝自禁中以法衣施諸禪長老。光亦預焉。因命資次說法。而光受當其末。陞座問答罷顧視大眾曰。若論說禪說道。則諸大禪師已說了也。教山僧到這裏說箇甚麼即得。豈不見先德道千種言萬般解。只要教君長不昧。然雖如是畢竟如何。遂以法衣覆頂。良久云。衲帔蒙頭萬事休。此時山僧都不會便下座。於時緇素聽者萬計。靡不嘆服。所以韓舍人子蒼銘光之塔稱其多聞善辯焉。塔剏於豫章西山聖相之原(雲臥紀談)。

　　宋四月。西蜀嘉州奏。風折大樹枯株有僧在定。髭髮蒙密指爪纏身。帝令送至京師。秋八月迎入禁中。譯經院三藏大師金總持。鳴金磬出其定。僧曰。我東林遠法師之弟慧持也。西遊峨嵋。因入定于此。遠公無恙否。三藏曰。遠公東晉人。去世已七百年。僧遂不語。三藏徐啟。今欲何歸。僧曰陳留縣。即復入定。乃用其言葬陳留。帝令繪其像頒天下。御製贊三首曰。七百年前老古錐。定中消息許誰知。爭如隻履西歸去。生死徒勞未作皮。藏山於澤亦藏身。天下無藏道可親。為語莊周休擬議。樹中不是負趍人。有情身不是無情。此彼人人定裏身。會得菩提本無樹。不須辛苦問盧能(普燈錄二十二卷。慧持見東晉義熙八年)。甲午　政和四年大遼　天慶四年女真阿骨打十三年秋八月叛遼西夏

　　女真　金也。世本新羅人。號完顏氏。完顏猶漢言王也。世為酋長。服屬大遼二百年。世襲節度使。至龕福下四世。妻女真女生二子。長曰胡來。胡來生三子。長曰核里。次曰蒲刺束。季曰楊割。楊割生三子。長曰阿骨打。次曰吳乞馬。季曰思改。思改生粘罕。女真至楊割太師始雄諸部。丙子歲蕭解里嘯聚。遼捕之。遂投生女真界(見壽昌乙亥下)。遼命楊割圖之。楊割但斬解里。遣長子阿骨打獻首級於遼。自此楊割內恃有功。陰懷異志。楊割死。阿骨打之年。會遼主天祚掊剝是嗜。上下荒淫。其相李儼蕭奉先輩庸瑣貪婪。阿骨打承其父楊割富庶之餘。兵強馬壯力有異圖。先是女真之地東北隣於五國。五國之東接大海。出名鷹。自海東來者謂之海東青。小而俊健能擒鵝鶩。爪曰者尤以為異。遼人酷愛之。天祚嗣位責貢尤苛。逼其國人窮取以獻。女真至五國戰鬪而後得。女真苦之。且沿邊諸帥邀求賂遺無虛日不勝其擾。諸部怨叛於遼。潛結阿骨打舉兵謀亂。至是甲午年秋八月。阿骨打始叛。用粘罕胡捨為謀主。銀木割移烈婁宿闍母等為將帥。甲馬二千犯混同江之東寧江府。天祚遣兵禦之。皆敗遂失寧江州。阿骨打將兵轉戰而前。乙未年秋八月。遼主天祚下詔親征女真。路出長春。軍中一夕戈甲有光。遼相張琳曰。唐莊宗攻梁。矛戟夜有光。郭崇韜曰。火出兵入破賊之兆。天祚喜而信之。十一月進戰兵潰。天祚一日一夜走五百里。退保長春。女真乘勝。遂併渤海遼陽等五十四州(遼志)　長白山混同江。俱今遼陽開元路咸平府。乙未　政和五年　二月立定王相為皇太子大遼　天慶五年女真阿骨打十四年西夏

　　宋四月。明州延慶院明智法師中立入寂。立嗣神智鑒文。文嗣廣智尚賢。三世皆繼住持延慶祖庭。至立益盛。晁說之銘其塔(祖庭塔銘)。

　　宋左街香積院法師永道。勅賜號寶覺大師(道三藏法師傳)。

　　隆與府黃龍山死心禪師。名悟新。韶州黃氏子。生有紫肉幕左肩。右袒如僧伽黎狀。壯依佛陀院德修祝髮。進具參方謁晦堂心禪師。得其法要。遂嗣之。至是乙未十二月十三日入寂。荼毘舍利五色。後有過其區所者。獲之尤多。塔於晦堂丈室之北(普燈)。

　　隆興府泐潭湛堂禪師。名文準。生興元府梁氏。受具後參方謁真淨文禪師。服勤十年。一日舉杖決渠水濺衣忽大悟。顯謨李公景直守豫章。請開法雲巖。遷泐潭。至是政和五年十月二十日。更衣說偈而化。闍維睛齒念珠不壞。舍利晶圓光潔塔於南山之陽。無盡居士丞相張公商英撰行業碑。大慧杲禪師為禪侶時請之也。師嗣真淨文。文嗣黃龍南禪師(普燈)。丙申　政和六年大遼　天慶六年女真阿骨打十五年西夏

　　宋秋九月一日杭州靈芝寺律師元照跏趺入寂。壽六十九歲。僧臘五十一夏。葬寺西北隅。諡曰大智。劉燾銘其塔。關演碑其行業。孫覿為立石。照字湛然。生餘杭唐氏。初毘尼大學親自佛制。自文殊已降不許措一詞。優婆離結集不敢衍一字。人間天上十方三界。剎海無盡聖眾。唯同一律可謂嚴矣。如世禮樂征伐必自天子出。公侯卿大夫不容僭也。然大法東度。唯律未明。學者失己。唐太宗貞觀中永興軍終南山澄照大律師道宣作戒疏羯磨疏事鈔弘四分律。流傳逾四百載。釋義近六十家。於中大昭慶律師允堪作會正記。獨為盡理。最後此靈芝太智元照。以法華開顯圓意。作資持記。與會正師殊途同歸。推明南山元意。而上合於佛制。自是會正資持又分宗於律矣。如析金杖不失金體。無作戒體果可分耶(繫年錄)。丁酉　政和七年詔改節度觀察留後為承宣使大遼　天慶七年女真阿骨打十六年西夏

　　林靈素者溫州人也。善符術輔以雷公法。初往來不逞於宿毫淮泗間。乞食諸寺。僧薄之。至楚州(今淮安路)。與釋慧世相敺擊訟於官。時府倅石仲喜其辯捷輕俊。為脫之置館中。問吐納燒煉蜚昇之術。至是政和七年正月。仲携之入京謁宰相蔡京。京致見帝。林大言曰。天上有神霄王清府。長生帝君主之。其弟青華帝君皆玉帝子。次有左相僊伯并書罰僊吏褚慧等八百餘官。謂帝即長生帝君。蔡京乃左相僊伯。靈素即褚慧。帝忻然信之。賜林號金門羽客。作通真宮以處之。帝自號教主道君皇帝。二月詔改天下天寧觀為神霄王清萬壽宮。所在無觀者以寺充。仍設長生大帝君青華大帝君像。建寶籙宮。置道學科。宣和元年帝有景貺。冬十一月放林靈素歸溫州死之(東都事略帝紀)。隆興府黃龍山佛壽靈源禪師。名惟清。得法晦堂室中。至是秋九月十八日入寂。師嗣晦堂寶覺心禪師。嗣師之法慧古德逢守市皆高第弟子。時伊川居士徐師川．朱世英．洪駒父皆從之問道(普燈錄)。

　　汴京智海佛鑑禪師。名慧懃。舒州(今安慶路)汪氏子艸歲師本郡廣教圓深。試所習得度。每以法華經佛言唯此一事實餘二即非真味之有省。入五祖演和尚室。深得法要嗣之。舒守孫鼎臣請住太平。法道大播。政和初詔住汴京智海。經五年乞歸。得旨居建康嶈山。樞密鄧公子常奏賜師號紫服。至是政和七年九月八日。上堂云。祖師心印。狀似鐵牛之機。去即印住。住即印破。直饒不去不住。亦未是衲僧行履處。且作麼生是衲僧行履處。待十月前後為諸人注破。至十月八日。沐浴更衣端坐。手寫別故舊書數紙停筆而化。闍維收靈骨舍利。塔於寺左。嗣師之法者守珣等。珣生湖州施氏。住何山天寧。號佛燈禪師。至紹興六年亦以十月八日歸寂。通判雙槐居士鄭績。待制養空居士潘良貴深有扣明焉(普燈錄)。戊戌　重和元年大遼　天慶八年大金阿骨打稱帝天輔元年西夏

　　宋帝汴京作壽山艮嶽。是年秋七月成。賜名華陽宮。蜀郡漢州雒縣僧祖秀。字紫芝。欽宗靖康初親遊其間。作華陽宮記。載之東都事略。秀甞集文忠公修江州圓通訥禪師論議佛法大旨。作歐陽外傳。后湖居士蘇庠序之。高宗紹興二年。其弟子曇運仲宏集師講義為傳。作疏鈔三卷。汝陰王銍又敘之。右相魏國公張浚併述後敘。刊行於世。秀作佛運編年通論。祖琇者作統紀。併為己有之。琇號石室(雲臥紀談)。

　　大金

　　女真也。阿骨打建國稱帝。遼主天祚在京中。聞燕王兵敗女真入新州。晝夜憂懼。秋女真取東京黃龍府五十餘城。是時有楊朴者。遼東鐵州人也。本渤海大族。登進士第累官校書郎。先是渤海人高永昌殺遼東京留守蕭保先。自稱為渤海國皇帝。據遼東五十餘州。遼主遣相張琳將兵討之。琳敗績。女真破渤海軍斬高永昌。降楊朴而用之。朴勸阿骨打稱皇帝。改元天輔。以王為姓。以旻為名。以其國產金號大金。又說阿骨打曰。自古英雄開國受禪。先求大國封冊。秋八月。阿骨打遣人詣遼主天祚求封冊。其事有十。徽號大聖大明皇帝(一也)國號大金(二也)玉輅(三也)衮冕(四也)玉刻御前之寶(五也)以兄弟通問(六也)生辰正旦遣使(七也)歲輸銀絹二十五萬匹兩分南宋歲賜之半(八也)割遼東長春兩路(九也)送還女真阿鶻產趙三大王(十也)天祚付群臣議。蕭奉先大喜。以為自此無患。差靜江軍節度使蕭習烈．翰林學士楊勉充封冊使。副歸州觀察使張孝偉．太常少卿王府充通問。副使衛尉少卿劉湜充管押禮物官。將作少監楊主忠充讀冊使。備天子衮冕．玉冊．金印．車輅．法駕之屬。冊立阿骨打為東懷國至聖至明皇帝。其冊文略曰。眷惟。蕭慎之區。實介扶餘之俗。土濱上國。材布中嶔。雅有山川之名承其父祖之胤。碧雲袤野固須挺於渠材。皓雪飛霜疇不惟於絕駕。章封屢報。誠意交孚。載念遙芬宜膺多𭟺。是用遣蕭習烈等。持節備禮。冊為東懷國至聖至明皇帝。義敦友睦。地裂豐腴。嗚呼戒哉欽哉。式孚于休所有徽號。緣犯祖號改為至聖至明。餘悉從之。使人自十月發行。冬十二月至金國。是月阿骨打追尊九代祖龕福。諡景元皇帝號始祖。八代祖名訛魯諡德皇帝。七代祖名洋海諡安皇帝。六代祖名隨闊諡定昭皇帝號獻祖。五代祖名實魯諡成襄皇帝號昭祖。曾祖太師名胡來諡惠皇帝號景祖。父大師名楊哥諡孝平皇帝號穆宗。妃后皆追加諡號(金志)。阿骨打以遼使儀物示楊朴。楊朴以儀物不全用天子之制。又東懷國乃小邦懷其德之義。仍無冊為兄之文。如遙芬多𭟺皆非美意。彤弓象輅亦諸侯事。渠材二字意似輕侮。命習烈歸易其文。習烈曰。兄友弟恭出自周書。言友睦則兄之意見矣。楊朴等面折以為非是。阿骨打大怒。叱出使副欲腰斬之。䊀罕諸酋為謝乃解。然猶人各笞百餘。至次年三月止遣蕭習烈楊立忠回云。冊文我都不曉。徽號國號王輅御寶我都有之。須稱我大金國皇帝兄即已。能從我今秋可至軍前。不然我提兵取上京矣。天祚惡聞女真事。蕭奉先揣其意皆不以聞。遷延久之。聞上京已破和議遂寢。後天祚雖復言和。阿骨打皆不報(遼志)。己亥　宣和元年大遼　天慶九年大金　天輔二年西夏　元德元年

　　宋二月詔改佛為大覺金僊。餘為僊人大士。僧稱德士。尼為女德士。寺為宮。院為觀。禁銅鈸。賜佛天尊服。德士衣道流戴冠執笏。京師左街崇先香積院寶覺大師永道上書諫曰。自古佛法與國運同盛衰。元魏太武信崔浩滅佛法。不五六年崔浩赤族。文成帝大興之。周武信衛元嵩滅佛法。不六七年元嵩貶死。隋文帝繼興之。唐武宗信李德裕李歸真滅佛法。不一年歸真誅。德裕竄死朱崖。宣宗盛興之。我國家太祖皇帝太宗皇帝列聖相承譯經試僧流通佛法。自有成憲萬世可守也。上震怒黥永道於道州。道在貶所齋戒嚴整如常。時道昔者甞從西天總持三藏稟真言軌範。至是值軍民多瘴瘧。道呪水以飲之。無不全安。三月京師大水街衢浩渺。朝廷委林靈素治水。日夜溢漲。君臣懷懼泗州僧伽普光王現靈禁中。帝焚香歸敬。見僧伽振錫登城。水乃頓涸。上下大悅。冬十一月放林靈素歸溫州。宣和二年秋九月。詔復佛號。德士復為僧。永道量移近郡。宣和七年詔永道還京師復僧形服。朝廷旌其護法。念其精忠。改賜名曰法道。住昭慶昭先院。兼領右街顯聖釋迦院(東都事略又道三藏本傳)。金人四月攻陷遼國。上京路祖州則太祖之天膳堂。懷州則太宗德光之崇元殿。慶州則望僊望聖神儀三殿。比先破乾顯等州。如凝神殿安元聖母殿木葉山之世祖殿諸陵寢皇妃子弟影堂。焚燒掠盡發掘金銀珠玉。所司即以聞。蕭奉先皆抑而不奏(遼志)。庚子　宣和二年　復僧佛號大遼　天慶十年大金　天輔三年西夏　元德二年

　　宋太尉陳良弼建大會齋延諸禪講。有善法師。賢首宗之雄者號義虎。致問諸禪曰。吾佛設教自小乘至于圓頓。掃除空有獨證真常。然後萬德莊嚴方名為佛。而禪宗以一喝轉凡成聖。攷諸經論似相違背。今一喝若能入五教是為正說。若不能入五教是為邪說。是時諸禪列坐。法真禪師一公以目眴慈受禪師深公。深肘淨因使對之。淨因召善而謂之曰。承法師所問。不足勞諸大禪師之醻。只淨因小長老可解法師之惑。其五教者如愚法小乘教乃有義也。如大乘始教乃空義也。如大乘終教乃不有不空義也。所謂大乘頓教乃即有即空義也。所謂一乘圓教乃空而不有有而不空義也我此一喝非唯能入五教。至於世間諸子百家一切技藝悉能相入。乃喝曰。還聞麼。善曰聞。成曰。汝既聞則此一喝是有。是能入小乘教。又召善曰。汝今還聞麼。善曰不聞。成曰。汝既不聞則適來一喝是無。能入大乘始教。我初一喝。汝既道有。喝久聲銷。汝復道無。道無則元初實有。道有則即今實無。既乃不有不無。是能入終教。我有喝之時。有非是有。因無故有。無喝之時。無非是無。因有故無。即有即無能入頓教。我此一喝不作一喝用。有無不及情解俱忘。道有之時纖毫不立。道無之時橫遍虛空。即此一喝入百千萬億喝。百千萬億喝入此一喝。是能入圓教。善遂稽首謝。師復召善曰。乃至一語一默一動一靜。道古至今。十方虛空萬象森羅。六趣四生。三世諸佛一切聖賢。八萬四千法門百千三昧。無量妙義。契理契機。與天地萬物一體。謂之法身。三界唯心萬法唯識。四時八節陰陽一致。謂之法性。是故華嚴經云。法性遍在一切處。有相無相一聲一色。全在一塵中含四義。事理無邊周遍無餘。參而不雜。混而不一。於此一喝中皆悉具足。猶是建化門庭隨機方便。謂之小歇場。未至寶所。殊不知吾祖師門下以心傳心以法印法。不立文字見性成佛。有千聖不傳底向上一路在。善又問曰。如何是向上一路。成曰。汝且向下會取。善曰。如何是寶所。成曰。非汝境界。善曰。望禪師慈悲。成曰。恁從滄海變終不為君通。善於是愀然變容俛首而退。是時帝私幸觀之。太師魯國公亦預焉。帝顧謂近侍曰。禪宗玄妙深極如此。淨因才辯亦罕有也。侍臣奏曰。此宗師之緒餘耳。瑩仲溫羅湖錄贊曰。成之學贍明道。左右逢原乘機挫銳於人天眾前。借使先德扶宗。亦蔑以加於此矣。禪師名繼成。字蹣庵。生江西袁州宜春劉氏。詔住淨因禪剎。師嗣智海道平禪師。平嗣大溈慕喆。喆嗣翠巖可真。真嗣慈明圓禪師。成之嗣有二弟子。曰瑞巖勝．冶父川。臨濟派也(羅湖文集五燈會元)。辛丑　宣和三年秋八月童貫進大師大遼　保大元年大金　天輔四年西夏

　　宋二月。詔政和七年所改寺為神霄宮者。田產盡還僧寺(統紀)。三月二十五日詔慈受禪師懷深。住汴京大相國慧林禪剎。師生壽春夏氏。高宗紹興二年入寂。嗣長蘆信。信嗣慧林圓照本禪師(普燈)。

　　白雲庵　杭州靈隱寺方丈後山之庵也。至是宣和三年。有比丘曰清覺。自號本然。仁宗慶曆三年十月二十二日。生洛京登封縣孔氏。宣尼五十二世孫。曾祖高勍事梁歷唐。同光時領襄州澤潞河陽節度使。官至太子太師。父訢進士隱德。母崔氏。覺幼而頴悟習儒業。累請鄉舉。神宗熙寧二年。閱法華經有省。求出家。父母許之。依汝州龍門山寶應寺海慧大師剃染。囑其南詢。初參嘉州峨眉山千歲和尚。次抵淮西舒州(今安慶路)浮山。結庵于太守巖。宴坐二十年。哲宗元祐七年遊浙。明年至杭州靈隱寺隨眾居止。汪羅二行人求師心要。學侶日臻。靈隱圓明童禪師。以寺後白雲山庵居覺。玄化開闡。乃自立宗。以所居庵名為號曰白雲宗。移居餘杭龍門山。庵曰福地。為龍神說三歸五戒。至是崇寧三年。至錢塘六和塔開化寺後紫雲庵居。道俗請就正濟寺講華嚴經。時當毀教。覺著證宗論三教編十地歌。大觀元年。卓庵湖州歸安千金市。名曰十地。次至烏程菁山。卓錫得泉結庵而居。名曰出塵。徒眾復請歸正濟寺。忌之者以證宗論于忤朝政聞官。政和六年編管廣南思州。宣和二年弟子政布等十人詣京陳狀。蒙旨放令逐便。至是辛丑年七月二十日謝恩。八月三日作偈投太守游公。指以九月二十六日為別。至期乃化去。世壽七十九歲。顯臘五十二夏。弟子慧能稟遺訓。奉靈骨舍利歸葬杭州餘杭之南山。當宣和五年之二月也。塔曰白雲。院曰普安。後弟子改曰普寧。其於崇德甑山．松林善住。皆其行道之所。德清．龍山．超山．方山．乾元山．歸安．巖山。皆分葬舍利之所。其宗聿興浙右。壬寅　宣和四年十二月無盡居士薨大遼　保大二年大金　天輔五年西夏

　　遼春三月。金人破中京(奚國也)。天祚在燕京聞報甚懼。即日出居庸關。率騎兵五千西奔雲中府。留宰相張琳李處溫與燕王淳守燕。淳居燕二十年得人心。天祚趨漁陽入夾山。李處溫等三月十七日會百官父老。立燕王曰天錫皇帝。改元建福。下詔廢天祚為湘陰王。天錫以燕雲平中京上京遼西六路奄為己有。沙漠以北西南面西北路招討府諸番部族。天祚主之。稱保大二年。遼國自此分矣。八月燕帝淳病薨。諡曰宣帝。無嗣。越王蕭幹會百官父老。議立燕帝妻蕭氏為皇太后。權主軍國事。奉迎天祚次子秦王為帝。蕭氏即位於柩。前改元德興。天祚聞淳死。下詔削淳官爵。并妻蕭氏降為庶人。賜姓虺氏。金主趨中京。天祚走及夏國。十二月金人抵居庸關(遼志)。癸卯　宣和五年大遼　保大三年大金　五月改天會元年西夏

　　宋秀州(今嘉興路)春旱。禱精嚴寺觀音有驗。重裝聖像。夏旱復有講。郡守曾侯夢白衣天人曰。我固當為此方致雨。然面目不淨三十里無所見。不能與眾聖會奈何。明日詰其由。果匠者欲聖容明潤。用鷄子牛膠調粉故爾。遂改新之。隨禱即應(繫年錄觀音感應集)。

　　遼春正月。燕帝后蕭氏在燕。聞金人入居庸關。夜率蕭幹及車帳出城。聲言迎敵。實乃出奔。至松亭關議所往。耶律大石材牙遼人也。欲歸天祚。四軍大王蕭幹奚人也。欲就奚王府立國。宣宗(燕王淳也)附馬都尉蕭勃迭曰。今日固合歸天祚。然而有何面目相見。林牙命左右牽出斬之。傳令軍中有敢異議者斬。於是遼奚二軍列陣相拒而分矣。遼軍從林牙挾蕭后歸天祚于夾山(七月到夾山。天祚命殺蕭后并外甥常哥。餘免本罪)。奚渤海軍從蕭幹(名夔離不)留奚王府。幹據府自立僭號神聖皇帝。國號大奚。改元天興(又曰天嗣)。七月奚兵遇金人戰於腰鋪。奚大敗。蕭幹為其部曲得哥殺之(遼志)。

　　金癸卯春。陞皇帝寨曰會寧府。建為上京。改遼之上京曰北京。先是女真之初無城廓。止呼曰皇帝寨國相寨太子莊。至是改焉。置三省六郡尹貳曹屬。左丞相陳王兀室撰女真字以行(金志)。五月阿骨打旻。北追天祚途中以疾殂。諡曰大聖武元皇帝。廟號太祖。旻建國登位首末凡六年。弟吳乞馬立。改名晟。楊割太師第二子也。改天輔六年曰天會元年。在位一十一年。旻八子皆封王。初燕人張㲄者平州人也(河東山西道平灤路灤州皆古平州)。登建士第仕燕。建福元年(燕王淳之年號。壬寅歲也)授遼興軍節度使(遼與軍平州也)。金人粘罕欲擒㲄。康公弼曰。是激其反也。獨往見㲄諭金國之意。㲄曰。契丹八路今特平州存耳。敢有異志。所以未釋甲者防蕭幹耳。康報其言。粘罕信之。改平州為南京。加㲄同平章事判留守。事實欲圖之也。㲄殺金左企弓等。以平州附宋。十一月金兵襲破平州。得宋朝所賜㲄金花箋御筆書詔金乃歸曲於宋。累檄宋朝宣撫司取㲄。宋不得已。命王安中誅㲄。函首送金。未幾金太子窩里孛由平州侵宋矣(金志)。

　　金主旻八子。一曰阿母。二曰室曷(熙宗胄之父也)。三曰說梁虎。與室曷同母。乃正室所生。四曰斡離不(誤呼曰二太子)。五曰窩里嗢(誤呼曰三太子)。宋高宗紹興四年冬犯江上者生。第六曰兀朮(誤呼曰四太子)。七曰窩里混(誤呼曰五太子)。八曰阿骨保邪王號自在郎君是也與兀朮同母旻第二第三二子早世。所以誤呼其四為二。五為三。六為四也(金志)。甲辰　宣和六年大遼　保大四年大金　太宗晟　天會二年西夏

　　宋高僧寂音尊者　江西瑞州清涼禪師。名惠洪(亦名德洪)。郡之彭氏子。年十四父母俱喪。依三峯靘禪師居。日記數千言。覽群書殆盡。靘器之。年十九試經於東京天王寺得度。從宣祕講成實唯識論。逾四年棄去。謁真淨文禪師於廬山歸宗。文遷石門。師隨行命掌記室。未久去之。顯謨朱公彥守撫州。請開法州北景德。後住江寧府清涼。大慧杲禪師處眾日。親依於師。仰嘆其妙悟辯慧。高宗建炎二年五月辛酉入寂于同安。世壽五十八歲。僧臘三十九夏。太尉郭公天民奏賜寶覺圓明之號。師嗣真淨文禪師。撰禪林僧寶傳三十卷林間錄。又文集曰石門文字禪。流行於世(普燈錄)。

　　遼甲辰秋七月。天祚牽韃靼諸軍五萬。携其后妃二子曰秦王趙王及宗屬。南來越漁陽嶺。金人粘罕回軍雲中。天祚復奔山。金司與小胡魯謀南歸宋。又謀奔西夏。國計未決。小胡魯密遣人遞報粘罕。金使婁宿馳騎犯天祚。小胡魯遂俘天祚以還。金人削封天祚為海濱王。送長白山(今遼東道開元路咸平府)。東築室居之。明年乙巳殂遼國亡。遼起自後梁均王貞明二年丙子歲至是甲辰。凡九主歷二百單九年(遼志)。乙巳　宣和七年大金　天會三年西夏

　　宋六月。封童貫廣陽郡王。宋朝凡異姓非外戚無封王者。蔡京用事持紹述之說以資姦謀。遂贈王安石舒王。其後何執中贈清河郡王。王爵於是濫矣。十二月童貫復宣撫。自太原逃歸(宋鑑)。

　　大金十二月。斡離不粘罕分道入侵宋。因平州張㲄歸宋至於搆怨。東路之軍斡離不主之。建樞密院於燕山。以劉彥宗主院事。西路之軍粘罕主之。建樞密院於雲中。以時立愛主院事。國人呼為東朝廷西朝廷。於是斡離不之軍自燕山直犯河北。粘罕之軍犯河東陷朔武代忻等州。直趨太原。金之渝盟也一因張㲄。帝所恃者童貫賈先臨敵逃歸。貫本庸繆。因蔡京為助。遂握兵權。貫今統兵身遠敵常數百里。是致將不先敵士不用命。屢見敗衂。庚申帝禪位太子。以道君號退居隆德宮。遣李鄴使金虜。告以內禪且求和(帝紀)。

　　欽宗

　　桓徽宗子至是以皇太子受內禪即帝位年二十七歲尊徽宗曰太上皇在位二年　靖康(二)。丙午　靖康元年大金　天會四年西夏　四月攻宋朱昭死之

　　宋正月。金人陷相州。己巳帝下詔親征。太上皇出幸南京。辛未帝置守城戰具粗畢。而金人抵城下矣。白時中罷相。李邦彥起復太宰。張邦昌少宰。都人呼邦彥為浪子宰相。壬申遣使督諸路帥臣將兵入援。金人索金銀犒師。尊我主為伯父。歸我燕雲之人在漢者。割中山太原河間之地。親王宰相為質。我乃退師。詔以皇弟康王為軍前計謀使。張邦昌副之。李鄴高世則偕行。所求皆與之。其三鎮詔書。李綱留之不遣。乙亥詔金國以大金稱。丁亥勤王之兵並至號二十萬。京師人心稍安。二月金使復來。帝遣宇文虛中。齎李綱所留三鎮詔書以往。仍奉迎康王。先是康王留金營。與金國太子同射。連發三矢皆中。鵠連珠不斷。金人謂將官良家子。似非親王乃遣歸。更請肅王為質。乙巳康王自金營還。金人圍京城凡三十三日。既得三鎮詔書及肅王。不俟金銀數足。丙午金師退竄蔡京儋州。至潭而死。年八十。蔡攸竄萬安軍。尋有詔所在斬之。童貫遠竄追斬於南雄。三月命樞密使李綱。迎上皇于南京。四月始至京師。趙良嗣先竄𣒗州。至是就斬之。初徽宗政和元年秋九月。童貫使遼歸至幽州虜溝河。有燕人馬植者。得罪於遼之燕王無所容。遂見貫陳滅燕之策。貫携之歸改姓李名良嗣。薦於帝賜姓趙。復燕之議始於此也。宣和二年二月女真請遣使通好。因遣趙良嗣往約夾攻契丹。卒於敗國。今乃斬之。金人以三鎮未得。冬十月復兩道入寇。十一月乙酉斡離不犯京師屯劉家寺。閏月粘罕犯京師屯青城。詔康王搆為天下兵馬大元帥。陳搆為元帥。宗澤副之。速領兵入衛。丙辰京城失守。辛酉帝如青城。二酋令孫覲撰降表書成。令帝簽名。北望拜發。且云其主別立賢君但稱宋王。帝默然。十二月壬戌朔帝留青城。康王開元帥府於相州。癸亥帝自青城回。粘罕請遣使迎康王。使還報不見康王為辭(宋鑑)。

　　西夏四月。夏人寇邊攻震威城。戎酋呼知城朱昭曰。大金約我夾攻。自河以北大金得之。自河以西我國得之。今麟府諸壘悉己歸我。公何恃而不降乎。攻甚急城陷昭死之。十一月夏人寇邊陷懷德軍守貳劉詮杜栩死之(宋鑑)。

　　丁未靖康二年正月辛卯朔庚子。金粘罕遣人邀帝到營。帝以孫傳謝克家輔太子。監國傳仍為留守。梅執禮副之。帝出城。僕射何㮚以下皆從帝至青城。與粘罕相見。留之營中。並留親王宰相執政學士院禮部太常寺官。餘令先歸。金人根括金銀。帝遣中使歸云。朕拘留在此。候金銀數足方可還。於是增官根括。搜掘戚里宗室內侍僧道伎術之家。凡八日得金三十萬八千兩銀六百萬兩衣段一百萬。輸納金營。二月丁酉。粘罕遣金牙郎君來責。又發教坊人孟子著內侍藍折醫官周道隆等所藏窖隱金銀。凡十八日城內得金七萬五千八百兩銀一百一十四萬五千兩衣段四萬八十四疋。納金人軍前。丁巳金人索郊天儀制及監書圖籍印板。戊午金人索大成樂器太常禮制器用以至琴棋博戲之具珍奇圖畫等物。丙寅粘罕令蕭慶讀金主詔於帝曰。別立異姓廢淵聖為陳留王。保州守墳墓。推異姓堪為人主者。從軍前備禮冊。命仍邀太上皇出城。丁卯太上皇后妃鄆王以下三十餘人諸王妃公主都尉等皆從。三月丁酉金人冊張邦昌為帝國號大楚。丁巳太上皇北行。寧德皇后及諸親王妃嬪以下皆行。由滑州路進發。斡離不軍護送。四月庚申朔。淵聖皇帝北行。皇后皇太子偕行。由鄭州路進發。粘罕軍護送。淵聖率后諸王望拜城中泣別宗廟。哭聲震動青城。庚午元祐皇后孟氏垂簾聽政。邦昌以太宰退處資善堂(邦昌僭位凡三十三日。元祐孟太后哲宗后也。時六宮有位者皆從二帝。惟后以廢得存)。癸亥群臣請康王即帝位。辛巳康王至單州。壬午至虞城縣。邦昌聞車駕至南京。排辨輿輦冠冕服御儀物。百官有司各以其職並赴南京以備冊禮。癸未康王次應天府(今歸德府隋曰宋州豫域)。翌日詣鴻慶宮朝三殿御容張邦昌至。伏地慟哭請罪。王慰撫之。甲申耿南仲等議。改元建炎。以有宋火德之祥也。戊子太后遣使齎手書。略曰。今聞涓辰之吉受冊有期。將同日月之照臨。行布風雷之號令。天命所屬。黎民咸竭於驩心。神器既安。衰老願諧於素志。康王乃以己丑即帝位于南京。

　　高宗

　　諱搆。徽宗第九子。封康王。靖康二年五月康寅朔。改元建炎。以五月二十一日為天申節。竄張邦昌于潭州。尋賜死。建炎三年三月。御營司都統制苗傅副統制劉正彥作亂。逼帝遜位太子。居帝睿聖宮。太后垂簾聽政。十一日改年曰明受。張浚．呂頤浩．辛永宗．劉光世．韓世忠等勤王。上復辟幸建康。秋七月韓世忠生擒苗劉。臠於建康市。議駐劄越州發建康。金人犯建康陷杭州。帝航海至溫州。復回越州。車駕如杭州。陞杭州為臨安府。紹興二年春正月癸巳朔壬寅。帝發越州。丙午駐驛臨安府。久之秦檜自金回。專主和議。徽宗．欽宗．鄭后．邢后相繼崩于五國城。金還河南地及梓宮以和(贊于越州)。繼而復入寇。張浚韓世忠岳飛吳麟等大敗之。遂遁去。帝頒黃庭堅所書戒石銘於州縣。興太學。建二舘。開經筵。躬籍田。正經界。秦檜不能體上意。罷諸將之權以沮忠義之氣。卒使境土不能復也。帝年二十一歲即位。在位三十六年。禪位孝宗。自稱太上皇居德壽宮。年八十二歲崩(宋續通鑑)　建炎(四年)紹興(三十二年)。丁未　建炎元年　冬十月車駕狩揚州大金　天會五年西夏戊申　建炎二年正月詔金山住持克勤入對揚州賜號圜悟禪師普燈大金　天會六年西夏

　　冬十月四日。蘇州北禪天台法主淨梵入寂。梵傳慧明。明傳蘊堯。報慈法師也(蘭陵集釋統僧傳)。己酉　建炎三年大金　天會七年西夏

　　諸天行位　秋八月二十一日。杭州上天竺慧覺法師齊璧入寂。石林葉夢得銘其塔。璧著普賢觀經疏三卷祖源記二卷。嗣子神渙．如湛．法久。渙甞考論諸天行位。以君臣賓主男女本跡為綱目。謂大梵尊天君臨三界統上冠下。諸天皆其臣屬也。大梵為三界主。三目摩醯為大千主。帝釋主地居三十三天。四王主領八部。雖君臣不同。要各有主義。若大辯在山澤。功德在北天園中。皆客寄耳。實無所主領也。梵釋四王是男天。功德大辯地神樹神皆女天。不可使男女失序。況鬼子母有女名。功德天有男名。散脂修摩今子居母上。可謂之以母從子。其可居天主之上乎。梵釋四王本是地住菩薩。金剛密跡本護千兄成佛。不揣其本而齊其迹可乎。知此四義然後始可與言天矣。煥有三弟子。曰總庵妙心．常齋法拜．覺庵簡言。言傳鑑堂思義。寶慶紹定間住上竺(釋統僧傳)。

　　護國金光明懺　冬十月。帝狩台州至金鰲山寺。寂然空靜唯廣殿香清。有白髮僧老甚。禱諸天於佛前。憂時保國語意誠篤。帝悅而問之。對曰。護國金光明三昧懺也。是後駐蹕杭州。輦下諸巨剎歲賜金帛。修金光明期懺。實本於此(趙彥惠擁爐閑話)。庚戌　建炎四年春二月駕狩溫州駐江心寺因改曰龍翔大金　天會八年西夏

　　齊

　　金人粘罕謂張邦昌之死。請於國主。乃以河南之地。九月九日冊立濟南守劉豫為帝于大名圓號大齊。年曰阜昌。宋屢征討之。豫屢敗䘏。至丁巳年。金主以劉豫不能立國遂廢豫。齊立八年亡。豫生景州。守濟南(金志)。辛亥　紹興元年秋八月范宗尹罷相秦檜右相大金　天會九年西夏壬子　紹興二年秋九月秦檜罷相朱勝非復拜右相天會十年西夏癸丑　紹興三年天會十一年西夏甲寅　紹興四年九月趙鼎八相太宗崩熙宗立　天會十二年西夏乙卯　紹興五年天會十三年西夏　大德元年

　　宋九月丙辰。駕幸上天竺。以萬歲香山供養菩薩。召住持應如賜對。如辯慧稱旨。賜金帛祠部度僧牒以勉修造。初紹興三年七月。龍圖閣學士梁如嘉知臨安府。奏圓通大師應如住上竺。至是帝悅(上竺紀勝)。

　　金太宗晟。天會十二年十二月崩。熙宗孝成帝亶立。太祖嫡孫也。宗浚之子。稱天會十三年至戊午改元天眷。辛酉改元皇統。己巳皇統九年十二月十日。為從弟岐王亮弑之。孝成在位十六年。幼而聰達。貫宗經業喜文辭威儀。太宗深所愛重。平日嗜殺。晚年性尤暴。宗族大臣皆懼不免。遂相與結約以伺其間而弑之。亮既即皇帝位。追廢亶為東昏王。亮死世宗立。諡亶曰武靈皇帝。廟號閔宗。久之改孝成皇帝。廟號熙宗(金志)。丙辰　紹興六年大金　天會十四年西夏

　　平江虎丘隆禪師入寂。塔全身於西南隅。師和州含山人。嗣圜悟勤禪師。勤嗣五祖演(普燈)。丁巳　紹興七年七月二十一日詔佛日禪師宗杲住徑山能仁禪寺天會十五年西夏戊午　紹興八年三月秦檜復拜右相金改　天眷元年西夏

　　勅綾度牒　宋秋八月。詔賜天下僧尼勅綾度牒(釋統興廢志中興曆)。己未　紹興九年天眷二年西夏

　　宋詔以女真來和。大赦天下。諸郡縣州建報恩光孝禪寺(以崇寧萬壽天寧寺改也)奉徽宗皇帝香火(釋統興廢志中興曆)。庚申　紹興十年大金　天眷三年西夏拓跋仁孝立　大慶元年

　　宋冬十一月七日。杭州北關妙行院沙門名思淨入寂。禮部侍郎張九成銘其塔。淨之族錢塘喻氏建妙行院接待。供僧三百萬。畫阿彌陀佛入于神妙。楊侍郎傑贊為喻彌陀。人從而稱之。淨於西湖之北鐫石為大佛頭(塔銘寺記)。辛酉　紹興十一年秦檜張浚謀誅大將岳飛金改　皇統元年西夏

　　宋朝散郎知溫州張九成。字子韶。號無垢居士。杭州鹽官人。初紹興二年三月。帝策試進士。九成第一。九成謂前輩搢紳所立過人。伊洛名儒所造精妙皆由悟心。因是參學究竟。初謁大通之嗣寶印禪師楚明。見佛日杲禪師於徑山。明悟心要。窮元盡性。至是辛酉年。佛日重其悟入。特為上堂。引神臂弓以言之。是時軍國邊事。方議神臂弓之用。右相秦檜以為譏議朝政。五月民佛日竄衡州。貶九成南安軍。九成謫居十四年。寓橫浦僧舍。談經著書。皆學者之未聞。其心傳錄曰。六經皆妙法也。然言者道之贅。六經其贅道哉。囿於經則贅矣。又曰。世間無非幻。人處幻中不知萬古紛紛。喜怒愛惡從何而起。以為本有則物不形。以為本無不可責之。如木石其間能自覺者。又是認幻為覺。覺即幻也。無幻則不覺。因覺知幻。覺自不可著。況於喜怒愛惡之情乎。況於功名富貴之塵乎(瑩仲溫羅湖集)。

　　宋秋七月。台州智涌法師了然住白蓮天台教庠已二十四年。至是沐浴更衣。跏趺說法而逝。然著南嶽止觀宗圓記五卷十不二門樞要二卷虎溪前後集八卷。嗣法諸子。澤山．與咸．山堂．元性．白蓮．妙璘．虛堂．本空(釋統僧傳)。壬戌　紹興十二年大金　皇統二年西夏

　　宋春顯仁太皇后韋氏自北歸(徽宗后也)秋九月尚書左僕射冀國公秦檜封太師魏國公(宋鑑)。癸亥　紹興十三年皇統三年西夏

　　金夏六月。英悼太子生。詔海慧大師。於上京宮側創造大儲慶寺。普度境內童行。有籍于官者為僧尼。道士亦如之。通百萬計。次年詔留海慧清慧二禪師居大儲慶寺。迎瑞像供養本寺積慶閣(金志寺記)。

　　宋勅於臨安府西山建天申萬壽圓覺寺成。四月十九日。令藩邸看經僧德信奉香火。至理宗寶慶二年五月十三日。始詔師贊住持。傳十方天台教觀(圓覺碑刻)。

　　翻譯名義　宋秋八月蘇州(今平江路)景德寺沙門法雲編成七卷。唯心居士周葵序。甲子　紹興十四年宋明州延慶院改賜寺額大金　皇統四年西夏　元慶元年

　　宋詔改天竺靈山寺為時思薦福。賜憲聖慈烈皇后吳氏奉先香火。寧宗慶元三年冬十月。卜地靈隱之西。建時思薦福寺成。復還天竺舊額。嘉定十年六月。慶遠軍節度使吳琰請子朝曰。時思薦福乞依上下天竺事體。永傳十方天台教觀。始詔景遷開山住持(吳寺碑刻)。乙丑　紹興十五年皇統五年西夏

　　金國海慧大師遷化。帝偕后親奉舍利。五處立塔。特諡佛覺佑國大禪師。次年正月賜清慧號佛智護國大師。登國師座。特賜金襴僧伽黎大衣珍異缾爐寶器。帝與后親奉接足禮拜授衣。其欽敬古所未有(本傳)。丙寅　紹興十六年大金　皇統六年西夏丁卯　紹興十七年朦輔國祖元皇帝　天興元年皇統七年西夏

　　金國撻辣既誅。其子勝花都郎君者。率其父故部曲以叛。與朦骨通。兀朮都元帥未死。自將中原所教臂弓手八萬人討之。連年不能克。皇統六年八月。復遣蕭保壽奴與之和議。割西平河以北二十七圍寨與之。歲遺牛羊米豆。且冊其酋長熬羅孛極烈為朦輔國主。至是始和。歲遺甚厚。於是熬羅孛極烈自稱祖元皇帝。改元天興。大金用兵連年卒不能討。但遣精兵分據要害而還。冬都元帥兀朮薨(金志)。

　　宋三藏法師初名永道。改賜曰法道。徽宗宣和元年。詔改佛為大覺金僊。左街崇先香積院寶覺大師永道上書諫。帝怒黜道于道州。宣和七年詔道還京師。復僧形服。朝廷旌其護法。改賜名曰法道。住昭慶昭先院。兼領右街顯聖釋迦院。高宗建炎元年。以五月二十一日聖誕為天申節。汴京留守宗澤承制。請道住左街天清寺。補宣教郎為國焚祝參謀軍事。三年道隨駕南巡。累召至都堂。預議軍國事。欲加冠裳。道辭。帝從其志。仍前號寶覺加賜圓通法濟大師。四年五月回駕次越州。夏旱。詔道禱雨於圓通教寺。雨通。帝悅。紹興二年二月。宣道入對。久之。詔住江州廬山東林太平興龍禪寺。三年春二月。道上劄子陳僧道班次依祖宗成法。五月夏旱。詔道入禁中禱雨大通。帝賜道金鉢。紹興至是十七年。四月道敘大宋僧史略。秋七月二十一日跏趺謂其徒曰。法門扶持更在諸公。言訖而逝。塔于杭州西湖之九里松。寧宗嘉定間。東陽吳克己為道作傳(府志)。戊辰紹興十八年大金　皇統八年西夏

　　宋佛智禪師。名端裕。吳越王錢氏之裔。嗣圜悟勤禪師。初住鄧州丹霞。遷虎丘移徑山庵於西華。勅住保寧萬壽。遷閩之玄沙壽山西禪。被旨補靈隱。是年秋赴育王之命。嗣子淨慈水庵師一等(普燈錄)。己巳　紹興十九年金主被弑　亮立改九年曰天德元年西夏　天盛元年

　　宋五月二十三日。勅賜婕妤劉氏功德院。以褒親崇壽為額。寧宗嘉定十七年。始詔正悟法師元粹開山住持。傳十方天台教觀。風山劉寺今為兩竺之亞(寺記)。

　　金十二月甲子。左丞相岐王亮即皇帝位。追尊父為德宗。改元天德。遷都燕京。又遷汴京。南侵宋至揚州。正隆六年十一月乙未。為諸將弑於瓜洲鎮龜山寺。在位一十三年。諡曰海陵煬王(金志)。

　　宋江西隆興牧庵禪師。名法忠。明州鄞縣姚氏子。幼性專靜。告親出家。父母送之。依郡中崇教院師道英受業。年十九試經得度。趨講肆。究天台教旨。頗自負。一日暴所習於禪者。為其折困因有疑。投天童交禪師。交使其南詢。遂造閩之雪峯需禪師席。不契。走淮西舒州龍門佛眼遠禪師席下。縱步水磨。覩其牓曰法輪常轉。豁然大悟。說偈曰。轉大法輪。目前包裹。更問如何。水推石磨。佛眼頷之。辭去度九江登廬阜。露眠草宿。蛇虎為隣。山舒水綏處。會意則居焉。住勝業南大雲蓋公安大溈五剎。復赴豫章黃龍。至是己巳年。大尉邢公孝揚施金。為忠營壽塔於寺東之薌源。工纔畢。忠笑曰。吾將行矣。書偈曰。六十六年遊夢幻中。浩歌歸去撒手長空。瞑目而寂。法嗣佛眼遠禪師。遠嗣五祖演。演嗣白雲端端嗣楊岐會。會嗣慈明圓禪師。臨濟派也。嗣忠之法者普庵肅禪師等(普燈)。

　　普庵寂感妙濟真覺昭貺禪師　名印肅。生江西袁州宜春余氏。年六歲夢異僧勉之出家。父母送之。從壽隆院賢公受業。年二十七落髮。越明年受具足戒。賢勉之讀法華經。師曰。甞聞諸佛元旨。必貴了悟於心。遂辭師遊湖湘。謁牧庵忠禪師於大溈山。問萬法歸一。一歸何處。忠竪起拂子。師遂有省。後歸受業院。至是紹興癸酉有隣寺曰慈化。眾請師住。無常產。師布衾紙衣粥食禪定。一日閱華嚴經合論。說偈曰。揑不成團撥不開。何須南嶽又天台。六根門首無人用。惹得胡僧特地來。平居說偈曰。靈妙如如不異太虛。造化萬物不礙方隅。慕師之道而來者。師隨宜而為說法。或書偈與之。有病患者折草為藥與之。受者即愈。靈應非一。由是鼎新梵宇。或問師修何行而得此。師畫一畫云。會麼。云不會。師云。止止不須說。孝宗乾道五年七月二十一日示眾曰。諸佛不出世。亦無有涅槃。入吾室者必能元契矣。善自護持毋令退失。索浴更衣。跏趺而逝。世壽五十五歲。僧臘二十八夏。塔全身於寺。累受恩勅封諡。師容貌魁奇。智性天發。法嗣黃龍牧庵忠禪師(普燈)。庚午　紹興二十年大金　天德二年西夏辛未　紹興二十一年天德三年西夏

　　釋迦文佛入滅至是二千一百年。

　　宋杭州徑山佛日禪師。名宗杲。生江東宣州寧國奚氏。嗣法佛果圜悟勤禪師。初紹興七年詔住徑山。辛酉十一年五月。為張九成上堂言神臂弓。朝廷毀其衣牒竄衡州。至是二十一年十一月移梅州。未幾詔復形服。蒙恩北歸。四方虛席以邀。不就。十二月二十三日詔住明州阿育王山廣利禪寺。紹興二十八年詔再住徑山。孝宗隆興元年八月十日示寂於徑山明月堂。世壽七十五歲。僧臘五十八夏。葬全身於寺山。賜諡普覺。塔曰寶光。孝宗為普安郡王時。甞遣內都監至徑山問道。佛日獻偈曰。大根大器大力量。荷擔大事不尋常。一毛頭上通消息。遍界明明不覆藏。王嘉之。及封建王。復遣內知客至徑山。供五百阿羅漢。親書妙喜庵三大字。制真讚以寄師曰。生滅不滅。常住不住。圓覺空明。隨物現處。孝宗即帝位。賜師號大慧禪師。盡取向所賜宸翰。以御寶識之。聖恩隆厚。嗣法弟子燈分甚眾。右相湯思退。參政李炳。內翰汪藻。禮部侍郎張九成。給事中憑檝。士大夫得其道悟徹者。具載如長書普說。少保保信軍節度使魏國公張浚銘其塔。賜語錄入藏流行(普燈錄)。

　　宋隆興泐潭草堂清禪師會中書記。名脩仰。南閩人。佛日杲禪師奉旨自衡州移梅陽。仰侍行。郡守謝朝議以佛日語僚屬曰。朝廷編置所謂長老者但一僧耳。兵馬司東偏之隙地從其居止。既而僧行日至幾數百指。施鍬钁而平基址。運竹木而縛屋廬。聽其指呼無敢怠者。守雖聞其服勤如此。亦未知果何人也。於是延見一二觀其能為。仰適承命乃與從容彌日語論英發。榷古商今逢原左右。守復徵等伍更有蘊異能者否。仰遂告以負大經論者有之。博極書史者有之。詩詞高妙者有之。翰墨飄逸者有之。其所以未能明徹。則佛祖大事因緣而已。是以不憚艱險隨侍而來得依仁政幸莫大焉。守且駭異知其徒侶皆為法忘軀之士自是於佛日禪師日益加敬遣其子純粹求入道捷徑佛日示以法語八篇存語錄中(雲臥紀談)。

　　宋顯仁太皇后韋氏。紹興十二年自北歸(東都事略)至是辛未二十一年十月於杭州皐亭山建新寺成額曰崇先顯孝詔洞山下九世真歇禪師清了開山住持召對稱旨賜金襴衣。未幾而寂。全身葬於寺。有碑存焉。真歇生蜀綿州雍氏嗣丹霞淳淳嗣英蓉楷禪師太后謂道家四聖殊有冥助。改孤山寺為延祥觀。以奉香火。遷孤山尊者法慧法師智圓全身葬山瑪瑙坡(武林圖紀)。壬申　紹興二十二年金自會寧府遷都燕京　天德四年西夏癸酉　紹興二十三年金改　貞元元年西夏

　　宋詔台州東掖山圓智住上天竺。太師秦檜問曰。止觀一法耶二法耶。智曰一法也。譬之於水湛然而清者止也。可鑒鬚眉者觀也。水則一耳。以眾生心性有重昏巨散之病。用止觀為藥。救而治之。歸一法界之全體。法界寂然名為止。寂而常照名為觀。止觀明靜之體豈有二耶。檜悅首施錢五萬緡。以建法堂。紹興二十八年十二月十二日證悟法師圓智入寂。曹勛撰塔銘。詔嗣法首座若訥繼席住持。

　　宋給事中知瀘州憑檝。悟心法於大慧杲禪師。號不動居士。南渡後所在寺院佛藏經殘失。檝印施補之足五千餘卷者凡四十八藏。又四大部者亦如之。所至與賢士大夫高僧逸民。續廬山蓮社遺風。每月建繫念淨土會。至是癸酉冬十月三日。具衣冠望闕再拜已。換著僧三衣。陞高座跏趺。說偈而逝(普燈錄)。

　　宋溫州圓辯法師道琛所至居止。每月二十三日建淨土繫念道場。會禪律講宗名勝畢至緇素常逾萬人。至是癸酉冬十二月十六日安坐而逝。傳法嗣子法蓮．慧詢．伸韶．韶著指南集二卷。江湖寶之(佛法繫年錄)。

　　全真教　金國貞元元年。有吏員咸陽人王中孚者。倡全真教談。馬丘劉和之。其教盛焉。章宗泰和四年元學士作紫微觀記(全叵紀實)。甲戌　紹興二十四年大金　貞元二年西夏乙亥　紹興二十五年太師秦檜老病乞與男熺致仕遂薨中廣小𭕸貞元三年西夏丙子　紹興二十六年金改　正隆元年西夏

　　宋華亭余山馬𭗈禪師。名法寧。生山東密州莒縣李氏。幼歲投沂州天寧妙空明公得度。住沂州馬𭗈山淨居寺。紹興初。航海抵華亭青龍鎮。有宦居察判章衮母夫人高氏。夢天人曰古佛來也。翌旦師至。迎之止錢氏園。師乃建精舍。掘基得鐵磬斷碑佛像之應。華亭令柳約申明所司奏賜所建寺額曰淨居。往明州省妙空于雪竇。庵於補陀別峯。曰青山(今小保寧)郡守莫將請主吉祥。初哲宗元符間。余山有精舍曰靈峯。請部符改額曰昭慶禪院。右丞朱諤致師開山住持。遷明州廣慧。復回昭慶。至是丙子年正月八日入寂。塔全身方丈之東偏。世壽七十六歲。僧臘五十九夏。嗣雪竇明禪師。明嗣長蘆和。和嗣法雲本。雲門宗派(五燈會元)。丁丑　紹興二十七年大金　正隆二年西夏戊寅　紹興二十八年正隆三年西夏己卯　紹興二十九年正隆四年西夏庚辰　紹興三十年正隆五年西夏

　　宋詔諡杭州天竺慈雲尊者。曰懺主禪慧法師。塔曰瑞光之塔(下竺碑刻)。辛巳　紹興三十一年金世宗立改正隆六年曰大定元年西夏

　　金辛巳年秋七月。金主亮遷都汴京。九月亮背盟伐宋。宋帝下詔親征。亮勇於誅殺。興兵搆禍。是時豪傑並起。太名王友直濟南耿京。太行陳俊倡集義眾。契丹之裔耶律窩斡並興於沙漠。於是渤海一軍萬人叛亮。歸會寧府。立褎為帝(褎改名雍。太祖孫也。冀主宗輔之子)。十月庚朔。褎即皇帝位。改元大定。左丞相張浩自汴京錄褎赦文馳報亮。亮嘆曰。朕欲俟江南平後取一戎大定之義以紀元。是子乃先我乎。命取書一帙示之。乃預讖改元之事。十一月乙未諸將集兵萬餘人控弦直入亮寢帳中。左右親軍散走。諸將射帳中。矢下如雨。亮即崩。皇子光瑛留汴京。亦為眾所殺。褎追廢亮為海陵王。諡曰煬。后徒單氏為海陵夫人。褎更名雍都燕京。仁厚慈儉。在位二十九年。謂之小堯舜(金志)。壬午　紹興三十二年大金　大定二年西夏

　　金世宗雍正月。入都于燕。以父故名宗輔改曰宗堯。追諡尊曰懿宗。建大慶壽寺於燕都城北。詔玄冥禪師顗公主之。為開山第一代。勅皇子燕王降香賜錢二萬緡沃田二十頃(金志寺記)。

　　宋二月。帝自建康回臨安府。六月詔太祖皇帝七世孫建王瑋賜名𦚉。立為皇太子。追封皇兄子稱為秀王。丙子。帝內禪皇太子即皇帝位。帝稱太上皇帝。居德壽宮。冬十月。淫雨勅內侍鄧從又賫香禱上竺觀世音菩薩。即日開霽。帝悅賜內府三品王供養以謝(曾覿寶王記)。

　　孝宗

　　諱𦚉。封建王。立為皇太子。年三十六歲受內禪即帝位。以十月二十二日為會慶節。銳意克復神州。會臣下有以內修勸帝者。乃以敷文德。求民瘼。勸農桑。修水利。明賞罰。惜名器。五日一朝太上皇。以極兩宮之奉。在位二十七年。禪位太子。自稱太上皇。壽六十八歲。

　　(宗錄)　隆興(二)乾道(九)淳熙(十六)。癸未　隆興元年大金　大定三年西夏

　　御贊觀世音菩薩　七月。帝御選德殿。製觀世音菩薩贊曰。觀音大士。以所謂普門示現神通力故。應跡于杭之天竺山。其來尚矣。朕每有禱祈。隨念感應。曰雨曰暘不愆晷刻。是有助于沖人者也。因為作贊曰。猗歟大士。本自圓通。示有言說。為世之宗。明照無二。等觀以慈。隨感即應。妙不可思(上竺石刻)。

　　宋詔蔣山大禪禪師了明住徑山。明生秀州陸氏。嗣大慧杲禪師。楊和王重敬之。捨蘇州莊田。歲入二萬斛。徑山由是豐足增益(明禪師行業碑)。甲申　隆興二年大金　大定四年西夏乙酉　乾道元年大定五年西夏丙戌　乾道二年詔靈隱道昌住淨慈昌湖州人受業寶溪鹿苑寺普燈大金　大定六年西夏丁亥　乾道三年大定七年西夏

　　宋春二月。帝幸上天竺。展敬觀世音菩薩。問住持若訥曰。何故歲修金光明懺。訥曰。大梵尊天是娑婆世界主。釋提桓因天帝中御三十三天。以臨下土。四鎮天王共誓護法護民。故佛為諸天說金光明三昧。此帝王盛世之典也。朝家香火故宜歲歲行之。帝悅擢訥右街僧錄賜錢二萬。即開山石晉僧道翊故居。建十六觀堂。勅翰林學士樓鑰作記按圖。亦建於禁中。次年四月八佛誕日。宣訥請五十僧。入內觀堂行護國金光明三昧。齋罷命訥說法。帝悅進左街僧錄。號慧光法師。僧賜帛各一疋。自是歲歲如來誕日例賜帛五十疋。付上天竺。遵修佛事。乾道六年十一月御書靈感觀音之寺靈感觀音寶殿十二大字。賜上天竺。昭揭山門。乾道九年正月七日。宣訥入對選德殿。午初引見賜坐。帝曰。歲元曾去齋菩薩。訥曰。已領聖恩。帝曰。光明懺科儀如何。訥曰。經中有理懺有事懺。理懺者。端坐究心。是以曰業障如霜露。皆從妄想生。端坐念實相。慧日能消除。事懺者有五。謹自正心。誠意思惟大乘甚深空義。從善如流改過不吝。是修第一懺悔。孝事父母以先四海。是修第二懺悔。正法治世不枉人民。是修第三懺悔。於六齋日境內不殺。是修第四懺悔。深信因果心存因果。不忘靈山付囑。是修第五懺悔。不必剋期禮拜。但能行此五者。以事契理。是名第一義懺悔。帝大喜曰。甚有開發。帝曰。每日講甚經。訥曰。妙法蓮華經。帝曰。七卷經妙在何處。訥曰。為令眾生開示悟入佛之知見。不曾動著本體。點鐵成金。直指人心見性成佛。帝悅。奏未時。訥謝恩下殿。淳熙元年。帝給內帑錢二萬緡。付上天竺建藏殿。賜印福州經一藏。命皇太子書殿榜。曰法輪寶藏(普見上竺紀勝)。淳熙二年春三月。帝幸上竺。展敬觀世音菩薩。建護國金光明道場賜白雲堂印一顆。主管教門(靈隱直指堂印)。夏六月一日。宣訥入對內觀堂。帝曰。近看寶積經。其文何廣。訥曰。華嚴般若寶積涅槃皆為大機說法。文長義廣。帝曰。楞嚴深造淵微。何故說得如此好又說得如此瀾翻。訥曰。佛乃識達本源者也。從體起用。以無盡藏三昧。說默一如。中使奏未時。訥退。淳熙十一年。訥匃老進左右街都僧錄。退居竺山彌陀興福院。詔以嗣法高弟首座師覺補右街鑒義。繼席住持。淳熙十六年宣覺入留內觀堂。七日講天台圓頓止觀。光宗紹熙初。帝居重華宮。許訥肩輿出入。註金剛般若經進呈。光宗御製贊文。至紹熙二年十月一日。訥歸寂。世壽八十二歲。僧臘六十九夏。葬彌陀興福院。給事中宋之瑞作行業碑。嗣法諸弟子曰僧錄(師覺)。廣慧妙珪虛庵有宏．石磵從戒等。淳熙十四年十月二十二日。帝於內觀堂書般若心經一卷。至寧宗嘉定二年四月十日。申錫御寶賜上竺僧錄妙珪。參知政事樓鑰給事中鄒應跋後。藏於上竺(紀勝碑刻)。

　　四月十七日。明州延慶教寺法師草庵名道因入滅。壽七十八。夏六十一。自幼遊歷諸方。登明智照慧之堂。又入真歇了宏智覺無示諶之禪室。回歸讀指要鈔。方大悟。初住延慶。拈香曰。三入禪室。五陞講堂。始終親近八善知識。彼皆光明碩大有德有言者緣不在彼。如水投石。此一瓣香。敬為承嗣延慶第一世法智尊者。存則人亡則書。心不負人面無慚色。高宗紹興丙寅退居城南草庵。以生平所得道妙。著草庵錄十卷。其言文而真。江湖誦之(本傳)。戊子　乾道四年大金　大定八年西夏

　　金國十月一日。詔大慶壽寺顗禪師。於東京創清安禪寺。度僧五百員。作般瑟于叱會(金志)。

　　宋十二月初三日。明州延慶寺法師有朋坐清玉軒。一眾圍繞諷觀經。至真法身觀。朋寂然坐而逝(釋統僧傳)。己丑　乾道五年大金　大定九年西夏庚寅　乾道六年大定十年西夏　乾祐元年

　　金國世宗真儀皇后出家為尼。建垂慶寺。度尼百人。賜田二百頃(金志)。

　　宋冬十月十五日。詔杭州皐亭山崇先顯孝禪院前住持禪師慧遠。住景德靈隱禪寺。次年二月二十三日。宣遠入對選德殿賜坐。帝曰。如何免得生死。慧遠對曰。不悟大乘道終不能免。帝曰。如何得悟。遠曰。本有之性。究之無不悟者。帝曰。悟後如何。遠曰。悟後始如脫體現前。了無毫髮可見之相。帝首肯之。帝曰。即心即佛如何。遠曰。目前無法。陛下喚甚麼作心。帝曰。如何是心。遠正身叉手立曰只這是。天顏大悅。乾道八年春正月二十八日。車駕幸靈隱寺。秋八月七日宣上竺徑山靈隱僧道三教集內觀堂。齋既罷。宣遠入東閣賜坐。帝曰。有一二事欲問卿。前日睡夢中。忽聞鐘聲遂覺。不知夢與覺是如何。遠曰。陛下問夢耶問覺耶。若問覺而今正是寐語。若問夢夢覺無殊。教誰分別。夢即是幻。知幻即離。離幻即覺。覺心不動。故曰若能轉物即同如來。帝曰。夢幻既非。鐘聲從甚處起。遠曰。從陛下問處起。帝復問。前日在此閣靜坐。忽然思得不與萬法為侶。有箇見處。遠曰。願聞聖訓。帝曰。四海不為多。遠曰。一口吸盡西江水又如何。帝曰。亦未曾欠闕。遠曰。纔涉思惟便成剩法。正使如斵輪如閃電了無干涉。何以故。法無二法。見無二見。心無別心。天無二日。帝首肯久之。冬十月三十日。詔景德靈隱寺佛海大師慧遠。特改賜佛海禪師。淳熙元年五月三十日。宣遠入對。帝曰。古宗師坐脫立亡今世有誰。遠曰。徽宗皇帝朝改僧為德士。詔下日建州有崇寧長老。集眾陞座曰。木簡拈來。坐具放下。雲散水流去。寂然天地空。便安坐而去。紹興二十七年。南劍州西巖寺宗回。因官以茶園事招拾。登座說偈曰。官府追呼不暫停。何如長往事分明。從前有箇無生曲。且喜今朝調已成。言訖安坐而去。又圜悟住昭覺時有五百眾。第一座名道祖。一日為眾入室既畢。復有僧問曰。生死到來如何迴避。祖即屹然而去。圜悟亟至其所。連喚祖首座。遂開眼。圜悟曰。抖擻精神透關去。祖點頭便行。此皆今世坐脫立亡者。帝嘉嘆久之。御侍皆相顧(遠禪師奏對錄)淳熙三年春正月十五日。遠入寂。壽七十四歲。臘五十九夏。葬靈隱之西山。參政周必大銘其塔。語錄三卷。左相虞允文序之。二月二十九日。詔台州報恩光孝寺德光。繼遠席住靈隱。冬十一月入對選德殿。淳熙五年。特賜光號佛照禪師。淳熙七年六月五日。詔光住明州阿育王山廣利寺。至光宗紹熙四年正月二十六日。詔光住臨安府徑山興聖萬壽寺。寧宗嘉泰三年入寂。光生臨江軍彭氏。嗣大慧杲禪師(五燈會元)佛海禪師名慧遠。生眉山彭氏。年十三從藥師院宗辯為僧。遊山聽習。會圓悟復領昭覺。遠依之。圜悟普說。舉龐居士問馬祖。不與萬法為侶者是甚麼人。馬祖曰。待汝一口吸盡西江水。即向汝道。聞之大悟。東下由虎丘。奉詔住皐亭山崇先。屢遷名剎。稟法嗣佛果圜悟勤禪師(普燈錄)。辛卯　乾道七年正月二十日雲門下八世淨慈禪師道昌入寂大金　大定十一年西夏　乾祐二年

　　宋四月庚戌。帝聽朝謂左右曰。太祖皇帝問趙普曰。天下何者最大。普曰道理最大。朕常三復斯言。祖宗每事必問道理。焉得不治(中興事鑑)。壬辰　乾道八年大定十二年西夏癸巳　乾道九年大定十三年西夏

　　觀世音菩薩應夢緣起　宋正月七日。宣上天竺左街僧錄慧光法師若訥。入對選德殿。帝曰。上竺起因今得幾時。訥曰。起自石晉天福四年。僧道翊者庵山中。夜每見前山發大光明。尋之有異木。起取而刻為聖像。夢神人曰。明日有洛陽僧來。宜從之求舍利。果得舍利三顆。置菩薩頂髻中。太祖開寶間。吳越忠懿王錢俶。夢白衣天人曰。吾居處甚陋。覺而詢其實。為廣其殿宇。名天竺看經院。英宗治平間。沈文通蔡襄繼守杭州。具奏始末。宰相曾公亮敷陳之。賜額靈感觀音院。今蒙陛下宸翰。改院為寺。乃成大剎(慧光奏對錄)。感山紀談曰。蜀僧祖秀。字紫芝。蚤以文鳴士大夫間。慕嵩明教之風。著歐陽文忠公外傳。蘇養直庠為序冠其首。略曰。君子以佛之教不見證於堯舜禹湯之世。而孔子孟軻之後。歷代先儒雖當國不少禁。聽其橫流㝢內。古今持此論者有矣。獨秀公以謂。堯之丹朱不足以授政而禪舜。舜亦憂商均而禪禹。至湯武革命。斯教之所始。使孔子行事。亦何以異此。由堯迄武王。佛未誕生有以也。成康既沒。佛於是顯跡。然而未被中國。以俟聖人生於魯集大成於古帝王之教也。甚矣聖人困於魯衛陳宋。欲居九夷乘桴浮海。當是時以外數萬里之教加于中國。天子諸侯疇聽之哉。佛之法不苟傳。非顯宗(後漢明帝)感而求諸遠。恐未能速應耳。此皆秀公京師之書。其駭古震今之論。溢數萬言。秀又讚東坡像曰。漢之司馬楊王。唐之太白子昂。是五君子者皆生乎蜀郡。未若夫子而有耿光。夫子之詩抗衡者其唯子美。夫子之文並軫者其唯子長。賦亦賢於屈賈。字乃健於鍾王。此夫子之絕技蓋至道之粃糠。夫子之道是為后稷伊尹。可以致其君於堯湯時議將加之以鈇鉞。而夫子尤諷於興章。海表之遷如歸故鄉。信蜀郡之五傑者。莫得窺夫子之垣牆。秀至是癸巳年歸老蜀山焉(瑩仲溫文集)。甲午　淳熙元年大金　大定十四年西夏

　　宋淑妃陳氏建功德院於杭州南山。賜額曰寧親廣福(陳寺碑刻)。四月八日。詔溫州雁蕩山靈峯寺禪師中仁入對選德殿。奏答稱旨。仁於徽宗宣和間慶基殿賜牒落髮。往來譯院。諦窮經論。後得法於圜悟勤禪師(普燈錄)。乙未　淳熙二年大金　大定十五年西夏丙申　淳熙三年大定十六年西夏丁酉　淳熙四年大定十七年西夏

　　九世同居　金國鄭州尹泌九世同居。三月詔免賦役三年。御書曰。勅賜旌表孝義尹氏之家(金志)。戊戌　淳熙五年大金　大定十八年西夏己亥　淳熙六年大金　大定十九年西夏庚子　淳熙七年大定二十年西夏

　　金國正月。勅建仰山棲隱禪寺於燕京之西山。詔玄冥禪師顗公開山。賜田設會萬人(碑刻)宋秋召明州雪竇寺禪師寶印。入對選德殿。帝曰。三教聖人本同這箇道理。印對曰。譬如虛空東西南北初無二也。帝曰。但聖人所立門戶不同。孔子以中庸設教耳。印曰非中庸何以安立世間。故法華曰。治世語言資生業等。皆與實相不相違背。華嚴曰。不壞世間相。而成出世間法。帝曰。今時士大夫學孔子者多。只工文字語言。不見夫子之道。不識夫子之心。唯釋氏不以文字教人。直指心原。頓令悟入。不亂於死生之際。此為殊勝。印曰。非獨後世學者不見夫子之心。當其孔門顏子號為具體。盡平生力量。只道得箇瞻之在前忽焉在後如有所立卓爾。竟捉摸未著。而聖人分明八字打開向諸弟子曰。二三子以我為隱乎。吾無隱乎爾。吾無行而不與二三子者是丘也。以此觀之。聖人未甞迴避諸弟子。而諸弟子自蹉過了。昔張啇英曰。吾學佛然後能知儒。此言實為至當。帝曰。朕意亦謂如此。帝又曰。莊老何如人。印曰。只是佛法中小乘聲聞以下人。蓋小乘厭身如桎梏。棄智如雜毒。化火焚身入無為界。即如莊子所謂形固可使如槁木。心固可使如死灰。若大乘人則不然。度眾生盡方證菩提。正如伊尹所謂予天民之先覺者也。將以斯道覺斯民也。有一夫不被其澤者。若已推而內之溝中也。帝大悅。詔住徑山興聖萬壽禪寺。淳熙十年春二月。帝親註大方廣圓覺經一部。遣中使齎賜寶印。許述序刊行。淳熙十五年印請老。賜退居庵。名曰別峯。光宗紹熙元年十一月到寺。身交承智策禪師與之言別。策問行日。印曰。水到渠成。歸別峯。索紙書十二月初七夜雞鳴時九字。如期而化。奉蛻質返寺之法堂留七日。顏色明潤。髮長項溫。葬于庵之西岡。勅諡慈辯禪師。塔曰智光。嗣華藏民禪師。民生眉州朱氏。嗣圜悟佛果勤。慈辯名寶印。生嘉州李氏。自幼通六經。而厭俗務。乃從德山清素得度。具戒聽華嚴起信。既盡其說棄去。會圜悟歸昭覺。印依之隨眾入室而大悟。嗣之(五燈會元)。辛丑淳熙八年大金　大定二十一年西夏

　　原道論　宋帝御製論曰。朕觀韓愈原道。言佛老之相混三教之相紕。未有能辯之者。但文煩而理迂。揆聖人之用心則未昭然。何則釋氏專窮性命。棄外形骸不著名相。而於世事了不相關。又何與禮樂仁義哉。然尚猶立戒曰不殺不淫不盜不飲酒不妄語。夫不殺仁也。不淫禮也。不盜義也。不飲酒智也。不妄語信也。如此與仲尼又何遠乎。從容中道聖人也。聖人所為孰非禮樂孰非仁義。又烏得而名焉。譬如天地運行陰陽循環之無端。豈有意春夏秋冬之別哉。此世人強名之耳。亦猶仁義禮樂之別。聖人所以設教治世不得不然也。因其強名揆而求之則道也。道也者仁義禮樂之宗也。仁義禮樂固道之用也。楊雄謂老氏棄仁義滅禮樂。今迹老子之書。其所寶者三。曰慈曰儉曰不敢為天下先。孔門曰溫良恭儉遜(讓避御諱)。又曰。惟仁為大。老子之所謂慈豈非仁之大者耶。曰不敢為天下先。豈非遜之大者耶。至其會道則互相偏舉。所貴者清淨寧一。而與孔聖果相背馳乎。蓋三教末流。昧者執之自為異耳。夫佛老絕念無為。修心身而已矣。孔子教以治天下者。特所施不同耳。譬猶耒耜而耕機杼而織。後世徒紛紛而惑固失其理。或曰當如之何去其惑哉。曰以佛修心。以老治身。以儒治世斯可也。唯聖人為能同之。不可不論也(中興治蹟十三朝聖政錄)。壬寅　淳熙九年大金　大定二十二年西夏

　　宋春二月十九日。四明法智下四世秀州(今嘉興路)當湖竹庵解空尊者可觀入寂。世壽九十一歲。僧臘七十八夏。少依車溪擇卿講席得旨深穩。一日聞舉般若。寂寥言下大悟曰。如服一杯降氣湯。卿即可之。又見慧覺法師於湖州。雪窓下讀指要。至若不謂實鐵床非苦變易非遷。豁然喜曰。世間文字語言皆糠粃耳。初高宗紹興戊午主當湖德藏。至是乾道七年秋。左相魏杞在平江。請住北禪天台寺。適九日入院。指法座曰。胸中一寸灰已冷。頭上千莖雪未銷。老步只宜平地去。不知何事強登高。聞者悅服。魏杞牧鄞致師住延慶祖庭。時八十九歲矣。不二載歸竹庵入寂。荼毘日無風無雨無事。邦人詫為三無事日。煙所到處皆舍利。塔于德藏院。解空著楞嚴補註四卷金剛通論事苑二卷圓覺手鑑一卷蘭盆補注一卷山家義苑二卷草錄一卷。生平提唱宗旨。如頌中論四句。曰中論因緣所生法。一句道盡無剩語。我說即是空假中。珠簾暮捲西山雨。又頌船子曰。夾山不在一揖上。明月蘆花夜夜寒。船子故應無可做。偶來此地弄釣竿。嗣師之法者。曰宗印等。印(北峯也)生杭州鹽官陳氏。年十五具戒參學得竹庵道。隱雷峯毛氏庵。赴華亭普光。遷秀州德藏。復遷華亭之超果蘇之北禪。移天竺靈山。寧宗召對選德殿。賜號慧行法師。嘉定六年行化十二月八日至松江。謂其徒曰。吾化緣畢此。右脇而逝(本傳)。癸卯　淳熙十年大金　大定二十三年西夏甲辰　淳熙十一年大定二十四年西夏

　　昊天寺　金國大長公主。二月降錢三百萬。建寺於燕京城。額曰昊天。給田百頃。每歲度僧尼十人(本寺碑刻)。乙巳　淳熙十二年大金　大定二十五年西夏丙午　淳熙十三年大定二十六年西夏丁未　淳熙十四年十月八日太上皇高宗崩大定二十七年西夏戊申　淳熙十五年大定二十八年西夏己酉　淳熙十六年二月光宗受禪即帝位三月皇子擴進封嘉王大定二十九年西夏

　　宋春正月。以周必大留正為左右丞相。二月辛酉朔壬戌。帝內禪移居重華宮。皇太子即皇帝位。立妃李氏為皇后(宋鑑)。

　　光宗

　　諱惇。孝宗第五子。年四十歲。自東宮受禪。尊孝宗曰壽皇聖帝。在位五年。禪位太子。自稱太上皇。壽五十四歲　紹熙(五)。庚戌　紹熙元年大金　章宗璟　明昌元年西夏

　　金國主雍正月癸巳崩。章宗璟立。太子允恭之子也。改元明昌。追諡雍為世宗。父允恭為顯宗。璟幼好學善屬文。寬裕溫和。母趙氏(金志)。辛亥　紹熙二年明昌二年西夏壬子　紹熙三年明昌三年西夏癸丑　紹熙四年明昌四年西夏

　　金十月誅皇叔鄭王允蹈。先是太子允恭早世。允蹈次長當立。樞密使強克已內侍江淵等以私意立太孫璟。然允蹈性寬厚。母亦趙氏。遠避恩寵。中外無黨。璟每見之有愧色。日亦酣飲。內都智省江淵出入宮掖。大受四方饋遺。國體始弱矣。京師謠言立鄭王。璟惡之。遣東隊主李白曜．西隊主張飛龍．御前將軍完顏黑鐵分兵擒捕。置獄會同舘。獄成鄭王允蹈．附馬都尉唐适蒲刺．同母妹新興公主．榮安公主並賜死。餘同逆者夷三族。次年正月。鄭王長子大通節度使愛王大辯據五國城以叛。報父讎也(金志)。

　　金詔洞宗禪派萬松長老。於內殿說法。章宗躬親迎禮。奉錦綺大僧祇衣詣座授施。后妃貴戚羅拜於前各施珍財。建普度會。每歲設齋。後於承安二年。詔萬松禪師住西山之仰山(金志)。甲寅　紹熙五年六月丁酉夜壽皇聖帝孝宗崩大金　明昌五年　受王叛西夏

　　宋無準禪師。名師範。生蜀郡梓潼雍氏。是年十月登戒參學來杭州。見松源岳於靈隱．肯堂充於淨慈。謁破庵先禪師於平江西華秀峯。頓悟玄旨。出世明州清涼。移焦山。遷雪竇。詔住育王。遷徑山。召入對修政殿。賜金襴僧衣。宣詣慈明殿陞高座說法。帝垂簾而聽。賜號佛鑑禪師。後建接待。御書賜額曰萬年正續。又策室明月池上。榜曰退耕。乞老于朝。入寂。塔全身于圓照嗣破庵祖先禪師(行業碑刻)。

　　夔州臥龍破庵禪師。名祖先。廣安王氏子。嗣密庵傑禪師(宗派祖圖)。

　　明州天童密庵禪師。名咸傑。生福州鄭氏。自幼頴悟。出家為僧。遍參知識。後謁應庵於衢州明果。應庵孤硬難入屢遭呵叱。一日應庵問。如何是正法眼。師遽答曰。破沙盆。應庵頷之。未幾辭去省親。庵送以偈曰。大徹投機句。當陽廓項門。相從今四載。微詰洞無痕雖未付鉢袋。氣宇吞乾坤。却把正法眼。喚作破沙盆。此行將省覲。切忌便𨄈跟。吾有末後句。待歸要汝遵。出世衢之烏巨。次遷祥符建康蔣山華藏。未幾詔住徑山靈隱。晚居天童。示寂塔全身於寺之中峰。嗣應庵華禪師(五燈會元)。

　　明州天童應庵禪師。名曇華。生蘄州江氏。生而奇傑。年十七出家於東禪剃髮。受具遍參知識。謁圜悟禪師於雲居。悟入蜀指之見彰教隆禪師。隆移虎丘。師侍行半載間。頓悟玄奧。累遷巨剎。住歸宗日。大慧在梅陽。寄師偈曰。坐斷金輪第一峰。千妖百。怪盡潛踪。年來又得真消息。報道楊岐正脈通。其歸重如此。孝宗隆興元年六月十三日。奄然而化。塔全身於寺山。嗣虎丘隆禪師。隆諱紹隆。嗣圜悟勤禪師。臨濟派也(五燈會元)。

　　臨安府淨慈肯堂禪師。名彥充。生杭州於潛盛氏。幼依明空院義堪為師得度。遊學領旨於東林卍庵顏禪師。充奉勅住淨慈。示寂塔於寺之南庵。嗣卍庵顏。卍庵住江州東林。名道顏。蜀郡潼川人。族鮮干比。久參圜悟洎悟還蜀。囑之依妙喜。仍以書致喜曰。顏川彩繪已畢但欠點眼耳。妙喜居雲門及洋嶼。顏皆侍焉。朝夕質疑方得大悟。遂嗣大慧杲禪師(五燈會元)。

　　杭州景德靈隱禪寺禪師。名崇岳。生處州龍泉吳氏。孝宗隆興二年。得度於杭州西湖白蓮精舍。遊方參請。最後見密庵傑禪師於衢州西山。密庵移建康蔣山華藏杭之徑山。皆侍從之。密庵開室問僧。不是心不是佛不是物。師侍側忽大悟。密庵遷靈隱。命師居第一座。旋出世平江澄照。為密庵嗣。遷江陰光孝無為治父饒州薦福明州香山平江虎丘。寧宗慶元三年詔住靈隱。慶元六年上章乞老。帝許之退居東庵。嘉泰二年八月四日。手書別交舊公卿。垂語於學者曰。有力量人因甚擡脚不起。又曰。開口不在舌頭上。貽書嗣法弟子。香山光睦．雲居善開．囑以闡法。書偈曰。來無所來。去無所去。瞥轉玄關。佛祖罔措。跏趺而寂。壽七十一歲。臘四十九夏。塔全身北高峯之原(行業碑刻)。

　　宋　紹熙五年春三月。壽皇不豫。六月丁酉夜壽皇崩。帝寢疾。是日太皇太后有旨。聽就內中成服。秋七月甲子。太皇太后降旨云。皇帝以疾至今。未能執喪。曾有親筆自欲退閑。皇子嘉王可即皇帝位。尊皇帝為太上皇帝。皇后為太上皇后。嘉王固辭。且顧樞密趙汝愚曰。某無罪恐負不孝之名。閤門宣贊。中侍關禮等。遽以黃袍披嘉王。王拒不受。汝愚固請。遂即皇帝位於東檻之素幄(宋鑑)。

　　寧宗

　　諱擴。光宗長子。封嘉王。即帝位。臨下以簡。御眾以寬。省刑薄賦。罷歲貢寬民力。留心帝王之業。服澣濯之衣。二十七歲受禪。在位三十年。壽五十七歲(帝紀)　慶元(六)嘉泰(四)開禧(三)嘉定(十七)。乙卯　慶元元年大金　明昌六年西夏丙辰　慶元二年金改　承安元年西夏

　　金國改元十一月二十三日大赦度僧千員(金志)。丁巳　慶元三年大金　承安二年西夏戊午　慶元四年承安三年西夏己末　慶元五年大金　承安四年西夏

　　金九月大后趙氏寢疾。國王候起居。鄭宸妃亦至。后曰。我有一心願未遂。宸妃能成我意乎。我家三四百口為煬王(即海陵煬王也)所殺。叢塚在和龍(即燕慕容氏之黃龍府也)我欲創一寺在彼追薦冥福歲時奠享。我不敢費公錢。我自有錢七萬可以辦。汝說與皇帝。越旬太后崩。宸妃以其遺留分與中外姻親及諸趙氏之在京遠近者。奏手詔下和龍府起大明寺。造九級浮圖。遣太后殿內侍侯衍監造。務極壯麗。且度僧三萬人。施以度牒。度及五萬人也。寺傍建八寺以處之(金志)。庚申　慶元六年大金　承安五年西夏

　　宋五月丁亥壽仁太上皇后崩。諡曰慈懿。八月丁亥太上皇帝光宗崩(宋鑑)。

　　金愛王既叛。求援大軍。是年大軍大舉深入。十二月丁酉。取大都城圍和龍(大軍今元朝大勢也金志)。辛酉　嘉泰元年金改　泰和元年西夏壬戌　嘉泰二年行禪宗機緣普燈錄泰和二年西夏癸亥　嘉泰三年泰和三年西夏甲子　嘉泰四年追封岳飛曰鄂王宋鑑泰和四年西夏乙丑　開禧元年金議遷都　泰和五年西夏丙寅　開禧二年泰和六年西夏

　　西夏拓跋失都兒忽。仁宗姪也。乾順之小子曰仁友者之子也。五月立。在位六年(金志)。丁卯　開禧三年泰和七年西夏戊辰　嘉定元年泰和八年西夏

　　金十一月丙辰。章宗崩。無嗣。群臣奉遺詔立衛王允濟。丙寅即帝位。世宗第七子也。在位四年。紇石烈𭄬中弑之。己巳　嘉定二年金改　大安元年西夏庚午　嘉定三年旃檀佛像至是庚午計二千二百二年矣大安二年西夏

　　旃檀瑞像　是歲止金國十二年矣。十月迎赴上京禁庭供養。按翰林程鉅夫瑞像殿記曰。釋迦如來初為太子生七日。母摩耶棄世生忉利天。佛既成道思念母恩。遂昇忉利天為母說法。優填國王自以久失瞻仰於如來欲見無從。乃刻旃檀為像。目犍連尊者慮有闕陋。躬以神力攝三十二匠昇忉利天。諦觀相好三返。乃得其真既成。國王臣民奉之猶真佛焉。及佛自忉利天復至人間。王率臣庶同往迎佛。此像騰步空中向佛稽首。佛為摩頂授記曰。我滅度千年之後。汝從震旦(東土也)廣利人天。由是西土一千二百八十五年。龜慈六十八年。涼州十四年。長安一十七年。江南一百七十三年。淮南三百六十七年。復至江南二十一年。汴涼一百七十七年。北至燕京居聖安寺。十二年。北至上京大儲慶寺二十年。南還燕宮內殿居五十四年。丁丑歲三月燕宮火。迎還聖安寺居。今五十九年。乙亥歲當今大元世祖皇帝至元十二年也。帝遣大臣孛羅等四眾。備法駕使衛音伎。迎奉萬壽山仁智殿。丁丑建大聖萬安寺。己丑歲自仁智殿迎安寺之後殿。大作佛事。瑞像計自優填王造始之歲至今延祐丙辰凡二千三百有七年(殿記碑刻)。辛未　嘉定四年大金　大安三年西夏　神宗　光定元年

　　春西夏神宗拓跋須蕃邸立。始為大軍所攻。求援於金。金不能救。夏人乃叛金。是時大朝國勢益強。但居其故地。於燕雲置行省。命其大臣領之。所謂太師國王也。韃靼之先與女真同類。蓋皆靺鞨之後也。其國在元魏齊(北齊)周(宇文)之時稱勿吉。至隋稱靺鞨。地直長安東北六千里。東瀕海離為數十郡。有黑水白山等名。白山本臣高麗。唐滅高麗。其遺人迸入渤海。惟黑水完彊。及渤海盛靺鞨皆役屬之。後為奚契丹所攻。部族分散。其居混同江之上(遼東開元路咸平府長白山黑水發源粟米河。曰混同江)初名曰女真(一曰混同江。即高麗鴨緣水之源。蓋古肅慎之地也)乃黑水遺種其居於陰山者。自號為韃靼。在唐末及五代時常通中國。宋初各再入貢。韃靼之人皆勇悍而善戰。其近漢地者謂之熟韃靼。尚能種秫穄。以平底瓦釜煮而食之。其遠者謂之生韃靼。止以射獵為生。無器甲用骨鏃而已。蓋以地不產鐵故也。契丹雖通其和市。而鐵禁甚嚴。後金人得河東及執劉豫廢鐵錢。由是秦晉鐵錢皆歸韃靼。得之遂大作軍器。而國以益彊。方金國盛時。韃靼歲時入貢。衛王(金主)立韃靼主忒沒真(始稱皇帝)成吉思皇帝。山東兩河皆為大朝收附矣。又有朦骨國者。在女真之東北。唐謂之蒙兀部。金國謂之蒙兀。亦謂之萌骨。人不火食。夜中能視。鮫魚皮為甲。可捍流矢。自金國熙宗天眷年間始叛。都元帥宗弼用兵連年。卒不能討(宗弼即兀木所謂四太子是也)但分兵據守要害反厚賂之。其國亦自稱祖元皇帝。建立年號時為邊患。得契丹漢兒婦女而妻妾之。自是漸有火食。至是大朝乃自號大蒙古國。然二國居東西兩方。相望凡數千里。不知何以合為一名。蓋金國盛時置東北招討司。以捍禦萌骨高麗。西南招討司以統隷北方。西夏萌骨所據。蓋金主大宗創業時地二十七圍寨而北方之境。東接臨潢府。西與夏國隣。南距靜州。北抵大人國。今盡為大朝之所有矣(金志)。壬申　嘉定五年金改　重慶元年西夏酉癸　嘉定六年大金改至寧元年九月改貞祐元年西夏

　　金八月起紇石烈執中為右副元帥。將武藝軍三千迎敵大軍。二十日發燕京至紫金關。執中開關延敵。聞大軍過關一時潰走。執中還京見帝言。大軍勢盛難敵。完顏綱亦敗而回。密奏執中故放大軍入關。執中聞之懼誅。先是左副元帥南平沮格軍賞眾共怨之。執中因人心之憤欲廢主。遂回軍以誅南平為名。二十四日軍至東華門外。召南平計事手刃之。宮中聞變門皆不開。執中欲縱火燒門。守門將軍合住啟其門。執中引兵入宮。侍衛皆散走。執中遣兵執帝并其后囚於舊府。甲午(二十六日)夜執中遣內侍李監成弑國主於其府。國主為人仁厚。居兄弟中最賢。在位五年。宣宗立降封為東海郡侯。宣宗諱珣。世宗之孫也。顯宗允恭之長子。九月丙午即位。改至寧元年為貞祐元年。拜紇石烈執中太師都元帥領三省事封澤王。大軍至紫金關。距燕京二百里。遣左監軍高乞以糺軍五千拒之。失期不至。執中欲斬之。國王以高有功諭令免死。執中益其兵令出曰。勝則贖罪。敗則殺無赦。出戰軍大潰。自度必為執中所殺。遂引糺軍圍執中府突入其臥內殺之。退詣應天門待罪。十月辛亥國主以高乞掌兵不欲加罪。盡收執中弑逆之人殺之。拜高乞平章軍國加樞密大使。時大軍圍燕京。又約宋夾攻(金志)。甲戌　嘉定七年大金　貞祐二年西夏

　　金三月。京師乏糧。軍民餓死者十四五。金主遣使大軍議和。索公主及護駕將軍十人細軍百人從公主童男女各五百人綵繡衣三千襲御馬三千匹金銀珠玉。又請左丞相完顏福興為質。金主皆從之。以東海郡侯少女應之。又令金主鄉其國遙拜。主不敢拒。又曰。元帥圍燕日久未甞擄掠。欲得犒軍金帛。主亦從之。大軍北歸。是時京城白金三斤不能易米三升。死者不可勝紀。議遷都汴梁。九月二十八日起駕。十月二十四日入汴京。大軍既歸。聞金遷汴怒曰。既和而遷是有疑心而不釋憾。特以和為欵我之計耳。次年八月復圍燕京。分兵下中原州郡遣使至汴。索犒軍金銀等物。金主皆與之。東平大名真定勤王之兵遇大軍皆潰敗。自是內外不通。太子守緒自燕京取間道歸汴。燕京宮闕雄麗為古今冠。至是為亂兵所焚。火經月餘不絕(金志)。乙亥　嘉定八年大金　貞祐三年西夏丙子　嘉定九年貞祐四年西夏丁丑　嘉定十年禪宗聯燈錄　淨慈晦翁明禪師集金改　興定元年西夏

　　金國地勢日促。遂有南窺江漢之謀。搆怨於宋。數攻宋地而取之。是時西夏於金益懷貳心。以書來宋議夾攻金。八月宋安丙允夏謀(金志)。戊寅　嘉定十一年興定二年西夏己卯　嘉定十二年興定三年西夏

　　癡絕禪師。名道冲。生武信長江苟氏。光宗紹熙三年出峽參松源岳禪師於饒州薦福。會松源舉首座。曹溪生和尚出世妙果。聽其入門法語有省。遍歷叢林皆分半座。至是嘉定十二年。由徑山首座出世嘉興天寧。嗣曹源生遷蔣山。理宗嘉熙三年移雪峯。方半載詔遷天童。育王虎席兼攝住持說法兩山。淳祐四年奉旨住靈隱。退歸金陵。朝命以虎丘俾其養老。淳祐八年六月詔住育王。使者三返不起。明年二月開山吳之法華。八月詔住臨安府徑山。淳祐十年五月十三日入寂。八十二歲。僧臘六十一夏。遺骨舍利葬金陵山中(墓志碑刻)。庚辰　嘉定十三年大金　興定四年西夏辛巳　嘉定十四年興定五年西夏壬午　嘉定十五年興定六年西夏癸未　嘉定十六年金改　元光元年九月拓跋德仁立改　乾定元年甲申　嘉定十七年秋閏八月　帝崩皇子成國公立元光二年乾定二年

　　宋閏八月丁酉。帝崩于福寧殿。年五十七歲。皇后楊氏史彌遠立貴誠為皇子。進封成國公即皇帝位。更名昀。尊皇后為皇太后。垂簾聽政。廢皇太子竑降封濟陽郡王。出判寧國府殺之(續宋通鑑)。

　　金十月國主珣崩。廟號宣宗。珣第三子。名守緒即帝位義宗也。性寬和慈仁。少而嗜書。長而博學。才藻富贍好為文章。在位十一年(金志)。

　　理宗

　　諱昀。寧宗姪。年二十歲即帝位。尊尚道學。崇重士類。初政翕然。晚年宰相賈似道買民田為官田。抑軍賞而不行。國體由是多故而衰焉。在位四十一年。壽六十一歲崩(續宋通鑑)　寶慶(三)紹定(六)端平(三)嘉熙(四)淳祐(十二)寶祐(六)開慶(一)景定(五)。乙酉　寶慶元年金改　正大元年西夏丙戌　寶慶二年大金　正大二年西夏拓跋德仁七月卒清平郡王立

　　金國是時群盜縱橫干戈充塞。括馬敷糧公私並竭。金由是困矣(金志)。丁亥　寶慶三年正大三年西夏　滅

　　西夏自五代唐明宗天成間。縱亂剽掠而州城被擾。且河西諸鎮言定難節度使李仁福潛通契丹。朝廷慮其連兵併吞河右南侵關中。長興四年三年癸未仁福卒。遷其子𢑱超為彰武留後。𢑱超不奉詔。遣其兄阿羅王守青嶺關。集境內黨頊諸胡以自守而輕朝廷。廢帝清泰二年二月丁丑。夏州(赫連勃勃所築之城拓跋氏世居焉)節度使李𢑱超上言疾病。以兄行軍司馬𢑱殷權知軍州事。𢑱超尋卒。晉出帝開運元年二月壬子。詔以𢑱殷為契丹西南面詔討使。漢乾祐二年正月甲寅。詔以靜州隷定難軍。二月辛未。𢑱殷上表謝。𢑱殷以中原多故有輕傲之志。每藩鎮有叛者。常陰助之邀其重賂。朝廷知其事。亦以恩澤羈縻之。周顯德二年正月庚寅。定難節度使李𢑱興恥與折德扆並列節度。乃塞路不通周使。二月癸未。世宗遣供奉官齊藏珍。齎詔往責之(司馬通鑑)至宋太宗太平興國七年十月。李繼棒來朝。太宗嘉之。詔授彰德軍節度。賜姓趙名保忠。留京師奉朝請。仁宗寶元戊寅。趙元昊僭稱帝。至是丁亥七月二十七日。北朝大軍滅之。止一百九十年(宋鑑)。戊子　紹定元年大金　正大四年己丑　紹定二年正大五年庚寅　紹定三年正大六年辛卯　紹定四年正大七年壬辰　紹定五年金改年春曰開興夏改曰天興　天興元年

　　金國為大軍合圍汴京。金人百計守城。四月天向熱。大軍意將還師。又講和好。取太子金紫為質。所與金帛無數。城中雖暫退敵師。然兵疲力盡。河南蕩析。宋師瞰其南。洪寇擾其東矣。天使復至命。金主黜尊號拜詔稱臣。去冠冕髠剔。為西京留守交割京城。金主難之。親率護衛軍五千人突圍而出。與大軍戰獲勝。左丞相完顏白撒奏。請過河取衛州截其歸路北至衛州。大軍雲集。金主急回被其追及。元帥賀都喜死之。先是金主既出囑崔立以留守事。衛州既敗。諸軍從者止二千人。汴京聞之。崔立盡殺朝官之在京者。以太后皇后皇妃公主皇兄荊王降于大軍。悉取宮中金帛珠玉玩好之物以獻。自稱鄭王兼丞相。大軍因而授之加河南行省權皇帝。金主留歸德府(大金國志)。癸巳　紹定六年大金　天興二年

　　金歸德絕糧。六月戊戌金主自毫遷蔡州。宋十一月遣襄陽太尉江海．襄陽帥孟珙。以兵四萬人攻蔡州駐城南。帥臣史嵩之(彌遠侄也)運糧十萬給南北軍。且置榷場於城南更相貿易。大軍賴之。十二月初九日大軍攻外城克之。十六日大軍併力攻西城弗克。十八日大軍復大至鑿其西城。十九日金主悉出御用器皿賞軍士。二十二日金主微服將馬軍百步軍千夜出東城將遁。及柵不戰而還(金志)。甲午　端平元年大金　天興三年　金亡

　　金正月初十夜。摘三面精銳軍備西城。天未明大軍至方大戰。南面宋兵萬餘以薄城矣。金主知城必破。乃詔大臣。遜位於東面總帥丞麟。丞麟西向固讓。金主自持符璽授之曰。朕所以付卿者。豈得己哉。以朕體肥不便鞍馬。城陷之後馳突必難。顧卿平昔以趫疾聞。且有將略可稱。萬一得免使祚胤不絕。此朕之志也。強以符璽。丞麟跪受之。金主退閑閤門而自縊之。宣徽使溫敦命東上閤門使事僕散斜不失。引後主丞麟陞正座。身披甲冑。立受百官拜禮成咸出迎大軍戰。南城之陴皆宋師旗幟四面鼓譟夾攻。聲震天地。守者開門縱大軍進。金兵巷戰久不能禦。退保子城。後主丞麟知主崩。率百官詣前拜泣。謂眾曰。先帝在位勤儉寬仁。圖復舊業有志不就。可哀而已。吾欲諡曰哀。酧酒未終。大軍已至城下攻急城陷。後主為亂軍所害國亡。諡金主哀者咸謂未盡也。廟號義宗。

　　金自徽宗重和戊戌稱帝。至是端平甲午九主合一百一十七年而亡。義宗既自縊。權點檢完顏斜烈覺之。矯制召丞御石盞氏。近侍局大使焦春和．內侍局殿頭宋規。赴義宗前斜烈曉以名分。與三人者皆從死。初斜烈將從死。遺言奉御絳山。使焚於義宗縊所幽蘭軒。火方熾子城陷。近侍左右皆走。獨絳山留為大軍所執。問之為誰。絳山曰吾奉御也。大軍帥曰。眾皆走而汝獨留何也。絳山曰。吾君已崩。吾欲收其骨瘞之。大軍笑曰。汝狂者耶。汝之命不能保能瘞君骨耶。絳山曰。汝事汝君。吾事吾君。吾君有天下十餘年。功業弗終。身死忍徒暴露遺骸與士卒等同耶。吾逆知汝必不違我情。吾故留於此也。大軍以其言白倴盞。倴盞曰。此奇男子也。許之。絳山乃入掇其餘燼。裹以弊衾。瘞于汝水之傍。絳山再拜號哭投身汝水。軍士救而存之(金志)。

　　乙未端平二年。詔集議楮幣出度牒。收兩界會子　丙申三年議。楮幣官造十八界降黃牓措置會子(續宋通鑑)。

　　丁酉嘉熙元年　戊戌二年　己亥三年。詔覈州縣義倉以備賑濟　庚子四年右相史嵩之以稱提會子。以五折二十七界會子五道准十八界一道(續宋通鑑)。

　　辛酉淳祐元年　壬寅二年。癸卯三年。甲辰四年。史彌忠薨。特贈少師保寧軍節度使鄭國公。令有司定諡以聞。詔彌忠子嵩之。起復右丞相。兼樞密使永國公。乙巳五年嵩之致仕。丙午六年丁未七年。

　　戊申淳祐八年。明州育王山笑翁禪師三月二十七日入寂。世壽七十二歲。僧臘五十二夏。師諱妙堪。生明州慈溪毛氏。寧宗慶元三年受具。參松源岳禪師於靈隱。次謁無用全禪師於天童領旨。無用諱淨全。生越州翁氏。嗣徑山大慧杲禪師。堪出世明州妙勝嗣全禪師。次遷金文移光孝。遷台之報恩平江虎丘福州雪峰。奉詔住臨安府景德靈隱禪寺。闢寺左屠沽之地。為叢林立門曰飛來峰。又建僧行焚化瘞骨之三塔於山北。皆奏淮焉。史魏王明州建大慈寺。請師開山說法為第一代。王薨。謝去主台州瑞巖。移溫州江心。詔住淨慈。又詔住天童。有旨主育王。至是戊申春再詔移淨慈不赴。遂入寂(行業碑刻)。

　　己酉淳祐九年庚戌。十年辛亥。十一年壬子。十二年。

　　癸丑。寶祐元年　甲寅二年。乙卯三年。丙辰四年。丁巳五年。戊午六年。

　　己未開慶元年　釋迦文佛入滅。至是己未二千二百八年矣。

　　韃靼國憲宗皇帝。九月親帥大軍入蜀。順流東下。斡腹一軍自大理國南來。歷邕桂之境南至靜江府。一軍度江圍鄂州。吳潛入奏。帝以賈似道為宣撫視師江上。十月丁大全罷相。吳潛入相。帝以賈似道為右相荊湖宣撫策應大使。進兵援鄂州。趙葵為樞密使江東西宣撫策應大使屯信州。遏廣右斡腹之師。十一月憲宗駕留釣魚城下。似道遣使約和。陰許歲幣兵解去。雪寒。帝出內庫銀絹。犒戍海兵(宋鑑)。

　　庚申景定元年。

　　韃靼國薜禪皇帝。四月即位。五月十九日建元中統。宋賈似道入朝。以右相兼太子太師。北使郝京來宋尋盟。賈相諱言前事。拘留郝京於真州不遣。又使來荊湖。賈相又留之漢陽之純口。致成背盟之禍卒於國亡。宋十月以皇弟嗣榮王與芮之子祺為皇太子。封忠王(宋鑑)。

　　辛酉景定二年　壬戌三年。右相賈似道買民田為公田。直欲得一千萬畝歲入六七百萬碩。臺臣交章言。星變災異。公田不便。民間愁嘆。不平之所致。乞罷公田以答天意。賈相力辯之。自此公論頓沮矣(宋鑑)癸亥景定四年。

　　甲子景定五年(韃靼國改至元元年)宋造金銀見錢關子。以一準十八界會子之三。廢十七界不用及關子之行也。物價頓踴。冬十月帝崩。皇太子即帝位。帝本福州古田縣之宗室。父為越州山陰尉。娶縣人全氏生二子。一曰與莒(烏太保理宗也)一曰與芮(嗣榮王也)隷越遂為越人焉(續宋通鑑)。

　　度宗

　　初諱孟𡹘。理宗弟。嗣榮王與芮之子。理宗子多而不育鞠。孟𡹘於宮中改名孜。又改曰祺。立為皇太子封忠王。賜名叡。帝即位進封嗣榮王為福王。是時權臣持國。帝擁虛器。在位十年。壽三十五歲(帝紀)咸淳(十)。

　　乙丑咸淳元年　詔淨慈虛堂愚禪師住徑山師嗣湖州道場山運庵巖巖嗣松源岳禪師(行業碑誌)。

　　丙寅咸淳二年　丁卯三年到曾參邴國公．孔仍沂國公。配享先聖顓孫師陳國公。陞十哲之位。進賈似道平章軍國重事魏國公。帝稱師臣。通國稱曰師相(宋鑑)。戊辰四年　己巳五年　庚午六年二月。帝一日問似道。曰襄陽之圍三年矣奈何。賈相曰北兵已退去。陛下得何人言。帝曰適有女嬪言之。賈相詰問而殺之。自是無人敢對帝言邊事者(續宋通鑑)。

　　辛未咸淳七年三月。淮西制置司申襄圍不解。乞調兵增戍。韃靼國建國號大元。取周易乾元之義。以明資始之功(續宋通鑑)。

　　臨安府中天竺永祚禪寺首座。諱淨伏。出世潭州石霜。嗣虛舟度禪師。詔中天竺虛舟禪師普度。住景德靈隱。師揚州人。受業揚子橋白蓮寺。嗣常州華藏無得通禪師。通嗣靈隱松源岳禪師(行業碑墓誌)　壬申八月癸酉九年。

　　甲戌咸淳十年七月帝崩。

　　少帝

　　諱𣊡。度宗長子。年五歲即帝位。太皇太后謝氏垂簾聽政明年改元德祐。帝在位二年。大兵臨城。舉國歸附(宋鑑)　德祐(二)。

　　乙亥德祐元年。

　　丙子德祐二年二月丙申朔乙卯。起三宮北遷。丁巳出宮。太皇至燕。七年崩。封壽春郡夫人全后為尼正智寺。少帝封瀛國公(續宋通鑑)。

　　右宋一十六主。合三百一十七年。舉國歸附。

　　大元

　　寶洲以舊輯手鑑再治而廣之為稽古略。予讀而美之。題以贊其萬一云耳。

　　并門劉庸和南。釋氏新書得靜觀。其中妙理足盤桓。因知研討皆餘緒萬象冥冥總內安。

釋氏稽古略卷四(終)


