大正新脩大藏經第 36 冊 No. 1742 大方廣佛華嚴經願行觀門骨目


　　No. 1742 [cf. No. 279]

　　華嚴經骨目序

　　此經新本大唐證聖元年于闐實叉難陀譯八十卷成。

　　天台宗教第九祖師荊溪尊者有願行觀門骨目一卷(今分兩卷)。即略撮綱要用擬觀本。斯文久流他國未行于中朝。故人罕得而見之。然諸佛密藏如來性海視之者莫識其指歸。挹之者罔測其涯際。倘留神此典。實玄覽要門。洞明諸佛果源。開悟眾生理本。無邊剎海豈隔毫端。十世古今不逾當念。法界大都於茲入矣。則與夫看誦華嚴大教一部校量功德。復何有異焉。敬敘元由以冠經首。庶知其所自云耳。

大方廣佛華嚴經願行觀門骨目上

　　第一會菩提場中說經六品十一卷

　　世主妙嚴品第一(此經共有三十九品唯阿僧祇品如來隨好光明功德品是佛自說餘皆加諸菩薩說)

　　佛在摩竭提國阿蘭若法菩提場中始成正覺。又云。佛神力故令此道場一切莊嚴悉於中現。曰既異壽量久成。不同阿含。菩提樹下任運在迹。別圓教也。又云。諸佛神力所加。一念之頃悉包法界。曰加異自力。亦在教道。又云。於一切法成最正覺。智入三世。身滿世間。遍一切土。列眾中十佛世界微塵菩薩圍繞。皆是如來共集善根諸雜眾。皆云。成就大願。具菩薩行等。一一皆云。有佛世界微塵數。或云。不可思議數無量數等。各得諸佛不思議解脫法門(盡第五卷)。

　　如來現相品二(卷六欲說勝法先現勝相相依理成還為理表故先現之作理標幟)

　　諸菩薩及一切世間主作是思惟。云何諸佛地境界加持所行力無所畏三昧無能攝取眼耳鼻舌身意光聲(一一皆有云何諸佛字)。頌中云。佛眼云何無有量等。佛知其念。面門齒間放光。光中說偈。十方菩薩皆悉來集。諸菩薩光中說偈云。即以利益諸眾生。而為自行清淨業。又云。一一塵中無量身。復現種種莊嚴剎。三世所有一切剎。一剎那中悉能現。又如來白毫相中有菩薩而說偈曰。佛身充滿於法界。普現一切眾生前。隨緣赴感靡不周。而恒處此菩提座。如來一一毛孔中。一切剎塵諸佛坐。菩薩眾會共圍繞。演說普賢之勝行(此品只是具明如來相好以一具多以正攝依)。

　　普賢三昧品三(卷七為述相由故入藏身指因表果明相有在)

　　爾時普賢而於佛前坐師子座。承佛神力入于三昧。名一切諸佛毘盧如來藏身。普入一切。佛平等性同於虛空法界海。出一切諸三昧法。普能包納十方法界。三世諸佛智光明海皆從此生。含藏一切佛力解脫。諸菩薩智能令一切國土微塵普能容受無邊法界。如此普賢十方虛空法界亦然。佛眼所見佛力能到佛身所現一切國土。所有微塵一一塵中。有世界海微塵數佛剎。一一剎中有世界海微塵數佛。一一佛前有佛剎微塵數普賢菩薩。皆入此三昧。一一普賢皆有十方諸佛而現其前。同聲讚云。一切諸佛共如於汝。十方諸佛同時摩頂。爾時普賢從三昧起。即是從十種三昧門起。第五從一切眾生舍宅三昧門起。偈云。

　所現國土皆嚴淨　　一剎那中見多劫
　普賢安住一切剎　　所現神通勝無比

　　世界成就品四(卷同既具能化必有所被故示所見為所化境)

　　爾時普賢以佛神力遍觀察一切世界海眾生海諸佛海眾生業海根欲海佛法輪海一切三世海願力海神變海。觀已告諸菩薩。佛知一切世界海成壞。清淨智不可思議。乃至神變海智不可思議(遍歷一切)。頌云。一切剎土入我身。所住諸佛亦復然。普賢行願無邊際。我已修行得具足。普賢又告諸菩薩言。三世諸佛說世界海有十種事。所謂世界海起具因緣所依住形狀體性莊嚴清淨佛出興劫住劫轉變差別無差別門(具如初句)。若廣說者與世界海微塵數等。又有十因緣故已成當成現成。所謂佛神力故。法應如是故。眾生業故。菩薩智故。眾生菩薩同集善根故。菩薩嚴淨佛土願力故。菩薩成就不退行願故。菩薩清淨勝解自在故。如來善根所流及諸佛成道時自在勢力故。普賢自在願力故。廣說亦有世界海微塵數。頌云。一一身包一切剎。一念普現於三世。佛以方便悉入中。此是毘盧所嚴淨。又云。有種種所依形相體乃至差別門。

　　華藏世界品五(卷八九十雖示所化正報之人須知依報所現之土)

　　普賢告大眾言。此華藏世界海是毘盧遮那如來昔於世界海劫修菩薩行時。一一劫中親近世界海微塵數佛。一一佛所淨修世界海微塵數大願。嚴淨世界。須彌山塵數風輪持。頌云。華藏世界所有塵。一一塵中見法界。寶光現佛如雲集。此是如來剎自在。又有世界海大輪圍山。山中有地。皆金剛所成眾寶莊嚴。此世界海大地中。有不可說佛剎微塵數香水海。眾寶莊嚴底岸等。一一香水海各有四天下微塵數香水河。眾寶摩尼以為岸等。諸佛因行皆現其中。一一河各有世界塵數莊嚴。此華藏世界海皆以世界海微塵數清淨功德之所莊嚴。又此不可說佛剎微塵數香水海中。有不可說剎微塵世界種安住。一一種有不可說佛剎微塵世界。於世界海中依住形狀等不同。頌云。十方所有廣大剎。悉來入此世界種。雖現十方普入中。而實無來無所入。以一剎種入一切。一切入一亦無餘。體相如本無差別。無等無量悉周遍。一切國土微塵中。普見如來在其所。此香水海在華藏中。如天帝網分布而住。最中者名無邊妙華光香水海。如是十方各以二十重佛剎微塵世界圍繞。頌曰。華藏世界海。法界等無別。莊嚴極清淨。安住於虛空。

　　毘盧遮那品六(卷十一既其通示能所依正仍須別辯一方偏迹舉偏知圓示別識總)

　　普賢菩薩告大眾言。乃往古世過世界微塵劫。復倍是數有世界海。名普門光明。此世界海中有世界。名勝音。依摩尼華海住。須彌山微塵數世界而為眷屬。其形正圓。其地無量莊嚴。三百重寶圍繞。寶雲覆上如須彌山。衣服飲食隨念而至。彼勝音世界中有香水海。名清淨光明。中有大蓮華須彌山出現。名華焰普莊嚴幢山。上有林名摩尼華。眾寶莊嚴。百萬億那由他城周匝圍繞。種種眾生於中止住林東有城名焰光明。人王所都。百萬億那由他城周匝圍繞。彼勝音世界最初劫中有十須彌山。微塵數如來出興。第一佛名一切功德山須彌勝雲。王名喜見善慧。統領百萬億那由他城。夫人婇女三萬七千。王子五百。大威光為首。有十千夫人。太子見光。以昔所修善根力故。證十種法門已說偈。以佛神力其聲遍滿勝音世界。其王聞已與夫人俱來至佛所。八部眷屬皆悉來集。聞法獲益。大威光得無量智光明。佛滅後有波羅蜜善根莊嚴佛出世。爾時大威光童子見佛。即得念佛三昧名無邊海藏門等十千法門值第三第四佛。獲益已還歸本處(已上從普賢三昧來皆普賢菩薩說)。

　　第二會普光明殿說六品四卷

　　如來名號品七(卷十二雖知一方偏示之別理須遍達十方之別)

　　菩提場中始成正覺。於普光明殿坐蓮華藏師子之座妙悟皆滿。與十佛剎微塵數菩薩俱。皆一生補處。悉從他方而來集此。為令眾生永斷一切煩惱故。說十住十行十向十藏十地十願十定十通十頂。及說如來地。境界神力所行力無畏三昧神通自在無礙眼耳鼻舌身意辯才智慧勝願(皆云如來)。爾時世尊知諸菩薩心之所念。現神通已各於十方過十佛剎微塵數世界各有一世界佛。與十佛剎微塵菩薩俱來佛所。東方世界名金色。上首菩薩名文殊。乘佛威力觀諸菩薩而作是言。諸佛子。佛國土佛住佛剎莊嚴佛法性佛剎清淨佛說法佛出現佛剎成就佛菩提皆不可思議。何以故。佛於十方知諸眾生。隨其所應說法調伏。如來於此娑婆諸四天下種種身名色相修短壽量處所諸根生處諸業觀察(皆云種種)。皆令眾生所見不同。如來於此四天下中或名一切義成。或名圓滿月。或名釋迦牟尼毘盧遮那等。十千名號如是。四天下十方各一世界各十千名。此娑婆世界百億四天下有百億萬種種名。又於娑婆外十方各有一世界。各有百億萬種種名號。十方盡虛空界種種不同。

　　四聖諦品八(卷同既了別人應知別法)

　　爾時文殊師利菩薩告諸菩薩。諸佛子。苦聖諦此娑婆世界中或名罪。或名逼迫。或名變異攀緣聚剌等。集聖諦或名繫縛滅壞愛著義妄覺念等。滅聖諦或名無諍離塵寂靜等。道聖諦或名一乘趣寂導引等。如是十方世界一一各有四百億十千名號。

　　光明覺品九(卷十三欲宣其法先動其情橫滿虛空豎窮色頂明其人法所被分齊)

　　爾時世尊足下放光。照百億四天下乃至百億色究竟天。佛神力故皆見如來。十佛剎微塵數菩薩圍繞。十方各一大菩薩。各與十佛剎微塵數菩薩俱。文殊師利為首。爾時一切處文殊師利各於佛前同時說偈。爾時光明過此世界十方各十佛剎微塵數世界。各有四天下乃至色究竟。一切處文殊說偈亦然。盡法界虛空界亦如是。

　　菩薩問明品十(卷同欲破無明先啟其萌能問所問俱是大人故云菩薩眾位之初故首為稱)

　　爾時文殊問覺首菩薩言。佛子。心性是一。云何種種差別。所謂善趣惡趣諸根滿缺受生同異端醜苦樂。心不知業業不知心。受不知報報不知受。心不知受受不知心。因不知緣緣不知因。智不知境境不知智。覺首答曰。諸法無作用。亦無有體性。是故彼一切各各不相知。譬如河中水湍流競奔逝各各不相知。諸法亦如是。眼耳鼻舌身心意諸情根。以此常流轉而無能動者。法性本無生。示現而有生。是中無能現。亦無所現物。若實若不實。若妄若非妄。世間出世間。但有假言說。文殊問財首菩薩。佛子。一切眾生非眾生。云何如來隨其時。命身行解言論心樂方便思惟觀察。(各有隨其)於如是眾生中為現其身教化調伏。財首以偈答曰。分別觀內身。此中誰是我。若能如是解。彼達我有無。文殊問寶首菩薩。一切眾生等有四大。無我無我所。云何而有受苦受樂端醜內外現報後報。然法界中無美無惡。寶首以偈曰。譬如淨明鏡。隨其所對質。現像各不同。業性亦如是。亦如胎藏中。諸根悉成就。體相無來處。業性亦如是。亦如地獄中。種種諸苦事。彼悉無所從。業性亦如是。文殊問德首菩薩言。如來所悟唯是一法。云何乃說無量諸法。現無量剎。化無量眾。演音示身知心。現通震界等(皆云無量)。德首偈答。譬如火性一。能燒一切物。火焰無分別。諸佛法如是。海波風吹雨地亦如是又如地界一。能生種種芽。非地有殊異。諸佛法如是。文殊問目首菩薩言。如來福田等一無異。云何而見眾生布施果報不同。所謂種種色形家根財主眷屬官位功德智慧(皆云種種)。如來於彼其心平等無異思惟。目首偈答。譬如大地。一隨種各生芽。於彼無冤親。佛福田亦然。亦如水一味。因器有差別。亦如淨明鏡。隨色而現像。如阿伽陀藥。能療一切病(下二句大同)。文殊問勤首菩薩言。佛教是一眾生得見。云何不即斷一切煩惱。然其五陰三界三毒無有差別。是則佛教於諸眾生或有利益或無利益。答曰。由進怠不同而令種種。文殊問法首菩薩。如佛所說若有眾生受持正法悉能斷除一切煩惱。何故復有受持正法而不斷者隨諸煩惱。法首答曰。如人水所漂懼溺而渴死。於法不修行。多聞亦如是。如人設美饍自餓而不食。如人善方藥自疾不能救。如人數他寶自無半錢分。如人生王宮而受餒與寒。如聾奏音樂悅彼不自聞。如盲繢眾像示彼不自見。(下二句竝同)文殊問智首菩薩。於佛法中以智為首。如來何故或讚施戒乃至智慧及以四無量心然終無有。唯以一法能成菩提。智首偈答。佛知眾生心性分各不同。隨其所應度如治而說法。慳者為讚施等諸法。文殊問普賢菩薩。諸佛唯以一道而得出離。云何今見佛土不同。賢首偈答。文殊法常爾。法王唯一法。一切無礙人。一道出生死。一切諸佛身。唯是一法身。一心一智慧。力無畏亦然。一切諸佛剎。莊嚴悉圓滿。隨眾生行異。如是見不同。佛剎無分別。無憎亦無愛。但隨眾生心。如是見有殊。十首次問文殊言。我等說已。仁者當說如來所有境界。何等是佛境界因度入智法說知證現廣(皆如初句)。文殊亦以十偈答。如來深境界。其量等虛空。一切眾生入。而實無所入。如來深境界。所有勝妙因。億劫常宣說。亦復不能盡(餘九皆以究竟無差別答)。由是答故。娑婆十方盡虛空界。以佛神力故。悉皆明見十種差別。所謂法差別業世間身根受生持戒果犯戒果國土果(下九句同初)。

　　淨行品十一(卷十四雖善其趣非行不前去俗進道故名為淨淨彼行故行假茲淨彼此俱得淨行之號)

　　智首問文殊言。佛子。云何得無過失。身語意業不害不可毀不壞不退轉不可動殊勝清淨無染智為先導(具如初句)。云何得生處具足。種族家色相念慧行無畏覺悟。(皆云具足)云何得勝慧第一。最上最勝無量無數不思議無與等不可量不可說(皆云慧)。云何得因力。欲力方便力緣力所緣力根力觀察力奢摩他力毘盋舍那力思惟力及十種善巧七覺六度(經具列十七覺加空無相無願六度加慈悲喜捨)佛十力八部守護。云何得與眾生為依。救歸趣炬明照導勝導普導(如初句)。云何於一切眾生中為第一大勝最勝妙極妙上無上無等無等等。(加為)文殊告智首菩薩言。為欲饒益世間天人問如是義。若諸菩薩善用其心則獲一切勝妙功德。於諸佛法心無所礙住去來今。諸佛之道隨眾生住恒不捨離。當如普賢色像第一。一切行願皆得具足而為眾生。第二導師皆由發此一切大願。始從居家入僧伽藍。修行諸儀皆發大願。偈云。菩薩在家。當願眾生(下二十一偈第二句同)。知家性空。免其逼迫。孝事父母。善事於佛。護養一切。妻子集會。怨親平等。永離貪著。若得五欲。拔除欲箭。究竟安隱。伎樂聚會。以法自娛。了伎非實。結跏趺坐。善根堅固。得不動地。若舉於足。出生死海。具眾善法。整衣束帶。檢束善根。不令散失。大小便時。棄貪瞋癡。蠲除罪法。洗滌形穢。清淨調柔。畢竟無垢。以水洗面。得淨法門。永無垢染。見修園圃。五欲圃中。耘除愛草。見歡樂人。常得安樂。樂供養佛。見苦樂人。獲根本智。滅除眾苦。見疾病人。知身空寂。離乖諍法。若見沙門。調柔寂靜。畢竟第一。若飯食時。禪悅為食。法喜充滿。洗浴身體。身心無垢。內外光潔。盛暑炎毒。捨離眾惱。一切皆盡。若洗足時。具神足力。所行無礙。以時寢息。身得安隱。心無動亂。睡眠始寤。一切智覺。周顧十方。若諸菩薩。如是用心。則獲一切。勝妙功德。

　　賢首品十二(卷同盡十五賢位之初故云賢首即是初住近方便也聖中之賢故名為賢賢家之首故名賢首)

　　爾時文殊說無濁亂清淨行大功德已。欲顯示菩提心功德故。以偈問賢首菩薩曰。我今已為諸菩薩。說佛往修清淨行。仁亦當於此會中。演暢修行勝功德。賢首乃說七百一十五行七言偈答。初一句誡云。善哉仁者應諦聽。次十五句歡菩提心自謙云。彼諸功德不可量。我今隨力說少分。猶如大海一滴水。次二句標發心因緣云。菩薩發意求菩提。非是無因無有緣。次九行正明發心因緣。以三寶菩提眾生國土以為所緣。能信之心以為自因。偈云。於佛法僧生敬信。以是而生廣大心。不求五欲及王位。富饒自樂大名稱。但為永滅眾生苦。利益世間而發心。常欲利益諸眾生。莊嚴國土供養佛。受持正法修諸智。證菩提故而發心。次信為道元下十四行歡信心勝妙。次若常下廣歡發心。從始至終諸行相生以至果用。次廣述因果諸用。

　　第三會忉利天宮說六品三卷

　　昇須彌山頂品十三(卷十六不動而昇赴機得處)

　　爾時如來威神力故。十方一切世界。一一四天下閻浮提中。悉見如來坐菩提樹。爾時如來不離此座。昇須彌山向帝釋殿。爾時帝釋遙見佛來。以佛神力莊嚴此殿置即子座。諸供養具一一莊嚴。及所圍繞皆有十千。皆稱善來請佛入殿。佛即受請十方皆然。以佛力故殿中所有樂音自息。帝釋自憶。過去佛所種諸善根。而說二十偈以歎十佛。謂過去七佛等一一皆云。是故此處最吉祥。十方世界亦復如是。世尊坐已此殿忽然廣博寬容。十方世界亦復如是。

　　須彌山頂偈讚品十四(卷同既登山已欲說法性還依法性以歎於人人勝法尊投心有在)

　　爾時十方各有一大菩薩。各與佛剎微塵數菩薩俱。從百億佛剎塵數世界外來。文列十慧菩薩。法慧為首。各列彼十界及界中十佛。各各化作毘盧遮那師子之座各坐其上。十方各集亦復如是。世尊兩足放百千億妙色光明普照十方。此眾皆見。十慧各說十偈歎佛。二一切慧偈曰。假使百千劫。常見於如來。不依真實義。而觀救世者。是人取諸相。增長癡惑網。繫縛生死獄。盲冥不見佛。法性本空寂。無取亦無見。性空即是佛。不可得思量。若知一切法體性皆如是。斯人則不為煩惱所染著。凡夫見諸法但隨於相。轉不了法無相。以是不見佛。三勝慧偈云。了知一切法。自性無所有。如是解法性。則見盧舍那。因前五蘊故。後蘊相續起。於此性了知。見佛難思議。四功德慧偈云。我昔受眾苦。由我不見佛。故當淨法眼。觀其所應見。無見即是見。能見一切法。於法若有見。此則無所見。五精進慧偈云。世間言語法。眾生妄分別。知世皆無生。乃是見世間。若見見世間。見則世間相。如實等無異。是名真見者。法性本清淨。如空無有相。此亦無所修。能見大牟尼。六善慧偈曰。智者說無盡。此亦無所說。自性無盡故。得有難思盡。所說無盡中。無眾生可得。知眾生性爾。則見大名稱。七智慧偈曰。此人無慧眼。不能得見佛。有諍說生死。無諍即涅槃。生死及涅槃。二俱不可得。八真實慧偈云。寧受地獄苦。得聞諸佛名。不受無量樂。而不聞佛名。現在非和合。去來亦復然。一切法無相。是則佛真體。若能如是觀。諸法甚深義。則見一切佛。法身真實相。知以一故眾。知以眾故一。諸法無所依。但從和合起。九無上慧偈云。如來光普照。除滅眾暗冥。是光非有照。亦復非無照。此中無有二。亦復無有一。大智善見者。如理巧安住。無中無有二。無二亦復無。三界一切空。是則諸佛見。

　　十住品十五(卷同正說真位此十居初初安聖境故名為住智斷相應且略云十)

　　爾時法慧承佛神力入菩薩無量方便三昧。以三昧力十方各千佛剎微塵數世界之外。有千佛剎微塵數諸佛。同名法慧。普現其前。告法慧言。善哉善哉汝能入是三昧。千剎塵佛共加於汝。又是遮那往昔願力及汝所修善根力故。入此三昧令汝說法。為增長佛智故。深入法界故。善了眾生界故。所入無礙故。所行無障故。得無等方便故。入一切智性故。覺一切法故。知一切根故。能持說一切法故。所謂發起諸菩薩十種住。是時諸佛即與法慧無礙等十種智。十方諸佛申手摩頂。法慧定起告諸菩薩言。佛子。菩薩住處廣大。與法界虛空等。列十名已初釋初住云。此菩薩緣十種難得法而發於心。所謂十力應勸學十法。所謂勤供養佛。樂住生死。主導世間。令除惡業。以勝妙法常行教誨。歎無上法。學佛功德。生諸佛前恒蒙攝受。方便演說寂諍三昧。讚歎遠離生死輪迴。為苦眾生作歸依處。治地住中發十種心。修行住中行十種觀。生貴住中成就十法。具足方便住十法利生。正心住聞十種法。心定不動。不退住聞十種法堅固不退。童真住住十種業。王子住善知十法。灌頂住成就十智。一一住中各勤修十法。十方所說文句義理無有增減。

　　梵行品十六(卷十七重述聖因因秪是行故名為行行體離染故名為梵)

　　正念天子白法慧言。一切世界諸菩薩眾依如來教。染衣出家云何而得修習梵行。法慧言。應以十法而為所緣。所謂三業及佛法僧戒。如是一一觀察皆空寂故。知佛法平等故。具一切佛法故。名為清淨梵行。復應修十種力。一一力中有無量義。悉應諮問。聞已應起大慈悲心。觀察眾生思惟諸法無有休息。不求果報了知境界如幻化等。於諸法中不生二解。一切佛法疾得現前。初發心時即得阿耨菩提。知一切法即心自性。成就慧身不由他悟。

　　發心功德品十七(卷同舉劣顯勝以初例後此位所開名之為發所開之體故總云心心之勝能故云功德)

　　爾時帝釋白法慧言。發心功德其量幾何。答言。此義甚深難知難說難分別難信解難證難行難思惟難度量難趣入。雖然我承佛力而為汝說。假使有人供養十阿僧祇世界眾生以一切樂具住於一劫。然後教令淨持五戒。得福多不。答言甚多。法慧言。比發心功德百分千分乃至優波尼沙陀分亦不及一。如是供養百劫已令持十善。經千劫已令住四禪。百千劫已令住四無量心。經億劫已令住四無色定。經百億劫已令住初果。經千億劫已令住二果。經百千億劫已令住三果。經那由他億劫已令住四果。經百千那由他億劫已令住支佛(問答如前)。法慧言。比發心功德百分乃至優波尼沙陀分不及其一。何以故。一切諸佛發心不為如是等故。為佛種不斷故。乃至第十知一切佛境界平等故發菩提心。又云。且置前喻。假使有人。於一念頃過東方阿僧祇世界。如是盡阿僧祇劫。此諸世界無有能知其際者。第二人於一念頃過前人所經世界。如是經於阿僧祇劫。乃至第十人乃至十方如是世界可知其際。發心功德不知其際。何以故。不為住爾所世界。但為了知十方世界麁世界。即妙世界妙世界即麁世界。仰覆大小廣狹一多淨穢相即亦爾。一切世界一毛端中一切世界中一毛端一體性一世界中出生一切。一切無性一念知一切廣大世界故發菩提心。又云。菩薩不為知十方一切劫成壞故。為知成壞劫盡無餘故。所謂長短劫平等一多有佛無佛一佛多佛有量無量有盡無盡。一念與不可說不可說與一念。一切劫與非劫等平等亦爾。為欲一念中盡知三際世界成壞劫故發菩提心。欲知眾生種種差別等亦復如是。皆以如前十方十人為喻。供養十方諸佛。喻亦如前。度眾生喻亦如是(發心所緣是所觀境境具三諦無性空一切假平等中)。

　　明法品十八(卷十八重歎所得故云明法明謂所證法則方法依方有契故云明法)

　　爾時精進慧菩薩白法慧言。初發心菩薩成就如是大功德。三世佛攝受決定至菩提。於佛教中云何修習。使願行滿足。眾生得度紹三寶種。法慧言。如是問者同於如來。我承佛力為說少分。菩薩發心應離十種放逸。得十種清淨。復修十法。令諸佛歡喜。又修十法。令速入諸地。具足如是大功德已。漸入佛地。是菩薩於一念中悉遍知一切諸法。唯除如來。無能勝者。無見頂者。文中廣列諸佛功德歎此菩薩。又云成就三世如來智。

　　第四會夜摩天宮說四品三卷

　　昇夜摩天品十九(卷十九同昇須彌品)

　　爾時如來威神力故。十方世界一一四天下南洲及須彌。皆見如來處眾說法。莫不自謂皆對於佛(餘大同前須彌頂)。

　　夜摩偈讚品二十(卷同同須彌讚)

　　爾時佛神力故。十方各一大菩薩各與佛剎微塵數菩薩俱。餘大如前。但菩薩中以功德林為首。十林為異。佛名號集會等皆同。一一林各以十偈歎佛。第六精進林菩薩偈云。眾生非眾生二俱無真實。如是諸法性實義俱非有(生亦名法性)。七力林菩薩云。分別此諸蘊。其性本空寂空故不可滅。此是無生義。眾生既如是。諸佛亦復然。佛及諸佛法自性無所有。八行林菩薩云。身亦非是佛。佛亦非是身。但以法為身。通達一切法。若能見佛身。清淨如法性。此人於佛法一切無疑惑。若見一切法本性如涅槃。是則見如來。究竟無所住。九覺林菩薩云。譬如工畫師分布諸彩色。虛妄取異色。大種無差別。大種中無色。色中無大種。亦不離大種。而有色可得。心中無彩畫。彩畫中無心。然不離於心。有彩畫可得。彼心恒不住。無量難思議。示現一切色。各各不相知。譬如工畫師不能知自心而由心故畫。諸法性如是。心如工畫師。能畫諸世間。五蘊悉從生。無法而不造。如心佛亦爾。如佛眾生然。應知佛與心體性皆無盡。若人知心行普造諸世間。是人則見佛。了佛真實性。心不住於身身亦不住心。而能作佛事。自在未曾有。若人欲了知三世一切佛。應觀法界性。一切唯心造。十智林菩薩云。所取不可取。所見不可見。所聞不可聞。一心不思議。有量及無量二俱不可取。若有人欲取畢竟無所得。譬如隨意珠能現一切色無色而現色。諸佛亦如是。又如淨虛空非色不可見。雖現一切色無能見空者。諸佛亦如是。普現無量色。非心所行處。一切莫能覩。

　　十行品二十一(卷同依真修習故名為行無差而差故置林稱)

　　爾時功德林菩薩承佛神力。入菩薩善思惟三昧。入已十方各過萬佛剎微塵數世界。諸佛皆號功德林。而現其前告功德林。十方諸佛同加於汝(餘如前)。及列釋十名行相。初歡喜行為大施主為護眾生習諸佛行(廣釋事施)。如是行施利益眾生而無我想。但觀法界眾生界無邊際法空法無所有法無相法無體法無處法無依法無作法。作是觀時不見受施財物果報。次觀三世一切眾生身皆滅壞。為說平等不壞法性。二饒益行護持淨戒(廣釋事戒)。復作是念。我當隨順一切如來。具諸佛法。住無上平等處。等觀眾生。三無違逆行安住佛法。了身空寂。無我我所。若苦若樂皆無所有。攝受眾生。趣向涅槃。四無屈撓行修諸精進。於一切世界中。令諸眾生究竟涅槃。五離癡亂行成就正念。最上清淨善知音聲。生住滅相心不惑亂。三昧增廣。六善現行能知三業皆無所有。善巧方便現無生相。成熟調伏教化眾生。十行品(卷二十)第七無著行廣明念念入阿僧祇世界。嚴淨阿僧祇世界。詣佛承事等。皆云僧祇。如是菩薩深入法界。住於佛住。說無所說。一一毛端處盡未來劫。修菩薩行。入於法界。而無所著。遍於法界。行菩薩行。八難得行此菩薩成就難得善根。難伏最勝不可壞無能過。不可思議無盡。自在力大威德。與一切佛同一性(皆云善根)。深入眾生界。如法界無有二相。無有增減。以一切法法界無二故。教化眾生。不說一法。以法界中無有一法向諸乘故。諸法無二無不二故。譬如虛空求不可得然非無虛空。九善法行得陀羅尼。大悲堅固普攝眾生。於一切世界變身金色。妙音具足而作佛事。十真實行展轉深妙。到一切佛法海實相源底。

　　十無盡藏品二十二(卷二十一行相寬博故云無盡含攝不貲故云藏也)

　　爾時功德林菩薩告諸菩薩言。有十無盡藏。三世諸佛已說今說當說。謂信藏戒慚愧聞施慧念持辯。一一皆十。信謂信一切法空無相無願無作。無分別無所依。不可量無有上。難超越無生(如初句)。如是信已聞十種不思議。心不怯弱。所謂聞佛法不思議。心不怯弱。一切佛生界眾生界虛空界涅槃界過去未來現在入一切劫(如初句)。何以故。此菩薩堅信智無邊無盡故。心不退轉故。戒藏亦十。所謂普饒益戒。不受不住無悔恨。無違諍不損惱。無雜穢無貪求。無過失無毀犯(文中廣釋)。慚無始惡。愧現世惡。聞謂廣知因緣四諦三乘等。施有十。所謂分減施竭盡施內施外施內外施一切過現未究竟。分減者凡有所食。施於身中八萬戶蟲。竭盡者。乃至盡命。內謂身分。外謂外財。內外謂二俱。一切者己身妻子乃至七寶輪王位。過去者如過去佛菩薩所行。我亦如是。未來亦然。現在者聞四天王乃至色究竟二乘位。聞已不著。究竟者聞有所須。經阿僧祇劫。令菩薩身不具。不生悔心。但觀身中種子乃至究竟不淨。慧者所謂如實知四諦因緣。謂於五陰一一陰了知四諦十二支。支支四諦三乘一一皆了四諦。如云知聲聞。知聲聞法。知聲聞集。知聲聞涅槃。皆如實知。以不可壞故。念謂念過去不可說生。念不可說佛名號。念不可說佛出世。念不可說修多羅乃至論議。念不可說眾會演法根性煩惱三昧。持謂持諸佛所說修多羅。餘如念中說。辯謂為眾生說。如上念持經於不可說劫。

　　第五會兜率天宮說三品十二卷

　　昇兜率品二十三(卷二十二大旨同前夜摩品)

　　爾時佛神力故。十方一切世界一一四天下餘如前。供具眾集倍於前。

　　兜率偈讚品二十四(卷二十三大旨同前)

　　金剛幢(菩薩下同)云。色身非是佛。音聲亦復然。亦不離色聲。見佛神通力。眾生及諸法了達皆無礙。普現眾色像。遍於一切剎。堅固幢。云何有智慧人於佛得見聞。不修清淨願。履佛所行道。勇猛幢云。如人獲寶藏永離貧窮苦。菩薩得佛法離垢心清淨。設於無數劫財寶施於佛。不知佛實相。此亦不名施。譬如虛空界不生亦不滅。諸佛法如是。畢竟無生滅。光明幢云。了法性空寂。如幻而生起。所行無有盡。導師如是現三世一切佛。法身悉清淨隨其所應化。普現妙色身。智幢云。一切國土中普現無量身。其身不在處。亦不住於法。譬如淨滿月普現一切水。影像雖無量本月未曾二。如是無礙智成就等正覺。普現一切剎。佛體亦無二。星宿幢云。眾生妄分別是佛是世界。了達法性者。無佛無世界。法幢云。若有諸眾生未發菩提心。一得聞佛名決定成菩提。若有智慧人一念發道心必成無上尊。慎莫生疑惑。如來自在力無量劫難遇。若生一念信速證無上道。設於念念中供養無量佛。未知真實法。不名為供養。雖盡未來際遍遊諸佛剎。不求此妙法。終不成菩提。

　　十回向品二十五(卷同趣理漸極故名迴向堅固難動義之如幢)

　　爾時金剛幢菩薩入智光三昧。各過十方十萬佛剎微塵數世界外有十萬佛剎塵佛。同號金剛幢(餘如前)。列十迴向名釋。初救護眾生迴向。具行六度四無量等。迴此善根饒益眾生。令至究竟永離眾苦。令得一切智。以入一切法平等性故。等視眾生。如日天子出現世間。不以乾闥婆城阿修羅手閻浮提樹崇巖邃谷塵霧煙雲等物之所覆障隱而不現。

　　(二十四卷)二不壞迴向。發一念心。求一切智。得不壞信。心常迴向出世之道。積集善根。得法實相。具菩薩行。於一切相皆無所著。明見真實善巧迴向。三等一切佛迴向。順三世佛迴向之道。善巧方便永拔一切取著根本。四至一切處迴向。修諸善根。功德之力至一切處。普遍開示。普攝眾生。稱可佛心等。

　　(二十五卷)五無盡功德藏迴向。懺除業障。所起善根迴向。莊嚴一切佛土。無有分別等。得十無盡藏。六隨順堅固一切善根迴向。此菩薩或為帝王臨御大國。威德廣被靡不歸順。發號施令。悉依正法。周行率土。於法自在。見者咸伏。不刑不罰。感德從化。以四攝法攝諸眾生。具足修行一切布施。

　　(二十六卷止二十八卷)廣說施願。偈云。了達諸法真實性。而於法性無分別。知法無性無分別。此人善入諸佛智。法性遍在一切處。一切眾生及國土。三世悉在無有餘。亦無形相而可得。

　　(二十九卷)七隨順一切眾生迴向。積集善根。普施眾生。成滿佛智。

　　(三十卷)八真如相迴向。智常觀察一切眾生。心恒憶念善根境界。以等真如平等善根迴向眾生無有休息。

　　(卷三十一)九無著無縛解脫迴向。以此心成就普賢行願大迴向心。

　　(卷三十二)十等法界無量迴向。廣行法施起大慈悲。安立眾生。於菩提心常行饒益。長養善根。平等迴向皆如法界。

　　(卷三十三)菩薩於一切佛剎中。一方一處一毛端量。皆有無邊不可說菩薩。成就智慧。充滿而住盡虛空界。皆悉如是。皆以同體善根迴向故。

　　第六會他化自在天宮說一品六卷

　　十地品二十六(卷三十四生成深廣故立地名該攝事理故名為藏權實俱實真俗咸真)

　　爾時世尊在他化自在天宮。與大菩薩眾俱。其諸菩薩不退菩提。從他方來集。住一切菩薩智所住境。入如來智所入處。十方各過十億佛剎微塵數世界。外各有十億佛剎塵佛。同名金剛藏。而現其前讚金剛藏菩薩。乃能入是智光三昧。如向諸佛共加於汝(餘如前兜率品)。十方諸佛與其身智。各申手摩頂。金剛藏菩薩從三昧起。普告諸菩薩眾。佛子。諸菩薩願善決定無雜。不可見廣大如法界。究竟若虛空盡未來際。一切佛剎救護眾生。為佛所護入三世佛智地列十地已默然。解脫月三請。諸大菩薩同聲共請。世尊眉間出清淨光。名菩薩力焰明。百千阿僧祇光明以為眷屬。遍照十方息諸惡趣照佛眾會。一切諸佛所加說法。菩薩之身作是事已。於上空中成大光明雲網臺而住。欲令大眾增淨信故而說偈。說已廣讚地上功德。佛子。住此歡喜地。念諸佛故生歡喜心。念佛法故。念諸菩薩故。念菩薩行故。念清淨諸波羅蜜故。念諸菩薩地殊勝故。念菩薩力不可壞故。念如來教化眾生故。能令眾生得利益故。念一切如來智方便故(如初句)。復作是念。我轉離一切世間境界故。親近一切佛故。遠離凡夫地故。近智慧地故。永斷惡趣故。與眾生作依止故。見一切如來故。生佛境界中故。入一切菩薩平等性中故。遠離一切怖畏毛竪等事故(亦如初句)。何以故。此菩薩離五怖畏故。於一一法皆云廣大如法界等。

　　(卷三十五)菩薩起十種深心。入第二離垢地。性自遠離一切殺生。有命之者生慈念心等。乃至上上十善證十力四無畏一切佛法。又云。殺生之罪墮於地獄畜生餓鬼。若生人中得二種報。一者短命二者多病。以願力故見多百千億那由他佛作轉輪王。三發光地得無量神力。以一身為多身。多身為一身。作三十三天王。

　　(卷三十六)四焰慧地修諸觀行。作須夜摩天王。五難勝地利益眾生示現世間。伎藝算數文字方藥吉凶休咎咸善觀察一無錯謬。漸令安住無上佛法。多作兜率陀天王。

　　(卷三十七)六現前地恒以大悲不捨眾生。般若波羅蜜現前。名無障礙智光明。多作善化天王。七遠行地功用行滿智慧自在。雖行實際而不作證。多為自在天王。

　　(卷三十八)八不動地得無功用法。深入如來所行境界。於無量國土修菩薩行。多作大梵天王。九善慧地起四無礙辯。於無量佛所演說法音周遍法界。多作二千世界主大梵王。

　　(卷三十九)十法雲地神通智慧說不可盡。此地菩薩以自願力起大悲雲震大法雷。通明無畏以為電光。福德智慧而為密雲。現種種身周旋往反。於一念頃遍微塵國。演大法摧魔怨。霔甘露雨滅除一切眾惑塵焰。能現無量自在神力。大眾聞此墮在疑網。時金剛藏入一切佛國土體性三昧。大眾自見在金剛藏身內。大千世界莊嚴之事說不能盡。又見菩提樹高廣嚴好等。現已還令各在本處。住此地菩薩多作摩醯首羅天王。

大方廣佛華嚴經願行觀門骨目上


大正新脩大藏經第 36 冊 No. 1742 大方廣佛華嚴經願行觀門骨目


大方廣佛華嚴經願行觀門骨目下

　　第七重會普光明殿說十一品十三卷

　　十定品二十七(卷四十此十種定以稱理故一一皆從理具而起故凡所入恒具恒空恒在法性即體而用體用不二六即言之皆可修入)

　　爾時世尊存摩竭提國阿蘭若法菩提場中始成正覺。於普光明殿入剎那際諸佛三昧。恒住一相。所謂無相。與十佛剎塵數菩薩俱。靡不皆入灌頂之位。具菩薩行等于法界。更列一百菩薩名等。十佛剎塵數菩薩皆與毘盧遮那如來同修菩薩行。次普眼菩薩問佛。普賢菩薩及住普賢所有行願。諸菩薩眾成幾三昧解脫。而於菩薩諸大三昧或入或出。佛略讚普眼已告言。普賢菩薩今現在此已能成就不可思議自在神力等。諸菩薩聞普賢名。得無量三昧。其心寂靜等。普眼白佛。普賢菩薩今在何處。佛言。今在道場親近我住初無動移。普眼及諸菩薩觀察不見其身及座。佛言。普賢菩薩住處甚深不可說故。普賢菩薩獲無邊智慧門。入師子奮迅定。得無上自在用。入無礙際。生佛十力。以法界藏為身。於一念頃悉能證入三世佛智故汝不見。普眼聞說得十千阿僧祇三昧。以三昧力復更欲見亦不能覩。佛言。若有得見普賢菩薩承事。聞名思惟憶念生信。勤觀始趣向正求覓。興誓願相續不絕。皆獲利益無空過者。佛言。汝等宜更禮敬。殷勤專至觀察十方。想普賢身現在其前周遍法界。深心信解厭離一切。誓與普賢同一行願入真實法。普現世間知眾生根。若能如是當見普賢。普眼如教。普賢為現。令諸菩薩皆悉得見。在此眾中坐蓮華座。亦見從十方來。亦見在彼說法。菩薩見己如見十方諸佛。以佛威神以菩薩信解普賢本願力故。自然無量供養。放光照不可說世界。令不可說菩薩入普賢行。不可說菩薩成普賢行。不可說菩薩悉得圓滿普賢行願成就菩提(從前至此始結得道)。次普眼讚普賢菩薩。如來印述。佛告普賢。汝為普眼等說十三昧。列十大三昧已言。若成就者則名為佛如來十力導師一切智等(廣說不思議功能)。爾時普賢承如來旨觀普眼等。分別廣說有十種無盡法。住此三昧超過世間。譬如比丘住不淨觀。菩薩亦爾。觀察法身見諸世間普入其身。於中明見一切世間及世間法皆無所著。是名第一普光明三昧。妙光明三昧者能入大千。微塵大千一一世界現大千塵身。一一身放大千塵數光。一一光現大千塵數色。一一色照大千塵數界。一一界調伏大千塵數眾生。界種不同染淨等別而無雜亂。譬如日影照諸寶山。其影各各展轉互入。菩薩住此三昧不壞世界。不住內外無所分別。而能於諸界長短等相入諸界中事宛然可見。

　　十定品(卷四十一)

　　三遍往諸國土神通三昧者。於十方塵界入此三昧。長短不同剎那乃至不可說劫。若法若非時法不生分別。四清淨深心行三昧者。知佛身數等眾生。於諸佛所而作供養。恭敬尊重頂禮。舉身布地問法稱揚。於一念頃悉能了知亦不分別。住世涅槃等從定而起憶持不忘。五知過去莊嚴藏三昧者。能知諸劫諸剎諸佛說法。佛說中心樂諸根。調伏佛壽次第不失故。於三昧能入百劫乃至不可說劫。六智光明藏三昧。能知未來一切諸法。於一念頃能知一切劫。七了知一切世界佛莊嚴三昧。悉能次第遍入十方世界。見佛出興神力眾會。眾會大小等四天下。乃至充滿不可說佛剎微塵數佛剎。亦見自身在彼說法。及以一切所作佛事。及見佛身不同。色量各別得十種速疾十種法印等。

　　十定品(卷四十二)

　　八一切眾生差別身三昧。能於一切無著。能於諸身更互起入諸趣身。起入一四天下乃至不可說不可說佛剎塵眾生身。起入一身多身。更互起入現種種光等。九法界自在三昧。一一毛孔入此三昧能知一切。

　　(卷四十三)十無礙輪三昧。一切無礙普眼白普賢。得如是法同於如來。何不名佛何不名十力一切智等。何故修普賢行願猶未休息。何故不能究竟法界捨菩薩道。普賢告曰。此菩薩則名為佛。於如來所修菩薩行無有休息名為菩薩。如來諸力皆悉已入則名十力。乃至觀察展轉增勝名為菩薩。雖證普眼境界增長名為菩薩。於一切佛剎而成正覺。或於一念而成正覺。或須臾一時一日半月一月。乃至不可說劫而成正覺。

　　十通品二十八(卷四十四定從體立通從用生體用不二准前可知是故理有方能事用事由於理故六即中名理通具)

　　普賢言。一他心通。知不可說佛剎塵界六道心三乘心八部心難處心等九界。二天眼通者以無礙清淨天眼智通。見不可說不可說佛剎塵界中眾生死此生彼善惡趣罪福相乃至八部皆見無謬。三宿命通者。知過去不可說不可說佛剎塵劫眾生生處姓族苦樂因緣品類國土趣生形相行業結使心念等差別。悉知諸佛名號出興眾會父母侍者弟子城邑出家成道說法涅槃調伏眾生法住塔廟己身發心亦復如是。四知盡未來際劫智通。知不可說不可說佛剎塵數界中眾生及界因果行業善惡。悉知乃至佛名字等(如前)。五無礙清淨天耳。圓滿廣大聰徹。不可說不可說世界中所有音聲所聞(如前)。六住無體性無動作往一切佛剎智通。凡有所聞一切世界佛名相貌種種國土等皆悉不動而往。七分別一切眾生言音智通。不可說不可說佛剎塵數界中眾生種種言辭聖非聖等皆能了知。八無數色身智通。入於法界能現其身作種種色。所謂無邊色無量色清淨色莊嚴色普遍色具相色文列百例。九一切法智通。知一切法無有名字無有種姓。無來無去非異非不異等不可言說。而以方便分別安立。十一切法滅盡三昧智通。於念念中入一切法滅盡三昧。亦不退菩薩道不捨菩薩事。佛子。如此十通餘一切菩薩不能思議。

　　十忍品二十九(卷同竝是無生之異名從法從喻從理從用故立十名名下釋義悉從所依忍名從因地非果故得真因定故立斯號)

　　普賢言。菩薩有十種忍。得此忍者到於一切菩薩無礙忍地。一切佛法無礙無盡。所謂音聲忍順忍無生法忍如幻忍如焰忍如夢忍如響忍如影忍如化忍如空忍。音聲忍者。聞諸佛法不驚不怖。深信悟解憶念修習。順忍者。謂於諸法思惟觀察。平等無違正住修習。無生法忍者。不見少法生滅。若無生滅則無差別無處。寂靜離欲無作無願無住無去無來。如幻忍者。知一切法從因緣生已。了達諸法一多相即。了達諸法法界平等。譬如幻士幻作種種非有而有。知因緣性無有動轉。如焰下五義勢大同。住是十忍諸法具足。

　　阿僧祇品三十(卷四十五初地已上入佛所知意正為明數非數故名佛所知非數而數下位不測以由正證非數非非數故遍一切法)

　　爾時心王菩薩白佛言。故佛所說阿僧祇無量乃至不可說不可說為云何耶。佛言。汝欲令諸世間入佛所知而問是義。百洛叉為一俱胝。俱胝俱胝為一阿庾多。阿庾多阿庾多為一那由他。乃至不可說不可說。一百二十四重。佛為心王菩薩而說頌曰。不可言說不可說充滿一切。不可說不可言說諸劫中說不可說。不可盡不可言說諸佛剎。皆悉碎粖為微塵。一塵中剎不可說。如一一切皆如是。此不可說諸佛剎一念碎塵。不可說念念碎塵悉亦然。盡不可說劫恒爾。此塵有剎不可說。此剎為塵說更難。以此諸塵數諸劫一塵十方不可說。爾劫稱讚一普賢。無能盡其功德量。於一微細毛端處有不可說諸普賢。一切毛端悉亦爾。如是乃至遍法界。一毛端處所有剎。其數無量不可說盡虛空量。諸毛端一一處剎悉如是。國土佛名佛身佛色光明。光中華華中葉。葉中色色中葉。葉中光光中色。色中光光中月。月中光光中日。日中色色中光。光中座座中嚴。嚴中具具中光。光中色色中淨光。光中妙光此光復現種種光。光中妙寶如須彌。一一光中復現寶。寶現眾剎。一剎為塵。一塵色相一一皆云不可說。又約所說利生等三百餘重不可說。最後云。如是三世無有邊。菩薩一切皆明見。

　　壽量品三十一(卷同由證非量非無量故得能量能無量今此且從迹量邊故以諸量為其目)

　　爾時心王菩薩告諸菩薩言。娑婆一劫為極樂一日一夜。袈裟幢等更有九重。如是以劫而為一日一夜。最後云。乃至過百萬阿僧祇界。最後世界一劫於勝蓮華界賢勝佛剎為一日一夜。普賢等諸同行大菩薩充滿其中(竝語佛剎末云已曾成佛)。

　　諸菩薩住處品三十二(卷同竝是法身示迹之處或是古佛現作因人令末代人斯心有在覩迹慕本發意修行)

　　爾時心王菩薩告諸菩薩。東方有處名仙人山。從昔已來諸菩薩眾於中止住。現有菩薩名金剛勝。與其眷屬三百人俱。常在其中而演說法。南方勝峯山法慧菩薩。與五百人俱。西方金剛焰山菩薩。名精進無畏行。與三百人俱。北方香積山菩薩名香象。與三千人俱。東北方清涼山菩薩。名文殊師利。與一萬人俱。海中有金剛山。菩薩名法起。與千二百人俱。東南方支提山菩薩名天冠。與一千人俱。西南方光明山菩薩名賢勝。與三千人俱。西北方香風山菩薩名香光。與五千人俱(廣如初文)。大海中有莊嚴窟。從昔已來諸菩薩住。毘舍離南有住處。名善住根。摩度羅城有滿足窟。俱珍那城住處名法座清淨。彼岸城有目真隣陀窟。摩蘭陀國住處名無礙。龍王建立。薩遮國住處名出生慈。震旦國有那羅延窟。疏勒國有牛頭山。迦葉彌羅國住處名次第增長。歡喜城有尊者窟。菴浮梨摩國住處名見億藏光明。乾陀羅國名苫婆羅窟。一一皆云從昔已來諸菩薩眾於中住止(九處有人十三處不出人)。

　　佛不思議法品三十三(卷四十六前因人土為所依今舉果德法為所託依止不二身土何殊不二而二以分能所)

　　爾時大會中諸菩薩念諸佛國土。云何不思議諸佛本願種性出現佛身音聲智慧自在無礙解脫(如初句)。爾時如來加青蓮華藏菩薩。令滿普賢大願。知見一切佛法。告蓮華藏菩薩言。諸佛世尊有無量住處。所謂常住大悲住等。又有十種普遍法界。所謂一切諸佛有無邊際身。色相清淨普入諸趣而無染著。無障礙眼於一切法悉能明見。無障礙耳悉能解了一切音聲。有無邊際鼻能到諸佛自在彼岸。有廣長舌出妙音聲。周遍法界身應眾生心咸令得見。意住於平等法身無礙解脫。示現無盡大神力。清淨世界隨所樂見。菩薩行願圓滿(如初句)。諸佛又有十種念念出生智。又有十種不失時。謂成正覺成熟緣記菩薩隨心現等。又有十無比十種智十普入法十難信十大功德十究竟。

　　(卷四十七)十佛事乃至更有二十餘重十。皆是如來之妙德也。

　　如來十身相海品三十四(卷四十八前辨所依土法今明所現身相土法即身能所何別身即是法相即無相)

　　爾時普賢告諸菩薩。今為汝說如來相海。佛子如來頂上有三十二大人相。一一皆悉周遍十方。如是乃至左足指端第九十七一一皆云周遍法界。毘盧遮那有如是等十華藏世界海微塵數大人相。一一皆以妙相莊嚴。

　　如來隨好光明功德品三十五(卷同相之眷屬麁細無非法界故爾)

　　爾時佛告寶手菩薩言。如來有隨好名圓滿王。出大光明名為熾盛。七百萬阿僧祇光明而為眷屬。我在兜率時。放大光明名光幢王。照十佛剎塵界。彼界地獄遇光息苦。得十種清淨六根咸生兜率。彼天有鼓名甚可愛樂。彼天生已此鼓發聲。汝以心不放逸於如來所。種諸善根昔近善友。遮邪威力於彼生此。次足下千輻輪名光明普照王(亦如前)。

　　普賢行品三十六(卷四十九果滿由行感果示因皆由計我能治行生行雖眾多不出二種差及無差一切相入)

　　爾時普賢告諸菩薩。如向所演但隨眾生根器。以諸眾生無智計我(廣說諸障)。明諸障已次明修行十法。謂不棄眾生等。即得具足十種清淨。謂通達甚深法清淨等。次得十種廣大智。謂知一切眾生心行等。次得十種普入。毛道與一切世界。一切眾生身與一身。不可說劫與一念。一切佛法與一法。不可說處與一處。一切根與一根。一切根與非根。一切想與一想。一切音與一音。一切三世與一世。皆更互相入。次十種勝妙心。次得十種善巧智等。

　　如來出現品三十七(卷五十稱理而現故引願力)

　　爾時世尊放白毫光。名如來出現。無量百千億那由他阿僧祇。光明以為眷屬。其光遍照十方盡虛空法界。作佛事已入如來性起妙德菩薩頂。此菩薩一心向佛而說偈讚佛。於口放光名無礙無畏。入普賢口。菩薩身座過於本時百倍。次性起問現相意。普賢答。偈云。法性無作無變易。猶如虛空本清淨。諸佛性淨亦如是。本性非性離有無。法性不在於言論。無說離說恒寂滅。十方境界性亦然。一切文辭莫能辨。普賢言。於無量處見如來身。何以故。不應於一法一事一身一土一眾生見如來身。應遍一切見如來身。譬如虛空遍至一切色非色處。非至非不至。何以故。虛空無身故。佛身亦爾。遍一切處一切眾生一切國土一切法。非至非不至。身無身故為眾生故示現其身。是名佛身第一相。次廣說譬喻。如虛空日輪等。又云譬如月輪有四奇特。一者映蔽一切星宿光明。二者隨時示現虧盈。三者多處現影。四者見者皆對目前。如來亦爾。映蔽一切聲聞緣覺。隨其所宜示現壽命。淨心眾生菩提器中影無不現。眾生皆謂唯現我前。

　　(卷五十一品同)普賢說如來音聲十種相。次說如來心十種相。

　　(卷五十二品同)普賢云。如大海水皆從龍王心念所起。如來亦爾。一切智海皆從大願之所起也。又南洲二千五百河。西洲五千河。東洲七千五百河。北洲一萬河。其水多不。答言。甚多。普賢言。復有八十億諸大龍王。一一展轉。其水倍倍於前。皆流入海。又娑竭太子宮殿中水出復倍於前。娑竭龍王宮中水涌出入海復倍於前。其水紺琉璃色涌出有時。是故大海潮不失時。如來智海復過於是。譬如金翅鳥王飛行虛空。以清淨眼觀察海內諸龍宮殿。以左右翅鼓揚海水。悉令兩闢知龍男女命將盡者而搏取之。如來亦爾。知諸眾生根已熟者。以止觀翅鼓生死海而撮取之。乃至文中一一廣釋。皆云云何知。應正等覺音聲心意識境界行成正覺轉法輪般涅槃見聞親近所種善根(如初)。於十方界現大神通。十方各八十億佛剎微塵同名諸佛同說此法等。皆遮那本願之力。

　　第八再會普光明殿說一品七卷

　　離世間品三十八(卷五十三世間不同故辨雜行)

　　爾時如來在菩提場普光明殿。坐師子座妙悟皆滿(始成異名)。二行永絕等。與不可說百千億那由他佛剎塵數菩薩皆住一生。從他方來稱歎佛德。爾時普賢入佛華莊嚴三昧。從三昧起。普慧菩薩問。何等為菩薩依。何等為奇特想。何等為善知識。行勤精進心得安隱。何等戒。何等成就眾生入界入劫等二百問。普賢廣答皆有深義。答奇特想中云。於一切行生自行想。願亦如是。答心安隱中有十種。皆以自行令他得之心則安隱。答戒中有十種戒。全是利他。所謂不捨菩提心戒。遠離二乘地戒。觀察利益眾生戒等。有十種自知受記。所謂以殊勝解發菩提心。永不厭捨諸菩薩行。住一切劫行菩薩行。修一切佛法。於一切佛教一向深信。修一切善根。皆令成就。置一切眾生於佛菩提。於善知識和合無二。於善知識起如來想。恒勤守護菩提本願(句下皆有自知受記)。十種入入諸菩薩。十種入入諸如來。十種入眾生行。十種入世界。十種入劫乃至十種佛。謂成正覺佛願業報住持涅槃法界心三昧本性隨樂十種發菩提心因緣。竝以眾生為首。

　　(卷五十四)有十種園林。生死是菩薩園林無厭捨故。化物不疲住劫攝行。淨土住止魔宮降他。思法觀理行行紹繼。一切佛法轉法輪行一念成道。

　　(卷五十五)有十種發無量無邊廣大心。於一切佛所觀一切眾生界。觀一切剎一切世一切法界。觀察一切法皆如虛空。一切菩薩廣大行。正念三世一切佛。觀不思議諸業果報。嚴淨一切佛剎。遍入一切諸佛大會。觀察一切如來妙音(皆云發廣大心)。

　　○(卷五十六)菩薩有十種無礙用。所謂眾生無礙用。國土法身願境界智神通神力力(如初句)。於身無礙用有十。以一切眾生身入己身。無礙用己身入一切眾生身。一切佛身入一佛身。一佛身入一切佛身。一切剎入己身。以一身示現三世眾生。一身示現無邊身。入三昧一身示現等眾生數身。成正覺於一眾生身現一切眾生身。於一切眾生身現一眾生身。一切眾生現法身。法身現一切眾生身(如初句)。

　　○(卷五十七)菩薩有十種習氣。菩提心習氣善根化生見佛受生行願諸度思惟平等法境界差別。十種眼。肉眼見諸色故。天眼見眾生心故。慧眼見眾生根故。法眼見實相故。佛眼見佛十力故。智眼見諸法故。光明眼見佛光明故。出生死眼見涅槃故。無礙眼所見無障故。一切智眼見普門法界故。十種耳。聞讚聲不貪著。聞毀聲不瞋恚。聞說二乘不求不著。聞菩薩道歡喜踊躍。聞地獄苦起大悲心。聞說人天知其無常。聞讚諸佛加行圓滿。聞說六度四攝發心修行。聞十方音聲達深妙義。初心後心常聞正法不捨眾生。有十種鼻。聞臭不嫌。聞香不著。聞香及臭其心平等。聞非香臭安住於捨。聞眾生依正知其業行。聞諸伏藏皆能辨了。聞六道生知其過行。聞聲聞行住一切智。聞菩薩行用平等心。聞諸佛智不捨菩薩行。有十種舌。開示一切眾生行。舌開示無盡法門舌。讚一切佛功德舌。演暢無礙辨才舌。開闡大乘助道舌。遍覆十方虛空舌。普照一切諸剎舌。普使眾生悟解舌。悉令諸佛歡喜舌。降伏魔外至涅槃舌。有十種身。人身化於人。非人身化三惡。天身化三界。學身現學地。無學身示現羅漢地。獨覺身化獨覺地。菩薩身成就大乘故。如來身智水灌頂故。意生身善巧出生故。無漏法身以無功用道示現一切眾生身故。有十種意。上首意發起善根故。安住意深信難動故。深入意隨順解了佛法故。內了意知眾生心樂故。無亂意諸惑不雜故。明淨意客塵不染故。觀眾生意無一念失時故。善擇所作意未曾一處生過故。密護諸根意調伏無散故。善入三昧意入佛三昧故。行住坐臥處各十。有十種師子吼。所謂唱言。我當必定成佛。是菩提心大師子吼。我當令一切眾生未度者度等四。是大悲大師子吼。我當令不斷三寶。是報佛恩大師子吼。我當嚴淨一切剎。是究竟堅誓大師子吼。我當除一切惡道及諸難處。是自持淨戒大師子吼。我當滿足諸佛三業及相莊嚴。是福德無厭大師子吼。我當除滅一切天魔及諸魔業。是修正行斷諸煩惱大師子吼。我當除我我所淨三空門。是無生忍大師子吼。最後生菩薩示生王宮出家成道。是如說行大師子吼。

　　(五十八卷)六度各十法相通漫多屬別門。四無量各十亦爾。有十種求法。直心精進一向斷他惑。益自他入智慧。出生死為利物。斷他疑滿佛法。十魔十魔業十捨魔業十種魔所攝持。謂懈怠心魔所攝持。志樂狹劣少行生足。受一非餘不發大願。樂寂斷惑永斷生死。捨菩薩行不化眾生。疑謗正法。十種佛所攝持。謂初發菩提心佛所攝持。不失菩提心。覺魔事能離。聞如說修行。知苦不厭惡。觀深法得果。說小不取證。觀無為不住。至無生受生。證智起於行。菩薩住兜率天。有十種所作業。於兜率天將下生時現十種事。

　　(卷五十九)菩薩示現處胎有十事。為成就小心劣解眾生。不欲令彼起念菩薩自然化生故。為成熟父母眷屬宿世同行善根等。示生微笑行七步。現處童子地現處王宮。出家苦行詣道樹。坐道場降魔成佛轉法輪。般涅槃各有十事。

　　第九會給孤獨園說一品二十一卷

　　入法界品三十九(卷六十知識雖眾不出法界法界無二任運差別差別知識為法界用無差別知識為法界體)

　　爾時世尊在室羅伐國逝多林給孤園大莊嚴重閣。與菩薩五百人俱。普賢文殊而為上首。列一百四十菩薩等。皆悉成就普賢行願廣歎德已。爾時世尊知諸菩薩心之所念。以大悲身以方便力充滿虛空。入師子頻申三昧已。一切世間普皆嚴淨。大莊嚴閣忽然廣博無有邊際眾寶莊嚴。佛神力故其逝多林忽然廣博。與不可說佛剎微塵數諸佛國土其量正等眾寶莊嚴。何以故。如來有不可思議自在用故。十方各不可說佛剎微塵世界海外。各一世界各一佛各一菩薩。與世界海塵數菩薩俱來各現神變。以佛力故於一佛所一念之頃普見十方無所迷惑。於剎那頃悉能往詣。如是等菩薩滿逝多林。爾時舍利弗等諸大聲聞在逝多林。皆悉不見如來神力如來嚴好境界遊戲神變尊勝妙行威德住持淨剎。亦復不見不思議菩薩境界。菩薩大會等皆悉不見。以善根不同故。本不修習見佛善根。本不讚說十方世界佛剎功德諸佛神變。於生死中發菩提心。令他住菩提心。令如來種性不斷等。種種皆悉本無故。以是緣故不能見聞念等。依聲聞乘而出離故。如恒河岸無量餓鬼。為渴所逼求水不得。雖住河邊而不見河。設有見者但見枯竭。聲聞亦爾。譬如有人於大會中。夢見須彌山頂種種莊嚴天人受樂。亦自見身如彼。諸天會人同處。而彼不見彼不夢故。聲聞亦爾。譬如雪山具種種藥。良醫乃見則非捕獵放牧者見。譬如比丘於大眾中入遍處定。其餘大眾皆悉不見。如人生已則有二天恒相隨逐。一曰同生二曰同名。天常見人人不見天。爾時毘盧遮那願光明菩薩等十菩薩。各說十偈皆勸聲聞。令觀如來及諸菩薩。皆說如來及以菩薩不思議事理。唯最初菩薩中有一行偈。斥聲聞人云。一切諸緣覺及彼大聲聞。皆悉不能知菩薩行境界。此諸偈意多明圓因圓果作用等。

　　(卷六十一)爾時普賢菩薩普觀眾會。以等法界方便等虛空界方便等眾生界方便等一切法光影方便。為諸菩薩以十種法句。說此師子頻申三昧。廣明依正自在勝用。爾時如來欲令諸菩薩安住此三昧。眉間白毫放大光明。名普照三世法界門。普照十方一切世界諸佛國土。廣明如來神用竟。乃云。文殊承佛神力。欲重宣此逝多林中諸神變事而說偈言。汝應觀此逝多林。以佛威神廣無際。一切莊嚴皆示現十方法界悉充滿等。二十六行頌頌前所見。時諸菩薩以佛三昧光明照故。即時得入如是三昧。得不可說大悲門。廣於十方而作佛事調伏眾生。爾時文殊從善住閣出。種種供養佛已。辭退南行往於人間爾時尊者舍利弗承佛神力。見文殊師利與諸菩薩出逝多林人間遊行。作如是念。我今當與共往南方。時舍利弗與六千比丘出自住處。來詣佛所具白世尊。世尊許已右繞而出往文殊所。此六千比丘是舍利弗自所同住出家未久。所謂海覺比丘善生福光電生淨行天德等(竝非小乘所列)。此等六千悉曾供養無量諸佛深植善根。解力廣大信眼明徹。其心寬博觀佛境界。了法本性饒益眾生。常樂勤求諸佛功德。皆是文殊說法教化。舍利弗令諸比丘觀文殊師利清淨身相及眾會具足等。諸比丘聞。心意清淨。信解堅固。舉身踊躍。憂苦悉除。具菩薩根。得菩薩力入深境界。白言。大師將引我等往勝人所。時舍利弗將至文殊所已白言。此諸比丘願得奉覲。諸比丘白文殊言。願我悉得仁者所得。文殊以十事勸之。令行菩提道。諸比丘聞即得無礙眼三昧。見一切佛境界。悉見諸佛種種依正。知十方世界眾生前後十生。憶彼界中過未十劫。念彼如來十本生事。成道轉法輪神變說法各有十種。又即成就十千三昧。文殊乃勸諸比丘住普賢行(故知所得未入普賢行)。

　　○(卷六十二)文殊勸已南行至福城東。住莊嚴幢娑羅林中。說普照法界修多羅時。無量百千億龍生人天中。一萬龍於阿耨菩提得不退轉。無量眾生於三乘中各得調伏。福城中優婆塞優婆夷童子童女數各五百皆來集已。五百童子中善財為首。文殊於是觀察善財得名因緣等。知因緣已又知童子已曾供佛深種善根成佛法器。文殊觀察已而為說法。說一切佛積集法相續次第法眾會清淨法法輪法法身法等(如初句)。令其發心。聞已勤求阿耨菩提。說偈讚歎自責等。文殊印述令親近善友。向菩提行親近善友。是具一切智最初因緣。善財問。云何學菩薩行修菩薩行。趣行淨入成就隨順憶念增廣。令普賢行速得圓滿。文殊更勸近善知識。從此南行有勝樂國。妙峯山有德雲比丘(云云)。德雲比丘告善財言。我得自在決定解力。信眼清淨智光照耀。普觀境界離一切障。善巧觀察普眼明徹。具清淨行往詣十方國土。供養諸佛持諸佛法等。善男子。我唯得此憶念一切諸佛境界智慧光明普見法門。豈能了達諸大菩薩無邊智慧清淨行門。廣明念佛法門。於一念中見一切剎一切諸佛。次令南行。海門國海雲比丘。善財一心念善知識教及以法門。至海雲所見已(云云)。問。云何捨凡夫地入如來地等。海雲言。我住此十二年。來常以大海為其境界思惟大海。廣大無量甚深難測漸次深廣。如是觀時大海有蓮華現。華中佛現。為我說普眼法門。我唯知此普眼法門。善住比丘住楞伽道邊海岸聚落。善財至已見此比丘。從空中來往語善財言。我已成就無礙解脫門。見一切眾生心行等。皆無障礙供養諸佛皆得自在。

　　(卷六十三)至達里鼻荼國城名自在。有人名彌伽。大士所得菩薩妙音陀羅尼光明法門。次南行至住林聚落有解脫長者。所得如來無礙莊嚴解脫門。次南行至閻浮提畔摩利伽羅國。有海幢比丘。所得般若波羅蜜境界清淨光明門。

　　(卷六十四)漸次南行至海潮住處普莊嚴園林。有休捨優婆夷。所得離憂安隱幢解脫法門。次南行至那羅素國。有毘目瞿沙。語善財言。我得菩薩無勝幢解脫。善財言。其相云何。時毘目仙人以右手摩善財頂執善財手。即見十方各十佛剎塵數界佛相好威儀。善財因此得毘盧遮那藏三昧。攝諸陀羅尼。次到伊沙那聚落勝熱婆羅門。所得菩薩無盡輪解脫法門。

　　(卷六十五)次到師子奮迅城。有慈行童女。是師子幢王女。是女於王宮中坐毘盧藏殿。善財見已問女。女言。汝觀我所住宮殿。觀已乃見一一壁柱鏡相形珠寶鈴樹纓絡等中悉見法界。一切如來從初發心成道說法現入涅槃。此是般若波羅蜜普莊嚴法門。我思惟時得一切陀羅尼門。次到三眼國。善見比丘語善財言。我年既少出家又近。我此生中於三十八恒河沙諸佛所淨修梵行。或一佛所一日一夜。或七日七夜乃至不可說劫。於一念中十方界眾生恭敬供養佛。菩薩行海諸根海等皆悉現前。得菩薩隨順燈解脫法門。次到名聞國。自在主童子與十千童子在河上戲砂。得一切工巧大神通智光解脫法門。海住城具足優婆夷語善財言。我得菩薩無盡福德藏解脫法門。於一小器隨一切眾生所欲。出於四事不可窮盡。十方皆然。大興城明智居士。居市四衢十千眷屬。皆令發心善根增長。所得隨意出生福德藏解脫法門。

　　(卷六十六)次到師子宮城法寶髻長者所。得菩薩無量福德寶藏解脫法門。次至藤根國普門城。普眼長者治一切病。病差已具與一切四事。如應說法具足諸行。所得一切普見諸佛歡喜法門。次到多羅幢城。無厭足王如法治國。十千大臣共王理事。十萬猛卒種種治人。語善財言。我此土眾生殺盜乃至邪見作餘方便。不能令其見已生厭發心。所得如幻解脫法門。次至妙光城。大光王於四衢道以一切資生攝取眾生。所得大慈隨順世間三昧解脫法門。次到安住王都。有不動優婆夷。以堂宇中一切金色光明攝生。所得菩薩難摧伏智慧藏解脫法門。

　　(卷六十七)次至都薩羅城。遍行外道是出家外道。城東有山名曰善得。於彼山上徐步經行。十千梵眾之所圍繞。所得至一切處解脫法門。次到廣大國。鬻香長者名優鉢羅華。所得調和香法。次到樓閣城。見船師名婆施羅。在城門外與百千商人無量大眾海岸上住說大海法。所得大悲幢行。次到可樂城。長者名無上勝。在其城東大莊嚴幢無憂林中。無量商人百千居士圍繞說法。所得至一切處菩薩行清淨門。次到輸那國迦陵城月光園。比丘尼名師子頻申。所得成就一切智解脫法門。

　　(卷六十八)次至險難國。寶莊嚴城市鄽北宅中有女名婆須蜜多。所得離貪欲際解脫法門。次至善度城。居士名鞞瑟胝羅。所得不般涅槃際解脫法門。次至補怛洛迦山。菩薩名觀自在。語善財。我已成就大悲行解脫法門。我住此門常在一切諸如來所。普現一切眾生之前。各以一法攝之。以同類形而共居止。次有正趣菩薩從東方來。觀自在菩薩令善財至正趣所。得普門速疾解脫法門。次至墮羅鉢底城大天神所。得雲網解脫法門。次至此閻浮提摩竭提國菩提場中。有主地神其名安住。所得不可壞智慧藏解脫法門。次至迦毘羅城。主夜神名婆珊婆演底。所得破一切眾生暗法光明解脫法門。

　　(卷六十九)次至此閻浮提摩竭提國菩提場中。主夜神名普德淨光。所得寂靜禪定樂普遊步解脫法門。次近有夜神名喜目觀察。所得不思議大勢力普喜幢解脫法門。

　　(卷七十)次至此眾會中。普救眾生妙德主夜神。所得普現一切世間調伏眾生解脫法門。

　　(卷七十一)於此不遠有主夜神。名寂靜音海。所得念念出生廣大喜莊嚴解脫法門。次至此菩提場如來會中。主夜神名守護一切城增長威力。所得甚深自在妙音解脫法門。

　　(卷七十二)次至此佛會中。主夜神名開敷一切樹華。所得廣大喜光明解脫法門。

　　(卷七十三)此道場中主夜神。名大願精進力救護一切眾生。所得教化眾生令生善根解脫法門。

　　(卷七十四)此閻浮洲有一園林名嵐毘尼。有神名妙德圓滿。所得示現受生自在解脫法門。

　　(卷七十五)次至迦毘羅城瞿波釋種女。所得觀察一切菩薩三昧海解脫法門。

　　(卷七十六)次至摩耶夫人。所得大願智幻莊嚴解脫法門。次至忉利天正念王天主光女。所得菩薩無礙念清淨莊嚴解脫法門。次至迦毘城。童子師名遍友言。此有童子名善知眾藝。學菩薩字智。得菩薩解脫。唱四十二字入般若門。次至摩竭提國婆呾那城賢勝優婆夷。所得無依處道場解脫法門。次至南方沃田城長者堅固解脫。所得無著念清淨莊嚴法門。次至此城中(同上沃田)。妙月長者。所得淨智光明解脫法門。次至南方出生城。長者名無勝軍。所得無盡相解脫門。次至此城南(同上出生)有法聚落。婆羅門名最寂靜。所得菩薩解脫名誠願語。

　　(卷七十七)次至南方妙意華門城。童子名德生。童女名有德。告善財言。我證菩薩解脫名為幻住。於此南方有國名海岸。有園名大莊嚴。中有廣大樓閣。彌勒菩薩安處其中。爾時善財向海岸國。自憶往世不修禮敬。憶念往音無量諸過對治而行。得無量法門已。於毘盧遮那莊嚴藏大樓閣前思惟觀察。入遍一切處智慧身平等門。普現其身。在一切佛前菩薩前善知識前塔廟前乃至一切三乘聖眾前十方一切眾生前盡未來際等。善財童子入如是智。端心潔念於樓閣前舉體投地。從地而起一心瞻仰目不暫捨。繞無量匝作是念言。此大樓閣是解空無相願者之所住處。具列一切法。皆云之所住處。爾時善財以無量稱揚讚歎法而讚閣中諸菩薩已。一心願見彌勒菩薩。乃見彌勒從別處來。無量八部大眾圍繞來至閣所。善財見已五體投地。是時彌勒觀察善財指示大眾。歎其功德而說偈言。汝等觀善財智慧心清淨。為求菩提行而來至我所等。一百一十四行偈讚已。善財聞已歡喜踊躍。以文殊之力眾華瓔珞忽然現手以散彌勒。彌勒摩頂偈讚善財。善財又以偈讚彌勒。

　　(卷七十八)善財白言。一切如來授尊者一生記。若一生已超一切菩薩所住處。具足一切菩薩地等。彌勒問眾。見不歎言已。於福城受文殊教。展轉南行經由一百一十善知識已。然後而來至於我所。告善財言。汝為饒益一切眾生故發菩提心。菩提心者能生一切諸佛法故。菩提心者猶如良田能長眾生白淨法故。如是總一百一十八句讚歎菩提之心。又以一百五譬以譬圓菩提心。如是說已復讚於善財所有行願菩提心等勸入此閣。

　　(卷七十九)於是善財右遶彌勒白言。惟願為我開此閣門。彌勒彈指其門即開。命入入已還閉。見其樓閣同於虛空種種莊嚴。於一處中見一切處。一切諸處悉如是見。具見種種不可思議自在境界。爾時彌勒即攝神力入樓閣中。彈指告言。善男子。起。法性如是。此是菩薩知諸法智因緣聚集所現之相如幻夢等。善財起已又復告言。汝住菩薩不可思議自在解脫。此解脫門名入三世一切境界不忘念智莊嚴藏。此門中有不可說解脫門。一生菩薩之所能得。善財問言。此莊嚴事何處去耶。彌勒答云。於來處去。問。從何處來。答。從菩薩智慧神力中來。依菩薩智慧神力而住。無有去處亦無住處。非集非常。遠離一切。次明無來無去。善財言。大聖從何處來。彌勒言。菩薩無來無去如是而來。無行無住如是而來。次述從一切法處來。善財問。何者是菩薩生處。答言。有十種菩提心。是菩薩生處。生菩薩家故(云云)。

　　第八十善財童子受彌勒教。漸次遊行一百十城已。至普門國蘇摩那城住其門所。思惟文殊隨順觀察。是時文殊遙申右手。過一百一十由旬按善財頂。為其說法令入普賢行道場。文殊師利還攝不現。於是善財思惟觀察。一心願見文殊師利。及見大千塵數知識親近供養。渴仰欲見。普賢菩薩即於金剛藏菩提場師子座前一切寶蓮華藏座上起。等虛空界廣大心見十種瑞相。又見十種光明相已。普攝諸根一心求見。於時善財即見普賢。在如來前坐師子座。諸菩薩眾會中最為殊特。一一毛孔出塵數光。遍虛空一切世界。滅眾生苦生大歡喜。又念念中出種種香雲。遍法界虛空界廣作佛事。見已即具十波羅蜜。普賢摩頂即得一切佛剎微塵數三昧門遍見普賢。於十方界一一塵中悉皆如是。次普賢說偈。復為諸菩薩說一百九十行偈歎佛。

大方廣佛華嚴經願行觀門骨目下


