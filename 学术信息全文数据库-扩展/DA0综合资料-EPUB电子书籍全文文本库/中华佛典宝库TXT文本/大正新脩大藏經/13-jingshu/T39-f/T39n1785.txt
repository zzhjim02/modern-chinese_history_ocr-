大正新脩大藏經第 39 冊 No. 1785 金光明經文句


　　No. 1785 [cf. Nos. 663, 1786]

金光明經文句卷第一

　　隋天台智者大師說

　　門人灌頂錄

　　此四卷文。總有十八品。舊來分割盈縮不同。江北諸師以初品為序。壽量下訖捨身為正。讚佛為流通。正文又三。壽量下是正說。四王下大誓護經。除病下大悲接物。江南諸師以初品為序。壽量下為正。四王下十三品為流通。真諦三藏分新文二十二品。初品為序。壽量下至捨身十九品為正。後兩品為流通。真諦釋云。壽量明師果。懺歎兩品明弟子因。授記是弟子果。除病是師因。四王下正論力用。前師果弟因既為正。後師弟因果何得為流通邪。今師謂。分文本是人情。人情咸謂。序未辨道。流通歇末不得論師弟因果。是義不然。夫三段者不可杜斷隔絕。序本序於正通。序則有三義。正本正於序通。正亦三義。通本通於正序。通亦三義。上中下語皆善故。又眾生得道根性不定。何容序無滋味流通歇末邪。既不歇末說師弟因果亦應何妨。如序中說正亦應無妨。流通中有正意。彌是督勵宣行不乖經意。又法華中明。阿私仙是師因。持品授弟子果記。諸師咸判是流通。此有其例。於義無妨。與奪由人不須苦執也。今從如是我聞入壽量。訖天龍集信相菩薩室為序段。從爾時四佛下。訖空品正說段。從四王品下訖經流通段。序者。序將有利益。正者正當機辨道。流通者。流名下注通名不壅。欲使正法之水從今以注當。聖教筌罤不壅於來世。經曰。上中下語皆善。即此義也。疑者云。序分何得入正品中。眾經例爾。如維摩無序品。序在正說中。大品正說在序品中。涅槃序分入正品中。眾經皆然。不以為疑。何獨或此。斯乃出經者意。為四佛斷疑孤然而起其文嶄絕。引序分安壽量中。今從義便不得齊品。分割也。序有三義。一次緒。二敘述。三發起。次緒者。居一部之初冠眾說之首。故言次緒。敘述者。敘於方將述於當益。故言敘述。發起者。發其信心起於教也。一段經文含此三義。故題為序品。品者梵語稱為跋渠。此為品也。品是類義。此中文句氣類相從。節之為跋渠。例如律中有篇聚。毘曇有犍度爾。從如是下是次緒。從是時如來下是敘述。從其室自然廣博嚴事下是發起。次緒之序舊云五事。地人開佛是為六事。此經天龍集信相室。不聞前序不聞後夢。亦得是同聞亦得是非也。同聞眾少不次第(云云)。此之五六。亦名印定序。三世諸佛經初皆安如是故。亦名通序。與諸經同亦為通名作本故。亦名經後序。結集者所置故。亦名經前序。遺囑令安故亦名破邪序。對破外道阿漚故。亦名證信序。令聞者不疑故。天台師云。總此六說都是四悉檀意也。諸佛諸經同是世界悉檀也。經前經後為利來世是為人悉檀也。對破外道是對治悉檀也。信順無疑是第一義悉檀也。舊解。如名不異。是曰無非。阿難所傳文句似瀉水分瓶與佛一種。故不異稱如。文下之理允當無謬。故無非曰是。略而言之。文如理是。肇師云。如是者信順之辭也。信則所聞之理會。順則師資之道成。真諦三藏云。如是者決定也。數決定理決定。佛說此經有若干文句。若多成增謗。若少成減謗。阿難傳之如瀉水不多不少。故數決定。佛說無相之理不有不無。若有墮增若無墮減。阿難傳之無增無減。故理決定。龍樹解。如是者信順之辭也。信者言是事如是。不信者言是事不如是。此之四解各據一悉檀意。舊解語總不顯文詮何等理為如。何等理為文所詮為是。既不顯了。只是世界悉檀意。肇師據信順是為人。三藏文理決定為對治。龍樹信順如是為第一義(云云)。今作通別二釋。佛如法相而說。阿難如聞相而傳。故言如也。佛如法相而解。阿難如海量而受。故言是也(云云)。別釋者。外曰阿漚稱吉。文乖其理故非如。理異其文故非是。不可見阿漚在初而中後皆吉也。文如其理故言如。理如其文故言是。今謂。三藏經初云如是。二諦各異故非如。理淺故非是。摩訶衍二諦相即故言如。理深故言是。今謂三人同聞而各解故非如。證入優劣故非是。唯菩薩所聞者為如。菩薩所到者為是。今謂。離邊明中之文則非如。出二諦之外有中道則非是。文字性離即是於如故言如。一切法即佛法名之為是。初破邪明正即三藏經如是。次破異明同即通教經如是。次破淺明深即別教經如是。次破離明中即圓教經如是。此經既是方等。通被根性不同。作種種說無咎。觀心解者。觀與境冥故為如。境即正觀故為是。經言。如此觀者即是正觀。若他觀者名為邪觀。即其義也。我聞者。舊云。阿難不師心。親承佛旨故曰我聞。真諦曰。我是器義。一散心名覆器。無聞慧故。二忘心名漏器。雖得而失。無思慧故。三倒心名穢器。非而謂是。無修慧故。阿難無三過。唯是善好器。親承有在故言我聞。釋論云。耳根不壞聲在可聞處。作心諦聽。因緣和合故稱聞。阿難與聽眾述佛遺旨。親承不謬故言我聞。師釋我有四義。謂我我。我無我。無我我。我無我而不二真我。義配四根性人(云云)。聞亦四義。謂聞聞。聞不聞。不聞聞。不聞不聞。配四教法人(云云)。有四種阿難。謂歡喜阿難。賢阿難。典藏阿難。海阿難。為四種緣立四種名。歡喜阿難是我我用聞聞。親承丈六身佛持三藏法。故言我我聞聞。賢阿難是我無我用聞不聞。親承丈六尊特合身佛持通法。故言我無我聞不聞。典藏阿難是無我我用不聞聞。親承尊特身佛持別法。故言無我我不聞聞。海阿難是我無我而不二用不聞不聞。親承法身佛持圓法。故言我無我而不二用不聞不聞。此經通三乘說聽一音各解。故須分別(云云)。觀解者。若作攀上厭下觀。是為我我聞聞。若作析體兩種從假入空觀。皆是我無我聞不聞。若作從空出假觀。是無我我不聞聞。若作中道觀。是真我不聞不聞。一時者。肇師云。法王啟運嘉會之時也。三藏云。高時下時皆是若過若不及不堪聞法。唯有平時即是一時也。私謂。高時慢心不行。下時耽荒五欲。不耽不慢是平時也。師釋。眾生感法。佛慈赴教。機應之時也。亦是發真見諦之時也。亦是法眼明朗照世之時也。亦是佛眼照中之時也(云云)。而言一者。若前思後覺斯二非一。思覺妄斷豁悟之時。故言一時也。觀解者。從假入空與真一時。從空入假與機一時。中道正觀與法性一時(云云)。佛者。真諦云。佛有三義。一切智異外道。慈悲異二乘。平等異小菩薩。餘人無此。釋論明佛是第九號。佛名為覺。覺世間出世間常無常數非數等。朗然大悟故名為佛。天台師云。佛者。依一切智有丈六佛。依道種智有丈六尊特佛。依一切種智有法身佛。三佛不得一異。非一異而一異爾。觀解者。空觀覺知諸法一相。假觀覺知諸法種種相。中觀覺知諸法無一異相亦一異相(云云)。住者。佛是能住。王舍城是所住處。真諦明住法有八。一住大千界內。二住依止處。王城也。三住五分法身。壽命現在也。四住威儀利物。五天住住禪定。六梵住住四等慈悲。七聖住住三三昧。八大處住住第一義也。釋論四住攝八也。天住梵住攝其天住定住。聖住攝其五分命住。佛住攝其大處住。又有迹住王舍城。攝其界內依止威儀三住。天台師云。丈六身佛住真諦也。丈六尊特合身佛。雙住真中也。尊特身佛雙住俗中也。法身佛住中道也。觀解。空觀住真。假觀住俗。第一義觀住中。王舍城者。釋論大出因緣。初立五山中七燒七造。王來居此。故言王舍。又云。他舍被燒王舍不燒。後悉排云是王舍。即得免燒。自是已來呼為王舍。觀解。五陰為舍心王居之。故言王舍。耆闍崛山者。釋論翻鷲頭。真諦云。曲鳥山在王舍城東南。毘富羅山在西南。仙人山在西北。黑土山在東北。白土山在中央。中央三由旬平正即王城也。觀心山者。靈即神智是般若也。鷲即萬德是解脫也。山即不動是法身也。常為心王所觀。即是觀之住處也。令一切心數同入其中也。此經闕同聞眾者。謂時有五。處有四。耆山眾不聞信相室說。信相室眾不聞夢中說。夢中眾不聞夢覺已說。眾非一座故不列同聞。若爾阿難不應稱我聞。然雖不聞佛更為說。又其得佛覺三昧能自通達。得稱我聞也。從是時如來下是敘述序。敘下十七品故。亦名別序。簡異餘經亦為別名作本故言別也。別義為七。一從是時如來下一行半是入定別。二從是金光明下訖二十七行偈是敘述別。三從壽量品下是懷疑別。四從大士如是下是瑞應別。五從信相見佛下是騰疑念別。六從四佛告下是止疑別。七從欲色界天下是集眾別。生起者。佛常在定。而群機扣佛佛欲應之。故示軌儀。如來常寂猶尚樂定。入游法性出敘經王。信相聞深法。疑法既是常人壽那短。是故懷疑。菩薩福力疑能感應。應故四佛現。佛現即騰疑。騰疑故佛即止疑。當雨法雨故大眾雲集。七事異他經故言別也。已說七別竟。或時作三別。一從是時下名敘述序。二從壽量品下名現瑞序。三從時四如來下是眾集序(云云)。言敘述序者。敘後十七品。初五行敘壽量品為三。初兩行敘果德。次一行敘懷疑。次兩行敘斷疑。細作可尋。次一行半敘懺悔品破惡生善之意(云云)。次一行半敘讚歎品生善破惡(云云)。次六行敘空品破惡中破三障惡(云云)。從護世四王下是敘其品可解。大辯者是敘其品。尼連鬼母是敘功德天品。同是女天故。地神是敘其品。大梵三十三天是敘散脂品。散脂是將梵釋是主。敘主即得臣將也。緊那羅等是其領。敘其領得其管也。我今所說諸佛祕密者。是敘正論善集兩品。說世祕密可以治國。出世祕密可以詣道。故知敘兩品也。若得聞經去是敘鬼神品。鬼神品中純明聽法功德為八部所護(云云)。著淨衣服下兩行敘授記品　三大士十千天淨心殷重淨若虛空。故獲授記也。若得聽聞下敘除病流水等品。聞名服藥悉得病除。則是善得人身。復能修行布施福業是善得人道。魚聞佛名善得天身天道。即此意也。正命是敘捨身品。虎飱血肉即得解脫。豈非正命也。若聞懺悔下一行敘讚佛品。佛有三世。諸菩薩多是先佛即過去佛也。又是未來佛也。為此菩薩所讚。即為佛所讚也。敘述之意止可彷彿。不得薳自分明(云云)。問誰作敘述。舊云集經者。若爾是論非經。又乖經文。文云。我今當說。或云是信相。若爾信相已能玄敘。何事致疑。又非集經者那忽作序。師云。是佛自作。難者言。若爾便是正經。那得稱序。此無所妨。菩薩尚能安禪合掌說千萬偈。況如來口密神力赴機。何所不為。文云。我今當說懺悔等法。此是明證。大品中化佛說六波羅蜜。亦得稱序。此其例也。釋入定為三。初一句一字明能游人。二三字兩句歎所游法。後兩句結也。是時者。真諦云。有五種三時。一欲說正說說已。二破外道去來時立現在有說有聽時。三下種成熟解脫時。四正師正教正學時。五佛欲說眾欲聽不高不下平平時。今但論如來知機堪可得道時。若慧眼得道智與真冥時。若法眼得道智與俗冥時。若佛眼得道智與中冥時。佛欲履歷法性觀知眾生於何時得道故言是時也。如來者十號之初也。三藏解如來文多不載。今言。智照理與諸佛等故言如。慈悲與諸佛等故言來。諸佛應住祕密藏中。何故出世。只為慈悲故來。成論云。乘如實道來成正覺。大經云。從十一空來。就智論來。從六波羅蜜來。就行論來。釋論明。如法相解為如。如法相說為來。今明。如三諦法相解名如。如三諦法相說名來。故言如來也。游者游涉進入之義爾。夫法性者非入住出。故小般若云。如來者無所從來亦無所去。故名如來。何得言游邪。良以慈悲導物。斆我而入故言游也。令眾生食甘露味。亦應言住。為眾生宣說亦應言出。故法華云。善入出住百千三昧。即此義也。無量甚深者。將明游入簡顯其體高廣。體包法界故言無量。徹到三諦故言甚深。非是二乘下地菩薩之所逮及。故言無量甚深也。法性者。所游之法也。諸佛所軌名之為法。常樂我淨不遷不變。名之為性。非是二乘以盡無生智所照之理為法性也。二乘法性淺故非甚深。有限故非無量。今之如實智所照之理橫包法界竪徹三諦。故言無量甚深爾。又無量者。非別有一法名為無量。毘盧遮那遍一切處。一切諸法皆是佛法。皆佛法故即皆法性。佛皆游之故言無量。又非別有一法名為甚深。即事而真無非實相。一色一香莫非中道。皆中道故即是甚深。例如釋論解四無量心云。緣東方眾生名廣。緣四方名大。緣四維上下名無量。準此而言。緣真諦法性名廣。緣俗諦法性名大。緣中道法性名無量。若緣中道。即是三智一心中緣三諦一諦。此境無量。唯佛無量智乃能緣之。如函蓋相稱。非二乘下地測其涯底。諸佛行處者。正顯佛智無量甚深。佛智無量甚深故行處亦無量甚深。行處無量甚深故佛智亦無量甚深。舉函顯蓋。舉蓋顯函。正在此也。過諸菩薩所行清淨者。正簡也。菩薩居未及之地。智之所行未能深廣故。地持云。菩薩得九種禪。初名自性禪。若入此禪即入實相法性清淨之境。二乘不聞其名。況有其行。若入第九清淨淨禪。一切通別惑累若正若習皆盡。故言清淨淨禪。自下地去皆有餘習。佛住十地頂。若入此禪過諸菩薩。淨名云。心淨已度諸禪定。即此義也。亦是舉其高位簡法性甚深也。是金光明下敘述序。若敘正說流通十七品意。已如上說。今更論敘述五重玄義。初十二行半敘名體宗用。次十四行半即敘流通弘宣此典。即是敘教相也。就初一句敘名。次一句敘體。次三行敘宗。次九行敘用。護世下去敘教相也。解者或言。金光明一句猶是敘體。如鑛石中金。金體乃非光非明。不妨約金論內外用。法性非宗非力。亦依法性起於宗力。當知此句正是敘體。今明理乃當然。分文則屬敘名也。經王上已說。今更述之。三藏云。三德攝三。涅槃正斷二乘斷見。般若正遣凡夫有著。華嚴正化始行菩薩。今經通為八位人。故稱王也。此語難解。涅槃為菩薩說甚深微妙行處。豈止為二乘。般若云。法身佛為法身菩薩說法。其聽法眾非生死人。豈止遣凡夫有著。華嚴說初地乃至說十地。豈止為始行菩薩。作此偏說。無智之人於諸經起輕慢。此義不可。今言經王者。若取文為經。即是三種俗諦。若取理為經。即是三種真諦。若取文理合為經。即是三種中道。若說餘諦。是經而非王。若說中道。是經復是王。於九種經中而得自在。但經王是一。隨緣設教名字不同。華嚴云法身。方等為實相。般若稱佛母。法華為髻珠。涅槃名佛師。皆是法性異名。通為諸經作體。譬如諸性應運迭興。龍師鳥官隨時霸立。百代雖異而統王是一。法性亦爾。宜聞大品佛母為王。餘名廢息。宜聞法華寶所為王。餘名廢息。法性為金光明之王。亦復如是。若作此解。上不為佛經王之旨。下不增長眾生我慢。微妙者。他釋因微果妙。今不爾。因果俱微妙。因中性德深而難見名為微。不縱不橫名為妙。果中修德亦復如是。四方四佛護持者。四方者四門也。四佛者四門果上覺智也。釋迦覺智與四佛同。諸佛果智冥於法性。法性得顯名為法身。法身不動名之為持。法性常故諸佛亦常。法常佛常。壽命亦常。常故無量。信相推迹或本。四佛令其達本悟迹。名之為護。此一句種種義。法性四門法性四德即體義。果智顯體即宗義。護念信相斷疑復是用義。而敘宗為正意。觀心解者。四方是四諦。四佛是四諦智。東是方首。如集是苦因。又東甲乙是春生。生即集諦也。從東次南。亦猶生而有長。先春次夏故南方是苦諦也。長後秋收。又白帝屬金。金能決斷。西方即道諦也。從秋收至冬藏。眾事都息。北方如滅諦。苦集因果皆謝無用也。觀此四諦生眼智明覺。持理不失護倒不起。故名護持也。又觀四方是四德。觀東方常為破無常。觀無常為破常。觀非常非無常破常無常。乃至觀北方無我為破我亦如是。此觀持德不失護倒不起。故名護持也。觀東方集諦常非常非無常不動。故名阿閦。觀南方苦諦樂無去無來法性實相。實相尊貴故名寶相。觀西方道諦畢竟清淨。法性壽命與虛空等。故名無量壽。觀北方滅諦永寂為我入祕密藏。祕密藏故名微妙聲(云云)。我今當說下九行偈是敘用。文為四。初三行明能破之勝法。次三行半明所破之惡罪。次一行半舉行法勸修。次一行結成。初三行明能破勝法者。謂境法法性也。行法懺悔讚歎也。導法一切種智也。故言懺悔等法。知非一種也。若相資為論。行資智。智顯理。理顯故能盡眾苦。苦盡故法身顯。智圓故報身顯。功德無上故應身顯。若圓論者。三法不縱不橫而修。三身亦不縱不橫而顯。雖圓別之殊。俱是能破之勝法也。觀舊文語略。新本具有三周說法之文。四佛說常果上根得益。婆羅門說法身無舍利中根得益。佛分別三身下根得益。今敘中云。我今當說懺悔等法。即是敘下三周之法能破惡也。次從諸根不具下敘述空品。文為二。初三行半明所破之惡。次二行半明能破之方。初又為三。諸根不具下破報障。愁憂一句破煩惱障。惡星災異下破業障。餘經對緣云報障難轉。因時可救果無如何。此經三障皆可轉。一往釋此三障由破五戒。破五戒是業障。受三塗人天等身是報障。煩惱為根本是煩惱障。今直就人道中明犯五戒報者。諸根外缺壽命內夭。此兩句是殺生報。昔損他身分今諸根殘毀。昔斷他命今壽損減。經云。殺生因緣得二種果報。多病短命。即其事也。若貧窮困苦是外無依報。諸天捨離是內無福德。此兩句是犯盜戒。經云。有同生同名天龍輔佐之。功德天發願利益之。盜人無此事也。又先富後貧者。必是龍棄天捨也。若親厚內鬪王法外加。此兩句是犯淫戒。經言。人護則人瞋法護則法壞。昔侵其人今骨肉鬪訟。昔毀他法今王法所加。即其事也。各各忿諍此應有兩句。或是翻者脫落。或是略爾。內則各各忿諍。外則人人不信。此一雙是犯妄語。昔不實欺他今常被欺忿。昔語無實今人無信者。外耗財物內虧禮度。此是飲酒報。昔慢財費日今多損耗。昔乖撙節今墮聾騃。經言。嫌恨猛風吹罪心火常令熾然。即其事也。問釋大乘經。何得以五戒對義。答開合五戒大有所關。提謂經云。五戒者天地之大忌。上對五星下配五岳中成五藏。犯之者違天觸地。自伐其身也。又對五常。不殺對仁。不盜對義。不淫對禮。不飲酒對智。不妄語對信。又對五經。不殺對尚書。不盜對春秋。不淫對禮。不妄語對詩。不飲酒對易。又對十善。殺盜淫是身三。妄語攝口四。飲酒攝意三。俗不能護口。略制一不妄語。釋論云。說重者是妄語則已攝三。飲酒是邪命自活增益恚癡。出世以智慧為首。生死以三毒為根。若能禁酒是防止意地三毒。長養出世智慧也。是為開五戒出十善。十善是舊法輪王所用。亦名性罪性善。都是一切罪之根本。又五戒對五陰。不殺即色陰。不盜即受陰。不淫即想陰。不妄語即行陰。不飲酒即識陰。五陰開四念處。念處開三十七品。三十七品開三脫門。三脫門開涅槃。故云色能發戒。受受禪定。想慧悟虛通。行發解脫。識即知見。當知五戒能成五分法身。辦二乘之法也。又五戒亦是大乘法門。提謂經云。五戒是佩長生之符不死之印。即常德也。出入無亂往還無間。即淨德也。統御一身即我德也。以立道根。即樂德也。此是五戒對四德。束五戒為三業。即對三無失三不護三輪不思議化三密三軌三身三佛性三般若三涅槃三智三德等無量三法門。橫竪無邊際與虛空法界等。亦是無盡藏法門。亦是無量義三昧。舉要言之。即是一切佛法也。◎

　　◎復次害命名事殺。不害命名事不殺。法門解者。析法名理殺。體法名理不殺。當知不殺之戒種種不同。論其果報亦復不同。若作意防護如馬著勒如牧牛執杖者。報在人道百二十年。唯得肉眼無有四眼。若任運性成如河注海者。報在六天。極長者九百二十六億七千萬歲。唯得天眼未得三眼。若加修客戒無常苦無我等慧者。報在變易。壽七百阿僧祇。唯得慧眼未得二眼。若加修常無常等慧。報在蓮華藏海受法性身。分得五眼分得常壽。比佛猶是諸根不具。壽命損減。況前諸根諸壽邪。若圓教人。持事不殺戒。又持理不殺戒。不壞於身而隨一相。不斷癡愛起於明脫。體陰界入無所毀傷。若子若果不生不滅。成就智慧居常寂光土。常壽湛然五眼具足。得根自在耳見眼聞。得命自在脩短自任。是則名為究竟持戒。諸根具足命不損減也。又圓教人何但持之是戒。唯殺唯慈。亦作事殺亦作理殺。如仙豫大王殺五百婆羅門。與其見佛之眼。與其十劫之壽。又作法門殺者。析蕩累著淨諸煩惱。如樹神折枝不受怨鳥。如劫火燒木灰炭雙亡。故央掘云。我誓斷陰界入。不能持不殺戒。一切塵勞是如來種。斷此種盡乃名為佛。成就金剛微妙法身。湛然應一切。唯殺唯慈。垂形九道。隨其所宜示長短命。任其所見用缺具根而化度之。前諸戒行淺近隘塞。非是通途。圓戒宏遠徑異會同。故名究竟持不殺戒也。不殺之戒。人天已上極佛已還。曠大縱橫其義如是。云何而謂是小乘數耶。復次不與取名事盜。與取名事不盜。法門解者。如佛言曰。他物莫取名法門不盜。菩提無與者而取菩提。是名法門盜。不盜之戒種種不同。若持戒作業求可意果。可意果者無常速朽悉是他物。臭如糞果害如毒食。有智之人所不應求。設使得之心不甘樂。云何殷勤飲苦食毒而自毀傷。貧窮四姓即此三界洄澓困苦。豈過有流。三障障佛第一義天之所捨離。是名為盜非不盜也。又二乘之人以四諦智觀身受心法。厭惡生死欣求涅槃。涅槃心起為自為他為共為無因。介爾心生即取他物。即非時取證即不待說所因。焦種不生。見苦斷集修道造盡非求法也。謂有涅槃成涅槃見。若有著空者。諸佛所不度。身長三百由旬而無兩翅。墮三無為坑。受若死若死等苦。法華云。飢餓羸瘦體生瘡癬。豈非貧窮困苦邪。淨名云。不見佛不聞法不入眾數。豈非第一義天遠離邪。此猶名盜非不盜也。若別教菩薩次第行次第學次第道。從淺至深捨一取一。來已更復來。去已更復去。悉是辱於來去相。亦是不與而取。取已而捨。亦是貧窮。捨已更取。數數去取即是困苦。不即與第一義相應。即是遠離。此猶名盜非不盜也。圓人觀諸法實相。受亦不受。不受亦不受。亦受亦不受亦不受。非受非不受亦不受。不受亦不受不取是菩提。障諸願故。是法平等無有高下。不高故不取。不下故不捨。如是觀者。觀如來藏具足無缺。是如意珠。隨意出寶。即脩羅琴。任意出聲。即是大富。大富故無取。無取故即第一義。第一義故天不遠離也。是名究竟持不盜戒也。圓人復有盜法門。菩提無與者而取菩提。如海吞流不隔萬派。如地荷負擔四重擔。眾生悉度煩惱悉斷。法門悉知佛道悉成。此義可知不能多說。前諸戒行淺而且塞。非是通途。圓戒宏遠徑異會同。故名究竟持不盜戒也。復次男女身會名事淫。不會名事不淫。法門解者。若心染法是名為淫。不染法名為不淫。不淫之戒種種不同。若關禁七支。如猴著鎖。擎一油鉢過諸大眾。割捨觸樂求於未來淨潔五欲。如市易法以銅錢博金錢。此乃增長欲事非不欲也。若為生天故持戒。如羝羊相觸。將前而更却。帝釋共八十億那由他天女縱逸嬉戲。看東忘西欲猶不足。化為老脩羅納舍脂。使諸天亡身失首。又見仙人入定污弄其女。仙從定起。釋羞自化為羝羊。仙人呪之。千根著身無能却者。後來懺謝變為千眼。是亦增欲非不欲也。若斷欲界麁弊之欲。染著色無色界禪定之樂。如氷魚蟄蟲墮長壽天。是為一難。貪著禪味名為大縛。是染欲法非不欲也。若憎惡生死如怨如蛇。愛翫涅槃如親如寶。棄之直去涉路不迴。諸有色聲不能染屈。如八方風不能動須彌。若聞菩薩勝妙功德。甄迦羅琴聲迦葉起舞不能自持。隨嵐風至破須彌如腐草。是染欲法非不染也。若菩薩惡生死如糞穢。惡涅槃如怨鳥。捨於二邊志存中道。起順道法愛生名頂墮。是菩薩旃陀羅。既無方便。此慧被縛不能勝怨。己所修治為無慧利。是染欲法非不欲也。圓人觀一心三諦。即空即假即中。即空何所染。即假何所淨。即中何所邊。即空即假何所中。即空故無我人十六知見依正等愛。即假故無空無相願等愛。即中故無佛菩提轉法輪度眾生等愛。三諦清淨名畢竟淨。是淨亦淨。經言。唯佛一人具淨戒。餘人皆名污戒者。圓人行於佛法。即究竟持不淫戒也。圓人又有染愛法門。如和須蜜多女。人見人女天見天女。見者得見諸佛三昧。執手者得到佛剎三昧。歍者極愛三昧。抱者冥如三昧。各各皆得法門。亦如魔界行不污戒菩薩。變為無量身。共無量天女從事。皆令發菩提心。如維摩詰。若入後宮。後宮中尊化正宮女。先以欲鉤牽後令入佛道。斯乃非欲之欲。以欲止欲。如以屑出屑將聲止聲。前諸行淺塞。非是通途。圓戒宏遠徑異會同。是名究竟持不淫戒也。復次不見言見。見言不見。名事妄語。法門解者。未得謂得。未證謂證。名為妄語。妄語多種。諸欲求時苦。得時多怖畏。失時懷憂惱。諸欲無樂時。凡夫癡人於下苦中橫生樂想。竪我慢幢打自大鼓。謂色即是我。我即是色。色中有我。我中有色。執有與無鬪。執無與有鬪。依止斷常起六十二戲論。破慧眼不見於真實。增見長諸非。吾我毒甚盛。備口四過。略標妄語爾。三十三天黃葉生死謂是真金。非想自地具細煩惱。謬計涅槃。此非妄語。誰是妄語邪。二乘之人競執瓦礫歡喜持出。生滅度想生實未盡。寧得滅度。生安隱想。所作未辦。寧得安隱。淨名云。佛為增上慢人。說離淫怒癡名為解脫。其實未得一切解脫。未得謂得。豈非妄語邪。佛為別教人以四門說實相。執於一有隔礙三門。乃至執非有非無而隔有無。夫實相者言語道斷心行處滅。云何以字。字於無字。云何以數數於無數。豈非妄語邪。圓人如實而觀如實而說。如實觀者。非內觀得是解脫。非外觀非內外觀。非離內外觀。亦不以無觀得是解脫。如實說者。一切實一切不實。一切亦實亦不實。一切非實非不實。如是皆名諸法實相。經言。諸佛皆實語佛語實不虛。能以一妙音遍滿三千界隨意之所至。隨諸眾生類各各皆得解。即是以佛道聲令一切聞也。圓人亦有妄語法門。無車說車誘戲童子。無樂說樂止彼啼兒。若有眾生。因虛妄說得利益者。佛亦妄說。經言。我是貪欲尸利。我是瞋恚尸利愚癡尸利。然實非也。我是天是人。實非天人。我是龍鬼。實非龍鬼。將虛以出虛。令有不虛爾。前諸行淺近隘塞圓行深遠。夷坦無礙經異會同。故能如此。是名究竟持不妄語戒也。復次若穀若草昏心眩亂者名事酒。法門解者。迷惑倒見名之為酒。倒見多種。夫酒為不善諸惡根本。能生三十六種之失。招於五百世中無手。慢刑失禮發出伏匿。眠臥糞穢搪揬水火。過患如此。人猶尚之。晉世引滿稱藝能。魏朝清濁為賢聖。畢卓自署為酒徒。鄭泉自誓為酒壺。竹帛載之古今歌之。不應作而作。不應歌而歌。非醉酒是何。釋論云。有一法師。為王說五戒罪福。王難云。飲酒招狂飲者甚多。狂者何少邪。法師舉手指諸外道而已。更言餘事。外道侜張云。王難甚深。是禿高座更不能答。王云。法師答竟。狂亦不少。指汝等是。將護不彰爾。此即世人之醉也。又貪如海納流無有滿時。瞋如火益薪展轉彌熾。癡如膠黏結如氷足水。八萬塵勞煩惱其心。無暫停住。掣電蛇舌颺焰獼猴。五欲攪作無時不醉。大經云。從昔已來常為聲色所醉。流轉生死。三界人天通有此醉也。若二乘之人雖斷九十八使四住煩惱。無明未吐。如半瘧人。大經引醉歸之人。世間無常樂而言我淨。如來實我淨而言無常樂。如彼醉人見日月轉。此二乘醉也。菩薩之人無明未盡不了了見。菩薩行故見不了了。如遠望大舶遙觀鵝雁。夜覩畫像遠視人杭。亦如醉人朦朧見道。如是等無量譬喻顯於菩薩未得明了。故迦葉云。自此已前我等悉名邪見人也。此菩薩醉也。圓人行如來行。具煩惱性能知如來祕密之藏。雖有肉眼名為佛眼。所可見者更不復見。故文云。入深法性。即於此典金光明中。而得見我釋迦牟尼。大經云。了了見佛性猶如妙德等。是則五住正習一時無有餘。酒法既除。何所可醉。是為究竟持不飲酒戒也。圓人亦有飲酒法門。鴛掘云。持真空瓶盛實相酒。變化五道宣揚哮吼。波斯匿醉轉更多恩。末利后飲。佛言持戒。入于酒肆自立其志。亦立他志。夫得其門者逆順俱當。失其柄者操刀傷手。前諸行淺近隘塞。圓行宏遠徑異會同。故能如此。是名究竟醉醒無二也。上觀四諦智名四佛。觀五佛云何觀。觀五戒實相覺智清淨。即是觀心中見五佛也。次破煩惱障。指愁憂恐怖一句是也。上來諸事或約內身或約外報。是報障義便。此一句專明心為煩惱障便。◎

金光明經文句卷第一


大正新脩大藏經第 39 冊 No. 1785 金光明經文句


金光明經文句卷第二

　　隋天台智者大師說

　　門人灌頂錄

　　報障如上可解。煩惱與業云何。數人云。數起而輕名煩惱。數起而重名為業。天台師云。任運常有是煩惱。卒起決定心發動身口。必牽來報者是業。若爾惡星災異都不關心。云何是業障。此乃外相表業將起。是業責報之相即得是業障也。若煩惱業轉報未必轉。若報轉業煩惱必轉。通論。見思煩惱皆有愁憂恐怖。別論。愁憂屬見煩惱。恐怖屬愛煩惱。今不具記(云云)。三破業障者。從惡星災異下是也。業將感報故其相前現。相名表發意在此也。惡星者。別有客星也。亦是五星二十八宿。一方有七。四七二十八也。違其度數失其分野。若熒惑亂行麻彗暴出。是客星也。災異者。風雨雪霜乖候等是也。眾邪者有三。人邪鬼邪法邪是也。蟲道者毒鬼也。又言三毒是蟲也。變怪者詭怪也。謂禽獸醜惡形聲等是也。惡夢者。心靈潛密業現其中。夢見不適意事是也。夫諸業表報不出五罪。若惡星表亡身失命者。殺生業相也。惡星表神棄困窮者。竊盜業相也。惡星表親離幽厄者。淫罪業相也。惡星表誣枉讒謗者。妄語業相也。惡星表喪失財產者。飲酒業相也。其餘災異怪禽惡夢等。隨其時節各有所表。細心推詳不出五罪之報。行者知解推之。何須折篾鑽龜問管公明邪。從當淨洗浴下二舉方法能空於惡也。前業相外彰報對不久。內無方法何以禳之。約其三業作三德之方。以事表理也。洗浴臭體擬作法身。緘脣攝耳擬聽般若。至心清淨擬作解脫。前令洗浴內身。後更勸淨外服。內外相成爾。前但令聽後誡令專聽。鄭重緘口爾。前令至心後示至心之境。成其方法爾。夫人身本於不淨。蓮華本於淤泥。譬如栴檀生于伊蘭。世間現見也。今近因三業規矩。遠成三德妙義。可不信哉。洗浴法身能禳報障。攝耳緘口能禳煩惱障。至心能禳業障(云云)。從是經威德下四結成也。能悉消除者明三障轉也。今其寂滅者三德成也。寂滅秖是涅槃。涅槃秖是三德。前三業方法既成。三障理數應轉。三障既其已轉。理數成於三德。報障轉成法身德。煩惱障轉成般若德。業障轉成解脫德。前寄事相將淺以表深。後明寂滅將深以結淺。經文繡密見之者寡(云云)。護世四王下敘流通中品。皆如上說。

　　釋壽量品

　　佛本無身無壽。亦無於量。隨順世間而論三身。亦隨順世間而論三壽量。法身者。師軌法性。還以法性為身。此身非色質亦非心智。非陰界入之所攝持。彊指法性為法身爾。法性壽者非報得命根亦無連持。彊指不遷不變名之為壽。此壽非長量亦非短量。無延無促。彊指法界同虛空量。此即非身之身無壽之壽不量之量也。報身者修行之所感也。法華云。久修業所得。涅槃云。大般涅槃修道得故。如如智照如如境。菩提智慧與法性相應相冥。相應者如函蓋相應也。相冥者如水乳相冥也。法身非身非不身。智既應冥亦非身非不身。彊名此智為報身也。法壽非常非無常。智既應冥亦非常非無常。彊名常為壽也。法既非量非無量。智既應冥亦非量非無量。彊名無量為量也。應身者應同物身為身也。應同連持為壽也。應同長短為量也。智與體冥能起大用。如水銀和真金能塗諸色像。功德和法身處處應現往。能為身為非身。能為常壽為無常壽。能為無量能為有量。有量有二義。一為無量之量。二為有量。之量如七百阿僧祇及八十等。是有量之量。如山斤海滴。實有齊限。凡夫所不知。阿彌陀實有期限。人天莫數。此是有量之無量。應佛皆為兩量。逐物隨緣參差長短。然此三身三壽三量不可並別一異。則乖法體。即一而三即三而一。乃會玄文。故下文云。如深法性。即於此典金光明中而得見我釋迦牟尼。即其義也。但信相偏疑應身之有量。四佛偏舉應佛之無量。斷其有量迹疑既除。深達報法。若從信相所疑。應言壽有量。若從四佛釋疑。應言壽無量。而今不道壽有量。不道壽無量。直言壽量者。意欲圓論三佛之壽量。故不偏題。取意為釋。若從義便。正是報身之壽量。何故取此。報身上冥下應。上冥法性即非量非無量。下應機緣能量能無量。量疑牽無量之答即達於圓。經家從其生圓解而題品。舉一而蔽諸。從此義故題為壽量品。又一時重解。壽量品亦作三重。一玄義。二引證。三還源。玄義者。壽者命也。謂報得命根連持不斷。名之為壽。延促期數名之為量。故言壽量也。此釋應佛因緣之壽量也。又壽者受也。境智和合共相盛受。謂無分別智盛受無分別境。無分別境盛受無分別智。如函大蓋大。故壽是受義也。量者相應也。境智相應故言量。此釋報佛之壽量也。又壽者久也。常不變易稱之為久。量者銓量也。常久之壽非多數非少數。非相應盡知。非相應不盡知。非可說非不可說。無以名之。彊以銓量說其長久。此釋法身之壽量也。初番為二。一有量量。如釋迦之壽方八十是也。二量無量。如彌陀之壽。實是有量。人天所不能測。故言量無量也。此量無量皆應佛所為也。第二番亦二義。佛以如如智稱如如境。境無分別智亦無分別。若境稱於智智有分別。境亦有分別。此知與不知皆報佛所明也。第三番亦二義。一者深寂不可說。二以慈悲方便亦可得說。此可說不可說皆法佛之法也。二引證者。方八十年證有量也。諸天世人八部之眾無能思算山斤海滴不可數知。此證量無量也。虛空分界不可齊限。證境無分別也。又唯除如來。證智可分別也。又下文去。智淵無邊法水具足。亦是證智也。壽不可計。此證不可說也。將欲宣暢釋迦如來所得壽命。此證慈悲可說也。又聞是四佛宣說如來壽命無量。證大悲可說也。新本明。婆羅門求佛舍利如粟大求六天報。即證有量也。王子說。金光明難思難解福報無邊。福報無邊是證量無量。難思難解即總證智境不可說等(云云)。三還源者。亦云復宗。釋此壽量。雖作三身六義。勿作異解。秖是經題金光明義爾。初番量無量者。秖是明義。以其明故大小長短延促數量悉現明中。還是明義爾。第二番智境函蓋體解相應。色大故般若亦大。以法常故諸佛亦常。還是光義也。第三番可說不可說。常樂我淨說滿法界。法性無所益。都無一言。法性無所損。還是金義。夫解一則千從。迷一則萬惑。即此義也。既是兩時之聞兼而錄之(云云)。此品正說而序文未盡。分別如上。從王舍城下是第三疑念序。文為二。一出人。二明疑。出人為四。一出處。二明位。三出名。四歎德。處如文。菩薩者。菩名道。薩名心。自行此道復能化人。故言摩訶薩。依勝行立勝位也。信相者。信家之相在似道中。別判三十心。圓判鐵輪位。下文云。見有一人似婆羅門。以枹擊鼓。鼓是法身擊是機動。似位機興知非真擊。又真似之位地地相隨無位不有。如普賢修普賢行滿位隣尊極。此似則高。信相稱似道者。未敢判其高下也。難者言。若同普賢言似者。何故有疑。此亦非妨。菩薩為疑者作發起人爾。又佛地未了。疑無所嫌。法華中補處彌勒亦復懷疑。大集中有生疑菩薩。於菩提未了。菩提為我作名名為生疑。難者言。見諦已斷疑。十地云何疑。答言。見諦斷通疑。十地有別疑也。觀解者。心王名王五陰名舍。觀此五陰空寂。空寂即涅槃。涅槃能防非禦敵呼之為城。初心後心常觀涅槃行道。故是住處也。歎德文為二。外供養佛內種善根。此菩薩植善既深。多值諸佛。作高位解釋亦應無媿色(云云)。供養有二義。一財供養可解。二法供養。佛說百千法門。隨而修學名法供養。觀心解者。一念覺了心名為佛。無量功德心資此覺心令轉明淨。名供養佛。如膏資火。如食益身。如禪發慧。皆供養義也。種善根者。法性名地。觀法性智名種子。常以觀觀名下種。久習不退名種久。五善根生名增長。增長由風動日照雨潤。漸增茂好。風譬佛身輪。日譬佛意輪。雨譬佛口輪。值佛三事能大利益。楞嚴般若若增法性轉顯。法性若顯定慧倍明。植種值佛二義相成。舉此一雙歎菩薩德也。從是信相下正明疑念序。又為二。初疑之由。次正生疑。由有遠近。遠由三月唱入涅槃。近由敘述。若有聞者則能思惟無上之義。又云。由乎本誓擊動生疑。何因何緣者。通論三種皆名因。而此文既略。緣了相資共能顯正。正當於因。緣了當緣。正因常恒壽命無量。緣能顯理境常智亦常。此因此緣皆非八十之因緣。今方八十是何因何緣。是故生疑也。方八十者。世壽有三品。下方四十。中方八十。上方百二十。下方少天上方太老。中方不少不老表常。又十二因緣第八名愛支。八十滅者。表愛已盡。入有餘無餘涅槃。愛盡無縛表我涅槃表樂。又中方表中道。佛樂中道中道表淨。為此義故方八十年也。信相不作此解。是故生疑何因何緣也。從復更念言下。是正生疑。如佛所說者。此執教疑理。教詮止行二善。感壽則長。佛昔行因甚多。而今果壽極少。理教相違。不能不惑。若無此理教為虛設。若其必然長壽安在。是為執理而惑教也。有二因緣者。與前為異。前合止行同是緣了。今就止行自作因緣。十善中一一善皆具止行。不殺是止善。放生是行善。不盜是止善。施食是行善。今經舉不殺家之止善不盜家之行善。互舉一邊共明止行。若備論者。一一皆有止行。止之與行須明也。今就一一各有因緣。夫命是眾生之所共惜。奪而害之居然大苦。宥而放之則為快樂。慈心是因不畜殺具是緣。此是止善因緣也。夫食是依報。得之則命存。失之則壽殞。施心是因。施具是緣。此行善因緣也。不殺一條既爾。乃至不邪見亦復如是。總有止行二十善四十因緣。此等因緣俱感長壽。佛之止行二善累高於山。積厚於地。云何今日八十而終。此約因果一途論止行二善。但作此解。於義未允。今當更說。人天之因以五戒十善名之為命。三乘行人以智慧為命。魔名殺者。若遮奪此事。即是斷人天命。若不遮奪名為止善。方便勸修名為行善。若破壞三藏法。名殺二乘人命。若不毀傷名為止善。方便勸修名為行善。若毀訾事檀乃至毀訾世智。名斷六度菩薩命。若不障礙名為止善。方便勸修名為行善。若修體法斷貪恚癡是二乘命。若障不令修名斷二乘命。若不障者名為止善。方便勸修名為行善。非撥體空則斷通教菩薩命。若不障者即是止善。方便勸修即是行善。若毀訾漸次是斷別教菩薩命。不作障礙即是止善。方便勸修即是行善。若誹謗圓融即斷圓教菩薩命亦斷佛命。若不留難即是止善。方便勸修即是行善。圓人非但不壞諸法而隨一相。即殺諸法而隨一相。如仙豫大王害五百之短命施十劫之長齡。如佛斷一切煩惱及習一切無有餘。此皆言逆而理順。非小行者所行。如上所論。一一法皆有止行二善。一一善皆有因緣。若得此意歷諸法門浩然若海。故大經云。行檀波羅蜜得壽命長。菩薩行檀則施眾生無量壽命。乃至行般若得壽命長。菩薩行般若。則施眾生無量壽命。即其義也。而我世尊行無不圓果無不滿。云何今日方八十年。次明施食者。百味甘漿等依報食也。身肉骨髓者正報食也。此皆事中施食爾。經言法食。法食者世間法味。出世間法味。出世間上上法味。菩薩能為一切眾生作大施主。令未發心者迴邪入正。已入正者增長萌芽。如陰陽養卉。如父母鞠子多積繒綿令墮地不痛。授以五戒十善。已持五戒者。說三界火猛多所燒害。讚歎三乘無繫解脫。已入證者。毀訾小乘敗種焦穀。讚歎菩薩所行之道。設飢國人大王之膳。煩惱為薪智慧為火。以是因緣成涅槃食。令諸弟子皆悉甘嗜。如是等一切法門悉名法食。一一法皆具止行二善。一一善具因具緣。此諸因緣感長壽果。而我世尊行無不圓果無不滿。云何今日方八十年。觀心不殺者。無明為父貪愛為母。若斷此者即成逆害。但觀無明即是明愛即是淨。體達能所皆如虛空。是為止善。觀諸心數亦復如是。是名行善。能如是觀獲得金剛常住之壽也。己身骨髓血肉者。此彼相望此為己身。智慧推之非己身也。如王子飼虎尸毘貿鴿。皆捨父母遺體非捨己身。己身者法性實相是也。釋論云。持戒為皮。禪定為血。智慧為骨。微妙善心為髓。為他說戒。戒能遮罪修福無相最上。非持非犯尸波羅蜜者。是施己皮也。說諸禪定神通變化。不起滅定現諸威儀者。是施己血也。說無著妙慧。非智非愚亡泯清淨。終日說終日無說。其所說法皆悉到於一切智地者。是施己骨也。檀忍等應是肉也。說甚深法性諸佛行處不一不二。言語道斷心行處滅微妙中道者。是施己髓也。將此充足飢餓眾生。況餘飲食。餘飲食者即是人天二乘戒皮定血慧骨真諦之髓爾。法華云。於餘深法中示教利喜者。即其義也。如來往昔隨他意說無量無邊。隨自意說亦無量無邊。皆是長壽因緣。云何今日方八十歲也。從大士如是至心念佛思是義時。此一句結前開後。至心者徹到心源盡心實際。故言至心。觀心既然觀佛亦爾。故言念佛。念佛不殺施食與法性虛空等。如此之壽不應短也。是為結前開後者。由作此觀機動瑞興故言開後也。從其室自然下是第四現瑞序。瑞者密報。相者表發。密報四佛當臨此室為爾斷疑。表發增進常因感得常果也。問佛作此瑞信相福作。答信相無機佛亦不應。若無諸佛機無所扣。機應相須瑞以之興。問眾緣感瑞信相獨感。答通由眾緣。別在信相。若瑞在靈山可非其力。室中所見豈不由之。譬張家降瑞。寧得王家受福。雖然信相是發起之人無容獨善。法華云。如為一人眾多亦然。就文為二。一現相由。二正現相。取結前開後之文為現瑞之由。從其室自然下為正現相也。正現相又二。一別現相。二總現相。從其室自然下是別現相。從舉要言之下是總現相。別相為十。表十地因成也。總相為一。表因成一果也。又別相表地地各各增益。總相表一地具諸地功德也。問此經常果為宗。何得作相表因。答此因是果家之因。因必成果不乖宗也。問前判信相是似位。後相則非其徵。若似同普賢前相亦非其兆。答一往云十地。一地之中皆有諸地功德表報利益。前後皆霑也。經家不定判位。秖可從容不得剋斷也。別相有十者。一其室廣博。二其地寶嚴。三妙香氛氳。四高座涌出。五佛座華座。六放大光明。七雨諸天華。八作天妓樂。九皆受天樂。十根缺者具。此之十相表報十地功德。止可斐斖擬議。不得責其備悉。其室自然廣博表初歡喜者。此地初開過於凡聖。故以廣博表之。嚴淨瑠璃間錯表離垢地者。此地對戒。戒是諸行基檀。諸行莊嚴於戒。故以間錯表之。香氣表明地者。其地對忍唯辱而忍增。如烟多則香盛。故以香表之。高座表炎地者。其地對精進。精進督出眾行。故以高座表之。佛坐其上表難勝者。其地對禪。禪有神通轉變大力。故以佛表之。光明表現前者。其地對般若。般若洞照故以光明表之。天華表遠行者。其地對方便。方便善巧觸處嚴淨。故以天華表之。作樂表不動者。其地對力。力能利安一切如妓悅物。故以作妓表之。受樂表善慧者。其地對願。願滿則心喜。故以受樂表之。根具表法雲者。其地對智。因中眾行故智慧為首。智導諸行隨階而圓。故以根具表之(云云)。復次十相表一一地中具諸功德。且約初地釋之。其室自然廣博嚴事者。此相表初地智也。室者以五陰為室。此陰非陰亦非非陰。不為陰非陰所作。亦不作陰非陰。故言自然。不得陰不得非陰。二邊虛豁。故言廣博。非直空無二十五有二種涅槃。亦有因中十力無畏種種功德而莊飾之。故言嚴事。嚴事即假智。廣博即空智。自然即中智。三智一心中具足。是故歡喜。天紺瑠璃雜廁間錯以成其地者。此相表初地所照境。天紺瑠璃瑩淨明徹。表真諦境。雜廁間錯種種莊嚴。表俗諦境。猶如如來所居淨土。至聖所居極尊之地。表中道第一義諦境。一地而三相三相而一地。表一諦而三諦三諦而一諦。有妙香氣過諸天香者。此相表初地慈悲功德。慈能與樂如香氛氳。悲能拔苦如香離臭。此慈悲竪高故言過諸天香。此慈悲橫闊故言遍滿。遍滿一切陰界入中。無不溥覆也。其室四面有四高座者。此相表初地四德。四德是祕密之藏。佛住其中。如高座可坐。為坐諸佛也。有四如來者。此相表初地覺四德智。智與德冥如佛坐座也。放大光明者。此相表初地自行化他。照此土表自行。照他土表化他也。雨諸天華者。此相表初地四辯。華雨於空。如辯詮於理也。作天妓樂者。此相表初地四攝。四攝攝物如樂樂他也。受天快樂者。此相表初地法喜。法喜澄神如受天樂。根缺具足者。此相表初地諸根互用。耳見眼聞。一根之中具足諸根之用也。初地功德佛辯所不能宣。略舉十相表其梗概爾。初地既然。一一地亦復如是。復次十相表初地自行化他功德。前五相表自行功德。後五相表化他功德。其室廣博表自行之般若。天紺瑠璃表自行之法身。有妙香氣表自行之解脫。高座華衣表自行之因成。佛坐座上表獲記成佛也。後五相表化他功德者。放光表意輪益物也。雨華表口輪益物也。作樂表身輪益物也。又表能令眾生轉煩惱障而受法喜之樂。根具表能令眾生轉報障也。初地既然。後一一地亦復如是。從一切世間下是總現相也。別相文廣意略。總相文略意廣。此表十地因成一果究竟具足也。一切者該十法界也。世間者包三世間也。未曾有者因中所無也。悉具現者因圓理顯也。國土世間未曾有則實相滿。眾生世間未曾有則般若滿。五陰世間未曾有則解脫滿。舉要者。實相是要。實相既圓。何法不滿邪。◎從信相歡喜下是第五默念騰疑序。文為二。初見相歡喜。二默念陳疑。歡喜者。既因心疑覩瑞見佛。必知聞法。是故歡喜。從至心念佛下是默念求決也。夫疑情不可久處。是故騰疑。念釋迦如來無量功德相好光明神力說法。皆不生疑。唯壽命中心生疑惑。云何佛壽中八十年。念此覆心故默騰求決也。而不發言者。四佛適現。威尊敬重不敢發言。疑既覆心不得不念。又前默念而感瑞。今承前默念以求決爾。從爾時四佛以正遍知下是第六止疑序。文為二。一正止疑。二釋止疑。疑蓋覆心聞法不解。故先止之。例如見諦先斷疑方進修道也。若信相實疑。宜須折止。若是起教因其訓人。從汝今不應下正止疑也。云何不應。有三不應。一大用不應。八十者是佛大用。是故不應。二法性海深非言思所測。三以信能入以智能度。汝信智未具。豈度量所思。釋論云。無量法欲量。是人為覆溺。故將不應而止之也。何以故下釋三不應之意。舉八眾皆不能量者。釋法性不應也。法身菩薩法性淨土故不在言。生身菩薩若在家。為天龍等所攝。若出家為四眾所攝。若法性身施權。亦為八眾所攝。若凡若聖悉不能思算也。唯除如來者。釋智度不應也。若如如來是則能知。既未如如來。那忽能知。舊用此語為智所知。知是無常可量之法。天台師云。不爾。如來有無量常智。能知無量常法。豈可以常智所知判為無常邪。智性既冥大用可解。是釋三不應也。從時四如來下是第七集眾序。餘經或先集眾後現瑞。此經先現瑞後集眾。前後互出。爾時者將欲宣暢之時也。眾者欲色界諸天也。信相一人利益者少。有緣若集所益處多。是故集眾。眾有四種。一發起眾。信相樹神等是也。二當機眾。聞即得道者是也。三影響眾。從十方遠來者是也。四結緣眾。當座雖未得道。作後世因緣者是也。如流水為魚說法。遠作今日得悟因緣。即其事也。此經集天龍眾。與華嚴意同。亦集人眾而文略。新本中有無量百千婆羅門眾。懺悔品初信相及眷屬諸耆闍崛山。即是人眾也。相承云。此經與冥道相關。正集天龍略不說人爾。總瑞中云。一切世間未曾有事悉具出現。不見與二乘記。但明帝辨性。與般若方等意同。故判屬方等教攝。此中應論乘戒緩急四句。判出天龍生處。得道不得道。權實等事。如別記(云云)。齊此判屬序段者文云。將欲宣暢大眾雲集。豈非序之明證邪。序分竟。從爾時四佛下三品半文是第二正說段。凡三說不同。一云。壽量明常果為宗。常果契性性即是體。二義宛然不須多惑。下懺悔品滅惡。讚歎品生善。空品導成。即是經用也。二云。壽量明宗。懺歎明用。空品明體。此乃以因中所用之性為果上所顯之體。於義不便。故不用之。三三藏云。正說有兩段。壽量是果段。三身是因段。二文各有序。虛空藏問為因段序。直是發問於序義弱。師云。三身成果上義非因義也。是故不用。初家所說好與今意同。新舊兩文凡三處明宗。初是四佛拂疑。明應化之壽非思算所知。迹既長遠本難窮極。上根人聞迹悟本也。若未悟者。王子明。蚊蚋脚可以作城樓。鼠登兔角梯食月除脩羅。明法身無舍利。如來真實身舍利無是處。中根人直無理本而悟迹也。若未悟者。釋迦論三身共說廣分別之。本迹俱解。是為三番明宗顯體。懺品別論滅惡通亦生善。歎品別論生善通亦滅惡。空品導成。俱是經用也。今之四卷止有一番明宗。文為四。初四佛說偈。二信相歡喜。三當機得道。四四佛還本。說偈又二。一經家敘。二四佛喻說。問四佛說偈為各為共。答經既無文不可定判。或宜聞共說異口同音。或宜聞別說。各引一喻。見亦如是。若見四佛同尊特身。一身一智慧者即是常身。弟子眾一故。若見四佛佛身不同。即是應化。弟子眾多故。分八偈為二意。初云。前四偈立譬。次一偈合譬。次二偈斷疑。次一偈結釋。次云。前四偈為譬本。後四偈合釋。兩途俱可用。舊云。四偈止譬其壽長。更無別意。是義不然。諸佛之教上中下善。其言巧妙其義深遠。此中正是常宗斷疑。一經之要處何容無義。且作三意消文。一對四諦。二對四念處。三對四德。四諦理通因果。四念論因。四德論果。若論果壽宜對四德。果不孤起故念處明因。因果有本故對四諦也。上以四佛對四諦智。今以四佛所說對四諦理。舊讀四諦文云。知苦如苦相。知集如集相。相是其事。齊事而知。於理不顯。今明。知苦如苦相。如是其理相是其事。即事而真事理雙達。餘三諦亦如是。如是釋者於四諦理義便也。又一解。知苦是知俗。如是知真。相是知中。中是實相。故今以相為中也。此則三諦具在一文。知苦既然下集道滅亦如是(云云)。明識四諦是脩長壽境。故約四諦對偈也。一切諸水者此對集諦。大經云。有河洄澓沒眾生。即其義也。水體潤生如集能資長。鼓怒浩澣無處不有。集亦如是。沒溺凡聖亘界內外也。諸須彌山者此對苦諦。小般若以身為須彌。即其義也。山體結構磐峙水上。如苦報積聚為集作果繫縛界內外色心也。大地微塵者此對道諦。法華云。其所說法皆悉到於一切智地。即其義也。地體能容載水陸兩途。如通別道到此彼岸。虛空分界者此對滅諦。法華云。常寂滅相終歸於空。即其義也。空體盡淨。五翳所不能染。三光所不能淨。如滅諦滅無二十五有及滅化城涅槃也。四諦理遍一切處即法身。四諦智稱境而知即報身。從體起用同其長短即應身。信相但見應短不見應長。應尚不達。寧知報法。四佛舉四喻喻其應長。水滴山斤地塵空界尚無能思算得其邊表。況復智冥於法。淵哉玄哉。信無底際。曠矣大矣。豈有垠涯。舉應迹以釋報法。豁然明悟。斷疑之巧為若此也。釋此偈妙為若此也。行者思之思之。四偈對四念處者。念處之觀本在苦諦。唯應約須彌山偈而論。今則通對也。一切諸水對受念處。受能含納如海多容故也。須彌山對身念處。色相與質礙相類故也。大地對於想行念處。想取行行如地容載故也。空界對心念處。心但有名如空無相故也。若觀四念處是脩長壽因。若念處得道即是長壽果。故用念處對四偈也。若觀四枯念處。破凡夫之四倒。若觀四榮念處。破二乘之四倒。若觀中道念處則非榮非枯。於其中間而般涅槃。成五種解脫。謂色解脫乃至識解脫。脫五陰縛名五解脫。洞達五陰空無所有名五般若。冥五陰現名五法身。雖三分別。不一不異不縱不橫名祕密藏。號大涅槃。仁王呼為法性色法性受想行識。陰之法性即是法身。智冥法性即是報身。法報皆非常非無常。而能起用為常為無常。常用則長無常用則短。信相但見無常不能見常。於用未達。況解其本。四佛舉喻明其用常。迹常無邊非思算所得。況復體理寧可心知。信相迷除豁如雲卷。斷疑之巧為若此也。四偈對四德者。水潤生榮對常德。山能高出對我德。碎地為塵對淨德。空無苦受對樂德。四德成就是果上所剋。果與理冥。冥於非常非無常。能起常無常用。冥於非我非無我。起我無我用。冥於非淨非不淨。起淨不淨用。冥於非樂非不樂。起於樂無樂用。信相但見無常無樂不見常樂。於應尚迷。何能識本。四佛舉四德之用非思算所知。體本報法杳然慮外。信相聞說非但疑除惑斷。增信生解。故歡喜踊躍得之於懷(云云)。億百千萬下合譬偈也。舊解有二失。一僻取文。二偏執義。舊云。四譬皆有齊畔可盡之物。百千是數法。數必有窮。據此為無常。今釋不爾。四佛引四譬者。乃是舉量以況無量。量物尚非思算所知。無量之法寧可圖度。億百千萬此舉數法以明無數法。既不能數數。那能知無數。縱令知數知無數。知量知無量者。秖是化用都不關體本。僻取之失非但自毀。又亦誣經。偏執義者。三身品云。化身亦常。處處說法。是故為常。當知化身備有常無常義。舊人那忽一向無常(云云)。以是因緣下兩行斷疑偈也。若作因緣者。因親緣疎。命是正報。不殺為因。食是依報。施之為緣。以此因緣得壽命長。若作二緣者。不殺是不殺戒家止善。施食是不盜戒家行善。互舉止行俱是二緣。法性菩提心名之為因。止行福慧等併皆是緣。緣能顯性。會非常非無常。能常能無常。法食不殺等皆如上說。修因既長得果又長。顯體又長起用又長。破其短疑也。是故汝今下一偈結成也。爾時信相下聞偈斷疑生信也。聞壽命無量者。解迹中之能常其壽無量也。疑去者。解迹中之能短。其壽八十也。深心信解者。悟其本識非量非無量也。踊躍者登位也。歡喜者信生也。別教釋者。信相似位中疑惑去登歡喜地中信生也。圓教釋者。信相鐵輪位中疑惑去入住銅輪位中歡喜也。若作普賢似位釋者。下地中疑惑去。十地頂深信堅固。猶若金剛。隣真接極而生歡喜也。從說是如來下是第三當機上根初悟之。從時四如來下第四息化也。佛本為緣興。緣已利益則攝化還本。故言忽然不現也。觀解者。諦境發智覺慧相應。深觀此慧亦不得慧。亦不見境。境智俱寂即是不境義也(云云)。

金光明經文句卷第二◎


大正新脩大藏經第 39 冊 No. 1785 金光明經文句


金光明經文句卷第三

　　隋天台智者大師說

　　門人灌頂錄

　　釋懺悔品

　　◎諸大乘經多分散明懺悔。此經專以懺悔當品。今先釋名。懺者首也。悔者伏也。如世人得罪於王。伏欵順從不敢違逆。不逆為伏順從為首。行人亦爾。伏三寶足下正順道理。不敢作非。故名懺悔。又懺名白法悔名黑法。黑法須悔而勿作。白法須企而尚之。取捨合論故言懺悔。又懺名修來悔名改往。往日所作惡不善法鄙而惡之。故名為悔。往日所棄一切善法今日已去誓願勤修故名為懺。棄往求來故名懺悔。又懺名披陳眾失發露過咎不敢隱諱。悔名斷相續心厭悔捨離。能作所作合棄故言懺悔。又懺者名慚悔者名愧。慚則慚天愧則愧人。人見其顯天見其冥。冥細顯麁。麁細皆惡故言懺悔。又人是賢人天是聖人。不逮賢聖之流。是故懺悔。又賢聖俱是人天。是第一義天。第一義天是理。賢聖是事。不逮事理俱皆懺悔。又慚三乘之聖天愧三乘之賢人。不逮此天人故名慚愧。慚愧名懺悔。又三乘賢聖皆是人。第一義理為天。約此人天慚愧故名懺悔。又三乘賢聖尚非菩薩之賢。況菩薩之聖。今慚愧三十心之賢十地之聖。故名慚愧懺悔。總此賢聖皆是人。第一義理名為天。約此人天論慚愧。故名懺悔。又三十心去自判聖人。十信是賢人。約此賢聖論慚愧懺悔。總此賢聖皆名人。第一義理名為天。約此人天論慚愧懺悔。合十番釋名也。次明懺悔處者。大經闍王偈云。麁言及輭語皆歸第一義。是故我今日歸依於世尊。又梵行品云。我昔與汝等不見四真諦。是故久流轉生死大苦海。若能見四諦。則得斷生死。生死既盡已。則不受諸有。法華云。行處近處住忍辱地。亦不行不分別。又云。寶處在近。汝可前進。即滅化城即至寶所。此經云。我當為是作歸依處。歸依處者。即甚深無量法性也。法性秖是諦理。諦理秖是妙境。諸佛所師寂滅真如祕密之藏。十方眾聖安住其中。若得其本本立則道生。不得其處則平地顛墜。如盲人入棘林。動轉罣礙。為是義故須識懺悔處也。故普賢觀云。端坐念實相。眾罪如霜露。慧日能消除。我心自空罪福無主。是名大懺悔。是名莊嚴懺悔。是名無罪相懺悔。無罪相者。此約空為處也。莊嚴懺悔者。約俗諦為處也。大懺悔者。約中道為處也。若三種差別者。此是歷別論處爾。即一而三即三而一者。此圓妙懺悔也。諸大菩薩修學佛法而懺悔也。若識此法而懺悔者。最妙最上懺悔處也。大經云。譬如有人在大海浴。當知是人已用一切諸河之水。大品云。譬如負債人依投於王。債主反更供養。何敢就其覓物。書云。如牆頭草非其莖葉能高能長所依得處也。行人若依法性為懺悔處者。高出一切諸處所也。行人若識此意。先當求覓法性道理為懺悔處也。次明懺悔法者。法為二種。一正法。二助法。正法者。即是觀法性之慧也。法性常故是觀亦常。法性樂我淨故觀慧亦爾。法性不可思議。至深至妙無上無等等者。觀慧亦爾。境智相冥無二之法。如如不異者。境如智智如境。故言如如不異也。經言。說智及智處。皆名為般若。說智及智處。皆名為實相。說如不說不說如說。說不說無二無別。以此觀慧歷一切法亦復如是。故云毘盧遮那遍一切處。若行若住若明若闇皆得不離見佛世尊。六根所對無非佛法。耆婆攬草無非藥者。普能愈病。釋摩男所執。一切砂礫皆變為寶。阿那律空器悉滿甘露。若如是者。所觀之罪非復是罪。罪即實相。所觀之福福即非福。福即實相。純是實相。是名大懺悔也。助道懺悔者。若純用正懺亦不須助。若正道闇昧不明了者。修助以助之。所謂灰汁澡豆皂莢木槵以助清水爾。略言勤用身口意而為助也。身謂旋禮。口謂讀誦。心謂策觀。而助開門。如順流順風助之以篙棹去則疾也。如是略論正助也。四明懺悔位者。若作一種解者謂。鄙濁凡夫應須懺悔。離垢清淨者何用懺悔。此不如是故新本業障滅品中說。人從父母稟身。十月懷抱三年鞠養。撫念惟惟始能升頭戴髮。教方教數始解作人。那忽違恩背義而行殺逆。天雖大不覆此人。地雖厚不載此人。此人命終直入地獄。如是逆罪應須懺悔滅除業障。佛為人天師。師嚴道尊。凡有所說若有違犯罪莫大焉。初篇後聚那可違負。爾則欺佛負心。復負三師七僧。此則佛海死屍華園爛肉。此四重人應須懺悔滅除業障。多瞋墮蛇虺。多欲墮鳩鴿。多癡墮蝨蟻。多慢墮飛鳥。多諂墮修羅。外慳墮餓鬼。餓鬼常飢渴。畜生相殘害。修羅多怖畏。是四惡道聞名尚不可。況復當之。應須懺悔滅除業障。人中八苦一苦尚不可忍。況八苦交橫。應當懺悔滅除業障。天上有五衰地獄等苦。色界天不得速入定。求不得苦。無色界天有四心苦。三界籠樊生死窟宅。應須懺悔滅除業障。若出家人雖欲修道為五煩惱所障。心不得停心。為四顛倒所惑。不得入四念處。亦須懺悔除滅業障。念處治彼四倒。二惡不勤斷二善不勤生。不得入如意足。煖法不發。亦須懺悔。五根不生。喜有退墮。根生未有力。雖有力未隣真如。是四善根中應須懺悔滅除業障。苦忍明發雖不墮三途。欲界七生次第應受。一生尚苦。何況七生。雖斷欲界五下分六品。餘三品在。亦應懺悔。雖斷五下八品盡餘一品在。雖斷色盡餘無色分在。亦須懺悔。雖入有餘涅槃猶有果身在。身子風熱畢陵伽眼痛。欲棄有餘入無餘。亦須懺悔。雖斷三界正使盡習氣尚存。亦須懺悔。支佛亦爾。亦須懺悔。若乾慧地未得理水霑心。故言乾慧。性地未能見理。八人見地猶有愛惑。薄地神通未能還生欲界。離欲地猶有上界惑。已辦地不能除習。辟支佛地但作神通。不能達文字。菩薩地未窮至極。如是等位皆須懺悔滅除業障。十信但信未能稱理。十住但入偏理。十行但事未能入中。十迴向但修中未能證中。十地雖證中地地皆有障。未窮於學不得無學。應須懺悔滅除業障。又十信雖三智圓修。但是方便陀羅尼。十住已去乃至等覺已來。秖如十四日月。非十五日月。匡郭未圓光未頓足。闇未頓盡。應須懺悔滅除業障。齊此已來當知懺悔位長其義極廣。云何而言止齊凡夫。是故五十校計經。齊至等覺皆令懺悔。即其義也。若人得聞如此懺悔功德不少。故文云。非於一佛五佛十佛修諸功德聞是懺悔。乃於無量百千佛所修諸功德。聞是懺悔。語其華報。在在處處。常為國王輔相大臣之所恭敬。語其果報。常為十方諸佛互相恭敬。直聞此懺悔。尚得如此功德。況復如法修行。已聞懺悔義。此法從經出。此經從佛說。是故當報恩歸命禮諸佛(云云)。懺悔品依字訓釋。懺者鑑也。披陳發舒己之三業。不敢隱諱令他委鑑。顏恧而口蹙。心摧而意伏。身被鑑故而顏恧。口被鑑故而脣蹙。心被鑑故而意伏。故懺名鑑也。悔者廢也。內懷鄙恥悔造眾非。悔身故則三廢。悔口故則四廢。悔心故則十廢。故悔名廢也。又法門釋者。懺悔名慚愧。慚愧是白法。又自不作惡。不教他作惡。如是等種種說。懺悔有三。一作法。二取相。三無生。此三種通大小。小乘作法者。如毘尼中發露與學二十僧行摩那埵。或半月作法。或對首作法。或責心但令作法成就。不障僧事即清淨也。阿含中亦作相懺。犯欲人作毒蛇口想。此觀成時婬罪即滅。亦有觀空懺。秖是真空。大乘中亦有作法。或八百日。虛空藏塗廁是也。或九十日。般舟是也。或四十九日。大悲懺是也。或二十一日。法華是也。或七日。方等是也。灰湯澡豆淨身。辛酒禁口慚愧勤心。旋誦各有遍數等。皆作法懺攝也。取相懺者。如方等求十二夢王菩薩戒見華光摩頂虛空藏中唱聲印臂相起罪滅。雖不正明作法。兼得事用也。無生懺者。如普賢觀云。端坐念實相。如日照霜露。觀空緣理無相最上。雖不正作事相。兼上兩懺也。作法懺成違無作罪滅。而性罪不除。如犯殺生。作法懺成違無作罪去。而償命猶在。即其義也。取相懺能滅性罪。性罪去違無作罪亦去。如伐樹枝葉萎。根本未去續生如故也。觀無生懺能滅無明。如覆大地。根枝葉等悉盡無餘。又作法滅違戒上罪。取相滅犯定上罪。無生滅犯慧上罪。又作法滅三惡道報障。取相滅人道報障。無生滅三界有漏報障。又作法滅三惡道業障。取相滅人道業障。無生滅三界有漏業障。又作法滅怖畏憂愁之煩惱。亦是破煩惱。取相滅四住之煩惱。無生滅無明之煩惱。又三種懺共除報障。取相除業障。無生除煩惱障。又作法懺如服薑桂。差病而已不能肥身。譬罪滅不能生善。取相懺如服五石。病差身充。不能得道。無生懺如服五芝。病除身飛升仙得道。如是等種種分別行者須知。今文具有大乘三懺。著淨潔衣專聽是經。又七日七夜朝暮淨心等即作法也。於其坐處得見彌勒文殊普賢。即取相也。五陰舍宅觀悉空寂。本無有生亦無和合。即無生也。三意宛然。故能滅諸惡蕩五障。顯經力用也。從此品下明經力用。今品正明夜夢晝說懺悔斷惡拔苦。下品正明昔歎發誓生善與樂。旁正互舉。此品文為二。初夢中見聞。二覺已說見聞。夢又二。一夢見金鼓。二夢擊鼓聲。見鼓又三。一正見鼓。二見鼓光。三見光中佛。夢者是入如夢三昧也。又入觀如夢出觀如覺。入觀心靜能觀法性。法性即金鼓。金鼓體圓空鳴。圓即法身。空即般若。鳴即解脫。姝者勝義深義。大者廣義無量義。如上文遊於無量甚深法性意爾。姝大略敘鼓體。委論應言圓姝大空姝大鳴姝大。鼓體備三種。三種皆甚深無量。此即夢中所覩法身。觀一而見三佛也。從其明溥照下是第二見鼓光也。光是智慧。契此法性克成大果。智與體冥。體圓姝大光圓亦姝大。體空姝大光空亦姝大。體鳴既姝大光鳴亦姝大。何者。此身與諸佛同體同意故也。即此夢中所覩報身佛一佛而三也。從復於光中見十方佛下是第三見光中諸佛也。光從鼓出遍照十方。用從體起應周法界。與機緣同事也。瑠璃座者所安之理也。佛坐其上智稱法性也。大眾圍繞者所應之機也。此即夢中所覩應佛即一而論三也。覩此三佛即是三身三德種種三法門從此設教名金光明也。從見有一人下是第二夢見擊鼓。文為三。一見擊鼓。二出大音聲。三聲所詮辯。鼓是法身擊是機智。婆羅門是淨行。似是隣真。隣真之人以似解之淨智和會法身。甘露相應滅苦生樂。鼓是法身。枹鼓合是報身。擊出是應身。聲所詮辯是法界大用起教利益眾生。從時信相菩薩下是第二覺已說見聞。文為四。一往佛所。二與緣俱。三伸敬。四述夢。夢者入法門為夜夢。出法門如過夜至旦。又三十心惑障未遣故如夢。登地斷惑如過夜至旦。觀解者。觀行位中所觀三身如夢。分真位中所觀三身如旦。出王舍城者表出因位也。往耆闍崛山者表向果地也。伸敬有三。頂禮是身敬。瞻仰是意敬。說夢是口敬。頂禮者。菩薩居因信首為貴。諸佛在果慈悲為賤。以貴敬賤也。從以其夢中下是第四述夢也。此下總有一百六十二行偈。分為二。初四行半總明夢。後一百五十七行半別明夢。總又為二。初三行半明見金鼓。後一行明見擊鼓。見鼓又三。初一行見鼓形狀。次一行見鼓光明。次一行半見光中諸佛。即長行中三身意入觀所觀之境也。次一行見擊鼓者。自覩其觀智之機扣擊法身之境也。出大音聲者。已如上說。自覩其境智合能多利益也。從是大金鼓下一百五十七行半偈別明夢事。文為二。初從是大金鼓下至悉能滅除有二十一行三句。明金鼓有滅惡生善之力。二從一切諸苦無依無歸下一百三十五行三句正明教詔懺悔之法。就能滅惡生善文為六。一有三行。滅世間因果之苦。二有三行。生出世間因果之樂。三有四行。能令眾生自行化他俱備。四有四行。能滅眾生報障。又發宿命通。五有四行。能令眾生得諸法門。先少得後多得(云云)。六有三行三句。能破眾生八難流轉。釋此六義皆從三塗。漸至人天二乘菩薩等。一一皆有破惡生善之力。從一切諸苦無依無歸下有一百三十五行三句。是第二明教詔懺悔之法。文為五。一從一切諸苦下有十九行一句。教自說過罪懺悔。二從我當供養下有三十五行。明供養諸佛自行化他修懺悔。三從諸佛世尊我所依止下有二十一行。明稱歎修懺悔。四從我以善業諸因緣故下有五十一行半。明發願修懺悔。五從若有敬禮稱歎十力下有九行。結成懺悔。生起五意者。但眾生邪倒障理不識法性。愚癡障解不識因果。惡業障行不識善法。聖人慈悲因大士之夢。示其懺悔示其道理。示其因果示其善行。故論自懺荷佛恩深故伸供養。供養不洩其誠故歌詠稱歎。供養是行須願指歸。行願既圓結成讚美也。自懺文為三。初一行一句明法身是依憑之所。次兩行請佛覆護。次十六行正明懺悔。夫法身具三德。即是一體三寶。法性是法寶。寂而常照是佛寶。遍一切處是僧寶。自凡夫二乘雖不知。亦不出法性。總而言之。一切菩薩何嘗不以此為歸依。依此則本立而道生也。內本雖立外無佛加不得成就。若蒙擁護斷惡生善。辦在斯須。如萌芽得雨扶疎豐欝。是故請佛也。內外因緣既備正須懺悔也。正懺文為二。初三句總明懺悔。後十五行一句別明懺悔。總懺者總懺三障也。本者煩惱是二障本也。惡者報障也。不善者業障也。三障障三身三佛三寶。三障若轉諸三法門悉明。故總懺也。別懺者別懺三障也。文為三。初一行一句懺煩惱障。次一行懺報障。次十三行懺業障。諸十力前者。正懺煩惱障也。獨頭無明癡倒殊甚。不識法身佛也。法身佛遍一切處。癡闇不知。公於佛前造作眾罪。如牛羊不識天子。如鳥雀不識檠像。於前造過。愚癡不識法身亦復如是。父母恩者。方便是父智度是母。此二法門能生法身。而不識者。是不知報佛也。不解善法者。善法是助道之行。能資智顯理。而不解者是不識應佛。三佛皆不能知。豈非無明過患。此別懺煩惱障也。自恃種姓下別懺報障也。略言有三種。一以姓傲他。二以財忽物。三以壯年陵彼。雖報有此三不應自恣。若縱恣者此報成障事也。今更約法門解。出家人以慧為姓。定為財戒為年。染此三法自尊卑他者。是名染法非求法也。法華云。汝年少壯我年衰邁者。凡人以五陰盛為壯。二乘通教以空出有為壯。別教菩薩以法眼過慧眼為壯。著此諸法者。悉是恃強陵弱成報障也。悉須懺悔。從心念不善下十三行別懺業障。文為十二。初一行懺由心口造惡業。亦是教他作惡也。從身口意是自作惡也。二一行懺內外因緣造惡業。三一行懺五欲因緣造惡業。四一行信受邪師造惡業。五一行隨順惡主造惡業。六一行愛心所使造惡業。七二行為衣食女色造惡業。八一行於佛世敬田造惡業。九一行於無佛世敬田造惡業。十兩句於正法造惡業。十一一行於恩田造惡業。十二一行半總一切處造惡業。造業因緣甚多。不可具列故總而懺之。若欲細釋從人道為始。二乘通別菩薩等行一一作之例應可解。故五十校計經云。上至等覺皆須懺悔。即其義也。◎◎從我今供養下三十五行明供養諸佛。所以供養者。我本癡盲蒙示懺悔。此恩深重故興供養。文為二。初一行明財供養。後三十四行明法供養。法供養為二。初八行半明化他法供養。隨順如來慈悲法門。濟利含識。是為化他修法供養。後二十五行半明自行法供養。隨順如來智慧法門。修十地功德。是為自行修法供養。諸供養中法供養最為第一。財供法供事理自他皆悉具足也。化他法供養文為二。初四行化他令其修行。後四行半化他令修懺悔。初修行者。我自行十地為法供養。今復化人令法供養。譬如一燈然百千燈。瞑者皆明明終不盡。其意有四。初明化始以大悲拔苦。次勸真因十地之行。次勸真果菩提大覺。次勸精進督使速成。夫眾生等故性欲亦等。善巧度一眾多亦然。不計劬勞積行累德。功成大覺。即智德滿。盡一切苦即斷德滿。文自明顯不俟多釋。觀心者。調一念心。使真明發任運成真果。調一切心數亦復如是。弟子眾塵勞隨意之所轉。即此義也。次四行半化他令修懺者。我蒙佛教懺。還以懺教他。重重然無盡燈。化化不絕也。文為三意。初欲為說懺。次正為說懺。三說懺已。千劫者。假多以顯懺力大爾。譬如惡人造罪山積能拔於王難。尚分半國償。豈復問其前愆。說千劫造逆。雖復厚重能拔法性之王。從如來藏中顯成法身者。大覺朗然超升自在。寧復為五無間業之所縛邪。從我當安止下二十五行半自修法供養。文為二。初五行自修行。後二十行半自修懺。前自懺竟。今那復重。譬如金師。從初習學至于皓首。互燒互打器成方息。修行譬智燒。修懺譬斷打。智斷極乃止。重說無咎。前是自行門。今是法供養門為異也。自修行又為三。初一句標章。我當安止是也。次修因。十地是也。次成果菩提是也。珍寶者。十地因可貴。諸地即是珍寶也。脚足者。十地是果家之基本。故言脚足。又十度是十地之脚足。於餘功德非為不修。隨力隨分正以檀為初地之足。檀足若滿得入初地。乃至智度足滿得入十地。故十度為十地脚足也。果中有總明果滿別明果滿。在文可知。功德光明者。是果上二種莊嚴也。令眾生度海者。即果上轉法輪也。從諸佛世尊下二十行半明自修懺。文為二。初一行請佛。後十九行半明懺。文為五。初四行半懺報障。次一行半懺煩惱障。次六行懺業障。次兩行明迴向。次五行半懺善惡兩難。就報障文又二。初二行半出報障相。次二行請除滅。百劫者受報之時也。時中受身。身即是報。報有所作。作即是障。貧窮困苦是依報不圓。亦是報障也。愁熱驚懼者。由貧窮外偪故驚懼內焦皆報障也。所作眾惡者。即想行陰苦也。貧窮困苦者。即色陰苦也。愁熱驚懼心常怯劣者。即識陰苦也。暫無歡樂者。即受陰苦也。此皆報障意爾。次煩惱障文為二。初兩句出相。次一行乞清淨。次業障文為三。初二行竪論三世造業。次二行橫明現起十惡。次二行求懺過去業。今正受者名為報障。未受者繫屬行人。若修善道能為障礙。問過現須懺。未來未有。云何言懺。答數家呼為未來有。論家呼為當有。大經云。遮未來故名之為殺。現在念念滅何所可殺。秖遮斷未來名為殺爾。經論悉以未來為有。故須懺也。今更舉現事例之。如在家人晝度生方起無量惡念。事雖未有次第必更。忽然發心捨家修道。前所念事併與緣差。未來之業亦應如此。雖非現有時到必然。今若懺悔索然清淨。橫開現世三業為十惡可解。遠離者惡斷也。修行者善生也。十住者初心因位也。逮十力者後果滿也。次明迴向者。眾生頑故愛著於有不能升出。今懺此罪故云迴向。他以若此國土及餘世界為隨喜之文。今意不爾。此土他方凡所作善。皆施眾生共向佛果。如聲入角則能遠聞。方便力大與虛空等。又結文云。是迴向不得作隨喜。釋隨喜在下文也。釋八難者。此是善惡中論八難。非佛前佛後之八難。文為二。初四行指惡為難。次一行半指惡遮善為難。或指善遮道為難。初四句是報障難。諸有者二十五有。報得之身造作眾惡。豈非報障。生死險難有二解。若取其因即是業障。若取其果即是報障。種種淫欲即煩惱障。心輕躁者復是報障。輕躁是覺觀。覺觀屬報法。如羅漢斷煩惱盡。出觀猶有覺觀散心。當知輕躁是報障非煩惱也。更舉世人學問迴轉易轍不成業障皆由輕躁之過。豈非障邪近惡友難者。惡友能污染人三業。此屬業障。如移厩於屠邊。如孟母隣於哭貨。朱赤墨黑。即其義也。三毒是煩惱障也。遇無難難下此有二義。一若不修善。障難不興。若欲修善。惡障即起。善非是障。惡來遮善。名善為難。此義易知。常人皆作此解也。二者諸善是難。善能障道。豈非難邪。此義今當說。遇無難難者。自謂無惡不肯修善。如二乘入空生滅度想生安隱想不復進求菩提。即其義也。修功德難者。多作有為求可意果。如一比丘專行福德不修禁戒。墮白象中。七寶絡身金盂承糞。又如妙莊嚴王本事等。豈非修功德難。值好時難者。如劫初時在欝單越時一向受樂都不修道。豈非值好時難。值佛亦難者。如旃遮婆羅門女善星調達等。皆是值佛而難。例此應云。聞法起謗值僧起破皆是難也。若讀作難易之難者。此是惡來遮善之義。使善難成也。若讀作障難之難者。此是善自是難。能障於道。又依經文云。如是諸難今悉懺悔。當知經作障難之難義也。從諸佛世尊我所依止下二十一行偈是第三稱歎。若論次第。前財法供養是身意。身意未洩未備。今更口歎。若作法門者。前是供養法門。今是念佛三昧法門。文為三。初一行標章歎。次十九行正歎。三一行結歎。標諸佛者。橫則十方竪則三世。事即報應理即法身。言略而意廣。標章之巧妙也。我所依止者。依止法性一體三佛也。佛海者。四眼入佛眼。十智入如實智。皆失本名字但名佛眼佛智。如物投石蜜如流會海。無不甘醎者。法性三佛攝一切法。故名佛海也。就正歎為二。初十六行寄言歎。後三行絕言歎。寄言又二。初一行略歎略況。次十五行廣歎廣況。略歎者。諸相好中略歎金色。釋論以即時鐵比即時金。即時金比海金。海金比龍金。龍金比閻浮洲金。閻浮洲金比四天王金。如是轉轉比第六天金。第六天金比佛身金色。第六天金如鐵。又佛金光徹照壁障無影。佛入城時放光照地。一女人低頭禮拜。金釵墮地。唯見晃晃。不知何者是地何者是釵。佛過後光歇方見金釵爾。然金色身是眾相所依處。唯舉金色。故知是總歎眾相好也。金有四義。堅不可毀譬常。得之者富譬樂。體無瑕穢譬淨。色妙晃曜譬我。諸德之中四德為總。猶如須彌者。須彌為四寶所成。況佛身具足四德。故知總況也。廣歎廣況文為二。初十二行半廣歎。次二行半廣況。廣歎又四。從其色無上下二行廣歎金色無上。無上者我德也。從善淨無垢下三行廣歎佛色無垢。無垢者淨德也。從功德巍巍下三行半廣歎佛色安住。安住者常德也。從三有之中下四行廣歎佛色能除苦毒。即樂德也。從如大海水下二行半廣況。文為二。初二行廣況。二半行合喻。佛功德海思所不能知言所不能盡。心行處滅言語道斷。即此義也。海水難知況常德也。地塵難知。況淨德也。山斤難知況我德也。空邊難知。況樂德也。諸佛亦爾下合喻也。從一切有心下三行絕言歎也。文為二。初一行半正絕言歎。二一行半牒譬帖合。一切有心不能得知。即是絕思。思既已絕口何所宣。即絕言也。更牒譬帖合。在文可見。從相好莊嚴下一行總結。相者結一切相。好者結一切好。莊嚴者一一相一一好中皆具眾德以為莊嚴也。從我以善業諸因緣故下有五十一行半偈。是第四發願行若無願。如牛無御。不能有所至。如畫無膠如坏未火如水中月。故以願持行。亦是懺悔退轉之罪也。文為二。初有四十七行半明發願。次四行約願隨喜。初願又二。初九行自發願。次三十八行半為他發願。自願又二。初四行願果滿。次五行願因圓。果滿願又四。初一行成佛道是願意輪滿。次一行說法是願口輪滿。次一行摧魔是願身輪滿。次一行住壽久益是願慈悲滿。因圓願又四。初一行具六度願有為功德圓。次一行願無為功德圓。次二行宿命念佛圓。次一行值佛圓。為他發願文為二。前八行半願作藥樹王身大悲拔苦。後三十行願作寶珠王身大慈與樂。拔苦又為四。初一行總拔眾苦。次一行拔根不具苦。次兩行拔病苦。次四行半拔王難苦。與樂又為三。初十六行半與世間果樂。次九行半與出世因樂。後四行結成。上文大悲拔苦根不具者令具。今大慈與樂。視聽聰明暢悅快樂。諸根語同與拔小異也。從願諸眾生常得供養下九行半與出世因樂。文為二。初三行半令修行外緣具。次六行令修行內因具。外緣又二。初二行值三寶。二一行半離八難。人緣不同。或值佛難不除。或難除不值佛。今願其亦除亦值。內因又二。一半行生尊貴家。二五行半多饒財寶。人因不同。或多財而卑賤。或尊貴而貧窮。因不具足。今令其亦貴亦富。女有五礙。願其無五礙苦。從若我現在下四行結成自他誓願也。前二行結自。後二行結他。從若此閻浮下四行約願隨喜。隨喜者慶他修善也。亦是懺悔疾妬之罪也。文為二。初二行隨喜於他。後二行隨喜於自。從若有敬禮下有九行偈。是第五結成。文為三。初二行結成斷惡。故言超六十劫罪。次四行半結成生善。故言國王大臣之所恭敬。次二行半結值佛多。雖不別說善知識佛。自兼之。

　　釋讚歎品

　　讚歎凡有四意。一從能讚人。二從生善。三從滅惡。四從所讚人。一從能讚人者。前品明信相思疑佛壽。四尊盡降其室。一心信解。夜夢金鼓出聲。旦向耆山說夢。今品佛述其昔為龍尊面讚法王。願我當來夜夢晝說。說斯人之本事故言讚歎品。二從生善得名者。夫善不孤運。生必託緣。緣中勝者無過於佛。龍尊讚佛能生妙善。從生善緣得名。故言讚歎品。三從滅惡得名者。罪之尤者無過毀佛。若翻滅斯罪應須讚歎。讚歎治於毀訾。從能治得名故言讚歎品。四從所讚人得名者。即是去來現在三世諸佛。諸佛極尊甚深。無量稱揚顯說。故名讚歎品。若欲分別。述得名為讚。褒喻名為歎。亦更互分別爾。釋論第三十云。美其功德名為讚。讚之不足又稱揚之名為歎也。此品有恭敬是身業。尊重是意業。讚歎是口業。口業不發身意不暢。為暢身意音聲為佛事。故稱揚顯說。褒美如來真實功德。故言讚歎品也。結此四義。都是四悉檀因緣立此品名。故言讚歎品也。此品雖從四悉檀立名。正是生善之用。文為二。一長行。二偈頌。而對告地神者。主此大地。菩薩行行皆寄其上。壽命長久見去來今事。證義事強。如瑞應云。積功累德誰為證。佛時指地。是知我。今說往昔金龍尊事。所以對告地神也。又對善女天者。男天陽表權。女天陰表實。實智能生眾善。善生故宜對善女。證往故宜對堅牢(云云)。今論生善之用。故對告善女。金龍尊者。此王往昔修金光明法門。依法性理故言金。能以智慧讚三世佛。辯如雲雨故言龍。能為眾生作大利益。為物所仰故言尊。從行得名故言金龍尊也。總有六十二行半偈文為三。一三十五行讚三世佛。二二十五行半發來世願。三二行結會二世事。就讚佛文為五。初一行半總讚。次二十三行別讚。次三行遍類讚。次五行半絕言讚。次二行迴向。總讚者。竪總三世橫總十方。世方是總是。微妙寂滅是總理。總理是總法身。總事是總報應二身。總讚三身。亦是總讚三德三寶等種種三法門。如是諸佛總皆清淨。清淨者。即是總讚之辭也。非但清淨亦常樂我(云云)。從色中上色下二十三行是歷相別讚。其文間出分為六意。初六行半讚七大相海。亦讚髮紺之好。次二行讚兩小相海。次兩句遍讚大相海。次十三行又讚四大相海。次兩句讚一小相海。次兩句讚手足柔軟。復是一大相海。所以然者。大相小相更相間填共嚴佛身。龍尊巧智如法相解。如法相讚故大相小相相間而讚爾。夫相好本莊嚴佛身。佛身多種。父母生身。尊特身。法性身。身既不同相好亦異。相體不同相用亦異。相用不同相業亦異。三身異者。如林微尼園舉手攀樹。化右脇生。天地大動阿夷甚驚。披㲲而相。相相炳明決定成佛。悲不能聲。此是生身佛相也。如釋論說。尊特身佛巍巍堂堂。譬如須彌映臨大海。所有大相小相亦巍巍堂堂。不同常身常光常相。此即尊特佛身相也。法性身佛者非是凡夫二乘下地之所能見。唯應度者亦令得見。此即無身之身無相之相。一切智為頭。第一義諦髻。八萬四千法門髮。大悲眼中道白毫。無漏鼻十八空舌。四十不共齒。四弘誓肩三三昧腰。如來藏腹。權實智手定慧足。如是等相莊嚴法性身佛也。種相業者。如釋論修百福德成於一相。三千二百福德。成三十二相。此即生身佛種相義也。若以空慧導諸相業。一一業悉與空相應。諸相應中空相應最為第一。此是尊特身佛種相義也。若以實相慧導成諸業。一一業無非實相法界。此是法性身佛種相義。三身三種相三種相業不得縱橫並別。若一異者則不清淨非微妙寂滅。以不縱橫並別。故是絕言。言歎所不及也。今經正讚尊特身相。上兼法性下攝生身。處中而明實讚者之巧(云云)。一一相皆明其用。如足下安平相。一切魔邪無能傾動者。一切有無無能動者。一切邊無能動者。如頂肉髻相。法不禮人亦不禮聖。亦不禮分中。別有所出(云云)。從去來諸佛下是第三遍類讚。諸佛法身平等一心一慧應化亦然。特舉一佛一相以為讚端。遍類諸佛亦復如是。文殊問般若云。念一佛功德與十方諸佛等。即其義也。身口清淨者有二解。一云。所讚者三業清淨。我今悉禮。二云。能讚者清淨。以好華香是身淨。奉獻是意淨。歌詠是口淨(云云)。從設以百舌下是第四絕言讚。初三行半是絕言讚。次二行是絕心讚。而有三番者。或應擬三身絕言也。一人百頭頭有百口。口有百舌。住壽千劫讚生身佛相好功德不能得盡。一人千頭頭有千口。口有千舌。住壽萬劫讚尊特身佛相好功德不能得盡。大地及天毛滴其水。一切有心不能知法性身佛相好功德。是故絕言絕心歎。從我今下兩行總迴向也。從如是人王下二十五行半。是第二廣發來願。文為二。初一行佛述。後二十四行半是龍尊發願。文為五別。初五行夜夢晝說願。次兩行為他取淨土願。次兩行半同求記莂願。次三行下化願。次十二行上求願。其間細釋可尋。問諸願皆剋。此中何不與記。答法伴未來。來在不久(云云)。從信相當知下兩行是第三結會古今。如文。◎

金光明經文句卷第三


大正新脩大藏經第 39 冊 No. 1785 金光明經文句


金光明經文句卷第四

　　隋天台智者大師說

　　門人灌頂錄◎

　　釋空品

　　夫空者應有四種。謂滅色入空。即色是空。滅邊入空。即邊是空。此經通諸乘懺悔。應須四種空。而今品但標空者。專是即邊而空也。何故爾。經云。無量餘經已廣說空。是故此中略而解說也。又空者空有空無。空有者。空二十五之塊有。空無者。空二乘之灰無。兩邊清淨名之為空。直作此說。惑者迷名濫理。不能超悟。今作六句分別。空破非有非無。非有非無破空。空修非有非無。非有非無修空。空即非有非無。非有非無即空。空破非有非無者。所謂凡邪非有非無見。二乘偏住非有非無證。別教教道執非有非無門。悉為空品空所破也。凡邪之見多種。一單四見。二複四見。三具足四見。單四見可解。複四見者。謂有有有無。無有無無。亦有亦無有亦有亦無無。非有非無有非有非無無。此是複四見。具足四見者。於一句中具有四句。四四十六句。故名具足也。雖單複具足皆苦集浩然。雖計為非有非無。實是妄見。故為空品空所破也。二乘偏住非有非無證者。斷常見故言非有。斷斷見故言非無。有無二見滅無餘。三界見思永已盡。生滅度想生安隱想。梵行已立所作已辦不受後有。保此而已。不復進求三菩提。但二乘發真。斷常見斷斷見。其門不同。或從有門入如阿毘曇。或從無門入如成實論。或從亦有亦無門入如昆勒。或從非有非無門入如那陀迦旃延經。離斷離常名聖中道。四門俱斷斷常。名同中道。實是保偏取證。故為空品空所破也。別教教道執非有非無門者。佛為鈍根菩薩。方便權巧作四門說中道。如彼栰喻。不得意者四門成諍。故涅槃云。真善妙有大般涅槃空。佛性亦色非色非色非非色。若各執一門。則於如來有諍訟心。不見中道。執此教門。猶為空品空所破也。新本云。初地菩薩欲行有相道。斯即一門之意也。文中悉有四門之說。大經云。自此之前我等悉名邪見人也。非有非無破空者。還是凡邪之空見。二乘之空證。教道之空門。墮在二邊。故為中道非有非無所破也。相修者。見空證空教道空。應修中道非有非無也。非有非無見。非有非無證。非有非無教門。應修中道空也。相即者。破二邊空即是中道非有非無。中道非有非無即是破二邊空無二無別。般若是一法。佛說種種名空即是非有非無而不以非有非無為名者為略說故故言空品也。此品來意者。懺品破惡。讚品生善。空品導成滅惡生善也。亦是導成用宗體等。故釋論云。若以無此空一切無所作。導成上品故明空品也。又常果顯體。滅惡生善非不明空。利者已解。為鈍根故起大悲心。更明五陰生法本性空寂爾◎此品有四十五行偈。分為二。初四行半敘欲說空。次四十行半正說空。無量餘經者指廣而明略。亦是標略以顯廣。若指般若則此經非方等攝。若不指般若。諸經不廣明空義。此復云何。答諸經前分結集人應作次第。而其後分皆攝入前例。且舉一以類諸。如阿含經云。佛將涅槃。舍利弗不忍見佛滅。前佛而去。均頭頭擎衣鉢來至佛所。此是窮後之事。而在十二年前阿含中集。當知阿含後分至涅槃也。又方等次第在法華前。而云先於靈山已為聲聞授記。豈非方等至於涅槃。又大品次第在法華前。釋論云。須菩提於法華中授記故。而諸菩薩為畢定為不畢定。當知般若亦至涅槃。以此推之。言次第者是前分也。互相指者是後分也。結集者。以後分明義。氣類若同向前集之。或者不知言乖次第實不乖也。此經屬方等後分。指般若為廣說。於義無妨。略而解說者。佛有略廣二門。應作四句分別。或名義俱廣。如十八空二十空二十四空是也。或名義俱略。如一獨空是也。或名廣義略。如法性實相實際如如法界等眾多名共名一義是也。或名略義廣。如生法二空之名而義大廣。迄從凡地至于極佛皆名眾生。釋論云。眾生無上者佛是。從凡夫之五陰極至佛地。亦稱色解脫受想行識解脫。釋論云。法無上者涅槃是。今言略說生法二空。下文云。五陰舍宅觀悉空寂。善女當觀。何處有人及以眾生。即其義也。眾生根鈍者根緣不同。或廣說得悟名利根。或略說得悟名鈍根。此語似倒。身子一聞得悟。是略是利。目連再聞得悟。是廣是鈍。此經意不就得悟邊明利鈍。乃是聞持邊論利鈍。利人廣聞則能持。鈍人略聞方能持。今機但有得悟之機。無有廣持之機。故言不能廣知也。無量空義者。二乘真諦是有量空義。菩薩中道是無量空義。此經明法性實相。即是無量空義也。異妙方便者。即是悉檀方便。巧作上來辦果明因滅惡生善種種分別等是也。起大悲心者。一段眾生著有病重。故大悲亦重也。我今演說者。演名為廣。與略相違。上論生法二空是名略。今論生法二義故言演爾知眾生意者。知此一機樂略宜略對略悟略。故言知意也。敘欲說空意竟。從是身虛偽下四十行半偈。是第二正明於空。又為二。初從身偽下十九行半明生法二空境。二從善女當觀下。二十一行。明生法二空觀。無境觀不正。無觀境不顯。應引止觀中十番檢境智明不可思議。下文云。不可思議智境。不可思議智照。新本云。如如法如如智。即其義也。明空境又二。初從是身虛偽下十七行半明實法境。二從水火風種下二行明假想境。實法者。觀五陰無法。觀十六無人。空觀詣理故名實法。身雖未死虛假臭穢故名假想。亦名慧行行行。緣空直入名為慧行。帶事兼修名為行行。亦名正道助道。空觀順理名為正道。不淨破貪名為助道。小乘修正道斷結名慧解脫人。修助道斷結名俱解脫人。大品明菩薩發心與薩婆若相應者是修正道。遊戲神通淨佛國土者是修助道。法華名為大車儐從。即此意也。涅槃明正慧遠離。遠離十相住大涅槃。又諦觀白骨破二十五有成王三昧。眾經同論此二義。而互有廣略。今經略明正助意也。實法境又二。初從身偽下十行半約苦果論境。二從從諸因緣下七行偈約集因論境。觀此苦集而起道滅。若能見四諦則得斷生死。生有既盡已更不受諸有(云云)。苦境又三。從身偽下兩句明生空境。次從六入村落下九行偈明法空境。次從身空虛偽下一行結上生法二空境。是身虛偽為生空境者。攬陰成身。計有我人眾生壽命。身見得生。若體其生名虛偽則求身叵得。身見不起。餘知見亦寂。故約假生為生空之境。又檢此身原由。一念妄想託父母遺體。假名之始也。此赤白二渧色陰也。覺苦樂受陰也。想此苦樂想陰也。具三性行陰也。識於中住識陰也。又精血是地大。濕是水大。煖是火大。氣命是風大。四大圍空是空種。心依此住是識種。此實法之始也。觀此身與名依妄偽法。豈可為真。故言虛偽。空聚者。身名積聚。如水上泡圍空而起泡名亦起。起即有滅泡名亦滅。無明業力託父母體即陰泡起。陰泡起即身名起。陰泡滅則身名滅。故言空聚也。從六入村落下明法空境。何以知之。此文但細檢根塵不論人我。故知是法空境。文為三。初一行明六根。次三行明十二入。次五行明十八界。六入者六根也。能生於識名之為根。塵之所趣名之為入。亦為識之所入故名六入也。檢其元初但有三事。謂命燸識。如凝酥薄酪。七日一變。巧風所吹開張五胞。攬四大淨色。結成眼耳鼻舌身等。諸根若立則有生識之用。是為開色為五心但為一。識依根住故名為村。塵從此入故言結賊所止。眼見耳聞鼻嗅舌嘗身觸意緣各有所伺不得相濫。故言各不相知也。從眼根受色下明十二入。更開色為十。并一入少分。開心為二。成十二入也。塵入於根。根亦入塵。互相涉入通名為入。根生識強別名為根。塵污義強別名為塵。當一根塵互相涉入。故言各各自緣。他根不入此塵。此塵不入他根。故言不行他緣也。從心如幻化下明十八界。更開心為八色為十。界者隔別不濫名之為界。文為三。一心如幻化下明識遍諸根。假令眼耳不對於塵。心亦追緣預念故言馳騁。如人坐馳天下。以愚癡故不知根塵空險。故為賊害。如大經(云云)。二心常依止下明識常在根故言六根。識常在塵故言境界。若謂識不在根塵。那忽即對即覺。以即覺故故常在根塵。釋論云。根不壞心欲聞復有聲。眾緣和合故得聞。即此義也。三心處六情下明識之於根乍出乍入。如鳥在網出入間關啄一捨一周而復始。無暫休息。識在根網亦復如是。或在於耳或在於眼。去還無定。雖復無定而得論常在(云云)。從身空虛偽下一行是第三結上生法二空境也。身空不可長養。結上生空境。長養是十六之一。長養既空十五亦空。即是結成生空境也。亦無正主者。結上法空境。遺教云。此五根者心為其主。此明託胎之始。心在諸根之初。名之為主。其實不能控制諸根。根大相違心為受惱。身病時心亦隨病。寧得是主邪。或時更互論主。如地具四微。則鈍為水所制。水但三微為火所制。火但二微為風所制。風有一微為心所制。心無有微。故得為主。復為四大所惱主義不成。故言無正主也。無有諍訟者。若計有四大則有相違。如四蛇相陵四國相拒。可有諍訟。今觀四大空不能得空便。故言無有諍訟也。此是結上法空之意也。從諸因緣和合而有下七行偈約集因明境。即是集諦。文為三。初兩行明集起相。次三行半明集相吞噬。次一行半明集善惡境。前三是慧行。後一是行行。前三是正觀境。後一是助道觀境。前一從無明生。後一從無明滅。若直論生滅者。未異小乘。無明本不生而生不滅而滅。生滅不二而二爾。從諸因緣者。苦集通從因緣。欲明集義。須作集之因緣釋也。前三句假名起之因緣。後五句實法起之因緣。小乘破四大至隣虛細塵。從細塵則有麁塵。用此為起假實之因緣。今明麁可析盡細塵亦盡。麁細俱盡。將何物作因緣。言因緣者。無明內惑為因。不了生法二空故染愛於外為緣。觸處染著故。無明潤愛集業得起。故言從諸因緣和合故起。以業起故則有一念託胎招於苦果。此一念託胎由無明愛。能生之心既是虛妄。所生之心亦是虛妄。討其本末能所都虛。故言無有堅實也。妄想故起五句明實法起之因緣。由妄想不了一念託胎五陰得起也。業力機關者。善惡業是機關主。色陰是機關具。受想行陰於中動作。去來進止以自娛樂。識陰依六入住。故言空聚。四大所造故言成立也。隨時增減共相殘害者。竪論增減者。如涅槃十時別異。從歌羅邏時名增。壯時名盛。老時名減。橫論增減者火增水減水增火減。風地亦爾。又念念生滅。生是增滅是減。又新諸根生故增。故諸根滅故減。又下文云。隨其時節共相殘害。春風夏火秋地冬水增減(云云)。譬如四蛇初在篋時名生。四蛇力敵名壯。互相強弱名病。蛇鬪困暫息不動謂為調適。息已復鬪。蛇羸如老。蛇絕為死。如是增減此是果身。如此由乎集業。四分等如地嗔如火。欲如水癡如風。此四分互相違。瑞應云。貪欲致老瞋恚致病愚癡致死。例云。等分致生。集業相噬致令四大增損(云云)。同處一篋者。此明篋同性異。蛇有螫毒。四大有八萬四千煩惱為害義同。大經以假身為篋。身待四大如篋貯蛇。篋壞則蛇去。身滅則大亡。如鳥在籠(云云)。又用業力為篋。業持四大。業謝則大散。如鳥在籠處處求出。心鳥亦然。未曾一念繫在身篋。恒常外馳。此則念念求死。非安身道也。其性各異者。二上升是陽。二下沈是陰。何故相違。猶其性別。性別那能和合成身。諸方亦二者。四大對四方。風東火南地西水北。又對四時。風春火夏地秋水冬。東與南屬陽而上升。西與北屬陰而下沈。故言二上二下諸方亦二。若相對論者。東上西沈南升北降。若論四維者。東方帶兩維。一維陽上。一維陰下。餘三方亦如是。或言一根中具四大。二上二下(云云)。悉滅無餘者初見散滅。謂言風火向上地水向下。比至上推不得於風火。下檢不見於地水。故言悉滅無餘也。苦果升沈碩異。由於集業善惡天乖(云云)。心識二性躁動不停者。釋論云。心意識一法異名。對數名為心。能生名為意。分別名為識。又言有異前起為心。次起為意。後了別為識。例如意識不得為一。二性者。心有善惡性異。意之與識亦有善惡性異。故言二性也。躁動者。心前起時亦與數俱。意識後起亦與數俱。故言躁動。又如四大壞時。善惡業爭牽不知從誰。故言躁動。但此業未謝心常覺觀。況復業牽。寧不躁動。有熟牽強牽。此世雖行善先世惡業熟。既與時合即受惡報。故言熟牽。強牽者。人雖行惡。臨終之時善心猛盛。即隨善上升。熟牽強牽彌顯躁動。亦是隨業所作而墮諸有(云云)。水火風種散滅壞時下二行明業謝棄苦器也。氣命盡是風去故言散。煖盡是火去故言滅。水盡則身爛。故言大小不淨盈流於外。地散滅是骨肉離解。故言如朽敗木。大小不淨者。身為大四支為小。足支為大手支為小。手為大指為小。如是轉轉作大小。皆悉臭穢不淨盈流。此名助道。若正觀降伏煩惱。煩惱不伏當修不淨助破欲心。釋論云。三解脫是涅槃門。道品是開門法。不淨九想等是助開門法。不淨是破欲初門。若進修背捨及大不淨。己身他身一身多身。一國多國山林石壁。一切依正皆悉不淨。即雖未爾。想力若成怖畏心起。能大助道開發正慧。大經云。不淨觀亦實亦虛。能破煩惱故名為實。淨言不淨是故為虛。此不淨觀亦具生法二空。大經云。諦觀白骨。一一支節何者是我。八色流光亦復無我。我不可得即是生空。鍊骨人八色不見四大無有於實。即是法空。此就助道明於生法。終成正道爾。從善女當觀下二十一行。是第二明生法二空觀。文為二。初八行半明修因生法二空觀。次十二行半明果成起用。因中又二。初三行半約苦集明生法二空觀。次從無明體相下五行約十二因約明生法二空觀。約苦集又二。初從善女下一行半明眾生空。次從如是諸大下二行明法空。問四諦十二緣是二乘法。云何是菩薩觀門。答四諦十二緣通是三乘觀境。譬如大道貴賤同遊。不可群小行之而判屬民庶。通意云何。涅槃云。我昔與汝等不見四真諦(云云)。又云。凡夫有苦無諦。聲聞有苦有苦諦。菩薩解苦無苦而有真諦。諸佛如來有真有實。所以然者。二乘觀有量四諦。菩薩觀有量無量四諦。大經云。十二因緣凡有四種。下智觀故得聲聞。中智觀故得支佛。上智觀故得菩薩。上上智觀故得佛菩提。復有別意。大品云。十二因緣獨菩薩法。如佛昔為儒童。雖行眾行非波羅蜜。見然燈佛得無生法忍。一念相應習應苦空。乃至習應滅空。習應無明空乃至老死空。諸相應中空相應最為第一。以空導行皆名波羅蜜。以得無生法忍故佛即與記。當知菩薩豈不觀於四諦十二緣邪。二乘雖復同觀。觀法有異。聲聞觀諸果。總作一苦諦觀。觀諸煩惱及業。總作一集諦觀。又苦之與集總是現在。所以名總相觀也。緣覺觀苦為七。現在五未來二。觀集為五。過去二現在三。別觀三世別開苦集。故言緣覺別相觀也。雖復總別有殊。同是自調自度。同是析生法二空觀爾。與菩薩有異。菩薩為眾生修四等六度。觀四諦十二緣。作生法二空。今舉譬喻之。如握五指成拳。若一指一拳應有五拳。若一指無拳五何得有。我人亦爾。攬五陰成眾生。一陰有眾生。應有五眾生。一陰無眾生雖五亦無。即陰求眾生不得。離陰求眾生亦不得。雖求拳不得拳。不妨有皮骨之指存。雖求人不得人。不妨有五陰之法。在二乘人得生空時。未能知法空。更須析指皮肉骨髓分分推求亦不得指。地水火風窮逐隣虛亦不得色。前念後念亦無想受。求指不得指。始知指無。求法不得法。方知法虛。既不得生法二空境。亦不得生法二空智。通菩薩觀亦然。是為菩薩二乘析生法二空相。如此但有自行為他之異(至云)。若論別菩薩體空。與其永異。如見鏡拳懸體既空不勞尋檢。鏡拳既虛鏡指非實。鏡內拳指既是虛。鏡外拳指亦非實。眾生亦爾。但有名字名為眾生。此之名字本來自空。非檢後空。名既假名法亦非法。體名即體法。如大品云。我性如色性。色性如我性。今世生法由無明行。五果既虛。二因寧實。下文云。本性空寂無明故有。無明既寂。從無明生寧得不寂。雖不得生法二境。而能了了通達二境。不為境所染。雖不得生法二空智。而能了了通達二空智。不為智所淨。非染非淨雙亡二邊。正入中道第一義諦。而能雙照二諦。三諦朗然。非前非後一時大覺。與此甚深法性相應。金剛寶藏具足而得。是為菩薩體生法二空觀。諸小乘師雖說析空同外道義。何者析色極至隣虛。或存塵不破。或破塵令盡。若存不破秖是常見。若破塵盡秖是斷見。斷常宛然非邪何謂。諸大乘師雖說體空同於小道。何者。單用體慧。不能一念空心遊戲神通淨佛國土具足解釋佛之知見。何能三智一心中得五眼具足而成菩提耶。似小乘壞法人無三明六通願智頂等。秖是慧解脫人而已。非小何謂。今經首軸窮深極廣。序品云。遊於無量甚深法性。空品云。求於如來真實法身。捨身品云。求於寂滅無上涅槃。豈可用世人邪見。豈可用小乘之析。豈可用大乘師之體解此空義邪。善女當觀下一行半明生空觀。初一句對告勸發。次一句指上境。次四句正作觀。善女者。菩提樹神也。諸佛說法必有對揚。寄一以訓眾故告其人也。又時眾機緣宜在善女。若聞對告宿善發生。又男天表方便。女天表智度。欲說智度破於愚著。故告女天也。又佛在道樹得道。欲說此道故對告樹神也。此是表四悉檀。對告非無因緣也。當觀者。勸一人以例諸。一切菩薩必須修於智度。無有菩薩不由此者。故言當觀也。諸法者。指上四諦十二因緣若假若實二空境也。名目雖略攝法則遍故言諸法也。如是者。正明總觀也。如是有三義。謂如事如理。如非事非理。如事者。如助道假想不淨流濫也。如理者。如生法二空無法也。如非事非理者。如法性法身也。又事即如理如非事非理。非事非理亦即如理亦即如事。理即如事亦即如非事非理。三法不一異故言如是。三法亦一異故言諸法。何處有人者點出理觀也。何處者。若色處有人則不須四陰。若色處無人四處亦無人。五處都無人故言何處有人。又果處既無人。無明行因處亦無人。因果合亦無人。離因離果亦無人。故言何處有人也。人既無。眾生十六知見等皆無。故言及以眾生也。本性空寂者。點出非事非理觀也。本性無事亦復無空。空本空事。既其無事。空何所空。無事故事寂。無空故空寂。本性如此。非今始然。故言本性空寂也。無明故有者。點出事觀也。若其空而復空。那得此事。既有事即有空。既有空即有非事非理。此之三種悉由無明故有。以有無明癡故有行。有行即有生法。既有生法即有助事之觀。助來助正即有空理之觀。正助顯本即有非事非理之觀。是事不知名為無明。淨名云。從癡有愛則我病生。病生故則有藥起。即此義也。若知無明本性空寂。尚無無明。那得事理非事非理。畢竟清淨故稱空慧也。但我見深重為學道大障。凡夫所作恒與我俱。我行我住。坐臥言語無離於我。我行施戒乃至我行智慧。若攬他遺體而計我者。此我疏鈍。若執法塵而計我者。此我密利。如執一法。謂我知我解於法起我。隨執一句是實。餘皆妄語。即是邊見。非道謂道即是戒取。非理謂理即是見取。不當謂當即是邪見。自是陵他即慢。撥之即瞋譽之即愛。破之即疑。不了即癡。十使煩惱以我為根本。不自覺知日夜增長。縱令世智辯聰如長爪鍱腹。難石石裂。難樹樹折。難水水竭。難火火滅。去道彌遠。假令隨禪梵世極至非想。我心常在將出復還。如此凡邪尚無暖法。那能破我。廣說此我即二十種身見。謂即陰計五。離陰計五。我中有五陰。陰中有五我。是為二十。若一陰是我餘陰無我。若併是我即有五我。是義不然。若離陰有我。既離於陰我是誰我。是義不然。若陰中有我。是則陰盛於我。如器盛果。如屋貯人。是義不然。若我中有陰則陰在我內。是義不然。是為破三十種身見。此約外境作如此說。而其內心猶計有我。復當反觀。即智有我離智有我。我中有智智中有我。是義皆不然。復破二十種身見。內外合數即四十種身見。是名生空。毘曇云。我見是共等因。我見起時未動身口。因我見後生思惟時。方動身口。斷我見已悟眾生空。成論明。我見心即思惟能動身口。斷我見已即悟眾生空。亦悟法空。大乘明。我見即具諸法。可不具於思惟。悟眾生空即是悟實法空。破二十種身見。通上三句皆通用之。若即事而理。何處有人。即陰離陰。陰中無人人中無陰。二十種見破。故言何處有人。能觀之智智即是人。離智有人。人中有智智中有人。此計亦破故言何處有人。若作非事非理本性空寂觀者。本性空寂本無即陰離陰。陰人人陰既無。如此計破故言何處有人。能觀之智本性亦寂。故言何處有人。若作助道不淨觀時。若觀惡心取境。即是污穢五陰。若善心慚愧。即是方便隱沒五陰。是見皆依色。色即不淨。以不淨故無人無我。故言何處有人。能觀觀智亦復如是。故言何處有人。若得悟為論。破二十種身見。是得眾生空無復見惑。而作二十種觀者。除於實惑。實惑若除即入修道。即應言何處有法。若未悟為論者。雖作二十種觀。見惑未除。而於假名上伏愛。度入實法計我。故法華云。眾生處處著。捨一取一。如屈步蠱須實法上更作二十種觀。使空慧分明處處作無咎。從如是諸大下兩行明實法觀。上生空得悟即解於法。為未悟故更說爾。文亦為三。初兩句即法而空。次一行一句即法本性非空非假。次一句即法而假。例如生空三意也。如是諸大者。標四大法也。一一不實者。正明空觀也。若四大各守其性者。地守堅性。不應動不應煖。水守濕性。不應氷不應波。火守熱性。不應貞不應焰。風守動性。不應持不應觸壁而止。一大既有三性。非都堅非都濕。非都熱非都動。失本性故。則是不實。不實故空。請觀音云。地無堅性水性不住。火從緣生風性無礙。一一皆入如實之際。即其義也。上檢生空。故言何處有人。今檢法空。故言一一不實。不實者即空也。本自不生者。即法本性不生不滅。非空非假觀也。體其元不生。中無和合末亦不空。元無四大。四大何得而生。元既不生。中那和合。四大既不和合。寧得五陰和合。大陰既不和合。那得法空。本自不生不滅。非是觀智令其不生不滅。即事而理此之謂也。以是因緣者。觀解因緣也。觀與理冥。達即空即假即中。大經云。亦有因緣。因滅無明即得熾然三菩提燈。即因緣義也。和合而有者。即法而假也。既本體不實。那得大陰。此由無明業因。託今世遺體果。故有四大五陰。即是迷惑因果和合而有。此法有故體有非有亦非有非非有。即空即假即非空非假。三觀明文在經。寧不信邪。更為鈍根人作實法惑相。或謂四大五陰是有是無是亦有亦無是非有非無。四執既生生名為有。是見依色。依色起我。我生五利為法恚怒復起五鈍。十使是集。方招來苦。來世不了展轉無窮。生死大海潦水波濤世世常為大陰所惑。惑此色法即色陰。憂喜是受陰。取相是想陰。起善惡是行陰。分別是識陰。陰心起故名為有法。非法空也。心不依色。亦復不依受想行識。寂然滅眾惡。無量眾罪除。如是尊妙人則能見般若。亦是甚深法性。金光明中而得見我釋迦牟尼。行人若能如此觀生法二空。則是懷璧向本。一世兩世能有所辦保不孤然矣。從無明體相下五行明十二因緣生法二空觀。文為二。初三行出境相。後二行出觀相。初又二。初二行明生空境。故文云。名曰無明。釋論云。誰老死。故知是生空境也。後一行出法空境。文云。老死愁惱。釋論云。是老死。故知是法空境也。然十二因緣經論不同。或三世或果報。或一念或十種。三世者。過去二因破神常之見。現在五果破神我之見。現在三因未來二果破神斷之見。常途所用。果報者。初託胎歌羅邏時為無明。一期始終論十二支也。一念者。華嚴云。十二因緣在一念心中。大集云。十二因緣一人一念悉皆具足。如眼見色。不了名無明。生愛惡名行。是中心意名識。色共識行名名色。六處生貪名六入。色與眼作對名觸。領納名受。於色纏綿名受想色相已名取。念色心起名有。心生名生心滅名死。乃至意思法亦復如是。一日一夜凡識幾許十二因緣輪網以自纏迴。今更說其因起之相。若觀名色由行。行由無明。於無明不了。或謂有謂無亦有亦無非有非無。作四句取者皆是無明。是事實是行。是中心意名為識。識共色行名名色。一一如前說。又觀一念託胎是名色。五胞開張名六入。六入對塵名為觸。領納名為受。於此受中作四句分別。或有受無受亦有亦無受非有非無受。如眼受色。於色不了是無明。愛惡之心名為行。識共色行名名色。六處生貪名六入。餘如上說。乃至意思法不了是無明。愛惡是諸行。餘如上說。如此推十二因緣大樹枝條布濩遍覆三界。誰能識邪誰摧伐邪。今經既是略說。不論三世一念等。但舉生法為二觀之境。宜以譬顯。如捉火爐闇中舞之。圓輪相續團團不斷。火者實法也。輪者假名也。眾生長夜著於假名舞燼不息。迷於陰入薪火不息。十二因緣何由可盡。若知輪依於火。止手則無輪。火賴於薪。除薪則無火。輪火雙無生法二空也。生空境文例為三。無明體相兩句明本性不有不無。是中觀境。妄想因緣和合而有。此兩句是假觀。境無所有故兩句是空觀境。是故我說兩句結成爾。行識名色一行明法空境。例應有三。特是文略。得意可知。眾苦行業下明生法二空觀。文亦三意。眾苦行業不可思議一行明非空非有觀。本無有生亦無和合兩句明空觀。上句本無有生是生空。下句亦無和合是法空也。不善思惟兩句明假觀。前不善思惟致今名色。今不善思惟復有未來老死(云云)。雖名為生法二空觀。即空即假即中。其文炳然。明與義會何所疑哉。更為鈍人說空觀相。若假名自生不須實法。若由法生非假名生。若假實合生應有二假。若離假實則無是處。今之假名但有名字。名字不在內外兩中間。亦不常自有。以不可得故是名觀假名空。觀實法空者。若名色自生不應待業。若業能生羅漢有業。何故不生。若業果共生各有名共。各無寧共。若無因緣生則無是處。既不得生。亦不得不生。亦不得亦生亦不生。亦不得非生非不生。亦不得滅。亦不得不滅。亦不得亦滅亦不滅。亦不得非滅非不滅。無滅無生名為無生。無生故假名壞。假壞故則六十二見壞。見壞故實亦壞。既不然火是則無煙。日中舞燼是亦無輪。是略示空觀相。中觀假觀在別記(云云)。我斷一切諸見纏等下十二行半偈是第二果上生法二空用。明觀成證果。文為二。初三行半自行成。後九行化他成。自行文又二。初兩行智德滿。次一行半斷德滿。一切諸見者。六十二見八十八使等。故言一切。此是生空觀成也。以智慧刀者。譬智慧利用。上譬斷見下譬斷煩惱。纏者別明十纏。煩惱網者通明十使。網有羅籠之失。舍有覆闇之過。達陰空寂闇障不能蓋。裂網破壞羅羂不能礙。此是法空觀成也。二乘所斷是通見纏。菩薩所斷是別見纏。淨名云。結習未盡華即著身。未斷別見為華所著也。而言佛斷見纏者。若通若別究竟盡在於佛也。釋論云。眾生無上者佛是。法無上者涅槃是。無上假實佛地所不惑。故言斷爾。經論不同。或言佛上上智斷下下惑。無明力大。佛智能斷。一念相應慧正習俱盡無有餘。或言有上士者名之為斷。無上士者名無所斷。斯乃隨國隨時隨人隨悟皆有利益(云云)。證無上道者。生法二空正道滿也。微妙功德者。生法二空助道滿也。開甘露門下一行半明斷德滿。甘露是諸天不死之神藥。食者命長身安力大體光。譬諸佛斷德住大涅槃真常樂我淨用。知是斷德滿也。然此義意復欲通對華嚴諸位。開甘露門對十住位。初開聖道遮二邊故。故言開也。示對十行歷別顯示也。入對十迴向迴事入理也。處對十地處法性室也。食味對妙覺自食斯味。兼以被人。下地非不化他。自行未圓化亦不廣。佛地果圓斷德已滿。慈悲力大能為眾生開於十住。示十行入十向處十地。食甘露味功用具足斷德化他。兩義皆成也。又通對般若四智。開對道慧。示對道種慧。入對一切智。處對一切種智。食味對佛住大涅槃。以大悲令眾生得此四智。於果地斷德義亦無妨(云云)。又對法華開示悟入佛之知見。良由佛德圓滿。能以大事因緣出現於世。開示眾生佛知見也。於斷德義亦顯。又涅槃云。常樂我淨於果斷最便。如前釋(云云)。吹大法螺下九行明果地化他滿。文為二。初兩行轉法輪化他。次七行四弘誓願化他。說法又二。初一行說法。次一行神通。餘經前神通駭物開後說法。今經後神通成前說法爾。修因時生法二空之正慧。得果時智德滿。故能說法化他。修因時生法二空之助道。得果時斷德滿。故能神通化他。說法舉四譬者。聞法之益實自無量。略舉四譬別有所擬。吹䗍是改號。譬佛說小乘法改凡夫苦忍之凡性。入聖人之正性。說大乘法改凡聖之偏性。入中道之圓性。通教七地別教初地圓教初住皆是改號之位。從偏以入中也。擊大法鼓者。擊鼓誡進肅眾前驅。此譬佛說法督進深行。小乘位在修道。通教在八地。別教在十行。圓教在初住。此諸位以聞法力咸進真修道也。然大法炬者。炬能自照亦能照他。譬佛說法令自他雙益。如千年闇室一燈能了。又如一燈然百千燈。聞法之力自他俱益亦復如是。通教八地別教十迴向圓教亦在初住。皆是道觀雙流自他俱益之位也。雨勝法雨者。雨能成熟農夫加功。扶疎益寡。時澤一降華果敷榮。喻如眾行雖復勤修發趣事弱。聞佛說法增道損生任運成熟。自然流入薩婆若海。如大恒中船不勞筋力疾有所到。此並在雙流位中。義如上說。若得此意。例華嚴之四位。般若之四智。法華之四知見。涅槃之四德。皆可解。此一法竪擬諸經之位。橫論一切諸位。一聞法音隨類各解(云云)。此中四譬皆言大者。說大法也。通途解釋明大非小位爾。我今摧伏下是神通化他也。怨結者。四住是二乘怨結。五住是菩薩怨結。魔為煩惱主。伐樹去根。化物須降主。若不降魔化道不暢。降魔之法須用神通。譬如勝怨。乃可為勇。非法王不壞。法王勝者。是時化道得立爾。竪法幢者。法幢三昧也。高出眾行為眾行之望。如兵望麾也。三德不縱不橫。故言微妙。從度諸眾生下七行是四弘誓願化他。雖復成果本願未休。故言四弘益物。亦名四諦益物。四弘是誓願之心。四諦是所緣之境也。度諸眾生是初弘誓。亦是未度苦諦令度苦諦也。從煩惱熾然一行是第二弘誓。亦是未斷集諦令斷集諦也。從我以甘露下一行是第四弘誓。亦是未證滅諦令證滅諦也。從於無量劫下四行是第三弘誓。亦是未安道諦令安道諦也。此中指檀為四諦。檀對於慳慳貪自蔽是集。集業招果是苦。檀能破慳是道。慳滅是滅諦。無量劫者積功高也。遵修諸行者攝法廣也。論云。檀義攝於六(云云)。捨身命財與後際等。得不壞常住名波羅蜜。竪高橫廣故言遵條諸行也。

金光明經文句卷第四


大正新脩大藏經第 39 冊 No. 1785 金光明經文句


金光明經文句卷第五

　　隋天台智者大師說

　　門人灌頂錄

　　釋四天王品

　　四天王者。上升之元首。下界之初天。居半須彌。東黃金埵王名提頭賴吒。此翻持國。領乾闥婆富單那。南瑠璃埵王名毘留勒叉。此翻增長。領鳩槃茶薜荔多。西白銀埵王名毘留博叉。此翻雜語。領毘舍闍毒龍。北水精埵王名毘沙門。此翻多聞。領夜叉羅剎。此四王聞經歡喜。各領五百眷屬。發誓護經。從此標章故稱四天王品。觀心釋者。東集南苦西道北滅。四諦理是四天。觀四諦智為四王。護四諦境名護國。護心數是護眾生。世者他也。為他說心敷名護他眾生。八部者。苦諦下有利鈍見思。法華指此為鬼神。乃至滅諦下亦有見思。是為八部也。若不照四諦理。見思二惑侵害心王毀損境界。心王亡境國敗。心數人民迸散。境智俱為鬼神所惱。能觀苦集控作見思。則國安民寧。能為他說四諦。是護他國土。遮彼見思使得安樂。是為觀心護世四天王也。此下十三品是流通段。佛慈季末。使邪惡不翳於正真。經王不壅於來代。有緣之者得正聞正聽。故曰流通。凡為七意。四天王至散脂。明天王發誓勸獎人王弘宣此經。正論善集明人王弘經天王祐助。亦是示住日弘經方軌。鬼神品明聽經功德天神地祇若河若海菩提薩埵咸守衛之。授記品證聽經功德之不虛。除病流水引昔聽經之功德。證今護持之非謬。捨身品引昔行經不惜軀命。誡勸師弟勿吝法財。讚佛品明諸菩薩稱揚佛法能宣所宣利益深重(云云)。天王發誓又為五。四王以天力擁護請者。大辯品以辯充益說者。功德天品誓以資財潤請者說者。地神品誓以地味膏腴味請處說處。散脂品誓以威武摧外敵壤內難安於請說聽等也。又天王護其國。大辯護其師。功德護其眾。地神護其地。散脂禳其災。令經法大行也(云云)。四天王品者有六番問答。即為六段。第一白佛述有護國之能。第二白佛述其護國之事。第三白佛示其軌模。第四白佛要其法利。第五白佛雙述興衰。第六白佛說偈頌德。初番為二。一白佛二佛述成。白佛又二。一經家敘。二正白佛。敘敬如文。正白佛文為二。一歎經二述能護。諸天信法有力。是故歎經。欲得經弘述其能護。歎經為三。從是金光明下歎經體。從莊嚴菩薩下歎經宗。從此經能照下歎經用。正說乃多歎三則略攝於廣也。法性之理佛所護念。文詮此理故言經王。既言經王。知是歎體。約體修行。能令菩薩具二莊嚴成於極果。既言莊嚴。知是歎宗。世天淨天義天皆宗仰極地。施三業供養。恭敬是身。歡喜是意。讚歎是口。又下從地獄上至菩薩。無明未盡通有熱惱。此經能除如月清涼。知是歎用(云云)。從世尊是金光明下是第二述能護國。文為二。一內以法護國。二外以策護國。法護國又四。一護國之由。二以法護國。三以天黨護國。四以天眼護國。護國由者。由聞此經獲於四益。身益光明。力益勇猛。心益增進。德益尊嚴。理獲二益。謂法身慧命皆得增長。由國弘經致斯法潤。寧得不護。述所以者。此義正與觀心相應。以四諦智護四諦境。即是修行正法。以四諦智導諸心數。使諸心數不行。故名行般若波羅蜜。即是能說正法。內有如此護國所以。名護世王正治國土爾。帥黨護國者。此亦與觀心相應。心王帥心數黨。降伏見思利純諸使。如諸天王共眷屬遮諸惡鬼。如轉輪王與七寶千子有所至處四方歸德。四王共五百所臨之地。何惡不除邪。用天眼護國者。以報得天眼徹視。無幽不燭。防萌杜漸。何惡不除邪。二從若此國土有諸衰耗下是智策護國。令內外因緣和合。文為三。一若王國多災。種種艱難謂兵饑疾者。我以智策勸法師往。或威神勸往。或現形勸往。或降夢勸往。法師若往廣宣此經。如日出朝陽雰霧自歇。此勸外緣也。次王心無智照災承闇入。若有明慧變怪不生。師既秉法來儀。王須專心聽受。王若勤聽天亦勤護。所以加於可加護於可護。一人有慶賴及萬方。王身與國安隱無患。此內因也。若外雖有弘法人王內心不殷重。則不和合不能禳災也。二者王無惠施則寡於福祿。如不勤田倉厨少穀。勸王傾財供給四眾。四眾得安福資於王。舉國眷屬一切無患。此內外因緣和合。能致豐年流衍(云云)。三者王身無先王之德行臣民不從。口無先王之法言隣國不詠今勸王三業。供養恭敬是身業。尊重是意業。讚歎是口業。夫高以下為基。辯以訥為師。屈尊敬卑功亦大矣。以天威力使隣國遙崇。羽檄稱讚歌詠羨慕。三業顒顒。上之化下如風之靡草。隣國既然。國人牛馬草葉無不低迴內向。此則能讚所讚因緣和合。頌聲溢於隣國(云云)。經文分明尋之可見。次佛述成文為二。初合述歎經。二述其能護國。四王初歎經說既合理。佛述而成之。成其上體宗用三歎。故言佛合述。善哉善哉。其上總歎一教。佛述成其遍讚百千諸佛。諸佛從是法生。故舉多讚成於一也。從於諸佛所下述成其能護國。又為二。初述以法護國。二述以智眼護國。法護國有四。佛皆述成。上明護國之由由聞經得益。佛述今益良由先種。發心畢竟二不別。如是二心前心難。是故敬禮初發心。此舉前以成後述後以顯前。從說於正法下述其以法護世。上云能說能行所以名為護世。佛亦述成能說能行。得名護世(云云)。從汝等今日下超述其天眼護國。小不次第於義無失。上云以淨天眼過於人眼。佛述長夜利益。夫天眼夜照不假日光。故言長夜也。從汝等四王及諸眷屬下追述其天黨護國。上直言護國。佛今加讚是護三世諸佛正法也。從汝等四王及餘天眾下述其智眼和合護國。上云請法師入境禳惡。此功歸己能却修羅之陣。汝勸王聽經供給四眾。佛述其內智外福。實是消伏諸苦能致安樂。如文(云云)。第二番白佛述護國之事。文為二。一白佛。二佛述成。白佛又二。一是經流布之處。其王自能頂受。又供給四眾者。我及眷屬誓當隱形令其顯益。二者惡隣興兵侵斥善國。我當隱形起諸怖懅。種種難起。令其軍兵顯然退散。尚不擾邊。況能懷中(云云)。次佛述成文以為二。從爾時佛讚下至無鬪訟之事是述成初意。其上隱形護國欲使經弘。佛述隱形是護三寶。我是佛寶。修習菩提是法寶。諸王無鬪訟是僧寶。述其護一而能成三也。從四王當知此閻浮提下是述成後意。上以天威懅之天力退之。似若憎惡愛善。佛勸慈心平等向之。為惡者自懅。為善者自豫。非薄惡而厚善。成其懅退之意也。又勸諸國各守本業。住境自樂勿起貪企。諸王和則民無夭。法興盛則熏諸天。佛告帝釋。鬪諍因緣人天損減。善能慈和天下。非止供養於我。則是供養三世如來。非止安於一王。遍安諸王。非止安於一國。遍安一切。故以慈和述成第二意也(云云)。第三白佛示人王軌模。文為二。一出其願欲。二示其軌模。願欲有六。一欲安己身。二欲安妻子。三欲安宮殿。四欲王領殊勝。五欲攝諸福德。六欲國無憂苦。六願如文。從世尊如是人王下是第二示其軌模。雖不次第六數足。上欲安身。今示莫放逸。制心則身安也。上欲安宮殿。今示嚴法堂。旛蓋映於上香華麗於下。三寶受用則柏梁無災。上欲王領殊勝。今示洗沐香塗敦恭去慢。一身敬於此八紘休於彼。上欲攝取福聚。今示正念聽經。正念聽經能致無量功德。天神竭其力覆。地神竭其力載。鬼神竭其力護。臣民竭其力愛。上欲安妻子。今示和顏與語。勸其興福。內外修善感益事多。上欲得國無憂苦。今示應自喜慶自勵忘疲倍作利益。一人既悅則四海謐然。此之謂也。次佛述成文為二。先述成六方法。次述成六願欲。四王約六事。又所說少止在現世。佛約一事而所益多。超無量世。倍述成之。從佛告四王下秖弘經聽經。即是述成安身方法。上直示心不放逸。今加示羽儀出宮迎候步步值那由他佛。方法既倍體亦彌安。從復得超越爾許劫難者。述成安國方法。上止一世無憂苦。今則超爾許生死之難。從復於來世對受輪王者。述成安妻子方法。輪王有玉女千子悉無怨對。爾許劫中妻子常安也。從亦得如是現世自在之力者。述成上安於王領方法也。從常得最勝七寶宮殿者。述成上安於宮殿方法也。從在在生處訖具足無量福聚。述成其上攝福方法也。從汝等四王下述成其六種願欲。從四王下至不退轉。述成上願安身。從己為得值至畢三惡道苦。述成上安國。從我今已種輪王釋梵之因。述成上願安妻子。從已種無邊善根下述成上欲攝福聚。從後宮宮宅無諸凶衰。述成上願安宮殿。從國土無有他方怨刺。述成上王領第一。從汝等四王下更總結成六法六願。皆令具足者。若能屈己迎候至心聽法。即是六願六法。又迴利施天。亦即能令六願六法成就滿足也。第四白佛要其人王施善。此由第三段末。文為二。一白佛。二佛述成。白佛又二。一人王運心。二天宮相現。人王心存至典。是故香作金光。迴施必得。是故天宮相現。香至天宮龍宮鬼神等宮。總至三法界爾。觀心解者。以智慧火然實相香。起戒定慧煙。實相是真法。故言金光。戒慧與理冥。故徹照無礙也(云云)。次佛述成文為二。先述香光非但至天宮等三法界。遍至百億諸宮。又至恒沙佛上。總而言之。遍至十法界也。從諸佛世尊聞是香氣下述成人王運善奉施諸天為諸佛所讚。先讚因成。次讚果滿。如文。第五白佛雙舉興衰。文為二。一白佛。二佛述成。白佛又為三。初從白佛至諸惡災患悉令消滅。是第一舉興勸。從若有人王心生捨離至善神遠離生如是等無量惡事。是第二舉衰勸。從世尊人王欲自護及王國土。是第三正勸。舉興勸為四。一人王弘經則四天隱形聽受。二非但四王聽受。釋梵八部皆集聽受。三以是人王為善法知識。四既得法利護國彌勤。皆如文。次舉衰勸亦四。一王不弘經天失甘露則威勢減少。二釋梵舊神並皆遠捨。三惡鬼亂行災毒競起。四展轉結成災。災何故起。惡鬼亂行。鬼何故行。天神捨離。天何故捨。不聞法食。何故無法食。王不弘經。如文。三正勸為六。一欲得現利故必定聽。二天欣法食故必定聽。三出過三論故定聽。三論者。四韋陀論說梵事。毘伽羅論說十善事。僧佉衛世師勒沙婆論。說學通事(云云)。四始終得益。成就菩提。故必定聽。五教主勝於釋梵。故必定聽。六諸法之本故必定聽。皆如文。次佛述成文為二。初番述成舉興勸。不弘則衰無可述成。又解云。前番則兩述成而與安樂。是述成舉興勸滅其衰患。是述成舉衰勸。從若有人能於人天中作大佛事者。述成正勸(云云)。第六白佛文為三。一說偈歎。二佛以偈答。三歡喜發誓。偈歎有八行半。文為三。初一行歎三身。次五行半歎身相。次二行結歎。夫三身有通別。依文是別。空是法身。日是報身。月是應身。通意者。空是法身。日是報身。水日是應身。空是法身。月是報身。水月是應身。空是法身。日中空是報身。水中空是應身。月亦如是。依結歎文。空是法身。月是報身。水月是應身。空是法身。日是報身。焰是應身。化法是法身。化主是報身。化事是應身。雖復別說義則通融。故文云。無有障礙。即通意也。歎身相文為五。初一行歎上兩相。謂目與齒。次一行半歎智斷兩德。謂智三昧。次兩行歎下兩相。謂平與網。次兩句絕言歎。謂不可思議。次兩句結歎。夫相好不獨在應身。報法亦通。莊嚴父母生身者應相好也。莊嚴尊恃身者報相好也。莊嚴法門者法身相好也。此中歎智斷。即法身相好也。文云無有障礙者。非獨歎一身相也。偈初標佛月。今先結佛月為三身。次結三身通融。故言無有障礙。次結佛日故言如焰。次結佛化身即是四身義。故言如化。皆具三身四身。則是無障礙也。結竟即禮。禮於佛月。亦是禮佛日佛化也。品初歎經。歎體宗用。品後讚佛。辭異義同。佛真法身即是體。佛月清淨即是宗。應現水月即是用。天王天辯其妙若此也。問空譬法身。月譬報身。空為作月不作月。空若作月。月非空作。空不作月。月那依空。答空不作月。亦不作非月。月非月必依於空。法不作報。亦不作非報。報非報必依於法。又問法不作報非報。報非報必依於法者。亦應月不作影。亦不作非影。影非影必依於月者。月亦是法身耶。答智與法冥。法是法界智亦如法界(云云)。又並影不作動與不動。動不動必依於水。水亦是法界耶。答動不動譬機。一切諸法中悉有安樂性。譬法界亦是無妨。又淨度三昧云。眾生亦度佛。若無機感佛不出世。亦不能得成三菩提。出世菩提皆由眾生。機為法界。此義成也。佛答二十四行半偈天王所以讚佛者。佛能說法故也。法王所以讚法者。法能成佛故也。般若云。我初成道觀誰可敬可讚無過於法。法能成立一切凡聖。故佛讚法以答天王。文為三。初一行歎經體答其法身。次一行歎經宗答其報身。次二十二行半歎經用答其應身。悉如文。三四王歡喜發誓如文。

　　釋大辯品

　　辯有四種。小辯無量辯雙辯大辯。無漏法名小辯。恒沙法名無量辯。備二種名雙辯。雙非雙照名大辯。此天住智慧莊嚴法門自住大辯。以自在力為悅眾生故隨說一辯若二若三若四。故名大辯。為宜眾生故若授一辯若二若三若四。宜而立之故名大辯。為對眾生故或對一辯若二若三若四。對而治之故名大辯。為悟眾生故若悟一辯若二若三若四。一悟一切悟而開發之。故名大辯。對佛發願。以大辯加於說者。故稱大辯品。文為三。一從白佛下以大辯力加益法師。二從若有眾生於百千下以感應力加於化道。三從復令無量下以行力加於聽者。初加法師以樂說辯才。莊嚴次第是辭辯。大智是義辯。總持是法辯。若有眾生下加化道流布不絕。加其能化之道。無人無所化。無道無能化。因緣和合化道不絕也。從復令無量下是加聽眾兩益。聞經至不退轉是加因益。必定得菩提是加果益。文言雖略誓願甚深。為益大矣。

　　釋功德天品

　　此天住福德莊嚴法門攝一切法。而以功德為首。故言功德天。又能與說者所須無所乏少。故名功德天。又令說者晝夜思惟是經深義。故名功德天。又令聽者速成菩提。具此眾義故名功德天品。此是天王護經第三意。福資請說及以聽者。文為六。一從白佛下發誓四事資給法師。二從我已於過去下明福德之由。三從若有人能稱下勸示行法。文中有略示廣示(云云)。四從我於爾時如一念頃下誓臨影響。五從若能以已所作迴施我下要求同行。六從應當禮下別示歸敬。悉如文。

　　釋堅牢地神品

　　上諸天或住善權方便道。為眾生法父。此天住善實智度道。為眾生法母。一義也。譬如陰陽覆載草木。智度養育出生眾善。二義也。餘度各有所主未亡未泯。實智照了無相無名。三義也。餘度有等有上。智度無等無上是究竟度。四義也。智度法門常無改變。義曰堅牢常也。能荷樂也。能生淨也。名之為地。德力自在我也。稱之為神。從此等法門故名堅牢地神品。此品是天王護法第四意。翻涌地味資益請說聽等地也。文為三。一從白佛下誓涌地味利益行者。二從爾時佛告下如來述成。三從爾時地神下發誓弘經。初涌地味文為三。從初白佛下明己身利益。凡約八事展轉增長。由聞法故法味增長。法味增長故氣力增長。氣力增長故翻地味增長。地味增長故諸物增長。諸物增長故眾生五果增長。五果增長故修行增長。修行增長故供養增長。供養增長故弘通增長。悉如文。從何以故世尊下明眷屬利益。是經力增長。凡約五事展轉增長。以經力故我眷屬增長。眷屬增長故地味增長。地味增長故諸物增長。諸物增長故眾生快樂增長。快樂增長故依報皆具足。具足亦名增長。從世尊是諸眾生下名報恩增長。凡約六事展轉增長。以知我恩故專聽增長。專聽增長故功德增長。功德增長故教他增長。教他增長故地味增長。地味增長故受樂增長。受樂增長故信施增長。悉如文。二佛述成文為二。一約聞經展轉增長。從人世至天世。從天世至出世。日夜即受不可思議快樂。即出世樂也。地神所說止是今世增長。如來述成文雖略意極長遠。二述成供養增長。從人世至天世。從天世至出世。長遠之義準前可知(云云)。三發誓護經。文為三。一誓護說法者。二誓護化道不絕。三誓護聽法者。如文。◎◎

　　釋散脂鬼神品

　　具存梵音。應言散脂修摩。此翻為密。密有四義。謂名密行密智密理密(云云)。蓋北方天王大將。餘三方各有。東方名樂欲。南方名檀帝。西方名善現。各有五百眷屬。管領二十八部。孔雀王經云。一方有四部。六方則二十四部。四維各一部。合為二十八部。又說者云。一方有五部。謂地水火風空。四方有二十部。足四王所領八部。是為二十八部。巡遊世間賞善罰惡。皆為散脂所管。聞經歡喜發誓護於說者聽者。從能護人受名。故言散脂(云云)。文為四。一從白佛下發誓護持。二從何因緣下述有能護之德。三從散脂大將下誓以智力克益說者。四歸敬本師。初段有經家敘。正發誓。悉如文。述德又為三。初標次述後結。標如文。述又為三。初五句述智。次五句述境。次五句述正。三番稱世尊。知是三種意也。神既名密。述名顯德。應談密義。智若淺深階級次第不名為密。即一智一切智。一切智一智。非一非一切。而一而一切者。斯是智密。若得此意。五句一句。一句五句。非一非五。而一而五。唯數唯密。而若境可以智知可以口說者。境則非密。不可智知不可識識。不可以名名不可以言說。是名不可思議密境也。而約五數議密者。例前可知也。若對邪道明正道待邊說中。此正非正此中非中。皆非是密。即邪而正即邊而中。邪正中邊無二無別者。乃名為密。思益云。若以心分別一切法者。一切法邪。若不以心分別一切法者。一切法正。即其義也。我行正道。若境若智從此得名。唯然世尊自當證知(云云)。又此三番一往是身口意密。前五句言知。知即意密。次五句言現見。現見屬眼。眼屬身。即身密。後五句明正解。由正解故言正分別。分別即口密。所以言不彰露者是密義也。如此述名密義已顯。賞味無已更復略說。世尊我知一切法下作三觀義解之。知一切法一切緣法兩句同是因緣所生法境。何者。能生為因是初句。所生為緣是第二句。能所合故諸法得起。中論云。因緣所生法。即此義也。了一切法者。了達虛無也。中論云。因緣所生法我說即是空。是為從假入空觀也。知法分齊者。知空非空。用道種智分別假名凡聖之法無有差別。中論云。亦名為假名。是為從空入假觀也。如法安住一切法如性者。以二觀為方便得入中道第一義諦。中論云。亦名中道義。即是中道第一義諦觀也。含受一切法者。即是中道正觀。能雙照二諦。故言含受。若三觀一異縱橫并別者。則不名密觀。即一而三。即三而一。名為密。欲知智在說。說即口密也。世尊我現見下五句作三諦三解脫義釋之。現見不可思議智光者。光是實智。如日月光常明不息。此實智照不可思議真諦境。成圓淨解脫也。不可思議智炬智行智聚者。皆是權智。如人熱炬屈曲照物。乍興乍廢隨順機緣。或此或彼。行是因義聚是果義。從因以向果。果興而因廢。皆是權智照不可思議俗諦。成方便解脫也。不可思議智境者。是法如如智。此智與法如如冥。故言不可思議智境。此智照不可思議中道第一義諦。成性淨解脫也。若三諦三解脫一異縱橫並別者。非不可思議也。以不一異並別故。故名不可思議。不可思議故名密也。世尊我於諸法下五句作三身釋之。正解正觀正解能顯體。顯體名正觀。正觀是報身也。得正分別正解於緣者。分別機緣。不待時不過時。普應一切。即是應身也。正能覺了者。無覺無不覺名為覺。非了非不了名為了。究竟清淨之覺了即法身也。若此三身縱橫一異者。不名為正。非一非異不前不後。故名為正。正即密也。約正明法身。即是金義。約觀明般若。即是光義。約不思議解脫即是明義。三德是微密之藏。金光明是微密之教。從密教生密解。安住密理。行於密行。以密利他故我名密。唯然世尊自當證知。復次此十五句互相釋成。若正解正觀十五句皆正解正觀也。若不可思議智光十五句皆不可思議智光也。若我知者十五句皆知也(云云)。又作五種佛性釋者。正性緣性了性三名不異。又一家取果性境界性為五。又一家取果性果果性為五。若作果果性。即沒境界性。為緣因性所攝。若開境界性即沒果果性。為果性所攝。為開合不同終是五數。今以五知對五佛性。我知一切法者。知一切法中悉有安樂性。安樂性者。即正因佛性也。一切緣法者。無量功德低頭舉手之善。緣因佛性也。了一切法者。即是般若空慧。了因佛性也。知法分齊者。即世間出世間因果不濫。境界因佛性也。如法安住如性者。即是果性究竟安住如中也。含受一切法者。還是果性能雙照含受也。若作果果性者。取知法分齊為果性。克果智照分明為分齊也。安住如性含受為果果性(云云)。若然者下兩種五句亦應對五佛性。師雖不釋義例應爾。準須釋出其意消文令會爾。世尊以是義故下是結文也。從世尊散脂大將下是第三發誓。以智辯充益說者。文為二。先益能化次益所化。益能化為三。莊嚴言辭下益其口業。眾味精氣下益其身業。心進勇銳下益其意業。從以是之故下益其所化。此亦為三。以是之故廣說是經。此是未種者令種也。若有眾生下是已種令熟也。無量眾生下是已熟者令脫。悉如文。此消文大好。從南無寶華下是第四歸敬文也。佛說一切眾經初皆歸敬。而譯人略之。諸論初亦先歸敬。此文是說竟歸依三寶。在文可尋也。◎

金光明經文句卷第五


大正新脩大藏經第 39 冊 No. 1785 金光明經文句


金光明經文句卷第六

　　隋天台智者大師說

　　門人灌頂錄◎

　　釋正論品

　　正論者。正名為聖。聖有二種。一世聖。二出世聖。論名覈實。一覈事實。二覈理實。此品是先王舊法世世相傳。先王傳力尊相。力尊相傳於信相。信相又傳其子。其子又傳於後世。世世正聖世世善實。即是先王之法言。亦是世界悉檀立名名正論品。王行此法法律相應。陰陽以之調。日月以之順。百穀以之豐。萬民以之樂。社稷以之安。治化以之美。即是民用和睦上下無怨。亦是為人悉檀立名名正論品。王用此法外敵不敢謀。內姦不敢驚。妖星不敢現。惡虹不敢行。暴風不敢動。疾雨不敢零。是則禍亂不作災害不生。亦是對治悉檀立名名正論品。此之世善本金光明。從金光明出此正論。善用此正論。天宮天身以之光明。天力天威以之增長。天心為之倍樂。天之法味為之倍更深遠。即是先王之至德要道。亦是第一義悉檀立名名正論品也。此文是流通中第二意。明人王弘經感通冥聖。天王佐助善政興隆。文為二。一長行說事本。二偈頌說正論。長行中對告地神說昔尊相。如文。偈有八十二行。文為四。初二行半集眾。次三行半發問。次一行結問開答。後七十五行梵天答。即說正論也。集眾文為三。初一行是佛敘尊相欲為天子。說先王本法。次一行佛敘尊相誡聽。次半行明說論處所。次四王發四問。一問云何呼人為天。二問非天所生而名天子。三問處王宮殿何故名天。四問以人法治世那得名天。次一行成前起後。可見(云云)。問既有四。答亦為四。一答天護其入胎。雖是人子而稱天子。三十三天各分己德。雖是於人而稱為天。雖處人宮殿用天律治世。雖是人主而稱為天。雖是人法治世。令眾生行善多生天上。以因中說果故稱為天。從汝今雖以下是梵答。文為二。初十行半略答。後六十四行半廣答。略中有四。初一行半許答。次因集業故一行略舉昔因今果答其問王義。次五行舉三義答其問天義。次三行舉三義重答問王義。答天舉三義者。未入胎入胎分德力加是也。以護胎故稱為天子。答第二問也。以分德故有其天德。故稱為天。答第一問也。神力所加修善遮惡。後必生天。因中說果故稱為天。答第三第四正法治世名為天問也。答半名為天三義竟。從半名人王已下答有三義故稱半為王。一名執樂者。樂由於王。王執此樂使天下和平。五日一風十日一雨。老者擊壤小騎竹馬。誰不歸德。故執樂者名王。二者遮惡為民除害。天不亢旱地不洪流。草不折傷民無疾癘者。誰不歸德。故遮惡名王。三父母者。誨示禍福導語善惡。制禮作樂而民知禁。誰不歸德。故父母名之為王。能為民下作父母。故諸天護之名為天子。以遮惡不起諸天分德名之為天。以執樂故因中說果復名為天。非但半名人王義成。半名為天三義亦顯。從若有惡事下三十九行三句廣明非法不得名天不得名王。六義俱失。三十三天各生瞋恨。是天不護。不護故非天子。是諸天王各相謂言。是天不分德。不分德故不得名天。捨遠善法增長惡法。則無天因。寧得因中說果歎人為天也。生大愁苦者。無執樂義。疾疫流遍無遮惡義。縱惡不顧善無父母義(云云)。從當正治罪下二十四行三句更廣說六義。當正治罪即父母義。諸天護持即天子義。以滅惡法即魁膾義。魁膾名典軍。遮制惡鬼。鬼畏典軍不敢亂行也。修習善法即執樂義。應各為說即示因果義。諸天即分德義。還以六義消文。皆可尋(云云)。此中應明觀義。自思之(云云)。問金光明是正論本。其意云何。天者即法性金也。法性作依止故言天護。分德者即光也。報身與法性冥。即是分德也。神力所加者即明也(云云)。又父母者即金也。法性為父母故。遮惡即光也。執樂即明也。以此為本故能正論爾。如半名人王半名為天。為世間正論。半名出世間正論。本末相關。即此意也。

　　釋善集品

　　此轉輪王集眾善法如海導師。善海無涯六度則攝。六度又廣。二度略攝。謂檀與智。提如意殊捨四大地。滿中珍寶以用布施。即集檀行也。合掌而立請寶冥尊者。宣揚顯說是金光明。即集智行也。檀智既然。餘法亦爾。從行得名故稱善集品也。此六度不同是世界悉檀集善也。修於五度是為人集善也。修於智度是對治集善也。皆波羅蜜是第一義集善也。從此四集得名故言善集品。此品是第二人王弘經。上明世間正見感動天地。此明出世正見感動賢聖(云云)。文為二。初對告地神。二以偈說。偈有六十四行半。分為二。初四行通明因地行檀。次六十行半別名善集施財施法。別為六。一六行半明事本。二十一行半明聖王請法。三十九行半明尊者宣揚。四十行半明輪王行施。五二行結會古今。六十行半引因果以證以勸。悉如文。就此品論金光明者。善集波羅蜜金也。集般若光也。集五度明也。就寶冥論者。在一窟中金也。面如滿月光也。讀誦如是經明也。就二人作者在窟中金也。許為王說光也。王提如意珠雨四天下珍寶明也。

　　釋鬼神品

　　鬼字訓歸。又云畏也。報多怖畏如阿修羅(云云)。又云威也。能令他畏其威也。神者能也。大力者能移山填海。小力者能隱顯變化。此品通列一切天龍江海日月諸神。上已天題品竟無容再出。雖通列諸道。而鬼神文多。從多故以之題品。此品是第三。一切天龍鬼神天靈地祇咸皆發誓溥遍弘宣以勸流通。文為二。一長行二偈頌。長行中先舉事別次圓供養。事別者。佛從慈悲中起受供養者蓋應佛也。佛從如中起覺智智與如合者報佛也。一切法悉是諸佛行處者法佛也。作如此解者三佛歷別。若修事之供養。供養亦別也。圓供養者勸聽經。聽經是法之供養。諸供養中最為第一。第一供養者供養一切佛。能說文字是應佛。能詮是報佛。所詮是法佛。能敬文字即敬三佛。亦是敬三世佛。諸佛從此生。故供養文字即供養一切諸佛(云云)。又別時重聞更記之。長行舉四願欲而作一勸。若欲知佛行處。行處者即如如境法佛也。欲知者。知是如如智報佛也。能聽此經。此經即文字。文字即應佛也。能聽者隨順佛教即法供養。法供養即妙供養也。聽經能生覺智。覺智生故即是佛受供養也。聽經一事具諸願欲。秪圓一事具別諸事也。偈有一百二行半。分為六。一從若欲供養下十一行頌上長行秪能聽經即是舉圓妙以勸修。二從隨所至處下三行半舉聽經即能禳災以勸修。三從於說法處下六行舉聽經致靈瑞以勸修。四從威德相貌下五行半舉秪聽經有威力以勸修。五從大梵天王下四十九行半舉聽經能致天龍鬼神以勸修。六從於諸眾生下二十七行舉秪聽經能令國土安樂以勸修(云云)。蠱道者。四天上遣神名彌栗頭虔伽陀。漢言善品。主蠱毒也。摩醯首羅餘經翻為大自在。灌頂經翻為威靈帝。摩尼跋陀翻為威伏行。富那跋陀翻為集至成。金毘羅翻為威如王。賓頭盧伽翻為立不動。車鉢羅婆翻為忍得脫。曇摩跋羅翻為學帝王。摩竭婆羅翻為除曲心。繡利蜜多翻為有功勳。勒那翅奢翻為調和平。劍摩舍帝翻為伏眾根。奢羅蜜帝翻為獨處快。醯摩跋陀翻應舍主。薩多琦梨翻大力天。波利羅睺翻勇猛進。毘摩質多翻為高遠。睒摩利子翻英雄德。波訶梨子翻威武盛。佉羅騫馱翻吼如雷。鳩羅擅提翻戰無敵。脫因者脫業障也。脫果者脫報障也。度諸有者脫煩惱障也。

　　釋授記品

　　有四種授記。今是二種(云云)。授者與也。記者記成道事也。此中授三大士一萬諸天當來成佛事。故言授記。亦名授莂。亦名授決。授劫國數量名為莂。審實不虛名為決。從佛所與名為授。從其所得名為受。此中從佛所與故言授記。此是流通中第四意。舉昔行經之因。方成圓極之果。證弘護不虛以勸流通也。文為二。一與記。二疑記。與記為二。一與三大士記。二與十千天記。與三大士記又二。一同緣者集。二正與記。世界轉名淨幢者。應論四句。此中是其一也。十千記又二。一聞經生解。二正與記(云云)。從爾時道場下是第二疑記。又二。一疑問二佛答。疑者夫移山填海非一日之功。菩提極果積行方剋。忉利暫下無久聽之勞。不聞往昔有難思之行。行淺記深。是故疑惑。如餘菩薩者。六度菩薩引錐指地無非捨身命處。戒忍禪智滿三僧祇。若通教菩薩從假入空非止一世修行。從空入假動逾塵劫。若別教菩薩直行一行。動經無量阿僧祇劫。況復遍行眾行。量不可數尚不獲記。少時聞經而得斯決。時眾咸疑。故樹神發問也。佛答為二。一舉現行。二舉遠緣。現行者。捨天宮樂故來聽經。聞三大士獲菩提記。我昔本誓與其法食。三事和合故與其記也。此意證成鬼神品初以妙供養供養三世諸佛。及欲得知諸佛行處。決定至心聽此妙典。雖有此旨未見其人。今此十千即其人也。聞記當果果必有因。因金光明生殷重心起功德身。心無垢累起般若身。猶如虛空。起於法身一心中聽三德圓成。復有無量功德。說不可盡。此不得記。記與誰乎。證聽功德意在於此。以隨相修指今現行。行隨實相而修也。有妙善根指於遠緣也。違緣實相而種善根也。從亦以過去下是舉遠緣答也。文為二。一略二廣。此中少文是略。除病流水兩品是廣答也。

　　釋除病品

　　廣答遠緣。由醫王救疾故言除病品。通取後流水品。文為五。一緣本。二遠緣。三近緣。四結緣。五會緣。從佛告樹神下明緣本。如文。從像法中下明遠緣。遠緣為六。一明父。二生子。三國人遇病。四其子請。五父為說。六知已遍治。子請為三。一見人過病。二思惟。三正問。問為四。初一偈問四大增損。二問飲食犯觸。三問治病醫方。四問病動時節。身火不滅者。食飽熱病慚息。食消熱復更生。故言身火不滅也。水過肺病者。水多則損肺。即是痰病也。父醫還答四問。初六行答四大增損。二一行半答飲食犯觸。三二行答病動時節。四八行半答治病方。就六行中分二。初一行是佛敘父醫欲答爾。次五行正答時節。時節有二。一俗法四時。謂春夏秋冬。冬為歲末春為歲始。而初言夏者。或可趣作此言。或可答問正是於夏。三三而說者。一時三月。謂孟仲季。四時即十二月也。若依佛說法。一歲三時。謂冬春夏。夏為歲末冬為歲始。何故爾。為破諸弟子著常。為開安居迦提月。故沒秋時爾。佛法三時亦是三三說也。若二二說足滿六時者。依俗法四時。時本二月土寄四季各十八日。本之二月只是陰陽二月。一時唯有陰陽二月。合成六時。正月二月是木王時。四月五月是火王時。七月八月是金王時。十月十一月是水王時。臘月三月是陽土寄王。六月九月是陰土寄王。欲論本月亦二二說。若論土寄王亦二二說。故言足滿六時也。若依佛法解二二說者。佛法有三時。時有四月。各有初分後分。後臘月十六日至二月十五日。此初分春時。從二月十六日至二月十五日。此二月春後分。從四月十六至六月十五日。此二月是夏時初分。從六月十六至八月十五。此是夏後分。從八月十六至十月十五。此二月是冬時初分。從十月十六至臘月十五。此二月是冬後分。故言若二二說足滿六時也。又云。正月三月是陽月。二月四月是陰月。五月七月是陽月。六月八月是陰月。九月十一月是陽月。十月臘月是陰月。故言若二二說足滿六時。三三本攝依俗法者。正月是春分本月。攝後兩月悉屬春分。四月為夏本月。攝後兩月悉屬夏分。七月為秋本月。攝後兩月悉屬秋分。十月為冬本月。攝後兩月悉屬冬分。三三本攝也。又云。正月二月正是春時木於中王。土寄三月攝屬春時。四月五月正是夏時火於中王。土寄六月攝屬夏時。七月八月正是秋時金於中王。土寄九月攝屬秋時。十月十一月正是冬時水於中王。土寄臘月攝屬冬時。土寄四季正時為本。各三月並攝於土。故言三三本攝主攝於客。客是土也。依佛法言三三本攝者。本時各三月。既廢秋時。以秋之三月各配入三時。時則四月。論本則三。論攝則一。故言三三本攝也。問四時各有三月。此是四三本攝。何謂三三本攝。答三為一數。以三而數故言三三為本爾。隨是時節消息者。時如上說。或四或三或二或攝等種種不同。隨時以意消息斟酌去取。若依佛法。無秋時。而言秋時發病。此云何釋。從八月半已還隨俗名秋。而夏時攝。八月下半以去隨俗名秋。冬時攝。隨時消息者。二法之間而斟酌也。代謝增損者。春動肝病此可治。春動脾病此難治。夏動心病此可治。夏動肺病此難治。夏末冬初於秋分中動肺病此可治。若動肝病此難治。冬動腎病此可治。若動心病此則難治。論四時增損大略如此。問四時皆動病。何故去秋時。解此為二。一為破保常。秋時萬物結實。人計為常為樂。為破此著故去秋時。佛為弟子保常心多故也。二者為開後安居立迦提月。安居本名坐夏。八月半內已還若是秋時。便是坐秋。為此義故。故廢秋時爾。從有善醫師下一行半答犯觸。犯觸有六。一多坐。二多眠。此二多致痰。宜多行猗散之。三多行。四多猗。五多語生風病。宜多眠治之。六多淫生一切病。即等分病也。若火少痰多。若火多即熱壯。若風多吹火成熱病。若風多吹痰成冷病。三事若等無病。飲食得病者亦有六。一過量食。二少食不足而止。三過飢食。四逆時食。未飢強與也。五妨食。如食肉飲生乳使人癩。六不曾食而強食。如南人飲漿北人飲蜜。若菜和蜜令不結男。猪膏煎白鷺肉令人癩。若患熱而飲酒。食小麥生牛肉。令人失明吐血痢血。若病痰而食甜肥醎酸。令人𠲿鼻多汁。又㿃痢也。六大者是六腑。大腸小腸膽胃三焦兩膀胱也。從多風病者下二行答病起時節。四月五月是風生時。六月七月是風起時。八月九月是風滅時。六月七月是熱生時。八月九月是熱起時。十月至正月是熱滅時。八月九月等分生時。十月十一月是等分起時。十二月正月是等分滅時。十月至正月是痰生時。二月三月是痰起時。四月至七月是痰滅時。痰是水病肺也。夏日動風者。夏日毛孔開通。外風得入內風動也。熱病秋動者。毛孔閉塞。熱伏於內不得行故成病。等分冬動者。春時動水肺病不差。至夏復動風風病不差。至秋復動熱熱病不差。至冬俱動一切病故也。二月三月是痰起損肺肺病動也。從有風病者下八行半答治病方。文為三。初二行半未病前以藥防。次二行明正以藥治。後四行病退以藥補風病夏服肥膩醎酸熱食者。夏月毛孔開通。具以肥膩潤塞之。令風不得入。醎酢性熱能消水。令體堅實治於風虛。熱食流汗引風令出。又治虛冷風不得進。冷甜是酥乳等能治熱也。等分冬服甜酢等除風也。肺病服肥膩塞毛孔。令水不得入。熱能焦水宣通故能治肺病也。飽食發肺病。食既多則腸胃盈滿。故發肺也。食消發熱者。如食沃潤則熱病伏。食消無潤熱病起也。消已虛疎風氣入體。故發風也。風疎補酥膩。醎除風。甜除熱。肺帶風水。宜吐也。此中消文出瞋諦三藏疏中。從善女天下是第六知已遍治。文為二。一病輕聞說即差。二病重服藥方除(云云)。觀心者。三毒等分是內病也。數息不淨慈心因緣是法藥。宜聞法藥得悟者。信行人病差也。作觀研心得悟者。法行人病差也。眼是春時。舌是夏時。鼻是秋時。耳是冬時。身是四季。攝屬諸時。妙好五欲增貪病。麁惡五欲損貪病。妙好五欲損瞋病。麁惡五欲增瞋病。平平五欲增癡病。違順五欲損癡病。總三種五欲增覺觀病。偏動三種五欲損覺觀病。是為增損之相也。犯觸者。違情犯瞋順情犯貪。不違不順犯癡。總三犯覺觀。慢時即發瞋。求須時即發貪。僻解時即發癡。放逸時即發覺觀。慈心治瞋。不淨治貪。因緣治癡。數息治覺觀(云云)。◎◎

　　釋流水品

　　文云。一能流水。二能與水。與水者與安樂水也。一世安樂。二出世安樂。世安樂者。如象負水濟彼枯魚是也。出世安樂者。如發誓言。於未來世當施法食與菩提記是也。流水者。流除苦惱水也。一果報苦惱。二業因苦惱。流除果報苦惱。如治諸病人救彼渴魚是也。流除業因苦惱者。授三歸說十二因緣。讚佛十號是也。請父求方欲成流水之義。從王借象欲成與水之義。既有二能。那單以流水題品。文中既彰與水之義。題品須安流水之名。不煩於文二義雙顯。出經者之巧為若此也。長者者。如法華疏中十種長者義也。字者持水之子故言子也。此文是斷疑中第三結緣之近由。近由又二。一弄引二正近由。弄引又二。一行恩布德。二國人稱美。並如文。近由又三。一明眷屬。二見魚之緣。三正救魚。如文。從未來之世當施法食下是第四正結緣。又為四。一發誓願。二思惟說法。三正說法。四魚改報生天酬恩供養。就魚報恩文為四。一魚改報生天。二天酬恩而下地。三王見光問瑞。四長者徵教而定答。如文。報恩有二義。一事二理。事者真珠四邊報水飲食因緣十號等四種澤也。理者準涅槃文云。施食令他得命表常。令他得樂是故得涅槃。令他得悟是故成自在我。如法求財是故得淨。用四十千報常樂我淨之恩也。第五結會古今者。昔佛疑魚數樹神定判十千。今神疑行淺記深。佛為說妙因緣。今昔相關是故結會也。

　　釋捨身品

　　捨義甚多。財位壽命。獨以身當名耶。此從正要得名。受者須身餘則非要。施者正捨身餘旁捨爾。故言捨身品。文為四。一問二答三眾得益四結成。問者上聞大士治病救魚實為曠濟。小人小蟲得二世益。時眾願聞亡身殞命感深契極之事。行苦而果樂可得聞耶。是故請問。佛答為二。一敘緣起。二正明捨身。緣起為十。一地塔涌。二大眾生疑。三佛起禮。四樹神問禮。五佛答禮。六命阿難取。七阿難述骨狀。八命示大眾。九奉命取示。十佛勸眾禮。皆如文。從過去有王下是正捨身。文為二。一長行二偈頌。長行為四。一明本眷屬。二捨身方便。三正捨身。四捨後悲戀。就本眷屬為五。一明本眷屬。摩訶羅陀此翻大無罪。文殊問經云。羅陀翻為中。摩訶波那羅或云此翻大度(未詳)摩訶提婆此言大天。摩訶薩埵此翻大心。二游行。三各述相。四見產虎。五各陳觀見。從作是念言我今捨身時已到矣下是捨身方便。方便為二。初述觀解。二起誓願。願行相扶。適產七日者。見虎子頭上有七點。知已七日。出山海經也。又云。七日眼開。又七日不食必死。虎兒垂死知是七日。或云。鬼神示悟。如樹神數魚。正捨身為二。一捨身。二感動天地。捨身後眷屬愁苦。先兩兄愁惱各說偈共向捨所。次父母愁苦。偈九十三行為三。初二行通明昔行。次別頌長行。三結會。初如文。我念宿命下別頌長行。四行頌上本眷屬。上有述相陳觀。今不頌。餘皆頌。從時勝大士下二行頌上捨身方便不頌發誓。從即上高山下頌上正捨身感動也。從是時二兄下頌上捨身後眷屬愁苦。從是時王子下頌上父母愁苦。從佛告樹神下第三結會。結會為三。一結會人。二結會塔。三結會誓願。說是經時下大眾所益也。樹神是名禮塔下第四是結問意。

　　釋讚佛品

　　此品從能所得名。能讚是三番菩薩。所讚是一佛世尊。能所合標故言讚佛品。私謂三番菩薩是能讚。一佛是所讚。一佛是能讚。三番是所讚。三番是當佛。一佛是現佛。通而為言。皆是能讚皆是佛。故言讚佛品。次第者。因前十七品故有今品。何者。序品敘大體。如來遊於無量甚深法性窮源極邊。壽量品極果冥深合廣能起大用。懺品勸菩薩。若欲修學當如懺品滅惡讚品生善空品導成。四王至散脂誓願流通。說請者之功德。正論至善集明說者之功德。鬼神至流水說聽者之功德。捨身明行者之功德。如是等利益出現世者。皆是如來大體大智大用金光明力。既善始令終。初中後竟。故諸菩薩等以讚讚佛稱揚教及教主。故言讚佛品。此文為二。一經家敘陳列讚眾。從此至彼金寶蓋剎施三業供養。投地是身。同聲是口。口身共暢意業也。二正說偈。合六十五行半。文為三。一二十行諸菩薩說。二十七行信相說。三二十八行半樹神說(云云)。私謂其文有四。前三是能讚。後一是所讚。所讚又是能讚。能讚又是所讚。故文云。佛從三昧起。以微如音而讚歎言。善哉善哉樹神善女。汝於今日快說是言。豈非所讚讚能讚。其文既明不須惑也。又是印成三番菩薩讚教。從序品已來快說如來果地大體大智大用菩薩修因也。上文有佛禮舍利。即果身禮因身也。今文有佛讚大懺大讚能請能說能聽能行。皆是快說也。當知快說是果讚因菩薩也。即果口讚因口其義孱然。果意讚因意。任運例成也(云云)。問佛何處入定。此云從三昧起。答初將說經。佛遊甚深法性。今說將竟故從三昧起。此經首尾皆在法性中說。其文甚明。若作入法性者。法性自在。四佛五佛同處各處。共見異見四來四去。一住一在隨人所覩。皆無障礙也。觀心者。諸菩薩三業讚佛。三業事可解。三觀心者。觀身不得身身空但有名字。名字無量。或捨身名檀。乃至身空名智慧。六度十度八萬塵沙法門。名字即空。說空不定空。假非定假。非空非有即顯中道。三觀宛然事理六法皆悉具足。若無觀慧事亦不成。例如三衣六物。若解其意三六俱成。若不解者。非但無六三亦不成。觀心亦爾。若得理觀六觀六成。若不得意。既無理觀事觀亦不成。無六亦無三此之謂也。此大好甚廣云云。

金光明經文句卷第六


