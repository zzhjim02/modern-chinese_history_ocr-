No.2253[cf.No.1823]

　　俱舍論頌疏正文
　　叡山沙門源信撰
　　謹案思益經曰。如劫燒時。江河泉源。在前枯竭。大海乃盡。正法滅時。亦復如是。諸行小道。正法先盡。菩薩大海。正法乃滅（云云）則知。應學權門以扶實敎矣。暉師俱舍頌疏。爲後生龜鏡。非廣非略。文明義備。但處處有筆誤寫錯等文。雖是萬有之一失。猶致學者之謬解。方今。先哲與骨已朽。末學於膚彌淺。予不量力。聊正是非。蓋述少敎之一隅。以期大乘之再中而已。時則長和二年癸丑。秋八月十八日也
    論本卷第一
    疏釋擇滅云。隨所繫事體各別故。且如三界九地地地有九品煩惱。九九八十一品。斷一品惑。證一擇滅。乃至斷八十一品惑。證得八十一品擇滅。故體各別（云云）問。此文上下相違。上云隨所繫事。下云斷八十一品惑。證八十一品擇滅。惑是能繫也。然光記云。謂隨所繫諸有漏法事量多少。離繫事量多少亦爾（云云）與暉同異可尋
    疏云。非擇滅礙當生法（云云）光意同之。卽依顯宗論意也。然寶師以無爲無作用之義。破此釋（云云）
    疏釋言依云。此言所依。卽名俱義（乃至）無爲雖義不墮三世。不名俱義。非言依（云云）無爲雖義不墮三世等文不明。遁麟云。無爲雖義不墮三世者。謂無爲體義。與有爲同故言雖。然無爲之名。自墮三世。體不遷流。與前卽異。故非名俱（云云）光云。由此無爲是離世法。望能說言。無用疎遠雖亦是義。言亦能說而非言依（云云）此等文亦難了。寶記云。有爲之法。可與名俱行於三世。可俱說爲過去現在未來世故。無爲不爾。所以遍於有爲下通無（云云乃至廣說）意云。無爲之名。雖行三世。所詮無爲。不墮三世非言依
    疏云。諸無表色。應不名色（難也。根積極微。成變礙。可名色。無表非極微。無變礙。應●非色）此註中。但約根述難意。未了也。故光記云。又難。五根五境極微成等
    疏破無表從表生故名色。引正理破云。隨心轉滅。不從表生。應當非色（云云）應云。隨心轉戒。不從表生也。滅字謬歟。寶記云。正理破此釋云。此不應理。隨心轉色。不從表生。應非色故。光并麟記同寶記
    疏釋及七界應知六識轉爲意云。應知。六識轉爲意（云云）應知二字。可屬上句末。不可屬下句初耶。雖非重過。猶違論文。論云。應知。如是所說識蘊。於處門中立爲意處。於界門中立爲七界
    疏云。蘊息是無爲。無爲非蘊攝。處界息處是無爲。亦可無爲非處界（云云）可＊云處界息是無爲。中間處字剩。故光云。若蘊息名無爲。無爲非蘊攝。處界息故名無爲。無爲非是處界攝

    論第二（七條）

    疏釋一有見謂色云。遂能示現此彼言說。言說名見。有彼言故。故名有見（云云）言說名見者。可尋。光記俱如今文。寶記引正理云。由二義故。一者此色定與見俱。故名有見。由色與眼俱時體起故。如有伴侶二者此色可有示現。故名有見。可示在此在彼別故。如有所緣
    疏釋無記餘三種云。餘謂色聲。此通三性（云云）可言餘者色聲及七心界法界。故論云。其餘十界。通善等三。疏釋無尋無伺品。文云。此非相應法中。及靜慮中間伺。同前第三無尋無伺品。故言亦如是（云云）初之中字剩。故論云。法界所攝。非相應法。靜慮中間伺。同亦如是。光記如論。不言非相應法中
    疏釋異熟生有四釋云。第一第四釋。分別因果。第二第三。別明異熟義。旣非於一義有四釋。故不足爲四解。然非重過。又·其中出第四解。注云。果名異熟。同第二解（云云）第二解因名異熟。故光云。異熟屬因。生卽屬果（云云）第三解意。異熟名在果。故光云。異熟生竝屬果。而如何言果名異熟。同第二解耶。恐二字謬歟
    疏釋獨俱得非等中單句云。眼識通三性。有前後俱得。先中有位。已起眼識。今此漸得等（云云）是文爲約得及中有作二釋歟。爲一釋歟。然光云。色根無記。非成過未。起時名得。識通三性。亦有前後得。識先成故。今不名得（云云）可思
    疏釋眼見色同分。非彼能依識云。尊者世有說。眼根見（云云）有字未了。光＊記云。尊者世友眼見    疏引婆沙四種答問中。第三答問云。若將眼識所依性。與等無間緣爲問。此卽互有寬狹（云云）此文頗狼藉也

    論第三（六條）

    疏釋於同住雜染清淨增上故等頌云。由信等五。分煖頂位。伏諸煩惱。引聖道故（云云）分煖頂位者。未了也。論云。由此勢力。伏諸煩惱。引聖道故（云云）光記如論。不言分煖頂位
    疏釋頌文云。三無漏根於得後後道涅槃等增上者。言亦爾者。類顯一一各能爲根（云云）論云。三＊無漏根。於得後後道涅槃等。有增上用。言亦爾者。類顯一一各能爲根（云云）疏文狼藉也。可依論文
    疏云。無明等性。應立爲根。無明等因。於行等果。各各別有增上用故（十二因緣互相引發有增上用應立爲根）此注十二因緣。互相引發者。未了也。是次第引。何言互相引。故光云。十二緣起中。無明等因。於行等果。各各別有增上用。故應立爲根（云云）不言互引
    疏釋心所依等頌云。此六根成無漏淨。由後三根也（云云）五根唯有漏。而今云此六根成無漏淨者。遁麟云。卽得六根通無漏者。舊云（光記也）差別及住皆攝六根。雜染資糧及淨。唯在於意。新云（寶記也）此有二種。若體成無漏。唯是意根。若離自煩惱縛名淨。卽通六根
    疏釋餘處此名喜云。除第三禪。於下三地。名爲餘處（云云）於字未了
    疏釋九唯修所斷云。此八根非見所斷。非無漏故。不通非斷（云云）應言九根。何言八耶

    論第四（十三條）

    疏釋微聚云。爲顯更無細極此者（云云）極字應作於字。故論云。爲顯更無細於此者（云云）光記如論
    疏釋小煩惱地法有三義。一唯修所斷。二意識地起。與無明相應。三各別現行（云云）論不分別。遁麟惠暉同爲四義。意識地起。與無明相應。分爲二也。光云。有古德。亦以五義廢立小煩惱地法。一不通六識。二不通五斷。三不通三性。四不通三界。五別頭起。亦費言論。不能具述。若具五義。立小煩惱。餘心所法。不具五義。是故不立。今依此論。一義廢立小煩惱地法十。謂唯修所斷。意廢俱起（云云）故意可思
    疏釋身邊二見云。能覆聖道。或有廢覆。名爲有覆。不能招果。故名無記（云云）光釋此無記義云。以過輕故。無勝用記。不能感果。故名無記（云云）然論第二。釋無記云。不可記爲善不善性。故名無記。有說。不能記異熟果。故名無記。若爾者。無漏應唯無記（云云）故知。光釋順論意。今偏約不能招果者。未了
    疏云。初靜慮如前欲界諸心所法。唯除不善（云云）有十（云云）論云。除唯不善（已上）可依論
    疏次文擧瞋及忿等七。無慚無愧云。此十煩惱。唯不善性。色界無有（云云）論忿等不名煩惱
    疏云。惡作與憂根相應。色界離憂。故無惡作（云云）欲界中疑。亦憂相應。亦應無疑。旣有例難。故不可言相應。故光云。無憂根故無惡作。又云。隨憂行故（云云）不言相應
    疏釋心心所名有行相云。行謂行解。卽能緣心也（云云）可除心字。或可云心心所。故光云。三名有行相。卽於所緣一切諸法別顯差別種種不同。心心所法隨緣何法等起行相故。名行相等（云云）
    疏云三名有行相。謂同有一行相（乃至）心心所齊等起也。此七八行文狼藉也。爲是一釋。爲是二釋。若二者。義心不別。若一者何言或耶。然麟師解云。或名有行相者。同前旣言有行相竟。今何復言有行相。釋此。應是引論成前義。然少不便
    疏釋擇滅之得注云。諸餘有情者。一切聖人也（云云）麟云。諸餘有情者。卽前所除之外。苦法智位已去。及先離染苦忍聖人。兼餘一切斷惑異生。此等諸類。皆成擇滅。名爲餘也。章中言餘有情謂一切聖人者。誤矣
    疏釋無繫得通四云。非擇滅得。通三界繫（謂非擇滅得）隨命根衆同分判（云云）注四字剩
    疏釋非學無學三云。以有漏法。隨所得判故。能得得亦是非學非無學也（云云）可＊言以有漏法得。隨所得判。雖非重過。有少所闕也。故光云。以有爲法得。隨所得法判（云云）有漏有爲二文雖異。以總顯別。故不相違
    疏天眼耳通相應惠也（云云）相應字剩。論但言眼耳通惠。光亦云。謂二通惠（云云）
    疏云。三界不繫者。是所不得法。三者能得非得（云云）第二得字剩。但可言能非得歟

    論第五（六條）

    疏釋無想報末文云。旣修此定。次復離欲。或起生得或聞或思。如是等善爲善趣因（云云）問。離欲以後。應修此定。而何言旣修此定。次復離欲等耶。光云。旣修此定。復須離欲。或起生得或聞或思。如是等善。爲善趣因＊（云云）彼文雖不云次復。猶有前難。可思
    疏釋滅盡定成佛得非前云。非前者。非前加行得也（云云）論意云。非成佛前得滅盡定。唯是成佛盡智時得。光意如論。故今文違此等文
　　疏釋滅盡定加行云。若諸聖者。以欲色界有疲勞受。於四靜慮有麁動想。爲求靜住。暫欲息心（云云）惠暉云。於四靜慮。有麁動想者。合言四無色有想。以前文言欲色界。以論色界也（云云）光師意亦云。厭色界受無色界想
    疏釋有爲相中云。遙見白鷺。表知有水。如童女有好相等（云云）如字。應在二處。故光云。如白鷺所居。表水非無（乃至）如童女身相。能表男女善非善事
    疏云。多名合集。爲名等身也（云云）此中可云多名等合集。故光云。必以多名等合集。爲名身等義     疏云。如說諸行無常。一切法無我。菩提寂滅。此皆有三句。名多句身也（云云）皆字似剩
    
    論第六（四條）

    疏釋同類因云。然唯得與等勝爲因。非爲劣因。爲無漏道。加行生故（云云）爲無漏道四字剩。故論并光記。無此四字。雖非重過。猶不如無
    疏又釋同類因云。思與思修爲同類因。除聞所成。以聞劣故（云云）麟云。思與修爲因者。今謂不然。以欲界有思無修。色界有修無思。異地相望。又不爲因。如何可言思與修惠。爲同類因耶
    疏云。無爲無因果者。無六因故（乃至）無爲無果者。無五果故（云云）初句果字剩。多本如此。但一本無果字。可依此本
    疏釋五取果唯現云。定非過去。彼已取故。亦非未來。彼無因故（云云）論云。彼無用故（云云）光亦如論云無用

    論第七（三條）

    疏釋十二心中。從欲界善心。不生無色界善心云。無色界心。不與欲心爲所依故（云云）此文倒也。應云。欲界心不與無色界心爲所依故。光并麟。同引正理論云。謂於等至入出位中。等無間緣。爲所依體無容有故
    疏釋欲染心不生上二界心云。謂欲染心。不生上定。及往彼界故。無生界理（云云）無生界理四字未了。或界訛歟。應云無生上理
    疏釋色善三學四云。色界善心。現在前位。十二心內。容得三心。一謂得自界善。及欲色界通果無記。成三心也（乃至）有學心正現前位。容得四心。一得有學心。及得欲色二通果心。并無色善。故成四也。三心四心之下各一字似剩也

    論第八（三條）

    疏云。南贍部洲南邊。有贍部樹。今此洲名。或從林立號。或從菓爲名（云云）論第十一云。無熱池側。有贍部樹故。今文與論相違。故麟云。南方有樹者。准下器世間中。云無熱池邊有此樹光只從林立號。不言南方
    疏釋第三識住＊云。理實亦攝小光淨天。無量光天等（云云）淨字剩歟
    疏釋說有健達縛等頌。不擧七有經。但擧健達縛等三經。違論及光記

    論第九（一條）

    疏釋由中有相續等中云。外道執我。名爲士夫。如用也（云云）如用二字未了也。論云。內用士夫。此定非有。光如論也。然有本云士用也

    論第十（六條）
    
    疏云。論云。如是無明。別有實體。是明所治。非異非無。解云。非異者。非是異明之外。總是無明也（云云）應言。非是異明名無明。或非是明外名無明。何云異明之外耶。異明之外。卽是明也。故光記無之外二字。疏云。此上所論十八近行。皆通有漏（云云）麟云。皆通有漏者。謂善染總取。名之爲通。非對無漏置通言也（云云）可思
    疏怙云。餘三無色三者。除生有外。所餘三有。皆通三性。名爲餘三（云云）無色三。三字似剩。何者此三箇字。卽是別門。不可怙爲一怙
　　疏云。一種離貪。見色無益。以此故知。色非段食（云云）一種之言未了。學者應思
    疏釋生有不由自力纒垢云。自力纒者。嫉慳忿覆悔眠也（云云）此中初五自力起也。眠非自力起。具如下隨眠品。故光但擧前五不言眠。恐眠字剩歟
    疏釋食香中有起等中云。此通經說中有名也。謂契經說。食有四種等（云云）論引此經。證無漏非食。而疏唯爲中有名者未了。故光云。引經顯食唯有漏

    論第十一（五條）

    疏云。竭地洛迦西國樹名。此國南方亦有此樹。名檐木山。山上寶樹其形似彼。故以名焉（云云）光記云。稱爲檐木。山上寶樹其形似彼（云云）可依光記。其意見遁麟瑜伽記
    疏說第一欲生天云。依受如生現欲境故（云云）論亦同之。光引婆沙百七十三云。人及前四天。同樂受用自然生境。故合爲一（依要著此文）
    疏釋故見月輪缺云。世施設論中。作如是說（云云）遁麟云。言世施設論者。有云。謂彼自古英賢共爲此論。非六足中施設論也（依要著文）
　　疏釋樂生三九處云。一於初靜慮等（乃至）第二靜慮（乃至）第三靜慮（云云）若初言一者。次應言二於第二靜慮。三於第三靜慮。然有本無一字
    疏釋無間中劫全云。二十增減爲一中劫也（云云）惠暉云。無間中劫全者。取一增減爲中劫。此疏言二十增減。不知有何事憑
    
    論第十二（四條）
    
    疏云。論云。已知三極少。前二量云何（總問）今且辯前踰繕那等（別問）頌曰。極微微金水等（云云）今且辯前等者。是答。何爲別問云耶。故光記。已知以下爲結前問起。今且以下爲答
    疏云。四肘爲一弓。謂尋。竪積五百弓。爲俱盧舍（乃至）一弓有七尺二寸（云云）麟云。一弓有七尺二寸者。新云。古時一弓有八尺者。卽是古尋。今時六尺已下卽六尺步法。然今多用五尺步法（云云）此尺應尋。然光云。一肘有一尺六寸。四肘爲一弓。一弓有六尺四寸
    疏云。從無量劫減至極十年。卽名爲初一住中劫（云云）無量無量劫者。劫字似剩。故論云。從無量歲減至十年。光云。無量歲初減以去。方名住劫
    疏釋獨覺增減云。麟角喩者。要百大劫修菩提資糧。然後方成獨角果也。（已上）下角字可尋。論疏等不云獨角

    論第十三（一條）

    疏釋有漏自地依。無漏隨生處云。又無漏大種是無漏故。＊復不可說不繫大種造（云云）論云。必無大種是無漏故（云云）明知。疏上漏字剩耳。光記如論

    論第十四（四條）

    疏釋五戒所應離法云。一殺生。二不與取（乃至）五不飮諸酒（云云）下不字剩。論無不字
　　疏釋未至九無間。俱生二名斷。約靜慮及斷二種律儀。四句分別第四句云。除未至定九無間道無漏律儀。取所餘未至地無漏解脫道。及上地一切無漏律儀。以無漏故。非靜慮律儀。非無間道故。非斷律儀（云云）以理推之。應＊云非未至定九無間故。非斷律儀。若不爾者。上地無間無漏律儀。豈非第四句所攝耶。光記不釋
    疏釋捨未生表。聖成無表非表云。謂經生聖。住胎藏位。表業未生。過去生者。今生已捨等（云云）論云。謂易生聖補特伽羅。表業未生已捨。光云。成無表非表。謂三界易生聖者。若在欲色。定成道定無表。若生無色成道無表。表有不成。如處胎等。表業未生。或表生已。遇緣復捨（已上）論及記似二人。今文何不爾耶
　　疏釋得律儀如誓。非總於相續云。本受誓云。我於一切有情。誓斷欲邪行罪（云云）此釋雖無重過。文相頗不安。論只云本受誓云何。謂離欲邪行。不言一切有情。光記帖論文云。答文可知

    論第十五（六條）

    疏釋順樂苦非二等三行頌云。初一頌正明三受。次一頌引證。後一頌明順受（云云。光同）此中以第二行言爲證者。證何事耶。寶師不云引證
    疏釋諸處造四種。地獄善除現云。諸界諸趣。或善或惡。容造四種（云云）論云。諸界諸越。或善或惡。隨其所應。皆容造四種。光亦云。三界五趣。或善或惡。隨其所應。皆容造四＊種（已上）今疏不云隨其所應者未了。於上界中。豈造惡耶
    疏釋并欲有頂退云。離欲人。及有頂聖。雖有退墮。而亦不造欲界有頂生後二業（云云）不造欲者。其義可然。不造有頂者。其義未了。應言不造一切地生後業
    疏云。諸退果者。必不命終。還修得果故。於離染地。永更不生故。無生後業（云云）頌心。言二果退者。雖已退起欲有頂等惑。不造彼地生後業。或可言於前離染地。不造生後業。故此文中離染地言。便違論意
    疏釋中有業。皆順現受攝。類同分一故云。以中有身。與生有十位。一類同分無差別故（云云）此中言生有者。理恐未然。故論但言謂此中有位。與自類十位。一衆同分。一業引故（云云）若欲指位。應云本有。何言生有耶。光師同今文。言與自類生有十位（云云）其難同前。寶記云中生一同分。不云生有十位
    疏釋得永離地業。定招現法果云。謂阿羅漢。隨在何地。離此地染。名得永離地業（云云）唯擧阿羅漢。其義未了。故光師云。謂阿羅漢及不還果。隨生此地。永離此地染
    
    論第十六（七條）

    疏釋應知如次第。名黑白俱非云。惡名黑。色善名白。色欲善名俱（云云）下色字剩。故光云。欲善名俱。疏釋四法忍離欲。前八無間俱云。離欲者。流入下句。謂離欲前八無間道（云云）離欲唯屬下句。不可言流入。疏釋離欲四靜慮。第九無間思云。謂善憂根。斷已不行。所緣善法。斷已皆行＊故（云云）此中緣字未了。應言所餘善法斷已皆行。故光云。欲界餘善。斷已猶行。以成就故
    疏釋論不善業道加行生時。一一由三不善根起。依先等起故。作是說之文云。先等起者。卽加行也（云云）等起與加行。應是前後。何云卽加行也。故光云。不善業道加行生時。一一由三不善根。依前因等起故。佛經中。作如是說。從三根生（云云）
    疏釋欲邪行四種。行所不應行云。於苾芻尼行非梵行。一解。從國王邊得罪。不忍許故。第二解。於自妻妾受齋戒時。尚不應犯。況出家者。擧重況輕。但有侵陵。成邪行罪（云云）論云。於苾芻尼行非梵行。爲從何處。得業道耶。此從國王。不忍許故。於自妻妾。受齋戒時。尚不應行。況出家者（乃至）此及所餘。皆於王得（云云）如論文者。是似一解。頌疏何分爲一解耶。光記正理論爲二解。與頌疏同。寶記云。論此從國王至況出家者答也。此論引自妻妾爲例而釋。從國王得。更無異解
    疏云。經說誑言。略有十六（云云）論云。經說諸言。＊有十六（已上）知。誑字誤
    疏末注云。從五識後親起意識。所證五境定中意識。親證三境。名現量意識。有本云。意識親證六境（云云）所言三境者誤歟。光云。若意識依現量證六境。名爲所知。若意識親從五識後。起現量證五境。若在定意識現量證法。或在定意現量所知。能通證六境（云云）可思

    論第十七（十條）（光云。疑有二。一疑有。二疑無。疑有能續善根。疑無不能續善。此中據疑有疑矣）

    疏釋續善疑有見云。疑有續善。疑無斷善（云云）有何證言疑無斷善。光師云。但言疑有能續善根。疑無不能續善。不言斷善耶。然麟云。疑無斷善者。謂於因果中生疑無心。此或應無。從此生邪見。謂定無。便斷善也（云云）可思
    疏云。愛樂壞非加行壞。是人現世能續善根。論云意樂壞
    疏云有斷善根非墮邪見（云云）論云。非墮邪定。光云。起邪見故名斷善。不造逆故非墮邪定
    疏釋業道思俱轉。不善一至八云。謂先加行遣使殺等。造作六惡業。不染心時。於前六中隨一究竟。善無記心名爲不染。染心究竟成二俱轉。故言不染（云云）正理難云。慢疑等染心起時。雖是染心。不可二俱轉（云云）光述俱舍師救云。以不染心定一俱轉。若染汚心。卽不決定（云云）論云無貪等。故無重過。今文云染心故未了
    疏釋無漏業有四。謂唯除異熟云。無漏不招果。故唯除異熟（云云）無漏唯不招報果。何總云不招果耶
    疏明非學非無學云。非學非無學色蘊。有漏色少分（云云）可加行蘊故。光云。非學非無學業。以有漏色行二蘊少分爲體
    疏云。本論中所說三業。謂應作業。不應作業。非應作業。非不應作業（云云）第三業字剩。故論無此字
    疏釋不善地獄中等頌云。業鏡現前不可拒諱（云云）業纔
    疏釋無間業。唯除北俱盧（云云）此文略。故光云。非餘四趣。非餘二界。有無間業（云云）
    （光云。於三障中且無間業。唯人三州非北俱盧。非餘四趣非餘二界。有無間業。於三州內唯女及男。造無間業非扇搋等等。謂等取半擇迦無形二形矣）
    疏明扇搋等不造逆罪云。少恩少羞恥等（云云）論云。造無間業非扇搋等。所以者何。卽前所說。彼無斷善不律儀。因卽是此中無逆所以。又彼父母及彼己身。如次少羞恥故。光記如論。而何今文。但用第二義。不明初義耶

    論第十八（六條）

    疏釋唯破羯磨僧之中。不釋唯字。然理必應爾。所以以理推之。應云破羯磨僧有二類。一者破法輪時。必破羯磨衆分爲二部故。二者唯破羯磨非法輪僧。衆雖分亦同成佛故。今頌第二。故置唯言】
    疏分別唯福業ニシテ非事。唯福事ニシテ非業等三句。無唯福非業事一句也。論具四句。光記如論（云云）
    疏不釋此招大富果一句頌
    疏釋第八施最勝云。爲得上義而行惠施。名莊嚴心（云云）名莊嚴心四字。不知所詮。論及光記無此文（云云）
    疏釋後起由根本。加行思意樂等文云。先從意樂引起加行。次從加行引生於思。次復從思引發根本。此之根本。必於田起。後方有後起現前。今依義次從後向前（云云）此文次第雜亂。何云從加行引生於思     疏釋惡田有愛果等文云。若於惡田雖施。但應招非愛果（難也。此難非理也）所以者何（云云）此難非理等五字。不可爲註。故論云若於惡田雖施。但應招非愛果。此不應爾。所以者何

    論第十九（七條）
    
    疏釋於內門轉故云。上二界多起定貪故也。少分緣外門轉者。謂彼亦緣色聲味觸法外境界（云云）味字剩
    疏釋六行部界異。故成九十八等二行頌云。初六句明欲界。次兩句明上二界（云云）應云初二句總標。次四句明欲界
    疏釋非因道妄謂引論云。受持禁戒。數相應智。非解脫道。妄起道執。理實應云戒禁等取（云云）論正文云。唯受持戒禁。數相應智等。非解脫道。妄起道執。理實應立戒禁等取名。文唯字等字至要也
    疏說四顛倒云。執有漏道得淨涅槃。雖非究竟斷惑證滅。而能暫時離染證滅。緣少淨故。非一向倒（云云）下八地惑。有諸聖者。以有漏道永斷證滅。何故定說雖非究竟暫時離染等耶。故論但言戒禁取非一向倒。緣少淨故。不言暫時等。光亦不云暫時離染＊（云云）
    疏云敬等諸纒。緣事起故。皆修所斷（云云）此文不順論。論云。此諸纒愛。一切皆緣。修所斷故。唯修所斷（云云）故不可言緣事故修所斷。若不爾者。滅道下重緣惑。亦應修斷
    疏釋有愛一分云。此一分愛。緣傍生故。聖不起也。乃至云。常見所增故（云云）初釋雖無過不順論。論唯云有愛一分。常見所增故。聖不起。然光記。同今文有二義。初義可尋所＊詮
    疏釋身見非上緣云。不執上界爲我我所故（云云）論云。上界上地（云云）明知。地字落。光記
同論（此次上一段所詮。愛緣傍生故等釋。不知所詮云事也。非破耶）

    論第二十（九條）

    疏云。過現意識。相應貪瞋慢三。雖於世遍闕於事遍。謂有緣此境。不緣餘境故。光意同之。然論不云世遍。事遍可思
    疏釋未來意遍行云。未來意識境流三世故名世遍。又此意識。種類無邊。於所緣事。必能遍縛。亦名事遍（云云）論只云。若未來世意識相應貪瞋慢三。遍於三世。乃至未斷。皆能繫縛（云云）不言事遍。今何云事遍
    疏釋五識不生遍行三世云。或有同時參差三世。如有眼識。定緣青黃赤色三境而起。隨闕一境。識卽不生。其所闕境。或一未來。或一現在。或一過去。故說五識遍縛三世（云云）此釋未詳。光記無此釋
    疏釋見滅道所斷（乃至）後三淨識境云。上兩句明滅道境。下兩句明無漏境（文）應言上兩句。明滅道所斷。若滅道卽境。與下二句無別。若不爾者。濫下二句。然非重過
    疏釋見苦集修斷等二行頌次長行云。色界一切隨眠隨增（註云。乃至色界樂根旣通五部故。一切識皆緣樂根。云云）所言一切識者。未了知所從。以理准之。應言一切惑歟。然非重過
    疏釋見苦集修斷等下長行註云。無色修所斷生得加行善。通緣九地類智品道（云云）光云。問。生得善識。能緣何法。答。欲色界者。緣三世及無漏一切法。無色界者。能緣自上地有漏無漏一切法及虛空（云云）而今云通緣九地類智品道者。未了也
    疏說無色界道諦下。緣樂根識隨增。出貪瞋癡等也。瞋字剩歟
    疏云。若復有問言（乃至）隨眠隨增（解云。此問緣樂根識上隨眠隨增）此註未＊了也。論云緣緣樂。光同論。而何但言緣樂根識耶
    疏釋及隨應境現云。二隨應境現。說言及隨應等（云云）此文狼藉也

    論第二十一（八條）

    疏釋隨煩惱此餘云。此隨眠外餘纒垢等。名隨煩惱。隨根本煩惱起故。名隨煩惱也＊（云云）此釋望論有少闕。論意云。隨煩惱有二種。一諸煩惱。亦名隨煩惱。二此餘染汚心所。名隨煩惱。兩記如論。而今唯纒垢等名隨煩惱。故未＊了也
    疏明六垢云。此從煩惱生。穢汚相麁名煩惱垢（云云）應云此從煩惱生故。論云。如是六種。從煩惱生（云云）疏釋上地皆隨應遍自識諸受云。若第三禪起惑。卽樂喜相應（云云）應言卽樂捨想應。故兩記云樂捨
    疏斷蓋五唯在欲。食治用同故。雖二立一蓋。障蘊故唯五云。上兩句明蓋。下兩句廢立（云云）第二第三句。分爲兩段。理不可爾。故論并兩記。及今下文。以中間二句。合爲一段
    疏釋簡（簡疑見）滅道下有漏緣惑。知彼所緣。不斷義云。而彼邪見等不斷（云云）邪見是無漏緣惑也。今意可出有漏緣惑。而言邪見者似謬。理實應言而彼貪瞋等不斷。疏釋應知從所緣。可令諸惑斷云。令彼所緣不＊復生故。（云云）可改彼字而作於字。故論云。令於所緣不復生故。（文）二記如論
    疏釋四遠性頌中等字云。等言爲明擧事未盡。如所造色等亦名相遠。如善惡性等亦名治遠。如南北海等亦名處遠。故致等言（文）光意同之。然等南北海者。其義未了。異方之言。旣含南北。非如色善大種感外所等
    疏釋諸惑無再斷云。諸惑頓斷。若更不退。必無後時再斷惑義（云云）此釋未了。故生學者謬解。是故應云若有退者。雖亦再斷。然非此中再斷義也
    疏釋得亦然除五云。及從無學位起色纒退。亦名得一。謂順下分（云云）案次第并論意。此文應在此下等文前。兩記如論次第

    論第二十二（四條）

    疏釋少欲喜足云。喜足少欲若有漏者。通三界。若無漏者。所治二種。唯在欲界（云云）論云。少欲喜足通三界無漏所治二種。唯欲界所繫（云云）今文何故。唯約無漏論所治耶。凡此文牒釋頌頗狼藉也。兩記意如論
    疏釋我所我事欲。暫息永除故云。爲佛意。欲令諸弟子。暫息我所事欲故（云云）爲字應在意字下。故論云謂佛爲欲
    疏釋入修要二門頌云。從此第二明五停心位。七方便也（文）文中不說五停心。然光亦云。七加行中五停心觀也（云云）可尋
    疏釋息念惠五地云。謂。苦樂受能順引尋。此念持尋。故唯捨受（文）論云。此治尋（云云）光記如論。故知。今持字誤

    詮第二十三（五條）
    
    疏說總相念住云。今此雜緣唯總相緣四。及與前別（云云）及字未了。恐是乃字
    疏云。苦法智忍者。苦法是苦諦法。忍緣苦法。名苦法忍（文）此文唯約境釋法字。頗不順論文。論云。最初證知諸法眞理。故名法智。此後境智與前相似。故得類名。兩記不釋
    疏釋地地失德九云。此失謂退失（云云）論云。失謂過失。兩記不釋
    疏云。要具三義得預流名。一具得果向無漏道故（云云）論云。具得向果無漏道故（云云）應如論云向果耳
    疏云。預流名無退墮法有五義（云云）見論文。相似四義。云何云五義耶。光雖分爲五段。不言五義。實亦不言五義。但以諸有決定。至亦能浮。爲引文擧喩證也

    論第二十四（六條）
    疏釋身證不還。不預十八有學之中事云。無漏三學。是聖者因。擇滅涅槃。是聖者果。（云云）果有有爲無爲二果。而今何唯取無爲果。論意似遍取。故唯云三學及果。不言擇滅涅槃。然光云。此滅盡定非是三學。以有漏故。亦非學果。以有爲故（文）寶云。滅盡定有漏非學。故唯是因（文）不出果體。然非重過
    疏釋有漏離次下云。依二禪。離初禪染（云云）應云。依二禪近分。雖非重失。末學可誤謂二禪根本。故光云。如依第二靜慮近分。起世俗道。唯能離次下初靜慮染
    疏釋立四果之五因中集斷因云。起一類勝得得前諸斷。非一得也。（云云）＊此釋不順論。論云。謂總一得。得諸斷故云一得。得諸斷也。若如今釋。是以諸得得諸斷也。非以一得得諸斷也。然光同今文。寶云。謂總一得得諸斷故者。正理云。謂一果得。總得先來所得斷故。述曰。此說前向果中所得無爲。至今果＊位。總一果得。得無爲故。非是衆多無爲。同一得得（云云）恐是且述正理師意。非謂正是俱舍意耳
    疏釋見道名法輪。有五義之中。第五上下轉義云。謂觀上苦等故（云云）先觀欲苦。次觀上苦。而如何言觀上苦等已。觀下苦等耶。然兩記同今文。可尋
    疏云。十二行相者。如苦諦下等（云云）此文頗狼藉也。若結前者。應言是名十二行。若生後者。應言三轉十二行相。然行重過
    疏釋厭離四句中厭非離句云。智是見道苦集法智（云云）應言苦集智。或苦集法類智。而何但言苦集法智耶
    
    論第二十六（四條）

    疏云，於勝地根位去來世不知者。明他心智。不知上地心也（文）何故。但云不知上地耶。應言明他心智所不知之心
    疏釋所緣總有十。謂三界無漏。無爲各有二云。所緣總有十。謂三界無漏者。標所緣法也（云云）何故不擧第三句耶。應言。初句標所緣。次二句列十所緣
    疏釋俗智除自品。總緣一切法。爲非我行相。唯聞思所成云。初句答第一問。下三句答第二問（云云）此分文頗不安。可思（云云）
    疏釋離欲增他心云。於離欲位成前七智。有增他心。總成八智（云云）論云。如是諸位。若已離欲各各增一。謂他心智（云云）故知。八從異生聖見道初念＊位。乃至修道位一一。可增一他心智也。不可唯約最後位增一爲八。兩記如論。於諸位中。各增他心

    論第二十七（四條）

    疏釋力處非處十。業八除滅道云。力處非處十者。總標也（云云）雖力一字是總標。處非處下是別釋也。何總指一句名總標耶。雖於處非處中。折出餘九力。而今約初力。爲十釋故。猶非總標（云云）
    疏釋十力依地云。宿住死生二力。依四靜慮起。所餘八智。通依十一地起（云云）可云所餘八力歟。非重過。疏釋天眼耳通唯無記性云。謂眼耳識生得善者。非異地起。若色界生得。不能生定。今此二通。與定相生。故二通體唯無記性（云云）此文未了。爲是生得善。於異地不起。此二通於異地亦起。又生得善不能生定。此二通與定互相生。由此二義。不許二通是生得善歟。若許爾者。此文狼藉耳。然寶云。本意唯欲取色等故
    疏云。呪藥二種。通人天鬼趣。占相唯人也。光記有多解之中云。呪藥通人天鬼畜（云云）今何除畜 

    論第二十八（九條）

    疏云。四種靜慮體。世間品已說（云云）應云四種生靜慮。故論云生靜慮體。世間品已說
    疏引論云。諸靜慮支。染靜慮中。謂皆有不。（云云）謂字恐誤。論云。爲皆有不
    疏釋染生自淨染。并下一地淨云。言次生者。謂隣次也。如從有頂等至。唯生無處有處等至也（云云）此文難了。光記無此文
    疏云。若命終時。從染汚能生自地。及生下地。一切下染。不生上者。未離下染。不生上故。論云。能生自地及一切下染。文故准知。今文生下地三字剩。應言能生自地。及一切下染
    疏釋上不起下地定云。於下地退棄捨（云云）可云已棄捨故。論并光有已字
    疏帖釋空謂空非我等頌中云。無願謂餘十諦。行相相應者。無願三摩地。謂緣餘諦十種行相相應等持（云云）此牒頗狼藉。謂諦行相相應一句。通三三摩地。何唯合無願爲一段。故論三三摩地下。各云諦行相相應
    疏又釋無願三摩地云。謂此起過現前所對苦集道諦可厭捨故（云云）論云。皆爲超過現所對故。光云。皆爲超過現前所對苦集道諦可厭捨故（云云）而疏云起過者。未了也
    疏釋重二緣無學等一頌云。空空等故名爲重二（云云）光記云。重謂二也（云云）案二文意云。重名爲二。然論文意。三重等持中。初句二等持。名之爲二。非重名二疏釋重空等三。定除上七近分。依餘十一地云。初禪已上近分地。無重空等三（云云）應言二禪已上

    論第二十九（二條）
 
    疏明四無量所緣云。此四無量。普緣欲界一切有情。不緣上界。喜謂能治彼瞋等障故。上界無瞋等。故不緣上界也（云云）此中喜字剩。故光疏云。此緣欲界一切有情。不緣上界。能治緣彼瞋等障故
    疏釋二界由因業。能起無色定等頌云。生上二界。總由三緣。一由因力等（云云）頌意。明於上界中起定之緣。非明生上二界緣。故論云。生上二界總由三緣。能進引生色無色定
    俱舍頌疏正文

    論第四

    疏云。論問起云。今先辯色決定俱生（別門色也）此註不明。可是別答。光記今先辯色。不爲別答問
 
    論第二十三

    疏釋中忍滿云。如是乃至減欲苦下二行相時。但有二行二刹那。明知。觀欲界苦名中忍滿

    論第二十九

    疏釋云。問。第三靜慮。寧無解脫。答。第三定中無眼識所引顯色貪故。又自地妙樂所動亂故。故無解脫（已上）恐三字誤歟。應言第二定。（云云）書本云。已上或本有此正文。可撿諸本。有宗學者衍舜。
文正三年十二月十一日以常林房偆運之本移點。清澊（二十夏三十四歲）
    俱舍疑問（遣唐疑問智禮答也）源信僧都
    俱舍論第十一云。西洲壽五百歲。身十六肘。東洲壽二百五十歲。身八肘（云云）增一中阿含寶積等經皆返（返疑違）之。東洲爲勝。西洲爲劣。佛說旣爾。論宗何違。論師所立。必依文理耶。同卷云。等活等上六。如次以欲天壽爲一晝夜。壽量亦同彼。極熱半中劫。無間中劫全（已上）疑者云。所言無間中劫者。爲是一增一減。爲是二十增減。若爾者。同論云。八十中大劫。意云。一增一減名一中劫者。非二十增減。又光師引經云。或說一中劫爲一劫。如無間果。或二十中劫爲一劫。如成劫等（云云）明知。一增一減以爲無間一中劫壽也。由此若許一增一減者。卽違地獄壽次第增。何者一增一減齊都率二生。都率二生齊號叫二日。所以知者。第九減劫壽百歲時。佛滅十二年。彌勒生都率。第十減劫人壽八萬歲時。盡彼夭壽下生閻浮（新婆沙說二佛中間云。五十七俱胝六十百千歲。卽當都率一期壽）二佛中間有一增全。減劫小分。以此推之。一增一減當都率二生。號叫二日。由此不應以一增減爲無間壽。若不爾。豈號叫二日。齊無間一期壽。進退有疑。欲聞決斷。同論二十一云。諸惑無再斷。離繫有重得。先師依正理論解。今論云。凡位斷欲惑六品九品人。後入見道第十六心。證二果時。唯得見斷諸惑離繫。不得先斷修惑六品九品離繫故。（寶師同之）
    疑者云。案俱舍意。此人理應得先凡位斷惑離繫。第二十四說。不還名爲下結斷。云雖必先斷或二或三。然於此時。總集斷故（已上）所言二者。先凡位斷欲貪瞋。後至道類智。證不還時。重得先斷二惑離繫。九品如是。六品例爾。何故諸師。今俱舍意全同正理。若爾越之人。練根有無下種得脫。二三生別如此。異說豈令盡同。請定是非矣（已上）俱舍三條。
永正第四歲次丁卯仲夏後四日以右本書加矣。三井沙門尊契志
（時慶安四辛卯年八月吉辰）
（中村五兵衞尉刊行之）














































































