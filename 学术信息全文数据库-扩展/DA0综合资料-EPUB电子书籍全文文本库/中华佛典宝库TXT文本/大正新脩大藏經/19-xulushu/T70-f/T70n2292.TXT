No.2292
金剛頂發菩提心論私抄卷第一

　　　　
          
          
          

    聊依隨分見聞以抄此記矣。就中准的於安公之菩提心義意。兼指南於顯蜜經論疏釋文也。嗟以愚魯器輒述祕論之奧旨。以多其憚哉。但不為後學之軌則。唯令莫一身妄失故也。抑此中所載文以多祕蜜之旨也。若未學大法人輒不可披覽也。所以有越三昧耶罪也。問。金剛頂瑜伽中發阿耨多羅三藐三菩提心論者。意如何。答。此論題有二也。一者名金剛頂瑜伽中發阿耨多羅三菩提心論。二者名瑜伽總持教門說菩提心觀行修持之義也。就初號有通別二名也。初金剛頂瑜伽者。通號也。所依之本經名也。所謂十萬頌大本金剛頂經是也。發阿耨多羅三藐三菩提心論者。是論之別號也。於彼契經中拔取其綱要之義。而撰擇此論教故。云金剛頂瑜伽中發阿耨多羅三藐三菩提心論矣。問。金剛頂瑜伽中者。意如何。答。先釋金剛名者。如大日經義釋云。金剛喻實相智。過一切語言心行。適無所依。不示悟法。無初中後。不盡不壞。離諸過罪。不可變易。不可破毀。故名金剛。如世間金剛寶有三事最勝。一者不可壞故。二者寶中之上故。三者戰具中勝故（文）金剛頂經略開題云。言金剛頂者。且有三種。人法喻。喻者帝釋有金剛寶。其色白黃赤青紺（文）又金剛頂經疏第一云。言金剛者。是堅固利用二義。即喻名也。堅固以譬實相不思議祕蜜之理常存不壞也。利用以喻如來智用摧破惑障顯證極理。又極理從本具堅固以譬實相不思議祕蜜之理常存不壞也。又極理從本具摧破用故云利用義。智用自體無有滅壞故為堅固義。又世間金剛有三種義。一不可壞。二寶中之寶。三戰具中勝。即顯極理具三種義也。故雲阿闍梨云。金剛者堅固義。以表一切如來法身堅固無壞無生無滅無始無終堅固常存不壞也。寶中之寶者。是顯實相中道具恒沙萬德也。戰具中勝者。即表第一義空一切煩惱無敵對者。此三即是阿字三義。此等三法非佛所作。及以非人天所作。法然道理無始無終無生無滅。故云金剛。故毘盧遮那經云。此真言相非一切諸佛所作。不令他作。亦不隨喜。何以故。以是諸法法爾如是故。若諸如來出現若諸如來不出現。諸法法爾如是住。諸真言真言法爾。若入此門者亦復如是。一切三惑等不能壞。一切邪魔等不敢壞亂。住法本際法然道故。如此一阿字餘字亦然。故云金剛也。又金剛有五種。一者青色金剛。能除一切災障。二者黃色金剛。能昇空身輕。三者赤色金剛。能得出火。四者白色金剛。能得出水。亦能澄水。五碧色金剛。能消諸毒。如是金剛各具二義咸備功能以譬如來五智利碎壞煩惱滿有情願。或云七種金剛。五如前列。更加綠色及以紫色以為七種。今謂金剛何過五色。但今青碧雙彼亦為五耳。釋論明以金剛安龜甲上。以白羊角打之。金剛碎成微塵。若金剛譬如來智者。佛智豈不壞耶。然涅槃經云。夫喻不可全取。或取少分或取多分。令且取世間金剛少分相似以喻出世常住金剛耳。又如金剛不可壞此經亦爾。不為外道邪魔之所俎壞。一切法中極實法故如金剛寶中之寶。此經亦爾。諸經中最為第一。三世如來髻中寶故。如金剛戰具中勝。此經亦爾。諸教中而為殊勝。若學此教不歷劫數破煩惱賊早成佛故（文）次頂者。同疏云。金剛頂者。如人之身頂最為勝。此教於一切大乘教中最為尊上故。云金剛頂也。又金剛頂者。不是喻名。一切眾生心界從本具足金剛堅固最勝最尊義。則於理體諸法興起故。法華云。是法住法位。今正顯說此祕蜜理故云金剛頂也（文）大師金剛頂經開題云。復次金剛者具顯祕二義。顯義者。金剛者。是世間所有堅寶名以喻如實智。金剛寶具多功德。此寶埋地不朽入火不銷。貧人難見。得者富貴。戰具中最勝。常恒堅固。如是如來實智具多功德。久埋無明煩惱地中不曾朽爛。入無間真恚火不消不融。下劣凡夫億劫難見。若能得證為三界王。櫛堅智杵摧壞四魔。常住不變自在安樂。復次金剛名約顯乘有一百差別。五十位各有能入智所入定故。約祕蜜乘豎位有一百金剛義。又一一地位具能入所入故。約橫義有一百別。五十位人各具能入所入故。復有一千金剛。一一地分十地故。復有微塵數不可說不可說金剛差別。雖有如是不可說金剛。然除淺就深攝枝歸本有三十七金剛。就此三十七又分能入金剛智所入金剛定能證金剛人。總有一百二十金剛名。是三十七金剛金剛智慧之頂。金剛三摩地之尊。金剛人之王。此經能說如是三十七尊三十七王三昧。故名金剛頂。頂者頭頂表佛行之無上。此三十七智三十七定。且約一曼荼羅上首名之。約三重曼荼羅眷屬。有一千五十七尊。此各各具定惠及人。都有三千一百七十一尊人及定惠。悉皆餘法所尊所宗。故共得尊名。若約一一曼荼羅。各具四種曼荼四智印。有無量無邊金剛差別。何況十八會各具四種三十七乎。帝網非喻塵墨難記。自非如來智慧薩埵定力誰敢究盡（文）次瑜伽者此方云相應也。如義釋云。瑜伽譯為相應。若以女聲呼之則曰瑜祇。所謂相應者即是觀行應理之行人（文）私云。此文約人釋瑜伽義也。若約法釋瑜伽義。所觀法與能觀智相應冥會義是也。瑜伽者凡通顯蜜兩種教行法也。顯教之瑜伽者。如瑜伽師地論也。今此中瑜伽者。是三蜜行相應之三摩地菩提心行法。是名為瑜伽也。故如此論下文云。三意蜜者。如住瑜伽相應白淨月圓滿觀。菩提心也者。此義意也。以示說此三蜜瑜伽行法之教法。即名金剛頂瑜伽教也。次中者。是於此瑜伽教中。殊抽要義而撰擇此發菩提心論也。其中者。是內也。又裏也。次發阿耨多羅三藐三菩提者。是所發菩提心之梵名是也。此方翻言無上正等正覺也。此文中總含藏勝義菩提心行願菩提心三摩地菩提心之三種菩提心義也。但約顯教明其菩提心義之具意。是如法華基法師疏二云。阿云無。耨多羅云上。三云正。藐云等。又三云正。菩提云覺。即是無上正等正覺。此即有四覺。一無上覺是總也。即顯菩提清淨法界。二正覺。簡外道邪覺故。三等覺。簡二乘但了生空偏覺故。四又正覺。簡菩薩因覺未滿果位非正覺故。此顯菩提道即四智品。下一覺字貫通上四。由具下三一切莫過超過等喻真理所覺。名無上覺（文）問。此文意何。答。准疏主意釋之者。文一無上覺至法界者。明第一所覺菩提名為無上義也。如涅槃經云。此真如法界名為第一義空菩提是也。文二正覺至邪覺故者。從下第二約能覺義明正覺義也。此中以佛了法正理覺。而簡別外道邪曲妄覺過也。文三等覺至偏覺故者。此中以佛之周遍覺。而簡別二乘單了生空之偏覺失也。文又正覺至非正覺故者。以佛果圓滿覺而簡別等覺已還菩薩未圓分覺之劣義也。文顯菩提道即四智品者。成能證智與所證真理都合為無上正等覺義也。四智者一大圓鏡智。二平等正智。三妙觀察智。四成所作智也。文下一覺至通上四者。是於此上所云四重義之中。以最末後菩提之字。而貫通上四重義。故成立彼四重覺義也。謂此四重義皆悉所以顯示成覺義者。是待最下句之菩提字故云也。理實者可言。每四重之名義可安菩提之言也。而今略去其各各菩提字。而總於其四重次第之末後安此一菩提字也。文由具下三一切莫過超過等者。是從下一一。明於上所除簡三重之隨分邪曲粗劣覺智者。而是都於佛果無是上三失。中初是且明外道邪覺過者。是無佛果義也。文超者。是明佛智超越二乘人單了生空理之偏劣之少分覺咎義也。文過者。是明佛智出過等以還諸菩薩未圓滿之分覺之劣智之德也。文等喻真理所覺名無上覺者。結成真覺之正體智與所覺之真理都合為無上菩提義也。此中等喻真理者。寶鑰云。無分正智等真常函者。此義意境智冥合義也。上第一無上義又貫通下四智菩提故。即四智菩提又名為無上菩提也。今謂。若准之意釋此論意者。以第九識于栗馱耶淨心處之質多大菩提心普賢滿月五相成身。及無相觀勝義菩提心。并四弘六度等行願菩提心。名無上正覺也。若且唯以此論所說三摩地菩提心。配釋無上正等正覺者。論下文云。云何能證無上菩提。當知。法爾應住普賢大菩提心者。第一無上覺義也。亦下文云。亦名淨法界者。即是法界體性智也。是即無上菩提總體也。論下文云。亦名無覺了者。簡外道邪覺。及二乘但了生空觀之偏覺。及菩薩未滿果位隨分覺也所以者何。佛內所證法故。不餘有情所知境界故也。以亦名無覺了文。如次簡邪覺偏覺等覺三種覺也。故論下文云。一切義成就菩薩初坐金剛座取證無上道。遂蒙諸佛授此心地。然能證（云云）此即等覺薩埵依未知此教故。遂待佛教化力也。然則五智即一菩提心之甚深功德。名為無上正等正覺也。次心者。是第六意識能求心也。或亦所求心第九識心也。如菩提心義云。發菩提心名質多。是修得菩提心。此則以第六識質多菩提心於第九識于栗多淨心處求本有質多菩提心（文）次論者。元曉師起信論疏云。所言論者。建立決了可軌文言。判說甚深法相道理。依決判義名之為論（文）私云。若准之。於金剛頂瑜伽教中。決了要義判說性相。而觀行者令發無上菩提心故。云金剛頂瑜伽中發阿耨多羅三藐三菩提心論也。六釋中依主釋也。金剛頂經之能依之論故也。亦有財釋也。有於瑜伽教令發菩提心論故也。問。依金剛頂經十萬頌撰擇此論者。意如何。答。此論所說之觀勝義菩提心者。依彼經所說阿娑婆那伽三摩地（此云無識身等念）觀十緣生句證空寂實際義所立也。此論所說行願菩提心者。依彼經所說。十度五大願等一切萬行也。此論所說三摩地門菩提心者。依彼經所說五相成身普賢大菩提心三摩地門也。第二復名總持教門說觀行修持之義意如何。答此亦有通別二號也。初總持教門者通號也。謂金剛頂經大日經等所依本經。是經名總持教門也。說菩提心觀行修持之義者。此論別號也。問。總持教門等者意如何。答。悉曇字母釋云。所謂陀羅尼者梵語也。唐翻云總持。總者總攝。持者任持。言於一字中總攝無量教文。於一法中任持一切。於一義中攝持一切義。於一聲中攝藏無量功德。故名無盡藏（文）門者。觀行者之所遊觀出入故名曰門也。問。此別號如何。答。說者能敷教也。觀行者能觀察行解義也。是能觀智也。修持者修習念持義也。是能習持教理等之義者。是所詮義也。亦觀行者之境界義也。又解。初號依金剛頂宗義也。後號依大日宗胎藏教也。問。以何義知爾耶。答。一卷付法傳云。又貞元錄云。龍樹菩薩弟子名龍智。年七百餘歲今猶見在南天竺國。傳授金剛頂瑜伽及毘盧舍那總持陀羅尼法門法。是其文證也。初題立金剛頂瑜伽等名之論題。是依金剛頂宗意也。後題立總持教門說觀行修行義之論題。是依大日宗義意也。問。題目爾也。文義如何。答。此論無明疏釋之流行於世間故。輒恣難判釋文義也。但雖然恐依私愚暗見聞。而試略將分別文義。若適照覽者莫笑乎。此論者是龍猛菩薩千部論中之肝心而蜜藏之大綱矣。總持之要文也。故無序分流通唯有正宗分也。
    就此正宗分大分為三。論大阿闍梨云至菩提心之行相者。先初略標菩提心行相門也。論其行相者至闕而不書者。第二略釋菩提心行相門也。論初行願者為修習之人下至末後頌者。是第三廣釋菩提心行相門也。初門是高祖金剛薩埵大阿闍梨所說也。從次第二門以下者。是龍猛大阿闍梨所釋歟。此義意云。從論初至須知菩提心之行相者。是金剛手菩薩言也。其行相者以下文龍猛菩薩之說歟（此義隨文便所用也）是雖無誠證文說之明釋。文便可爾故也。就初中分四。論大阿闍梨云至大毘盧遮那佛身者。第一法說分也。論如人貪名官者至而後成其意者。是第二譬說分也。論所以求菩提者至修菩提行者。第三法譬合說分也。論既發如是心已至須知菩提心行相者。第四總結菩提心行相分也。第一法說分中總合說三種菩提心也。所謂勝義行願三摩地菩提心也。論宜修佛乘當發如是心我今志求阿耨多羅三藐三菩提不求餘果等者。總合說勝義行願二種之發菩提心也。論若願成瑜伽中諸菩薩身者亦名發菩提心等者。別說三摩地門中發菩提心也。初二菩提心者是常途顯家所立之菩提心相通也。後一菩提心唯蜜宗所立也。初二菩提心是因也。後一菩提心是果也。初法說分之中有二。一者明能行人。二者明所行法也。論大阿闍梨云者。是舉第二祖金剛薩埵也。此菩薩親對大日如來受灌頂職位。兼傳受金剛頂十萬頌經等。亦此菩薩轉授龍猛大阿闍梨也。龍猛菩薩受金剛薩埵教造此論也。故遍滿菩提心論疏云。言大阿闍梨者。第二祖師也。金剛薩埵大菩薩（云云）又如十住心論第十云。若然誰傳。答。初從大日尊下至青龍阿闍梨有七葉大阿闍梨耶。其法號名摩訶毘盧遮那究竟大阿闍梨耶。金剛薩埵大阿闍梨耶。龍猛菩提大阿闍梨耶等（云云）大者是十地究竟摩訶薩埵故也阿闍梨者。信行大般若經音義云。此云正行。云教授軌範（云云）菩提心義云。阿闍梨此云明解師（云云）問。安然菩提心義云。初云大阿闍梨者是妙吉祥也。龍猛承妙吉祥而造此論（文）然何捨此誠文。大阿闍梨者是示金剛薩埵云耶。答。今意依十住心論所列之次第作此釋耳。彼安公意依海雲阿闍梨金剛界相承次第記作此說也。故菩提心義云。問。金剛頂義決云。龍樹咒白芥子打開南天竺鐵塔戶。入中誦得菩薩大藏經大本中十萬偈（取意文）是龍樹初得傳真言之始也。非逢妙吉祥而得也。何言妙吉祥說龍樹承之造論耶。答。海雲阿闍梨金剛界相承云。大日如來付金剛手。金剛手付妙吉祥。妙吉祥付龍樹。龍樹付龍智。龍智付金剛智。金剛智付不空智。不空智付善無畏（取意文）依此誠文知龍樹承妙吉祥。問。若爾彼義決文如何會之。答。彼義決云。龍樹初誦毘盧遮那真言。蒙毘盧遮那自現真身授持誦法。龍樹持其法咒白芥子打開塔戶（取意文）夫真言者不隨師受犯三昧耶。持之無驗。現在中夭。死墮地獄。故知。龍樹初承妙吉祥持誦之（已上菩提心義文）私今案。此義不妨龍樹將入鐵塔先文殊所受持誦法耶。但不云於妙吉祥所龍樹受灌頂職位受瑜伽大教耶。故知。造論弘瑜伽大教日。猶可置親受灌頂職位本師金剛薩埵之教誡詞也。故作是釋。問。真頂菩提心論註云。大阿闍梨者金剛智也（云云）是義可用如何。答。龍猛所造論端何不空忽置金剛智三藏詞耶。是義難信用也。問。抑何故論初置金剛薩埵之詞耶。答私云。是說非我自龍樹所教誡也。是受職灌頂金剛薩埵之教誡也。誰人不信詎人不從耶。故論初置金剛手菩薩之詞也。論若有上根上智之人不樂外道二乘法者。初第一明二種菩提心之機感相應能行者也。若有上根上智之人者。明能行人之中。此明本與習有大乘種姓者也。根者根性也。根謂機根。是從昔所依止執持義也。性者本性也。以不改為義也。智者決斷義也。此上根上智者。菩提心義云。
    問。涅槃經云。下智觀故得聲聞菩提。中智觀故得緣覺菩提。上智觀故得菩薩菩提。上上智觀故得佛菩提（取意）天台以為四教證文。下中智觀二乘既非上根上智。何入真言門上智觀菩薩。即菩提心論上根上智。應是天台別教菩薩上上智觀圓教菩提。應勝真言菩薩。答。涅槃經四乘根性。約四教中以明四種。望今真言。前三為下。圓人為中。真言為上。故不違也。又凡夫外道三乘未入真言。久久得道不達心源故。真言人厭棄不修。若入真言開心實相一生成佛故。真言人自在皆修第三重曼荼羅中五乘三蜜行法。皆是真言門人所行（文）私案云。今於此上根上智人者。是分三品之中尚書圓教行人也。此正不說入真言門之頓入者也。若約真言門者。彼當此淨菩提心門之漸悟菩薩也。問。二種漸語中之何。答。此頓漸者也。問。二種漸語意如何。答。金剛頂疏云。且漸有二種。謂漸漸。頓漸。所言漸漸者三乘教。是如來誘行眾生之法。未說祕蜜圓頓法門。是名為漸。隨此漸教經歷三無數大劫。修行勤苦從淺至深。是為漸漸。若祕蜜頓教是如來隨自意之法。一即無量無量即一。入有不有。入無不無。有無常一。名為祕密頓。一即無量故不妨於頓。亦有次第是為頓漸。無量即一故不妨次第。而亦有頓。是故漸漸不同頓漸（文）此中頓漸者。一切義成熟菩薩等是也。是非真言門之頓入人也。此人是始修行於顯教一乘。終至真言門故也。論不樂外道二乘法者。簡邪偏機性者也。外道法者邪類也。外道部類九十五種也。所立見者十六異論也。二乘法者偏類也。二乘者聲聞緣覺也。此亦有二類。一者愚法二乘也。此中聲聞乘者二十部少乘類也。緣覺中亦有少乘辟支佛也。二者不愚法二乘。謂三乘共教之所被機性也。是大乘教所立二乘也。此所修證法者。皆偏有偏空理也。乘者運載義也。謂教理行果之功能也。法者軌範義也。此等邪偏法故不可樂習也。問。何故簡捨之二類。
    答。外道者執著生死而迷涅槃理。妄堅著邪執作究竟思故。二乘者迷無上菩提。於自分涅槃而生止息想故。難發大菩提心也。故此二類者大菩提心之障也。所以簡去之也。論有大度量勇銳無惑者。於明能行人之中。顯當時根熟受教者也。是人具三種德也。一者智惠聰明德。謂度者惠義。是推度義也。量者智義。謂決斷義也。二者精進德也。勇銳者精進義也。法華玄贊云。勇者進銳者利。善精進也（云云）三者無惑德也。見思塵沙或障薄少。不必都無也。未究竟斷故也。又解。大度量者智慧之自相也。是推度決斷義也。勇銳者。此智慧心之猛利深解之勝用義也。無惑者。舉此利智之斷惑用也。所謂。利智者。是斷疑破癡闇之用也者。者是具足此勝智用之人云。發大菩提之堪能者也。論宜修佛乘當發如是心者。將第二說所行法之勝義行願二種菩提心。而教行人於發心軌則也。佛乘者。總標勝義行願二菩提心也。佛所乘法也。論我今志求阿耨多羅三藐三菩提者。正第二合明所求修之勝義行願二菩提心也。阿耨菩提等者。正是勝義菩提心也。志求此之願求心名行願菩提心也。不求餘果者。不求二乘出世果及三界世間果報也。但可求佛乘無上果報也。論誓心決定故魔宮振動者。明行人之可發願相也。謂明行人所發志求勝義菩提心及殊勝行願之菩提心故。欲界主第六天王生嗔恚熱惱也。如過去現在因果經云。時第六天魔王宮殿自然動搖。於是魔王心大懊惱精神躁擾聲味不御。而自念言。沙門瞿曇今在樹下。捨於五欲端坐思惟。不久當成正覺之道。其道若成廣度一切超越我境（文）此意也。論十方諸佛皆悉證知常在人天受勝快樂所生之處憶持不妄者。更亦明可發求種種別誓願之意也。謂怖畏此魔界故祈請冥助於諸佛也。故云十方諸佛皆悉證知也。惡趣多憂苦故。行法為障故也。所以云常在人天受勝快樂也。是示修行佛道間暫花報也。此意如顯揚論說。曰。極戚非惡趣。極欣非上二。唯欲界人天佛出世現觀（文）此受勝快樂者。是不指世間五欲樂也。只如俱舍論引經頌云。諸佛出現樂演說正法樂。僧眾和合樂同修。勇進樂等者。此意也此有人天中事也。又設雖欣五欲樂無咎也。為利他故行財施時。若無自分之欲樂之具者。以何可行之耶。但可無貪著也。此意如法花云。我念過去世為求大法故。雖作世國王貪五欲樂。乃至。云亦不為己身及以五欲樂。遂致得成佛（云云）又於生生死中無宿住智而多妄失。故云憶持不妄也（已上文明通顯教所說之二菩提心義也）論若願成瑜伽中諸菩薩身者亦名發菩提心者。下別明發起第三三摩地門菩提心之頓入行之所以也。是入真言門之二類之中頓入行者是也。義釋云。五種三昧皆開心實相門。一生成佛者是也。為顯示顯教與蜜教菩提心之淺深懸隔義故。別示三摩地菩提心相也。又解此三摩地門之頓入者。是當涅槃經所說上上智觀人也。即是意。如大師遺誡云。若上上智觀即身成佛之徑路。上智觀則三大證果。中智觀者緣覺乘。下智觀聲聞乘也（文）大師授三摩耶戒序云。若有善男女比丘比丘尼清信男女等。欲入此乘修行者。先發四種心。一信心。二大悲心。三勝義心。四大菩提心。初信心者為欲決定堅固無退失故發此心。此有十種。一澄淨義等。二大悲心者。亦名行願心。言外道二乘不起此心。但有菩薩大士能發此心。觀法界無餘一切眾生猶如己身。所以然者。善人之用心先他後已。又達觀三世皆是我四恩。四恩皆墜三惡趣受無量苦。吾是彼之子也。亦彼之資也。非我誰能拔濟。是故發此大慈大悲心。大慈能與樂。大悲能拔苦。拔苦與樂之本不如施本。施本之首不若授法。法藥雖萬差。前所說八種法門是彼之本。然猶隨順機根故有淺深遲速。為欲簡擇如是諸法教發第三勝義心。亦名深般若心。云何簡擇。若有上根上智人。欲行如是法早歸自心本宅。先須簡知乘之差別。欲簡知此乘優劣。非是凡夫二乘及十地菩薩所知境界。但依如來所說知之耳。如來說其差別。四言菩提心者。此有二種。一能求菩提心。二所求菩提心。能求心者。譬如有人欲為善與惡必先標其心而後行其行（云云）求菩提之人亦復如是。又如狂人解毒忽起歸宅之心。遊客事畢乍發歸土之思。求菩提之心亦復如是。既知。狂醉在三界之獄。熟眠臥六道之藪。何不驅神通之車速歸本覺莊嚴之床。此即能求之心。所求心者。所謂無盡莊嚴金剛界身是也。大毘盧遮那四種法身四種曼荼羅。皆是一切眾生本來平等共有。雖然。被五障之覆弊依三妄之雲翳不得覺悟。若能觀日月之光輪。誦聲字之真言發三蜜之加持。揮四印之妙用。則大日之光明廓周法界。無明之障者忽為明。毒藥乍為藥。五部三部之尊森羅圓現。剎塵海滴之佛忽然涌出。住此三昧名祕密三摩地（文）瑜伽者此云相應。是涉入義也。如菩提心義云。如是六大無礙相入常住不變故云無礙常瑜伽。瑜伽此云相應。相應者涉入義也（文）私案云。瑜伽者是通三平等義也。云瑜伽中諸佛菩薩。云三摩地門諸佛菩薩者。是同意也。三平等者。如菩提心義云。若住佛位身等於口口等於心名三平等（文）義釋云。三昧耶者三平等（云云）三昧耶者。即是三摩地之梵語略名也。可見菩提心義第一也。又大日經義釋釋三平等云。佛說何法。即是身語意平等句法門。言如來種種三業皆至第一實際妙極之境。身等於語語等於心。猶如大海遍一切處同一鹹味。故云平等也。問。瑜伽中諸佛菩薩與三摩地門之諸佛菩薩義同云意如何。
    答。此論上文云。若願成瑜伽中佛菩薩身者。亦名發菩提心。下文亦云。惟真言法中即身成佛義故。是說三摩地法。於諸教中闕而不書（云云）是瑜伽法即與三摩地義同意也。又瑜伽義具意者。彼菩提心義所引即身成佛義具文云。如是六大無礙相入常住不變故云無礙常瑜伽。瑜加此云相應。相應者涉入義也。是舉法體。次四種曼荼各不離者。大三法羯四曼荼羅不離一體。是舉法相。次三蜜加持速疾現者。修三蜜行加持速現大日。是舉法用。次重重帝網名即身者。諸尊三蜜與我三蜜圓融無礙。猶如帝網名即身也。是舉無礙。次言心數心王過剎塵者。心王者體性智。心數者多一識智。是舉無數。次各具五智無際智者。心王心數各具五智無有際限。是舉輪圓（云云）又上所引之義釋文意同也。此等義即相當此論所說之若願成瑜伽中諸菩薩身者。亦名發菩提心。何者為次皆同大毘盧遮那佛身云文意也。可思之。求是瑜伽極理佛自內證三平等菩提心者。名究竟發菩提心者也。論何者為次者。徵問所以也。論皆同大毘盧遮那佛身者。答明為發菩提心所以也（已上文菩提心義云約人說發菩提心。取意抄文）謂此等菩薩皆此即隨大日尊之智用所出現菩薩也。如是諸尊互涉入圓融無礙故。名瑜伽中諸菩薩也。依此等菩薩之本三摩地門修行者。皆速疾成本尊身也。如分別聖位云。自受用佛從心流出無量菩薩。皆同一性。謂金剛性。對遍照如來受灌頂職位。彼等菩薩各各說三蜜門。以獻毘盧遮那一切如來。便請加持教敕。毘盧遮那佛言。汝等將來於無量世界。為最上乘者令得現生世間出世間悉地成就。彼菩薩受如來敕已。頂禮佛足。圍繞毘盧遮那佛已。各還本方本位。成為五輪持標熾。若見若聞若入輪壇。能斷有情五趣輪轉生死業障。於五解脫輪中。從一佛至一佛大供養承事。皆令獲得無上菩提。成決定性猶如金剛不可阻壞（文）又禮懺云。如上金剛界大曼荼羅三十七尊并是法佛現證菩提內眷屬毘盧遮那互體（文）（已上第一辯法說分畢）論如人貪名官者至而後成其意者。第二譬說分也。此中有三也。論如人貪名官者。發名官心修理名官行者。第一約名聞明喻也。意云。貪名官者。先發志求官位心。而後隨文武官作所可仕文武官行也。論若貪財寶者發求財寶心作經營財物行者。第二約利養明喻也。意云。求財物者。先發志求財物心。而後若入海中若登山岳營取財寶也。是則其例也。論凡人欲為善之與惡皆先標其心而後成其志者。第三約汎爾法說比類也。意云。凡作善惡道先發志求心而後修其業亦遂其果也（已上）（譬說分畢）論所以求菩提者。發菩提心修菩提行者。第三法譬合說分也。意云。如前喻求菩提之薩埵先發菩提心已後可修三種菩提心之行法也（合譬意云。以勝義行願菩提心合名聞喻。以三摩地菩提心合利養喻。名聞者虛疏法故合初二菩提心。利養者實資身命故喻後菩提心也）論既發如是心已者下。是有二。第一結前發菩提心也。論須知菩提心之行相者。第二開生後修菩提行也。行相之行者是修行義。通能所二行也。相者是亦通能所二相也。是行之相狀也。又體相義也。論其行相者三門分別者。第二正略釋三門行相門也。就中更分二。初標釋三門之名數。後略歎三種菩提心德也。是即其初義也。論諸佛菩薩昔在因地發是心已。勝義行願三摩地為戒。乃至成佛無時暫妄者。第二略歎三種菩提心之功能也。謂是先為令行者生尊重心。而發起菩提心修菩提行故也。論諸佛菩薩昔在因地發是心已者。舉依發菩提心而成菩薩道者。歎發菩提心之功能也。論勝義行願三摩地為戒者。舉依修三種菩提行而成菩提道人。而歎行菩提心之德也。此中列勝義行願三摩地次第意者。依大日經所說。菩提心為因大悲為根方便究竟次第也。三種菩提心為戒者。戒是示佛菩薩所行之三聚淨戒也。此約三聚以二門分別。第一釋名。第二出體。初釋通名。謂三聚淨戒者。三者是數。蘊積名聚。離過名淨。防非為戒。即帶數釋。從用為名。次釋別名。又有二義。初釋三聚。次釋作無作義。初三聚者。一攝律儀戒。離惡有軌名曰律儀。律儀含多一名並收稱之為攝。所謂靜慮無漏及別解脫。律儀即戒名律儀戒。持業釋也。二攝善法戒。順益有軌名為善法。法眾多故收在此門。故名為攝。攝善即戒名攝善法戒。亦持業釋。三攝眾生戒。眾緣所生故名為眾生。引令歸善名之為攝。攝生即戒。亦持業釋。次釋作無作者。此三聚戒皆具二種。謂三業思有所動作故名為作。三羯磨後復無動作故名無作。若言表無表者。謂發動思發動身語表示自心令他了知。故名為表。然審決思作動意故亦有表示故。瑜伽云。唯發起心所造作思名意表。次出體者。依大乘作戒。用三業現行思為體。身語二業用發動思以為體性。意業則以審決二思而為體性。故唯識云。能動身思說名身業。發動語思說名語業。審決二思意相應故作動意故說名意業。其無作戒用三業思種。有防非功能以為體性。由菩薩心引起思願熏識成種。流至後世及入有餘心無心等位不失名。故唯識云。發勝身語善惡思種增長位立。意云。彼聲聞別解脫戒但云身語。又通善惡二無表體故。云善惡思動增長位立。今約菩薩通三業思。以初要期防意罪故俱熏成種。然約功能增長分位假立無表。非實有也。若以三聚配三種菩提心者。此三種菩提心皆通攝三聚。一一皆具自利利他勝功德故。但若約偏增義者。行願門中利益安樂行多是攝眾生戒也。勝義三摩地二門是一一通攝律儀及攝善法戒也。故以三門為戒言也。大師三摩耶戒云。展轉勝進以深般若觀無自性故。自然離一切惡修一切善。饒益自他眾生。即是三聚妙戒具足無缺。住祕蜜三摩地亦復如是。住此乘者。以此戒檢知自身心教他眾生。即此祕蜜三摩耶佛戒也（文）又大師授三昧耶戒序云。諸佛如來以此大悲勝義三摩地為戒無時暫妄。何故以此名戒。戒有二種。一毘奈耶。此翻調伏。二尸羅。翻云清涼寂靜。觀一切眾生猶如己身及四恩。是故不敢殺害其身命。觀眾生猶如己身。故不敢奪盜其所有財物。觀眾生猶如四恩。故不敢凌辱污穢。觀眾生猶如己身。四恩故不敢欺誑。觀眾生如己身。四恩故不敢以粗惡語罵詈。觀眾生如己身。四恩故不散離間。觀眾生如己身。四恩故不敢嗔恚。前人觀眾生如己身。故不敢起愚癡心行。是則由大慈悲行願故自然離十不善心。離十不善心等即是調伏戒。由離其惡心故心中得清涼寂靜。是則尸羅之戒。亦是饒益有情之戒。又深以般若妙惠觀前九種住心無自性。云何無自性。謂如冬凍遇春即泮流金石得火即消鎔。諸法皆從緣無自性。是故異生羝羊凡夫一向惡心遇善知識教誘故。起愚童持齊心。愚童人乘人信因果故。起生天護戒心。嬰童無畏心。嬰童無畏心願殊勝解脫智故。依善知識誘發唯蘊無我拔業因種。二乘心之人蒙諸佛警誘故。起他緣大乘心。他緣乘人願最勝果故。起覺心不生心。覺心不生心人無自性故。起一道如實心。一道如實心人蒙諸佛警覺故。發極無自性心。極無自性心人願究竟最勝金剛心故。發祕密莊嚴心。是皆由無自性故。展轉勝進以深般若觀無自性故。自然離一切惡修一切善。饒益自他眾生。即是三聚妙戒具足無缺。住祕密三摩地亦復如是。住此乘者以此戒檢知自身心。教他眾生。即此祕密三摩耶佛戒也（文）論無時暫妄者。明三種菩提心之為至要法故。恒常可行此法也。論惟真言法中至闕而不書者。重別拔歎三摩地菩提心之殊勝功能也。或本惟字作唯字。此甚吉也。真言法者不妄語也。如義言說也。謂佛自內證法是也。義釋云。真言梵曰曼怛羅。即是真語如語不妄不異之音。龍樹釋論謂之蜜號（文）所以此教中說即身成佛義者。有深教理教有勝機人故也。於諸教中闕而不書者。他受用及應化佛所說一乘三乘教中不說即身成佛三摩地法也。無勝機故說其淺教理故也。如菩提心義四云。圓教佛果未三平等三摩地。三平等行於諸教中闕而不書。今真言果名三平等（文）又二教論上卷云。菩提心論云。惟真言法中即身成佛義故是說三摩地法。於諸教中闕而不書。喻曰。此論者龍樹大聖所造千部論中密藏肝心論也。是故顯密二教差別淺深及成佛遲速勝劣皆說此中。謂。諸教者。他受用身及變化身等所說諸顯教也。是說三摩地者。自性法身所說祕密真言三摩地門是也。所謂金剛頂十萬頌經等是也（文）問。於顯教經論中多說三摩地義。而何云於諸教中闕而不書耶。答。於顯教中多雖說等持定三摩地義。而不能說法佛之身語意三平等祕密三摩地義。故云爾也。密教三摩地門是言總意別義也。故云爾也。問。若爾者。何華嚴法花等一乘教中說龍女及善財童子普莊嚴童子等速疾成佛義耶。然何餘教中無說即身成佛義云耶。答。謂之有二義。一云。龍女等成道是皆因位分證成佛也。不謂究竟果海成佛也。故菩提心義云。龍女等成佛是初住分證成道也。不妙覺成道也（取意文）故不相違也。二云。若龍女等入究竟果海者。必修行三摩地法正所應證果分佛位也。但此果分非彼經顯然所說法也。故善財童子等歸此教三平等門遂證果海云也。故華嚴五教章中卷云。何故十信終心即辨作佛得果法也。答。今言作佛者。但初從見聞已上乃至第二生即成解行。解行終心因位窮滿者。於第三生即得彼究竟自在圓融果矣。由此因體依果成故。但因位滿者勝進即沒於果海中為是證境界。故不可說耳。此如龍女及普莊嚴童子善財童子都率天子等。於三生中即剋彼果義等。廣如經辨。應准思之（文）若據是文。龍女等入究竟果海者。彼教中說經三生沒果海故。不即身成佛義也。何況彼教中言果分不可說故。彼教不說三平等之分齊也。故不相違也。論一者行願二者勝義三者三摩地者。列三門名也（已上第一略說菩提行相門了）第三大段廣釋菩提心行相門者。是分四。一者明行願菩提心。二者明勝義菩提心。三者廣歎勝義行願二菩提心功也。四者明三摩地菩提心也。就初中亦二。初總明利益安樂行。二者別明利益安樂行。三者明利益行之方便也。論初行願者至猶如己身者。是第一總明利益安樂意。論初行願者總標也。菩提心義云。所行名行發願為願。故名行願。又云。願是願波羅蜜即四弘。行六度一切萬行。又云。以五大願十度等一切萬行為行願（文）（又菩提心義云。論修習之人至無餘有情界者。名為發願。取意文）論為修習之人常懷如是心。我當利益安樂無餘有情界者。以用大乘心之廣大利他行願心。而可勸修於行者也。論觀十方含識猶如己身者。明當觀察一切眾生皆含藏佛性也。本覺佛性從本以來無自他差別也。一切有情與我同一本覺故也。故可利益安樂一切眾生云也。論所言利益者至則得現前者。第二別先明利益行也。此中分二。初明利益行。第二引經為證也。利益者令得善利於他義也。此中多是法施也。論為勸發一切有情悉令安住無上菩提者。明成行人利他行時所可用法也。論終不以二乘之法而令得度者。明成利他行時終所以不可用小乘法也。論真言行人知一切有情皆含如來藏性皆堪任安住無上菩提者。明可用大乘法所以也。意云。一切眾生具足性得佛性故。遂可堪發心修行故也。論是故不以二乘之法而令得度者。明終不可用小乘法所以也。意云。於具性得佛性而可堪發心修行一切眾生。何終以少乘法濟度此耶。若以小乘法化此。彼所化眾生以自謂己得度之想。輒不求大乘法故也。故不可用此也。論故花嚴經云。無一眾生而不具真如智惠。但以妄想顛倒執著而不證得。若離妄想一切智自然智無礙智則得現前者。第二引經為一切眾生備佛性之證也。此當古譯經第三十卷性起品。及新譯花嚴經第五十一文也。無一眾生而不具真如智惠者。謂一切有情皆悉有真如智惠也。此如如理如如智也。具如金光明經說。真者不虛義不假義不妄義也。唯識論第二云。真謂真實為簡虛妄（文）起信論云。所謂心性不生不滅。一切諸法唯依妄念而有差別。若離心念則無一切境界之相。是故一切法從本已來離言說相離名字相離心緣相。畢竟平等無有變異不可破壞。唯是一心故名真如（文）如者常義又同一義也。唯識論云。如謂常如。表無變易（文）釋摩訶衍第三云。性真如理平等平等唯同一相。亦無一相亦無多相。無一相故遠離同緣。無多相故遠離異緣。以此義故名為真如（文）又起信論云。亦無可立以一切法皆同如故（文）智者決斷義。慧者推求義（攝論意也）真如是所證境也。智慧是能證心也。能證所證俱一體理也。此義有十種真如十種本覺。可撿釋摩訶衍論第三卷。煩故不引之。論但妄想顛倒執著而不證得者。明本覺佛性雖備恒沙功德。被覆三細六粗五意六染雲霧而不顯義也。如摩訶衍論第三云。何名為染淨本覺。自性淨心受無明勳流輪生死無斷絕故。云何名為清淨始覺。無漏性智出離一切無量無明不受一切無明勳故。又同論第四卷云。一切眾生從無始以來具足三身圓滿四德。自性清淨遠離繫縛。而由無明不知不覺。是故名為不覺住地（文）又妄想者三妄執也。謂一粗妄執。二細妄執。三極細妄執也。論若離妄想一切智自然智無師智則得現前者。明顯修得菩提而離諸障時本有萬德自然顯現也。一切智者。智度論云。一切智共二乘。別名一切相智道相智。果上總名一切相智（取意文）自然智者。釋摩訶衍論第五云。清淨本覺從無始來不待修行非得他力。性得圓滿本智具足（文）此自然智等意也。又法華玄贊云。一切智者觀空智也。三乘同有佛智者。觀有事智。唯佛獨成由自覺生二智故。名自然智。不待他緣名無師智。或智性名自然智（文）無礙智者四無礙智也。摩訶衍論第一云。一者法無礙。了知諸法實相實性故。二者義無礙。了知諸法共差別相及滅相故。三者辭無礙。不壞假名而說實相故。四者樂說無礙。發無邊言說。契經海次第不斷絕故名為四無礙（文）雲翳早晴白日忽現。妄想已除真性頓現。故云即得現前也。論所言安樂至便令悅樂者。第二別明安樂行也。是中行多用財施無畏施也。安樂者令快悅於他義也。行人濟度眾生大綱。為令顯本覺佛性故也。所以於備佛性眾生何成輕慢心耶。故云既知一切眾生畢竟成佛故不敢輕慢。如不輕菩薩行。論又於大悲門中尤宜拯救。隨眾生願而給仕之者。前依大智門知眾生佛性故。令依大悲門可拯救眾生也。隨眾生所欲可作財施無畏施也。論乃至身命而不吝惜者。意云。尚施極所吝惜身命。何況不施餘物耶。論令其安存便令悅樂者。明於受者可令受用快樂施物也（菩提心義云。論所言利益至便令悅樂者。名所行。取意文）論既親近已至方便引進者。第三明利益行之方便也。論既親近已信任師言者。先以財施等供給眾生已。漸亦誘近而以如實語令信受。亦以法施可教道之也。論眾生遇朦不可強度。真言行者方便引進者。意云。所化眾生中若有愚鈍者。不可強以大乘法度之也。若強度此恐返成謗緣故也。故但隨機性。以方便為彼說人天乘及三乘教。漸可引進之也（已上說行願菩提心畢）論二勝義者至妙用無窮者。第三釋勝義菩提心也。是釋勝義菩提心心中亦二。第一總略釋勝義菩提心無性義也。第二約九種住心廣釋勝義菩提心無性義也。論二勝義者觀一切法無自性者。是第一總略釋勝義菩提心無自性義也。觀勝義者。菩提心義云。止息劣法觀顯勝義故名勝義（文）慈恩二諦章云。勝者殊勝。義者道理也。勝即義也。持業釋也。勝智之境故云勝義也。依主釋也（取意文）又三摩耶戒序云。真言門菩薩超此諸住心等發菩提心者。行菩提行。為知此乘差別發深般若勝義心（云云）論云何無自性者。第二約九種住心廣明勝義無性之中總問也。無自性者。寶鑰云。九種住心前前皆不住故名無自性（文）論謂凡夫執著至誠可棄捨者。第一明異生羝羊心相也。此中分二。初明異生凡夫虛妄行。第二勸可厭離行也。十住心論云。凡夫者正應云異生。謂由無明故隨業受報不得自在。墮於種種趣中。色心像類各各差別。故曰異生也（文）是中凡夫是屬愛煩惱凡夫也。論謂執著名聞利養資生之具。務以安身。恣行三毒五欲者。謂愚童凡夫。於五蘊假法。而生虛妄我我所執（是俱生我執等煩惱也）由是妄執故生我見我愛等（是通分別起煩惱也）故執著名聞及資養生命之諸財物資具。而欲養生命故。依貪嗔癡等諸煩惱故起諸惡業也。謂三毒者貪嗔癡也。餘煩惱攝之。五欲者耽著五塵之境也。論真言行人誠可厭患誠可棄捨者。第二勸可厭離行也。寶鑰云。初一氣凡夫一向行惡行不修少善（文）論又諸外道等至亦同幻夢陽焰也者。第二明嬰童無畏心無性義也。此亦分二。初明虛妄行。後陳可厭離所以也。論又諸外道等至以為究竟者。又第一明虛妄行也。諸外道者。謂諸屬見煩惱外道類也。其部類及所立計不過六十二見。十六異論及九十五種徒類也。等者。今私案云。等取依外傳法修人乘生人趣者歟。謂如晨旦國孔子顏回等類也。彼護五常法妨非止惡也。是即與內道五戒法漸相融法也。此等皆愚童持齊心所攝也。天竺境豈無如是類耶。論戀其身命者。總標上二類未離我愛等煩惱也。論或助以藥物得仙宮住壽。或復生天以為究竟者。別拔明諸見外道之修因得果相也。或飡仙藥有仙宮住壽者。其壽久遠也。是人即尚人趣所攝也。或持十善戒等修四靜慮四無色定。有生欲天色天無色天者。以是謂究竟果。彼如非想非非想天以八萬大劫為其壽命之齊限也。諸天壽量等如十住心論第三具說。論真言行人至亦同幻夢陽焰也者。第二陳可厭所以正勸厭離。亦分二。論真言行人應觀。彼等業力若盡未離三界煩惱尚存宿殃未殄惡念旋起者。下第二陳可厭所以也。謂明退沒下界因緣也。業力若盡者。標諸人天之善業之力盡也。業者造作義也。體是遍行思心所也。此中業者福業及不動業也。福業者。欲界人天因業。不動業者色界無色界因業也。因此二業感人天果也。此業因勢力盡故所得果報亦窮盡。而退墮下界三惡趣等也。論未離三界煩惱尚存者。明未斷惑染法也。謂藏識中執持三界繫惑種子也。然此未得無漏斷道已來。三界惑種未滅故。生上二界者。以六行智唯制伏下界惑現行。未斷種子故。乃至亦雖伏三空以還現行惑。猶種子惑不斷故。設雖生非想天隨緣起現惑退墮下界也。六行智者苦粗障淨妙離也。六行智之所伏煩惱者。俱生煩惱也。三界九地九九八十一惑品也。但非想地九品不六行之所伏也。唯有淨妙離義無苦粗障義故也。其體者。是欲界貪嗔癡慢邊見我見六。及上二界除嗔各餘五煩惱也。合三界數十六煩惱也。是俱生惑也。又分別所起煩惱有百一十二種。謂迷四諦理故欲界有四十。每四諦各起十煩惱故。上二界各各有三十六。每四諦起九故。嗔非彼地繫也。故除之也。三界合百一十二種耳。體是貪嗔癡疑慢我見邊見邪見見取見戒禁取見也。是皆發業煩惱也。由此作三界六趣受生業也。論宿殃未殄者。由未盡三界惑種故。亦先世惡業種子未滅也。論惡念旋起者。以六行智雖伏下界惑生上界。此善業力盡故將果報盡。依前世業種及下界惑種。而潤當有時起自體愛。當生愛等故。云惡念旋起也。論當彼之時沈淪苦海難可出離者。正理退沒苦也。故寶鑰云。得上天妙樂。雖然道非究竟故不能出生死得涅槃。上射非想還墮地獄（文）苦海者行苦壞苦也。又三惡趣等苦也。行苦者。有為諸法有無常逼近相故名行苦也。壞苦者。樂喜受滅壞時生憂惱名壞苦也。此世果報也。盡前今二世宿業之可感當果期。已純熟而潤當有生。既決定故難可改轉也。故難可出離云也。此中有七可厭咎也。一業力若盡。二未離三界。三煩惱尚存。四宿殃未殄。五惡念旋起。六沈淪苦海。七難可出離也。論當知外道之法亦同幻夢陽焰也者。第二正勸可厭離也。此三喻是示諸外道所計法之虛妄不實喻也。幻喻者密嚴經上卷云。識如幻事虛偽不實。譬如幻師若弟子以草木等物。幻作人及諸象馬種種形體具足莊嚴。愚幻貪求非明智者。識亦如是（云云）又大日經疏第一云。譬如幻師以咒術力加持藥草能現種種未曾有。五情所對悅可眾心（云云）夢者是夢境也。謂睡眠心之住夢中其心所妄現。種種妄想之境界體相者。一一非實法也。夢心境是覺悟之後此夢境都無體用也。陽炎者。密嚴經上云。想亦以二法和合因緣所生。猶如熱時焰譬如盛熱地氣蒸涌照以日光如水波浪。諸鳥獸等為渴所逼。遠而見之生真水解。想亦如是無有體性（云云）寶鑰云。次一表天乘。即是外道。下厭下界上欣生天。願樂解脫遂墮地獄（文）論又二乘之人至亦不可樂者。第三合明唯蘊無我及拔業因種二種住心也。此中亦分二。論二乘之人至已為究竟者。第一明二乘所修之行果也。論真言行人至亦不可樂言。第二明二乘行果狹劣失。而正勸可厭行也。此中分五。二乘之人者。第十一明能行人。是愚法二乘也。纔依折法空觀。雖破人我執。猶於四諦十二因緣之染淨諸法起實執也。故云愚法二乘也。菩提心義五云。若三藏教意。真如之性不成智相。譬如空光性相各別（文）聲聞者因聞音聲教發道心故云聲聞也。或以音聲教化他故也。執四諦者。第二辨是所緣之著相也。謂於此作染淨法執也。四諦者苦集滅道諦也。苦集二諦生死因果。滅道二諦涅槃因果也（諦者審實義也）是正聲聞所觀。傍緣覺所觀也。十住心論云。諸外道等計有我我所。因如是妄執不出生死。雖生非想非非想處。還復墮落故。佛為求聲聞者說人空法有之理。所謂人則人我等。法則五蘊等法。此唯蘊無我一句中攝一切小乘法盡。令聲聞乘名唯蘊無我住心。三釋名者。華嚴經云。上品十善修自利行。以智慧狹劣怖三界闕大悲。從他聞聲而得解了。故名聲聞。四明三昧者。大日經云。復次祕密主聲聞眾住有緣地。識生滅除二邊。極觀察智得。不隨順修行因。是名聲聞三昧道者。如何。毘曇明九相八念背捨勝處一切入三昧等。皆名住有緣地。依此等三昧為方便故。令其心恬然而靜得正觀察。覺世間出世間法皆悉有因有緣。世間以集為因以苦為果。出世間以道為因以滅為果。毘尼中舉要言之。所謂諸法從緣起。如來說是因。彼法因緣盡。是大沙門說也。以知因緣生滅故。滅有無見。遠離斷常二邊。得真諦智生。故名極觀察智。以能極觀察故不倒不謬。故名為諦也。從無明至老死。此有故彼有。此生故彼生。乃至輪迴無際。若隨此而轉名之為順。既見四真諦已。背生死流隨行聖道。乃至能自記說我生已盡梵行。已立所作已辨。不受後有是名不隨順。如是種種不隨順行要三昧為因。故曰得不隨順修行因（文）緣覺者。謂觀覺十二因緣故云緣覺。此有二類。一者麟角喻獨覺。二者部行緣覺也。初不從佛化導。後或從佛化導也。論執十二因緣者。第二明緣覺所緣相也。謂一無明。二行。三識。四名色。五六入。六觸。七受。八愛。九取。十有。十一生。十二老死也。謂無明緣行乃至生緣老死者。是生死染因果也。此三際兩重因果也。過去二因現在五果。現在三因未來兩果也。過去二因者。無明行也。現在五果者。識名色六入觸受也。現在三因者。愛取有也。未來兩果者。生老死也。無明滅即行滅。乃至生滅即老死滅者。是涅槃法因果也。因者親因也。緣者疏因也。此於十二緣起生染淨實執故。云執十二因緣也。正是緣覺觀法也。傍聲聞觀法也。十住心論云。經云。拔業煩惱株杌無明種子生十二因緣。又云。是中辟支佛復有少差別。謂三昧分異。淨除於業生。釋云。業者惡業。因則十二因緣。種者無明種子。如聲聞極觀察智。解了唯蘊無我。以厭怖心重故。疾斷煩惱自證涅槃。不能分柝推求十二因緣實相。辟支佛智慧深利故。能以總別之相深觀察之。見一切集法皆悉滅法。此與聲聞異。又辟支佛觀一切集法皆悉如涅槃相。於種種有為境界中。皆亦戲論風息能證此二種三昧故。拔業煩惱株杌及無明種子。是則辟支佛學處證處。此拔業因種一句中悉攝辟支佛乘盡。故緣覺乘名拔業因種住心。華嚴經云。上品十善自利清淨不從他教。自覺悟故大悲方便不具故。悟解甚染緣生法故（文）論知四大五蘊畢竟磨滅。染起厭離破眾生執者。第三明因行相也。四大者。地水火風也。用大故云大。謂造作諸色用大故。又體相大故云大也。謂大海大地等也。五蔭者色受想行識也。蔭者覆蓋義也。謂覆攝一切法故也。或蔭覆涅槃淨法故也。畢竟磨滅者。四大五蘊有為無常法故。遂歸磨滅理也。是名為折法空觀也。依了知此理發厭離心。不染著六塵。而於五蘊中求我自性。都無小分常一主宰義故。破我執而發生盡無生智也。故云深起厭離破眾生執也。論勤修本法者。勤修三十七菩提分法也。論剋證其果者。第四明證。有為果無為果之中是初有為果也。約有為果聲聞四果。所謂預流一來不還阿羅漢果也。緣覺唯立一果也。如十住心論明也。論趣本涅槃已謂究竟者。是明得無為果也。趣向無餘依涅槃界。以炭身滅智謂究竟果。故云趣本涅槃已為究竟也。問。法相宗所云。於預流等前三果有學位。云何乍有學位得變易身耶。答。唯識疏八云。舊云大力菩薩。今言已得自在菩薩。是第八地。於相及土二種之中已得自在故。故第八地說斷二愚中有於相土自在愚也。彼言大力亦是於相於土得大力故。無上依經云。大地菩薩（乃至）此即二乘無學迴心向大者。乃直往菩薩八地以去方受變易生死。此非盡理但隨經文。佛地二卷說。聲聞乘或除七生。或除一生。或除上界處處一生。即前三果。雖諸煩惱所潤分段得。非擇滅而由願力受變易生。生三無數劫修菩提因無有過失。非擇滅者。眾緣不具。於此時中畢竟不生。非永不生。資此身因展轉增勝乃至成佛。第八十說。復次迴心菩提聲聞或於學位即能棄捨。或無學位方能棄捨。乃至廣說。故知。前三果亦得變易生。驗知。此文非為應理。七地以前決定性者有受此生故。今此中說二乘無學八地以去受變易生。決定故。說其前三果及七地前不決定受變易生死故不說之。此三種定故說之也（云云）但勝鬘經佛性論等唯無學果入無餘涅槃云也。是等義可尋知也。涅槃者此云圓寂也。或云大入息滅。謂此有四種。一本來寂靜涅槃。二有餘涅槃。三無餘涅槃。四無住處涅槃也。初後二涅槃以二空真如為體。中間二涅槃以生空真如為體也。初後二涅槃者。唯佛菩薩所證也。中間二涅槃者。亦通二乘所證也。此中趣本涅槃者。入無餘依涅槃也。謂雖滅業煩惱猶有有漏之身心微苦所依。故云有餘依也。身智俱炭滅無微苦餘依。故云無餘涅槃也。愚法二乘雖謂究竟無餘灰斷。實者是於界外更受變易身也。依不斷煩障故受分段身也。依所智障故受變易身也。二乘人依不知此義故。妄謂究竟涅槃也。故佛性論第三云。此無明住地為緣。及微細妄想所起無漏業為因。起三種意生身。又云。出三界外有三種聖人。謂聲聞緣覺大力菩薩。又云。復次應知。無明住地如煩惱難。無漏業如業難。三種意生身如果報難。不可思議退墮如過失難（文）論真言行人至亦不可樂者。第二明二乘狹劣行勸可厭離也。當觀者。正勸進詞也。論雖破人執猶有法執者。於諸蘊雖遣人我執。猶依不了諸法如幻假有義即滯法執也。謂於諸法雖生折法磨滅空觀。尚不了體法難解空觀云也。問。何名折法空體法空耶。答。如菩提心義云。若諸部小乘觀折實法以為實空。名折法空。若諸部大乘觀諸法體即空。名體法空（文）論但淨意識不知其他者。二乘人唯知粗顯六識。而亦斷第六識相應染法。得生空妙觀察智也。故云但淨意識也。不知微細七八九十識。故云不知其他也。論久久成果位者。聲聞人利根者經六十劫修行。鈍根者經三生修行。至果位也。緣覺人利根經百劫修練。鈍根經四生練行。至果位也。故云久久成果位也。論以灰身滅智趣其涅槃者。明滅有漏依身及無漏智究竟入無餘涅槃也。論如太虛空湛然常寂者。以譬明入無餘涅槃寂靜相也。因論。問。抑於法相宗所言二乘之無餘涅槃。而無相宗等云界外變易及三昧樂。意何。答。寶法師一乘佛性論第五云。瑜伽等論依四十年前經作論。故所釋經中說二乘實入涅槃身智俱盡三界之外無別生死。故是說四十年後二滅非真。前說二乘涅槃即三摩跋提三昧樂也。有阿梨耶識轉墮不思議死。經既此說論亦隨□。問。此三昧樂九次第定中為是何定。答。此定於前三時教八萬四千法門之中名二乘涅槃。非諸定攝。後時教意。此是內身修行法中別有一種三昧。滅分段身非八解脫滅盡定攝。所以得知。前教說滅異熟識。入此三昧故。瑜伽八十云。問。住何等心於無餘依般涅槃界當般涅槃。答。於一切相不復思惟。正思惟真無相界漸入滅定。滅轉識等。次異熟識捨。所依止異熟識無有取故。依轉識等不復得生。唯餘清淨無為離垢真如法界在。當楞伽經滅諸根不取未來境界。實是三昧。二乘謂為涅槃。即是四十年前說為涅槃。後時為三昧。而有變易生死。故知非滅定也。又滅定唯滅轉識不滅依身。此滅有身及心。故不同也（文）以此文可知之也。問。深密經瑜伽論等云意。不定性羅漢今世果報將盡故為受變易身。以無漏有分別業為因。無明住地為緣。資現身因而受變易生也。言現身因者。親生第八識因緣種子也。此種子之依有漏業種子之相資力。而相續生自第八也。業種子期若干年而相資也。若期盡時不相助也。爾時雖有自種子而不得生第八識也。是時名死也。然不棄此分段。此身上更增壽行變易依身。而以此身令住長時以取無上菩提也（云云）
    勝鬘經佛性論等意云。二乘無學聖者今世果報盡時。以無明住地為緣。以微細妄想所起無漏業為因。捨分段已。更別於三界外淨土受變易身也（云云）此等經論相違如何。
    答。染密瑜伽等意是說權大乘義也。唯立增壽變易身。不立界外變易身也。勝鬘經佛性論等說實大乘義也。故立界外實變易身也。故不可和會也。權實意別故也。論有定性者難可發生者。第五明定性者與不定性者二種迴心之中。此第一明定性二乘者難迴心向大義也。有定性者。謂五種姓之中定性二乘也。但此論意。謂五種性中定不定性差別皆據於客性云也。不謂於本性住種性也。不同瑜伽等意也。客性者習所成性也。謂宿習善及不善差別有五乘串習力也。本性者無始法爾同一種姓。無五性差別種性也。然於客性不無五性差別假立也。謂宿生毀謗三乘等者云無性人。謂發菩提心無緣也。若於三乘教之隨一法。宿生各結緣重習者。決定種姓聲聞乃至名決定種性菩薩也。若於三乘教宿生遍結緣重修者。於後時隨緣可學三乘之隨一行故。云不定性也。雖有五種客性差別。然有同一之正因佛性也。本性住種姓故皆遂發心修行而證佛果菩提云也（寶法師一乘佛性究竟論意同也）定性二乘宿習偏深故。輒於界內不迴心向大也。於界外迴心定性者。必待劫限滿故。云難可發生也。論要待劫限等滿方乃發生者。明定性者難迴心向大者。迴心向大之本緣也。楞伽經云。阿羅漢入無餘涅槃。經無量劫耽三昧酒醉逸而臥。後從彼起方發大心（文）又智度論九十三云。問。阿羅漢先世因緣所受身女應當滅。住在何處具足佛道。答。阿羅漢時三界有漏因緣盡更不復生三界。有妙佛土出於三界。乃至無有煩惱之名。於是國土佛所。聞法花經具足佛道。如法花經說。有阿羅漢若不聞法花經自謂得滅度。我於餘國為說是事。汝當作佛（文）又涅槃經第十一云。迦葉。有五種人。於是大乘大涅槃典有病行處非如來也。何等為五。一斷三結得須陀洹果。不墮地獄畜生餓鬼人天。七返永斷諸苦入於涅槃。迦葉。是名第一人有病行處。是人未來過八萬劫便當得成阿耨多羅三藐三菩提。迦葉。第二人者。斷下三結薄貪恚癡得斯陀含果。一往來永斷諸苦入於涅槃。迦葉。是名第二人有病行處。是人未來過六萬劫。便當得成阿耨多羅三藐三菩提。迦葉。第三人者。斷五下結得阿那含果。更不來此。永斷諸苦入於涅槃。是名第三人有病行處。是人未來過四萬劫。便當成阿耨多羅三藐三菩提。迦葉。第四人者。永斷貪欲瞋恚愚癡得阿羅漢果。煩惱無餘入於涅槃。亦非騏驎獨一之行。是名第四人有病行處。是人未來過二萬劫便當得成阿耨多羅三藐三菩提。迦葉。第五人者。永斷貪欲瞋恚愚癡得辟支佛道。煩惱無餘入於涅槃。真是騏驎獨一之行。是名第五人有病行處。是人未來過十千劫便當得成阿耨多羅三藐三菩提。迦葉。是名第五人有病行處。非如來（云云）問。此文意如何。答。經云。須陀洹人亦復不定故。經八萬劫則然到阿耨菩提心。乃至云獨覺經十千劫得到阿耨菩提心。解云。此明最鈍須陀洹人受七生。已方入涅槃滅心心法。如入滅定後經八萬劫乃得生。心受佛教化即能發菩提心。若於一身得第二果。受生已即入涅槃。經六萬即能發心。若於一身得第三果。不還欲界。即入涅槃。經四萬劫能得發心。若得羅漢即現入滅。經二萬劫即能發心。若獨覺根利。經一萬劫便能發心。此五人發心之時即入十信菩薩位。名發阿耨菩提心（云云）言最鈍須陀洹人等者。意言。云極七返有人於初果而受七生。已得第四果復入無餘。經八萬劫迴心向大言也。故法寶師涅槃疏云。第一人住初果經生多故劫數多也（云云）問。此人但於初果經生得第四果入無餘。若二三果亦經生耶。答。此人更不經二三果。超中二果得第四果入無餘。問。何故不經二三果。答。初果斷後三果障得第四故。更不得也。問。何故此人必八萬劫經。答。涅槃疏云。如得初果不越七生。由道力故不越其七生。由業力故不減七生。此亦如是（云云）言若於一身得第二果等者。意云。此人初果即身得第二果。其位而經一生得第四果。入無餘。經六萬劫發心云也。故涅槃疏云。第二人於初果不經生即至第三果。於二果上經欲界人天。各一生得第四果（云云）言若於一身得第三果等者。意云。此人從初二果即身得第三果。其位而經一生得第四果入涅槃。經四萬劫發心也。故涅槃疏云。第三果於前果不經生。至第三果經色無色生得第四果（云云）言若得羅漢即現入滅等者。意云。此人從前三果不經生即得第四果入無餘。經二萬劫發心也。故疏云。第四人於前三果不經生直至第四果。誰同此阿羅漢果入於涅槃。前果生不同劫數不等（云云）問。此等四人俱得第四果方入無餘。若爾。可言阿羅漢八萬劫到等。如何須陀洹八萬劫等（云云）答。從本立名云爾。問。爾前三果可爾。第四果如何耶。答。約不逕生人故云爾。此等經論之文。皆說定性者於界外迴心向大也。等者。等取道力業力也。故寶法師佛性論云。如斷見惑不越七生定斷修惑。斷人執已不越八萬劫等必發大心。由道力業力能令唯八萬劫等（文）如法藏師及惠遠云。悉有佛性力為內熏因緣。故如來大悲力外緣不捨故。根本無明猶未斷故。小乘涅槃不究竟故（云云）問。是五果發大菩提心者。發何菩提心耶。答。寶師涅槃疏八云。謂得阿羅漢果入於小乘無餘涅槃。是人未來過八萬劫得菩提者。謂涅槃後八萬劫。顯不滅八萬亦非正滿得菩提者。真諦法師云。是發心菩提。遠云。大品說。菩提有五種。謂發心伏明出倒無上。發心在善趣位。伏在種性已上。明在地上。出倒在七地已上。無上在佛果。有人云。得成佛者謬也（文）法藏師五教下卷云。此五人發心時之即入十信菩薩位。名發阿耨菩提心。又有義。前五人從凡得小果入涅槃。後起迴心從十信行信滿心已堪入十住。初發心住位已來。隨根利鈍各逕彼劫。未必一向在涅槃中逕爾許也。如直往人既逕一萬劫。修信滿足堪能發心。彼獨覺根最利故。亦似直人逕一萬劫。餘四鈍根又差別故時得多別也（文）問。此所可逕劫數者何劫數耶。答。法花攝釋云。今六十劫取增減劫（云云）准之可知之也。論若不定性者無論劫限。遇緣便迴心向大。從化城起為以越三界者。第二明不定性者。於界外易迴心相也。此中有三。一者正明易發大心。二者明迴心向大因緣。三者明修因得果義也。此其初也。有不定性者。值佛世迴心者。謂法花會得授記聲聞等也。又不定性者。有於界外迴心。多是佛滅度後不定性者是也。此論所說者。是界外迴心不定性者是也。問。金剛仙論云。不定性人法花迴心。定性二乘界外迴心（文）然何捨此論說。有不定性人界外迴心云耶。答。彼論總相說也。細謂之道理可有也。何況慈恩金剛般若疏上卷云。彼金剛仙論者非真聖教也。是南地吳人所作（文）問。不定性者於界內可迴心。何故知。有界外迴心耶。答。佛滅後不定性羅漢及緣覺不具法緣。故未迴心。前先世業所受果報盡故。更生界外淨土也。此人不定性故易迴心故。速蒙佛教化力界外迴心無妨也。如法花云。若我弟子自謂阿羅漢辟支佛者。不聞不知諸佛如來但教化菩薩事。此非佛弟子。非阿羅漢。非辟支佛。又舍利弗。是諸比丘比丘尼。自謂已得阿羅漢是最後身究竟涅槃。便不復志求阿耨多羅三藐三菩提。當知。此輩皆是增上慢人（已上文是說定性二乘增上慢者界內不迴心也）除佛滅度後現前無佛。所以者何。佛滅度後如是等經受持讀誦。解其義者是人難得。若遇餘佛於此法中便得決了（文）（已上文說不定性界外易迴心所以也）意云。佛在世不信解法花聖者此皆為定性二乘。亦為增上慢者也。定性人故不能信解法花也。佛滅後二乘聖者假使雖不定性人。不具法緣故不知法花。而已入無餘涅槃。雖入涅槃不定性人故。於界外淨土輒蒙餘佛教化力。頓入大乘教云意也。必不待劫限等滿也。經云若遇餘佛便得決了。故知爾也。
一校了。點了。

金剛頂發菩提心論私抄卷第一

發菩提心論私抄卷第四

　　　　
          
          
          

    論夫會阿字者皆是決定觀之。至卷舒自在者。第二稱揚能觀行者之分修證功德也。此中有二。初明初修業者分修德。後明久修業者分證德也。論夫會阿字者。至當觀圓明淨識者。是先總明此密教菩薩所可觀察境相也。此所觀境相者。如大日經第三頌云。摩訶薩意處說名曼荼羅。諸真言心位。了知得成果。諸有所分別悉皆從意生。分辯青黃赤。是等從心起。決定心歡喜說名內心處。真言住斯位能授廣大果。念彼蓮花處。八葉鬚蕊敷花臺阿字門。焰鬘皆妙好。光暉普周遍照明眾生故。如合會千電。持佛巧色形深居圓鏡中。應現諸方所猶如淨水月。普現眾生前知心性如是。得住真言行（文）問。文夫會阿字者。當觀圓明淨識者。此文明何義耶。答。此文是別明三摩地門內所觀阿字所詮甚密門之菩提心義也。其文言夫會阿字者。皆是決定觀之。當觀圓明淨識者。是別明三摩地門中阿字所詮阿賴耶識。即體為真如無為義。為實相義。為甚深不思議義也。問。若爾者。於此說有指文證耶。答。密嚴經中卷云。諸仁者。心之體相不可思議。密嚴中人善能知見。諸仁者。一切眾生阿賴耶識本來而有。圓滿清淨出過於世。同於涅槃。譬如明月現眾國土。世間之人見有虧盈。而月體性未嘗增減。藏識亦爾。普現一切眾生界中。性常圓潔。不增不減。無智之人妄生計著。若有於此能正了知。即得無漏轉依差別（文）今私解曰。一切眾生阿賴耶識本來而有者。示果分內心識常住不生義也。本無今有名生故。已有還無為滅也。而此藏識本來常有物也。何名生耶。是即真如義也。圓滿清淨義名云實相也。於虛假不實之有為有漏法。無圓滿清淨義也。文出過於世同於涅槃者。是明阿賴耶識即無為常住義也。又阿賴耶識即為真如圓成實性義。又如密嚴經文言。體是圓成實。瑜伽者當見者。是義也。又大日經第七云。又觀彼心處。圓滿清月輪。炳現阿字門變作金剛色（云云）以阿字觀圓明淨識者。此意而已。又同經第六頌云。彼能有知此內心之大我。隨其自心位導師所住處。八葉從意生。蓮花極嚴麗。圓滿月輪中無垢猶淨鏡。於彼常安住真言救世尊（云云）此等文是明阿字門之中圓明月輪義也。若證會阿字者。是方可解阿字即質多菩提心之圓明淨識相也。應觀想此阿字菩提心是其自體相湛然常住也。圓明皎淨猶如世滿月輪相也。淨識者。是第九識淨心處也。文當觀圓明淨識者。如菩提心義云。第九菴摩羅識此云無垢識。或云淨識也。第九菴摩羅是善惡心體。第八阿梨耶是善惡用。又云。此則以第六識質多菩提心。於第九識干栗多淨心處。求本有質多菩提心（文）問。何故觀阿字者。必當觀阿字即淨識耶。答。觀阿字即淨識意。觀察第九干栗馱耶之心處心。是即為八葉白蓮花之臺。亦即是觀想圓明相之在八葉心蓮臺也。是心蓮臺者。是則心處心義也。此中淨識者。質多心也。是即能有此心處心中之慮知心用。是質多心也。即以是為阿字菩提心義也。故此淨心處上更可觀本有不生不滅萬德相也。是即具足覺了義邊者。方指是即為質多菩提心。即為阿字性也。故論云。阿字是菩提心也。論若纔見者則名見真勝義諦者。正初明初修業者之分見真理之德也。是則真言家之地前三賢位也。為簡顯家之假施設之勝義諦故。此真言家所存妙理。即別名為真勝義諦也。故大師所造理趣般若經開題云。自性之又性。法體之又體。三自三大未見其邊。一如一心誰到其極。就此亦二。一法爾所起曼荼羅身人。二隨緣上下迷悟身人（文）是法爾人法者。即真勝義諦耳。密嚴經云。密嚴中之人一切同佛相。超過剎那壞常遊三摩地。密嚴微妙土是阿若悉檀。非諸因明者所量之境界。但是無功用妙智之所生（文）又六波羅蜜經一云。如來妙體則法身。清淨解脫同真諦（文）論若常見者則入菩薩初地。至當具一切智者。後明觀心純熟者之分證真理之觀行之利益相也。就此中有二。一者初明初地分證。二者總明後九地分證也。論若常見者則入菩薩初地者。是初也。問。此初地者。是為何教初地耶。答。菩提心義二云。住心品云十地此生滿足。及具緣品等義釋。云真言門菩薩入初地坐百葉臺。百佛世界作佛利生。是約別教地位明真言門菩薩之地（文）又云。仁王儀軌及良賁仁王疏云。三藏所持金剛頂瑜伽經明四種地。一解行地。謂三十心也。二普賢地。謂十地也。三大普賢地。謂等覺也。四普照曜地。謂妙覺也（文）今謂。於真言門直有自乘內十住地義也。故彌勒儀軌云。初作如是悉地。即證五地八地已來真言菩薩（文）又云。七金山間甘露香水等海。其中諸聖而居又諸山中皆有諸賢聖。地前四十心賢聖。十信十住十迴向十行等（文）今私云。若借彼別教教道門之假施設賢聖眾者。以彼他宗家教所建立菩薩眾者。何令居在真言門曼荼羅中哉。即知。於真言門中直實有五十二位也。又大疏九云。今此祕密藏中（乃至）今此菩薩律儀。亦復如是。雖復最初發心。乃至四十二地階次不同。然一時普遍法界發起無作善根。以此義故名為祕密藏中無作功德也（文）是說既偏局真言一門直往菩薩之位地也。又祕藏記云。據密教十念成熟。謂十波羅蜜圓滿也。或難云。經云十念成就得生西方淨土。西方淨土者。初地菩薩所居之土也。十波羅蜜者。於十地中地地修。地地圓滿。若以十念成熟擬十波羅蜜論者。生淨土時十地可究竟。何故云初地菩薩所生之土也。答云。是密教所謂橫義也。初地與十地無高下故。今卿所難次第義耳。十地自布施波羅蜜至於智波羅蜜地地各有一波羅蜜。是顯教所說地地遷登之義。今密教所說。言菩薩地者是心也。法也。佛也。菩薩也（文）問。初地名歡喜地意如何。答。用心次第云。所觀月輪漸進遍周法界。如法所證名為初地。所以初地菩薩以證此法。昔所未得而今得之。生大喜悅。是故初地名歡喜地（文）論若轉漸增長。則廓周法界量等虛空。卷舒自在者。第二總明觀心純熟者是之分證真理相也。用心次第云。即此自性清淨心以三義故猶如於月。一者自性清淨義。離貪欲垢故。二者清涼義。離真恚熱惱故。三者光明義。離愚癡故。所以喻月。為世人皆共見取以為喻。令其悟入。觀習成熟。不順延促唯見心先明朗。更無一物亦不見身之與心。萬法不可得猶如虛空。亦莫作空解。以無念體不可得故。說如虛空非為空相。久久純熟。行住坐臥一切時處。作意與不作意。任運相應無所罣礙。一切妄想貪嗔癡等一切煩惱。不假斷除自然不起。常得清淨。依此習觀乃至成佛。唯是一道更無別理（文）大疏第十七云。先觀其八葉。開敷置阿字於其上。此阿字即有圓明之照也。將行者染欲之心與真實慧心。而相和合即同於真。而共一昧也。如是觀者即是如來。故經云。彼若如是觀作者即是我也。我者佛自指也（文）又祕藏記云。淨菩提心觀念誦分限了。即結定印觀五字。謂阿卑羅吽欠也。是月輪觀。又實相觀。先月輪安心上。輪上布五字。聲字實相逆順往反觀想。言聲者口誦字聲。字者觀字體。實相者字義。了唯一向觀月輪周遍。良久以後。月輪周遍法界。俄須妄身與月專注無分別智。然後為利眾生住大悲門。出卷縮月輪收自心（文）（已上說十地分證）論當具一切智者。別明等覺菩薩不久當得佛果之種智也。義釋云。一切智者智之中智也（文）論凡修習瑜伽觀行。至證悟五相成身義也者。第三總述即身成佛殊妙行相也。此中有二。論凡修習瑜伽觀行人當須具修三密行者。是初總明應修三密行也。是真言行者之因位之行法也。是行者之所修之三密行者。備即身成佛之不思妙用故。輒為非機人不可顯示如是大事。故名曰三密也。論證悟五相成身義也者。是後總明五相成身行法之果德也。此五相成身行帶因果二位也。初四相者因位。後一相果位也。具義如後解。論所言三密者。至觀菩提心也者。下初別三密行相也。意云。手結印契。口誦諸尊之真言密號。意觀本有菩提心普賢圓滿月輪淨識相。而召請本尊及法界海之諸尊。安置布烈於海會壇場。種種供養恭敬。而祈請行者之所求之可成佛事也。菩提心義云。自性淨心名質多。是性得菩提心。發心名質多。是修得菩提心。此則以第六識質多菩提心。於第九識干栗多淨心處。求本有質多菩提心（文）是意密義也。論次明五相成身者。至獲金剛堅固身也者。後別明五相成身行相也。論一是通達心者。菩提心義云。問。何名通達心等耶。答。如瑜伽云。諸佛咸告言。心相難測量。授與心真言。即誦徹心明。觀心如月輪。若在輕務中者。是通達心也。又云。今於第九淨識真如理處。通達性得本有佛性大菩提心。故名通達本心也。又云。所通達心各有二義。一約九識。謂本淨九識是所通達心。染穢九識是能通達心。如心地觀經。自覺悟心有其四種。凡夫二心。一者眼識乃至意識。因緣自境名自悟心。二者離於五根。心心所法和合緣境名自悟心。私云。初心六識。後心七八九識。體相用故。二約五智。謂佛陀五智是所通達心。行者五智是能通達心。如心地觀經賢聖二心。一者觀真實理智。二者觀一切境智。如是四種名自悟心。私云。初智法界性智。後智四智。又約九識。更有二義。第九淨識是所通達。第六意識是能通達。又約五智更有二義。大圓鏡智是能通達。法界體性智是所通達（文）今私云。以此經為文證。以染穢之第八第九識為能通達義。未得其意可尋知也。論二是菩提心者。菩提心義云。如瑜伽云。汝心本如是為客塵所翳菩提心為淨。汝觀淨月輪得證菩提心。是菩提心也。又云。於性得菩提心發修得菩提心名菩提心也。又菩提心義引用心次第文云。故用心次第云。行者應當安住淨住勿緣一切諸境。應須假一圓明猶如淨月。亦如淨鏡不高不下。正當行者心中量同一肘。圓滿先明內外瑩徹。色白鮮潔世無類者。初雖未見。久久精研當即徹見。發明見已即更觀察漸引令廣。或四肘八肘。如是倍增乃至遍滿三千大千世界極令分明。將出觀漸漸收斂。量同先相。初觀之時假月為喻。遍周之後無復延縮。作是觀已即證解脫一切障三昧。但此三昧者名為地前三賢。依此漸進遍周法界。如法所證名為初地。所以初地菩薩以證此法。昔所未得而今得之生大喜悅。是故初地名歡喜地。亦莫作月解。即此自性清淨心以三義故。猶如於月。一者自性清淨義。離貪欲垢故。二者清涼義。離嗔恚熱惱故。三者光明義。離愚癡闇故。所以喻月者。為世人皆共見取以為喻。令其悟入觀習成熟。不須延促唯見心。光明朗更無一物。亦不見身之與心。萬法不可得猶如虛空。亦莫作空解。以無念體不可得故。說如虛空非為空相。久久純熟。行住坐臥一切時處。作意與不作意任運相應無所罣礙。一切妄想貪嗔癡等一切煩惱。不假斷除自然不起。常得清淨。依此習觀乃至成佛唯是一道。更無別理（文）論三是金剛心者。菩提心義云。如瑜伽云。菩提心堅固。復授心真言。觀金剛蓮華是金剛心也。又云。為欲加持此菩提心能令堅固猶如金剛。於心月輪令觀金剛故。名金剛心也（文）論曰是金剛身者。菩提心義云。如瑜伽云。汝於淨月輪觀八葉蓮華。令普周法界唯一大蓮華。是金剛身。又云。令心金剛為蓮華界。攝入自身名金剛身。又云。今私云。此五相成身通五部也。但月輪上種子三摩耶形五部不同。又云。金剛蓮華是金剛部。兼蓮華部耳（文）論五是證無上菩提。獲金剛堅固身也者。又菩提心義云。如瑜伽云。觀身為本尊。復授此真言是證無上菩提也。又云。以金剛身為本尊身。名無上菩提也。又云。十八會指歸云。五相。所謂通達心。修菩提。成金剛心。證金剛身。佛身圓滿。此則五智通（取意文）又云。通達本心即是通達法界體性智。餘四如次以通四智（已上菩提心義文）今私案云。此五相有二義。一者唯有佛果義。如安公所引指歸及祕藏寶鑰說。二者通因果二位明五相成身。如此論及教王經金剛界大儀軌等。然今就第二義作此釋。謂彼指歸及寶鑰是約橫義明五相成身也。此論及教王經約豎義明五相成身也。若約果地說五相成身義者。如彼十八會指歸說文也。今私云。五相成身者五智通達者。是不謂必如次五相可相配五智也。但五相成身之佛果者。能通達成就五智功德義。即五相與五智是能互相融通云也。又許以五相成身配因行證入方便具足義者。可許以五相相配五佛五智義也。此五相攝盡性得修得因位果位之菩提心也。第一通達心攝性得普賢大菩提心及修得一分之普賢大菩提心之心也。問。性得菩提心亦名通達心耶。答。可名爾也。謂此性得菩提心是行者之所應覺了通達故。名通達心也。復次此性得菩提心離諸垢累。體相洞徹通達於一切眾生。而量等法界海無有障礙故。名通達心也。故儀軌云。即誦徹心明。觀心如月輪若在輕霧中（云云）此說者。是付一切義成就菩薩作是說也。此菩薩已斷除多種惑。而未斷殘一重惑品故云爾也。修得菩提心名通達心如前記也。第二菩提心攝三賢十聖之修得菩提心也（義如上引用心次第文）問何故此心名菩提心。答。第六意識修得質多菩提心之於第九識淨心處之性得質多菩提心處。而發求及修行修得之五智菩提心之心故名菩提心也。第三金剛心攝金剛無間道也。是因位最後心也。殘一品無明障佛果菩提心之惑染將斷盡時智也。是等覺位也。第四金剛身攝金剛解脫道。正是佛果最初心也。是妙覺智也。故出生義云。及乎大種性人法緣已熟。三祕密教說時。方至遂卻住自受用身。據色究竟天宮入不空王三昧。普集諸賢聖。削地位之漸階開等妙之頓旨（云云）此中所言之等者。是等覺金剛無間道也。即金剛心也。妙者妙覺金剛解脫道也。即金剛身也。故菩提心第一云。以金剛身為本尊身名無上菩提也（文）第五證本尊獲金剛堅固身者。謂亦是所言妙覺金剛解脫道位也。然諸行者各各因位所修門。而果位所現之本尊身更說顯義也。故菩提心義五云。今然復三世諸佛各從一門入心本源故。從本所通門出法界海。一一諸尊皆以一切如來為體。又第一卷云。問。第五自身成本尊者。成何尊耶。答。各隨所尊成五部身（文）即是義也。問。付初義何故第四金剛身名為佛果之解脫道耶。答。安公菩提心義第一云。以金剛身為本尊身。名無上菩提也（云云）故順古德義故今作此釋也。問。若爾如大儀軌意。行者既成第四金剛身已後。啟白本尊其偈頌文云。復白諸佛言。我為蓮華身時。彼諸如來便敕行者言。觀身為本尊。復授此真言（文）今依此文意者。若證第四金剛身既為解脫道佛果者。何儀軌云便敕行者言耶。已以敕行者云。故知。此金剛身未成佛也。況亦得金剛身已後。示觀身為本尊之教。亦授證本尊真言法之後成佛也。然何是為解脫道佛果耶。智果未圓滿也。答。理實此金剛身中內證雖圓滿本尊身義。而為言顯依從本所通達門出法界海。而隨各各因位所尊。而成五部諸尊身之化用。之未顯現以前時故。云便敕行者言復授此真言等者。假指前第三身也。非以此第四金剛身實指以為行者也。實是已成佛也。問。付後義。以何文證理證。得知第一通達心攝性得菩提心及修得最初之發求菩提心。第二菩提心攝三賢位。第三金剛心攝十地位。第四金剛身攝等覺之金剛無間道。第五本尊攝妙覺地金剛解脫道耶。答。第一通達心屬本有性得菩提心及修得最初之發求菩提心者。儀軌說五相成身中。第一通達心屬本有性得菩提心及修得之最初發求菩提心者。儀軌說五相成身中·第一通達心云。行者聞驚覺定中普禮足。唯願諸如來示我所行處。乃至諸佛咸告言。心相難測量。授與心真言。即誦徹心明。觀心如月輪若在輕霧中。如理諦觀察（此文說性得通達心也）復白諸世尊。我已見自身清淨如滿月。離諸煩惱垢能執所執等（云云）（此中文明信位發菩提心。若通說。修得之中等二菩提心也）又此論下文云。一切有情於心質中有一分淨性。眾行皆備其體極微妙。皎然明白等（云云）（此文說性得通達心也）又云。諸佛大悲以善巧智說此甚深祕密瑜伽。令修行者於內心中觀日月輪（云云）（此文說修得最初通達心及菩提心）儀軌說五相中。第二菩提心云。我已見自心清淨如滿月等（此文明行者之領解前通達心及第二菩提心也）汝觀淨月輪得證菩提心等（是佛敕授第二菩提心辭也）能令心月輪圓滿益明顯等（此依前佛敕授正明三賢菩薩之所觀月輪圓滿以顯了義也）此論云。先會阿字者。皆是決定觀之。當觀圓明淨識若纔見者。則名見真勝義諦（云云）此文說真言行菩薩之三賢行相也。此位菩薩所觀是相似觀而未實證觀也。問。此第二相是說三賢菩提心者。何此中可用發菩提心真言耶。答。是指初發心住之成佛。何必云初發信心真言耶。故華嚴等說初發心時便成正覺（云云）又第三金剛心攝菩薩十地者。儀軌說第三金剛心文云。汝於淨月輪觀八葉蓮華。令普周法界唯一大蓮華。應當知。自身金剛蓮華界（云云）（是明佛敕教行者文也）又云。自身為蓮華清淨無染著。復白諸佛言。我為蓮華身（云云）此等文說十地菩薩實證觀菩提心月輪。周遍法界行相之猶如蓮華無染著義也。彼儀軌者是金剛心與金剛身合一證蓮華身云也。此論云。夫會阿字者皆是決定觀之。當觀圓明淨識（明發菩提心相也）若常見者（明三賢之人彼菩提心相）即入菩薩初地（明三賢之人已入地用也）若轉漸增長則廓周法界量等虛空卷舒自在（云云）此文初說初地菩提心。與次後總說九地以上所證菩提心廣大周遍行相也。第四金剛身攝菩薩等覺位之金剛無間道者儀軌說第四金剛身文云。時彼諸如來便敕行者言。觀身為本尊。復授此真言（此文於金剛無間道以前。而佛方敕教於行者也。此敕教以後可名成金剛無間道也）又此論說云。夫會阿字者皆是決定觀之。當觀圓明淨識（乃至）若轉增長則廓周法界。量等虛空。卷舒自在當具一切智（文當知。此文說實證觀菩提心義。之中此通等覺位無間道也）又第五本尊屬佛果解脫者。軌云。既成本尊身諸如來加持（云云）此以是第五身為佛果解脫義也。又此論云。然此五相具備方成本尊身也。其圓明則普賢身也。亦是普賢心也（云云）依如是文證。以五相配屬五位於理無失。又於諸文而得便宜也（此後義好也）又教王經疏一云。此經正說文。初演說五相真言。初四是因位也。後一即果位也（云云）問。此二義有何意。答。初義意通自行化他也。意云。於第四金剛身位自行滿。故既具足萬德圓滿菩提也。雖爾。以第五金剛堅固身為本尊身之妙覺位。意為利他出法界門。隨各各因位所奉本尊而成本尊身。說顯而於末代之行者以此法而欲令軌則。其故更說顯第五本尊身也（菩提心義意也）後義意。偏據自行圓滿義。以第五心為實證解脫道佛果也。此約自行為正成佛意也。第四金剛身尚屬因位也。
    問。何故名金剛心及金剛身第五金剛堅固身耶。答。若約初義者。金剛心者就能斷用立名也。金剛無間道起斷惑猶如金剛杵摧破利用也。又金剛身及第五金剛堅固身者。但約體性不可破壞義立號也。大疏十一云。行者見此心佛之時即名悉地第一成就。所謂得第一常身。所謂成就第一常身。此常身即是諸佛金剛不壞身也（文）謂五智性相常住無有剎那生滅。猶譬如金剛不壞義也。故分別聖位云。於五解脫輪中從一佛至一佛供養承事皆令獲得無上菩提成決定性。猶如金剛不可俎壞（文）若付後義。前二種金剛者。俱就能破義用立名也。但第五金剛堅固身之金剛。約體性不壞義立號也。論然論然此五相具備方成本尊身也。至故佛所宣說者。第四述證果菩提心之功德也。此有三。論然此五相下二行半文。第一明性海果分之法界體性智圓德也。論然此五相具備方成本尊身也者。明五相具足方成第五獲金剛堅固身也。是即大日尊也。亦法界體性智也。一切行者所求之果位故名本尊身也。是成五相名五智故。此五智圓滿即名大日尊也。論其圓明則普賢身也。亦是普賢心也者。意云。上來既開約十六尊明三摩地菩提心義畢。今此文遂攝十六尊即菩提心義。方令歸普賢一尊意也。如菩提心義云。金剛頂經說云。三十七尊皆名普賢故（云云）又云用心次第云。大圓鏡智是則三十七尊皆名普賢。亦各具足大圓鏡智。如此智本有皆名自性清淨心也（文）是即此義也。今私云。普賢者廣通教理行果也。理普賢如金剛頂經頌云。普賢法身遍一切等者是也。果普賢今於此所辨文。是行普賢十六大菩薩中最初菩提薩埵等是也。教普賢者一切真言教法是也。論與十方諸佛同之者。明五相成身後諸佛同體合會義也。約一心一心識之法界體性智者。新成佛古成佛敢無有差別云也。論亦乃三世修行證有前後。及達悟已無去來今者。釋三世諸佛同一體性之所以也。意云。約凡夫妄心前而言之者。有為諸法者有剎那生滅代謝不住之三世無常相也。而約虛妄假有法中而雖云。似約行者之情前有三世修行及證果前後。然約證性海果分後法界體性智之一心一心識。而無去來今三世假立法故。亦無新成舊成佛差別也。唯一味平等遂歸一體故也。此義如心地觀經頌云。因圓果滿成正覺。住壽凝然無去來（云云）又云。自受用身諸相好一一遍滿十方剎四智圓明受法樂。前佛後佛體皆同雖遍法界無障礙。如是妙境不思議是身常住法佛土自受法樂無間斷（云云）又密嚴經云。阿賴耶識為分別心之所擾濁。若離分別即成無漏。無漏即常猶如虛空（文）又涅槃經云。菩薩五蘊三世所攝。如來五蘊非三世攝。又陳如云。捨無常色獲常色。受想行識亦復如是（文）如是文說者。明法佛成果德以後。即成就常住五蘊義也。故應知。佛果中既遠離三世無常過失也。如大唐超悟法師六波羅蜜經疏第一云。經云何乃令發如是願。為佛應身剎那遷變。化身佛者疾入涅槃。功德法身湛然常住。以是歸依清淨法身。解曰。言應身者是勝應身。唯識論名他受用身。從佛平等性智顯現應大菩薩名曰應身。此是有為無漏之身。故有剎那念念生滅故。言遷變化身佛者。是劣應身。唯識論名變化身也。成所作智出現此身八相成道。為於地前菩薩二乘凡夫故現此身。緣盡息化故曰疾入。功德法身湛然常住者。本有功德修成功德總名功德法身。修成功德自受用身。性同本有俱不生滅。是凝然常故曰湛然。真如法身並具四德常樂我淨。故曰常住。常是法身。住是報身名為常住。佛報身者四智菩提。以之為體。此菩提智金光明經名如如智。佛法身者名法如如。故法與報並是凝然。又不生名常。不滅名住。亦名常住。以是歸依清淨法身者。總結願求由是湛然常住身。故勸總求也（云云）又同疏第三云。經曰然我國土無有去來生滅滅相。若無去來即是聖智所行之處。若有去來即是世間生滅之相。解曰。不眴世界是彼普賢如來淨土。是密嚴國實報淨土。離生滅相佛身佛土正報依報皆是真常同無生滅。故曰我國無有去來生滅相也。若無去來即是聖智所行之處者。聖智如理理真常智亦真常。理同其智。智有妙用。理是真如。智是實智。無二無別如乳挾挾更無異相。故曰聖智所行處也。所行是理。智證於理名所行處。若有去來即是世間生滅相者。三界凡夫心有生滅境有生滅。二乘之人自共相觀是生滅觀。取生滅相總名世間。凡夫眾生不離分段名為世間。二乘之人未免變易亦名世間（云云）故菩提心義云。若約行者證入因門三世修行。證有前後。約一切一心識轉為法界體性智。若約佛地性海果分及證悟已。無去來今。此約一心一心識轉為法界性智。又云。圓教說一心一性。今真言宗同天台圓故。龍樹十識中第九名一切一心識。謂一切有情本來各有一心。一心各在一切有情。第十名一心一心識。謂一切有情本來共有一心一心。分成一切有情。一切有情還成一佛（文）論凡人心如合蓮花。佛心如滿月者。類喻明菩提心之周遍之圓淨德相也。此中凡人心如合蓮花者。是類喻明一切有情之第九一切一心識之性得菩提心相也。意云。一切眾生與一切諸佛同從本已來雖大菩提心具足平等無差別。而眾生未發心成佛以來。此菩提心含未開猶如蓮花未開敷也。義釋云。凡人汗栗馱心者。此是古譯語訛也。正梵音云紇哩（云云）乃耶此云心。狀如蓮花合而未敷之像。有筋脈約之成八分。男子向上女人向下。先觀此蓮花令其開敷為八葉白蓮花座（文）又菩提心義云。此心合蓮花亦有二義。一男女心藏肉團八分如合蓮花。大日宗云。眾生自性八辨具足。故是肉心亦有八分。今云。第九識體之上自有八識之相。肉心類此一團八分。二如金剛頂疏云。如來開覺如蓮花開。今例言之眾生迷覆如合蓮花（文）論佛心如滿月者。是例喻明一切諸佛之一心一心識。法界性智圓德相也。故菩提心義云。且一眾生本有菩提淨心與一切佛本心一體。法界為量團圓皎然如世滿月（文）又如此論上文云。湛然清淨猶如滿月光遍虛空無所分別（云云）意云。性海果分中。前佛後佛一體同如。而遍滿法界宮。敢無有差別相云也。論此觀若成下三行半。第二明成就此三摩地門之分證之觀行者之所得利益相也。此觀若成者。就明三摩地普賢菩提心之觀行成熟者之相用中。而此中論言十方國土若淨若穢六道含識三乘行位。及三世國土成壞眾生業差別。菩薩因地行相。三世諸佛悉於中現者。是明成就此三摩地門之分證得智妙用之所現相也。此中十方國土者。盡十方無餘一切國土也。若淨者一切他受用佛所居淨土及自受用佛土也。若穢者變化身所化一切離穢土也。此娑婆世界等類是也。六道含識者。未發心修行十方法界一切凡夫類也。三乘行位者。小乘教所立之聲聞緣覺菩薩也。及大乘通教所說三乘因果位地也。三世國土成壞者。成者以成劫攝住劫。壞者以壞劫攝空劫也。眾生業差別者。若干之眾生善惡無記一切作業受果差別相也。菩薩因地行相者。大乘別教圓教密教等一切菩薩發心修行五十一位之行相也。三世諸佛者。顯教所說種因海諸佛。及密教所說性德圓滿海諸佛也。是等諸人法皆由是行者之所修三昧力故。悉於自身心中如是諸法顯現其影像。猶如明鏡內現色像也。是即十地菩薩所證得三摩地所現妙用也。此義如密嚴經中卷云。爾時金剛藏菩薩復告眾言。諸仁者我念昔曾。蒙佛與力而得妙定。廓然明見十方國土修世定人及佛菩薩所住之處。於如是處中。密嚴佛土安樂第一。諸佛菩薩數如微塵處蓮花藏我於爾時一心瞻仰。尋從定出即自見身。與諸菩薩在密嚴土。復於爾時見解脫藏住在宮中。其量大小如一指節。色相明潔如阿怛斯花。亦如空中清淨滿月。我時見已便生念言。此為是誰而有如是不思議事。作是念時即見我身。在其身內於中普見一切世間。爾時蓮花藏中無量菩薩。以佛神力亦如是見。咸生是念。此為希有不可思議。時天中天所為事畢還攝神力。諸菩薩等悉復如故。我時見此希有事也。知諸菩薩種種變現是佛現界不可思議（已上文）私解曰。是經此文懸契此論文意也。可悉之也。問。十地菩薩何樣得見法身佛耶。答。作自心所變影像得見法身佛也。此義如大日經疏第四卷云。若作深祕釋者。如來妙嚴之相法爾無減不造作所成。故不以外寶為飾。乃至十住諸菩薩猶因承佛神力得見加持身。其於常寂之體如在羅穀。故以為況也（云云）解曰。是作影像見法身義意耳。涅槃經二十七云。十住菩薩聞見佛性者。即此義意也。論證本尊身滿足普賢一切行願者。總結會證果菩提心義也。故用心次第云。大圓鏡智是則三十七尊皆名普賢（文）論故大毘盧遮那經云。如是真實心故佛所宣說者。第三引證文也。意云。如是第九識干栗馱耶真實之菩提心者（義釋云。問。何名真實義等耶。答。如來藏自性清淨心真實心。一切眾生胸間肉團。其形八分。男作。女伏。其色丹赤。是五藏之中心藏也。文）是往古諸佛所說傳也。是不當今之一佛獨所說也。故可信仰云也。問。此經文具義意云何。答。大疏第十一云。心為照明。能見如來之道行即是道也。道者即是行及行果報也。非但我如是說三世如來所說亦復無異也。如上所說真言方便。乃至此心處無垢清淨猶如圓鏡常現在前。當知。此即是先佛共所宣說真實之心也。如是心性常恒安住無住無有變動。不可破壞即是諸佛大般涅槃。故名真實也。以囉字門等淨此心。故生真實智惠光。故即見古佛所行之道。所謂祕密藏真言門也（云云）論問前言二乘之人有法執故不得成佛下。第五約問答決疑。述菩提心即身成佛妙用也。此中有二。論問前言二乘之人至如來一切智智者。第一正明問答決疑也。此中問答有三重。但初重疑難論文顯然也。後二重伏疑。雖無論文而付答文尋之。理必可有故也。論問前言二乘之人有法執故不得成佛者。今復令修菩提心三摩地者。云何差別者。第一重疑問也。意云。上論文說當觀二乘之人雖破人執猶有法執。但淨意識不知其他（乃至）有定性者難可發生。要待劫限等滿方乃發生（云云）今依此文發例難也。此二乘人難發心成佛事。猶滯法執故也。今真言行人於八分肉團心上修淨月輪觀。而何云即身成佛耶。豈是非法執耶。論答二乘之人有法執故久久證理。沈空滯寂限以劫數。然發大乘心者。是第一重答也。意云。二乘人於緣起諸法未解如幻假有即空義。故雖立心處心。而密宗意玄異也。彼猶滯法執故未得體法難解空觀。而於五藏之中心藏作實心執故。是即法執也。密宗意不爾也。於前九種住心。心外礦垢既盡作體法難解空觀。顯現畢於八分肉心之中觀淨月輪之質多菩提心也。但不謂肉心即菩提心也。此肉心中更有干栗馱心處心。約此干栗馱心之覺了義邊名曰質多菩提心也。譬如扶根中有正根。又黃石中必有一丈量之摩尼珠也。
    問。此中所舉二乘人者。何二乘人耶。答。二十部小乘及諸愚法緣覺類也。問。二十部小乘宗乍皆關此中耶。答。乍皆可關此中。彼等皆於五藏之中心藏上立心意識故也。但依安公意者。此中勝可取婆多小乘部師所立義也。問。意如何。答。菩提心義云。若薩婆多小乘部師亦說八分干栗馱為心（文）是義相似密宗心處心義也。故勝以彼義例難密宗義也。又今助釋曰。殊勝可攝取大眾部一說部說出世部雞胤部義也。宗輪論云。此中大眾部一說部說出世部雞胤部本宗義者。謂四部同說五種色根肉團為體（文）私云。此四師義意六識在肉團內云也。論有法執故久久證理者。彼雖斷人我執猶在法我執。故經三生四生六十百劫得自乘菩提云也論沈空滯寂限以劫數然發大乘心者。定性二乘入無餘涅槃。醉三昧酒臥湛寂。而待多劫滿限而迴心向大。具如上記。又第二重伏難意云。二乘人有法執故不即身成佛者。爾也。但他緣大乘等雖立心處義既無法執咎。何必經三祇廣劫修行乃成佛耶。論云。又乘散善門中經無數劫。是故足可厭離不可依止者。第二重答也。意云修行於顯教大乘者雖立心處義（陳世所譯世親攝論第五□引。法足經偈以成立此義。論曰。遠行及獨行無身住空處。釋曰。五藏中心藏其中有孔。意在此所中。故名空處。文。此即不心處義耶。瑜伽論第一云。羯邏藍時阿賴耶識最初託處。即名肉心。文）未入三平等門。而唯修單勝義行願菩提心故。經無數劫成佛也。若入此三平等門時。大小乘等於自乘法中。皆證見中胎佛果也。故菩提心義一云。問。普於五乘自心開發普賢大菩提心云何。答。且如迦毘羅外道二十五諦中云。知根者。凡夫人胸間八分肉團名干栗馱（出因明數論師計中）若迦毘羅引入曼荼羅。即於彼計干栗馱心。令觀大日如來自心八葉芬陀利花。如迦毘羅者。一切人天干栗馱心皆亦如是。若薩婆多少乘部師。亦說八分干栗馱為心。若引入時。亦於彼心令觀心蓮。若化地部小乘師。以前念後念念為心。若引入時。令觀質多之心以為心處之心。令悟前後念中意生八葉之蓮。若諸大乘師。說心無自性託緣而生。若引入時令觀質多之心託緣而生本無自性。亦以質多為心處心令開心蓮（此曰家計天竺相傳）如三家計者。一切二十部五部等皆亦如是。問。若於諸外道大小乘計。皆開實心令觀心蓮者。何故大日經破外道三十計及諸大乘計耶。答。若未引入皆悉可破。若引入時順世八心違世八心皆大悲藏之妙行也（文）散善門者。不三平等門之門云也。三平等門者。是三摩地之唐語也。又第三重伏難意云。顯教之行人雖立心處心義。而斷人法二執未入三平等門。故久久成佛者爾也。若然真言行人既遣人法二執。雖修三平等行。何有速成佛遲成佛不同者耶。論云。今真言行人既破人法上執。雖能正見真實之智。或為無始間隔未能證於如來一切智智者。第三重答也。意云。今真言行人修三平等門雖破人法二執。住實智從無始無明有厚薄差別也。若無明薄者速身成佛也。若無明厚者久久成佛也。無始無明者如瓔珞經云。四住地前使無法起故名無始。依無始故得有生得住地。依生得住地故得有作得住地。生得即無明作得即四住（文）無明者摩訶論曰。云以不達一法界故心不相應。忽然念起名為無明（文）此中無明者。意云。親生業識之能生種子也。故同論云。無始無明攝持煩惱令得住止。譬如諸種持隱顯子（文）但彼論雖然說。此論今所明之無明者。是根本無明。又取過恒沙所知障及見愛等煩惱障也。此等皆明枝末無明故也。此無明亦從無始來恒具在。故名無始無明也。間隔者無明住地之隔本覺自性淨心也。一切智智者。新仁王經云。體相平等名一切智智（文）私云。五智非一故曰一切智智也。摩訶衍論五云。一切眾生從無始來皆有本覺。無捨離時。何故眾生先有成佛後有成佛。今有成佛。亦有勤行。亦有不行。亦有聰明。亦有闇鈍。無量差別。同有一覺。皆悉一時發心修行到無上道（私云。已上難問也）本覺佛性強劣別故。如是差別。無明煩惱厚薄別故。如是差別（私云。已上文外人救答也）若言如初者。此事則不爾。所以者何。本覺佛性圓恒沙之諸功德無增減故。若言如後者。此事亦不爾。所以者何。一地斷義不成立故（私云。已上文外人伏難救答）如是種種無量差別皆依無明而得住持。於至理中無關而已（私云。已上總正答）又云。真如本一。而有無量無邊無明。從本已來自性差別厚薄不同故。過恒河沙等上煩惱依無明記差別。我見愛染煩惱依無明起差別。如是一切煩惱依無明所起前後無量差別。唯如來能知故（私云。已上細正答也）此或為無始隔間者。亦取從本已來枝末無明義也。論故欲求妙道修持次第者。總結答勸修文也。意云。真言行人先於九種住心中人法二執既盡。次可修證三平等法云也。論從凡夫入佛位者。即此三摩地者下第二正明速身成佛人行相也。從凡入佛位者。即此三摩地者。明即身成佛機性人也。是入真言門二類行者中之是第二頓入行者也。謂其二類者。如上第一卷所引金剛頂經疏。又如菩提心義云。問。前云。凡夫外道二乘菩薩引入曼荼羅時。各於其人干栗馱心令觀八葉蓮花。若爾凡入四重壇人皆觀心蓮成佛。悉是超入之者有何次第入之別。答。情機不同。行相各異。或有有情但著世樂不樂出世。佛赴情樂。說人天中息災增益等法。有情得益雖復歸命。未心出世。漸次引導令知勝道。終至中胎。至中胎時始觀心蓮。是名次第入者也。若有眾生。於其中間正因開發頓入中胎。入中胎時亦觀心蓮。是名不定入者也。若初入處直觀心蓮。是名超入者也。問。何以得知。答。義釋云。於薩婆若平等心地畫作諸佛菩薩乃至二乘八部等四重法界圓壇。此一一本尊身語心印皆是一種差別門也。且如有人志求五通智道。即從大悲胎藏現韋陀梵志形。為說瞿曇仙等真言行法。行者精勤不久成佛。此佛身更轉方便即成毘盧遮那身也。或現佛身說種種乘。乃至現非人身說種種乘。隨類形聲悉是真言密印。或久或近無非毒鼓因緣。故經云。皆同一昧所謂如來解脫味（文）此中或久是次第入。或近是不定入。若云五種三昧皆開心實相門。一生成佛者是超入也（文）又解。論云。故欲求妙道修持次第從凡入佛位者。是三摩地者者。是正明真言門頓入行者。不經顯教之修行。而直修行真言教法義也。如祕藏記云。謂真言行菩薩初從阿闍梨入曼荼羅灌頂。授法之人其所修之行是佛境界之行也。非十地菩薩分際。是故曰超過十地所修之行佛境界（云云）論能達諸佛自性者。明通達心也。論語諸佛法身者。明修菩提心等三種身也。論證法界體性智成大毘盧遮那佛自性身受用身變化身等流身者。明證金剛堅固本尊身也。此四種法身如菩提心義云。金剛頂疏云。一切色法究竟盡處心王境界名色究竟。非謂第四禪定（云云）故此宗義心王境界名色究竟。為法界宮。以此心王遍一切處此宮亦遍一切方處。以佛法身住自受用加持身處自受法樂。如金剛頂三十七尊皆名自受用身。然復一切眾生感應和合能見佛身。聞聲悟意。名他受用。隨眾生樂現生身成名變化身。現雜類身名等流身。花嚴此身名為摩拏摩化身。如是四身皆是法身。任運所作皆名法身。故瑜祇經云。四種法身故。又教時義云。又問。何以得知海會諸尊皆通三身。答。大日經疏中。能加持清淨法身住所加持自受用身。一切內證法身眷屬。亦現自受用身集會遍十方界。示現無盡海會莊嚴佛藏。與此會同。又於十方界現普賢等諸菩薩身。說真言道。而此法界空中唯有佛身。都無生死中人。如此一切海會諸佛皆是因地心心所法。九識心王成法性身之時。一切心所等法界入果界。轉成法門眷屬。是法身也。令住加持集法界宮。若受法樂是自受用身。遍現十方是他受用身。現諸菩薩是變化身。如具疏釋。然此大日三身常一體故。眾生隨機即一開三。教分張亦復不同。故瑜祇經說大日如來與自性所成三十七尊俱住菩提心殿中。禮懺文說三十七尊並是法佛現證菩提。內眷屬毘盧遮那互體又出生義分別聖位心要等說大日如來內證三十七尊三摩地法。遍滿法界自受法樂已竟。為令菩薩受用法樂成諸尊身住諸教令。或文說大日是自受用。四佛是他受用。諸尊是變化身。或文說大日是法身。四佛是自受用。諸尊是他受用。外眾是變化身。此是皆即法身。亦說自受用亦他受用。即他受亦說變化（文）論為行人未證故理宜修之者。勸進於行人詞也。論故大毘盧遮那經云。至然能證果者。下第二引證也。此有二。初大日經。後金剛頂經也。大日經意云。修得之五智菩提心。從本有性得心地顯現云也。悉地者成就義也。後經意。如菩提心義云。若金剛頂。一切義成就菩薩在尼吒天坐道場時。諸佛驚覺而令五相成身。又云。一切如來大菩提心普賢菩薩一切義成就五相成身。須三十七尊心王境界自受法樂欲現成佛亦現凡夫。是釋尊會圓教菩薩外跡以為真言之行（文）問。一切義成就菩薩者頓悟歟。答。漸悟菩薩也。故菩提心義云。
    問。若頓入者亦不由之者。何故金剛頂經說一切義成就菩薩用入此定。答。此問云。是為漸學大乘者。示現此相耳（文）問。若爾何以此文為頓悟證耶。答。不謂頓悟證也。三界中調伏無餘一切義成就菩薩猶遂歸五相成身證登妙覺云也。此談三摩地門勝功能意也。論凡令之人至應是成就本尊之身者。勸榮於當今行人即身成佛意也。論故大毘盧遮那經供養次第法云。至淨日純淨法也者。又引證也。意云。若無勢力廣增益法者。不樂三祇廣劫六度之萬行之人也。此人當摩訶衍論四種機中第二略自力根也（彼論第一云。一者廣自力根。二者略自力根。三者廣無力依他根。四者略無力依他根。如是四種根性中。初二是修多羅眾。後二是憂婆提那眾文）住法但觀菩提心者。心令住於性德干栗馱耶心。而可觀萬德具足質多菩提心之阿字本不生義云也。佛說此中具萬行滿足純淨法也者。明此菩提心含無漏清淨福智萬德也。菩提心義云。菩提心論所引供養次第法者。天竺本。見彼文非引三藏在於烏仗曩國所造文也（云云）論若修證出現則為一切導師者。明三賢十聖之分修證德及妙覺圓德也。論若歸本則是密嚴國土者。重單明妙覺圓德也。密嚴者。菩提心義云。此文云密嚴者。是妙覺實報淨土故。密嚴經云。密嚴佛土是大智惠是大寂靜（云云）大日義釋悉地宮中云。上品悉地密嚴佛土。中品悉地十方淨嚴土。下品悉地諸天修羅宮（云云）彼文密嚴同今密嚴。彼文十方淨嚴是他受用土。有方分故。諸天修羅宮得長壽住利生。是下品悉地（文）又二教論云。謂密者金剛三密。嚴者具種種德。言以恒沙佛德塵數三密莊嚴身土。是曼荼羅（文）今私云。此文者是明自性法身自受用佛土義也。六波羅蜜經超悟法師疏第三云。經曰。然我國土無有去來生滅之相。若無去來即是聖智所行之處。若有去來即是世間生滅之相（文）疏解曰。不眴世界是彼普賢如來淨土。是密嚴國實報淨土。離生滅相佛身佛土。正報依報皆是真常同無生滅。故曰我國無有去來生滅相也。若無去來即是聖智所行之處者。聖智如理。理是真常。智亦真常。理同其智。智有妙用理。是真如。智是實智。無二無別。如乳授乳更無異相。故曰聖智所行處也。所行是理。智證於理名所行處。若有去來即是世間生滅相者。三界凡夫心有生滅境有生滅二乘之人自共相觀。是生滅觀。取生滅相總名世間凡夫。眾生不離分段名為世間二乘之人。未免變易亦名世間（文）又密嚴經云。密嚴中之人所同佛相超過剎那壞常遊三摩地。密嚴微妙土是阿若悉檀。非諸因明者。所量之境界但是無功用妙智之所生（云云）論不起于座能成一切佛事者。結歎即身成佛妙用速得金剛三密業用也。論若人求佛惠通達菩提心父母所生身速證大覺位者。以頌述即身成佛妙用也。此中初一句明所求五智。次一句合明五相之中第一通達心及第二菩提心也。第三句合明金剛心及金剛身二相所在也。第四句別明本尊身也。又第三句明金剛心所在。第四句明金剛身及本尊身。意云。修行餘教菩薩。捨分段身以後更得變易身。後而證佛果。故不即身成佛義。修行此教直生菩薩不捨分段身頓證佛身也。是真即身成佛正意也。即身成佛義之意如菩提心義云。抑言。即身成佛者。為即於一生成佛。為凡夫即身成佛。答。兩義俱得。即於一生成佛如前文。凡夫即身成佛者如即身成佛義云。六大無礙常瑜伽（體）四種曼荼各不離（相）三密加持速疾現（甲）重重帝網名即身（無礙）法然具足薩婆若（法佛成佛）心數心王過剎塵（無數）各具五智無際智（輪圓）圓鏡力故實覺智（所由此四句明成佛二字）問。頌意云何。答。若覺凡夫身中六大（地水火風空識）即是法界體性。即以凡夫六大直成諸佛六大。故名即身成佛。彼義釋云。初六大者。大日經云。我覺（唵字義。即識大）本不生（阿字義。即地大）出過語言道（嚩字義。即水火）諸過得解脫（囉字義。即火大）遠離於因緣（吽字義。即風大）知空等虛空（缺字義。即空大）如是六大無礙相入常住不變。故云無礙常瑜伽。瑜伽此云相應。相應者涉入義也。是舉法體。次四種曼荼各不離者。大三法羯四曼荼羅不離一體。是舉法相。次三密加持速疾現者。修三密行加持速現大日。是舉法相。次重重帝網名即身者。諸尊三密與我三密圓融無礙。猶如帝網名即身也。是舉無礙。次言心數心王過剎塵者。心王者體性智。心數者多一識智。是舉無數。次各具五智無際智者。心王心數各具五智無有際限。是舉輪圓。次圓鏡力故實覺智者。心鏡寂照不倒不謬。是舉所由。此後四句共明成佛（云云）問。天台有云。一生心雖成佛。本業報身必可捨也。有云。父母生身變成法性。一切色心皆是法性。更何取捨。此二義中今同何義。答。今同後義（文）而今私曰。可用初義（云云）稱真言意故。又涅槃經云。捨無常色受相行識。獲常住色受想行識（云云）祕藏記意與初說同也。後說只稱天台意也。不稱此菩提心論之密宗義也。

    我由贊祕論奧旨  命終必生彌勒院
    如法修行三密教  自他頓證大菩提

發菩提心論私抄第四

　　（朱書）同年同月十八日午時寫點了
　　一校了
