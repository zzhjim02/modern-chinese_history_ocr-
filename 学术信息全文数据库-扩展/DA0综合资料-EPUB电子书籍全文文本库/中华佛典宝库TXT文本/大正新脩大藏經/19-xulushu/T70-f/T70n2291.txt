T70n2291

　　金剛頂瑜伽中發阿耨多羅三藐三菩提心論
　　今解此一題有總別二意。就總義之中略有十之十。十各有十。乃至無盡。
    第一十義者。一者龍猛菩薩依彼金剛頂瑜伽造此發菩提心論。故云金剛頂瑜伽中擧所依也。表非依顯教理等也。此亦有十。一就教就理故。就教者依金剛頂瑜伽經故。就理者依金剛頂瑜伽理故。分之爲二。教與理故。教理各十。不遑具述。已下總別十門亦爾。二就行就果故（準上）三人法。四理智。五定慧。六因果。七總別。八事理。九性相。十遮表。各各分二。二各有十。（竝皆準上）發阿耨多羅三藐三菩提心（所解發心準知所依）論（能依能解）。 
    二者持眞言者依彼金剛頂瑜伽發此無上菩提心。故云金剛頂相應中（同上）發無上正等正覺正知心（所發菩提心準上）。
    三者行者於自心中發諸佛菩提心。故開題云。金剛頂瑜伽是行也。即行人也。瑜伽者又云觀行應理人。故論云令修行者於内心中觀日月輪等。或是此義。經云。愚童覆無智不知此理趣。餘處而求佛不悟此處有。十方世界中。餘處不可得。心自爲等覺。餘處不說佛。大日經云。自心尋求菩提及一切智等（云云）。
    四者諸佛於自心中發薩埵菩提心故。本地法身大日往昔大悲願故住加持三昧。乃至住同體慈悲心自發菩提心而印彼發心。
    五者於金剛界中能發胎藏故。●●●●●●●●●者八葉九尊種子也。以初●字爲大日種子。即是大菩提心體也。自餘八字相應八識内證八印也。
    六者於胎藏中能發金剛故。金剛頂瑜伽中者胎也。夫兩界者何必詮自界之名義乎。若據密意者。金剛界者能詮胎藏之名義。胎藏界者能表金剛之門法。況復若依字義。金者胎也。胎者金也。如名得意是名字相淺略。如文取義誰會字義深祕。復次若言金剛則自他萬法擧體皆金剛界也。豈不名胎乎。若言胎藏則理智諸法窮源皆胎藏也。寧不稱金乎。如●字者諸法本不生故即此義也。又大日經中能宣金剛法界之名義。瑜祇經中明說大悲胎歲之印明。良有以也。金剛頂瑜伽中梵曰●●●●●●●●●。是胎九尊也。
    七者能加持人法。住所加持故。大悲故。神變故。無性故。法爾故。發者住也。
    八者所加持人法。住能加持故。所加持人法。常住實際鎭居本地與無相法身無二無別故。
    九者雖一佛一法以能發爲因等故。雖說本有金剛界果德法門。於此若能發行者。自是胎藏也。自是金剛薩埵他受用身智也。餘皆準之。
    十者一切人法各各住自位故。因果二位金胎兩部能所加持事理人法一一各住自位。謂如大疏云。乃至毘盧遮那始名無盡法界究竟發心耳（云云）問。此題中有兩號。次目何由。總持教門者胎藏故如付法傳。答。略有十故。王數·總別·隱顯·教理·因行·能所·本末·一異·無盡·不二。
    第二之十義者。一者三摩地義故。金剛頂者最上三摩地也。具如開題。又如大疏第一等說（云云）三摩地者。三摩耶戒文名菩提心故。菩提者智也。應知三摩地者理智具足之門法。定慧相應之境界。祕密莊嚴之住處。大日心王之所都也。瑜伽者此云相應涉入。又云順理。即是三摩地義。三三平等之本地。六大瑜伽之性海。名之三摩地。故阿耨多羅者。三摩地法於諸教中闕而不書之勝絕不共法。故云無上。三藐者定名。又云正受正思惟等。等者等引·等至·等持等義也。三菩提心者即三摩地之異名。如此論說其菩提心行相者（乃至）三摩地也。又云三摩地者法爾應住普賢大菩提心。又下文明即身成佛義云不起于座三摩地現前（云云）又如三昧耶戒文（云云）若依此義亦可名三摩地論。論者智慧即菩提即三摩地也。一卷者攝心合一故亦定義。已下準之。
    二者不二義故。金剛頂者。開題云。菩提之頂。三摩地之尊。金剛。人之王。不二大乘人法獨居最上佛地故云爾也。瑜伽者如是人法其數無量。各住自位周遍法界。互相圓融彼此相應涉入。無礙輪圓。具足主伴自在感應。難思總攝。任持即一無二。故名瑜伽。是稱不二。不二無量略則有十。一金胎不二。二因果不二。三能所不二。四理事不二。五性相不二。六内外不二。七一多不二。八王數不二。九色心不二。十顯密不二。已上十門互相具足。且兩界不二義者。謂於一題一論二并說兩界名義故題額中具。準前前釋論文中說。今且略示。初大阿闍梨者。尋本地者兩界大日灌頂職位。題金剛頂者是。論當時者二界傳燈金剛薩埵。題發阿耨等者是。今稱金剛薩埵名大阿闍梨者。一受大日之師位故。一授佛地。於龍猛故。
    問。論初擧大阿闍梨異常談。有何意趣。答。此有深意。略出十義。一生甚深信根。二明付法次第。三誡慢法衆生。四表一論大意。五示人法相應。六彰能所即一。七說三部曼荼。八顯三密平等。九解五智瑜伽。十彰兩界不二。
    初爲生信者。此論所說菩提心義皆佛說全非我意。若能信受得信佛語之勝利。若生疑惑招疑聖說之重罪。設雖述意趣作解釋。只是拾聖言廣佛說。隨他逗機之顯經猶以誠爲先。隨自難思之密教豈離信得入。題初置金剛頂瑜伽。又表此意。
　　二明付法次第者。大阿闍梨者是金剛薩埵受大日。授龍猛之名。謂心王法帝大日如來。爲讓無上覺三摩地位先說菩提心三昧耶戒。他受用身金剛薩埵親奉大日勅詔傳授龍猛菩薩。龍猛阿闍梨爲彼三昧耶資造此菩提心論。雖云唯一大菩提心。且依次第有三種名。謂經律論。若在大日法身體則名經。題首金剛頂瑜伽中是也。論若有上根（乃至）宜修佛乘亦是也。若在金剛薩埵語則名律。題中發阿耨多羅三藐三菩提心者是也。發菩提心戒佛性三昧耶戒三昧耶眞言等是也。論當知發如是心（乃至）修菩提行是也。若在龍猛意則名論。題尾論者是也。論既發如是心已須知菩提心之行相者三門分別（分別者正是論義）以下是也。就中又有三。臨文可知。就經律中又有三。但與論具或同或異。     三爲誡慢法人者。爲欲顯示眞言密教必從師受。
    四爲表論大意者。大阿闍梨者甚深最上之密語。理智法身之祕號也。以阿字爲體爲本。大及闍梨同表阿德。●字即是論宗本故。
   五者爲示人法相應者。大菩提心略有二種所謂大日金薩心是。謂如是二佛同說自證故。本初心地菩薩造此論尤有其謂。
   六爲彰能所即一者。謂●自說●。佛自說佛。智自說智。理自說理故。意云。雖有能所。都絕能所。法爾道理有何能所。能所等名皆是密號。執常途淺略義不可作種種戲論。
   七爲說三部曼荼者。謂●●●者如次三部故。題目準之。又三尊相承即三部次第。故言三尊者大金龍也。
   八爲顯三密平等者。●●●如次配之。又三人相承即表之。題目三藏即又此義。此義又配三藏等義。
   九爲解五智瑜伽者。●●●●●即表五智故。
   十者爲彰兩界不二者。兩界大日阿闍梨位總相說爲阿闍梨故。又阿字者不二義故。又此五字皆不二門人法等故。
   次若有上根上智之人者。擧金剛頂之發菩提心。上者最上乘義。故付法傳等中引聖位經云。上根者最上乘金剛頂根性也。轉輪王是也。上根上智之人者金剛頂之因人。謂智者金剛也。上者頂也。人者因人也。能志求最上佛智之人故名上智之人也。或望前九住心人法眞言名上根上智。或復上根者佛也。能證最上乘菩提之人故。謂能證所證凾蓋相稱。若依此義上根之人者約求佛陀也。上智之人者約願菩提也。云人云法實體不二。
    不樂外道二乘法者。轉釋上二種發菩提心也。不樂外道者釋求佛道之發心。不樂二乘法者釋願上智之發心也。乃至華嚴佛皆通外外道。故文云。凡一切不了内證祕密法者皆是外道也。不了内者正明人義。不了者能迷故。者言迷者故。二乘法者。或一乘三乘名爲二乘。一者權佛乘謂三自一道也。三者菩薩乘謂覺心他緣也。或大乘小乘名爲二乘。大謂法相以後。小謂緣覺以前。或復九種通爲小乘。於小乘中亦分大小。十住心論二教論等分明說故。
    有大度量勇銳無惑者。擧胎藏大日宗之發菩提心。大度量者大乘器量。大日所乘等義。故經云。佛子此大乘眞言行道法我今正開演爲彼大乘器。又云。漸次大乘生句（云云）勇銳無惑者者大疏云。住勇健菩提心者。勇健是雄猛無怯弱義（乃至）但當勇進行菩薩道。既證菩提心已。即知往昔（云云）復次行者照見心明道時即於無盡大願得堅固力。乃至毘盧遮那金翅鳥王俯觀法界大海如視明鏡。奮止觀翅搏天人龍。乃是勇健菩提心也（云云）無惑又二。一無疑惑。雖無智觀唯信入故。二無無明故。已能超過九種住心無明邊域故。能依住祕密莊嚴無惑境界故。此中又二。若頓入者隨所依故。從所行故。若漸入者實已斷故依行同上。
   宜修佛乘者。兩界一乘不分別故。兩界佛道名之佛乘。瑜伽三昧稱之宜修。修者修行實是定名。即三摩地。宜者符順。亦名相應。是名瑜伽。
   當發如是心我今志求阿耨多羅三藐三菩提不求餘果者。不二發心也不差別故。又行願勝義三摩地者。依金建立大悲以後遮表菩提。勝義行願三摩地者依胎藏立因根究竟三句次第。又專依兩部經文解說一乘菩提。又於内心中觀日月輪（乃至）凡人心如合蓮華佛心如滿月者。是則表兩部之妙觀。顯三密之祕趣。重重無盡奧旨。圓圓不二深義具含此中。留心思之。發者。能所不二之發也。阿耨多羅者。不二人法最上尊高無有比類。故云無上。復次●字者。吽字義云。不生義者即是一實境界。即是中道。又經云。阿字者無二義果義性義法身義也。是又不二果海平等法身義也。正等菩提者。眞正平等不二佛智也。心者。不二一心中實本覺等義。論者不二智也。一卷者。不二總持一乘輪圓等義。舒則周遍法界。卷則斂寸心。是則不二卷舒自在廣斂無礙義也。
   三者金剛頂瑜伽義故。擧所依爲宗義。發者。入住等義。即瑜伽義。●●●●●●●●●金剛頂義。無上者頂也。三菩提者金剛也。又●者金剛也●●●頂也。又金剛有三事最勝故。故云無上。無上即頂義。正等者。若到佛頂位一切正等無高下故。正等覺者佛頂也。正智亦爾。心者瑜伽。瑜伽者之心故。論者。謂爲金剛頂瑜伽之能入門。法能詮教故。
   四者密藏肝心義故。具如二教論說。依三密祕藏抽兩部肝心。金剛頂者最上祕密金剛寶也。攝此祕寶故名密藏。拾彼精要故目肝心。瑜伽者顯勝德示化。上則相應于果佛之覺智。下則符順于行人之心願。發者開發等義。謂開心藏授佛寶。阿者眞言密藏之肝心。如來祕寶之珍妙。上者顯●靈勝。所謂寶中之上義也。能踐七宗之十字。兼超三部之兩足。獨一無比最上。尊高此上無上故云無上。唯有●字法身佛陀正等阿字無等之菩提。故云無上正等正覺正智。又是上之三寶。金剛頂是佛頂。名之佛寶。●字法身亦復如是。金剛頂瑜伽●字大菩提名之法寶。能發能順相應正等是則僧寶。又菩提心者直是肝心義。
   五者●字義故。所以名菩提心論。正由讃述此●字。夫此●者不二平等遍一切處無盡莊嚴本地法身佛頂遍照種子眞言法界體性大菩提心是也。身語意密本有平等聲字實相湛寂凝然不二三大無有數量。一如萬德塵滴非喩。各住自性鎭說三平等之妙法。同趣他化常現五祕密之神通。既非緣起假諦。誰言理生識變。顯教眞如之能生權乘實理之所依只此●字也。一切諸字母。一切諸佛師。一切眞言王。一切理智王。一切定慧本。一切功德源。又是此●。經云●字者菩提心。論云●字是菩提心義（云云）此論盛說此旨。本教廣如是談。臨文可知。不煩引之。因茲言之。所謂此論者即是阿字論。
   次約題目略配解者。一一句句阿字名義。金剛者地輪也故名●字。金剛輪故。或稱金剛内外壽故。●是地大種子故。具如經論。復次金剛者菩提也。故名●字。本經并疏祕藏記等分明說故。●●●●譯金剛界。是則大日如來密號。以初●字爲種子。既轉聲名●。金剛者智界。界者身也。故名智法身。金剛速疾利刃義。即是眞言頓證智。復次金剛者佛陀也。諸尊之密號通名金剛故。故名阿字。阿字即是大日尊故。遍照又是塵數諸尊德號故名●字。聲字實之三密是其三金也。●●等之五字是其五峯也。復次金剛者不二也。大乘眞如理也。恒住自性適無所依。不盡不壞離諸過罪。自性淨妙具衆功德。不可破壞不可變易故名金剛。即是●字本不生理。胎藏紫磨金色亦表此義。又云。●字者理法身種子。復次金剛者三摩地也。具三部最勝故。故下文種種無量珍寶三摩地（云云）又是●字菩提心義也。復次金剛者勝義深般若也。揮勝義金剛拆劣慧慢幢。握般若利劍絕無明計縛。豈只挑遮情慧炬遍破九種住宅之心暗乎。兼又開表德法門能授五部密藏之佛寶。故經云若能依此勝義修現世得成無上覺。是則阿字遮表二義也。復次大慈大悲也。故名阿字。如世間金剛能拔貧苦。與富樂。阿字金剛亦除九界之迷苦。與五佛之法樂。復次金剛者法身也。經云。身爲金剛故名●字。故經云。●字者法身也。復次金剛者眞言教也。經云。金剛一爲乘。又云。金剛一乘甚深教（云云）故名一阿。復次金剛者心也。堅實等義。故名●字。已下十義各以一法攝法界之義也。頂者最上等義如前。即上●字金剛妙體勝德。●字心地名頂有十。一者遙去顯教心地故。二者遠離自乘因位故。三者超越加持應月故。四者勝過本地諸尊故。五者大日者諸尊一頂故。六者本地加持同上故。七者果地因位不二故。八者祕密顯略平等故。九者順逆相待絕離故。十者待絕密號漫荼羅故。瑜伽者義。如前。又阿字自順本不生理故。●字不生事理諸法互相涉入。無礙自性自他迷悟入我我入故云瑜伽。又如經說。瑜祇即是大日尊。此尊即是●字。故發阿等者。謂以此●爲尊主爲實體故。餘皆從此生故。如前已述。
   六者●字義故。金剛頂瑜伽中則以●字爲體爲宗故。所謂●●之●是也。此字有●●等十二轉。即不二佛乘十二地也。又有五轉。●●●●●是。即是大日五智金剛也。又以此論名●●心論。以初●字種子字體是●字。亦是金剛。●界也。故名金剛界。金剛界即●字故。具如開題等。
   七者大日義故。金剛頂者大日是也。餘皆如前。又●字●字即是大日種子身故。金剛者大日如來三昧耶身故。祕密號故。所謂遍照金剛是也。
   八者密嚴義故。祕密莊嚴依正人法此論能明故立名義。名人法者準知前前。所居土者諸佛萬法所依所住名之爲土。故論云若歸本則是密嚴國土。
    九者法身說法義故。題初●字大日法身也。言說義也。能雨法雨義也。不二大乘義也。●字準之。餘句餘字皆是眷屬也。又阿者法身也。又眞言王也。語密說法之本體也。謂大日自說●字故。●字自說●字故。本不生理自有理智。自覺本不生故。又金剛頂者能說佛頂也。瑜伽者所說教王等也。故論云諸佛薄伽梵毘盧遮那也。塵數諸尊德號故大悲。或竪則利他義。即無始本有大悲願故住自在神力加持三昧義。或橫則自利義。大悲者拔苦也。即自受法樂故苦暗不生也。有慈之悲故云悲。又有智之悲故云大悲。若有偏闕不名大。故以善巧智有二義。一爲利他故。發善巧方便智故。即加持三昧之身智也。二自受法樂故。以方便具足法界智故。四智具足無所不至故名善巧。說此甚深祕密瑜伽。說法身内證三密莊嚴境界。談性佛自覺五智瑜伽法門故。又甚深者●字性海。祕密者阿字奧地。瑜伽通二。於一佛上且分能所。若依理智無相法身加持應化平等平等無二無別。身已一體。說豈二相。
   十者即身成佛義故。金剛頂者大日佛頂也。又是祕密最上速疾神通乘義。故經云現證大菩提受名金剛界。又云現證大菩提。故名覺勝印（覺印金剛勝者頂也）瑜伽者速疾相應等義也。故論云復修瑜伽勝上法人能從凡入佛位者等（云云）復次金剛頂瑜伽者。如前已釋。祕密神通頓證行人也。發者發得顯發等義。阿耨菩提者無上佛果也。即身顯得無上佛位。是名即身成佛義。也。論三摩地菩提心初云何能證無上菩提是甚深之問也。又唯眞言法中即身成佛故是說三摩地法又從凡入佛位者（云云）不起于座三摩地現前（云云）父母所生身速證大覺位皆是此意也。又大日經中云何菩提謂如實知自心此亦二意。一如文階菩薩初心。二如實證如來極位。經疏始終同在此二。十住心論第十等中其旨顯然。理具加持準知前。
   第三之十義者。一者一法總持義。二者兩界曼荼義。三者三密平等義。四者四曼不離義。五者五智瑜伽義。六者六大法身義。七者七菩提別義。八者八佛頂等義。九者九識開合義。十者十智一異義。初一法總持義者。且立一法攝萬法故。此中亦有十種義。一佛二法三理四定五智六心七身八諦九論十位。
