　　《大正藏》第65卷No.2260

　　No. 2260 [cf. No. 1830]
　　刻成唯識論疏序釋題辭

　　成唯識論者。乃菩提薩埵甚深境界。非是二乘異生之所測。李唐三藏曾聚十釋。爲糅論。大乘基師親受密誨。爲之疏。以揚指外月。雖然筆力古朴。義趣幽邃。學者尚不能卒曉。故淄州樸揚之徒。相繼撰述燈祕。探索論疏微隱。噫燈祕靈辯至不釋疏序。古德亦悲矣。爰本邦善珠僧正。妙通三性之玄理。朗曉八門之軌式。大都所著章藻迨於一十餘部。今序釋其一也。惜舊本字蹤不全。句讀難通。余在南京學黌之日。採衆本隨義訂正。間亦至魯魚難辨乃存舊文。一以不私。既施訓於傍。壽梓及之大方。後之君子亦得好本再正焉是爲法之一大幸也。

　　元祿九年冬十月釋通印瑞玄誌于洛東禪林之寓舍


　　成唯識論述記序釋

　　秋篠釋善珠集
　　竊以六位精微。資象翼而筌理。二篇玄妙。藉蒙列以探機。今此序中分爲七段。第一竊以六位（至）湛幽章而海濬者。明如來所證之理甚深難量。第二匪屬具體（至）歸眞上遷者。明世親菩薩造論三十頌釋佛經唯心之義。第三義繁文約（至）競響而已者。明護法等十菩薩造論釋本頌義。第四在昔周皇（至）其詳可略者。明先代三藏等譯爲非也。第五惟我親教（至）云爾而已者。解玄奘三藏所翻爲是也。第六斯本彙聚（至）依士釋也者。總明成唯識論名也。第七基學慙融愷（至）詳幽致爾者。叙基師自謙述作也。始中有二。先擧外書儒道二教微妙不測。後況乎下明内典佛教幽深難解。始中又二。先擧儒書。周易六爻爲六位。後擧道教。老子五千文爲二篇也。竊以者。斯發端之辭也。言六位者。釋名曰位立也。說文又曰。位列也。爻所陳列故稱爲位。位既有六故曰六位。則六爻也。爻効交切。效習也。案。爻易卦之畫也。布宣於爻放效萬象也。且約人事說者。一位爲士。二位爲太夫。三位爲三公。四位爲諸候。五位爲天子。六位爲宗廟。但三爻始造總於萬象未盡故。因而重之。乃有六爻也。三爻者即三才。謂天地人。此天地人各有體用也。體三者則三才也。天用者陰陽也。地用者剛柔也。人用者仁義也。且此周易三聖所造。何者易曰（乾下乾上）&M064711;（此上下三畫合六爻位也。是伏犧所畫。時未出文書也）謂天地未分時混合。純然猶如雞子。陽氣上清爲天。陰氣下凝爲地。人物感陰陽而生其中。書來經云。啻至文王時方作卦字。卦者掛也。周易者如虛空含萬象。以八卦而該羅萬物。故曰卦也。周公作爻字。謂六爻別廣釋故。文王者總六爻而說故。孔子作十翼。即伏犧文王周公孔子合爲四聖。然名三聖者。周公者文王之子故。不別擧耳。言精微者。易道玄深難測。名爲精微。言象翼者。有人云。周公造象者不然。孔子所造十翼内有上下二象。則此象也。然象則別翼則通。除翼已外更無別象也。翼者即十翼也。翼羽翼也。孔子賛明易象爲之羽翼也。有博士云。象者非十翼内象也。象者指根本。文王之書也。翼指技末。孔子之傳也。言筌理者。取魚爲筌。取兎爲蹄。由其筌蹄以求魚兎。魚兎既獲。筌蹄喩能詮之教。魚兎喩所詮之理。（此出莊子）言二篇玄妙者。此出道教也。言二篇者。謂老子上下二篇。八十一章。五千餘言也。篇者書也。編也。所以二篇者取象天地。先道而後德。經云。道之尊。德之貴。天爲上。地爲下。天以四時生。地以五行成也。言老子者。亦老亦子故云老子。則說二家。一道家。二德家。但有二卷故難知也。此三玄之一也。言道德者。道是本。德則末也。道者術也。謂經術政教之道也。德者得也。謂美所歸無有不得。故曰有德也。體即忠信貞實也。夫論道德者。孕氣含精。至虛至一。應羣變而常寂。生萬物而無心。不爲也而無不爲。不化也而無不化。若幽谷之應聲也。不阻宮商之殊。如明鏡之照物也。豈隔奸（惡）𠹛（好）之異也。言玄妙者。老子云。玄之又玄。衆妙之門故云玄妙也。蒙列者。蒙則是莊周。莊周姓莊名周。宋國蒙縣人也。列者列子。得風仙乘風而行。號爲風仙。列子八卷。莊子三十二卷。二篇玄妙憑蒙列以通幽故。言探機者。機居依切。微也。即幾微之道。無形無聲不可尋。且憑蒙列影響尋得也。探勅含切。深取也。故曰六位精微至探機也。
　　況乎非有非空。息詮辨於言蹄之外。不生不滅。絕名相於常寂之津。下第二出其釋教。釋教中先出理深難見。次至覺下出證理之人。所謂佛及彌勒也。言況乎非有非空及不生不滅者。般若經曰。眞般若者非有非無。無起無滅不可說示。肇公解云。言非有者言其非是有。非謂是非有。言非無者言其非是無。非謂是非無。然則非有非非有。非無非非無。是以須菩提終日說般若而無所說等（云云）今直應云所證眞理離有無邊故云非有非空。亦無起盡故云不生不滅。
　　至覺逈照其宗。將聖獨甄其宰。此次出證理之人也。至覺者大覺如來也。將聖者彌勒尊也。有人云。將聖者佛大聖也。至覺將聖俱佛。何勞重言。故前解好。將大也。甄去綿切。明也。宰哉改切。本也。將聖出論語（子罕）又宰割也。出莊子。
　　無言之言風驚韜邃彩而月玄。非有之有。波騰湛幽章而海濬。此出佛所說言教也。驚覺也。和風驚動卉木即令生牙出花。佛教亦爾。驚覺有情令生道牙開七覺之花也。韜吐勞切。藏也。邃私醉切。深遠也。彩光彩也。如高天玄月帶光彩而應於萬水之中皆影現也。佛教亦爾。適應萬機現於衆生心鏡也。言非有之有等者。此出教玄標理深。言海濬者。濬思𨳝切。深也。所說之理湛然甚深也。湛直斬切。滿也。安也。水不流也。幽微也。有本作涵。下陷切。沒也。幽字可也。章美也明也。又釆也。
　　匪屬具體隣智演賾鉤深。則空性了義幾乎息矣。下第二明世親菩薩作三十頌釋佛經唯心之理教也。匪萬尾切。非也。屬屬著也。世親菩薩也。言具體隣智者。普歎世親菩薩具能體解唯識之理釋經所說唯心之教。故云具體。位居十向終。心隣於見道無漏智。故言隣智。演賾鉤深者周易文。易曰。探賾（仕麥切幽深也）索（求也）隱。鉤（倭言加氣出之）深致遠。言物在重扃幽隱之處則能索鑰令其出。魚在深泉之下則將鉤鉤之令出也。菩薩造論釋經亦同於此也。言幾乎息矣者。幾近也。言菩薩不作論釋佛經深義。其佛經義近將休息滅沒也。故云匪屬具體隣智等。
　　唯識三十頌者十支之一支。天親菩薩之所製也上歎造論之人。此下標所造之論。言世親菩薩蒙無著誘。深悔先非。研精潭思。製大乘論凡百餘部。後移憍賓彌國。情恢奧旨用暢深極。採撮幽機提控精邃。遂著唯識三十頌破斥餘乘。摧伏外道以申大乘之妙趣。略頌雖畢廣釋未就。以昇兜率陀天。生於彌勒内衆中。蓮華中生。蓮華纔開。慈氏讃云善來廣慧。生經六日下報無著。即時復有火辨親勝二大論師。正釋本頌以探論意。如西域記。（云云）言十支者。支支分也。是瑜伽之支分也。唯識燈曰。謂百法。五蘊顯揚。攝大乘。雜集。中邊。二十唯識。莊嚴。分別瑜伽。又除攝大乘加正理門論則爲十也。
　　白虹飛祲素毫銷景。綫華奧旨舛鳳訛風。貝葉靈篇乖魚謬日（日字一本作魯）言白虹飛祲者。祲（子鴆切）佛滅度時。西方有白虹十二道互於上天。祲陰陽氣相侵漸以成災也。又妖氣也。禮中有觀祲篇。大史登高臺觀於上天。天上有妖異祲氣。知有不祥之事也。周書異記曰。周穆王五十二年壬申二月十五日平旦。暴風忽起損壞人舍傷折樹木。山川天地皆悉震動。午後天陰。西方有白虹十二道。南北通過達夜不明。穆王問大史庖多曰。是何徵也。庖多對曰。西方有聖人滅度表相也。當此之時入涅槃。至漢明帝時合一千二十年也。言素毫銷景者。謂白毫消滅不復有放光之期也。素白也。銷隱也。景光也。言綫華奧旨者。如線貫華等。即訓經五義中是一義也。言舛鳳至謬日者。謂佛滅度後經教傳者多有錯失乖謬也。如人寫風字則錯作鳳字。以相似故言舛（倭言阿夜末都）鳳訛風也。貝葉靈篇乖魚謬日者。言貝葉者。有人曰。夫梵本板似貝其葉似樹皮者非也。今按新華嚴經慧苑師音義上卷云。貝牒貝。北蓋切。牒徒頰切貝謂貝多樹葉。意取梵本經也。牒謂簡牒。即經書之通稱也（已上）按。云貝者。貝多則梵語也。貝多羅此則樹名。既是梵語。何云似貝。且如魯字。元是一字也。怱有人不解開爲兩字。謂魚與日也。俗語曰。書三寫帝成虎魚作魯。佛經亦爾。去聖既遠。傳者多乖。清濁難分也。寫蘇於切。
　　顧惟法寶斯文行墜。誕茲融識秀迹傳燈此文兼歎世親及父母也。惟（於毛比美波）行墜（於知奈牟土須流爾）誕（有美氐）秀（比伊天多利）迹（阿土乎）行正訓將也。大王古帖中。言行老只是將老。今意亦爾。顧此佛經文將墜零落也。誕茲融誕者。謂明世親菩薩九百年間出興於世造論釋經也。融識者。謂菩薩自能虛融其心識傳燈於世。即傳法二十四人中世親當第二十人也。
　　晦孤明於俱舍示同塵而說有。解慧縛於攝論表縱聖而談空。此菩薩健馱羅國人也。本於有部出家。因即受持彼部。三藏非此不解眞空道理。且依方便同塵說有。故西明壁記曰。此菩薩初學小乘洽滯名相執法有性。造小乘論凡五百部。菩薩有兄名曰無著。深愍親弟將廻小道。乃現臥病用啓迷心。聞兄深患便來問病。爲何所作。答曰。由汝小志專學小乘。致令入大道。爾無其分。是故吾憂。世親曰。吾隱大乘顯小乘深發於舌。舌爲罪本。今宜除斷。即執銛刀將自斷舌。無著又曰。爾以此舌顯小隱大。亦以此舌通大明小。斯吾病愈無勞。遂不斬舌便則從之。更造大乘五百部論。由是大乘日廣布。時人號爲千部論師。因慮愍傳十地經與攝論。方得悟解依實說空。故言也。縱聖者。人天所許聖人是也。傳法聖者二十四人中是一人也。
　　鑒洽智周窮神盡叡。研精此頌用標玄極。釋文未就歸眞上遷鑒察也。洽霑也。謂此菩薩鑒察普洽智周萬物。誕生世間利生既訖。攝俗浮生歸眞涅槃。捨閻浮報遷上都史。故西域記曰。無著世親師子覺二三賢哲毎相謂云。凡修行業願覲慈氏。若先捨壽得遂宿心。當相報語以知所生。其後師子覺先捨壽命。三年不報。世親尋亦捨壽。時經六月且無報命。時諸異學咸譏誚以爲世親及師子覺流轉惡趣遂無靈鑑。其後無著於夜初分方爲門人教授定法。燈光忽翳空中大明。有一天仙乘虛下降。即進階庭敬禮無著。無著曰。爾來何暮。今名何謂。對曰。從此捨命往都史天慈氏内衆。蓮華中生。蓮華纔開。慈氏讃曰。善來廣慧。善來廣慧。旋繞纔周即來報命。無著菩薩曰。師子覺者今何處在。曰。我旋繞時見師子覺。在外衆中耽著欲樂無暇相顧。誰能來報。無著菩薩曰。斯事已矣。慈氏何相演說何法。曰。慈氏相好言莫能宣。演說妙法。義不異此。然菩薩妙音清暢和雅。聞者忘惓。受者無厭等。故曰歸眞上遷也。就徐袖切。爾雅就成也。
　　義繁文約。泉源重祕下第三明護法等菩薩造論釋本頌義也。義繁等此之二句發起下文。所以造釋者。義繁文約泉源重祕故也。有人言可屬上世親本頌者非也。文不便故據前取之。
　　爰有護法等十大菩薩澂情七囀激河辯而賛微言。遊神八藏振金聲而流妙釋（藏一本作識）十大菩薩者。謂護法。德慧。乃至勝子。智月等十菩薩。廣如述記。澂情七囀者。澂者與澄義同也。湛也清也。激盛也。動也。七囀者謂體業具爲因屬依等。如第二述記。言河辯者。語林曰。王大尉問孫興公。郭象何如人。對曰。吐章陳文如懸河瀉水而不竭。言八藏者。謂戒定慧三藏更加雜藏。以之爲四。大小合八也。又八蘊即是八藏。謂界。世。根。業。隨眠。賢聖。智。定也。此八蘊義如毘婆娑論廣說其相。
　　淨彼眞識成斯雅論。名曰成唯識論。或名淨唯識論此略釋所造釋論之名也。問。次下文具說成唯識論名。何煩預釋。答。將標釋論義理勝妙。故先預略釋耳。
　　義苞權實陵鷲巘而飛高。理洞希夷揜龍宮而騰彩（巘一本作嶽又作嶺）義苞權實者。外小宗義名之爲權。大乘正義名之爲實。理洞希夷者。老子曰。視之不見名曰夷。聽之不聞名曰希。王弼曰。無狀無象。無聲無響。無所不通。無所不往。洞通貢切。深邃貌。揜衣儼切。今并作掩字。覆也。匿也。巘魚偃切。爾雅重甗隒。郭璞曰。山形如累兩甑貌也。又山形狀似之。因以名云。
　　總諸經之綱領索隱涵宗。括衆論之菁華掇奇提異言索隱涵宗者。索盡也。涵胡蠶切。大也。泛也。洽也（倭云字加邊多利）菁春盛華。又華也。掇猪劣切。拾也。取也。異（倭云米豆良之）括結也。諸經之綱領者。正約六經名爲綱領。兼通諸經。言六經者。所謂華嚴深密。如來出現功德。阿毘達磨。楞伽。厚嚴也。言衆論之菁華者。亦通兼正。正依十一部論名爲菁華。所謂瑜伽。顯揚。莊嚴。集量。攝論。十地。分別。瑜伽。觀所緣緣。二十唯識。辨中邊。雜集論等。如此皆是爲此論證。明唯識等因果行位了相大乘。
　　風飛三量而外道靡旗。泉涌二因則小乘亂轍轍直列切。車轍迹也。三量者現比聖量。言二因者生了二因。言靡旗亂轍者。謂齊與魯二國交戰。齊將相共謀爲令魯賊退。時有材人姓曹名珪。謂相公曰。食肉是公之能謀。軍旅之事非公所知。時將相即令曹珪從軍。齊與魯戰。魯果退。時軍中將卒不知魯退失。問珪。珪曰。侍登車望之。則知見魯陣亂轍而行邪旗曳地而去走者爲實退而已。今借此事以喩菩薩作論立量破外道退散則同於此也。
　　故以儀天地而齊載。孕日月而融明儀語奇切。爾雅曰。知儀匹也。匹者比也。融明也。故以（合云麻公止爾）孕懷也。
　　豈只與潢河爭流。雷霆競響而已潢後荒切。說文積水池也。又音胡廣切。雷力回切。震爲雷也。霆達丁切。疾雷爲霆也。
　　在昔周星閟色至道欝而未揚。漢日通暉像教宣而遐被下第四明先代三藏等譯爲非也。周星閟色者。左氏傳云。周魯二莊者。周莊王十年當莊公七年也。夏四月五日辛卯夜明。此時佛生西國也。然則周莊王與魯莊公爲同時也。據此文則佛生之日其夜明也。夜中星隕如雨與雨偕霽（落也）而已。偕俱也。又周書異記曰。周昭王即位二十四年。甲寅年四月八日。江河泉池忽然泛漲。井水悉皆溢出。宮殿人舍山川天地咸悉震動。其夜五色光氣入貫大微。遍於西方畫作青紅色。周昭王問大史蘇由曰。是何祥也。蘇由對曰。有大聖人生西方。故見此瑞。昭王於天下何如。對曰。即時無化。一千年外聲教被及此土。當之時佛初生也。閟鄙異切。閉也。欝塞也。盛也。漢日通暉者。謂漢明帝時佛法到洛也。漢法内傳曰。明帝永平十年。夜夢丈六金人。光明奇特色相無比。明帝悟不自安。其旦大集群臣以占所夢。通事舍人傳毅奉答曰。臣聞西方有神。號之爲佛。陛下所夢必是云。即遣使十八人尋訪佛法。至於天竺國遇見沙門迦葉摩騰竺法蘭二人至於洛陽也。明帝大悅甚。尊重之即於洛陽城西立精舍。即今白馬寺是也。本白馬負經來。因以爲名也。摩騰既至飜譯衆經也。言漢日者。漢明帝夢所見金人。其頂之上有似日相。則佛頂上相好光明也。指彼相名曰漢日被及也。
　　譯經律義繼武聯蹤。多覿葱右之英罕聞天竺之秀譯經律義者此有二說。一云。律述也。釋經義也。一云。經者素怛纜藏。律者毘奈耶藏。論者阿毘達摩藏。譯三藏也。繼武者。武脚迹也。書曰。文王臨武。武即前天子迹也。聯力然切。連。蹤（阿由美）覿徒答達寂二切。見也。葱者。葱嶺。右者從彼山以西也。通曰胡地。謂從葱嶺以西。從五天竺以東。彼此中間名胡地也。意者見胡地勝人等而聞天竺勝者少也。
　　音韻壤隔混宮宇於華戎。文字天懸昧形勢於胡晋壤隔者。壤如掌切。大塊。言壤。言西方異域音韻爲隔如地爲隔也。混合也（訓比多多氣）宮宇者。五聲之中第一宮。第五羽也。漢書律歷志曰。宮中也。居中央陽四方唱始施生。爲四聲綱也。羽宇也。物聚藏宇覆之也。其五行者。則角爲木東春。商爲金西秋。徵爲火南夏。羽爲水北冬。宮爲土中央。以君臣民事物言之。則宮爲君。商爲臣。角爲民。徵爲事。羽爲物。今意者取二聲也。何故不取餘聲者。且擧聲中初後也。又宮宇者同屋舍藏也。其羽訓宇者。羽義屬冬。冬節藏物如宇覆物也。所以五聲屈曲差別者。從十繭出糸。名爲一忽（比止餘利乃糸）八十一忽爲宮聲置中央也。宮聲分爲三分。更加餘一分爲商聲。即七十二忽。七十二忽分爲三分。除一分餘二分爲徵聲。即四十八忽。分爲三分而更加一分爲羽聲。即六十四忽。言増糸減糸而聲成大中小。即聲之音韻屈曲顯也。華戎者。華京也。則指印度也。戎如終切。夷也。則指胡地也。九夷八狄七戎六蠻謂之四海（九夷在東。八狄在北。七戎在西。六蠻在南。指四荒也）天懸者如天爲懸也。言形聲者。說文序曰。一曰指事。二曰象形。三曰形聲。形聲者。以事爲名取譬相成江河是也。解云。指事者上下字等。謂事好故彼上字點上置也。事惡故彼下字點下置等也。象形者。日月字等。謂月闕故字體長作也。日圓故字體短作也。形聲者。江河字等。謂江字者形置左而聲置右也。水邊置左即是形。工邊置右則聲也。河等字准之可知。言胡晋者。晋即大唐。胡即西國也。
　　雖則髣髴糟粕未能曲盡幽玄。大義或乖微辭致爽。鴻疑碩滯霧擁雲凝。幽絢屡彰。其詳可略髣髴糟粕者。糟（酒糟可牛喫也）粕（穀皮不牛喫也）博士傳云。昔王居高樓高聲讀書。于時樓邊有作車人。自事已止。望高樓邊聞王讀聲。便問王言爲何事。王便答曰。讀先聖書。作車人言。今王所讀唯有糟粕。其眞實深事唯在先聖心中。讀而無益。何爲虛事。王即大怒將處其罪。作車人曰。我迄八十作車。子習而子唯得糟粕不得深術。其深術者唯在我心。今王所讀與此無異。唯得糟粕不得眞實。王忍其語。便生一解還敬彼人等（云云）今借此事故云糟粕。可勘誠文言前譯經論但得外皮不得美味也。爽差也。碩滯者碩大也。言鴻疑者不能令氷消解散也。言幽絢屡彰者。絢許懸切。文貌也。聚五色彩爲絢也。譯言綴文亦爾。前後三藏等所譯經論等種種文義如絢文彩。然其詳審且可略矣。又言幽絢者。高僧傳等記書之名。言前後三藏所譯經論種種文義文彩之相於幽絢中數彰示。故言詳可略。
　　惟我親教三藏法師玄奘含章拔萃燭搏景於靈臺。蓄德居宗涌談漪於智沼下第五段顯奘三藏所翻爲是也。言含章拔萃者。周易云。含章告章。謂尊卑書繪之上彰明也。萃音醉。聚也。章美也。明也采也。言燭搏景於靈臺者。文字集略曰。搏音扶。海外大桑。防虞切。山海經曰。有谷曰温源谷（注云即湯谷也）湯谷上有枎木。一日方至一日方出（注云言交會相代）皆載于烏（注云日中有三足鳥）言靈臺者。莊子曰。萬惡不可内於靈臺。注云。心爲神靈之臺也。涌談漪於智沼者。論語曰。智者樂水也。漪於宜切。重波也。
　　騖三輪之寶躅逈晋金砂。澄八解之眞波遼清玉井晋進也。金砂者。李善曰。跋提河一名金河也。騖亡具切。獸奔也。又亂馳也。三輪者謂三轉法輪也。又云。戒定慧。又三業輪也。清玉井者。蜀中有玉井。西方聖人以箭射地遂成其井。言水白如玉故爲玉井。又云。佛在太子時與提婆達多弓射天處地即爲玉井。三藏至此間求佛法故（云云）遼力條切。遠也。
　　忘軀殉法。委運祈通殉辭峻切。求也從也。其身從物曰殉。言三藏在此土發願而往西方。求法祈禱通達也。
　　冥契天眞微假資習言天眞者天然之異名也。三藏天眞宿解。今往西方求法得法微假資習亦更心明也。微隱也。
　　匪擒靈而顯異。固蘊福而延祥擒恥離切。希也舒也。匪擒靈而顯異者。三藏所解所學非是顯異。或衆事但在其法也。蘊積也。延陳也。延祥者謂延陳吉祥也。
　　備踐神蹤窮探祕府。先賢未覿咸貫情樞。曩哲所遺竝包心極神蹤者。佛化衆生所遊履處等也。三藏亦遊踐此處。如西域記廣說也。祕府者即聖教也。探祕（可奈倍流）覿達寂切。見也。樞齒楡切。門戶扉樞也。曩奴朗切。昔也。
　　誓志弘撫言旋舊邦言弘撫者。上求佛道名之爲弘。下化衆生名之爲撫。言旋者。箋曰。言云也。廣雅曰。言從也。旋還也（加倍禮利）邦國也。德簡帝心道延天藻德簡帝心者。論語曰。帝臣不蔽。簡則在帝心。苞氏曰。桀居帝臣之位也。有罪過不可隱蔽也。簡在帝心。道延天藻者。三藏道德天子玉筆之所陳讃也。如聖教序曰。有玄奘法師者法門之領袖也。幼懷貞敏。早悟三空之心。長契神情。先苞四忍之行。松風水月未足比其清華。仙露明珠誰能方其朗潤（云云）。
　　遂此寶偈南賛金牒東流。暢翳理於玄津。蕩疑氛於縟思寶偈南賛者。賛子旦切。出也見也。言此寶偈從中天竺南出見也。言金牒者。如健馱羅國瑜伽等恐水火所損於金牒之上刻勒成文藏於寶室。言東流者。今佛法東流也。暢通也。言疑氛者。氛者祥也。吉凶之先見也。有本作氣。去既切。謂吐吸出入也。可爲氛字。言縟思者。縟如屬切。釆飾也。謂三藏心中所解大小經論文章義理等如縟也。
　　頴標三藏殫駕一人。擢秀五天陵揜千古。
    頴標三藏殫駕一人者。傳有二說。一云。穎役餅切。禾穗禾末也。殫終也盡也。駕乘也。一人者天子也。謂終所乘一人也。謂文武聖皇帝（太宗名世民）貞觀二十三年。則於大内臥痾苦疾。避京熱就山涼宮消息養病。漸漸衰損。臨終之日。仰臥三藏法師膝上奄然遷化。故曰殫駕一人。一曰。頴居領切。明也。標顯也。一人者自三藏身也。於明顯三藏盡唯乘駕三藏一人。擢達卓切。出也抽也。
　　誰與夫家依驤譽空擅美於聲明童壽流芳徒見稱於中觀。云爾而已矣家依者謂眞諦三藏也。驤思良切。揚也。駕也。超也。童壽者即羅什法師也。見稱者所稱讃也。見所也。非見聞見也。而已合訓耳也。不必對句故曰所稱也。
　　斯本彙聚十釋群分。今總詳譯糅爲一部。
　　下第六略釋三藏所翻成唯識論名也彙胡貴切。類也。糅女救切。雜飯也。群（多牟呂。又牟羅加流）十菩薩釋糅爲一部。乃三藏之功也。
　　商攉華梵徵詮輕重。陶M021582諸義之差有叶一師之製言商攉者。商則人行求財是也。攉去學切。水上横木所以度也。言華梵者。華大唐也。梵印度也。徵明也。詮顯也。言輕重者有無義也。又輕重者聲輕重也。依聲輕重詮義有別也。有于九切。專也。有叶一師之製。又輕重者。則有無義者謂三藏法師翻譯之時商量審定梵與漢語。亦明顯十大菩薩釋本頌互有有無也。叶合也。協也。
　　成唯識者擧宏綱旌一部之都目。復言論者提藻鏡簡二藏之殊號旌子盛切。表也。藻鏡者鏡背文釆也。如藻文故曰藻鏡。二藏經律二藏也。阿毘達磨種種文義如鏡背藻。慧學照明如鏡面照。故擧藻鏡喩慧藏也。
　　成乃能成之稱以成立爲功。唯識所成之名以簡了爲義。唯有識大覺之旨隆。本頌成中道之義著成乃能成之稱以成立爲功者。偏約釋論釋成字。本論亦成唯識故。今則非彼本論成字。言唯識所成之名以簡了爲義者。唯就本論釋唯識字也。著炳著也。明也。
　　唯謂簡別。遮無外境。識謂能了。詮有内心。識體則唯持業釋也。識性識相皆不離心。心所心王以識爲主。歸心泯相。總言唯識此文則釋上唯有識大覺之旨隆也。以三十頌顯唯識中境行及果。存識性相遣心外境。由此經中唯心義彌更明隆也。言心所心王以識爲主者。心所以識爲主其義可爾。云何心王以識爲主。解云。傳有二說。一曰。心意識中心合爲主。第八心故。今且對境論以識爲主也。一曰。心唯自體通因果位。識則因用唯因強勝。今約強勝心明主義。故名唯識。不名唯心。若爾唯識不通果位。如唯識章。唯遮境有。執有者喪其眞。識簡心空。滯空者乖其實。所以晦斯空有長溺二邊。
悟彼有空高履中道此文則釋上本頌成中道義著也。由釋論師釋成本頌遮外境有遣内識空。空有之執既除中道之義彌明也。
　　三十本論名爲唯識。藉此成彼名成唯識。唯識之成以彰論旨。三摩娑釋依士立名。蘇漫多聲屬主爲目。此能所相對依六釋八囀說論名也。六釋如總料簡章。八囀如。
　　論則賓主云烈旗皷載揚。幽關洞開妙義斯賾云烈者。云爰也。於此也。烈猛也。火猛也暴也。韻集曰。列羅列。烈剛士。（倭訓多計久之氐）載揚者。兩陣交戰則旗皷急揚也。載者則也。幽關洞開妙義斯賾者。如軍陣交戰破關門打開時城内事物皆顯見也。即因問答破邪顯正諸法實相深妙之義皆顯現也。
　　以教成教資教成理即成是論持業釋也。以理成理因理成教是成之論依士釋也以教成教者。謂以三十頌略教案立佛說三界唯心教故。資教成理者。謂三十頌教成所說唯識道理故。以理成理者。謂境行果成立教所說唯識道理故。因理成教者。謂以境行果案立本教。境即八識二諦三性等。行謂唯識觀智及五度等。果則智斷菩提涅槃也。基學慚融愷忝陪譯以操觚。業謝顏游謬厠資於函杖此第七叙基法師自謙自述也。此則擧道中二勝人及俗中二勝人以謙自身也。忝天點切。帖簞切。辱也。陪蒲坏切。侍也。融者道融法師。即羅什弟子也。愷者慧愷法師。即眞諦弟子也。操疾刀切。持也。觚木之方者。古人用之以書。猶今之簡也。顏者顏囘也。游者子游也。此二人并孔子弟子也。厠交也。資弟子也。函杖者。函容也。講問宜相對容丈足以指劃也。
　　囑諸雅吹誠事濫竽。顧異良工。叨暉蘊玉（濫一本作監）諸於也。誠事濫芋者。韓子曰。齊宣王使人吹芋必三百人。南郭處士詣爲吹芋。王悅之。宣王死。閔王亦好芋欲一一吹之。南郭處士聽之逃（走也）廣雅曰。芋象笙。三十六簧（舌）&MT00078在中央也。事業也顧異良工者。則楚國指能知玉之人名爲良工爲玉人。卞和是也。叨暉蘊玉者。蘊積也。叨他勞切。貪也。文賦曰。石韞玉而山輝。水懷珠而川媚。言顧異良工叨暉蘊玉二句意者。此序文拙而義絕妙。文和韞玉石。義似所韞玉。知玉良工不捨礦石。知義哲人豈譏文哉。韞於昆切。裹也。
    凡斯纂叙備受指麾。庶玄鑒來英鏡詳幽致云爾（一本無云字）纂子緩切。績也組也。指麾擧手曰麾。又指也。爾語助。然也。
　　成唯識論述記序釋（竟）

　　附

　　支那日域相宗先德所撰成唯識論末章篇目

　　通印（玄）輯錄
　　成唯識論
　　同論疏十卷（現本分本末爲二十卷）大乘基撰
　　同論開發二卷同
　　同論別鈔三卷（分爲五卷）同
　　同論應鈔五卷
　　同論光鈔八卷
　　同論料簡一卷順璟
　　同論開發一卷醴泉沙門玄應
　　同論疏十卷西明寺圓測
　　同論論導極太
　　同論疏四卷惠觀
　　同論要集（亦云文義記）十卷（或爲十三卷）神眆
　　同論論集十四卷道證
　　同論貶量二十五卷璟興
　　同論貶量鈔七卷極太
　　同論古迹記五卷太賢
　　同論決擇一卷同
　　同論本母（一百行亦云廣釋唯識本母頌）三卷同
　　同論未詳決（亦云別鈔）三卷義寂
　　同論同異義一卷（二十四葉）東都太平寺利涉
　　同論演祕（釋本論及基疏）七卷（分本末爲十四卷）智周
　　同論義溫五卷（或分本末成十卷）道邑
　　北京鈔（亦云北鈔）三卷
　　東京鈔（亦云東鈔釋基疏）二卷
　　同論顯述難知鈔五卷
　　同論太鈔十八卷（調卷有異）靈泰
　　同論義演（釋本論及基疏）十三卷（善珠本分成二十四卷）如理
　　同論談微鈔五卷同
　　同論義翼（釋論及基疏）七卷（天竺寺蓮峯崇俊撰惟揚禪智寺法清釋）
　　同論羽足四卷元興平備
　　同論疏記五卷哲師
　　同論記十卷清素
　　顯輪集守千
　　同論記五卷松室忠算
　　同論記信叡
　　同論僉記三十卷行賀
　　同論肝心記八卷善珠
　　同論分量決一卷同
　　注唯識論二十卷崇俊
　　注論記（内題云要鈔）四卷
　　顯唯識疏隱文鈔十卷常騰
　　成唯識論決三卷勝莊
　　同論同異補闕章二卷東土德一
　　開題（釋基疏序）一卷嘉遁訪集記
　　義精（釋基疏序）一卷行賀
　　序釋（延暦十八年於岡寺講）一卷護命
　　序釋（釋基疏序）一卷善珠
　　義鏡鈔十二卷（或六卷）清素
　　同論義景鈔二十卷（或十四卷）澹凝
　　同論科五卷從式集澹凝刪補
　　同論疏序鈔一卷從式
　　同論詳鏡幽微新鈔十七卷詮明
　　同論應新鈔（科文四卷大科一卷）同
　　同論辨玄鈔二十卷義幽
　　同論科七卷同
　　同論纂要二十卷（或十卷）圓測
　　同論綱要十三卷道證
　　同論要集決明章四卷神雄
　　同論要集略述十卷同
　　同論疏二十卷玄範
　　同論義津鈔六卷藏明
　　同論集解三卷慧素
　　同論義苑鈔三卷悟眞
　　同論廣述六卷神雄
　　同論宗要一卷元曉
　　同論要決二卷遁倫
　　唯識比量遣僞興眞章一卷行賀
　　同論解節三卷宗廓
　　同論唯量鈔藏俊
　　同論同學鈔六十八卷（南都古本調卷不同又問答有具略良算興玄等徒草創貞慶大德編集置今題目）
　　同論知足鈔英弘
　　同論玄塵鈔十卷凝然
　　同論科子嶋眞興
　　同論訓論聞書二十八卷清淨院光胤
　　同論略同學鈔十卷
　　同論泉鈔三十一卷發心院善圓
　　（於明朝雖有智旭等義章稍違基疏故不載此）
　　掌中樞要二卷（開爲四卷）基
　　樞要方誌二卷（或一卷）智周
　　同記二卷（憬興義濱）
　　同義暉一卷行賀
　　同記二卷憬興
　　同記二卷憲
　　同記二卷（或分四卷）常騰
　　同記二卷信叡
　　同記二卷（分爲三卷）印師
　　同記二卷哲師
　　同注樞要二卷西大寺勝均
　　同解節記護命
　　同記達
　　同唯識樞要義一卷行賀
　　同要節二卷
　　同記二卷義斌
　　同鈔記四卷（或二卷）圓證
　　同要決八卷常騰
　　同私記一卷（二十二葉）玄壹
　　了義燈七卷（分本末爲十三卷）淄州慧沼
　　同了義燈記（訖燈第六）一卷智周
　　同增明記（盡燈第一）四卷善珠
　　同鈔七卷常騰
　　同解節記三卷命
　　同鈔四卷信叡
　　演祕釋五卷如理
　　今據興福寺藏俊注進錄。同永超東域傳燈錄。東大寺圓超目錄。同平祚注進錄。義天海東現行錄列章目。




　　唯識論引證六經十一部論

　　疏云。又今此論爰引六經。所謂華嚴。深密。如來出現功德莊嚴。阿毘達磨。楞伽。厚嚴。十一部論。瑜伽。顯揚。莊嚴。集量。攝論。十地。分別瑜伽。觀所緣緣。二十唯識。辨中邊。集論等爲證。
　　一。大方廣佛華嚴經
　　一。晋義熈十四年。北天竺三藏佛度跋陀羅（此云覺賢）於揚州謝司空寺（即道場寺也從檀越呼之）翻梵本三萬六十頌成晋經五十卷或六十卷。沙門法業筆受。慧嚴慧觀潤色。
　　二。大唐永隆元年中。天竺三藏地婆訶羅（此云日照）於西京太原寺譯出入法界品内兩處脫文。
　　三。證聖元年。于闐三藏實叉難陀（此云喜學）於東都佛授記寺再譯舊文兼補諸闕。計益九千頌。通舊總四萬五千頌。合成唐經八十卷。義淨三藏。弘景律師。圓測法師。神英法師。法寶法師。賢首法師等同譯。復禮法師綴文。
　　四。於前第三本中雖益數處。郤脫日照三藏所補文殊按善財頂之文。即賢首師以新舊兩經勘以梵本。將日照補文安喜學脫處。遂得文續義連。
　　五。唐罽賓國般若金剛三藏（釋普賢行願品成四十卷）
　　二。解深密經五卷（解節經一卷陳三藏眞諦譯是解深密經初五品異譯也又相續解脫經一卷求那跋陀羅譯是後二品異譯也）唐三藏玄奘。貞觀十一年五月十八日。於弘福寺譯。至七月十三日畢。沙門大乘光筆受。
　　三。如來出現功德莊嚴經未翻譯經本。
　　四。大乘阿毘達磨經未翻譯經本。
　　五。入楞伽經（此經凡有四譯今存者三本）
　　一。劉宋元嘉二十年。天竺求那跋陀羅於道場寺譯。成四卷。慧觀等筆受。曰楞伽阿跋多羅寶經。
　　二。元魂延昌二年。天竺菩提流支譯成十卷。僧朗道湛筆受。曰入楞伽經。
　　三。唐于闐實叉難陀與復禮等久視元年五月五日於東都三陽宮譯。至長安四年正月五日訖。成七卷。曰大乘入楞伽經。
　　六。厚嚴經未翻譯經本。
　　（六經終）
　　一。瑜伽師地論百卷（彌勒菩薩說無著菩薩造）
　　唐貞觀二十年五月十五日。於弘福寺翻經院玄奘三藏奉詔譯。至二十一年五月十五日畢。沙門靈會明濬等筆受。
　　二。顯揚聖教論（本頌一卷釋論二十卷）無著菩薩造。
　　唐貞觀十九年十月一日。於弘福寺翻經院玄奘三藏譯。至二十年正月十五日畢。沙門智證等筆受。
　　三。大乘莊嚴經論（十三卷或十五卷本頌彌勒菩薩說無著菩薩造釋論世親菩薩造）。
　　唐貞觀四年夏。於勝元寺沙門波羅頗迦羅密多羅（唐言作明知識）與般若燈論同時譯出。至七年春訖。
　　四。集量論（四卷開元錄爲闕本有二譯）陳那菩薩造。
　　一梁大清二年眞諦三藏譯。
　　二。唐景雲二年沙門義淨譯。
　　五。攝大乘論（有三譯）無著菩薩造。
　　一。陳天竺三藏眞諦譯。成三卷。
　　二。元魂天竺三藏佛陀扇多譯。成二卷。
　　三。唐玄奘三藏貞觀二十二年𨳝十二月二十六日於北闕紫微殿西弘法院譯。至二十三年六月十七日慈恩寺畢。大乘巍筆受。
　　攝大乘論釋（世親菩薩造無性菩薩造）
　　一。世親菩薩釋。陳天竺三藏眞諦譯成十卷或十五卷。眞諦法師歷陳梁二朝故諸文標梁論。
　　二。世親菩薩釋。隋天竺三藏達摩笈多譯。成十卷。
　　三。世親菩薩釋。唐玄奘三藏貞觀二十二年二月八日於北闕弘法院譯。至二十三年六月十七日慈恩寺畢。大乘巍筆受。成十卷。
　　四。無性菩薩釋。唐玄奘三藏貞觀二十一年三月一日於弘福寺翻經院譯。至二十三年六月十七日於慈恩寺翻經院畢。沙門大乘巍大乘林等筆受。成十卷。
　　日東檗山所刻藏本梁論中誤雜入隋唐二論。覽者察焉。
　　六。十地經論（十二卷或十五卷釋華嚴經中十地品）世親菩薩造。元魏天竺三藏菩提留支永平元年四月於大極紫亭譯。帝親筆受。後付沙門僧辨等。訖盡論文至四年夏首畢。
　　七。分別瑜伽論未翻譯本彌勒菩薩造。
　　八。觀所緣緣論一卷（與眞諦所譯無相思塵論同本）陳那菩薩造。唐玄奘三藏顯慶二年十二月二十九日於東都大内麗日殿譯。沙明大乘光筆受。
　　觀所緣緣論釋一卷護法菩薩造。
　　唐義淨三藏景龍四年四月十五日於大薦福寺翻經院譯。沙門玄傘知積等筆受。
　　九。二十唯識論（與元魏般若流支所譯破色心論又眞諦所譯修道不共他論同本）世親菩薩造。
　　唐玄奘三藏龍朔元年六月一日於玉華寺慶福殿譯。沙明大乘基筆受。成一卷。
　　二十唯識順釋論五卷 護法菩薩造。
　　唐義淨三藏景龍四年四月十五日於大薦福寺翻經院譯。沙門玄傘智積等筆受。
　　十。辯中邊論頌一卷 彌勒菩薩造。
　　唐玄奘三藏龍朔元年五月一日於玉華寺嘉壽殿譯。至三十日畢。大乘基筆受。
　　邊中邊論（有二譯）世親菩薩造。
　　一。陳天竺三藏眞諦譯。成論本二卷或三卷。曰中邊分別論。
　　二。唐玄奘三藏龍朔元年五月十日於玉華寺嘉壽殿譯。至三十日畢。沙門大乘基筆受。成三卷。
　　十一。大乘阿毘達磨集論七卷 無著菩薩造。
　　唐玄奘三藏永徽三年正月十六日。於大慈恩寺翻經院譯。至三月二十八日畢。沙門大乘光大乘雲筆受。
　　大乘阿毘達磨雜集論（本論無著菩薩造釋論覺師子造）安惠菩薩糅唐玄奘三藏貞觀二十年正月十七日。於弘福寺翻經院譯。至𨳝二月二十九日畢。沙門玄賾等筆受。成十六卷·又曰對法論。
　　（十一部論終）


　　瑜伽十支論

　　義燈云。謂諸菩薩所造論意非但爲弘佛經。亦爲廣顯瑜伽中義。詮教不同略有十支。支謂支分。竝是瑜伽所有支分。
　　一。略陳名數支論 百法明門論
　　二。麁釋體義支論（又名依名釋義論）五蘊論
　　三。總包衆義支論 顯揚論
　　四。廣包大義支論（又云總攝大乘義支論）攝大乘論
　　五。分別名數支論（又云廣陳大義支論）雜集論
　　六。離僻處中支論 辯中邊論
　　七。摧破邪山支論 二十唯識論
　　八。高建法幢支論 三十唯識論
　　九。莊嚴體義支論 大乘莊嚴論
　　十。攝散歸觀支論 分別瑜伽論
　　或十支中除攝大乘。彼論別釋阿毘達磨經。非瑜伽論支分之義。應加正理門論。
　　（十支論終）






