　　《大正藏》第65卷No.2261


　　No. 2261 [cf. No. 1832]
　　唯識義燈增明記第一

　　日本沙門釋善珠述
　　五濁末世心惑深 三藏本教難知宣
　　我今隨力述本文 益後生假思疲勞
　　令法久住於世間 生生法燈令不絕
　　由久修設往生緣 於法檀主諸衆生
　　共生西方安樂國 唯願種覺加神力
　　臨命終時放慈光 引導清淨安養界
　　歸命頂禮三寶田 願遙加護照闇壞
　　所獲功德施群生 同乘智船遊性海
　　文將釋此論。至造論因主者。第四門中辨釋論文更述二解。初釋五門十義。後三門出體。今此燈家多依後釋。此之四門合爲四門。開成十五。初三門中各開四門。第四門中只有三門。是爲十五。起因四門如文可解。第二同異有四門者。一教益有殊。二時利差別。三詮宗各異。四體性不同。第三歸在有四門者。一者歸藏。二者歸分。三者歸乘。四者歸名。第四釋文有三門者。一辨年主。二明支分。三正科釋。至下當知。
　　文如來說教（至）說教爲異者。如來說教體一眞如等者。今觀文旨。似覺愛義。所引證文皆同無別。故彼師云。教唯一時。隨衆生感於一切時謂說多法。引文結云。故知諸教但總一時。無二三等。若同彼義。何章破之。解云。如來說教不過機理。以教對理。而忘其機唯是一音。所說理法唯一相故。以教對機。忘其理法即有三時。隨彼機宜得果故。今燈家意。約理是一。且忘其機對究竟果說爲一教。菩提流支偏就一理永失其機。故章破之。若廢事談理及在一會有大小機。可知如所說意在此也。樞要上云。因緣有二。一叙本因。二叙末因。今此文中。如來說教下叙本因。佛涅槃後下叙末因。此初文也。
　　文故法花云（至）隨機說別者。引文證中略引四文。第一文法華經第三。即藥草喩品文也。彼云各有差別。此云生長各異。義無違也。雖一地所生等者。別喩有四。此第四不自覺知喩也。三乘種性依一佛教一雨所潤。如諸草木三禀潤雖別。不自覺知亦不依他禀潤生長。言一地者喩理也。一雨者喩教也。理既是一。教亦一也。第二文中猶如一河等者。寶性論一部四卷。案初中後。都無此文。優婆塞戒經一部十卷二十八品。彼經第一卷三種菩提品中有此文。故彼品云。善男子。如恒河水三獸俱度。㝹馬香象。兎不至底浮水而度。馬或至底或不至底。象則盡底。恒河水者即是十二因緣河也。聲聞度時猶如彼兎。緣覺度時猶如彼馬。如來度時猶如香象。是故如來得名爲佛。聲聞緣覺雖斷煩惱。不斷習氣。如來能拔一切煩惱習氣根源。故名爲佛。第三文中如一寶珠等者。無性攝論第八卷云。論曰。如末尼天樂。無思成自事。種種佛事成。常離思亦爾。釋曰今此頌中引彼末尼天樂兩喩。成立所得無分別智。雖無分別不作功用。成種種事。如如意珠及以天樂。雖無是念我當放光。我當出聲并無思故然由生彼有情福業意樂勢力。不待繫奏放種種光出種種聲。諸佛菩薩無分別智當知亦爾。雖離分別不作功用。而能隨彼所化有情福力意樂。現作種種利樂事轉（云云）第四文中常說一相悟解不同得諸果者。此經文也。無量義經一卷三品。德行品·說法品·十功德品。今此文者即說法品文也。故彼品云。善男子。我起樹王詣波羅捺鹿野園中。爲阿若𤘽隣等五人。轉四諦法輪時。亦說諸法本來空寂。代謝不住念念生滅。中間於此及以處處。爲諸比丘并衆菩薩。辯演宣說十二因緣·六波羅蜜。亦說諸法本來空寂。代謝不住念念生滅。今復於此演說大乘無量義經。亦說諸法本來空寂等（乃至）善男子。是故初說中說今說。文辭是一而義別異。義異故衆生解異。解異故得法得果得通亦異（乃至）是故善男子。自我得道初起說法至于今日。演說大乘無量義經。未曾不說苦·空·無常·無我。非眞非假非大非少。本來不生今亦不滅。一相無相法相法性不來不去。而諸衆生四相所遷。善男子。以是義故。一切諸佛無有二言。能以一音應衆聲（云云）今略引文故云常說一相。言一相者。一眞法界平等一相。於此理上。無有男·女·生·住·異·滅·色·香·味·觸十種之相。故言無相。餘如測疏。恐煩不述。
　　文初對外道（至）非空非有者。叙本因中。上約一理明一教。已下標三機叙三時別。從淺至深漸次悟故。於中有二。初標機叙別。後引文證因。此即初也。問。無量義經云。善男子。我起樹王詣波羅捺鹿野園中。爲阿若𤘽隣等五人。轉四諦法輪等。又唯識疏云。初成佛已。仙人鹿苑轉四諦輪。說阿笈摩。除我有執。令少根等漸登聖位。章文亦爾。此文云。初對外道等。次對小乘。破執法有等。云何相違。解云。經及疏言。據悟入次。今燈家意約破執。次初爲少機說四諦教。爲破外道執有實我。次爲中根說般若教爲破小乘執有實法。各據一義。故不相違。
　　文故瑜伽釋（至）寂滅樂等者。此後引文證本因也。瑜伽釋云等者。今按開元釋教錄。亦瑜伽論釋一卷。最勝子等菩薩所造。永徽元年二月一日。於大慈恩寺翻經院譯。沙門大乘暉筆受。眞空法師傳三藏言。瑜伽釋論若具譯者。應五百卷。若合本釋總具譯者。應六百卷許。准西域記第十一云。佛滅度後千一百年。北印度境。鉢伐多國有一論師。梵云愼那弗多羅。此云最勝子。城側不遠有一伽藍。即此論師於此伽藍製此釋論。即護法論師之門人也。學窮海藏。德被寰中。道名俱遠。辭旨咸奧。神釋至高難盡言也。仰尋本論。文廣義豐。恐後代學者披之難悟。遂則鼓動智海振彼辭峯。製造釋文顯發幽隱。於是相應再興。譬寶珠之在日。五分重顯。如日月之居空。今此釋論彼師製也。章第一云。瑜伽釋中此三時小異。義意無別。今因擧文顯其同異。故彼文云。今說此論所因云何。謂諸有情無始時來。於一切法處中實相。無知疑惑顛倒僻執。起諸煩惱發有漏業。輪廻五趣受三大苦。如來出世隨其所宜。方便爲說種種妙法處中實相。令諸有情知一切法如是如是空故非有。如是如是有故非空。了達諸法非空非有。遠離疑惑顛倒僻執。隨其種姓起處中行。漸次修滿。隨其所應永滅諸障。得三菩提證寂滅樂（已上）按云。章少異者。文異義同故云少異。深密第一瑜伽決擇七十六中。初爲聲聞說四諦法。次爲趣大說般若教。後爲發趣一切乘者說中道教。釋論文中。隨其所宜方便爲說種種妙法處中實相。此文之中即含三時。種種妙法者標初二時。處中實相者標第三時。義既不違。故云義意無別。法實相者。無量義經云。其一法者即無相也。如是無無相相不不相相無相。名爲實相。西明疏云。明無相理。即是實相能遣有無一異等相。故言無相相者遣也。如是於諸相中。無有一相而所不遣。故言無相不相也。但不能遣無相之理。故言不相無相也。隨非所遣故名實相。此即三性門中圓成實性。三無性中勝義無性。四悉壇中第一義悉壇也。無知疑惑者外道所起也。顛倒僻執者小乘所起也。無知者外道起也。僻執者小乘所起也。疑惑顛倒通外内起。故居中也。起惑者起煩惱也。即通見修也。發業者起三業也。即福非福不動業也。三菩提者。優婆塞戒經三種菩提品云。菩提三種。一者聲聞菩薩。二者緣覺菩薩。三者諸佛菩提。若得菩提名爲佛者。何以聲聞辟支佛人不名爲佛。佛言。菩提三種。一者從聞而得。二者從思惟得。三者從修而得。聲聞之人從聞得。故不名爲佛。辟支佛人從思惟已小分覺。故名辟支佛。如來無師不依聞思。從修而悟一切。是故名佛。三菩提者意在此也。總顯文意。說教總有三時。初於鹿苑說阿笈摩。有四諦教破我有執。次於鷲嶺說大般若空二取教。破法有執。雖空有教能離斷常。然未盡理會於中道。復於七處八會方說三界唯心。雙離有空契中道教。即是華嚴解深密等空心外二取破初有執。有識内一心遣後空有故。今此論正處中道是第三時勝義教也。爲顯此義。論總說之。隨機爲說種種妙法處中妙理等。
　　文佛涅槃後（至）佛法一味者。叙末因中。略擧十二大論師等明末因也。一末田提。二迦延子。三五百羅漢五百菩薩。四婆須跋陀羅。五鳩摩羅多。六室利邏多（已上傳小）七龍猛菩薩。八提婆菩薩。九世親菩薩。十無著菩薩。十一護法菩薩。十二清辨菩薩（已上傳大）。第三一千共傳一教故。以爲一十二論師。造論師傳也。今叙起因故云叙末因。大迦葉者界外上首也。同七葉嚴内外各別。故云二處。然諍有二。一小乘諍。二大乘諍。今約小乘故云百年。雙林之後。百載以前。人無交競之聞。法未糺紛之說。皆由歛光·慶喜·近執滿慈。内有五百應眞。外亦萬餘無學。博閑三藏之旨。結集七葉之巖。時雖二處弘宣。然尚渾一知見。故云百年一味。由何義故。百年之中知見能同佛法一味。佛有五德任持法故。一不可化者。皆能化之人無異部。二能斷疑網。有疑皆決。語無異執。三人天崇敬。衆德所尊。寧生別部。四說法必益。俱所聞法既出塵勞。如何別執五能伏邪論。天魔外道皆悉能伏。故人無異部。法無別執。佛滅百年。大迦葉等諸聖弟子所任持故。人法無異。故云百年中佛法一味。四門義中此文兼顯部分年也。
　　文時有船主（至）三處所說者。此文兼顯部分之處及分所由。部分本由大天以爲所由。舶主者。大船名舶。亦名商主。大船天有二。一第一百餘年出。即大衆部最初諍時也。二第二百年出。即大衆部末後諍時也。今標前時故云舶主之子。宗輪疏云。中天竺國出家學道遍通三藏者。非是連文。取前後文。故按彼疏。即前文云。摩揭陀國俱蘇摩城。此擧部興所在。中印度國名摩揭陀。王大都城名俱蘇摩。又後文云。丈夫聰慧。出家未久便能誦持三藏文義。今合前後以爲一文。應大小乘說之。各異者。宗輪疏等述小乘義。瑜伽抄中述大乘義。故云說小有別也。宗輪疏中說五事。已指婆論九十文。故知述小乘義。瑜伽抄說丈夫五事。文語小異。其意無別。故略不述。
　　文於百年外（至）言非佛教者。此文兼叙年分及分所由。百年外者。舊論云。一百年已更十六年。眞諦釋云。佛滅後至一百一十六年以還。猶未有諸部異執。從第十六年已去。弟子衆方分成多部。新論云。佛涅槃後適滿百餘年。基師釋云。此言極顯釋迦如來入無餘後纔滿一百餘年。即顯部起時也。波吒梨子城者。部執疏云。有大國名波吒梨多羅者。摩伽陀國是總名。此國自有三國。一阿枳多。二婆枳多。三波吒梨弗多羅。阿枳多在東邊。波吒梨弗多羅在西邊。波枳多國在中間。兩國俠兩邊。王舍城即在婆枳多國也。婆吒梨弗多羅者。波吒梨是樹名。此間既無此樹波吒梨名不可翻。弗多羅翻爲子。彼處本唯有一樹。此樹已死。子更生。樹于今猶在。故稱波吒梨弗多羅。彼處有此樹。故彼國作名也。基師破之。家依法師有一大國名波吒梨者非也。此是都城之名。何以云國。摩揭陀者乃國名也。若以波吒梨爲國。摩揭陀是何也。鷄園寺者等。昔人壽無量歲時。號拘蘇摩補羅城。唐言香花宮城。逮乎人壽數千歲。更名波吒梨子城。前故城東南有鷄園寺。無憂王之所建焉。頽毀已久。基趾尚存。餘所誘無知等者。准宗輪疏。昔末土羅國有一商主。生一男子。字曰大天。未久之間。遠適他國。經久不還。其子長大。深穢於母。後聞父還設謀殺父。彼既造一無間業已。事漸彰露。將母逃隱波吒梨城。後遇父先師無學僧。即恐事彰殺彼無學。既造二罪。母他交通。瞋殺其母。合造三逆。由彼不斷善根力故。自惟重罪何緣當滅。遂往鷄園遇一比丘。便得出家。還字大天。出家未久通達三藏。時王聞已。數入内宮而請說法。彼後出宮在僧伽監。夢失不淨。而令弟子洗所染衣。弟子白言。羅漢漏盡。何容斯事。大天告曰。漏失有二。一者煩惱。二者不淨。煩惱漏失阿羅漢無。獨未能免不淨漏失。我魔所嬈。汝不應怪（頌言餘所誘）又彼大天欲令弟子歡喜親附。次第記莂四沙門果。弟子白言。聖有證智。何等不知。大天告言。無知有二。一染。聖無。二淨。聖有。汝等未免不染無知。故不知耳（頌言無知）弟子復白。聖無疑惑。何於實諦我懷疑惑。彼告言。疑有二種。一隨眠性疑。羅漢已斷。二處非處疑。羅漢未斷。汝等未斷處非處疑。有疑耳（頌言猶預）弟子復言。我等若聖。應自證知。何待師語方得證知。大天答言。聖由他記方得證知。鷲子目連勝達人等。佛若未記不得自知。況由他入而能自了（頌言他入）然彼大天後於中夜自惟逆罪。當於何處受諸劇苦。憂惶所逼數唱苦哉。近住弟子聞之驚怪。晨朝參問起居安不。大天答言。吾甚安樂。弟子尋曰。若爾。昨夜何唱苦哉。彼遂答言。我呼聖道。汝不應怪。凡諸聖道若不至誠稱苦名。命終不現起。故我昨夜數唱苦哉（頌言道因聲故起）大天於後集先所說五惡見。自誦所造伽他。爾時衆中有學無學多聞持戒修靜慮者。聞彼所說無不驚訶。即翻彼說第四句云。汝言非佛教。於是竟夜鬪諍紛然。乃至終朝朋黨轉盛。城中士庶乃至大臣相次來和。皆不能息。時無憂王聞之。自出諸僧伽藍。亦自生疑。尋白大天。誰非誰是。我等今者當寄何朋。大天白王。戒經中說。若欲滅諍。依多人語。王遂令僧兩朋別住。賢聖朋内耆年雖多。而僧數少。大天朋内者年雖小。而衆數多。王遂從多。依大天衆訶伏餘衆。事竟還宮。爾時鷄園諍猶未息。後隨異見遂分二部。一上座部。二大衆部。時諸賢聖知衆乖違。便捨鷄園欲往他處。諸臣聞已。遂速白王。王聞既瞋。便勅臣曰。宜皆引至殑伽河邊。載以破船。中流墜溺。即驗斯輩是聖是凡。臣奉王言。便恃驗試。時諸賢聖各起神通。猶如雁王凌虛而住。復以神力攝取船中同捨鷄園未得通者。現諸神變作種種形相。次乘空西北而去。王聞見已。深生愧悔。悶絕僻地。水灑乃蘇。速遣人尋其所趣。使還知在迦濕彌羅。後固請還。僧皆辭命。王遂總捨迦濕彌羅國。造僧伽藍安置聖衆。隨先所變作種種形。即以標題僧伽藍。號謂鴿園寺。數有五百。復遣使人多賚珍寶。營辨什物而供養之。由是爾來此國多有諸賢聖衆。任持佛法相傳制造。于今猶盛。波吒梨王既失彼衆。相率供養住鷄園僧。於後大天因遊城邑。有占相者遇爾見之。竊語彼言。今此釋子却後七日定當命終。弟子聞之。憂惶啓告。彼便報曰。吾已久知還至鷄園。遣諸弟子分散。遍告波吒釐城王及諸臣長者居士。却後七日吾當涅槃。王等聞之無不傷歎。至第七日。彼遂命終。王及諸臣城中士庶悲哀戀慕。各辨香薪并諸蘇油華香等物。積置一處而焚葬之。持火來燒。隨至隨滅種種方針。竟不能燃。有占相師謂衆人曰。彼不能消此殊勝葬具。宜以狗糞而灑穢之。便用其言。火遂炎發。須臾焚蕩。俄成灰燼。暴風卒至飄散無遺。此即大天乖諍由序。如毘婆沙九十九說。
　　文因此小乘（至）一一廣說者。此文兼顯年及所由。唯二門也。因此小乘部分爲二年者。時移解昧。聖小凡多。大天既捷辨爭馳。群聖亦潜。情計競發。人爲異部。法有殊宗。一味幽致分成二十之宗。慧路自此參差。道跡難爲取捨。由此諸聖七葉巖中二部結集。界内即有迦葉波。此云飮光。時爲上座。布剌拏悔怛利曳尼子。此云滿慈子。當結集阿毘達磨。鄔波離此云近執。當結集毘奈耶。阿難陀此云慶喜。當結集素怛纜。界外亦有萬數無學。界内既以迦葉爲上座部。界外無別標首。但總言大衆。皆由未生怨王爲大檀越種種供養。恐界外人多難可和合。所以兩處弘宣。時雖兩處結集。人無異諍。法無異說。界内耆年至多。界外年小極多。乃至大天乖諍昔時。界外小年之僧。門人苗裔。共爲一朋。名大衆部。取昔爲名。往昔界内耆舊之僧。共爲一徒。名上座部。取結集時迦葉是也。此二乃是根本諍起之先首也。以婆師波爲其所師等者。婆師波者此翻爲淚。此阿羅漢念佛恩。念正法恩。念衆生苦因。恒垂淚爲名。問。界内迦葉以爲師故名上座部者。界外婆師波爲其所師。何故不名上座部。答。大迦葉波先受佛記故標上座。淚不受記故不標耳。其婆師波五比丘中之一人也。年臈大迦葉。五百羅漢中迦葉小阿若憍陳如。於一夏中集三藏竟。阿闍世王營辨衣鉢施二部衆。界外大衆有萬數人。時呼多衆。故不標首主。但云大衆部。迦葉年臈小憍陳如。佛在世時。記爲上座。故別標主名上座部。今此文中顯年所由也。
　　文昔者阿難（至）因號奴國者。下文兼標造論因主也。昔者阿難（至）末田尊者。付法藏傳文也。欲此國中下。西域記其意同也然十五里水爲龍所居者。與記相違。未詳。所以素法師律疏引此傳文國名替也。故彼疏云。阿難念曰。佛記揵駄邏國當有比丘。名末由底迦。傳及西域同云罽賓。故知疏謬也。迦濕彌羅國者。西域記三云。周七千餘里。四境負山。山極高峻。雖有門徑。而復隘狹。自古隣敵無能攻伐。昔此國本龍池。如來昔自鳥伏那國降惡神。已欲還中國乘空。當此國上。告阿難曰。我涅槃後。有末田底迦阿羅漢。當於此地建國安人弘揚佛法。如來寂滅之後第五十年。阿難弟子末田底迦阿羅漢者聞佛懸記。心自慶悅。便來至此。於大山嶺。宴坐林中現大神變。龍見深信。請資所欲。阿羅漢曰。願於池内惠以容膝。龍王於是縮水奉施。羅漢神通廣身。龍王縱力縮水。池空水盡。龍翻請地羅漢。於此西北爲留一池。周百餘里。自餘枝屬別居小池。龍王曰。池地總施。願恒受供。末田底伽曰。我今不久無餘涅槃。雖欲受請。其可得乎。龍王重請。遂從所請。時阿羅漢既得其池。運大神通立五百伽藍。於諸異國買鬻賤人。以充役使。以供僧衆。末田底伽入寂滅後。彼諸賤人自立君長。隣境諸國鄙其賤種。莫與交親。謂之訖利多。（唐言買得）今云奴國其意同也。慧苑師華嚴音義上云。舊名罽賓國。此名翻爲阿誰入。羅漢神力乾。竭其水。令百姓於中建立屋宅。衆人咸言我等不因聖師。阿誰得入此處。故從此語即立其名。言末田提者。佛滅度後五師。弘傳。一大迦葉波（此云飮光）二阿難陀（此云慶喜。）三末田底迦（舊云末田地此云金地義言從地爲名未詳所以）四商那和修（此云胎）五鄔波毱多（此云近護）此上五人隔世五師。所傳一味未有紛諍。但以毱多他未至傳。聖教不能拘融。於是離分遂成多部。若約離分。有二十部。望久後流行。但有五部。一摩訶僧祇部（此云大衆部着黄衣也）二曇無屈多部（此云法藏部着赤衣也）四迦葉遺部（此云飮光部着木蘭衣）五彌沙塞部（此云地部着青衣）三薩婆多部（此云說一切有部着白衣也）此上五人同世五師。此五化迹雖殊。契源齊一。如破金器彼此俱金。如舍利弗問經·大集經等說。侵（七林反平聲漸進也）浸（京鴆反漸漬也）。
　　文後此國（至）未見正文者。此文兼顯造論因主也。迦葉利師者。三百年中弘法主也（未得譯名）迦延子者。具言迦衍尼子。此云前剃種。迦多名剪剃。衍名爲種。尼是女聲。此人是剪剃種女生。從母姓爲名也。此剪剃種西方貴族。所以名剪剃種者。婆羅門法。七歲已上。在家學問。十五已上。受婆羅門法遊方學問。至年四十。恐嗣斷絕。歸家娶婦生子。年至五十。入山修通。昔劫初時。有婆羅門生二子。已入山修道。二子親問。見父髮亂。遂爲剃種除。形容端正。諸仙見已。皆欲剃除。弟性慈愍。來即爲剃。兄心慠慢。非我父者。我不能剃。諸仙瞋怒。呪願弟言。乃至劫末見汝種族常大富貴。呪願兄言。乃至劫末。是汝種族常大貧窮。剃髮自活故。今印度見有二類。其弟種族名剪剃。從大爲名。極大富貴。而不作剃髮事。其兄種族名非父種。極大貧窮。剃髮自活。仙人呪力使之然也。若言迦多衍那者。那是男聲。從父爲名。發智論者。大毘婆沙論二百卷之本論也。一部二十卷。總有八蘊以之爲身。以六足故有六足論。舍利子等六論師所造也。一集異門足論。一萬二千頌。略本八千。舍利子造。二法蘊足論。六千頌。目乾連造。三施設足論。一萬八千頌。迦多衍那造。此上三論佛在世時造也。四識身足論。七千頌。佛涅槃後一百年中提婆設摩造（此云天寂）五品類足論。六千頌。至三百年初筏蘇蜜多羅造（此云世友）六界身足論。廣本六千頌。略本七百頌。世友菩薩造。至三百年末。迦多衍尼子造發智論二萬五千頌。何故此論名發智耶。毘婆沙論第一卷云。勝智皆從此發。此爲初基。故名發智。又諸智彼岸依此能到。故名發智。開發諸法自相共相。無有能如此論者故。又世出世智皆依此發智之妙門故名發智。廣如彼說。前之六論義門稍異。發智一論門最廣。故後代論師說六爲足。發智爲身。此上七論是說一切有部根本之論。故云依薩婆多造。
　　文依天親傳（至）廣如彼說者。下文皆說造論因主。更無餘門也。罽賓國在西天等者。即彼文云。往罽賓國。罽賓在天竺之西北。與五百阿羅漢及五百菩薩。共撰集薩婆多部阿毘達磨。製爲八伽蘭他。即此間云八乾度。伽蘭他譯爲結。亦曰節。謂義類相結屬故云結。又攝義令不散故云結·義類各有分限故云節。亦稱此文爲發慧論。以神通力及願力。廣宣告遠近。若先聞佛說阿毘達磨。隨所得多小。可悉送來。於是若天諸龍夜叉。乃至阿迦尼師吒諸天。有先聞佛說阿毘達磨。若廣若略。乃至一句一偈。悉送與之。迦旃延子共諸阿羅漢及諸菩薩。簡擇其義。若與修多羅毘那耶不相違背。即便撰錄。若相違背。即便棄捨。是所取文句隨義類相關。若明慧義即安置慧結中。若明定義即安置定結中。餘類悉爾。八結合有五萬偈。造八結竟。即與馬鳴共造毘婆沙。經十二年造毘婆沙方竟。凡百萬偈。製述既竟。迦旃延子即刻石立制云。今去學此法人。不得出罽賓國。八結文句及毘婆沙文句。亦悉不得出國。恐餘部及大乘汚壞此正法。以立制事白王。王亦同此意（迦葉利師王也）罽賓國四周有山如城。唯有一門出入。諸聖人以願力。攝諸夜叉神令守門。若欲學此法者能來罽賓。即不遮礙。諸聖人又以願力。令五百夜叉神爲檀越。若欲學此法者。資身之具無所短乏。阿瑜闍國有一法師。名婆須跋陀羅（未得譯言）聰明大智。聞即能持。欲學八結毘婆義。於餘國弘通之。法師託迹爲狂癡人。往罽賓國。恒在大集中聽法。而威儀乖失。言咲舛異。有時於大集中論毘婆沙義。乃問羅摩延傳。衆人輕之。皆不齒錄。於十二年中。聽毘婆沙得數遍。文義已熟。悉誦持在心。欲還本土去至門側。諸夜叉神高聲唱。令大阿毘達磨師今欲出國。即執還於大集中。衆共檢問。言語紕謬（上亂也匹毘反下誤也靡幼反）不相領解。衆咸謂爲狂人。即便放遣法師。後又出門。諸神復唱令執還。遂聞徹國王。王又令於大集中更檢問之。衆檢問亦如先。不相領解。如此三反。去而復還。至第四反。諸神雖送將還。衆不復檢問。令諸夜叉放遣出國。法師既達本土。即宣示遠近。咸使聞知云。我已學得罽賓國毘婆沙。文義具足。有能學者可急來取。於是四方雲集。法師年衰老。恐出此法不竟。令諸學徒急疾取之。隨出隨書。遂得究竟。罽賓諸師。後聞此法已流傳餘土。人各嗟嘆。故云誦得流外。
　　文復鳩摩還（至）多皆隱沒鳩摩邏多等者。即經部本師日出論者也。佛去世後一百年中。北天竺怛叉翅羅國有鳩摩邏多。此言童首。造九百論。時五天竺有五大論師。喩如日出明道世間。名日出者。以似於日。亦名譬喩師。或爲此師造喩鬘論奇事。名譬喩師。經部之種族。經部以此所說爲宗。當時猶未有經部。經部四百年中方出世故。此有三種。一根本。即鳩摩邏多。二室利邏多（唐云勝受）造經部毘婆沙論。正理所謂上座是。三但名經部。以根本師造結髣論廣說譬喩。名譬喩師。從所說爲名也。其實總是一種經部。西域記十二云。無憂王命世即其宮中建卒堵波。其王於後遷居宮東北隅。以其故宮爲尊者重受論師建僧伽藍。臺閣高廣。佛像威嚴。尊者呾叉始羅國人也。幼而頴悟。早離俗塵。遊心典籍。棲神玄旨。日誦三萬二千言。兼書三萬二千字。故能學冠時彥。名高當世。立正法摧邪見。高論清擧。無難不酬。五印度國咸見推高。其所製論凡數十部。竝盛宣行。莫不翫習。即經部本師也。當此之時。東有馬鳴。南有提婆。西有龍猛。北有童受。號爲四日。照世故。此國王聞尊者威德。興兵動衆。伐呾叉始羅脇國而得之。建此伽藍式昭瞻仰。
　　文二百年外（至）此之無著。上說造小乘論之因主竟。下明造大乘論之因主也。二百年外有南天竺龍猛菩薩等。西明傳三藏解云。佛滅後至二百年有大菩薩。名曰龍猛。於南印度出現於世。廣造諸論破小乘。顯大乘宗無相之理。如中論等。時有菩薩名曰提婆。後出於世。與羅悟法師等同菩薩資學龍猛之宗。破彼小乘執法定有。大乘無相盛行於世。至九百年。復有無著菩薩。與世親同時出現。依深密教及瑜伽等廣造諸論。具明八識三性諸法。明一切法非唯無性。當於爾時。大乘有宗方得流布。雖有如此空有二說。佛法一味未有諍論。造無畏論等。龍樹傳云。大弘佛教摧伏外道。廢明摩訶衍教。作優婆提舍十萬偈。又作莊嚴佛道論五千偈·大慈方便論五千偈·中論五百偈。令摩訶衍教大行於天竺。又造無畏論十萬偈。中論出其中。付法傳云。比丘受馬鳴記。臨當滅時。便以法藏付一大士。名曰龍樹。然後捨命。龍樹於後。廣爲衆生流布勝眼。以妙功德用自莊嚴。天聰奇悟。事不再問。建立法幢降伏異道。如是功德不可稱說。託生初在南天竺國。出梵志種大豪貴家。始生之時在於樹下。由龍成道。因號龍樹。少小聰哲。才學超世。本童子時處在襁抱。聞諸梵志誦四韋陀。其典淵博有四萬偈。各滿足三十二字。皆即照了達其句味。弱冠馳名擅步諸國。天文地理無不綜練。乃至無數廣開。分別摩訶衍義。造優婆提舍十有萬偈。莊嚴佛道·大慈方便。如是等論者五千偈。令摩訶衍光宣於世。造無畏論滿十萬偈。中論出於無畏部中。凡五百偈（云云）問。西明傳三藏解云。佛滅度後至二百年有大菩薩。名曰龍猛。法藏師云。舍那創陶甄於海印。二七之日旦爰興。龍樹終俯察於虬宮。六百年後方顯。二百六百如何相違。答。西域物傳。華嚴結集已後取入龍宮。佛滅度已六百年後。龍樹菩薩往龍王宮。誦後十萬偈。下本經至天竺造不思議論以釋此。然則六百年者。約傳華嚴天竺顯時。二百年者。約時弘法藏正出生時。故不相違。
    富婁沙富羅國此云丈夫國等者。下竝世親傳文。故彼文云。富婁沙譯爲丈夫。富羅爲士。此云丈夫國。毘搜紐天王。世傳云。是帝釋弟。帝釋遣其下至閻浮提。作王爲伏阿修羅。其生閻浮提。爲婆藪提婆王之子。有阿修羅名因陀羅摩那。因陀羅是帝釋名。陀摩那譯爲伏。此阿修羅恒與帝釋鬪戰。謂能伏帝釋故有此名。毘伽羅論解阿修羅。謂非善戲。即應以此名譯之。諸天恒以善爲戲樂。其恒以惡爲戲樂故有此名。亦得名非天。此阿修羅有妹。名婆羅頗婆底。（知履反。）婆羅頗譯爲明。婆底譯爲妃。此女甚有容貌。阿修羅欲害毘紐天。故將此妹誑之。以呪術力變閻浮提一處令陰闇。其自居闇處不令人見。令妹別住明處。語妹云。若人欲得汝爲婦。汝可語云。我兄有大力。若欲娶我。必與我兄相違。若能將我兄戰鬪。乃可相許。毘搜紐天後於明處見此女人。心大悅之。問云。汝是何人。答云。我是阿修羅童女。天云。諸阿修羅女由來皆適諸天。我既無婦。汝又無夫。今欲相取。得見從下。女如其兄先言以答之。天云。汝今惜我身故有此言。汝已愛我。我豈相置。我有大力能與汝兄鬪戰。女遂許之。即爲夫妻。阿修羅後往明處問毘搜紐天。汝云何輒取我妹爲婦。天答云。若我非丈夫取汝妹爲婦。可致嫌責。我是丈夫無婦。汝妹是童女無夫。我今取之。正是其理。何故見怪。阿修羅云。汝有何能自稱丈夫。若是丈夫。能將我鬪戰得勝。當以妹適汝。天云。汝若不信。當共決之。即各執仗互相斫刺。毘搜紐天是那羅延。身斫刺所不能入。天斫阿修羅頭斷即還復。手臂等餘身分悉爾。隨有斷處隨即還復。從旦至晩斫刺不息。阿修羅無有死狀。天力稍盡。轉就疲困。若至夜阿修羅力即更強。明妃恐其夫不如。取欝波羅華擘爲兩片。各擲一邊。明妃於其中行去而復來。天即解其意。捉阿修羅身擘爲兩片。各擲一邊。天於其中得去而復來。阿修羅由此命斷。阿修羅先就仙人乞恩。願令我身被斫刺即更還復。仙人施其此恩。故後時被斫刺而不失命。仙人欲令諸天殺之。故不施擘身還復之恩。故後時由此失命。毘搜紐天既居此地顯丈夫能。因此立名稱丈夫國。
　　賓頭盧阿羅漢在東毘提河等者。基師彌陀疏云。賓頭盧者未詳其義。但一切新作屋宅洛室齋會新衣上服。先奉諸佛。凡欲請者。當於靜處燒香禮拜。向天竺國摩利山至心稱言。大德賓頭盧。頗隨誓受佛教勅。爲末法人作福田者。願受我請。問。毘奈耶律云。其人本貪本旃檀鉢。爲樹提長者。現神足往。即佛責之。不聽住此界。即往西瞿陀尼教他衆生。今此傳云在東毘提河。云何相違。解云。如來不聽住此南洲。隨所化緣住餘三方。於理何乖。隨宜擧一故不相違。
　　文爾復數往（至）論之起因者。爾後數往（至）婆藪盤豆者。竝傳文也。唯是略引。可經四月夜半者。無著菩薩夜共聽受彌勒所說盡。更爲他解釋所聞。今標聽法時分故。云經四月夜。兄弟既有別名等者。兄者第一天親阿僧伽。弟者第三天親比隣跋婆。此二兄弟既有別名。故第二子但稱婆藪盤豆。別得總名。邑法師如色法處。故前文云雖同一名復立別號。第二子者。即唯識本論師世親菩薩是也。案本傳文。或有本云。法師兄弟無有別名。但稱婆藪盤豆者。是似錯也。義燈多本同言既有。不言既無。故知傳文是似謬也。所餘因緣等。丈夫因緣。無著菩薩得日光三昧緣。滅度後三百餘年中。迦延子製八伽蘭他。經十二年造大毘婆沙論緣。佛滅度後千一百餘年。佛陀蜜多羅與僧伽外道論義被屈。世親後來摧邪立正緣。此等諸緣非一衆多。故云所餘因緣。解釋大乘弘非空有者。無著沒後。世親菩薩造大乘論。解釋華嚴·涅槃·法華·般若·維摩·勝鬘等諸大乘經。又造唯識三寶性甘露門等諸大乘論。凡是法師所造文義精妙。有見聞者靡不信求。故天竺及餘邊土學大小乘人。悉以法師所造論名學根本。異部及外道論師。聞法師名無不畏伏。迹居凡地。理實難思。故云廣造諸論解釋大乘。及造此論者。即三十頌唯識本論也。
　　十師之釋合糅翻譯者。樞要上云。初功之際十釋別翻。昉·尚·光·基四大同受潤飾執筆。檢文纂義。既爲令範務各有司。數朝之後。基求退迹。大師固問。基慇請曰。自夕夢金容晨趨白馬。英髦間出。靈智肩隨。聞五分以心祈。攬八蘊而遐望。雖得法門之糟粕。然失玄源之淳粹。今東出策齎。竝目繫玄宗。幸復獨秀萬方頴超千古。不立功於參糅。可謂失時者也。況群聖製作各馳譽於五天。雖文具傳於貝葉。而義不備於一本。情見各異。禀者無依。況時漸人澆命促慧舛。討支離而頗究。欖殊旨而難悟。請錯綜群言以爲一本。楷定眞謬權衡盛則。久而遂許。故得此論行焉。今指此文故云如樞要。
　　文護法菩薩千一百年後方始出世等者。西明疏云。至千一百年。清辨菩薩依諸般若及龍猛宗。造般若燈掌珍論。破無著等有相大乘。當時護法依深密經及瑜伽等。成立有宗破空義。故佛地論云千年已前佛法一味。問。慈氏·龍猛空有各異。如何乃言千年已前佛法一味。答。龍猛說空。不分遍計·依他二性。千年已前未有諍。千年已後護法·清辨。各依自宗以釋彼意。此造廣百論釋彼教意唯依遍計所執爲空。清辨菩薩造掌珍釋彼意云。非唯遍計。二亦空。合標此意故。云此時大乘方諍空有。四門之義智者知之者。四大文中約初門内亦有四門。不別開四。四總合而說其義。難觀故云智者知之。
　　文二明同異（至）總聊簡說者。論同異者。自他宗論各有同異。於自爲同。望他爲異。内外大小相望亦爾。初教益等者。若論詮彼彼教。能益根機。故名教益。機熟前後教時異。當時蒙利。故名時利。内外大小各有所宗。其宗非一。故云詮宗各異。此等諸說教其說參差。故云體性不同。
　　文問前輪益（至）輪義二益者。前說者。教益一門爲前。時利下三爲後。輪義二益在初門中。故云前說。
　　文問以教對（至）第四卷說者。約有教等者。初有教中略述四說。一唯見道說名爲法輪。有速等相。見道似彼。故名法輪。一速疾行。二有取捨。三降未伏。四鎭已伏。五上下轉。具此五相似世間輪。第二尊者妙音云。八支聖道是名法輪。具輪等相。八道似彼。故名法輪。見·思·勤·念如輪輻。語·業·命似轂。正定似輞。故名法輪。第三薩婆多正義云。一切聖道皆名法輪。以三說輪三道攝故。第四成實云。初轉生聞慧。第二轉生思慧。第三轉生修慧。亦無十二行相。唯作一空行。婆沙論等有衆多義。故云說體如常。以八空聖道爲體等者。合有八空。空體是一。從詮說八。以此八空爲法輪體。第三法輪即有二義。一雙合前。二普爲諸乘說第三教。故兼前二也。總貫諸文法輪有五。一輪自性。謂擇法覺支·正見·正智等。瑜伽九十九云。正見等法所成性故。說名法輪。二法輪因。謂能生後聖道。謂教·聞·思·修等。三輪眷屬。謂諸聖道助伴五蘊。助觀增明。助道除惑。非正斷故名爲助伴。四法輪境。謂四諦理·十二因緣·三性等法。五法輪果。三菩提。然此五體不過四種。謂教·理·行·果。此大乘正義故云正者。
　　文問說此密（至）說祕密言者有十果者。攝論文約。其義難見。且標十數。一令說法者易可安立。總括義故者。若隱密說即以小分文總括多義。故易安立。二易爲他說。即此因故者。此總括義故因也。但說一言即括多義。是故易說。三能令聞者易可受持者。聞其小文多誦義故。此聞慧也。四資糧易滿。受持密教故者。由初聞慧受持密教。故得思慧資糧易滿。五易達法性。資糧滿故者。由前思慧資糧滿故。令其智慧轉後猛利漸能通達諸法實性。此即見道修慧也。六得佛證淨得大我故者。由持密教易達法性。故於說者生其淨信。言得大我故者。佛自在善安立教故名大我。七佛所說法最勝故者。所立密教能令我等達法性故。佛所說亦是最勝故。於彼法亦生淨信。八持正法僧最勝故者。由佛密教能令我等證於法性故。持正法證法之者亦是最勝故。於彼僧亦生淨信。九由此證得現法樂覺知彼故者。由此密教覺知眞如。得無分別現法樂住。又由此證眞起後得。覺知密教得法樂住。即有二義。十於智者前論義決擇入聰敏教者。得後得智。能立正法破邪道宗。故入聰敏數。依梁論釋。如來所說正法。不出了義及不了義。若有衆生有信無智。爲成其信故作不了義說。如二乘教。又欲伏憍慢衆生故。作不了義說。爲生聞思慧故。說了義經。今擧初後略去中間。故云乃至。
　　文問義益之中（至）輪無不輪者。大小相形。大乘宗云。唯八聖道名正法輪。餘助非正。引文如章。若正助相形。唯正名輪。助爲不輪。故大乘中有輪。若望小乘。唯輪無不輪。然助正別。是故不同大衆部等義益之中。隱密名不了。顯了爲了義。故大乘中有不了。然四門別不同小乘。小乘宗中多聞部等十部。同云唯八聖道是正法輪。餘非法輪故。此部可有輪非輪。義益亦爾。有了不了。大衆部等部同云。佛一切語皆名法輪。佛所說經皆是了義。今此部中唯輪無不輪。唯有了義。不不了義。依大小宗。彼此相形隱顯相對輪義二益各有是非。故云二竝得有。又解。不例等者。此偏唯約大乘正義。此說意者。詮理生解。若顯若隱。皆有義利。故義益中有今對機或教皆輪。摧伏動轉是輪義故。一切佛語皆爲利益。令他有情皆生眞智。摧伏怨敵所有二障。故佛所語皆名法輪也。
　　文問要集叙（至）皆不可信者。結集家語非正佛說者。要集云。大唐三藏依解深密及金光。立有三教。西方二說。一清辨立四諦·法相·了義三教。而深密說了義者。結集家語非正佛說。二護法等四諦·無相·了義。依解深密等。理實無相更無淺深。而解深密爲了義者。論諸部般若宗明無相。解深密經具說三性。簡擇顯了。故說了義。今牒清辨計故云者也。說最爲勝名爲了義者。說無所得甚深妙理故。云說最爲勝。如諸部般若等。深相翻此故。爲第二有所得。故說非最勝。依世俗諦有此差別。不望勝義。故集家語善通也。若以有違云非佛語等者。阿含說有。般若說空。深密說中。前後相違。豈不可信。故集家語非是善通。
　　文了義不了義（至）亦爲不了者。法苑分四者。一法印非印門。二詮常非常門。三顯了隱密門。四言略語廣門。引文廣說如章第一。自在王菩薩經上云等者。釋此經意。燈·集別釋。若依燈家。初經文意。約能了人說了不了。後經文意。約所了經說了不了。故引二文。准此經文云等者。嫌要集意。釋初經文也。經文既云何故名不了。是人不了義故。明知約人說了不了。准此意能不執義等者。嫌要集意。釋後經文也。經文既一切諸經皆是了義。明知約法說了不了。
　　文要集解云（至）如似二諦者。能令生過惑生功德等者。要集總釋二經文云。若隨文字執著。即生過失。名不了義。若離文字不生執著。生勝利故。名了義經。佛所說經皆是了義人說故。能令生過惑生功德。故說了不了。此通一切大小乘經典。（已上）若由不了即生過失等者。今亦助云。若由不了生過失者。何故佛說祕密之教有十勝利。若生過失。豈說教即違攝論。故知非由能失說（云云）又如依人等者。法既分四。人亦有四。非如要集更加一門足前爲五。若不爾者。何似二諦。故知人法各有四重。如似二諦者。章第二云。謂於人法淺深而推。依人依法皆通二四諦。依人淺深者。涅槃經云。出世人知者。名第一義諦。世人知者。名爲世諦。此明依人智有淺深。顯二諦別。依法淺深者。總有七番。且第七番父母生邊。名爲世諦。因緣生邊。名爲第一。此隨於法以分二諦。人法各有四重二諦。故云如似二諦。
　　文辨時利中（至）無三時別者。下叙三時階級次第。即述二說。此初說也。初說有教等者。乘問而說。時次第者。疏第一云。初成佛已。仙人鹿苑轉四諦輪。說阿笈摩除我有執。令小根等漸登聖位（初說有教也）彼聞四諦。雖斷我愚。而於諸法迷執實有世。爲破法有執。次於鷲嶺說諸法空。令中根品捨小取大（中談空教也）彼聞世尊密義意趣說無破有。便撥二諦性相皆空爲無上理。由斯二聖互執有空。迷謬競興未契中道。如來爲除此空有執。於第三時。說一切法唯有識等心外法無。破初法執。非無内識遣執皆空（後演不空不有教也）據不定性未發趣時（乃至）爲對慚悟說教三時者。問。說三時教。爲引一機。爲引三機。答。演祕師云。不定姓人歸於佛法智解淺深三時悟異。名曰三機。非定別三。唯對不定立三時故。問。望一不定立有三時。何言二聖互執空有。答。豈言不定唯一人。人既有多悟。亦前後各以所證爲是。互執何失。廣如演祕及攝釋說。爲對漸悟說教三時等者。即本疏云。此約機·理。漸教法門以辨三時。若大由小起。即有三時年月前後。即深密說唯識是也。若頓教門大不由小起即無三時前後次第。即華嚴中說唯心。是此約多而略存此旨。故云爲對漸悟等。
　　文又所說教（至）所說故空者。此第二說也。即以二義說三時次。夫所說教者非必如是前後定。故判爲三時。竝約義類相從。望不定機爲第三時。若不爾者。華嚴第二七日。世尊即說。五百聲聞亦在座聞。可對漸悟在般若等後方始演說。若爾。何故深密說三時次第。爲顯此處義。即有二義。一約前後。二約義類等。問。今云前後者。爲義前後。爲時前後。答。此義前後。非是年月。問。若聖教說有三時者。華嚴等教成道即說。是何時教。答。約理淺深廣略。道理立教三時。非要年月前後三時。故華嚴第三時攝。如瑜伽說。依未建立阿賴耶。義類者華嚴·楞伽·達磨·深密等雖前後。所說法門義類皆同。故屬第三。密詮法無者。諸部般若覆相而說諸法皆空。而不顯擧遍計所執說其性空。故云密詮法無。
　　文問若據漸（至）作事故等。若爲三乘如何破彼者。若破二乘。其義可爾。何破菩薩。今破菩薩乘者。約三十四念成菩提位小乘菩薩。此即愚法三乘中菩薩乘也。對不定姓約理說一者。法華經意。約理說一者。違本經旨。法華云。說佛智慧故。諸佛出世唯此一事實。餘二則非眞。又章第二。法華分明以智慧爲一乘。隱說眞如。顯以智慧爲一乘。令彼欣求。勝鬘乃以眞理爲一乘。不說智慧。文既而明。如何今云。法華經宗對不定姓約理說一。證旨難見。應設劬勞。說如藥草乘即有別者。無種姓人多爲與人天樂。名爲小草。二乘名中草。菩薩名上草。總五種姓喩三草也。若准此文。今此論告通被定姓及無姓人。此約兼義。若約正機。則唯令被不定性及菩薩性也。
　　文若爾既第（至）故不相違者。我於凡愚不開演等者。此論第三云。入見菩薩皆名勝者證阿賴耶故正爲說。又見道前已能信解。求彼轉依故亦爲說。又云。無姓有情不能窮底。故說甚深。趣寂種姓不能通達。故名甚細。由此論旨。唯被大乘及不定姓趣菩薩者。非被獨覺·聲聞·無性三種機也。大分三時云爲一切等者。初時爲小根。第二時爲中根。非是普爲。今第三時通爲三根。故云普爲。
　　文問既對漸（至）可立一時者。爲根熟慧悟既通故等者。漸悟趣大雖一大機。悟通故爲彼通說三乘所觀空有諸法。故云爲一切。雖說三乘所觀空有。而非被其定性二乘及無性機。所說法門不同初二。故云爲一切。問。若所說法有衆多故云爲一切者。頓悟所解非一衆多。可言一切。若許爾者。華嚴經等如何不言普爲一切乘。若許普爲。頓漸二教有何差別。答。所悟法門雖無差別。信等五相利鈍有別。問。普爲一切乘者。爲約三乘。爲通五乘。答。集述二釋。一云。法華經說。十方佛土中。唯有一乘法。無二亦無三。除佛方便說。涅槃又說。一切衆生皆有佛性。凡有心者皆成佛道。故一切衆生皆大大乘。名所被機。又深密言普爲發趣一切者。說彼第三了義大乘。所言一切即通五乘·三乘·人天攝。乘盡故一切衆生悉得成佛。三乘雖別。同入一乘。故了義教通被一切衆生皆盡。一云。法華·涅槃爲欲引攝不定性故。說爲一乘。如攝大乘等。解深密云。一切乘者。唯約三乘。名爲一切。唯聖果說爲乘故。故彼第二。三乘各依一道行證得無上安隱菩提。故知但彼三乘四性名爲一切。其無性者不證聖。故不名爲乘。故五非乘名一切乘。然阿毘達磨云勝者我開示。解深密云我於凡愚不開演等者。約正所爲說。今此論者攝在第三。若正若兼。即通三乘四種種姓。唯正非兼。定姓菩薩及不定姓。
　　文問若立一（至）名爲一時者。古立一時約佛一時能頓說故名爲一時等者。此文似違。古立一時者。後魏菩提流支法師也。即彼師云唯一時教。佛得自在。都不起心有說不說。但衆生有惑。於一切時謂說一切法。即引無量義經云。我得道來四十餘年。常說諸法不生不滅乃至一相無相。但由衆生悟解不同。得諸果異。彼古師意。約詮理教唯一無二。立一時教。非佛一時漸頓說教名爲一時。若佛一時漸頓說故名一時者。初成道來四十餘年常說一理。此豈一時能漸說耶。但立二時。菩提流支說頓義云。頓者。如來漸一時頓說一切法。名之爲頓。今燈家意。即似彼師所說頓義。非是後魏流支所立一時教義。大毘婆沙七十九卷說一音中。有多復次。故彼文云。復次佛語輕利速疾迴轉。雖種種語而謂一時。謂佛若作支那語已。無間復作礫迦國語。乃至復作博暍羅語。以速轉故皆謂一時。如旋火輪非輪輪相。今燈家意。以小乘義釋流支旨。豈是流支之本意乎。今立一時約理是一等者。還似古義取餘師義破流支義還同古師。豈契正理。古師亦約所詮理一立一時故。若不爾者。所引教義皆不誠證。此義應思。所以鹿苑初說四諦法輪等者。問。深密會可普被一切故是第三者。四諦教時普被一切。何故不名普爲一切乘第三時攝。答。智度論六十九云。諸佛事有二種。一祕密轉。二顯示轉。凡判教時。約顯示轉。深密普者約顯示轉故第三攝。初時普者約密轉故初時攝。各顯一途故不相違。
　　文辨時之中（至）應如是知者。爲提謂等說五戒本行經時通得諸乘聖道等者。此依法苑破五時也。義亦難知。夫判教時。依顯示轉。不論密轉。劉虬破云。我立五時約顯示轉。非祕密轉。提謂波利等五百賈人皆利根頓機也。聞世間教即入出世位。說經時通得諸乘聖道者。是約密轉。初唯人天教者約顯示轉。佛初未成道。爲提謂等五百賈人說世間教。就迹凡相。未有出世善根器故。今約顯示轉。第一時可唯世間教。摩訶般若大品經中說。佛在鹿野轉四諦輪。無量衆生發菩提心。無量菩薩得無生忍。住於初地乃至十地。皆是密轉。非顯示轉。如是推徵法苑本意。其義難解。由此章云。雖作此破。義亦難知。既有賈人得預流果。何不此日名轉法輪。至五比丘法輪方轉。由未分明說三乘者。同所觀體故未名轉法輪。但分明說世間因果。故第一時中唯世間教。言分明者。顯示之異名。已說如是。依何還應破。學者應思。即不應說華嚴·勝鬘等爲頓等者。勝鬘·法華一會盡理。其義可解。華嚴八會·般若十六會。何一會中明理盡耶。亦不應言說華嚴等爲其頓教等者。花嚴經中入法界品。五百聲聞在于會座。列名歎德。法華經中分別功德品言。說如來壽量品時。有八世界微塵數衆生。發菩提心。故知法華亦被頓悟。華嚴亦有漸悟之人。故云俱有漸頓機在會故。
　　文又辨時意（至）取此誤也者。辨時意等者。若人師等自立三教。何須更辨是何時攝。而聖教中說三時教。今此論等何時取耶。然要集等云等者。今案要集。都無此文。但彼集云。言論依者。聖教雖衆。不出二藏·三藏·十二分等。乃至述人師說已結云。此論所依菩薩藏·阿毘達磨藏·論議經·了義教爲依。既不依人師。聖教藏爲論所依如何。今云要集等云。約此等以辨教時。名爲教依耶。言此等者。即諸師所立教時等也。不約說於半滿二等者。此亦違集。故彼集云。眞諦四教·波頗五教。唯有義理而無聖教。以外諸釋竝不可依。言前一教顯教主之勝（流支一音也）二教依根性之大小。（無懺半滿也）三教隨根生病塵麁細之漸（人言等三教也）以理相對。三教義周通二故（已上）要集意。有作無作於三竝入所除不爲所依。豈取除義破集師耶。半滿二教如涅槃經等五八說。有作無作如勝鬘經。生法二空二十唯識。人天言教如大法炬陀羅尼經。彼立三教。一人言教。二天言教。三非人非天言教。若依此等各自是時等者。若作此難。解深密經三教之中第三教說唯識三性。若爾。彼自說唯識教等。說唯識時。何須更辨是何時教。
　　文又因論生（至）并法詞合者。因論者。毘婆沙論第五卷云。世第一法當言一心多心耶。乃至廣說。問。何故作此論。答。雖已說彼相應差別。而未顯示現前多小。今欲顯示唯一刹那。故造斯論。如是乃至廣問答已。最後復次云。以此法後必起見道。以爲重修。決定無有退見道者。是故不退。問。因論生論。何緣見道定不退耶。答。以彼見道是速疾道。無留難道。非中起道。是故不退。如是問答於前論已更生言論。故云因論生論。今一音教前皆論已更亦生論。故云又因論生論。一詞二法者。唯識二云。由此法·詞二無礙解。境有差別。法緣名等。詞緣於聲。此謂世尊同其語等者。彼經第一序品文也。佛有四無礙解。此歎詞無礙解。佛一音者隨一刹那聲。一方音聲。一本質聲。一法教聲。宣說法時。八部四衆類各解。隨其方域。詞韻不同。佛皆能同彼謂各同。故成不共。演說一法等。即彼文云。菩薩住是金剛三昧斷。以一音演說一法。若界若入。一切衆生各隨本解而得聞之（已上）一名句中現多名句者。法各隨本解攝假名句。從實音聲以諸名句隨衆生別而不離聲。故總名聞。又云苦空無常等者。此亦梵網經上卷文。同段之内相繼文故云又云。并法詞合者。聞聲是詞。生解即法。故二合也。
　　文或但擧法（至）不說所餘者。此一音中所引諸文。標法詞境互有隱顯。若合隱顯。具有法詞。聞聲是詞。生解是法。故必有二。今約顯有無別等。上文准此其意可解。如華嚴云等。舊華嚴經第六十卷入法界品終頌文也。故彼文云。若多貪恚癡。憍慢慳嫉結。八萬四千垢。各聞對治法。今擧三句略第二句。要集亦引。然彼集云。若多貪恚等。此無等字。理可具有。等者等取被癡字。第二句餘。今此文中。恐若等字脫。又云一音說法等者。悲華經第七卷文也。准前梵網經。似引華嚴。新舊兩本都無此文。聞佛說法者。即是詞無礙。知聲聞藏者。是法無礙。故通二也。能以一音普應衆聲者。音聲是詞。不顯生解故但詞也。問。四無礙解同皆緣法。何故呼一名法無礙解。答云。婆沙七十三。雖十二處體皆是法。而但於一立法處名。如四無礙礙。雖皆緣法。而但於一立法無礙礙。（已上）別得總名故無有失。廣如彼說。又如婆沙七十三云。一音者梵音等者。案毘婆沙七十三卷。都無此文。七十九卷方有此文。故彼文云。一音者謂梵音。若支那人來在會座。謂佛爲說支那音義。如是礫迦·葉筏那·達剌陀·末&MT00079;婆·佉沙·覩貨羅。愽喝羅等人來在會座。各各謂佛獨爲我說自國音義。聞已隨類各得領解。又貪行者來在會座。聞佛爲說不淨觀義。若瞋行者來在會座。聞佛爲說慈悲觀義。若癡行者來在會座。聞佛爲說緣起觀義。憍慢行者類此應知。（已上）由卷指謬具引文示。此即唯法者。此後文中不擧音聲。後唯有法。不通詞也。上文既云聞即聲。豈不通詞。今約顯相故唯法也。
　　文問隨能聞（至）一梵音聲者。隨能聞現聲各殊等者。然一音義即是諸佛不思議境故。今略述先德所說。且依小乘有三師說。故略婆沙七十九云。問佛以聖語說四聖諦。能令所化皆得解不。設爾何失。若能解者。毘奈耶說如何會釋。世尊有時爲四天王。先以聖語說四聖諦。四天王中二能領解。二不領解。世尊憐愍饒益彼故。以南印度邊國俗語說四聖諦。謂毉泥迷泥蹋部。達[甲*葉]部。二天王中一能領解。一不領解。世尊憐愍饒益彼故。復以一種蔑戾車語說四聖諦。謂摩奢覩奢僧攝摩薩縛怛羅毘剌遲。時四天王皆得領解。若不能者。伽他所說當云何通。如有頌言。佛以一音演說法。衆生隨類各得解。皆謂世尊同其語。獨爲我說種種義。一音者謂梵音。乃至廣說。答。有二說。一有作是說。佛以聖語說四聖諦。皆能領解。而四天王意樂有異。爲滿彼意故佛異說。乃至廣說。復次世尊欲顯於諸言音皆能善解。故作是說。謂有生疑。佛唯能作聖語說法。於餘言音未必自在。爲決彼疑。佛以種種言說法。復次有所化者。依佛不變形言而得受化。有所化者。佛變形言而得受化。乃至廣說。是故世尊說三種語。一云。佛以一音說四聖諦。不令一切皆得領解。世尊有自在神力。而於境界不能改越。如不能令耳見諸色眼聞聲等。問。若爾。前頌當云何通。答。不必須通。非三藏故。諸讃佛頌言。多過實故不須釋。復次如來言音遍諸聲境。隨所欲語皆能作之。謂佛若作支那國語。勝在支那中華生者。乃至若作博喝羅語。勝在彼國中都生者。以佛言音遍諸聲境故。彼伽他作如是說。復次佛語輕利速疾迴轉雖作種種語。而謂一時。謂佛若作支那語已。無間復作礫迦國語。乃至復作博喝羅語。以速轉故皆謂一時。如旋火輪非輪輪相。前頌依此故亦無過。復次如來言音雖有多種。而同有益。故說一音。西明解云。今依大乘。同初師說一梵音故一音。故無量義經云。稽首歸依梵音聲。然其一義總有兩種。一大小二藏同一音說。二三時所說皆同一音。故無量義經云。三時所說文一義異。言文一音說而義異者。觀勝劣有差別故。若依維摩。且約三義以辨一音。一者隨類同其語。如支那國等語及六趣語等。二約取解以辨一音。如貪多者聞不淨觀等。三約恐思歡喜等。以辨云。今燈家旨略依五義總名一音。如文可解。不以小乘而爲定量等者。以之准知。菩提流支一音之義不依小乘。前五義中隨詮一如名曰一音。非是頓義說爲一音。若取頓義。即同小乘。
　　文問佛說一（至）老莊說故者。此問及答并要集文也。佛既一音者。案集文云佛一音說既草錯。以圓滿故者。案集文云似圓滿故以草謬。准初釋意。似字爲正。此答不可了。說不具故。燈嫌集也。下文准知之。無相圓音等者。一眞法界平等一相。於此理上無有男·女·生·住·異·滅·色·香·味·觸十種之相。故言無相。論是理音名無相。論是聖音名無相圓音。隨生滅緣似說無相。而於如來無說不論。說一音中。似文義圓滿等生物解。是此義意也。未知何以爲名等者第二義意。如來無色聲等麁相功德。但隨感緣衆生心謂聞佛所說。集說此二義意云。此上二釋約衆生。故梵網等云。一音中說無量法品。據實如來無說不說。今此二義與佛地論一師所說其旨同也。故彼論云。謂佛慈悲本願緣力。其可聞者自意識上文義相生。似如來說。此意即是由佛本願爲增上緣。令聞者識有文義相。此文義相雖自親依善根力起。而就本緣名爲佛說。佛實無言。集說依此意。據實如來無說不說。亦同外道老莊說者。言外道者。非九十五之外道也。孔丘·李老本是法身大士。迹履佛法之外故名外道。非是邪見外道類也。灌頂第六卷云。閻浮界内有振旦國。我遣三聖。在中化道人民。慈哀禮義具足。上下相平無逆殊者。乃至云。振旦國中又有小義。不識眞正。無有禮法。但加殺害。無有慈心。三聖教化道言不差。至吾法沒千歲云。後三聖人過。法言衰薄。設聞道法不肯依受（三聖者。蓋是孔丘李老顏淵乎。莊子後人故不入三數也）此等三人雖興俗典。乃是大權菩薩。佛說清淨行經云。儒童菩薩彼稱孔丘。解云。作孝經云孔子者魯人也。姓孔。名丘。字仲尼。有聖德生於周末。歷國應躬莫能見聞。乃判詩書。定禮樂。修春秋。述易道。門徒三千。達者七十二人。博徒學問者有其六萬。准阿含經中。孔子弟子七十二人總是大權菩薩。爲調伏衆生故。設此方便潜在俗中。光淨童子菩薩彼稱顏淵。謂顏回。是故清淨法經云。孔·顏二賢以爲師弟。說孝經五千文。迦葉菩薩彼種老子。說老子五千文。若准佛說須彌圖經中。寶應聲菩薩化爲伏羲。吉祥菩薩化爲女媧。其餘經中金粟如來化爲維摩詰。正法明如來化爲觀世音菩薩。東方龍陀佛化爲須菩提。龍種上尊王佛化爲文殊師利菩薩。種種現身起大方便教化衆生。准此等教灌頂經中三聖者。孔子·顏子·老子三是也。老子西昇經云。吾師化遊天竺善入泥洹。又荀子云。老氏之師敬佛處。文證不少。大唐京兆靜法寺苑法師華嚴疏中。述此方三家宗云。此之三家大意略同。而文稱異。初依孔丘述易。爲萬物之始生於萬物。故周易上轉示第七云。易太極是生兩儀。兩儀生四象。四象生八卦。八卦定吉凶。吉凶生大業。又曰。一陰一陽之謂道。陰陽不測之謂神。周易正義第十二云。易有太極是生兩儀者。太極謂天地未分之前。無氣混而爲一。即初太一已。故老子云。道生一。即太極。之謂混元。既分即有天地。故云太極生兩儀。老子云。一生二。七不云天地。言兩儀者。指其物體。下與四象相等故云兩儀。謂兩體容儀也。兩儀生四象者。謂金木水火。隶天地而有故。云兩儀生四象。既有五行。何不取五。古則分四時。又地中之別故唯云四象四象生八卦者。若謂震木離火兊金坎水各至一時。又巽共同震木乾同兊金。加之以坤艮之土爲八卦也。八卦定吉凶者。八卦既云。文象變而相獲有吉有凶。故云八卦定吉凶也。吉凶生大業者。萬事各有吉凶。廣大悉修。故能生天下大事業也。又正義十一云。一陰一陽之謂道者。一謂天也。無陰無陽乃謂之道。一得爲無者。無是虛無。虛無大空不可分別。唯一而已。故以一爲無也。若其境則彼此相形有二有三。不得爲一。故在陰之時而不見爲陰之功。在陽之時而不見爲陽之力。自然而有陰陽。自然無所勞。爲此則道之謂也。故言之謂道。以類言之謂之所。以體言之謂之無。物得開通謂之道。以微妙不測謂之神。以應機變化謂之易。總而言之。皆虛無之謂也。聖人以人事名之。隨其義理立其稱號。陰陽不測之謂神者。天下萬物皆由陰陽。我成本。其由理不可量測。謂之神也。廣如韓康伯注。上易宗竟。二依李聃。計自然爲萬物因。則萬物無非自然。故道經云。道可道非常道。名可名非常名。無名天地始。有名萬物母。德經云。道生一。一生二。二生三。三生萬物。又曰。人法地。地法天。天法道。道法自然。河上公注云。道可謂經術政教云道也。非常道謂非自然長生之道也。常道常以無常爲養神。無事安民含光藏暉。滅跡常道不可稱道。名可名謂富貴尊榮高世之名也。非常名謂非自然常在之名也。常名當如明辨之末。言鶏子之未分。明珠在蚌中。美玉處石間。内雖照照。外如愚類者也。無名天地之始。謂無名者道也。道無形故不可名也。天地始者。道吐氣布化出於虛空。無爲天地本始也。有名萬物之母。謂有名天地也。天地有形位有陰陽。有柔強是異名也。萬物母者。天地含氣生萬物。長大成熟如母之養子。德經云。道生一。謂道始所生者一也。一生二。謂一生陰與陽。二生三。謂陰陽生和·清渴三氣分爲天地人。三生萬物。謂天地人共生萬物也。天施地化。人長養之也。人法地。謂人當地安靜和柔也。種種得五穀掘之得耳。衆勞而不怨。有功不宣者也。地法天。謂天湛細不動而不求報。生長萬物無所取也。天法道。謂道請清不言。陰行積氣萬物自成。道法自然。謂道性自然無所法也。孝子述義第三卷云。道經有三十七章。此道經首章正開道宗。故文明常道以爲首也。但常道常名爲名教云。先道與天地。定生化之本（云云）道可道者。此以理之可通用顯常道也。言經術之道其跡至麁。可以通說而得。非是自然常生之道者。雖養人而無爲。雖安人而無事。含藏滅迹不可稱道也。名可名非常名者。此以物之可名。用顯常名也。爵祿高榮之名人所施造。言迹淺露皆可名目。而知實□名滅。非是自然常在之名也。夫體自然常在之名。不露美善。有似愚顏陀於顯稱不可名目者也。蓋無體無方至虛至寂妙。萬物莫知其全始。萬物莫測其終。功用之母竟不可道。名譽所集竟不可名者。是自然之常道自然之常名乎。此兩對顯道是常。若人能體常則無死滅。世聖人以常道不可常。名不可名。故說非常道非常名。欲人及經弘義冥神會理。則知常道常名。云所在故&MT00080;各擧類以明云也。無名天地之始有名萬物之母者。此一對明爲本也。無謂常道。以言無體不得而名故曰無名。吐氣布化生天生地始者。明其無先。故曰天之始也。有名謂天地分形立位可得而名。故曰有名。母者取其能生養萬物如母之養子。故曰萬物母。言萬物本於天地天地本道也。老子宗意。三莊周計道爲萬物因。則道無不在。故莊子内篇太宗師云。夫道有情有信。無爲無形。可得而不可受。可得而不可見。自年自古以同存神。鬼神帝王天地内篇疏云。明鑒洞照有情也。起機若響有信也。恬淡寂溟無爲也。祖之不見無形也。寄言詮理可傳也。體非量數不可受也。方寸獨悟可得也。離於形色不可見也。自本自根至自存自從也。存有所也。虛通至道無始無終。從本以來未有天地。五氣未兆大道存焉。故孝經云。有物混成先天地生。又云。迎云不見其首。隨之不見。其從神鬼帝王。天主地言大道。能神於鬼。虛神於天。帝同明三景生三。二道俄主無之力有茲功用。斯乃不神不生而生。即老注天得一以清。得一以虛。今引莊同彼意者。老子云。名可名。非正常名。莊字云。名可傳而不可受。可得而不可見。此之二旨同第二義。故云同老莊說。
　　文一云如來（至）名爲一音者。此後二釋約如來說。與護法等其旨同也。第三釋中集引文云。梵約等說苦空無常無我一諦之音。即證一時具多法門。應云隨所生方類不同等者。集云。隨類解者文有三類。如涅槃經第十云。一切衆生種種形類。二足多足。佛以一音而爲說法。彼彼異類各自得解。華嚴六十云。八部人非人。梵釋四天王。隨類音聲解此。即隨六道類解也。廣如彼說。此後釋意。衆生本願願聞佛說。如來識上文義相生。聽者色心既聞佛說。亦有如是似文義相。此即如來實說法也。由此集云。即護法宗後說爲勝。言一音者爲一梵音等者。西明云。今依大乘。依一梵音故說一音。即同小乘之一義也。今燈家即隨七義皆名一音。問。所說一音爲約本質。爲約影像耶。答。一師云。約本質。聲聞教有三藏殊。而聲體即一。問或義中教有三時異。即應成一聲。約時辨三教。三教不成。一對機。二藏異。應不得成一。答。三時亦得成一。故無量義經云。三時所說文一義異。問。三時非有爲。可說即是一。有爲念念滅。應不得成一。答。聖言三時異。以佛神力故三時異。即成一。問。三與一相違。三時得成一。或可與三相變應成三時。答。許亦何失。問。三時非前後。與許得成一。有爲念念滅。如何得是一。答。以佛神力故。百劫後爲一。何妨三時異而得爲一時。問。教有三時異。可言有爲攝而得爲一時。同教有三時異。可言有爲攝三時即一體。應非有爲攝。若非有爲。便違論說生者必滅一向記故。若是有爲應不成一。前後二念體各別故。答。實一時似三時現。非謂實三而得成一。師云。約影像教以辨一音。問。若是本教唯佛變故。得言一影像之教。多有情變如何成一。答。聞一梵音故說一音。非體一故名爲一音。問。若梵音教名一音者。中印度人皆一音說。與佛何異。答。彼所說餘方不解。如來一音隨類得解。故不思議。問。若梵音如何至那國人聞至那聲。答。聞梵音聲作至那解。如見一月作二月解。問。影像教是有漏耶。答。無漏識變即是無漏。有漏變者還是有漏。如成唯識。有漏無漏見相同故。問。聖教佛所說而說有漏耶。教外道說應得成無漏。答。佛所變者還成無漏。問。佛教唯無漏可是道。部取既是有漏。應是苦集。答。雖是有漏。道諦所攝。如攝大乘。道生境眞實故。問。聖教是有漏。而許變即是無漏。有漏變者還是有漏。如成唯識。有漏無道諦攝耶。教通無漏。應是苦集攝耶。是無漏若道諦攝。在教既有漏。應是苦集攝。答。非例諸有爲法。是無漏者皆道諦攝。是故邪教非是道諦。自有道諦而非無漏。是故佛教雖是有漏而道諦攝。不同薩婆多宗。諸道諦者唯無漏故不相違。
　　文要集云（至）亦說半滿者。菩提流支云一音教等者。集云。其菩提流支立一音教。法苑廣破。然恐不當彼宗意也。尋云。草謬。准本立正。彼云一音頓說名爲頓教者等者。今准觀燈能破旨一音頓說名爲頓教。是流支意。未詳其文。是何處述乎。基師法苑述流支意云。佛得自在。都不起心。有說不說。但衆生有感。於一切時謂說一切法。廣引文已結云。故知諸教但總一時。無二三等。又叙非云。若廢事誤理。及在一會有大小機。可如所說。若唯被大或但被小。初有大無小。初有小無大。或諸經令多分大小教異言唯一時。深爲孟浪（云云）。又苑法師華嚴疏述流支意云。如來一代說法不離一音。故如來一音同時報方大小并陳。是故聖教雖多差別。不離一音。今觀諸釋。都無頓義說一音者。燈家所述是何文耶。又復設餘不應別判華嚴等爲頓者。未詳流支別判華嚴以爲頓教。何故爾耶。無教定判者。爲顯佛德說一音中演無邊法。而一音說名爲一時。無教定判。
　　文又云半滿而爲二時等者。案。集不言法苑所被亦恐不當乃至故恐不爾。彼集文云。其曇無懺法師立半滿二教。涅槃第五云。教一子者謂聲聞弟子。半字者謂九部經典。毘伽論者所謂方等大乘經典。乃至廣說。此文半字喩彼小乘九部經典。毘伽羅論譬方等教。此即滿字即當勝鬘等所說二教也。擧半滿喩大小二教。乃至云。然法苑云。皆據所明理有盡不盡。以明半滿。不定依逗機直往迂迴以明半滿（已上）然要集意擧半滿字喩大小二教。是豈非依逗機直往迂迴以明半滿。故云不約逗機。故恐不爾。彼意不障等。彼法苑意不障逗機而說名爲半滿。但不許爲漸機說以爲半教。爲頓機說以爲滿教。彼經文意爲定姓人亦說半滿。豈定姓人有頓漸別。
　　文詮宗各異（至）廣明宗意者。如下破明者。下論文破外道中。先宗後破。故指彼文。及法師瑜伽論抄明者。基法師瑜伽略纂第三卷中。廣叙外道十六異論計。故指彼抄。如法師異部疏具解者。基法師宗輪疏中。叙二十部計本宗同義·末宗異義。故指彼疏。別宗即唯識章是者。法苑第一唯識章中。十門廣釋唯識宗。以之意爲此論別宗。故指彼章。然疏略解名成唯識等者。基唯識疏第一卷云。天親菩薩爲利有情令法久住。依如上教製三十頌。明唯識理。文義周圓離於廣略。後護法等依上經論採撮精要。廣釋頌文名成唯識。故此即以唯識爲宗（云云）下皆可疏。
　　文西明云等者。西明唯識疏第一云。總分別唯識爲宗。由唯識理遠生解斷障得勝果故。若別說者。唯識境行乃果爲宗。境即八識二諦三性等。行謂唯識觀智及五度等。果即知斷菩提涅槃。此釋不異法苑。第一唯識章云。或速爲三謂境行果。如心經幽賛具廣分別。故幽賛上云。修行有二。一略二廣。後有三種。一境。二行。三所得果。猶昔不知眞妄境界起煩惱等自受衆苦。今正翻彼。故亦有三。由此最初應審觀境。既知善惡修斷行。或因行既圓果德便證。諸佛聖教雖復無邊。說修行門不過三種。故修行者應依此學。廣說境等如彼具說。然樞要中釋名科文等者。言釋名者。樞要上云。梵毘若底（丁汝反識也）摩呾類多（唯也）悉提（成也）奢薩呾羅（論也）應云識唯成論。順此唐言成唯識論。第十末云。此論三分成立唯識故。此論名成唯識故。此論名成唯識論。則本名唯識。釋論名成。乃至云。令有十義釋成唯識。一經言唯識。論解名成。二本論名唯識。釋論名成。乃至七以教成教。八以教成理。九以理成教。十以理成理。乃至廣說。故云釋名。言科文者。即彼文云。科成唯識本頌文者。三十頌中初二十五頌明未發趣位正因果相。後之五頌明已發趣位正因果相。以佛聖法因果爲宗。破彼常斷故。今應說總爲二收或分爲三。初二十四頌明唯識相。次之一頌明唯識性。後之五頌明唯識位。此亦有三。一初中後。二境行果。三略中廣。配頌如文。或總分四。初一頌半總標綱要分。次十四頌半廣陳能變分。次有九頌結釋外難分。後之五頌依修獲益分。或總分五。一略標宗。二陳識性。三彰變義。四釋外救。五修成果。此依本頌以顯科段也。若准釋論。總成八義科段。廣如彼釋。
　　文體性不同（至）攝相歸性者。釋如法苑者。指法苑章第四門中八紙許文。故云如法苑。於中復等者。此三段文不指法苑。亦下不說。但取疏意分爲三段。總釋諸教。故云總出。別明此論故云別出。聚集通二故無總別。法苑唯釋諸教通旨。不別說此唯識論意。故有二段。無第二段。疏第一卷通有三段。故彼疏中明論體者。至順彼十處全等。是總出體。總通諸教說體性故。上來第二第四體訖。至展轉互爲增上緣故。是則出體。配此論說教體故。問。過去未來至能說法者識上現故等。是明聚集。披疏可觀。不爾難解。有釋五門等。此并集文也。要集六卷總寄六家語。共演一部之文。一者有說。（基法師也）二者有釋。（測法師也）三有鈔（光法師）四者有解（觀法師也）五有云（範法師）六未詳決（寂法師也）集序云。然以慈教當時盛行。發跡開章形言有六。通塗取則。不踰於二。且如慈恩。良匠石鼓鳴山。即以有說標其稱也。西明大師雷聲啓蟄。故以有釋著其名也。若京地法將光也。阿曲宗師觀也。往往得其環中。時時擧其精義。更有山東之範。以鉤瑣得度。汾陽之寂由穿鑒見知。皆捨其所長。貴其所知。光佳有鈔之主。觀彰有解之賓。範握有云之聲。寂表未詳之號。并備窮佳釋。皆親自展覽撮尋之羽毛。採犀象之耳角。頗以輕塵倍岳。滴水添流。輙爾課虛。都言集曰。庶乎有識懸鑒。將來學者當能留心自知其意焉（已上）有釋五門者。非是西明自所說也。深密記云。然諸聖教。大唐三藏五門出體。一攝妄歸眞門。謂諸聖教名句文身乃以音聲用如爲體。故維摩云。一切諸法皆如也。二攝相歸性門。略有二義。一三分明義。自體名識。見相二分通名爲相。故唯識論第一卷云。變謂識體轉似二分。相見俱依自體起故。又第二云。識所變相雖無量種。而能變識類別唯三。若依此釋。相謂相狀。見相皆是自體分識之相狀故。二二分明義。見分名識。相分爲相。故唯識云。或復内識轉似外境。若依此釋。相分名相。相不離見。說名唯識。總說意名句文身及以音聲識之相。故名爲識也。三以假從實門。如瑜伽等。名等是假。聲即是實。故離聲外無別名等。四三法定體門。三法即是蘊·處·及界。三科法門。故雜集論名三法品。薩婆多宗評家正義用聲爲體。故三科中色蘊·聲處·聲界所攝。依經部宗。假實二聲以爲教體。五蘊門中色蘊所攝。處界門中聲處法處·聲界法界。今依大乘。聲及名等四法爲性。於五蘊中色行二蘊。處界門中聲處法處·聲界法界。名等三法意識境故。五法數體門者。且辨外宗。數論外道聲諦爲體。依勝論宗。聲德爲體。順世四聲論唯聲（云云）今依内宗。諸說不同。薩婆多宗總有七十五法。義如常釋。然彼教體雜心·俱舍及毘婆沙皆有二說。一云。如來法蘊色蘊爲性。以是聲故。一云。行蘊。名句字故。由此義故三說不同。一云。立聲以爲正義。以聲是善名等無記故。一云。名等以爲正義。以能詮表所詮義故。一云。通用音聲·名等爲體。由前所說二種義故。解云。彼宗聲爲體者。法數門中唯用音聲一法爲體。名等爲體者。即用名等三法爲體。若合說者。合用四法爲體。謂聲·名等。評家正義用聲一法爲體。依經部宗。三師說別。一云。十二處中聲處爲性。離聲無別名句字故。一云。法處相續似聲爲性。唯是意識所緣性故。一云。通用假實二聲爲性。前二義故。彼宗法數諸說不同。一云。雜心無別心法。若依彼說。有十九法。謂色中有十四。謂五根·五境·及四大種。心唯是一。無心法故。不相應法有一數。謂諸無作。無爲有三。謂虛空·擇滅·非擇滅。如是總有十九種法。於中但用聲處爲體。相續假聲無別體故（云云）今依大乘。二說不同。一龍猛宗。無文正判法數多小。准智度論明諸法相。大分同於薩婆多宗。總有七百六十一法。何以知者。薩婆多宗明七十五法。十住毘婆沙有七百不相應。故知除不相應加七百不相應法。故有七百六十一法。由斯即用十一色中音聲爲體。故智度論三十三云。六通羅漢。佛說法時。雖不在座。以天眼見佛。天耳聞法。若神通力所不及處不得見聞。准此佛教用聲爲體。二彌勒宗。總有百法。如百法論。然於教不同。有所唯聲。無量義經云。能以一音普應衆生。維摩·華嚴·深密·及顯揚論等其文皆同。有處但用名等爲體。仁王經云。此名句百千佛說。有處文義合說爲體。伽論八十一云。經體有二。一文。二義。所以如是教異者。三藏云。據實皆用名等爲體。而諸聖教各據一義。故不相違。以假從實用聲爲體。離聲無別名句等。故以體從用名等爲體。能詮諸法自性差別。二所依故假實相藉合說爲體。隨闕一種說不成故。生解究竟必由文義。是故諸說互不相違。又云三藏開爲八門等者。此上三門各開二門。初二門者。一攝妄歸眞門。唯眞非妄。二眞妄差別門。名等四法非眞如故。次二門者。一攝相歸識門。唯識非相。二識相差別門。且依此義立名等四法。唯相非識。名等皆是相分攝故。後二門者。一以假從實門。唯實非假。二假實差別門。通假及實。名等是假。聲即實故。
　　文舊攝論師（至）二事究竟者。舊攝論者未得其本。蓋舊攝論師道基師子。撿彼師造攝論章等可決其門。入楞伽第二等者。彼經一部十卷。有十八品。今所引文集一切佛法品文也故彼品云。大慧。法佛說法者。離心相應體故。内證聖行境界故。大慧。是名法佛說法之相。解云。離心相應體者。心即心王。相應者心所有三義中。是第二義。唯識五云。恒依心起。與心相應。繫屬於心。故名心所。又楞伽經第六卷法身品云。大慧。言涅槃者。謂見諸法如實住處。遠離分別心心數法。於次第如實修行。於自内身聖智所證。我說如是名爲涅槃。既云遠離心心數法。故知相應即心所也。四卷亦同者。四卷楞伽第一卷云。大慧。法佛者離心自性相。自覺聖所緣境界建立施作。解云。擧勝隱劣故。云心自性。言相者體相也。謂佛法身生聖智解者。釋上云内證聖行境界。軌生物解。名之爲法。問。法身眞理常無言。何名說法。答。此義中有其四句。一身說二不說。謂受用身爲受法樂能自說故。非法身者。無言說故。亦非眞說故。或可化身非餘二身。無言說故。無爲故。雖他受用對機說法。而實是化。二身說一不說。謂佛法身及受用身内證聖行境界故。受用法樂故。三身說。如十卷楞伽第二卷說。法身說法者内證聖行境界故。報佛說法者說一切法自相同相故。化佛說法者說六度等。乃至廣說。四三皆不說。眞如法身無言說故。自受用身無所爲故。及化身等非眞說故。然佛地論且依義略叙三說。故彼論一云。受用變化二佛土中。今此淨土何土所攝。說此法佛爲是何身。有義化土化身說法。有義受用土受用身說法。廣說如彼。實義者。釋迦牟尼說經時。地前大衆見變化身居此穢土爲其說法。地上大衆見受用身居佛淨土爲其說法。所聞雖同。所見各別。具如彼說。唯如實義於三身中說法而非法身。然楞伽云。法身說法者。汎論說法略有四義。一語言說。如佛地論。二身說法。而非法身。二生解說法亦通法身。如楞伽經。三依有差別十種說法。如十卷楞伽第四卷說。四諸佛進心諸所施爲皆成佛事。如維摩等。各有所據。皆不相違。今約第二生解說云而說法身說法之相。問。維摩經第三云。有佛國土。以光明爲佛事。乃至云。有佛國土。虛空作佛事。或有寂漠。無言無爲而作佛事。此等諸說皆有名等爲不定耶。答。西明云不定。法身說法及虛空等能生解。故名爲說法。而無名等。諸無爲法無分位故。若其無說示等者。寂默心上假立名等。於理無失。有爲心等有分位。故瑜伽八十一云。經體有二。一文二義者。即彼論云。文是所依。義是能依。如是二種總名一切所智境界。問。名句文中何唯取文。解。有二說。一云。文集成名。名集成句。文是本體。名句是義。是故擧體不取義也。一云。擧一取二故有名句。集云。有說。由能詮文義得顯故。有解以能詮名等總攝一切所詮之義。即由能詮文顯義生解。故說爲教。非不由彼名等於義生解。今問。緣色等法亦帶名等。於義生解。應名教體。解云。雖帶名等。或無名等有生解者。然非益故。意說非教所攝。問。若爾。法佛說法不帶名等。應非教攝。答。非例。事法差別必依名等。理性體相即無名等。問。若爾。道後三智亦立爲教。答。本立教意。解未解者。果位解滿故非立教。問。維摩無言能顯不二。曼殊生解亦離名等。四記置答亦同此義。如何說言義是能依。答。亦立名等。無言位中所有五蘊。依文殊等生解之處。彼立名等。或可於後得智心心法上假立名等。以文殊體淨名密意故。若佛無言量。答。佛記心上假立名等。有言量答。可准涅槃經。二十五量答有無言（云云）二事究竟者。一者聲。二善字。言字者即能詮文。詮表教體聲名等。
　　文依三藏八（至）中邊相對者。有本無本說者。有本質教。無本者無本質教。唯有影教。若本若影聲名句文四法爲體。如是四法如來自說名爲本質。聞者識變名爲影像。由此本影。佛地一。彼有二說。一云。約聞者識以爲教體。一云。約如來識以爲教體。第一師意。謂佛慈悲本願緣力。其可聞者自意識上文義相生。似如來說。此意即由佛本願爲增上緣。令聞者識有文義相。此文義相雖自親依善根力起。與就本緣名爲佛說。實無言也。第二師意。謂宜聞者本願緣力。如來識上文義相生。實能所詮文義爲體。此意衆生本願聞佛說。如來識上文義相生。聽者識心實聞佛說。亦有如是似文義相。今指佛地二師所說故。云佛地兩說。言四句者。西明云。如是本影總約諸宗有其四句。一有本無影。二有影無本。三本影俱有。四本影俱無。有本無影者。小乘三說。一薩婆多宗。一切佛聲唯是有漏等。如婆沙等。二大衆部等。諸佛音聲皆唯無漏。皆轉法輪等。三多聞部。如來五音皆唯無漏。餘音有漏。此等諸部皆言唯有本質而無影像。此後二說如異部宗輪論。有影無本者。那伽羼那此云龍軍。即是舊翻三身論主。彼說。佛果唯有眞如及眞如智。無音聲等麁相功德。堅慧論師及金剛軍皆作此釋。堅慧論師即是寶性論主。五印度中北印度人也。十卷楞伽第六。大般若經四百二十五。文殊問經。金剛般若等。皆云不說一字亦無聞人。准此等文。但由如來本願力故。有情識上文義相生。故諸聖教約增上緣名爲佛說。而實不說。本影俱有者。月藏菩薩及親光等云。一切如來具有色聲等德。解云。如來眼等功德一一皆遍法界。金光明經·深密經云。如來能轉三種法輪。謂轉照持。四諦無相。及了義教。又梵網經。盧舍那佛對大衆說心地法門。如是等教誠證非一。我能聞者識變似彼。故知俱有本質影像。然餘經等言不說者。會有三義。一依眞如離諸相故。二約諸佛同故。前佛後佛所說皆同。無差別故。三約隨文字法名爲不說。四卷楞伽第四卷云。如來不說隨文字法。文字有無不可得故。又仁王云。文字惟離無有文字。約是三義而言不說。本影但無者。清辨依勝義諦立一切法其性皆空。然護法宗就勝義諦本影俱說。雖有如是四句義別。大唐三藏及護法有其二義。一就實正教。唯本非影。本即如來正所說故。二兼正俱說。通於本影。皆由如來說力起故。而餘經言不說者。如前三義會。問。依護法宗通本影者。無性攝論如何會釋。彼云。聞者識上聚集顯現爲契經體。解云。護法·無性各述自宗。不須會釋。又解。無性同護法宗第二所說。通用本影爲教體。如何得知。無性教體通本影者。彼論自說化身即是如來後得智之差別。而不說言見者。識上所變影像爲化身體。此即本質爲化身體。准知佛教亦通本質。若爾。如何對教體中有本非影。解云。理實化身及教皆通本影。而攝論中影略互顯。故不相違。問。互是影略。如何教中說非本。而辨身中說本非影。解云。辨身欲出佛體。是故說本而不影。說教意欲令衆生解。所以說影而不說本。以影像教親生解故。法數中有三漸略謂内外相對等者。外謂外道。如數論等教。内中大小相對。小謂小乘。如經部等教體。大乘中邊中相對。邊宗者。法苑云。龍猛·清辨勝義諦中。一切無相。諸法皆空。何教爲體。世俗諦中。可言句言章論聲爲教體。梵云鉢陀。此翻爲跡。義當爲句。句有二種。一集法滿足句（眼耳鼻舌等）二顯義周圓句（不生不滅常不斷等）義雖未圓。亦名爲句法滿足。故此當中道所說名也。梵云縛（去聲）迦。此云言也。此當中宗句也。義周圓故。梵云鉢刺迦羅。此云章。章即章段。於中此無所當。梵云奢薩呾羅。此云爲論。總一部名。此四能詮聲爲教體。此准般若燈論。中宗者謂彌勒等宗。聲名句文四法爲體。然諸聖教三例不同。不有處唯說假爲體。有處唯說名等。有處通用聲及名等。廣如有釋。自餘諸家多依此義
　　唯識義燈增明記卷第一

　　唯識義燈增明記卷第二

　　日本沙門釋善珠述
　　文次詮簡者（至）無漏名妄者。有釋五門者解深密經記云。然·諸聖教大唐三藏五門出體等。若破五門。豈破三藏。緣生名妄。此則可爾者。五法之中除眞如外皆是緣生。從種生故。然則次下正智非妄。還爲自害。虛妄分別有等者。三界心心所皆是虛妄。故知有漏說名爲妄。不可說無漏名妄者。起信論云。妄心薫義亦二種別。一增長根本業識薫。令阿羅漢·辟支佛·一切菩薩受生滅苦（已上）若二乘智諸菩薩智唯是無漏。名妄心薫。若諸無漏不名妄者。豈不違論。如是推尋可成文意。
　　文二攝相歸（至）得失准前者。前門者。前第一門攝妄歸眞門。識性即眞故不異前。識亦是相者。八識皆相能所無別。豈言攝相歸相。攝識歸識。亦不可說等者。有釋云。此門二義。一三分明義。自體名識。見·相二分名之爲相。若依此釋。相謂相狀。見相皆是自體一分識之一分相狀故。二二分明義。見分名識。相分爲相若依此釋。相分名相。相分不離見。說名唯識。有釋。本旨約相有二者。相分唯約此二說名爲相。不說餘法。何越本意得破相義。若求餘破豈有不被破之正義。以不離識所有五法等者。言五法者。一者八識。二六位心所。三所變見相。四不相應。五者眞如。故唯識言。總顯一切有情各有八識·六位心所·所變相相見分位差別·及彼空理所顯眞如。識自相故。識相應故。二所變故。三分位故。四實性故。如是諸法皆不離識總立識名。既云五法皆名識。豈唯相分攝歸於識。若以五法攝歸於識名攝相者。第五眞如既是非相。何得說言攝相歸識。若云約教體等者。同時心所亦變名等。云何不言攝相歸所。唯言歸識。此難易救。論云。此中識言亦攝心所總言歸識。是有何妨。三法法數合是第四等者。三法者三科法也。法數百法數也。法苑云。四性用別論。體色心及眼各別處故。其義既同。故同彼攝。又攝不盡等者。有釋設救。三科法中攝法已盡。何更論餘。若作是救。此難無用。或本若云從略等者。若云從略不論餘者。唯應四門。何更分位。若作前救。此亦無用。
　　文有解六門（至）別論門攝者。後之三門者。四攝假歸實。五攝劣歸勝（心識）六攝相歸性。本前三者。一攝相性（眞如）二攝境從識（唯識）三攝假從實也。後六本一。後五本二。後四本三。後三取逆。本三取順。如是相攝。更無別能。前三門者。一五法自性門。心心所五法。二三相差別門（三科法門）三攝義歸名門。名言所薫即本。第四性用別論門者。前二可爾。第三攝義歸名。名言攝一切。何故第四姓用別攝。其義難知。雖更開三猶廣略失等者。五法三性雖義門別。不過百法。更開二門。於義無益。是廣失也。闕本第四性用別門。是略失也。先寬後狹者。或有本云。先寬後狹。先失後得。其草相誤。可勘正本。文既不同。義何得決。然准下。先寬後狹以之爲好。次下文云。此意從寬漸尚於狹。名之爲略。乃至云。今爲漸略即有二意。一從通向別略。即從初向後是。二從多向少。以末就本略。今云。先寬後狹者。約第二說。六門之中初五法自性體是多法也。次三相差別是次減也。乃至第六攝相歸性是唯一法。故云先寬後狹。又攝義歸名亦少有失等者。或有本脫是一行文。依有爲好。有解救云。名有二種。一表義名。二顯境名。義亦二種。一境界義。二道理義。而二名中攝諸義盡。何得說言非一切義皆是名攝。若作是救。不得成難。此義應思。舊攝論師後二門等者。後二門者。三攝塵歸識。四攝事歸理。本初二者。一攝相歸性。二攝境從識。後二取逆。初二取順。各互相攝。更無別能。初二合是性用別論者。古師初二者。一隨義別名。二攝義歸名。初一可爾。第二攝義歸名。何是第四性用別論。若攝義歸名。是第四攝。攝塵歸識。亦可第四。古師設難。何可通之。亦廣略失者。初二門者雖似二義別。不過名義。更別開之。於義無益。是廣失也。闕本第三。是略失也。要集三門等者。若内證位心言路絕。有何教體說能所。若寄詮談。豈無能所。然則離能所詮。即本第一攝相歸性。言雖似別。義同本釋。故無別能。虛設劬勞。後之二門亦性用別論者。二通能所詮。三唯爲能詮教。此亦同本故無益也。
　　文要集云依（至）引文可知者。此意以下燈家文也。作四斷略等者。如前已說。從寬漸向於狹名略等者。始從一攝妄歸眞。終至第八法數出體。作四漸略。要集但擧三藏漸略。不解所以。汎見文相。似一至多作漸略。此即漸廣。非是漸略。今三藏意即有二義。一從通向別略。即從初向後是。初攝妄歸眞。名之爲通。第二眞妄差別。即名爲別。乃至最後三法定體名通。後法教出體名別。約順次義作是漸略。二從多向小以末就本略。第五法數出體門中。能所詮異。由能詮文義得顯故。略所詮義。但取能詮。能詮之中三科攝別。於五蘊中色·行二蘊。處界中聲處法處·聲界法界。三科之中色蘊是實。行蘊名等是假。聲處聲界是實。法處法界所攝名等是假。即假實別。攝假從實以聲爲體。於能詮聲能所變別。攝所變相從能變識。以識爲體。就識之中性相有別。以性爲眞。以相爲妄。攝妄歸眞。爲眞以體。此依五門約逆次義作漸略也。約本四門作漸略者。如文可解。
　　文聚集顯現（至）繁不具述者。此義有餘下燈家文也要集云。有釋。五中初通六識。次三唯意。後一五識或通六識。又前三是無記。後二通善染。論云。彼決定心。後方有染淨。故知前三唯無記。後二通善染（云云）與唯識第五解五心違等者。論第五中引瑜伽論六十三云。若過聲緣從定起者。與定相應意識俱轉餘耳識生。非唯彼定相應意識能取此聲。若不爾者。於此音聲不領受。故不應出定。非取聲時即便出定。領受聲已若有希望後時方出。在定耳識率爾聞聲。理應非善。未轉依者率爾墮心定無記故（已上）解云。如大目連。獼猴池側坐無所有定。聞象哮吼猨猴戲聲。即便出定。顯聞聲時非唯意取必耳識俱。若不爾者。即不領聲。不應出定。然薩婆多出定方聞。今者大乘聞已方出。即顯聲由在定位領受聲已。定中意識若有希望後時方出。定中耳識率爾墮心定唯無記。定中意識率爾尋求亦是善性。今云前三唯無記者。即違論說。章第一云。瑜伽論說。初三心是無記。第四五通三性。此依因位中容無亂境。五識中一與第六識連續生說。若在因位。境界強勝。諸識雜生。并生五心。皆通三性。約識分別文多不叙者。論文不叙故今略之。然要集中約識廣說。煩故略之。合有二義者。得新境義。不作意緣義。若唯任運等者。破有釋不作意緣義。除第六外餘一切時等者。是約何識。若五識者說欲有無。論有二說。若說有欲。瑜伽決擇七十六云。五識同時必定有一分別意識。俱時而轉。既云必定。故知五識起時必有意識。此意所引五識隨生。隨彼意識。彼心所攝五六二識。必定同時與欲俱故。亦有尋求。今云。除第六外餘一切時。是何時識。有獨頭意。無獨頭五。如何餘時但有率爾。應無餘心。若唯初念率爾心位名餘時者。彼位無餘。其義本定。何更論之。此義應思。更有同異者。集云。問。得自在位。及遇勝境。率爾多念。既得相續故。二境界爲舊。若依初釋。刹那刹那得新境故。自在位中多多念相續。成唯識說。若增盛境如熱地獄等者。此說等流。非率爾位。故論說云。諸根互用。任運決定。不假尋求。若依實釋。自在位中雖是舊境。不作意緣。名爲率爾。亦決定染淨等流隨其所應。具二三四。唯無尋求。熱地獄等亦通率爾。初釋有說。後釋有說。今指此二故云更有同異。
　　文言聚集顯（至）具足聚集者。此并集文也。如說諸行無常等者。瑜伽論八十一中。引經法量云。諸行無常。有起盡法。生必滅故。彼寂爲樂。解云。諸行無常者宗也。有起盡法者喩也。擧燈光等。生必滅故者因也。由是道理。彼寂涅槃以爲勝樂。顯揚十二配釋此頌云。初句所成句。第二句能成句。且約初句以辨聚集。今指經頌故云如說。一云諸字時等者。約初一句具有四聲四字四名一句及所詮義。初說意。若說諸字時。率爾耳識同時意識及尋求心。唯有聲相。所以者何。俱意識是現量故。不緣名等。若尋求心尋五識等所緣境故。不緣名等。雖此二識所變聲上皆有名等。如生等相。而不緣故不說聚集。決定心後有三種相。謂聲名字至說行時。率爾耳識同時意識及尋求心。唯得聲相不緣名等。決定心後有六相現。謂諸聲名字行聲名字。至說無時。率爾等心唯得緣無聲。不緣名等。決定心等亦得九種。准前可知。說常時。率爾等心唯得常聲。不緣名等。決定心後得十四種。謂四聲四名四字一句及所詮義。由此極少經十六心乃得具足。謂從四字各有四心。謂耳意各四。率爾并意尋求決定各四。若不散者起染淨心。如理應知。一云尋求是非量等者。此說意云。率爾耳識同時意識不緣名等。義如前說。是現量故。尋求已去即非現量。亦緣名等。由斯亦得聲名字等。四尋求心如其次第。得三六九及以十四。准前應知。若依此釋。經十二心方得具足。決定心等所得多少。如理應知。一云耳識同緣意識等者。此說意言。耳識同時意識亦緣名等。亦若不爾者。尋求意識尋何等名。由斯道理說諸字。率爾耳識唯得諸聲。同時意識得聲名等。此由有二說等者。第一說意。四率爾心各唯得三。所以者何。說常聲時。不緣諸等聲及名字。五識同時率爾墮心皆現量故。若許緣者。應有散心現量緣過去。故至尋求心方得圓滿。四尋求心如其次第。得三六九及以十四。准前應知。第二說意。五識同時意識各非現量。是故得緣過去名等。若依此釋。即八心中具足聚集。問。若如前說。五俱意識定是現量。如何亦說緣名等耶。答。現量亦緣名等自相。而因明理門說不緣。名義相繫屬故。彼云不緣。故不相違。
　　文今謂有餘（至）明其是非者。此燈家嫌有釋意也。如實說者下述自義也。且初釋中。所經心多者。歷於四字經十六心。聚集法小者。始從諸字終至常字。合十四法乃具聚集。心有十六。法有十四。故多少別。意識上聚集何故經耳識四率爾等者。何以得知不經耳心唯經意心。佛地論云。謂佛慈悲本願緣力。其可聞者自意識上文義相生。似如來說。既云可聞者自意識上。明知唯經意心。豈許意識。不取本質等者。本質者是何質耶。賴耶本質必作影像不緣其質。何名本質。且約自境說名本質。非第八質。若不自境。既是相分。何名本質。雖是相分。自境體故且名本質。非第八質。又解。獨影對質名爲本質。非謂影像即爲本質。如實說者除耳率爾等者。前文云。今謂有餘所經心多。聚集法少。若爾。所經心少。聚集法多。豈非有餘。心十二法十八故。說教本意爲生機解。故所解法其數雖多。不言有餘。耳識四心是教無益。是故有多說爲有餘。
　　文又本所說（至）義應思者。此牒擧本及集文也。於行常二方有決定等者。本章意言。如言諸字。率爾尋求無決定心。未決定知諸所目故。復言行時。率爾尋求及次決定。決定知諸目一切行。故復說無字。有先三心。於無字上但有二心。率爾尋求。未決定知無所目故。復言常時。五心竝具。今標決定之所在字故略引也。謂立論者欲成無常等者。深密記云。此即比量破執常者。然則立論者即佛弟子。敵論者常見外道。由此今疑。且如佛弟子對聲顯論師立宗云。内聲無常。未說因喩。爲生定解。爲不生解。若生解者。未說因喩。由何生解。若不生解者。既說常字已。何不生解。若說常字已未生解者。何故今云說常字時方生定解。通立論之人未擧因喩。執常敵者雖未悟解無常道理。而三支中解是字支。於所立宗即生定解。故聞常字生決定解。於理無違。乃至云者。集云。若新新生解。前三字上各有二心率爾尋求。第四常字即具五心。故十一心乃得聚集。若不生新解。初有二心。後有三心。中間二字唯尋求。故有七心。准義可知。包含此文故云乃至。
　　文且西明釋（至）何不盡言者。此嫌有釋及集意也。說行字時應有三決定者。一諸決定字。二行字決定。三諸行決定。餘二准此者。餘無常字亦三決定。一無決定。二常字決定。三無常決定。總合四字有六決定。或但說法不立比量可無決定等者。說有疑云。契經中言。諸行無常。有起盡法。生必滅故。彼寂爲樂。今此頌文對敵立量。爲執常人令解無常。法苑說意。通約說法。未必立量。何故不引說法之文。引立量文說聚集者。可如集說以爲龜鏡。何還嫌集。集若如是徵。當何會通（可思）說有七心或十二等等者。准法苑說。先說十二。後說七心。今從語便先擧七心。言十二者。法苑云。如言諸字。率爾心已必起尋求續初心起。雖多刹那。行解唯一（尋求多念唯一諸解起尋求云行解唯一）總名尋求。未決定知諸所同故。復言行時。由先熏習連帶解生。有三心現。謂率爾尋求及決定。決定知諸因一切行（即出自相生決定故）復說無字。於無字上但有二心。謂率爾·尋求。未決定知無所無故。復言常時五心并具。由前字力展轉熏習連後字生。於最後時始能解義。染淨等心方乃得轉。若新新解并有率爾。諸等四字皆有二心。謂率爾·尋求。即於末後有十二心。一時聚集（事究竟名一時前後相續名聚一云前後心自相一時聚集故云十二心一時聚集）第一有二。第二有三。第三有二。第四有五。故成十二。言七心者。法苑又云。初字即有率爾·尋求。第二字新生決定。并前爲三。第三字中郤起尋求。并前爲四。第四字時但新決定染淨等流三心而起。合有七心一時聚集。要集中釋二義意云。此上二意中。前釋意者。別別新解四字各有率爾·尋求。聞行字時。方決定知諸行自相。故生決定。聞於常字。亦決定知無常差別。故於第二第四字上。方生決定。第二意者。唯於初字得生新解。故有二心。餘三字中不生別解。故無率爾。聞行字不名率爾。是五識身隨意轉故。彼隨尋求聞即生定。故無尋求即生決定。決定心中得聞無字即生尋求。尋求心中復聞常字。聞已生決定。故有後三。准義可知。不據悟所說義旨以判多少者。集述法苑二義已云。雖有諸釋。仍未盡理。今在其言而作是說。今法苑意不唯據悟所說義旨判心多少。自餘諸義既兼重說。何云未盡理。有用之言以判多少者。十二心多。七心爲少。
　　文要集云法（至）作法之類者。依婆沙作法等者。毘婆沙論第十四。云何多句身。答。諸句能滿未滿足義。於中連合。是謂多句身。爲成此義。引經爲證。如世尊說。諸惡莫作。諸善奉行。自淨其心。是諸佛教（釋頌如論）乃至云。應知此中有名。有名身。有多名身。有句。有句身。有多句身。有文。有文身。有多文身。解云。文即字也。字·字身·多字身者。即論文云。有文。有文身。有多文身是也。餘准可知。或有一字名等者。說諸字時。餘惡等字并在未來。唯有一字所成之名。於心上現。故云有一字名也。即名名身有十五等者。此文似謬。檢章文云。至此總合字及字身并多字身。有一十五。終文結云。至此總合名及名身并多名身。有三十四。既云字及字身有十五。名及名身有三十四。今此文云即名·名身有十五。故知相違。有許聚集者。許者爾許也。亦云爾所。亦云若干。義皆同也。如第五卷五別境中作法之類者。成唯識論五卷云。或於所觀唯起簡擇。謂不專注。馳散推求。或時起二。謂於所樂決定境中。起欲勝解。或於所樂·曾習境中。起欲及念。如是乃至於所觀境。起定及慧。合有十二。或時起三。謂於所樂·決定·曾習起欲勝解念。如是乃至於曾所觀。起念定慧。合有十三。或時起四。謂於所樂·決定·曾習所觀境中。起前四種。如是乃至於定曾習所觀境中。起後四種。合有五四。或時起五。謂於所樂·決定·曾習所觀中。具起五種。如是於四起欲等五。總別合有三十一句。基疏六云。或唯起慧。謂掉擧多者不專一境。馳散其心推求法相。或復事理唯有慧無定。亦世所共成。即四境中一一別起。境互所無。合有五種。或時起二至合有十二者。此說於境但具二義。故說起二。今說或於二境起二。即以所樂爲初。合餘有四。今論但擧欲之所樂合。謂所樂·決定爲初合起欲解。以所樂·曾習境合起欲念。以所樂·所觀合起欲定。以所樂·所觀合起欲慧。次以決定爲初合餘有三。謂以決定·曾習境合起解念。以決定所觀合起解定。以決定所觀合起解慧。次以曾習爲初有二。謂以曾習所觀合起念定。以曾習所觀合起念慧。次以所觀同起定慧爲一。今論有三。擧初之二及此後一。總合以前有十箇二數也。或時起三至合有十三者。此說於四境起三數。初以所樂爲首。合餘有六。論但擧一。謂於所樂·決定·曾習。合起欲解念三。復以所樂·決定·所觀合起欲解定三。復以所樂·決定所觀合起欲解慧三。復以所樂·曾習所觀合起欲念定三。復以所樂·曾習所觀起欲念慧三。復以所樂所觀起欲定慧三。如是以決定爲首有三。謂於次定曾習所觀。起解念定三。復於決定曾習所觀。起解念慧三。復以決定所觀起解定慧三。如是於曾習所觀起念定慧三。合總四境起欲等有十箇三也。此中但擧初一後一。或時起四至合爲五四者。謂於四境更互除一。謂初於所樂·決定·曾習所觀。起初四除慧。如是於前四境。除定取慧。如是於前四境中。除曾習。即於三境起四。除念取定。如是四境中除決定。於三境中起四。除解取念如是四境除所樂。於三境起四除欲取勝解。即互除一。合四境起亦有五箇四也。此中但擧後一初一。一一料簡如前可知。或時起五具起五種者。文易知故。如是於四至三十一句者。合前一一別起乃至起五。總有三十一句。此中所說皆據因位（已上）如別境五隨境界現起數不定。此又如是。且依一句中事究竟說。字名句聲都合尚有五十聚集。若約一頌一段一卷一部聚集字名句等。理即無邊。此約極多聚集不定。若論極小。聞一句時亦有不定。或十八法或一百五等。如下自述。
　　文要集由此（至）不二義耶者。有字非名攝。一字等者。集本文云。顯揚十二云。此中欲爲名首。名爲句首。句必有名若唯一字則不成句。又若有字名所不攝。則唯字無名。解云。若唯有名若一若多而無字即不成句。不顯差別故。若但有字若一若多而無名。亦不成句無別差別故。由此理故。有字非名攝。一字不成句。字爲二依故（已上）集云有字非名攝者。即結上文云。又若有字名所不攝。唯字無名也。一字不成句者。即結上云。句必有名。名必有字。若唯·一字不成句也。字爲二依者。文即是字爲名·句依。無名之字·無句之字。不字爲依。名所攝字·成句之字。得爲二依。是集意也。今案燈意。恐違集旨。要集意。言一字不成句。不言餘字都不成句。四五字等皆成句故。又集唯言有字非名攝。一字不成句。不言一字字不成句。又集下云。問。何故顯揚云。有字非名攝等。故知恐違。然顯揚十二云。有字非名謂一字者。彼別文對。非此意也。細推文旨。可成燈意。注云字有五者。諸惡者莫作是五字也。字身四者。身何義。婆沙十四云。問。名身者是何義。答。是二名聚集義。是故一名名。問。多名身身是何義。答。是多名聚集義。如一象二象不名多象身。要象多象名多象身。馬等亦爾。句身多句身·文身多文身亦復如是（已上）解云。文身多文身者。即字身多字身。諸等五字。其二字間上有四除故。字身四。二二合故。多字身六者。三字多字身三。諸等五字三三合故。四字多字身二。亦·四四合。五字多字有一。前後合六。而言多者。婆沙二說。有欲令依三字。有欲令依四字。此亦不爾應言字及字身等有十五者。此破之文不見別能。數同十五。別別顯數於義易解。總言何益云應言等。一句者。五字爲一句。一名者。五字所成名是一也。五字合詮制十惡義。更無餘義。故云所詮義。豈可莫作不是名邪者。然集意言。諸行無常一句合中分爲二名。名詮義故。合諸惡者莫作五字。不得分爲二名。一諸惡者。二者莫作。名未有名爲詮義故。若言莫作是名者。設莫作善。既有相濫。不得爲名。若爾。無常亦有濫詮。何得爲名。苦·空·無常等法門定故不得相濫。
　　文又云若爾（至）不盡故過者。此之麁文并集文也。此意下注。是燈家文。識相者。聞者識上所現相分。名爲識相。字有十五者。一字有五。二字有四。三字有三。四字有二。五字有一。是爲十五。且諸惡者莫作五字之中。一字有五者。一諸字。二惡字。三者字。四莫字。五作字。是爲五。二字有四者。一諸惡者莫。二惡者莫作。是爲二。五字有一者。諸惡者莫作合爲一字。前後都合有十五字。名有三十五等者。如下注述。此意或有二名成句等者。依字成名。依名成句。然一名不成句。二名以上方成句。故云二名成句等。此總標也。此意下別釋中。一字成名有五箇名者。一諸字名。二惡字名。三者字名。四莫字名。五作字名。是爲五箇。二名成句有四者。二二合云。一諸惡。二惡者。三者莫。四莫作。是名爲四。三名成句有三者。三三合云。一諸惡者。二惡者莫。三者莫作。是爲三。四名成句有二者。四四合云。一諸惡者莫。二惡者莫作。是名爲二。五名成句有一者。五字合云一句也。二字成名作句中名既有四者。二字有四名。亦有如前已列此四名中。二名成句有三者。四名之中二二合成句。一諸惡名。二惡者名。此二成一句。一惡者名。二者莫名。此二成一句。一者莫名。二莫作名。此二成一句。是爲三句。三名成句有二者。一諸惡者名。二惡者莫名。此二成一句。一惡者莫名。二者莫作名。此二成一句。是爲二句。四名成句有一者。一諸惡者莫名。二惡者莫作名。此二成一句。是爲一句。三字成名作句中。二名成句有二者。一諸惡者名。二惡者莫名。此二成一句。一惡者莫名。二者莫作名。此二成一句。是爲二句。三名成句有一者。一諸惡者名。二者莫作名。此二成一句。四字成名作句中。有一句者。一諸惡者莫名。二惡者莫作名。此二成一句。并句二十者。如前七十一法中聚合。一百五者。若併所詮義。可有百六。若并字五。可有百十一。即前文云。若論字有五。豈不入數。
　　文問准何得（至）故知如是者。此抄要集之文也。集一云。問。若爾。解深密經第五所說云何釋通。彼云。即於一切名聚集中。能隨宣說諸染淨義。依持建立。准此文意。但依於名假立爲句文。廣百論第八卷云。然諸世間隨自心變。謂有衆字和合爲名。復謂衆名和合爲句。解云。彼文理應有句等。略故不說。無相違失。又解云。攬字成名。依名立句。句所攝字必帶其名。假似句攝五得立名。故解深密等但說其名。問。何故顯揚云。有字非名攝等。解云。此之言總說。自有字爲未建立名。名者字無名不言。句所攝字以名所攝乃顯句義。問。若如諸行無常。諸行爲名。顯自性故。無常二字詮何自性。解云。有二釋。一云。名詮自姓者。多分而說。不詮自性亦得名名。一云。諸法若假實若有無。但是法者皆有自性。不共他相。名自性故。言無詮無即爲自性。不共有故言常。詮常不共無常。故此常亦名所攝。故無有過。雖有兩說。後解爲勝。順聖教故（已上）解深密經第五云等者。彼經第五都無此文。第三卷分別瑜伽品方有此文。故彼文云。云何爲句。謂即於彼名聚集中。能隨宣說諸染淨義。依持建立（已上）深密經記第六卷云。謂即於彼名聚集中。別有假法能詮。除淨差別之義。名之爲句。如說有對無對·有見無見等差別。今義謂。此句法能與所詮爲所依。故名之爲依。攝持所詮令不失落。故名爲持。或可依者。謂句依義。而能顯彼名爲依（已上）今燈家抄集謬指卷。但云第五。又經唯云謂即於彼。不言即於一切。故知誦謬。瑜伽論決擇分第七十七文亦同經。
　　文後叙自釋（至）明其所以者。本四門者。攝相歸性等四門也。復加二者。後四重中眞如攝入第一攝相歸性門。唯識攝入第二攝境從識門。於本四門加無相因緣。以爲六門。故云加二。七三性於體等者。章第一云。於此四種出體之中。隨其所應。以圓成等及相名等三性五法各別出之。三性體性略而言之。遍計所執體唯我法。性相都無。依他圓成各有二解。一者有漏無漏門。諸無漏法皆名圓成。諸有漏法皆是依他。二者常無常門。諸常住者名圓成實。即是眞如圓成實攝。一切有爲皆依他起。其前教體攝相歸性唯圓成實。自餘三體可通二說。無漏有爲通二性故。顯揚四眞實等者。顯揚論第六卷云。彼眞實復有四種。一世間眞實。二道理眞實。三煩惱障淨智所行眞實。四所知障淨智所行眞實。廣如彼釋。中邊四眞實者。新中邊論第二卷辨眞實品云。應知眞實唯有十種。一根本眞實。二相。三無顛倒。四因果。五麁細。六極成。七淨所行。八攝受。九差別。十善巧眞實。今云四者。第六極成眞實有二。一世間極成眞實。二道理極成眞實。第七淨所行眞實有二。一煩惱障淨智所行眞實。二所智障淨智所行眞實。是名中邊四眞實。廣如彼釋。瑜伽等能詮相等者。瑜伽論第八十一云。復有五相。一者所詮相。二者能詮相。三者此二相應相。四者執著相。五者不執著相。顯揚十六亦說五相。與瑜伽同。皆如彼說。十依十依五法等者。五法亦名五事。一相。二名。三分別。四正智。五眞如。瑜伽論七十三四等廣解。一瑜伽二辨中邊等者。三性五事相攝不同。一依瑜伽七十四。說五事之中。前四依他。後一圓成。顯揚第六及第十六與瑜伽同。疏云。瑜伽等意。有漏心等所變分二。能變爲一。能所詮異故。有漏戲論有能所詮起名相等。無漏不爾。此辨有體五事。不攝初性（云云）二辨中邊論第二卷云。頌曰。名遍計所執。相分別依他。眞如及正智。圓成實所攝。疏云。中邊論意。約見相門。不約詮門。前約詮門。今依見相。設能詮名亦相中攝。見分相故。餘自證見分等名分別。能緣性故。此二緣生。依他起攝。所執都無。爲顯非有。假說彼性爲五法名。謂但有名無實體故。眞如正智二皆無倒。體無漏故。能緣所緣但斷漏。故圓成實攝。前依緣生故攝正智。今約別義故與瑜伽不相違也。三楞伽經者。十卷楞伽第七卷五法品說。佛告大惠。我爲汝說五法體相二種無我差別行相。大惠何等五法。一者名。二者相。三者分別。四者正智。五者眞如。内身修行證聖人智離斷常見。現如實修行者入三昧樂。三摩跋提行門故。乃至云。大惠。云何三昧入五法中。大惠。名相名分別法相。大惠。依彼二法分別生。心心數法一時非前後。如日與光明一時而有分別種種相。大惠。是名三相。依因緣力生故。大惠。正智眞如名第一義諦相。以不滅法故。解云。分別法相即是遍計所執。分別生心心數法等。言顯依他起性正智如如。名第一義者。圓成實性名第一義。成唯識論釋經意云。依他起唯攝分別。遍計所執攝彼相名。正智眞如圓成實所攝。彼說有漏心及心所相見分等總名分別。虛妄分別爲自性故。遍計所執能詮所詮隨情立爲名相二事。基疏解云。唯遍計所執相名二事者。即隨能計依他之心。假立所執而爲相名。由多依名而計於義依義計名。體實都無。實非名相。七十六說。初所執性依於相名。文同於此。二成實攝正與前同。故論不釋。四攝大乘論者。世親攝論第五卷云。此中安立名爲依他起。義爲遍計所執。以依他起由名勢力成所遍計故。基疏解云。此中安立名爲依他起義爲遍計所執。此意名者五法中名。義者即相及分別。名所詮故。能所取故。與彼五法相攝有異。故對擧之。今論釋彼意云。有漏心心所法相見分等。由名勢力成所遍計。故說爲名遍計所說隨名横計。體實非有。假立義名。解云。相見分等者。等自證分。證自證分。此是依他起性心心所法由名能詮勢力故。隨能詮名緣之起執成所遍計。故說依他是名所攝。所遍計言非計所執。所執之依故依他起。不言圓成者。此體與名極疎遠故。遍計所執隨於此名横計於義。爲實有體。此非實有。於此非有中假名爲義者。於非義中假立義稱。謂此但有所執之義。無隨依他之名故也。顯圓成實離名離義。不可爲名之所依故成所遍計。說之爲名。不可隨名執此爲實有。假立爲義故。但非二攝。楞伽中邊所說五法或通有無。或體實有。遍計所執假立通有。瑜伽等不然。顯揚十六說計所執無五不攝故。即五法體唯有也。是四說之雖有異。而理爲言。各據一義。不相違也。爲顯此意故。云并如唯識第八明其所以。
　　文十一約瑜（至）繁不細述者。經體有二等者。瑜伽八十一云。謂契經體略有二種。一文二義。文是所依。義是能依。如是二種總名一切所知境界。解云。又義本影如前已述。若依義理起其文者。義是所依。文是能依。若依言說了知義者。文是所依。義是能依。今約後門故。云文是所依等。文義二中各有多法者。文有六種。名身。句身。字身。語。與行相。及機請也。初名身中有十二種。一假立名。乃至十二廣名。句身亦六。一不圓滿句。二圓滿句。三所成句。四能成旬。五者標句。六者釋句。字身中有究竟不究竟名句所依四十九字（如悉曇章是）又名身等有六依處。一法。二義。三補特伽羅。四時。五數。六處所。如聞所成地。次語中略具八分。謂先首·美妙等。次行相中有六相應。謂諸蘊相應等。機請者。謂因機請問而起言說。此有二十七種補特伽羅。由根有二。鈍根·利根。由行成七。謂貪等行。如聲聞地。由衆別二。在家出家。由願別三。謂三乘者由救別成二。謂般涅槃法·不般涅槃法。由加行別成九。謂已入正法等。由類成二。謂人·非人。如是六文總有四相說名爲文。一所說相。謂名身等行相爲後。二所爲相。謂機請攝二十七種補特伽羅。三能說相。謂語。四說者相。謂聲聞菩薩及與如來。如是六種皆顯於文。由能顯義。是故名文。次義中有十種。一者地義。二者相義。三者作意等義。四者依處義。五者過患義。六者勝利義。七者所治義。八者能治義。九者略義。十者廣義。初地義中略有五地。一者資糧地。乃至五者究竟地。又廣分別有十七地。次相義中有五種相。一者自相。二共相。三段立相。四因相。五者果相。復有五相。謂異門等。復有五相。謂所詮等。次作意義。七種作意即了相等。復有十智。謂苦等。復有六識。謂眼識等。復有九遍知。謂欲界繫見苦集所斷遍知等。如是攝分中所說無量義門。是名爲義。文義各有衆多法門。故云各有多法。言百法者。即百法論所說法門皆是也。三科者。蘊處界也。五法者。一者心法。二者心所有法。三者色法。四者心不相應行法。五者無爲法。通三乘故雜小者。章云。大乘義中雖有蘊·處·界等三科之法。體性易故。復濫小教故不取之。今亦同也。眞如唯識等者。依本四門大體應知。由因緣等出聖教體。云何應知。解云。既諸教體文義合成。離六離十無別自性教爲因緣。於此稱彰。又於說聽二識上集。離說聽識不可得。故教爲唯識。已成已略遮性遮境。言唯緣識性。境既遣緣。識不存教。是無相理趣矣。爲遣相故且言無相。相本非相。法唯是如。諸教唯如宗途盡然。境此四門映照諸教。八萬法蘊可自通矣。依無垢疏作此次第。故彼疏云。因緣事法最麁顯。唯識理觀其次更細微。說有心内之相狀故。無相通觀無差別相。其次更細。仍有無相當心。未爲正證。唯有眞如法門。最爲深妙。從麁至細作是次第。章第一云。又有四重。一眞如。二無相。三唯識。四因緣。從細至麁作其次第。今此燈云眞如唯識無相因緣。是何次第違本意也。別即有八等者。雖門十二而略即二。一總出體。即眞如等四重是也。二別出體。即文義。別文各四。以之爲八。通體性故者。約總出體。別別法故。約別出體。或有本云。別即爲七。未得所以。可勘正本。何以得知。文義各四。以之爲八。無垢疏云。若依勝義通論諸法體性有四。一攝相歸性等。說通體已。文即次云。今說教體。若文若義皆有此四。一無文義。攝相歸性眞如爲體。乃至云。二攝餘歸識。所詮能詮心識爲體立。故知眞如等四爲法通體。文義之四爲別教體。以之即爲八。
　　文三歸在者（至）應有七釋者。藏分乘章者。歸藏·歸分如法苑第二諸藏義章十一分章。歸乘如法苑第一諸乘義章。以取是所者。五十一心所中。無別取名。且諸煩惱總名爲取。然執取故。應有七釋者。曉法師深密經疏中。亦有此難。故彼問云。既有持業。何無持體。如自體分等。若對依主。應有依伴。如天人師等。對有財釋。有無財釋。如窮子等。對隣近釋。有疎遠釋。如天扇等。對相違釋。有順屬釋。如師之徒等。苦有帶數。何無帶時釋。如朝華等。若此等者應有多釋。何唯云六。解云。諸依伴名入有財釋。其天人等師所有故。從體立名入持業釋。體以所依爲其業故。無財之名亦持業釋。窮困爲業。無別貧故。疎違之名是依主釋。以天爲主得彼名故。帶時之釋皆入第六。所帶類異而帶義同。從多擧數兼攝餘類。所以唯六無所增也。此等問答廣如彼說。
　　文有解六釋（至）此豈別體者。三亦同亦別依主有財者。若言眼識。是別依主。若言色體。是同依主。色之體故。名非體。若言有體是同。若言有情是別。然有所有別故。五識身相應地意地者。十七地中二地名也。五分之中攝決擇分方有是言。故云五識身相應地意地。初五十卷名本地分。次三十卷名攝決擇分。十七地中開爲二地。初五十卷本地分中。第一卷初半。是五識身相應地。從第一卷半至第二第三合二卷半。是意地。今約決擇分中。合爲一名。顯相違釋。五識身等者。五識從根異名三義。一不共。二親。三同時。對法·唯識云五義也。身亦三義。一形質義。二依身義。三依體聚義。決擇分云。五識所依有形質故。由此名身。相應三義。一依義。二時處事等。三攝屬義。與五識身相應心心品。總名相應。又相應者是攝屬義。謂此地中說。五識身所攝屬法。即是自性所依。所依所緣助伴作業故名相應。問。若爾。意地應言相應。說彼攝屬一切法故。解云。理而言之。通出二地應言相應。略故不說。如眞空抄。如五識身相應地自是地等者。此恐違章。章云。如攝決擇分初立地名。云五識身相應地意地者。此非五識身地即是意地。亦非五識身地之意地。亦非以五識身爲意地。兩地各殊。共立一稱。體各別故名曰相違。既二相對顯相違義。今以一地顯相違義。豈順本意。若言五識身意相應地。可如所難。既不言爾。故知恐違。
　　文要集云三（至）應可思之者。時業唯初句者。持謂任持。業謂業用。化用之義。能持用名持業釋。體持自用故。云用自非他。依主唯第三者。依謂能依。主謂法體。依他主治以立名。名依主釋。如名眼識。依眼之識。眼爲所依。故云用他。若依第六轉釋依主者。色心之體。色心即體。故云用自。即第三句自他俱用。有財唯第二者。財謂財物。自從他財而立己稱。名爲有財。他爲自稱故云用他。相違唯第四者。兩物各殊。共立一稱。體名別故名曰相違。自他互相乖。不得相用。故云自他俱不用。隣近通二三者。俱時之法義用增勝。自體從彼而立其名。名隣近釋。如四念住。體唯是慧。俱念用增。名爲念住若約自體。念即是住故。故云用自以念爲因。故云用他。由是通二三之句。帶數初及三者。數謂一十百千等數。帶謂狹帶。法體狹帶數法故名云帶數釋。如四正斷。四即正斷故云用自。從四爲名故云用他。故通初及三。集有問答。故彼問。如四神足。定名神足。由是欲等所發共故。是定應有。四種即定故。是持業釋。如四正斷·四念住等。如何說言依主帶數。解云。且四正斷。善惡二境令生。念住令斷不生。境雖有二。四用別故名四正斷。是持業釋。四念住觀身等四境。無常苦等有四別。故且持業。四神足者。雖從欲等四因所生。定用無別。俱能發神名神足。故其四數不在定體。然俱舍二十五中有兩師釋。一云。神即是定。足謂欲等。若依此說。持業·帶數。如正斷等。一云。足謂欲等四三摩地。此中佛說定果名神。欲等所生等持名定。後說爲正。中之欲等四因所生等持爲定。何以得知。四非神足。瑜伽九十八云。若略說者。由四種力持心令定。是故建立四種神足。云何爲四。一淨意樂力。二勤務力。三心喜樂力。四正知力。此文意云。四因所生定故。四非定。大小雖異義理無別。問。相違釋不用自他。且如眼耳及鼻舌等。豈非用自。如何俱非體。答。雖眼等名當詮自體。然及等言須無所屬。各不雜亂。非自他相。故第四句攝也。
　　文二辨四名（至）總立四名者。一義二相等者。眞諦三藏部執論疏第一卷云。爲五種清淨故。立五種總名。五種清淨者。一義清淨。二相清淨。三方便清淨。四果清淨。五極清淨。爲義清淨故立眞實義名。言義清淨者。如理立義。不可破壞故。名義清淨。爲相清淨故立無增損名。言相清淨者。若是外道之義或增或損。以正智觀之。此理則不可入。若如理而說。以正智觀之。此理即易入。故名相清淨。爲方便清淨者善法是方便清淨體。言苦樂增長善根相從。亦是方便清淨體。若苦樂增長不善。則不彼此苦樂爲方便清淨也。聞思慧是苦修慧。是樂中利鈍根各遲疾。苦樂必劣。樂未必勝。若外道得正定。在修慧位貪著定。樂增長不善雖在樂位。不說此爲方便。若在聞思慧苦煩惱位增長善根者。則說此爲方便。是方便者則勝。非方便者則劣也。方便清淨有兩義。一是法故名方便清淨。二能令正行不轉故名方便清淨。如外道說因果正行。所說邪行則可轉。若佛法所明因果正行對外道正行。外道正行復可轉。若以四諦因果對佛法所明世僞因果。世僞因果復可轉。四諦因果復有眞僞。僞可轉。眞不可轉。眞諦既不可轉。觀眞之智亦不可轉。即名眞智爲正行。能令眞如不可轉故。名方便清淨。正行自有兩種。一出惡入善名正行。二出有爲入無爲故名正行。爲方便清淨故立正行名也。爲果清淨故立離苦名言。果清淨者。是無餘涅槃一切患累已盡故。名果清淨。有爲有四失。即無常·苦·無我·空。無爲有四德。即常·樂·我·淨。既得無爲果離有爲之失。故立離苦名也。爲極清淨故立唯辨出世義名。言極清淨者。言教無雜不可過。故名極清淨。由義清淨故不可破壞。正智觀之即易入故。次義清淨立相清淨。由理易入增長善根。令正行不轉故。次相清淨復立方便清淨。由善根增長。正行不轉。得無餘涅槃故。次方便清淨復立果清淨。由顯此四清淨。言教無雜故。次第五明極清淨（已上）案云。若如理而說。以正智觀之。此理即易入。故名相清淨。由說清淨。理則易入。即約能詮說相清淨。今燈家旨義相合之爲所詮理。其義難解。
　　文於中分二（至）名如義言者。自下諸文抄部執疏。具擧本文可正燈錯。四吠陀論者。舊言韋陀。今言吠吒。此云明法。明實事故云明論。此有四名。故云四吠陀論。一名阿由。此云命。即詮醫方事。二名夜殊。謂祭祀事。三名沙磨。此云等。如國儀卜相音樂戰法等事。四名阿闥婆拏。此云呪術。古昔黠慧婆羅門造吠陀論埋之隱處。說自國主言。我夢見其處有自然吠陀論。王便取之。果如其語。因此即詔明論。自然非人所造。梵王等但論出而已。非是造者。如文軌師廣百疏述。願諸天知識等者。文少略也。疏云。願諸天知識我。既無有身。永離諸苦樂。死怨何所爲。謂鑚乳海以爲甘露。飮之則得不死。二邪妄言者。本云二邪義者。三如義言者。本云三眞實義者。
　　文依理亦有（至）菩提涅槃者。三順體義者。本文云。三無增損者。如佛法有則說有。無則說無。說有說無離斷常見。故名無增損也。今云。順體義者。約義旨說。依行亦三名等者。今此行三名配當本文第三三種。文義稍隱。故本文云。第三三種者。一相聞勝。二相鬪諍勝。三相正行勝者。如四吠陀。但爲所聞勝。或從梵王聞。或從諸天神師聞。或從仙人聞。僞聞久遠所說所師者多。故名聞勝也。今取文旨名順世因。若依俗典。事君盡忠。交朋存信。如吠陀所說。皆爲所聞勝故。世間人皆順是語。行忠信等。故云順世因。二邪僻因等者。本云。二鬪諍勝者。如九十六種外道所造鞞世師·僧佉等論。更互相破。各欲求勝。故名鬪諍勝也。彼諸外道起或取等。非因計因。皆邪僻因。今取義意。名邪僻因。不言鬪諍。三處中因者。本云。三相正行勝者。即是佛法。佛法不爲聞勝。亦不爲鬪諍勝。但爲明出世正行勝善。故名正行勝也。俗盡忠等是樂行邊。外邪戒等是苦行邊。佛法正行離苦樂邊。故云處中因。依果三名等者。本文云。第三種名者。一諂曲。二虛僞。三離苦。一諂曲者。如世法。世法爲得現在利養。所說多是諂誑。邪欲伏怨敵。先行詐爲親善。彼若信從。更相誅諂。心如利劍。口如淳番。故爲諂曲。二虛僞者。如吠陀所說。無眞實故名虛僞。三離苦者。如佛法所說。無諂誑非虛僞。能令衆生出於有爲。故名離苦。彼此文異。義旨無違。叨（他勞反。孔安國曰叨貪也）。
　　文立名意者（至）清淨正行者。以處中行對彼順世及邪僻因彼俱可轉等者。瑜伽釋云。遠離疑惑顛倒僻執。隨其種性起處中行。漸次修滿斷障得果等。故彼順世及邪僻因皆俱可轉。以處中行内觀界處等者。我有情等都無體性。世間外道之所横計。蘊·處·界等即有無相。諸法體事有別。異世虛僞故。望僻因則不可轉。以四諦因果對觀蘊等等者。蘊等三科事相麁顯。終可破壞。四諦因果無漏智境。猶可證得。事理義殊。是故蘊等可轉。四諦觀行則不可轉。以二空行望四諦行等者。爲趣入眞。施設染淨因果差別。未離言說。有相可知。是故四諦可轉。妙出衆法聖者所知。聖智依詮空門顯理。凡小不則過前四諦。是故二空則不可轉。以二空智既不可轉。證眞之智亦不可轉（云云）。
　　文正行有二（至）故立四名者。爲得果清淨故立出世果名等者。眞諦本云。爲果清淨故立離苦名。有爲有四失。即無常·苦·無我·空。無爲有四德。即常·樂·我·淨。既得無爲果離有爲之失。故立離苦名。今故文云有漏有四失。恐違本旨。初標中云。出有爲入無爲。如何釋句云有漏耶。答。若亦應云出有漏入無漏。有爲亦有生異苦。故爲出有爲入無爲。立離苦名。故起信論云。阿羅漢·辟支佛·一切菩薩受生異苦。是爲妄心薫義。故眞諦云。立離苦名者。既有深意也。又爲依正教生聞慧等者。眞諦本云。然法有三種。一阿含。二正得。三正果。即開三種法爲五種清淨。極清淨即是阿含。即是言教也。前三清淨是正得。由正教故得正理。名得理爲正得。由得理說故有正果也（已上）今取此文。即開三慧。言阿含者是言教也。即聞慧境故。云依聖教生聞慧。次正得者。由正教故得正理。即思慧境故。云依正理起思慧。次正果者。由得理故有正果也。即修慧果。亦波羅蜜雖皆正行。今約靜慮名爲正行。即是修慧。由是起慧故。云依正行得修慧。言聖果者。無餘涅槃。本文稍隱故開示（云云）。
　　文三依人法（至）邊是所毀者。三依人法二等者。釋歸名中。初辨後歸。辨有三。一辨六釋。二辨四名。今此第三依人法二辨立其名。曰約辨有三。此其第三故云三也。夫所恭敬及所毀訾。不過人法。故依人法立其二名。如呼爲法師法主等是恭敬人名者。雖敬毀別。竝依言立。若言對心。亦應有心毀言敬。如即呼小乘爲天愛等。有心敬言毀。如世俗中王從僕。便自出其名即其立奴號也。此且約人有此二名。法名准此亦應有二。有心敬言毀。如慍波陀慳意詮拔足言。因生起生起慳貪。是毀他也。有心毀言敬。如小乘人對大乘。云汝大乘經等。小乘不許大乘佛說。故内心毀。言顯大乘故言敬也。須達拏太子者。玄應師云。或云須大孥。或云蘇陀沙孥。此譯云善與。亦言善施。如佛藏經等者。佛者人也。藏者法也。菩薩者人也。藏者法也。魔逆經等者。魔者人也。逆者法也。如來未生怨王經者。未生怨者毀名也。王者敬名也。
　　文有於人法（至）成唯識論者。部執是恭敬名者。恭敬人法之名也。聖弟子衆爲部。即是人也。所執之法皆是佛法。故部與執是恭敬名。部是人名。執是法名。故通人法立恭敬名。異是毀訾名者。毀訾人法之名也。聖衆之人各互明分所執之法。本末不同。故通人法立毀訾名。然今此說等者。成者恭敬名。成佛教理故。識者毀訾之名。捨識依智故。問。部執異論通於人法立敬毀名。此成唯識亦通人法耶。答。部執異論通人義顯。通法義隱。成唯識論通法義顯。通人義隱。若辨隱顯并通人法。問。部執異論通於人法其義可解。成唯識論唯是法名。何亦通人。答。大毘婆沙第十四云。頌依於名及造頌者。然則唯識者世親所造三十頌也。又婆沙云。思惟觀察作意諸伽他名造頌者。頌依造者。如蛇依穴水依於泉·乳依乳房。故本頌唯識亦通於人。若論隱義。一切經論皆通人法。若約顯義。通不通別。
　　文問何故於（至）則和無諍者。答中依佛滅諍法故等者。眞諦本云。所以立異名毀訾人法者。佛異諍法故立異名。佛說異諍法有兩種。一異外諍。二異内諍。異外諍即異人諍。異内諍即異法諍。毀訾人爲異人諍。毀訾法爲異法諍也。佛說異外諍法有六種。即是六和敬。一戒。二見。三財物。此三是外中之外。此人持戒。彼人亦持戒。所持既同。故和合無諍。此人見四諦。彼人亦見。用彼人之財物。隨此人用財物。既不諍故和合無諍也。此三竝是自爲。非是爲他。他出其外故言是外中之外也。四身慈悲。五口慈悲。六意慈悲。此三此外中之内。身口能拔苦與樂。故名身口慈悲。身口既行慈悲以接前人。故和合無諍也。若彼此懷慈悲之意欲相利益。亦和合無諍也。慈悲互緣他衆生起。自他不出慈悲之外。故此三名外中之内也。二異内諍者。所說有兩種。一黑說。二大說。若聞四果人及獨覺菩薩等所說法。名爲黑說。若聞佛所說法。名爲大說。又佛及弟子所說惡法。名爲黑說。又佛及弟子所說善法。名爲大說。若傳聞前人說黑說法及大說法。不得便信受之。亦不得便行之。須以其所說約佛三藏。若與三藏相應。則應信受。若不與相應。則應棄捨。案云。黑說大說者。眞諦本云黑說。今此云黑說。何相違乎。又說其差別。此彼不同。故彼本云。若聞四果人及獨覺菩薩等所說法。名爲黑說。若聞佛所說法。名爲大說。聖人所說名之爲内。其義可爾。佛所說法何得名外。黑說大說如次内外對。其義未詳。小乘名黑說。大乘名大說。不了名黑說。了義名大說。說惡名黑說。說善名大說。内外對中。若外道名外。何名大說。若外道說名黑說者。應言外内對。何言内外對。此義應思。
　　文問何故須（至）上辨名訖者。由佛有般若等者。眞諦本云。佛有般若及慈悲。以般若接正法。令和合無諍。以慈悲接衆生。令和合無諍。諸經論中亦有依法依喩等。法華義決云。又有二類。一依人法。一依法喩。或單或雙。綺互不定。依人名者。令知修六和敬故。依法名者。令知了義不了義·黑法大法等故。依法喩者。爲利鈍根故。廣略明故。從處從事皆法中收。法名寬故（已上）亦爲讃毀等者。爲讃毀及依三寶亦人法收。廣說此人法差別等者。若依攝論立十種名。瑜伽八十一有十二名。皆如彼說。又義決云。通論諸教之名不同。總開六例。一依六釋通別。二教理行果通別。三人法通別。四法喩通別。五三寶通別。六讃毀通別。或合爲二。所謂人·法。於前六中。據其通別復有多類。如依六釋。或唯有一。或通二三四五六等。或無唯一。必帶二釋。如涅槃經。體既通能詮所詮。即有持業及依主釋。或通三釋。如成唯識論·大乘阿毘達磨雜集論等。有通依主·持業·有財。如正法念經等。有通持業·依主·隣近。餘准可知。或無有具六釋者。依教·理·行·果四名通別即有十五。別即有四。二二合有六。三三合有四。四合有一。遺教·無量義·大忍辱·涅槃經。如次教·理·行·果四單名也。二二合者。如解深密經等。教·理合。大方廣菩薩十地經。教·行合。稱讃佛功德經等。教·理合。如信力入印經等。理·行合。如來入一切佛境界經等。果合。如來求佛本業經等。行·果合。餘可准知。法·人單合。法·喩單合。皆易可知。人喩法名如菩薩瓔珞本業經。人法喩合如勝鬘師子吼一乘大方便經。三寶單合者。阿閦佛經·四分戒經·說無垢稱經。三寶如次。如來功德莊嚴佛法合名。佛大僧大經佛僧合。菩薩戒經法僧合名。阿難問事佛吉凶經三寶合名（已上）案上本文。人法差別攝彼諸名并擧教顯。皆悉可解。
　　文第二歸名（至）樞要十解者。初總解釋如樞要者。樞要上云。梵云毘若底（丁汝反識也）摩呾刺多（唯也）悉提（成也）奢薩呾羅（論也）應云識唯成論。須此唐言言成唯識論。或毘若底摩呾剌多毘輪度伽（淨也）奢薩呾羅。應云識唯淨論。今言淨唯識論。此論第十云。此論三分成立唯識。故此論名成唯識論。則本名唯識。釋論名成。本論正名三十唯識。故知唯識本論之名。今釋名成。非是本論題下別注成唯識名也。或唯有本名非釋名。如辨中邊。或唯有釋非本名。如唯識道論。或有本釋二名。如雜集論。今唯釋名。或是通名。釋能所成樞要十解。又云。合有十義。釋成唯識。一經言唯識。論解名成。二本論名唯識。釋論名成。三經及本論俱稱唯識。今釋名成。四宗稱唯識。因喩曰成。本論略擧所立名宗。今義廣成故名因喩。具述所以。引同異法以成所立。五體名唯識。義釋名成。本論略標其體。未識差別。今廣明義。具顯差別。故名曰成。六略名唯識。未解深義。廣曰能成。具陳指實。此後二解依瑜伽攝釋分解。凡釋經法。初體後義。初略後廣故。七以教成教。八以教成理。九以理成教。十以理成理。今指此文故云樞要十解。
　　文今又加之（至）思准可悉者。五重如唯識章云。所觀唯識略有五重。一遣虛存實識。遣遍計所執。存依他圓成。二捨濫留純識。由境有濫。捨不稱唯心。體既純留說唯識。三攝末歸本識。攝相見末歸義本故。四隱劣顯勝識。隱劣心所顯勝心王。故名唯識。五遣相證性識。事爲相遣而不取。理爲性體應求作證。即遣初二證圓成實。非於依他。以稱遣故。皆互除遣。有似用故門別引文。廣如章述。能詮之教亦有五別者。五重之中各所引教。以之爲五。教門雖多。不過五重。故云五別。或以世親五理等者。明本論主造論之意。有三文中。三護法等明造本論。破諸邪執顯唯識理。故論釋云。爲遮此等種種異執。令於唯識深妙理中得如實解。故作此論。即疏解云。深妙理者唯識道理。即前五重以之即爲唯識道理。故云世親五理。理既有五。教亦有五。故云或以五教等。教理各互通能所成。問。依何得知。教理互通能所成。答。論末頌云。已依聖教及正理。又云。此論三分成立唯識。故知能成通教及理。論初頌云。我今釋彼說。說即本論所立之教。或所說之理。二義皆通。論末又云。以三十頌顯唯識理。極明淨故。頌云。分別唯識性相義。義則是理。故知所成亦通教理。且以世親望佛所說爲四十五釋者。以九成字各五教理。爲四十五。五九四十五。又護法等釋雙望彼二等者。彼二即佛與世親起以之爲二。其護法等亦五教理成彼二教。故亦如前成四十五釋。以世親·護法等教成境等三。以之爲三。以理成三。以之爲三。合有六釋。以前九十足樞要十。總一百六釋。
　　文明立意者（至）體義爲目者。樞要廣說者。樞要云。何故此論名成唯識。不名成餘。亦成餘義故。欲令證得唯識理智而成立之。如瑜伽論。此通教理。從多唯識爲名。或復今者無倒成立唯識妙理。如成實論。亦通教理。從所詮爲名。或破執實心外有境。不能信學唯識妙理。而成立之。如成實論。亦通教理。成是立義。或復此論依於唯識甚深理智而成立之。如水陸華對法論等。依他起故。或恐唯識妙理散滅。今者略攝廣散義故。而成立之。如攝大乘。又一切法中心最爲勝。如華嚴云。心如工畫師。畫種種五蘊。一切世間中。無法而不造等。所以成立。瑜伽釋中引水陸華等諸譬喩言。釋立名意。故彼釋中廣說立意已。結云由是論名瑜伽師地。樞要結云所以成立。今指樞要。故云樞要廣說。此即第三明立名之意已訖。四通釋情疑等者。情疑及通釋竝如樞要說。故彼文云。問。准下正宗。或分爲二。一因二果。或分三。如疏中解。或分爲四。初一頌半總標綱要分。第二十四頌半廣陳能變分。第三有九頌結釋外難分。第四有五頌依修獲益分。或分爲五。前第三分中。開一頌爲重陳變義分。如是諸釋則是成立隨所應義。何故但名成唯識論（是陳情疑）答。從初所明爲名。彼依識所變故。如瑜伽論（瑜伽釋云。此論既有如是五分。何故但名瑜伽師地。就初立名故無有失）又從初二段爲名。中分亦有唯識言故。謂是諸識轉變等也。或從初·中·後所明爲名。第三段云乃至未起識求住唯識性等故。或後二段意欲解釋初略標故。或雖所明通一切法。無非唯識。故不名餘。又本欲成立唯識義故。此上立成唯識名之意歸也（已上通釋）雖次下云上立成唯識名之意者。此顯三四兩門差別。依樞要中一段之文。以開二門。文稍難解。故今指示彼一段終文云。此上立成唯識名之意歸也。准樞要文。應是一門。何故開二。爲通伏難。置是雖字。故今通云。樞要問答意即問此立名之意。故取其答文爲釋疑門。故云已下文是。心意識了體一名殊等者。等中四釋。初說意言。二十唯識云。心·意·識·了名之差別。心積聚義。意思量義。識了別義。了識達義。應言了別。此中言略但說了言。此即八識皆有四名。體既是一。隨宜擧一。問。八識皆得名心·意·識。何故諸處第八名心。第七名意。前六名識。答。論第五云。如是三義雖通八識。而隨勝顯。第八名心。第七名意。餘六名識。各隨勝顯別得一名。據實與之。皆得通說。二云心積集法勝等者。第八名心。集諸法種起諸法故。餘六名識。麁動間斷了別轉故。經據初心說名唯心。論依後意說名唯識。三云心意通果等者。雖通因果總名唯心。論說在因位。但稱唯識。識了別義。在因位中識用強故。說識相唯。其義無二。四者論從所厭等者。爲令捨識而依證智。說唯識言。從欣爲因。應言唯智。今從所厭故云唯識。名雖是別。體義無別。經約體一且名唯心。
　　文四科釋本文（至）所有支分者。一辨年主如疏所明者。疏第一云。四教興年主。於中有二。一教興年。二教興主。教興年者。慧愷法師俱舍序云。佛滅已後千一百年。天親菩薩出世造論。依今所傳。諸部說異。今依大乘。九百年間。天親菩薩出世。造此之頌本。眞諦法師中邊疏。亦九百年中天親生也。同時唯有親勝·火辨二大論師。造此頌釋。千一百年後。餘八論師方造斯釋。教興主者。三十頌本天親菩薩之所作也。其別神德具如別記。釋此本頌有十論師。一梵云達磨波羅。唐言護法。此大論師南印度境達羅毘荼國建至城中帝王之子。學乃淵於海濬。解又朗於曦明。内教窮於大小。聲論先於眞俗。外道小乘咸議之曰。大乘有此人也。既猶日月之麗天皎皎而垂彩。亦如溟渤之紀地浩浩而無竭。天親以後一人而已。製作破斥具如別傳。年三十二而卒於大菩提寺。臨終之日。天樂霄迎。悲聲動城。空中響報婆羅門曰。此是賢劫之一佛也。故諸神異難以備言。二梵云窶（瞿字上聲）拏末底。唐言德慧。安慧之師。業冠前英。道光時彥。芳聲流於四主。雅韻驤於五天。聖德神奇未易詳擧。三梵云悉恥羅末底。唐言安慧。即糅雜集。救俱舍論破正理師。護法論師同時先德。南印度境羅羅國人也。妙解因明。善窮内論。扇徽猷於小運。飛蘭蕙於大乘。神彩至高。固難提議。四梵云畔徒室利。唐言親勝。天親菩薩同時人也。本頌初行。先爲略釋妙得作者之意。後德因而釋焉。五梵云難陀。唐言歡喜。勝軍祖習。故於後卷新熏種子此師所說。造瑜伽釋等。大有製作。六梵云戌陀戰達羅。唐言淨月。安慧同時。造勝義七十釋及集論釋之論師也。七梵云質呾羅婆拏。唐言火辨。亦世親同時也。尤善文辭。深閑注述。形雖隱俗。而道高眞侶。八梵云毘世沙蜜多羅。唐言勝友。九梵云辰那弗多羅。唐言勝子。十梵云若那戰達羅。唐言智月。此後三論師竝護法菩薩之門人也。或釋瑜伽。或別注述。道名俱遠。辭旨咸奧。神德既高。難盡言也。製此釋者。雖十論師。於中護法聲德獨振。故此論題特以標首。此師所說最有研尋。於諸義中多爲指南。邪徒失趣。正理得方。逈拔衆師類超群聖者。其惟一人乎。
　　文言十支者（至）之所造也者。七二十唯識論等者。二十唯識·三十唯識有何差別。兩時造論以明唯識。解云。二十唯識基師疏云。彼三十論廣顯自宗。此中二十廣破外計。又彼三十天親後造。有頌無釋。（將八十更造三十頌）此中二十天親先作。有頌有釋。又明唯識二論雖同。開設千門令隨一入。故須別造二部論也。又妙理幽玄。丁寧始顯。宗趣雖一。二論重明。是謂二論緣起各別。西明云。世親菩薩佛滅度後九百年時。乃出於世。依諸契經及瑜伽等廣造諸論。如攝大乘釋及十地等。然觀察時機。念智漸減。恐廣述文心便生退。遂簡集宗要製造一部。號二十唯識論。頌有二十及長行釋。廣破外計略顯自宗。由斯漸悟外境非實。然於自宗猶未盡理。年將八十。更造一部。號三十唯識。但有頌文而無有釋。略破外執廣申自宗。文雖極略。義即圓具。未及造釋遂即遷化（已上）。
　　文今又助解（至）之一支也者。文顯易知。若爾因明何支所攝等者。餘諸論等内明少分。因明令是一明所收。又陳那所造有三十餘部。如何今云義門小故略不名支。今准義云。因明雖五明中一明。西方外道亦說因明。共外道故略不名支分。
　　文三正科解（至）如樞要說者。如疏具辨者。疏第一云。五判釋本文。於中有二。一判本文。二釋本文。判本文者。此論本頌唯有正說。世親菩薩臨終時造。未爲長行廣釋便卒。故無初後二分文也。論其釋文具有三分。初歸敬頌及次長行。是宗前敬叙分。云何世間及諸聖教下正釋本文。名依教廣成分。此論三分成立唯識下。是即第三釋結施願分。此乃判彼釋文有斯三分。西明二釋。第二義云。開本頌文即分爲三。謂初·中·後。初一頌半略辨唯識。次有二十三頌半廣辨唯識。後有五頌行位差別。故第十云。此論三分成立唯識。故知本頌具有三分。今基師云。唯有正說無初·後分。論第十說。如何會通。解云。此論三分者本頌正宗中三分也。非是序等之三分文。正宗三分者。疏云。科此本教有三種三。且一三云。前二十四頌宗明識相。即是依他。第二十五頌云明唯識體性。即圓成實。後之五頌明唯識位。即十三住。是五正宗分故。云此論三分成立唯識。護法難陀等多述宗旨等者。西明意者。所以大唐三藏糅諸家釋總爲一部。由諸釋中所宗名別。故述是說。准本疏釋等者。論第一云。云何應知實無外境。唯有内識。似外境生。疏第一云。即初問也。多護法文。即指此文也。成文意廣頌上兩句。從破我法以下即疏文云多護法文。故知護法多述宗旨。會釋違文。建立此量斥他宗失見。此意也。頌上二句者。由假說我法。有種種相轉。是爲二句。合譯意者如樞要者。合糅十釋譯成一部。故云合譯。如樞要文解意也。
　　初頌稽首（至）煩不具錄者。下文初抄要集文也。能歸敬相。如法苑第四云。有唯身敬非語意。俱舍論云。稽首接足故名敬禮。以己頭首至是地中而接彼足。故名敬禮。虔仰深故。以身比語。身重語輕。擧重投誠明輕可發。身由意起。不說自成。故唯身敬。乃至云。或二業俱敬。天親攝論序云。故我至誠身語思。頻修無倒歸命禮。顯揚亦言。我今至識先讃禮。至誠意業。語讃身禮。故通三業。今指此文故。云如法苑。今別爲稽。檢集文云。今則爲稽別。則草謬。可勘正本。又鄭玄云稽者稽也者。稽者稽留也。說文稽留止也。以頭至地留少時也。法苑敬禮等者。章第四云體即三業合有三思。謂審慮思。決定思。動發勝思。動發勝思正發身語。以之即爲身語業體。前之二思意業之體雖通三性。今取善思爲能敬體。西明以慚愧爲體。歸敬章云。又有釋言體唯慚愧者。即指此師。所餘非理如要集辨者。集云。有云。十法爲敬。雖依教立。然無差別。故不可依。且如俱舍第四卷云。愛謂愛樂。體即是信。有說。信者忍許有德。由此爲先方生愛樂。故愛非信（此二復雖出愛體性未說敬體）有說。敬者有所崇重。由此爲先方生慚愧。故敬非慚者是異師義。正理十一廣破彼計。婆沙三十四說。有說。信爲體。依體者此亦異師。體家不取此論。不慢有三釋別。一云信一分。一云捨一分。一云慚一分。於三釋中。第三爲正。故集論第一云。不敬生苦。雜集釋云。謂於師長及有德所多生憍慢。故知崇重以爲不慢。識智二種雖有強用及以至義。然非敬相（強用者強成作用也）由此道理。唯慚與敬。餘皆非也。又彼依瑜伽論。信·進·念·定·慧·思。如此六法既名律義。故知亦得名爲敬者。此未被敬。故五十三云。若遠離思與不律儀相違。由遠離增上力故。與五根俱行。說名律儀。此意說云。是遠離思非律儀違。與五根俱。二義故得名律儀。非說五根亦是律儀（言二義者一非律義違二與五根俱一遠離思具此二義故名律義）思非敬體。如前已說。大小乘教所說同故。明知慚爲敬體。若相隨體通善五蘊。如婆沙三十四。今指此文故云如要集辨。
　　文要集云（至）教相故者。此牒集說也。是故此中意通三業慚爲敬體者。以上文云法苑敬禮即以三業爲體。西明以慚愧爲體。要集云今取前解三業爲正。今集意云。法苑三業全無所除。故取爲正。西明慚愧但取一分全不取。云故不言正。即取三業及一分慚。不取其愧。故云意通三業慚爲敬體。法苑所說三業及愧以爲敬體等者。法苑歸敬章云。門分別中第三出體門云。體即三業。意業之體雖通三性。今取善思爲能敬體。若依此門。即以三業爲敬體。第六諸門辨略有十二門。第九三性分別云。唯善性攝崇重賢善。必慚愧俱。唯善性故。若依其門。亦兼慚愧以爲敬體。出體擧正。三性標兼。今集家意通二門。法苑所說三業及愧以爲敬體。理亦難成。若爾。應云三業及慚愧。何故唯言三業及愧。取慚契旨。故不擧耳。
　　文今詳此釋（至）不應說思者。此下破也。自斷取前三業爲正業者。此恐違集。其要集意。偏不取三業。偏不取慚愧。但今通取三業與慚以爲敬體。然自斷取前三業爲正者。法苑三業無所除棄。故取爲正。西明慚愧有所除棄。故不名正。不取愧故。集旨如是。故恐違也。第六卷云忍謂信因等者。論第六云。忍謂勝解。此即信因。疏云。前言。忍者即謂勝解。忍可境故。即是此信同時之因。論文既云忍謂勝解此即信因。以勝解爲信正因。俱相應思非是正因。相從爲因。誰言俱思名爲正因。何今破云不言俱思爲因起信。若作是救得成彼旨。
　　文又云由此（至）是發業故者。意通三業慚爲敬體者。思有三種。謂審慮思。決定思。動發勝思前之二思意業之體。後動發勝思正發身語。以之即爲身語業體。此中意。通三業與慚以爲敬體。云意通三業慚爲敬體。由敬慚因等者。若唯由敬。可慚爲因。與慚俱思以爲業體。不說用慚爲業體。故諸處唯言動發勝思。而不說言動發勝思。故知慚是非發業也。
　　文又攝大乘（至）應更審讀者。故我至誠等者。世親攝論第一卷文也。至誠思者意業。身禮語讃。故通三業。又瞿波論師等者。瞿波論師二十唯識釋云。欲顯大師有天眼故。以身業禮。有天耳故。以語業禮。有他心故。以意業禮。律中云等者。如律中說。若在明處。遠以身業禮。以可見故。闇去近以語業禮。以可聞故。在闇復遠以意業禮。不可見聞故（未勘其卷）如以貪等等者。喩意可知。慚爲加行方起二業。不說慚等以爲業體。又法苑中等者。法苑歸敬章第六諸門辨有十二門。第九三性分別門云。唯善性攝。崇重賢善必慚愧俱。今要集意。依此文說法苑所說三業及愧以爲敬體理亦難成。若爾。何故不言三業慚愧但言及愧。解云。要集取慚爲自正義。故唯擧愧云理亦難成。其門既云必慚愧俱。如何今云無文說愧以爲敬體。今救之云。先以慚愧爲其加行。方起三業即陳歸敬。非謂慚愧以爲敬體。故出體中三業爲體。不說慚愧爲體。歸敬體·故云錯看文應更審讀。
　　文前約剋性德（至）二種盡故者。出稽首體但說是思等者。凡立正義。會違方立。若違聖教。正義何立。大毘婆沙三十四云。敬以慚爲體。崇重賢善。是敬相故。俱舍第四與婆沙同。梁攝論云。由智及信心頂禮眞實法。若依彼論。信智爲體。信故不謗。智識邪正。信智相資方能正敬。此即意業爲其敬體。依内意業。敬重之心發外身業。稽首三寶若唯以思爲敬體者。違大小教。豈應正理。解云。剋性論體。唯思爲體。餘信·慚等是加行因。非正教體。是故唯起三業爲體。今約正體。餘約加行。各擧一義。故不相違。若義說者等者。下文竝會諸違文等。俱舍據此偏言身業者。歸敬章會俱舍文云。有唯身敬非語意。俱舍論云。稽首接足故言敬禮。以己頭首至於地中而接彼足。故名敬禮。虔仰深故。以身比語。身重語輕。擧重投誠明輕可發。身由意起。不說自成。故唯身敬。今此意云。約不顯相具有三業。今約顯相偏言身業。定發殷重令他見故。故云顯相。雖身不禮等者。會無垢稱經旨也。章中會云。或唯語敬非身意。說無垢稱經云。長者寶性以頌讃曰。久積無邊清淨業。獲得廣大勝名聞。故我稽首大沙門。開導希夷寂路者。初雖身禮。後但以言故名語敬。非身意攝。無唯意敬非身語文。但標令他知。必形色聲故。今此意云。即約顯相偏取語業義。有本云。顯揚據此偏取語業。即違章文。故彼文云。或三業俱敬。顯揚亦云。我今至誠先讃禮。解云。至誠意業語讃身禮故通三業。今云。偏取語業。即違章旨。故無垢稱頌中說是。以之爲正。若依不顯相唯取意業等者。法華經云。以深心念佛。修持淨戒故。即是意業。又佛從天下寶階時。初須菩提遠居念佛。佛見華色比丘尼禮。即告之言。汝非初禮。須菩提先於我致敬。彼唯意敬非身語。文既分明。何故章主無唯意敬非身語文。今燈家旨他人不了諸論不說。即約不顯相作見說耳。
　　文若就別者（至）假實爲體者。若薩婆多有實善惡色等者。此本薩婆多毘婆沙師義。毘婆沙論一百二十二云。爲正如是。譬喩者意。自顯所宗表無表業皆是實有故。斯論乃至云。又若撥無表無表色。吠題呬子未生怨王應當不觸害父無間。謂發表位父命猶存。父命終時表業已謝。由无表力得後無表故。未生怨觸無間業。故表無表決定實有（已上）即依報色有業色生者。内身感得異熟之色。名爲報色。於此色上表示善惡。名爲業色。俱舍論云。或有色處有形無顯。謂長等一分身表業性。故云即長短色以此爲體。衆賢師等者。即新薩婆多順正理師也。別有長等極微者。長短等亦爾。故非是假。別有動色者。正量部計。身業以動爲體。如成業論。俱舍十三。別有一物。色等動時。能動名身業。譬喩論師等者。亦名日出論者。如日出明導世間。名日出者。似出日亦名譬喩師。經部之種族。此師計云。別有一物不是動等。心所引生能動手等。說名身業。如成業論。有色非顯非形。心所引生能動平等。是身業性。然不是動。此與正量有何差別。解云。雖同名動。其義各別。正量部意。諸有爲法時分不定。最極短者如心心所。次處中者如業色等。後最長者如命根等。若論業色。初生名生。後業名中間名住。事業竟無生無業。故作業時有動轉義。譬喩師。有色非顯非形。是發業心之所引生。能動手等刹那業故。實無動轉而動手等。名身表業。故二差別。若在佛果等者。歸敬章云。佛有敬禮。梵網經中。釋迦亦禮盧舍那故。法華亦云。我聞聖師子深淨微妙音。喜稱南無佛。故有敬禮。今云若在佛果乃至非歸依體者。歸依在因。非於佛果。佛無所歸依。故能歸依亦無。故云非歸依。敬禮即有差別。若就因中即是無記等者。大乘五塵皆無記性。然餘處之色聲二處通善惡者。一爲隨順小乘等說。二爲表示内心等說。實非善惡。
　　文於意業中（至）文引可知者。今據道理意亦得有動發勝思等者。疏第一云。三種思中。第三思正發身語者。是身語業體。前二審慮·決定思與意俱故作動意。故名意業。五十三云。不發身語思。名意表業。自有表知故。此二種思是發身語。遠近加行動發勝思正發身語。是三差別。然疏意者。且依論文說三差別。今據道理意亦得有動發勝思。言作動意故者。說業義也。謂於境轉造作於心。是動作義故。意亦得有動發勝思。若約助伴等者。若約助伴。二十三諦法以爲敬體。何以得知兼取助伴以爲敬體。大毘婆沙三十四云。應作是說。是身語業及能起彼心心所法并諸隨行。如是善五蘊是能敬體。由斯明知兼取助伴。次約對治等者。相應者助伴也。次下文云助伴准前是也。與對治思俱二十三法。皆是助伴。准前可知。漸者謂依自增上等者。顯揚論第一卷文也。依自增上者。優婆塞戒經第六卷云。善男子。有智之人既受戒已。當觀三事不作惡行。一者自爲。二者爲世。三者爲法。云何自爲。我自證知此是惡事。知作惡業得如是果。知作善業得如是果。所作惡業無有虛妄。決定還得諸惡之果。所作善業亦無虛妄。決定還得諸善之果。若是二業無虛妄者。我今云何而自欺誑。以是因緣。我受戒已。不應毀犯。當至心持。是名自爲。此依自增上羞恥過惡也。依法增上者。又彼經云。云何爲法。有智之人觀如來法清淨無染。得現在利。能令寂靜度於彼岸。能作解脫不選時節。我爲是法故受持戒。我若不能先受小制。云何能得受大制耶。破小制已增五有苦。若至心持增無上樂。我受身來。所以未得證解脫者。實由不從過去無量諸佛如來受禁戒。故我今受戒。未來定當値遇恒河沙等諸佛。深觀是已生大憐愍。至心受戒。受已堅持。此依法增上羞恥過惡。依世間增上者。又彼經云。云何爲世。有智者觀見世間之人。有得清淨天耳天眼及他心智。我若作惡。是人必當見聞知我。若見聞知我。當云何不生慚愧而作惡耶。復觀諸天。具足無量福德神足天耳天眼。具他心智。遙能見聞。雖近於人。人不能見。若我作惡。如是等天當見聞知。若是天等了了見我。我當云何不生慚愧故作罪耶。是名爲世中依世間增上羞恥過也。問。論中依世間增上。唯說愧一。不說於慚。何故經中依世間增上。說慚與愧。解云。經依通相雙說慚愧羞恥過惡。二通相故。論依別相故別說一。故不相違。
　　文第二義須（至）助伴唯前者。此約義順說。以慚愧爲敬體也。俱舍云。無慚等者。俱舍論第四卷文也。故彼文云。此中無慚無愧別者。於諸功德及有德者。無敬無崇。無所忌難。無所隨屬。說名無慚。即是恭敬所敵對法。爲諸善士所訶厭法。說名爲罪。於此罪中不見怖畏說名無慚（已上）准能治此等者。即論文云。即是恭敬所敵對法。即以慚愧爲恭敬體。故能對治准者須義。若直取慚等者。要集意。取通三業慚爲敬體。說慚行相崇重賢善。五識不能別緣三寶。何復崇重。若云不取五識俱慚。意五二慚行相何別。唯取意慚不取五漸。遍行思數雖遍五識說爲三業。唯取意思不取五思。何妨慚通五六兩識。說爲敬體唯在意慚。問。先文云。據理而言。亦得有動發勝思。作動意故。佛地論云。諸心心法法爾似境顯現名緣。非如鉗等動作取物。非如燈等舒光照物。邁師疏云。心及心法無動作故。非鉗燈。但如明鏡本性淨故。照物之時。影在鏡能照心及心法。本性淨故。照境之時變似境相。而能緣慮名能緣境。既云。心法無動作。故非如鉗燈。如何今云動作意故意亦得有動發勝思。解云。佛地論有三釋中。第二釋云。無漏心品亦有相分。第二釋云。無分別智無有相分。但後得智即有相分。第三爲正。心心所法無動作者。是第二義。故不須會。助伴准前者。初標中云相應是也。若約相應。即此對治有二十三法。准前可取
　　唯識義燈增明記卷第二


　　唯識義燈增明記卷第三

　　文第二五法（至）皆准可知者。依瑜伽論等者。瑜伽論七十二卷廣說五事。故文云。云何五事。一相。二名。三分別。四眞如。五正智相。何等爲相。謂若略說。所有言談安足處事。名謂即於相所有增語。分別者。三界行中心及心所。眞如者。法無我所顯聖智所行。正智者有二。一唯出世間正智。二世出世間正智。乃至云。問。相爲實爲假。答。相通假實。問。名爲實爲假。答。名唯假有。分別通二。眞如唯實。正智通二智是實有。若智眷屬說之爲假。如是問答廣如彼說。楞伽第八卷有五法品。彼可勘覽。若有漏敬者等。歸敬章云。身語唯有漏。意業通無漏。七地已前在因位故。或在因位三業俱通無漏。後得智有敬禮故。或在佛身皆無漏故。即顯敬禮隨其所應通漏無漏。故云若有漏敬。雖非名等者。剋性論敬禮。非名及相分別。非是語。而以微三從實思業以爲敬體。故云以假從實。雖擧音聲。若不生相。不得表敬。名能生解。令知是敬。故得通名。若取無表者。即思種子防輕慢非。功能之上假立無表。亦假實以爲敬體。若無漏者等者。正智有二。正智中無有敬禮。後得智之中方有敬禮。今云正智爲體者。即後得正智也。若色若心等者。無漏位中智用強故。若表無表色·若心心所等。俱通名智。第二五法等者。若約主伴。總有二十四法。遍行別境各五。散地善十。定加輕安。心王·尋·伺。故云即心心所。即於色中取表無表。故云色也。不相應中即取名等。故云不相應。若攝相歸性即以眞如爲敬禮。故云無爲。如是出入故云准法。於五蘊中色行亦蘊爲自性。身語是色蘊。意業行蘊。故發身語色。思與色名作動於意。故名意業。二蘊攝也。十二處中色處·聲處。十八界中色界·聲界。故云蘊·處及界。三性門中依他·圓成百法數中如前略標。故云三性百法。
　　文問答分別（至）得名語業者。此問意云。長等依色。雖是假有。即說長等得名身業。名等依聲。雖是假有。應說名等同名語業。答中等詮所轉者。聲之所轉名爲所轉。即八轉聲名等唯詮於聲所轉。不表内故不語業。
　　文二問五逆（至）并在其中者。五逆業中者。言五逆者。一殺父。二殺母。三殺阿羅漢。四出佛身血。五破羯磨僧。俱舍論第十八云。五無間中。四是身業。一是語業。三是殺生。一虛誑語根本業道。一是殺生業道加行。以如來身不可害故。破僧無間是虛誑語。四分律云。以二事破僧妄語及相似語。皆是妄語之異名也。故云妄語重。然初破僧有能所破。若能破體以虛誑語爲性。謂彼俱生表及無表故。五蘊中色蘊所攝。問。破僧亦有身業往來加行思惟及餘語業。何故但說虛誑語爲性。解云。此虛誑語加行究竟。一切時有能令僧壞。餘業不然。是故不說。若所破體不和合性。無覆無記心不相應行蘊所攝。問。不和合性以何爲體。以法非得爲體。法輪羯磨中。二破俱以非得爲體。雖同體諸所望不同。若法輪僧理和上非得。若羯磨僧取事和上非得。故二差別。二破境何。破僧要一界中僧分二部。一時禀法相望不成。破法輪以五法誘誑新學愚夫。妄令斷佛四依。故律文云。告諸比丘。提婆達多今日欲斷四聖種。二破具緣。其義如何。俱舍論云。能破僧者要大苾芻。必非在家苾芻尼等。唯見行者非愛行人。住淨行人非犯戒者。所以要大苾芻。以與佛對自稱爲佛。非在家等者。以依身無威德故。唯見行者。以要意樂極堅深故。非愛行者。於染淨品俱操動故。住淨戒人。言能肅物。非犯戒者。言無威故。上明通緣。別緣十四。一須起破念故。且律中因制不聽別受食。遂起心云。未曾有沙門瞿曇乃斷合食。我今寧可破彼僧輪。同復更起求名之心。故言。我身滅後可得名稱。二非皰未起故。即論云。於正戒·見皰未起時。要二皰生方可破故。皰謂瘡皰者。謂邪戒。邪戒者說五法是道。邪見者撥八正非道。三非初及後故。論云。初謂世尊轉法輪未久後。謂善逝將般涅槃。此二時中僧一味故。四非佛誘故。論無大師爲敵對故。五要此洲中故。論云。唯瞻部人少至九。或復過此能破法輪。非於餘洲。以無佛故。有世尊處方有異師。六此洲異處故。論云。要異處破非對大師。以諸如來不可輕逼。言詞威肅。對必無能。七已立第一雙賢弟子故。論云。未立止觀第一雙時。法爾由彼連還合故。此意謂。未建立第一雙時。定無能破法輪僧者。諸佛法法爾皆有第一雙賢聖弟子。若有破壞法輪僧。已不經日夜。此第一雙還合和合。八非未結界故。論云。未結界時無一界中分二部故。九伴類須滿故。論云。要八苾芻分爲二衆以爲所破。能破第九。故衆極少猶須九人。十破是異生故。論云。唯破異生。非破聖者。以諸聖者證法性故。有說。得忍亦不可破。十一異見異忍故。論云。要所破僧忍師異佛。忍異佛說有餘聖道。能破聖道輪壞僧和合故。十二已制衆行二法。衆法者謂羯磨說戒。行者謂四依八正。十三行法籌愚夫忍可。十四康行衆別作說戒。此下二緣是壞行衆二法。始終通別具此成破。上已說破法輪僧具緣之相。對此因明破羯磨僧具緣之相。通緣還三。大同前說。別緣有五。一須有心要作破心壞僧和合。若懈怠及無記心不犯。二在異内非羯磨地。不得廣法。三衆數屬彼此二衆。各須四人。於一界中別部廣法。四在佛法時中。若法住時即有壞義。法沒之後破則不成。五彼此二衆一時廣羯磨俱不成者。名爲破僧。二破同異其義如何。釋此差別。略有十別。一者約時。破輪局佛在時。以涅槃後無此事故。破僧現未俱有。以不局佛在時。通一切時。二約處。破輪雖局贍部。不通餘方。以佛不出餘方化故。佛既不出。共誰競化爲須忍師異佛忍異佛說。破羯磨僧通三天下。除去他方。是難地故。三者約人。破輪局是比丘及見行者。非比丘尼及愛行等。破羯磨僧通比丘尼及愛行等。仍非餘類。四約凡聖。破法輪僧唯凡非聖。以證法人無破事故。破羯磨僧通凡及聖。以事中違聖容破故。五約衆數。破輪下至九人成破。以欲破正立平等三寶。一人爲佛。四人成僧。下至五人方能成破。所破之中亦須五人。一人是佛。四人成僧。既言破僧故須除佛。破羯磨僧但八成熟。謂彼此別行法事。六者約主破輪要須一人。作佛以假如來是法輪主。破羯磨僧同類相破。不須假佛爲法輪主。七者約行。破輪妄須五聖邪行法。先唱五法是道。後唱廣行羯磨者。不假行法。直爾二衆廣法成破。八者約界。破輪能破須在界内。以廣羯磨界外不成。所破之人通界内外。以通大千法輪不轉。破羯磨僧須兩衆同界一時。廣羯磨法。九者約罪。破輪違理。以邪破正。損義寬多犯圍得逆。破羯磨僧事中相違。以正破正。輕圍非逆。十者約報。破輪業重無間一劫。羯磨報輕。餘獄非劫。所餘諸義如毘婆沙一百十六卷·俱舍論第十八卷·光法師疏·并素法師律疏廣說。今此問者。依俱舍論第十八文以作是問。故彼文云。謂僧已破乃至未合。一切世間入聖得果離染漏盡皆悉被遮。故招無間一劫異熟。由此破僧罪爲最重。若爾。何故三罰業中。佛說意罰爲最大罪。據五無間說破僧重。就五僻見說邪見重。即彼答云。或依大果。害多有情斷諸善根。如次說重。解云。罰謂治罰。造惡業者罰入地獄。故業名罰。今擧三重例於身業而起是問。邪見斷善勝者。依斷善根義說邪見罪。破僧損處大者。依大果義說破僧罪重。於無間獄一劫受故。意殺嫌恨深者。依害多有情義說意業罪重。如仙意憤害多有情故。細犯多發者。但犯一不敬戒。得波羅夷。以罪重故。譬如如穿器不受道水。不得沙門四果。故名非沙門。初犯一戒已。毀破受道器。名波羅夷。後更殺人得吉羅罪。雖重無破羅夷名。以更無道器可破故。今約此義。言細犯多發。發罪業多故云多發。
　　文三問二乘（至）此解爲正者。此問意云。若依小乘。十八界中十五唯有漏。後三通無漏。然則身語唯有漏。意業通無漏·有漏。歸依有身語。故更無所疑。無漏心位不起身語。何有歸依。所以爾者。歸敬章云。五歸依義重。必合身語。敬禮通輕。唯一即是。既云必合身語。豈無漏位起身語耶。答中初說意云。定自在人在於無漏有心定中得起五識。爾時歸依豈非無漏。第二說意。二乘生空無漏顯現位。唯内證眞。總不歸依。二乘後得智多緣諦理。不起身語。無勝用故。是故不得通於無漏。問。若第二釋以之爲正。何故章云。七歸依義勝。觀眞理而亦成。敬禮通微重賢善而兼是。既云觀眞理而亦成。豈緣諦理無有歸依。若有歸依即通無漏。與第一說有何別也。
　　文四問意通（至）第七論記者。答中若准九地等歸者。敬章云。語業至初禪有尋伺故。身業至四禪有身業故。意業通九地有善思故。二定已上雖借語起。非善性故。非語敬體。與此意同。又是無記等者。二定已上借起語業。唯是無記。非善性故。非語敬體。若是善性亦語敬者。有於上地造下業過。若其語業設無漏者。隨於尋伺亦繫屬下。或不繫故。若大乘意。聲通欲色界。或有不繫。諸菩薩等後得智上所變聲等是不繫故。非隨尋伺。是約繫。出入息非是遍行等者。初二三禪由出入息依身得住。第四禪中無出入息而身得住故。入息於依身住。非是遍行。行是因義。若准語業。不成身敬。非借起故。得成身敬。又解通上等者。第二說意。語業通上。非是借起故。上地亦得造下業。四靜慮王詣下欲界俱受別脫。若借起語業是無記故不造下業者。豈許無記心得戒耶。既許善心方始得戒。故知上地得有語業。然說尋伺語遍行者。此隨轉門說爲遍行。大乘不爾。唯心遍行是實遍行。身語二行非遍行也。引例如文。引證如下者。疏第七云。八地已去無漏觀心既相續轉。無尋伺者。由何尋伺發有漏五識。此亦不爾。如定中聞聲。意無尋伺亦引耳故。今指彼文故。云如下第七論記。然此二說當婆沙中之二說意。故彼文云。問。名若隨語地繫。若補特伽羅地繫。有說。名隨地繫。有說。名補特伽羅地繫。語名與身同在一地。西明解云。經部·大乘無正文判。准義釋者。大乘依聲假立名等。由斯隨語繫爲正。而差別者。大乘音聲通欲色界。或有不繫。名等隨行亦有不繫。諸菩薩等後得智上所變聲等是不繫故。今此第二當名隨補特伽羅地繫。第二義語名與身同在一地。
　　文要集云俱（至）先在彼故者。俱舍正理皆說等者。俱舍第四云。緣法愛通三界有。此中意說緣補特伽羅者。故欲色有。無色界無。順正理論第一云。由於所尊敬隨屬善。即名爲慚。此慚即是有所崇重。故此敬體。是慚差別義善成就。即由此證補特伽羅爲境。信·慚說名敬故。非謂以法爲境起者。故愛與敬雖是大善地法所攝。而於無色不立爲有（已上）有多異說。皆如彼說。二論大意今取引之。此中唯緣補特伽羅故唯欲色者。無色界中無有業果有情色身。故唯欲色。若依大乘中陰經說等者。今按目錄。中陰經二卷入大乘錄。由此要集言大乘經。與法苑章及疏七別。故法苑章諸藏義云。然中陰經說。佛於中有教化無色界衆生者。非大乘宗。大乘宗者。此是化衆生。定非眞身無業果故。不爾。便違瑜伽等說（未詳其部後生可勘）又疏七云。中陰經中說。佛處中陰二十年。亦化無色界衆生者。大衆部經。非大乘義。楞伽·般若皆說菩薩不生無色。故錄及集云大乘者謬也。彼經上下十二品中。都無欝頭藍等名。但下卷三世平品云。吾本宿世同要之人。先生彼識。阿難迦蘭陀見佛禮拜。又案彼經上卷。如來五弘誓入中陰教化品。妙覺如來將諸菩薩入中陰教化品。妙覺如來入中陰分身品。都無欝頭藍等名。蓋同本異譯經亦有乎。未詳其本。後勘可正。又中有章略開二十門。即彼章云。大衆部云。三界受生者皆有中有。大乘云。欲·色界一切受生者必有中有。又云。或有執者。欲·色界中定無中有。如經部或實等。或有執者。無色界亦有中有。如大衆部等。今法苑云。中陰經說非大乘宗者。即當大衆部義。欝頭藍子但非想定故。名無色有情。既云入中陰禮拜聽法。故知敬禮亦通無色。問已入中陰非無色攝等者。此問意云。無色界中無有中有。若入中陰即非無色。如何今云無色亦有敬禮乎。解云經意難尋等者。此爲自容。若死·生中間名中陰者。即是無色。何故前云亦入中陰禮拜聽法。故知雖緣有情。亦通無色。
　　文又云依定（至）非實中陰者。依定果色變現似身等者。此略擧要集文也。具文而言。欝頭藍子依定果色變現似身。依下地定發天眼耳。借下地識見佛聞法。不同無色無業果色不名色。故說中陰非及中陰（此第一釋）又彼藍子聽法已後。仍在非想。如來亦入。故知非實。如來亦同示中陰。既在無色。故無有失（此第二釋）或可定聞教無有失。集第二釋與義燈同。故不擧破。若依有部等者。俱舍第二云。隨身所住。眼見色時。身·眼·色·識地爲同不。應言此四或異或同。謂生欲界。若以自地眼見自地色。四皆自地。若以靜慮眼見欲界色。身·色欲界。眼識初定。見初定色。身屬初定。乃至云。頌曰。眼不下於身。色·識非上眼。色於識一切。二於身亦然。如眼耳亦然。次三皆自地。身·識自下地。意不定應知。彼自釋云。身·眼·色三皆通五地。謂在欲界四靜慮中。眼識唯在欲界初定。此中眼根望身生地。或等或上。終不居下。色·識望眼。等·下·非上。下眼不能見上色。故上識不依下地眼故色望於識。通等·上·下。色·識於身。如色於識。乃至廣說。光法師疏釋初一頌云。此中眼根望身生地。或等或上。終不居下。上地之身必有勝根。不起下劣。故眼不下身。慕上勝眼故得身上。色·識望眼。或等·下必非在上。下眼不能見上色故。色非眼上。上識不依下地眼根。下地眼根自有識故。云識非眼上（云云）即有問答。如彼廣說。今取頌第一之句故。云眼不下於身。無色界身非實身根等者。非謂化故非實身根。於心意識假立身名。非實身根。身是聚義·依義。心·意·識三以之爲聚。故有處云。三界依身如五識身。此亦如是。有眼非眼等者。界是因義。約種子。亦是持義。約現行也。今約同種。名之爲界。謂最後蘊者。無餘涅槃最後刹那所有種子。非是後念眼因。無功能生後念眼。即是最後念時一切種子。皆無生後功能。是以初句但有眼而無界也。問。准論前文。能生現眼。成熟種子及未熟種俱時因名界。何故此文最後念。唯望不能生後。說爲非界。不望能生現眼說名爲界。答。前約種現不一門。故現行眼界外。別有別生現眼成熟種子眼界。是以但望不能生後。以釋非界。有眼界非眼等者。住卵胎時。唯有種子。未生現眼。故云眼界非眼。無色異生唯有種子。無業果眼。故云眼界非眼。俱句可知。有非眼非眼界等者。生無色聖無眼無眼界。問。所有眼種是何時斷。答。論種體要入無餘方始斷滅。若據無力生現名無眼界。不還果人捨有色地欲。於爾時最後刹那。即捨眼界。及無餘依者入無餘已永捨眼。況現眼耶。欝頭若凡等者。即屬當上眼界非眼謂在卵胎無色異生。欝頭藍子若是異生。如第二句成界非眼。何起現眼。欝頭藍子若是聖。如第四句無眼及界。復如何起。若云是化如彼似身眼耳化。障無色有定果色。何更起下。故中陰經佛入中陰者。佛既不滅。化現中陰。欝頭亦入於中陰者。彼亦不死。現入中陰。故是化現。非實中陰。故法苑云。大乘宗者。此是化衆生。定非實身。無業果故。
　　文疏解六（至）有情名諸者。疏第一云。有情不同有六十二。如瑜伽論第二卷說。五趣·四姓·女男俱三·句中妙三·在家等四·律儀等三·離欲等二·邪定等三·苾芻等七·習斷等十九·異生等四·輪王爲一。故今此論言諸有情。今此文中單擧在家等四·習斷等十九·異生等四。不擧餘數。有情無數。標名事定。故云六十二。頌云。五四三二四等者。五趣爲五。四姓爲四。三者男·女·非男非女爲三。次三者劣·中·妙爲三。四者在家·出家·苦行·非苦行爲四。三者律儀·不律儀·非不律儀爲三。二者離欲·未離欲爲二。及三者邪性定·正性定·不定聚定爲三。七者。比丘·比丘尼·沙彌·沙彌尼·式沙摩那·近事男·近事女爲七。言十九者。一習斷者乃至十九持論者。如文可知。四者聲聞·獨覺·菩薩·如來爲四。言一者輪王爲一。合名六十二種有情。
　　文造論緣起（至）廣流布者。即疏所述作論六因者。疏第一云。令法久住略有六因。一欲令法義當廣流布。二欲令有情隨入正法。三令失沒義重開顯故。四爲欲略攝廣散義故。五爲欲顯發甚深義故。六以巧文辭莊嚴法義。令起愛樂生淨信故。如瑜伽論六十四說。令增長者等者。眞諦本云。一爲法義增長者。法是了教。義是所詮之道理。衆生根欲性各不同。或樂小說。或樂不多不少說（此云樂處中說）解法相者若不造論。法義則不得增長成多。若不增長成多。則無以得通衆生欲樂處處法義多少。適衆生所欲。正法則得久住。此處雖滅。彼處猶有。彼處雖滅。此處猶有。爲令正法久住故須造論。便法義多少隨衆生所樂。
　　文二爲衆生（至）重得開顯者。本文云。二爲有衆生於所造論應得解脫者。於造論中。得悟不同。有聞彼人說而不得悟。聞此人說而得悟者。或有衆生厭舊說樂新說。只是一理。說之不同。有悟不悟。猶如一金或樂作環。或樂爲釧。令衆生悟理得解脫故須造論。第一重是爲法。第二重是爲人也。三爲所迷失義等者。本文云。三爲所迷失義令更明了。若說未明了。令學者迷惑。須更分明說之。若所說有脫誤。令學者不解。又須更分別說之。衆生有三煩惱。一無明。二疑。三顛例。由疑及倒故迷惑。由無明故不解。爲除衆生此煩惱令所迷失義明了故。須造論也。
　　文四爲攝分（至）廣散義故者。本文云。四爲攝分散義集在一處者。佛法諸義不出三解脫門。攝分散義集在解脫門中。以除衆生三種煩惱者。三種煩惱。一貪欲。二諸見。三無明。貪欲是修道所破煩惱。諸見是見道所破煩惱。無明是習氣煩惱。以無願解脫門除貪欲。以空解脫門除諸見。以無相解脫門除無明。聲聞所以不得一切智。爲不能斷無明。爲令斷無明轉純爲利根故。說無相解脫門。爲除此三煩惱攝分散義故。須造論也。
　　文五爲分別（至）甚深義故者。本文云。五爲分別甚深義有三種。一所通達是境界。即如如理。以世智觀之。不能通達。故名甚深。分別開示令得通達。通達之時成淺易也。二修行甚深者。二邊之解易得。中道之解難生。偏見之心不能生中道之解。爲修行甚深分別開示令得此解。得此解時即成淺易也。三微妙甚深。即是無餘涅槃界。生死有可度義。故非甚深。極果一得永無可度義。於不得者爲甚深。分別開示令得之。得之則成淺易。令衆生通達境界成就正行得極果。故須造論也。
　　文六爲莊嚴（至）生淨信故者。本文云。六爲莊嚴言辭義可愛者。義由言顯。若不莊嚴言辭。即義不可愛。義不可愛。即衆生不信愛。猶如眞金若不鑄爲鐶釧等。則不可愛樂。爲此義故須造論也
　　文又造論意（至）生第一義者。六種緣起從後向前等者。即次前云造論緣起凡有六義。始從爲令法義增長。終至爲莊嚴言詞令義可愛。以之爲六。以逆次第如次相生。故云從後向前。義有途微者。正爲轍字。車跡也。又能解脫義則弘多者。眞諦本文及唐本燈云又能說。故知脫說草相錯也。本文云。又造論意不出兩種。一爲攝持正法。二爲成就衆生。攝持正法者。六種緣起從後向前次第相生。句味名是以義顯行。以行顯果。法是言辭。若言辭有詮次。句味名合理。則義趣可觀。故造論之意。爲莊嚴言辭令義可愛也。言辭既合理。義趣可愛。則能使深義成淺。難解成易解。即從第六義生第五義也。深義既顯現易解。則義有途轍。分散者便得集在一處。即從第五義生第四義也。義既不散集在處。所迷失者則更明了。即從第四義生第三義也。所迷失者既更明了。依了義得入正位。故解脫繫縛。即從第三義生第二義也。即解脫惑障則能說受即能聽受。又能解說義則弘多。即從第二義生第一義也。
　　文又爲令衆（至）合有六義者。本文云。第二爲成就衆生者。有三種增上學。一戒。二定。三慧。言增上學者。此二爲有學作不相離增上緣。若修此三法。名爲有學若不修此三法非謂有學。有學必不離此三法。故名不相離增上緣。若至無學果則捨學法。於自行邊不復修習。此三法不習之時。亦名無學。此三法於無學非不相離增上緣。雖不復修習之。杖須有此三法。但得名增上緣也。若爲化他須入無諍三昧及現諸神通者。必須更修此三法。於化他邊則是不相離增上緣也。爲令衆生成就般若事。有後三義。故造論緣起合有六義也。
　　文成般若體（至）般後分之者。本文云。成就般若體有三義者。有三種煩惱障般若。一無明。二疑。三慢。衆生不解自意法。不解法中義。法即是名。言自意名。如聖人於一國土中立火名。立竟在此國土中者聞火名皆議火體也。於佛法及外道法中立名悉如此。若不知法及法義。即是無明。無明障此般若。不與說名句詮義。則無以能得生解。除無明及須令法義增長。第一義爲成就般若初分。雖已解法及義。但於四諦中猶有疑。以疑惑障四諦解。不得成聖。須爲解釋四諦義。令得正解除斷疑惑。斷疑惑成聖之時。而得解脫。第二義即成就般若中分。雖已成聖斷除疑惑。猶起我慢。緣外六塵。有時謂是我屋。謂是我衣無我理猶有迷失。須可更分明說所迷失義。令進得入修道除我慢等。第三義即成就般若後分。
　　文般若事（至）成第三事者。本文云。般若有三種。一通達眞實。二爲他說。三安立眞實義。此三即是八支聖道中正見·正覺·正進也。自能通達眞實義。即是正見脫。自能解又能爲他解說。解說之時心動覺觀。故第二事即是正覺。他既得解。又欲令所得解不退失。故須安立眞實義。安立之時須作功力。故第三事即是正進也。若義無途轍散而不集。則不可通達。既攝分散義集在一處。則能通達眞實。第四義即成就般若第一事。若欲爲他說法。須分別甚深義令淺易。第五義即成就般若第二事。若欲令他所解不退失。須莊嚴言辭令義可愛便解心堅明。第六義即成就般若第三事也。
　　文又爲成就（至）修破貪愛者。本文云。又爲成就衆生毘鉢舍那奢摩他故。須造論。前三義成就毘鉢舍那。後三義成就奢摩他。生死根本有兩種。一無明。二貪愛。無明障慧。貪愛障定。故十二緣中不出此二煩惱。取即是愛攝也。如外道師所造僧佉·鞞世師等論。皆由無明不能通達法相。僻謬故作此說。無明即是外道師。煩惱外道弟子。貪得解脫。不能思擇信受邪教。貪愛即是外道弟子煩惱也。外道師如愚醫不了藥經而謬說醫方。外道弟子如有疾者貪求疾差慢服毒也。見道破無明。修道破貪愛。
　　文毘鉢有三（至）分前中後者。本文云。毘鉢舍那有三德。一速疾智。二決定智。三微細智。於一時中能通達多法義者。名爲速疾智。猶如帝釋名爲千眼。非是面有千目稱千眼也。餘人一時能見一法。其一時能見千法。慧見用多故名千眼也。若不令法義增長。則無以得成速疾智。故第一義即成就第一智也。法是聞慧境。義是修慧境。法義合是思慧境也。智雖速疾。若於境不定解。則不成立。又次生決定解除疑惑心。第二義爲令解脫疑惑故。第二義成就第二智也。智雖決定。若是麁智。唯解麁境。不能通達甚深義須生微細智通達甚深境。若有所迷失。則不智微細。若無所迷失。明了即得微細智。故第三義成就第三智也。若逐三慧分之三義。即成就聞·思·修三慧也。亦得就修慧位中分爲三分。以三義成就修慧三分也。
　　文奢摩他亦（至）第三德也者。本文云。奢摩他亦有三德。一在定中。二出世。三不退。在定中者。離散亂在靜心中。即是有漏八定也。雖在定中。若是有漏。猶非勝定。又令得無漏定。無漏定即是出世定也。得出世定有退者。退者猶非勝定。又令得不退轉定也。若義分散無有途轍。解心不定。若攝法義集在一處。解有規矩。心離散亂。得在定中。故第四義成定第一德也。若甚深義隱昧。則無漏定不得生。深義既顯了。勝定得生。故第五義成就定第二德也。言說是修定本。若言說合理。信受師教憶持不忘。則所修定無退失。故第六義成就定第三德也。
　　文又爲破（至）所以造論者。又爲破爲立等者。此攝本文第五意用門。以之即爲造論緣起。故本文云。第五顯意用者。顯造論所以意故名意用也。有十六種意用。如仁王疏解如是我聞中釋也。復有意用。謂爲立故造論。爲破者。爲破四種煩惱。一爲破迷眞俗無明。亦名迷生處滅處無明。二爲破九十六種見。三爲破障解脫見。四爲破迷因果無明。一爲破迷眞俗無明者。苦集是俗諦。於苦集不了故。名迷俗無明。滅道是眞諦。於滅道不了故。名迷眞無明也。苦集是生處。滅道是滅處。苦正是生。集是生方便。滅正是滅。道是滅方便。於此竝不了故。亦名迷生處滅處無明。爲令衆生通達四諦理。破此無明也。
　　文破九十（至）生死因果者。本文云。二爲破九十六見者。即是九十六外道各有所執。爲令衆生識正理。破此諸見也。三爲破障解脫見者。即是六十二見。由斷常見生六十二見。此見正與解脫相違。爲令衆生離斷常執。乃破此諸見也。四爲破迷因果無明者。十二緣生是因果。欲示生死依因得立。無因則不立。以依因得立故。生死無本。無本故空。無作者受者之可得。十二緣生爲顯空義。爲令衆生識生死因果通達空義。破此無明。爲破此四種煩惱故造論也（已上）諸外道執。大自在天作生諸法。以之即爲諸法因果等。故云令離他等見。六十二見如法苑章第四卷說。
　　文二爲立者（至）得解脫故本文爲立者。爲立如方便不動。如者眞實理也。方便者照如智也。不動者。若得此方便正見。不可轉動也。如首羅長者。性慳貪。有人就其求覓。無有得者。佛知其得道時至。故往化之。佛爲其說布施法。彼聞此大驚怖。問佛。世尊。唯有此法。更無有餘法。佛答（云云）我唯以布施爲法。如不殺生即是施他不怖畏。不盜是即施他財物。佛次第爲其說十善法。其聞不損己財而是布施。大生歡喜讃歎如來。令人取兩純麁衣施佛。佛福德力感好不感麁。令人取麁者。只得好者。其既惜好者。自起取之。出麁還復得好。擇之不得。仍以好者施佛。佛受施竟。更爲其說四諦法。長者及眷屬皆得初果。取諸財寶悉以施佛。佛去後魔王欲壞其正見。作佛形像至長者所。長者謂是佛重來。大聖歡喜。魔王仍爲長者倒說四諦。說苦爲樂。說無常爲常。說無我爲我。長者思惟其言。正見不轉。知非是佛。語魔王言。汝定非佛。猶如鷄鳴作狗翅羅聲。此即是如·方便不動。爲安立如·方便令不動故造論也。爲破者。破繫縛。便爲立者。顯解脫。方便爲令離繫縛得解脫也。
　　文又爲令得（至）思之可悉者。本文云。復有意用。爲令得十種智能故造論。十種智能者。一斷背正法意智能。若衆生背正法向邪法。能斷其令不背正法向邪法也。二有捨心者令入正法。已斷令不背正法向邪法。其於邪正法中不背不向。即是·捨心。有捨心者令入正法也。三令成就。已既引令入正法。又化之令其善根成就也。四令得解脫。善根既成就。又化之令得解脫也。此四智能即是四攝。背正法向邪法。以布施攝之。令不背正向邪也。若得捨心。則以愛語攝之。令得入正法也。若入正法。則以利行攝之。令善根成就善根既熟。則以同利攝之。得解脫。此四智能安處衆生於四法事。四法事即是不背正法。不背正法即是得解脫也。五即五明智能。即是世間醫方等五明也。所以令得五明智能者。爲欲安立正法。若說正法之時。有解五明者。用世間事破正法說。若不解五明。則爲其所破。若解五明。還用五明伏之。正說不壞也。六觀罪過智能。自觀三業有過無過。用法律約之。乖法律則有過。若不乖法律則無過。所以須觀罪過失。爲得現在安樂。無過失則現在得恭敬供養也。七正願智能。願求勝好事也。所以須發正願者。爲令未來一切所求欲皆具足也。八通達聲聞乘。九通達獨覺乘。十通達佛乘。此三智能爲稱衆生根性說法。衆生根性不同。隨其所宜。以三乘法化之也。復有論師說造意。凡有四事。一爲斷衆生於四諦疑惑。二爲令出惡道。三爲向正法。四爲斷下願。下願即是二乘願。此四次第相生意。可解意。
　　文明乃造（至）故得造論者。本文云。又須明得造論及不得造論。人凡有四種四人。第一有四種人者。一無智。二疑惑。三顛倒。四已度。無智是鈍根凡夫。於法及義悉皆不解。故名無智二疑惑者。是總明凡夫。雖解法義。而於四諦理猶有疑惑。未得入聖位也。三顛倒者。即是須陀洹人。已通達四諦理。無復疑惑。但猶有顛倒。顛倒有三種。一時節。二相倒。三處所。時節者。無常是時節。於無常時計有常。故名時節顛倒。二相倒者。於無我中計有我。故名相倒。三處所顛倒者。於不淨處所計爲淨處所。於苦處所計爲樂處所。處所謂五陰。故名處所顛倒也。須陀洹人雖能通達無常無我理。離前兩顛倒。但未斷修道所破煩惱。緣外塵猶起第三顛倒。故須陀洹人猶行婬欲。即是於不淨中生淨顛倒。於無樂中生樂顛倒也。四已度者。度前三煩惱。即是無學人也。前三人中。初人是不肯知。第二人是迷路。第三人是僻路。此四人中。唯第四人得造論。前三人不應造論也。若深論義意。顛倒是初果。已度是無學果。若就事爲論。凡夫·菩薩亦得是第四人也。
　　文又四種一（至）三人方解者。本文云。第二有四種人者。一依言殊勝。二依他勝。三依分別勝。四依開智勝。依言勝者。有人皆能誦語而不解其義。他雖爲說。終不得解。譬如鸚鵡唯能誦語而不解意。此人修行不能得。最爲下劣也。依他勝者。有人不能立意修行。必須依他。若附依善人輒能引善。若依行惡人輒能行惡。譬如畫人隨畫師意。若晝爲座終日恒坐。若畫爲立終日恒常立。雖爾可教化。若値善知識。化之亦能得道。猶勝初人也。依分別者。有人聞他說法。一往不能得解。必須爲分別方後得解。如言諸行無常是生滅法。生滅滅已寂滅爲樂。須分別之方能得悟。譬如炬人。作功力燃之有方照用。不同電光自然而有。此又人勝第二人也。依外國經論翻此偈第三句。應如即時所出。此間經中先翻第三句。以語義檢之。二俱謬異。言諸行無常者。無常有五種。一生滅無常。二相離無常。三變異無常。四隨分無常。五自性無常。佛爲此五種無常故。說一偈以釋之。此偈如前所出。生滅無常者。命盡身俱棄之。罪譯故言生滅無常也。二相離無常者。節骨本相連持。棄之若久。則分散不在一處。故言相離無常也。三變異無常者。骨色本白。後變異爲鴿色。故言變異無常也。四隨分無常者。如眼根及色塵。和合生識。此三分相隨。未有之時三分自無。若有之時三分自存。有已更滅。還後自無。故言隨分無常。五自性無常者。即是分別自性體唯是無。有何法之可存耶。既無法可存。豈可於此而生愛樂。故佛說前四無常。共顯第五無常也。是生滅法者。生滅是諸行。釋五無常。諸行不通三世。未來是生。過去是滅。現在是生是滅。諸行既有三世。故是無常也。是生必滅者。更釋未來是無常之意。過去是滅故是無常。現在即生滅故是無常。此義可解。未來既唯是生。若生不滅則應是常。非謂無常。今更釋之。待過去是滅故。名未來爲生是生必有滅。故未來亦是無常也。寂滅爲樂者。過去是滅爲非樂者。以現在是過去識殘。雖滅有殘。故非是樂。現在是滅又非是樂。現在是滅又非樂者。未來爲現在之殘。故現在亦非是樂。若未來法決定不生名滅者。此滅無殘。故名寂滅門。寂滅故是樂也。前三句明生死。後一句明涅槃。若依此分別。第三人方得解也。
　　文四開智勝（至）故在第四者。本文云。開智勝者。智慧自能開通。見理。不待分別方知。舍利弗聞阿悅耆說半偈義。於半偈中能解千種義。即得聖道。目犍連聞舍利弗說一偈。於此偈中能解千種義。即得聖道。此等即是聞智勝人也。譬如毒蛇傷身。如毛髮許處。以毒勢力須臾遍體。此人又勝。此第四人得造論。餘三人不應造論也。然舍利弗目犍連·大迦葉等。悉是緣覺根生。并應自修道。但値釋迦如來出世故作聲聞（云云）根性無開智勝也。
　　文第三有四（至）可得造論者。本文云。第三有四種人者。一自惱。二惱他。三自他俱惱。四自他俱不惱。自惱者。如常見外道。爲求未來報。於現在世自苦其身。或臥荊棘中。或長行不坐不臥。或長坐不倚。或行不避嶮難。此等皆是自惱。二惱他者。如斷見人。不見未來果報。於現在世中。爲自身安樂恒苦他人。或奪其財食。或取其子。如此等皆是惱他也。三自他俱惱者。又如常見外道。爲未來報故。於現在世行大初法。以牛屎塗地眠臥其中。以油塗身。即以塵垢著體。取茅草爲衣。晝則合掌向日隨日而轉。夜則燃火達曙。終夕不眠。此即是自惱。取牛·羊·野猪·鷄·鳥等生。縛不與食以祭天。是其僕使悉令斷菜食隨其不眠。此等是惱他。外道謂。一生若一過。行大初法生天猶退。兩過行之亦猶有退。若三過行則生天永無退。常受安樂。其即計此爲解脫也。四自他俱不惱者。得理之人知惱他得罪·自惱無福。爲欲離罪生福故。自他俱不惱。不惱他故則離斷見。自不惱則離常見。四人之中唯第四人得造論。前三人不應造論也。
　　文第四四種（至）故離獨覺者。本文云。第四四種人者。一向下道。二轉向生死。三向自利。四向他利。向下道者。是凡夫闡提。非二乘一闡提也。此人愚癡不識因果。於現在世唯知避苦求樂。多起貪欲愛著五塵。此若先在善道中生。死必入惡道。若在惡道中生。死亦還入惡道。即是從明入闇。從闇入闇。故名向下道也。二轉向生死者。此是出家外道。欲求解脫。不識出離方便。起戒取等見。以生死因爲出世道。迴轉在六道生死中。不能得解脫。名轉向生死也。三向自利者。即是二乘人。乃識出離方便。但怖畏生死疲極。依他速求解脫。故言向自利也。四向利他者。即是菩薩。以兼濟爲懷。恒欲利物故言向利他四人之中唯第四人得造論。前三人不應造論也。四種第四人即是四德。若其一人具此四德。方堪造論。一已度德。離一闡提。闡提貪樂生死。若已度三惑則識正道。欲求解脫故離一闡提也。二自他俱不惱德。離外道見。外道起智。斷常見自惱惱他。得理之人無斷常。既不自惱亦不惱他。故離外道也。三開智勝德。離聲聞。聲聞依他得悟。不能自通達眞實道理。大利根人於一法中能通達無量義趣。故離聲聞也。四向利他德離獨覺。獨覺根雖利聲聞能自悟道。而無濟物之懷。大行之人常以利物爲意。故離獨覺（已上）若已度三者。四種四人中。名第四人永已得度。前三人愚故云已度三。本文云。已度三惑即愚癡惑也。
　　文又云攝決（至）堪造論者。本文云。攝決定論又明無四種失人則堪造論。一不顯自身德。二無我慢。三於同行中有利益心。四於衆生有慈悲心。不顯自身德者。若人造論。爲顯自身德。欲令他知我有伎能。恭敬供養於我。我於現在多受安樂。爲現樂故顯自身德。若作此心。則成就一闡提業。若無此心。即離一闡提失。離一闡提失得已度德。此兩即相對也。二我慢者。若人造論。爲欲伏他及勝他則是我慢。令他畏我。是爲伏他。令他不及我。是爲勝他。若有此心。則成就外道業。若無此心。則離外道失。離外道失得自他俱不惱德。此兩又相對也。三於同行中有利益心者。若見同行無利益他方便。而不爲其說利他方便者。則成就聲聞行。若見同行無利益他方便。爲其說利益方便者。則離聲聞失。離聲聞失而得開智勝德。此兩又相對也。四於衆生中有慈悲心者。若見衆生輪轉六道。爲生老病死之所逼切。而無欲救度心者。則成就獨覺行。若於衆生有拔苦與樂心。則離獨覺行失得利他德。此兩又相對也。既離四失具四德。即是菩薩行志求佛果。佛果有四德。爲求四德故行四德道離一闡提即行淨德道離外道即行我德道。離聲聞即行樂德道。離獨覺即行常德道。既行四德道。故自利利他心不爲煩惱所染。常能亡懷益物。若是此人方堪造論也。
    文又復世尊（至）者應敬義者。本文云。第三論主者。自有兩種。一是作者。二是述者。如佛說經教。此作者。迦旃延造論解釋佛語。非自製作。直述佛意而已。故名述者。又如彌勒菩薩爲僧佉法師說大乘義。彌勒是作者阿僧佉法師造論解釋彌勒語。即是述者。能解釋先師語。悉爲述者。爲令衆生恭敬作者及述者故。說諸論諸義之前。須說兩師名也。恭敬作者。即應恭敬法。恭敬述者。即應恭敬義。法是句味名。義是句味名所顯之理。作者先說句名。言教在世。作者若入涅槃後人於此言教不能得解。述者更造論釋之。義意方顯。恭敬作者。應恭敬法。恭敬述者。即應恭敬義。
　　文又衆生根（至）成就修慧者。本文云。衆生根有利有鈍。鈍者有信根。利者有智根。有信根者識人不識法。有智根者識法不識人。信根麁。智根細。有信根多。有智根少。信根在前。智根在後。五根中定·念·進三根成就三慧。隨前信根隨後智根。言成就三慧者。若心散亂。則聽聞不入。必須斂心方生聞慧。即以定根成就聞慧也。思慧擇善惡。簡惡取善。若不繫念。則思慧不生。即以念根成就思慧也。修慧正滅惡生善。若不勤加功力。則惡法不滅。善法不生。即以進根成就修慧也。
　　文言隨前後（至）彌生殷重者。本文云。言隨前者。隨有信根者只以此三根成就之。隨有智根者。只以此三根成就之。信根識人不識法者。其根既鈍不能思擇理之是非。若聞是聖人及聰明人說。爲信能說人故。即信此人所說法。此人道是。便謂爲是。此人非道。便謂爲非。非其自知法之是非。依人取解。故言識人不識法。已鈍根者依人信法。故說語之前。須先說作者及述者名。令其恭敬兩師。既恭敬兩師。即恭敬法義。智根識法不識人者。其根既利。尋文求理自知理之是非。不依人取解。故言識法不識人也。利根者既識法。則謂此正法是聖人及聰明人所說。又須爲此人說作者及述者名。令其恭敬兩師。既恭敬能說人。於所說法義彌生殷重也（已上）。
　　爲欲授暇令覺對張備述本文開導童蒙庶不厭繁得如實解以之爲因必生西方共得相見焉。
　　文論今造此（至）約能迷說者。有三段文等者。釋三段意。兩疏不同。且本疏云。次長行中明本論主造論之意。文勢有三。一安慧等。欲顯論主爲令生解斷障得果所以造論。二火辨等意。明論主令達二空悟唯識性所以造論三護法等。明造本論破諸邪執顯唯識理。然此三師竝爲人法雖三義別。二意造論。西明疏云。自下第二述本論師造論之意。於中有三。一生解斷障得果故。二又爲開示下。斷執證空生於唯識智故。三復有迷謬唯識理者下。遮諸異執生如實解故。具上三意所以造論。如是三段如其次第。安慧·難陀·護法所說（已上）今爲兩疏各明別意故。云有三段文也。意或不違者。或是不定義。集用西明爲決定說。不存基旨。故云或也。今謂等下。燈家文也。若云唯安慧等之者。西明不言唯。但言安慧·難陀·護法。如何今云西明若唯安慧等。設西明救言。擧主攝伴故標一人。何容不通。既不言唯不違。本疏者。西明一段擧一人名。豈非是唯安慧一人。今本疏主既不言唯。皆置等言。所說決定不可違本。故云不違本疏也。等言定是何須。言或者。即嫌前言意或不違之或字也。等言實是豈不定。有迷謬者疏有二解等者。本疏云。一切異生諸外道等。此愚癡類。彼於二空全不解了。名爲迷者。聲聞獨覺及惡取空者。邪解空理分有智。故名爲謬者。不解邪解合名迷謬（是第一解也）或但不解無明名迷。若不正解邪見名謬。癡邪見人名迷謬者（是第二解也）初約人等者。假者愚癡類爲人。癡邪見惑爲法。若人若法俱是能是迷。故云約能迷說。樞要上云。疏中二解。一依人。二依法。俱依能迷。若第二解依所迷。釋生法我無執有名謬。不悟無我名爲迷者。爲除情執令生正解。正除其謬。解斷其迷。執情斷故所執便遣（云云）。
　　文西明云問（至）俱迷悟境者。問二空即是我法二無等者。今此問詞取集文。問。但疏及集通迷悟境不言爲依。何此文言爲迷悟依第七轉中。依之與境其別故。即要集中述西明說云。有釋云。爲於二空者彰迷悟境。迷悟於彼生法二空。問。二空即是我法二無。如何說無爲迷悟境。問詞疏·集其文皆同。但就答中疏·集不同。要集云。解云。迷無執有。流轉生死。達無性空除執。證誠法體畢竟本來空寂。名眞如故。西明疏云。問。二空即是我法二無。如何說無爲迷悟境。解云。誰言說無爲迷悟境此說二空取顯理性是迷悟境。今此燈家即標疏文。答於前問。此未必爾下。燈家文也。於空執有何非迷境等者。若執有者。有是迷境空非迷境若達空無。可非悟境。若遍計執有之與達無若非爲境者。即違論說爲凡聖智境。即本疏云。初性是無。非所緣緣。所緣緣體具二義故（一有體能生人二相於心中現）必有體故。若爾。佛智應不緣。彼緣與不緣皆有過失。不緣不知無。故如何復言此應遍知。若緣者。如何成所緣緣。解云。親所緣緣即不緣彼非有法故。以爲本無質別變似無。名應知。無如緣他心。不爾。即違聖教道理。乃至云。聖者以此達爲無。心外無無。故但見自心之上依他起相。不見心所取上實我實法。實我實法都無所有。作此無明故名應知。此護法義（云云）下第十云等者。凡迷悟依有其二種一本二末。眞如爲本。俗諦爲末。本疏十末云。依他起性雖。只是依。非根本故。此中不說。由要證眞方了俗故者。厚嚴經頌云。非不見眞如而能了諸行皆如幻事等雖有而非眞。本疏解云。雖依他有。而非眞有。要見眞已後見依他。論第八云。非不證見此圓成實而能見彼依他起性。即疏解云。今言見者非謂眼見意識此見。但是無漏親證見也。見者聖慧眼所得義。非不見此此圓成而能見彼彼依他起。即一見言義通二性要達眞理方了依他。寧說依他是凡夫境。以心上現。雖不了達。但親所取。若論了達。唯聖非凡若親爲境。凡夫亦得故彼此亦不相違。如世有人親見一物然不能識。凡境亦爾。據實二空等者。據實道理。世俗·勝義二空之理。勝義·勝義二空之性。俱迷悟境。
　　文問若證二空（至）但名餘障者。此擧本疏·樞要·集文以起問也。本疏中解等者。若依本疏。悟斷得果。初段之文通約餘師。不唯安慧。故總相說。若依西明。唯約安慧。不通餘師。樞要中有三解等者。樞要上云。若悟斷得果解二重障。障唯二執。以根本故。即沈下義。是重義（第一解也）若約五位四段科。即分別猛利名之爲重。以麁猛故唯見道斷（第二解也）若說現行名輕。種習名重無種習現行俱斷。障通攝三。重唯種習。由我法執。由由有種習。二障具生。餘現行等方得生起。若斷種習現行永滅（第三解也）今此文云所知障中者。今且說法執等疏。是故且擧一所知障。據二障各有種現。種名重。現行名輕。此意執障俱有種現等者。執有種現。障有種現。若言種名重種現名輕者。豈執現行名爲輕。既我法二執種現俱重。如何今云種重現輕。
　　文今謂無過（至）何處乖反者。答前問也。不說現行不名爲執等者。雖現在執而現行輕。以易伏故有時不行。種子翻此。非聖道力不得斷。若無時不有。故名爲重。斷種子現行必無。是故種習說名爲重。現行名輕。故云由有種二障具生。今觀此義。論云由我法執二障具生者。障通攝三。謂執現行及二障現。是爲三也。由我法執者。由有種習也。二障具生者。餘現行等方得生起。依安慧宗。此第三解。是不正義。故樞要云。但不可說慧體名重。餘相應者名障。障不說慧數是遍行。故說第八識等無慧俱故。由此故知前說爲善。言前說者。即前二說也。文極相符何處乖反者。樞要不用是第三解。而今將破要集稍乖。而作是解了。
　　文西明釋云（至）說斷之義者。西明釋云等者。此文省略。其趣難解。故具本文可得生解。西明疏云。問二執與障有何差別答。若安慧宗總相而言。二執與障體無寬狹。所以者何。彼宗一切有漏心等皆名爲執。即名二障。若別相者。煩惱障體通前七識。唯除第八。恒相續轉行相微細故。然七識中第六第七所起我見爲我執體。與彼相應心心所緣一境故。相從說執。獨頭貪等非計我。故唯煩惱障而非我執。所知障體等通七識。唯除第七。論唯說彼四惑相應三位無故。然此障體即與法執。體無寬狹。以計諸法有體用者皆是執故（已上）若安慧宗。煩惱障體即與我執。體有寬狹。障寬執狹。若據所知障。應說執斷彼障隨斷。所知障體即與法執。體無寬狹。既是同體。如何應說執斷時彼障隨斷。今約煩惱障別頭貪等。我執斷時彼亦隨斷。故不相違。又所知障障執相似等者。障·執同者。何故論云生解爲斷二重障故。煩惱一障有重義故。所知障中無隨斷義。與法執體無寬狹故。今又助釋等者。助釋意云。依安慧宗。所知障中有障非執。只名隨斷。即所知障所起三業等。雖此所執。亦名隨斷。引例如文。又二障體（至）只說爲障者。佛地論云等者。取意引文。非正論文。佛地論第七卷云。煩惱障者。謂執實我。薩迦耶見以爲上首。百二十八根本煩惱及隨煩惱。若所發業若所得果皆攝在中。皆以煩惱爲根本故。所知障者。謂執遍計所執諸法。薩迦耶見以爲上首。所有無明法愛恚等諸心心法。及所發業并所得果。皆攝在中。皆以法執及無明等爲根本故。若此論下等者。唯識論第九卷云煩惱障者。謂執遍計所執實我。薩迦耶見而爲上首。百二十八根本煩惱及彼等流諸隨煩惱。此皆擾惱有情身心。能障涅槃。名煩惱障。所知障者。謂執遍計所執實我。薩迦耶見而爲上首。見·疑·無明·愛·恚·慢等。覆所知境無顛倒性。能障菩提。名所知障。解云。一百二十八根本煩惱者。見道所斷欲界三十。上界各三十六。并修道十六。一百二十八種及彼等流諸隨煩惱者。即二十種。或復更多。廣如瑜伽攝事分說。若准此釋下。燈家文也。且據勝等者。本疏九云。此出自性體。若眷屬及餘心心所等五蘊爲性。佛地論中。通於眷屬并取業果。今此論中。據自性障不取業果。問。何故煩惱顯其頭數。所知障中不顯數乎。解云。所知頭數與煩惱同。若煩惱障俱必有所知障。以然煩惱障麁擧有多品類。可易了知。二乘所斷唯是不善有覆性。故以數顯成。所知障細下無多品類。極難了知。唯菩薩斷亦是異熟無記所攝。故不顯數。其實法執無離無明。故必有數。
　　文又此據自（至）無餘涅槃者。此據自性斷等者。本疏八云。斷有四種。如別抄中義差別說。若道理論唯有三種。一自性斷。謂染汚法。二離縛斷。謂能斷緣雜彼煩惱。善無記法。修道所斷方究竟盡。三不生斷。謂斷彼依令永不起。此有二種。一謂因亡隨喪。謂三惡趣果。名見道斷。由因惑業無故。永不生故。二果盡因隨斷。謂三惡趣別報善業。亦見道所斷。所依果無因隨亡故。無想定等引發煩惱。見位因亡果隨見斷。半擇迦等多由分別煩惱正發。故入見時因亡果滅。西明解云。約離縛斷。即有二義。一斷緣彼煩惱。說之爲斷。此同薩婆多緣縛斷義。且如眼根非染汚。故非有性所斷。而言斷者。斷彼能緣根煩惱。由斯眼根離煩惱縛。故說眼根名之爲斷。餘一切法例亦應爾。二斷雜彼煩惱。故名之爲斷。此之一義唯大乘宗所說。謂眼等識由末那相應染故成有漏性。故說末那相應四惑。對彼六識。名爲雜彼煩惱。若得羅漢金剛心時。斷彼末那能雜惑。故說眼等識。名之爲斷。末那相應四惑乖善等識。自性應斷。問。如上所說離縛斷等。得擇滅不。答。薩婆多宗。離縛斷別得無爲。若不生斷唯非擇滅。大乘宗。離縛·不生并得擇滅。由道力故。又解兩種無得別無爲。非正染故。不生斷者。謂惡趣等不染汚法。由所依斷彼亦不生。故名不生。然依彼自所有兩釋。一云。彼依者見所斷煩惱。彼斷故惡趣等法定不得生。故名不生斷。一云。彼依者謂惡趣等異熟識體。彼斷故餘六亦隨滅（云云）知三斷義文易解故不具引爾（云云）。
　　文問言彼障（至）故不相違者。一問如二乘漸斷修道九品惑時者。斷章云。其六識中俱生煩惱斷即不同。略有四類。一者八十一品類別斷。此依漸次二乘者斷及異生斷。然身邊見等當第九品時斷。餘各九品斷。乃至四者三界九地合爲一品斷。謂金剛心。大乘斷位。十地因中不斷惑故。今云二乘漸斷修道九品惑時者。約類說。煩惱障中。除第七識。所餘六識三界九地各有九品。成八十一。若說其斷義。不同身見邊見及此相應。唯第九品九地中各取第九。故但九品者唯一地九品。謂欲界一地。今云第九品道。斷迷無我理故云迷理惑。第二問中第四地中方斷身邊等者。身即身見。我見是也。邊見我見之後方得起。故依第六識身邊見等所起煩惱。名爲害伴。至第五地得害伴名。所依我見前四地斷。伴已害故名爲害伴。樞要上云。第六識執有三位斷。一俱時二隣近引生。三勢力疎遠。俱起者。四地執俱斷。隣近引生者。名害伴。疎遠勢生者。名羸劣等。故障與執斷有前後。答中云據依見道及究竟說者。疏第一云。且煩惱障品類衆多。我執爲根生諸煩惱。若不執我無煩惱。故證無我理。我見便除。由根斷枝條亦盡。此依見道及究竟位斷煩惱說。餘位不然。先離八品煩惱。第九品時方斷我見。故第四地中我見亦爾（已上）彼非見道等者。彼二乘漸斷修道九品。及菩薩第四地斷我見等者。非見道及究竟位。故不相違。
　　文證眞解脫（至）故眞解脫者。具足三事等者。二乘涅槃大般涅槃三事圓滿。三事有二。一體三名三事。二義三名三事。能觀智慧所觀法身離諸繫縛。假擇滅等名爲解脫。是體三事。一眞如上慧本性故。名摩訶般若。出纏之位功德事。一眞如上慧本性故名摩訶般若。出纏之位功德法本。名曰法身。離生死縛。名曰解脫。一體之上義有三。故名三事。二乘唯得一解脫。故三乘同座。然是三點如涅槃經第二卷說。引二種喩。一如伊字三點。二如摩醯首羅面上三目。梵本伊字上有二點。下有一點。以例品字。大自在天面上三目。頭上有一。眉下各一。一喩已顯。何須二喩。伊字三點喩於本末。法身在下。是根本故。般若·解脫是末。在上面上。三目喩能所證。般若能證故在於上。法身·解脫是所證故在於眉下。疏第一云。又二乘等雖得二滅住此二中。非爲不住。解脫非眞。以是假故。今簡之義亦同也。十地菩薩等者。疏云。十地證如。眞非解脫。爲簡於彼。言眞解脫。而略不言變易生死。菩薩證二理等者。頓悟可爾。煩惱未盡故。漸悟已盡。豈非眞解脫。習氣所知猶未斷盡。故眞非解脫。
　　文得大菩提（至）故不相違者。二乘生空智是菩提非大者。疏云。二乘之慧菩提非大。即與此同。凡夫有漏智等者。疏云。異生雖作二種無我眞如觀。大非菩提。義亦同也。雖通緣一切法者。一切法皆是如相。作是行相作眞如觀。故云緣一切及行相寬。有餘無餘俱是擇滅等者。說涅槃體。論有二說。一初後眞如。中二擇滅。二初一眞如。後三擇滅。雖有二說。有餘·無餘竝是擇滅。此二涅槃金剛心後等者。唯無學得。非是已前曾未證得者。體先得已故。云非曾未證得。身智滅已後方得顯故。云然無餘顯要身智無。談實得滅身智不無者。先得擇滅。未滅身智。爾時說名二乘得無餘滅。今於果談因者。身智無時是果。身智有時是因。二乘得滅者。是因時。故言於果談因名故得滅。故不相違。
　　文問菩薩得（至）不住生死者。攝論智殊勝中云等者。無性攝論第八卷增上慧學分文也。十殊勝中第八增上慧殊勝。故云智殊勝。即彼文云。如聲聞等。不顧有情利益安樂。住無餘涅槃界中。如火燒薪畢竟寂滅。菩薩遠離如是處所。般若·大悲皆具足故。能正安住無住涅槃。又辨菩薩聲聞智差別中等者。即同卷次文云。聲聞等智與菩薩智有何差別。由五種相應知差別。一由無分別差別。謂於蘊等法無分別故。二由非少分差別。謂於通達眞如。入一切種所知境界。普爲度脫一切有情。非少少分故。三由無住差別。謂無住涅槃爲所住故。四由畢竟差別。謂無餘依涅槃界中無斷盡故。五由無上差別。謂於此上無有餘乘勝過此故（已上）今云無住爲所住者。第三差別也。四畢竟差別者等者。第四差別也。下論釋中等者。同卷次釋文中云。畢竟差別者。顯聲聞等與諸菩薩於涅槃中有大差別。謂聲聞等住無餘依涅槃界中。身智永盡如燈焰滅。是諸菩薩得成佛時。所證法身窮生死際無有斷盡。如無色界相續不壞。此經意云。既云住無餘依涅槃界。不言住無住涅槃。明知菩薩不得無住。此答意云。既云窮生死際無斷盡。故明知菩薩不入無餘住無住涅槃也。無住處中直云等者。即文云。無住差別者。謂聲聞等唯住涅槃。是諸菩薩具足悲慧增上力故。無住涅槃以爲處住。但言菩薩住。不言成佛。故知菩薩得無住涅槃。又雜集論等者。雜集論第十四唯說大悲。無不住涅槃等文。但第十三云。聲聞菩薩現觀差別有十一種。第六攝差別者。謂無住涅槃所攝受。故莊嚴論第九。說大悲不住中。菩薩於苦得如實知。於無我得無上覺。如是得知覺已。由大悲故於生死不生厭離。由勝覺故亦不爲煩惱所惱。是故菩薩得不住涅槃。亦不住生死。
　　文西明云本（至）故名勝果者。本業經說等者。菩薩瓔珞本業經二卷八品。一集衆品。二賢聖名字品。三賢聖學觀品。四釋義品。五佛品。六因果品。七大衆壽學品。八集散品。今云金剛三昧名等覺者。彼經下卷釋義品文也。即彼經說十地已。釋第十一無垢地云。佛子。菩薩爾時住大寂門中品忍觀。功德滿足。登大山臺。入百千三昧。集佛儀用。唯有業果。無常生滅心心無爲。行過十地。解與佛同。坐佛座處。眞智見二。常無常一切法境。當知如佛。名爲學佛。下地一切菩薩。於此菩薩不能別知。於佛名菩薩。於下菩薩名佛。所以者何。是菩薩以大變力住壽百劫萬劫。現作佛化。乃至云。似佛非佛。一切佛等故。威儀進止一切法同。住是百千三昧中。如是佛行。故入金剛三昧。一切相無相寂滅無爲。故名無垢地。到此十一等覺地中。只復不爲諸垢所得。故言寂無爲。由之只名無垢地也。餘文廣如元曉師疏。今云金剛三昧者。即經文云入金剛一切無相是也。依前所住十三昧。我入最後金剛三昧。此時不爲諸相所壞。故言一切相無。西明無量義經疏云。相者遣也。無相不相故無相。此意既云等覺與如來等者。是相似義。經文既云似佛非佛。何更須徵如何得云佛果智勝。若等覺位說名佛果。即違唯識之正義。故第十云。大圓鏡智解脫道時乃得初起。金剛喩定無所熏識。無漏不增。應成佛故。文既分別。故此徵稍強徵矣。又佛與二乘同分異分。由四相別。如瑜伽論八十七說。解云至故不相違者。西明疏文也。此解不然下。燈家文也。二皆非勝者。准本業經。菩提與佛果等。准解深密。二乘解脫與佛果等。故云二皆非勝。若從能證智者應名菩提等者。擇滅無爲雖非菩提。從能證智亦名菩提。故餘經云。菩提之斷俱名菩提。今若解脫實無差別。從能證智各別勝者。應名涅槃菩提。不應名眞解脫。又此意說下。燈家別會文也。涅槃經云等者。此卷涅槃經第十三卷聖行品文也。故彼文云。諸凡夫人有苦無諦。聲聞緣覺有苦有諦。而無眞實。諸菩薩等解苦無苦。是故無苦而有眞實。解云。苦者苦諦事也。諦者苦果理也。實者苦如也。由此眞如非苦非諦。但是實攝。餘集等三准此應說。勝鬘經云言得涅槃者等者。勘彼經文。近字恐謬。故彼文云。世尊。阿羅漢·辟支佛有怖畏。是故阿羅漢·辟支佛有餘生法不盡故有生。有餘梵行不成故不純。事不究竟故當有所作。不度彼故當有所斷。以不斷故去涅槃界遠。乃至云。世尊。阿羅漢·辟支佛·最後身菩薩。爲無明住地之所覆障故。於彼彼法不知不覺。以不知見故。所應斷者不斷不究竟。以不斷故名有餘過解脫。非離一切過解脫。名有餘清淨。非一切清淨。名成就有餘功德。非一切功德。以成就有餘解脫·有餘清淨·有餘功德故。知有餘苦。斷有餘集。證有餘滅。修有餘道。是名得少分涅槃。得少分涅槃者。名向涅槃界。解云。經文既云去涅槃界遠。明知謬也。近遠草謬乎。言眞實涅槃者。永斷二死所顯。涅槃是爲眞實。廣如經說。
　　文又復解脫（至）名爲勝果者。此第二解。文雖似異。義同於前。第一釋云眞實涅槃者。即彼亦斷習氣所知之所證得。若不爾者。由何名眞。入大乘論云等者。入大乘論一部二卷。堅意菩薩之所造也。彼上卷云。佛於餘經雖說解脫相等無異。大小實殊。猶如虫齧芥子中空。唯有空名。當與十方世界中空得爲一不。空雖不異。大小有別。乃至云。汝言解脫無異。如是觀察。解脫不同。聲聞解脫。名愛盡解脫。非一切解脫。但爲鈍根少智衆生。假分別說。大乘解脫。斷煩惱習。一切都盡。爲利根菩薩。廣分別說。今取大意引論文也。問。二乘生空智何故不斷煩惱習氣。答。入生空觀。唯斷煩惱障及業果。不斷習氣以觀麁故。問。若小解脫道中斷麁重者。非習是何。答。解脫道斷麁重者。略有二解。一依菩薩非說二乘二者麁重有二。一麁二細。今不斷細。麁者可除。故入二禪。名斷苦根麁重。二乘不斷細者。故言不斷。法華經云但離虛妄等者。此法華經第二譬喩品中長者偈文也。二乘之人但離虛妄煩惱業苦分段生死。名得解脫。證得有作四聖諦故。未得盡二障。二乘二死皆都盡。滅一切解脫法。定空無無作四聖諦故。有作四諦者。分段生死爲苦諦。業煩惱爲集諦。有無餘依涅槃爲滅諦。生空智品爲道諦。言無作四諦者。變易生死爲苦諦。知障爲集諦。無住涅槃爲滅諦。法空智品爲道諦。勝鬘云。如是八聖諦非諸聲聞·緣覺所知。次論文等者。斷障爲得二勝果故。爲初論文。由斷續生煩惱障故。證眞解脫。由斷礙解所知障故。得大菩提。以之即爲次論文也。前且總說等者。斷障爲得二勝果故者。且約總說。亦約離所知障故解脫勝。西明云三藏解等者。就釋等覺。西明三解。故彼疏云。本業所說名等覺者。有云。金剛一刹那頂正體後得與佛齊等。故名等覺。有云。眞智與大覺等。若後得智中則有優劣。就正眞故名爲等覺。今三藏云。無間·解脫同斷一障。故說等言。非謂解齊名之爲等。如涅槃經第二十六卷。見有二種。一者眼見。二者聞見。諸佛世尊眼見佛性。如於掌中觀阿摩勒。十住等聞見佛性。故不了了。又瑜伽論第五十卷。以八復次釋等·妙二覺所有優劣。廣如彼說。不同此前猶有微障等者。言微障者。變易生死。無明住地是也。十地菩薩由有此障。見不了了。不云等覺。此云等覺但約根本者。同西明疏第二解也。以約正眞名等覺故。
　　文西明云（至）中邊頌等者。西明云等者。此西明疏第一卷文。彼疏中述三藏所傳。不陳自語。故彼疏云。三藏解云。佛滅度後至三百年。有大菩薩。名曰龍猛。今謂不爾等者。問。即三藏說何今破。雖云三藏傳。自加臆說故今破耳。西明·慈恩共我一師。何決是非偏破西明。慈恩入室揉論文人。西明不然。故今破耳。又若名有與初何殊者。初少教說法定有善若轉。護法有宗者。與初少教有何殊也。如中邊頌等者。辨中邊論初卷所說彌勒本頌。故彼文云。虛妄分別有。於此二都無。此中唯有空。於彼且有此。故說一切法。非空非不空。有無及有故。是即契中道。解云。虛妄分別有者。即有三界虛妄心也。此頌且染分依他。實亦有淨分依他。於此二却無者。能取·所取二。或法二。於此妄心之上都無。此中唯有空者。此妄心中唯有眞如。眞如是空性。依空所顯故。今從詮門名之爲空。非體性空。但言瞬若。即是空也。又言多者是性義。今言瞬若多。故是空性。頌中略故遂除性言。於彼且有此者。彼空性中亦有此妄分別。即眞諦中亦有俗諦。其俗相由一無時亦無二故。相形有也。故說一切法者。有爲·無爲也。有爲即妄心。無爲即空性。故般若經說。一切法非空非不空者。依圓有故非空。遍計無故非不空也。有無及有故者。初有者。分別有故。次無者。二取·我·法無故。及有者。於妄分別中。有其空故。於眞空中。亦有妄分別故。是則契中道者。非一向空。如清辨非一向有。如小乘故名中道。如是理趣妙契中道。亦善符順般若等經說一切法非空非有。
　　文西明仁王（至）無著等師者。破瑜伽師全立有等者。案彼疏文。但言瑜伽學徒。不言瑜伽師。故彼文云。問曰。此無相於三性中遣何等性。三無性中依何無性。解云。西方諸師分成兩釋。一者清辨。具遣三性以立爲空。即說空理以爲無相。具如掌珍。二者護法。但遣所執以爲無相。如深密等三無性中。清辨·護法皆依三種無自性及以無相。乃至云。若廣分別。如廣百論。第十卷中有三師釋。一瑜伽學徒立依他有。二清辨菩薩說依他空。三護法菩薩雙破兩執。引文叙計。如彼廣說。第三護法雙破空·有建立中道。依他起性非空非有。問。護法宗如成唯識不遣依他。如何此中說依他起非空·非有。解云。護法正宗如成唯識不遣依他。而今欲成聖天論意。故立中道。故不相違。一云。護法正宗立中道義。而成唯識述瑜伽宗。故無違。既彼疏無瑜伽師言。但有瑜伽學徒之言。取何文言破瑜伽師。又但彼論中破瑜伽師者。案廣百論第十卷文。都無瑜伽師言。但有餘師言。故彼文云。復有餘師釋。此難曰。分別所執法體無因緣。所生法體是有。由斯發起煩惱隨眠。繫縛世間輪廻三有。或修加行證無我空。得三菩提脫生死苦。因緣生法雖通色心。而心是源。所以偏說虛妄分別能縛世間（云云已上）。所執法體是無因緣。所生法體是有。乃至云。爲證此義。引契經言。遍計所執無。依他起性有。妄分別失壞。隨增滅二邊。文軌師疏云。此下破瑜伽學徒已。論文不言瑜伽師。言餘師。如何今云但彼論中云破瑜伽師者。非唯違論。亦違西明仁王疏中破餘。後人學瑜伽者。即瑜伽學徒是。已文軌師疏及西明疏。但言破瑜伽學徒。不言破瑜伽師。今引理門例。此破者即成無用。若依此違救。燈旨如空捈義都無所依。此義應思。
　　文又假叙清（至）量相違過者。西明疏云。叙四計中。第一薩婆多計。正量部等及大乘中。未信唯識至教理者。彼計·外境非無。如論主内識非無。彼量云。外境非無（宗）能所取中隨一攝故（因）如論王内識非無（喩）第二清辨等計。造掌珍論釋廣百云。非唯遍計無。餘二亦空。彼量云。内識非有。能所取中隨一攝故。猶如外境。又量云。眞性有爲空。如幻緣生故。無爲無有實。不起似空華。上來二計與論主作比量相違（云云）今謂前量等者下。燈家文也。若以緣生内識爲有等者。若微有法因中有過者。彼量有法且應徵云。若薩婆多實有有爲。護法宗勝義有爲。此二有爲皆在有法。互不極成。豈無一分所別不成等。何以得知應如是微。即此義故。第六卷云。問意云言。大小共許。若不簡別。爲有法時。有一分所別不成過不耶。答意云言。准大小許。若不置成言。後身菩薩不善意識。他方諸佛第六意識。亦有法中應有一分別不成過。由此文知。有爲之言雖大小許。若不簡別。即有一分所別不成過。若立實能取識即有相符等者。准此徵言。答立遍計有爲以爲空者。即有相符。遍計所執俱許空故。既有此過。不得與諸主作比量相違者。凡比量相違。擧宗之時。即違因訖。不待喩過已顯故。論主立宗云。汝外境無。未立因·喩。外人作比量相違云。我外境非無。能所取中隨一攝故。如汝内識。又論主立宗云。内識是有。清辨作比量相違云。内識非有。能所取中隨一攝故。猶如外境。故西明云。上來二計與論主作比量相違。今即破云。既有此過。不得與論主作比量相違。
　　文論或執諸（至）不除第七者。西明云有說八識爲一等者。西明疏云。問。八識中說何等。一解云。無性釋論。但言此中無別餘識。而無別判。由此有云。但說前六。不說七八。有云。八識爲一意識。無性論中不別說故。雖有二解前說爲正。所以者何。世親又云。唯除第八。故彼釋云。非離意識別有餘識。唯除別有阿賴耶識。故知第八別有自體。雖無正文。以理推。第七離意亦有別體（已上）世親釋云等者。世親攝論第四卷云。一類菩薩欲令有唯一意識體。彼復次第安立顯示。如意思業名身語業者。如一意思於身門轉得身業名。於語門轉得語業名。然是意業。意識亦爾。雖復是一。依眼轉時。得眼識名。如是乃至依身轉時。得身識名。非離意識別有餘識。唯除別有阿賴耶識。要集云三解第三同此者。要集云。一意識義。廣如攝論述破彼。然彼所立論文不顯。故有三釋。一云。八識爲一。如顯往喩。廣如有說及未詳決。一云。七識爲一。唯除第八。如世親釋。第七第六持業依主二釋。不同俱名意識。雖依五根無有相濫。然名意識。極成相濫。若不入意識者。如何不簡。故知彼師七識爲一爲是。世親但簡第八。一云。唯六爲一。非八非七。世親釋云。唯除第八。廣如有釋。於三說中。第三爲正。如有第八。而更別順聖教故。乖論唯言者。雖論說言唯除。許離六有七。其第七識在一意外。攝七爲一。唯除第八。可順唯言。七在六外故乖唯言。
　　文若爾那知（至）將作正叙者。此徵破集會。述自正義也。若爾那知等者。何知世親述深密言。不依楞伽。第八與七如水起浪。執七爲一。云唯除第八。又復無性等者。又無性意。一意識外。不許有餘七·八二識。但總說言無別餘識。何知不依楞伽所說述深密。云唯除第八。類諸師等者。此下燈家叙一類師依楞伽經八識體一。然世親云唯除第八者。更別師義。非類師之正義也。又無著攝論云等者。無性攝論第四卷文。故彼文云。論曰。又於此中有一類師。說一意識。彼彼依轉得彼彼名。如意思業名身語業。今引本論。不引釋論。故云無著攝論。如意思業名身語業者。如前所引世親攝論第四卷說。明不許多者。一類正義。一意識外。更不許有餘七·八識。是故不言唯除第八。若許餘識喩不相似者。楞伽經云。如水起浪者。第八喩水。餘七喩浪。水浪一體。故知彼經八識體一。若一意外許有餘識。喩不相似。不名一意。世親攝論說唯除第八等者。世親除第八。更別師義。非一類師之正義也。如古因明師立能所成多少各別等者。能成者能立也。所成者所立也。古師能立或立八能立。瑜伽十·顯揚十一說有八種。一立宗。二辨因。三引喩。四同類。五異類。六現量。七比量。八聖教。對法亦八。如彼廣說。或立四能立。一宗。二因。三同喩。四異喩。或立三能立。世親論等說能立有三。一宗。二因。三喩。此則能立多少非皆相似也。古師所立或有法爲宗。以法成有法故。或但說法爲宗。有法上法是所淨故。或以有法及法爲宗。彼別非宗。今此二種宗所成故。此即所立多少。非皆相似也。說一意識異見不同。其義亦爾。問。若八識體一名一意識者。楞伽·涅槃皆明一識。此師所立乃扶彼經。云何論主判爲邪執。答。有義。楞伽意說七依八種而方得生。故言第八起諸識浪。非說第八轉作餘七。涅槃經意。彼六識識性是同。故立一識。依根分六。非六體一名爲一識。如彼經云。如一色性隨五根緣得五塵名。豈言一色體即一乎。五境雖別。變礙義同。一蘊攝說名一色。識亦應爾。了別性同一蘊攝故。故名一識。故涅槃經答第十四云。眼識性異。乃至意識性異。是故無常。若但一體。云何言異。故如前會。不爾。前後豈自矛楯。又涅槃三十九云。譬如一火因木草等名木等火。識意亦爾。因眼等名眼等識者。此顯六識同意處。故總名意識。如演祕叙。
　　文或執離心（至）從設徵責者。本疏云等者。即本疏云。經部·覺天等執。經部師說。佛說五蘊。故離心外唯有三心所。一受。二想。三思。更不說餘心所名蘊。故離三外更無餘所。覺天所執亦依經故。經說三法和合名觸。乃至廣說。又說士夫六界染淨由心。故無心所。彼說唯有受·想·行·信·思等心。更無餘法隨心功用立心所名。今略引文故具示之。要集云等者。集云。婆沙覺天但云無色皆是心之差別。而不顯數。又正理云。有譬喩者說。唯有心無別心所。且無名數。如何得知立三四等。即見本疏。不引識文。即云如何得知。如彼西明所引婆沙云。何知本疏不見彼毘婆沙百四十二文。西明既引。恐煩不引。徒設徵責如彼西明所引者。西明疏引婆沙百四十二文云。尊者覺天作如是說。諸有爲法有二自性。一大種。二心。離大種外無造色。離心無所。諸色皆是大種差別。無色皆是之心差別。或叙經部宗中一計。彼經部宗分成兩人。一譬喩論師同覺天說。二執有心所。自有四釋。故順正理第十一云。有譬喩者說。唯有心無別心所。謂執別有心所論者。於心所中多興諍論。或說唯有三大地法故。或說有四。或說有十。或說十四。解云。如其次第。說受·想·思。或加於觸。或說觸等十大地法。即當文。或可兼破成實論主訶梨跋摩。然彼論主是中印度數論弟子。後廻心已在疎勒國。方造彼論。由斯彼論辨四塵成四大。四大成五根。同數論計。以外諸部皆無此說。今指彼疏所引論文故云如彼。
　　文疏言依大（至）故略不說者。依大般若等者。本疏然大般若第五百卷以八囀聲釋世間（云云）第五百卷都無此文。於五十帙。第四百九十八卷方有此文。然經大意。六波羅蜜各有二種。所謂世間及出世間。若著三輪而所得修行六度。名爲世間。三輪清淨而無所得修行六度。名出世間。即大般若十六分中。第三分善現品第四百九十八卷云。舍利子如是六波羅蜜多。何因緣故名爲世間。及何因緣名爲出世。舍利子。世者。謂彼六種波羅蜜多是世間故。名爲世間。造世間故名爲世間。由世間故名爲世間。爲世間故名爲世間。因世間故名爲世間。屬世間故名爲世間。依世間故名世間。舍利子。出世間者。謂此六種波羅蜜多是出世間故名出世。拔出世間故名世間。由世間出故名出世。爲世間出故名出世。從世間出故名出世。世間之出故名出世。依世間出故名出世（已上）准八囀聲以釋之義。如文可解。然今此文唯標世間。不擧出世。非此中所用故不擧也。演祕一云。准此經文。疏所引云是世間出名世間者。出字[貝*賛]也。題卷亦誤者。此文既云。以五蘊體即是世間。非是五蘊別從世間而出。以五蘊體是世間故。五蘊自現之時。名世間出。如世說言聖人出。故准八囀聲即體聲也。此解理定。出字豈錯。
　　文又難有五（至）即第二三者。此瑜伽論第八十一攝釋分文也。故彼文云。釋難者。若自設難。若他設難。皆應解釋。當知此難略由五相。一者爲未了義得顯了故。如言此文有何義耶。二者語相違故。如言何故世尊先所說略今所說異。三者道理相違故。如有顯示與四道理相違之義。四者不決定顯示故。如言何故世尊於一種義。於彼彼處。種種異門差別顯示。五者究竟非現見故。如言内我有何體性。有何色相。而言常恒無有變易。如是正住。如是等類難相應知。於此五難。隨其次第應言解釋。謂於不了義難。方便顯示。於語相違難。顯示意趣。隨順會通。乃至廣說。今此設難者。論第一云。若唯有識。云何世間及諸聖教說有我·法。即疏解云。此難意云。論宗所明一切唯識。若唯有識無心外境。云何諸世間說有我·法。此則世間相違違理之失。及諸聖教說有我·法。此則聖教相違違教之失。非彼兎角等可說爲青等。以本性無不可說故。我·法本無。云何起說。夫立義宗。要無九過。既有二失。唯識不成。此依因明世間·聖教二種相違故爲難也。今此二違。即五難中第二語違·第三理違也。四種道理者。一觀待道理。二作用道理。三證成道理。四法爾道理。廣如瑜伽第二十二具說其相。
　　文由假說我（至）釋依三分者。此之頌文科判如疏及樞要說者。疏第一云。自下第二依教廣成科此本教。有三種三。且一三云。前二十四頌宗明識相。即是依他。第二十五頌明唯識性。即圓成實。後之五頌明唯識位。即十三住。第二三云。此三十頌分初中後。初一頌半略標心無別我法。以彰論旨辨唯識相。次有二十三頌半。廣明唯識若相若性。釋諸妨難。後之五頌明識行位。大意同前。論十末云。如是三分成立唯識。即依彼文釋爲三也。第三云。雖無文說。准諸經論。判此有三。初二十五頌明唯識境。次有四頌明唯識行。末後一頌明唯識果。先觀所知方起勝行。因行既備。果德乃圓。故爲三也。釋其所以。如疏可知。然由假說我法等一行半頌之内。依長行釋。上之三句答難破執。略標論宗。下之三句略辨識相彰能變體。三種科文釋一頌半。皆同無別。又樞要上云。今以此頌攝一部中所有義盡。由是答標。下十四頌半。廣此所標三種能變下三句。次是諸識轉變等一頌。廣此第三句頌彼依識所變。後有八頌。廣此頌上二句由假說我法等。後初二頌。答文外違理難。後六頌答違經難。言雖似別。意皆依心所變現而說。後之五頌總廣修此一頌半。所經行位故先答難。即標論宗。總攝一部之大意也。指此二文故。云如疏及樞要說。科成唯識本頌文中二三四五等科段別。竝如彼說。今略擧一。大類分三等者。西明疏云。分多少諸教不同。謂佛聖教多說一分。如契經說三界唯心。金剛藏等且同彼釋。（由是安慧云□一分）從此已後至九百年。無著·世親等開爲二分。謂相及見。依此二分猶未盡理。是故陳那造集量論等立三分義。於前二分加自證分。從此以後至千一百年。護法菩薩依厚嚴經立四分義。於前三分加證自證分。如是一分乃至四分。開合雖異。理無乖違。故今此中護法菩薩。立三分義或立四分。成唯識理。樞要上云。此言唯者。安慧一分唯。難陀二分唯。陳那三分唯。護法四分唯。論多依三分。教理有四分。又疏一云。此中護法但說三分。以證自證分別義建立。義相猶隱。所以不說。立三分中。西明云。無著·世親立於二分。今此義燈及樞要云。難陀·親勝等立於二分。同有等言。隨宜擧一。故不相違。然樞要云。難陀二分而無等言。擧主攝伴故亦不違。問。此四分爲各別體。爲義別耶。若義別者。應似非實。若非是假。應有別體。解云。俱非即離故。以不即故。義說爲四。以不離故。雖立四種。而無別體。如薩婆多。一極微上苦等八相。與極微體非即非離。以非即故。九種差別而非是假。以不離故。雖說爲種。而無別體。四分亦爾。故不相違。言十師者。一者護法二者德慧。三者安慧。四者親勝。五者歡喜。六者淨月。七者火辨。八者勝友。九者勝子。十者智月。陳那菩薩不入十數。何故令大類分三。非釋論師。而此論中引彼所造集量論等證三分義。故入類例。問。安慧等四師立分不同。所·能量等且各差別。若相違不。答。西國傳說不許第四。此應有理。若無諍論。對誰立量。即量意云。自證有果。心分攝故。猶如見分。餘無許有見分果故。若等三分宗如何遣。此是判比量云。執四分者破三分云。自證必有。即體能證。心分攝故。猶如見分。自證應非心分所攝。以無即體之能證故。如兎角（此後量中自宗相違因許四分豈不違也）如別圖說。此二比量皆似非眞。有不定故。眼識生相心分攝。而無即體之能證故。耳識相分三相雖無。即體能證而心攝故。證云。此以能破後心分。二云。取解緣故。謂量可言。第三分定有。非見即體能證心分所攝。能緣廣故。猶如見分。說說心分竝簡生相。生相非色非心分故。如緣廣言。有重言失。此救不然。一切傍用自體攝。無別能證。應不定故。量既無過。三分何成。誰言無過耳。待法差別相違故。極成自證。不以第四爲正量心分攝故。猶如見分。此中若不言極成。便有相違決定。設彼量云。汝第三分應非能緣。無量果故。猶如相分。令極成有法之上淨不共許有無果義故。不得言汝第三分。若言非能緣。便違自宗失。又避他不定。彼許佛果證自證分通緣見分兼爲果。故無此過。賢更立言證自證分。非自證正果。自證所證故。猶如見分。以別理敵彼本量說乎。一用視證。二能無無窮失（已上）今助解云。四分者。本量可言。極成自證定有。非見體能證自體心分攝。能緣慮故。猶如見分。問云。自許者。共中自許。立·敵共許中取立者許。名爲自許。故言共中自許。爲遮法差別相違過故言自許。非顯極成自證心分所攝。他所不成。唯自所許。謂定有非見。即體能證覺法自相。以第四分爲正量果。不以第四爲正量果。是法差別。立者意許。以第四分正量果。他遂作法差別相違言。極成自證。不以第四爲正量果。心分攝故。如見分。爲遮此過故言自許。與彼比量作不定言。極成自證爲如見分。心分攝故。不以第四爲正量果。爲如自許佛果見分。心分攝故。以第四分爲正量果。若因不言自許。即不得以佛果見分而爲不定。此言便有隨一過故。汝立比量既有此過。非眞不定。凡顯他過。必自無過。成眞能立。必無似救。明前立約定都無法差別過。故言自許。此位賢量即有多過。如數論師對佛弟子立我是思。所別不成。佛法不立有實我故。立三分師。本來不立證自證分。豈宗中無所別不成。又彼不許自證所證。故因中有隨一不成。有法既因中且。有所依不成。能破之量既有多過。護法四分義善成立。故賢自云。即青丘有三仕事者未絕。豈非可咲。由此可言。即四本有三絕事。遮法別第一絕。今助決疑第二絕。四分獨存第三絕。三絕相望無勝劣。若爾。三四以何爲正。二俱善彼四分理勝故。三分師宗故。
　　文且安慧云（至）故并有執者。經云有爲無爲名爲有等者。心經幽賛云慈氏說。今言經。云何得一文或云佛說或菩薩說。解云。解深密經云。依·圓爲有。遍計爲無今指彼文故言經云。又辨中邊彌勒本頌云。虛妄分別有。於此二却無。此中唯有空。於彼且有此。言虛妄分別有者。有爲爲有也。此中唯有空者。無爲爲有。合之說云有爲無爲名爲有。於此二却無者。此有無爲之上。却無能·所及法·我二。我·法各有我及我所。謂人我。我我所及法我我我所。幽賛指彼故言慈氏說。文異義同。故佛菩薩所說各別。若爾。何故彼同云。有爲無爲名爲有。我及我所稱爲無。解云。有無之義彼此同一。故言亦同。是義非文。故不相違。此說有爲及以無爲二種爲有等者。心外所計我法非有。眞如理性及緣眞識。其體非無。更無餘法佛能證知離虛妄等者。王所離虛妄。自證一分緣眞義邊。名正體。諸緣俗義邊。爲後得智故。三性心皆許有執等者。善等三性皆有法執。除佛已外未知如幻。故皆有執。何以得知下。略引三性教。證三性心皆有執也。初之二者。引唯識論第九卷文。故彼文云。五於下二乘厭苦欣滅（云云）又前文云。八地以去。現二。種三。無功用道。違加行故。無漏觀中任運趣故。今云除加行心者。違加行也。此之二文同十地經及解深密經。故云唯經論。又世親造緣起論等者。疏第一云。安慧解云。二分體無。遍計所執除佛已外菩薩已還。諸識自體即自證分。由不證實有法執故。似二分起。即計所執。依依他有。二分體無。如自證分。相貌已亦有。以無似有。即三性心皆有法執。彼引世親所造緣起論中末後決擇。說無明支許通三性心故。除如來皆有二分。是計所執。引文證立。夫無明俱必有其執。三性心同既有無明。明知三性心皆有執。問。護法宗如何會彼。答。演祕云。未見護法會彼之文。凡護法宗相傳多釋。一云。據第七識相應無明。遍前六識三性位故。名通三性。二云。隨有宗說。彼約分位以辨緣生。無明支位所有五蘊。皆名無明。故通三性。三云。法執爲無明地。以此爲緣。名通三性。詳曰。三解俱非。第一非者。第七無明豈無明支。發總別業方名支故。第二非者。有宗但說無明位蘊。總名無明。不說彼位五蘊善俱。若善等俱即行支故。第三非者。不障法執得名無明。執等正起。如何得與善等心竝云通三性。今爲一釋。據第七識無明而說。若爾。何名爲支。答。由第七識無明力故。餘六識等方起無明能發於業。雖非支體。爲支遠緣。假名爲支。據此義邊。名通三性。餘人不簡故不同也。
　　文問既除佛（至）故不說有者。一云有執等者。基師二十唯識疏中。述此初解。故彼疏云。有說。唯有識體一自證分。無見·相分。聖教說能取·所取是所執故。皆性非有。說名唯識。此師意說。有漏八識。有學菩薩及二乘等諸無漏心。皆有見·相。有見·相故皆有法執。佛則不爾。他心智云何知境不如實爾者。彼疏解云。此頌文意。有徵有解。有逐有答。所以者何。他心智云何知境不如實。此外人徵。如知自心智。此論主解。伏意亦有自心智。云何知境不如實。此外人復逐。第四句頌不知二字。論主復答。不知者無知也。由無知故不能自知。總言不知如佛境者。顯成二智不如實知。然依梵本頌。不知字應言無知。不知無知答逐。不知總顯二不如實。今此文略合言不知。義亦含二。勝義不善故者。對法論第四云。一勝義不善者。謂一切流轉。解云。謂三界苦·集竝是生死流轉因果。形對出離。皆名流轉不善。問。世間有漏施·戒及以八定。前既名引攝善及對治善。及彼根境性唯無記。何故苦·集竝是不善。答。相形建不善與善等。亦無有違。故廣百論第十云。世間善法暫時有能。畢竟無能。暫時能伏煩惱纏。故名世俗善。非永能斷煩惱纏。故亦得名爲勝義不善。此善不善互不相違。有能無能時分異故。問。此勝義不善云何得名勝義。答。以通收有漏善及無記并餘十一門不善。以攝法衆多。於不善門偏名勝義。二云雖通三性等者。論第八云。有義。八識及諸心所有漏攝者。據皆能遍計虛妄分·別爲自性故。解云。安慧等云。即通三性。有漏之心無非執者。五·八識唯有法執。七唯有人。六通二種。若有漏心有如無漏不起執者。即不應言虛妄分別之心。既以此理明有漏心皆能遍計。
　　文問豈無二（至）說我之義者。准下第九等者。論第九云。有義。此智二分俱無。說無所取能取相故。解云。正智中說二分有無。合有三解。此初說也。即安慧等。即證眞如智。與眞如平等平等。俱離所取能取相故。所以等者。識體合如。宜然無取無攀緣也。故莊嚴頌曰。智了達二皆無。等位二眞法界。此頌說離二取相等。若爾。解他心智中。因位之智不知如佛境。何當會通。解云。不知如佛境。據有漏說。或不明了。不得如佛。故不相違。故安慧學無漏心中不許有執。准此唯佛不有二分等者。此文即抄樞要文也。故彼文云。安慧解云。佛身諸法不可說爲若我若法。證不可言故。執習但盡故。施設我·法。唯在於餘。除佛已外諸異主等。於計所執總無之上。別執爲我·法。世尊爲除此妄實執。於總無上。義施設爲聖教我·法。如論所引厚嚴二頌（已上）故經頌云等者。論引二頌。初頌即證凡夫妄執。後頌即證如來說意。言初頌者。論第二云。如愚所分別外境實皆無。習氣擾濁心故。似彼而轉。言彼頌者。即次文云。爲對遣愚夫所執實我法故。於識所變假說我法名。若爾何故如來等者。佛十號中。擧初一者等餘九號。故標等字。如對法論說我之義者。對法論第十三云。補特伽羅雖非實有。由四種緣。是故建立。謂言說易故。順世間故。離怖畏故。顯示自他具德失故。言說易者。若於無量色等差別量差別相想法中。總合建立一假有情。即呼名往來等。種種言說遂不爲難。順世間者。非世間唯依法想而起言說。多分依有情想而起言說。此故聖者爲化世間。必應同彼。方便建立補特伽羅。餘如彼說。
　　文問佛無相（至）以有似無者。然安慧之等者。本疏云。若安慧直解二種法。皆是別無。依於總無見相二分施設。假說性非有。故自證離言。非我法故。唯佛所證。案云。二種我·法者。世間我法·聖教我法。是爲二種。世間我法無依於無。其義可爾。以有執故。聖教我法豈無依無。以執故。演祕解云。有義。聖教我法所執既無。如何聖教亦無。依無故應別解。彼宗世間所說我法及一分聖教菩薩二乘所變現者。此無依無。由有漏心皆名執故。若諸菩薩無漏心現及佛現者。皆強施設。義依於體。不違正理。問。若爾。二分皆是所執。彼無二分。依何假說。答。安慧解云。說依二分。且依世間一分聖教。若無漏心佛所現者。此等皆依自證假說。又此亦得依識所變。自證分中分別說有能所變故。若依此釋說。所變言未皆說名相見二分（已上）問。總無別無。其義如何。何故我法唯名別無。不名總無。相見亦爾。何互不名。解云。此文二解如文可解。然初意云。相見本無。不了此空。執有我法。此我法無即本無上別起之無。故名別無。第二意云。相·見別二執爲我法。即從所執名爲別無。相見名爲我法。所依止爲二依。名之爲總。雖爲二依。其體都無。故亦名無。以無依無等者。聖教我法且以別無。依於總無。雖迷悟異。俱依於無。若依演祕。無漏心現及佛現者。義依於體。且依自心假爲我法。本疏既云二種我法皆是別無依於總無。別何違本。爾以外似内（至）似内心執有故者。世間我法也。於所向說外内言。外似内身等者。向内似故。相·見體無。似内心中妄執有故。是爲無似有。我法准同者。向内似故。我法體體無。似内心執有。故云無似有。聖教我法似有似無者。此說意云。說依二分者且依世間。若聖教我法皆依自心。假說我法。從彼愚夫所執二分故云以有似無。
　　文若護法釋（至）爲所說故者。此二解等者。具如疏辨。等者。此中總顯。由無始來横計我法分別心故。薫習本識。後後遂有相見分生。愚夫不了此唯内識。依之妄計有實我法。我法實無。隨彼妄情所執之相。名爲我法。故知世間所說我法是假非實。故經頌言。如愚所分別。外境實皆無。習氣擾濁心。故似彼而轉。聖者依此内識所變若相若見。爲起言論。斷染取淨。引生眞見。假爲立名。說爲我法。法體定非若我若法。故知聖教所說我法亦假說也。是故經言。爲對遣愚夫所執實我法故。於識所變假說我法名。此解二種我法之名依識變立。又第二解。世間所執我法體無。依識所變妄情爲緣而起於執。妄情所執是世間我法。然體無故。以無依有。依内妄情。說爲我法。聖教所說我法二種。依識體上有我法義。義依於體。別依於總。依有體法。說爲我法。即說所執能計之情及所詮之法。以爲我法。今指此文。故云具如疏辨。然疏判云等者。又本疏云。此上二解。第一解云。說爲我法而體是無。隨情說假。設體雖有。不稱名假。我法二段乃屬於說。唯假言說以爲我法。彼體都非。第二解云。以無依有。世間說情以爲我法。以義依體。聖教說以爲我法。假我及法不在於言。以所說爲若我法故。問。此上二解十菩薩中何師說耶。故疏判此上二解皆護法釋。釋二解意。如文可知。
　　文又護法釋（至）以有似無者。如何知内似外等者。以内相·見似無我法。緣生相·見爲有。所執我法無。道理假施設爲我法。即與此同。
　　文論及了別（至）不得云別者。有說下一識字通三能變等者。本疏云。下一識字通三能變。欲顯文略而義廣。故要集即釋通三所以云。故下釋云。三謂了境不云識故。又云。此三皆名能變識者。故合加證云下。而能變識類別唯三。故知識字通三能變。故下又云等者。即論第二云。此三皆名能變識。能變有二種等。今指彼文故云下釋。又心意識了名之通故者。識字通三。其義可解。心意與了依何得知且通三耶。案標釋文。竝難解云。故解心意識了其三。是故文云。識之名體不得云別。四體無異。但名差別。心積聚義。意思量義。識了別義。了識達義。積集有二。一集行相。二集種子。初通諸識。後唯第八。思量有二。一無間覺。二現思量。初通諸識。後唯第七。了別有二。一細二麁。約通諸識。後唯前六。此即八識。皆有四名。問。此中八識若皆得名心意識者。何故諸處說第八名心。第七名意。餘六名識。答。成唯識論第五卷說。如是三義。雖通八識。而隨勝顯。第八名心。集諸法種起諸法故。第七名意。恒審思量爲我等故。餘六名識。麁動間斷了別轉故。各隨勝顯別得一名。據實而言。皆得通說。此約通爲論。故一識字通名於三。其範法師不見不文。下識唯屬第三了別能變。尤不可也。
　　唯識義燈增明記卷第三


　　唯識義燈增明記卷第四

　　日本沙門釋善珠述
　　文法謂軌持（至）亦應自息者。不爲屈曲表彰但直生解即名爲持等者。因明疏云。他異解生唯待後說。故初所陳唯具一義能持自體。義不殊勝。不得法名。後之所陳具足兩義能持復軌。義殊勝故。獨得法名。既云先陳唯具一義能持自體。何故今云但直生解即名爲持。若生物解亦名持者。何初所陳唯具一義。既有唯言。豈通二義。解云。生解有二。一生遮解。二生異解。若聞聲時唯生聲解。不生色解。故云遮解前未有說逕庭。持體未有屈曲生他異解。後言無常。即有屈曲解聲無常生他異解。前已有說。可以後說分別前陳。方有屈曲生他異解。今此中云。但直生解名爲持者。約生遮解。若約異解。唯具一義。名之爲持。故不相違。又以軌持疏有四對等者。本疏云。法謂軌持。軌謂軌範。可生物解。持謂任持。不捨自相。一體有無對。二自性差別對。三有爲無爲對。四先陳後說對。前唯有體。後亦通無。瑜伽論五十二說意不壞法現前無亦名法。今者相分必有似無名無。前是共相。後是自相。前唯有爲。後通無爲。前唱者名持。後唱者名軌。合有四對名爲軌持（已上）若不知前二解生者。即謂如次配前軌持生疑非一。若知二解。即隨所應爲其四對。准義配取。故樞要云。此中皆依增上義說。此意能有屈曲軌範表彰差別。生異解者。隨增名軌。無屈曲等。但生遮解。即名爲持。爲其四對隨所應。准義配取。樞要解云等者。樞要云。聖教法名軌。依用辨故。世間法名持。執實自體能自持故。併疏爲五。此中皆依增上義說。四解通依世間聖教。第五別配。案云前四解者。即疏四對也。於此四加世間聖教對。以之爲五。故云并疏爲五。第五別配者。世間聖教對爲第五對。若解此釋等者。若解四對隨應義釋者。西明有解。有云。三師所釋之旨徒設劬勞。皆應自止。
　　文要集復云（至）經論無違者。無爲無法唯持非軌義即難尋等者。要集不解軌有二義。麁尋文旨。言如與無法唯持非軌。若爾。眞智緣如。軌二義中生於何解。若但直生解名爲生解者。眞智豈生淺解者。持軌何別。眞智不爲屈曲表彰。但眞生解證性解。亦持亦軌。是有何失。俗智不爾。持軌應別。又引瑜伽五十二云等者。若如文觀。非是問辭。何有答言。文略故爾彼文云。五十二云。過去未來諸行非有。何故世尊定說彼行爲緣生意。乃至由二種緣諸識得生。乃至意法。答。由能軌持諸五識身所不行義故。世尊假說名法。廣引諸文嫌有說義。並如要集。煩且不述。
　　文釋我謂有（至）理亦不違者。有情命者等具如樞要者。樞要云。流支所翻金剛般若。云我衆生命者壽者。天親論釋。見五蘊差別一一陰是我。如是妄取。是名我相。此意總計三世五蘊差別爲我見身相續不斷。是名衆生。一報命根不斷住故。是名命者。命根斷已後生六道。是名壽者。理准此名是養育者。養未來故。翻家錯失名爲壽者。瑜伽八十三但解八名。一我。我所見現前行故。二有情。五根等皆名有情。三意生。是意種數有能思量勝作用故。四磨納縛迦。依止於意而高下故。若總釋義。此名儒童。儒美好義。童少年義。好少年名曰儒童。若別釋之。摩納是高義。高慢他故。縛迦是下義。卑下他故。以依止意我慢他或卑下他。名摩納縛迦。五養育者。增後有業作士夫用故。六補特伽羅。以能數數取諸趣故。諸賢聖等亦名此者。從未得道古身說故。七命者。與壽命和合現在故名命者。壽命是別。者是總也。總者與別命和合現存。故名命者。八生者者。謂具出現等故。今指此文故。云具如樞要。十種生中者。瑜伽十云。生云何。謂胎·卵二生。初託生時等。生云何。謂即於彼身分因滿仍未出時。趣云何。謂從彼出生。起云何。謂出已增長。出現云何。謂於濕化二生身分頓起。蘊得云何。謂即於彼諸生位中。五取蘊轉。界得云何。謂即彼諸蘊因緣所攝性。處得云何。謂即彼諸蘊餘緣所攝性。諸蘊生起云何。謂即彼諸蘊日日飮食之所資長。命根出現云何。謂即彼諸蘊餘壽力故得相續住。乃至云。謂生者具有此十義。以總作用故但說八（已上）今略標三。如文可知。樞要我差別有十七者。樞要引諸文說我差別中云。大般若第七說有十七。前十五如起者·使者。今又加之者。於十七加莊嚴五名。見者·知者·作者與前說同者。樞要文中。大般若一處說十三。瑜伽八中加士夫·作者·受者·智者·見者。此即前文故。云見者·知者·作者與前說同。非指義燈前文說也。
　　文聖教中我（至）五爲十三者。即三界等者。一者欲界。二者色界。三者無色界。四生者。一胎生。二卵生。三濕生。四化生大智度論第八卷云。問曰。人生十月。三年乳甫。十歲能出家蒙佛威神。三惡八難皆得解脫。生天人中。即至佛所。天則可爾。人法未成。云何得未。答曰。五道生法各各不同。諸天地獄皆化生。餓鬼二種生。若胎·若化生。人道畜生四種生。卵生·濕生·化生·胎生。人卵生。如毘舍佉彌伽羅母三十二子。註云。毘舍佉母人生三十二卵。卵生三十二男。皆爲力士。彌伽羅·大兒字己母得三道。如是名卵生。人濕生者。如捹（烏甘反）婆羅利婬女頂上轉聖王。如是等名濕生。化生者。如佛無四衆遊行。比丘尼衆中有一比丘尼名阿羅婆。地中忽然化生。及劫初生時人皆化生。是等名爲化生。胎生者。如常人生。化生人即時長大能到佛所（云云）四姓者。一刹帝利。二婆羅門。三吠舍。四戍陀羅。劫初成時。最初之王名大等意。從此已後四姓出現。四有者。一本有。二死有。三中有。四生有。二十七賢聖者。何故賢聖唯二十七。不增不減。解云。就殊勝義（云云）二十七減攝不盡。增無所立。云何殊勝在賢聖中。有行向者修諸勝行趣五果故。有住果者。由前所期。今已得遂所期果。遂無過四種。所謂預流·阿羅漢。廣如章述。隨信行者。其人鈍根。以信爲首。隨他教誡而修行。故名隨信行。隨法行者。性是利根。以想爲首。不從他求教授教誡。自聞經教能深悟解而修行。故名隨法行。信法二人。謂在見道十五心頂。並見道前趣向初果。如是總名信行·法行。然諸論唯初資糧已具。望入見名二人者。約親近說。顯揚唯說見道前者。據長時說。亦不相違。若依小乘。唯在見道位中。觀心相續。而從加行以立其名。問。小乘此二人立爲二十七賢聖。大乘何故獨不立耶。答。諸論唯約見道位故。於賢聖差別立之。大乘此二品得通於資糧·加行通凡位。故不立爲聖。一信解者。從前信行。今至見道第十六心及餘有學。名爲信解。解至果位立此名也。信謂淨信。解謂勝解。即別境。謂於境中即特決定由信增上深解。故名爲信解。二見到者。由前向中法行之人。今至果中第十六心等。從三向中間二果。皆名見到。由慧增上正見顯故。所言到者。由前向見得到果見。故名見到。三身證者。□解見□二種聖人。至不還果。身中證得滅盡定。故轉名身證。此但轉名而不轉體。然薩婆多極七返有及身證有不立聖教。極七返有不異預流。即預攝滅定。非學無學是有漏故。依於無漏立有學故。是故彼依不立身證。慧解脫者。障有二種。一煩惱慧障。聖慧不得應果。二事障。就勝而說。唯異熟生善樂捨受。有下劣性。於上等至不肯通求。所知障攝。此人唯能斷初障。故慧得解脫。慧謂揀擇。此離縛故。即名解脫。五俱解脫者。已脫諸漏及具證八解脫。由煩惱障分及定障分俱得解脫。故名俱解脫。四向四果者。始從一生順決擇分。乃至未得初果以來。名預流向。所云向者。是趣向義。修諸聖行趣向果。故說名行向。然十五心及後順決擇分位非唯初向。倍離欲者是一來向。全離欲者亦不還向。故瑜伽論五十七言。未知當知根當言何果向。答言三果向。餘三向中。准釋可知。四果之中預流果者。若隨攝永得三結。若令攝者·永斷三界見所斷惑。由此聖者已見諦故。最初證得逆流行果。即住見道第十六心。名住果。未起後勝果道故。預者入也。流謂流類。此人無始處異生中輪轉生死。今時創入聖人流。故名預流。言一來果者。若超越人倍離欲者。住見道位第十六心。名得一來。若次第者。從預流果進斷欲界第六品惑。解脫道時。名得此果。言一來者。人中得道生欲天中。却來人間得究竟果。具足應言一往來者。省略故俱言一來。言不還果者。全離欲者。謂住見道第十六心。或一來果進斷欲界第九品惑住解脫道。名不還果。言不還者也。必不重更生此處故。得不還名。阿羅漢者。全離有頂所有諸惑。住第九品解脫中。名阿羅漢。此翻名應。具三義。殺賊·不生·應供三義。如唯識論第三卷說。問。四向四果皆通利鈍根。超前三果爲鈍爲利。答。准涅槃經。七生預流名爲鈍根。現般之人爲利根。於前三果。有通現般。有經生者。通利通鈍。理亦無遮。然正理師。超越不還唯名爲利。俱舍論師。通利鈍二。問。超中二界爲利爲鈍。答。理而言之。俱通利鈍。此人既超中間二果。出無佛世成辟支佛。理應通二。問。超中二果預流之人。彼斷九地各一二品或三四品。於未斷盡中間。得有中夭耶。答。此亦容有。若爾。九地煩惱皆用聖道已害一分。其人命終生何界地。答。對法論說。即以願力還生欲界。其人後身成辟支佛。
　　文十四七返（至）名一種子者。七返有者。次第行者得預流果。三界修惑毫未斷。人三洲及六欲天往來受生。極至七返得盡苦際。或亦不定者。既說極言。不遮一二。涅槃經說。須陀洹人凡有二種。一者利根。二者鈍根之人。人天具七返。是鈍根人復有五種。或有六五四三二種。利根之人現身獲得阿羅漢果。既云六五四三二即得。明知未必要具七返。爲顯此意故。云或亦不定。即准此文。無一生及一生半。言一生者。人中得道往生天上還來人中。一往一來名一大生。或唯天上若在人中但受一身。名半生。故准涅槃經。但有人天各七。乃至唯於人天各二。作句數之如章中述。若細論之。人七生有·七中有。天七生有·七中有。合成二十八也。言七者。皆七等故。如七處善。問。何故無有第八生耶。答。相續到此必成就故。聖道種類法應如是。如七步蛇第四日𤷡。問。七生中間豈無聖道有應無七。答。中間雖聖道現前。餘業力持不有證圓寂。至第七生。逢無佛法時。彼在家得阿羅漢。既得果已必不住家。法爾自得苾芻別相。問。何故七返要經生者方得立。一來果中不經生者非一來。答。須陀洹果由最初證得預流名。要別義有經生者。別立七返斯陀含果非初證故。從總爲名。不經生者亦彼類故。若爾。不還應亦總立。非初證故。何煩別建中生等耶。解云。不還中義差別多類。或有中陰而趣涅槃。對於中故更說生般。於生般中加功多少。義又異故。或於處處受一身。或彼身中證得滅定。由此義異別開。一來不然。不可爲例。十五家家者。釋名如文。若准對法。且說二生家家。理亦應有受三生者。言家家者。必具三緣。一者斷惑。謂斷修所斷惑三四品故。二者受生。謂必受人天中三二生故。三者成根。謂成就對治欲惑無漏根故。簡濫如章。問。三二生家家人天。各受三二生不耶。答。天三生家家。天三人二。若天二生家家。天二人一。若人家家翻上應知。問。何故住果人天往返有具受。七家家不受一小生耶。答。住果容預各具受七。向中逼迫三二數滿亦般涅槃。故不受後一小生也。十六一種子者。釋名如文。必具三緣方名一間。一者離惑。要離欲界修惑第八品或第九品。二者受生。或於天上。或於人中。唯受一身。三者成根。謂要成就斷七八品無漏根。故具三。所以准家家說。言一間者。俱舍二十四云。間謂間隔。彼餘一生爲間隔。故不證圓寂。或餘一品欲修斷惑爲間隔。故不得不還果（云云）問。何故異生分離欲染無纏者不經生。家家一來一間三類分斷欲修即得經生。答。聖者定由無漏道力所任持。故生雖分離染。經生無退。異生不然。分離染者命終定退。或進離染。然後命終。故不相例。問。何故無有斷欲修惑一品二品及第五品。但有三四成家家耶。答。如毘婆沙五十三說。諸預流者斷欲界一二品結。三無死生義。故不說之。如斷五品。謂瑜伽師得初果已。爲斷欲界修所斷結。起大加行。必無未斷一大品結有死生義。如斷五品。必無未斷第六品結有死生義。家家等三有死生故。此中偏說。一大品結者上三品也。問。若斷五品。必斷第六。無一品惑障一來者。即應斷八必斷第九。一間一品不能障不還果耶。答。彼越界故一品能障。此非越界。非由一品能障一來。興師揚疏二云。問。頗有家家受一生耶。答。範云。無受一生者。以斷五品必斷六品故。今解。亦有受一生者。故雜集云向差別。向差別者。即於五品斷一一品。皆名向故。
　　文十七中般（至）而般涅槃者。生結已盡等者。對法論第十三云。中般涅槃者。謂生結已斷。起結未斷。或中有纔起。則便聖道現前。得盡苦際。或中有起已。爲趣生有。纔起思惟。則便聖道現前。得盡苦際。或思惟已。發趣生有。未到生有。則便聖道現前。得盡苦際。解云。三種中般由煩惱力往趣生處。令生有相續。此煩惱已盡。唯由隨眠力。令命終後諸蘊續起。此隨眠餘猶未盡。如是三種。望生有處未發·纔發·已遠去位差別建立。言中般者。中謂中有。或死生中間。或二趣中間。所言般者。則涅槃也。般何涅槃。般有餘依。所以爾者。中有於死不自在故。或通無餘。理亦無異。五種那含中。除上流餘通定不定。若定性人般無餘依。若不定姓般有餘依。隨應通二。問。何故唯於不還建立中般。非於餘位亦建立耶。答。阿羅漢果不受生故。理在絕言。經生聖者決定無中有般涅槃者俱舍論云。以彼聖道未淳熟故。未易能令現在前故。所有隨眠非極劣故。諸欲界難越故。彼尚有餘多所作故。定無中般。其不還果理即不然。學位故得有中般。問。若爾。何故欲界命終而生色界。即有中般。色界命終還生色界已上諸地。即無中般。答。諸聖教說。欲界身中曾受多苦。謂刀杖等。未離欲染。定亦有苦。然此不還曾遭斯苦。厭即深故或謂色界亦有微苦。由如是義。欲界命終得有中般。色界命終還生色界。無如是義。即無中般。
　　文十八生般（至）名無行般者。生般者。謂不還果中品修習聖道故。未斷二種結。隨生一處意生天。初生之時則證圓寂。然中般若名爲上品。此名中品。此言生者。非是生有則般涅槃。一刹那故。論說死生無意識故。形中稱生。生是上界諸受根起。名之爲生。此人般有餘涅般。於死位中不自在故。十九有行般等者。謂不還果下品修習聖道故。未斷二結。隨生一處意生天中。行多行已。及多精進。而證涅槃。未斷二結者。謂生結起中有名起。生本有名生。總名爲生。諸煩惱中能潤中有。稱爲起結。潤生有等。稱爲生結。此二未斷故。名未斷二結。二十無行般等者。則此聖者行小行已。及小精進而證圓寂。名無行般。然餘處說。不起功用。不由勞倦。由串習力。道現前者。小故言無。不相違也。問。俱舍論。先有行後無行。瑜伽·顯揚·對法論等。先無行後有行。是何次第。爲根利鈍爲行多少。答。有引三藏解云。薩婆多取般疾遲。故辨利鈍。不約知道。是故行般名利。無行名鈍。今此顯揚。起少行勤速斷煩惱。故無行名利。起多行勤方斷煩惱。故有行名鈍。興師判云。雖有此解。良恐非也。順正理論云。無行無有證滅前後決定故。或先無行後有行。或復反此。如何可言薩婆多宗有行疾無行遲。人准顯揚。唯說道品中下差別。如何可說無行速有行遲。是故不應先說是利後說是鈍。並通利鈍故。
　　文二十一上（至）定性二乘者。二十一上流等。謂於色界地地之中。皆受生已。乃至最後入色究竟。於彼無漏聖道現前。得盡苦際。復有乃至往到有頂聖道現前。得盡苦際。此中顯示二種上流。一極至色究竟。二極至有頂。極至色究竟者。謂有多愛味補特伽羅。由多生起煖等靜慮差別愛味故。始後從梵衆天乃至色究竟。於一切處次第各受一生。乃至最後入色究竟得般涅槃。有頂者。謂不離修第四靜慮。唯避淨居。如前次第生一切處。乃至有頂方般涅槃。廣如對法。此論意云。樂慧上流別生色界十六天處。除大梵天及無想天。僻見地故聖不生彼。樂定之者避五淨居。生餘十一及無色四地。於有頂地方證寂滅。言上流者。上謂上生。流是轉義。其轉生上地。二生以上非自非下。故曰上流。問。何瑜伽及對法等。明上流人唯有偏沒。豈彼無有全超等耶。答。理亦容有。且就勝偏彰遍沒。樂慧上流生於色界下六天處。樂定上流生於色界十一天處。復生無色四天之處若受一生已。上流義相彰顯。故論別說之。言全超者。樂慧上流生梵衆天。命終已後生色究竟。超十四處。名曰全超。樂定上流生於梵衆天。命終已後極生有頂。超十八處亦名全超。言半超者。樂慧上流生於色界三二天處。名爲半超。樂定上流生於色界三五天處。復生無色。超非全故。名曰半超。此全半超賢聖生故。上流義非顯彰。故論略不說。廣如毘婆沙百七十四說。由五品薫禪生五淨居等者。雜修第四靜慮。五品差別。如其次第生五淨居。釋五淨居名。如毘婆沙一百七十六說。一無煩惱天。身無煩擾。心無煩擾。一期領受純寂靜樂。非下所有。故名無煩。二無熱天。身無熱惱。心無熱惱。一期領受純清涼樂。非下所有。故名無熱。三善現天。彼天形色端正妙好。過下二天。故名善現。四善見天。彼天形色轉復妙好。衆所樂觀故名善見。五色究竟天。彼天形色最爲勝妙。餘不及故名色究竟。彼亦名爲礙究竟天。礙者積集色也。彼於此礙最尊最勝極故。名礙究竟。彼亦名爲頂究竟天。是一切有色頂亦是究竟故。如對法論第十三云。又雜修第四靜慮。有五品差別。一下品修。二中品修。三上品修。四上勝品修。五上極品修。由此五品。雜修第四靜慮。故如其次第生五淨居。解云。問。爲唯雜修第四靜慮。爲通雜修下三禪耶。答。若依對法。唯雜修於第四靜慮。若依瑜伽第十二文。雜修下三。問。熏之法用大小不同。若依大乘。初念有漏。次念無漏。復念有漏。不同異宗故。瑜伽論第十二云。復次云何熏修靜慮。謂如有一已得有漏及無漏四種靜慮。爲於等至得自在故。爲受等至自在果故。長時相續入諸靜慮。有漏無漏更相間雜。乃至有漏無間無漏現前。無漏無間還入有漏。當知齊此薫修成就。是名得自在。若依小乘。初念無漏。次念有漏。後念無漏。故雜心論第七卷云。若一刹那無漏。一刹那有漏。復一刹那無漏。名是熏禪。問。依何因緣熏修靜慮。答。由四緣。一爲得定自在。二爲得現法樂住。三爲令道不退。四令感殊勝根。由是四緣雜修靜慮。若依小乘。由三因。故雜心論云問。何故熏禪。答。或有念正受。或畏諸煩惱。或復樂受生。即彼釋云。熏有三因緣。念正受者。謂修行者受念正受。爲現法樂住故。畏煩惱者。畏退故。樂受生者。樂生淨居故。問。何故名爲雜修靜慮。彼雜修言欲何所顯。答。毘婆沙一百七十五云。遍熏故名雜修。合熏故名雜修。令嚴好故名雜修。令明淨故名雜修。言遍熏者。如衣置於一篋以香遍熏。如是前後二刹那無漏。遍熏中間一刹那有漏。故言遍熏。言合熏者。如華與苣藤合熏令發香。如是二刹那隣雜熏發一刹那有漏。嚴好者。如以衆華散制多上令其嚴好如是行者以二刹那無漏。散一刹那有漏上。令其妙好。明淨者。如以金等置於爐中調煉銷鎔令轉明靜。如是行者以一刹那有漏。置於無漏二刹那中。數數調煉令轉淨妙。更有異說。如彼廣說。此雜修諸門別皆如彼說。問。五品熏禪差別如何。答。若依俱舍。初品有三心。二品有六心。三品有九心。第四有十二。第五有十五。若依雜心。五品各三品心。合爲十五心。二論不同者。俱舍欲以前因而成後品。如其次第感五淨居。若依大乘。不限品數。但修之勝劣相望有此五品。先於欲界人趣三州。雜修諸靜慮已後。若不起出世道斷下地惑。即生梵天等。亦能如前雜修故。從彼一切處沒。復生五淨居。若斷下地惑者。從欲界命終即生五淨居。問。夫言熏者。爲有漏熏無漏。爲無漏熏有漏。答。依瑜伽十二。以有漏熏無漏。即以有漏爲能熏。無漏爲所熏。若依瑜伽三十三云。不還者以無漏第四靜慮。熏修有漏第四靜慮。能所翻前。問。大乘宗斷惑生上畢竟不退。如何得有熏禪上流人耶。答。三藏云。初熏下品生善現天。生彼天已更熏中品復於彼天展轉熏修。問。聖人亦以種子潤生。何故已伏惑處不受生耶。答。伏惑之處聖者厭故不受生。又可伏惑種子無潤生用故。已伏惑處不受生。又許受生義亦無妨。五種不還色界具五。無色唯四。除彼中般。無中有故。此二俱定姓二乘者。成唯識論第七卷云。然五淨居無迴趣者。經不說彼發大心。故疏第七云。今大般若第一百二十九中諸天皆聞般若經已。恭敬供養。發菩提心。乃至廣說。合掌而去。餘處皆言發菩提心。於淨居處不說發心。故知淨居唯定姓生。廣如疏說。
　　文二十二退（至）護即不異者。謂鈍根性等者。即對法十三文也。顯揚論云。言退法者成就煖根。若思自害不思自害。若放逸若不放逸。俱可退失現法樂住及世間功德。不能練根。不能發起勝品功德。退則是法名爲退法。解云。遊散者放逸之異名也。思惟者思自害等。言退者退何等法。爲是退起煩惱。爲退聖果。是退種姓身在欲界。故於靜慮可退失。唯退失現法樂住。非退起煩惱及以聖果。由煩惱永斷聖果即所顯故無退義。現法樂由伏所知障而得故爲有退。除不動性餘四鈍根兼是隨信行人轉至果上爲退等五。此之五種要待時方脫。是時解脫收六種根中退等三名法。餘二不名法。三種皆言法者。即現法樂住即是世間靜慮樂。即退是樂。非退聖法。問。現法樂住定者八禪定中是何定耶。答。四根本定名現法樂住·若准雜集亦通無色。故彼論云。謂退世間靜慮等。既言等者取無色故。問。現法樂定爲唯有漏。爲通無漏。答。亦通無漏。准顯揚論說樂住已。更云世間功德。有漏名世間。即四無量等。以此證知現法樂住亦通無漏。二十三思法等者。思法思害即不退故異前退法。護法雖不思害而不放逸不退失。故異於法。
　　文二十五住不（至）故名不動者。住不動等者。顯揚論云。住不動者。謂成就煖根。雖不思自害及行放逸。然堪不退不能練根。不能發起勝品功德。住謂安住。非進退義。離勝退緣。雖不自防亦能不退。離勝加行亦不增進。住即不動名住不動。住法雖行放逸而不退失故異護法。不練根故異堪達。堪達實根故異不動。能練根等故異住法。不動利根故異前五種。無已得退故異初三。無發勝品等所動故異前堪達。二十六必勝進等者。顯揚論云。言堪達者成就煖根堪能不退能練根及能發起勝品功德。此人爲性堪修練根通能不退。能練根及能發起勝品功德。此人達不動。前四種性皆言不能練根者約意樂說。不能發起勝品功德者約多以說。具人道果定勝故。堪謂堪能。不退練根。達謂通達。至不動。二十七不動法者。顯揚論云。謂從先來自性成就利根。此人於諸善根不爲已得退法之搖動。亦不爲發勝功德及上練根之所動搖。是故說名爲不動法。法謂根性不動則法。問。依瑜伽云。一切有學及無學五皆能練根。非獨覺菩薩。利根故。何故顯揚對法等云前五不能練根耶。答。理實前四皆得練根不達不動。顯揚約不達不動故說不練。瑜伽約退法等轉成勝根故說練根。所望不同。故不相違。問。依雜集論住不動法是利根故不能練根。何故顯揚云煖根耶。答。有說雜集對前三根故名利根。顯揚對不動故名煖根者不爾也。堪達對前四應名利根。故今雜集住法練根雖成堪達而猶鈍根故不名不動。練根所得是利根故。問。有學無學修練根時用何等行名修練根。答。薩婆多師用無漏道十六行相而修練根。有學以二道練根。一無間道。一解脫道。練鈍成利。其人習根時未長久不堅牢。故無學練根有九無間九解脫道。彼鈍根性由久串非小功能可能令轉。學無學道所成堅故。准此唯是無漏練根。然大乘果練根非唯無漏非要在定。欣求上果不生欣足。或修習諸禪。或即多聞。或談論決擇。或觀察甚深無漏法忍。故瑜伽五十七說。何故轉根。答。依薄少升進不生喜足故。爲植引發勝定力故。爲植多聞力故。爲植論義決擇力故。爲植觀察甚深法忍力故約此論文定散二行能轉根。問。即練已爲得本果。更得餘果。答。薩婆多師有學無學修練根時爲得本果。更唯得自果不得餘果。如預流者。修練根時轉却曾得鈍預流果轉得今時新得別果。乃至應果亦准此釋。然大乘中與彼不同。但預流者用無漏道修練根時練鈍預流。新得利者亦有練根進得一來。必無能進成不還者。然一來者修練根時得利一來。及能轉至後不還。必無能得阿羅漢果。其不還者修練根時轉鈍不還得利不還。亦有昇進得離下地染必無能得阿羅漢果。以對治道難成辨故。若轉根已進趣餘果一切容得阿羅漢果。轉鈍成利。亦有向無上乘者。如瑜伽五十七說。言勝品功德者是何等法。有說獨覺。大乘所有功德名爲勝品等者非也。不動根性應無轉趣無上乘故。又堪達法既得無學。必無轉成獨覺義。興法師云。勝根所有神通等德名爲勝品。故前四性不能練根。亦不能起勝根德也。第六不動更無勝根故不爲彼之所動搖。堪達具二故能練根及起勝德。問。六種姓中幾本非容。幾通本容。答。第一退法唯本無容。思法等五通本容性故。俱舍論二十五云。退法種性必是先有思法等五。亦有後得。謂有先來是思法性。有先退法性後練根成思。乃至不動。隨應當說。言退法練根後成思法。名容性思。餘皆准知。本來種姓名爲本性。練根所得名爲容性。第六不動望自無容。望他有容。堪達練根達至不動。名容性不動。問。無色界皆具退等六種姓不。答。決定無上界之中有退者。故彼定不退現法樂。而名退思護等姓者。約容有說退。不必退乃至堪達。不必堪達。由此義故六種應果三界具有。問。欲經生聖生上界不。答。決定不生。欲界生多受諸苦惱。厭有染故不樂上生。即於現身而趣圓寂。若爾欲界經生聖者應受一身更無二三及極七返。厭苦深故如不生上。此亦不然。業力勝故欲界再生。若爾應業力勝故欲界經生再生上界。此亦不然。法爾力故。種姓故。如是不可斷故。
　　文問云何名（至）說有身證者。薩婆多云等者。俱舍二十四云。依何勝德立身證名。頌曰。得滅定不還。轉名爲身證。即彼釋云。有滅定得名得滅定。即不還者若於身中有滅定得。轉名身證。解云。今此文云身邊有得此滅定。即同俱舍唯有色根及命者。毘婆沙一百五十三云。然彼身命六處爲緣。及本要期出滅盡定。解云。身命六處不滅爲緣。名住定入及出定入。瑜伽十二云。出滅定時。觸三種觸。一不動觸。二無所有觸。三無相觸謂出定時。多由三境而出於定。一由有境。二由境境。三由滅境。如其次第觸三種觸。緣於有境而出定時。無有我慢擾動其心。謂此爲我乃至計未來我當有等。故言觸不動觸。緣於境境而出定時。無貪·無瞋·無癡所有故。言觸無所有觸。緣於滅境而出定時。於一切相不思惟。故緣無相界。故言觸無相觸。婆沙百五十三亦說此事。樞要解云。此意言。出定已緣三境。有境者有爲五蘊。即以依非想相而入定心今出。滅境者即以依滅盡相而入於定今出。於二之上。無三煩惱之所有。故觸無所有觸名緣境境引後不定。隨彼出心不與入同。行相別故。或緣六塵而出於定。總名境境。案云。一切聖人得滅定者皆有此事。故今略示。問何不依命根者。問意云。若依身得名身證者。亦依命根。何故不名命證。此答意云。命根滅定十四不相應中隨。然則非色非心滅定。不可還依非色非心命根。問如有部欲色有身根等者。此問即乘前答以起。若大乘師。滅定親得如身根取境。從喩爲名者。大乘若如有部宗。言欲色界中得有身證。非是無色。若約無色。何說有身證耶。何以得知有部之宗無色界無身證滅定。解云。大毘婆沙一百五十三云。問。何故生欲色界能起滅定。非無色界耶。答。命根依二法轉。一色二心。此定無心。以心斷故。生欲色界起此定時。心雖斷。而命根依色轉生無色界。色雖斷而命根依心轉。若生起此定者。色心俱無。命根無依。故應斷是應名無。非謂入定。由此明知。有部無色而無身證。此答意云。身證之名非是身上證得之名。如身根合中知親得境界。親得滅定故名身證。故無色亦說有身證。問。無色界無身者。何故言三界依身。答。身是積聚義。非色四蘊名身。非是身故。論第四云。無色無身命。無能持故。復如何知無色亦說有身證耶。答。唯識論云。唯說不還。三乘無學及諸菩薩得此定故。彼隨所應生上八地皆得後起。既云生上八地。明知無色亦有身證。
　　文增生損生（至）合名一生者。分品潤生且依隨轉。大乘無文。且依婆沙五十三文。修道煩惱分爲九品。轉此九品以潤七生。增生等者。且九品惑增損七生。未斷名增斷已名損潤生之義略有二種。一總二別。總者上三品惑增損四生。中三品惑增損二生。下三品惑增損一生。強弱不同。勢增一倍。於九品中。若斷三品。餘有三生。明知三增損四生。斷中三品。餘有一生。明知中三增損二生。斷下三品。更無餘生。明知下三品增損一生。言別者。上三品中。上上品惑增損二生。上中·上下各增損一生。中三品中。中上品惑增損一生。中中·中下共增損一。下三品惑共增損一。若斷三品餘有三生。若斷四品。餘有二生故知中上增損一生若斷第四。餘有二生。若斷第六。餘有一生。故知中中·中下增損一生。於中有異。中中·中下各增損半生。若中中品獨增損一。中下品惑便無增損。若言中中增損半生及以中有。中下但能增損生有。便有中下。不如下上。及中有生有名爲半生。取業必同。不可似也故知中中·中下各增損半生。下三品中。若斷六品。餘有一生。若斷七品。餘有半生。故知下上增損半。下中·下下增損半生。廣如章說。下五品在各家家等者。問。何故異生分離欲染無經生者。家家一來一間三類分斷欲修即得經生。答。聖者定由無漏道力所任持故。雖分離染。經生無退。異生不然。分離染者命修定退。惑進離染。然後命終。故不相例。問。何故無有斷欲修惑。一品二品及第五品。俱有三四成家家耶。答。婆沙五十三云。諸預流者。若斷欲界一二品結。無死生義。故不說之。如斷五品。謂觀行者得初果已。爲斷欲界修斷結。起大加行。必無未斷一大品結有死生義。如斷五品。必無未斷第六品結有死生義。家家等三有死生故。此中偏說。一大品·者。謂上三品。問。若斷五品。必斷第六。由何如是。答。以近果故。更無遲住。如是問答合有二十。餘如章廣說。
　　文若論中有（至）二賢聖等者。若論中有者。人七中有·天七中有。合有十四。若兼本有。人七本有·天七本有。如前十四。合有二十八。然十二支章唯取中生。不取本有。故彼章云。或說七生人天。總論中生。合說或說十四。人天別論中生。合說或說二十八。生中別說開合有異。今燈家意約中·本說。不取生有。俱無誠文。隨義論耳。全界一切煩惱等者。瑜伽論五十九云。問。於彼彼界結生相續。彼彼身中當言全界一切煩惱皆結生耶。爲不全耶。答。當言全。非不全。何以故。若未離欲於自生死處方得受生。非生離欲。故乃至言。由是因緣。當知一切煩惱皆結生相續。解云。結生之言顯潤生義。惑皆通見修無不潤生。故云一切皆通三界。故云全界。若唯修潤。即有界中見道煩惱不潤生。故不名全界。力勢漸微者。伴類闕故力勢漸劣。或五補特伽羅等者。顯揚論第十六云。誰能現觀。有五種補特伽羅能入現觀。何等爲五。一未離欲者。二倍離欲者。三已離欲者。四獨覺五菩薩。今指此五說五補特。瑜伽六十九說良惠喩等五補特伽羅。又九十一說五種人。瑜伽七十五種補特伽羅者。說異生外道等。不當聖教。假我名也。七地者。瑜伽四十九。六十三住中建立七地。前之六種唯菩薩地。第七一種菩薩如來雜立爲地。何等爲七。一種姓地。二勝解行地。三淨勝意樂地（初地也）四行正行地（二地至第七地）五決定（第八地也）六決定地（第九地也）七到究竟地（第十地也佛地）十三住者。瑜伽論四十七卷住品云。一種姓住。二勝解行住。三極歡喜住。四增上戒住。五增上心住。六覺分相應增上慧住。七諸佛相應增上慧住。八緣起流轉止息相應增上慧住。九有加行有功用。住無間缺道運轉無相住。十無加行無功用無間缺道運轉無相住。十一無礙解住。十二最上成滿菩薩住。十三如來住。十三住與七地相攝。如瑜伽四十九說。釋住行相。如四十七說。四十二賢聖者。本業瓔珞經一部八品。初序品中。來故放四十一二光。驚覺機於入正果以。賢聖名字品中。對敬首菩薩。說四十二賢聖名門。決定了義。所謂十住·十行·十回向（此爲三十）十地（加前四十）等覺·妙覺（以之爲二）是爲四十二賢聖。此即如來本業瓔珞。廣如彼經上卷中說。聖教我中預流一來等。等取此等。
　　文法種種相（至）名十善巧者。五善巧者。瑜伽二十七云。善巧所緣略有五種。一蘊善巧。二界善巧。三處善巧。四緣起善巧。五處非善巧。初三同此。故今加二。五十七云。問。緣起善巧·處非善巧。若於一切無顛倒理。正智顯了。名處非處善巧。如般若心經或說爲六等者。心經幽賛下卷帖經文云。經曰。受想行識等亦復如是。彼賛釋云。於非蘊中假說爲蘊。還執爲有故。今對破直說爲空。二十論云。說無有情我但有因故等者。等下處界等五種善巧（已上）言六善巧者。一蘊善巧。如經無色無受想行識。二處善巧。如經無眼耳鼻舌身意（六根處也）無色聲香味觸法（境處也）三界善巧。如經無眼界乃至無意識界（六根六塵六識爲十八界）四緣起善巧。如經無無相亦無無明盡乃至無老死亦無老死盡。五諦善巧。如經無苦集滅道。六智善巧。如經無智亦無得。上五善巧無聲聞近觀。下一善巧無菩薩近觀。能證道名智。所證境名得。有能證智。可有所得。證智非有。所得亦空。此約三乘者。六善巧者約三乘通觀。即違幽賛。第六善巧不通小故。或無智得但約大乘等者。此同幽賛瑜伽五十七說。六等者五十六七兩卷說蘊等六善巧（已上）當知蘊等略由六因而得建立。謂身證建立等。廣如彼說。顯揚頌云。於諸蘊界處等者即彼釋云。於諸蘊中不善巧故。執諸蘊體爲我身者。於諸界·中不善巧故。執自在等爲身生因或執無因身自然起。於諸處中不善巧故。執有身而住取外境界。於緣起中不善巧故。執有身者流轉生死。由不善知處非處故。執有身者能造諸業。由不善知諸根諸諦。執有二種增上身者。謂愛非愛業果增上者。及染汚清淨增上者。由不善知苦集兩諦。計有染汚增上者。由不善知滅道兩諦。計有清淨增上者。辨中遍十善巧者。彼論第二眞實品文也。十眞實中。第十眞實名十善巧眞實。彼長行云。十善巧者。一蘊善巧。二界。三處。四緣起。五處非處。六根。七世。八諦。九乘。十有爲無爲法善巧。頌云。蘊處界緣起等者。本疏一云。若依中邊菩薩藏經第七卷。有十善巧。頌曰。蘊處界緣起等者。與此頌同。菩薩藏經第十七云。舍利子。云何名爲如是般若分別善巧。舍利子。如是善巧無量無邊。吾今略說十種善巧。何等爲十。所謂蘊法善巧。界法善巧。處法善巧。諦法善巧（知四諦智）無礙解善巧（四無礙解）依趣善巧（依了義不依不了四依也）資糧善巧（福智資糧）道法善巧（三十七菩提分法）緣起善巧（十二緣起）一切法善巧（有爲無爲）與此頌別。案中邊論。無此頌文。十種善巧唯在長行。故知此頌基師自作。非論頌也。然演祕云。按大菩薩經第八及十。說十善巧。一依趣善巧。二資糧。三念住。四正斷。五進分。六覺分。七道分。八趣作一道。九緣起。十一切法。今按彼經第八及十。於善巧事無說一言。第八云。說十發心已。第十全說尸羅度已。第十七·十八·十九說十善巧。演祕所列念住等六。於道法善巧別釋之文。非別善巧。若取其六列爲善巧。其數增多。非十善巧。故知演祕等文謬也。智者尋經。可以取決之。
　　文論此中識（至）攝於心王者。本疏意云。等者。本疏文云。問。我法所依内能變相。豈無心所。即論答云。此中識言亦攝心所。定相應故。隱劣顯勝故。謂所與心非定俱起。如貪信等。時不現行。不可說所義兼於心。故說識言亦攝心所。問。遍行五所心定相應。何不說彼而但說識。答。爲主故能生彼。故彼五種類非定俱行。故但說識即攝心所（已上）外人難意。前外難云。如是諸相若由假說。依何得成。論主答云。彼相皆依所轉變。外人即造難其答云。何故唯言依識所轉變。不言依心所所轉變。心王心所俱有相見故。由此答云。此中識所變之識。言亦攝心所。何以故。定相應故。若爾。應擧心所攝於心王。何故唯擧識言耶。答。心起之時。心所不定起。如貪瞋等。染淨心所或有無。故擧心王攝於心所。不擧心所攝於心王。本疏又云。問。眞如與識。非如心所。何故此中亦不說有。答。識實性故。識俱有故。不離識故。非我法依故。但說識不說眞如。
　　文西明云答（至）本疏解正者。西明云答外難等者。西明疏云。謂外難云。色等依心變。攝歸本說唯識。心所非心變。如何名唯識。爲釋此難故作是言。此中識言亦攝心所。定相應故。二十唯識亦有此通。而差別者。彼釋經說三界唯識。此中正釋頌中識言。問。眼等八識不離心所。何故不說唯心所耶。解云。諸心所起必有心體。若心起時心所不定。染淨心所或有無故。是故說心而非心所（已上）要集云。定相應故者。釋其所以。謂心所雖非識變。而定相應。亦得識名。若依瞿婆羅漢釋云。是心繫故。解云。心與心所同是緣慮之流類。故雖非識變。得名爲識。若准此義。約得識名。有其二義。一識所變故得識名。如色等法。非緣慮故。二緣慮類故得識名。如心所法。非識變故。或可外難相見識所變等者。西明及集無此所難（未詳其解）有解云等。可撿其抄。言所變非變者。言所變心所非變。此亦不然。爲難不齊故者。或有燈本無有此文。言變所變者。前文既言識所變。若言所變心所非變故難不齊。
　　文要集云二（至）釋於唯識者。集云。此中識言亦攝心所者。說釋二疏意皆同說。今案彼文。讀不審細者。是燈加文。非是集文。餘文同此。色等唯一分者。唯一相分。心所三分者。自·證·見相。是爲三分。此答意云。色等唯一分。隨能變說唯識。心所如心王具足三分。故何不足隨能變名唯識。故受等各各自成唯識。此言難解。受等各自成受等不得識名。何成唯識言。何故但云識有八種者。以具三分。心所亦識應有五十九識。豈唯八識。又違下論第七卷云。心所不離識。故說唯識。
　　文論相見俱（至）不能熏故者。三師不同等者。如次三師一向同種。一向別種。或同或異。故云不同。龍軍論師·無性菩薩及佛地論一師所說亦同此義。但自相見。不生本質。於二類中兩法同種。故聞者識無別本質。彼師意云。由佛本願爲增上緣。令聞者識有文義相。似如來說。其可聞者自意識上所現相分。於三境中。是何境攝。解云。此有二解。一云。心還似心。無別所似。故是獨影。未詳決云。六七我執無所似。故名爲獨影。意同此義。若獨影既不生眞解。如七相分。似非量故。解云。本願爲緣故生眞解。不可例餘。若聞熏種同種別種。解云。與見同種。無有別熏。論宗名言必同性故。問。聞佛所說無本質。故應是獨影。聞菩薩說。既有本質。豈可獨影。解云。非以他質爲自本質。故非帶質。第二解云。聞者識上所現相分。是帶質境。以佛本願爲增上緣。自善根力爲親助緣。擊發第八色聲種子。所生色聲以之爲質。眼·耳·意識轉變相分。方生眞解。故其相分帶質境攝。同熏種子生第八質。若依此義。三法同種生。謂本質·影像及見分三。即所熏種有三功能。一能生本質。二生自相分。三生自見分。樞要上云。相·見分同種別種生者有二解。有說。相·見同種生。謂無本質者。影像相與見分同種生。其有本質者。本質亦同種生。即一見分種生現行時。三法同一種故。謂見·影·質。有說。相·見別種生者。本質·見分定別種生。其影像相與見分及本質或異或同。種相分等現行爲因緣故。本有俱生。現行相分或和合生。新舊種同生故。安慧二分亦說種生。見與體同。相分二說。或同或異。相分無體。種子是假。新羅記言。初同種者。親光論師義。而佛地論無此等說。若依傳說。爲親光義。見·相分定同一種生。後別種者。護法正義。而不同於一向別種。故云相·見·本質或異或同。影像相中。若獨影者。與見同種。有質影者。與見別種。與本同種。故云或異或同。一向別種師失此差別。故以爲不正義。種相分等現行爲因緣故本有俱生者。若以種子爲相分者。此之種子能熏現行爲因緣。故與本法爾種子俱生。現行相分或和合生新舊同生故者。若以現行爲相分者。新熏法爾和合同生一現行相。本疏云。許有相·見二體性者。說相·見種或同或異。若同種者。即一識體轉似二分相用而生。如一蝸牛變生二角。此說影像相·見離體更無別性。是識用故。若言相·見各別種者。見是自體義。用似之故。離識體更無別種。即一識體轉似見分別用而生。識爲所依轉相分種。似相而起。以作用別性各不同故。相別種於理爲勝（已上）案云。相別種於理名勝者。不同一向別種師義有三過。故今云相別種者。約或同或異之別種義。見·相二分種或同或異。如緣無等。相·見同種。如緣有體。相·見別種。今約此義故。云別種爲勝。又樞要云。安慧二分亦說種生。見與體同。相分二說。或同或異。相分無體。種子是假。解云。安慧宗意種子有二。一生實種。二生虛種。二種俱假。如月藏義。但是心生起義名種子。故名假也。種體雖二。和合似一。生虛實果。如護法宗新舊二種和合似一俱生一果。相分二說或同或異者。一云。相分與體同種。如一穀種生虛實果。是爲或同。一云。相分與體別種。生虛果。種應別有故。是爲或異。問。見分亦虛。何彼宗云見分定與自體同種。答。似能緣故與體同種。相似所緣與體別種。
　　文問前三法（至）雜亂過失者。第八相例失等者。此例意云。如眼識能熏。應第八識亦是能熏。爲顯此失。作是相例。此義云何。眼識緣色熏成種子。種有三能。一能生質。二生自相分。三生自見分。故相與見同種而生。第八緣色其義可爾。故作相例。答眼識自能熏等者。論第八云。前七於八所緣容有。能熏成彼相見種故。解云。謂前五識爲能熏。生彼第八相分色等相分種。故以彼即爲第八見分之所緣緣。第七識爲能熏成第八見分種。故第六識若緣第八見相而熏種。即雙熏彼二分種子。今云眼識自能熏等者。如前眼識於第八識相分質色。更作影像。熏成種時。種有三種能。故相與見同種而起。第八不爾。非能熏故。從前七識所熏種子。其見·相分各別而起。若爾眼不緣八見等者。此問意云。若眼緣八見必可熏種。即其種子有三功能。一生本質見分。二生自相分。三生自見分。由是相·見同種而起。眼既不緣第八見分。故八見相別起。其義可爾。六既通能緣熏成種子。種有三功能。是故應八見相同種。答第八見相亦同種子者。此答意云。六緣八見相。七緣八見分。唯就此二識。第八見相亦同一種。文雖不標七。義意兼爾。諸法雜亂失等者。若第八見·相同一種者。即六識一刹那中緣十八界熏成其種。種有三能。質與見·相既同種生。即十八界種皆悉雜亂。即違雜集說十八界種各各不同。又一刹那緣三界法。質與見·相同種而生。成雜亂失。
　　文若依第二（至）何有不同者。前二類中。破第二類兩法同種生之義也。彼第八本識種者。即生第八相分本質之種子也。諸法於識藏者。能攝藏也。謂與諸識作二緣性。一爲彼種子。二爲彼所依。識於法亦爾者。所攝藏也。謂諸轉識與阿賴耶亦爲二緣。一於現法長養彼種。二於後法攝植彼種。互相生故。二者界雜亂失等者。此失甚強也。前三類者約緣熏種子有二三能說同種義。擧非能熏第八本識。顯其失者甚強難也。一前言不簡者。若言簡者。應無難故。如在下地上天眼等者。如身在欲界修得上定。欲界眼上修得天眼。雖第八識不得緣於他界法等。而近得緣。既許本識緣彼二根以爲相分。上界眼根與下界識同一種過。若第八識緣上二根熏種子者。其所熏有二能。故應相與見同一種生。其第八識既非能熏。何有此難。故知強也。八俱有相等者。與八見分俱有相分。何不同種。即違此理。
　　文第二師云（至）非因緣故者。此破一向別種師義。如緣極微等者。若見·相分一向別種。即緣無體極微等時。所現相分別種熏成種。其所熏種後生現行。極微有體別種生故。是有爲故亦有生滅。極微既爾緣不相應。其過亦同。三假法能熏失等者。極微相分是假非實緣別種。違論第二假法如無非因緣故。而論意言。生等假法如龜毛等。體是無法。非因緣故。種子望法即是因緣。故體實有。問。生等既如無。應非行蘊攝。答。依法施設故。故是行蘊收。然法非果。生非是因。即於法上假施故亦有。唯於現行等法或種上立。故例不同。種子非現行。因果差別故。
　　文第三師云（至）應設劬勞者。此護法正義。本疏判云。見是自體。義用分之。故離識體。更無別種。即一識體轉似見分用而生。識爲所依轉相分種。似相而起。以作用別性各不同故。見相別種。於理爲勝。又樞要云。護法正義。質·影二相與見分三。此三三性。種子界繫等未必皆同。隨所應故。即前所說相·見別種。是此正義。相·見二分種或同異。無質相分與見同種。有質相分與見別種。故云種或同或異。一向別師失此差別。故有三過。如緣龜毛等者。約第六識所緣而說。如緣五根等者。約第八識所緣而說。以十八界定異因故者。定異因者。依十五處中第十二差別功能依處立定異因。此唯自性。設他性唯相稱。謂善業定引人天第八識。非惡趣。以相稱故。故非別性不相稱爲因。謂自界法與自界爲因。自界中自性與自性爲因。自性中色與色爲因。色中内與内爲因。内中長養與長養爲因。如是等及自乘種子望自乘有爲無爲果各爾。差別勢力自性相稱名定。不共他故名異。故十八界各有定異因。不相雜亂。然相與質一云同種等者。亦緣一法熏種子時。影與質別。爲同種熏。爲別種熏。故有二說。以親疎緣種各別故者。心中相分爲親所緣。心外本質爲疎所緣。即親疎別種亦差別。如緣第八相質同種等者。如第七識緣第八見。若相質同種者。即有一種生慮·非慮。八見爲慮。七相非慮。亦有二身根等俱失等者。以相與質既同種生者。如第八識緣眼等根。第八相分是因緣故實有根用。名之爲相。若於第八更無本質。若第六緣眼根等時。以八相爲其本質。名之爲質。今云二者。相·質二根。若相與質因種生者。即應有二身根等故。若六緣時相分是假等者。若因位中。唯除五七。餘八與六二識方緣眼等五根。第六相分雖無根用。以能熏故。非如瓶等。不發識故。名之爲假。由此相質或質同別者。若云緣時相分是假。本質即實。假實既別。其種豈同。言同者第一說也。別者第二說也。總結前二故云或說同別。
　　文又解若相（至）如樞要說者。若起相分因第六生等者。此說意云。第八相分實有根用。因緣變攝。第六相分見爲緣起。分別變攝。無實用。雖無實用。非無體假。故無假實同一種失。種別性與見同者。如第八心王緣所持種。三性種別從能持識。同無記性故。云性與見同。其見·相種各別體故。故云種別。性同而繫種別者。如在下地緣上界天眼耳。能緣第八。所緣眼耳同無記性。故云性同。能緣下繫。所緣上繫。故繫別。境體實有從別種生。故云種別。或復相分性隨見質判性不定者。如同中第七所變相分。從質無覆。從見有覆。故云判性不定。或雖有質相見同生不生本質者。如第八識聚心所所緣。與見同種不得生質故。云不生本質。上三同別如次性境·帶質·獨影。釋此頌文如樞要說者。識所變境有三類別。一者性境。如色心等眞實法性。如實五境。三性繫地不必同。故各別種生。二獨影境。謂性繫地必同見分。如第六識緣龜毛等他界無漏。及緣無爲所有諸境。故與見分必同種生。三帶質境。謂是影像有實本質。如因第七所變相分。得從本質是無覆性。亦從見分是有覆。故亦得說言從本質種生。亦得說言從見分種子所生義不定。故諸心聚生於三境中。有唯有一者。有二二合。有三合。同聚唯有一者。如前已說。二二合者。如第八識緣同地散境。心王所緣是初性境。心所所緣即獨影境。無實用故。五識所緣自地五境。是初性境亦得說言是帶質境。如第六識緣過未五蘊。得是獨影。亦得說言是帶質境。熏成種子生本質故。有三合者。如同第八緣定果色。心王所緣性境亦名帶質。第六所變定果之色爲本質故。心所所緣唯是獨影。故有三合。又於性繫種子。或同或異。如在下地緣於上地天眼耳。是即性同繫種不同。如五識緣自地五境。是即繫同性種不同。或性種雖同。而繫不得同。約聚說有。一法即無。如第八識聚心所所緣與見同種。心王所緣而繫不同。總結頌云。性境不隨心。獨影唯從見。帶質通情本。性種等隨應。今指此文故。云如樞要說。
　　文以義稍難（至）餘法准知者。從實種生有實體用等者。且約有爲而作是說。正智緣如。雖是性境。不從種生。樞要云。色是眞色心是實心者。亦約有爲。眞如非色亦非心故。今不論眞性故非色心。問。若能緣心非是境界。若所緣心必是非實。如何說言心實是心。答。言實心者。非是他心及前後心。彼皆非實。豈是性境。今同聚中自證緣見。及異聚中七緣八見。此等所緣皆是實有。即初性境及帶質攝。故云心實是心。能緣之心得彼自相等者。三論自相義各不同。今自相者是約何說。若依因明。各附己體名爲自相。假境亦有附己體義。豈是性境。今依二論。佛地·唯識義如常說。相從質故者。約相似。質故云從質。
　　文如此相分（至）亦同五緣者。四不隨中一不隨能緣同善染性者。簡於獨影四從見中一。從見分同是善染。餘三亦爾。如次簡餘二三四義。四不隨能緣是異熟等者。等非異熟。雖有與能緣心同界同性者。簡於五識住無記性緣無記塵。其性雖同。而相·見分各守自性。不是隨彼能緣心力方成無記。問。前文云復有種別性與見同。四不隨中。不隨能緣同善染性。前後二文俱說性境。如何相違。答。性境之義。性雖有同。而種必別。如在下地緣上天眼。能緣第八所緣根等。同無記性而種繫別。即是性境。獨影不爾。性種必同故。四不隨簡獨影義。若獨散意識緣自界五塵等者。如獨頭散意緣同界五塵。其境自體自無記性故。云住自性。是分別變故。非得自性。三境之中是帶質境。能緣意識通於三性。所緣五塵唯無記性。非見同種。義與五同。故云種等同五緣。
　　文釋第二句（至）第四句者無別。相無本質第二者。影爲第一。質爲第二。以彼本質是不生法等者。無爲法是爲不生法。及第六識緣第八識等者。五數所現相分是假獨影境。於緣之所現。亦獨影境攝。如獨意識緣彼空華等者。樞要云。如第六識緣龜毛·空華·石女·無爲·他界等。如是等類皆是隨心。無別體用。假境攝故名爲獨影。或無爲緣是第三句者。下作四句。第三句云。有性境不隨心。亦獨影唯從見者。謂第六散意與五同緣。即於此時緣兎角等言下亦攝無爲。故云無爲緣是第三句。或是第四者。作四句中。第四句云。有非性境不隨心。非獨影唯從見。謂是帶質通情本。即下文云。後得緣如。是通情本。從質名無爲。從見名有爲。有漏緣如亦可准此。解云有漏緣如亦可准此。即有漏意緣無爲。是帶質通情本。即違樞要緣無爲法是獨影境。緣第八識相應五數或第四句者。非性境非獨影。是帶質境。是第四句。
　　文緣空華等（至）隨本質收者。四從見中一從見分同是善染等者。如次即簡前四不隨。虛妄計者是遍計色等者。今此文中約明遍計。有其二義。初義意云。唯約執心說名遍計。又通計名下第二義。約分別義名爲遍計。對法論云。遍計所執色者。謂影像色。範師疏云。言遍計者。三界有漏心皆名遍計。故瑜伽論明五法中。分別異名亦名遍計。唯取第六少分散心名爲遍計。言影像色者。若依瑜伽。對質名影。即通七識。彼所緣境皆名影像。若依對法。水鏡中像名影像色。哲法師云。水鏡中像自有二種。意識變作即是法處。故對法云。遍計所起色謂影像色。眼識同緣意識所緣同面像。名色處故。問。緣鏡水中像三境中何。答。若眼識緣還見本質。故性境攝。同時意謂我眼緣像。是非量心即獨影境。非黄見黄。義類應知。此雖非是法執之心亦得名爲遍計所起者。法處五色中遍計所起色攝。即水月等類是。
　　文問如後得（至）無不生故者。是何法收者。於百法中是何法收。緣無爲等所有相分等者。八種無爲總云無爲。對法論云。謂虛空。非擇滅。擇滅。不動。想受滅。善法眞如。不善法眞如。無記法眞如。解云。此八無爲直爲定散及後智心。緣照之時。所有影像前後相續。似本性常。亦無爲攝。若依唯識。三性眞如合之爲一。故立六種。三性分別。八無爲中。初三·後三唯是善性。故對法云。勝義善。謂眞如。寂滅善。謂永斷貪并受想滅。良以不動無爲未離諸受盡故。寂滅善中不說。無實亦是寂滅善收。虛空·非擇不同。一云。無記性。如對法論。勝義無記者。謂虛空·非擇滅一依眞假立。從眞爲善。廣如對法。今後得智緣八無爲。所有相分法同分攝。體是假故。三類境中獨影境。若緣眞如。是帶質攝。無爲相可熏心中相分與見同種。至下應知。遍計之言是分別故者。後智緣空華等相是·遍計色。非妄緣故不同有漏。遍計之言分別義故。彼定色不生於下等者。上天眼識所現色相。而定果色。唯從上界色種子生。不從下界色種子生。故從於見同一界繫。由是本識亦得緣變。文中不說彼境所攝。准義言之。應是帶質。自八所變之色爲本質故。親杖本質意在此也。問。若定果色本識緣者。何故樞要下云。若定通力所變五塵。非必有本質。如生上界緣下地色。答。彼據異界極遠境說。若近處者八亦得緣。問。若極遠處雖見其色。而八不緣者。何故論第七云未轉依位五識必有疏所緣緣。答。樞要會云。五識必有疎所緣者。此依觀彼業力界地。若定通力所變五塵。非必有本質。案云。此依觀彼業力界地者。五識必有疎所緣者。此依觀彼業力所引界地色等說。非謂定通力所變。五塵必有本質。故不相違。
　　文二云性境（至）義離更思者。此說意亦同前。解云。彼色相分第八緣變。以彼爲質別熏成種故。性境攝。而差別者。前解從見。此不從見。性自無記。不由心力。故二解別。又既通果等者。上天眼識所現相分。通果業果。亦有二說。一云。所現相分是通果色實。是上界似欲界色。以天眼通作用勝故。如明鏡中現相似像。上得似下。若下緣上。要引通果及定果相。同彼方緣上見下色。任運相似分明得緣。一云。所起相分即是業果。依天眼識直緣欲界業果色。故能緣見分是上界繫。所緣相分即欲界繫。若依此解。上界第八不緣下色。其天眼識無疎所緣。由此義故。樞要下述一異義云。前五識等有分別故。必杖本質。緣異地時。雖無自地本識本質。有他變者爲本質故。即彼判云。若爾即前六識無時無本質。故恒分別。故前解爲勝。
　　文問如有無（至）彼能緣心者。問中云有無漏更互相緣等者。約有漏心緣無漏色。無漏心緣有漏色。若有無漏心之相緣所現相分。何言遍計色。且此義中。瑜伽五十四云。法處所攝勝定果色。彼果彼境是實物有。定心所緣名境。勤求起故即名爲果。即通有漏及與無漏。此謂聖者得威德定。變爲此色饒益有情。然第八識一唯緣有漏。不緣無漏。如種子故。雖緣無漏。遂不相似。體仍有漏。非如有漏形狀相似（已上疏文）若有無漏互緣相分。若法同分若遍計色。但與能緣同一種生。無別本質。名獨影者。第八心王亦應獨影。疏文既云。然第八識雖緣無漏。遂不相似。何非獨影。答。如他心智緣他心等。影之與質互不相似。故獨影攝。此亦可爾。此義應思。答色聚非緣慮等者。青等色聚非緣慮法。水月影像亦非緣慮。義既齊等。立遍計色。心等諸法唯是能緣。相分心等無能緣用。義既不等。無遍計心。不相應法可許立之者。緣不相應所現相分別。應假立遍計不相應。若別假立遍計不相應。何百法論唯立二十四。且隨勝立（云云）。
　　文問上地散（至）然難思之者。答中二解。第二解中。如見下三災等者。火至初禪。水至二禪。風至三禪。住三禪人各見下災生驚異想。緣下三災所現相分。杖何本質·即有二說。一云。所起相分從能緣見同一界繫。實是上界似下界色。上色種生。第八亦緣。以杖自八所變之色以爲本質。一云。眼耳識等無分別故。必杖本質。緣異地時。雖無自他本識本質。有他變者爲本質故。今據此二故。云文自他質二解不定。又疏三云。如上界天見下三災。身在下界。以上天眼等見彼地色等。豈第八亦緣耶。彼既不緣。故知馬勝往色界處。何必此第八即緣彼色等。若相離者。雖見其色。而第八不緣。若近處者。何妨第八亦變。由此故知。天眼耳境非必有本質。繫從見分上地所收有漏異界不隨增故者。諸心心法成有漏義。瑜伽六十五說。由五相故建立有漏。一由事故。二隨眠故。三相應故。四所緣故。五生起故。此中第五由生起故成有漏者。謂諸隨眠未永斷。故順煩惱境。現在前故於彼現起不如理作意故。由此因緣。諸所有法正生已生或復當生。乃至廣說。生起有漏之相。正生者漏俱。當生者引起。已生者間生。并相應所緣。合有五例。由此五類。善惡色心皆成有漏。且第八識能緣見分善趣二義。一所緣。二漏俱。惡趣有三。加漏引。第八現行相分隨善惡趣亦爾。種子相分隨現行。其義外塵不爾。第七見分五緣。一相應。二所緣。三引起。四間生。五漏俱。是染汚故。相分通情·本二性。故唯有所緣漏俱。亦得漏引。像在心故。染見引故。第六見分通於三性。無記中威儀·工巧二心由三。謂間生·俱生·所緣。此中所緣由緣種子。現行亦不名所緣。異熟心由四。此三中加漏引。通果無記心心所由二。一所緣。二漏俱。善心心所由四。漏俱·間生·所引·所緣。染汚由五。其相分中一切異界緣無漏緣無本質緣。皆名獨影。准能緣說。但除相應。其善趣有本質。獨緣五根及内五塵等。由二緣。所緣漏俱。其惡趣外果亦二。所緣·漏引。惡趣内根塵由二。所緣·漏引。五識見分亦通三性。皆同第六。相分善趣。外唯所緣。内通漏俱。惡趣加漏引。具足諸緣。能所緣互相隨增方成有漏。故於異界不相隨增。廣如樞要。
　　文解第三句（至）質無覆性者。或從能緣心（至）見同種者。直約第七緣第八說。樞要上云。問。第七影像攝相歸見。可名有覆。攝影歸質。可名無覆。亦應攝相歸見。名爲分別。攝影歸質。得名異熟答。不離見故性類可同。非是能緣。不名分別。託質方起。可從無覆。非業果故。不從異熟。問。非是能緣。不從分別。有覆應爾。非是業果。不從異熟。無覆應然。答。性通多法。二性可從見。果義局不從分別及名異熟。或復別種者。如第八緣定果色等。與見別種。亦名帶質。言帶者是何義。論第七說所緣緣云。謂若有法是帶己相心。或相應所慮所託。疏七解云。帶己相者有二義。古西方師云。己者境體。帶者是心。似彼境相義。即能緣之心有似所緣之相名帶。相者相狀。謂能緣心帶此色等己之相也。以此理故。正量部師般若毱多。造謗大乘論。遂破此云。無分別智不似眞如相起。應非所緣緣。我之大師戒日大王。爲設十八日無遮會時。造制惡見論。遂破彼云。汝不解我義。帶者是挾帶義。相者體相。非相狀義。謂正智等生時。挾帶眞如之體相起。與眞如不一不異。非相非非相。若挾帶彼所緣之己以爲境相者。是所緣故。演祕師云。然親所緣非無帶彼疎所緣義。然今論文言帶己相意。顯能緣帶彼所緣己體相故。詳曰。心帶境相。據展轉言。非疏不許。前疏云。緣生於誰。誰帶己相。謂心相應明心帶境。若云疏據親所緣者。在疏無文。略一行文。故知疏主許心帶境相。今言影像是帶質。謂狹帶親附之義。依此義言云相帶質。見望本質。隔相疎遠。故不言之。今又解言。帶有二義。一帶者挾帶親附之義。能緣親附所緣之境而不相離。名爲挾帶。而猶世言身佩釼矣。二帶者似也。能緣有似本質之相。謂相分心質相離。名爲帶似。亦若世言面帶火也。今三境中言帶質者。約相帶質。即據似帶之義。名爲帶質。若約挾帶質者。眞智緣如。可言帶質。何言性境。答。能緣之心緣所緣境。所現相分所杖質而不得自性。是名帶質。正智緣眞如證境自性。故名性境。無似帶義。不言帶質。何以得知帶者似也。俱舍師云。如是識生雖無所作。而似境故。總名了境。如何似境。謂帶彼相。故知帶是似之義。
　　文問影依於（至）故隨兩判者。初問中云。從本名無覆等者。初能變識合有十門。一自相門。初阿賴耶。二果相門。異熟。三因相門。一切種。四所緣門。執受處。五行相門了。六相應門。常與觸第七五受門。相應唯捨受。八三性門。無覆無記。九因果譬喩門。恒轉如暴流。十伏斷位次門。阿羅漢位捨。今云無覆者。第八三性門。言異熟者。第二果相門。略擧二門以爲例難。餘之八門爲例亦爾。如從質名異熟。如是從質名自相因相等。答中無覆是性類等者。約影與本義相關說。餘八門中者。有義關彼可答。第二答中性類是寬等者。若性類是寬。本影俱無覆者。應性類寬故本影俱善惡。若非善惡者。性類豈寬。又若異熟性局唯本不通影者。六識劣無記。應非是異熟。若彼異熟生非眞異熟者。應言眞異熟性局唯本不通影。第三答中五緣之境但境性唯是性境不隨心等者。問。今准此文。五緣之境唯是性境而非帶質。既云唯是。明非帶質。若爾。何故樞要上云。五識所緣自地五塵。是初性境·亦是帶質。答。五緣之境雖是帶質。不通情本。簡通情本。故說唯言。樞要意約隨加行義。名分別變。爲帶質說。故不相違。若通情本帶質之境性境相對作四句中。於一念心無俱句義。故下作四句中云。有性境不隨心。亦帶質通情本。謂散意識與五同緣即於此時并緣第八等。既云散意與五同緣。故知於一法中無俱句義。不得二竝。問。若通情本帶質·性境一法不竝。意識頓緣十八界時。下境俱爲。豈非一法三境得竝。答。與五同緣方有性境。唯得意識。不得性境。故不得竝。境通慮非慮具二義者。慮非慮義。
　　文問因五但（至）此非正說者。因五但緣色者。以理應言因眼但緣色。而言五者。五塵俱色。同質礙故。如五根·五塵合名色蘊。既通多法即隨應者。若除佛位。八地以上有漏五識緣無漏塵。無漏相分從見是善有漏。從質即是無漏。如是不定。故云隨應。若獨頭意亦第四句者。有非性境非帶質句。謂獨影境是第四句。第二答中許亦無過等者。諸教皆云不相應法皆是假立。若同分實豈不違教。即不正義。若以現相不能緣等者。即難前義。若以現相不能緣。離見即法同分攝。一切相分不能緣。餘色等應法同分。定隨一故者。若見若質二中隨一。
　　文今又助釋（至）即第四句者。如有無漏互相緣相如第七緣八等者。此燈家新別立義也。如有無漏更互相緣及緣無爲意識所現諸相分等。皆獨影境。是本師義。今云帶質。即違本釋。又云質者。自第八識所變本質。影似是質故名帶質。第八不變無漏無爲。以何爲質。故知本言獨影境。應是正義。若依本釋即第四句者。有非性境非帶質者。獨影唯從見是第四句。前云或隨不定爲無爲等者。無爲相分從見善有爲。從質即是不生。漏無漏等准義思之。
　　文性種等隨（至）無別種故者。有性界隨心種不隨者。如上界第八緣定果色。色塵·第八同性同界。故云性界隨心。相見別種。故云種不隨。有性種隨心界不隨者。如在欲界第八五數緣定果色。色塵·五數同性同種。故云性種隨心。所緣上繫。能緣下繫。故云界不隨。有界種隨心性不隨者。如善第六緣空華。第六同界同種。故云界種隨心。能緣善性。所緣無記故云性不隨。有三俱隨者。如無記意識緣空華等。能緣所緣同性同種同界。故云三俱隨。有俱不隨者。如善眼識住於上界見下色塵。以非同界故界不隨。相見別種故種不隨。能緣善性。所緣無記。故性不隨。故云俱不隨。且如第八緣天眼耳等者。能緣第八·所緣眼耳同無記性。故云性隨。第八下繫。眼耳上繫。故界不隨。相見別種故種不隨。問五六無記緣五塵境等者。此問意云。色等五塵從本無記。非由心力方成無記。心之與境同無記性。而性不隨心。第八識緣天眼耳根。其義亦同。能緣所緣同無記性。何故不言不隨心。唯言性隨心耶。答中八本餘末者。能緣第八·所緣眼耳。雖同無記。八本餘末。末必隨本故性隨心。又五六識體通三性等者。五之與六三性改轉。有時無記。是容非本。第八無記。是本非末。末必從本故性隨心。本不隨末。本無記塵不隨心刀成無記性。如因七緣八等者。從見有覆。故云性同。從質無覆。故云性不同。所以爾者。通情本故。七·八二識同在一界。故云界同。相見別種故云種不同。又作四句分別等者。性境對獨影四句分別。於二法中方得。依之一法之中必無是義。性境帶質相對作四句。即有二義。由是義故三境二變相攝之中。疏第三云。問前所說若隨分別變但爲境。定心及五識所變之境。應全無用。答。隨彼實體種子因生。故境有用。由此故言隨分別者。此是何義。隨加行義。分別變者。諸心心所強籌度義。定心及五識有雖加行生不皆強籌度。故變必有用。然一念心得成二種。如定心緣十八界。返顯八俱具有二變。性境不隨心因緣變攝。獨影帶質皆分別變（已上）解云。隨分別變即有二義。一隨加行義。由此義故定心五。八通分別變。二強籌度義。唯在六·七不通五·八。樞要上云。五識所緣自地五塵是初性境。亦得說帶質之境。如因第八緣定果色。心王所緣是實性境。亦得說是帶質之境。此等皆約隨加行義名分別變帶質境說。即由此義。一念心中具有二變。性境不隨心因緣變攝。帶質之境分別變攝。由是應知。性境·帶質於一法中亦得作句。一境之義得自性故。若強籌度名分別變。帶質境有所杖質。而不得自性。故唯帶質非是性境。於二法中方得作句。一法之中必無是義。
　　文問如第六（至）即唯從見者。第二問中緣彼見相等者。此問意云。且第六緣八心所中。何故緣彼心所見分。許與能緣別種而生。緣彼相分不許與見別種而生。答中相分假等者。非無體假故具四分。假法如無。非因緣故。不別種生。故見同種。有性境不隨心等者。既云散意與五同緣。故知一法不得作句。并緣第八等者。第六意識緣第八等。是帶質通情本。如第七緣第八見分。通情本故。頓緣十八界等者。與五同緣。即現量心。緣七心界。是比量心。緣不相應。亦通比非。故一刹那三量得竝。性是體性。不得并起。量是心用。故得并起。問。夫帶質者必通情本。若有不通。答。通·不通。唯一帶質。如六·七緣第八識等。必通情本境通於慮·非慮二義故。二合帶質。如五識緣自界五塵。及三合中。如第八緣定果色等。此二帶質不通情本。六·七之境境通於慮·非慮二義故。即通情本。五·八之境但由一義。分別變攝以爲帶質。隨加行義。非強籌度。雖因緣變。隨加行生。故帶質攝。由此義故。樞要上云。如性境全·帶質一分是因緣變。及獨影全·帶質一分是分別變。然帶質境可通因緣分別二門攝。從種及見二門攝故。
　　文問後得緣（至）不隨心者。後得緣如等者。若後得智緣眞如。帶質通情本。今燈家旨。後得緣如境體實故。是帶質境。不得自性故非性境。若緣無爲。是獨影境。八種無爲依眞假立。體非實故。所變相分獨影境攝。此爲一解。以許無爲依識假立者。論第二云。一依識變假施設有。乃至心等生時。似虛空等無爲相現。今據彼文故。云依識假立。或復約性等者。從境善無爲。從心善有爲。以有漏心緣眞如時。判性准此。若約種辨。與見同種。無別如種。故非別種。第二解云。或第四句。有非性境非帶質句。謂獨影境。此意後得緣如。是獨影境。故第四句。此同本釋。無分別智緣眞如時等者。疏第七云。正智生時。挾帶眞如之體相起。與眞如不一不異。即演祕中釋帶義云。帶者挾帶親附之義。能緣親附所緣之境而不相離。名爲挾帶。若准彼義。正智緣如。豈非帶質。解云。挾帶之義雖通二境得境自性名爲性境。不得自性名爲帶質。無分別智得境自性。故名性境。然三境中帶質者。約似帶質義。非挾帶義。故正智緣如。無帶質義。無影相故無相取。不取相故。是護法義也。
　　文問初禪眼（至）通力引故者。兩解如前等者。次前文云。問。上地散眼耳緣下地不。若不緣下。云何上得見下。若緣於下。相分何收。答。散不緣下。以極遠故。言上見下。據通果故（不指此解）又解。散眼耳識亦可緣下。如見下三災生異想等。杖自他質。二解不定繫從見分上地所收。有漏自性故不隨增故（此爲一解）有說。下繫託下地相。熏成下故非漏自性故下隨增。然難思之。是爲兩解。一云。上地繫等者。如次可配前二解也。俱生可伏見惑如何等者。有漏諸道不伏見惑。瑜伽論云。世間道唯能伏除俱生煩惱。而不能伏分別煩惱及彼俱生薩迦耶見隣近憍。解云。此依六行非如行。智能伏故。疏第六云。何以世間道伏修不伏見。修道所伏之惑。一但迷事生。二依外門轉。簡見道貪等唯緣内見等生故。三此所伏煩惱體散亂故。四麁動正障於定。定是事觀。事障障故。有義此身見等既不能伏。後超入聖得第三果。如第七識欲界繫者亦不能斷。要至金剛方能頓斷唯障無學故。不同見惑正障見道及見理。故此違第七卷滅定中文。不許聖者伏下生上。有種子故。今解。亦斷不可說。以先不伏故即言不斷。見惑不伏。入見斷故但有漏道既是事觀。不伏理惑入現觀時理實亦斷。雖無正文。任意取捨（已上）一云隨心下繫等者。今云下地者。初禪地。初禪眼識爲能熏。是下地故。即還難云。如何緣上變下相分。緣上之心應不得於下境自性。通難答云。由定通引任運緣上。故得自性。既得自性。明是性境。
　　文問梵天來（至）有通果故者。以下界色麁不爲上依等者。大智度論第十卷云。如手居士。從淨居天來欲見佛。其身微細沒失。譬如消蘇不得立地。佛語手居士。汝化作麁身觀此地相。居士即如佛言。化作麁身觀念地相。頭面禮佛足。在一面立解云。今云自身者。梵天自身作欲界地。變作麁身來至佛所。第二問中馬勝往上緣上者。大毘婆沙一百二十九云。如佛昔在室羅筏城住誓多林時。有苾芻名曰馬勝。是阿羅漢。獨於靜室作是思惟。諸四大種何處永滅。欲知入定。即以定心於誓多林沒。欻然出在四大王衆天。從定而起問彼天衆。諸四大種何處永滅。天衆答曰。我等不知是四大種何處永滅。然我所事四大天王。智慧威德竝無比殊勝。彼或能了。可往問之。尊者即時詣四王所。作如上問。皆曰不知。復共仰三十三天衆。三十三天衆復推帝釋。帝釋仰推夜摩天。如是六天皆推後天。復第六天推梵衆天。如是尊者遍問欲天。竟不能知大種滅處。欲往梵世即入勝定。復以定心自在沒。梵衆天出。從定而起作如上問。梵衆咸謂。我等不知。有大梵王。其大威德無與等者。於一切法無有不了。彼定能知。仁應往問。尊者即問大梵所在。梵衆答曰。我亦不知大梵王定所在處。仁欲見者。隨所諦求。即有光明於中而現。尊者馬勝遂發誠心。願大梵王於此衆現。應時大梵即放光明。便自化身爲童子像。首分五頂形貌端嚴。在梵衆中隨光而現。尊者前進問曰。大仙。諸四大種何處永滅。梵王不達。作憍亂言。苾芻當知。我是大梵。是自在者。乃至爲一切父。此是諂誑所發語業。尊者告曰。我不問仁梵非梵等。但問大種何處永滅。爾時大梵知此苾芻非憍亂言卒能酬遣。便執兩手引出衆外。此是諂誑所發身業。出衆外已謝尊者言。我實不知大種滅處。然諸梵衆咸謂我是自在作者無不知見。若我衆中云不知者。是諸梵衆便見輕蔑。尊者自失。近捨如來。遠勞見問。致無所獲。今可速還詣佛請問。如佛所說應正受持。馬勝說聞梵王推佛。歡喜辭退。入勝定即以定心於梵世沒。欻然還出誓多林中。從定而起整理衣服。往世尊前恭敬作禮。問四大種何處永滅。爾時世尊爲說不見邊際鳥喩云。汝亦然。乃至梵宮遍請所問。不得邊際。還至此中。猶如彼鳥不得邊際。然汝所問不合問義。隨此而答亦乖答理。欲問者當如是問。四大與短長·細麁·淨不淨。於何處永棄。名色滅無餘。此問隨順應如是答。識不見無邊周遍廣大性更無餘廣大能映奪此者。四大與短長·細麁·淨不淨。於是處永棄。名色滅無餘（已上）解云。梵王執馬勝手即諂誑。二人第八各互緣。是本質也。若影像者皆唯自地。屬自心故。梵王相分。屬於上地。馬勝相分屬於下地。此據疏言今上界所攝者。約梵相分。馬勝問四大滅。如俱舍第四。問。五識緣五塵時。有能變第八識。用彼所變即爲本質。第八緣定果色。能變第六已滅。依誰所變爲本質耶。且如梵王變本形體佛前聽法談論語言。前能變心意識已滅。非定通識時現在前。此所變形唯第八境。彼以何法爲本質耶。答。有二解。一云。由是義故。定果本質有無不定。第八所緣亦定果故無本質。一云。由定前意引發勢力變定果色。由第八識持緣彼。後復緣變生定果色。故用前意所變定果爲第八質。是帶質攝。以欲界無通果色者。欲界定無勝定果色。何況通果。以散地故。若依能變。通唯四禪定。通果通無色。廣如樞要。問。定及遍俱能變作色。有何差別。答。有多差別。一依地別。定色通八地。通果唯四定。二依身別。通果通凡聖。定色唯聖身。聖者威德定方能變故。若許定色通凡起者。別無此因。三麁細別。通果色麁。五塵所攝。定果色細。法處攝故。四出不出別。起通果色。出根本定起變化心方能作也。起定果色。不出定心則能作也。五約性別。起通果心通善無記。起定果心唯是善性。問。通果中初定有二果。謂欲界·初定。乃至第四有五果。謂欲界·四定。合有十四果。定中亦有是別耶。答。未見文判。理亦應有。然初定果雖似欲界色現而作。非是欲界色。麁細異故。但由彼作。謂上力令所化生於自識中變欲界色見聞受用。名欲界耳。餘地上下准此應知。
　　文問下界緣（至）應可思擇者。屬彼本質者。屬於彼上第八本質。能緣善性。相分無記。故性不隨。界種可知。第二問意。眼等緣境。能所隨增成有漏義。若相屬上。豈非有漏異界隨增。答色相不是漏自性等者答有二解。初解之中亦有二義。一色非漏性故不隨增。二約業果說異界不增。定等力別互增不障。第二中解亦有二義。一由下界第八所變以爲本質。上界定通所引色等第八緣變。是通果攝。無隨增義。眼等杖之所起相分。是業果故。屬於下界。由此無有異界增失引例如文。三界凡聖隨增。如大毘婆沙第六十九說。二或雖即杖他八爲質等者。由於上界第八所變以爲本質。自他二界本質雖別。眼等杖之所起相分。俱是業果。竝屬下界。
　　文問下界第（至）准前義釋者。初答中云。隨能緣心所業果者。第八心所體是業果。所緣相分與見同種。界繫亦同。見與相分不別體。故是獨影境。第二問中獨頭散意緣過去境等者。樞要上云。如第六識緣過未五蘊。得是獨影。亦得說是帶質之境。熏成種子生本質故。解云。緣過未蘊。最初刹那緣已滅無及未生無。心方得生。第二念後。方緣現蘊作曾當解。初念相分是獨影境。種界繫皆與見同。故云唯從見。第二念後所現相分與見別種。熏成種子別生本質故帶質攝。非一念中獨影·帶質二義得竝。若一念竝。何言唯從見。故二境一念不竝。人多有謬。智者應思。及緣五根相分是何者。第八所變質方緣。故帶質攝。不得自性無發識用。所現相分與見別種。熏成種子別生本質。西明疏云。然眼等根皆有二種。一本質根。是賴耶相。能生識用。二影像根。是意識相。雖是五根。以影像故不能發識。今意亦爾。影似帶質故云帶質。
　　文釋獨影唯（至）爲難亦爾者。西明云等者。西明疏一云。問。大乘極微爲假爲實。三藏解云。若依論文。是假非實。故瑜伽論第三卷云。又非極微集成色聚。但由覺慧分折諸色。極微量邊際分別。假立以爲極微。理實而言。是實非假。所以者何。由假想慧分折彼時。極微影像當心現前。應無相分。然彼說心必有所緣。故知實有極微影像。熏成種子能生自類影像相分。而瑜伽說是假非實者。於非極微處假分折故。義說言假（已上）今解。如論是假非實。以假想慧於眼等處分折極微。離眼等外無別極微體。如長短等離青等外無別自性。若緣長等。必帶青等。此亦如是。緣極微者必帶眼等麁色相現。要集釋二說。意云。諸家竝取第二爲正。於此二說名有所以。初說意者。散心緣境。境與行解。或同或異。如緣名等聲相得現。若定心位境必解同。名相應故。既作微解豈無微相。又第八識何不現彼極微相耶。第八微細耶。大山微塵皆說頓現以理微如何不現。故第八得現極微相。實有義成。後解意者。於名生解。聲相見現於色計我。仍現色相。未必内解·境相定同故作微相。眼相即現。又若第八現極微相。如何極略等唯法處收。故知本無實極微體。故決擇分五十四云。謂由分別覺慧分折諸色至極邊際。建立極微。非由體有。是故極微無生滅等（云云）今此文中略擧一旨。廣述破斥。據有種生相分成實者。今助難云。第六緣根所現相分。有種而生。何是假有。不發識故。由此當知非有種生相分成實。異熟心心法等應假非實等者。能熏四義中。第二有勝用義之所遮也。彼文云。二有勝用。若有生滅。勢力增盛能引習氣。乃是能熏。此遮異熟心心所等勢力羸劣。故非能熏。若以獨相分無質礙用等者。獨影相分也。八地已上所變乳等應非實者。問。法處實色是有礙耶。解云。諸法處色皆是無對。如無色界諸宮·殿等。皆是無對。以法處故。問。變大地爲蘇酪等。如何無對耶。解云。定力所變有其二種。一者有對。二者無對。若法處色即是無對。變爲色等即是有對。餘難義顯。如文可解。
　　文若云同分（至）何不成種者。三共如前一向別種說者。即前文云。第二師云。見相別種。若爾。亦有三過。一假法種生失。如緣極微。極微無體。但假想慧折爲極微。唯識下云。非謂極微有實自體又瑜伽五十四云。建立極微。非由有體。是故極微無生無滅。若此相分別熏成種。復生現行。極微有體亦有生滅緣不相應過亦同此。二違聖教失顯揚十八云。謂極微但假想立。自體實無。瑜伽五十四。非由有體。若別種生即成有體。故違聖教。三假法能熏失。既假想慧安立極微。相分是假。許能熏種。即違第二假法如無非因緣故。論云以假想慧等者。以假想慧者。非謂實以力等折之。於麁色相者。即是所折之色相也。半半破之漸次而折。除麁至細故云漸次除折。至不可折假說極微者。不同小乘體無方分而不可折。即熏成種有極微色等者。此例難也。大乘雖說無實極微。即熏成種有極微者。大乘雖說無遍滿我。相熏成種生遍空相。大乘亦應有遍滿我。許即違教。有遍滿我故不許違理極微·遍我俱心假想。何故極微相熏成種。遍滿我相不熏成種。
　　文要集又云（至）恐煩不述者。檢集本文。文稍不同。故集文云。雜集所說十八界種各各不同。必無意識不從二緣。緣無爲影似無爲故。於百法中無爲所攝。他界無漏緣。雖異地無繫。而不離色等緣一切無爲法。定體必有所無不離色等。故與見分必不同體。強分別心得緣無等。所現相分必具四義。故是能熏。既得自熏。何用見種。故依前疏。不存樞要（已上）集云。緣一切無爲法定體必有所無。燈云。緣一切無法定必有所無。今按義旨。燈文爲好。若無爲法何言有所無。集云。故與見分必不同體。文稍似別義。旨不別義。燈諸本有存集文更改燈文。是不可存可好。先德意深。誰敢及之。
　　文又云然所（至）成過失故者。此帖擧集略抄其文。約難見故。擧其本文云。集本文云。然所變相。能熏不能熏總有三說。一云。緣龜毛·空華等。過未境界。一向獨影。不能熏種。唯從見生。異熟第六劣無記心唯從見故爾。無新熏種。緣過未境。不熏成種。或可有新。此有二說。一云。四無記同一種果。種生果時。待定等緣生二無記。若無三緣。唯生異熟。餘三熏種故有新熏種。故如增上緣除前緣。若依此釋。三種成熟體成雜亂。一云。異熟有勝有劣。勝熏劣種故有新種。如貪等勝品熏成餘八種。若爾鏡智成所作智唯舊種生。如初無漏。解云。非例。由帶現在有漏八·五緣未來故。得熏無漏。若無現在自類法者。不熏彼種。問。漏與無漏異。如何緣有漏能熏無漏種。答。觀智通緣現有漏識及未來無漏。雖緣有漏。所現影像必是無漏。熏無漏種。此有何過。或可緣他諸佛所現身土及佛。爲諸果位功德。由聞見此故。熏自身未來無漏功德種子。是故如來爲諸菩薩及現身土。及說佛地令種善根。佛地論意亦同此說。二云。若緣兎角·第二月等。唯名獨影。不熏成種。緣過未境。雖言獨影。然亦帶質。緣現蘊質能熏成種。生本質故。如樞要說。三云。有質·無質·他界·無漏·無爲·無法所現相分。除劣無記。餘一切法具四義者。皆是能熏。後釋爲勝。不違教故。理遍通故。前之二說有力不熏成過失故（已上）。
　　文今謂此判（至）恐煩且止者。若不相應攝等者。若二十四不相應各有種子。即各有別體。從種生故。豈是色心之分位耶。言三分位者。一心王。二心所。三相見。相中攝色。故不相應色心分位。又他界緣散非他引等者。次前文云。問。既在下識云何上緣。答。或由他定通力引故。彼據定通果緣上相分故。云由他定通力引故。散心緣上所有相分。非是他定通力之所引故。故云散非他引。不應異地心熏成他界種等者。必得彼地根本定等。方得熏成彼地種子。起惑亦爾。必得彼定起彼惑故。若自界攝緣他根身等者。若住自界。緣他五根。亦緣他心。所成種子是何攝耶。若生他根及生他心種子所攝。不應正理。若緣他心所現相分。能熏別種。生他心時。應有緣慮。生他根時。亦應發識。若不爾者。何名根心。又過如前者。如有漏異界隨增等過失。如前已解。
　　文西明云此（至）三藏釋也者。此麁文者。要集中述西明釋意之文也。與西明疏文小不同。此釋不爾下注文者。燈家破集文也。一云初三分安慧等八師釋等者。集云除親勝·火辨。安慧等意。自體依他。見相所執。見相雖是情有理無而隨妄情。於自體上。似能所取。二相顯現。非唯依他方說似言。第二釋中變似二言是依他故者。釋除安慧之所以也。安慧宗意。相見二分遍計所執。今論文云。變似二分約依他說。故知非安慧文。三藏意存後釋者。西明疏中釋存所以云。所以爾者。三分成立。護法等釋二分之義。火辨·親勝亦在其中。然護法等立三非彼意。爲顯陳那所立三分不違理故。而三與二開合有異。理不相違。由斯欲存本師所說故立二分。如何不約四分說者。開爲三分。諸師共許。證自證分有許不許。或可第四。攝在第三。由斯且依三分而說。故取本疏科判爲正者。本疏云。此論一宗總有二釋。謂護法等及安慧釋。乃至云。安慧已前諸古德等。皆說二分是計所執。護法已後方許三四依他分也。實有四分。今說三者隱而不說。以對他故。義准知故。順陳那故。略叙宗故。非極研尋。故且不說。今疏主意即十菩薩各隨所宗皆釋此頌。
　　文論如患夢（至）緣實父母者。對經部薩婆多等者。經部夢境非實。有部夢境實有。婆沙三十七述二計云。譬喩者說。夢中自見飮食飽滿。覺已飢渴。由此應知。夢非實有。毘婆沙師云。爲遮彼執。顯實有夢。若夢非實。便違契經說。我菩薩時。於一夜中作五大夢。若夢非實便違此經。夢境雖實而非父母爲父母故者又婆沙云。如夢所會人覺已便不見。死已於所愛不見亦復然。取此文意故。云非父母爲父母故今本疏意。如患夢者唯對經部。若對有部。此喩不成。夢中所見皆眞實故。問。夢境若實。何覺都無。答。夢覺境體有差別。若無夢中境。心等緣何得生。無不生心。緣有方生。故夢境實。既云正理五十云等者。引文小別。故正理五十云。夢所見境皆所曾更。然所曾更非唯所見。如菩薩夢是所曾聞。而有夢中見兎角者。曾於異處見兎見角。令於夢中由心惛倒。謂於一處和合追憶。或大海中有此形獸。曾見聞故今夢追憶。又婆沙三十七云。有作是說。夢所見事皆是曾更。問若爾。云何夢有是有角人耶。豈曾有時見人有角。答。彼於覺時異處見人異處見角。夢中惛亂見在一處。故無有失。復次於大海中有獸似人。頭上有角。彼曾見之。今還夢見（已上）事雖小別。大意皆同。故云婆沙三十七大同正理。
　　文不得引智（至）但對經部者。大智度論第六卷云。問云。不應言夢無實。何以故。識心得因緣。便生夢中識。有種種緣。若無此緣。云何生識。答曰。無也。不應見而見。夢中見人頭有角。或夢見飛虛空。人實無角。身亦不飛。是故無實。問曰。實有人頭。亦餘處實有角。以心惑故見人頭有角。實有虛空亦實有飛者。以心惑故自見身飛。非無實。答曰。雖實有人頭。雖實有角。但人頭生角者是妄見。問。世界廣大。先世因緣種種不同。或有餘國人頭生角。或一手一足。有一尺人。有九頭人。人有角何足怪。答曰。若餘國人有角可爾。但夢見此國所識人有角。則不可得（已上）要集云。大智度論第四卷破云。等者卷次謬也。第四卷中都無此事。今薩婆多自許緣實等者。夢見得實。夢境實得夢心生。故覺見無實。覺時境耳。故二境別。
　　文論云我法（至）方見相生者。初問中六七有分等者。本疏云。若護法·難陀等解。由無始來第六·七識横計我法種種分別熏習力故。今依此義故云六·七有分別。由他深熏成識生似我法者。若由第六染熏成者。五·八相見生似我法。若由第七染熏成者。唯第八見生似我法。擧所依識爲顯所變相見是依故。云識生似我法。即自體分名之爲識。第二問中執心有分別等者。六·七執心名有分別。世間凡夫依識所變相·見二分依他性上。執爲我法。此所變者似彼妄情。名似我法。故云由彼故有似我法。言無執等者。五八二識說名無執亦無分別。若五·八識無有染執亦無分別。非一切時似我法。有無漏位名一切時。答中地上菩薩等者。地上菩薩隨其意樂作二空觀。亦獨作生觀。第六識中獨作生觀。即於彼時。第七二執恒得行。故心起時恒有我法。第三答中無漏之心雖有二現等者。相·見現行名爲二現。但隨假說者。無漏位中諸聖者等。愍諸凡類不知自識。方便假說我法二言。便於識變強名我法。故云但隨假說說。第四答中心二緣起等者。能緣·所緣是爲二緣。
　　文論境依内（至）諦攝故爾者。釋此論文。本疏二說。一云。謂心外境其體都無。依内妄情假名我法。唯世俗者執有。勝義者說無。内因緣識相見分等假境所依。依他性事。其世俗者說爲非無。亦勝義者之所說有。此中色等内識相分因緣所生。從本名識。此約内境。如識有義。即下第十三分俱實。二云。或緣過·未·龜毛等法。雖識内變。影像虛疎。如瓶衣等。唯世俗有。非如内識體少實。故亦勝義有。下第十云。然相分等依識變現。非如識性依他中實。一切相分竝非實。故雖有二解。前解爲勝（已上）一云有無對小者。此當疏中第一解也。有是依他緣生故有。無即遍計。妄執故無。二相見對等者。此當疏中第二解也。相分非實。見分是實。見分是實是假境依。何故論云識是假境依。不言見分。解云。見分是自體分義用之分與體同種。無別種生。故擧所依以攝能依。唯說識言。第三勝劣對等者。此設二對。疏外所加燈家旨也。世間世俗者。如瓶軍林我有情等。論依初俗。言境依内識唯世俗有。後三等者。三科四諦二空眞如。識入後三故勝義有。第四對中若色若心凡境唯俗聖境亦眞但不名有者。遍計所執爲凡聖境。雖是聖境。而不名有。都無體故。今依有無者。此中文意依初對說。即有無對故云依有無。言諦攝故爾者。今此論文依於二諦攝假。故爾增明本旨爲期西方。見廣知略。其理必然。尋略解廣。其道難通。故今具文爲鈍示之。前後本文其旨皆爾。有人宿世値法慳業。今生乏書不得決疑。由是因緣。搜求史籍抄撮本文。蓋後生暇以之即爲往生勝緣。願六和法俗深存斯志。見聞熏習所生功德。共生西方欲得相見。
　　唯識義燈增明記卷第四（終）




































































