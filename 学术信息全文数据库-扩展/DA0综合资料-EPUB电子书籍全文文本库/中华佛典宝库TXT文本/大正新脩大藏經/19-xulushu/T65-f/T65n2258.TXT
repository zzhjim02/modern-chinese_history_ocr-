　　《大正藏》第65卷No.2258

　　No. 2258 [cf. No. 1578]
　　掌珍量道

　　秀法師撰
　　夫空有之論其來尚矣。略舉本教彰諍論由。瑜伽三十六云。何名爲惡取空者。謂有沙門或婆羅門。由彼故空亦不信受。於此而空亦不信受。如是名爲惡取空者。何以故。由彼故空彼實是無。於此而空此實是有。由此道理可說爲空。若說一切都無取有。何處何者何故名空。亦不應言由此於此即說爲空。是故名惡取空者。（惡取空義。三性並空故。宗中有有法一分。）云何復名善取空者。謂由於此彼無所有。即由彼故正觀爲空。復由此餘實是有。即由餘故。如實知有。如是名爲悟入空性如實無例。（善取空義唯遺遍計。是中道宗。雖依勝義立遍計。空爲立已成。而約不立量豈有過乎。）
　　又掌珍論引此義云。由彼故空。彼實是無。依此故空。此實是有。如是空性是天人師如實所說。依前成文。清辨護法取義不同。清辨三無性爲眞。三性法爲俗。而釋空有。護法以三性爲眞。三無性爲俗。而釋空有。故二菩薩各有別意。又此珍論釋三無性。難相應師。更顯彼文可定是非。然清辨身猶同數論之儀。心處釋迦之室。時人號之爲妙吉祥菩薩。但瑜伽七十六所說。惡取空義由世俗故一切皆有。由勝義故一切皆無。是故名爲惡取空者。又廣百論中。清辨引經頌云。諸法從緣起。緣法兩皆無。能如是正知。名通達緣起。若法從緣生。此法都無性。若法都無性此法非緣生。由此故知。依他體空。相應師通云。從緣生法而有二種。一遍計所執。二依他起性。彼經唯說遍計緣生而名爲空。非依他起。何以知爾。即引經頌言。遍計所執無。依他起性有。妄分別失壞。墮增減二邊。又慈氏言。虛妄分別有。於此二都無。此中唯有空。於彼亦有此等文。衆多非一。是亦護法立中道證。問。不善瑜伽。一向執有。清辨惡取一向執空。但護法宗獨存中道。故廣百論護法評曰。應捨執有空兩邊領悟大乘不二中道。然則偏有偏空應互對敵。引護法爲清辨敵。答。偏有偏空竝墮二邊。誰爲得失。亦爲勝負。故引中道破彼偏空。問。若爾二宗本意如何。答。案基所傳。一切諸法本離智詮。何有何空。但爲遣病。離言法中假有空說令悟中道。如阿含教及波若等。雖說四諦及三無性。皆遺遍計。不遣依圓。故空有說前後無乖。爾其道理具如深密。故心經賛言依先所授器讃中道。故知佛教皆依中道。但依學人各作偏執。然則二宗既依經度及中論等俱立中道。但清辨意。俗有非空。眞無非有。名之中道。雖眞性中不可言。而寄言詮。波若等經法體皆空以爲宗極。即三性理有情有爲俗。三無性理無爲眞。遂立量云。眞性有爲空（云云）今護法引集起經云。雜染清淨諸法種子之所集起故名爲心。既有第八。生染淨法。豈眞性中唯空乎。故中道教於一切法。詮及廢詮俱非空。有以爲宗極。遣我法空。存依圓有。名之中道。但依世俗說。我法有（俗物重是也）。若依勝義。波若等經說此空（眞前三重是也）。即三無性。情有爲俗。依圓二性理有爲眞。若言皆空違集起經。華嚴。深密。法華。涅槃所說理事因果一乘佛性。皆具遣存。顯中道故。故慈氏說。有爲無爲有。我及我所空。故說一切法非空非不空。有無及有故。是則契中道。唯識七亦云。我法非有。空識非無。離有離無故契中道。是故清辨所立空宗自負。違宗違教二失。又宗有法一分不成。何者謂約我宗眞性。有爲無爲非空不空。有法一分非極成過。此意我宗眞性。心言絕故。非空不空。寄言詮者依圓非空。遍計非有。是中道義。汝違共中道。擧空之有法。是故有法一分非極成過也。情辨應言。我宗只言眞性有爲。未言空也。由何我宗有法不成乎。故疏次通云。汝不許有我勝義故。此意。汝已不許我四勝義。明汝眞性定是空也。簡別之空即有爲空。今望中道云。不許空。空有相待中道成。故一分之空豈名中道。護法之宗空有並破。有人云。護法立有破空宗者。深乖本義。此上正顯有爲有法不成所以也。眞性不成如次下文。然北抄等違我非空。恐義不當。豈護法宗於廢詮門立非空乎。問。何以知之。護法之宗。皆望中道。難清辨。答。即章結云。勝義諦中皆唯空故名爲邊主。其意且指一法名空之時。即無有義。名有之時。即無空義。何成中道故名一分。故廣百論云。復有釋云。修無我觀。方便究竟見眞理時。一切俗有皆不顯現。故說眞無。此亦不然。意難了故。若俗非有。說名爲眞。應無所證。若別有眞是所證者。即不應言有唯是俗。應作是言。眞非有無。心言絕故。爲破有無假說無有。有無二說皆世俗言。勝義理中有無俱遣。聖智所證非有非無。而有而無（云云）此即依中道而破清辨空。樞要釋云。如論中道勝義亦有一分違宗之失。此即望中道。名爲一分失。又云。依勝義諦。彼此二宗。一切法皆不可言。非空非不空。故知清辨違共中道。又疏云。若約勝義。非空不空。汝今說空。即有違自教之失。此等諸文皆依中道顯清辨失。非謂立敵空有相對名一分過。問。若爾非對護法有而立清辨空。何故疏云汝不許有我勝義故。答。此意於俗諦中護法更開三重勝義。清辨不許彼名勝義。今以不許彼有勝義。還知清辨不依有眞。但依空眞。故有爲空非謂護法於廢詮門立有勝義。具如前說。演祕中。引思我爲例。亦是義也。既以簡別眞性即知有爲空。故疏次文云。四種世俗。勝義之中各隨攝故。此顯護法立四勝義所由。并上所擧有爲無爲相攝分齊。四種世俗前三眞。廢詮門中不言有爲無爲及空不空。若言護法等廢詮門論空有者。違一切處。若欲破護法有而立清辨空。亦欲破清辨空而立護法有。如是說者既俱二邊。誰爲邪正。誰爲得失。唯識之宗豈彼空有二宗相違。爲違宗教乎。問。若空望中道名爲一分者。正指何法名爲一分。答。眞性有爲並皆是空。俱名一分。故義燈云。彼擧眞性。眞性皆空。無有爲法。本意不取眞性爲有法。於眞性中復不可言說。云何以爲有爲有法。故有法過。此意基師本意雖不以眞性爲有爲有法。而清辨所擧眞性即有爲有法之無也。更說何以爲有爲有法。故此眞性還成有法。眞性即是有爲之空。非是離宗簡別眞性能依有爲獨不空。故演祕云。眞性有爲既是有法。又濱記云。眞性有爲四字皆爲有法。當代末學不依此文。別道疏文。甚以可笑。疏次文云若隨小乘彼轉實有。下既知有爲有法不成所以者。皆依簡別也。由此次出簡別眞性不成之由。問。此量喩中有俱不成與因明中同異如何。答。凡三十三過雖無增減。而一過中萬差作法。諸師所許。勿守一隅妨百途理。且止此事。因明論中。俱不成二。謂有及無如立聲常。無質礙因瓶體雖有常。無礙無。又虛空喩對無空論。亦無二立。此二名爲有無不成。此有四句。謂宗因有體無俱不成。宗因無體無體有俱不成。宗因有體有俱不成。無體宗因無俱不成。樞要俱不成當於第四句所以然者。於眞性中二宗並許不言空有。清辨還言空及緣生。護法不許。故彼宗因並無體也。此即喩之無俱不成。其空花等亦無體故。又以敵不許。即無所別也。因亦所依不成之失問。此二不成唯是喩失宗因並有。故當初句若爾中道眞性豈立有空緣生乎。如是推求不同初句故。第四句義如前說。問。佛頂經量與掌珍量同異如何答。文雖似同。義意全異何者經量取二空理。爲簡別眞。依他非有爲能別宗即遣外人實有妄執。廣百所釋諸有爲法非實有體是也。由此般若及攝論等八九十喩皆喩依他非有之義。不喩遍計。加以佛頂經名爲僞經。具如遣唐請益文中。問。波若經中眞性異名十有餘種。其中不見依他亦名勝義之文。今護法宗。依何佛經。依他法中亦名勝義。答。涅槃仁王等諸經中依上智中智。分多重勝義。是人二諦即其證也。瑜伽顯揚亦依此經。於二智境分四勝義。名法二諦。而今清辨不許此義於理不了。問。廣百論中亦有二量。彼第七云。又所執境略有二種。一者有爲。二者無爲。諸有爲法從緣生。故猶如幻事。非實有體。諸無爲法亦非實有。以無生故譬如龜毛。判比量云。此二比量不異掌珍。此判如何。答。此判不當。廣百比量與佛頂經比量同也。佛頂經立第八識故。清辨勝義。都無所存。墮偏空故。義如常說。疏九說三性處云若清辨等。依勝義諦。依他起等並名假有。依他之中自無實法。假法亦無（云云）故知假者無體假也。此意約俗假有。約眞實無。問。因明疏云若宗標勝義。如掌珍云眞性有爲空如幻緣生故等。
　　亦無違自教世間等過失（云云）然則大小乘所說漏無漏因緣所生俗有之法。以勝義言皆已遮了。今依勝義立諸法空。此違何教名違自教及違宗等。答。空有教中所說勝義。非眞勝義。由此違於非空非有勝義宗教。名爲違宗及違自教。若不爾者。以勝義言已簡別了。更違何教。世尊已判有空二教爲不了義。非空非有爲眞了義。故違中道名違宗教問。說我是思。所別不成。勝論有性准此應有所別不成。答。說我是思。佛法數論舊來相諍。故有所別。但其有性師資相授。未及相諍。故於當時猶無所引。然今覆審應有所別。如纂中說也。掌珍論量起因中云。若他遍計所執有爲就勝義諦。實有自性。今立爲空。是薩婆多也。故疏云薩婆多云。若法分別時捨名即說爲等。若分別時無所捨是第一義諦。如塵自性恒有不捨自名故勝義諦故。瓶離塵外無別名體是等諦故。今爲破彼以空來破有病。若除空亦不立（云云）薩婆多勝義諦即清辨宗俗諦門也。是故約彼勝義不可得簡違自教世間等失。但約清辨勝義而言。簡爲自教等失。自下更破十八異執。其中第二有性論者。亦有多種。其中一師於清辨宗作有法不成及因所依不成過。此與護法所別不成同異如何。答。有性論者。約世俗諦難勝義空故與護法所別全別。其護法宗約中道門而難有法。但第十六破相應師三無性義。是當護法。雖然疏中不擧其名。但云由彼勝義故此依他法實無也。依此勝義而所空依他。即約此世俗諦而實是有也。然護法說由彼遍計故實是無也。由此依他上遍計空故是依他法實是有也。問。清辯立唯境。其文何也。答。眞性有爲空此文亦是也。唯立空境不立識故。其所立空亦是境故。問。此量但遮一切色心總立爲空。遮而不立。約俗諦立心境並有。此中正立唯境之義。約勝義立心境並無。今依何文立唯境義。答。護法約能變所變門立唯識也。無識變境無有是處。清辨約境因識果門立唯境也。無境生識。無有是處。凡清辨義。玄奘所傳何故餘師輒加言乎。又廣百疏十云。若隨世說唯識者。亦應隨世故說唯境（云云）若無境者。心遂不生。又境常恒心數間絕。故云唯境。凡傳清辨宗已是玄奘。玄奘已授基師令立。自此以外誰人更進於天竺。受清辨宗諸三論家皆受基師。今依誰說還誹師乎。又智論中論十二門論此三部論龍樹造。百論二卷及廣百論並提婆造。除玄奘所譯廣百論。自餘三論。並後秦弘始年中羅什譯。羅什不立悉有佛性義。今三論師受誰所說立悉有佛性。
