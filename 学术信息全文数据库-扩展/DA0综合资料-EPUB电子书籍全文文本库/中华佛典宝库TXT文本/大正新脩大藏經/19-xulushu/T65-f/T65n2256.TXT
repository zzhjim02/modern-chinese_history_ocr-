　No.2256

中觀論二十七品別釋
　　觀因緣品第一
    將釋此論可有三門。初大意者。今論者。一代藏經之仲心。破邪顯正之要樞也。所謂如來滅後。像法之初。正法數衰。邪謬紛綸起。然則九十六術者。栖火宅爲淨道。五百之異部者。縈見網爲泥洹。爰龍樹大士頻慨聖教之陵遲。憐群生之沈淪。忽造五百之偈頌。妙破内外大小之邪迷。憐群生之沈淪。建二十七品之篇章。巧顯二諦中道之妙理。是其大意也。次題目者。中觀論者。一部之通名。釋之雖有依名因緣說顯道無方之釋義。且依依名釋義之意。無言寂滅之妙理。離生滅斷常之邊邪。故是名中。般若無心之妙慧。妙稱無相之虛宗。是稱觀。論者。以問答折徴爲義。觀因緣者。此品別目。觀者能觀智。因緣者所觀之境。於今此因緣。或約破四緣爲名。或約觀十二因緣之本不生滅。或約佛法之總因緣等。三義在之。委旨如本疏釋。品第一者。類別之次第也。第三入文判釋者。開此品爲二段。第一牒八不序立論之意。第二重牒八不解釋之。付初牒八不。又有三段。第一列八不正明所申教體。體即二諦中道。第二能說是因緣下。明八不教用。用即二智中道也。第三我稽首禮佛諸說中第一者。歎法美人也。是則推功歸佛。欲請佛之加護。稱第一者。是方等要節。大乘之至極故也。諸法不自生下。龍樹自釋八不。於長行注家委釋八不。自下論主自以偈釋八不也。開章爲二段。初因緣之一品。釋八不之始。第二去來之一品。釋八不之終。以括始領終。又中間六不自顯者也。第一諸法不自生等二偈。擧四門釋無生。第二因緣次第緣等下一偈。外人立四緣救義。第三果爲從緣生下。論主重破四緣顯無生。付初兩偈。先一偈爲利根機明四種無生。次偈爲鈍根機重述不自生義。就第三果爲從緣生以下文。開三段。第一初八行偈。破四緣能生果云義。二若謂緣無果下。擧非緣終結無果也。第三若果從緣生下二偈。結果既不生故緣非緣亦無也。付文一行半結不生果義。次半偈結能生緣非緣亦不生事也。一品科釋大概如斯。
　　觀去來品第二（二十五偈疏四本）
　　將釋此品。可有三門。初來意者。本疏中。依隨根次第有三門來意。依隨義次第雖有七門來意。今且依隨義次第中第一意者。前品釋八不之始。明不生不滅之義。今品者解八不終。故明不來不去。故次上品此品來也。或又上品末結無能生緣無所生果故。外人救云若因果俱畢竟無者。何故現量有去來果哉云故。今重破現在去來之果也。總此品意者。破外人所見之定實去來。欲明因緣假名之去來故。明不壞假名而實相之故。去來宛然不去來也。不動眞際建立諸法之故。不去來宛然去來也也。次題目者。去者從此至彼義。來者從彼來此義也。總而以擧足下足之動色爲體也。品第二者類別次第也。第三入文解釋者。偈有二十五行分別之。本疏中雖有廣略中三種科釋。今且依處中說釋之者。文開四段。初十七行。以三時門破去來。次去法即去者下四行偈頌。以一異門破之。第三因去知去者下二偈。以因緣門破之。第四決定有去者下二偈。以有無門破之也。一品講釋。綱概如此。
　　
          觀六情品第三（八偈疏四末）
　　
    將釋此品。可有三門。初來意者。本疏中有通別二門。上品就動靜四威儀顯實相。令發生正觀滅諸煩惱。今就六根門顯實相。令發生正觀滅諸煩惱。是即以根性不同受悟各異故。歷法法欲令觀之。故此品來。是其通門來意也。次別次去來來故者。因緣品釋八不之始。去來品解其終。始終既彰一切法畢竟不可得之義雖爰顯。外人不受斯旨。故猶救云若爾者何經中明十二入法門耶。以此所以。對論主猶立一切法。故論主說此品重破之也。二者上品明無所見之去來。爰外人問難云。若無所見之去來。不可有能見之眼根。然既有能見之眼根。寧無所見之去來哉云也。故此品中顯無能見之眼根。即令入實相。既與實相相應。即不受著六根故。即名法身。故說此法門。欲使物了悟。是其來意也。次題目者。六情者亦名六根。亦名六依。亦名六衰。亦名六欲。其義各有所由。如本疏中釋。就中六情者。眼等五根者能生情識。故從果受稱。意根當體受稱。故六根俱名六情也。衆生無始已來著六根。故起諸煩惱沈淪生死。外人適遇佛法。雖聞六根之無生。猶堅執不除。故論主說此品。令觀六根本來空寂。故名觀六情。品者類別。第三者次第也。第三入文判釋者。分品爲二。一者述外人立。即有長行與一行偈。二者是眼即不能下一偈者。論主之能破也。分文爲二段。初六偈正破眼情。二耳鼻舌身意下一偈。類觀餘五情也。一品講釋如此。
　　
           觀五陰品第四（九偈疏四末）
　　將釋此品。可有三門。初來意者。上品已觀六情。今復觀五陰故者。以受悟不同故。歷法法明觀行也。二者於諸方等經。明陰入界空。今欲釋諸經普盡空義。然於上品已明界入之空。故今明五陰空。此其來意也。總品意者。一切衆生受五陰之身。還爲陰被害。又内外大小學人更封執五陰。種種異說之。互興諍論更起新病。故論主破此等迷執。重顯正觀也。若觀五陰本來空寂時。既無五陰。亦無不五。亦五亦不五。非五非不五。故菩薩之五不受三昧爰顯。遙超越凡夫二乘地。速還歸本鄉者也。次題目者。五陰者。色受想行識也。此五皆稱陰事者。陰陰蓋爲義。此五陰蓋於衆生。令不得解脫故也。或又云陰殺。能殺害法身慧命故也。觀者。觀此五陰本來空寂故也。品第四類別次第也。第三入文解釋者。此品有九行之偈頌。分爲二。初七偈顯求五陰畢竟空。第二若人有問者下二偈。歎畢竟空也。初七偈爲二。初六偈觀色陰空。受陰及想陰下一偈。觀四陰空。就初又分三。初若離於色因下三偈。作因果不相離之破。若已有色者下兩偈。有因無因門破。若果似於因下一偈。第三相似不相似門破也。受陰及想陰下第二倒破四陰。若人有問者下。第二歎美空義也。於此品別歎空故者。雖有多釋。依一釋意者。此論二十七品相配三解脫門。然從因緣品至此品四品。正明空門。故於此品更歎空釋也。一品講釋如斯。
　　疏云。大集經云。諸魔子令舍利弗舞。身子答云。汝當舞我當歌。歌曰。我今不求陰界入。無量世來虛妄故。若有貪求如是法。是人終不得解脫。魔子聞之發菩提心。（文）
　　
         觀六種品第五（八偈疏五本）
　　將釋此品。可有三門。初來意者。本疏中雖有十箇來意。且依第一第九之意者。群機百差分故。諸教又多門故。今破迷失之六大。顯正之六大也。或又諸大乘經中。多分引虛空之喩。顯究竟甚深之法。故釋今此喩。欲釋諸大乘經也。所謂般若經中。以般若喩虛空。涅槃經中。以佛性喩之等也。然惑者迷所喩之虛空。故還失能喩之法。故立今此一品。破邪虛空顯正虛空也。次題目者。六種者。地水火風空識也。觀今此六種非有亦非無。非相非可相。故稱觀六種。品第五者。類別之次第也。第三入文解釋者。開品爲二段。初外人立。即長行文也。二論主破。於之有八偈。分爲二。初七偈破相明無相。次一偈呵責門破也。就初七偈又分二。初六偈破虛空。是故知虛空下。類破餘五種。初破虛空中。初五偈半破虛空。有無既已無下半偈。破知空人。就初有二。初五偈破虛空是有見。次半偈破無之見。就初有四段。一空相未有時下一偈半。擧能相無破所相有。二於無相法中下一偈半。擧所相無破能相之有。第三相法無有故一偈。相與可相相待破之。第四是故無相一偈。結束破也。次淺智見諸法下一偈。第二呵責破門破也。一品講釋如此。
　　
         觀染染者品第六（十偈疏五本）
　　將釋此品。可有三門。初來意者。本疏中以八義雖釋之。且依第二意者。生死患累必有因果。情與陰是果也。三毒是因也。然上兩品既空無其果故。今品中空無其因也。故次上品此品來。總此品中。明煩惱本自不生。故觀此品意時。不同在家凡夫之煩惱現前。不同外道小乘有所得。大乘等執有可斷煩惱。故惑之上更生新惑。實是諸大乘經所說之甚深之要觀也。若如此品觀者。妙叶貪欲即是道。恚癡亦復然。如是三法中無量諸佛道之說者也。又此品。諸大乘經懺悔之法也。所謂如普賢觀經說。了煩惱本自不生時。觀心即是實相也。與實相相應故。於一彈指頃。能滅百萬億阿僧祇劫生死之重罪。（云云）大師重釋其故云。夫乖理故爲罪。罪即虛妄也。若與實相相應。即便符理。理是眞實。以實治虛故。能滅衆罪。（云云）龍樹大士。以無緣大悲愍末世重罪衆生。示大乘廣大懺悔。速欲令滅煩惱業苦障。故立此章也。故無相中宗行者。觀此品可成就一大事因緣者也。次題目者。就染染者名言。有總別二門。總者三毒俱累行人。故總名染。別門意者。偏以貪煩惱名染也。所以如何者。貪是三毒之初。故偏擧之顯餘煩惱。或貪是生死輪迴根本。故別擧之云也。以貪名染事。於貪有五種名。一名愛。見一色起想念。名之爲愛。心遂連矚爲著。纒綿深固故名染。狂心發動故名婬欲。方便引取欲爲己物名貪。於此中前三尚輕故通三界。後二遂重故但居欲界。今廣欲破三界煩惱。故題染名者也。染者者能起人也。今觀所起之煩惱空。能起之人空。故名染染者也。品第六者次第也。第三入文解釋者。開品爲二段。第一外人之立。長行文是也。第二論主能破。十行之偈頌是也。分偈爲六章。初二偈依前後門破染染者。染者及染法下一偈。以一時門破也。染者染法一下二偈。以一異門破。若異而有合下兩偈第四重就異門破。異相無有成下二偈。第五呵責門破。如是染染者下一偈。第六類破餘法也。一品講釋取要如此。
　　
          觀三相品第七（三十五偈疏五本末）
　　將釋此品。可有三門。初來意者。本疏中雖有六箇來意。且依初之一門者。從因緣品至染染者品。六品明無所相法。今此一品明無能相法。以能相所相俱不可得故。即顯有爲法皆空也。有爲法既空故。無爲法亦空也。有爲無爲法空故。一切法即畢竟空也。如此觀。即觀諸法實相也。因此觀門滅諸煩惱故。即得解脫也。故此品來。次題目者。三相者生住滅三相也。内外大小之諸人。不知三相之本空。故起種種煩惱。今令觀三相之本空。故云觀三相。品第七者。類別次第也。第三入文解釋者。開品爲二段。第一外人之立。即長行文是也。第二論主之能破。三十五行之偈頌是也。分偈爲二段。一初三十四偈。破三相有之執。如幻亦如夢下。第二破三相無之執。就初又有二。初破三相。次生住滅不成下。破法體也。就初爲二。第一總破。初三偈是也。次別破。生生之所生以下偈是也。總破中文有三。初一偈爲無爲門破。次一偈聚散門破。後一偈窮無窮破也。就別破又有三。第一破生相。生生之所生以下十九行偈是也。第二不住法不住下四偈破住相。第三法已滅不滅下七偈破滅相也。就破生相文爲三。初五偈展轉相生破。即破薩婆多宗。次如燈能自照下五偈不展轉相生破。則破僧祇成實也。次此生若未生下九偈雜破異計。則五百部等也。次就破住相文有三段。初一偈三時門破。次二偈滅不滅門破。三自他門破也。就破滅相文。有二段。就初文又爲四。初一偈三時門破。次一偈住不住門破。三是法於是時下。一時異時門破四如一切諸法下。相待門破也。若法是有者下三偈。又一因破滅相。一品講釋如此。
　　觀作作者品第八（十二偈疏第六末）
　　將釋此品。可有三門。初來意者。上來七品一周略破人法。明大乘觀行。此下十品廣破人法。廣明觀行。十品爲二。初四品正破人傍破法。次六品正破法傍破人。所以然有二義。一依觀門次第。所謂人無生易得。故初破人。法無生難得。故後破法也。二前周約說法之次第。故多從深至淺。後周據行門次第。故從淺至深也。就初四品。作作者品明人法之用。本住品破人法之體。燃可燃品擧喩合破體用。本際品窮人法之源也。次三相品之次此品來者。從因緣品至五陰品。破諸法有明空解脫門。從六種品至三相品。明求一切相不可得。故名無相解脫門。從此品至一論末。明求作者不可得。故爲無作解脫門。故無相之次欲明無作。故此品來。次題目者。作者所造業。作者者能造人也。以業名作所以者。本疏中有三釋。作者之義亦爾也。品第八者。類別次第也。第三入文解釋者。有十二偈。分爲二。初十一偈破作與作者。次一偈破受與受者。就初有二。初十偈破人法有之見。次因業有作者下一偈。破人法無之見。就初義分五門。文科四段。義五門者。一人法俱有故。無相作門。二者人法。俱無故。三半有半無故。四一有一無故。五人一法三人三法一故。無相作門也。文科四段者。初六偈實有實無門。次作者定不定一偈。半有半無門。三有不能作無一偈。一有一無門。四作者不作定等二偈。人一法三人三法一門也。次因業有作者一偈。第二破人法無見。但付此文有二釋。若依後釋者。上來破病。今一偈申經云也。次如破作作者受受者亦爾二偈頌。大文第二破受與受者也。一品講釋如此。
　　疏云。初章四對之過。即是前。若定有作者。亦定有作業。作者及作業。即墮於無因（文）
　觀本住品第九（十二偈。論本第二。疏第六本）
　　將釋此品。可有三門。初來意者。本疏中雖有八箇之來意。且依第一之意者。上品中破作作者破人法之用。今此品中破本住并六根破人法之體。則是根本也。所謂内有神及諸根。然後施造作之用故。故今品中破其根本也。或又上品中破即陰我。今品中破離陰我。故此品來云也。或又上品中破内道所計人法。今品中破外道所計人法。故次上品此品來云意可有也。次題目者。釋本住有三義。一神我本來有故稱本。在諸根之前住故名住。是偏約人釋名也。二神爲諸根爲本。諸根依神住故。以根名本住也。是即從本立名也。三本有神故名本。諸根後生依本住故稱住。是通人法立名也。本疏中雖有三釋。多分以神我名本住也。或又以有所得大乘師所說所著佛性如來藏等名本住義可有也。第三入文解釋者。有十二偈。分爲三段。初十偈破本住明衆生空義。次一偈破諸根明諸法空義。第三眼等無本住下一偈。呵責外道橫計人法。就初又分三。初五行就六根外撿之。明無本住旨。次一切眼等根下四偈。就六根之内求之。明無本住旨。第三眼耳等諸根下一偈。就四大之中求之。明無本住義也。一品之講釋大綱如斯。
　　
      觀燃可燃品第十（十六偈疏第六本）
　　將釋此品。可有三門。初來意者。本疏中雖有十箇來意。且依第四之意者。上兩品中。雖明人法體用本來寂滅之旨。惑者之情猶不止故。重引喩救之云。火有燒薪之用。名之爲燃。薪有受燒之義。名之爲可燃。以此喩況法故。神有御陰之功。陰有受御之義云故。論主又立今品明燃可燃本空之旨。顯能御之神我·所御之五陰本空之旨者也。或依第九意者。即此品窮深極淺之說也。極淺者。謂指因前之事故也。窮深者。涅槃經云。煩惱爲薪。智慧爲火。以此因緣成涅槃之飯。令諸弟子悉甘嗜。（云云）若依第十意者。衆生見有薪火故。爲煩惱被縛。故欲令斷之。故說此品。（云云）是其來意也。次題目者。異釋邊邊故。燃可燃之體不定也。然多分以外道所計之神我名燃。以衆生所具之五陰稱可燃也。或又以智慧名燃火。以煩惱名可燃。義可在之也。此品中觀燃可燃。俱本來空寂。故爲品之名也。品第十者類別次第也。第三入文判釋者。偈有十六行半。分爲三段。第一十四行半偈頌。破外人所引之辟說。第二以燃可燃法之一偈。破法說。第三若人說有我之一偈。正呵責外道。就初又分六門。所謂初七偈一異門破。若因可燃燃下。第二相待門破。因可燃無燃下二偈。第三因不因門破。燃不餘處來下三句。第四内外門破。餘如去來說之一句。第五三時門破。若可燃無燃下。第六五求門破也。以燃可燃法下一偈。大文第二破法說。若人說有我下。正呵責外人也。一品講釋綱概如斯。
　　
          觀本際品第十一（八偈。論本第二。疏第六末）
　　將釋此品。可有三門。初來意者。本疏中有六箇來意。今且依第一之意者。上品中論主呵責外道。宣若人說有我諸法各異相。當知如是人不得佛法味。是以外人引衆生往來生死云本際經說。難論主故。論主重述本際不可得之義。欲會通經文。故此品來。（已上）第三意者。上來諸品明即事人法本空。今此一章明萬化根本無也。第四意者。欲釋諸大乘經畢竟空之說故（云云）第五意者。欲釋三際不可得之經說。所謂大品經中。說菩薩前際不可得·中際不可得·後際不可得故。欲釋此義故此品來。第六意。釋十八空中無始空義故。此品來釋也。次題目者。本際者。人法始起之處也。此品中明生死本際不可得之義。故爲品題也。品第十一者。類別次第也。第三入文解釋者。開品爲二段。一外人引經問起。即長行也。二論主說偈答之。偈有八偈。分爲二。初六行之偈頌。破在生死之本際云義。後諸所有因果相及可相法下二行之偈。以例破一切法本際。就初分文爲二。初一偈半。明無生死始終中間。是故於此中下四偈半。第二明破生死也。就末後二偈。初偈引法。次偈破法也。一品講釋如斯。

　　觀苦品第十二（十偈。論本第二。疏第七本）
　　將釋此品。可有三門。初來意者。本疏中有五箇來意。初意者。上品中說無生死無本際故。外人意引經難論主云。經中說生死是苦·涅槃是樂也。既說有苦。即應有生死。若有生死者。又可有始終中間云也。或又如來初生即唱三界皆苦。此說是佛教之源也。既有此教。即知有苦云事。有苦故則可有生死。若無生死者。佛說何物苦耶。（云云）若依第五意者。令衆生欲令拔苦與樂。故說此品。意者。若實見有苦人。不可離苦。依解苦本來空故。正能離苦。故論主立此品。宣諸苦本來空寂給處也。次題目者。於苦有一苦·三苦·八苦之廢立。一苦者。教主釋尊初生之時。墮地即行七步。以一手指天。以一手指地。而說偈言。天上天下。唯我爲尊。三界皆苦。何可樂者。此即一苦教也。三苦者。苦苦·壞苦·行苦也。次八苦者。生·老·病·死·愛別離苦·怨憎會苦·求不得苦·五陰盛苦也。今此品中。觀一切諸苦皆無自性·本來寂滅。故云觀苦也。品第十二者。類別次第也。第三入文解釋者。此品有十偈。開爲三章。初一偈總非自作·他作·共作·無因作之四計。次八偈第一釋破四計所以。第三一偈例破諸法。一品科釋取要如斯。
　　觀行品第十三（九偈論本第二疏第七本）
　　將釋此品。可有三門。初來意者。本疏中雖有三箇之來意。且依初意者。上品中破果故。今品破其因也。何以知者。一切衆生起於三行故。感三界果報。所謂起罪行故生三途。起福行故生人天。作不動行故生色無色界。故知行是因也云事。第二意者。爲釋上苦義故來。凡所以苦者。偏由流動起作生滅所遷故名苦。今既有生滅遷流義故。顯當有苦也。第三意者。上諸品皆破實有人法。故外人重計虛妄人法。故爲破之此品來。次題目者。於行具有二義。一者流動起作。念念不停義。善惡因果等諸法悉有此義。故稱行也。二者善惡之因引人常令流行生死。故名行也。今此品中。觀一切之行不可得也。故云觀行也。品第十三者。類別次第也。第三入文解釋者。有九偈。分爲三段。初七偈破外人有虛妄人法計。次若有不空法下一偈破空義。大聖說空法下一偈。第三空有非空有等一切皆破也。就初有四。一外人立義。如佛經所說一偈是也。二者論主破。虛誑妄取想以下二偈是也。第三諸法若無性下一偈。外人轉救也。第四若諸法有性下三偈。論主重破救也。一品講釋如斯。
觀合品第十四（八偈論本第二疏第七末）。
　　將釋此品。可有三門。初來意者。上品中明諸法無待無絕故。外人則信之。若有待有絕。不可相應於般若。今無待無絕始云相應實相之眞理故。今又破之。若執無待無絕者。爭可有合散耶。故明不見應與不應合與不合方般若相應也。第四意。行品破性實五陰。今破緣合根塵故。上來破其實有今破其假有。第五意。上行品中雖破異義。略破故義猶未盡。故今品廣破之。破異所以者。合必由異起故破之。異義既無也。可無合破也。第六意。含識之流皆謂有萬像。故起惑障。明求一切法異義無從。故此品來也。次題目者。於合有四種。一者世間人云。六根與六塵和合。二外人云。精神意塵四和合生知。三毘曇人。別有觸數和合根塵云也。四成論人云。根與塵和合無別觸數云也。今品中明此等合義無從。故名觀合也。品第十四者。類別次第也。第三入文解釋者。開品爲三段。初兩偈縱異奪合義。異法當有合下五偈。第二正破無異。是法不自合下一偈。第三明無異故無合也。一品講釋如斯。

　　觀有無品第十五（十一偈論本第二疏第七末）
　　將釋此品。可有三門。初來意者。上來諸品處處既破有無。故六種品中云。若使無有有。云何當有無。乃至行品云。若有不空法。即應有空法。實無不空法。何得有空法。如是破畢。但上來略破也散破也。今廣破也束破也。廣略成次。故此品來。所以須廣略之二破者。有無是諸見之根。障中道本故也。次題目者。於有無有多門。僧佉計因中有果爲有。世師執因中無果爲無也。薩婆多明三世實有爲有。曇無德明二世無爲無等也。今此等有無明無從故。名觀有無也。品第十五。類別次第也。第三入文解釋者。分品爲二。一離破有無。二合破有無。付初又有四。一初二偈破自有。二法若無自性下。破他有。三離自性他性下。破自他外有。四破無也。若人見有無下大文第二合破有無也。文分四。初序其四失。二佛能滅有無下。引佛經勸捨有無。三若法實有性下二偈。重破有無釋成捨義。定有即著常下兩偈。出有無過釋破有無所以也。一品講釋如此。

　　觀縛解品第十六（十偈論本第二疏第七末）
　　將釋此品。可有三門。初來意者。外道小乘竝有所得大乘人等。竝計實有可斷縛。實有能斷之解故。爲破此實有執此品來。次題目者。煩惱縛身故稱縛。解者以智解脫之故名解也。於今此縛有種種異解。所謂毘曇人意立子果二縛。成實者云。煩惱迷境障智縛於衆生。大乘人云。二種生死名爲果縛。五住煩惱爲子縛。所言解者。毘曇人云見有得道。則云以有解斷惑。成實人云見空成聖。即空解斷惑也。大乘亦同成實。云以空解斷惑。今此品中。觀此等縛解求之無從。故爲品名。品第十六者。類別次第也。第三入文解釋者。開品爲二。初四偈破縛解根本。次六偈破縛解。就初又有二。初三偈破縛本。諸行若滅者下一偈。第二破解之本。諸行生滅相下。大文第二正破縛解。文有三段。初一偈總破縛解。若身名爲縛下。第二例破縛解。就文爲二。初二偈別破縛。二縛者無有解下。別破解。第三不離於生死下。總結無縛解也。一品講釋如此。

　　觀業品第十七（三十三偈疏第八本）
　　將釋此品。可有三門。初來意者。本疏中雖有五箇來意。且依第二意者。爲釋諸大乘經中懺悔業障義此文來（云云）第三意者。内外大小之人不知諸業之本性自空義。故生種種推畫。異計諸業之相貌。故破此等異計。欲明諸業之本性自空義故此品來（云云）第四意。有所得之人謂有性實之業。生怖畏修懺悔。更增新惑故。爲破之故來（云云已上通門之意也）。次明別門來意者。前品中明無縛無解之旨。爰外人云。若無縛者。何可有業耶。既有業。定可有煩惱。故今爲明諸業又空寂也。此品來也。次題目者。業者造作義也。於業有多門。所謂身·口·意·罪·福·不動業·現·生·後·漏·無漏等也。此品中觀此等諸業本來空寂。故云觀業也。品第十七者。類別次第也。第三入文解釋者。有三十三偈。分爲七番。第一初六偈。正破業體性。文爲二。初五偈外人之立。次業住至受報下一偈論主破也。外人立中明一業二業三業七業之廢立。如牙等相續下。大文第二破業相續。文爲二。初五偈外人立。若如汝分別下一偈。第二論主之破也。就初五偈。初四偈通明業相續。後一偈明十善業道也。第三今當復更說下七偈者。大文第三破不失法。文有二。初六偈外人立。若度果已滅下一偈。論主能破也。就初文有三。序說正說解釋也。大文第四雖空亦不斷下七偈。破斷滅邪見。文爲二。前二偈申二諦中道。明離業斷常二見事。若業有性者下五偈。破定性之業也。諸煩惱及業下一偈。第五破業所得果報。無明之所弊下三偈。第六破起業人。如世尊神通下三偈。第七番破眼所見事。一品科釋如此。（番者外人與論主相對問答故云番歟）

　　觀法品第十八（十三偈論本第三疏第八末）
　　將釋此品。可有三門。初來意者。本疏中有三義來意。第一意。觀行通方。前懺悔業障。後修觀門。故今前品觀諸業之本空。今品中觀諸法本空也。第二意。從品初至觀業品迄諸品中。歷法法別觀。今此品中觀一切之法空。故云總觀也。從別至總故此品來。或又此論之二十五品。大開爲三段。初十七品。破洗人法明諸法之實相。今此一品。次明得益。從觀時品已後諸品。重破邪執重明實相也。第三意。上諸品明實相體。今此一品明實相用。體用成次故此品來。次題目者。觀法者具含二義。所謂一者觀顛倒法不可得故。二者。觀若法若人萬化諸法本來空寂故。稱觀法也。品第十八者。類別次第也。第三入文解釋者。分此品爲三段。初長行發起第二偈本正明。所謂觀法相貌。第三以長行解釋也。就第二正明觀法。有十二偈。分三段。初五偈明聲聞禀教得益。次諸佛或說我以下六偈。第二明菩薩禀教得益。文爲二。初三偈明菩薩所觀法。就文亦有二。初偈標方便實相章門。次兩偈釋二章門。初偈釋實相章門。次偈釋方便章門。第二自知不隨他下三偈。明菩薩得益人相。初二偈明實相方便慧益。後一偈明中道涅槃之益。若佛不出世下一偈。第三明緣覺得益也。就長行。本疏中雖有委悉之義科。略之。一品講釋如此。

　　觀時品第十九（六偈。疏第八末）
　　將釋此品。可有三門。初來意者。從上十七品。破迷執顯實相。觀法一品。明三乘得益。從此品以下三品。重明實相。使未悟之徒因而得曉。令已解之者增明觀行。故此品來。次題目者。於時内外二道之所計非一准。所謂外道有二師。一云。時體常住。爲萬物爲了因。但不爲生因。不生諸法故。二者。別有時體雖是無常也。能爲萬物作生殺之因也。於佛法亦有二師。一者譬喩部意。別有時體。非色非心體常住也云也。二者毘曇意云。離法別無時體也。今破此等諸計。觀時本來空。故爲題也。品第十九者。類別次第也。第三入文解釋者。開偈爲二。初四偈就待不待門破之次兩偈就體相門破也。一品講釋如此。

　　觀因果品第二十（二十四偈。疏第九本）
　　將釋此品可有三門。初來意者。因果是衆義之大宗。立信之根本也。然惑者多謬故。上來之諸品中。處處雖破之。今別別立一品。欲委明之也。第二次上品此品來者。上品中破三世時。爰外道云。若無時者。不可有因果。然既有因果。若爾者。云可有時。故今重破因果。是其來意也。次題目者。於因果有三種。一者相生因果。如泥瓶之類。二者相緣因果。如捲指之流。三者了因因果。如燈了物萬行了出法身也。今此品中破性實之因果。申明假名之因果。故號因果品。第二十者。類別次第也。第三入文解釋者。開品爲二段。第一別破十家因果。第二總破一切因果也。就初雖有十段。束爲五雙。第一初四偈有無一雙。第二若因與果因下二偈。與不與一雙。若衆緣合時下二偈。第三一時前後一雙。次若因遍爲果下二偈。第四滅變不滅變一雙。若因遍有果下一偈。第五遍不遍之一雙也。若言過去因下十三偈。大文第二總破也。就之又有五雙文。初四偈第一合不合破。若因空無果下三偈。第二空不空破。因果是一者下二偈。第三一異門破。若果定有性下二偈。第四性無性破。若從衆因緣下二偈。第五結合不合破也。一品講釋如此。

　　觀成壞品第二十一（二十偈論本第三疏第九本）
　　將釋此品。可有三門。初來意。本疏中雖有六箇來意。且依第二意者。外人於二十品。別立世間法故。論主又別而破之。今品中總立世間法故。論主又總破之。故上別立別破。今總立總破。成次來。又依第六意者。内外大小人聞說經中五輪成世界。三災壞世界。五陰成衆生。離散便衆生壞。乃至現見瓶衣成壞·人之死生成壞等。謂有成壞。故起愛見煩惱。造業受果故。爲破如此見故立此品也。故論文云。若謂以現見而有生滅者。即爲是癡妄。而見有生滅等也。是其來意也。次題目者。成者衆緣和合義。壞者衆緣離散義也。本疏中釋其相出四義。今觀如此成壞不可得。故爲品名。品第二十一者次第也。第三入文解釋者。開品爲八門。初五偈第一共離門。盡即無有成下一偈。第二盡不盡門。若離於成壞下一偈。第三體相門。若法性空者下一偈。第四空不空門也。成壞若一者下一偈。第五一異門。若謂以現見下三偈。第六生滅門。若有所受法下四偈。第七斷常門。若初有滅者下四偈。第八三世門也。一品講釋如此。

　　觀如來品第二十二（十六偈論本第四疏第九末）
　　將釋此品。可有三門。初來意者。本疏有總別二來意。初總來意者。大乘觀行有二門。一觀世間人法不可得。前二十一品明之。二者觀出世之人法不可得。故下四品來也。第二別次上品此品來故者。上品末偈云。求三有不得。爰外人云。離三有則可如來。故計可有如來。故破之。故此品來（雖有多來意略之）。次題目者。據法而言。體如而來。故云如來。約人爲論。如諸佛來。故名如來。就化物云之者。如感而來。故云如來也。正義如此。次就他宗云者。外道小乘大乘等也。今破此等所計如來。略顯正佛相。故號觀如來也。品第二十二者次第也。第三入文解釋者。開品爲二。初外人之問。長行是也。二論主以長行略答。次以偈廣答。偈有十六偈。開爲五章。初十偈第一破有是佛云執。空即不可說下二偈。第二破空是佛云執。邪見深厚者下。第三了簡空有非佛所以。如來已戲論下。第四呵責外人。如來所有相下。第五略示佛相。就初又有三。初八偈破人是佛云執。又所受五陰下一偈。破法是佛云執。以如是義故下一偈。總結人法也。一品講釋如此。

　　觀顛倒品第二十三（二十四偈論本第四疏第九末）
　　將釋此品。可有三門。初來意者。上品所明如來品。是能離之人。當品所明顛倒。是所離之煩惱也。故次上當品來。或又上品之末文云。如來所有性即是世間性。是以外人疑云。世間以煩惱爲性。如來以離染爲體。其義既異也。如何云如來是世間之性耶。是故今明顛倒之不生即是如來。故此品來。次題目者。於顛倒有通別二門。通門意者。一切有所得皆是顛倒也。次別門者。有三倒四倒八倒十二倒也。三倒者想·心·見。四倒者常·樂·我·淨也。八倒者。生死四倒·涅槃之四倒。合云八倒。十二倒者。於四倒各有想·心·見也。此品中明此等顛倒本來空寂故爲名。品第二十四者次第也。第三入文解釋者。開偈爲二段。初二十二偈。破煩惱顛倒生義。次二偈。破外人修治道斷煩惱義。就初爲二。初二十一偈。破煩惱顛倒。如是顛倒滅下一偈。總釋破意。就初爲二。第一破煩惱。分文爲四。一外人立。從憶想分別一偈是也。二論主破。若因淨不淨等五偈是也。第三外人之救。色聲香味觸下一偈也。第四論主之能破。色聲香味觸及法體六種下一偈也。於無常著常下九偈。第二破顛倒。文爲三。初四偈。以性空門破倒不倒。有倒不生倒下三偈。以三時門破倒不倒。若常我樂淨下兩偈。就實不實門破倒不倒。若煩惱性實下二偈。大文第二破外人修治道斷煩惱義也。一品講釋如斯。
　　付此品。於本疏。今破出世章門也。何故明顛倒耶云事。重重種種釋在之。

　　觀四諦品第二十四（四十偈論本第四疏第十本）
　　將釋此品。可有三門。初來意者。且依第二意者。顛倒是如來所離。四諦是如來之所證所說也。是以初於鹿野苑。轉四諦法輪。終於雙林。說心喜之教。是則四諦迷悟之本。賢聖之所觀故也。次列次顛倒品來故。上能迷之惑。四諦者所迷之境故也。能迷所迷成次此品來。次題目者。四諦者苦·集·滅·道。於之有有量無量二種四諦。有量四諦者。小乘所觀。以三界内因果爲苦集二諦。滅之智慧名道諦。所證無爲爲滅諦也。無量四諦者。以二種生死爲苦諦。以漏無漏業爲集諦。滅之智慧名道諦。以所證眞如法身爲滅諦也。然小乘人執之爲性有。有所得大乘人爲實無。俱迷正因緣四諦。故論主愍之明之。故名觀四諦也。品第二十四者次第也。第三入文解釋者。開品爲二段。初六偈。第一明外人過論主所解空爲失。第二三十四偈。明論主答之還破外人。就初爲二。初五偈過論主無出世法。空法壞因果下。第二過無因果罪福等世間法。汝今實不能知空空因緣下。大文第二論主答也。分文爲三。初十三偈明外人迷空。文爲二。初六偈明橫生邪難。文爲四。第一不解三法。諸佛依二諦下。第二不知二法。不能正觀空下。第三不解一法。世尊知是法下。第四執一法。汝謂我著空下。第二明論主悟空故無失。文爲四。一空義無失。二空義爲得。三出有過。四衆因緣生法下二偈。引經證。若一切不空下十九偈。第二還破外人著有。若無有空者下二偈。第三誡勸也。一品講釋如此。

　　觀涅槃品第二十五（二十四偈。論本第四。疏第十本末）
　　將釋此品。可有三門。初來意者。上品所明四諦中。三諦終歸一滅諦。然其一滅者則今涅槃之體。故次上此品來。又最後明之故者。涅槃者安神之本宅故。凡聖所同歸故。諸佛菩薩出世說經造論之本意。遂捨生死欲令歸涅槃故。最後說此品也。是其來意也。次題目者。釋涅槃事有不同。所謂外道七師。小乘一說。方等四計等也。委旨如本疏。然總云之者。涅槃者滅之義。滅生死之患累歸寂滅義也。然法性未曾生死。亦非涅槃。但對衆生虛妄故。強云涅槃。若生死止息。涅槃亦亡。故云是法不可示言辭相寂滅也。今此品中觀此義故。云觀涅槃也。品第二十五者次第也。第三入文解釋者。開品爲三段。第一初十八偈。論涅槃。涅槃與世間下五偈。論生死。第三諸法不可得下。總結也。就初文有二。初十六偈。明所證涅槃邪正。如來滅度後下。第二論能證之人邪正。就初又有二。初三偈。略破邪涅槃申正涅槃。次十三偈。廣破邪涅槃申正涅槃。涅槃與世間下。大文第二論生死。文爲二。初二偈。明世間與涅槃平等。如來滅度後下。明涅槃與諸見平等。諸法不可得下。大文第三總結也。一品講釋如此。

　　觀十二因緣品第二十六（九偈論本第四疏第十末）
　　將釋此品可有三門初來意。於此論大分爲二章。所謂前二十五品。破大乘迷申大乘觀行。以下之兩品。破小乘之迷申小乘觀行。是即佛爲利鈍之二機說大小之兩教。然在世之人根利故。各悟道得益。滅後之人鈍根故。學兩教還成迷失。依之四依出世破二迷申兩教。今論是其根本也。自餘之諸論之中。具破二迷竝申兩教事無之哉。一代通申之論藏。破邪顯正之要須。遍在此論。是其來意也。次題目者。此品中明十二因緣前後相生。故爲品題也。佛爲破無因邪因之見。假說十二緣相生。此則借妄止妄給也。是即佛說小乘教本意也。然鈍根之類還執定相。論主破此執。欲令終大乘悟入。故爲品題也。品第二十六者次第也。第三入文解釋者。開品爲二段。初七偈三句明十二因緣順觀。次一偈一句明逆觀。就初爲二。初六偈別明十二因緣。次一偈三句總結也。一品講釋如斯。
　　觀邪見品第二十七（三十一偈）
　　將釋此品。可有三門。初來意者。前品中依小乘意。明十二因緣訖。今次破彼邪見。故此品來。次題目者。此品中破邪見故爲品名。然於邪見有三種。一破外道。二破學小乘者語意俱失之者。三破學小乘者。得語失意者。所謂聞十二因緣教。計定實等也。第三入文解釋者。分品爲二段。初兩偈第一立邪見。過去世有我下二十九偈。第二論主能破也。文爲二段。初十二偈。就理破二世之八見。次十五偈。第二就事破二世之八見。就初又有二。初十一偈。廣破初偈四見。我於未來世下一偈。第二略破彼偈四見。若天即是人下。第二就事破二世之八見。文爲二段。第一初六偈。破過去世之四見。若世間有邊下九偈。第二破未來世四見。一切法空故。世間常等見下二偈者。大文第三重破大乘之人法。明大乘之觀行。推功歸佛給也。所謂初之一偈明大乘觀行。次一偈推功歸佛也。一論之講釋綱概如斯。

　　已上二十七品講釋訖
　　疏云。一切法空故下。論有三分。初二十五品。破大乘人法辨大乘觀行。次兩品。破小乘人法明小乘觀行。此二竟。今第三重明大乘觀行。次偈推功歸佛。又初偈明美法。次偈辨讃人。初偈來意者。上說未盡。今略明之。一者初大後小。明小從大出顯出生義。次前小後大。明收入義。出生即從實起權。收入即攝權順實。蓋是三世十方諸佛始終。權實之大意也。（文）


　　于時大永七年（丁亥）十一月十一日之夜（子剋）記功了。從去二月頃始記之。今月今日功訖。於法花等者品釋雖在之。於當論未見之。仍記之。毎日之勤行可讀之志在之。年來所望之間記之者也。殊當年悲母妙祐第七年忌相當之間。爲資彼追善。中論并本疏加一覽以次。即記此講釋畢。併守吉藏大師之本疏之科釋記之。雖然拙學愚昧之上。率爾之間所記。定謬可多之後覽之輩可直之。仰願者三寶冥衆。三國傳燈諸大諸師。八幡三所。寺内寺外護擁善神。當寺本願聖武皇帝等。哀愍納受所志之聖靈。并自身他身等。遂西方之往詣。速登無上之覺位矣。
　　三論圓宗妙門擬講。快憲（四十七歳）
　　于時天文六年（丁酉）六月八日書功畢。先年雖記之。未不能清書。今年寫之清書之者也。以此功奉資大佛八幡二荒清瀧等聖武皇帝等御法樂者也。如此雖書置之。可傳法器無之。又未來可講事不可得也。偏捧三寶之法樂。近者往詣西方。遠者無上菩提奉祈者也乃至法界平等利益。
　　擬講快憲
　　同十四日。於八幡宮新造屋。加切點功畢。
　　同二十七日。於金藏院加朱點畢。
　　右以快憲擬講手書之本寫得之了。然原本闕初葉故。以三論總釋之大意補其闕加之。於蟲損磨滅之文句。考於本疏。尋於文義。全書寫微功了。所翼三論慧燈永期三會。中觀巨益普度群有耳。明和六年正月十五日
　　法印公祥（年五十二戒四十一）






