
梵網經開題

梵網經盧舍那佛說菩薩心地品

    今演此蘇多覽略有四意。所謂大三法羯。大說聽二能人。三本標示。法則能詮教。羯則事業威儀。說聽二能人者。若夫道之本無始無終。教之源無造無作。亙三世而不變。遍六塵而常恒。然猶無示者則目前不見。無說者則心中不知。洎于雙圓性海常談四曼自性。重如月殿恒說三密自樂。人法法爾興廢何時。機根絕絕正像何別。於焉妄風鼓心水而波濤洶涌。業霧弊惠日而陰雲靉靆。生住夢虎呑有有於著愛。異滅毒龍吸我我於無知。六塵盜賊橫識都而劫奪。五陰惡人。逸身城而暴掠。心王天子無力弔罪。心數相將無由殺伐。遂使身斬馬頭之劍。體摧牛頭之戟。熱鑊之獄石磷無出。寒水之苦芥盡何免。臨川見火得食咽塞。服大車於千里喫杖忽斃。駄重負於萬里蹶坂致殞。況復四種輪王三界諸天。身纒生死之縛。心溺愛欲之河。貴者恐怖賤者飢寒。六趣夢苦夢中極苦。四生妄憂妄裏至辛。於是大覺聖君策慈騎以赴四魔夷。大智賢臣脂慈車以馳六道狄。斑嚴令於五乘駈四生於一如。爾乃巨猾狂兒面縛歸命大乘。首傑叛類改性稽顙三身。斷其三毒之源同封一如之邦。諸教之興蓋爲此乎。
　　今此經則遍照如來御蓮臺而無爲。千百釋迦攝樹下而誘接。心地幽深無人起予。體性玄奧無由扣寂。十地薩埵不昇其堂。二乘凡類誰敢鑚仰。蛇知蛇足智能知智。故釋尊疑問淨滿啓沃。四十心地爛然有第。十藏戒品燈爲開悟。於是一道一如之理人天知還。十重八輕之誡龍鬼悉仰。千葉之都忽因惠光。百億之營乍焉佛子。知過必改迷途修復。前醉已醉後毒誰甞。斯乃遊證之平路還寂之大道。唯佛與佛之談只在此經。說聽之興蓋如此乎。
　　次三者。三昧耶曼荼羅身。則本性標示者也。今所名梵網是也。據具梵名。曰●●●●●●●●●●●●●●●●●●●●●●●●●。翻漢曰梵網經盧舍那佛說菩薩心地品。且就漢名釋之。初梵則具曰沒羅賀摩。此人名。所謂梵天王。網則所持標示。則此天三昧耶身。經者貫線。經此綸。攝持義。即是此天法曼荼羅身。盧舍那佛者。具云毘盧舍那。唐云光明遍照廣博眼等。即此天根本體性身。是則名大曼荼羅身。說者梵云婆娑。婆娑即開霧指月之言。四種曼荼六塵境界普通說聽。菩薩具曰冐地薩怛縛。勇猛心知不捨離得名。心地則依持集起能生能攝爲義。心之地。心即地。地與心。具三義。心即地此中最。品者衆多類別彼此不異之義。或云。梵網喩盧舍那人心地法等。是則古德之謂也。今意者。一切經法皆是一一佛菩薩等三摩地法曼荼羅身也。此經梵本有十萬頌。所翻三百卷。是則金剛頂瑜伽經十萬頌是。故大廣智三藏說。梵網經者是金剛頂淺略之分（云云）准大日經一切經必具二種義。謂淺略深秘。淺略則以多名句顯其義。深秘一一字字具無量義。又字相則顯字義則秘。古云。因梵王幢爲喩說此經（云云）斯乃淺略義。今謂梵王清淨義。天者自然光明潔清淨義。王者自在決斷能攝所歸義。是則清淨本覺心王之名。斯三摩地本意。爲令衆生淨一切塵垢差別。還歸本來清淨一如故。從始迄終一一章段。歎一道清淨教棄差妄垢即有以也。漢翻名略釋了。
　　次就梵字釋之。此經題目初●一字是則經之體也。何者此字四字合成。本體●字。生加則字用點。第二字●字聲中有根本●。即本不生義。●水輪種子。則一切諸法言說不可得義。水能淨一切塵垢除一切熱惱生長一切物。須彌大地水輪所持。戒亦如是。淨三業雜穢除身心熱惱生長一切功德莫過於戒。戒有二種。一毘奈耶即調伏義。二尸羅則清淨義。一道清淨之心。本住一如不見彼此。離生死熱惱清涼寂靜。斯乃尸羅之義。觀此本寂願求證得斷一切惡。是調伏義。上卷所說四十心地則攝善饒益二種之戒。是則尸羅也。下卷所說十無盡藏四十八輕則攝律義戒。修此律儀息一切惡。即無身心熱惱亦是有清涼義。是三種戒則事業威儀。即羯磨曼荼羅身。
　　復次●字是大日尊法智印。●字則普賢尊法智印。●字是金剛薩埵法智印。●則大勤勇法智印。即是法應化等流四種法身只具此一字。復次本體●字是一切諸法語言道斷之理。●即是本來清淨心。●字則等虛空大空理。●字諸法塵垢義。塵垢則無明煩惱等。一切無明煩惱入大空三昧則都無所有。一切塵垢即爲財。仁王所說。菩薩未成佛菩提爲煩惱。已成佛時煩惱爲菩提。又婬欲即是道恚癡亦復然等亦此也。若有善男善女。若得此意。端身正念觀此三摩地。即以無行而行。不證四十位地竪橫現。猶如梵王網一一節目終不離網。心地亦復如是。一一心地皆是我心。離心更無法。故馬鳴體統云。法者衆生心。此心有二種義。一眞如門二生滅門。若約眞如門無五十地位階級優劣雜亂之位。約生滅門有五十義二地差別（云云）今此經四十位地亦如是也。若約體性本覺皆是萬德法身之別。若據因緣修行即是行者向上入證之位。橫表一味平等之理。竪表差別階級之義。不縱不橫則行者正觀中道之心復次四十位地義以●字攝盡。十重八輕戒以●字盡。何者四十心地離言中道以爲宗體。十重八輕則塵垢染法。一切塵染入大空門即無塵染。爲表此義加●字點復次本清則心王體性。塵垢即心數本名。三毒五逆皆是佛之密號名字。若能得此意則不著染淨不驚善惡。作五逆而忽入眞如。起大欲而乍得法身。任文取義之人所謂佛之敵。亦此意也。法門義深。宜諸學者莫著文傷義第二字三字合成。本體賀字因緣義不可得義。莽字我義。等三阿字●聲中有阿故。如來說法爲令衆生離妄計我證無我大我。捨邪因果入本性大空故。第二有賀字莽字。行者若能入中觀。得無我大我。大我則毘盧遮那之別名。於自心鏡中觀眞言大我。如是釋義即是深秘義。若能廣釋則歷劫難盡。如一字義者。自餘字等亦復如是。漢翻兩軸童壽三藏後秦姚興弘始年中。與弟子僧道融等。變胡作漢。當時三百餘人同受菩薩戒。翻傳之興亦如此。
　　經爾時釋迦牟尼佛已下。此經是於廣經中。略出一品故無通序。古德釋經必分三段。是則淺略之意。今意一一句句一一字字皆是諸尊法曼荼羅身。法然而有無人造作。佛眼能觀此法本有名字章句爲人而說。不加一字不減一字。何況菩薩聲聞誰敢增減。因緣結集則學彼本有不得自由。故不用彼義。此心地一品兩軸有一百一十心地。四十心地上卷所成。七十則下卷所說。如是心地則是法門。能觀此心法還入法界宮故。門者能入所入之別。能入則智所入則理。理智雖二名體性是一。決斷簡擇名智不亂攝持曰理。以色攝心心則所攝。以心攝色心則能攝。色心名別並是一體。一體與法亦有三義。三大與名是也。三大者體大相大用大。眞如門三大無有定相互相具二故。三以生滅自門三大名。各有其相自性差別故。是三大法具三十二法門眷屬。加攝大體性五大則三十七。是則三十七佛。所謂三十七尊者五佛四母十六三昧四攝八供是也。大日不動寶生彌陀天鼓是名五智。金寶法業名四母。薩王乃至牙拳十六三昧。嬉鬘等八天女名供養。鉤索等名四攝。如是一一佛各各則塵數眷屬。是則諸佛之萬德也。衆生之三密。故法華稱諸佛智慧甚深無量。大日歎無盡莊嚴。此經所談時盧舍那佛現虛空光體性本原成佛常住法身三昧示諸大衆者即是也。言虛空者。理法身。光者智法身。體者二種法佛身。性者不改義。本原者無始。成佛者本始兩覺。言一切衆生皆悉具足此兩覺三昧。三昧者具言三昧耶。應曰等持。誓願三寶等義。具入我我入之義。三十七尊塵數諸佛。互相涉入。猶如光燈帝網。故曰等持珠網。光明本體除暗遍明故名大日佛住寶處三昧。能寂能仁故。釋迦自然無礙照見此理故名玄通華光王。如是心王具大自在力故名摩醯首羅。如是法佛則等虛空而無際故天。離塵染而潔白故梵。如是百十乃至塵剎身名。佛與衆生無有優劣。爲示此理早令還歸證得。諸佛出世慇懃開示。法華開示悟入之因緣亦此意也。即作頌曰。
　　
    歸命發起堅信法  捨戒忍進禪惠名
　　願證喜頂十種號  皆是我等法身聲
　　堅法忍中十長養  慈悲喜捨四無量
　　施語利同四攝等  定惠甚深無比境
　　堅修忍中十金剛  信無向達宜不退
　　大宗無相惠不壞  如是法門得無事
　　平等善惠光明地  示炎慧照華滿足
　　佛乳華嚴入法界  精懃修行證十力
　　十重戒品除惡業  四十八輕離染塵
　　洗心修體觀道理  不經劫數悟法身

　　此是五頌總攝此經及一切經所說三藏法教。若能歸此即爲誦持三藏（云云）。

梵網經開題（畢）
