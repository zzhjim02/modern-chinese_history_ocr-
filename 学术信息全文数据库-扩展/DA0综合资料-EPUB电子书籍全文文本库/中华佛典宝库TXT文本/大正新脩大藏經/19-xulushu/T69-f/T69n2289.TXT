　　《大正藏》第69卷No.2289


    釋摩訶衍論私記高野山金剛佛子信堅奉勅記釋摩訶衍論夫不二性德之圓海有前後兩重之金波。三十三科之寶玉有顯露祕密之法雨。依之一乘三乘之車別遲疾之轍。四曼六大之花異淺深之色。機雖三聚隨教有不同。法三十三隨機有勝劣。約此機教料簡今論三門分別。一總演大意。二別釋題目。三判文料簡。於此三門各有淺略深祕二義矣。
    初深祕大意者。説大日覺王内證之奧旨。明塵數諸尊自證之三昧。文文悉開無盡莊嚴之内庫。句句皆顯輪圓具足之妙體。竪演三十七尊之内證。橫兼五十一藏之教理或依二門三門分別。或約有言無言淺深。或表三句五點轉昇。或談兩部不二極位。是則任高祖解釋之深義就師資傳來之祕説聊述此旨。其憑據者。弘仁承和官符。眞言所學目錄祕藏寶鑰十住心論。辨顯密二教論。金剛般若開題。梵網教王開題法花大日經開題。戒序并性靈集。常曉和尚釋等即是也。弘仁十四年官符云。自今以後住東寺其宗學者。一依大毘盧遮那金剛頂等二百餘卷經（乃至）金剛頂發菩提心論釋摩訶衍論等十一卷論等（文）承和二年官符全同故略之。眞言所學錄云。論二部十一卷。金剛頂發菩提心論一卷。釋摩訶衍論十卷（＊文）寶鑰下卷云。問。斷二障證四德。如此沒馱爲究竟。如是行處未到本源。何以得知。龍猛菩薩説。一切行者斷一切惡修一切善。超於十地到無上地。圓滿三身具足四德。如是行者無明分位。非明分位。今依此證文。此住心之佛未到心原。但遮心外之迷無開祕藏之寶（＊文以五重問答初重染淨始覺文證第六住心也。）又云。問。絕諸戲論寂靜無爲。如是住心到極底不。那伽羅樹那菩薩説。清淨本覺從無始來不觀修行。非得他力。性德圓滿。本智具足。亦出四句。亦離五邊。自然之言不能自然。清淨之心不能清淨。絕離絕離。如是本處無明邊域。非明分位（＊文以第二重問答證第七住心也。）又云。問。如是一法界一道眞如之理爲究竟佛。龍猛菩薩説。一法界心非百非背千是。非中非中背天背天。演水之談足斷而止。審慮之量手亡而住。如是一心無明邊域。非明分位（＊文以第三重問答證第八住心也。）又云。性淨本覺三世間中皆悉不離熏習彼三。而爲一覺莊嚴一大法身之果。是故名爲因熏習鏡。云何名爲三種世間（乃至）因熏習鏡亦復如是。熏一切法爲清淨覺令悉平等。問。如是一心本法至極住心。龍猛菩薩説。三自一心法一不能一假能入一。心不能心假能入心。實非我名而目於我。亦非自唱而契於自。如我立名而非實我。如自得唱而非實自。玄玄又玄。遠遠又遠。如是勝處無明邊域。非明分位（＊文引四種大鏡中因薫習鏡文并第四重問答證第九住心也。）又云。九種住心無自性。轉深轉妙皆是因。眞言密教法身説。祕密金剛最勝眞（乃至）萬德自性輪圓足。一生得證莊嚴仁（云云）十住心論第九云。諸顯教皆以眞如爲諸法體性。佛花法花等亦以此眞如爲至極理。今此眞言法教以吽字爲一切眞如等所依。眞如則所生法。眞言則能生＊之法。眞如法體猶從此而生。何況能證人乎。能證佛既如此。何況所説法教乎。雖云能證所證平等無二。然猶於二門眞如作究竟説（乃至）三種圓融優遊二門境（云云）又引立義分本文作釋。引二門眞如差別文擧清淨本覺四種大鏡判三種世間圓融之佛則四種鏡中當第二。又以如實空鏡釋此表眞如門法。二教論上卷云。問。義若如是者。何等經論説顯密差別。答曰。五祕金峯聖位經遮那楞伽教王等。菩提智度摩訶衍。如是經論簡擇説（云云）又引五重問答文云。喩＊曰。已上五重問答甚有深意。細心研覈則能詣極。一一深義不能染紙。審而思之（＊云云）又引因海果海問答并諸佛甚深廣大義等文云。喩曰。所謂不二摩訶衍及圓圓海德諸佛者即是自性法身。是名祕密藏。亦名金剛頂大教王。等覺十地不能見聞。故得祕密號。具如金剛頂經説（＊云云）又引離言説相等文云。喩曰。言語心量離不離之義。此論明説。顯教智者詳而解迷（＊云云）金剛般若開題云。無爲法者内外諸家談釋紛紜。且約龍猛菩薩釋義談之者所謂有爲者三自之法。無爲者一如之法。法者衆生心。三自門有染淨清淨一法界三自四種本覺。一如門中亦具恒沙佛德。圓滿海中亦具無量德。如＊是諸德皆是一衆生之心法而已。是心法皆離無明大念之作業。故名無爲（云云）梵網經開題云。洎乎雙圓性海常談四曼自性重如月殿恒説三密自樂人法法爾興廢何時。機根絕絕正像何別（云云）又云。三大者體大·相大·用大。眞如門三大無有定相。互相具二故三。以生滅自門三大名各有其相自性各別故。是三大法具三十二法門眷屬。加攝大體性五大則三十七佛。所謂三十七尊者。五佛·四母·十六三昧·四攝·八供·是也（＊文明因海果海能入所入皆悉内證三昧也）金峯經云。成就三十七自覺聖智者（云云）又云。即名三十七最上極深密法佛祕成就（云云）聖位經云若證自受用身佛須三十七三摩地智以成佛果（乃至）自性及受用變化并等流佛德三十六皆同自性身。并法身總成三十七也（＊文）禮懺經云。如上金剛界大曼荼羅三十七尊竝是法佛現證菩提大眷屬毘盧遮耶互體（文）金剛頂經開題云。除淺就深攝枝歸本有三十七金剛（云云）三十三法則是三十七尊内證故。十軸皆瑩自性之玉。五分悉耀大日之光。金剛頂經開題云。法佛三密四種言語不能及。曼荼四身九種心識不得緣（云云）又云。然非九種心量之所緣一一心之所緣而已。又非一一心＊之所緣。不二心之所證而已（云云）又云。言四種法身者。自性受用身變化身等流身。如此四種法身自然自覺。故名先成就本覺佛。此本覺又有三種差別。一三自一心門本覺。二一一心眞如門本覺。三不二摩訶衍一心本覺。初三自一心本覺中有四別。染淨本覺清淨本覺。一法界本覺。三自本覺。眞如門本覺又有二別。清淨眞如本覺。染淨眞如本覺。如是本覺重重無量。今此經所示本覺通攝一切本覺。別表不二門本覺。此本有法身其數無量。故云一切如來。此如來餘一切門之所不能攝。然此不二本覺能攝一切門之佛。故名頂（云云）又云。次言眞實者。眞眞如。實實知實相。眞有十種一根字事眞（乃至）十總字事眞。如有十種（乃至）今所言眞如通攝染淨清淨二種眞如。別顯自門祕密眞如。本能攝末故攝二種耳。實知實相者三自門實知實相。一心門實地實相。性德圓滿海實知實相。各各重重差別。今所云實知實相不二門實知實相是。然通攝二門實知實相。言實知者能達知。實相者所達境。又實知是心密。實相是身密（云云）又云。次言攝大乘者此有二。初能攝大乘。次所攝大乘。能攝大乘者根本總體不二大乘。所攝大乘者二重三十二大乘。本能攝末故云攝大乘。又三十二大乘各各有本有末。各各本法能攝末法。故云攝大乘。現證者此有二。初法爾現證。次隨緣現證。法爾現證又三。二門及本體三種門。本覺佛自爾現覺一切法證得諸功德故。隨緣現證者。隨緣本智流轉生死背源時久。若遇内熏外緣力厭生死欣涅槃。發始覺日光照無明闇夜。遍知本有寶藏悉得自家功德。名之現證。三門現證雖云差別無量。而不過法爾隨緣。所謂現證通別准前知之。大教王者。大有三種。一體大。二相大。三用大。初體大中又四。一無量無邊諸法差別不增不減體大（乃至）數三種大義各具四大都有十二大。此十二大皆是生滅門法門。約眞如門又具三大義。如是二門大義能含一切教法。故曰大教（乃至）能攝大教王者此經是。所攝大教王者二門大乘教王是。即是應化身所説大乘教王一乘經王是（云云）法花開題云。重圓性海超風水＊之談。雙如一心非言心境（云云）又云。所謂妙法者且有六重淺深。一染淨本覺妙法。二清淨本覺妙法。三一法界本覺妙法。四三自本覺妙法。五一如本覺妙法。六不二本覺妙法。就此六重且分顯密妙法者。初五顯妙法。後一密妙法又前五中初四顯。後一祕。又四本覺中更有顯秘。初顯後祕如次可知今所説經者染淨本覺＊之妙法也。何以得知。他受用應化佛隨機所説故（云云）金剛頂經開題演天台大意云氷照椎輪摧轅染淨之岳（＊文）大日經開題云。法界淨心超十地以絕絕。一如本覺孕三身而離離。況復曼荼性佛圓圓之又圓。大我眞言本有之又本。風水之龍不得動其波瀾。業轉之霧不能蔽其赫日（云云）又引最勝業遍十義釋大毘盧遮那大義。性靈集第六云。雙圓大我超如如於一居。五部曼荼韞智智乎諸識（云云）同第七云。金剛四法身胎藏三祕密憩空性而軷祖。秣重如脂轄。一道無爲初入門。三自本覺聲不及（云云）又云。五居足疲秣。十慮心滅休遊（云云）三昧耶戒序云若有善男子善女人比丘比丘尼清信男女等欲入此乘修行者先發四種心。一信心。二大悲心。三勝義心。四大菩提心。初信心者（乃至）此有十種。一澄淨義（乃至）十愛樂義。能成就慈悲心故（云云以釋論所説信十義爲眞言行者三昧耶戒信心。云云）小栗栖常曉和尚請來錄云。右釋摩訶衍論者橫釋顯教竪括密藏（＊文）龍猛開鐵塔灑法雨于南天。高祖出和國耀威光于日域。彼内證之妙雲遍覆五天之空。此大日之外用廣照馬臺之國俱爲增金輪聖王之福同爲鎭國安民之祕術者乎。是以成尊僧都纂要云。昔爲威光菩薩住日宮防阿修羅王難。今爲遍照金剛居日域增金輪聖＊王福（云云）大師傳引青龍寺和尚教誡詞云。早歸鄉國以奉國家。流布天下增蒼生福。然則四海泰萬人樂。是則報佛恩報師恩。爲國忠也。於家者孝也（云云）性靈集第五請歸朝啓云。此法也則佛之心也。國鎭也。攘氛招祉之摩尼脫凡入聖之嘘徑（乃至）兼此明珠答之天命（云云）同第四請御修法表云。大唐開元已來。一人三公親授灌頂誦持觀念。近安四海遠求菩提（乃至）城中城外亦建鎭國念誦道場（云云）御手印緣起云。以大同二年歸本國。奉爲四朝修法五十箇度。亦於神泉苑池祈雨御修法靈驗其明。眞言道崇從爾彌起也。若存灌頂流者自我身始。祕密眞言此時而立。夫師資相傳嫡嫡繼來者（乃至）于吾身相傳八代也（乃至）去弘仁十四年正月十九日。以東寺永給預於少僧。勅使藤原良房公卿也。勅書在別。即爲眞言密教庭既畢。師師相傳爲道場者也。豈可非門徒者猥雜哉後世弟子雖不見吾顏。有心＊之者必知恩德之由（乃至）護繼密教壽命可令開龍花三庭謀也。入定之後往生兜率他天可待彌勒慈尊御前（乃至）亦且未下之間見雲官可察信否。努努力力勿爲後疎。是寺少僧私所建立。然而進官爲御願庭者也（云云）又云。託此勝地聊建伽藍名金剛峯寺住此修道。四上持念觀花藏於心海念實相於此山。以崇神威以饒國皇福（云云）又云。今思上奉導國家下爲諸修行者芟夷荒藪聊建立修禪一院（乃至）望請蒙賜彼地早答國恩者（云云）性靈集云。酬四恩之廣德興三寶之妙道。此吾願也（云云。御遣誡同之。）嵯峨天皇三昧耶戒文演灌頂功德之中云。天下樂天皇之化樂萬民歌聖帝之長運（云云）祕藏寶鑰釋海内無爲宮中垂拱之文云。聖君出世四海無爲。賢臣輔機一人垂拱（＊文）南天之餘風高扇德花普開。大日之金輪久轉聖運是長。然今諸宗擧旗所乘爭蹄。吾宗唯爲大日之所立。自乘獨爲神通之寶輅。如花嚴天台者於震旦始興。如法相三論者雖自西天起。俱是菩薩論師所立。未及釋尊建立。況於大日乎。今此眞言宗者金剛頂聖位經説。眞言陀羅尼宗者一切如來祕奧之教。自覺聖智修證法門（＊文）大日直立宗名。法身親説其義。依之教名最上乘教。機定輪王種姓。是以性靈集云第二（青龍寺碑文。）云。常告門徒曰。人之貴者不過國王。法之最者不如密藏。策牛羊而趣道久而始到。駕神通以跋涉不勞而到。諸乘與密藏豈得同日而論乎。佛法心髓要妙斯在乎（乃至）非冐地難得。遇此法之不易也（云云）法甚深不可得而稱者乎。然則龍樹灑覺王祕密之甘露遠利沙界中州之鄕。大師傳龍宮如意之寶玉。奉祈聖皇護持之趣。密教是爲除災之祕方。此論殊爲寶雨之妙術。于時德治三年（戊申）五六兩月之間。談釋論于龜山之鳳闕。入御解于龍樹之寶册。又御製龍樹菩薩銘文云。妙雲法雨于今濕。千部論中二部論。離教離機何必鐵。身心塔戶永傳眞（＊文）以顯内證爲論宗。以示祕密爲正意。深祕大意蓋以如此矣。
    問曰。今以此論定深祕論兼具顯略義。且有十種疑問。
    一者思起信論依百億百本顯經造之。所依經已顯露。能依論何可祕密所釋論是淺略。能釋書寧可深祕耶。
    二者於大般若金剛般若仁王最勝等顯經如釋深祕義。此論亦爾。於顯論非釋祕密義乎。      三者偏以二門但顯二法。曾不談果分不二。豈可云密論耶。
    四者載官符以爲眞言所學難定密論。有部律載之。是又可眞言戒乎。
    五者法門緣起建立次第非六大四曼能生所生義者＊耶。
    六者大師解釋先以淺略爲本兼釋深祕（見）何以深祕爲本意可云耶。
    七者以菩提心論難判密藏肝心論。於釋論者無其義者耶。
    八者非居權實中間兼顯密兩際之論藏耶。
    九者大師解釋不同。二門·三門·唯密·唯顯。義門多途。此依非眞實密論所釋如此不定者耶。
    十者一部十軸釋文雖多端而一所不説三密修行五點次第速疾頓成旨。依何由可定密論乎。
    答曰。任龍樹造論之宗旨依大師解釋之意趣當會通之矣。
    答第一問云。於百億百本經有淺略有深祕。淺略者自所流傳之顯乘七宗所依契經也。深祕者如來内證之境界自家佛乘之法門也。以有如是顯露祕密兩邊故内演深義外説淺略。依之馬鳴龍樹以諸經深祕爲面以顯略權門爲裏造本末二論。傳顯法將不知深義。偏開淺略門弘密。高祖依知内證深授祕密寶也。
    答第二問云。今此論者非如以花嚴法花釋普賢·觀音内證以大般若金剛般若爲文殊金剛波羅蜜三摩。般若十六空判爲十六大菩薩。如先段陳論已密上更開會顯論非爲密論者。也但於諸經淺略深祕料簡多端。且如法花爲胎藏淺略者釋此經本地常心妙法蓮花最深祕處。又以題號九字爲八葉九尊種子。約三部四曼作三門分別。或又以本迹二門釋兩部。以寶塔二佛顯深義等。彼皆於顯經有與奪表裏等多義。此於密論正演深義兼含淺略。是故異餘經例也。
    答第三問云。已云重如月殿恒説三密自樂。眞如門豈非説密乎。又判三十七尊内證。三十三法皆眞言也。又云雙圓性海常談四曼自性。或表不二云即是自性法身是名祕密藏等。是非説果分乎。
    答第四問云。弘仁承和官符并眞言所學錄同定二部十一卷眞言所學論。依此論。或判住心淺深。或明内證至極。於有部戒本者曾無此義門。何可爲例難哉。律通諸部故八宗同依學。是以性靈集第二云（惠果和尚碑文。）始則四分秉法。後則三密灌頂（乃至）毘尼密藏呑合餘力。修多論藏牢籠胸臆。四分秉法三密加持（文）弘仁四年御遺誡云。語諸弟子等（乃至）發心遠涉非足不能。趣向佛道非戒寧到。必顯密二戒堅固受持無犯（乃至）奉行此等戒精修本尊三摩地。速越三妄執證三菩提圓滿二利拔濟四恩。胃地薩埵豈異人乎（云云）承和元年御遺誡云。内外訓戒一如顯密二教。莫違越（云云）此爲令學律持戒。更以有部律非釋祕密。故不可成准難者也。
    答第五問云。説攝大體性五大明三十二種法門。此豈非六大四曼行相乎。是以聲字義中云密五大者五字五佛及海會諸尊。即身義中云上達法身下及六道雖麁細有隔大小有差然猶不出六大。始自性海之源終至邪定長流。隨緣生起次第與即身義意有何異乎。加之思攝大體性五大。者前重根本摩訶衍者中央●字空大也。大日也。法界體性智也。後重八法中一心二法不二者東方●字風大也。阿●也。大圓鏡智也。體大二法不二者南方●字火大也。寶生也平等性智也。相大二法不二者西方●字水大也。彌陀也。妙觀察智也。用大二法不二者北方●字地大也。釋迦也成所作智也。或以東方一心爲●字。以南方體大爲●字。以西方相大爲●字。以北方用大爲●字。又就離教離機有重重分別。或於顯教中約因果判之。或顯密相對明離不離。或於密教中因果相望論有言無言。或以中台爲離言。以八葉爲有言。或約自證化他。或就定邊慧邊分別之。乃至約三部三點等深義皆悉六大緣起四曼建立次第也．
    答第六問云。大師解釋以深祕爲本意事文證如先段述。淺略且不違自所流傳義。符順常途釋之。全非淺略爲本意也．
　　答第七問云。此論雖與菩提心論一處不釋之。二教論所所御喩釋并依五重問答．判住心淺深等釋文。是非釋密藏肝心論之意乎．
　　答第八問云。大師＊所所解釋并常曉和尚錄等爲祕密論。文證是明。而居權與實之中間兼顯與密之兩際者。是則居中途兼上下豈可有如斯立教乎。唯任高租所判偏可定密論也．
　　御解云。大師解釋意以内證祕密爲論宗。而兼常途顯乘義論也。非如於餘顯經釋深祕義般若十六空爲十六大菩薩。於密論含顯義。云釋文云義理皆以有其謂者歟。花嚴果性不可説天台百非洞遣四句皆亡。三論絕待法相廢詮談旨皆歸今論不二。是以二教論餘教絕離與當論性海不可説言懸會。因分可説者顯教分齊。果性不可説者密藏本分（＊云云）又居權實中間兼顯密兩際之義。所存未分明。但顯密雖異。思立教次第。顯與密外更無有中間教。天台花嚴約四教五教次第明淺深。眞言密教立十住心不同判勝劣。都無有不屬一邊中間教。是以只任論宗旨依大師所判而見眞言深祕論。更無疑者也（云云）先段所載御製銘文旁以契合者也．叡慮懸通二聖＊之深旨。所述恐契上皇之御解矣．
　　答第九問云。於一法中有重重淺深篇篇解釋彌綸疏家大師所釋其例多之。何始可及疑難乎。如大日經山林多花果悅意諸清泉等并擇地造壇義者。淺略深祕重重分別。疏家釋文分明也。加之大日經疏云。如眞言中有質多字。淺釋只名爲心。若作深祕釋（乃至）若如是説心乃名妙極之語也（云云）金剛頂經開題云。復次金剛者具顯祕二義（云云）同經一本開題云。此經一一言名成立中含無量顯密之教義（＊文）凡字相字義分別．之時以字相爲顯。以字義爲密或於密中以字相爲淺略。以字義爲深祕。或約四重祕釋判淺深。或以十六玄門明勝劣。如是義門不可勝計。此等豈依義門多途可云非祕密乎。頗以不可及會通者歟．
　　答第十問云。心懸不二＊之明鏡。或觀門法之義理。口誦諸眞言身住靜室。手印安一所等。是非三密行相乎。或觀一心流轉作四相故。或念三界虛僞唯心所作。或行唯是一心故名眞如。終證二門所入同不二性海。全同疏家釋云自心發菩提即身具萬行見心正等覺證心大涅槃發起心方便嚴淨心佛國從因至果皆以無所住故曰入眞言門住心品也。是則五點次第也。如門云頓入門機云清淨解脫者。此等又非速疾頓成義乎。加之顯乘猶以云一一字字一一句句盡攝一切無量所詮。甚深論藏何文不説深義。何句不含祕密哉。如七五不生八六寂滅九相空無等者即顯中台八葉九識九尊等。如此深義具難載之。已上十箇之難問略答蓋以如此矣．
　　次淺略大意者。實教大乘故窮性海之源。顯了祕典故盡行因之本。是則依百億經造一軸起信。以五種因緣作十卷釋論。文富義豐。言簡意廣。開流轉還滅法門示始本二覺行相。悟離根離教差別入因海果海源底以眞生二門歸一心＊之本宅。證兩重百川同一味之圓海。是又住高祖解釋淺略之一義就諸師所判常途之説相聊述此趣其憑據者。二教論云。應化開説名曰顯教言顯略逗機（乃至）顯教契經部有百億。分藏則有一十五十一之差（云云）又云。此三密門者。所謂如來内證智境界。等覺十地不能入室二乘凡夫誰得昇堂。故地論釋論稱離其機根。唯識中觀歎言斷心滅。如是絕離竝約因位談非謂果人也（云云）又云。菩薩造論隨經演義不敢違越。是故天親十地馳因分可説之談。龍猛釋論挾圓海不談＊之説。斯則隨經興詞。非究竟唱（云云）金剛頂經開題云。法佛三密四種言語不能及。曼荼四身九種心識不得緣（乃至）大衍稱其絕離。地論顯其不説。三大異域一心別源（文）常曉和尚錄云。釋摩訶衍論者橫釋顯教（云云）論序云釋摩訶衍論者斯乃窮性海＊之源密藏罄行因之本淵詞（乃至）語則淨名朕呵。談則善吉朕叱（云云）通玄鈔引文云（天祐皇帝御製．）次有菩薩號曰龍樹。思報師恩廣宣論意。造釋論十卷行於世。其義顯燦號若三辰之麗天咸覩其光彩。其言博浩乎如四溟之紀地莫測其涯涘乎（云云）賛玄疏引文云。次有龍樹大士（乃至）據五分之精微裁十軸之奧妙。號曰釋摩訶衍論。斯乃佛生等有。門法對開。含總別之深詮。具能所玄旨（乃至）釋摩訶衍論者包一乘之妙趣括百部之玄關（云云）同疏序云（法悟）今此一論總擧八因起後四分。化三聚根入五位道。除疑惑等障破人我等執。通達二門契合一心故（文雖釋文多繁故略＊之．）
　　問。引末師釋以爲潤色殊有其由緒乎。答。仁和寺二品親王爲助當論淺略義門。請來疏鈔於高麗副置此論令學彼書。以此爲由。而通玄鈔殊廣括前後釋文句。深得論宗顯義理。仍以彼鈔令加講之。彼請來記云。正二位行權中納言兼太宰帥藤原朝臣季中依仁和寺禪定二品親王仰。遣使高麗國請來。即長治二年（乙酉）五月中旬。從太宰差使奉請之（云云）凡此論者以百億經爲通依。以百本經爲別依。發僧那造本論。受阿世耶作末論。師資俱久成如來二論豈非先佛所説乎。二聖又示迹深位。本末悉極性海源底乎。而間依起信作釋三十餘家。引文爲依不遑毛擧。高麗錄下卷列起信末書以此論載最初。次第布列之。玄奘三藏渡天之時譯漢本起信成梵本（見貞元錄第十一卷。）就釋論撰末書。引文述義是又多。高麗錄下卷云。釋摩訶衍論通玄鈔四卷。通玄科三卷。大科一卷。已上志福通賛疏十卷。通賛科三卷。大科一卷。已上守臻。賛玄疏五卷。賛玄科三卷。大科一卷。已上法悟（文）無際大師普觀又述記六卷科文二卷廣釋文義。惠遠起信疏讓委釋於當論。如子璿智鏡等者引今論明其義。光仁天皇御宇戒明和尚請來此論。平城嵯峨淳和仁明御宇三地大聖特崇此典。忝哉教主釋尊遠載顯教流傳於摩耶之文。貴哉變化法身懸記密教流傳於道王之偈。
　　遠尋根本者大光妙雲所説經近思懸記＊者本師釋迦伽他説。本迹俱不思議二論亦幽玄。是以一乘三乘＊之教文悉攝五分中。七宗五藏義理皆盡兩重法。淺略大意又以如此矣。
　　釋摩訶衍論卷第一。龍樹菩薩造。
　　二別釋題目者。有淺略深祕二意。於淺深中亦有二義。一屬文領綱二演義毛目。就文領綱亦有二義。一釋摩訶衍之論故名釋摩訶衍論。以釋本論所明淺深二大乘末論故。初後二字屬於末論。中間三字屬本論也。二釋摩訶衍論之論故名釋摩訶衍論。此釋演深淺二義理本論故。以初一字屬於末論。後之一字屬本論也。鈔云。初之一字正屬龍論（乃至）後之一字通於二論。（云云）疏云。釋字目末論（乃至）論字通本末（云云）記准永泰疏以十種義釋題五字。繁故略之。二演義中釋者。鈔云。且初釋者則是銷解散暢之義。謂開解演暢大乘法上差別名義。能起信故。而能消亡分散衆生之疑惑之心故（云云）疏云。釋者解説爲義。解門解法説俗説眞使幽關妙義豁然。令祕藏宏宗炳著。擇學人之疑瞙有類金●。斷含識之邪心無殊寶劔（文）記云。釋者有三義。一謂釋者解也。即銷散義。謂今論文破邪立正除遣積疑如鑛爍炎爐堅頑銷散故。二謂釋者説也。即疏通義。謂由此論演義疏文。發明奧旨若氷泮長川凝積流通故。三謂釋者成也。即安立義謂今論文體標義釋。略標廣釋如良工建厦善巧安立故（＊文）摩訶衍者。花嚴經音義上云（惠苑）摩訶衍（具云摩訶衍那。言摩訶者此云大。也衍那者云乘也文。）起信論疏云（法藏。）大者當體爲因。包含爲義乘者就喩爲稱。運載爲功法喩合擧故云大乘（云云）香象元曉疏并別記惠遠太賢三師等釋繁故略之。只引深淺兩釋演大乘義。大日經疏第一釋勝上大乘句經文云。略有七義故名大乘。一者以法大故。謂諸佛廣大甚深祕密之藏毘盧遮那遍一切處大人所乘。二者發心大故。
　　謂一向志求平等大慧起無盡悲願誓當普授法界衆生。三者信解大故。謂初見心明道時具足無量功德。能遍至恒沙佛刹。以大事因緣成就衆生。四者以性大故。謂自性清淨心金剛寶藏無有缺減。一切衆生等共有之。五者依止大故。謂如是妙乘即法界衆生大依止處。猶如百川趣海卉木依地而生。六者以時大故。謂壽量長遠出過三時。師子奮迅祕密神通之用未曾休息。七者以智大故。謂諸法無邊故等虛空心自然妙慧亦復無邊窮實相原底。譬如凾蓋相稱。以如是七因緣故於諸大乘法門猶如醍醐淳味第一。故云最勝大乘也。乘名進趣句名止息之處。故云大乘句也（文）香象別記云。大乘有七義故名爲大乘。一道上故。論云於二乘爲上故名大乘。二能至大處故。論云。諸佛最大是大乘能至故名大。三大人所乘故。論云。諸佛大人乘是乘故。四能辨大事故。論云。能滅衆生大苦與大利益事故。名爲大。五大士所乘。亦名大乘。論云。觀音等諸大菩薩之所乘故名爲大。六盡法源底故。論云。能盡一切諸法底故名爲大。七攝法周備故。論云。如般若中佛説。摩訶衍義無量無邊。以是因緣故名爲大。又釋大乘有三義。一辨名有四。一約法有三（乃至）二約行有七（乃至）三約人法有七（乃至）四直辨大。即當法爲因包含爲義。又辨乘義寄喩爲名運載爲功。體能合擧故云大乘。又論云。乘大性故名爲大乘。解云。此即眞性該周故云大。即所乘也。妙智乘之故云乘。即能乘也。依主釋也。論云。亦乘又大名爲大乘。此即當體。智運轉故名乘性廣博故名大。此持業釋（云云）總釋大乘名字。已下別明所釋不同。於此有二。一大師所釋。二諸師異解。大師所釋又有多義。約二門分別以眞如門法爲密大乘（此攝不二。）以生滅門法爲顯大乘。三門分別時以不二性海爲密大乘。以三十二種爲顯大乘。如取三十七尊内證釋兩部不二法門者。兩重門法總體不二。同自家寶藏共神通寶輅。然則從六大能生體大至四曼三密相用。自兩部不二極位至諸尊各各三昧。皆悉含攝今摩訶衍。雖有深淺不同大乘名字通因果門法矣。諸師異解有三。一慈行鈔云。斯則正屬今論所釋二種所入之法。兼餘十五則。唯所入十六空并不二大乘。兼正合之總一十七（＊云云）又云。此論前後門法對辨竝無一字明文顯説能入之門名摩訶衍。若爾者門應非大乘耶。答。若就常教及通相義可名大乘。今據當論既分門法不名大乘（云云。此任十論所釋配當次第正屬本論所釋後重二法。兼釋其餘十五摩訶衍。門不可名大乘也。）二通法疏云。准取不二兩重所入共十七種獨名大乘。餘十六門不名大乘（乃至）其十六門若從所入根本立名亦名大乘。顯明運載誠在門中。推窮勝能皆從法作。故知剋性但取十七（云云。此無取捨兼正。以十七名摩訶衍也。）三無際記云。名題標立爲論宗。故即目不二摩訶衍法。以是衆乘通所依故。亦該能依三十二種總別法故（云云。此師意先取釋總體不二。亦通三十二不分門法。皆名大乘。但雖云釋不二非如自宗釋果分。釋三十二即歸總體云釋不二也。）論者。起信疏云。（惠遠）論者所謂賓主相談目之爲論。（文）香象疏云。謂假立賓主往復折徴議量正理。故名爲論（＊文）元曉疏云。所言論者建立決了可軌文言判説甚深法相道理。依決判義名之爲論（文）記云。論有二義。教誡學徒決擇性相。故以爲論（＊文）
　　卷第一者。疏云。舒布有規曰卷。行列不亂曰第。數目居首曰一。論有十卷。此軸在初名卷第一（文）發眞鈔上云。小雅云。第次也。僧傳云。第者爲居。一者爲始。此既居先故稱第一（＊文）大日經開題云。第者次第也。一者首也。此經有三十一品。是品居首故云第一（＊文）龍樹者。付法傳上云。昔釋迦如來掩化之後。八百年中有一大士。名那伽閼賴樹那菩提薩埵（唐言龍猛菩薩。舊云龍樹訛略也。）誕迹南天化被五印（乃至）作千部論摧邪顯正。上遊四王自在處下入海中龍宮誦持所有一切法門。遂則入南天鐵塔中親授金剛薩埵灌頂（乃至）楞伽經及摩訶摩耶經等釋迦如來所懸記則是人也（云云）當論第十云。我從四王自在處下入大海龍宮殿。隨分窺諸契經海。總有一百洛叉數。如是諸經眞實法。無量無邊差別義。摩訶衍論立義中該攝安立具足説（＊云云）摩訶摩耶經云。七百歲已有一比丘。名曰龍樹。善説法要。滅邪見幢燃正法炬（＊云云）香象起信疏上云。今依摩耶經云（乃至）七百歲已有一比丘。名曰龍樹（乃至）此經文爲定説也（＊云云）付法傳云。和上説是則觀自在如來之異名也（乃至）又迹名龍猛者。大龍無念。雲雨無邊隨種種趣所雨各異。花嚴所説娑羯羅龍王喩是也。如大龍能有如是德生長萬物。此菩薩亦復如是。能住大悲平等三摩地。隨種種趣發無緣大慈雲。普灑平等一味法雨成群生法身之牙果。故以爲名。猛者勇猛精進不怯弱之義。言此菩薩被如來甲冑騎大精進馬。放大智悲箭能破自他之魔軍。於一心法城皆得安堵也（＊文）付法藏經第五云。託生南天竺於梵志種大豪貴家。始生之時在樹下。由龍成道因號龍樹（云云）疏云。龍樹名從三義立。一云。以此菩薩樹下生身龍宮成道故名龍樹。二云。龍爲法身樹爲生身。龍與樹異名爲龍樹。三云。西印有山。山有大樹蔭五百龍。彼樹之王名爲龍樹。常爲諸龍演説妙法。從彼受名故稱龍樹（乃至）或名龍勝。或名龍猛（＊云云）記云。龍阿周那是其別號。即花梵雙彰。梵語那伽阿周那。此云龍樹（＊云云）中論序疏云（吉藏）龍樹者。依梵音應云伽那馥力叉。伽那者龍也。馥力叉者樹也。智度論云。童籠磨者龍也。馥力叉是樹通名也。別名阿周那。如此間梨李樹等（云云）天台補注第一云。龍樹（亦言龍猛。梵云那伽閼賴樹那。此云龍猛。法苑引●師西國傳云。梵正云龍猛。舊訛略故云龍樹耳。或云。龍是花言。樹是梵語。譯之爲猛故云龍猛。然則龍樹俱是花言也。文）今因可明久成異名垂迹地位住世分齊所造論數。初久成異名者。付法傳上云。和尚説。是則觀自在如來之異名也（云云）聖法記云。金剛正智經中作如是説。龍樹菩薩妙雲相佛。大莊嚴三昧經中作如是説（乃至）龍樹菩薩遍覆初生如來（＊文）付法傳云。尋本則妙雲如來（云云）二垂迹地位者。楞伽經説證得歡喜地。當論第十演歡喜大士至心勸。西域記云深究妙理位登初地。付法傳明現迹則位登歡喜。中論序疏（吉藏）云。問龍樹是何位人之。答。聖迹無方高下未易可測。僅依經傳叙共淺深叡公云。功格十地。道摸補處。是窮學之人。傳云。智慧日頽。斯人全再耀世昏寢已久。斯人悟令覺。外國爲之立廟事之若佛。安知非佛示爲菩薩乎。●遠法師云。名貫道位。德備三忍。亦十地高仁也。依楞伽經。大慧菩薩問。世尊滅度後。佛法何人持。佛答。大慧。汝當知南天竺國中有大德比丘。名龍樹菩薩。爲人説大乘無上法。能破有無見。住初歡喜地往生安樂國。釋此經不同。舊云龍樹是初地人關内姚道安學智度論云。此是龍樹引衆生令入初地。而實是十地人也（乃至）名貫道位者。菩薩位之通名。德備三忍謂信順無生也（云云）三住世分齊者。略付法傳云壽三百歲。西域記述壽年數百。慧影釋三百餘年。補注判年七百歲。中論疏明攝九百運。付法傳引西域記云。龍樹菩薩善閑藥術丗飡餌養生壽年數百志貎不衰（云云）四所造論教者。二教論上卷引菩提心論文云。喩曰。此論者龍樹大聖所造千部論中密藏肝心論也。付法傳云。作千部論摧邪顯正（＊文）法花玄論略述云。龍樹所製大乘諸論凡有千部（＊文）西域傳記云。龍樹（乃至）廣摩訶衍作三部大論千部別論（云云）
    菩薩者。大日經疏第一云。諸大菩薩者。具於梵文應云摩訶菩提薩埵。釋論云。菩提名諸佛道。薩埵名衆生。或名勇心（乃至）阿闍梨云。具據正義當云菩提索多。此索多者是忍樂修行堅持不捨義也。然聲明有如是法。若論文字其義雖正。音韻或不流便者。得取便安之。故世論師謂爲薩埵。傳習者隨順其辭。（云云）智度論云。菩提薩埵。一菩提諸佛道薩埵衆生心（乃至）三上求菩提下化衆生故（云云）玄賛云。菩提者智所求果。薩埵者悲所度生（＊文）記云。具足應云菩提薩埵飜覺有情。所云覺者是所求果。云有情者目能求人。是求菩提之有情故（＊文）造者。無謙卑己。今新自在造作之義也。唯識疏云。作者名造。今起新故叙理名述。先來有故。（＊文）通眞記云。作者曰聖（乃至）大師示謙故不言作（云云）資持記云。撰述者通而爲言。撰亦是述。今既兩標。故須別釋。撰謂操觚染翰。詮次成章。述謂謙己推他。相循舊轍（＊文）一切經音義第六云。撰集（三蒼云。作纂。同助臠切。又廣雅云。撰集定也。撰亦述也。文。）玉篇云（助臠切。作也持也。）
    頂禮圓滿覺（乃至）遍於重重不説刹。
    第三入文料簡者。一部十軸大分爲三。序正流通是也。於此三段亦有淺深。但於序正流通科段雖無有別之起盡。隨於淺略深祕之義能詮所詮各有淺深。大日經開題云。諸家釋經者皆三分判經。今眞言宗且約三部而釋經。（云云）以序分爲身密爲佛部。以正宗爲語密爲蓮花部。以流通爲意密爲金剛部。深祕三段准之可知。而今開論文。序正界畔難定見解釋料簡義勢雖區別。且依慈行一義分別三段。後擧諸師異解演一部意。初依慈行一義者。以初二偈并五因爲序分。以論別已下末後偈以前爲正宗。以歡喜大士至心勸等諸偈爲流通分也。鈔以直述自義與并准賢首之三義約四義科之（今所述當直述。）鈔云。今科釋論而有二意。一但直述。謂五門中一歸敬述意二造論因由是教起由漸則爲序分。三料揀依攝四唱本作釋是正所説則爲正宗。五末後諸偈勸持興願則是流通二准賢首亦有三門。一約論主三者。一論首二頌歸敬述意則爲序分。二論曰已下後偈已前竝爲正宗。末後諸頌則是流通。二約論法三者。一從論＊曰至所以須造論則爲序分。二從已説本趣至釋勸修分已前則爲正宗。釋勸修分。則爲流通。三約益生三者。論文分齊全同第二（＊云云）疏立發起因緣（乃至）剖折文義十門廣釋此論。題號造人等釋悉畢。後分歸敬述意明攝依人唱本作釋示勸流通四段釋文。記以歸趣懸明開章正釋激物流通三分明義。歸趣懸明者歸敬本趣懸明依攝也（始自二頌終至百經。）開章正釋者（始自造人終至勸修分。）激物流通者（末後諸偈是也。）又於開章正釋中分三段。釋八因緣序分。釋立解修三分正宗。釋勸修分流通也。諸師異解雖不同。於先所述正宗中大分爲五。初説論差別。二明藏差別。三説經差別。四明造論人。五唱本作釋。於唱本作釋中。亦有四。一歸敬二本趣。三總體。四建立。就建立中有五分。初因緣分明所被機。後四分明能化教法。於能化教法立義分總建立三十三法門。解釋分立顯示正義等三門別釋後重一體三自二法二門。修行分立能治所治契當門等七門釋四信五行修行。勸修分立擧前所説總結門等八門明擧益勸人旨。若大分十軸所明法門者。第一卷釋因緣立義二分。從第二始至第七終釋解釋分。從第八始至第十過半釋修行分。第十終釋勸修分（但第十終流通文有之）於解釋分中有顯示正義對治邪執分別發趣道相三門。自第二至第六半釋顯示正義。第六終釋對治邪執。第七釋分別發趣道相。於顯示正義中有廣略二段。第二卷二門略説并眞如門廣説生滅門廣説總標釋之。自二卷生滅門廣説段初至四卷終釋本分中是心生滅因緣文。第五卷釋相之一字。因明染淨諸法相熏相生不斷絕之義。第六始釋本分中自體相用之文。就釋生滅因緣相之中三卷釋覺義（本覺始覺眞如虛空四種無爲）＊四卷釋不覺義（生住異滅根本無明五種有爲）并釋因緣殊勝不思議相。於修行分中八卷立能治所治契當門信心品類分剖門修行善巧方便門三門廣明四信（眞如三寶。）五行（施戒忍進止觀。）修行。九卷立廣釋魔事對治門。讃歎三昧功德門二門明魔障對治行者得益。第十始立兩□□□闕益損門勸劣向勝不退門。二門釋止觀□闕益損不同演教四心下品衆生令生淨土之旨。□修分中立擧前所説總結門擧益勸人令修門（乃至）總結修行勸人門八門廣明勸修利益＊之義。於流通分中擧約三密結緣此論之功德。文云。有善男子善女人若自手捧斯論卷名捧百洛叉經者。若自口經誦本分名誦百洛叉經者。此人所得之功德十方世界之微塵數諸佛及大菩薩衆名出微塵數舌相。如是微塵劫數中不息稱説不能盡。何況觀察其義理思惟文下之所詮（乃至）當願此勸遠流布遍於重重不説刹（＊文）
   □時德治三年九夏之天。忝奉對。龍顏敬講□龍。剩奉蒙勅命謹綴此私記。先已於宮城□□序文之梗概。令重還本山撰進一部之大□□□。
    高野山金剛佛子信堅。
    □□□三年七月二十五日子刻於高野山一心院經智□書寫了是則爲祖師化儀度迷闇衆生也。求法沙門等妙（生年十八。）同二十六日亥時寫點了。
