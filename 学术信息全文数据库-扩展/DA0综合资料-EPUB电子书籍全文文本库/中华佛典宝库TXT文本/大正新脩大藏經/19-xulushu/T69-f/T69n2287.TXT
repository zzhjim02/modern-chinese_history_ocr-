No.2287

釋論立付義分釋
　　付釋論立義分本數文。作指事。
    不二摩訶衍者。三十二種本法總體也。根本摩訶衍中開八種故者。所入根本總體門。開初重所入八法也。一心法界三大義中各開二種故者。能依趣入別相門之中第二重所入八法也。次又一心法界三大義各二種故者。初重能入八門也問。何故不云開二種門耶答。門法無一定故也。謂與第二重十六法門爲所依之法體故。與初重所入八法爲能入八門故也。次或各開二種門故者。第二重能入八門也
　　付本論立義分文作指事。
    摩訶衍者總者。所入根本總體門也。所謂不二摩訶衍總體是也。此不二總體中開初重所入八法也。次從一者法二者義以下至善因果故者。能依趣入差相門也。付此門有三種別相。謂不二兩重是也。第一不二門別相者。謂付一心法界三大義以未開全二門二法之義邊為不二摩訶衍之能依趣入別相門。謂為顯不二法建立一心三大四法別相門故也問成能入四法所入一法者。可有五種法也。何故云唯一法耶答。為顯不二一法暫立四法別義。雖開四義全體一法也。是故云不二摩訶衍也。若得此意。三十二種法門皆可知不二一法義別也。含藏一切義門故云摩訶衍者總歟。論第二云大總持如來藏者此義也。所言法者謂眾生心者。不二門一心法界也。次是心即攝者。初重一心法界能入二門也。但第二重能所四法。以此二門為所依一心法。謂多一心一一心是也。成初重能入二門。即云三自一心門一體一心門□。□一切世間法出世間法者。為顯初重二義。并第二重所依多一心一一心之二法。而心字下建立第二重二門也。若無此二門者何開初重二門義乎。是故以第二重二門開所依一心之上多一心一一心二義。以此二義顯總體門中一心法界二法故。以是心則攝之句。為初重能入二門也。次依於此心者シ。以前是心則攝句之中心字而為所依。為顯第二重一心法界能入二門引用也。未開二義即不二一心門也。次顯示摩訶衍義者。以真如生滅二門各為令趣入一體三自二法故。引用不二摩訶衍法也。以此摩訶衍成第二重能入門之内所入法。即云一體三自也。是故凡以不二門一心法界。或為初重一心法界。或為第二重一心法界。隨義有淺深也。次是心真如相等以下。第二重一心法界二門二法也。次付三大義又有三種別相門意也。一者付一者體大謂一切法等三大義。以未開二門義邊為不二門三大義門。次以一者體大二者相大三者用大之名言為初重能入六門。次謂一切法等謂如來藏等謂能生一切等之三句義。是第二重能等十二別相法門也。以此別相法門。而付上體大等三大義總法。各以開二義。為初重能入門也。此初重二門。還為第二重十二法門所依總體法。又以所依三大義。還為第二重之梨耶之内所入三自一體二法之上三大義也。凡三十二種法門。即覺知不二一心之家差別義門。乍三十二法。横竪與不二一心之總法為能入門。若存差別執。唯竪有淺深。即為因分修得法門。若付性徳法然義。即三十二法具足主伴成帝網無盡法義者也
　　問。三十三種本法淺深差別如何答。釋論第十云。諸佛甚深廣大義者。通攝三十三種本數法故。此義如何。言諸佛者。是不二摩訶衍法。所以者何。此不二法形於彼佛其徳勝故。言甚深者。是兩重八種摩訶衍法。能入門望極甚深故。廣大義者。是兩重能入門法也。具可見論文。又論第五卷五重問答。是其淺深次第也問。何故建立兩重法耶答。初重所入法。直付不二一心之體相用。而各開真妄之二法故成八法義也。又能入門付從一心所現諸法。而悟入平等一心法之義邊建立之。第二重所入法。直付一切眾生各有八識之自性平等本覺無為之心體建立一心三大之法也。又能入門直付從各有八識妄想差別總相別相二法。即悟入平等無為理之義邊而建立之。但兩重真如門之能入所入意。是為令覺知唯佛境界。全無妄想差別法故建立之也。雖爾真如即生滅生滅即真如。離二邊離建立之法義邊是即不二一心也。意云。約大乘機悟入不二一心法有三種機。所謂頓入超入漸入是也。頓入機。直從立義分之能依趣入別相門總相義邊。悟入不二一心法也。菩提心論＊云從凡入佛位者。是三摩地者是即直位不二祕密門而悟入不二一心義也。又一切祕密真言法教是即不二門也問。立義分之能依趣入別相門者。是顯因分三十二種本法教門也而何故＊云不二門耶答。付別相門略有三種意。一者付別相門之内一心法界三大義。以未開二門二法義邊。而為不二一心門。悟入不二一心法。是即頓入義也。二者從第二重生滅門悟入三自摩訶衍法。又從三自法更悟入真如門。次悟入一體法。次悟入不二門。次悟入不二一心法。是即從起信論解釋分之二門二法。超初重十六法門直超入不二法。故有超入義也。或超第二重十六法門。直從初重十六法門。趣入不二一心法門。或超兩重三大義法門＊趣入不二法門。或超兩重一心法界＊趣入不二法門。如是超入重重無盡。是即機根萬差故也。除不動玄理等二論解釋分義門。餘八論解釋分意。即是各從二門二法超入不二法意也。三者從第二重之内用大義門。備經三十二法門之階級悟入不二一心。是漸入義也。立義分釋云。三世十方佛菩薩。皆乘此三十二種甚深安車。達於無上地者。是暫約漸入義説也。亦有頓入義可想之。若付十住心次第漸入義者。從人乘門入人乘法。次入天乘門。乃至極無自性心以後悟入不二一心法也問。頓入機直從不二門悟入不二摩訶衍法者。三十二種因分法門。為存為不存耶答。付建立修得義邊。暫雖云因分法門。而到不二果分法。即知不二一心之内法爾性徳差別智印故存之。但為遣超漸二機之次第修得之妄執。不可存也。十住心論云地獄天宮乃至空有偏圓二乘一乘皆自心佛之密號名字焉捨焉取者。是不二門意也。
　　問。縱雖不二門義存諸法差別者。盍成妄想差別乎答。如難。若以妄想差別迷心存之。全非不二一心差別智耶。能雖取捨分別心。即覺知萬法皆本有性徳法門。雖存差別義不可成妄想差別執也問。兩重所入法。淺深義差別如何答。第二重所入八法是以梨耶識心所依本覺一心法為所入法。但以梨耶本無妄念。唯真如心所依一心法為所入法。即名一體摩訶衍。以梨耶生滅＊心之所依本覺一心法為所入法。即名三自摩訶衍也。依能入門淺故所入法又淺也。初重八法直以一心之上有為無為諸法。即知全體一心義。而為其門趣入故。所入一心又深云也。但一體三自一心之義。以第二重義可量也問。付兩重能入所入。又其淺深如何答。第二重能入門是梨耶識故淺。所入法本覺平等一心法故甚深也。初重直付一心雖建立能所。暫能入門付諸法即一心義建立之。所入法付一心即諸法義建立之。是能入門以梨耶諸法即覺知一心義故為宗。尚易知故云淺也。
所入法直付一心體而立義故難悟也。
    問。付第二重一心法界有二法二門。謂一體三自真如生滅四法也。而何故解釋分二門解釋文。云一法界大總相法門體。又云依如來藏故有生滅心乎答。真如門即成能入梨耶。與所入一心平等寂滅義故。以能入所入義相合名。即解釋真如理法也。所謂捨生滅門別相。以諸法大總相義為能入門。趣入純白一法界云也。又生滅門意是以梨耶生滅諸法為能入門。趣入一心平等理云也問。爾何故不云依三自摩訶衍故有生滅心乎答。同一法上隨義立名也。謂為釋生滅門内有為無為諸法。先擧所依與行來藏與相如也。此如來藏意。是從一心出生覺不覺法。此一心法還被覆藏所生不覺生滅法。不能現一心體。為顯此能藏生滅義與所藏一心法故。云依如來藏故有生滅心也。三自摩訶衍義。是對治生滅妄想他。可趣入本有清淨自心故。云三自也。以此三自法。為所乘。成一心佛果故。云摩訶衍也問。初重八法皆能入所入倶用同名。而何故第二重一心法界。門法名別乎答。生滅義獨不顯。必與本覺義共。又自相大覺心獨不顯。必與無明他義共。是故以梨耶生滅他義。覺知一心自體故。趣入三自摩訶衍法云也。又可有三自門名言也。釋論云。如是所入二種本法。或從能入建立其名。乃至以自相大覺心而為其門趣入故。名言為自者。此意也。眞如門意同之眞如名言以無妄想差別義為宗。是故覺眞如義必悟入一體法故。以眞如為能入門也。論云。以眞如體而為其門。所趣入故。名言為體者此義也。三大義淺深准一法界可知之問。何故一心法十名之中。付摩訶衍名立一體三自義乎答。大乘義□眾名皆具足。暫為顯斷惑證果義。付摩訶衍名立一體三自義也。謂斷梨耶生滅客塵他。乘自相大覺心車。漸運自他功徳到一心佛果也。次入眞如門。乘一體平等車。頓悟入不二一心大城故立大乘名也。但三大義。雖不云一體。三自義悉立摩訶衍名。明知於一法更互可具足十義也問。一法上即隨功能立十名。其差別如何答。以極略辨之。第一名。能攝世出世間一切法。一心廣大義也。第二名。於有為無為一切法而自在無礙義也。第三名。從一心法而出生一切法義也。第四名。一心法即隨一切眾生念不違逆施與一心寶義也。第五名。一心法中現諸法差別義。第六名。含藏一切法義。第七名。不壞諸法性相即顯唯一法界義。第八名。乘一心到佛果義。第九名。離有為無為二邊。中道實相義。第十名。能所入不二一味平等義也。此中眞如生滅之内一心二義。付釋可知之。十名差別。是付不二一心釋之也問。依此義意三十二種外可有數多法門。何故云唯有三十三耶答。此起信論是略論故不開加。也。是故大總地論開百六十摩訶衍法歟。論第二云。義理無窮如澄神海等者。此意也。凡略論意。是以三十三種法而為端。可開悟無盡法門。故云學者増長思惟力故也。若三十三種法外不悟開廣多法門者。全無増長思惟力義者也問。大總地論百六十摩訶衍如何答。不見本文故暗難辨。以道理案之。從功能而於一體三自二法。各有十種名字。成二十法。是即皆第二重之内一心法義也。又付初重内同可有二十法也。并前有四十法也。此四十法之上。建立三大義故。成百六十數摩訶衍法歟。凡三十二種之本法。是隨義用開立不二一心之總體之上故。又隨義用開立無盡法門有何失乎。
    問。三自與一體二種法。是梨耶之内義故。屬第二重分也。多一心一一心二法。何門所攝耶答。從梨耶識分生滅眞如二門而趣入。即可屬第二重分。若直從一一心門并多一心門＊趣入。即可屬初重分歟。所以者何。此多一心是一道無為心意也。彼一道無為意是開三乘顯一乘故也。以是案之。多一心一一心。是或隨能入門淺深屬第二重。初重全無失三大義。又隨義可知。大師用此意。金剛頂經開題釋云。大教王者。大有三種。謂體相用也。初體大中又四。一者無量無邊諸法差別不増不減體大。二者寂靜無雜一味平等不増不減體大。乃至能生一切世間善因果用大。此三大各具二門二法故。都有十二大。此十二大皆是生滅門法門。又約眞如門具三大義（云云）十二大之中倶有眞如生滅二門三大義。而此外又有眞如門三大義者。以眞如門三大義。或為生滅門之内三自摩訶衍之唯清淨本覺之上三大義。或以生滅門三大義為三自摩訶衍之染淨和合義邊三大義意也。以是案之。隨能入義邊□別。而付所入法又可開加三大義也。凡三十二法。付不二摩訶衍一法隨義開立意也問。付所入修得淺深。各遮情表徳意如何。答。付五重問答次第暫辨之。初問答意。付生滅之内有為有漏八識之義邊立此義。謂於一切眾生即本自各有八識。付此八識依他諸法之上遍計所執實我實法成遮情義。但存依他似有圓成實有之理。而得有為無漏四智菩提。證圓成實性生法二空理。以為表徳義也。雖爾此心意未覺隨緣眞如之甚深緣起理故。不知不壞無常法。而即依他八識即體有即非有本有本覺理。又以不知故留依他似有之法執也。為遣此法執。於第二問答建立清淨本覺畢竟不生眞理。依覺此本不生理。遮依他似有之妄執。以為遮情義也。而依隨緣眞如義故。雖覺知依他即本覺即依他而付清淨本覺畢竟空義邊。成諸法實相義故為表徳也。此本覺心體之上具足體相用故名三自摩訶衍法。也第三問答意。是覺知多一心中道理。以遣前離四句五邊寂靜無為之空執。為遮情義。以顯非有非無一心中道理為表徳也。第四問答意。是以遣前中道法愛執為遮情。以覺知有為無為一切諸法是一心之家圓融無礙功徳法門為表徳也。是故此心意於諸法空假中三諦妙理。悉離取捨心。離取捨故名極無自性心也問。離取捨心者。不二一心有何差別耶答。付修得義邊。究竟清淨法雖離取捨心。未覺性徳法然自覺五智故。尚留極細取捨妄執也。第五不二一心意。以遣此細執為遮情。以覺知一切修得功徳是本有性徳差別智印為表徳也問。五重問答之中。悉兩重所入十六法可有耶答。可有之問。見現文。唯初重三自一心法有。而自餘十五法名字不見也。何云有之耶答。雖悉其名字不見。義推有之也。謂第一問答意。付三自摩訶衍用大義建立之。有漏八識是眞如之用大故也。第二問答意。付染淨本覺梨耶中自相本覺并一體法體相用等義而立之。第三問答意。是付多一心與一一心二法立之。三大義具一心故。雖無其文。而有其義也。第四問答意。付三自一心并一體一心立之。三大義如前可知之問。以何義可知第三問答中有多一心一一心乎答。第一問答意。唯有生滅門内也。第二問答通二問。其次問答一法界心者。豈非所依多一心并一一心哉問。此問答一心義中。一一心義何有耶。答。一一心意以言語道斷心行處滅之一心為宗。今次文非百非背千是等者。是即一一心意也。以此一一心意。為遣多一心之中道法執。非百非等云也。若無能治一一心藥者。何以為其門悟入三自一心法理。哉問。第四問答之答中。一體一心義如何答。一不能一者。以一體一心能治之藥。除三自一心極細妄執也。次文假能入一者。三自一心是雖假立法。而至此一心。即依一體一心之藥。悟入不二門故云爾也。明知十六法悉皆五重問答内有之。又大師以第四問答意。配屬極無自性心。其文云。三種圓融優遊二門境。是即此問答中有二法義也問。何故第五問答之中有問無答耶答。以無答為答也。謂以不動玄理等二論可解釋故也。今此解釋分中成答釋者監月分之法門故無答也問。何故付初重十六法而加一心及體大等名言。第二重十六法不加乎答。三大義之實義。是可具足不二一心之上故也。初重直付不二一心總體開二法故。加一心言為釋。此一心法之上體相用廣大義故。又加體大等言也。但第二重且以一切眾生各別八識義邊而為能入釋體相用義故。暫不加一心體大等言也問。爾付初重十六法而不可立梨耶之別體耶答。且付妄想差別之義不壞一切眾生各有八識義。又付一切諸法皆是一心義而不壞圓融無礙心佛眾生三無差別義也。是故常同常別法界法爾一心法界也。
    問。根本摩訶衍與不二門一心法界。及不二門體大義。此三法何差別耶答。根本摩訶衍者。未開不二門法義。乃至兩重法義。是故云總。又不二門一心法界未開一心法界上三大義。不二門體大義未開體上相用二義也。為顯不二法於同一法立一心三大次第四法也問。付次第相生義可有淺深耶答。於淺深者可有學者意解也。彼三十二種因分法門。尚為不二門頓機。即悉覺知根本摩訶衍之内皆同一味差別法門全不生分別妄心。若愚癡學者生分別心。而於不二摩訶衍一法。可成一心三大之別執也。何況三十二種法門乎。是故於同一法上隨機異解不同也問。於根本摩訶衍法。直釋三大義可成一心三大四法。而何故根本摩訶衍之外。更立一心法界義耶答。根本摩訶衍者。與能依趣入別相門之中不二門一心三大并三十二種法門為所依總體故。先立根本總體所入一法也。若直以此總體為不二門一心法界。若不立不二門能入一心法界門者。以何法為所依總體。而立初重各別能入一體一心門三自一心門乎。若無能入別相二門者。付何總體。即立初重總體所入二法乎。是故根本總體＊外可立不二門能入一心法界也。若無能入不二一心法者。不可立初重一心法界能入二門。若無此二門。又以何法為所依。又立第二重世間出世間二門耶問。一心法界與體大義有何差別。更一心法界外立體大義耶答。一心法界直三大義總體。未開體相用義。體大義是相用二大所依法體也。若不立一心法界者。因何法而釋三大義。又一心外不立體大義者。付何法顯相用二義乎。是故次第即可立不二門一心三大四法也問。付此法又次第可有能入所入義耶答。可有之。謂漸入機直不可悟入一心法界。是故以三大義為能入門可悟入一心法界。又以相用二義為能入門可悟入體大法。又以用大為門可悟入體相二義乃至一心法界也。如是能入所入隨機不定也。是故於不二門一心三大義。機根不一途故。可有一心三大四法差別也。又兩重一心三大義能入所入。准之可知也。
    問。付不二門之内一心法界三大義。又可配五智耶答。道理可有配横竪五智也。謂先配横五智者。眞言門極頓機人所觀。是可覺知於一心三大全無淺深皆不二一心法内證功徳故也。是故五智功徳各具足。主伴雖相對而不可配屬。暫以一往義可顯一心三大之法中五智也。先一心法界是法界體性智也。未開三大義之中四智故。體大義是大圓鏡智。為相用二大一切功徳成所依大菩提心體故。相大義是平等性智也。一切性徳圓明之功徳無差別而等同一味故。但妙觀察智遍一切智智故倶可有三大義法也。相大之中眞實識知義等是其妙觀察智也。用大義者是成所作智也。是即一往義也。若依主伴無盡義者。三十二種法各悉具足不二門一心三大之中。又三十二法中各具足三十二種法。重重無盡如帝網天珠也。三十二種法。竪雖有淺深。入不二一心以後。平等平等。全無淺深。各盡法界無所不至。無所不遍無所不當者也。是故云輪圓周備大曼荼羅王也。次竪義者。超漸二機人。竪經三十二法次第。至不二門體大義。即證知此三十二種法悉一體無二平等諸法也。眞言門淨菩提心者是也。又云通達本心也。次證知心體了。又次第轉證不二體大之上一切帝網無盡法然具足性徳相大義功徳。是即平等性智義。又修菩提心義也。次以第六意識自性清淨。無□智如實證平等性智相大功徳。即為妙觀察智成菩提義。次成就此妙觀察眞實正覺以後。自然應一切機垂化用為成所作智用大義意也。前成菩提義是修得極果故。尚有未極義。後用大是證知一切眾生本有自性得法身故云大涅槃理也。大涅槃故覺知一切應身化身本自有一切眾生一念發心也以覺眞妄本自不二。即為一心法界體性智大日如來也。以一心四義為四智。以四成義一心平等不二智體為法界體性智也。
    付三十三法辨如幻義者。
    先生滅門中。用義幻者。一切應化身悉以法身為體。與眾生善業力。本覺内熏力。法身加持力。倶相應而出現。譬如水月不生。於水不生。於月不生。於水與月二法中不無内緣而生也。又一切妄想妄覺等皆是眞如法身用大也。是用即非有非無如幻化。次生滅門中相義幻者。眞如自體中實相功徳。若付始覺義邊者。從如幻無明妄想一切煩惱而生長。若煩惱盡滅始覺隨無。是故始覺相功徳非自成法。謂對治無明得大智慧等也若無無明不得智慧。無智慧無無明是故如幻也。若付本覺義邊者。本覺從無始以來。雖本有常住。又與無始無明而倶非一非異也。非一故有本覺無明二義。非異故本覺無明本自一體。若無無明即無本覺。又無本覺。無無明是故如幻。次生滅門内體義幻者。雖眞如自體遍十界平等一如。而離十界性相外。無別自體故。即非一非異也。非一故自體平等而十異差別也。非異故十界即平等一如無二無別。十界者依如幻暫有差別。論其實即唯一眞如心也。若十界如幻者。眞如平等自體亦如幻。何以故。十界外全無眞如自體故也。次生滅門之内三自。摩訶衍如幻者。此三自者。是前三義所依總法名也。若無三義者即無所依法。若無所依法者無三義。是故非一非異也。非一故有一心三義之四法。非異故唯一法也。若三義如幻者。三自法又如幻。何以故唯一法故。四法如幻故萬法空寂也。萬法空故空又空也。
　　次眞如門中用義幻者。前生滅門中用。即立眞妄二義辨如幻義。此門中用義。付唯眞理辨之。謂應化身并有為諸法論其實事全體眞如。又眞如與應化等非一非異也。非一故有眞如生滅二義。非異故生滅即眞如全無異法。若無生滅門之用義者。又無眞如門用義。生滅門用義如幻故。眞如門用義即如幻也。倶如幻故如幻又如幻也。次眞如門相義幻者。以前生滅門中相義之無妄想義邊為眞如門相義。無妄想差別法故眞如實相無有二體。是故生滅門中實相功徳。與眞如門中相功徳非一非異也。非一故二義各別。非異故一體無二也。無二故生滅門中相功徳若如幻。即眞如門中相功徳又如幻。如幻故如幻又如幻也。次眞如門中體義幻者。前生滅門中體義是有為無為諸法平等一如理。此門體義意是無為一如之相用二義所依法體也。又離相用別無體。是故相用即體。體相即用。用體即相。非一非異也。非一故體相用義別。非異故三義不二。不二故相用若如幻。體義即如幻。又生滅門體義與此門體義。非一非異也。非一故二門體義別也。非異故一體無二。無二故。若生滅門中體義如幻者。此門體義又如幻若無生滅門體義。豈可立眞如門體義乎。是故如幻又如幻也。
    次一體摩訶衍幻者。體相用三義為顯此一法也。若無一體法依何顯三義。又無三義者。何以知一體法。是故非一非異也。非一故有四法別義。非異故四法不二不二故。若三義如幻者。即一體法又如幻。如幻故如幻又如幻也問。是即第二重所入法也。又能入門如幻義如何答。能入所入無二無別也。雖爾能入門付阿梨耶識所現諸法而建立之。所入即付梨耶實義無為法體而建立之。雖然能入所入非一非異也。非一故有能入所入二義。非異故本自能所無二。以無二故能所倶如幻。如幻故如幻又如幻也。能入門各別幻義。以所入八法義可知之。
    次明初重之八法如幻義。前八法付阿梨耶之内一心立之。此八法付不二一心之總體之中建立之。先能生一切世間因果用大摩訶衍如幻者。以一心所現應化身并有爲無為等一切諸法為用大義也。是應化用大即與一心加力。眾生善業力法界法爾力共相應而現前故如幻。謂以一心幻師法爾力。示現法界法爾應化身。加持眾生善業力故。名不思識幻也。是故凡初重八法意。即一心擧皆用大。皆相大。皆體大也。雖爾非無三大義差別。次如來藏功徳相大義如幻者。萬法悉無非一心相大功徳。是故用大外無相大。相大外無用大。非一非異也。非一故相用義別。非異故相用一如無二。無二故用大如幻。相大又如幻。次無量無邊諸法差別不増不減體大義如幻者。相用外無體大。體大即相用也。一心法中豈有二別乎。是故非一非異也。非一故非無三大義差別。非異故一體無二。以無二故相用如幻。體大又如幻。次三自一心摩訶衍如幻者。三自一心者。前三大義所依法體也。若無三大義。何有此一心法界乎。是故非一非異也。非一故成四法。非異故唯一法也。若三大義如幻即一心法界。如幻也。
    一體一心等四法。以前第二重眞如門之義可知之。能入八門又所入八法無二無別。雖然以一心即諸法義為能入門。又以諸法即一心義為所入法也。故非一非異也。非一故有能所二義。非異故能所一心也。所入如幻即能入如幻。能入如幻所入又如幻也」
　　次不二摩訶衍如幻者。凡一心之法總體如幻而不生不滅。如幻即常住。常住即如幻離因緣外無實相。實相即因緣。是故大疏云。謂幻即幻。＊謂法界即法界＊謂遍一切處即遍一切處。＊謂幻故名不思識幻者是也。譬如雖水波生滅大海總體不生滅。而水波不二故波生滅即有水生滅義。又水不生滅即有波不生滅義。是故水波倶幻。又水波與大海全體不二。而以水波幻攝大海。大海即如幻。大海攝水波。水波即本不生也。雖三義別一體不二大海也。眞妄倶如幻。一心即如幻。又一心即本不生。眞妄即本不生也。是故行者若趣入不二一心法。即以三十二種如幻法門。覺知不生不滅如幻一心。又以不生不滅一心覺知三十二種不生滅之法門者也。觀如幻各遮實執。觀不生各表實德。雖爾如幻與不生全體不二也。問。無明者其體何物耶答。一心本法是也。凡萬法不可得不可取。有為無為二相離二相。是一心本法也。一心本法即九界差別也。九界不可得即一心本法也。離一心外無九界。離九界外無一心。是故地獄苦器依正。餓鬼飢渇體相。畜生愚形貎。乃至色界諸天美容。二乘菩薩身心。草木山河別相。地水火風各別。青黄赤白諸色。可不可愛之音聲。起動作業之威儀。悉無非一心如來法爾性徳。如是覺知漸離無明心也。若捨有為取無為。又離無為取有為。斷惑證理顯智得位。如是分別心即是無明相也。是故不知法界一心。即一心成無明體也。覺知萬法一心。無明即成圓明體。若知此義人悟九界妄想差別即本有法身曼陀羅者也。夫差別眞妄即心。是以為無明。若假九界執妄想者。誰離無明家證一心乎。是故生滅門之内雖立清淨本覺爲眞理。簡妄想故非清淨法也。捨有為取無為。豈非無明之甚乎。多一心之非有為非無為中道觀。暫雖似離有無邊執。又云非有非無。豈離有無之名言乎。若覺知眞實不二一心。何立非有非無中道乎。若無有無二執不可立中道妙理。明知中道一心極理尚迷無明暗也問。依此義者。一體摩訶衍并一一心觀。全離無明分位耶答不離之。所以者何。觀見萬法眞如以為唯佛境界。是又非對無明取明法哉。若本自無無明。對何法顯明法乎。明知是觀又無明妄心見也。三自一心雖離取捨之極唱。尚談隨緣眞妄之教理。實捨離無明之他執。對誰立三自名言乎。又雖甚深絶慮之觀。眞俗別執未離也。若無眞俗別執。寧立三自一心名言乎。一體一心之觀智。雖顯一心無念境界。若無三自一心妄執。對何法立一體一心之微言。捨卑取尊。豈全離眞俗別執乎。是故五重問答之中前四義終文悉云無明分位非明分位也問。從唯蘊無我心。至極無自性心。各自宗所計法執并無明如何耶。答。各以自宗所計正理爲眞言行者所除法執并無明也所謂以方便權門之中一乘三乘等假立眞理各計眞實正法故障不二一心理。即是法執也。又以來能斷盡眞俗別教故。不覺不二一心之家一切諸法之實義故云無明也問。覺知不二一心法義。即可立即身成佛。而何故疏住心門釋云極無自性心以後更令斷十地無明耶答。此問甚不可也。諸顯宗學者各各分分雖知自宗正理。而未修練觀行。全無成佛理。今雖覺知不二門實義。若依三密相應行法而不修行。何即身成佛乎。若相應教理而精進修行。豈不即身成佛乎。是故經云。若有衆生遇此教晝夜四時精進修。現世證得歡喜地。後十六生成正覺（云云）今眞言門意。以從極無自性心轉入不二門而為離法執分別悟入眞言淨菩提心初地之位也。又以此法執可為見惑。未見眞言淨心故。眞言行者遮此見惑即見淨菩提心諦理。以三密方便并十緣生句如幻觀。而念念修習。速斷無始生死無明習氣故。不改父母所生分段依身。證法爾不思議之法性無為色身也。何但付以教門顯不二一心正義而不修行。難可即身成佛乎。若不修而成佛者。一切眾生皆自然可成佛。又失因果道理墮邪見。無出離期。是故如理思惟。如法可修行也。
　　
    釋摩訶衍論私記一卷
　　永久五年四月一日書了求法僧□□是但一偏為□□衆生也
