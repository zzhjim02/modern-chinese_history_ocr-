　　《大正藏》第69卷No.2288

釋摩訶衍論應教鈔
　　
                 道範記
題目

　　一論大綱之事。一題額之事。
　　一初二頌之事。一今造此論等之事。
　　一論別之事。一總有一百部之事。
　　一建立同一相之事。一十藏之事。

　　一持其行法隨應不失所以立名曰藏焉也之事。
　　一總百洛叉數事。一六馬鳴之事。
　　一八萬四千四十八種之事。
　　一於妙覺地有眞實僧之事。
　　一本趣之事。一開總體之事。
　　一信根十義之事。一五分次第之事。
　　一八因緣之事。
　　一謂爲八種根本總體作正因緣之事。
　　一闡提不信等四障之事。
　　一四種根事。
　　一如來在世即不須論之事。
　　一受教實行有眞分際之事。
　　一立義分之事。一一心二門之事。
　　一前言法者謂衆生心之事。
　　一或從能入建立其名之事。
　　一三大義之事。
　　一何故不二摩訶衍法無因緣耶事。
　　一菩薩一乘一切異生亦如是事。
　　一今論不二與華嚴圓圓性海同異之事。
　　一配當外門法之事。
　　一論大綱事。發菩提心論釋摩訶衍論。
　　大師三學錄云。二部十一卷眞言所學論（云云）常曉錄云。摩訶衍論疏一部三卷（法敏法師述。）右摩訶衍論者。橫釋顯教竪括祕藏（文）安然八家祕錄入金剛頂部。彼錄云。釋摩訶衍論十卷。龍樹。
    戒明初來之日道俗引爲僞論。次德溢師引用。叡山本師破爲僞論。仁和尚問南大寺新羅僧珍聡云。新羅中朝山月忠妄造。後海和尚上奏入眞言三藏流行天下。次福貴山道詮和上箴誨破古僞論立爲眞言法。奏爲眞論（文）通法慈行疏鈔以華嚴五教義釋一部論旨。智覺禪師引爲達磨之祕牘。今眞言門人專可仰祖師高斷。仍就祕釋解大綱者。論有五分是五部法門也。因緣分者佛部。因緣者機也。機者衆生總體是即佛部也。立義分者蓮華部。自性清淨理理無邊故立義分中一切教義也。解釋分者金剛部。金剛部智即簡擇決斷故爲解釋。八論唯釋四法四智。二論唯釋一法一大法界也。四印一印可思之。修行分者寶部。寶部南方南方即行故。四信四法身。眞如爲自性三寶爲受用變化等流（云云）五行五供養之義也。以四重祕釋五供養之義消息可思之。以六度爲五行即此意也壇戒等配釋委思之。勸修分者羯磨部。北方成事智即大悲無邊智故。於無機人猶勸結緣之利益。是勸修利益分之意也。
    五部者金剛界五解脫輪法門也。安然以此論入金剛頂部此意歟。已上依禪林之指授私述之。五分義如此。次就所立三十三種法論其大綱者論有三十三法。於此三十三種有四重祕釋。一淺略門。謂三十二種是顯教修行種因海應身所説也。不二是密教性德圓滿海法身所説也。二深祕門。謂三十二中眞如是密生滅是顯也。是亦有二義。一顯中之祕。二皆是第十住心之分齊而非九種住心之祕密。三祕中深祕門。謂此三十三法爲三門。不二眞如生滅也。此三門是三部法門。如次佛蓮金是也。又此三十三法者三十七尊三摩地門也。所謂不二有五種不二。前重八法總爲一。後重二法總有四。謂一心體相用是也。合此前後兩重五種總體爲三十三不二果海。此五種即五佛也。八法總大日。二法總四種爲四佛。餘兩重三十二法四波羅蜜以下三十二尊也。四祕祕中深祕門。謂此三十二法皆是大日如來法曼荼羅身也。一一法橫竪無邊輪圓具足理理無邊智智無數也。已上覺[小人图]指事意。
　　一題額事。
    問今論題目摩訶衍名字可有三十三種法乎。答可有。付之今論立三十三法之名字。於十六門全無摩訶衍名字。依之末師云。此論前後門法對辨。並無一字明文顯説能入門名摩訶衍（文）。何云三十三俱在摩訶衍名言乎。答。大師金剛頂經開題云。能攝大乘者根本總體不二大乘。所攝大乘者兩重三十二大乘（文）末師以門法對辨之義如是釋也。依之鈔云。若爾門應非大乘耶。答若就常教及通相義。可名大乘。今據當論既分門法不名大乘（文）大師三門分別御意。門法兩重以同名建立之。仍三十三俱名大乘也。末師猶在小室未見大虛也。問題額摩訶衍言可有不二大乘乎。答爾。付之不二是離言離教之法體全無解釋之能詮。何於釋摩訶衍之言有不二大乘哉。答於此尋者先可定論顯密。若約末師等顯教之面言之。末師述本源玄理二論釋不二出二解。一云。疏但令知有不可剖析（文）此解意以令知有不二爲説二據因果相從果從因果寄言故因從果亦絕言故（云云）若約大師御意。二部十一卷眞言所學論也。仍有四重祕釋義如上（云云）
    一初二頌事。
    初一頌歸敬序也。圓滿覺佛法。覺所證法藏法寶。謂法寶有四。覺果法。所證理法。法教法。藏行法。本論行法説無量功德藏故以藏云行也。并造論大士馬鳴。及諸賢聖衆十地三賢諸菩薩并二乘聖者等也。此二句僧寶。小乘唯以聲聞爲僧寶。以菩薩獨覺爲法寶。大乘以菩薩爲僧寶也。小乘菩薩獨覺唯一人不成僧義故唯限聲聞大乘以理和義亦名僧故亦僧寶也。次欲開等頌有二義。一歸敬之情意。二造論之發起也。初敬情者。謂以論曰今造此論以下五因爲造論本趣。此欲開等一頌敬之情意也。是釋論之正面也。以五因爲本趣故也。次造意者若准本論爲欲令衆生一頌爲本趣。今此欲開等頌亦是本趣也。本論八因釋論五因。釋論初二頌本論初三頌可一准故如此相准也。龍樹釋本論歸敬發起盡初三頌以八因爲正宗。是約論主之三段意也。釋論時以初二頌爲歸敬序。以五因爲本趣。次説論別以下爲正宗。是約論法之三段意也。問以五因爲正宗之時者。其五因釋論造意歟。答不爾。述本論造意故是正宗也。
　　問本論有八因何爲彼因由乎。答。雖有八因此五因彼外也。故加之爲本因由也。已上准鈔師釋料簡之也。覺[小人图]云。初一頌歸敬。次一頌發起。論曰已下造論五因也（文）是發起與造意各別也。以敬之情意爲發起歟。
    隔檀門者眞如門。往向位者生滅門也。此二門若約解釋分發起者。唯後重一心下二門也。若約立義分發起者。廣通三十三種。謂隔檀門者不二往向位三十二也。是二門分別之意也。
    分報師恩故者。師有二種。訓匠義邊以人爲師。軌範義邊以法爲師。人有顯密顯釋迦馬鳴密大日金薩也。法可准思。
    一今造此論等事。
    此論有二義。若以五因爲本論因由。此論者本論也。重釋者。望本經起信釋爲重也。以五因爲釋論因由。此論者釋論也。重釋者望本論也。爲顯自師者顯法師也。通即三十三別不二果海也。以三十二爲未得正證等也。開頓入門等者。上隔檀往向二門也。與頌別者以上敬情意等之義可簡別也。或由師亭毒者人師也。亭毒者均養義。亭停也。母養子停毒不令食故云亭毒也。或祕觀察等者。不解論宗故起百千諍壞之。今作解釋故解論宗爲是不起諍也。論宗望本論本經望釋論本論也。或親聽受等者。蒙師聽許故造此論之意也。阿世耶此云意樂（云云）
    右歸敬三寶三部義。造意五因五智義也。
如次胎金之義可思之。
    問如此於此論作深祕釋非高祖御意歟。二教論云。地論釋論稱其離機根（文）又云。龍猛釋論挾圓海不談之説（文）處處釋文以今此釋論唯爲因分顯乘之説同於地論果分不説之義。何於此論作重重祕釋乎。
    答是覺[小人图]上人之問答也。彼答云。於此論大師存四重釋。若付淺略之儀作彼不談之説。若依深祕者正説因分兼則果分。若依祕中深祕者正説果分兼明因分。若依祕祕中深祕者唯説果分之因果今付此等儀爲眞言所學論也。文取意義趣顯然也尋云是醫王之目觸途是藥之謂歟。若爾地論等亦可有四重釋如何。答大師唯以二部論爲眞言所學。以地論等不可准之。抑作祕釋總可有二趣。一以醫王之眼一切見藥則兩衆之三德米齊之六句無非祕密。二依機依時弘經造論。其教文有顯有密。以一百餘部金剛乘教二部十一卷論爲密教等是也。仍今論爲密者非觸途之説。論藏之廢立超顯故爲祕教也。所謂於眞如立言説論心識。及説不二果分等是也。此等義門非顯教施説故。以之見之於論有四重祕義也。難云。以所學錄立祕教之義其證不成。彼錄以有部戒本爲眞言所學豈是密教乎。答此難一且可然。但迷三學之大義致此難歟。夫攝律儀戒者大小顯密其戒體是同。故以彼律爲此所學也論教不爾勿爲例（矣）
    問本論顯密義如何。答覺[小人图]。云本顯末密。又云。從末本亦深。深深有相傳義云。本論專密論也。十住心論第九云。誰信眞如更有所依。佛菩薩共有此説等（文）。此菩薩説出馬鳴立義分。是誠證也（云云）所謂眞如者顯教至極理。此能生者即眞言●字等也。委可見論釋。禪林上綱義同之。本論造因結句云。如是此論爲欲總攝如來廣大深法無邊義故應説此論（文）祕密總持之説炳然也。[小人图]云。總攝如來者不二。廣大者十六能入。深法者十六所入也（文）流通句云諸佛甚深廣大義我今隨分總持説同之。疑云。今本論以百億顯教爲所依。何有祕密教之義乎。答於百億經有權多實少之説。採彼實少之義集爲今論。仍爲祕教也。難云。然者是顯中之祕也。何作祕中深祕之釋乎。答。凡顯經實少之祕有二重。一釋迦反化法身之内證説之。二大日法。身之内證指之。如楞伽三身説法及我乘内證智之説也。委可思之有如是等義故。龍樹本自内證冷然故。造今釋論顯彼重義也（云云）禪林云。起信論從本已來色（五大理）心（識大智）不二。和合事以色性即智故説名智身。以智性即色故名法身等説相專自宗深奧大義也（云云）
    一論別事。
    問十萬九千部總十論所攝（文）部帙判文其分別如何。答。一義云部帙也。十論中初一攝義論。後九花文論也。其所以者以起信一部攝初一故。攝義十論皆如意論所攝也。攝義寶鑰如意三名同是總攝無窮之義也。仍十論悉如意論故。後九論花文論也。是如十二部中以方廣一部爲大乘。以餘十一部爲小乘也（地持説）故攝義花（文）各別故是部帙之義也。二云。可有部帙判文二義。如十二部經有二義也。部帙十二部者釋籤六云。緣喩事三局在於小。廣問記三局在於大餘之六部通於大小（文）問十萬九千部者何表示耶。答於十九執金剛各一千法門故十萬九千也。廣可撿之。
　　總有一百部事。
    問馬鳴第八地龍樹初地也。隨位上下惠解有勝劣廣狹。若爾。龍樹造千部馬鳴造百部其意如何。答表百億契經能釋之義故百部也。至下更述之。
    建立同一相事。
    問建立者其義如何。答有二義。一云五分建立也。明五分云次明建立故。二云立義分也。論指立義分云建立門故也。
    十藏事。
    問初法界法輪藏其義如何。答十藏中初一是眞如門教法。後九是生滅門教法也。有云。初一是一乘。次二藏者即三乘也。如來法輪者即佛乘也。一切衆生言音者即隨順衆生之言音也。即於一佛乘方便説三之義也。莫非如來等者開會之意也（云云）問十藏中何故無緣覺藏乎。答緣覺教少故攝聲聞藏不別立。今二藏者即大小二乘也。三論二藏教之義即是也。
    問以十藏中初一攝三藏之義可有乎。答再論可有其義也。擧眞如見一切法無非眞故。或以一乘見一切教皆菩薩行故。以初法界法輪藏可攝一切三藏等也。今三藏爲根本者約通相三學之義也。以略攝廣故法界法輪藏在十數内。故且云所攝也。理實三藏十藏等廣略諸藏互有能攝所攝之義也。廣中有略略中攝廣故也。八種雜藏者。鈔云。聲聞菩薩各有四藏經律對法明呪。大小俱有則有八藏。然音聲經意通詮上八故名雜藏（文）諳推之義難依歟。
    三藏者戒定慧即理智事三轉方便也。定慧即理智也。戒俱舍等爲色法。即理智具足人體解脫點也。
    持其行法隨應不失所以立名曰藏焉也事。      問三惡趣器世界其行法義如何。答以三學爲行法故。地獄等惡趣説十惡因果令恐怖厭離。故隨應可攝三學。説器界安立者。顯菩薩道種智之法門也。問餘藏皆令樂其果。此藏何異之哉。答。此有二意。一云。三惡一向惡果故令厭之。人天蘇息處故且令樂之。涅槃嬰兒行意可合之。一云諸佛方便隨宜令欣彼惡趣。之説可有之（云云）
    如大日經乃至説生摩睺羅伽法（云云）
    總百落叉數事。
    問百洛叉表示如何。答表初地百法明門也。大日經疏第十一云。一月修等引持滿一洛叉○所云落叉者此譯爲見。謂心住一緣明了現前也。若就世語則是十萬遍耳。一月誦者一月是等引圓滿入於初地。於祕藏中初地是第一月也。此是等引之地（文）又同疏第七云。若到修行地授不思議果者。此修行地即是淨菩提心初法明門也。例如聲聞。見諦已後復入修道位也。此菩薩於百字明門中各見蓮華胎藏曼荼羅世界海（文）故百洛叉者即百法明門也。洛叉云見故。見者初法明道也。故疏一云。以覺心本不生際。其心淨住生大惠光明。普照無量法性見諸佛所作之道故云法明道（文）龍樹初地菩薩故約此所見云百洛叉也。馬鳴所造論亦授龍樹故表百法明也。是百洛叉能釋故（云云）問若爾龍樹自造論時何有千部乎。答自家初地即十地故。百字明門各有十地故。表此橫初地義有千部歟。難提密多羅有百俱胝大乘經者。約第三地所見歟。問難提密多羅是小乘羅漢也。何超龍樹云示上位所見乎。答此羅漢豈無本迹乎。又本部眷屬合擧故其數是多歟。
    問此百億契經者大小乘俱有之歟。答爾也。付法傳云。其所説教則大小乘所攝花嚴法花般若寶積最勝涅槃等及四阿含等一百洛叉部經是也（文）
    十二部者是諸尊十二地也。即十二轉聲也。是亦統諸位爲十二地。攝諸聲爲十二轉。一切契經爲十二部。即此意也。是又初地中法門也（云云）
    六馬鳴事。
    問六時出現中何時造此本論乎。答賢首引經六百年造聖法云一百年造。問以何説爲定哉。答如此傳記不同不必會通歟。但聖法普檢六時造論。賢首只得摩訶摩耶經説。仍可依一百年造之説歟。就中列六時次第以一百年爲後。是以起信造時置後。如十論列次也。第六時無造論故非難。西天竺出現者出造本論時之父母生處也。
    八萬四千四十八種事。
    問如來萬德中限此數量有何表示耶。答且以阿彌陀爲所歸歟。八萬四千者彌陀之相好也。四十八種表四十八願歟。問龍樹初地菩薩故尤可歸彌陀。馬鳴第八地也何云歸之哉。答以第八地菩薩通名觀自在。以第八地名觀自在地故。仍馬鳴亦可觀音。六馬鳴即表六觀音歟。是故觀音頂戴彌陀。故歸敬時擧彌陀也。論中明彌陀專念之相云。若人專念西方極樂世界。阿彌陀佛所修善根迴向願求生彼世界等（文）馬鳴歸彌陀之意顯然也。又凡歸命者歸彌陀也。命者無量壽也。其證有大日經開題（云云）
    十最十勝等祕釋在覺[小人图]指事。
    於妙覺地有眞實僧事。
    問此義如何。答是一體三寶之義也。於佛果有眞實三寶。謂所修眞理是法寶。能證正智是佛寶。理智冥合是僧寶。僧和合義也。此則法身（理）般若（智）解脫（人）之三點也（云云）
    本趣事。
    問此發起意如何。答抄云。除疑立義分并解釋中顯示正義。除捨分別發趣道相并修行信心分。除邪勸修分。除執對治邪執也（云云取意）[小人图]云。甚深大乘正道者。正是不二大乘兼通三十二種。疑惑者三十三種之能迷也（云云）地前地上正後二僧者[小人图]。云。地前者因分地上者果分也。正體智僧者金剛界僧也。後得智僧者四重曼荼羅僧也（文）
    開總體事。
    問此總體者何法乎。答不二摩訶衍也。大師以不二名根本總體不二大乘故。今開總體者開不二總體爲三十二別相也。
    信根十義事。
    問上文云。信謂十信。根謂從發心住乃至法雲地（文）下文云。十者高勝義於妙覺果最勝廣大（文）相違如何。答上依根正義。謂根能生長義故。法雲因行生長佛地萬德故限十地也。下依根究竟義果實根究竟處故也。
    又義云。門妙覺望所入還爲因故攝入法雲也。仍上望所入攝入法雲故云乃至法雲。下於門中開因果故云於妙覺果等也。
    五分次第事。
    問立義解釋之機必依修行分始修行成佛歟將於各各分修行成佛乎。
    答鈔師作三解。一云立解二分但令利鈍二人生解。其第四分方始起行趣入。一云唯解釋分但令鈍根生其了解。於第四分起行趣入。其立義分唯利根人不生第四即能行故。如一聞千悟極利根故故。第四分云。觀察廣（即解釋分）略即立義分之深理雙證上二。亦可廣即生滅略即眞如。一云。前前者有不假後後後後者必從前來。如法花經三周聲聞等（文）此三解初立解二分機俱依修行分。次立義不下。解釋下。後後四分機並在立義解釋修行勸修。而立義機聞立義分即解即行。如法花法説周上根舍利弗。解釋機雖聞立義分不能悟解。至解釋分能解能行。如法花譬説周中根迦葉等。修行分機於立解二分雖聞之不能行。至修行分始信始行如法花因緣周下根富樓那等也。勸修分機雖聞前三分不能解不能行。至第四分纔預流通結緣之益問此後後機在前前全無其益歟。答法花三周聲聞上根法説三重無明一時俱盡。中根法説斷一重譬説盡餘二重。下根法説一重譬説一重因緣俱盡。但此當周以前斷冥益也。以之准之此後後在前前。亦可有一分冥益也。問此上三義俱對一切機論三義歟又約各別機爲三歟。答約各別機也疑云若是約別機者不可爲三解。直可云機不同如何。答於立解修行機下不下約機不同作三解也。作釋之趣不一准。如俱舍光法師以一義一首尾爲數復次也（可見光疏。）問其各別機根義如何。答。鈔引演奧鈔有四句根。一利根精進。二利根懈怠。三鈍根精進。四鈍根懈怠也。以四句文思今五分義。利根精進人立義分即起行證入若利根懈怠人立義雖解懈怠故至修行分起行。謂是人於立義分雖解修行法門猶預故不行。至修行分重説重勸始起行也。若鈍根精進人解釋分悟而行。鈍根故立義不解依解釋重説解四法。精進故則於解釋分起行也。若鈍根懈怠人或解釋雖悟懈怠故至修行分起行。或此類中有不悟不行至勸修分之人（云云）凡此四句根義信進念定慧五根各互有利鈍故致有此不同也。以此四句根對今三解可見之。初解付利根懈怠（文）及鈍懈怠一分（解）故二人俱下修行。次解爲利鈍一下一不下也。後解前不假後有數根。利根精進立義即解行之。鈍根精進解釋即解行。故不假後。後從前來亦有數根。謂修行勸修機在立義解分。或雖解不行或不解不行（云云）然此四句利鈍進怠各有重重故。此立解修行解行亦有重重也。問此修行分機在立解分。亦悟可云立解分機何。只云修行機乎。答約究竟成就處定其機也。如法花下根者於法譬雖有二重斷。
約盡處云因緣周機也。
    已上此三解四根之義總可通聖教之大綱尤至要（云云）
    如上就末師義。若依祕釋以五部五智實修實證可爲五分教行也。又立義分普門後四分一門也。立義三十七尊大日普門三十七也。解釋二法二門普賢等四智也。四智總體即法界智。故一門五智也。於此普門一門實修實證普門普入一門普入等之義有之。普門普入者具行萬行實證萬德也。一門普入者唯從一門直至如來實證也。
    八因緣事。
    問八因有何表示乎。答一切有情各有八識。表示以八識爲衆生總體也。五分五智即轉得之果也。八因緣即所轉八識是故是因也（云云）[小人图]云。八種因緣依本論付因分隨機淺略隱深一義者是因分機也。依末論付開題者因果二分機也（文）
    謂爲八種根本總體作正因緣故。言因緣總爲二十四種分離別相作正因緣故言因緣事。
    問依大師御意者於三十二無總體。今對二十四以前重八法爲總體如何。答於此文尤可有數簡。今依祕釋意思此釋八種根本總言有前重八法並五種不二也。以八種言則顯前重八法也。以根本總體言則顯五種不二也。後重二法不二統一心三大呼之則八種總體之言。下可有之故也。又前重八法近果分總體故即根本總體置之也。八種之總體依主呼之顯前重八法并五種不二也。依即八法主即不二也。仍以八法合論總體對二十四種別相也。覺[小人图]八因通果分者。其果機者即今根本總體五種不二之機也。次三十二種總別法相者。總即五種不二別即三十二也。可思之。問若不二大乘有因緣者。何下立義分云何故不二摩訶衍無因緣耶云非建立故乎。答彼約初重淺略義云爾也。約第二重義者因分機故云離機根故等也。問顯示正義對治邪執法門解釋中甚深大宗也。何故唯被邪定哉。答以八因配後四分。以三聚屬八因。是一往表示釋今非盡之説。仍謬邪解逆亂見邪定殊重故從強邪定爲所化也。理實此法門可被三定聚也。開示二心二門是一切如來根本之義故。依之約發起爲欲令衆生總本趣時。顯示正義等一一皆通攝三聚人（云云）問第四因緣五心中品者唯第五心歟。答爾也。以六信已上爲不退信故合爲上品也。問修行分所化中取十信第三心乎。答別不擧之義云。第六因緣二心下品者第二第三二心歟（云云）。問第八因緣勸修分所化唯限邪定歟。答文處擧邪不二聚。不定聚又可有勸修之益故也。問一切教法皆盡於立義分文。解釋修行法門亦盡立義分歟。答。爾也。一切教理行果皆盡立義分。然爲鈍者重開立解釋修行法門也。鈍者再聞而悟故。如三諦偈身子一聞而悟得初果目蓮再聞悟入也。問於八因中二乘取四處。自餘邪定取三處。顯過失之輕重（見）爾者十信取六處。十信其過重於二乘歟。答此難非也二乘取四處一位取四處也。謂一羅漢果約六種姓分之等也。十信既一心無取二處以之爲表示顯其過輕重也。二乘一人無取多處也。可思之。
    問因緣分意不依能入門趣入所入法之機根可有乎。答初因緣各別擧三十二種因緣。是可有各別機故也。門法待對約漸入者論大綱也。大師御意三十二大乘各有本末。本末者因果也。況門三乘所入一乘也。於一乘豈無直往者乎。委可思之。
    闡提不信等四障事。
    問五教章下云。八寄四障以顯四位此有二義。一約正使寄顯地前四位四行四因四報。何者謂以闡提不信障使滅已翻顯十信之位。成信樂大乘行爲淨德因及鐵輪王報。二以外道我執障寄以翻顯十解位。成般若行爲我德因銅輪王報。三聲聞畏苦障以寄顯十行位。成破虛空器三昧行爲樂德因銀輪王報。四獨覺捨大悲障寄顯十迴向位。成大悲行爲常德因金輪王報○第二以四障習氣寄顯地上四位四定四德四報。一初二三地滅闡提不信習即顯一位相同世間。又得大乘光明三昧成於淨德因除因緣生死變易報。二四五六地滅外道我執習顯此一位相同二乘。得集福德王三昧成於我德除方便生死。三七八九地滅聲聞畏苦習顯此一位相同大乘。得賢護三昧成樂德除有有生死。四十地至佛地已還滅獨覺捨大悲習。顯此一位因圓果滿。得首楞嚴三昧成於常德除無有生死。四德圓故生死永盡故云無有也。此上義廣如無上依經本業經佛性論寶性論等説（文）然者以闡提等四障顯地前四位者。是終教大乘説相也。此説以四障習氣爲地上所斷無全出別障。而今以妙教所説異生性等十重障續爲地上所斷。此廢立在何處耶。地前終教地上始教次第相違之上大相違本業無上依經等施設如何。答此疑難爲才學何爾。實談之時幼稚也。龍樹八宗一代之高祖。何以一宗五教廢立疑之哉。賢首纔撿漢土流布之經論。龍樹廣開龍宮百億之聖説。既非對敵何及疑問乎。誰許十重障之説唯出唯識。定是契經之施設也。就中賢首所覽經論既有十八寄惑顯位之不同。況於一代百億之廣説乎。努力努力勿相對矣。
    四種根事。
    問此四根何義乎。答廣自力根普門普門機。略自力根普門一門機。廣無力依他根一門普門機。略無力依他根一門一門機也。問此論機略無力依他根也。是四中最下也。何以此論爲總持密論乎。答常情最下祕妙最上也。一門即普入是總持中最上也。留心可思之。難云此四根廣盡一代經論之機。是若皆眞言者都無顯機歟。答自本開會之意如此。此一代聖説即大日法身無盡莊嚴藏故約此義作此説也（云云）問三乘機其義如何。答祕藏記云。三乘三密也。聲密曰聲聞心密曰緣覺身密曰菩薩。
    如來在世則不須論事。
    問懺悔業障大海等四十部花文論在世馬鳴所造也。又本願繫屬云師滅後造論。相違如何。答此則大綱也。以在世滅後機爲經論所被故。其中少分在世須滅後依經之者何無之哉也（云云）
    受教實行有分際事。
    問此略無力依他根中有三定聚衆生乎。答爾也。疑云。論教只爲滅後機也。而三賢或時依三昧力見報身佛。十地一向爲報身眷屬無滅後。爾何依論教乎。依之香象起信疏論爲初機（文）初機者十信也如何。答三賢此論意既爲差別緣所化。依論事勿論歟。抑又淨影釋云。三賢已上菩薩有五種身。所謂分證三身并分段變易二身也（文取意）既於十地菩薩有應身。應身應化身眷屬所化也。何此面無滅後乎。若有滅後者論教所化亦勿論歟。
    立義分事。
    問根本摩訶衍中開八種故。一心法界三大義中各開二種故者其義如何。答是從五種不二中開出十六所入法之義也。根本摩訶衍者八法不二。一心三大者二法不二也。所開十六爲因分法。總體五種爲果分不二。總別合論有三十三也。開五不二則三十七也（云云）此義如上。末師意因分中有總體即根本摩訶衍。一心三大也。此義如常。次能入十六一心法界及三大義各二種故者前重門也。此一心三大者非總體。只以總言呼之也。
    問摩訶衍者總説有二種（文）其義如何。答摩訶衍者十七大乘也。牒前開總體摩訶衍十七也。總有總體總説二義。總體者十七。總説三十三也。諸佛甚深廣大義我今隨分總持説者。即總説也（已上末師義。）大師御意總者五種不二也。説有二種者前重十六門法也。俱一法二義故。所言法者等者或牒初重法。或牒初重門。其義共有之委可思之。問説有二種云何爲一者法二二者義者。此四句文其義如何。答疏鈔釋不同也。疏云。故知四句勢貫兩重（文）此四句含前重八門後重八法也。一法二義名字含此十六故次所言法等者。貫兩重中後重法牒釋也。鈔云。此一者法二者義者初重門也。所言法者等者此牒初重門開爲後重門法二（文）又云。開初重門爲後重法。後法初門無二體故（文）此二師意疏後法自前重法緣起。後門自前門緣起。法中道門眞俗故後法從前門不可緣起也。故疏云。莫謂一心三大名同便將前門爲後重法。三體科揀義理難通（文）鈔意後法自前門緣起。三諦料簡其義不定故所謂三論宗汝家眞諦我家俗諦（云云）」
　　問鈔意其義難依前門無總體後法二法總體也。此義如何。答鈔云。良以一心望一體等而具非一非異二義。由此一心與彼非異故屬初重門。由非一故屬後重法（文）此意心離邊處中性也。一體對相用差別義門故偏相也。由一心與一體非異故同偏眞屬前門也。由一心體與偏眞非一故。還本性中屬後法中道也。三自可准之。總前門有一心三大名事以今釋可解之。委可思之。大師御意以三十七尊緣起即爲三十三法緣起。以金剛頂經菩提心論等可見之。
    一者所入根本總體門二者能依趣入別相門事。
    問此二門意如何。答末師意如常。祕釋意所入根本總體門者五種不二也。能依趣入別相者三十二也。初二種門有其兩重者。八法總前重總體。二法總後重總體故。所入總體有兩重也。三十二兩重十六故能入別相有兩重也。覺[小人图]指事之意也。問一體趣入身法三自趣入身法（文）此前重八法也。何無一心名言乎。答爲顯一心與一體非異之義略之也（未師意）又大師御意前後兩重門法名字非必別異大師指事出後重二法名字。一體一心三自一心（文）仍大師御意只以三門分別爲大綱也（云云）
    一心二門事。
    問顯教意以眞如爲所依爲總體。而今以一心爲所依以眞如爲能依。其義如何。答。起信論序者智愷作一心二門大意述其意。顯意以彼可知。彼顯乘旨趣者眞如有二隨緣不變是也。以不變義邊爲一心以隨緣爲二門。以事邊爲生滅以理邊爲眞如也。仍起信眞如門以顯意言之隨緣上性不變也。安然以九十識爲生佛邊可准思之。今以大師御意言之。立義分以三十三爲三門。解釋分以四法爲三門。一心不二門也。普門一門雖異三轉之義是同。所謂眞生二門如次理智二轉也。一心是不二事轉也。不二爲總體故爲眞如之所依。留心思之。
    所言法者謂衆生心事。
    問此一心者何法乎。答大日經所説無相菩提心也。遍於彼八處者十界也。四聖如文。四生即六凡也。大日經疏云。離此無相菩提心更無一法也（文）即遍十界之意也。是心即攝一切世間法出世間法者。此無相菩提心者即質多汗栗多二心故即六大也。質多識大即攝心眞如門。干栗多五大即攝心生滅門。顯以心爲理故眞如門無色無形也。以五大爲事故生滅門萬像差別也。今從顯面以眞如門爲心法也。若依自家意以五大爲理以識大爲智以理智和合爲事（云云）
    問此一心是後重所入法也。何以之爲眞言義耶。答此所言法者謂衆生心等者。約總位作釋故。此即五種不二隨一故爲眞言也。又第二重以後祕釋之時。別位一心三大皆眞言也。可思之。十住心論誰信眞如更有所依之問以今立義分答之。彼眞如所依者即此一心也。委可思之。
    或從所入建立其名事。
    問此或言其義如何。答此或言有數意。一云前重云皆從能入。皆從門立名。今亦從門故云或也。一云或是不定義。前重法全無名。後法自有一心三大名。其上從門立一體三自等名。故不似前重故云或也。一云。或者不定之言也。或從能入立所入名。或從所入立能入名若從緣起門不二。前重後重等次第緣起故。其名字亦從果海流演入前重。從所入流入能入等也。若從顯得門從能入顯得所入。故以能入名立所入也（云云）
    三大義事。
    問三大義門法合有十二大。此十二大可云皆生滅門法乎。答金剛頂經開題云。此十二大皆是生滅門法門（文）是三門分別有數義中以一心爲眞如以三大爲生滅之三門分別之誠證也（云云）
    何故不二摩訶衍法無因緣耶事。
    問此論意實於不二無機根耶。答此事如上。約初重淺略義云無因緣也（云云）又對因分機云非建立也問是摩訶衍法諸佛所得乎（文）所云諸佛大師何釋耶。答初言諸佛者眞如門諸佛也（文）。難云以何如是釋給耶。答今問答從上至下十界次第也。其所以者次云菩薩二乘一切異生故自上至下顯然也。是故於佛又先擧眞如次擧生滅也。問如是八種法諸佛所得耶（文）。文點如何。答大師御注釋意云。如是八種法之諸佛者所得耶（云云）難云。上云是摩訶衍法諸佛所得耶。今云如是八種法諸佛所得耶。其文勢是同。何於上文者讀是摩訶衍法者諸佛所得耶。於下文者取如是八種法之諸佛者所得耶耶。於同文用異點難信用者歟如何。答同文異點大師深得論意。謂果海人法不二故只呼法攝人。因海人法而二故法與人並擧云八法諸佛也。論第十云。諸佛者即不二摩訶衍法也（文）以之爲人法不二誠證。以今是摩訶衍法釋不二佛也。大師御注釋今兩重問答俱是問答人勝劣也。故十住心論第九云。人既如是法亦如是（文）
    菩薩二乘一切異生亦復如是事。
    問此菩薩二乘乘何門人乎。答[小人图]云。祕密曼荼羅十界也（文）仍不二門人也。於此有二意。一云如三門佛界得不得相對三門九界各各論得不得之意也。一云眞如生滅之佛不得不二門異生等之意也。
    問此兩重得不得問答俱盡三十三法乎。答雖有異義以俱三十三之義可爲正也。謂前果海問答眞如生滅不二三門分別得不得顯然也。三門盡三十三事勿論也。次因海問答又三門分別也。前重後重不二也。此三門分別有數廢立之中前重爲眞如門之一義也。御注釋本法末法八佛者各合門法八法爲八。是復八也（云云）問俱盡三十三者兩重問答有何詮表乎。答上以果對因。以因對果。詮果海因海也。以之爲兩重（云云）
     今論不二與華嚴圓圓性海同異事。
     問此二佛同異如何。答同也。難云。大師處處以華嚴佛爲三自一心爲第九住心。以不二爲自性法身境界爲第十住心誠證。爾何云全同乎。答今論三十三法者。以大本華嚴圓圓海德諸佛勝（不二）。其一切佛（三十二）不能成就圓圓海劣故之文建立之也。是今三十三法者即普賢一門之三十七尊也。仍與彼花嚴所説因果二分全同也。但處處御配釋以花嚴爲三自爲第九住心者有二意。一云花嚴有因果二分。取彼果分既爲眞言故以三自屬其餘因分也。一云。彼宗祖師所立不出生滅隨緣之分域故。約彼所立以花嚴爲三自也。問今不二是第十住心也。第十心者大日普門境界也。何以此三十三爲普賢一門三十七尊耶。答立十住心有數意。一云以一代生身所説如情顯教爲前九。以四種法身所説一門普門内證爲第十。此前普賢一門内證在第十故。以不二爲第十也。二云以普門爲第十以一門置前九。此前不二又在前九深祕。問若爾今不二唯是一門而非普門。若如此者何二教論中云所謂不二摩訶衍及圓圓海德諸佛者即是自性法身是名祕密藏。亦名金剛頂大教王等覺十地不能見聞乎。此自性法身金剛頂是一門乎。答此不二及普賢有四重祕釋。顯所説普賢爲第一重。密所説一門普賢爲第二重。普門中普賢爲第三重。普賢即大日爲第四重。次此四重廣言之。彼即是自性法身是名祕密藏者。若第二重義者。一門中自性也。若四重者普門大日也。亦名金剛頂者若第二重義者金剛頂中亦有一門義同彼一門也。第四重義者同普門也。花嚴經中亦可有此四重之義。如法花有六重也。但各取其初重爲彼宗花嚴法花也。故大師六重妙法中今所説是染淨本覺妙法者。是約宗所立妙法也。問若宗所立淺略故不取爲眞言者。大師何二教論引五教性海不可説文判果性不可説即是密藏本分也乎。答言之有二意。一云。彼性海果分若約彼機根所領是爲無明分位因人所領故。若約佛意果體是一故取爲密藏本分也。二云。彼賢首等有内證。故性靈集云。知而相讓（文）約此内證融通之邊取之爲祕藏也。
    配當外門法事。
    問一體一心摩訶衍十住心中何心分齊乎。答[小人图]云。有二義一第九住心也。二第十住心之淺略也（文）難云。且付初義不明。第九唯花嚴也。花嚴三自也。大師處處配當皆如此如何。答四家大乘宗義不盡百億顯經義理。是故於顯中雖有第十一一心義而立宗。天台香象等見一一心爲隨緣眞如性不變。故彼所立不出第九多一心分齊。約此宗義大師以花嚴爲三自。理實花嚴經中有三十三故以一體亦可爲第九也。十住心大師廣盡百億義理立之故廣四家宗就生滅隨緣一邊故狹也（云云）十住心九云。三種世間圓融佛優遊二門之境（文）是就經以眞如門。爲花嚴之意也。
    問後重眞如門何住心乎。答一體大乘是可第八住心。如前重三自一體也（云云）
    問兩重三大義何住心乎。答此○有二義。一云。三大義是一心之上義門故隨應可判屬前四家大乘也（云云）二云。今三十三既盡一代百億法門。十住心亦如是。仍以一心法門既爲四家大乘。無諍三大義是第五住心以下能攝法門也。問若爾三大義能釋論是小乘歟。答不爾。彼中皆立五分三十三法。其解釋分四法亦能攝總持之説也如金剛頂經開題大乘云有能攝大乘所攝大乘。彼能攝是眞言所攝是顯教。今亦如此能攝三大義是大乘所攝三大義門是小乘也。故疏釋立義分大綱云。乃至小教曾無所遺。此能包含無量義故雖攝小教義超勝故（文）以此釋可准知此義歟。問今此三十三法爲一機説之歟。答爾也。難云。論中謂爲八種根本總體作正因緣。爲二十四種分離別相作正因緣等（文）此三十三各別因緣。明知被三十三人機也如何。答立義機者最上利根故悉解三十三法也。故利鈍廣略時以立義機爲樂廣者。若有三十三人各解一法者何云廣乎。只重威大龍所受用故云爲一人説之也。但因緣總相機名別者。解釋分機各解四法。入立義分名以所解四法爲門解三十三。是故約此十論解釋機入立義論三十三別機也。問十論立義分機可有利鈍不同乎。答可有。謂十論立義分説相各於彼解釋分四法可廣説之。如今起信論立義中廣説後重一心四法也。彼立義分機各先解此廣説法爲因。悟三十三故隨廣釋法門淺深。立義證入機可論利鈍也。以此義亦上立義機總別不同事可思之（云云）
    問前門後法勝劣如何。答大師御意一往分別後法勝。問九識一乘分齊故。前門劣猶可八識三乘分齊故。又疏三諦料簡故後法深。鈔開初重門爲後法故前門勝（云云）問以今立義分機對修多羅機之時利鈍分別如何。答立義機鈍也。不解經依論故（云云）。
    一法界體平等平等無有其私。無量性德自然本有非得他力事。
    問二法名字解釋如何。答眞如門萬法一如故一法界故云體也。生滅門無量性德自然本有故云自也。此義眞如歸一法界體故金剛界之教門。生滅萬德宛然本有故胎界之實證也。深可思之。
    三十二種甚深安車達於清淨無上地故事。      問此無上地者三十二各各如來地歟。答雖可有其義至不二果海爲正也（云云）嘉祿二年正月比依禪定二品大王教命大綱記之。阿闍梨道範。
    右禀覺海法橋之口説依禪林僧都之指授。顯祕二趣略以抄之。是啻寫箕裘之勢詎敢作膠柱之思一校了。
    文永二年六月二十四日於南山三昧壽院書寫之了。空忍之。

釋摩訶衍論應教鈔
