　　《大正藏》第69卷No.2284

釋論指事上
 
      　　沙門空海撰

第一卷

　　十種論名（一代種種論總十萬九千部。皆攝此十。）
    又馬鳴所作論百部（十種義論攝。）
    五十一藏及十藏（三藏攝。此通攝諸藏。別阿毘達磨攝。）
    一代種種經百洛叉（十二部經攝。此論通以此百洛叉經爲依。）
    此論別依經百部（各列名字。）
    六種馬鳴出世之事。
    總歎如來八萬四千四十八種功德之中。十種最十種勝。十種業十種遍。四種智四無礙。十種僧四種法。三聚（邪定正定不定。）信十種義。
    本建立五分名（一因緣。二立義分。三解釋分。四修行信心分。五勸修利益分。）
    以上總說此。
    造論八種因緣（大總持論八十因緣此八攝。）
    師弟子説經造論本願事。
    立義分三十三法門名數之中。
    十六所入本法。十六能入門。及不二摩訶衍。摩訶衍總説有二（一法二義。）所謂法者謂衆生心。是心則攝一切世間法出世間法。依於此心顯示大乘義。是心眞如相卽示摩訶衍體故。是心生滅因緣相能示摩訶衍自體相用故。所謂義者卽有三種。一體大（謂一切法眞如平等不增減故。一法二門。）二相大（謂如來藏具足無量性功德故。）三用大（謂能生一切世間出世間善因果故。）釋曰。此有三門。一所入根本總體門。更有一重門。二能依趣入別相門（更有一重門。）三通達軌則不動門。摩訶衍者。總者卽是所入根本總體門。卽是根本摩訶衍中有八差別。一者一體一心摩訶衍。二者三自一心摩訶衍。三者無量無邊諸法差別不增不減體大摩訶衍。四者寂靜無雜一味平等不增不減體大摩訶衍。五者如來藏功德相大摩訶衍。六者具足性功德相大摩訶衍。七者能生一切世間因果用大摩訶衍。八者能生一切出世間善因果用大摩訶衍。如是八種摩訶衍法皆從能入立其名。謂以一體一心而爲其門所趣入故。名爲一體一心摩訶衍。乃至以能生一切出世間善因果用大而爲其門所趣入故。名爲能生一切出世間善因果用大摩訶衍。譬如轉輪聖王隨其輪相立名字。摩訶衍法亦復如是。隨其門相立名。大總持論中開八十門廣釋根本摩訶衍法。今各攝十成一種。故唯立八種。所入總體有八。能入又八。第二重四種法中各具三門。一本法所依決定門（上云所言衆生心者是。）二根本攝末分際門（上云是心則攝一切世間法出世間法者是。）三建立二種摩訶衍門（上云依於此心顯示摩訶衍義者是。）四衆四生。何故不二摩訶衍法無因緣耶。答。是法極妙甚深獨尊離機根故。問。何故離機根。答。無機根故。問。何須建立。答。非建立故。問。是摩訶衍法諸佛所得耶。答。能得於諸佛。問。諸佛得耶。答。不故。菩薩二乘一切異生亦復如是。性德圓滿海是焉。所以者何離機根故。離教説故。八種本法從因緣起。應於機故順於説故。何故應機根。有機根故。問。如是八種法諸佛所得耶。答。諸佛所得。問。得於諸佛耶。答。不故。菩薩二乘一切異生亦復如是。修行種因海是焉。所以者何。有機根故有教説故。乃至云。三世微塵數佛皆悉乘此三十二種甚深安車達於清淨無上地。

第二卷

    十種論説四種等法門。二種本法之中。一一體一心十名義。二三自一心十名義。
    已上二十名總攝諸佛一切法藏根本名字。二門名字之中。一心眞如門。十種名。二心生滅門十種。
    二種本法三異二同。二種法門七異一同。眞如門一住地。生滅門二種。住地（向上門向下門。）五種言説二種名字（名二字二。）十種心量。三離（言説·心量·名字。）三不離（一如如如説。二寂滅寂靜念三字影名虛空字。）十種如來藏。四種無爲（體用）五種有爲（體用）十種識。十種阿梨耶識。

第三卷

    清淨本覺之中（十種本十種覺。）染淨本覺（十本十覺。）清淨始覺。染淨始覺。眞如（十眞十如。）十種義虛空（染淨虛空。）四種四相（一麁重過患。二微細過患。三無常功德。四常住功德。）四相配五住（一十信位。二三賢位。三九地位。四因滿位。五果滿位。）佛地十種功德。決擇始覺決難二門（一自宗決斷。二望別決斷。）決擇本始二覺決斷不斷無明（風水喩。已説本有性智清淨門。已下業用自在無礙門。）
    六根作佛名字。
    眼光明日月寶德如來。耳音聲梵響清淨如來。鼻香積芬流圓滿如來。舌一味無雜平等如來。身覺觸分明顯相如來。意智慧明達遍滿如來。
    覺體相用四種大義。
    釋曰。如實空鏡清淨本覺三世間中皆悉不離。而爲一大法身之果三種功德圓滿（文）

第四卷

    六種無明。闇無明十種名。歸德成幻力無力門三相（業轉現也。）六相（智相。相續相。執取。計名字相。起業相。業繫苦相。）八識（又七。又四。又二。又三。已上本上無明略釋。已下總蘊一切染淨諸法更作同異二門。表示造論眞實本意。）同相門（此示唯一眞如無餘法。）異相門（此示諸法種種名字相等。）
    已上明心生滅字已。已下直釋生滅因緣。
    本意識五種名。釋二門（攝義顯宗生解門隨文散説決疑門。）
    根本無明及隨緣本覺各各二因緣。此中説十一末那（已上隨文散説門畢。已下相續業用差別門此有三義。）
    次唯心迴轉門（已上廣大末那轉相門訖。）
    次分別事識轉相門。本復次言意識者（云云）釋有四門（已上生滅因緣決擇已畢。已下示因緣殊勝不可思議之相。）本依無明熏習所起識者（云云）説六種染心。釋有五門（已上因緣殊勝門。已下顯示生滅之相差別。）

第五卷

    本復次分別生滅相者（云云）十四行。釋五門（一標釋俱成示相門。二率相屬當假人門。三顯示麁細所依門。四本覺對治次第門。五發起問答決疑門。已上生滅之門決擇分已焉。已下顯示染淨相熏相生不斷絕義。）
    本復次有四種法熏習義（云云）三祇。四熏者。一淨法名爲眞如。又二（一自體相熏習。二用熏習。）二一切染因名無明又二（一根本熏習。二所起見愛熏習。）三妄心名業識。又二（一業識根本熏習。二增長分別事識。）四妄境界名六塵。又二（一增長念。二增長取。）
    釋有五門。一總標綱要門。有六意（一相待相成似有意。二本無性空非有意。三相待相成顯空意。四自然虛空無礙意。五非作非造自然意。六不守自性無住意。）二立名略示門又二門（一淨眞法相。二染妄法相。）又三種義（一無明。二業識。三境界。）三通釋熏習門。又二門（一比量譬喩。二法喩合説。）四分剖散説門。又四門。一門。又二二門。又二五盡不盡別門（此中説本因果。始因果。本有三身。十地等義）淨法熏習。此中有二（一法身自然熏習門。二應化常恒熏習門。）此中説本覺及無明一異等義。又説木中火等因緣法譬（云云。已上染淨諸法相熏相成不斷絕義決擇門。已下分明顯示生滅門中三種大義。）

第六卷

    本復次眞如自體相者（云云）釋有三門。一自體大義門（又二。一人平等。二時不轉。）二自相大義門。三門（一圓滿功德門。二問答決疑門。三別釋廣説門。）三自用大義門。六門（一本願無盡。二離相不著。三能所平等。四無相現應。五隨見麁細。六問答決疑。）自相大義門有六種性義功德。一大智慧光明義（本覺般若能除無明闇故。）二遍照法界義（本覺般若照達一法界源故。）三眞實識智義（本覺般若遠離虛假故。）四自性清淨義（本覺般若非得他力故。）五常樂我淨義（本始二覺從無始遠離四障圓滿四種自然德故。）六清涼不變自在義（譬如明鏡之南北相具隨違故。又爲十七名。初二各二。次二中各開三。後二中如次開四三。又爲二十五名。最後一中開十一故。不八變二及自在故。）此中説菓子十種譬喩云。染淨法數量平等（已上自相大義畢。已下示自用大義門。）
    自用大義門有六（各如前列。）此中説三身義。如是三種甚深大義二種門中云何安立。謂眞如門中三種大義唯各立一。無雙立故。若生滅門中三種大義者。三種大義具足雙立。無前後故。以之爲別。是故大印陀羅網譬喩經中説。有體大義無相及用（如門）有相大義無體及用（如門）有用大義無體及用（如門）如是三大有第一一無第二一。復次有體大義當有相用（生門）有相大義當有體用（生門）有用大義當有體相（生門）如是三大隨第一一有第二一。不相捨離故（已上説三種大義門訖。已下説門自入門破異門。）
    本復次顯示從生滅門卽入眞如門（云云）釋曰。此文對治廣狹大小諸異執。已下説對治邪執正解門。
    本對治邪執者（云云）釋有四門。此中説人執等（已上説對治邪執正解門了。已下説分別發趣道相。）

第七

    本分別發趣道相者（云云）三種發心。一信成就發心（一直心。二深心。三大悲心。）此中摩尼喩。二解行發心。三證發心。釋曰。此文有二門。此中説十五種信成就遠近。信成就十種名。發心四緣。廣説摩尼喩説。初發住八相成道。五種異説退不退。

第八

    此説修行信心分。此中説六度等。又説修止觀種種方便支具等。

第九

    此中廣説種種魔事及對治門。竝説讃歎三昧功德等。

第十卷

    此中説兩輪具闕益損門。又説勸劣向勝不退門。又勸修利益分。
    此中説此授不二摩訶衍與三自摩訶衍。又説龍猛菩薩勸誡。

釋論指事上（終）

釋論指事下

           沙門空海撰




第二卷

    本已説立義分。次説解釋分（此中唯釋四法。所餘法門略不解釋。九論已説故。云何爲四。一者一體摩訶衍。二者三自一心摩訶衍。三者眞如門。四者生滅門。）解釋有三種。云何爲三。一者顯示正義。二者對治邪執。三者分別發趣道相。釋曰。如是三門解釋四法大門數量。顯示正義者依一心法有二種門。云何爲二。一者心眞如門。二者心生滅門（釋卽是建立四種法相門。）是二種門皆各總攝一切法（卽是法門該攝圓滿門。）此義云何。以是二門不相離故（卽是發起問答顯因門。顯示正義者至不相離故是名略説分。此中有三門如上應知。）心眞如者卽是一法界大總相法門體。乃至唯證相應故（此中有三門。云何爲三。一者根本體性眞如門。二者發起問答決疑門。三者假説開相眞如門。第一門中有三門。一建立名字門。二直詮眞體門。三解釋名字門。）心眞如者卽是一法界大總相法門體（卽是建立名字門。）所謂心性不生不滅（卽是直詮眞如門而簡生滅門。）一切諸法唯依妄念而有差別（且假彼有顯此無。）若離心念則無一切境界之相（若離諸戲論之識無有一切妄境界故。）是故一切法從本已來離言説相。離名字相。離心緣相（直示眞如門離絕三相故。）畢竟平等無有變異。不可破壞（顯示三離之功德故。）唯是一心故名眞如（總結體眞如。）以一切言説假名無實。但隨妄念不可得故（顯示三離之因緣故。）言眞如者亦無有相（第二傳言遣執着之過。）謂言説之極。因言遣言（直示眞如無相之因緣。）此眞如體無有可遣。以一切法悉皆眞故（約眞釋名。）亦無可立。以一切法皆同如故（約如釋名。）當知一切法不可説不可念故名爲眞如（總結所上説故。）
    已上根本體性眞如門。
    問曰。若如是義者。諸衆生等云何隨順而能得入（生疑致問。）答曰。若知一切法雖説無有能説可説。雖念亦無能念可念。是名隨順。若離説念名爲得入（如其次第決彼二疑。已上發起問答決疑門。已下次説假説開相眞如門。）復次眞如者依言説分別有二種義。云何爲二。一者如實空。以能究竟顯實故。二者如實不空。以有自體具足無漏性功德故。所言空者。從本以來一切染法不相應故。謂離一切法差別之相以無虛妄心念故。當知眞如自性非有相非無相。非非有相非非無相。非有無俱相。非一相非異相。非非異相非非一相。非非異相非一異俱相。乃至總説一切衆生以有妄心念念分別皆不相應故説爲空。若離妄心實無可空故。所言不空者已顯法體空無妄故。卽是眞心常恒不變淨法滿足卽名不空（此中有二門。一如實空眞如門。二如實不空眞如門。）
    此段釋論牒文略之。以離念境界唯證相應故（是亂住證。非往向證。已上心眞如門了。已下心生滅門。）心生滅者依如來藏故有生滅心。乃至不覺義（此有二門。一所依總相門。二能依別相門。此中有二重。住思應觀察。謂生滅門一心爲依故。生滅門攝覺義不覺義梨耶爲依故。先説初門。）心生滅者（唱上立下故。）依如來藏故者（所依一心。彼多一心。亦名如來藏故則是上心字下降建立異名故。）有生滅心（能依法門謂生滅門故。）所謂不生不滅與生滅和合非一非異名爲阿梨耶識（略去分名建立滿名。雖義具足言未足故。此中所説不生不滅及與生滅者。總攝諸無爲名不生滅。總攝諸有爲故名爲生滅。）與和合者（卽是開示能熏所熏之差別故。）非一非異（卽是開示有爲無爲同異差別故。）名爲阿梨耶識（總結圓滿字。此上下轉門。次説上轉門。次該攝安立門。次藏識剖字門。）此識有二種義能攝一切法。生一切法。云何爲二。一者覺義。二者不覺義（總顯示大識殊勝圓滿相故。此有二種圓滿。一功德圓滿。二過患圓滿云云。）已上總識攝生圓滿門。

第三卷

    所言覺義者乃至非究竟覺。此有二門。一略説本覺安立門。二略説始覺安立門。本覺門中又二。一清淨本覺門。二染淨本覺門。始覺中又二。一清淨始覺。二染淨始覺。所言覺義者（卽是總句。自下皆是別句。總者通表一切覺故。別者各各差別説故。別句中先説清淨本覺清淨始覺。次説染淨本覺染淨始覺。如其次第説相可見。）謂心體離念相（卽是清淨本覺。心自性清淨心。體本有法身體。是心體名本覺。）離念相者（卽唱清淨本覺人辭者卽人故。）等虛空界無所不遍（如是覺者善證具足十種德義虛空理故。）法界一相（如是覺者於所證之眞如法界而共和合一味一相無差別故。）卽是如來平等法身（善證二種勝妙之理。清淨覺者卽是法身如來自性自體故。）依此法身説名本覺（本有法身自性德中而作歸依建立清淨本覺稱故。）
    以上清淨本覺説了。
    何以故（卽請問辭。欲建立清清始覺作如是請。）本覺義者對始覺説（直決彼疑。）以始覺者卽同本覺（作其所由。謂以自然始覺與彼本覺同故。得對始覺示本覺故。）始覺義者依本覺故而有不覺。依不覺故説有始覺（通示二種離性本始。謂依本覺故而有不覺者卽是離性本覺。依不覺故説有始覺者卽是離性始覺。）又以覺心原故名究竟覺。不覺心原故名非究竟覺（釋闕脫此句。略説兩覺安立門訖已下廣説兩覺決擇門。）此義云何。如凡夫人乃至同一覺故（此有二門。）一建立四相門（此有四門。一麁重過患四相。二微細過患四相。三無常功德四相。四常住功德四相。）二建立隨覺門（此有二門。一滿覺門。二分覺門。）
    第一十信位。
    如凡夫人者（卽是趣向行者。位在十信未得不退。名爲凡夫。已出邪定名爲覺者。）覺知所念起惡（卽是顯示修行因相。未得入十信已前二種滅相是大過患。不知不覺。）故能止後念令其不起（卽是顯示行因果相。謂此位中始起治道。氣力極弱故名爲故。）雖復名覺卽是不覺故（卽是顯示熏離俱相。所謂覺知滅相之法實是過患。）
    第二三賢位。
    如二乘觀智初發意菩薩等（卽是趣向行者。位在三賢。於此位中人空無漏成就自在無所疑畏故。將二乘同於菩薩總明而已。）覺於念異（卽是顯示修行因相。）念無異相（顯示行因果相。）以捨麁分別執著相（顯示無異相緣。）故名相似覺（卽是結前并兼顯示熏離俱相。）
    第三九地位。
    如法身菩薩等（卽是趣向行者。位在九地。九地菩薩眞如法界以爲自身。般若實智以爲自心故。）覺於念住（顯示修行因相。）念無住相（顯示行因果相。）以離分別麁念相（顯示無住相緣。）故名隨分覺（卽是結前并兼顯示熏離俱相。生相細念未出離故。）
    第四因滿位。如菩薩地盡（卽是趣向行者。此中有二。一因圓滿者。二果圓滿者。）滿足方便一念相應（卽是顯示因圓滿者。此中有二金剛喩定。一方便金剛定。二正體金剛定。）
    第五果圓滿位。
    覺心初起心無初相（顯示果圓滿者。大圓鏡智分明現前乃至平等虛空一相無相。無初念故。）以遠離微細念故得見心性。心卽常住名究竟覺（此顯示始覺般若圓滿之相而得到於無生覺故。）是故修多羅説。若有衆生能觀無念者卽爲向佛地故（此引經證。）又心起者無有初相可知。而言知初相者卽謂無念（此除疑令生勝解。）是故一切衆生不名爲覺。以從本來念念相續未曾離念故説無始無明（卽是成立上無念義。謂金剛已還一切衆生獨力業相大無明念未出離故。）若得無念者卽知心相生住異滅（此下顯示始覺境界周遍圓滿。謂大覺者已到彼岸。遍知一切無量衆生一心流轉作四相故。）以無念等故（以何義故如是知耶。得自無念時一切諸衆生平等得故。）而實無有始覺之異。以四相俱時而有皆無自立。本來平等同一覺故（顯示一自宗決斷。二望別決斷。）
    已上廣説始覺決擇分訖。
    已下廣説本覺決擇分。
    復次本覺隨染乃至得利益故。一本有性智清淨門二（一不守自性隨緣門。二對治一切業障門。）二業用自在無礙門二（一隨順機根契當門。二不動本性常寂門。）
    釋論指事下（終）
　　這釋論指事也者。我之大師遍照金剛所撰。而流衍于世希矣。所以人其知之亦鮮焉。先是前小池僧正亮汰大和尚。得雒西山栂尾寶庫古本對校以書之。余復轉寫韜祕者年已尚矣。今番應剞劂氏某之索。使繡梓而廣布諸。
　　元祿甲戍冬。釋覺眼敬誌。

