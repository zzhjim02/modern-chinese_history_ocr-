國家圖書館善本佛典第 14 冊 No. 8842 般若心經註解


般若心經注解

　　沙門(圓耳)集

　　摩訶般若波羅蜜多心經

　　(揔此經有七本異譯。此本玄弉所譯經也。唯有正宗。無序及流通。法月譯本云。於王舎城耆闍崛山觀世音菩薩白佛言。世尊我欲於此眾中宣說般若波羅蜜多心。唯願世尊聽我所說。尒時世尊告觀世音菩薩言。善哉善哉。具大悲者聽汝宣說。於是觀世音菩薩。蒙佛聽許。入惠光三昧。彼三昧起。告舎利弗說之（智惠輪論譯經同之）。)

　　(摩訶者梵語。此[(米/田)*(飛-升)]為大。凢夫執六塵。心着世間故名隔礙。名之為小。今破妄念。不着六塵。悟心境空。心量廣大。猶如虚空。無有邊畔。亦無方圎大小。亦非青黃赤白。亦無嗔無喜。無是無非。無善無𢙣。無有頭尾。無有一法可得。名之為大。般若者梵語。此[(米/田)*(飛-升)]為智惠。凢夫妄背本心。堅執我見。是名愚癡。今破愚癡。悟本來無我。名之為智惠。波羅蜜多者梵語。此云到彼岸。迷本心居生死曰此岸。悟本心到心體不生不滅曰彼岸。心者大智惠到彼岸之心也。此心人人具足。天真自性也。經者訓法訓常。法則群機所䡄焉。常則百世不易也。)

　　觀自在菩薩。

　　(能脩般若之菩薩名也。忠云。此破凢夫歷劫背心。唯觀諸法。被法所抅。不得自在。今悟心無心。了境無境。心境兩亡。無了可了。坦然無礙。故名自在。私曰。被法縳是觀不自在也。謂法是聞無念。百物不思。為令念絕。是法縳也。今離於法縳。法得自在。是觀自在也。謂法是悟無念。而見一切法。心不染着。是為無念。本心自六根。走出於六塵中。無染無着。來去自由。是觀自在也。菩薩者。菩謂菩提。此云覺。上求菩提故。薩謂薩埵。此云眾生。下救眾生故。所以從境得名也。忠云。菩之言了。薩之言見。了見諸法本來空寂。故名菩薩也。)

　　行深般若波羅蜜多時。

　　(行者般若無相行行也。謂以無行為行也。若起行相心者。相違般若無相。般若經曰。般若如火炎。不可取四邊。取者即燒手。古德曰。道體本無脩。不脩自稱道。若起脩道心。此人不稱道。深般若波羅蜜多者。此破心外求法。小乗人不悟自心本來具足。妄求言教。以為智惠。名為般若。妄息心念。求不生不滅名為波羅蜜。是名淺般若。今更舉行深般若以明大乗對破前病。菩薩了見心本來空寂。名為般若。了見心本來不生不滅。名為到彼岸。是名深般若波羅蜜多。時者菩薩脩行般若時也。忠云。時者過去現在未來心俱不可得。故名為時。)

　　照見五蘊皆空。

　　(照觀也。謂住本心無照見曰照見。若起照見心。法成差別。背般若無相。豈顯五蘊空。楞嚴曰。自心分別自心。非幻成幻法（已上）。住於本心五蘊幻法。天真自尒。開發般若真空焉。五蘊者。色受想行識也。合色為一。開心為四。亦四心中。受想行心所。識心王也。色謂眼耳鼻舌身。色聲香味觸。無表色。此十一種。名為色蘊。受謂領納苦樂捨三名為受蘊。想謂執取苦樂怨親男女等像名為想蘊。行謂心處有四十六。除受想二。餘四十四及十四不相應。此五十八法。揔名行蘊。造作遷流二義名行。據此義邊色等五蘊俱合名行。謂由行蘊攝法多故偏得行名。識謂了別名識。此有六種了別不同。謂初眼識了色。乃至意識了法。是名識蘊。蘊者積聚。為義所有色為一聚名色蘊。乃至所有識為子聚名識蘊。皆空者。般若真空也。謂凢夫妄情。於我及一切法。周遍計度。一一執為實有。如癡孩鏡中見人面像執為實有。是云徧計所執。所執法依他眾緣相因而起。都無自性。唯是虚相。如鏡中影。是云依他起性。本覺真心。始覺顯現。圎滿成就。真實常住。如鏡之明。是云圎成實性。今言皆空者。離諸法相。其體似空故。且云空實不可云有。不可云空。其體不思議也。覺了此理。以心不可覺心外。亦以心不可覺自己。其體即是。永嘉大師云。若以知知寂。此非無緣知。手執如意非無如意手。若以自知知。亦非無緣知。如手自作拳。非是不拳手。亦不知知寂。亦不自知知。不可為無知。以性了然故。不同於木石。如手不執物。亦不自作拳。不可為無手。以手安然故。不同於兔角。)

　　度一切苦厄。

　　(度度脫也。一切苦厄。內了本來空寂。實無纖毫可得。外脫分叚變易二種生死。厄者災也困也。已上一叚。阿難結集法藏時。敘述觀自在菩薩度生之功行。此是別序也。下叚自舎利子去。觀自在菩薩答舎利子所問也。)

　　舎利子。色不異空。空不異色。色即是空。空即是色。

　　(孤山云。正說分顯了般若。秘密般若。所以有此二者。隨機不同。或聞顯歡喜。或聞密適恱。生善破𢙣。入理皆然。故知顯秘之談。俱為發生妙惠也。問。秘密不可解。云何亦發惠。答。達不可解空。是則能發惠。故大論引天子謂須菩提。所說般若。隱密難知。我不能解。而須菩提答云。不解亦空。是般若也。應知取着。心誦顯了。亦只增福。以無相心誦。秘密則能發惠。)

　　(舎利子者梵云舎利弗。舎利[(米/田)*(飛-升)]身。弗[(米/田)*(飛-升)]子。今二字存梵。一字從華。故云舎利子。母好身形故。母名身。身之子故。名身子。佛弟子中智惠第一。為大眾請問。故觀自在菩薩。呼其名告之。色不異空者。以色舉體。全是真空。不即斷空。故色舉體。歸於真心之空。不合歸於斷滅之空。以本非斷空之所變故。斷空則是虚豁斷滅。無知無用。不能現於萬法。如鏡外之空非同鏡內之空。色相宛然。求不可得謂之空。空不異色者。真空必不異色。故云空不異色。何以故凢是真空。必不異色。以是無相理。非斷滅故。是故是空即是色。若離㕝求空理。即成斷滅。今即㕝明真空之理。離㕝何有理乎。以真如不守自性。隨緣成諸㕝法。則舉空全色。舉理全㕝。色即是空。空即是色者。云空色無礙。謂色舉體全是空。空舉體全是色。故看色無不見空。觀空莫非見色。無障無礙。為一味法也。如舉眾波。全是一水。舉一水。全是眾波。波水不礙。寶藏論云。空可空非真空。色可色非真色。真色無形。真空無名。無名名之父。無色色之母。為萬物之根源作天地之太祖。)

　　受想行識亦復如是。

　　(例餘四蘊。)

　　舎利子。是諸法空相。不生不滅。不垢不淨。不增不减。

　　(是諸法者指五蘊并十二入等一切諸法也。空相者真空實相也。非了心外諸法。真空實相。但了自己本心空寂。諸法自空寂。故曰是諸法空相也。不生不滅。不垢不淨。不增不减者。了自己本心。法法是心。心無諸相。豈有生滅增减等耶。)

　　是故空中無色無受想行識。

　　(五蘊即合色為一。開心為四。具如上注（云云）。)

　　無眼耳鼻舌身意無色聲香味觸法。

　　(十二處。謂六根六境。是心心所生長門處。由六識生。必託根境方能起。故名云處。處即開色為十色處半。謂眼耳鼻舌身。色聲香味觸為十處。及法處一分也。合心為一心處半。謂意處全。及法處一分也。)

　　無眼界乃至無意識界。

　　(十八界。謂六根六境六識。界種族為義。此有兩釋。一生本義。謂十八界。為同類因。各生自類等流果。故是法生本也。又一相續有十八類諸法種族。名十八界。界即色心俱開。謂開色為十色界半。謂眼耳鼻舌身色聲香味觸為十界。及法界一分也。開心為七心界半。謂眼識耳識鼻識舌識身識意識意根為七界。及法界一分也。十八界中。舉始末二界畧中間十六界。故云乃至也。)

　　無無明亦無無明盡。乃至無𦒳死亦無𦒳死盡。

　　(是有生滅十二因緣。生為凢夫。滅為聖人。即緣覺所脩觀也。空無凢聖故。生滅俱無之。生十二因緣者。一無明。二行。三識。四名色。五六處。六觸。七受。八愛。九取。十有。十一生。十二老死。初無明者。過去世起煩惱。揔名無明。不有智惠。無所明故。次行者。過去世起諸業。揔名為行。業名為行。造作義故。三識者。於母胎正結生時一剎那名識。四名色者。從結生後。六處生前。中間色心。揔稱名色。心但有字故云名。色乃質礙故云色。五六處者。從名色後。三和已前。生眼等根。為識心之所涉入名六處（此是胎內五位中鉢羅奢佉位也）。六觸者。出胎後。三兩歲來根境識三。能有對觸揔名為觸。於三受境未能了知故。七受者。五六歲已去。十四十五已來。已了三受差別相。未起婬貪。此位揔為受。八愛者。十五已去。貪妙資具。婬愛現行。揔名為愛。九取者。取謂貪也。年既長大。貪五欲境。四方馳求。不憚勞倦。揔名為取。十有者。因馳求故。積集能牽。當有果業。揔名為有。業名為有。有當果故。十一生者。從此捨命。正結當有。揔立生名。當來生支。即如今識。十二𦒳死者。於當來世。受生已後。有名色支。次生六處。次生觸支。次生受支。此之四位。揔名𦒳死。如是𦒳死即如今世名色。六處。觸受。四支。是名三世兩重。十二因緣。依過去無明（煩惱）行（業）感現在五果（識名色六入觸受）。依現在三因（愛取有）感未來兩果（生𦒳死）。是名生十二因緣也。滅十二因緣者。無明滅即行滅。行滅即識滅。乃至𦒳死滅是名滅十二因緣盡滅也。大乗菩薩悟了本心空。自然無生滅因緣也。)

　　無苦集滅道。

　　(四諦者。一苦諦。二集諦。三滅諦。四道諦。初苦者。逼惱為義。即生死苦果。一切有為法。無常所逼惱。次集者。招集為義。謂煩惱業聚集。招生死果。三滅者。滅無為義。結業既盡。則無生死一切患累。故名為滅。四道者。能通為義。正道助道（三十七品惠行。名為正道。種種對治及禪定。名為助道）。此二相扶。能通𣵀槃。故名道諦者。審實不虚義也。謂苦實無不苦。乃至道實無不道。列苦集滅道。苦集世間因果。滅道出世因果。而皆先果後因者。意欲令知苦斷集。慕滅脩道離苦得樂也。此聲聞所脩觀也。大乗菩薩悟了本心。自然無四諦相也。)

　　無智亦無得。

　　(忠云。推照諸法。了無所得。名之為智。諸法本空。何假推照。故云無智。自性清虚。實無一法可得。故云亦無得也。問若尒者。歸斷滅耶。荅不尒耳。宗鏡錄曰。或人聞經云。真般若者無知無見。無作無緣。便謂般若同於太虚無情之流。墮於斷見。既乖般若。論主（肇公作般若無知論）破之。故云世稱無知者。謂木石太虚無情之流。論題無知者。為明聖心。無有取相之知。故云無知。非謂無真知也。何者般若靈知無鑑不知。不同太虚一向無知也。然則斷見無知。畧明有十一種。論中畧言三種。十一種者。一者太虚。一向空故。二者木石。謂無情故。三者聾瞽。謂根不具。無見聞故。此上三種。是論所破。四者愚癡。謂無智惠。於境不了故。五者癲狂。惡鬼惑心。失本性故。六者心乱。境多惑心。不能决斷故。七者悶絕。心神闇黑。如死人故。八者惛醉。為藥所迷故。九者睡眠。神識困熟故。十者無想定。外道伏惑。心想不行故。十一者滅盡定。二乗住寂。心智止滅故。此上並是惑倒。非般若無知也。又云若執心境是實。人法不空。徒經萬劫脩行。終不證於道果。若頓了無我。深達物虚。則能所俱消。有何不證。猶如微塵揚於猛吹。輕舸隨於迅流。只恐不信一心。自生艱阻。若入宗鏡。何徃不從。且如勇施菩薩。因犯婬欲。尚悟無生。性比丘𡰱。無心脩行。亦證道果。何况信解一乗之法。諦了自心。而無尅證乎。或有疑云。豈不斷煩惱耶。解云。但諦觀殺盜婬妄。從一心上起。當處便寂。何須更斷。是以但了一心。自然萬法如幻。)

　　以無所得故。

　　(以用也。即菩薩諸佛。用前所明無所得心。得智斷果也。)

　　菩提薩埵。依般若波羅蜜多故。

　　(菩提薩埵。能依之人也。依般若波羅蜜多故。所依之法也。謂自己本心。元離能所。若有能所。即燒於手。)

　　心無罣礙。無罣礙故。無有恐怖。遠離一切顛倒夢想。

　　(依般若法門。得心無業縳。故云心無罣礙。依無業縳故。無生死恐怖。云無有恐怖。既無生死恐怖。則無顛倒煩惱。云遠離一切顛倒夢想。)

　　究竟𣵀槃。

　　(𣵀槃者。梵語具云摩訶般𣵀槃那。華言大滅度。大即法身。滅即解脫。度即般若。謂心本離於邊畔是大。心本離於業障是滅。心本離於癡闇是般若。此之三德。非有各別。一法三義也。悟了此本心三德。自然三障如幻也。忠曰。心若有生。即有可滅。心本無生。實無可滅。無生無滅。名為𣵀槃。究者窮也。竟者盡也。三世塵勞妄念。本無生滅。故云究竟𣵀槃。私曰。𣵀槃義[(米/田)*(飛-升)]云不生不滅。忠師意。隨義[(米/田)*(飛-升)]解之。)

　　三世諸佛。依般若波羅蜜多故。

　　(三世諸佛。達無所得。大道方成。)

　　得阿耨多羅三藐三菩提。

　　(阿耨多羅。此云無上。三藐此云正。三此云等。菩提此云覺。謂無上正等覺也。覺自心本來是佛。當一切妄法自覺了。故云正等覺。無過此覺。故云無上耳。)

　　故知般若波羅蜜多。是大神咒。是大明咒。是無上咒。是無等等咒。

　　(故知結前生後語。佛菩薩依般若。得菩提𣵀槃。故般若是咒。言咒者。約譬歎也。以諸神仙。得秘咒故。轉變自在。佛菩薩。行般若故。能轉凢成聖。若尒則顯說密說。咸是咒義。故今所歎。結前顯說。起後密說。四種咒者。盖言般若功用。了於本心。自破魔障。名大神咒。了於本心。自滅癡闇。名大明咒。了於本心。極妙之理。無過之。故名無上咒。了於本心。極萬法源。無齊等者。名無等。重言等者。此彼法身等故云等。十地論云。無等者。謂佛比餘眾生。彼非等故。重言等者。此彼法身等故□。)

　　能除一切苦。真實不虚。

　　(般若功用廣大無邊。除二死苦。决定無疑。)

　　故說般若波羅蜜多咒。即說咒曰。

　　(如文。)

　　羯諦羯諦。波羅羯諦。波羅僧羯諦。菩提薩婆訶。

　　(是咒有無[(米/田)*(飛-升)]有[(米/田)*(飛-升)]兩義。言無[(米/田)*(飛-升)]義者。咒是佛之密語。非下凢所知。法華䟽云。咒是鬼神王之名号。稱其王名。則部落敬主。故能降伏一切鬼魅。縱譯梵成華。人亦不曉。故凢當密語。例皆不[(米/田)*(飛-升)]。深求其致。只是密說前般若無所得心耳。其猶世人。典語召物。庸俗莫得而知。物豈異哉。或作譯[(米/田)*(飛-升)]。言解義者。恐違秘密之說。今無取焉。次言有[(米/田)*(飛-升)]義者。忠曰。羯諦羯諦者。繫着名諦。羯者除也。塵勞妄念。智惠蕩除。故云羯諦。又重言羯諦者。云了身空。私曰。了於本心。自然顯心身空寂。云羯諦（心空）羯諦（身空）○波羅羯諦者。心身本清淨。有何妄念可除。故云波羅羯諦。波羅僧羯諦者。清淨對塵勞。塵勞本來無。清淨名不立。故云波羅僧羯諦。菩提薩婆訶者。菩提是道。薩婆訶是行。悟達本性。即是道行。菩提言了。薩婆訶言見。了見本心。云菩提薩婆訶。又菩提是心。薩婆訶是一切法。一切法本來是心。故云菩提薩婆訶。如是神咒。直指本心。心無動靜。不可起心求心。心無生滅。不可將心滅心。心非內外中間。不可向內外中間求。心非一切處。不可向一切處求。求不可得故。此譯本無流通。般若三藏譯經末曰。尒時世尊從廣大甚深三摩地起讚觀自在菩薩言。善哉善男子。如是如汝所說甚深般若波羅蜜多行。應如是行。如是行時。一切如來皆悉隨喜。尒時世尊說是語已。舎利子大喜充遍。觀自在菩薩亦大歡喜。彼眾會天人阿脩羅等。皆大歡喜信受奉行。智惠輪論譯經。亦同之。)

般若心經注解(終)

　　夫是經諸佛靈知諸祖正眼爰有大乗信解優婆塞予請置相教注自性故隨能大師解誌之依忠國師鈔著焉兾以此[(天*天)/貝]經力施他演說無窮所獲利益廻向菩提實際眾生但識見荒蕪俟來哲添削耳。

　　維時慶長(丙午)林鐘七日於興聖寺圎耳謹記


