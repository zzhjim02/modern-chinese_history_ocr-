國家圖書館善本佛典第 55 冊 No. 8954 儀註備簡


　　儀註僃簡序

　　雲棲大師為宗教總持秘宗顯教獨以淨土一門徧攝羣機稱為永明復生天如再出非虗語也於時諸大弟子有得其宗者有得其教者俱指不勝屈而教則最初為紹覺慧文兩師紹師性嚴冷居土橋顓以弘法為事數十年如一日慧師性蕭散無定居晚乃居桐塢揮麈之暇時以山水為適亦遂老而㤀疲兩師生平趨向若水火不相入而相得甚驩海內學者叅土橋未有不叅桐塢者一時如兩龍門焉雲棲著述多宗賢首兩師願獨精天台兼精相宗土橋會下得法如雲今四方登座諸名宿強半皆出其門而初現居士身後現比丘相者則為靈源法師靈師弱冠即有志大法抱本環聽入室請益至曉夜㤀疲寒暑不輟者幾二十年盡得紹師閫奥以去游都門落髮受具稱人天師余友太和蕭大行伯玉淹通內外典特精相宗嘗語余曰靈師如許作唯識解願為潤文伯玉眼孔高門庭峻乃肯執筆以俟靈師則師之卓識淵抱為世所宗葢可知矣一日自都門還將為住山計余先大眾齋沐請曰佛法得人而傳全賴英絕領袖之者力為唱導即如方今法席之盛遡流窮源假使當日無雲棲則無土橋桐塢無土橋桐塢則無吾師暨諸師而法堂外草𣸧一丈為日久矣今吾師盡得紹師閫奥不為接引後學計而徒守其硜硜者以老高則高矣回思土橋桐塢以及雲棲數十年諄諄弘法付囑之意母乃剌謬不倫師抑何忍也靈師於是飜然許可有寶方上人者發廣大心延至菴居擇上根弟子得二十許人為傳台宗三大部餘暇兼及相宗從師得法者復指不勝屈儼如土橋會下焉嗚呼盛矣頋三大部多引諸經論以為證而諸經論散在大藏學人隨閱隨簡不勝其勞每有舉一廢百之嘆師特從大藏拈出成帙名曰僃簡予及家倩沈子澤民時供筆札抄冩讀者便之余又慮僅為諸大弟子帳中秘不能公之人人也力請流通師復許可今先刻儀註僃簡一種餘當從檀波次第乞成焉師曰居士不可無一言志其顛末余不能辭遂為述吾師得法之源及結集僃簡之因如此若師之戒行精嚴道德淳僃種種足為人天師表者異日自有如椽大筆曲為冩生非區區一時筆墨所能縷及也。

　　崇禎丙子中秋日雲棲弟子聞啟祥大晙敬書於吳山鳥窠

　　備簡序(板藏昭慶寺貝葉齋流通)

　　夫勞苦而㓛高者莫著書若也其事有二冩有伐山者有庀材者何謂伐山日南之荅朔漠之參豫章踰嶺梨枣亂河披𠛼鑿險而求之者有人矣而用彡者頋不能扵需用之際而且北且南且山且水僕孫道途也縱能之必迂日煩神或未及用而顛者有之又為人冩不憚以其身羅四方之物而致之通邑大都以供人不時之需是所謂庀材者也內典台宗如智者大師章安𠛼谿四朙諸尊宿所著最為廣愽無涯讀者目眩神駭浩汗莫知其端倪五味八教罔不該括吾沼其功在伐山而當今靈源法師所集備簡誌書吾謂其㓛在庀材或曰台宗闡教則有玄籤攵句記用觀則有止觀輔行撮其大綱又言四教儀集註以至其他部帙不可勝舉其詞奥澁使人目瞪而不淂下口呿而不淂唫後人涉獵稍闖其藩而慮遠畏難至有葛藤之𮗸註〃束之高閣奚以益為余曰是不然正以其繁不淂不扵繁中求捷徑也夹其所著詳引本教旁及他宗就一書中已動各書百十部呈覽者未𢿘頁即須覔他書以補其所引而他書又浩渺一時不獲現前則一日所閱幾何備簡則随其所引若經若註若內外諸書無不循序次列凢所欲購盡在案頭不必出門跬步而日南朔漢踰嶔亂河之物森然羅致百城南面樂莫大為庀材之㓛與伐山等之亡為異而頋可少之乎故有佛教不可無台宗也有台宗不可無備簡也繇備簡以通台宗繇台宗而三觀圓脩吾知未散靈山必為點首有如是捷徑之書而不思繙閱吾末如之何也雖然著書者之勞苦而㓛高自在也。

　　崇禎丙子六月望日雲栖菩薩戒弟子南五陳昌遇廣㴨和南題

　　儀註僃簡目錄第一卷天台此本俗名今依釋典此山即大師棲身入寂之所頓等四教古師亦用四河入海四姓出家約時破古華嚴處會三十九品昔生垂化之地譬喻一釋格他譬法不周勝鬘經五種不飜圓教八義如來乗如實道來成正覺華嚴後無等覺法報不分二三莫辯上品相好下品尊特約二現釋三品相好境本定身華嚴三照涅槃五味十二部經華梵名義如聾若啞領解如來擬宜之時後分則有等木樹草座皆表三藏詮生滅故一酬釋尊行因本願二赴五人本願先悟三報今日侍奉之勞最先得度在一切人天羅漢之前方便四大弟子齊已分領二乗各有十智彈偏折小嘆大褒圓修空觀用事識見生身住權理等事業二識為見相之本恣殃掘之譏任淨名之折四無常偈三根解源長者十德法身無病隨機權示十八空第二卷置毒發毒金光明等別為一緣一音當分跨節考彼問辭自見五味半滿相成二鳥俱遊雖復俱遊行藏得所妙法蓮華迹門三喻本門三喻開權同體異體之辯權實之語非獨今經時人謂華嚴勝開示悟入四意消之不妨高位不棄眾生四種四諦四不可說八不淨贖常住命之重寶二經教意起盡是同十六意揀二經別教復有四別圓知人法不可灰斷藏通且須順於二諦生酥益相熟酥益相密成通益密成別益華嚴頓乳通則至後三藏通亦至後方等至法華後證昔通記第三卷一淨當名任運有常樂我影𠊓經論立此藏通別圓正教小乗𠊓教菩薩靜法苑師毀之於前清涼觀師讚之於後舊醫戒定慧三人亦通諦緣度三聲聞總相智緣覺別相智菩薩總別相智三界分九地梵語象胥通四方之語十六遊增獄內障外障無障三類鬼阿修羅毘摩質多生舍脂酒能昬性起過性戒莫問受不受等性戒即舊戒第四卷世出世間禪支林功德娑婆世界主梵天王尸棄大梵離喜而純樂受無想天無煩雜無𤍠惱等四空定滅三種色無色界色合經墻壁譬色是無教法五衰相四空瘡癰病箭觀等百八見等五利使五鈍使二十五𡨋諦六諦見中思推利思背上思十纏三結六度攝三十七當分道品相攝道品道品通正助漏無漏等通大地𢿘九心𢿘等四如意足定力若成能於諸禪互無妨礙藏別不即通圓談即四諦分對真俗第五卷空門二十七賢聖賢人有二聖人有二十五信行法行身證俱舍則無身證賢者善直五停心通於四教五停心對圓五品五停心名五門禪轉兼具治三種貪九想觀治貪欲六種欲三種嗔慈悲喜捨四無量心四師𢿘息用息明六妙門謂𢿘隨止觀還淨一念十二因緣剎那十二因緣束十二為三道輪轉相生業道三種障念三身治觀體非念觀是其慧七賢位人明識四諦從此生煖法等四句煖頂忍世第一各有三品世第一三品中忍減緣行所留一行隨行者所宜十六行義八番減緣行盡是色界法住定地法第六卷聞唱善來即證羅漢大論俱舍七種般開三般為九一萬二千九百六十種般圖中引五差羅漢名含三義金剛三昧重空三昧電光三昧九想八念十想八背捨八勝處十一切處九次第定師子奮迅三昧超越三昧觀練熏修壞法不壞法約性共揀判慧俱約正助判慧俱斷結得滅盡定十四變化十八變化三種念處四韋陀典果性退否考論祖誥此生之中必得無疑信法利鈍通辯四果退不退無作之業至未來世孤調解脫辟支迦羅獨覺三類二辟支三義分大小迦葉舍利弗等是辟支根性支佛是法行四流隨母氣息上下出入三十八個七日推因知果推果知因約十二支觀𢜤觀見華飛釧動三家二即第七卷令生事善故作是說雖修性念處而不斷結無脂肥羊會釋二論斷伏不同證四真諦方斷塵沙十種小刼拂石芥子刼從古釋迦緣不生三惡道位不退等既云斷惑故知通佛行因之相三祇等義種相不拘前後福義多途六度滿相三十二相道樹已前四波羅密滿彌勒值佛必有超刼八相三轉十二行法輪度三根性老比丘三百由旬諸般若有二乗得道通有三義藉通開導總相別相等智當教三乗共位三乗共借一教菩薩借別一教別為菩薩立忍名三處初𦦨三地據斷見初四地據斷見後通雖二地斷時仍促等聲聞位齊七地十力四無所畏通教諸位布施攝眾生等通教有合身義一金剛土臺成道四機所見不同八相稍異三藏三種意生身一生實相二生法界列八二諦章安作七二諦消之七種二諦風流二諦一真含二中寄三法以示三根解源四地為上六七為中八九為下約證道邊唯明一接巧拙論體析對破外道汝析非正朱雀門中何妨庶民出入第八卷別教八義無量四諦華嚴正當歷別之行十住多明圓義等六輪五行隨機明位增減不同今家借用教證二道華嚴十地論師不分圓別四教俱論三根出假別教因緣假名十信通伏諸惑正伏四住五忍判別圓此十通名住塵沙譬無知𢿘多一切智身子六住有退十行從空入假觀無量四諦若住於空與二乗何異等道種智此十通名回向方便有餘土實報無障礙土六地斷思與羅漢齊別人不知本覺之性具染惡德因果三法縱橫圓教詮因緣即中道等三諦圓融圓信圓行等三因開發即初住位天女訶身子圓位淺深仁王十四般若大品四十二字三漸次第九卷一塵有大千經卷十法成乗十心成就法者謂眾生心表法約理心佛眾生三無差別三法各有二造能破三諦相着能立三諦之法能妙三諦之法唯法華別約六時五悔懺悔法後一雖可獨修不進須假前二三懺功能五石五芝坐法扇𢮎十惡彌勒五悔天台建立解行了修即性全性起修法藏華嚴皆有別願懺悔義廣位位橫論各有三障讀誦品南嶽為他損已天台為他損已三術三[車*丸]四安樂行圓家五品擬對三藏五停心四信伏忍諸教初心無此氣分獲旋陀羅尼十信有百橫竪十乗別圓即離不可一混謂成妙覺謬之甚矣一切種智龍女成佛權實從智證法五眼洞照斷最後窮源微細無明道窮妙覺位極於茶無上士弒無明父斷貪𢜤母境智寂滅隱前三相六即六種即名皆是事理體不二義世間常住無情佛性唯色唯聲貧女寶藏力士額珠三障理全是佛相似即喻始似本稱隨分覺修善修惡性善性惡第十卷入體之門四教四門門門十乗方便名善巧遠近方便橫竪該羅方等夢王五科[陶-山+止]師譬引證道定復以律儀為根本十戒五支戒通大小乗六物啚頭陀抖擻分衛自資乞食十利蘭若十利慶吊俯仰等外護善知識同行善知識教授善知識五欲過患金石絲竹等仙人聞舍脂語失通因五欲招過三世九惱眠名增心𢿘法掉悔葢猶豫五葢棄法調食眠是眼食三事合調行五法合譬十法通名乗現前[陰-((侯-(仁-二))-矢)+工]妄一剎那心揀思議心取不思議心亦性德境揀境及心去思議取不思議即於境種而生於果修德境推本具心離四性計化他境解離四性無妨四說但推本具理心初心依理生解與起教後心不同不得而得三諦宛然境前發心重發誓言縱橫具破橫竪通塞一心具三破通塞於通起塞能破如所破節節撿挍通塞應須七科次第調試圓理不開須修事助初入外凡外招名利三術似𢜤頂墮

　　儀註僃簡目錄(終)

　　儀註僃簡

　　山家後學大惠集

第一卷

　　天台

　　輔行云。天台者。天者。顛也。(云云)至故以名焉。又有云本名天梯。謂其山高可登而升天。後人訛傳。故云天台。又章安山記云。本稱南岳。周靈王太子晉居之。魂為其神。命左右公改為天台山也。若准孫公山賦云。所以不列於五岳闕載於常典者。以其所立幽奥其路曠逈故。未知章安所出。西方風俗稱名為尊。如子之名兼於父母。佛當生彼預設斯儀。使慕德稱名故也。此方風俗避名為敬。故以所居而顯其人。

　　此本俗名今依釋典

　　輔行云。今釋典中所言天者亦名最勝。亦名光明。文句四云。天然自然樂勝身勝。光明疏記引大經。一者世間天。如諸國王。二者生天。從四天王乃至非非想三者淨天。謂四果支佛。四者義天。謂十住菩薩以見一法是空義故。大論明三種天。一假名天。即世天也二生天。三清淨天。則兼三乗也。

　　此山即大師棲身入寂之所

　　輔行云。儀同沈君理。請住瓦官。開法華經題。停瓦官八年。講大智度論。說次第禪門。蒙益難紀。爾後徒眾轉多。得法轉少。妨我自行。化道可知。羣賢各隨所安。吾欲從吾志也。吾聞天台地記稱有仙宮。若息心茲嶺。展平生之志。于是陳太建七年秋九月從茲始入天台。宣帝勑額云。禪師創立天台。宴坐名岳。宜號修禪。(云云)。安禪而化至五品等者。此出臨終行位也。不出禪定端坐取滅。故云安禪而化。開皇十五年自荊下鄴。至十六年重入天台。至十七年晉王請出。至石城。謂徒眾曰。大王欲使吾來。吾不負言而來。吾知命在此。故不前進。於石像前口授遺書。(云云)吾今最後策觀談玄。最後善寂。吾今當入。於是教維那曰。人命將終。聞鐘磬聲。增其正念。唯長唯久。氣盡為期。云何身冷方復響磬。言已跏趺。唱三寶名。而入三昧。即其年十一月二十四日未時端坐入滅。滅後祥瑞等。具如別傳。即是住觀行位首楞嚴定而入滅也。

　　頓等四教古師亦用

　　妙玄云南三北七。南北地通用三種教相。一頓。二漸。三不定。華嚴為化菩薩。如日照高山。名為頓教。三藏為化小乗。先教半字。故名有相教。十二年後為大乗。說五時般若乃至常住。名無相教。此等俱為漸教也別有一經非頓非漸。而明佛性常住。勝鬘光明等是也。此名偏方不定教。此之三意通途共用也。諸師述頓與不定不殊。漸更為三。(云云)。藏等四教起自天台大師。影𠊓經論立此四教也。如三卷初。

　　四河入海四姓出家

　　阿含云東殑伽河。從阿耨達池銀牛口流出。遶池一匝。入東南海。南信度河。從阿耨達池金象口流出。遶池一匝。入西南海。西縳芻河。從阿達池琉璃馬口流出。遶池一匝。入西北海。北徙多河。從阿達池頗肢師子口流出。遶池一匝。入東北海。此即此土黃河之源也。四姓者。一剎帝利。是王種。二婆羅門。是淨行。三吠奢。是商估。四首陀。是農田。

　　約時破古

　　妙玄云北地師亦作五時教。而取提謂波利為人天教。合淨名般若為無相教。餘三時不異南方。故約時破古云。若言提謂說五戒十善。彼經但明五戒。不明十善。唯是人教則非天教。縱以此為人天教者。諸經皆明戒善。亦應人天教耶。乃至云提謂長者得不起法忍。豈是人天教耶。又云。復次釋論結集法藏。初從波羅奈至泥洹夕。所說小乗法。結為三藏法。從初生至雙樹。凡說大乗。結為摩訶衍藏。奈苑之前不預小教攝。何者。爾時未有僧寶故。不應用提謂為初時教也。

　　華嚴處會三十九品

　　釋籤云。龍宮三本。上本。十三世界微塵數偈。中本。四十九萬八千八百偈。下本。十萬偈四十八品。今但有三十九品。則經猶未盡。舊經七處八會。新譯更加普光明殿一會。第一摩竭阿蘭若有六品。一世主妙嚴。二如來現相。三普賢三昧。四世界成就。五華藏世界。六毘盧遮那。第二摩竭熙連河曲普光明殿會。有六品。一如來名號。二四諦。三光明覺。四菩薩問明。五淨行。六賢首。第三忉利天會。說十住有六品。一升須彌頂。二須彌頂讚嘆。三十住。四梵行。五發心功德。六說法。說令十住進後位也。第四夜摩天會。說十行有四品。一升夜摩。二夜摩讚偈。三十行。四無盡。第五兠率天會。說十向有三品。一升兠率。二升兠率讚嘆。三十向。第六他化天會。說十地一品。第七重會普光明殿。說十地勝進行有十一品。一十定。二十通。三十忍。四阿僧祗。五壽量。明菩薩報生淨土隨時壽量。六菩薩住處。七不思議法。明佛果德。八相海。九隨相光明功德。十普賢行。十一如來出現。八三會普光明殿。說六位一品。謂離世間。第九遊逝多林會。說入法界品。如是處會所明位行。不出別圓。但經意兼含。義難分判始從住前至登住來。全是圓義。從第二住至第七住。文相次第。又似別義。於七住中又辯一多相即自在。次行向地又是次第差別之義。又一一位皆有普賢行布二門。故知兼用圓文接別。

　　昔生垂化之地

　　大論云。昔波羅奈王入山遊獵。見二羣鹿。數各五百。各有一主。一是釋迦菩薩。一是提婆達多。菩薩鹿王見王殺其羣鹿。起大悲心。直至王所。不避箭矢。[疏-(梳-木)+危]曰王言。若以供饌。當差次送。每日一鹿。王善其言。於是二主各差次送。次當調達羣中有一母鹿白其主言。我分當死。而我懷子。子非死次。屈垂料理。王怒曰。誰不惜命。次來但去。母思惟曰。我王無慈。橫見嗔怒。即至菩薩王所。具白。菩薩王言。若我不理。枉殺其子。若非次差。後次何遣。惟我當代。即自送身。王怪問曰。羣鹿盡耶。鹿王曰。大王仁慈。人無犯者。但有滋茂。但彼羣鹿歸告於我。我愍之故。若非分差。是亦不可。若縱而不救。無異木石。是身不久。必不免死。慈救苦厄。其德無量。王聞是語而說偈言。我實是畜獸。名曰人頭鹿。汝雖是畜生。名曰鹿頭人。以理而為人。不以形為人。我從今日始。不食一切肉。我以無畏施。亦可安汝意。諸鹿得安。王得仁信。鹿羣所居。故名鹿苑。

　　譬喻一釋格他譬法不周

　　光明玄云。大師釋金光明題。一譬喻。二附文。三當體。初一順古立。後二唯今義。順古者。蓋見古師雖用譬釋。譬法不周。翻屈此經所詮之義。因茲大師同他用譬。恐人疑云。依文二釋既甚親切。何須存譬。故以被根利鈍為答。鈍人不能直解三字。是法性名。乃以世間金有光明。用比擬一切圓融三法也。若依文二釋。為利根人。知其能譬世金光明本無名義。聖則真法而作其名。故云利人知即法作譬。豈須以譬擬法。然經所被非純利根。故空品云。為鈍根故。起大悲心。佛說茲典既被二根。亦須兩說赴其利鈍。

　　勝鬘經

　　佛降舍衛國。波斯匿王遣使召女。勝鬘對使說偈云。如來現世間。普為羣生出。亦應愍我等。宜速降此間。未舉頭頃。如來現身為說。

　　五種不翻

　　法數云。一秘密。諸陀羅尼咒是秘密。二多含。薄伽梵含六義等。三此方無故。如閆浮樹此方無。四順古。阿耨菩提自古存梵音。五生善。般若尊重智慧輕薄。

　　圓教八義

　　四教義云。圓義畧有八。一教圓。正說中道。言教不偏也。二理圓。中道即一切法。理不偏也。三智圓。一切種智圓也。四斷圓。不斷而斷。無明惑斷也。五行圓。一行一切行也。六位圓。從初一地具足諸地功德也。七因圓雙照二諦自然流入也。八果圓。妙覺不思議三德之果。不縱不橫也。

　　如來乗如實道來成正覺

　　文句云。如來義甚多。且明二三如來。餘例可解。二如來者。成論云。乗如實道來成正覺。故名如來。乗是法如如智。實是法如如境。道是因覺是果。若單論乗者。如如無所知。單明實者。如如無能知。境智和合。則有因果。照境未窮名因。盡源為果。道覺義成。即是乗如實道來成正覺。此真身如來也。以如實智乗如實道來生三有示成正覺者。即應身如來也。三如來者。大論云。如法相解。如法相說。故名如來。如者。法如如境。非因非果。有佛無佛。性相常然。徧一切處而無有異為如。不動而至為來。指此為法身如來也。法如如智。乗於如如真實之道來成妙覺。智稱如理。從理名如。從智名來。即報身如來。故論云。如法相解。故名如來也。以如如境智合故。即能處處示成正覺。水銀和真金。能塗諸色像。功德和法身。處處應現往。八相成道。轉妙法輪。即應身如來。故論云。如法相說。故名如來也。法身如來名毘盧遮那。此翻徧一切處。報身如來名盧舍那。此翻淨滿。應身如來名釋迦文。此翻度沃焦。是三如來若單取者。則不可也。

　　華嚴後無等覺

　　四念處釋別教中云。眾經諸門列位。位數增減。華嚴初無十信。後無等覺。於十住中多明圓義。於登地中多明別義。華嚴經前列眾。則有等覺。

　　法報不分二三莫辯

　　妙樂云。自古經論許有三身。若言毘盧與舍那不別。則法身即是報身。若即是者。一切眾生無不圓滿。若法身有說。眾生亦然。若果滿方說。滿從報立。若言不離。三身俱然。何獨法報。生佛無二。豈唯三身。故存三身。法定不說。報通二義。應化定說。若其相即。俱說俱不說。若但從理。非說非不說。事理相對。無說即說。即說無說。情通妙契。諍計咸失。

　　上品相好下品尊特

　　四明云。法華三十二相。相相無邊。亦即法身。上品尊特也。十六觀經八萬四千相。中品尊特也。華嚴樹王下丈六相現起舍那。下品尊特也。(此約教分。)十華藏塵相上品相海也。八萬四千相。中品相海也。三十二相。下品相海也。(此約相分。)上品相好。下品尊特。此二皆是現起之相。故云二現言之。正當須現。

　　約二現釋三品相好

　　<<PIC>D55p0044_01.gif</PIC>

　　境本定身

　　輔行云。一一文中皆云若見如來者。皆以三藏如來而為境本。於色相上四見不同。故言境本定身。

　　華嚴三照涅槃五味

　　玄籤云。云何分別。如日初出。前照高山。厚植善根感斯頓說。頓說本不為小。小雖在座。如聾如啞。良由小不堪大。亦是大隔於小。此如華嚴。約法被緣。緣得大益。名頓教相。約說次第。名從牛出乳味相。次照幽谷。淺行偏明。當分漸解。此如三藏。本不為大。大雖在座。多哆婆和。小所不識。此廼小隔於大。大隱於小。約法被緣。名漸教相。約說次第。名酪味相。次照平地。影臨萬水。逐器方圓。隨波動靜。示一佛土。令淨穢不同。示現一身。巨細各異。一音演說法。隨類各得解。恐畏歡喜。厭離斷疑。神力不共。故見有淨穢。聞有褒貶。嗅有薝蔔不薝蔔。花有著身不著身。慧有若干不若干。此如淨名方等。約法被緣。猶是漸教。約說次第。生酥味相。復有義。大人蒙其光用。嬰兒䘮其睛明。夜遊者伏匿。作務者興成。故文云。但為菩薩說其實事。而不為我說斯真要。雖三人俱學。二乗取證。具如大品。若約法被緣。猶是漸教。約說次第。名熟酥味相。復有義。日光普照高下悉均平。土圭測影。不縮不盈。若低頭。若小音。若散亂。若微善。皆成佛道。不令有人獨得滅度。皆以如來滅度而滅度之。具如今經。若約法被緣。名漸圓教。約說次第。醍醐味相。(玄)。初文五味者。還約華嚴日照三譬。開為五味。問。應取涅槃本文。何以𨚫取華嚴文耶。非但數不相當。亦恐文義各別。答。涅槃五味轉變。而秪是一乳。華嚴三照不同。而秪是一日。今演華嚴平地之譬。以對涅槃後之三味。數雖不等。其義宛齊。又涅槃以牛譬佛。乳從牛出。譬佛初說大。乳出已後。其味轉變。猶成分譬。故此下文義立五味皆從牛出。未若華嚴日譬於佛。光譬說教。日無緣慈非出而出。眾機所扣非照而照。故使高山幽谷平地不同。同稟教光。終歸等照。故用兩經二義相成。(籤)。

　　十二部經華梵名義

　　妙玄云。一修多羅。此云法本。亦云契經亦線經。二祗夜。此云重頌。三和伽羅那。此云授記。四伽陀。此云不重頌。五優陀那。此云無問自說。六尼陀那。此云因緣。七阿波陀那。此云譬喻。八伊帝目多伽。此云如是語。亦云本事。九闍陀伽。此云本生。十毘佛畧。此云方廣。十一阿浮陀達摩。此云未曾有。十二優波提舍。此云論議部者。部別各有類從也。

　　如聾若啞

　　觀音玄記云。舊經三十七云。時舍利弗袛園林出。不見如來自在莊嚴變化。及生意念亦不樂說。不能讚嘆。以聲聞人出三界故。此即如聾如啞之文也。

　　領解如來擬宜之時

　　文句云。擬宜勸誡二門。即遣旁人疾走往捉。領上勸門之擬宜。窮子驚愕。領上勸門之無機。強牽將還。領上誡門之擬宜。窮子自念無罪至悶絕躃地。領上誡門之無機。從父遙見下併領勸誡之息化。此探取佛意。佛勸門擬宜無機。意猶未息。更作誡門擬宜。事不獲已。然後息化也。

　　後分則有等

　　妙玄云。後分等者。準不思議境界經云。舍利子五百聲聞。皆是他方極位菩薩。故今在此逝多林會。迹示聲聞。據華嚴經文殊師利逝多林出。時舍利弗語五百言。汝等且觀文殊師利相好威儀等。觀彼經中舍利弗語辭。似如己聞諸大乗竟。如在方等般若會時。未能悟故。狀當聾啞。以後分之言。時仍長遠。亦可通在鹿苑之前。今且判在華嚴會時。

　　木樹草座皆表三藏詮生滅故

　　玄籤云。通教。七寶天衣為座。表無生。別教。盧舍那七寶臺為座。表無量。圓教。毘盧遮那虗空為座。表無作。今藏教。木草為座。正表生滅也。

　　一酬釋尊行因本願

　　妙樂云。歌利王割截之時。佛發大願。我若得道。應先度之。輔行云願者佛昔於饑世化為赤目大魚。閉氣不喘示為𣦸相。木工五人。先斧斫肉。佛時誓言。於當來世先度此等。先願與其無生故也。

　　二赴五人本願先悟

　　妙樂云。迦葉佛時。九人學道。五人未得果。誓於釋迦法中最先開悟。本願所牽前得無生故也。

　　三報今日侍奉之勞

　　妙樂云。前者太子棄國捐王。入山學道。父王思念。遣五人追侍。所謂拘隣。迦葉。二是母親。頞鞞。䟦提。俱利。三是父親。二人以欲為淨。三人以苦行為淨。太子勤行苦行。二人便捨之去。三人猶侍。太子捨苦行。還受飲。食酥油煖水。三人又捨去。太子得道。先為五人說四諦也。

　　最先得度在一切人天羅漢之前

　　妙樂云第三說法時。拘隣五人。八萬諸天。遠塵離垢五人得無生。佛三問。知法未。即三答云。已知。地神唱。空神傳。乃至梵世。咸稱已知。拘隣最前初見佛道相初聞法鼓。初服道香。初嘗甘露。初入法流。初登真諦。閆浮提得道最在一切人一切天一切羅漢前。故十二遊經云。佛成道第一年。度五人。第二年。度三迦葉。第五年。度身子目連。當知阿若在前明矣。

　　方便

　　文句云。方者法也。便者用也。法有方圓。用有差會。三權是矩是方。一實是䂓是圓。若智指於矩。則善用偏法逗會眾生。若智詣於䂓。則善用圓法逗會眾生。舉偏法釋方便。蓋隨眾生欲。非佛本懷。如經令離諸著出三界苦。是故如來殷勤稱嘆方便。此釋他經義也。又方便者門也。門名能通。通於所通。方便權畧。皆是哢引。為真實作門。真實得顯。功由方便。從能顯得名。故以門釋方便。此釋他經義也。又方者秘也。便者。妙也。妙達於方。即是真秘。點內衣裡無價寶珠。與王頂上唯有一珠。無二無別。指客作人。是長者子。亦無二無別。如斯之言。是秘是妙。如經。唯我知是相。十方佛亦然。止止不須說。我法妙難思。故以祕釋方。以妙釋便。此釋法華方便品意也。今云以方便者。葢以前方法便用之方便也。

　　四大弟子齊已分領

　　文句云。將欲誘引下。是密遣二人誘引。一齊教近領三車救子。遠領波羅奈施權。次取意領法身地久照方便。今初且釋齊教領者。譬喻文有四。一用方便擬宜。二知先心。三嘆三車。四適其所願。方便品亦四。今領亦四。密遣二人者。四大弟子齊已分領等。餘如本文。(云云)。

　　二乗各有十智

　　仁王經云。一世俗智。二法智。三類智。四苦智。五集智。六滅智。七道智。八他心智。九盡智。十無生智。以上十智二乗各有。故成二十智也。

　　彈偏折小嘆大褒圓

　　釋籤云。方等折小。如弟子品。彈偏。如菩薩品。如觀眾生品。是歎大。稱嘆文殊。及淨名。是褒圓。又弟子品用折不同。有用三教。如訶目連是歎大。有用圓訶。如訶身子是褒圓。

　　修空觀用事識見生身住權理等

　　妙宗云。相起之本。其本廼是權實二理。空中二觀。事業二識。就此分之。則生身尊特如指諸掌。故金光疏云。丈六身佛住真諦。丈六尊特合身佛雙住真中。尊特身佛雙住俗中。法身佛住中道。此依二理故有二佛。眾生二識有二觀因。故感二佛。

　　事業二識為見相之本

　　起信論云。言二識者。佛用有二種。一者依分別事。識凡夫二乗心所見者。名為應身。以不知轉識現故。見從外來。取色分齊。不能盡知故。二者依於業識。謂諸菩薩從初發意。乃至菩薩究竟地心所見者。名為報身。身有無量色。色有無量相。相有無量好。所住依果亦復無量。種種莊嚴隨所示現即無有邊不可窮盡離分齊相。隨其所應常能住持。不毀不失。如是功德。皆因諸波羅密等無漏行熏。及不思議熏之所成就。具足無量樂相。故說為報。

　　恣殃掘之譏

　　妙玄云。殃掘之經彈斥明常。分明餘教。釋梵四王及十弟子乃至文殊。皆被訶斥。籤云。殃掘偈云。云何名為一。謂一切眾生。皆以如來藏。畢竟恒安住。云何名為二。所謂名與色。此是聲聞宗。斯非摩訶衍。云何名為四。所謂四聖諦。是則聲聞宗。斯非摩訶衍。一切諸如來。第一畢竟常。是則大乗諦。非苦是真諦。云何名為五。所謂彼五根。是則聲聞宗。斯非摩訶衍。所謂彼眼根。於諸如來常等。具如止觀七引。廼至增十。亦復如是。如是等文彈訶聲聞。明於常住。最為顯著。餘如彼經。

　　任淨名之折

　　維摩經中問病辭不堪往。棄鉢𣴭然等。廼密彈也。禮空王之座。去花招譏。當座訶也。

　　四無常偈

　　仁王經云。初無常偈。刦火終訖。乹坤洞然。須彌巨海。都為灰颺。天龍福盡。於中淍䘮。二儀尚殞。國有何常。二苦偈。生老病死。輪轉無際。事與願違。憂愁為害。欲深禍重。瘡疣無外。三界皆苦。國有何頼。三空偈。有本自無。因緣成諸盛者必衰。實者必虗。眾生蠢蠢。都如幻居。聲嚮俱空。國土亦如。四無我偈。識神無形。假乗四蛇。無明保養。以為樂車。形無常主。神無常家。形神尚離。豈有國耶。

　　三根解源

　　妙玄云。一俗隨三真轉。或對單真。或對[社-土+复]真。或對不思議真。三人入智不同。復局照俗亦異。偏真照幻俗。不空真照恒沙佛法之俗。實相真照界外不思議俗。別圓機發。對通鈍根。致成三別。二接對通。共成三人。同聽異聞。故約漏等以示解源。如大品明非漏非無漏。初人謂非漏是非俗。非無漏是遣著。何者。行人緣無漏生著。如緣滅生使。破其著心。還入無漏。此一番二諦也。次人聞非漏非無漏是非二邊。別顯中道。中理為真。又是一番二諦也。又人聞非漏非無漏即知雙非正顯中道。法界力用廣大。與虗空等。一切法趣非有漏非無漏。又是一番二諦也。大經中約空不空。三人取解不同。即有三種二諦也。復次約一切法趣非漏非無漏顯三種異。是故說此一俗隨三真轉。

　　長者十德

　　文句云。世間長者。一姓貴。二位高。三大富。四威猛。五智深。六年𦒿。七行淨。八禮僃。九上歎。十下歸。姓則三皇五帝之裔。左貂右插之家。位則輔弼丞相鹽梅阿𢖍。富則銅陵金谷。豐饒侈靡。威則嚴霜隆重。不肅而成。智則胸如武庫。權奇超拔。年則蒼蒼稜稜。物儀所伏。行則白圭無玷。所行如言。禮則節度庠序。世所式聸。上則一人所敬。下則四海所歸。出世長者。佛從三世真如實際中生。功成道著。十號無極。法財萬德。悉皆具僃。十力雄猛。降魔制外。一心三智。無不通達蚤成正覺。久遠若斯。三業隨智。運動無失。具佛威儀。心大如海。十方種覺所共穪譽。七種方便而來依止。

　　法身無病隨機權示

　　維摩經云。文殊問疾。居士。是疾何所因起。其生久如。當云何滅。維摩詰言。從癡有愛。則我病生。以一切眾生病。是故我病。若一切眾生得不病者。則我病滅。所以者何。菩薩為眾生故入生死。有生死則有病。若眾生得離病者。則菩薩無復病。

　　十八空

　　大品般若云。內空。外空內外空。空空大空。勝義空。有為空。無為空。畢竟空。無際空。散空。一切法空。本性空。自相空。無相空。無性空。自性空。無性自性空。


國家圖書館善本佛典第 55 冊 No. 8954 儀註備簡


第二卷

　　置毒發毒

　　妙玄云。大經第二十七卷云。譬如有人置毒乳中。則能殺人。乃至醍醐。亦能殺人。此譬兩用。一通約漸頓明不定教。處處皆得見佛性也。二約行不定。行人心行譬之如乳。實相智譬之以毒。毒有殞命之能。此智有破無明之力。久遠刼來說實相毒置於凡夫心乳毒慧開發。不可為定。或於初味發。或於後味發。不得次第往判。故言置毒乳中乃至醍醐。徧五味中悉有殺義。若眾生始於凡地。得聞華嚴即便見理入佛慧者。此是血乳殺人。若先得十住。今華嚴得悟。即是酪中殺人。十行悟者。是生蘇殺人。十廻向悟者。是熟蘇殺人。諸地更悟。是醍醐中殺人。若過去先是圓教中假名相似之位。今聞華嚴得悟者。亦是乳中殺人。亦是酪生熟等蘇中殺人。若先是諸住諸行等位。今更聞華嚴得增道損生。即是於醍醐中殺人。(云云)。

　　金光明等別為一緣

　　妙玄云。南師以金光明勝鬘。楞伽。殃掘之流。以別為一緣。為偏方不定教。以不定於頓。不定於漸故。

　　一音

　　輔行云。言一音者。名通大小。言小乗者。如毘曇云。佛為四王作聖語。說於四諦。二解二不解。佛又作毘陀羅語說。一解一不解。佛又作𥠖車語。說四王俱解。問若聖語說二天不解。佛若能者。豈有不解。若不能者。偈云何通。偈云。佛以一音演說法。而現種種若干義。眾生皆謂獨為我解說諸法不為他。答。一音者。梵音也。若大會中有多貪等。皆謂世尊獨為我說。以此四天各念不同。故佛三說以赴彼念。復破眾生謂佛獨能聖語說法。復有眾生須變形言而受化者。有不須變是故不同。大乗一音。言大乗者。如起信等。圓音一演。異類等解。又如八十好中一音。能報眾聲。殊方異類。莫不獲益。如來本非一切音辭。而能徧赴一切音辭。竝與不定義同。

　　當分跨節

　　妙玄云。當分者。如三藏佛赴種種緣。說種種教。緣異故教別。主一故教通。依此教。教行有能契所契。種種名理。理無種種。通別圓為例亦爾。跨節者。若開方便門。示真實相。即向身是圓常之身。向法是圓常之法。向理是真實之理。

　　考彼問辭自見

　　釋籤云。問。華嚴鹿苑大小永隔纔說方等。則同座竝聞者何。答。若以秘密橫被。無時不徧。若約橫論竪。則隱顯在機。(私釋)籤云祕密橫被無時不徧者。言通意別也。此意但在三時中。不通第五。何以知然。考彼問辭秪約前三對問。謂說華嚴時。小不堪大。聾啞不解。則大隱於小。在鹿苑時。唯談生滅。大所不樂。則小隱於大。纔說方等。大小同座。顯然竝聞者。何也。答云。秘密橫被無時不徧者。意謂豈前二時彼此相隱而有祕密。當知方等四教相對。亦有秘密。故云無時不徧。此約味味橫論。若約此橫以論三時之竪。前二味彼此相隔隱也。方等同聞顯也。此乃在機。非關教也。

　　五味半滿相成

　　釋籤云。若直用五味。猶同南師無慧方便。雖有方便。無實慧故。故名為縳。若直用半滿。猶同北師無方便慧。雖有實慧。無方便故。故名為縳。次正明相成中。意則不爾。互相成益。五味則一道竪進。味味有半滿相成。復於味味皆有祕密及以不定。是則慧得方便故慧解。方便得慧則方便解。權實俱遊。於茲明矣。

　　二鳥俱遊

　　釋籤云。二鳥。鴛鴦鳥也。遊止共俱。不相捨離。取其雌雄共遊止息。今言俱遊者。以喻生死涅槃俱有常無常。在下在高雙遊竝息。事理相即。二即中。中即二。非二中。而二中。事理雌雄義竝成也。故雙遊俱約六即。

　　雖復俱遊行藏得所

　　妙玄云。今明五味不離半滿。半滿不離五味。五味有半滿。則有慧方便解。半滿有五味。有方便慧解。權實俱遊。如鳥二翼。雖復俱遊。行藏得所。若華嚴頓滿。大乗家業。但明一實。不須方便。唯滿不半。於漸成乳。三藏客作。但是方便。唯半不滿。於漸成酪。若方等彈訶。則半滿相對以滿斥半。於漸成生酥。若大品領教。帶半論滿半則通為三乗。滿則獨為菩薩。於漸成熟酥。若法華付財廢半明滿。若無半字方便調熟鈍根。則亦無滿字開佛知見。於漸成醍醐。如來殷勤稱嘆方便者半有成滿之功。意在此也。

　　妙法

　　妙序云。但法有麤妙。若隔歷三諦麤法也。圓融三諦。妙法也。今經正直捨方便。但說無上道。故建立此經名之為妙。當知華嚴兼阿含。但方等對。般若帶。今經專是正直無上之道故稱妙法也。妙玄云。南岳舉三種謂眾生法佛法。心法。眾生法妙者。如經為令眾生開示悟入佛之知見。若眾生無佛知見。何所論開。當知佛之知見蘊在眾生也。佛法妙者如經止止不須說我法妙難思。佛法不出權實。是法甚𣸧妙。難見難可了。一切眾生類。無能知佛者。即實智妙也。及佛諸餘法。亦無能測者。即佛權智妙也。如是二法。唯佛與佛乃能究盡諸法實相。是名佛法妙。心法妙者。如安樂行中修攝其心觀一切法不動不退。又一念隨喜等。又諸佛解脫。當於眾生心行中求。華嚴云。心佛及眾生。是三無差別。破心微塵。出大千經卷。是名心法妙也。

　　蓮華

　　妙玄云。譬蓮華者。例有麤妙。云何麤。狂華無菓。喻外道空修梵行。無所尅獲。或一華多菓。喻凡夫供養父母。報生梵天。或多華一菓。喻聲聞種種苦行。止得涅槃。或一華一菓。喻緣覺一遠離行亦得涅槃。或前菓後華。喻須陀洹𨚫後修道。或前華後菓。喻菩薩先藉緣修。生後真修。皆是麤華。不以為喻。蓮華多奇。為蓮故華。華實具足。可喻即實而權。又華開蓮現。可喻即權而實。又華落蓮成蓮成亦落。可喻非權非實。如是等種種義便。故以蓮華喻於妙法也。

　　迹門三喻本門三喻

　　妙玄云。一為蓮故華。譬為實施權。文云。知第一寂滅。以方便力故。雖示種種道。其實為佛乗。二華敷譬開權。蓮現譬顯實。文云開方便門。示真實相。三華落譬廢權。蓮成譬立實。文云。正直捨方便。但說無上道。又蓮譬於本。華譬於迹。從本垂迹。迹依於本。文云。我實成佛已來久遠若斯。但教化眾生作如是說。我少出家得三菩提。二華敷譬開迹。蓮現譬顯本。文云。一切世間皆謂今始得道。我成佛來無量無邊那由他刼。三華落譬廢迹。蓮成譬立本。文云。諸佛如來法皆如是。為度眾生皆實不虗。是以先標妙法。次喻蓮華。

　　開權同體異體之辯

　　釋籤云。所開法體。即前四味中所談藏通別之法也。能開之妙。即今法華純圓之妙法也。有謂圓與三教彼此歷別故開權者。開此三教之異體也。若今圓與昔圓無二無別。是同體者。故不須開也。此約教別與之意也。有謂不但開異體。亦開同體。此亦約部通奪之意也。故曰同體異體之辯。然約下有佛意機情兩意不同。而開權的開異體之三教。不開圓也。

　　權實之語非獨今經

　　妙樂云。諸經說權智等者權不即實。致令教法皆非自在。諸機不融。故教主別爾。諸經明實智等者。竝是權外之實。故破疑不徧。尚不及此經說施權意。已破諸惑。故云即實而權。況復今經本為顯實。有疑皆斷。故云即權而實。所以權實之語非獨今經。相即之言出自於此。不收於小。是故異也。文句釋廣開權。顯實。偈文云。於諸菩薩中。正直捨方便。但說無上道之文也。

　　時人謂華嚴勝

　　釋籤云。自古弘經論師。不曉佛意唯見華嚴事廣文長。菩薩致請。而謂華嚴加勝法華。近代已來讀山門教者。仍有此說。而人師偏着。人師但以請主勝劣相形。不云法門觀智勝此。而近代匠者更以教體謂勝法華。豈非悞耶。

　　開示悟入四意消之

　　文句云。開者。即是十住破無明。開如來藏。見實相理。示者惑障既除。知見體顯。法界眾德。顯示分明。悟者。障除體顯。法界分明。事理融通更無二趣。入者事理既融。自在無礙。流注任運。從阿到茶入薩婆若。一道慧。見道實性。實性中得開佛知見也。二道種慧。知十法界諸道種別。解惑之相。一一皆示佛知見也。三一切智。知一切法一相寂滅。寂滅。即悟佛知見也四一切種智。知一切法一相寂滅相種種行類無不皆知。即入佛知見也。空門。一空一切空。即開佛知見也。有門。一有一切有。即示佛知見也。亦有亦空門。一切亦空亦有。即悟佛知見也。非空非有門。一切非空非有。即入佛知見也。能通則四。所通則一。開示悟入是能通之門。所知所見是所通之理也。觀於心性三諦之理。不可思議。此觀明淨。名開。雖不可思議。而能分別空假中心。宛然不濫。名示。空假中心。即三而一。即一而三。名悟。空假中心非空假中。而齊照空假中。名入。是為一心三觀。而分開示悟入之殊也。

　　不妨高位不棄眾生

　　妙樂云。問。若入初住方名開者當知此經凡夫絕分。何故不許他從高位。何故論文云為凡夫。答。四釋之中。約智約位唯聖方開約觀約門。乃通名字。況為令之語。令凡入聖。結緣之益凖此可知。所以四釋方顯今意不妨高位不棄凡夫。法華論四句。文句云。論明證不退轉地。今作四位釋。論知如來能證實。今作四智釋。論明同義。今作觀心釋。論明不知究竟處。今作四門釋。籤云。論有三釋。一番約二乗。又一番約菩薩。三番約凡夫。今於初釋乃離為四。即成三番各有四釋。但舉二乗以例餘二。亦是舉難況易。二乗難故。二乗既然。菩薩凡夫例皆如此。是則三類皆須圓教教門以為能通。入觀修智方能到位。知見佛境。若作餘釋為令之說徒施。佛之知見何在。

　　四種四諦

　　妙玄云。藏教生滅。通教無生。別教無量。圓教無作。

　　四不可說

　　涅槃經云。生生不可說。生不生不可說。不生生不可說。不生不生不可說。如次泯四教也。

　　八不淨

　　涅槃經云。一田宅。二種植。三貯稻穀。四畜奴婢。五養六畜。六積金寶。七象犀等。八釵釧等。

　　贖常住命之重寶

　　釋籤云。疑云。法華既以顯實。涅槃何復施權。故即釋之。釋言贖命重寶。涅槃十四云。如人七寶。不出外用名之為藏。是人所以藏積此寶。為未來故。所謂穀貴。賊來侵國。值遇惡王。用為贖命。財難得時乃當出用。諸佛祕藏亦復如是為未來世諸惡比丘。畜不淨物。為四眾說如來畢竟入於涅槃。讀誦外典不教佛經。如是等惡出現世時。為滅諸惡為說是經。是經若滅。佛法則滅。今家引意指大經部以為重寶。

　　二經教意起盡是同

　　釋籤云。法華以本迹二門為初後二分。初則開權顯實斷奠聲聞。後明本門增道損生重更辯前開權。化主久遠成佛。故涅槃正說開為四叚。初純陀品去。明涅槃施。斷奠三修。二長壽品去十四品。明涅槃義。三現病品去五品。明涅槃行。四師子吼品去三品。明涅槃用。故知初已斷奠聲聞。後但明於涅槃義用。是故二經起盡同也。

　　十六意揀二經

　　妙樂中。問。前會三云說法華。今還引大經云出涅槃。云何得同。答。一家明義。多處說之。無煩廣辯。欲重論者。更述大猷。判味同時。而有部異。約理名別。咸歸常住。約機彼稱捃拾。約法彼存三權。論意彼帶律儀。語證彼兼小果受益。彼無廣記。說時長短永殊。談常過未不同。論譬大陣餘黨。現瑞表彰各別。破執難易不同。領解遠近迹乖。述成被根不等。用治生死不同。付囑有下有此得十六意。凖此畧知。事異意同。不可失㫖。失斯同異。講授殊難。豈唯兩經。餘亦不易。

　　別教復有四

　　妙玄云。別教十住。修生無生。十行修於無量。十向修於無作。登地證無作。故云有四。又十行中習諸佛法具足習於一十六門。亦名為四。問。住以習八。何故行中更習十六。答。前是自行。隨用一門。後是化他。是故行中更習前八。是故十六俱須廣習。問。十行無作與十向無作。若為同異。答。十向無作可云實道。十行無作且順權方。

　　別圓知人法不可灰斷

　　別行玄記云。人即假名所成之人。法即五[陰-((侯-(仁-二))-矢)+工]能成之法。能成是實所成是假。此之假實。就大小教辯常無常。小明人法終歸無常。大說假實究竟常住。如藏通教。始從凡地至有餘涅槃皆有假實。若入無餘。身智既㤀。假人安寄。若別圓教。二惑二死盡淨之時。人之與法常住自在。假人是尊極眾生。實法名常住五[陰-((侯-(仁-二))-矢)+工]。以要言之若云惑盡人法永無。斯是小乗。亦稱權教。若言惑盡。人法不滅。斯是大乗。亦稱實教。凡言別圓。初後知常。蓋知人法不可灰斷。藏通反是。故曰不知。

　　藏通且須順於二諦

　　別行玄記云觀音人。普門法。約相非相即作四句。人非法。法非人。人即法。法即人。句雖有四。義實唯二。不出相非及相即故。如此二義皆通大小。欲示名言。須將理定。所辯人法。若其不以二諦中道甄其權實。但言即離。何能的顯今之相即。故以部對句。明法即離。華嚴別教。實相法。觀行人。不即。圓則人法相即。三藏空有二門。雖談即離。俱非中道。方等四教。藏通唯二諦。別圓同華嚴。般若鈍同前二諦。利同前別圓。涅槃四教。(云云)。

　　生酥益相熟酥益相

　　釋籤云。鹿苑已成藏人。於其不復須藏。故但說通。即於此座復以別圓而接通者。竝對而說。彈斥而說。即當相入意也。令其耻小慕大。即明說意。意欲令其轉成生蘇。謂受彈斥。令嘆大自鄙。即其益相。通教利根及別圓人。自於一邊得益無妨。是時如轉酪成生酥。亦舉譬。次心漸等者。至般若中不復同前悲泣之時。故云通泰。即為隨情等三意說。別圓入別等者。前於方等義已成通。故至般若唯須此二。乃至長者之宅不思議業付與諸子皆使令知。即熟酥益相。得此益已。即成別人。即於此座以圓入之。令堪入法華。

　　密成通益密成別益

　　輔行云。鹿苑正用三藏。方等[〦/(句-口+方)]用三藏。正用三教以斥二乗。令二乗人密成通益。故云三人同一念處。次至般若[〦/(句-口+方)]用通教。正用別圓。加於二乗密成別益。故指大品為不共。

　　華嚴頓乳通則至後

　　妙玄云。以般若亦得名華嚴故。法華佛慧不殊初故。又像法决疑經云。今日坐中無央𢿘眾。各見不同。或見如來入涅槃。或見如來。住世一刼。若減一刦。若無量刼。或見如來丈六之身。或見小身。或見大身。或見報身。蓮華藏世界海為百千億釋迦牟尼佛說心地法門。或見法身同於虗空。無有分別。(云云)。釋籤云。彼經既有住世無量刼之言。又見報身蓮華海藏說心地法門等。故知華嚴至涅槃後。以彼像法决疑經結涅槃故。

　　三藏通亦至後

　　釋籤云。二人雖於法華得記。此後猶作三藏結戒之緣。故知三藏至後。迦留陀夷者。由非時入聚落為俗所疑。遂被打殺埋馬糞中。佛令諸比丘求覓不得。從馬糞出便入滅度。因斯佛制白入聚落。文在涅槃。故知涅槃共結小藏。又如身子於法華中而為請主。至滅度已。帝釋供養已。收取三衣付沙彌。沙彌持和尚三衣奉佛。帝釋以事白佛。若有所說。當受持。先至阿難所問已。阿難共來至佛所。佛問汝和尚戒身滅否。答言不滅。乃至解脫知見身滅不。答言不滅。阿難言。彼恒說法教化無我。故憶此耳。佛言止止。阿難過去諸佛可非滅耶。而五分不滅。何所憂愁耶。雖云五分不滅。終是小乗中意。故三藏至後。當知聲聞。雖得受記小機未悟終自見小。

　　方等至法華後

　　釋籤云。言至法華後者。即指王城授記。同於法華。舍衛國記。即指方等在法華後。彼經下文又云。舍利弗聞文殊得記問文殊師利。於汝意云何。文殊語舍利弗。汝意云何。猶如枯樹更生華不。亦如山水還本處不。蕉種生芽不。舍利弗言。不也。文殊言。若不可得。云何問我得記生歡喜不。授記無形無相無我。無有言語。無去來今。猶如野馬。如是觀者。乃名得記。此文是文殊破舍利弗得記之相。亦同彈訶。仍似般若。亦可云般若在前意也。

　　證昔通記

　　釋籤云。通記者昔日授記佛意不壅小乗情隔。自無悕取。況約秘密以記二乗據斯以論通至鹿苑。


國家圖書館善本佛典第 55 冊 No. 8954 儀註備簡


第三卷

　　一淨當名任運有常樂我

　　光明記中云。法身配常我。解脫配樂。般若配淨。三身即一而三。即淨豈不攝餘三耶。涅槃疏中云。法身配常樂。般若配我。解脫配淨又涅槃四。法身配常。般若配樂。解脫配淨我。三一圓融例知。

　　影𠊓經論立此藏通別圓

　　妙玄引云。月燈三昧經第六明四種修多羅。謂諸行訶責。煩惱。清淨。私釋會之。諸行。是因緣生法。即三藏義也。訶責。是體知過罪。即通教義也。煩惱者。不入巨海。不得寶珠。若無煩惱。則無智慧。即別教義也清淨者。既舉一淨當名。任運有我常樂等。即圓教也。又一一教具四修多羅。諸行。即集諦。諸行果。即苦諦。諸行對治對治煩惱。即道諦。諸行清淨。即滅諦。此三藏中具四修多羅也。又訶責諸行。即集諦。訶責諸有。即苦諦。訶責煩惱對治。即道諦。訶責清淨。即滅諦。此通教中具四修多羅也。又煩惱諸行。是集諦。煩惱諸有。是苦諦。煩惱行被訶責。即道諦。煩惱清淨。即滅諦。此別教中具四修多羅。又涅槃即生𣦸。苦諦清淨也。菩提即煩惱。集諦清淨也煩惱即菩提。道諦清淨也。生𣦸即涅槃。滅諦清淨也。此圓教中四修多羅。地論第七云。一念心具十波羅密。四攝。三十七品。四家。釋四家云。般若家。諦家。捨煩惱家。苦清淨家。私釋者。約苦諦為初門修道品。令苦清淨者。即三藏義也。捨煩惱家者。即無相體達為捨。如色是空。以空捨無相論修道品者此即通教義也。般若家者。般若智照諸法明了。恒沙法門皆悉通達而修道品。此即別教義也。諦家者。諦即實相之理。即是圓教約實相而修道品也。具如彼說。(云云)。籤云。今借四釋以對四教。若借高位念念具法以成初心具法之意以證圓門不二。故得用也。亦可一一教皆具四家。既引月燈經。地論。故云影𠊓經論。

　　正教小乗𠊓教菩薩

　　四教義云。問。佛於三藏初開三乗。大乗最勝。何不以大乗為正。小乗為𠊓耶。答。鹿苑初說四諦法輪。拘隣五人見諦成道。八萬諸天得法眼淨。但有小乗得道。未有大乗。故以小乗為正也。大論云。佛於阿含中雖為彌勒受記。亦不說種種菩薩行。故大乗為𠊓也。

　　靜法苑師毀之於前清涼觀師讚之於後

　　華嚴疏云。此師立義理致圓僃。但三藏教名。義似小濫。以餘三教。亦有三故。鈔云。以名濫故。靜法與作四種過。一濫涉大乗失。以大乗亦有三藏。應名三藏教故。二大無三藏失。以彼不名三藏故。三特違至教失。彼云不得親近小乗三藏學者。有小乗言。揀異大乗故。明知三藏不唯屬小。四有不定失。以小乗諸部有不立三故。如經量部。但立經律二藏故。有立五藏。成實三外立於雜藏及菩薩藏故。以有此四失故。總許其破。故云名似小濫。正許初失。然下皆以通失。疏云所以爾者。良以智論之中多詺小乗為三藏故。成實論中亦自說云。我今欲說三藏中實義故。鈔云此出其所據。通違教之失。及濫涉大乗失。謂大小乗論同立此名故。濫涉之失。不在於己。若有難言。智論之內小乗之名。隨自宗語。三藏之稱。隨他宗言。非共名也故今釋云。智論是隨他名。成論小乗云何亦名三藏豈隨他宗耶。即由上義。不違至教。以羅什譯經多依智論。小乗三藏為欲成文。二言雙舉。小乗之過不在三藏但責其小心耳。故訶小乗。不責所詮三藏。疏云初對舊醫戒定慧故。立此三事。迢然不同。異後三教。鈔言此立三藏所以。以四教之初敵對舊醫之三。故須特立三藏。三又迢然不同。故無濫涉。大乗所以偏從立號。亦猶五塵皆色。而色獨得總名。故三藏雖通標總名。便為小乗別教。言三事迢然不同者。上對舊醫。下對通別圓教。由不同故。立三藏名。即由此義。諸部多名三藏。從多立名非不定失。疏云。通教意融三故。別教依一法性而顯三故。圓教三一無障礙故。鈔云。此明後三。不名三藏所以。即正通大無三藏失。謂大乗雖有三藏各有融拂等義。故不立名。非無其體。疏云。所以不名小乗教者。此教亦有大乗六度菩薩三十四心斷結成真佛故。鈔云。謂有難言。何以不名小乗。強立三藏而招多失。故今通云。以有大乗故。不得名小。彼教之中立有菩薩。謂是大乗。大乗望之。皆稱三藏小教。疏云。故藏通別圓之義。四教互有而覈其定實。餘三不成。唯成當教中義耳。

　　舊醫戒定慧

　　四教義云。問曰。外人亦說戒定慧。此有何異。答。外人所說戒定慧。即是舊醫。如彼蟲道。舊戒有二。一邪。二正。一邪者。即是鷄狗等戒。二正者。即是十善道也。舊定有二。一邪。二正。一邪者。即是九十六種道經所說鬼神邪定。能知世吉凶現神變相也。二正者。即是四禪四定。四無量心。及發五神通也。舊慧有二一邪。二正。一邪者。即是身邊見心。發諸邪智。撥無因果。食糞裸形等也。二正者。即是因身邊見心。發諸世智。說有因果。修諸善法也。今佛說三藏教。所明客醫戒定慧即是新醫從遠方來。曉八種術。初說四枯正術。即是三藏教門明戒定慧也。一戒者。即是十種得戒。發一切律儀無作如毘尼。所明身口諸善法也。二定者。即依八背捨入九次第定。師子奮迅超越三昧等也。三慧者。是生滅四諦。破身邊二見。六十二見。發真無漏。成十一智。三無漏根也。此三外人尚不聞其名。況有少分。然此三法通名藏者。以含藏為義。但解者不同。有言文能含理。故名為藏。又言理能含文。故名為藏今言三法之名各是一句。三名各含一切文理。故名藏也。

　　三人亦通諦緣度三

　　妙玄云。小乗四諦以生滅為體。大乗以無生為體。十二因緣還是別相細觀四諦耳。約苦集即有無明老𣦸。約道滅即有無明滅乃至老𣦸滅也。又三人通觀十二因緣。二乗生滅十二緣。菩薩無生十二緣。無生十二緣。本不生。今不滅。相生則相生。傳傳滅。又三乗亦通論四諦。二乗有量四諦。為菩薩無量四諦。又六度亦通三人。大品發趣品云。阿羅漢支佛。因六波羅密至彼岸。攝大乗云。凡夫二乗有六度。但不同耳。阿毘曇有六足。六足即六度。

　　聲聞總相智緣覺別相智菩薩總別相智

　　釋籤云。藏教聲聞總相一門析色成空。緣覺別相一門析色成空。菩薩亦總相別相。於四門析色成空。總相等者。總謂但作苦集觀耳。別謂觀苦七支。觀集五支。以自行故。但依一門。菩薩為他。故於四門也。

　　三界分九地

　　瑜伽云。一欲界五趣雜居地。二色界開四。初禪離生喜樂地。二禪定生喜樂地。三禪離喜妙樂地。四禪捨念清淨地。無色開四。初空無邊處地。二識無邊處地三無所有處地。四非非想處地。

　　梵語

　　釋籤言。胡音者自古著述諍兢未生。但從西來以胡為稱。應云梵音。元梵天種還作梵語。及以梵書。輔行云。翻譯者。前朝諍輕。未多紛兢。但是西語。咸曰胡音。後因黃冠虗構偽制。近代方始胡梵甄分。蔥嶺已西竝屬梵種。鐵門之左。皆曰胡鄉。言梵種者。光音初下展轉出生。是五天竝云梵種。近代著述特諱胡音。

　　象胥通四方之語

　　輔行云。寄等四皆官名。寄言能寄寓風俗之異於此。象言能倣象風俗之異於彼。鞮則欲別服餙之異。譯則辯其言語之異。周官通謂之象胥。而世俗通謂之譯也。

　　十六遊增獄

　　俱舍頌云。此下過二萬。無間𣸧廣同。上七捺落迦。八增皆十六。謂煻煨。糞屎。鋒刃。烈河增。各住彼四方。無間四門既各有四。上七亦然。十六遊增地獄四門。門門有四。東門四獄。饑餓。銅鍑。多鍑。石䃺。南門四獄。膿血量灰。灰河。鐵丸。西門四獄。斤斧。犲狼。劒樹。寒氷。北門四獄。黑砂。沸屎。鐵釘。焦渴。新婆沙云。八𤍠獄名有四門。一一門有遊增獄。有情遊彼。其苦增故。正法念云。阿鼻苦千倍。過前七獄。

　　內障外障無障

　　蘭盆疏云。水到化為膿血。是內障。咽如針。腹為癭。為外障。飲啖糞穢燒然等。是無障。

　　三類鬼

　　正理論云。無財者。無福德不得食。少財者。少得淨妙飲食。多財者。多得淨妙飲食。三各三品成九種鬼。

　　阿修羅

　　楞嚴云。三界中復有四種阿修羅。若於鬼道以護法力乗通入空。此阿修羅從[卬-ㄗ+(ㄗ@、)]而生。鬼趣所攝。若於天中降德貶墜。其所卜居隣於日月。此阿修羅從胎而出。人趣所攝。有修羅王執持世界。力洞無畏。能與梵王及天帝釋四天爭權此阿修羅因變化有。天趣所攝。別有一分下劣修羅。生大海心。沉水穴口。旦遊虗空暮歸水宿此阿修羅。因濕氣有畜生趣攝。

　　毘摩質多生舍脂

　　妙樂云。毘摩質多。此云淨心。亦云種種疑。波海水出聲。名毗摩質多。即舍脂父也。觀佛三昧經云。光音天生此地。地使有欲。入海水洗不淨。墮泥變為卯。八千歲生一女。千頭少一。二十四手。此女戲于水。水精入身。八千歲生一男。二十四頭。千手少一。海水波音。名為毗摩質多。索乾闥婆女。生舍脂。帝釋業力。令其父居七寶殿。納為妻。

　　酒能昏性起過

　　大論云。夫酒為不善諸惡之根本。能生三十六種之失。招於五百世中無手。慢刑無禮。發出伏匿。眠臥糞穢。搪揬水火。頌曰。財虛招病諍。(三)裸露醜名彰。(二)無智得者失。(二)說匿廢事業。(二)醒愁身力少。(二)色壞慢父母。(二)沙門婆羅門。(二)及叔伯尊長。(二)不敬佛法僧。(三)黨惡遠賢善。(二)破戒無慚愧。(二)不守情縱色。(二)人憎親屬棄。(二)行惡捨善法。(二)智人所不信。(一)遠涅槃狂痴。(二)命終墮惡道。(一)若得人常騃。(一)酒失三十五。大論之所明。

　　性戒莫問受不受等

　　止觀中。性戒下。輔行云。料揀三學無作有無。初戒無作者。性戒不受。故無無作。止觀中。若受戒下。輔行云。明受得戒。即有無作。故性罪之上加違無作。出家等戒無作別生。是故持則功等虗空。破乃隨對一支一境。舉持勸受。加罪遮違。況犯已法除。復本清淨。止觀云。如伐草害畜罪同。對首懺二罪俱滅。大論解云。違無作罪同滅耳。而償命猶在。故知受得之戒與性戒有異也。止觀中。如伐草下。畧出遮性同異之相。如草畜俱有違制之罪。作單提悔。二遮俱滅。然於害畜仍有性愆。故大論云。償命猶在。故知受得之戒與性戒有異也。

　　性戒即舊戒

　　輔行云。論不缺等。義兼性制故。且初引論釋於性戒。因此對辯客舊三學。初明舊三學有無。所言性者。即舊戒也。不待佛制。性是善惡。故名為性。并舊定慧。名舊三學。舊戒通為十戒根本故。論十戒即客三學。何者。初之三戒即是客戒。義兼於舊。次一即是客定。次六即是客慧。初引論二文。或八或十。竝是性戒。論十戒者。一不缺戒。二不破。三不穿。四不雜。五隨順。六無着。七智所讚。八自在。九隨定。十具足。


國家圖書館善本佛典第 55 冊 No. 8954 儀註備簡


第四卷

　　世出世間禪

　　妙玄云。定聖行者。畧為三。一世間禪。二出世禪。三上上禪。世禪復二。一根本味禪。隱沒。有垢。無記。二根本淨禪。不隱沒。無垢。有記。根本者。世出世法之根本也。大品云。諸佛成道轉法輪入涅槃悉在禪中。若能𣸧觀根本。出生勝妙上定。故稱根本也。隱沒者。闇證無觀慧也。有垢者。地地生𢜤味也。無記者。境界不分明也。此有三品謂禪也等也空也。即十二門禪也。根本淨禪不隱沒。無垢。有記。與上相違。此又三品。謂六妙門。十六特勝。通明等也。二出世間禪者。即有四種。謂觀練熏修。觀禪者謂九想。八背捨。八勝處。十一切處。通稱觀禪。練禪者。即九次第定也。熏禪者。即師子奮迅三昧也。修禪者。超越三昧也。三出世間上上禪者即九種大禪。一自性禪。二一切禪。三難禪。四一切門禪。五善人禪。六一切行禪。七除惱禪。八此世他世樂禪。九清淨禪。如地持所釋。今不具論。

　　支林功德

　　禪門中釋支名者。初禪有五支。覺者。初心覺悟名為覺。觀者。後細心分別名為觀。慶悅之心名為喜。恬澹之心名為樂。寂然不散名一心。二禪有四支。一內淨支者。既離覺觀。依內淨心發定。皎潔分明。無有垢穢。故名內淨。二喜支者。定與喜俱發。行者深心自慶於內心生喜定等十種功德善法故。悅豫無量。故名喜支。三樂支者。行者受於喜中之樂。恬澹悅怡。綿綿美快。故名樂支四一心支者。受樂心息。既不緣定內喜樂。復不緣外念思想。一心不動。故名一心。三禪五支。一捨支者得三禪樂定生時捨喜心不悔。亦得言捨離三過。二念支者。既得三禪之樂。念用三法守護。令樂增長。三智支者。善巧三法離三過。四樂支者。快樂。樂徧身受。五一心支者。受樂心息一心寂定。四禪四支。一不苦不樂支者此禪初發與捨受俱發。捨受心數。不與苦樂相應。故言不苦不樂支。二捨支者。既得不苦不樂定。捨下勝樂。不生厭悔。復次真定以發。未得成就。若心進勝定。則便隨念動轉。不名無動定。是故定發。心不念着。自能捨離。故名捨支。禪定分明。等智照了。故名念清淨支。定心寂靜雖對眾緣。心無動念。名一心支。釋支義者。如纓絡經說。禪名支林。此即據總別之明義也。言支者。支離為義。如因樹根莖。則有枝條。根莖是一。枝條有異。禪中支義亦爾。從一定心。出生五支。此是總中別義。所言林者。如林因眾多樹。得有林名。禪義亦爾。五支和合。總受禪林。此即據別中之總。故知若說禪。即知有五支。如聞林名。必知有樹及以枝條。復次有人言。支持為義。如欲界未到地中。雖有單靜定心。未有覺觀等五支共相支持。則定心淺薄易失。若得初禪。即有覺觀等法。則定心安隱。牢固難壞也。廣如禪門及法界次第。

　　娑婆世界主梵天王尸棄大梵

　　文句云。娑婆此翻忍。其土眾生安於十惡。不肯出離。故稱為忍。悲華經云。云何名娑婆。是諸眾生忍受三毒及諸煩惱。故名忍土。亦名雜雜。九道共居。梵者。此翻離欲。除下地繫上升色界。故名離欲。亦稱高淨。尸棄者。此翻頂髻。又外國喚火為樹提尸棄。此王本修火光定。破欲界惑。從德立名。然經標梵王。復舉尸棄。似如兩人。依釋論正以尸棄為王。今經舉位顯名。恐目一人耳。住禪中間內有覺觀。外有語言。得主領為王。單修禪為梵民。加四無量心為王也。初禪有梵眾。梵輔。大梵。今舉王攝諸也。

　　離喜而純樂受

　　唯識論云。五識相應適悅受。恒名為樂。意識相應適悅受。若在初二禪近分。名喜。二禪根本。名喜名樂。三淨慮近分根本。俱名為樂。

　　無想天

　　唯識云。無想天者。謂修彼定厭麤想力。生彼天中違不恒行心及心所。想滅為首。名無想天。故六轉識於彼皆斷。彼天唯在第四靜慮。下想麤動難可斷故。上無無想異熟處故。即能引發無想定思。能感彼天異熟果故。

　　無煩雜無𤍠惱等

　　輔行云。無煩之始得無煩名。伏煩惱故。名為無𤍠。果易彰故。名為善現。見清徹故。名為善見。色中無上。名色究竟。

　　四空定

　　法界次第云。通言空者。此四定體無形色。故名為空。各依所證之境為處。境法持心。心無分散。故名定也。一空處定。若滅三種色。緣空而入定者。名空處定。二識處定。若捨空緣識而入定者。名識處定。三無所有處定。若捨識處。心依無所有法而入定者名無所有處定。四非有想非無想定。若捨二邊之想而入定者。名非有想非無想定。

　　滅三種色

　　輔行云。三種色者。一可見有對。二不可見有對。三不可見無對。大品云。為過一切色相。滅有對色相。不念種種相。入無邊空處。過一切色。滅可見有對色。滅有對色。滅不可見有對色。不念種種色相。滅不可見無對色。一切色法唯十一種。謂五根塵法入少分。少分者。無表色也。阿毘曇云。一可見。謂色是。二有對有十。謂五根塵。若云不可見有對。應但云五根四塵。三不可見無對。謂法處少分。大經二十一云。眼見色壞。名為過色。五根塵壞。名過有對。於二種餘及無教壞。名過異相。此之三色竝在色界。欲入無色。故滅此三。今此應云及背捨勝處一切處中八色等也。若無表色雖非今文。空觀所過。得空觀時必定離於表無表色。又於可見有對等中。復應明於三有對義。非今正義。是故不論。滅色方便。具如禪門。先想此身如甑如籠如網。乃至漸空。大論十九云。如鳥在瓶。瓶破得出。

　　無色界色

　　玄文問。無色無身。云何具四念處。引毘曇答。無色有道共戒。(云云)。當知小乗明義。即有兩意。大經云。無色界色。非諸聲聞所知。若爾。四念處無色何妨。

　　合經墻壁譬

　　文句釋法華堂閣等云。堂譬欲界。閣譬色無色界。墻壁譬四大。頺落譬減損。傾危譬遷變。柱根譬命。梁棟譬意識。妙樂釋文句云。墻壁四大者。應通三界。無非損減。無色雖無四大造色。定果所為皆是墻壁。(云云)。

　　色是無教法

　　戒疏云。戒是色住。無作是假色。亦言無教。非對眼色。發隱云。亦言無教者亦名無教也。非對眼色者。非與眼相對之色。明與常色不同。即非色非心也。

　　五衰相

　　涅槃云。大五衰者。頭上花萎。腋下汗出。衣裳垢染。身體臭穢。不樂本座。小五衰。衣服絕香。身光忽滅。浴滴沾身。本性囂馳。兩目眴動。

　　四空瘡癰病箭觀等

　　禪門云。離四空定說八種觀。如病。如癰。如瘡。如刺。無常。苦。空。無我。前對治方法。便是事觀。後四即是緣諦理觀。此八觀中有總別。總則用此八法總觀空處定。四[陰-((侯-(仁-二))-矢)+工]和合。故有此定。可患無實。別觀者用此八法。前四對治觀四[陰-((侯-(仁-二))-矢)+工]事。病治受[陰-((侯-(仁-二))-矢)+工]。癰治想[陰-((侯-(仁-二))-矢)+工]瘡治行[陰-((侯-(仁-二))-矢)+工]。刺治識[陰-((侯-(仁-二))-矢)+工]。復次四無常等。即對觀四[陰-((侯-(仁-二))-矢)+工]理相。無常觀識苦觀受[陰-((侯-(仁-二))-矢)+工]。空觀想[陰-((侯-(仁-二))-矢)+工]。無我觀行。

　　百八見等

　　輔行引五十校計經云。若眼見好色中有[陰-((侯-(仁-二))-矢)+工]有集。見惡色中有[陰-((侯-(仁-二))-矢)+工]有集。見平平色中有[陰-((侯-(仁-二))-矢)+工]有集。乃至意緣法亦如是。一根有三。三中有六。六根具三十六。三世合百八。歷六十二見八十八使。各各百八。當知舉心動念浩然無際。昏而且盲。都無見覺。止觀中。諸菩薩問。云何百八。佛言。有所念不自知。心生心滅中有[陰-((侯-(仁-二))-矢)+工]有集不知為癡。轉入意地亦如是。識亦如是。是為意三。見好色中色惡色不自知着。不自知滅。有[陰-((侯-(仁-二))-矢)+工]有集。乃至觸亦如是。彼經但列六根各六。雖無三世之語而結云百八。故知是約剎那而為三世也。既以心意識三為意地三。故通三世。如云集起名心。籌量名意。別知名識。意三既爾。故使所依五根亦爾。三世三箇三十六故。故有百八。經又問云。我設知百八癡滅。為癡為黠。佛言未黠。諸菩薩言。何故爾耶。佛言。猶有百八疑乃至未得百八盡力。以念念中不離六根剎那三世。故一一見皆一百八。乃至五十箇百八煩惱。故彼經云。舉心動念生死無盡。

　　五利使

　　輔行云。一身見使。若於名色[陰-((侯-(仁-二))-矢)+工]入界中妄計為身。名為身見。若以無明不了。則於五[陰-((侯-(仁-二))-矢)+工]中起二十種身見。則身見有二十種。見諦所斷。一行中歷三界。有二身見也。二邊見使。執邊之心。名為邊見。若於四邊不了。隨見一邊為實。餘邊悉為𡚶語。如其所見互執一邊。悉墮邊見。歷三世五[陰-((侯-(仁-二))-矢)+工]即有六十二見。竝是見諦所斷。合六十二見。同是一邊見攝也。又約見諦所斷一行中歷三界。即有三邊見。三邪見使。邪心取理。故名邪見。若無明不了四諦因果。邪心推劃謂無此理。因斷滅出世間善根。乃至世間善根。作闡提行。是為邪見。見諦所斷三界四行中有十二邪見是也。四見取使。於非真勝法中謬見涅槃。生心而取。故曰見取。若行道之時。雖入種種觀門。而真明未發。無明不了。便謬計所得以為真為勝。生心取著。皆名見取也。見諦所斷三界四行有十二見取是也。五戒取使。於非戒中謬。以為戒。取以進行。故曰戒取。若取鷄狗牛戒。乃至九十五種外道所行之戒以為真戒。皆名戒取。若人雖持佛戒。見有戒相。亦是戒取。見諦所斷三界二行有六種戒取是也。

　　五鈍使

　　輔行云一貪欲使。引取無厭。名曰貪欲。分別其相。具如貪毒中說。見思所斷三界五行中十五貪。皆是貪使。二瞋恚使。忿怒之心。名之曰瞋。分別其相。具如瞋毒中說。見思所斷欲界五行中五恚。即是恚使也。三癡使。迷惑不了之心。名為無明。若以迷心緣境。隨有所起。則念念永失。而不知慙愧者皆是癡也。見思所斷三界五行下十五癡。即是無明使。四慢使。自恃輕他之心曰慢。若自恃種姓。富貴。有德。才能。輕蔑於他即是慢也。慢有八種在下別出。乃至見思所斷三界五行下十五慢。皆是慢使也。五疑使。迷心乖理猶豫不决曰疑。分別其相。具如疑蓋中說。三界四行十二種疑。竝是疑使也。

　　二十五冥諦

　　法數云。冥初(世間本)。生覺(中[陰-((侯-(仁-二))-矢)+工])。我心(我慢)。五塵(色聲香味觸)。五大(地水火風空)。十一根(眼耳鼻舌身五知根手足口大小遺根五業根)。心平等根。神我(主諦能生所生能依所依)。

　　六諦

　　法數云。一陀驃諦。此云主諦。五大及時方神意。此主為萬物所依故。二求那諦。此云依諦。為色等五塵依故。三羯摩諦。此云作諦。俯仰屈伸出入去來等故名作。四三摩若諦。總相諦。為總相。萬法如一有故。五毘尸沙諦。別相諦。如森羅萬象各各不同故。六摩波夜諦。為五塵成就不相妨碍等。

　　見中思推利思背上思

　　輔行云。三種見惑。一俱生。五鈍中有利。如蟲獸凡夫亦能起我我所。即是利從鈍背上起。故屬鈍。二推理。未發禪來雖有世智推理辯聰。見想猶弱。所有十使同屬於鈍。三發得。從因定發。見心猛盛。所有十使從強受名。皆屬於利也。三種思惑。一俱生。與形俱生。如男女託胎。妄於父母生𢜤惡心。此是邪思還歸於見惑。二依見。如外道依見而起嗔。此利上鈍。名背上使。見諦斷時正利去。背亦去。三界繫即三界九品思。此名鈍使。亦名事障。號正三毒。

　　十纏

　　俱舍云無慚無愧。睡眠昏沉。掉舉。惡作。嫉妬慳悋。忿覆。

　　三結

　　輔行引大論云。又或時為鈍。但說斷三。婆沙云。如昔一時有毘𥠖子。佛法出家時。佛已制二百五十戒。令族姓子隨所樂行。彼人聞已乃生憂慮。誰能守護如是諸戒。便詣佛所。頭面禮佛。白佛言。我不堪護如是諸戒。爾時世尊現親善相。而不訶責。以輭美語而𢠢喻之。善哉善哉為能善持三戒不耶。謂戒心慧。彼人聞已即大歡喜。我能善持如是三戒。斷惑亦爾。若世尊說斷八十八使及無量苦名須陀洹。則受化者心生憂慮。何能抜除八十八樹。度八十八大河。竭八十八大海。摧八十八大山。修八十八對治。若佛但說斷三結者則受化者生大歡喜言二十者。五[陰-((侯-(仁-二))-矢)+工]各四謂色大我小。我在色中。我大色小色在我中。即色是我。離色有我。四[陰-((侯-(仁-二))-矢)+工]亦爾。故此二十名為身見。八十八使具如前釋。釋籤云。由二不超欲。謂貪嗔。由三復還下。謂身見。戒取疑。

　　六度攝三十七

　　輔行明六度攝道品者。擅攝二覺謂除捨也。尸攝三。謂正語業命。忍攝四。謂念根。念力。念覺。正念。進攝八。謂四勤。進根進力。進覺分。正精進。禪攝八。謂四如意。定根。定力。定覺。正定慧攝十。謂四念處。慧根。慧力。擇覺。喜覺。正見。正思。合三十五。餘有二信。通三十五。一切諸法信為本故。

　　當分道品相攝道品

　　止觀云。當分者。未必具品方能得道。三四二五單七隻八。當分是道。故云當依念處得道。又云是道塲。又云是摩訶衍。念處既爾餘品亦然。是為當分道品。相攝者。如念處一法皆攝諸品。引釋論文云。念處既攝餘品。餘品亦攝念處。是為相攝道品。

　　道品通正助漏無漏等

　　止觀云。問道品是二乗法。云何是菩薩道耶。答。大論呵此問。誰作是語。三藏摩訶衍皆不作是說。那得獨云是小乗法。淨名云。道品善知識。由是成正覺。道品是道塲。亦是摩訶衍。涅槃云。能修八正道者。即見佛性。名得醍醐。大集云三十七品是菩薩寶炬陀羅尼。如此等經皆明道品。何時獨是小乗。又有漏道品。欲界二十二。未到三十六初禪三十七。皆有漏道品。如乳。三藏道品如酪。通教道品如生酥。別教如熟酥。圓教如醍醐。或言三十七品是助道。或言是正道。大論云。是菩薩道。此文似正也淨名云。道品善知識。由是成正覺。此文似助也。又若言三十七品是有漏者。云何言七覺是修道。法華云。無漏根力覺道之財。云何八正在七覺前。此應三句分別。一三十七品皆有漏二皆是無漏。三亦有漏亦無漏。如大論云。修八正道得初善有漏五[陰-((侯-(仁-二))-矢)+工]。善有漏五[陰-((侯-(仁-二))-矢)+工]即是煖法。煖法之前尚得修於八正道。云何修邪。初從師受法。繫心憶念。名念處。為求此法。勤而行之。名正勤。一心中修。名如意足。五善根生。名根。根增長名力。分別道用。名七覺。安隱道中行。名八正道。能如是修得善有漏五[陰-((侯-(仁-二))-矢)+工]。當知道品皆是有漏。皆是無漏者。即是見諦思惟所行道品。一向是無漏法華之文。意在此也。從來雖言有漏中得修八正七覺等。未有文證。而毗婆沙云。若八正在七覺後。亦得是有漏。亦得是無漏。何以故。依八正入見諦即是亦無漏若八正在七覺前。一向是無漏。此則可解。引婆沙文證成二意。又亦漏無漏。即是對位意也。

　　通大地數九心數等

　　俱舍云。通數者謂想。欲。觸。慧。念。思。脫。憶。定。受。此十隨王能作一切善惡之事。故得名為通大地數。觀慧數即煩惱道。觀餘數是業道。言九心數者。以大地中受在觀受是苦攝故。九心數中想即想攝。餘八數行攝惡數有十。恚。恨。讒。誑憍。忿。怒。慳。癡。妬。善數十。信。進。念定。慧。喜。猗。捨。覺。戒。

　　四如意足

　　法界次第云。通言如意者。四念處中實智慧。四正勤中正精進。精進智慧增多。定力小弱。得四種定攝心故。智定力等。所願皆得故名如意足。智定力等能斷結使。故云斷行成就也。

　　定力若成能於諸禪互無妨碍

　　輔行云。雖用欲界語法。而不碍初禪支林。或住初禪覺觀之法。而不碍於二禪內淨。或住二禪與喜相應而不碍於三禪樂受。或與四禪捨受相應而能教化一切眾生。縱妨四禪。不妨諸定妨謂妨碍。碍。謂遮止。縱有因緣不入四禪。不妨一切禪定自在。總而言之祗是諸定互不相妨。

　　藏別不即通圓談即

　　玄籤云。藏教滅色入空則真不即俗。俗不即真。故云不即。通教即色是空。則即真而俗。即俗而真。故云即。別教離二邊以顯中。故不即。圓教即二邊以顯中。故即。

　　四諦分對真俗

　　釋籤云。佛說二諦者。謂世諦。第一義諦。或云世諦。謂苦集。第一義諦謂道滅。前合四為二。正用此意。復有說。世諦。謂苦集滅。第一義。謂道諦。評者曰。四諦亦是世諦。亦是第一義諦。如苦集是世諦。苦空無常集因緣生是第一義諦。滅是世諦者。如佛說言。如城園林。是第一義諦者盡止妙離。道是世諦者。佛說道諦。如筏如山如梯如樓。是第一義諦者。道如跡乗。若四諦盡是第一義諦。世諦說[陰-((侯-(仁-二))-矢)+工]界入。第一義諦亦說[陰-((侯-(仁-二))-矢)+工]界入。彼小乗中尚開四諦為世諦第一義諦。況復大乗。

儀註僃簡(終)


國家圖書館善本佛典第 55 冊 No. 8954 儀註備簡


　　儀註僃簡

　　山家後學大惠集

第五卷

　　空門二十七賢聖

　　成論二十七賢聖。開果向為三。謂信行。法行。無相行。及初果。為四。五第二果向。六第二果。七第三果向。八第三果。於此果中又開為十一。謂中。生。行。不行。樂定。樂慧。轉世。現。信解。見得。身證。并前七。為學人十八開無學為九。謂退。護。住。思。死。不退。慧解脫。俱解脫。不壞法。

　　賢人有二聖人有二十五

　　四教義云。空門入道二十七賢聖者。信法二行即是兩賢。在方便道。空門發真斷見惑未盡行。即須陀洹近向。見惑盡。名須陀洹果。空解增明。斷欲界思一品乃至五品。名斯陀含向。斷六品。即是斯陀含果。斷七品八品盡。名阿那含向。欲界九品下分盡。即是阿那含果。阿那含有十一種𢃄果行向。即是阿羅漢向。進斷上二界思惟也。非想九品盡。即是阿羅漢。是阿羅漢有九種。賢人有二。聖有二十五。合二十七賢聖。具出成論。

　　信行法行

　　止觀云。薩婆多明此二人。位在見道。因聞入者。是為信行。因思入者。是為法行。曇無德云。位在方便。自見法少。憑聞力多。後時要須聞法得悟。名為信行。憑聞力少。自見法多。後時要須思惟得悟。名為法行。若見道中無相心利。一發即真。那得判信法之別。然數據行成。論據根性。各有所以不得相非。今師遠討源由。久劫聽學。久劫坐禪。得為信法種子。世世熏習。則成根性。各於聞思開悟耳。

　　身證

　　止觀云。身證位者。還是信解見到二人。入思惟道用無漏智斷上下分結。發四禪四無色定。即用共念處修八背捨。八勝處十一切處。入九次第定。三空事性兩障先已斷盡。又斷非想事障。滅緣理諸心心數法入滅盡定。得此定故。名身證阿那含也。何者。入滅定。似涅槃法安置身內。息三界勞務。身證想受滅。故名身證也。若約初果解身證者。但以先於凡夫用等智斷結。得四禪四無色定。後得見諦。第十六心證那含果。即修共念處。還從欲界修背捨勝處一切處入九次第定身證也。

　　俱舍則無身證

　　俱舍云。世尊說學人十八。謂四向。三果。信行。法行。信解。見得。家家。一間。五含。謂中。生。行。不行。上流。無學九謂退。護。思。住。達。不動。不退。慧脫。俱脫。此二十七名為福田。

　　賢者善直

　　舊云隣聖為賢。此語太高。今言善直曰賢應作四句。一隨𢜤見。破戒亂心。此非直非善。如無目無足。不能到清涼池。二持戒修禪。而生邪見。此善而不直。亦不名賢。如有足無目。亦不能入清涼池。三信心正見。而破戒心亂。此直而不善。此亦非賢。如有目無足。不能入清涼池。四信解正智。得佛教意。持戒清淨。修安般不淨等觀。心得停住。名直名善。有目有足。能入清涼池。

　　五停心通於四教

　　四念處云。藏教停心如文。通教停心者。覺觀多者。當觀入息不生。出息不滅。不生不滅息即是空。無能觀所觀。皆不可得。不可得即真。真即心停也。多貪欲者。當觀貪欲非垢。無貪欲非淨。非垢故不生。非淨故不滅。不生不滅故即空。空即真。真故心停。多嗔恚者。當觀於慈。慈恚即不生亦不滅。如上。著我多者。當觀其身如屠牛四分。但見四大。六根。五[陰-((侯-(仁-二))-矢)+工]。十二入。十八界。何處有我。即破我見。愚癡者。對因緣觀。三世破斷常。二世破果報我。一世破性實。善用五治心。心即安住。得觀無生。別停心者。前三藏數息不淨等停心疎遠事偽。通以觀息不生不滅停心。即事而理近密真。今別教以持戒之根本。若我住世無異此也。即佛。依此而住。即僧。雖爾。望於三藏是密是真。望於實相非近非密。非真非理。與前別後別。居季孟之間。此義可知。(云云)。能持五支諸戒。(云云)。釋論十種戒。(云云)。於一戒中具足爾許法門即是別停心。戒是法本。道之根源故以戒為停心也。圓五停心者。私謂五品是也。即事而理。其相自彰。何者初教以數息事停散。圓家以信理除疑惑。又信是道元。故當初品。又信順不動。即是第一停心。初教以不淨事停貪。圓家以讀誦除穢染。若著文字。染污法性。文字性離即是解脫清淨。是第二停心也。初教以慈停嗔圓以慈故有說。說無秘悋。悋有秘恚。則非慈相。是慈說第三品停心也。初教以因緣停痴。圓以六度度六蔽。闇去明生。是第四品停心也。初教以念佛停逼迫。圓以即事而理。理即法佛。法佛豈逼迫佛法。無能逼所逼。無逼。無逼者。無逼法是第五品停心。當知信事即理。文字即解脫。慈即𡩖洪。度蔽彼岸。一切平等。是圓五品停心也。

　　五停心對圓五品

　　妙玄云。私謂五品位是圓家方便。初欲令易解。凖小望大。如三藏之五停心。初品圓信法界。上信諸佛。下信眾生。皆是隨喜。是圓家慈停心。徧對治法界上嫉妬。第二品讀誦大乗文字。文字是法身氣命。讀誦明利。是圓家數息停心。徧治法界上覺觀。說法品能自淨心。亦淨他心。是圓家因緣停心。徧治法界上自他癡。痴去故諸行去。乃至老死去。兼行六度品。是圓家不淨停心。六蔽初名貪欲。若捨貪欲。欲因欲果皆捨。捨故無復報身非淨非不淨也。正行六度品。是圓家念佛停心。正行六度時。即事而理。理不妨道。事妨於道。即事而理。無障可論。大意如此。(云云)。

　　五停心名五門禪

　　禪門中明內善者。即是五門禪。一阿那波那門。二不淨觀門。三慈心門。四因緣門。五念佛三昧門。此五法門通攝一切諸禪。發諸無漏。故名為內善。問曰。內善無量。何得但說五門。答曰。五門雖少。而行通諸禪。所以者何。一阿那波那門者。此通至根本及特勝通明等諸禪三昧。二不淨觀門者。此通九想背捨超越等諸禪三昧。三慈心門者此通四無量等諸禪三昧。四因緣門者。此通至十二因緣四諦等慧行諸禪三昧。五念佛門者。此通至九種禪及百八三昧。復次初數息門。即是世間凡夫禪。次不淨門。即是出世間禪。諸聲聞人所行。次慈心門。即是凡聖二人。為大福德修慈入無量心。次因緣門者。即是支佛人之所行。次念佛門功德廣大。即是諸菩薩之所行。此則畧明五門次第淺深之相。

　　轉兼具治

　　輔行云。所言轉者。或轉用尸。乃至般若。或次第超。超一至四。逆順間雜。病去便止。五度為頭。但越本位。餘同於檀。此病不轉而治轉也。一度轉用餘之五度。即成五句。六度合有三十句治。若藥病俱轉。名亦對亦轉。成三十句。是轉非對。亦三十句。又是轉是對。是轉非對。一往且立為三十句。若超襍等。句相不定。行者自知。豈可具記。又一度轉用至二三四。亦可名轉。亦可名兼。若至五度名轉名具。不得具名者。以轉用故。若言具者。不得云轉。但具用六以治一蔽。亦以轉故。復失兼名。故雖兼具。但名為轉。故轉至五不名具者。轉則單用。具則兼俱。故不同也。若病轉藥不轉。不名轉治。亦非兼具。或第一義名一向治。亦有超順逆間等也。隨其病轉以為五蔽。亦成三十句一向治也。所言兼者。藥兼一兩。乃至三四。至五名具。是故但四。度別四句。成二十四。一度至五。但成六句。正名具治。

　　三種貪

　　禪門明貪欲中即有三種發相。一外貪欲煩惱發者。若行人當修定時。貪欲心生。若是男子即緣於女。若是女人即緣於男子。取其色貌姿容威儀言語。即結使心生。念念不住。即此是外貪媱結使發相。二內外貪欲煩惱發者。若行人於修定之時。欲心發動。或緣外男女身相色貌姿態儀容。起於貪著。或復自緣己身形貌摩頭拭頸。念念染著。起諸貪𢜤。是以障諸禪定。此即內外貪欲煩惱發相。三徧一切處貪欲煩惱起者。此人𢜤著內外如前。而復於一切五塵境界資生物等皆起貪𢜤。或貪田園屋宅衣服飲食。於一切處貪欲發相。

　　九想觀治貪欲

　　輔行云。又此九想通能治於六欲。若別治者。死想。治威儀言語二欲。脹壞噉三。治形貌一欲。血塗膿爛青瘀三。治色一欲。骨燒二。治細滑一欲。九想又復通治所著人欲。散治人相欲。能動九十八使山。故所治最強。

　　六種欲

　　大論云。有人著赤白黃黑等色。或著相貌端嚴。或著威儀姿態。或著語言嬌𡡾。或著細滑肌體。或著可意之人。

　　三種嗔

　　禪門明瞋恚發相。即有三種。一非理嗔。違理嗔發者。若行人於修定時。瞋覺歘然而起。無問是理非理。他犯不犯。無事而瞋。是為違理邪瞋發相。二順理瞋。順理正瞋發者。若於修定之時。外人實來惱觸。以此為緣而生瞋覺。相續不息。亦如持戒之人見非法者而生瞋恚。故摩訶衍中說。清淨佛土中。雖無邪三毒。而有正三毒。今言順理正嗔者。即其人耶。三諍論嗔行人於修禪時。著己所解之法為是謂他所行所說悉以為非。既外人所說不順己情。即惱覺心生。世自有人雖財帛相侵。猶能安忍。少諍義理。即大瞋恨。風馬不交。是名諍論瞋發相。

　　慈悲喜捨四無量心

　　法界次第云。四通名無量心者。從境以得名。以所緣眾生無量故。能緣之心亦隨境無量。故悉受無量心名。一慈無量心能與他樂之心。名之為慈。二悲無量心。能抜他苦之心。名之為悲。三喜無量心。慶他得樂生歡悅心。名之為喜。四捨無量心。若緣於他無憎無𢜤之心。名之為捨。

　　四師𢿘息

　　禪門明用𢿘息不同者。一師教繫心𢿘出息。所以者何。數出息則氣不急。身不脹滿。身心輕利。易入三昧有師教𢿘入息。何故爾。𢿘入息。一者易入定。隨息內斂故。二斷外境故。三易見內三十六物故。四身力輕盛故。五內實息貪恚故。有如是等勝利非一。應𢿘入息。有師教𢿘。入出無在。但取便而𢿘。無的偏用。隨人心安入定。無過即用。三師所論皆不許出入一時俱𢿘。何以故。以有息遮。病生在喉中。猶如草[葉-世+(廿*廿)]。吐則不出。咽則不入。此患生故。又師依四時用𢿘。今所未詳。

　　用息明六妙門謂𢿘隨止觀還淨

　　法界次第云。此六通言妙門者。涅槃為妙門。謂能通六法。次第相通能至真妙泥洹。故云妙門。一家所明有十種六妙門。今但畧出次第相生一科六門以為次者。此六門既是亦有漏亦無漏禪。於餘亦有漏亦無漏禪中淺而且局。故以為次也。一𢿘息門。攝心在息。從一至十。名之為𢿘。行者為修無漏真法。先須調心入定。欲界麤散難攝。非𢿘不治。故須善調身息從一至十。則麤亂靜息。心神停住。是為入定之要。故以𢿘息為妙門也。二隨息門。細心依息。知入知出。故曰為隨。行者雖因𢿘息心住。而禪定未發。若猶存𢿘。則心有起念之失。故須放𢿘修隨。心依於息入時知入。出時知出。長短冷煖皆悉知之。若心安明淨。因是則諸禪自發。故以隨為門也。三止門。息心靜慮。名之為止。行者雖因隨息心安明淨。而定猶未發。若心依隨則微有起想之亂。澄渟安隱。莫若於止。故捨隨修止。是中多用凝心止也。凝心寂慮。心無波動。則諸禪定自然開發。故以止為門四觀門。分別推析之心名為觀。行者雖因止證諸禪定。而解慧未發。若住定心。則有無明味著之乖。故須推尋檢析證禪定。是中多用實觀四念處也。若觀心分明。則知五眾虗誑。破四顛倒及我等十六知見顛倒。既無無漏方便因此開發。故以觀為門五還門轉心反照。名之為還。行者雖修觀照。而真明未發。若計有我能觀析破於顛倒。則計我之惑還附觀而生。同於外道。故云是諸外道。計著觀空智慧不得解脫。若覺此患。即當轉心反照能觀之心。若知能觀之心虗誑無實。即附觀執我之倒自亡。因是無漏方便自然而朗。故以還為門。六淨門。心無所依。妄波不起。名之為淨。行者修還之時。雖能破觀之倒。若真明未發。而住無能所即是受念。故令心智穢濁。覺知此已。不住不著。泯然清淨。因此真明開發。即斷三界結使。證三乗道。故云其清淨得一心者則萬邪滅矣。以淨為門。意在此也。

　　一念十二因緣

　　禪門云。一念十二因緣善根發者。亦於欲界未到靜定心中。忽然自覺剎那之心無人無我。性本無實。所以者何。一念起時。必籍因緣。言因緣者。即具十二因緣。緣無自性。一念豈定有實。若不得一念之實。即破世性邪執。心與定相應。智慧開發。猶如涌泉。身口清淨。離諸邪行。是十二因緣善根發相。

　　剎那十二緣

　　妙玄云。一剎那十二緣者。若以貪心殺生。彼相應愚是無明。相應思是行。相應心是識。起有作業是名色。起有作業必有六入。彼相應觸是觸。彼相應受是受。貪即是𢜤。彼相應纏是取。彼身口作業是有。如此諸法生是生。此諸法變是老。此諸法壞是死。

　　束十二為三道輪轉相生

　　輔行云。束十二緣以為三道。十二因緣輪轉相生。是故三道亦輪轉相生。大論第二十二因緣論。婆沙十地經等竝同。俱舍云。三煩惱二業。七事亦名果。畧果及畧因。由中可比二。從惑生惑業。從業生於事。從事事惑生。有支理唯此。初四句是以畧攝廣。故論云。應知緣起雖有十二。而二三為性。三謂惑業事。二謂因果。就中又二。初兩句正明相攝。下兩句釋妨。妨曰。何故過未畧而現在廣釋曰。由中可以比知。現在名中故也。次從惑生惑。謂𢜤生取。從惑生業。謂取生有。及無明生行。從業生事。謂行生識。及有生生。從事事惑生者。謂從事生事。即識生名色。乃至生受。從事生惑謂受生𢜤。

　　業道

　　輔行云。論十不善業道品問云。何名業道。答。意即是業。於中行故。故名業道。前行後三中。後行前七中。三是業非道。七亦業亦道。此是具錄論文。人未見論。祗見續在十二緣後。便作十二因緣釋之。甚不可也。今先銷論文。次會三道。論品雖題名業道品。今文引用。意通三意。意中即是業者。意地思也。於中行者。行身等也。故知身等為意所行。名為業道。業之道故。業即道故。名為業道。前行等者。辯起先後。將教所列。對起先後。文列次第。身口居先。意三居後。起之次第。意三在先。身口居後。先起意地。故云前行。文列在後。故云後三。後動身口。故云後行。文列在前。故云前七。中字但是助句而已。云在此七及三中耳。亦如五[陰-((侯-(仁-二))-矢)+工]。文列與起麤細更互。四諦四果。亦復如是。然論文意。三是業非道者。非身口故。亦業亦道者身口二業為意業所行故。復名為道。今文義立。意為能通亦得名道。是故後三通至身口故云而能通七。前七是業。復為意行。是故論云亦業亦道。今文前七復立二義。一是所行。如論文意。故云是業復是道。二是能通。通至後世。故復名道。

　　三種障念三身治

　　禪門云。念應佛者。於三十二相中隨取一相。或先取毫相閉目而觀。若懸作不成。當對一好端嚴形像。一心取相緣之入定。若不明了。即開眼更觀。復更閉目。如是取一相明了。次第徧觀手相。使心眼開明。即破沉闇之心。念報佛者。以正念之心。緣佛十力四無所畏十八不共一切種智。圓照法界。常寂不動。普現色身。利益一切。功德無量。不可思議。如是念時。即是對治。念法佛者。即是觀法性平等。不生不滅。無有形色。空寂無為。無為之中既無境界。何者是逼迫之相。知境界空故。即是對治。若念三十二相。即非對治。何以故。是人未緣相時。已為境界惱亂。而更取相者。多因此著魔。狂亂其心。

　　觀體非念觀是其慧

　　四念處二。問四念處是慧。云何反從念受名耶。答。為初學用念持慧。不妄受異緣。念為增上。從念受名也。

　　七賢位人明識四諦

　　玄義云。又天魔外道。𢜤見流轉。不識四諦。此七位人明識四諦。大經云。我昔與汝等。不見四真諦。(云云)。見四諦者。識屬𢜤四諦。識屬見四諦。皆能明了。若解四諦。則所見真正。無有邪曲。故是賢人相也。

　　從此生煖法等四句

　　俱舍論云。從此生煗法者。謂從總相念住後。成就已生煗法。名聖道。如火能燒惑薪。聖火前相。故名為煗。已觀四諦修十六行。名煖位也。此善根分位長故。能具觀四諦。及能具修十六行。觀無常苦空無我。乃至道如行出。次辯頂位者。從此頂善根。有下中上。至成滿時有善根。名為頂亦觀四諦修十六行。同前煗位。煗頂二善根俱名動善。可退動故。動善根中頂為最勝。如人頂故。名為頂法。忍位是進。煖位是退。此頂是進退兩際。猶如山頂。故名為頂。

　　煖頂忍世第一各有三品

　　妙玄云。煗有三種。謂下下。下中。下上。頂有三。中下。中中。中上。忍有二種。上下。上中。世第一有一種。謂上上。此四善根。以三言之。煗是下。頂是中。忍世第一是上。復有說者。煖有二。謂下下。下中。頂有三。謂下上。中下。中中。忍有三。謂中上。上下。上中。世第一法有一。謂上上。亦以三言之。煗是下下。頂是下中。忍是中上。世第一是上上。瞿沙云。煖有下三。頂有六。下下乃至中上。忍有八下下乃至上中。世第一但上上。以三言之。煖法一種。謂下。頂法二種。謂下中。忍有三種。謂下中上。世第一有一種。謂上。釋籤云。對下三善根以為料揀。第二師文似四品。意但在三。然越次取者。例前九品亦越次故。言但三者。下下。下中。秖是下。中上秖是中。上上秖是上耳。煖頂於下三品中。是下下下中。雖有二品。但在於下。忍取中三品之上。世第一取上三品之上。瞿沙說九品。上能兼下。故頂有六。忍有八。世第一近真。故不可兼多。故唯上上。九品既以上兼下。三品亦然。故煗有一。乃至忍三。世第一亦唯一種。意亦如前。

　　世第一三品

　　釋籤云。問。世第一法有三品否。答。一人無。多人有。身子上。目連中。餘皆下。就佛支佛。聲聞。為三品。世第一法者。此心心數法。於餘法為最為勝。為長為尊。為上為妙。

　　中忍減緣行

　　釋籤云。所言緣者。上下八諦。名之為緣是所緣故。各十六行。故三十二名之為行。能緣行故。應知七周減緣。二十四周減行。謂四行觀欲苦。乃至四行觀欲道。乃至三行觀上界道。名一周減一行。如是一一諦下各有三行。與緣名異。從行為名。故三八二十四周減行。一一諦下各有一行。與緣名同。亦與緣同減。從緣為名。但名減緣。是則上界四諦。下界留苦。唯減三緣。上四下三。名為七周。緣之與行皆從後減。故使欲界最後留苦。都有三十一周減緣行。後但有一行二剎那心。觀於欲苦。名中忍滿。唯有一行一剎那心觀於欲苦。名上忍成就。此中忍位未減道時。雖減行相。未減道故。故得具觀四種諦也。頌云下中忍同頂者。約此說也。若此中忍減道諦時。但修十二行。既減彼道。心無忻慕。故彼道下四行亦不起得。由此道理減滅諦時。但修八行。除減道下各四行故。減集諦時。但修四行。故於中忍具修十六。十二。八。四。行相。於上忍中亦修四行。雖起一行一剎那心。以觀苦故。起能得得。修彼苦下四行相故。

　　所留一行隨行者所宜

　　釋籤云。隨緣一行一剎那不住故似見道。所以者何。行人有二種。一𢜤行。二見行。𢜤行有二。一我慢。二懈怠。見行亦二。謂我及我所。著我慢者。修無常行入世第一法。懈怠增者。修苦行入。著我者。修無我入。著我所者。修空行入。

　　十六行義

　　輔行云。苦下四行。謂無常苦空無我。觀[陰-((侯-(仁-二))-矢)+工]緣生。念念生滅故無常。為無常所逼故苦。一相異相不可得故空。我我所不可得故無我。集下有四。謂集因緣生。有漏和合能招苦果。故名為集觀於六因能生苦果。故名為因。觀於四緣能生苦果。故名為緣。還受後有苦。故名為生。滅下四行。謂滅盡妙離。一切苦盡故名為盡。諸煩惱滅故名為滅。一切第一故名為妙。超過生死故名為離。道下四行謂道正迹乗。能至涅槃故名為道。非顛倒法故名為正。聖人行處故名為迹。運至三脫故名為乗。

　　八番減緣行

　　妙玄云。忍法觀者。正觀欲界苦。色無色界苦。欲界行集。色無色界行集。欲界行滅。色無色界行滅。斷欲界行道。斷色無色界行道。如是三十二心。是名下忍。行者後時漸漸減損及緣。復更正觀欲界色無色界苦。乃至觀斷欲界行道。除觀斷色無色界行道。從是中名中忍。復更正觀欲界苦。觀色無色界苦。乃至觀色無色界行滅。除滅一切道。復正觀欲界苦色無色界苦。乃至觀欲界行滅。除色無色界行滅。復正觀欲界苦。乃至觀色無色界行集。除滅一切滅。復正觀欲界苦。乃至觀欲界行集。除色無色界行集。復正觀欲界色無色苦。除一切集。復正觀欲界苦。除色無色界苦。復正觀欲界常相續不斷不遠離。如是觀時。𣸧生厭患。復更減損但作二心觀於一行。如似苦法忍。苦法智。如是正觀。是名中忍。復以一心觀欲界苦。是名上忍。復次生世第一法。世第一法後。次生苦法忍。

　　盡是色界法住定地法

　　玄籤云。頂法者。色界善根有動不動。住不住。有難不難。斷不斷。退不退。就動乃至退者有二。下者是煖。上是頂。彼不動乃至不退者為二。下者是忍。上者是世第一法。此等諸文。全同論文。論云。有云欲善根有二。下是煗。上是頂。色善根有二。下是忍。上是世第一。評家云。不應作是說。應云盡是色界法。住定地法。聖行法好。今依評家。故云色界。此等秖是判四善根以有動等之異。對四不同故也。動乃至退分二。不動乃至不退分二。雖同在色界。由善根𣸧淺異故。致使差降不同。動。謂猶為外緣所動。住。謂久住煗頂。難謂煖。頂有難。斷。謂斷於善根。退謂退為五逆等。不動等是後二善根。凖此可知。


國家圖書館善本佛典第 55 冊 No. 8954 儀註備簡


第六卷

　　聞唱善來即證羅漢

　　輔行云。如佛自言善來比丘。自然得具足戒。當於言下鬚髮自落。袈裟在身。鉢盂在手。猶如五歲知法比丘。如䟦陀羅波楞伽者是。

　　大論俱舍七種般

　　輔行云。六種那含位在其中者。大論三十三云。五那含者。謂中。生。行。不行。上流。復有六種。五如上。加現。復有七種。六如上。加無色。俱舍不立現般。但取無色般。并五為六。頌曰。此中生有行。無行般涅槃。上流若雜修。能往色究竟。超半超徧沒。餘能往有頂。行無色有四。住此般涅槃。釋曰。不還有五。一中。謂欲界沒。於無色中[陰-((侯-(仁-二))-矢)+工]而般涅槃。二者生般。生色界而般涅槃。三者有行。生色界已。長時修行而般涅槃。但有勤修。無速進道。四者無行。生色界已。不經久修。無功用行而般涅槃。勤修速進二道俱無。五者上流。於色界中要轉經於四禪天處方般涅槃。上流又二。一者雜修。即是樂慧。二無雜修。即樂定是。有雜修者。往色究竟。無雜修者。往於有頂。頌中餘字。是不雜修。復有三種。一全超。謂在欲界於四禪中已徧雜修。遇緣退失。從梵眾沒。生色究竟。中間盡超。故名全超。二者半超。梵眾沒已。中間漸受十四天處。或超一二。乃至十三。後乃方生色究竟天。皆名半超。非全超故。通受半名。全不能超。名為徧沒。無雜修者。生無色界。唯不能生五淨居天。從廣果沒。生三無色。後生有頂方般涅槃。故此那含縱生無色。猶屬色攝。若欲界沒生無色天。即無色攝。復有九種。中。生。上流。各三種故。如釋籤引。此六九中未入般前。或得名為羅漢向攝。在色界時。或有勤修速進故也。

　　開三般為九

　　釋籤引論云。中般為三者。謂速。非速。久住。凖俱舍論。總為九種。謂三各分三。謂中。生。上流也。有行無行。生色界已方般涅槃。竝生般攝。言中三者。謂速非速。經久。如迸火星。以喻三義。思之可知。竝於中[陰-((侯-(仁-二))-矢)+工]論速非速等。生有三者。一生。約速立。二有行。約非速立。三無行。約經久立。竝生色界已。論速等也。上流三者。一全超。約速立。二半超。約非速立。三徧沒。約經久立。從初色至色末。始終有此三人不同。如是三九。由業惑根異。言業異者。造順現業。成中般。造順生業。成生般。造順後業。成上流般。言惑三者。下品惑成中般。中品惑成生般。上品惑成上流般。言根別者。上根中般。中根生般。下根上流般。

　　一萬二千九百六十種般

　　釋籤引雜阿毘曇云。阿那含者或五及七八。五。謂中。生。有行。無行。上流。七。謂於中般更分三。如迸火星喻。八者。謂五上加現。無色。及不定。且從五種說。謂色五種。從根分十五。謂上中下各五故。約地成二十。四禪各五故。約性有三十。謂退。思。護。住。進。不動。謂種性各五故。處有八十。梵眾至尼吒。十六處各五故。每一種那含有二千五百九十二。何者。約十六處成十六人。約種性六。成六倍增之。合九十六。約根有三。三倍增之。成二百八十八。更以九離欲人九倍增之。成二千五百九十二人。一人既爾。五那含又五倍增之。成一萬二千九百六十種。言九離欲者。謂離欲界九品惑以為九人也。

　　圖中引五差

　　輔行云。生五含者。然由修熏禪有五階差。大品九定通熏九地。此中唯熏第四禪地。先修得已。更以多念無漏相續現起。從此引生多念有漏。從此復生多念無漏。如是後後漸漸減少。乃至最後二念無漏。次復引生二念有漏。無間復生二念無漏。名熏加行成相。次唯一念無漏。次復唯有一念有漏。無間復生一念無漏。名根本成。故俱舍云。成由一念離。言五差者。謂下。中。上。上勝。上極。一品有三。後品兼前。故第五品合成十五。如是五品。如其次第三六九等生五淨居。

　　羅漢名含三義

　　文句云。比丘者肇師云。秦言淨命乞食。破煩惱。能持戒。怖魔等。天竺一名含此四義。秦無以飜。故存本稱。什師云。始出妻子家。應以乞食自資。清淨活命。終出三界家。必須破煩惱。持戒自守。具此二義。天魔怖其出境也。釋論云。怖魔。破惡。乞士。魔樂生死。其既出家。復化餘人俱離三界。乖於魔意魔用力制。飜被五繫。但愁懼而已。故名怖魔。出家人必破身口七惡。故言破惡。夫在家三種如法。一田。二商。三仕。用養身命。出家人佛不許此。唯乞自濟。身安道存。福利檀越。三義相成。即比丘義也。涅槃寶梁皆舉破惡名比丘者。不具說也。今名此三義應通初後。如初出家時。白四羯磨。無作戒力。徧一切境飜無作惡。初修禪定。發定共戒。防伏意地貪瞋不起。初修觀慧。發相似道共戒。能伏煩惱。初心亦稱破惡。何獨後心耶。怖魔者。初剃髮稟戒。已令魔愁。修定欲伏煩惱。修慧欲破煩惱。初心亦令魔怖何獨後心耶。乞士者初離邪命以乞自活。修禪歷境求定。修慧緣理求無漏皆是乞士。何況相應而非乞士。具此義故。通名比丘。觀經云。比丘者。因果六義。因名乞士。怖魔。破惡。果號應供。殺賊。無生鈔云因三果三。一一主對。釋論。淨目問舍利弗。乞士者有四種食。合藥種植田園。名下口食。仰觀星宿。名仰口食。四方巧語。名方口食。呪術卜算。名維口食。比丘不作此四。名清淨乞士也。鈔云。今舉身子答彼淨目乞士之義須離上下方維之食。常行乞食清淨活命。故名乞士。至果乃成應供德也。怖魔者。若發心出家。地行夜乂唱飛行空中展轉乃至六天魔王聞之。怖畏失人眾也。鈔云。魔主生死。在家受欲增長生死。出家離染。趣向無生。是故魔王聞之生怖。染欲破戒。魔還快樂。勤修三學果證無生。破惡者。能破煩惱。九十八使悉皆破斷故名破惡。鈔云。見思二使共九十八。名惡名賊修觀推竆。名為破惡。證智斷盡。名為殺賊。

　　金剛三昧

　　妙玄云。時解脫羅漢。是信行鈍根。待時及眾緣具。方得解脫。位居無學。羅漢有五種。隨信行生退法。思法。護法。住法。升進法也。得盡智。無學等見也。若用金剛三昧。於非想九品惑盡。次一剎那證非想第九解脫。成盡智。次一剎那得無學等見也。或彼時退。故不說得無生智。此五種阿羅漢。是性種性根鈍。因中修道。必假衣食牀具處所說法及人。隨順善根增進。不能一切時所欲進也。是五種各有二種。不得滅盡定。但是慧解脫。得滅盡定。即是俱解脫。若不得滅盡定。是人因中偏修性念處。若得滅盡定。是人因中修性共也。證果時三明八解一時俱得。故名俱解脫也。

　　重空三昧

　　妙玄云。不時解脫羅漢。即法行利根。名不動法阿羅漢也。此人因中修道。能一切時隨所欲進修善業。不待眾具。故名不時解脫。是人不為煩惱所動。故名不動。不動是不退義。成就三智。謂盡智。無生智。無學等見。能用重空三昧擊聖善法。以定捨定。故言能擊。是不動羅漢亦有二種。一不得滅盡定。但名慧解脫。二得滅盡定。即是俱解脫。若聞佛說三藏教門。修緣念處。即發四辯。名無疑解脫。是名波羅蜜聲聞。能究竟一切羅漢功德也。名沙門那。沙門那者。沙門果也。釋籤云。空空三昧。無相無相三昧。無作無作三昧。空是聖法。復修於空擊前聖法。故名為重。

　　電光三昧

　　輔行云。稱電光者。彼論云。七依定外更有定發無漏否。答。有欲界定能發無漏。無漏發疾。倐如電光。若不發無漏。住時則久。遺教云。若見電光。暫得見道。如阿難策心不發。放心取枕。即入電光。電光亦是金剛。金剛不孤。因欲界入無漏。無漏發疾。譬如電光。非欲界定得此名也。住欲界定或經年月。定法持心。無懈無痛。連日不出亦可得也。

　　九想

　　法界次第云。此九通名想者。能轉心轉想。故名為想。所謂能轉不淨顛倒想。故此九法皆言想也。一脹想若觀人死屍䏺脹如韋囊盛風。異於本相。是為脹想。二青瘀想。若觀死屍皮肉黃赤。瘀黑青黤。是為青瘀想。三壞想。若觀死屍風吹日曝轉大。裂壞在地。是為壞。四血塗漫想。若觀死屍處。膿血流溢污穢塗漫。是為血塗漫。五膿爛想。若觀死屍蟲膿流出。皮肉壞爛[沆-几+(句-口+方)]沱在地。是為膿爛想。六噉想。若觀死屍蟲蛆唼食。鳥挑其眼。狐狗咀嚼。虎狼爴裂。是為噉想。七散想。若觀死屍禽獸分裂。身形破散筋斷骨離。頭手交橫。是為散想。八骨想。若觀死屍皮肉已盡。但見白骨筋連。或分散狼籍。如貝如珂。是為骨想也。九燒想。若觀死屍為火所焚。爆裂烟臭。薪盡形滅。同於灰土。假令不燒。亦歸磨滅。是為死想。

　　八念

　　通言八念者。內心存憶之異名也。專心存憶八種功德。故名為八念。一念佛。二念法。三念僧。四念戒。五念捨。六念天。七念阿那。八念死。

　　十想

　　通言想者。能轉心轉想也。能轉計常樂等。諸顛倒等想。故名為想。前三想為斷見諦惑說。中四想為斷思惟惑說。後三想為修無學道者說。是以壞法之人。修此十想。能斷三界結使。證無漏之聖果也。一無常想。二苦想。三無我想。四食不淨想。五世間不可樂想。六死想。七不淨想。八斷想。九離想。十盡想。

　　八背捨

　　此八通名背捨者。大智度論云。背是淨潔五欲。捨是着心。故名背捨。若發真無漏慧斷三界結業盡。即名解脫也。一內有色相外觀色。內有色相者。不壞內色不滅內色相也。外觀色者不壞外色。不滅外色相。以是不淨心觀外色。所以然者。為修流光故。不應初背捨中壞滅內身骨人也。欲界結使難斷故須以不淨心觀外色也。此初背捨。位在初禪。能捨自他及下地。故名背捨。二內無色相外觀色。內無色相者。壞內色。滅內色相也。外觀色者。不壞外色。不滅外色相。以是不淨心觀外色。所以然者。行者為入二禪內淨。故壞滅內骨人。欲界結使難斷。故猶觀外不淨之相也。三淨背捨身作證淨者。緣淨故名淨。行者除外不淨相。但於定中練八色光明清淨皎潔。猶如妙寶之色。故名淨。緣身作證者。以無受着心而受三禪中徧身樂。故名身作證也。四虗空處背捨。若滅根本四禪色。及三背捨四勝處八一切處中色。一心緣無邊虗空而入定。即觀此定依[陰-((侯-(仁-二))-矢)+工]入界。故有無常苦空無我虗誑不實心生厭背而不受着深入一向不廻。是為虗空處背捨。五識處背捨。若捨虗空。一心緣識入定時。即觀此定依[陰-((侯-(仁-二))-矢)+工]入界。故有無常苦空無我虗誑不實。心生厭背而不受着深入一向不廻。是為五識處背捨。六無所有處背捨。若捨識一心緣無所有入定時。即觀此定依[陰-((侯-(仁-二))-矢)+工]入界故有無常苦空無我虗誑不實。心生厭背而不受着。深入一向不廻。是為無所有處背捨也。七非有想非無想背捨。若捨無所有處。一心緣非有想非無想入定時。即觀此定依[陰-((侯-(仁-二))-矢)+工]入界。故有無常苦空無我虗誑不實。心生厭背而不受着。深入一向不廻。是為非有想非無想背捨也。八滅受想背捨。背滅受想諸心心數法。是為滅受想背捨所以者何。諸佛弟子患厭散亂心。欲入定休息。似涅槃法安着身中。故云身證而想受滅也。

　　八勝處

　　名勝處者。亦名八除入。一內有色相外觀色少。若好若醜是名勝知勝見。二內有色相外觀色多。若好若醜。是名勝知勝見。三內無色相外觀色少。若好若醜。是名勝知勝見。四內無色相外觀色多。若好若醜。是名勝知勝見。五青勝處。若觀青色轉變自在。少能多。多能少。光色照曜勝於背捨。所見青相亦不起法𢜤是名青勝處也。六黃勝處。類如青勝處中分別。七赤勝處類如青勝處中分別。八白勝處。亦類如青勝處中分別。今用四色為勝處。依大智度論也。若纓絡經中則以四大為四勝處也。

　　十一切處

　　通稱一切處者。皆從所觀境徧滿得名也。亦名十一切入。一青一切處。二黃一切處三赤一切處。四白一切處。五地一切處。六水一切處。七火一切處。八風一切處。九空一切處。十識一切處。

　　九次第定

　　通言次第定者。若入禪時。深心智慧深利。能從一禪入一禪。心心相續。無異念間襍。故名次第定也。初禪次第定。離諸欲惡不善法。有覺有觀。離生喜樂。入初禪定時。是中初禪定觀均齊自識其心。其心次第而入。無有剎那襍念間。入初禪定。是為初禪次第定。二禪次第定。若從初禪入二禪時。是中二禪定觀均齊。自識其心。其心次第而入。無有剎那襍念間。入二禪定。是為二禪次第定。三禪次第定。意類如初禪二禪中明。四禪次第定。亦類如初禪二禪中明。五虗空處次第定。六識處次第定。七無所有處次第定。八非有想非無想處次第定等。俱如上初禪二禪中明。九滅受想次第定。若從非有想非無想入滅受想定時。於是定前自識其心。要期心利。心心次第而入。無有剎那襍念間。入滅受想定。是為滅受想次第定也。

　　師子奮迅三昧

　　所言師子奮迅者。潛譬以顯法也。如世師子奮迅為二事故。一為奮𨚫塵土。二能前走𨚫走㨗疾。異於諸獸。此三昧亦爾。一則奮除障定細微無知之惑。二能入出㨗疾無間異上所得諸禪定也。故名師子奮迅三昧。一入禪奮迅。師子奮迅入三昧者。離欲惡不善法。有覺有觀入初禪。如是次第入二禪。三禪。四禪。空處。識處無所有處。非有想非無想處。滅受想定。是為奮迅入也。二出禪奮迅。師子奮迅出者。從滅受想定起。還入非有想非無想。非有想非無想起。還入無所有處。如是識處空處四三二禪初禪。乃至出散心中。是為奮迅出。

　　超越三昧

　　所以名超越者。能超過諸地。自在入出。故名超越。一超入三昧。云何名超入三昧。離諸欲惡不善法。有覺有觀。離生喜樂入初禪。從初禪起。超入非有想非無想處。非有想非無想處起。入滅受想定。滅受想定起。還入初禪。從初禪起。入滅受想定。滅受想定起。入二禪。二禪起。入滅受想定。滅受想定起。入三禪。三禪起入滅受想定。滅受想定起。入四禪。四禪起。入滅受想定。滅受想定起。入空處。空處起。入滅受想定。滅受想定起。入識處。識處起。入滅受想定。滅受想定起。入不用處。不用處起。入滅受想定。滅受想定起。入非有想非無想。非有想非無想處起。入滅受想定。是為諸佛菩薩超入三昧相若聲聞人但能超入一。而不能超二。況能如上所明自在超也。是中明超入有三種。一順入超。二逆入超。三順逆入超也。細心約義。自作可解。二超出三昧。云何名超出三昧。從滅受想起。入散心中。散心中起。入滅受想定。滅受想定起。還住散心中。散心中起。入非有想非無想處。非有想非無想處起。住散心中。散心中起。入無所有處。無所有處起。住散心中。散心中起。入識處。識處起。住散心中。散心中起。入空處。空處起。住散心中。散心中起。入四禪。四禪起。住散心中。散心中起。入三禪。三禪起。住散心中。散心中起。入二禪。二禪起。住散心中。散心中起。入初禪。初禪起。住散心中。是為諸佛菩薩超出三昧之相。若聲聞人超出。但能超一禪出。而不能超二。何況能自在超出也。是中超出有三種。一順超出。二逆超出。三順逆超出。足前三種超入。合為六種超越三昧。如來於此六三昧而入涅槃也。齊此明三乗行行共禪竟也。

　　觀練熏修

　　止觀云。觀者。謂九想八背捨八勝處十一切處通攝觀禪。九想為破行人淫火。必須增想純熟。能除世間貪𢜤。破六種欲。此九既除。於欲亦薄。嗔癡九十八使山動。雖是不淨初門。能成大事。八背捨。(云云)。背淨潔五欲。捨離着心。故名背捨。修者。行人持戒發誓。端身正心。諦觀足大指黑脹𭽹起。進觀從足至頭。唯見腫脹。心生厭離。復觀膿爛。次卻皮肉。諦觀白骨八色流光。如是次第乃至八背捨發相。具如禪門。八勝處者。前背捨緣中多少不得自在。是故勝處更深細觀察少多好醜。悉使勝知勝見。如快馬能破陣。亦能自制其馬十一切處者。以八色兩心更相淡入。廣普徧滿轉變無礙。具如禪門。練者。即九次第定也。上來雖得八禪。入則有間。今欲純熟。今從初淺極至後深。次第而入。中間無有垢滓間穬令不次第者次第。故名次第。亦是無漏練於有漏。除諸間穬。故名練禪。熏者。即師子奮迅三昧也。前是次第無間入。今亦是次第無間入。亦能次第無間出。除麤間及法受味塵。猶如師子能卻能進。奮諸塵土。修者。超越三昧也。近遠超入。近遠超出。近遠超住。是功德最深。故名頂禪。於諸法門自在入出。

　　壞法不壞法

　　止觀云。若壞法人修九想。一脹想。二壞想。三血塗想。四膿爛想。五青瘀想。六噉想。七散想。八骨想。九燒想。此人但求斷苦。燒滅骨人。急取無學。不欣事觀。既無骨人可觀。便無禪定神通變化願智頂禪。雖言燒滅。實有身在。例如滅受想而身證。若不壞法人九想者初從脹想來住骨想。不進燒想。得有流光背捨勝處。觀練熏修神通變化。一切功德具足。成俱解脫人也。

　　約性共揀判慧俱

　　四教義云。五種羅漢各有二種。不得滅盡定。但是慧解脫。得滅盡定。即是俱解脫。若不得滅盡定。是人因偏修性念處觀。不修共念處觀。若得滅盡定者。是人因中修性念處觀。亦修共念處觀。

　　約正助判慧俱斷結

　　四教義問。若諸𢿘隨起。即是共義。答曰。諸𢿘隨起有三種。一但是緣理之慧。諸𢿘任運隨起。此說性念處。二修諸𢿘作助道善法。故說共念處斷結。故佛說善法積聚。屬共念處。助正道共斷結。故雜心偏說共念斷結。然利根人用性念處。非不斷結也。光明句。亦名慧行。行行。緣空直入。名為慧行。帶事兼修。名為行行。亦名正道助道。空觀順理。名為正道。不淨破貪。名為助道。小乗修正道斷結。名慧解脫人。修助道斷結。名俱解脫人。

　　得滅盡定

　　出前五卷身證中。

　　十四變化

　　文句云。十四變化。初禪二變化。一初禪化。二欲界化。二禪三變化。一二禪化。二初禪化。三欲界化。三禪四變化。一三禪化。二二禪化。三初禪化。四欲界化。四禪五變化。一四禪化。二三禪化。三二禪化。四初禪化。五欲界化。無而歘有。有而歘無。故名變化。四禪俱有。上能化下。下不能化上。故至𢿘增減。十四種色。五根。四大。五塵。

　　十八變化

　　文句云。十八變化。一震動。二熾然。三流布。四示現。五轉變。六往來。七卷。八舒。九眾像入身。十同類往趣。十一隱。十二顯。十三所作自在。十四制他神通。十五能施辯才。十六能施憶念。十七能施安樂。十八放光普動一切界。身上出火。身下出水。流光徧照。隨所欲示佛土惡趣。於地起氷解令成水。於火亦然。山石中往來無碍。能舒卷雪山王等。以見前大眾大地內己身中。能往彼。同其色𢿘。或隱或顯不可得。往來去住無碍。他現通悉能制伏。能與一切有情辯才。有情於法失念者。能與之。令聽法人身心安樂。身放光明作諸佛事。如次對之。依四禪十四變化。依觀練熏修。十一切無漏事禪能作十八變。

　　三種念處

　　四教義云。三種念處成三種羅漢者。一若單修性念處。成慧解脫羅漢。二共念處。成是俱解脫羅漢。三緣念處。成無疑解脫羅漢。所以者何。性念處即是緣理之智慧。念處相應發真無漏。即成慧解脫羅漢也。共念處。共善五[陰-((侯-(仁-二))-矢)+工]成就背捨。乃至超越三昧願智頂禪。如此助道共正道合發真無漏。即得三明六通。具八解脫。成俱解脫羅漢也。若緣念處。即緣佛言教所詮一切[陰-((侯-(仁-二))-矢)+工]入界。性共二種念處。能觀所觀名義。若在禪定觀此名義。即發四無礙辯名為無疑解脫大羅漢。

　　四念處云。謂觀總別念處。知身受心法。是知苦。不起倒惑。是知集厭苦息集是修道。苦集寂然。是知滅。共念處者。毘曇有門。觀生空名為法空。修心不淨。以不淨心觀外色。入二背捨。乃至八背捨。八勝。一切處。九次第。師子奮迅。超越。欲界初禪皆不淨。破淨顛倒。以事助道。名共念處。緣念處者。大論云。一切色法。名身。一入及十入少分既是色。色屬身也。六受為受。六識為心。想行兩[陰-((侯-(仁-二))-矢)+工]及無為法名法。通一切境界。皆名緣念處。四教義云。一自性念處者。說不顛倒慧也。如佛說修身觀。身觀者。是慧。念處者。所作事不妄受緣故。除自性過。故說念處。言共念處者。與慧相共法。如佛說。此比丘善法積集謂四念處。是為正說也。又能發諸禪神通也。緣念處者。一切法。如佛說比丘一切法。四念處。是為正攝受具足故。及畧緣故。南嶽師云。還是性共二種念處。能觀之智。所觀之境。合辯具一切法義也。若能觀察分別。即發四無礙辯也。

　　四韋陀典

　　輔行云。一阿毘陀。此云方命。謂養生繕性。二殊夜陀祭祀祈禱。三婆夜摩陀禮義占卜軍陣。兵法。四阿達婆陀。異能技𢿘禁咒醫方。又摩登伽經載。初人名梵天。造一韋陀。次人名白淨。變一為四。讀誦。祭祀。歌咏。禳灾。

　　果性退否考論祖誥

　　妙玄云。是信解雖是動。根性不同。謂退。護。思。住。進也。若證阿那含。各有五。及七種般。八種般。見得但是不動根性。若證那含。亦有五種。七種。八種。不同也。

　　止觀云。初從[塵-土+分]住訖至非想。通有四。退。護。住。進。退又二。一任運退。二緣觸退。緣有內外。外諸方便二十五種吐納失所。是為外緣觸退。於靜心三障四魔而生憂𢜤。是名內緣觸退。後或更修得。或修不得。此人甚多。護分者。善以內外方便將護定心。不令損失。住分者。或因守護。安隱不失。或任運自住。即是住分。進分者。或任運進。或勤策進。各有橫竪。橫竪各有頓漸。若十二門一一而進。是名漸進。若一時具足。是名頓進。特勝通明品品而發。是名橫漸。一時俱發。是名橫頓。又於四分。分分皆有四分。具如修證中說。

　　輔行云。禪門中名達分。此中云護。以達自防。故名為護。餘三名同。言退者。有因緣退。名緣觸退。無因緣退。名任運退。二十五法等。是外緣觸退。於靜心下。內緣觸退。三障四魔。通論既各攝十境。故得以三障攝三魔。加天子。即四魔也。禪門中云。退分中退分者。從九品至初品併退失也。退住者。至初品便住也。退進者。至初品已。更能策進至二品乃至九品。亦能更進。退護者。退己將護。使從初品以至九品。勿使更退。餘之三分。例說可知。

　　此生之中必得無疑

　　釋籤云。若退果者。牽於斯那二果亦失。至初果住。法爾然也。此生之中必得不疑。猶如勝人。平地顛墜。四顧遠望。不有他人見我倒不。即能自起。極至臨終。亦得無學故也。

　　信法利鈍

　　止觀云。若論根利鈍者。法行利。內自觀法故。信行鈍。藉他聞故。又信行利。一聞即悟故。法行鈍。歷法觀察故。或俱利。俱鈍。信行人聞慧利。修慧鈍。法行人修慧利。聞慧鈍。

　　通辯四果退不退

　　止觀云。此人好退。如毘曇有退相四果。如沙住井底。阿含云。三果退戒還家。毀失律儀。不失道共。俗人生[詨-父+(句-口+方)]。言無聖法。佛言。欲飽起厭。不久當還。更求出家。諸比丘不度。佛即度之便得羅漢。阿難問言。大德是學退。無學退。答言。學退。若然。即是世智斷惑慧解脫人。故得有退。非無漏智斷一品惑進一品解而有退也。

　　輔行云。此人下。辯壞法人有退無退如毘曇等者。婆沙中問。阿羅漢退。不應二三兩果亦退。答。阿羅漢退牽二果退。猶如沙井。上下有甎。中間唯砂。上甎若穨。從上至下。其中間砂豈得不穨。四果如上甎。二果如中沙。初果如底下。若至底竟。不復得去。問。若至初果。亦應言退第二第三。答。如人墮於三層之屋。彼亦如是。雖即不言退第二三。二三實退。復次二三是第四因。其果既退。其因亦退。若爾。初果亦是第四果因。亦應說退。答。初果之前更無有果。若彼退時。更無住處。若許初退。則有多妨。本是見諦。今非見諦。本是得果。今非得果。本是决定。今非决定。本是聖人。今非聖人。離如是過。故不說退。問。退經幾時。答。經少時。乃至自不知退。若自知退。當修勝進方便。復次彼煩惱現在前時。心生慚愧。速作方便。如明眼人。晝日平地顛蹶。尋即還起。四方顧視無見者不。彼亦如是。若佛若聖弟子善人無見我者不。亦如煖身體人。有小火墮在身上。尋即除卻。問。既退兩果。兩果不應作者。為作不耶。答。不作也。果人所行。異凡夫故。然慧解脫亦不併退。有退義故。故說有退。阿含下。引第三果退以為類例。亦是不得事禪之人。此人雖退。不失道共。此生還得。故知阿含與婆沙意同。既言欲飽自來。即是於初果身中作初果人所作事也。皆不失道共。故得為例。若然下。判無事禪。成慧解脫。竝依世道用欣厭斷。故名世智。若無漏道。隨依一地斷自上下三界諸惑。兼得滅定。是故不退。

　　無作之業至未來世

　　輔行云。性戒清淨。為諸戒因。舊名作無作。成論云。教無教。新名表無表。作。謂為作。教。謂教示。表。謂表彰。名異意同。彼此無在。無作一發。無捨失緣。終訖一一形。相續恒起。如初受時。作白已後入餘心者。尚名得戒。故成論云。若人入不善心。無記心。無心。亦名持戒。律疏云。四心三性始末恒有。三性加無心為四。又云。無作之業至未來。戒是有為色法。定是有為心法。命朽之時。形俱無作。戒體雖謝。無作戒業得得不滅。以隨業道至未來故。由諸事定能伏結惑。如蟲殘藏。由伏故斷。如蟲害命。以無漏慧得初果已慧道勢分流至未來。經於七生。以滅盡惑。是故當知以戒例慧。小乗事法尚至無漏經生不失。

　　孤調解脫

　　輔行云。若入滅定等者。既有身在。名為法身。受想心所識智不行。名無般若。故云無智。羅漢在無色等者。無色般含。於彼無色得有餘般。名為羅漢。唯有心智而無色身。似有般若而無法身。若入無餘等者。灰身故無身。滅智故無智獨一解脫。故云孤調。

　　辟支迦羅

　　四教義云。一飜名者。辟支迦羅。是天竺之言。此土飜為緣覺。此人宿世福德神根勝利。學十二因緣以悟道也。二解釋者。大智論云。緣覺有二種。一獨覺。二因緣覺。一明獨覺辟支迦羅者。若佛不出世。佛法已滅。是人先世因緣能獨出。智慧不從他聞。自以智慧得道。故名獨覺。二明因緣覺者。是人道根淳熟藉小因緣而能覺悟也。如見林壞。因此覺悟成辟支佛。大智論意似用此為因緣覺也。飜譯名義亦開二名。一辟支迦羅。孤山云。此飜緣覺。觀十二緣而悟道故。亦飜獨覺。出無佛世。無師自悟故。今楞嚴云。復有無量辟支者。將非他方無佛之土。大權引實而來此會乎。霅川云。或佛知此眾當獲大益。威神攝受。不亦可乎。獨覺稱麟喻者。名出俱舍。名為犀角。出大集經。檇李云。獨覺亦觀十二因緣。亦可名為緣覺。但約根有利鈍值佛不值佛之殊。分二類也。一畢勒支底迦。此云各各獨行。音義云。獨覺正得其義也。義鈔中問獨覺為有戒耶。解云。亦得。雖出無佛世。緣於別等得脫。亦得別解脫也。若爾。此戒佛世有。既出無佛世。云何得有戒。答。別解脫有二。一在家諸戒。二出家別解脫。又善見云。五戒十戒。一切時有。乃至無佛出世。辟支輪王亦有教受。妙玄云。今明三藏三乗無別眾。不得別有菩薩緣覺之戒也。

　　獨覺三類

　　文句引華嚴云。菩薩下兠率放光照之。覺即捨身。不覺徙之。大經云。彗星。中論云。支佛出世佛法已滅。此是獨覺人也。願生佛世者。先得初果。十四生未滿。值佛即成羅漢。不值佛即成獨覺。其既值佛。亦不捨壽。亦不被移。願見佛故。二果三果例然。

　　二辟支三義分大小

　　輔行引大論云。迦羅。此飜因緣覺。亦云獨覺。出值佛世。聞因緣法。名為緣覺。出無佛世。自然得悟。名為獨覺。此二各有大小之別。若七生初果。值無佛世。名小迦羅。百刼種相。名之為大。種相不同。或三十相。二十九八。乃至一相。此獨覺大小也。又若七生盡。值佛出世。名之為小。種相修福。值佛聞教。名之為大。此緣覺大小也。又兩大中各有現通不現通。現通者大。不現通者小。現通說法者大。不說者小。二者大辟支迦羅。於二百刼中作功德。增長智慧。得三十二相分。或三十一相。或三十相。二十九相。乃至一相。於九種阿羅漢中智慧利勝。於諸深法總相別相能知能入。久修習定。常樂獨處。有如是相。名大辟支迦羅也。皆歷三種十二因緣。十種十二因緣分別大小也。若因緣覺分大小亦如是。明宿緣者。今此小大二種獨覺辟支迦羅。宿值不同。或於前世若偏修性念處。觀十二因緣。善根淳熟。生無佛世。因於遠離自然獨覺。成小辟支迦羅也。若於宿世修性共二種念處。理事善根淳熟。獨覺自悟。具足三明八解脫及六神通。成大辟支迦羅也。

　　迦[葉-世+(廿*廿)]舍利弗等是辟支根性

　　四教義云。而其不發四無碍辯者。禪定是內證。習因符慧而發。名義是外法。故雖有宿習而不得發。皆約三種十二因緣。十種十二因緣。分別宿習因緣也。若生佛世。聞生滅十二因緣三藏之教。即發四辯。還名羅漢。在聲聞眾𢿘。猶如迦葉舍利弗等。皆是辟支根性人也。亦名辟支佛。若不爾者。那得次為求辟支佛乗說十二因緣。此人設不值佛。亦自得道。故法華經云。若人有福。曾供養佛。志求勝法。為說緣覺。皆因緣覺也。

　　支佛是法行

　　文句云。辟支佛求自然慧者。辟支是法行人。從他聞法少。自推義多。故取譬鹿。鹿不依人。自然者。從十二因緣門入此門本自有之。非佛天人所作。名自然慧不從他聞。名自然慧也。妙樂云。辟支是法行人者。一往且對聲聞憑教所以。支佛自思為法。然支佛必自證。聲聞具信法。信法具如止觀第五記引婆沙等文。聞法少者支佛。或聞教墮在聲聞者。亦是因信。但云聞少。

　　四教義云。二種辟支迦羅皆有大小不同。今明獨覺辟支迦羅。具有二種。一者。本是學人。在人間生。是時無佛。佛法已滅。或須陀洹七生既滿。不受八生。自悟成道。是人不名為佛。亦非羅漢。名曰小辟支迦羅。若論其道力。或有不如舍利弗等大阿羅漢也。

　　四流

　　法𢿘云。欲流。欲界惑。有流。上二界惑。除見癡。見流。三界見。無明流。三界癡。亦名四軛。

　　隨母氣息上下出入

　　輔行中問云。壽煖識三。與身息心既其不同。由義何在。答。煖即是身。以由煖故。精血不壞。從功能說。故名為煖。壽名風息。初託胎時有一毫氣。但根未具時。隨母氣息。根具氣分。名為兒息。由有息故。連特此身。從能持說。故息名壽。識即是心。從當體說。四教義云。歌羅邏時氣息入出。有三種道。所謂隨母氣息上下七日一變。息入出者。名為壽命。是名風道。不臭不爛是名為煖。是中心意。名之為識。

　　三十八個七日

　　輔行云。初入母胎。如風雨入舍等諸相不同。入已。若不壞者。七日一變。初七名歌羅邏。如薄酪。二七名阿浮陀。如厚酪。三七名閉手。如短小藥杵。四七名伽那。如溫石。五七名波羅奢呵。五皰開張。六七現膝相。七七現手足相。八七手指相。九七眼耳鼻口大小便道相。十七堅實。有風門吹胎如囊。十一七七孔開徹。母性改常。十二七生大小腸如絲綖。有三支節。一百孔穴。十三七生饑渴。想母食資潤。十四七生九脉交絡纏繞。十五七生二十脉。一邊各十。又四十脉脉八萬名。十六七氣息通。十七七眼得光。十八七諸根明。十九七諸根具。二十七生諸骨。二十一七生肉。二十二七生血。二十三七生皮。二十四七生膚。二十五七血肉長。二十六七生髮。二十七七以業力故分別端醜。男居母左。女居母右。男面向內。女面向外。皆手掩面蹲踞而坐。二十八七生八種想。謂座榻園林等。二十九七生光潤。三十七長髮爪。三十一七至三十五七人相具足。三十六七生厭離心不樂。三十七七生穢獄想。三十八七風力所轉。頭向產門。申兩臂出產門。每於一七各有一風。吹令變異。風各有名。具如彼經生已。八萬戶䖝從身而生。縱橫飲噉。左右。各五百諸節。各有若干蟲戶。長大衰老常與蟲居。是則三十八七。計日成二百六十六。計成九月所以少四。以半(小故)。

　　推因知果

　　止觀云。於坐中忽然思惟心所緣處。或緣善心。或緣惡心。能緣所緣即是有支。有能含果。此有由取。以心取善惡。而得有有。若不取者。亦無此有。故知有從取生。復知取從𢜤起。𢜤故可取。如𢜤色死取。不𢜤則不取。𢜤因受生。由領受善惡。所以𢜤生。若無領受。𢜤則不生。又觀受由於觸。六塵來觸六根。故得有受。無觸則無受經云。六觸因緣生諸受故。受由於觸。又知觸由諸入門。若無六識統六根。則不能涉入諸塵而生於觸。觸由於入。入由名色。若但有色。色不能觸。如死人。若但有名。名亦無觸。如盲聾人。色心合故。則有於觸。色即色[陰-((侯-(仁-二))-矢)+工]。心即四[陰-((侯-(仁-二))-矢)+工]。了別此色名識[陰-((侯-(仁-二))-矢)+工]。領納此色名受[陰-((侯-(仁-二))-矢)+工]。行起貪嗔名想行兩[陰-((侯-(仁-二))-矢)+工]。五[陰-((侯-(仁-二))-矢)+工]具足故有覺觸。當知觸由名色。名色由初託胎識。由識託胎。故有凝酥薄酪六皰開張名色和合。當知名色豈不由識。識由業行。過去持五戒善業。業使人中受名色。過去破五戒惡業。業使三塗受。故知識由於業。業即行也行由無明癡𢜤。造作眾行。使識流轉。從過去來今。從今𢜤取緣有。有能含果。招未來生死。

　　推果知因

　　輔行云。觀十二緣凡有二種。一者推果知因。如先推受以至無明。既知無明生於受等。則不起𢜤等。起於當果。具如玄文釋因緣境。二者推因知果。即如今文。文明發得。還寄修辯。於定心中所緣善惡能所和合得名為業。業必招果。故名為含。業即有因。故有能含果。次推此業還由於取。取於善惡乃至無明。故息現因。令滅當果。

　　約十二支觀𢜤觀見

　　四念處云。十二因緣觀者。初從受支為首。一推尋。二觀破。推尋者。是人聞正因緣生滅之法。信解分明。知一切屬𢜤煩惱。皆是十二因緣。觀之入空。息心達本源。求自然慧。樂獨善寂。修五停心。得諸禪定。於定中知屬𢜤煩惱。即是無明。逆順推尋見十二因緣。推此貪𢜤因何而生。即知此貪因受而生。受因何生。即知因觸乃至無明。因過去一切煩惱。又順推此𢜤能生取。取生有。有生未來二十五有生死。因生有老憂悲苦聚輪𢌞無際。(云云)二觀破。屬𢜤十二因緣者。即是性念處歷別觀十二緣也。性念如前說。觀𢜤是汙穢五[陰-((侯-(仁-二))-矢)+工]性四念處。若觀𢜤觸六入名色即是果報無記五[陰-((侯-(仁-二))-矢)+工]性四念處。若觀無明即過去汙穢煩惱五[陰-((侯-(仁-二))-矢)+工]性四念處。若觀於取即是汙穢煩惱五[陰-((侯-(仁-二))-矢)+工]性四念處。若觀有即善不善五[陰-((侯-(仁-二))-矢)+工]性四念處。若觀未來生死。即果報生死無記性四念處。是名逆順觀察四顛倒。顛倒滅。是無明等一切皆滅。二明破屬見十二緣。又二。一推尋。二觀破。尋者。若見神我及世間常無常等四句。是則現在生身邊四見。四見因此身邊四見生十四難六十二見。此身邊四見即四取。逆順尋此四取因四𢜤。乃至四行因四無明。復順尋四取。四取生四有。四有生一切二十五有生死憂悲苦聚。二名觀破四取身邊四見。如是次第乃至無明。破過去如去不如去四句。身邊二見汙穢五[陰-((侯-(仁-二))-矢)+工]也。又順觀四取乃至未來生老死。破有邊無邊四句身邊二見汙穢五[陰-((侯-(仁-二))-矢)+工]。能如是用性念處觀破見𢜤等諸煩惱滅。是名觀十二因緣入涅槃也。

　　華飛釧動

　　釋籤云。華飛者。如大智論明。有一國王。出園遊戲。清旦見樹林華果鬱茂。甚可𢜤樂。時王食已。即便[攸-ㄆ+匽]臥。王諸婇女。皆競採花。毀折林樹。時王覺已。見林毀壞。內覺悟一切世間無常變壞。皆亦如是。思惟是已。無漏道心朗然開發斷諸結使。成辟支迦羅。具六神通。即飛到閑靜處山林清曠。入深禪定。受無為樂。

　　釧動者。禪經云。有國王令宮女摩身。為鐶釧閙。令漸漸減釧。乃至唯一。則不復聲。因思此聲從因緣生。悟辟支佛。亦如獼猴見支佛坐禪。後於餘處見諸外道種種苦行。乃教外道跏趺而坐。手捻其口合其眼。諸外道云。必有勝法。外道受教。皆證支佛。

　　三家二即

　　三家者。見思家習塵沙家習。無明家習。二即者塵沙即習。無明即習。今所斷者。見思家習耳。


國家圖書館善本佛典第 55 冊 No. 8954 儀註備簡


第七卷

　　令生事善故作是說

　　妙玄云。今明漸道之初。即三藏教。教云。求佛當三阿僧祗刼修六度行。百刼種相。乃可得佛。欲令生事善。故作是說。欲求佛者改惡從善。善立教廢。即便破曰。豈有菩薩不斷結惑而得菩提。毒器不任貯食。此教即廢。

　　雖修性念處而不斷結

　　四教義云。生兠率院天者。捨閆浮之報。上生此天。為諸天師在於此天用三種念處修八勝處。為欲伏結清淨。下閆浮提神通變化。降伏天魔。四辯說法。破諸外道及一切眾生也。此猶屬中忍之位。問曰。菩薩何意從初發心伏結。至此伏而不斷耶。答曰。若斷結。即不得受生化物。觀無常伏結令諸煩惱脂消。用清淨心修行六度。令諸功德肌長也。

　　無脂肥羊

　　輔行引大論云。此菩薩雖有上妙五欲。不生貪着。以有無常等觀故。譬如有王。有一大臣自覆藏罪。王欲罰罪。語言。若得無脂肥羊。當赦汝罪。大臣有智。繫一羊。養以水草。日日三時以狼怖之羊雖得養。肥而無脂。王問。云何得爾。答以上事。菩薩亦爾。見無常空狼。令結使脂消。而功德身肥。

　　會釋二論斷伏不同

　　輔行云。三十四心者。今取論意與諸經論明斷少別。大論中云。下地諸惑因時未斷。至樹下時。乃以九地九品思惑。通名一九。故云三藏菩薩位同凡夫。以九無礙九解脫合為十八。見道中八忍八智合為十六心。總前合為三十四心。俱舍婆沙意云。下八地惑修初禪時先以斷竟。唯非想地九品見思全在。用九無碍九解脫。以根勝故。不復更修下八地定。不同聲聞亦異緣覺。此與俱舍不同。什公飜譯及龍樹意。俱不應悞。不同意者。今且以一意消通。令二論理齊。俱舍取修禪時已斷惑竟。不復更斷。智論依餘部。雖有漏斷。未名為斷。至菩提樹但斷非想八地。俱得名為無漏。但是從部得名不同。故使二論用義不等。

　　證四真諦方斷塵沙

　　別行玄云。言三十四心正習俱盡者。頓證羅漢及以支佛。亦三十四心無間而得。但不以此頓盡正習。一言於習。有見思習。及塵沙習。菩薩修學塵沙法門。治其劣慧。於一一門用四諦觀伏其正使。於一一門六度行熏見思習。故樹王下三十四心於塵沙法上證四真諦。故令正使及二習氣俱時而盡。故能二諦皆究竟也。方異三乗弟子。徧彰佛眼佛智。

　　十種小劫

　　法𢿘云。一時。二年。三月。四半月。五日。六夜。七剎那。八怛剎那。九臈縳。十目呼剌多。

　　拂石芥子刼

　　輔行引金光明云。梵天三銖天衣。三年一拂。拂盡畟方四十里石。以為小刦。八十里盡。以為中刦。百二十里盡。名為大刦。不於如此刦𢿘修學。不名菩薩。又云。有一里刦。二里刦。乃至萬里刦。又云有大方城。周四十里。滿中芥子。不槩令平。百年取一。盡名為刦。經刦無𢿘。名阿僧祗。

　　從古釋迦緣

　　四教義云。發菩提心者。如釋迦牟尼菩薩。於過去世為[陶-山+止]師。值釋迦牟尼佛。供養彼佛。又見彼佛智慧第一弟子名舍利弗。神足第一弟子名目犍連。多聞侍者名阿難。爾時陶師供養佛已。即便發菩提心。作是誓願。願未來世我得作佛。還名釋迦牟尼。智慧弟子名舍利弗。神足弟子名目犍連。多聞侍者還名阿難。佛可其願。從是初發菩提心。即慈悲四弘誓願發也。

　　不生三惡道位不退等

　　文句云。約位行念論不退。應四句分別。不生三惡道位不退不生邊地。諸根完具。不受女身。即行不退。當識宿命。即念不退。具此名阿鞞䟦致地。三藏義也。若六心已前。輕毛菩薩。信根未立。其位猶退。七心已上。從初地至六地。不退為凡夫二乗。名位不退。雖正使已盡。而未能徧修萬行。其行猶退。至七地名行不退。而猶起二乗念。故有念退。至八地道觀雙流。入法流水。名念不退。此名阿鞞䟦致。此乃三乗共十地之義耳。地師云。十住是證不退。十行是位不退。十回向是行不退。十地是念不退。此是別教義。若華嚴明初住。得如來一身無量身。具三不退。此圓教不退。此是一實事。妙樂云。第三祗橫得三不退故。離五障時。三義俱得。即是第三僧祗。通至百刦。通是三不退也。至此名為上忍故。

　　既云斷惑故知通佛行因之相

　　妙玄云。迹因多種。或言昔為[陶-山+止]師。值先釋迦佛。三事供養。藉草。然燈。石密漿。發口得記。父母。名字。弟子。侍人。皆如先佛。即是初阿僧祗發心既不明斷惑。知是三藏行因之相也。或言昔為摩納。值然燈佛。五華奉散。布髮掩泥。躍身虗空。得無生忍。佛與受記。號釋迦文。大品亦云華嚴城內得記。義與此同。竝云斷惑。故知通佛行因之相也。或言昔為寶海梵志。刪提嵐國寶藏佛所行大精進。十方佛送華供養。既為寶藏佛父。又是彌陀之師。稱其功德。不可思議故知別圓行因之相。

　　三祗等義

　　輔行引俱舍云。於三無𢿘刼各供養七萬。又如次供養五六七千佛。釋曰。初僧祗初。供養七萬五千佛。二僧祗。七萬六千。三僧祗。七萬七千。頌曰。三無𢿘刼滿。逆次逢勝觀。然燈寶髻佛。初釋迦牟尼。釋曰。第一僧祗值釋迦牟尼。第一僧祗滿值寶髻佛。第二滿值然燈佛。第三滿值勝觀。大論第二僧祗名𦋺那尸棄。第三名毘婆尸者。彼此音異。

　　種相不拘前後

　　輔行云。初種何相。答。有云初種足下平。初安立故。然後種餘相。有云。紺眼。先以大悲視眾生故。雖有此語。義不必然。合時便種。理無前後。

　　福義多途

　　輔行云。一思多思。答。一思種一相。一相用百福。問。幾許為一福。答。有云輪王於四天下自在為一福。有云。如帝釋於二天自在為一福。有云。乃至六天。有云除補處。餘一切人所有為一福。有云。大千眾生共為一福。有云。大千眾生盲。能治得差為一福。有云。大千人服毒。治得差為一福。有云。大千人死。救得為一福。有云。一切人破戒見。能為說法。令捨是事為一福。有云。無可譬。菩薩入第三祗。心思大行種相因緣。故福無量。唯佛能知。論二十二云。菩薩修十善各有五心。

　　六度滿相

　　輔行云。六度行者。菩薩修此六度。各有滿時。初言檀滿者。如釋迦菩薩本作王。名毗尸。得歸命救護陀羅尼。視諸眾生如母𢜤子。是時天帝知命將終。求佛問疑。徧求不得。卻還天宮愁憂苦惱。時天巧師。名毗首羯磨。問天主言。何以愁惱。答言。我求一切知人。而不能得。毗首言有大菩薩滿足六度。不久成佛。天主偈答。菩薩發大心。魚子菴羅華。三事因時多。成果時甚少。毗首答言。優尸那種六度滿足。不久成佛。帝釋言。當往試之。是菩薩不。汝作鴿。我作鷹。汝便詐怖入王腋下。毗首言。是大菩薩。云何以是事惱之。釋云。我亦無惡心。如真金須試。即如所說。變入王腋。舉身戰懼。動目作聲。眾人皆言。是王大仁慈。一切宜救護。如是鴿小鳥。歸之如入舍。菩薩相如是。作佛必不久。是時鷹在近樹。而語王言。還我鴿來。王言。我前受此鴿。非是汝前受。我先發願度一切眾生。鷹言欲度一切眾生。我非一切眾生耶。而何奪我食。王言。汝須何食。我先作誓。若有眾生來歸我者。必救護之。鷹言。我須新肉𤍠血。王云。無不由殺得之。云何殺一與一。思惟心定。而說偈言。是我此肉身。恒受老病死。不久當臭爛。彼須我當與。持刀自割股肉而授與之。鷹言須逐道理。令輕重等。勿見欺也。王言。持秤來稱鴿。如言稱之。鴿身轉重。王肉轉輕。乃至身盡。諸臣親戚卻諸看人。王今如此。無可看也。王言任看。若有成佛道。當忍此大事。王以血塗手攀秤欲上。盡對於鴿鷹言。何用如此以鴿還我。王言。䘮身無量。今是求易佛道之時。肉盡筋斷。欲上而墮乃自責言。汝須堅固。勿得迷悶。眾生墮憂海。應救護之。何為懈怠。尚不及地獄之苦十六分一。我特精進。猶患此苦。何況地獄中無有智慧者。時諸天讚言。為小鳥能爾。時天地六動。海水揚波。枯木生華。天雨香水。諸佛來讚。必成佛也。鷹與鴿言。是真菩薩。毗首言。天主。汝有神力。可令彼平復。釋言。不須我也。王自作誓感發一切。帝釋語王言。心不惱耶。王言。我心歡喜。不惱不沒。釋云。誰當信汝。菩薩言。若心不惱以求佛道者。使平復如故。語已平復。人天見之皆大悲喜。歎未曾有。必當作佛。我當供養。尸滿相者。如須陀摩王。是王精進。常依實語。欲入園遊戲。始出城門。有一婆羅門來從我乞云。王是福德人。愍我貧窮。王言。須待我還。適至園中。有兩翅鳥王名曰鹿足。與山神共誓。取一千王。已得九百九十九王。唯少須陀摩王。從空飛來。捉將王去。諸女號哭。哀動一園。鹿足捉王至所住處。置諸王中。須陀摩王涕零如雨。鹿足言。大剎利。汝何啼泣猶如小兒。人生有死。合會有離。須陀答言。我不畏死。自恨生來不曾妄語。而今失信。許婆羅門行施辜負宿心。自招欺罪。是故啼耳。鹿足言還去。七日施竟。便就死。若不來者。我有力取。王還。恣心布施。立太子為王。大會人民。王乃謝云。我智不周。小不如法。當見瞋怒。我今身非己有。當去。人民親戚留之。願王留意垂蔭此國。勿以鹿足鬼王為慮也。當設鐵舍奇兵衛護。鹿足雖神。而不畏之。王說偈言。實語第一戒實語升天梯。實語小人大。妄語入地獄。我今守實語。寧失身壽命。於是發去。至鹿足所。見來歡喜。汝實語人。不失信要。人皆惜命。脫竟還來。汝是大人。時須陀王廣讚實語。呵責妄語。鹿足聞之。信心清淨。語須陀言。汝能說此。今相放捨諸王各還本國。如是語已。諸王各去。(云云)。忍成相者。如羼提仙人。在於林間修行忍辱。時柯利王。將諸綵女入園遊戲。飲食訖已。王少睡息。諸女采華。於其林間見此仙人。加敬禮拜。在一面立。爾時仙人為諸女人讚歎慈忍。其言美妙。聽者忘厭。久而忘去。王眠覺已。不見諸女。抜劒逐蹤。見女在於仙人前立。嫉妬隆盛。恚目奮劒而擬仙人。汝作何事。仙人答言。我修慈忍。王言。我今試汝。當以利劒斬截手足及以耳鼻。若不瞋者。乃知修忍。仙言任意。王即抜劒截其手足。及以耳鼻。而問之言。汝心動不。答言。我修慈忍。心不動也。王言。汝一身在此。無有勢力。雖口言不動。誰當信者。是時仙人即作誓言。若我實是修慈忍者。血當為乳。即變為乳。王大驚走。將諸綵女而去。時林中龍神。為此仙人雨雷電霹靂。致王毒害。遂不還宮。精進滿相者。如好施太子求如意珠。如第一卷末。得珠墜海。而抒大海。正使筋骨枯盡。終不懈廢。誓得如意以給眾生。濟其身苦。諸天問之。答云。生生不休。諸天見此精進。助其抒海。海水減半。諸龍見海水減。恐海乹竭。送珠與之。禪滿相者。如螺髻仙人。名尚闍𥠖。有人畵像作僧。形者非。得第四禪。出入息斷。坐一樹下。兀然不動。鳥見不動。謂之為木。即於仙人髻中生卵。仙人定起。覺其頂上有於鳥[卯-ㄗ+(ㄗ@、)]。即自思惟。我若起行。鳥母永不復來。鳥[卯-ㄗ+(ㄗ@、)]必壞。即更入禪定。至鳥子飛去。爾乃起行。般若滿相者。如劬嬪大臣。分閆浮提地以為七分。城邑聚落皆使均等。為息諍故。

　　三十二相

　　法界次第云。今此三十二通云相者。相名有所表發。攬而可別。名之為相。如來應化之體。現此三十二相。以表法身眾德圓極。使見者𢜤敬。知有勝德可崇。人天中尊。眾聖之王。故現三十二相也。一足下安平如奩底。二足下千輻輪相。三手足指長勝餘人。四手足柔輭勝餘身分。五手指合縵網勝餘人。六足跟具足滿好。七足趺高好根相稱。八如伊尼延鹿王腨纖好。九立手摩膝。十[陰-((侯-(仁-二))-矢)+工]藏相如馬王。十一身縱廣等。十二一一毛孔生青色柔輭。十三毛上向青色柔輭右旋。十四金色光其相微妙。十五身光面各一丈。十六皮膚薄細滑。不受塵水。不停蚊蚋。十七兩足下。兩手。兩肩。項中。七處滿。十八兩腋下滿。十九身上如師子。二十身端直。二十一肩圓好。二十二四十齒具足。二十三齒白淨齊密而根深。二十四四牙最白而大。二十五頰車如師子。二十六咽中津液淂味中上味。二十七舌大薄覆面至髮際。二十八梵音深遠如迦陵頻伽聲。二十九眼色如金精。三十眼𮋵如牛王。三十一眉間白毫相如兠羅綿。三十二頂肉髻成。

　　道樹已前四波羅密滿

　　輔行云。此中明三祗百刦。與俱舍小異。俱舍則道樹已前四波羅密滿。至佛果位二波羅密滿。故頌云。但由悲普施。被折身無忿。讚歎底迦佛。次無上菩提。六波羅密多。於如是四位。一二又一二。如次修圓滿。初一謂布施。次二謂戒忍。次一謂精進。次二謂禪智。如次對四句。由讚歎底迦。其超九刼故。從毘婆尸佛九十一刼禪智二波羅密滿。若凖大論。三阿僧祗六波羅密滿。不相違耶。亦無相違。大論三僧祗但是事禪智滿耳。若至樹王下。亦是緣理禪智始滿。俱舍云。因時已斷八地惑者。既未斷有頂。但用有漏。故大論沒前有漏之名。至樹王下方云用三十四心斷三界見修之惑。故知爾時方得無漏。今文且以大論所斥立。三藏菩薩義。故且存之。名為伏道。

　　彌勒值佛必有超刦

　　別行玄云。若爾則無百刦義。答。任此法門則有百刦。以精進力傳超。住此法門者。若任運行於六度法門。則須百刦。此據常途理𢿘而言。若精進功倍。亦何局於時分。

　　八相

　　四教義云。一兠率天下者。菩薩將欲下生時。用四種觀人間。一觀時。即是人壽百歲。是佛出世之時。二觀土地。諸佛常依中國生。迦維羅衛。即是百億日月之中也。三觀種姓。生二種姓中。一剎利姓。勢力大故。二婆羅門姓。智慧大故。釋迦牟尼佛生剎利姓也。四觀生處。何等母人能懷那羅延力菩薩。唯中國迦毘羅婆淨飯王后。能懷後身菩薩。如是思惟已。從兠率天下。問。何故作白象形非餘二明處胎。即是正慧入母胎。一切眾生邪慧入母胎。菩薩憶念不失。故名正慧入母胎。中[陰-((侯-(仁-二))-矢)+工]住。則知中[陰-((侯-(仁-二))-矢)+工]。入胎時。知入胎。歌羅邏時。知歌羅邏。七日赤白精血合。安浮陀時。二七如蠒狀。伽陀時。三七日如凝酪。五胞時。出生時。皆憶念不失。是名正慧入母胎。復次餘人住中[陰-((侯-(仁-二))-矢)+工]。欲受生時。於父母所生顛倒心。生不淨心。菩薩不爾。正慧明識父母。相續入胎。是明正慧也。三明出胎相者。是菩薩滿足十月。正慧不失。從右脇而出胎。生墮於地。即行七步。口自發言。天上天下。惟我為尊。當初生時。國內即有三十二瑞事。在瑞應經具明。乃至將示相師。阿夷相太子。具三十二相。八十種好。即便悲淚。王恐不祥。問阿夷曰。我子不祥。故悲淚耶。仙人答曰。吉無不利。太子相好分明。其若在家。當作轉輪聖王。飛行皇帝。王四天下。十善化世。其若出家。必成自然之佛。度脫萬姓。但太子相好分明。必不在家作轉輪聖王。其若出家。必得菩提。度脫天人。傷吾年老。不覩佛興。故悲淚耳。所以用三十二相八十種好莊嚴其身。欲為得三菩提之品器也。問。何故現相三十二。好有八十。答。成佛莊嚴。法如此故。四明出家者。是菩薩年漸長大。出四城門。見老病死苦。厭怖心生。夜半踰城出家。六年苦行。食難陀婆羅門石密乳糜益身。十六功德。五明降魔相者。即於菩提樹下破萬八千億鬼兵。魔眾。魔王敗勣。鬼兵退散。六成道相者。魔眾散已。攝心端坐。於第四禪住中忍。修觀成中忍。一剎那上忍。一剎那世第一法。一剎那發真無漏。三十四心得阿耨多羅三藐三菩提。三十四心者。八忍八智。九無礙九解脫也。具足佛十力四無所畏。十八不共法。三達無碍。三意止。大慈大悲。四無碍智。一切諸法總相別相悉知。故名為佛。第九解脫。具足一切種智。竝在未來。故名小乗佛。七明轉法輪者。於鹿野苑為拘隣五人三轉生滅四諦法輪。天人得道此為證。三寶於是現世間。次說十二因緣法輪。次為菩薩說六波羅密法輪。是則開三乗之教名修多羅藏。十二年後。佛在毘舍離國。為須隣那迦陀長者子作婬欲。以是因緣結初大罪。二百五十戒。次佛在舍婆提城。告諸比丘。諸有五怖五罪五怨。不除不減。是因緣故。作此世未來受無量苦。是名佛自說毘曇教。從此轉三藏法輪。乃至涅槃教三乗弟子。是名轉法輪也。八明入涅槃相者。於拘尸那城。娑羅雙樹間。逆順出入超越三昧。於第四禪中入火光三昧。燒身滅度。唯留舍利。為人天福田。身智俱滅。入無餘涅槃。是為聲聞經中說大乗之位也。止觀云。三藏初伏四魔。坐道塲破煩惱魔。得菩提道。又得法性身。破[陰-((侯-(仁-二))-矢)+工]入魔。此兩共破死魔。道樹下得不動三昧。變三玉女。破八十億兵。冠蓋劒各墮者。是破天子魔。輔行釋云。具如大集云。天主初令諸軍。次遣太子。次遣三妃。皆不能壞。後自領軍。為佛所降。大軍退敗。王顛倒墮。冠蓋劒三各在一處。此竝大論第六文也。

　　三轉十二行法輪

　　文句云。十二行者。一約四諦教。二約十六行教。十二者。即示勸證是也。行十二者。三轉皆生眼智明覺。又教十二為能轉。行十二為所轉。十二行是輪。十二教非輪。若作二輪義眼智明覺者。約四十八法。開此四心成十六心。謂苦法忍為眼。苦法智為智。比忍為明。比智為覺。餘三諦亦爾。故成十六心。三根人各得十六心。故成四十八行也。十二諦是教法輪。十二行是行法輪。教輪。則能轉唯是一權智。所轉則有十二教也。若行法輪。能轉之教十二。所轉之行亦十二。或約三人。或約一人。今就見諦道三人。利根聞示轉。即生眼智明覺。三人合舉。故言十二也。記釋云。初文中云十二行者。四諦各用示等為教。一轉各生眼等為行。言能所者。四皆佛說。故云能。度入彼心。故云所。言是輪非輪者。輪以摧碾為義。唯教無行。豈能摧惑。若不摧惑。亦無輪名。佛知機知時。亦不無行而徒轉也。今言非者。教從化主。行從受者。是故行輪。從受者得。功歸化主。故從佛得。以未盡理。故重釋之。若作二輪。教行相循。共能摧惑。況復教行俱由佛轉。是故教行俱得名輪。但眼智等無別體故。還指忍等。故眼等行。約於諦教而成十六。故三根人聞三轉教。各生眼等。成四十八。寛狹中云。教輪等者。是化他智。但屬一秘。則能轉惟一。所轉十二。則能轉名狹體寛。所轉名寛體狹。行法輪者。教是能詮。行是所詮。故行隨教。竝有十二。雖俱十二。寛狹則異。教定十二。行生眼等。若以示等生於眼等。數同名異。次辯通別中所言或者。不定辭也。或三人各聞三轉。或一人前後聞三。初雖別簡。今就下。正釋。初轉法輪得見諦解。三乗之人方有十二。

　　度三根性

　　文句云。問。初為五人。云何作三根耶。復有八萬諸天。何故無三根。為生三慧。三根。三道故。記釋云。問初為等者。既云聲聞自有三根。五人竝是聲聞根性。既具三根。復有諸天何意無三。為生下。答。人天通有三義故。謂慧根道聞等不同。是三慧。悟有前後。即三根。見修無學。即三道。色無色般。義準亦有。但非因轉法輪得耳。

　　老比丘

　　妙樂云。老比丘者。從後異故。以通教佛亦可言老。而云帶者。辯異前教。

　　三百由旬

　　文句云。三界果報處為三百有餘國處為四百。實報國處為五百。見惑為一百。五下分為二百。五上分為三百。塵沙為四百。無明為五百。入空觀能過三百。入假觀能過四百。入中觀能過五百。

　　諸般若有二乗得道

　　四教義云。通者。同也。三乗同稟。故名為通。大品經云。欲學聲聞乗者。當學般若。欲學緣覺乗者。當學般若。欲學菩薩乗者。當學般若。三乗同稟此教見第一義。故云通教。

　　通有三義

　　四念處云。通義有八。謂理教智斷行位因果。理通者。同緣即色是空故。教通者。同稟無生之說故。智通者。諸法不生般若生故。斷通者。須陀洹若斷同是無生法忍故。行通者。同乗摩訶衍乗故。位通者。同是乹慧地乃至佛地故。因通者。同學般若波羅密故。果通者。同到薩婆若故。三人八義不殊。故名通也。復次通有三義。一因果皆通。二因通果不通。三通別通圓。因果俱通者。如上八通說。近通偏真四枯拙度。因通果不通者。乃是別果來接通因。得見佛性。成四榮雙樹。通別通圓者。別圓因果皆與通異。藉通開導。得入別圓因。成非枯非榮雙樹之果也。若通因果。正是小大半滿分門。亦是析體拙巧。聲聞藏。菩薩藏。羊鹿異路。何者。三藏未斷惑。猶是凡夫。住下忍位。伏見思惑。以誓願乗五通。住生死化眾生。二乗斷正使。拙度保涅槃。不能前進。故從此分門。若三人同以無言說道斷煩惱者。是滿字摩訶衍門。多此含容。

　　藉通開導

　　捨遺記云。第三藉通開導者。即於乹慧及性地中聞體法空。不但空於二十五有。亦乃空於涅槃之空。此人雖藉通教譚空開導其心。而了此空體是中道。乃以別圓內外凡觀。同於二乗歷乹慧及後諸地至十地。即成別圓初地初住八相之佛。此乃通教通別通圓義也。既在初地便知不空。是故不受被接之名。

　　總相別相等智

　　玄義云。通教聲聞總相一門達俗即真。緣覺能於一門總相別相達俗即真。菩薩能於四門總相別相達俗即真。又能徧四門出假教化眾生。籤云。聲聞緣覺於一門總相等者。總。謂但作苦集觀耳。別。謂觀苦七支。觀集五支。以自行故。但依一門。菩薩為他。故於四門。然七地前約自行邊。亦但一門入假。方便亦須徧習。

　　當教三乗共位

　　止觀云。乹慧地正是三賢位。一五停心。二別相念處。三總相念處。通是外凢。故言乹慧地。性者。即是四善根位。以總念處力。發善有漏五[陰-((侯-(仁-二))-矢)+工]。名為煖。增進初中後心。得入頂忍世第一法。通名內凢。故言性地。此兩位共伏見惑。八人者。八忍也。從世第一轉入無間三昧。故名八人。見者。見真。斷三界見惑八十八使皆盡。故言見地。薄者。除欲界思惟六品。故名薄地。離欲者。除欲界九品盡。故言離欲。已辦者。除色無色七十二品盡。如火燒木為炭故言已辦地。辟支弗者。福慧深利。道觀雙流。斷習氣及色心無知。得法眼道種智。遊戲神通淨佛國土。學佛力無畏等法。殘習將盡。如餘少灰。佛地者。大功德資利智慧。得一念相應慧。習氣永盡。如刦燒火無炭無灰。此即三乗共十地斷思惑之位也。

　　三乗共借一教

　　玄義四下云。別名者。即是十信三十心十地之名也。鐵輪位。於通義即是乹慧地。伏忍也。三十心。即望性地。柔順忍。八人見地。即是初歡喜得無生忍也。故大品云。須陀洹若智若斷。皆是菩薩無生忍。薄地向果。向即離垢。果即明地。大品云。斯陀含智斷。是菩薩無生忍離欲地向果。向即𦦨地。果即難勝。大品云。阿那含智斷。是菩薩無生忍。已辦地向果。向是現前。果是遠行。大品云。阿羅漢智斷。是菩薩無生忍。支佛地。即不動侵習也。大品云。支佛智斷。是菩薩無生忍。即是善慧地。十地當知如佛也。

　　菩薩借別一教

　　止觀云。四借別名名通家菩薩位者。乹慧是外凡。性地是內凡。八人為初地。十五心為二地。十六心為三地。此三皆不出觀而斷見惑四忍為初地。四智為二地。四比忍為三地。四比智為四地。皆不出觀而斷見惑。薄地即五地。斷六品思。離欲即六地。斷九品思。已辦即七地。斷色無色思。支佛即八地。乃至佛地斷習無知。玄義云。問。初地至七地對果。出何經論。答。經論非不對當。但高下不同。人師對之異。或用見地止對初地。如今所用。或向取初三地併對初地。仁王明四地併對初地。此難定判。但通教見地。本是無間之道。不出觀證須陀洹。豈得初地斷見。乃至三地。或云四地耶。若斷別惑。不共二乗。此義有之。又或言六地斷結齊羅漢。或云七地。此難定執。前後兩果經論對皆不定。中間可以義得。今以義推。不可定執也。

　　別為菩薩立忍名

　　玄義云。初就三乗共位中菩薩別立忍名。而義通二用別教名。名別義通。通義已如前說。別立者。別為菩薩立伏忍柔順忍無生忍之名也。乹慧地三人同伏見惑。而菩薩更加伏忍之名者。菩薩信因緣即空。而於無生四諦降伏其心。起四弘誓願。雖知眾生如虗空。而發心度一切眾生。是菩薩欲度眾生。如欲度虗空。故金剛般若云。菩薩如是降伏其心。所謂滅度無量眾生。實無眾生得滅度者。次三誓願降伏其心亦如是。是為菩薩在乹慧地。修停心別相總相念處觀時。異於二乗。故別稱伏忍。復次三乗人同發善有漏五[陰-((侯-(仁-二))-矢)+工]。生相似解。皆伏見惑。順第一義。而菩薩獨受柔順忍名者。菩薩非但伏結順理。又能為一切眾生伏心。徧行六度。一切事中福慧皆令究竟。如三藏菩薩於中忍中三僧祗行六度。不惜身命。今菩薩亦如是。以空無相願。調伏諸根。為眾生故。滿足六度。故名順忍也。復次三乗人同發真無漏。若智若斷同名無生。而菩薩獨受無生法忍名者。以其見諦理斷結使。不生取證之心。別受無生法忍之名也。

　　三處初𦦨

　　玄義云問。大論三處明初𦦨。約別圓皆取發真為初𦦨。通教何意取乹慧為初𦦨。答。別圓各逗一種根性。餘如文。(云云)又輔行云。大論三處燋炷者。意引乹慧別在菩薩斷惑之位。若共二乗。不名初𦦨。初𦦨即是斷位故也論別立菩薩。故以初地而為斷位。故大論七十八燈炷品云。十地有二。一菩薩初地為初𦦨。二聲聞見地為初𦦨。若獨菩薩地。即歡喜地為初𦦨。論文既以菩薩初地而為初𦦨。故今取之以為況釋。於共伏道尚得以為菩薩初𦦨。今但退取共斷位者為獨菩薩初𦦨有何不可。故知此文別判通教菩薩位也。

　　三地據斷見初四地據斷見後

　　止觀云。別名名通家共位者舊云。三地斷見。或言六地斷思盡。或言七地斷思盡。今覈此語。若云三地四地皆斷見者此師不解通教義。何者三乗共位。同入無間三昧。不出入觀而斷見。那忽用三地四地皆斷見耶。若但取第三地斷見者。第四地應斷思。若但取第四地斷見者第三地應未斷見。若用兩地斷見。為出入觀非斷見位。人師救云。經說如此。此師不解經意。今言經借別義顯通耳。別見義長。論三地四地。通見義短。不出入觀。然名可借別。義必依通。若作不入出觀釋者。若言三地者。據斷見初。言四地者據斷見後。皆不出觀例如第十六心。或言是見道。或言是思道。

　　通雖二地斷時仍促等

　　輔行云問。當通教中判斷見位自分二地。何須破他自立借別立斷見位。還同通教。答。秪緣同通故得名通。通雖二地斷時仍促。三乗共故。雖促復長。是故須分三地四地。或時借別。別見更長。仍有二意。若約理說。通至佛地。若約教道云三四地。雖二意各別。見義竝長。以別長故。故借教道用判兩地無爽。若依通義。云不出觀。若依別義。但云地地皆能破見。以此為異。以別長故。故後兩番通用四地皆斷見位。人多不見。謂通義足。何須借別。

　　聲聞位齊七地

　　輔行六云。通教二乗。七地已前與菩薩共。名共聲聞。乃至答云以初名後等。三藏亦共聲聞。何不立共名。故又釋云。三藏教中雖有二乗。菩薩行遠始終伏惑。永異二乗。故不名共。不聞別理。復非不共。

　　十力

　　法界次第云。此十通名力者。即諸佛所得如實智用。通達一切。了了分明。無能壞。無能勝。故名力也。大菩薩亦分得此智力。但比佛小劣。故沒不受名。一是處非處力。二業智力。三定力。四根力。五欲力。六性力。七至處道力。八宿命力。九天眼力。十漏盡力。

　　四無所畏

　　法界次第云。此四通名無畏者。於八眾中廣說自他智斷。既决定無失。則無微致恐懼之相。故稱無所畏。一一切智無所畏。二漏盡無所畏。三說障道無所畏。四說盡苦道無所畏。

　　通教諸位

　　妙玄明三乗共十地位。一乹慧地者。三乗之初。同名乹慧。即是體法五停心別相總相四念處觀。事相不異三藏。此三階法門體[陰-((侯-(仁-二))-矢)+工]入界如幻如化。總破見𢜤八倒。名身念處。受心法亦如是。住是觀中。修正勤如意根力覺道。雖未得煗法相似理水。而總相智慧深利。故稱乹慧位也。二性地位者。得過乹慧得煗已。能增進初中後心。入頂法。乃至世第一法。皆名性地。性地中無生方便解慧善巧轉勝於前。得相似無漏性水。故言性地也。三八人地位者。即是三乗信行法行二人。體見假以發真斷惑。在無間三昧中。八忍具足。智少一分。故名八人位也。四見地位者。即是三乗同見第一義無生四諦之理同斷見惑八十八使盡也五薄地位者。體𢜤假即真。發六品無礙。斷欲界六品。證第六解脫。欲界煩惱薄也。六離欲地位者。即是三乗之人體𢜤假即真。斷欲界五下分結盡。離欲界煩惱也。七已辦地位者。即是三乗之人體色無色𢜤即真發真無漏。斷五上分結。七十二品盡也。斷三界事一一切智無所畏。二漏盡無所畏。三說障道無所畏。四說盡苦道無所畏。

　　通教諸位

　　妙玄明三乗共十地位。一乹慧地者。三乗之初。同名乹慧。即是體法五停心別相總相四念處觀。事相不異三藏。此三階法門體[陰-((侯-(仁-二))-矢)+工]入界如幻如化。總破見𢜤八倒。名身念處。受心法亦如是。住是觀中。修正勤如意根力覺道。雖未得煗法相似理水。而總相智慧深利。故稱乹慧位也。二性地位者。得過乹慧得煗已。能增進初中後心。入頂法。乃至世第一法。皆名性地。性地中無生方便解慧善巧轉勝於前。得相似無漏性水。故言性地也。三八人地位者。即是三乗信行法行二人。體見假以發真斷惑。在無間三昧中。八忍具足。智少一分。故名八人位也。四見地位者。即是三乗同見第一義無生四諦之理。同斷見惑八十八使盡也。五薄地位者。體𢜤假即真。發六品無礙。斷欲界六品。證第六解脫。欲界煩惱薄也。六離欲地位者。即是三乗之人體𢜤假即真。斷欲界五下分結盡。離欲界煩惱也。七已辦地位者。即是三乗之人體色無色𢜤即真。發真無漏斷五上分結。七十二品盡也。斷三界事惑究竟故言已辦地。八辟支佛地位者。緣覺菩薩發真無漏。功德力大。故能侵除習氣也。九菩薩地位者。從空入假道觀雙流。深觀二諦。進斷習氣色心無知。得法眼道種智。遊戲神通。淨佛國土。成就眾生。學佛十力四無所畏。斷習氣將盡也。齊此名小樹位也。十佛地者。大功德力資智慧。一念相應慧觀真諦究竟。習亦究竟。如刼火燒木無復炭灰。如象渡河。到於邊底。雖菩薩佛名異二乗。通俱觀無生體法。同是無學。得二涅槃。共歸灰斷。證果處一。故稱為通也。

　　布施攝眾生等

　　淨名云。當知直心是菩薩淨土。菩薩成佛時。不謟眾生來生其國。深心是菩薩淨土。菩薩成佛時。具足功德眾生來生其國。菩提心是菩薩淨土。菩薩成佛時。大乗眾生來生其國。布施是菩薩淨土。菩薩成佛時。一切能捨眾生來生其國。持戒是菩薩淨土。菩薩成佛時。行十善道滿願眾生來生其國。忍辱是菩薩淨土。菩薩成佛時。三十二相莊嚴眾生來生其國。精進是菩薩淨土。菩薩成佛時。勤修一切功德眾生來生其國。禪定是菩薩淨土。菩薩成佛時。攝心不亂眾生來生其國。智慧是菩薩淨土。菩薩成佛時。正定眾生來生其國等。

　　通教有合身義

　　金光疏云。丈六身佛住真諦。丈六尊特合身佛雙住真中。尊特身佛雙住俗中。法身佛住中道。此依二理故有二佛。

　　一金剛土臺成道四機所見不同

　　文句云。像法决疑經云。一切大眾所見不同。或見娑羅林地悉是土砂草木石壁。或見七寶清淨莊嚴。或見此林是三世諸佛所遊行處。或見此林即是不可思議境界真實法體。例知此義。四見不同。所住既然能住亦爾。此則約教分別也。

　　八相稍異三藏

　　文句云。成道如上註釋。入涅槃如後文。七轉法輪。權智開三藏生滅四諦法輪。實智說摩訶衍無生四諦法輪。通教三乗人也。

　　三種意生身

　　楞伽云。一三昧樂正受意生身。二覺法自性意生身。三種類俱生無作意生身。三昧樂。即三四五地心寂不動故也。二覺法自性。即八地普入佛剎。故以法為自性。三種類俱生。謂了佛證法。成之與生。竝從果說。此約通教及以別接。初是入空位。八地即當入假位。種類即是入中。

　　一生實相二生法界

　　大經佛說觀因緣智四種不同。得菩提異。說是語時。十千菩薩得一生實相。五千菩薩得二生法界。章安云。三乗同觀第一義。智解不同。一生二生。乃是破無明一品二品。實相是別理。法界是圓理。即是利根接入別圓。

　　列八二諦章安作七二諦消之

　　釋籤云。若欲憑教者然此七文散在諸經。無一處具出。唯大經十二。四諦文後。列八二諦。章安作七二諦銷之。初一是總。餘七是別。初云。如出世人心所見者。名第一義諦。世人心所見者。名為世諦。疏云。總冠諸諦。世情多種束為世諦。聖智多知束為第一義諦。即是諸教隨情智也。經云。五[陰-((侯-(仁-二))-矢)+工]和合。稱名某甲。是名世諦。解[陰-((侯-(仁-二))-矢)+工]無[陰-((侯-(仁-二))-矢)+工]。亦無名字。離[陰-((侯-(仁-二))-矢)+工]亦無。是名第一義諦。[陰-((侯-(仁-二))-矢)+工]是實法。某甲是假名。即實有俗諦也。無[陰-((侯-(仁-二))-矢)+工]無名。即假實空。若離[陰-((侯-(仁-二))-矢)+工]者。名太虗空。是故離[陰-((侯-(仁-二))-矢)+工]亦無某甲及二諦名。疏云。名無名二諦也。世諦有名。真諦無名。即生滅二諦。經云。或有法有名有實。是名第一義諦。或有法有名無實。是名世諦。幻化假名。即空故實。即真諦也。秪指幻化但有假名。故名世諦。故疏云。實不實二諦也。真實幻化。不實也。即無生二諦也。經云。如我人眾生壽命知見。乃至如龜毛兔𧢲等。[陰-((侯-(仁-二))-矢)+工]界入。是名世諦。苦集滅道。是名真諦。兔𧢲之俗與前不殊。故成單俗。四諦義含。共為真諦。即是含中真諦也。故疏云。定不定二諦也。即單俗[社-土+复]真。俗是不定。中道名定。經云。世法有五種謂名世。句世。縳世。法世。執着世。是名世諦。經文廣解。於此五法。心無顛倒。名第一義諦。五種世法名與前異。大意不別。亦是單俗。於世無倒。謂見實相。教道但中。雖未究竟。此中究竟。望前故實。故疏云。法不法二諦也。法謂實相。不法謂俗。亦是含中二諦也。經云。燒割死壞。是名世諦。無燒割死等。是名第一義諦。地前方便。皆屬無常。故云可燒。登地見常。故無燒等。故疏云。燒不燒二諦也。無常可燒。常不可燒。[社-土+复]俗單中二諦。經文。有八種苦。是名世諦。無八種苦。故是第一義。八苦無常。同前燒義。無八苦真。即是實相。故疏云。苦不苦二諦。亦是[社-土+复]俗單中。教道有苦。圓中無苦。經云。譬如一人。有多名字。依父母生。是名世諦。依十二緣和合生者。名第一義諦。依父母生。即十二緣。而分二者。以大經中明十二緣即佛性故。且據顯說。即以佛性而為真諦。依父母生。即是無明。名為世諦。故疏云。和合二諦。真俗不二。故名和合。[社-土+复]俗[社-土+复]中二諦也。後乃結云。今七二諦來消此文。佛㫖難知。且用一師意耳。

　　七種二諦

　　妙玄云。一實有為俗。實有滅為真。二者幻有為俗。即幻有空為真。三者幻有為俗。即幻有空不空共為真。四者幻有為俗。幻有即空不空一切法趣空不空為真。五者幻有幻有即空皆名為俗。不有不空為真。六者幻有。幻有即空。皆名為俗。不有不空一切法趣不有不空為真。七者幻有幻有即空皆為俗。一切法趣有趣空趣不有不空為真。實有二諦者。[陰-((侯-(仁-二))-矢)+工]入界等皆是實法。實法所成森羅萬品故名為俗。方便修道滅此俗已。乃得會真。是為實有二諦相也。幻有空二諦者。斥前意也。何者。實有時無真。滅真時無俗。二諦義不成。若明幻有者。幻有是俗。幻有不可得即俗而真。是名幻有無二諦也。通人隨智照真與前不異。隨智照俗不同。何者。通入觀巧。[社-土+复]局照俗亦巧。幻有空不空二諦者。俗不異前。真則三種不同。一俗隨三真。即成三種二諦。其相云何。如大品明非漏非無漏。大經明空不空。復次明一切法趣。三人各各取解不同。致成三別。是故說此一俗隨三真轉。或對單真。或對[社-土+复]真。或對不思議。真若隨智證。俗隨智轉。智證偏真。即成通二諦。智證不空真。即成別入通二諦。智證一切趣不空真。即成圓入通二諦。三人入智不同復局照俗亦異。(云云)。幻有無為俗不有不無為真者。有無二故為俗。中道不有不無為真。圓入別二諦者。俗與別同。真諦則異。別人謂不空但理而已。欲顯此理。須緣修方便。故言一切法趣不空。圓人聞不空理。即知具一切佛法無有缺減故言一切趣不空也。圓教二諦者。直說不思議二諦也。真即是俗。俗即是真。如如意珠。珠以譬真用。以譬俗。即珠是用。即用是珠。不二而二。分真俗耳。

　　風流二諦

　　止觀云。通教三乗二乗體假入真。秖入但空。不能從空入假。無化他用。菩薩體假入真。能從空入假。化度眾生。上根菩薩體假入真。前入但空。次入不但空。則破無明見佛性。與前真永別。豈可同為一真諦也。昔莊嚴家云。佛果由二諦外得此片意。而作義不成。不知佛智別照何境別斷何惑。若得今意。出外義則成。開善家云。佛果不出二諦外。不能動異二乗。作意復不成。若得此意。不出義亦成。古來明此為風流二諦意在此但空不但空合時秪是一真諦。離時成兩真諦。與三藏家異。彼三藏第三諦但有中道名。無別體眼無別見。智無別知。今則不爾。第三諦亦名真諦亦名中道第一義諦。有別體別見別知。是為通教二諦三諦離合之相也。輔行云。莊嚴云出。開善云不出。此由三乗共學菩薩有但不但。古人不曉利鈍兩根。但諍佛果出與不出。終未見今開合之意。故使二家各朋已計。今文竝破。是故皆云作意不成。故知二家各得今文利鈍一邊。故云片意。仍不能知出外別照中道之境。用中道智進破無明。故云片意。若不能知鈍根依教與二乗人同證真諦。是亦但得今文片意。若全得今意。出與不出義皆悉成。古來名此等者。任二家所說。各謂幽深。是非難分。古來無判。是故古人雙美二家。名此二諦曰風流。言風流者。動止合儀。故許出入無失。於今被破。出入俱非。舉措失儀。風流何在若依今用含中二諦。進退咸美。風流有餘。

　　一真含二中

　　玄義云。俗不異前。真則三種不同。一俗隨三真轉。即成三種二諦。其相云何。如大品明非漏非無漏。初人謂非漏是非俗。非無漏是遣着。何者。行者緣無漏生著。如緣滅生使。破其著心。還入無漏。此是一番二諦也。次人聞非漏非無漏。謂非二邊。別顯中道。中理為真。又是一番二諦。又人聞非漏非無漏。即知雙非正顯中道。中道法界力用廣大。與虗空等。一切法趣非有漏非無漏。又是一番二諦也。大經云。聲聞之人但見於空。不見不空。智者見空及與不空。即是此意。二乗謂著此空破。着空故。故言不空。空著若破。但是見空。不見不空也。利人謂不空是妙有。故言不空。利利人聞不空。謂是如來藏。一切法趣藏。還約空不空即有三種二諦也。復次約一切法趣非漏非無漏顯三種異者。初人聞一切法趣非漏非無漏者。謂諸法不離空。周行十方界。還如瓶處如。又人聞趣。知此中理須一切行來趣發之。又人聞一切趣。即非漏非無漏具一切法也。

　　寄三法以示三根解源

　　釋籤云。通寄三法以辯其相。漏無漏本是通法。為成接義。故立雙非。空不空本是別法。一切法趣本是圓法。於一一法各有三人取解不同者。良由機發。故所聞不同。又通教菩薩由根利鈍。發習不同。故鈍同二乗。直至法華方乃被會。利者爾前接入中道。故使同觀幻有之俗。而契真各異。所以別圓機發對鈍住空故成三別。是以釋後二接。須對通鈍。共成三人。同聽異聞。故約漏等以示解源。若得此意。於一切法自在無碍。

　　四地為上六七為中八九為下

　　輔行云。通教前二地為俗。後七地皆名為真。除佛地。別教前四十位為俗。後十二位為真。通教被接上根三四地。中根五六地。下根七八地。圓接別。接俗不接真。即接賢不接聖。三賢名俗。十聖名真。上根信住被接。中根十行接。下根十向接。故云接俗。聖位證道同圓。故言不接。不接三藏者。有四義故。一者接於可接。三藏因拙不可接故。二者得受接名。方可用接。謂前教有始無終已用七八。不至九十。即用後教有終無始。但用向地。不須住行。中續接之。故得名接。三者不須接故。亦不名接。如初地初住已成真因。亦破無明八相作佛。任運流入。何須更接。四者得受接義。謂約教分齊。文中初義即此第一不可接故。此第二義正當通教可接者是。

　　約證道邊唯明一接

　　釋籤云。七種二諦。四正三接。若止觀中為成理觀但以界外理接界外理。故藏通兩教。明界內理。別圓兩教明界外理。通別兩教。是明兩理之交際。是故但明別接通耳。今前六重仍存教道於法華前逗彼權機。故有圓接通別二義。實道秪應圓理接權。故釋今文應順教道。復以圓中接於但中。

　　巧拙論體析

　　止觀云。所言大乗體法觀者。異於三藏。三藏名假而法實。析實使空。譬如破柱令空。今大乗體意。名實皆假。自相是空。本來虗寂。譬如鏡柱。本自非柱。不待柱滅方空。即影是空。不生不滅。不同實柱。復次三藏所析名為隨情觀。實理但隨情為真耳。大乗體法名隨理色心。如尋幻得幻師。尋幻師得幻法。亦如尋夢得眠。尋眠得心。尋幻色心得無明。尋無明得佛性。體法通理。故明隨理觀。

　　對破外道汝析非正

　　止觀破外隣虗云。此塵為有為無。若有極微色。則有十方分。若無極微色。則無十方分。若析極微不盡。則成常見有見。若析盡。則成斷見無見。此外道析色也。析心亦如是。若有若無皆墮斷常。此外道析心也。論文仍明三藏析法之觀云。色若麤若細。總而觀之。無常無我。何以故。麤細色等從無明生。無明不實。故麤細皆假。假故無常無性。即得入空。又介爾心起。必藉根塵。無有一法不從緣生。從緣生者。皆悉無常。或言一念心六十剎那。或三百億剎那。剎那不住念念無常。是名析色心觀意。析名本於外道。對破邪析而明正析。何但外析。乃至圓四門生著。亦須析破。

　　朱雀門中何妨庶民出入

　　止觀引衍中云。欲得聲聞當學般若者。元此是菩薩法。大能兼小。𠊓狹聲聞。譬如朱雀門。天家所立。正通王事。不妨羣小由之出入。雖通小人。終是大門。今摩訶衍亦如是。正為菩薩體法入空。雖有小乗。終名為大。

儀註僃簡(終)


國家圖書館善本佛典第 55 冊 No. 8954 儀註備簡


　　儀註僃簡

　　山家後學大惠集

第八卷

　　別教八義

　　四教義云。別者不共之名也。此教不共二乗人說。故名別教。此教正明因緣假名無量四聖諦理。的化菩薩不涉二乗。故聲聞在座如聾若啞。法華經迦業領解。自述往昔聞方等大品淨佛國土。成就眾生。心不喜樂。即其義也。所言別者。義乃多途。畧名有八。一教別。佛說恒沙佛法別為菩薩。不通二乗。二理別。藏識有恒沙俗諦之理。三智別。道種智也。四斷別。塵沙無知界外見思斷也。五行別。塵沙刦諸波羅蜜自行化他之行也。六位別。三十心伏無明是賢位。十地發真斷無明是聖位。七因別。無碍金剛之因也。八果別。解脫涅槃四德異二乗也。

　　無量四諦

　　玄義云。無量者。迷中重故。從事得名。苦有無量相。十法界因果不同故。集有無量相。五住煩惱不同故。道有無量相。恒沙佛法不同故。滅有無量相。諸波羅蜜不同故。大經云。知諸隂苦名為中智。分別諸隂有無量相。非諸聲聞緣覺所知。我於彼經竟不說之。三亦如是。是名無量四聖諦。又云無量四諦。凡有四種。有無量四諦不伏破塵沙。亦不伏破無明。有無量四諦[〦/(句-口+方)]伏破塵沙。不伏破無明。有無量四諦正伏破塵沙。亦伏無明。有無量四諦正伏破塵沙。亦伏破無明。云何無量不伏破無明。若三藏伏道有十六諦觀。明障真之惑有無量種。此乃伏於見思。何關塵沙。例如外道分別世智。非伏見思。云何無量是[〦/(句-口+方)]伏破。若通教七地出假。分別藥病。此助滅界內。非正伏破。云何無量正伏破塵沙。此是別教。分別內外四諦有無量種。即是伏破塵沙。亦伏無明。乃有破無明義。今從事得名。伏無明者為便也。云何無量伏破無明。若圓教三諦俱照法界。事理無不明了。破自地無明。伏上地無明。別教無量四諦。非前二。非後一。正就恒沙佛法當名。籤釋云。先舉四數。次列四法。三釋四法。意者。所以四教斷伏皆明無量。若斷若伏。相狀非一。故通明之此中皆約菩薩故也。初三藏伏見。通即指菩薩。今明無量。多在出假。故且置二乗。次通教亦指出假。助。謂助別。三別教內外四諦者。當知別人具四四諦。言乃有斷無明義者。若據始終。雖登地斷。既證道同圓。當知教道有斷義耳。故今從事。且判地前屬於別教。則回向中伏。望於圓理。故得事名。四圓教。圓人破無明位長。故指初住去。以為無量四判也。

　　華嚴正當歷別之行

　　別玄云。別教者。別異通也。別明不共般若。故言別也。此教雖明中道。為鈍根人方便說中。次第顯理。廣明歷刦修行。故大品云。有菩薩從初發心遊戲神通淨佛國土。次第習恒沙法門。助顯中理。前𨚫四住。次破塵沙。後破無明。十信通伏諸惑。而正伏四住。十住亦是通伏諸惑。而正斷四住。成一切智。十行出假斷無知。成道種智。兼伏界外塵沙。十回向斷界外塵沙。成道種智。正修中道伏無明。十地斷無明。見佛性。成一切種智。玄記云。詮中故異通。次第故異圓。故名為別。不共般若。不共二乗。全別前教。圓亦不共。故未別後。不明不共。意在於茲。雖說眾生見聞覺知體是佛性。而全起作三種之惑。故湏用此覺知之性。觀空破有。觀假破空。待二均平。方照本性中道之覺。故名方便次第顯理。既此迂廻。故經塵刦。從初標志次第修學恒沙觀智。破恒沙惑。顯如來藏恒沙性德。故緣無量四諦發心。

　　十住多明圓義等

　　釋籤云。始從住前。至登住來。全是圓義。從第二住至第七住。文相次第。又似別義。於七住中又辯一多相即自在。第七重會普光明殿。說十地勝進行。有十一品。第七品不思議法明佛果德。十普賢行等此。皆屬圓。餘品是別。

　　六輪

　　瓔珞經云。銕輪。銅輪。銀輪。金輪。琉璃輪。摩尼輪。以對信住行向地等妙。

　　五行

　　玄義明別五行。別者。如涅槃云。五種之行。謂聖行。梵行。天行。病行。嬰兒行。聖行有三。謂戒定慧。戒者。菩薩欲拔苦集而起大悲。興兩誓願。欲與道滅而起大慈興兩誓願。發誓願已。次則修行。棄家捨欲。白四羯磨。持性重戒。息世譏嫌。等無差別。回向具足無上道戒等。是名戒聖行。定者。一世間禪。二出世禪。三上上禪。如前四卷初。慧聖行者。謂四種四諦慧。生滅。無生。無量。無作等也。梵行者。梵。淨也。即是無緣慈悲喜捨。菩薩以大涅槃心修於聖行。得無畏地。具二十五三昧。無方大用。具一切功德莊嚴。故名梵行。三天行者。第一義天。天然之理。此語道前。由理成行。此語道中。由行理顯。此語道後。今約由理成行。故言天行。菩薩雖入初地二地不應住。以有所得故。修上地智慧。十重發真修慧。即智慧莊嚴。上求佛道。故有聖行天行。下化眾生。故有梵行病行嬰兒行也。四嬰兒行者。若福慧轉增。實相彌顯。雖不作意利益眾生。任運能有冥顯兩益。天行力有冥益。梵行力有顯益。眾生雖有小善之機。無菩薩開發。不得生長。慈善根力。和光利行。能令眾生得見菩薩同其始學。漸修五戒十善。人天果報楊葉之行。乃至示同別教歷別次第。相似中道之行。皆是慈心之力俯同群小。提引成就。從慈心與樂起嬰兒行。五病行者。此從無緣大悲起。若始生小善。必有病行。今同生善邊。名嬰兒行。同煩惱邊。名為病行。以眾生病。則大悲熏心。是故我病。或遊戲地獄。或作畜生形。化身作餓鬼等。悉是同惡業。乃至同別教寂塲初斷塵沙無明之病。是故菩薩悉同彼病。徧於法界利益眾生。

　　隨機明位增减不同

　　四念處云。眾經諸門列位。位數增减。華嚴初無十信。後無等覺。於十住中多明圓義。於登地中多明別義。若住若地皆說界外行位。不語界內。(云云)。方等前分。對緣散說。得道而已。未論地位。至瓔珞總結階級。明五十二地。前後數整。界內亦分明。諸般若前分。亦對緣散說。亦未有階次。勝天王但明十地。前無三十心。後無等覺。新金光明無前無後。但明十地。仁王般若明五十一位。無等覺。推諸經意。如軍師蕩𡨥竟。方敘功勳。定其爵祿。所以前散後結。

　　今家借用教證二道

　　輔行云。前兩教教證俱權。圓教教證俱實。此竝易明。但別教中教權證實。意稍難曉。人多迷之。使此別教其義壅隔。是故今家借用地論教證二道。以消別門。於中應湏先知二意。一者約行。則地前為教。登地為證。何者。地前仰信。登地現前。豈有親證復存隔歷。二者約說。為地前說。始終屬教。何者。如云真如為惑所覆。或將十度以對十地。互不相收。或云須離二邊修真如觀。或云等覺入重玄門。或云五地習學世法。或云八地入無功用。等覺一位或有或無。斷十二品稱為妙覺。如是等例。不可具載。悉是權施。為引凡下為入地方便。入地自證權門自開。故云初地即是初住入證道也。又云初地不知二地菩薩舉足下足。若約理說。名字觀行尚有知圓。豈有初地不知二地。若云下位不測於上。圓亦展轉迭不相知。何但別人教門方便。今文非專判教優劣。但存次第及不次第。迷之尚寛。若讀玄文。善須曉此教證二道。則別門可消。

　　妙玄云。地持明地。相明義。說相似法。地實明義。說真實法。又教門方便。即教道明義。說所證法。即證道明義。今借用之。釋籤云有兩番意者。前文約行。次文約教。地相。謂地前回向位中。道觀雙流。地相現前。登地已去。明真實法。稱為地實。初地即是初住故也。又教下。依教道義。以四悉檀說登地法。名為教道。故知初地已上。仍存教道。若說十地已證之法。即證道也。凡釋別義。多用此意。

　　華嚴十地論師不分圓別

　　釋籤云。第七重會普光明殿。說十地勝進行有十一品。一十定。二十通。三十忍。四阿僧祗。五壽量。明菩薩報生淨土隨時壽量。六菩薩住處。七不思議法。明佛果德。八相海。九隨相光明功德。十普賢行。十一如來出現。如是處會所明位行。不出別圓。又一一位皆有普賢行布二門。故知兼用圓文接別。

　　四教俱論三根出假

　　止觀云。三藏菩薩第三阿僧袛。正入假位利益眾生。此下根也。中根。二僧袛已伏煩惱。功德身肥。即能化物。豈待三也。上根。初發心時為度眾生。誓求作佛。初心即能入假。不待至二袛也。通教出假位。下根斷惑盡方能出假。佛於法𦶎中破其取涅槃心。勸發無上道。二乗既然。極鈍菩薩亦同此說。中根者。斷見惑已。生死少寛。思任運斷。第二地名菩薩神通。從此以去。即能入假。上根者。初心聞慧。即能體達見思即空。已為眾生作依止處。何須七地方出假也。別教出假。十住後心十行之位修假方便。下根也。十住初心即能入假。已得無漏。一受不退。即能出用。何須至十行方起大悲。中根也。又別教初心不愚於法。達解一切功德。猶如幻化。具五因緣。以益眾生。上根也。圓教十信六根淨時。即徧見聞十法界事。既言六根互用。即是入假位也。又五品弟子正行六度。廣能說法。既是入假之位。何待六根耶。又初心之人能知如來秘蜜之藏。圓觀三諦。尚能即中。豈不即假。又六即料揀。便有出假之義。何須待至五品耶。

　　別教因緣假名

　　妙玄云。出假對十二因緣者。如寶性論云。羅漢支佛空智。於如來身本所不見。二乗雖有無常等四對治。依如來身復是顛倒。顛倒故即是無明。住無漏界中有四種障。謂緣。相。生。壞。緣者。謂無明住地與行作緣也。相者。無明共行為因也。生者。謂無明住地共無漏業因。生三種意生身也。壞者。三種意生身緣不可思議變易死也。是為界外不思議生滅十二因緣相。

　　十信通伏諸惑正伏四住

　　別玄記云。十信緣中道伏三惑。心正著有。要先觀空。伏斷四住。方袪滯有。復偏著空。故觀六界藥病。成體柝八門道種。又觀四聖惑智因緣。無量無作八門道種。二觀既成。故照中道。此時三觀只在一心。別向圓修。斯之謂矣。

　　五忍判別圓

　　仁王䟽云。地前三賢未得無漏。未能證。但能伏。不能斷。故為伏忍智也。以有智故。能伏煩惱。初地二地三地得無漏信名信忍四五六地趨向無生。名順忍。七八九地諸念不生。名無生忍。十一二地得菩薩果。名寂滅忍以初地得無漏信。此別教意也。妙宗云。圓位五品。伏忍。六根清淨信順二忍。初住至等覺。無生忍。妙覺寂滅忍。

　　此十通名住

　　四教義中引仁王云。入理般若名為住。此即體假入空觀成。發真無漏。見通教真諦之理。斷界內見思九十八使。故名發心住也。

　　塵沙者譬無知數多

　　輔行云。他解唯二。一染污。二不染污。不染。即習氣。今家意者。小乗習氣即別惑是。故今釋之。分界內外一十六門。知病識藥及授藥也。

　　一切智

　　玄記云。內法內名者。謂理內所詮法相。及能詮名字。外法外名者。即理外所詮法相。及能詮名字。空觀若成於此名相悉能體達無我我所。故佛言。摩訶迦葉。婆羅門法皆知。沙門法皆知。故云內外能知能解。

　　身子六住有退

　　戒䟽云。舊云法才王子六心中退。即云十住第六心。難云。十住云性地。性以不改為義。云何退作二乗。其繇一答。性是不作一闡提。不妨退大向小。終是難通。止觀師說是十法信中六心退耳。比釋論師及金剛般若論師皆作此解。是信習十心中六心耳。七心已上永離二乗。教行錄中。日本師問。譬喻品記云。身子於十住中第六心退。恐是爾前見思俱斷。至六心時見猶未盡。六心尚退。近代疑者云。別教初住界內見惑皆已斷盡。豈有第六住見猶未盡退作凡夫逆罪人耶。答。若常程別教。皆云初住斷見。更不起諸重過也。况見惑名數雖多。乃一位頓斷。思斷乃經諸位方盡。此常所談別教分齊也。今記主見云身子六住尚退。復起重罪。遂以義求。恐有教門見思俱斷。至六心時思猶未盡。見亦餘殘。所以牽惡道也。此是記主約義斟酌之辭。不可將現行別教難也。若據起信。唯云不退。乃剋就圓人辯之。若論迹示。亦須示其階位。約惑分齊。方有退義。

　　十行從空入假觀無量四諦

　　四教義引。如大涅槃經說。知諸隂苦名為中智。分別諸隂有無量相。悉是諸苦。非諸聲聞緣覺所知。是名上智。是名無量苦諦。知諸入者。名之為門。名為苦諦。分別諸入有無量相。悉是諸苦。即是無量苦聖諦也。知十八界名之為分。亦名為性。即是苦諦。分別諸界有無量相。悉是諸苦。是名無量苦聖諦。所言無量集聖諦者。知愛因緣能生五隂。名之為集。一人起𢜤無量無邊。况一切眾生所起諸𢜤。如是等𢜤無量無邊。即是無量集聖諦也。所言無量滅聖諦者。知滅煩惱名為滅諦。分別煩惱。不可稱計。滅亦如是。不可稱計。即是無量滅聖諦也。所言無量道聖諦者。能斷煩惱名為道諦。分別道相無量無邊。所離煩惱亦無量無邊。即是無量道聖諦也。如是四諦。大涅槃經說。悉云非諸聲聞緣覺所知。故知此屬別教菩薩之所學也。菩薩住此無量道諦。學十波羅蜜一切諸道。斷塵沙無知中品。十行成就。從空入假平等觀成也。得道種慧。法眼清淨。相似中道之解轉更分明。即是別教頂法之位。菩薩住此位中遊戲神通。淨佛國土。成就眾生也。

　　若住於空與二乗何異等者

　　妙宗云。先斥住空墮二乗地。若修假觀。能成佛法。能益眾生。觀空欲作入中方便。故於空智證而不住。三界惑著須蕩令空。諸法因緣須究本末。見思重數如塵若沙。以大悲心徧觀徧學。名為知病。諸法諸門破性破相。一一對治。無不諳練。是名識藥。隨惑淺深。知機生熟。神通駭動。智辯宣揚。四悉當宜。各令獲益。如此授藥。方肯服行。皆由證空能入此假。故此觀名從空入假觀。

　　道種智

　　玄記云。然其空智但能總達諸法無生。不能別知諸法緣起。故不能用諸佛道法。發起眾生一切善種。假觀能爾。故以道種而名其智。

　　此十通名回向

　　四教義云。十回向中。正修中道第一義觀。從無量四諦學無作四諦也。約實說四。實不作四。故名無作之四。觀四得實。故名四實。因名無量。果名無作。證果斷苦集有道滅。非圓教之無作也。今立無作四實諦名義。意在於此。菩薩深觀如來藏。破無量取相。破無量塵沙。破無量無明。破無量身相。破無量受相。無量心相。無量法相。識無量病相。知無量藥。作此觀時。即入十回向。回因向果。回事向理。回己濟他。故名回向。此位正是解行終心。麤惑已融。似中慧淨。斷界外下品塵沙。伏無明轉強。如向山趨前漸易。見相似中道。見恒沙佛法斷恒沙煩惱。入相似是自行。出界假是化他。

　　方便有餘土

　　妙宗云。修方便道等者。九種行人合生彼土。藏二通三。別住行二。既修空假。皆方便道。別向圓信所修雖實。猶居似道。判為方便。不生分叚。盖除四住。約此修斷得名方便。斷通餘別。故曰有餘。

　　實報無障礙土

　　妙宗云。行真實道等者。圓人從初。別人十向。能於諸法稱實觀中也。中理今開。即感妙報。色心不二。毛剎相容。純是法身菩薩所居。尚簡圓似。况七方便。收簡語寛。宜善分別。

　　六地斷思與羅漢齊

　　止觀云。若借此別名判三人通位者。則初地斷見惑。二地斷欲一兩品思。三地斷六品思。四地斷七八品。五地斷九品思。六地斷七十一品思。七地斷七十二品思。八地以上更侵習斷無知等。舊云。六地斷思盡齊羅漢。或用仁王七地齊羅漢。但六地名離欲。止離欲界九品。秪可與那含齊。縱令𢃄果行向。猶有非想第九品在。亦不得與羅漢齊。若七地是已辦。就果可爾。今若取釋義便者。約十度明義。以第六般若。入空之慧斷惑盡。與羅漢齊。第七方便般若出假化用。此名目為便。若取七地齊羅漢。約諸地對果向七地。正與第四果齊。此皆一往主對。經綸不定。復須斟酌。不可苟執。(云云)。

　　別人不知本覺之性具染惡德

　　釋籤明三點不縱橫云。雖一點在上。不同點水之縱。三德亦爾。雖法身本有。不同別教為惑所覆。雖二點在下。不同烈火之橫。三德亦爾。以二德修成。不同別人理體具足而不相收。(文畢)輒出其意。別教法身為惑覆者。良由不知本覺之性具染惡德。是故染惡非二德也。故別惑通惑。業識事識。煩惱結業。三乗六道。變易分叚。此等一切迷中二法非二佛性。既非佛性。乃成定有能覆之惑。是故但有法身本覺。隨於染緣作上一切迷中之法。以是名曰為惑所覆。應知覆義。不同泥土覆彼頑石。既覆但中佛性之理。如淳善人。一切惡事非本所能。為惡人逼。令作眾惡。故說善人為惡所覆。應須還用隨緣覺性。別緣真諦及以俗中。次第別修空假緣了。或中邊緣了。種種二因。或初緣次了。或初了次緣。次第番破一切迷法。顯於法身本覺之性。是故覆理成於縱義。圓人不爾。以知本覺具染惡性。體染惡修即二佛性。故通惑別惑。事業識等一切迷法。當處即是緣了佛性。豈有佛性更覆佛性。如君子不器。善惡俱能。或同惡人作諸惡事。則彰己能。何覆之有。故即二迷以為緣了。顯發於正。緣了二德體迷而得。義當所發。元是修德。復當能顯。雖分修性。皆本具故。義不成縱。言別人理體具足而不相收者。亦為不知本覺之性具染惡德。不能全性起染惡修。乃成理體橫具三法。言不相收者。以其三法定俱在性。皆是所發。猶如三人各稱帝王。何能相攝。是故不知性中三法。二是修者。二乃成橫。圓人不爾。元知本覺具染惡性。故使迷中一切染惡當處即是緣了佛性。以此二修顯於一性。如一主二臣。主攝於臣。臣歸於主。三德相收。亦復如是。

　　因果三法縱橫

　　文句釋六種震動。舊云動三乗人因果六執。此破三藏家六執。未破通教六執。乃至別無三乗之名。則無六執。舊所不破。今明別家因時三法縱橫。果時三法亦縱橫。此則須破。今釋六動表圓家六番破無明。

　　圓教詮因緣即中道等

　　玄義云。不思議不生不滅十二因緣者。為利根人。即事顯理也。大經云。十二因緣名為佛性者。無明𢜤取既是煩惱。煩惱道即是菩提。菩提通達無復煩惱。煩惱既無。即究竟淨。了因佛性也。行有是業道。即是解脫。解脫自在。緣因佛性也。名色老死是苦道。苦即法身。法身無苦無樂。是名大樂。不生不死是常。正因佛性。故言無明與𢜤。是二中間即是中道。無明是過去。𢜤是現在。若邊若中。無非佛性。竝常樂我淨。無明不生。亦復不滅。是名不思議不生不滅十二因緣也。

　　三諦圓融

　　始終心要云。夫三諦者。天然之性德也。中諦者。統一切法。真諦者。冺一切法。俗諦者立一切法。舉一即三。非前後也。含生本具。非造作之所得也。

　　圓信圓行等

　　止觀云。云何圓聞。聞生死即法身。煩惱即菩提。結業即解脫。雖有三名。而無三體。雖是一體。而立三名。是三即一相。其實無有異。法身究竟。般若解脫亦究竟。般若清淨。餘二亦清淨。解脫自在。餘二亦自在。聞一切法亦如是。皆具佛法。無所减少。是名圓聞法。云何圓信。信一切法即空即假即中。無一二三。而一二三。無一二三。是遮一二三。而一二三。是照一二三。無遮無照。皆究竟清淨自在。聞深不怖。聞廣不疑。聞非深非廣意而有勇。是名圓信。云何圓行。一向專求無上菩提。即邊而中。不餘趣向。三諦圓修。不為無邊所寂。有邊所動。不動不寂。直入中道。是名圓行。云何入圓位。入初住時。一住一切住。一切究竟。一切清淨。一切自在。是名圓位。云何圓自在莊嚴。彼經廣說自在相。或於此根入正受。或於彼根起說出。或於一根雙入出。或於一根不入出。餘一一根亦如是。或於此塵入正受。或於彼塵起說出。(云云)。云何圓建立眾生。或放一光。能令眾生得空假中益。得入出。雙入出。不入出益。歴行住坐臥語默作作亦如是。(云云)。

　　三因開發即初住位

　　觀經䟽云。分證佛者。初發心住。一發一切發。發一切功德。發一切智慧。發一切境界。不前不後。亦不一時。鈔云。位名發心。發本覺心也。常寂常照。寂照雙融。是本圓覺即一而三。不發而發。故成三發。皆言一切者法界無外。攝法不遺諸佛眾生。色心依正。同一覺體。全體為緣。全體為了。全體為正。緣因發故。了正亦發。了因發故。緣正亦發。正因發故。緣了亦發。盖三法圓融。發則俱發。緣發名功德。能資成故。了發名智慧。能觀照故。正發名境界。是真性故。是所顯故。

　　天女訶身子

　　維摩經云。時維摩詰室有一天女。見諸天人。聞所說法便現其身。即以天華散諸菩薩大弟子上。華至諸菩薩。即皆墮落。至大弟子。便著不墮。一切弟子神力去華不能令去。爾時天問舍利弗。何故去華。答曰。此華不如法。是以去之。天曰。勿謂此華為不如法。所以者何。是華無所分別。仁者自生分別想耳。若於佛法出家有所分別。為不如法。若無所分別。是則如法。觀諸菩薩華不著者。已斷一切分別想故。譬如人畏時。非人得其便。如是弟子畏生死故。色聲香味觸得其便也。已離畏者。一切五欲無能為也。結習未盡華則著身耳。結習盡者。華不著也。乃至舍利弗問天。汝於三乗為何志求。天曰。以聲聞法化眾生。故我為聲聞。以因緣法化眾生。故我為辟支佛。以大悲法化眾生。故我為大乗。舍利弗。如人入簷蔔林。不嗅餘香。如是。若入此室。但聞諸佛功德之香。不樂聲聞辟支佛功德香也。

　　圓位淺深

　　妙玄云。然平等法界。尚不論悟與不悟。孰辯淺深。既得論悟不悟。何妨論於淺深。籤云。約理則證法無名約事則不無諸位。故知悟即初住。未悟即住前。既許有悟與不悟。何妨兩位俱有淺深。乃成五十二耶。

　　仁王十四般若

　　經云。五忍是菩薩法。伏忍上中下。信忍上中下。順忍上中下。無生忍上中下。寂滅忍上中下。名為諸佛菩薩修般若波囉蜜。乃至云是諸佛菩薩本所修行五忍中十四忍具足。䟽云。地前三賢未得無漏。未得證。但能伏。不能斷。故為伏忍智也。以有智故。能伏煩惱。初地二地三地得無漏信。名信忍。四五六地趨向無生。名順忍。七八九地諸念不生。名無生忍。十一二地(鈔云疑䟽文多一二字)得菩薩果。名寂滅忍。以初地得無漏信。此別教意也。七地得無生忍。即別接通意也。乃至云。今佛與十地菩薩同用寂滅忍。入金剛三昧也。(云云)。下忍即法雲。上忍即佛地。薩婆若。此云一切智。又無碍道。因位攝名下忍。解脫道。果攝故。名上忍。又法雲與佛入金剛三昧前心名菩薩。後心名佛。無有中間。故但上下。前之四忍俱是因位。故有三品。問。諸經有等覺。何故此中不立。答。若依餘經。即合三品。下品十地。中品等覺。上品妙覺。今般若附通。不同別教。故論法雲即及佛地。

　　大品四十二字

　　補註頌曰。阿囉波遮那邏陀。婆茶沙和多夜吒。迦娑磨伽佗闍簸。䭾奢呿乂哆若柂。婆車摩火嗟伽佗。拏頗歌醝遮吒茶。

　　三漸次

　　楞嚴經云。云何為三漸次。一者修習。除其助因。二者真修。刳其真性。三者增進。違其現業。云何助因。是故眾生求三摩提。當斷世間五種辛菜。是五種辛。熟食發婬。生啖增恚。云何正性。如是眾生入三摩提。要令嚴持清淨戒律。永斷婬心。不餐酒肉。云何現業。如是清淨持禁戒人。心無貪婬。於外六塵不多流逸。因不流逸。旋元自歸。塵既不緣。根無所偶。反流全一。六用不行。十方國土皎然清淨。


國家圖書館善本佛典第 55 冊 No. 8954 儀註備簡


第九卷

　　一塵有大千經卷

　　輔行云。言微塵有大千經卷者。寶性論云。有神通人見佛法滅。以大千經卷藏一塵中。後有人破塵出卷。華嚴如來性品云。佛子。譬如有一經卷。如大千界所有一切。無不記錄。二千小千須彌山王乃至色欲天宮等大。皆記其事。(文廣)時有一人出興於世。具足天眼見此經卷在一塵內。作是念言。云何經卷在一塵內。而不饒益一切眾生。我勤方便。破塵出卷。彼人即以方便出卷。佛子。如來智慧。具足在於眾生身中。為惑所覆。不見不知。如來天眼觀已。言曰。善哉善哉。云何如來在於身中而不覺知。我當教彼覺悟聖道。令離顛倒。見如來性。即時令彼修八聖道。見如來性。

　　十法成乗十心成就

　　妙玄云。畧言為十。謂識一念平等具足。不可思議。傷已昏沉。慈及一切。又知此心常寂常照。用寂照心破一切法即空即假即中。又識一心諸心若通若塞。能於此心具足道品向菩提路。又解此心正邪之法。又識己心及凡聖心。又安心不動不墮不退不散。雖識一心無量功德。不生染着。十心成就。

　　法者謂眾生心

　　起信論云。摩訶衍者。總有二義。一者法。二者義。所言法者。謂眾生心。是心則攝一切世間出世間法。依於此心顯示摩訶衍義。何以故。是心真如相。即示摩訶衍體。是心生滅因緣相。能示摩訶衍自體相用故。

　　表法約理

　　輔行云。今珠義者第一義天天然理體。即勝寶也。性無雜染。名之為淨。無非佛法。故名為妙。在一剎那。故云芥粟。珠中所雨不增人欲。生一切願。從悕須邊。故名為欲。又理為四弘所緣之境。故名悕須。七寶金銀等。寶不出七。故竝舉之。即譬無作道品寶炬陀羅尼也。真寶名琳。似寶名瑯。真似二寶皆生於珠。即正助二門。不出於理。非自性故非內畜。非他性故非外入。既無自他。即無共離。故但兩句。不云三四。從不謀去。有化他用。非縱故。不謀前後。非橫故。不擇多少。任運施為。名為不謀。稱機設逗。名為不擇。雖五味不同。而秘密不定。故縱而不縱。雖諸教不同。而適時增减。故非多非少。若機若應竝非權非實。故云不作粗妙。觸緣斯現。故云稱意豐儉。多名為豐。少名為儉。益物不窮。故降雨穰穰。穰穰。福也。乃至依正。珠亦雨之。非本無今有故不添。非本有今無故不盡。若自若他。皆不出三諦。下之二喻。擬此可知。單銷譬事。意則可見。故直對理以明體用。珠是色法。世福所感。尚能如是。况復心神不思議境。

　　心佛眾生三無差別

　　妙玄云。南嶽師舉三種。謂眾生法。佛法。心法。如經。為令眾生開示悟入佛之知見。若眾生無佛知見。何所論開。當知佛之知見蘊在眾生也。又經。但以父母所生眼。即肉眼。徹見內外彌樓山。即天眼。洞見諸色而無染着。即慧眼。見色無錯謬。即法眼。雖未得無漏。而其眼根清淨若此。一眼具諸眼用。即佛眼。此是今經明眾生法妙之文也。佛法妙者。如經。止止不須說。我法妙難思。佛法不出權實。是法甚深妙。難見難可了。一切眾生類。無能知佛者。即實智妙也。及佛諸餘法。亦無能測者。即佛權智妙也。如是二法。唯佛與佛乃能究盡諸法實相。是名佛法妙。心法妙者。如安樂行中修攝其心。觀一切法不動不退。又一念隨喜等。普賢觀云。我心自空。罪福無主。觀心無心。法不住法。又心純是法。淨名云。觀身實相。觀佛亦然。諸佛解脫。當於眾生心行中求。華嚴云。心佛及眾生。是三無差別破心微塵出大千經卷。是名心法妙也。

　　三法各有二造

　　指要舉華嚴心如工畵師等偈。引輔行釋云。心造有二種。一者約理。造即是具。二者約事。即三世變造等。心造既有二造。經以心例於佛。復以佛例於眾生。故云如心佛亦爾。如佛眾生然。是則三法各具二造。方無差別。

　　能破三諦相着

　　拾遺記云。非獨空觀於法破相。假中亦能於法破相。何者。以空破相。即真破俗。以假破相。即俗破真。以中破相。雙遮二邊。此三頓破。名畢竟空。

　　能立三諦之法

　　拾遺記云。非獨假觀能立於法。空中二觀亦能立法。何者。以空立法。即俗而真。以假立法。即真而俗。以中立法。雙照二諦。此三頓立。名為妙假。

　　能妙三諦之法

　　拾遺記云。非獨中觀於法絕待。空假亦能當處絕待。何者。以空中故。真諦絕待。以假中故。俗諦絕待。以中中故。雙遮雙照俱待俱絕。此三頓絕。名為圓中。

　　唯法華別約六時五悔

　　止觀云。若四種三昧修習方便。通如上說。唯法華別約六時五悔。重作方便。今就五悔明其位次相。先知逆順十心。而繫緣實相。是第一懺。常懺悔。無不懺時。但心理微密。用觀輕微。黑惡覆障卒難開曉。重運身口助發意業。使疾相應。更加五悔耳。輔行釋云。若修四種三昧至重作方便者。明方便來意。四種四昧通用二十五法為通方便。若行法華。別加五悔。不通餘行。故云唯也。若方等中以求夢王為別方便。常行常坐及隨自意。直爾行之。逆順十心。一切通具。

　　懺悔法

　　光明句云。懺者。首也。悔者。伏也。如世人得罪於王。伏欵順從。不敢違逆。不逆為伏。順從為首。行人亦爾。伏三寶足下。正順道理。不敢作非。故名懺悔。普賢觀云。端坐念實相。眾罪如霜露。慧日能消除。我心自空。罪福無主。是名大懺悔。是名莊嚴懺悔。是名無罪相懺悔。小乗作法者。如毘尼中發露。與學二十僧行摩那埵。或半月作法或對首作法。或責心。但令作法成就。不障僧事。即清淨也。記云。然對治有四法。一治覆藏情過。謂行波利婆沙。此云覆藏。或云別住。謂別住一房。不得與僧同處。設入眾中。不得談論。亦不得答。行此法者。湏滿一百日。不憶元覆藏日數故。乃以百日為限。二治覆藏罪。謂犯已覆藏得吉罪。不覆藏。得殘罪。若覆藏者。先懺吉罪。後與別住。三治僧殘情過罪。謂六夜行摩那埵。此云意喜。前雖自意歡喜。亦使眾僧歡喜。由前喜故。與其少日。即六夜也。故名意喜。僧眾歡云。此人改悔成清淨。故云眾僧喜也。四治僧殘謂二十僧中以白四羯磨出罪。然覆藏不經明相。直行摩那埵。然後入眾出罪。或半月作法者。謂行別住時。每至半月說戒。須白眾僧云。我犯僧殘。對首作法者。懺重吉也。責心。懺輕吉也。摩夷論云。故作者。對首一說。誤作者。責心而悔。句云。大乗作法。或八百日。虚空藏塗廁是也。或九十日。般舟是也。或四十九日。大悲懺是也。或二十一日。法華是也。或七日。方等是也。灰湯等淨身。辛酒禁口。慚愧勤心。旋誦各有遍數等。皆作法懺攝也。取相者。如方等求十二夢王菩薩。或見光。見華。摩頂。虚空藏中唱聲印臂。相起罪滅。雖不正明作法。兼得事用也。無生者。端坐念實相。如日照霜露。觀空緣理。無相最上。雖不正作事相。兼上兩懺也。

　　後一雖可獨修不進須假前二

　　要旨云。法雖三種。行在一時。寧可闕於前前。不得𧇊於後後。無生最要。取相尚寬。盖妙觀之宗。是大乗之主。滅罪如翻大地。草木皆枯。顯德如照澄江。森羅盡現。以此理導於事儀。則一禮一旋。罪消塵刼。一燈一水。福等虚空。故口說六根罪時。心存三種懺法。

　　三懺功能

　　光明句中。初約遮性釋。作法懺成。違無作罪滅。而性罪不除。如犯殺生。作法懺成。違無作罪去。而償命猶在。取相懺能滅性罪。性罪去。違無作罪亦去。觀無生懺能滅無明。如覆大地根枝葉等悉盡無餘。記云。無作罪者。昔受佛戒。由作法故。發無作體。若毀犯者。得違逆罪。今由作法。翻破此罪。言性罪者。即十惡也。不論受與不受。犯之性自是罪。大論云。斬草殺畜二罪同懺。二種違制俱除。而殺畜償命猶存。由以定心想成勝相。熏修力彊。能轉惡業。是故能滅性遮二罪。如伐下。枝葉。喻性遮罪。根本。喻無明心也。二約三學釋。又作法滅違戒上罪。取相滅犯定上罪。無生滅犯慧上罪。記云。作法防非。故滅戒罪。取相專意。故滅定罪。無生觀照。故滅慧罪。事非是戒家罪。散亂是定家罪。惑暗是慧家罪。三除三報釋。又作法滅三惡道報障。取相滅人道報障。無生滅三界有漏報障。記云。雖俱報障。而有苦樂。三惡唯苦。違法而得。故作法能除。人道之報半苦半樂。散善所招。故取相能滅。三界天報。望人皆定。無苦唯樂。三漏所感。故無生能滅。別煩惱釋。又作法滅怖畏憂愁之煩惱。亦是破煩惱。取相滅四住之煩惱。無生滅無明之煩惱。記云。怖畏屬思。憂愁屬見。今作法成。位在五品。能伏此惑。指伏為破。取相懺成。在七信位。故滅四住。既見真諦。望中名相。故名取相。無生觀成。位登初住。所除的在根本無明。

　　五石五芝

　　光明句記云。五石。謂白瑛。紫瑛。石膏。鍾乳。石脂。五芝。謂五色芝也。

　　坐法

　　禪波羅密云。初至繩床。即前安坐處。每令安隱。久久無妨。次當正腳。若半跏坐。以左腳置右䏶上。牽來近身。令左腳指與右䏶齊。右腳指與左䏶齊。若欲全跏。即上下右腳。䟤置左腳上。次解寬衣𢃄周正。不令坐時脫落。次當安手。以左掌置右手上。重累手相對。頓置左腳上。牽來近身。當心而安。正身。先當挺動其身并諸支節。作七八反。如似按摩法。勿令手足差異。竟。即正身端直。令脊相對。勿曲勿聳。次正頭。令鼻與臍相對。不偏不邪。不低不昂。平面正住。次開口吐胷中穢氣。吐法。開口放氣自恣而出。想身分中百脉不通處。放息隨氣而出盡閉口。鼻中內清氣。如是至三。若身息調和。但一亦足。次當閉口。唇齒纔相拄。舌向上齶。次當閉眼。纔斷外光而已。當端身正坐。猶如奠石。無得四支竊爾搔動。是為初入禪定調身之法。舉要言之。不寬不急是身調相。

　　扇𢮎

　　輔行云。五扇提羅等者。昔五比丘懶惰懈怠。不修經書。時世榖貴。為人所輕。不供養之。五人議曰。夫人生計。隨其形儀。人命至重。不可守死。各共乞求辦具繩床坐曠野中。掃洒莊嚴。依次而坐。外形似禪。內思邪濁。見者謂聖。因此招供。飽足有餘。有一女人名曰提韋。聞之心喜。莊嚴往詣。禮供請還。五人便許。提韋有十頃園林。流泉浴池。堂舍供養。令住終身。五人又念。夫人生計。種種方宜。求覔財物。雖受施主供給。日富歲貧。迭差一人遊諸聚落。宣告眾人。彼四比丘成阿羅漢。種種稱嘆。諸人聞已。賫持供養。如是多年。提韋直心供養福故。經八千刼償其施主。雖復為人。諸根暗鈍。無男女根。名為石女。經爾所刼償施主已。佛告匿王。時提韋者今皇后是。五比丘者隨從擔轝五人者是。王曰。何故秪四人耶。佛言。其一人者常在宮中修治厮溷。夫人聞已。身毛為竪。夫人師者。使令擔轝如牛馬耶。佛言。此是夫人福德所致。善者受報。惡者受殃。佛解喻已。夫人曰。何當罪畢。唯願說之。佛令喚宮中除糞來。湏臾將至。佛前立已。佛言安隱快樂無苦不耶。五人怒曰。佛不知時。晝夜勤苦。鞭打不息。有何樂耶。佛豈不知如此事耶。為更問人。佛言。今身之苦。為比前世苦耶。罪猶未畢。應當懺悔。修善補過。五人聞已。忿怒背佛。不聽佛語。佛又化身向其前立。如前慰喻。如是四方四維上下。皆見於佛。稱冤大喚。何見逼耶。佛攝化已。告眾人言。夫罪有二種。一者業障。二者報障。提羅具二。故不受化。夫人見已。語五人曰。自今已後。任意東西。五人曰。我等何愆。而被驅棄。願恕使役。再三不肯。皇后白佛。佛言。時滿當去。故知無德受供。如彼提羅。

　　十惡

　　法界次第云。一殺生。斷一切眾生命。故名為殺生。二偷盜。盜取他財物。故名為偷盜。三邪婬。於非妻妾而行欲事。故名邪婬。四妄語。以言誑他。故名妄語。五兩舌閗搆之言間他。令致得失分[垂-工+┬]。名為兩舌。六惡口。惡言加彼。令他受惱。名為惡口。七𦂶語。𦂶側語辭。言[垂-工+┬]道理。名為𦂶語。八貪欲。引取順情塵境。心無厭足。名為貪欲。九嗔恚。若對違境心生忿怒。名為嗔恚。十邪見。撥正因果。僻信求福。皆名邪見。次此應出四重。五逆。七逆。謗方等經用僧鬘物。作闡提行。十六惡律儀等。諸輕重惡業科目。皆從十惡中離合分別而說者。今欲論諸入道要門具出。

　　彌勒五悔

　　彌勒問經。佛告阿難。彌勒往昔不修苦行。但修善巧方便安樂之道。積習無上正等菩提。阿難言。云何名為善巧方便。佛言。彌勒昔行菩薩道時。但晝夜六時勤修五悔。而得菩提。彼經悔文有二十三行。亦無別列五悔辭句。但數數請佛。數數說悔。餘三亦然。如云有罪悉懺悔。是福皆隨喜。我今請諸佛。願成無上智。

　　天台建立解行

　　詳解云。定境用觀。一家宗要。必先詳於解行之文。解行詳。境觀明矣。止觀一部。其要在乎解之與行。解則解於諸法本真。行則立行。定境用觀。故十章中。前六章以生妙解。第七方是正修。

　　了修即性全性起修

　　不二門云。性雖本爾。藉智起修。由修照性。由性發修。鈔云。性雖具足全體在迷。必藉妙智解了。發起圓修。故云。性雖本爾藉智起修。由此智行方能徹照性德。而此智行復由性德全體而發。若非性發。不能照性。若非徹照。性無由顯。故云由修照性。由性發修。

　　法藏華嚴皆有別願

　　輔行云。法藏彌陀因名。於自在王如來所。聞說二百一十億佛剎發願。又觀經云。法藏比丘。為欲攝取諸淨土故。發四十八願。發是願已。地為六動。為佛所記大阿彌陀經。為菩薩時發二十四願。云不得是願。終不作佛。願數不同。部異見別。不須和會。華嚴者。新經第十四歷事別願。又如梵網發十大願。十三誓等。

　　懺悔義廣位位橫論各有三障

　　光明句云。他師明懺悔位。謂鄙濁凡夫。應須懺悔。離垢清淨者。何用懺悔。故今斥局也。記云。位位不出四土。四土論三障。分叚三障。見思為惑障。有漏業為業障。界內生死為報障。方便三障。塵沙為惑障。無漏業為業障。變易為報障。實報三障。無明為惑障。亦有漏亦無漏業為業障。彼土變易為報障。寂光三障。約分證說。無明為惑障。非有漏非無漏業為業障。變易生死為報障。若究竟寂光。則不論。寂光無報。則不說也。

　　讀誦品

　　妙玄云。行者圓信始生。善須將養。若涉事紛動令道芽破敗。唯得內修理觀。外則受持讀誦大乗經典。聞有助觀之力。內外相藉。圓信轉明。十心堅固。金剛般若云。一日三時以恒河身布施。不如受持一句功德。

　　南嶽為他損己

　　輔行云。南嶽大師。陳州項城武津人也。傳中不云領徒太早。但云有智斷師咨疑禪要。思因為說十地法門。驚異心目。智斷曰。恐師位階十地。師曰。吾是十信鐵輪位耳。應是傳習者異聞。

　　天台為他損己

　　天台別傳云。今我最後策觀談玄。最後善寂。吾今當入。智朗請云。伏願慈留賜釋餘疑。不審何位。歿此何生。誰可宗仰。報曰。汝等懶種善根。問他功德。如盲問乳。蹶者訪路。告實何益。乃至云。今更報汝。吾不領眾。必淨六根。為他損己。只是五品位耳。

　　三術

　　止觀云。一莫受莫着。二縮德揚玼。三一舉萬里。內三術。謂空假中。外障是輭賊。謂名譽等。內障是強賊。謂煩惱等。是故內外用術不同。

　　三[車*丸]

　　法華經云。大慈悲為室。柔和忍辱衣。諸法空為坐。處此為說法。

　　四安樂行

　　別行安樂行義云。復次四種安樂行。第一名為正慧離着安樂行。第二名為無輕讚毀安樂行。亦名轉諸聲聞令得佛智安樂行。第三名為無惱平等安樂行。亦名敬善知識安樂行。第四名為慈悲接引安樂行。亦名夢中具足成就神通智慧佛道涅槃安樂行。又南嶽師云。一無着正慧。二口不說過。三敬上接下。四大慈悲。天台師云。止觀慈悲導三業及誓願。身業有止故。離身麤業。有觀故。不得身。不得身業。不得能離。無所得故。不墮凡夫。有慈悲故。勤修身業。廣利一切。不墮二乗地。有止行故。着忍辱衣。有觀行故。坐如來座。有慈悲故。入如來室。止行離過。即成斷德。觀行無着。即成智德。慈悲利他。即成恩德。恩德資成智德。智德能通達斷德。是名身安樂行。餘口意誓願亦如是。

　　圓家五品擬對三藏五停心

　　妙玄云。𥝠謂五品是圓家方便。初欲令易解。准小望大。如三藏之五停心。初品圓信法界。上信諸佛。下信眾生。皆起隨喜。是圓家慈停心。徧對治法界上嫉妬。第二讀誦大乗文字。文字是法身氣命。讀誦明利。是圓家數息停心。徧治法界上覺觀。說法品能自淨心。亦淨他心。是圓家因緣停心。徧治法界上自他痴。痴去故行去。乃至老死去。兼行六度品是圓家不淨停心。六蔽初名貪欲。若捨貪欲。欲因欲果皆捨。捨故無復報身。非淨非不淨也。正行六度品。是圓家念佛停心。正行六度時。即事而理。理不妨道。事妨於道。即事而理。無障可論。大意如此。(云云)。

　　四信

　　文句云。云何四信。畧解三人。廣說二人。觀成一人。信通四人。故言四信也。四信者。一一念信解。未能演說。二畧解言趣。三廣為他說。四深信觀成。妙樂釋云。云何四信者。問意兩兼。一問云何但立四數。二問云何四俱名信。畧解去。釋也。四人通名為信。則二義俱成。攝五成四。不須至五。又名從初得故俱名信。畧解三人者。去通從別。則受別名。廣及觀成。必有畧故。故畧通三人。唯除初信。初無解故。廣說二人。除畧解者。廣局第三。不通前二。觀成一人。復除廣解。不通餘三。除信一事。餘不通四。唯信解四。名為四信。若一念信解。未有下三。乃是初信最局。畧具初信。廣具初二。觀必具三。故後漸寛。但後後者勝於前前。故成後局。

　　伏忍諸教初心無此氣分

　　妙玄云。例如小乗伏煗。佛法則有。外道則無。今此伏忍圓教則有。三教則無。

　　獲旋陀羅尼

　　妙玄云。若大乗懺悔發初隨喜圓信之心。獲一旋陀羅尼。已不可向人說。雖種種分別。亦不可解况後諸位。釋籤云。旋假入空。名之為旋。旋空入假。名百千萬億。中道實相。名為法音。今舉三中之一。以劣况勝。故云一旋。約教竪論雖在六根七信已前。今通明之。乃在初心。妙玄云。如經文云。得三陀羅尼。但名似道。未得真道。旋陀羅尼是旋假入真。百千旋陀羅尼是旋真入假。法音方便。正是伏道。未得入中。釋籤云。旋轉也。轉一切法皆悉入空。言百千萬億者。以從數故。故名為假。中道法音。能作內體方便故也。此三秪是一心三觀持一切法。通名總持。此中即是相似三總持也。

　　十信有百橫竪十乗

　　妙玄云。以善修平等法界。即入信心。善修慈愍即入念心。善修寂照。即入進心。善修破法。即入慧心。善修通塞。即入定心。善修道品即入不退心。善修正助。即入回向心。善修凡聖位。即入護法心。善修不動。即入戒心。善修無着。即入願心。瓔珞云。一信有十。十信有百。既由十乗入於十信。故今文義理須具對橫竪二意。先竪對。次引瓔珞十信有百。橫對。一一信中言善修者。由緣實相行於五悔策勤精進至五品。得入十信。名為善修。由善修故。相似解起。是故十法在相似位轉名十信心。乃至願心。亦復如是。何者。不思議境。以為信本。慈悲弘誓。藉念力持。心安止觀。功由精進。破於三惑。妙慧方徧。於通無塞。由决定力。元修道品。為求不退。正助無闕。回因向果。不濫次位。方能護法。內外不動。由善防非。於法無𢜤由大願力。故得至此名為信心。乃至願心。十法既許初心具修。當知信信皆具十法。是十信有百明矣。

　　別圓即離不可一混

　　妙樂云。起信論䟽釋真如門。立二義。一真如不變義二隨緣起滅義。指要云。隨緣對不變說。不變即中道理。本有不改之義。隨緣乃全理成事。轉變造作之義。良由真如不守自性。故受熏變。隨於染淨二緣。故名隨緣。體相者。別教不變。以真如一性如來藏理為當體體。無明差別為所依體。圓教不變。以理造三千為當體體。隨緣以事造三千為當體體。並以一念妄心為所依體。不變即性具三千。相相宛然為相。隨緣則以真如無明互相熏習。成染淨二用為相。不同他宗一理隨緣。但是合義。不談理具。單說真如隨緣。仍是離義。今家明三千之體隨緣起三千之用。不隨緣時三千宛然。故差別法與體不二。

　　謂成妙覺謬之甚矣

　　妙玄云。有師言頓悟初心即究竟圓極。釋籤云。然華嚴中位兼圓別。人不通曉兩教位意。又復不達圓位始終。直指初心以為妙覺。唯尚頓門成佛速疾。乃成圓教後位徒施。兼成出佛煩重之過。故依舊判。誠為未可。

　　一切種智

　　別玄云。一切種智。能於一種智。知一切道。知一切種。一相寂滅相。種種行類能知能解。名一切種智。記云。夫中觀智者。則了一切皆是中道。中則不偏。絕待為義。一法若中。則一切眾生因種。一切佛之道法。無不咸趣。一外有法。不名中也。一法既爾。一切皆然。故云於一種智知一切道知一切種。一相等者。結前所說而成遮照。雙遮則一相寂滅。雙照則種種皆知。遮照同時。故名一切種智。

　　龍女成佛權實

　　妙樂云。正示圓果中云。龍女作佛者。問。為不捨分叚即成佛耶。若不即身成佛。此龍女成佛。及胎經偈云何通耶。胎經云。魔釋女皆不捨身不受身。悉於現身得成佛故。經云。法性如大海。不說有是非。凡夫賢聖人。平等無高下。唯在心垢滅。取證如反掌。答。今龍女文從權而說。以證圓經成佛速疾。若實行不疾。權行徒引。是則權實義等。理不徒然。故胎經偈從實得說。若實得者。從六根清淨得無生忍。應物所好。容起神變。現身成佛。及證圓經。既證無生。豈不能知本無捨受。何妨捨此往彼。餘教凡位至此會中進斷無明。亦復如是。凡如此例。必須權實不二以釋疑妨。南方緣熟宜以八相成道。此土緣淺。秪以龍女教化。此是權巧之力。得一身一切身。普現色身三昧也。妙樂言權巧者。不必一向唯作權釋。秪龍女已得無生。則約體用而論權巧。非謂專約本迹為權巧也。故權實二義。經力俱成。他人釋此。或云七地十地等者。不能顯經力用故也。

　　從智證法

　　釋籤云。意言從證者。證不思議。名住一切佛法。證三種菩提。名住慈悲普覆。證寂照止觀。名住成就萬行。證破三惑徧。名一心三智。證於通無塞。名住佛眼圓見。證無作道滅。名住法身冥益。證助道萬行。名住神通顯益。證圓門實位。名住開顯一乗。證安忍內外。名住嚴淨佛土。證無諸法𢜤名住諸地功德。此初住證。轉似為真故也。

　　五眼洞照

　　大論三十九云。佛肉眼者。見因緣麤色。乃至亦過人所見。名肉眼者。見形顯色不異於人。人見不遠。所見又倒。如近看小則大。遠看大則小。乃至諸色若遠觀者。則但見於空一顯色。大品云。如來肉眼見於大千。論問曰。如來何故但見大千。答若佛肉眼應過大千。但以風輪為隔障故。不見異界據理盡說。佛肉眼見法界麤色。天眼者。如微塵名為細色。諸天天眼下不見上。梵王不過見於大千。佛見過此。名佛天眼。大品云。佛告須菩提。佛天眼見於尼吒。亦見十方恒沙世界死此生彼。及善惡等論無修相。如那律緣。亦是其事。言過天者。諸天報得。極如梵王。今見十方。尚過那律。何况梵王。是故淨名正呵那律。旁折梵王。慧眼者。言如二乗所見者。且約次第一徃而說。據理亦應云過二乗。二乗但見大千之內麤細色空。佛見法界假中俱空。大品云。云何名菩薩摩訶薩慧眼淨。佛告舍利弗。慧眼菩薩不作是念。有為無為。世出世。漏無漏。一切知見。論云肉眼見不遠。故修天眼。天眼虚誑。故求慧眼。論文既云一切知見。是故即是過二乗也。法眼者。但云如菩薩所見者。如別菩薩行向位中所見者是。亦寄次第。故云假名。假名即是十六門法。據理亦應云過菩薩。任運真化。究竟藥病名佛法眼。大品云。云何名菩薩摩訶薩法眼。佛告舍利弗。法眼人者。隨信隨法。三空五根。此業此果。受某身。生某處。某菩薩退不退。得記不得記等皆當知之。論云。菩薩摩訶薩初發心時。雖得肉天慧眼等。以見眾生種種不同。云何能得如是實法。故求法眼引導令入。故名法眼。佛眼者。但云見法實相。從勝為名。大品云。云何佛眼。佛告舍利弗。菩薩摩訶薩求佛道時。入金剛三昧。得一切種智成就力無所畏。十八不共。知一切法。(云云)。是名菩薩摩訶薩得菩提時佛眼淨相。論云。有人言十住菩薩得佛眼。與佛無別。如徧吉文殊。具佛功德。而不作佛廣度眾生。是故生疑。故說佛眼徧見十方。是菩薩於餘菩薩名大。於佛猶不徧知徧聞等也。

　　斷最後窮源微細無明

　　起信論云。如菩薩地盡滿足方便。一念相應。覺心初起。心無初相。以遠離微細念故。得見心性。心性即常住。名究竟覺。

　　道窮妙覺位極於茶

　　妙玄云。妙覺地者究竟解脫無上佛智。故言無所斷者。名無上士。此即三德不縱不橫究竟後心大涅槃也。一切大。理大。誓願大。莊嚴大。智斷大。徧知大。道大。用大。權實大。利益大。無住大。即前十觀成乗。圓極竟在於佛。過茶無字可說。(云云)。故盧舍那佛名為淨滿。一切皆滿也。妙宗云。究竟者。始覺道窮本覺理極。本始既冺。無以名焉。強稱妙覺。大品般若四十二字。字字互具諸位功德。南嶽用對圓頓教中四十二位。初住阿字中四十字對至等覺。最後茶字。當於妙覺。今此極位。乃究竟具諸功德。(云云)。

　　無上士

　　觀經䟽云。次約喻稱嘆。如十五日月。圓滿具足。眾星中王。最上最勝。威德特尊。是名究竟佛義。次以例諸號明難說。佛有無量德。應有無量號。舉一蔽諸。華嚴有萬號。又經有萬號。三世諸佛通有十號。淨名三號。以刦壽說不能盡。何况諸號耶。

　　弒無明父斷貪𢜤母

　　楞伽云。云何五無間業。所謂弒父母。及害羅漢。破壞眾僧。惡心出佛身血。云何眾生母。謂𢜤更受生。貪喜俱。如緣母立。無明為父。生入處聚落。斷二根本。名害父母。彼諸使不現。如鼠毒發諸法。究竟斷彼。名害羅漢。云何破僧。謂異相諸隂和合積聚。究竟斷彼。名為破僧。不覺外自共相。自心現量。七識身。以三解脫無漏惡想。究竟斷彼七識身。名為惡心出佛身血。

　　境智寂滅

　　四念處云。能觀之智照而常寂。所觀之境。寂而常照。境寂智亦寂。智照境亦照。一相無相。無相一相。即是實相。實相即一實諦。亦名虚空佛性。亦名大涅槃。如是境智無二無異。如如之境。即如如之智。智即是境。說境及智處。皆名為般若。

　　隱前三相

　　文句約四教釋佛。佛者覺也。身長丈六。壽八十。老比丘像。三藏佛自覺覺他。𢃄老比丘現尊特身。通教佛自覺覺他。單現尊特坐蓮華臺受職。別教佛自覺覺他。隱前三相等。即圓佛自覺覺他。妙樂云。若隱前三相。從勝而說。非謂太虚而為圓佛。別佛既云單論。即是隱前二相。如目連不窮其聲等。若法華已前三佛離明。隔徧小故。來至此經。從劣辯勝。即三而一。他迷一家所明四佛者。以棄舊譯經論故也。如四階成道。三乗共位。瓔珞賢聖。華嚴融門。此四成道。不可孱齊。以由設迹不同。隱實覆本。故開權顯本。方曰不殊。

　　六即

　　輔行云。一顯圓銓諸法事理不二。一切凡聖。生佛體同。免生退屈。故明即字。雖全體是。迷悟因果其相有殊。免生上慢故明六字。二革文字暗禪之𡚁。文字法師封文滯義。唯守名相。推功上人。自甘退屈。謂為絕分。為此等故。云全體即是。暗證禪人撥棄修行。唯云即心是佛。不辯階位淺深。多濫上聖。起增上慢。為救斯𡚁。故明六位。雖迷悟真似乍分。當處無非理性本具。故即不妨六。六不妨即。一一無異。故事造三千始終不缺。正由迷解當處點即也。

　　六種即名皆是事理體不二義

　　妙宗云。六種即名。皆是事理體不二義。而事有逆順。名字等五。是順修事。唯理性一。純逆修事。此逆順事與本覺理體皆不二。其逆順名自何而立。以知不二。事皆合理。名之為順。其不知者。事皆違理。故名為逆。名字等五。若淺若深。皆知皆順。若初理即。唯迷唯逆。而迷逆事。與其覺理未始暫[垂-工+┬]。故名即佛。

　　世間常住

　　妙宗云。世本代謝而言常者。以一切法即真實性。性不改故。故名為常。若謂遷流不得言常。斯謂情見。良以生法即性故常。住異滅法即性故常。即性之常。非常非無常。不可思議。言偏意圓。故可得云。一生一滅無非中道。唯生唯住。唯異唯滅。

　　無情佛性

　　金剛錍云。無情佛性。惑耳驚心。今且以十義評之。使於理不惑。餘則例之。一者約身。言佛性者。應具三身。不可獨云有應身性。若具三身。法身許徧。何隔無情。二者從體。三身相即。無時暫離。既許法身徧一切處。報應未嘗離於法身。况法身處二身常在。故知三身徧於諸法。何獨法身。法身若徧尚具三身。何獨法身。三約事理。從事則分情與無情。從理則無情無情別。是故情具。無情亦然。四者約土。從迷情故。分於依正。從理智故。依即是正。如常寂光。即法身土。身土相稱。何隔無情。五約教證。教道說有情與非情。證道說故不可分二。六約真俗。真故體一。俗故分二。二而不二。思之可知。七約攝屬。一切萬法攝屬於心。心外無餘。豈復甄隔。但云有情心體皆徧。豈隔草木獨稱無情。八者因果。從因從迷。執異成隔。從果從悟。佛性恒同。九者隨宜。四句分別。隨順悉檀。說益不同。且分二別。十者隨教。三教云無。圓教徧有。又淨名云。眾生如故。一切皆如。如無佛性。理小教權。教權理實。亦非今意。又若論無情。何獨外色。內色亦然。故淨名云。是身無知。如草木瓦礫。若論有情。何獨眾生。一切唯心。是則一塵具足一切眾生佛性。亦具十方諸佛佛性。

　　唯色唯聲

　　四念處引天親唯識論唯是一識。復有分別識。無分別識。分別識者。是識識。無分別者。似塵識。一切法界所有瓶衣車乗等。皆是無分別識。龍𣗳云。一切法趣身念處。即是一性色。得有分別色。無分別色。分別色如言光明即是智慧也。無分別色。即是法界。四大所成。皆是無分別色。是色心不二。彼既得作兩識之名。此亦作兩色之說。若色心相對。離色無心。離心無色。若不得作此分別色無分別色。云何得作分別識無分別識耶。若圓說者。亦得唯色唯香唯聲唯味。唯觸唯識。若合論。一一法皆具法界。諸法等故般若等。

　　貧女寶藏力士額珠

　　妙宗云。初引大迦葉品云。眾生即是佛。何以故。若離眾生。不得三菩提故。如來性品我者。即是如來藏義。一切眾生悉有佛性。即是我義。如是我義。從本已來常為無量煩惱所覆。是故眾生不能得見。如貧女人舍內。多有真金寶蔵。家人大小無有知者。時有異人。善知方便。乃至即於其家掘出金藏。又云。譬如王家有大力士。其人眉間有金剛珠。與餘力士捔力相撲而彼力士以頭觸之。其額上珠尋沒膚中。都不自知是珠所在。其處有瘡。即命良醫欲以療治。乃至時醫執鏡以照其面。珠在鏡中明了顯現。如來藏經十喻。彼經十文一法。九喻。一是所喻。九是能喻。以所從能。故云十喻。一法者。經云。佛告金剛慧菩薩。我以佛眼觀一切眾生貪瞋癡諸煩惱中。有如來智。如來眼。如來身結跏趺坐。儼然不動。善男子。一切眾生雖在諸趣。煩惱身中。有如來藏常無染污。德相具足。如我無異。於此文後即舉九事以喻其法。一萎華佛身喻。二巖峰淳密喻。三糠糩粳米喻四糞穢真金喻。五貧家寶藏喻。六庵羅內實喻。七𡚁帛金像喻。八貧女貴胎喻。九焦模鑄像喻。𡚁帛者。經偈云。譬如持金像。行詣於他國。[裏-〦+六]以穢𡚁物。棄之在曠野。天眼見之者。即以告眾人。去穢現真像。一切大歡喜。我天眼亦爾。觀彼眾生類。惡業煩惱纏。生死僃眾苦。又見彼眾生。無明塵垢中。如來性不動。無能毀壞者。土模者。經偈云。譬如大冶鑄。無量真金像。愚者自外觀。但見焦黑土。鑄師量已冷。開模令質現。眾穢既已除。相好劃然現。我以佛眼觀。眾生類如是。煩惱淤泥中。皆有如來性。闇室下。涅槃經云。如暗室中井。及種種寶。人亦知有。闇故不見。有善方便。燃大明燈。照之得見。是人終不生念是水及寶本無今有。涅槃亦爾。本自有之。非適今也。大智如來以善方便。然智慧燈。令諸菩薩得見涅槃。須知諸喻理兼圓別。若言三障定覆佛性。破障方顯。此猶屬別。若全性成障。障即佛性。以不思議德障消者。則諸喻皆圓。方是今文理即之喻。

　　三障理全是佛

　　金光䟽云。凡明觀法。初多就易。易處觀成。無難不曉。大師得意。故以惑業苦三。皆是三因佛性。三障輪𢌞之法。謂實。則三障確爾。情虚。則三德圓融。於三德境不損毫微。此三修惡乃名性三。全為妙境即惑業苦。一一通徹法界邊底。是名三道。欲顯此三圓融義故。名從勝立。故云法身般若解脫。但轉其名。不轉其體。其實秪是當體通徹耳。

　　相似即

　　妙宗云。相似即是菩提者。以其逾觀逾明。逾止逾寂。如勤射隣的。名相似觀慧。一切世間治生產業。皆與實相不相違背。所有思想籌量。皆是先佛經中所說。如六根清淨位中說。圓伏無明名止。似中道慧名觀。

　　喻始似本

　　起信論云。本覺義者。對始覺義說。以始覺者。即同本覺。始覺義者。依本覺故。而有不覺。依不覺故。說有始覺。

　　稱隨分覺

　　起信論云。又以覺心源故。名究竟覺。不覺心源故。非究竟覺。此義云何。如凡夫人。覺知前念起惡。故能止後念令其不起。雖復名覺。即是不覺故。如二乗觀智初發意菩薩等。覺於念異。念無異相。以捨麤分別執着相故。名相似覺。如法身菩薩等覺於念住。念無住相。以離分別麤念相故。名隨分覺。如菩薩地盡滿足方便。一念相應。覺心初起。心無初相。以遠離微細。念故。得見心性。心性即常住。名究竟覺。

　　修善修惡性善性惡

　　詳解中問。修性善惡其相如何。答。性具佛界為性善。性具九界為性惡。修中佛界為修善。修起九界為修惡。四明云本具三千為性善性惡。緣起三千為修善修惡。(文)問。緣起三千為修善修惡。則三千法體不可斷破。指要云。煩惱生死既是修惡。全體即是性惡法門。故不須斷除及翻轉也。若云不斷。別行玄又云。闡提斷修善盡。佛斷修惡盡。北峰曰。今言斷者。約即論斷。四明云障體即德。無障可論。斯為斷義。(文)。


國家圖書館善本佛典第 55 冊 No. 8954 儀註備簡


第十卷

　　入體之門四教四門

　　玅玄云。明入實門者夫實相幽㣲。其理淵奥。如登絕壑。必假飛梯。欲契真源。要因教行。故以教行為門。門名能通。此之謂也。而門有得失。若於門生着。則成邪見。般若如大火𦦨。四邊不可取。邪見火燒故。若不觸火。門則能通也。若以佛教為門者。教畧為四。藏通別圓。若於一教四句詮理。即是四門。有空䨇亦䨇非。四四合為十六門。

　　門門十乗

　　妙玄云。一入實觀者。上已知圓四門。今依有門修觀。觀則為十。一明不思議境。對前十二思議之門。名不思議境。不思議境即是一實四諦。先苦滅相對。謂生死苦諦不可思議。即空即假即中。即空故方便淨。即假故圓淨。即中故性淨。三淨一心中得。名大涅槃。亦是集道。次集道相對。謂煩惱集諦不可思議。即空即假即中。即空故名一切智。即假故名道種智。即中故名一切種智。三智一心中得。名大般若。亦是苦滅。故名不思議一實四諦也。二發真正心者。一切眾生即大涅槃。云何顛倒以樂為苦。即起大悲興兩誓願。令未度者度。令未斷者斷。一切煩惱即是菩提。云何愚癡以道為非道。即起大慈興兩誓願。令未知者知。令未得者得。無緣慈悲清淨誓願。慈善根力任運吸取一切眾生也。三安心者。修行之要不出定慧。體生死即涅槃名為定。達煩惱即菩提名為慧。於一心中巧修定慧。具足一切行也。四破法徧。若生死即𣵀槃者。分叚變易苦諦皆破。若煩惱即菩提者。四住五住集諦皆破。雖無能破。亦不有所破。何者。生死即涅槃等。故無所破也。五識通塞者。知生死過患名為塞。即涅槃名為通。煩𢚰𢚰亂名為塞。即是菩提名為通。始從外道四見。乃至圓教四門。皆識通塞。節節執着。即是塞。節節亡妙名為通。六善識道品者。觀生死即涅槃。十界生死色隂皆非淨非不淨。乃至識隂非常非不常。能破八倒。即法性四念處。念處具道品三解脫及一切法。即非枯非榮住大涅槃也。七善修對治。若正道多障。應須助道。觀生死即涅槃。治報障也。觀煩惱即菩提。治煩惱障業障也。八善知位次者。生死本即涅槃。理涅槃也。解知生死即涅槃。名字涅槃也。乃至盡生死底。即究竟涅槃也。觀煩惱即菩提。亦如是。九善安忍者。若觀生死即涅槃。不為隂入境病業魔禪二乗菩薩境所動壞也。若觀煩惱即菩提。不為諸見慢境所動壞也。十無法愛者。既過障難。諸功德生。相似三德順理而生喜。起順道法𢜤。生名法𢜤。不上不退。名為頂墮。此𢜤若起。即當速滅。𢜤若滅已。破無明開佛知見。證實相體。無上寶聚。如意圓珠。眾法具足是名有門入實證得經體。餘三門亦如是。

　　方便名善巧

　　輔行云。回向令成妙因。故名善巧。言善巧者。從初發心權實不二。以不二解調停事儀。能使一行一切行。成三[車*丸]真解。一發一切發。入圓初住。功由善巧。大論云。小善能作大果者。如求佛果。讚嘆一偈。稱一南謨燒一捻香。奉獻一華。如是小行。必得作佛。問云。菩薩云何少施。答。夫施在心不在物。菩薩或貧。或聞他說施無多少。或畏多集財物。損他財失善心。或惱眾生。惱眾生故而供養佛。佛所不許。是故少施回向菩提。故知善巧名方便者。由回向故。由智導力。

　　遠近方便

　　輔行云。次明今文二十五法。於向所列圓教遠近之前更論方便者。以為五品作方便故。於六即中是名字即。故云假名。故知今意並在四教內外凡前。通為四教遠方便也。言十種者。即十境也。若觀若發。入品非遙。故名為近。二十五法去真遙故。故名為遠。問。隂是正修。餘九待發。如何以此而名方便。答。今論十境皆是方便者。咸是所觀。若能觀之。方屬正行。是故前八但在凡夫。後二名為聖人方便。故知十境並是圓行近方便也。若前三教差降不同。別於菩薩但觀二教。通但觀一。三藏全無。但觀九境。通二乗觀八境半。三藏三乗觀八境全。通論雖爾。今意在圓。

　　橫豎該羅

　　輔行云。橫豎下。明觀境功能。十境橫豎。如第五初十䨇互發。由境發故。觀發縱橫。復名橫豎。至第五卷當更委明橫豎相。止觀云互發有十。謂次第不次第。雜不雜。具不具。作意不作意。成不成。益不益。久不久。難不難。更不更。三障四魔。九䨇七隻。又橫具橫不具。豎具豎不具。例如發四禪至非想是豎具。至不用處是豎不具。發通明背捨等是橫具。止發七背捨是橫不具。又發初禪至四禪是豎具。三禪來是豎不具。又初禪九品是豎具。八品來是豎不具。又一品五支足是橫具。四支已來是橫不具。其餘例此可知。

　　方等夢王

　　輔行云。方等至尊。不可聊爾。若欲修習。神明為證。先求夢王。若得見一。是許懺悔。經云佛告文殊。為信男女廣說九十二億諸陀羅尼。一一陀羅尼。復九十二億陀羅尼門。佛告華聚。勿𡚶宣傳。當以神明為證。何者。神明有十二夢王。見一王者。乃可為說此陀羅尼。云何名為十二夢王。昔雷音比丘為九十二億魔之揜蔽。生大苦惱。即發大聲。稱於十方三世三寶。十方諸佛同發聲言。誰能救此菩薩苦惱者。有寶王如來重舉聲問諸菩薩。有華聚菩薩白佛言。當以何法而徃救之。佛言當以摩訶袒持陀羅尼章句伏彼魔王。華聚徃彼調伏魔已。令諸魔受持此陀羅尼。諸魔各各脫衣供養已。至佛所白言。我等十二大王當受持之。華聚問。何名十二。乃說十二王名。至夢行品中名十二夢相。佛告文殊。若求此法。教求十二夢王。若得見一。授七日法。一名袒茶羅。二名斤提羅。三名茂持羅。四名乾基羅。五名多林羅。六名波林羅。七名檀林羅。八名禪林羅。九名窮林羅。十名迦林羅。十一名伽林羅。十二名婆林羅。如犯刑者從他求脫。如是念念歸求夢王。若不感者。雖行無益。應竭力破慳而修供養。世多直行終成無益。

　　五科陶師譬

　　止觀云。譬如陶師。若欲得器。先擇良處。無砂無鹵。草水豐便。可立作所。次息餘緣務。務際不靜。安得就功。雖息外緣。身內有疾。云何執作。身雖康壯。泥輪不調。不成噐物。上緣雖整。不專於業。廢不相續。永無辦理。止觀五緣亦復如是。有待之身。必假資藉。如彼好處呵厭塵欲。如斷外緣。棄絕五葢。如治內疾。調適五事。如學輪繩。行於五法。如作不廢。世間淺事非緣不合。何况出世之道。若無弄引。何易可階。故歷二十五法約事為觀。調麤入細。檢散令靜。故為止觀遠方便也。

　　引證道定復以律儀為根本

　　止觀云。定共戒無作者。與定俱發。有人言。入定時有。出定時無。有人言。無作依定。定在不失。定退即謝也。道共戒無作者。此無作依道。道無失故。此戒亦無失。戒定道共。通是戒名說。通以性戒為本。故經云。依因此戒能生禪及滅若智慧。即此意也。輔行云。引證道定。復以律儀而為根本。

　　十戒五支戒通大小乗

　　止觀云。列戒名者。經論出處甚多。且依釋論。有十種戒。所謂不缺。不破。不穿。不雜。隨順。無着。智所讚。自在。隨定。具足。

　　戒聖行既從始淺以至於𣸧。今仍判其麤妙。禁淨善三戒屬律儀。律儀通攝眾故。定尊𤰞。位次緒。雖有菩薩佛等。不別立眾。故戒法是同。但以佛菩提心為異耳。故知律儀等三戒。三藏攝。不缺是定共。根本禪是事。亦屬三藏攝。是故為麤。不析戒是體法道共。即通教攝。大乗不退等。別教攝亦兼於通。通有出假隨機順理。於道不退。然依真諦。不及別人。別人為妙也。隨順畢竟具足等。圓教攝。不起滅定現諸威儀。不捨道法現凡夫事。故名隨順。唯佛一人具淨戒。餘人皆名汙戒者。故名畢竟戒。戒是法界。具一切佛法眾生法。到尸彼岸。故名具足波羅密戒。(玄義)。

　　釋籤云。大經十戒對大論十戒。文稍參互。今具對錄。論不缺。即經禁戒。屬根本業支。論不破不穿。即經清淨戒。善戒。屬前後眷屬支。故文中云。從根本眷屬等兩支中出禁等三。論不雜戒。即經不缺戒。屬非諸惡覺清淨支。論隨道戒。無着戒。即經不析戒。屬護持正念支。論自在戒。智所讚戒。隨定戒。具足戒。即經大乗戒。不退戒。隨順戒。畢竟戒。具足諸波羅密戒。屬回向無上道支。從五支出。文雖如前。若但以論十對經十者。論不缺戒。即經禁戒。論不破戒。即經清淨戒。論不穿戒。即經善戒。論不雜戒。即經不缺戒。與論不缺名同意別。論取缺壞不任。故對根本。經取微有缺壞。故對不雜。論隨道戒。無着戒。即經不析戒。論所讚戒。即經大乗戒。論自在戒。即經不退戒。隨順戒。論隨定戒。即經畢竟戒。論具足。即經具足波羅密戒。但依此對。即見悞文。亦不須改。

　　此十種戒攝一切戒。不缺戒者。即是持於性戒。乃至四重。清淨守護。如𢜤明珠。若毀犯者。如器已缺。無所堪用。佛法邊人。非沙門釋子。失比丘法。故稱為缺。不破者。即是持於十三。無有破損。故名不破。若毀犯者。如器破裂也。不穿者。是持波夜提等也。若有毀犯。如器穿漏。不能受道。故名為穿。不雜者。持定共戒也。雖持律儀。念破戒事。名之為雜。定共持心。欲念不起。故名不雜。如大經云。雖不與彼女人身合。而共言語嘲調。壁外釧聲。見男女相追。皆汙淨戒。十住婆沙云。雖制其事。而令女人洗拭按摩。染心共語相視。或限爾許日持戒。或期後世富樂。天上自恣。皆名不淨。若持不雜戒。悉無此等念也。隨道者。隨順諦理。能破見惑。無著戒者。即是見真成聖。於思惟惑無所染著也以此兩戒。約真諦持戒也。智所讚戒自在戒。則約菩薩化他。為佛所讚。於世間中而得自在。是約俗諦論持戒也。隨定具足兩戒。即是隨首楞嚴定。不起滅定現諸威儀。示十法界像導利眾生。雖威儀起動。而任運常靜。故名隨定戒。前來諸戒。律儀防止。故名不具足。中道之戒。無戒不僃。故名具足。此是持中道第一義諦戒也。用中道慧徧入諸法。故經云。式叉。式叉名大乗戒也。涅槃明五支戒及十種戒。義勢畧同。設諸經論更明戒相。終不出此十科。束前三種戒名律儀戒。秉善防惡。從初根本乃至不穿。纖毫清淨。束名律儀戒。凡夫散心悉能持得此戒也。次不雜一戒。定法持心。心不𡚶動。身口亦寂。三業皎鏡。此是定共戒。入定時任運無雜。出定身口柔輭。亦不雜。凡夫入定。則能持得也。隨道戒。初果見諦發真成聖。聖人所持。非凡夫能持也。無著戒則三果人所持。亦非初果所持也智讚自在。此乃菩薩利他須持此戒。則非二乗所持也。隨定具足。此是大根性所持。則非六度通教菩薩所能持也。况復凡夫二乗耶。向判位高下。事義不同。理觀觀心論持戒者。具能持得上十戒也。先束十戒為四意。前四戒但是因緣所生法。通為觀境。次二戒即是觀因緣生法即空。空觀持戒也。次兩戒觀因緣即是假。假觀持戒也。次兩戒觀因緣生法即是中。中觀持戒也(止觀)。

　　輔行云。列戒名者。具如大品念戒中。及大論二十一。與賢護經同。大經𢿘等名異義同。華嚴十無盡藏品亦列十戒。望此仍闕。彼云。一利眾生戒。二不受外道戒。唯受三世佛淨戒。三無着戒。不回向三有故。四安住戒。不犯一切戒故。五不諍戒。不非先制。不更造立。不因此戒惱亂眾生。六不惱害戒。不以咒術惱眾生故。七不雜戒。離六十二見。但觀緣起故。八離邪戒。不作持相欲使他知。內無實德現有德相。九不惡戒。見破戒人不輕篾故。十清淨戒。捨十惡持十善。此十種中二四六八十。此屬律儀。三七屬隨道無着。五九屬出假之由第一正當利他。菩薩元以饒益為本。是故此十利生居初。彼經有事及以空假。仍闕自在。八中全無。諸經列戒。論十攝盡。

　　六物圖

　　法𢿘云。僧伽胝。此云複衣。嗢呾囉僧伽。此云上衣。安呾婆娑。此云內衣。波嗢囉。此云鉢。尼師壇那。此云坐臥具。鉢哩薩囉伐挐此云濾水纙。又云九條。七條。五條。濾水囊。應量器。隨坐具。

　　頭陀抖擻分衛自資

　　輔行云。頭陀中五種食法。謂常乞。一坐。節量。中後不飲漿。次第乞。今此且舉五中之一。居阿蘭若必須乞食。墾植耕種。舂礱碓磑。不受壞生。貯宿殘煑。畜八不淨。事涉四邪。汙染檀越。非蘭若行。近代所置。彌隔聖言。男女徃來。兼招譏醜。倘依佛教。利益不輕。

　　乞食十利

　　十住婆沙云。乞食有十利。一自用活命。自屬不他屬。二施我者令住三寶。然後當食。三常生悲心。四隨順佛教。五易滿易養。六破憍慢法。七無見頂善根。八見我乞食餘者効我。九不與男女大小有諸事故。十次第乞生平等心。

　　蘭若十利

　　輔行云。雪山為上。即如前說。頭陀為中。即十二頭陀中處有四也。謂蘭若。塜間。𣗳下。露坐。依此四處。必須常坐。蘭若有十利。一自在去來。二無我所。三隨喜無障。四心樂蘭若處。五少欲少事。六不惜身命具足功德。七離眾閙語。八雖行功德不求恩報。九易得一心。十易生無障礙想。

　　慶弔俯仰等

　　輔行云。弔凶慶吉。俯下仰上。低曲昂申。造徃聘迎。亦就也。問也。一弔一慶。已損高風。終日追尋。何道之有。

　　外護善知識

　　輔行云。母雖慈養子必策。虎雖猛。𠾑子必寛。外護知識。如母如虎。將護行者。如勿舉勿惱。舊行道人等者。若未親行。暗於可否。一向混俗。不了開遮。又何但專令外護護已。亦應善須將護外護。

　　同行善知識

　　輔行云。同行者。佛言。人根不同。善與善共。惡與惡共。智與智共等。日新者。若二日功齊。則一朝空過故。今修昨行。名之為故。加行勝昨。乃名日新。如切如磋。道學也。如琢如磨。自修也。

　　教授善知識

　　輔行云。夫為導者。必具目足。若解行不均。安能利他。又行解具足。德在於彼。謂我但在於解。道前方便。復有內外。二十五法為外。十境為內。又於二十五中而分內外。具緣一向在外。呵欲棄葢義兼內外。調五事亦內亦外。眠食在外。餘三屬內。五法一向在內。方便得所。為通。方便背行。為塞。說法轉心。此取解也。

　　五欲過患

　　止觀云。呵五欲者。謂色聲香味觸。十住婆沙云。禁六情。如縶狗鹿魚蛇猿鳥。狗樂聚落。鹿樂山澤。魚樂池沼。𧉮樂穴居。猿樂深林。鳥樂依空。六根樂六塵。非是凡夫淺智弱志所能降伏。唯有智慧。堅心正念。乃能降伏。總喻六根。今私對之。眼貪色。色有質像如聚落。眼如狗也。耳貪聲。聲無質像如空澤。耳如鹿也。鼻貪香。如魚也。舌引味。如𧉮也。身着觸。如猨也。心緣法。如鳥也。今除意。但明五塵。五塵非欲。而其中有味。能生行人須欲之心。故言五欲。譬如陶師。人客延請不得就功。五欲亦爾。常能牽人入諸魔境。雖具前緣。攝心難立。是故須訶。色欲者。所謂赤白長短。明眸善𮋳。素頸翠眉。皓齒丹脣。乃至依報紅黃朱紫。諸珍寶物。惑動人心。如禪門中所說。色害尤深。令人狂醉。生死根本。良由此也。如難陀為欲持戒。雖得羅漢。習氣尚多。况復具縳者乎。國王耽荒無度。不顧宗廟社稷之重。為欲樂故。身入怨國。此間上代亾國敗家。多從欲起。赫赫宗廟。褒姒滅之。即其事也。經云。眾生貪狼於財色。坐之不得道。觀經云。色使。所使。為恩𢜤奴。不得自在。若能知色過患。則不為所欺。如是呵已。色欲即息。緣想不生。專心入定。聲欲者。即嬌媚妖詞。婬聲染語。絲竹絃管。釵釧鈴珮等聲也。香欲者。即是鬱茀氛氳。蘭馨麝氣。芬芳酷烈。郁毓之物。及男女身分等香。味欲者。即是酒肉珍肴。肥腴津膩。甘甜酸辣。酥油鮮血等也。觸欲者。即是冷煖細滑輕重強輭。名衣上服。男女身分等。此五過患。(云云)。

　　金石絲竹等

　　輔行云。自古有樂。不出八音。土曰塤。今童子猶吹之。匏曰笙。皮曰鼓。竹曰管。絲曰絃。石曰磬。金曰鐘。木曰柷。所以作樂調八音。改人邪志。全其正性。移風易俗。今之樂者。鄭衛之聲。增狂逸。壞正性。是故須呵。

　　仙人聞舍脂語失通

　　輔行云。佛未出時。帝釋常詣提波延那仙人所聽法。舍脂念云。帝釋捨我欲詣餘女。隱形上車。到仙人所。帝釋見。乃語言。仙人不欲見女。汝可還去。苦不肯去。帝釋以荷莖打之。舍脂乃以輭語謝帝釋。諸仙聞聲起欲。螺髻落地。失通。

　　因五欲招過

　　輔行云。如頻婆娑羅王。以色欲故身入敵國。獨在婬女阿梵婆羅房中。優填王以色染故。截五百仙人手足。聲欲。如五百仙人雪山中住。聞甄迦羅女於雪山浴而歌。聞其歌聲。即失禪定。心醉狂逸。香欲。如一比丘。在蓮華池邊聞華香氣。心生𢜤樂。池神即大訶責。何故偷我香氣。以着香故。令諸結使臥者皆起。味欲。如一沙彌。染着酪味。命終後。即生酪中受於蟲身。師得羅漢。僧分酪時。云徐徐。莫傷𢜤酪沙彌。人問其故。答言。此蟲本是我沙彌。以𢜤酪故生此酪中。觸欲。如劫撥仙人得五神通。王所敬重。飛行徃反。王自捧足。布髮與行。積有歲年。王有務遠行。有女端正無比。王告女言。吾今遠行。汝供如我。彼仙飛至王宮。王女以手擎坐着案上。觸女柔輭。即起欲意。因觸欲故。退失神通。步行出宮。為王說偈訶之。

　　三世九惱

　　輔行云。文通列三。謂一惱我。二惱我親。三讚我怨。三世各爾。故合為九。問。過去已去。未來未至。云何名惱。答。惱雖過未。境實現在。與時相值則生於惱。及以過去曾惱於我。若離嗔者。雖有惱。境惱心不生。

　　眠名增心𢿘法

　　輔行云。此中總說睡眠之法。能令心數增長不息。彼俱舍頌中約法相者云。睡眠遍不違。若有皆增一。以通三性故也。善心所有二十二法俱起。十大地。十大善地。及尋伺。有時增惡作。不善心應有二十。謂大地十。大煩惱地六。大不善二。尋伺二。四煩惱忿等惡作二十一。有覆有十八。無覆許十二。如前心品中。若有皆增一。

　　掉悔葢

　　輔行云。掉。動也。掉之為法。破出家心。攝猶不定。況更掉散。大論云。汝已剃髮着袈裟。執持瓦鉢行乞食。云何樂着戲論法。放逸縱恣失法利。所言悔者二種。一掉後生悔。二如重罪人。常懷怖畏。悔箭入心。堅不可拔。今亦具二。

　　猶豫

　　輔行云。猶豫者。不决之總名。猶者。爾雅云。如麂。善登木。尸子言。五尺大犬曰猶。說文云。隴右謂犬子為猶。亦貜屬。言此犬子或隨人行時。前後不定。故名猶豫。疑雖有過。善須思擇。於自身心决不應疑。師法二疑。須曉其時。若未入三昧來。於此二法若不疑者。或當復着邪師邪法。故應熟疑。善思擇之。疑為解津。此之謂也。師法已正。依法修行。爾時三疑永須棄捨。

　　五葢棄法

　　輔行云。此五葢中三事各立。謂貪嗔疑。二事共立。謂睡眠掉悔。俱舍云。食治用同故。貪欲以妙欲為食。不淨觀為治。嗔恚以可憎相為食。慈心觀為治。疑以三世相為食。緣起觀為治。故各立一。昬沉睡眠以五法為食。一懵憒。二不樂。三嚬欠。四食不平等性。五心羸劣性。以毘鉢舍那治。掉舉惡作以四法為食。一親里尋。二國土尋。三不死尋。四念音事尋。以奢摩他治。

　　調食

　　輔行云。波斯匿王食噉太過。身重懈怠。現在未來於身失利。又養生法云。人欲常勞。食欲常少。勞無過極。少不至虛。去肥膩。節醎酸。俗養生法尚令自勞。豈志道者過食懈怠。非唯失利而已。亦乃增病損生。

　　眠是眼食

　　輔行云。佛說法時。阿那律眼睡。佛說偈言。咄咄何為睡。螺螄蚌蛤類。那律誓曰。自今已後。形融體爛。終不眼睡。因達曉不眠。眼根便失。佛令耆域治之。耆域曰若少不眠。治之可差。此不可治也。佛告那律。汝當寢息。一切由食存。眼以眠為食。乃至意以法為食。涅槃以不放逸為食。我無放逸。得至涅槃。那律云。我不敢違。後因得天眼。眠是欲界報法。既未得禪。但可調停而已。

　　三事合調

　　止觀云。調身調息調心此應合用。不應別說。但有初中後方法不同。是則入住出相有異調三事者。行人欲入三昧。調身之宜。若在定外。行住進止。動靜運為詳審。若所作麤獷。則氣隨麤。以氣麤故。則心散難錄。兼復坐時煩憒。心不恬怡。是以雖在定外。亦須用心逆作方便。坐法。如文。舉要言之。不寛不𢚩是身調相。第二調息。息凡有四。一風。二喘。三氣。四息。前三不為調相。後一為調相。守風則散。守喘則結。守氣則勞。守息則定。前三不調。心亦難定。若欲調之。當依三法。一者下着安心。二者寛身體。三者想氣徧毛孔出入通同無障。若細其心。令息㣲㣲。然息調則眾患不生。其心易定。舉要言之。不澁不滑是息調相。第三調心。有二義。一者調伏亂念。不令越逸。二者當令沉浮。寬𢚩得所。何等為沉相。若坐時心中昬暗無所記錄。頭好低垂。是為沉相爾時當繫念鼻端。令心住在緣中。何等為浮相。若坐時心神飄動。身亦不安。念在異緣。此是浮相。爾時宐安心向下係緣。制諸亂念。心則定住。此則心易安靜。舉要言之。不沉不浮是心調相。欲入定時。從麤入細。身為麤。息居中。心最細。此則入定初方便也。欲出定時。應先放心異緣。開口放氣。想息從百脈隨意而散。然後㣲㣲動身。(云云)。此為出定調身息心方便。以從細出麤故。是名善入出住。偈云。進止有次第。麤細不相違。譬如善調馬。欲去而欲住。

　　行五法合譬

　　輔行云。行五法者。謂欲進念巧慧一心。前喻[陶-山+止]師。眾事悉整。而不肯作。作不殷勤。不存作法。作不巧便。作不專一。則事無成。初文先反合。無五法。則所作不成。初不肯作。譬無樂欲。作不殷勤。譬無精進。不存作法。譬無念也。作不巧便。譬無慧也。作不專一。譬無一心。則事不成。譬正行不成。今註中若無兩字。總冠於下。次第反合無五法。若能兩字。[寇-(敲-高)+(利-禾)]下五句。正合有五法。

　　十法通名乗

　　輔行云。法華大車以譬十法。且順經文次第。不復依於十法次第。大車高廣。不思議境也。幰葢慈悲。寶繩交絡。即𤼵心也。安置丹枕。枕有內外。若車內枕。休息眾行。即安心也。若車外枕。或動或靜。動靜秪是通塞義也。破塞存通。即塞而通。其疾如風。即破無明。是破徧義也。始自白牛。終至平正。道品義也。又多僕從。即正助也。遊於四方。即次位也。安忍秪是忍於五品違順二境。令入六根。離愛秪是離六根中相似法𢜤。是知前七正明車體及以具度。後三秪是乗之所涉。若無所涉。運義不成。是故十法通名乗也。

　　現前隂𡚶一剎那心

　　讀教記云。定境用觀。一家宗要。必先詳於解行之文。解行詳。境觀明矣。(文)詳解云。止觀一部。其要在乎解之與行。解則解於諸法本真。行則立行。定境用觀。正用觀時。的觀現前一念𡚶心具三千法。三千即一念。一念即三千。不縱不橫。不前不後。觀之不已。則隂境轉成不思議矣。不思議境。境即是觀。兩重能所。歷歷分明。詳夫祖師之意。說有次第。用在一心。稱性而觀。絕待而照。焉有初重次重之分。因示之曰。不思議境是能觀觀法。即是所顯法門。

　　揀思議心取不思議心亦性德境

　　止觀云。一觀心不可思議境者。此境難說。先明思議境。令不思議境易顯。思議者。小乗亦說心生一切法。謂六道因果。三界輪環。若去凡欣聖。則棄下上出。灰身滅智。乃是有作四諦。葢思議法也。大乗亦明心生一切法。謂十法界也。若觀心是有。有善有惡。惡則三品。三途因果也。善則三品。修羅人天因果。觀此六道無常生滅。能觀之心亦念念不住。又能觀所觀悉是緣生。緣生即空。竝是二乗因果法也。若觀此空有。墮落二邊。沉空滯有。而起大慈悲入假化物。實無身。假作身。實無空。假說空。而化導之。即菩薩因果法也。觀此法能度所度皆是中道。實相之法畢竟清淨。誰善誰惡。誰有誰無。誰度誰不度。一切法悉如是。是佛因果法也。此之十法邐迤淺深。皆從心出。雖是大乗無量四諦所攝。猶是思議之境。非今止觀所觀也。不可思議境者。如華嚴云。心如工畵師。造種種五隂。一切世間中。無不從心造。種種五隂者。如前十法界五隂也。法界三義。十數是能依。法界是所依。能所合稱。故言十法界。又此十法各各因。各各果。不相混濫。故言十法界。又此十法一一當體皆是法界。故言十法界。夫一心具十法界。一法界又具十法界百法界。一界具三十種世間。百法界具三千種世間。此三千在一念心。若無心而已。介爾有心。即具三千。亦不言一心在前。一切法在後。亦不言一切法在前。一心在後。例如八相遷物。物在相前。物不被遷。相在物前。相不被遷。前亦不可。後亦不可。袛物論相遷。祗相遷論物。今心亦如是。若從一心生一切法者。此則是縱。若心一時含一切法者。此即是橫。縱亦不可。橫亦不可。祗心是一切法。一切法是心。故非縱非橫。非一非異。玄妙深絕。非識所識。非言所言。所以稱為不思議境。意在於此。

　　揀境及心

　　文句觀心釋山。結文云即別圓二觀。(云云)。妙樂釋云云者。亦應於此以辯二觀同異之相。方便正修。簡境及心并對前二以辯權實等。乃至四觀亦須開顯。

　　去思議取不思議

　　光記中僻執云。唯止觀中從行觀法得揀隂境。諸事觀法不得揀隂。斯是胷情自立規矩。諸文觀法既不出隂。揀有何妨。况妙樂中觀隂。須明方便正修。揀境及心。揀境豈非去尺就寸。揀心豈非去思議取不思議耶。安得固違。執不揀隂。

　　即於境種而生於果

　　輔行云。且如十境只一念心。行之地也。二顯示境相不同。行之種也。一一起於十乗觀法。行之雨也。一一轉成不思議境。行之芽也。一一發心。行之幹也。一一安心。行之葉也。一一破徧乃至正助。行之華也。一一次位以至離𢜤。行之果也。若無六事。道𣗳不端。次第雖爾。若從人說。上根即於境種而生於果。故文云。直聞是言。病即除愈。為中下根。更須後法。是故文云至長者所。為合眾藥。

　　修德境推本具心離四性計

　　輔行云。問。心起必託緣。為心具三千。為緣具。為共具。為離具。若心具者。心起不用緣。若緣具者。緣具不關心。若共具者。未共各無。共時安有。若離具者。既離心離緣。那忽心具。四句尚不可得。云何具三千耶。答。地人云。一切解惑真𡚶。依持法性。法性持真𡚶。真𡚶依法性也。攝大乗云。法性不為惑所染。不為真所淨。故法性非依持。言依持者。阿黎耶是也。無沒無明盛持一切種子。若從地師。則心具一切法。若從攝師。則緣具一切法。此兩師各據一邊。若法性生一切法者。法性非心非緣。非心故而心生一切法者。非緣故亦應緣生一切法。何得獨言法性是真𡚶依持耶。若言法性非依持。黎耶是依持。離法性外別有依持。則不關法性。若法性不離黎耶。黎耶依持。即是法性依持。何得獨言黎耶是依持。又違龍𣗳。龍𣗳云。諸法不自生。亦不從他生。不共不無因。乃至云當知四句求心不可得。求三千法亦不可得。既橫從四句生三千法不可得者。應從一念心滅生三千法耶。心滅尚不能生一法。云何能生三千法耶。亦滅亦不滅。其性相違。非滅非不滅。非能非所。云何能生三千法耶。亦縱亦橫非縱非橫求三千法亦不可得。言語道斷。心行處滅故名不可思議境。

　　化他境解離四性無妨四說

　　輔行云。當知第一義中一法不可得。况三千法。世諦中一心尚具無量法况三千耶。龍𣗳云。不自不他。不共不無因生。大經生生不可說。乃至不生不生不可說。有因緣故。亦可得說。謂四悉檀因緣也。

　　但推本具理心

　　輔行云。次明修德不思議境。即是自行。須明行相。故以問答推檢而為行體。如前理性本無性過。約修門說。須明離計。故約四性以為徵問。然此問中。且約所起對理自具而為研覈。其實但推本具理心。恐生計故。故須此覈。故下答文但離縱橫等四句執竟。還歸本理一念三千。

　　初心依理生解與起教後心不同

　　輔行云。若聖若凡。凡欲利他。皆須四句橫豎破執。乃可四句慈悲為他。然此為他與後起教其義不同。彼唯實報八相被物。𤼵起權實施開廢等。此唯初心依理生解。無性執已。為他四說。亦通後心。仍在習果無生忍位。四執實破。赴物說四。

　　不得而得三諦宛然

　　輔行云。問。前理性境。及前章安料揀文中。皆云一心任運具足。今此何得對緣推耶。答。今此正推一念起心已具三千。故推此具。為心為緣。若推此起。起不可得。念與三千竝不可得。不得而得。三諦宛然。

　　境前發心

　　輔行云。五畧中初發大心。次行大行。云何發大心。眾生昬倒。不自覺知。勸令醒悟。上求下化。又五畧秪是十廣。初五章秪是發菩提心一意耳。方便正觀。秪是四三昧耳。

　　重發誓言

　　止觀云。誓言。眾生無邊誓願度。生死即涅槃故。煩惱無𢿘誓願斷。煩惱即菩提故。法門無量誓願學。即惑成智故。佛道無上誓願成即生成滅故。

　　縱橫俱破

　　止觀云。破法徧為三。一無生門。從始至終盡其源底豎破法徧。二歷諸法門當門。從始至終盡其源底橫破法徧。三橫豎不二。從始至終盡其源底非橫非豎破法徧。豎則論高。橫則論廣。豎來入橫。無橫而不高。橫來入豎。無豎而不廣。一無生門破法徧又為三。一從假入空破法徧。二從空入假破法徧。三兩觀為方便得入中道第一義諦破法徧。如此三觀實在一心法玅難解。寄三以顯一耳。

　　橫豎通塞

　　輔行云。通相通塞。是即空假兩觀。能破見思塵沙。於當位中雖得為通。望於中觀仍具無明。故名為塞。若後中觀勝下二觀。雖得名通。隔於空假。故名為塞。橫中通塞尋文可知。別相通中之塞橫豎法相已有通塞。况復於通起着成塞。當知橫豎通別竝塞。故云皆塞。無復有通。

　　一心具三破

　　輔行云。初破橫豎中破豎者。豎通漸入雖屬一人。前後次第三時各異故。故非一三。今一心具三破等。(如本文云云)乃至如此橫豎一一諦中具諦緣度。若通若塞。橫豎若破。諦緣度中通塞隨破。故不煩破諦等通塞。

　　通塞

　　止觀云。有橫通塞。有豎通塞。橫者。具約三法。苦集為塞。道滅為通。無明十二因緣為塞。無明滅為通。六蔽覆心為塞。六度為通。豎通塞者。見思分叚生死為塞。從假入空觀為通。無知方便生死為塞。從空入假觀為通。無明因緣生死等為塞。中道正觀為通。

　　於通起塞能破如所破

　　止觀云。若同外道𢜤着觀空智慧。宐以四句徧破。能破如所破。令眾塞得通。若不執着觀空智慧。則能破不如所破。但破塞存通。如除膜養珠。破賊護將。輔行云。一者通途通塞。則以所破為塞。能破為通。二別相通塞。則以於能起着為塞。破塞無着為通。故下文云。法相淺深。任有通塞。

　　節節檢校通塞

　　輔行云。一橫通塞。二豎通塞。三橫別通塞。四一心通塞。一一皆須四句檢校。若於四通而起塞着。皆須破塞以存於通。如是展轉以破為期。故於一一能。一一所。皆悉檢校。復須四句分別。一者塞中有通。二者通中有塞。三者塞是自塞。四者通是自通。初二句即是別相通塞。後二句即屬破徧。

　　應須七科次第調試

　　止觀云。上來雖破法徧識通塞。若不調停道品。何能疾與真法相應。真法名無漏。道品是有漏。有漏能作無漏方便。方便失所。真理難會。大論云。三十七品是行道法。涅槃城有三門。三門是近因。道品是遠因。為是義故。應須道品調停也。

　　圓理不開須修事助

　　止觀云。根利無遮。易入清涼池。不須對治。根利有遮但專三脫門。遮不能障。亦不須助道。根鈍無遮。但用道品調適。即能轉鈍為利。亦不須助道。根鈍遮重者。以根鈍故。不能即開三解脫門。以遮重故。牽破觀心。為是義故。應須治道對破遮障。則得安隱入三解脫門。大論稱諸對治是助開門法。即此意也。

　　初入外凡外招名利

　　止觀云。始觀隂入至識位次障轉慧開。或未入品。或入初品。神智爽利。若鋒刃飛霜。觸物斯斷。初心聰叡。有逾於此。但錐不處囊。難覆易露。或見講者不稱理。或見行道不當輙。慈悲示語。即被圍繞。即說一兩句法。或示一兩節禪。初對一人。馳傳漸廣。初謂有益。益他葢㣲。廢損自行。當縮德露玼。(云云)。

　　三術

　　止觀云。若被名譽羅[(ㄇ@ㄙ)/月]。利養毛繩。眷屬集𣗳。妨蠧內侵。枝葉外盡者當早推之。莫受莫着。推若不去。翻被粘繫者。當縮德揚玼。揚狂隱實。密覆金貝。莫令盜見。若遁不脫。當一舉萬里。絕域他方。無相諳練。快學得道。若名利眷屬從外來破。憶此三術。齧齒忍耐。雖千萬請。確乎難拔。讓哉隱哉去哉。

　　似𢜤頂墮

　　止觀云。行上九事。過內外障。應入真而不入者。以法𢜤住着。而不得前。大論云。三三昧是似道位。未發真時。喜有法𢜤。名為頂墮。譬如同帆。一去一停。停即住着。又雖不着沙。亦不着岸。風息故住。不着沙喻無內障。岸喻外障。而生法𢜤。無住風息。不進不退。名為頂墮。

儀註僃簡(終)


