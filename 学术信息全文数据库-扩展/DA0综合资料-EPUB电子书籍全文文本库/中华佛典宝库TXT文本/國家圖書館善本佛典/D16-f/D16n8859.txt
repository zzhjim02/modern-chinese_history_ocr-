國家圖書館善本佛典第 16 冊 No. 8859 楞嚴妙指


　　楞嚴妙指序

　　釋弘演撰

　　十方如來及大菩薩於其自住三摩地中平等差別作一切緣逈出思議之表但觀日輪方駕諸聖翼從覺樹道成尊者降誕臨般𣵀槃敕副貳傳化乃至鐵圍山間同文殊結集流布塵剎剎塵令諸會中獲近遠益即琴瑟妙音發於妙指也震旦宿植勝因五味聖教俱已先傳鳩摩羅什譯首楞嚴三昧經乃方等會上對權小機略彰二觀雙行內秘外現神龍年中般剌蜜帝遂至廣州於灌頂部誦出一品權實本跡燦然開顯翻譯筆受諸賢淹貫法[蕵-食+巳]乘願雲集不異逍遙馬鳴親承金口造大宗地起信二論大宗地得主伴影響甚深無量智慧起信得巧被末刼智慧之門龍樹入娑伽羅宮閱百洛乂經依宗本法釋摩訶衍慈尊應請依經演瑜伽十七地般若八十頌亦從空相初門有為無為分合自在深入無障礙法界無著天親宗述廣造半滿偏圓各論達磨望龍樹為十四代孫親示道育慧可藉教悟宗理入行入楞伽四卷即是如來心地要門依究竟一位總持餘位五種俱轉設大法藥直接上根仍記宗說二通潛符密證種熟脫不同東土諸宗釋華嚴法華安立法式皆遙遵馬龍近凖天親無著葢由古佛現身所製釋明深符按指遺則也然教理興廢由於行果佛記法滅因緣本經在先尊者因生滅法偈方便示寂其旨微矣今按先德宗教性相懸𢍆各論之文隨宜附入後裔沿流并為决擇耘毒草而養藥王祈不辜佛祖法施深恩共證心性上定云爾。

　　楞嚴妙指釋題

　　釋弘演述

　　如來三業住秘密藏隨智慧行經初敷座宴安宣示深奥徵心之際舒金色臂摩阿難頂頓示有三摩提名大佛頂首楞嚴王具足萬行十方如來一門超出妙莊嚴路正觀文終文殊請問經名復答五種若密若顯若畧若廣金剛道路不可思議譯塲取法為題性修合明順逆交映綱維一化始終次第天然亦不可思議[穀-(一/禾)+卯]中之鳴已逾眾鳥殆謂是與。

　　夫機前無教教後無實古佛垂方便門皆為當機總敘即三種世間妙嚴別敘淨穢聖凡一一互照顯首楞嚴三昧即一心二門二門本來不二一題全具三名一名各具三法正應咨决心疑殷勤啟請雙具權實之文十方如來不思議諦一諦三諦得成菩提不思議智一智三智妙奢摩他三摩禪那不思議行一行三行行妙故智妙智妙故諦妙而行依智導智依諦𤼵三諦之境是諸佛所師大佛頂答文殊第一名也此名顯體體屬七常住果菩提湼槃真如佛性即大佛頂菴摩羅識即悉怛多般怛羅空如來藏即十方如來清淨海眼大圓鏡智即無上寶印果海一味故但標大佛頂即如來藏本妙圓心元明心妙妙明心元心空地水火風非則俱非即則俱即離即離非是即非即九法界元同佛法界而順逆自在唯十方如來放光現身說呪化不失時由得清淨海眼洞明此體故馬鳴大宗地論初三分起信歸命偈并初二分全宗於此大即體佛即宗頂即用三法具足名秘密藏然獨取正因真性[車*丸]為一經之體如迷南為北悟則全北是南在次文明宗中顯。

　　如來密因修證了義第三名也此名顯宗宗具因果即如來藏妙明心元元明心妙本妙圓心真如不變本來無生親契此㫖名無生法忍初標常住真心性淨明體直終作是觀者名為正觀大宗地論次三分及次二十分起信論真如門及生滅門二義中同相皆宗於此七徵唯顯一法界大總相法門體二根本放光現瑞十方世界合成一界即大乘因者諸法實相說圓通交光灌頂十方世界合成一界即大乘果者諸法實相因窮久遠實修果窮久遠實證故皆開迹顯本五十五位真菩提路與岐路不同奢摩他中用諸如來毘婆舍那清淨修證清淨即空唯修真如三昧以無二實智照廣大佛境到其源底名隨自意法如來即體密因修證即宗了義即用然獨取了因觀照[車*丸]一如來行自行因果為一經之宗如來密因指見道分修指修道分證指證果分了義指結經名分。

　　諸菩薩萬行首楞嚴第五名也此名顯用用通三際即如來藏妙明心元本妙圓心元明心妙真如隨緣是名生滅不得緣了二因唯見五隂區宇從問地獄因果直終不戀三界皆明若他觀者名為邪觀大宗地論次十分起信論生滅門中異相皆宗於此眾生無始生死相續皆由不知(云云)諸修行人不能得成無上菩提(云云)全示迷此元清淨體成二顛倒因枉入三界流轉二乗寂滅故云岐路所謂圓覺自性非性性有循諸性起隨其流處有種種味然一聞了義即證首楞嚴勅諸菩薩及阿羅漢應身生末法中即為自他開權顯實未開權時密因唯見萬行既顯實後萬行無非密因智論云菩薩得是三昧諸煩惱等不能破壞識盡心開與正觀證等覺同以法界海慧照了諸相異即非異從生滅門頓入真如也。

　　施開之義非第二第四名不顯大方廣名同華嚴雪山有草名為忍辱牛若食者則出醍醐亦名乳味大方廣即大佛頂佛即如來密因修證了義華嚴即諸菩薩萬行首楞嚴十方菩薩咨决心疑即最初眾海四十問如來敷座宴安宣示深奥迦陵仙音遍十方界即如來現相品各隨其類為現神通乃至九會說法皆結通十方法界當機請十方如來得成菩提妙奢摩他三摩禪那最初方便佛答十方如來同一道故出離生死既具諸佛因果即舉果勸樂生信分見修證三分即修因契果生解分託法進修成行分依人證入成德分七趣五十種即地獄天子及同生異生五十三善知識眾乃至善財所證與普賢等與諸佛等救護親因度脫阿難及此會中性比丘尼即含酪味阿難登伽一順一逆為當機𤼵起及此會中葢指藏通三乗別教菩薩即恒沙來聚無量辟支無學并其初心一千二百五十沙門等所謂於一乗道分別說三令權小機轉凡成聖即酪味也得菩提心入徧知海會三歸一廣如下明陀羅尼名同方等生酥之味十方佛母名同般若熟酥之味妙蓮華王名同法華開權顯實開近顯遠本迹十妙唯一乗法無二無三醍醐之味蓮華譬權實大佛頂即是妙法如來密因修證了義全是自行之宗即攝前五妙諸菩薩萬行首楞嚴全是利他之用即攝後五妙總別敘中皆具本迹同味尚有湼槃即第五名攝師子吼品云佛性者即首楞嚴三昧性如醍醐首楞嚴三昧者有五種名一者首楞嚴三昧二者般若波羅蜜三者金剛三昧四者師子吼三昧五者佛性云云大佛頂即湼槃三法不縱橫並別金剛寶藏滿足無闕微妙秘密如來敷座宴安即自住其中為諸會中宣示深奥法筵清眾得未曾有即亦令諸子皆住其中眾生無始生死相續皆由不知常住淨明開二根本申二决定即四出偈本有今無本無今有三世有法無有是處二河相望本末互明四句縱橫不可思議故二觀文全同一行五行十功德高貴德王菩薩品中佛告璢璃光菩薩不生生不生不生仰攀玄根即正觀生不生生生俯提弱喪即他觀始從日照高山以至影臨平地餘輝峻嶺大小權實無不該收五名具存經㫖方備而第二第四皆屬明用譯塲凖前頓示唯體宗用亦以第五名攝大佛頂即第一名也首楞嚴具足萬行即諸菩薩萬行首楞嚴第五名也十方如來一門超出妙莊嚴路即如來密因修證了義第三名也王字密攝第四名於大眾中舒金色臂摩阿難頂即向上一路正密示菩提心徧知海第二名也前當開示伊始故無二種顯說後文已經信解行證故具列五種自行之行照理理周利他之行鑒機機遍而自他二智本來交徹正觀即自利邪觀即利他七趣有入菩薩乗游三摩提及三果四果觀隂亦列聲聞緣覺具九法界本來三道即是三德無一人非菩薩無一行非菩薩行灌頂章句正顯此㫖而譯塲省文攝入了義二字中從示用諸妄想錯亂修習乃至判為他觀顯未悟無一非邪揀盡如幻之假而於七趣中指四禪八定天王皆是菩薩禪那觀隂中指五十種所修亦是禪那隂盡全超五十五位顯悟則無一非正收盡如幻之假與奪自在吹唾同時以無量權智照九法界性相本末名隨他意法究竟歸隨自意法同過去世微塵如來心開得道諸菩薩即體萬行即宗首楞嚴即用然獨取緣因資成[車*丸]聖天梵嬰病五種行具化他能所為一經之用。

　　大梵天王請佛决疑經載拈花公案尊者應化入道受囑因緣詳列此中影響大覺亦應具歷五時但示在得道夜生又二十五年方為侍者宜不與菩提普光初轉法輪之會然四阿含具載侍佛問答種種因緣維摩詰經亦載佛命阿難詣維摩詰問疾阿難追述乞乳本迹云云經初已知訶須菩提及大迦業則與阿含方等明矣因果經及根本說一切有部律載波斯匿王與佛同庚二卷初自言六十二歲挍前成道正三十餘年時當般若從二卷中問答重引世尊曾於楞伽山為大慧等敷演斯義楞伽具載聲聞授記四卷佛亦指耶輸授記皆在法華後法華云世尊成道四十餘年挍前又逾十載後引璢璃善星墮獄等緣則迫近湼槃時塵點劫來師資八相化儀未離兜率已降王宮未出母胎度人已畢是名大佛頂如來密因修證了義諸菩薩萬行首楞嚴經。

　　楞嚴妙指釋題(終)

　　楞嚴妙指會二論

　　釋弘演述

　　首楞嚴三昧具諸佛化儀二論宗經故被機雖異而安立法式大同今先會大論大宗即親受如來宗本法地即證入金剛不動玄文即龜則方說本論即自家宣說造作一百釋明弘通如來百億修多羅利益廣略眾生傳譯震旦唯此為最。

　　歸依德處無邊大决擇分第一

　　偈文首列三寶是所歸依次及所化有情所住國土不離幻有真空總歸二諦顯同教一乗依別教起第八句顯別教一乗不在同教外聖凡依正從因至果無非妙嚴經中總敘即時如來敷座宴安別敘異口同音交光灌頂即顯示中中主者門為諸會中宣示深奥別敘首示有三摩提分正他觀重答五名顯示道路[車*丸]則門咨决心疑恒沙來聚休夏自恣別敘皆住本國及退坐默然顯示離雜合一門迦陵仙音遍十方界具足情器別敘十種異生顯示無邊毛生門微塵國土顯示種種離識門以是俱即世出世顯示假有無實門俱非世出世顯示無所有事門離即離非是即非即顯示具足無礙門此即華嚴世主妙嚴品又如來現相品諸菩薩及一切世間主興四十問前二十句問果及引例中問佛海佛波羅蜜海佛解脫海佛變化海佛名號海佛壽量海即第一佛演說海即第二後十句問因即第三眾生海即第四世界海即第五安立海即六七八一代時教始雜華鹿苑中方等般若終法華湼槃分別四種四諦微妙幽深二偈具攝無遺前七句廣釋如論第八句中所列十種前六依實所施之權後四依權所顯之實七全揀前六明同源心體八全收前六明隨相業用九全性起修即法身之二德十全修是性即二德之法身同體異體不可思議十門即五種本位故普歸依帝心和尚自稱文殊化身作漩澓頌為入華嚴廣大法界筌蹄與此全符。

　　歸依德處因緣大决擇分第二

　　十種大因緣起信挍此有同有異同者同顯諸佛秘藏依一心開二門生滅門復開二義二義修證究竟咸歸真如故彼歸敬述意一二三與前五及七八互通異者六無我九十具主賔本迹彼猶未顯彼四五六七非今所為。

　　一種金剛道路大决擇分第三

　　全論大綱皆就位明功就功明位位功雙現功位齊冺依因果本始覺入無障礙法界又依本有今無本無今有三世互望過去諸如來現在諸菩薩未來修學人無不從此出生滅海登山王位故名一種金剛道路又名俱俱兼通現示自本身即我亦從中證非因位仰推也此分正顯真如生滅所依之體雖分二門正顯不二真如門不唯明體兼亦明用生滅門得入初信即證山王凖下大龍王從水底向地下入五十一由旬喻圓信初心𤼵起始覺直窮果滿證究竟覺破五十一重無明即所依止本數通於二門而有他無他修證則別無礙本地地中五種本位按經五名第一即周遍二即無超三即俱非四即究竟五即俱是即十法界平等具足三如來藏及正他二觀獲忍歷位隂盡超位第一分中明三寶數略廣不同皆此五義也。

　　金剛寶輪山王大决擇分第四

　　華藏世界從須彌山微塵數風輪起大海水出大蓮華為剎種所依剎剎各具風輪水輪金輪持百億四天下一一四天下鐵圍七金間八重海遶妙高山王入水出水皆八萬四千由旬四方四寶遠映太虚能令遠近諸物悉與同色表大覺世尊全證四德安住秘藏亦令諸子皆住其中現示本因分所謂世尊滿足行因海安住法界山王位五轉同一圓融一時即周遍前後即無超俱有即俱是俱非即俱非亦一時異時一處異處即究竟詶龍明問皆真如門㫖故名金剛寶輪三分具足自在與二十六分三十五分同。

　　金輪山王道路大决擇分第五

　　前分總明隨機差別不分之體聖凡同依此分別明稱體圓滿各異之用因果異數王民即因王家即果亦一時一處即周遍亦異時異處即無超俱時俱處即究竟不出不移即俱非亦一亦多即俱是非契二門不二何能因位五體十五用建立造作亦無礙自在與果位同然未證大極地故名金輪山王道路。

　　獨一山王摩訶山王大决擇分第六

　　此分體用合舉喻全證廣大靈明寂滅妙心攝盡大利根位上中下數凖大海部藏道路分五十一種金剛位唯遍通無為此門雖鎔融含攝不明他相亦具常恒五十一種大根本位位位具足五種總位已有二百五十五更開五種別位即有一千二百七十五正合王家轉數故名獨一摩訶即大極地具足中中主者三義十方三世大覺化儀皆初示雪山忍草五周四分乃至中本上本塵剎剎塵言句廣明因果能證所證唯有三品德類無障無礙所謂始見我身聞我所說即皆信受入如來慧權小在座全生如乳故復開後三味轉入醍醐。

　　大海部藏道路大决擇分第七

　　此下即心生滅門二門不同皆四分共明一義而深廣漸增以至無盡蓋宗第一分中第八門四種法界從因徹果也一四天下大海深廣齊山王之半表在纏法身具功德過患轉過患成功德始名出纏亦名俱俱五種非空名决定住即無為無起滅五種無常名虚假轉即有為從緣生釋摩訶衍明有為無為體用熏事與此大同引彼配今令易顯了五種非空中龍王即喻一法界心離礙即虚空無為有實即真如無為性火即本覺無為今光即始覺無為此五無為各有二種離礙中一守身離礙無障礙身常恒决定不失壞故即虚空無為別用空無之性令不失故二變轉離礙建立萬有令自在故即虚空無為通用欲有令有故有實中一守身有實常平等身常恒决定不失壞故即真如無為別用平等之性令不失故二變轉有實建立差別令安住故即真如無為通用一切諸法令出生故性火中一守身性火明德藏身常恒決定不失壞故即本覺無為別用不變轉故二變轉性火塵累俱轉隨順成故即本覺無為通用不守自性故今光中一守身今光始炎炎身决定常恒不失壞故即始覺無為別用對治自過故二變轉今光隨順流轉無所礙故即始覺無為通用隨妄轉故深里中一守身深里離絕中身常恒决定不失壞故即一心本法以為體故二變轉深里諸無為中得自在故即非無為故能作無為五種無常中動起即生相故能出生大過患海皆無餘止持即住相故能住持大過患海皆無餘易變即異相故能變易大功德海皆無餘散壞即滅相故能壞滅大功德海皆無餘大力即根本無明故能覆障非德非患中身自在皆無餘起信分四相階降復云俱時而有本無自立此二定分即滯終頓方便此二交徹即入圓宗緣起相由法性融通故唯用五無為互為主伴對量俱量轉五有為分齊頭數悉成一味所謂照惑無本即是智體照體無自即是證如別相十位亦依五種本位義破一切障初即無超二究竟三周遍四俱非五俱即遂得六能所悉智七上下相照八各各無本九各各得邊十一體平等總相三位上即位興下即位廢中即非興非廢依離礙門有此別十總三上中下轉一時前後不同離礙為主主餘四即為主伴離礙第二轉為伴主除五本法其餘眷屬即為伴伴此分正明覺義不覺義所依之體該盡兩種位滿所謂除先修習學小乘者我今亦令得聞是經入於佛慧乃至我滅度後求佛智慧唯以佛乗而得滅度更無餘乘對上三分全攝上中下機矣。

　　深里出興地藏大龍王大决擇分第八

　　此分詳明深里大力一體成二為功德本藏即四非空為過患本藏即四無常而本性王染淨不攝喻合一一分明釋摩訶衍亦引此喻喻生滅門足為明證。

　　深里出興地藏大龍王道路大决擇分第九

　　此分明前二本藏總有二十中自在法由功德過患各有十法故無為守身變轉有為虚假無常即具二義同異二門開合單雙交絡互奪互成功德十法能攝一切無量功德過患十法能攝一切無量過患約理望事則有成有壞有即有離約事望理則有顯有隱有一有異逆順自在無障無礙同時頓起即理事圓融觀重重深入具足十玄即周遍含容觀功德中一即真如不變二隨緣三此二一時俱轉無違四此二不攝本性離脫五有體為一切法所依攝他歸自六無性依一切法現廢己從他七正攝他歸自即廢己從他八正歸自時自亦不立正從他時他亦不立九於一切法稱性無礙從五至此即五種本位十根塵互用一一遍滿無雜無壞成大緣起過患中一即無明本非別體過患本如名如作逆事二本非別用離如無用名一作逆事三能違自順他亦能違他順自反上無前後違名違作逆事四體空對上二事不攝名無作逆事五成事由真如攝他同己故真如有即無明有名有作逆事六對詮示性由真如廢己同他故無明能隨治同量如如現前名對作逆事七知名義成淨用對上攝廢雙行由治道力自類增益名利作逆事八熏真如成妄心對上自他不立由治道息發起自用名融作逆事九返流能顯真理對上無礙故得上轉起用名上作逆事從五至此即五種本位所治十順流能覆真理對上一全故得隱藏起用名下作逆事從名字即頓悟性起法門修普賢行一障一切障一治一切治故云此本法門中亦有五十一金剛位諸位皆具二十無有前後一時轉故上中下轉即每位入住出三心也。

　　大龍王重重廣海無盡大藏大决擇分第十

　　經云修菩提者慧性明圓瑩十方界身心快然妙圓平等一切如來密圓淨妙皆現其中故名重重廣海無盡大藏此上四分同依大海龍王喻喻信前加行位亦一即一切一切即一深廣難思引大摩尼寶藏修多羅說龍龍地地[車*丸]則品類皆依本始覺成就二利得入順忍也。

　　無盡無窮塵塵數量道路大决擇分第十一

　　前分唯取一界以為譬喻非取塵等此名無盡無窮塵塵數量道路該因徹果與下三分相映足徵龍王證真金剛位即名山王此門中位五十一種具足圓滿大海部藏但明五種非空互為主伴緣起相資轉染成淨今明五十一位亦然有十變對法門能攝門量一者二因一果門形相如何偈曰以信心為初如次率自類取所餘位初至於定心位則取如來地即十信前五位同於初住初行初向初地及大極地皆已遠離繫縛全證原母二門出入自在不比終教信滿入𤼵心住方證分真如是如是隨隨如如後後諸位例前應知今依論㫖具釋餘偈亦如其次第不退心為初率同品自類取餘位第二至於願心位亦取如來地不退心即第六信率同品自類即七八九十信取餘位第二即二住二行二廻向二地不退心同治地住護法心同饒益行廻向心同不壞廻向戒心同離垢地故第十信願心同大極地此中應有五位山王之名論皆不出若欲建立即取五同十位各成二因十位五同各成一果皆成大覺也修行位為初如次率自類取餘位第三至於正心位亦取如來地修行位即第三住如次率自類即四五六住取餘位第三即三行三廻向三地修行住同無瞋恨行生貴住同等一切佛廻向方便具足住同𤼵光地故第六正心住同大極地此中亦應有四山王名不退位為初如次率自類取餘位第四至灌頂住位亦取如來地不退位即第七住如次率自類即八九十住取餘位第四即四行四廻向四地不退住同無盡行童真住同至一切處廻向法王子住同𦦨慧地故第十灌頂住同大極地此中亦應有四山王名離癡行為初如次率自類取餘位第五至於無著行亦取如來地離癡亂行即第五行如次率自類即六七行取餘位第五即五廻向五地離癡亂行同無盡功德藏廻向善現行同難勝地故第七無著行同大極地此中亦應有三山王名尊重行為初如次率自類取餘位第六至於真實行亦取如來地尊重行即第八行如次率自類即九十行取餘位第六即六廻向六地尊重行同隨順平等善根廻向善法行同現前地故第十真實行同大極地此中亦應有三山王名隨順觀眾生廻向以為初如次率自類取所餘四位各數量契當餘有如來地以同地為伴莊嚴一覺海各因及果稱配釋廣觀察其理當分明隨順觀眾生即第七廻向如次率自類即八九十廻向取所餘四位即七八九十地隨順觀眾生廻向同遠行地真如相廻向同不動地無縛無著解脫廻向同善慧地法界無量廻向同法雲地故云各數量契當此中亦應有四山王名以同地為伴各因及果稱即指各配二因一果取義各同皆五位圓因一乘妙果即必义多乃至婆伽婆佛陁五十一金剛位名相次第符證果分及觀隂六十聖位但除加行耳次一因一果門前門二因同感一果今則一初信心已感一果餘心餘位悉然諸佛三大事名同義別各增十故變化身中亦有此三次少因多果門一初信心已感全果餘心餘位悉然諸佛三大事名同義別各增百故變化身中亦有此三次因果一味門因海果海各各五百平等一味諸佛三大事名同義別各增千故變化身相亦復如是次無因無果門各增萬次自然安住門各增億次因果門增十億次果因門增百億次言說門增千億次言人門增萬億前八自利已圓九十利他無盡若據圓融具德因果四句一因一果一因多果多因一果多因多果此中皆備但依增數以彰圓滿故作如是列也。

　　不可思議不可稱量俱俱微塵本大山王大决擇分第十二

　　前分明塵塵道路五十一位依十種變對法門皆證山王屬因中始覺覺破無明無明差別則有數量今顯此位因中本覺數量難窮依道路十增一種倍末末三倍依本家說具足圓滿億億大方三德大海非離言念何能契入。

　　不可思議俱俱微塵一切山王道路大决擇分第十三

　　此分明初信心直窮法雲位位悉依本起始有一十方世界之數量五十一根本位名與前說等就一五十一種位中一一各各有十方世界之數量障治三寶海具足轉故舉一例餘餘一切位亦復如是現示本體安立上末轉相略明十種次第無超漸漸增故故名不可思議俱俱微塵一切山王道路。

　　一切虚空一切微塵數量高王大决擇分第十四

　　此分明果上本覺故有倍十方世界塵量十方虚空塵量五十一根本位就一五十一種位中一一各各有倍十方世界塵量十方虚空塵量障治三寶海如前說量具足轉故現示本體安立上末轉相增益十重後後轉中漸漸增數百千萬億乃至無窮盡故故名一切虚空一切微塵數量高王高即頂上義王即自在義空塵塵空即周遍義五位因滿故名滿玄唯一本覺故名可一總持大周遍王之自體此即十方如來清淨法身報化皆依之起始覺同本相用亦然况五無為互為主伴治一即已治餘但分因果實無優劣雜華修因契果生解分從十信位直終十地皆倍倍增乃至阿僧祇品心王菩薩請問大數如來親說一百二十四種名更依塵剎剎塵重疊二十層顯等覺所證不思議境今論引大明總持具足心地修多羅說譬喻十方無際無本無始無終即彼十地品金剛藏所說大虚喻道行足履地地藏中有十種殊勝轉轉增長倍倍具足即彼鳥跡喻跡空大空非同非異以證始覺依本根本性海以證本覺起始重引地智修多羅證一切位悉然故此信位德相業用符賢首品寂用無涯三昧門乃至十定十通十忍品諸大三昧無一非因果交徹也。

　　獨地非亂一定一定道路大决擇分第十五

　　獨地獨天一種廣大無二山王大决擇分第十六

　　獨一無二山王自在道路大决擇分第十七

　　摩訶無二山王最勝高頂一地大决擇分第十八

　　從第七至十四分廣明一切本始地位數量不同今後正明性相無礙具收各教悉歸圓乘起信生滅門阿賴耶識有二義能攝一切法能生一切法能攝真妄各別即橫是相宗義能生真妄相翻即豎是終教義橫豎俱空是空宗義橫豎俱實是頓教義圓悟若分若合無不自在則此能生能攝與真如門鎔融含攝無二無別亦如覺體相者有四種大義遙映前門五種本位也經見道分列陰入處界大即諸緣各異交妄發生遞相為種即互遍相資而性真圓融本無生滅即法性融通重示滿慈觀相元妄無可指陳猶邀空華結為空果觀性元真唯妙覺明妙覺明心先非水火云何復問不相容者復舉日影隨行喻喻三如來藏性修皆不可思議修道分第一義門詳列五濁次第第二義門指出入一六淨擊鐘驗常令阿難證入阿難重扣第二義所結之元微塵如來放光現瑞異口同音示三學皆稱法圓融始得證果中中流入此四分申結緣起相由全因法性融通初明獨地非亂一定一定道路一一金剛位各有本存一一百二數成依位立轉相則有五種重標總別相上一即始覺位本一即本覺位俱行即本始位其轉不離區區即本始位其轉不雜圓滿即本始位無礙自在葢以真攝妄妄滅真生不動末而即本以妄攝真真隱妄生不動本而即末以能攝攝能生雖真妄一體而實迢然圓融悉歸行布以能生生能攝雖真妄迢然而實一體行布悉歸圓融上一即無超本一即俱非俱行即究竟不離即俱是圓滿即周徧次明禪定摩訶衍體中有三大門一者上地安立廣大海會門即一種廣大無二山王二者宗本有有有一門不空藏本有𢘆沙性德即本一自性位地名獨地三者根本空空空一門空藏一味真如即本一之本位地名獨天皆有五種大門標同異相自在道路中本上各各五百有千重轉上轉即成下轉即壞六相名義三分同出與真如門因位轉相無別第十八分明摩訶衍海修多羅說一千二百無窮盡品具足俱轉本上皆無窮盡與真如門果位轉相無別是以此分及二十二二十六三十四皆具中中主者三義與真如門同。

　　𭺔𣅍陁尸梵迦諾道路大决擇分第十九

　　𭺔𣅍陁尸梵迦諾本王本地决擇分第二十

　　𭺕尸梵諾本王道路大决擇分第二十一

　　摩訶𭺕尸梵諾母原主天王大决擇分第二十二

　　此四分申結法性融通皆依緣起相由以五種非空對治五種虚假轉法下智斷上惑上智斷下惑故前則障治各各增减相對變轉次則治能去障後則二法一味無照即無能斷無覆即無所斷雖無照無覆必經三種七變百變千變億變乃至窮盡法界相皆緣起非獨體空性皆融通非獨不變又相皆緣起非獨成事性皆融通非獨隨緣五十五位不同同一智度方便之所出生故標原母於信初標母原主於修畢即善財首見文殊再見文殊也按華嚴懸談義理分齊第二明德用所因具足十門賢首探玄列此二於前㫖歸列此二於末但舉二門即攝餘八也。

　　一種功德純純無雜大圓滿地道路大决擇分第二十三

　　承前八分變轉過患悉成功德故有此下四分位滿之名生滅門位數唯依五十一金剛位位位各具五十而一一位位各具四法共一萬二千七百五十法門性即法性相即緣起本末即二覺二不覺亦即法華十如同彼約位及佛法界十法界離合四釋自行因果既圓必具化他能所合二千二百五十之總一萬二百之別共成總別總數此分通後三分總必具一切別故云有別法門別全依此總開故云唯以此數為其極量無別法門凖前真如門列三品德類此即生滅門下品數二十六分始足當上品數也。

　　一種功德摩訶本地明白離惡品藏大决擇分第二十四

　　其相云何偈曰此品偈及下文第二十五分前梵本元闕。

　　摩訶本地具足品藏非患道路大决擇分第二十五

　　凖後過文以立此名一區轉即𥪡具面轉即橫。

　　摩訶寶輪王廣大圓滿無上地地大决擇分第二十六

　　四分名相多同皆白淨無垢之㫖寶輪王與第四分同引心地品論無有窮盡與三十四分同究竟自在與三十五分同建立本法體與三十六分阿說本王同即大極地位經標十方如來同一道故從三漸次獲無生法忍列乾慧十信終法雲地判為真菩提路即此道路皆證山王故結屬正觀。

　　繫縛地地品類不吉祥道路大决擇分第二十七

　　經標諸修行人不能得成無上菩提乃至別成云云按第一分第八句偈前八門廣攝各教能所斷證之量未離思議即名繫縛。

　　繫縛地地自然本王摩訶𦅂品大决擇分第二十八

　　繫縛即生滅門不覺本王即本覺前依不覺修故智理障果皆無常轉相唯上上此明不覺體元是真如故具足有為無為上下轉至小無量自然本王即第十二分本大山王小無量即第十三分一切山王道路上末轉相門中初轉分破不覺故無常功德眾多常住功德微少世間藏地即繫縛地地此及後二分尚未出離挍十二分十三分皆標不可思議不無同中之異矣。

　　自然本王廣大轉地無障無礙俱行道路大决擇分第二十九

　　此分即第二轉覺者出興中無量法及化大海。

　　最極廣大俱行山王無盡海海大决擇分第三十

　　此分即第三轉覺者出興大無量法及化大海則知四分乃據一切山王道路揀其差別差別即障礙經云吾今欲將第六結名成第一不同時解縈得同除不皆顯六根互用五位交收前滯教權今方證實能所斷證從因至果無有一位不是圓融非唯對量互顯俱量故斷滅即已斷餘異住生亦爾根枝惑業一轉一切轉法華云不退諸菩薩亦復不能知葢指別教位滿尚不及圓初信故云如是位地利根能知非鈍者境今既常無常轉變三種皆大無量故稱最極廣大俱行山王無盡海海。

　　出離繫縛地清白解脫道路大决擇分第三十一

　　出離繫縛與十一分初信位同清白解脫道路與二十三分一種功德純純無雜大圓滿地同即頓悟五種無常虚假轉法皆無自體唯依五種非空决定住法證入究竟故成空有二十無為常法就一離礙分出十空顯空藏就餘四非空及五無常共成十有顯不空藏無常不出言說色心及非色非心名相妄想皆成正智如如經開二根本二决定皆真妄交徹二門不二起信列空不空於真如門此列空不空於生滅門前龍王道路真妄相對今空有相對轉過成功全證即異之同其㫖則一故此四分皆顯三如來藏也。

　　解脫山王根本地地無礙自在大决擇分第三十二

　　此分名義與二十四分同根本地地即摩訶本地空有互相生諸位相生故唯是常滅功德即明白非無常過患即離惡解脫藏海即一種功德品藏彼文雖闕凖此亦可意推。

　　解脫山王大道路大决擇分第三十三

　　空有無為一一各各生十五十一位一一各各生五十餘種種門轉轉增數按二十五分四事總別位中一一位位橫𥪡各增十重數與此同。

　　廣大無盡解脫海海摩訶山王大决擇分第三十四

　　此分與二十六分同已如前指。

　　摩訶空塵海藏王道路大决擇分第三十五

　　海即妙莊嚴海王即首楞嚴王道路即識隂盡正當十地滿心清凉華嚴疏亦謂等妙覺位皆從十地滿心開出此及後分申結能證所證俱不可思議三種世間一一妙嚴故三十二法無非自在自在。

　　大不可思議重重不可稱量阿說本王大决擇分第三十六

　　空塵等數前文以之數位及位中障治三寶今明此海有倍十方世界塵量十方虚空塵量三十三法海重重不可稱量即圓滿菩提歸無所得名大不思議阿說本王。

　　挍量功德讃歎信行現示利益大决擇分第三十七

　　盛火聚即大般若人即法身近即解脫妙華六喻喻識精妙珠喻元明總顯妙德瑩然守護論珠及持論者與讃呪同微塵散壞即唯見積影不見散身也。

　　挍量過患訶責誹謗現示罪業大决擇分第三十八

　　上分讃正觀故指微塵皆大千經卷此分訶他觀依正作邪寶輪上應前金剛寶輪山王具七寶即七常住果頂玻瓈即大佛頂居井龍映前深里出興不能轉過患成功德何能入妙莊嚴海。

　　現示本因决定證成除疑生信大决擇分第三十九

　　西域記云四日照世東有馬鳴西有龍猛南有提婆北有童壽凖摩訶衍論說有六馬鳴前後異出今當佛滅六百年紹十二祖位者若尅其本大光明佛若論其因第八地內住位菩薩西天竺誕生父名盧伽母名瞿那過去世中有一大王名曰輪陁有千白鳥皆悉好聲若鳥出聲大王增德若不出聲大王損德如是諸鳥若見白馬則出聲若不見時常不出聲爾時大王徧求白馬終日不得作如是言若外道眾此鳥鳴者都破佛教獨尊獨信若佛弟子此鳥鳴者都破外道獨尊獨信爾時菩薩用神通力現千白馬鳴千白鳥紹隆正法令不斷絕是故世尊名曰馬鳴云云并起信疏傳燈錄所引皆一種度生因緣不及此文始末備足本因即五種本位證成即五種中中主者據第二分十大因緣佛菩薩作云云本門昭然而示從惡趣轉入人身出家勤修忍辱經五百劫一念隨嗔復墮顯過患難除以蛇身發心即得人同分發願繫屬顯功德不昧莊嚴金剛佛像種佛寶因誓願造釋明論種法寶因慚愧懺悔以偈表意種僧寶因寶金輪藏即王家表極果最下奴即王民表初信最第一雜色見即馬王龍馬魚蛇皆表異生性此諸馬惡馳難禁即六門流逸學諸幻術即如幻三摩提開後人牧護善巧方便也。

　　勸持流通𤼵大願海大决擇分第四十

　　大本之法其第一分名曰俱俱亦名一種金剛道路葢宗五時聖教所立如華嚴四分舉果勸樂生信則大威光為因毘盧遮那為果因中總標十須彌山微塵數如來別敘四佛無結合古今然依大願力圓滿普賢行皆六位相[(冰-水+〡)*ㄆ]修因𢍆果生解從十信直至妙覺名相一一皎然託法進修成行雖冺盡名相而義趣無不含攝依人證入成德標五十五善知識以表五位因果俱屬一種金剛道路也鹿苑雖明三乘本於一乘道分別說三一乘因果既是金剛道路則分別所說者亦無一非金剛道路不然何以言汝等所行是菩薩道四大弟子信解亦云我等今者真是聲聞真阿羅漢耶方等會上如瓔珞所列則五十二位新金光明但出十地佛地維摩大集大寶積等經多彈偏斥小歎大褒圓文雖對三皆屬金剛道路般若會上仁王明五十一位勝天王明十四忍大品但明十地文雖帶二亦皆屬金剛道路法華則一地所生一雨所潤三草二木無差之差差之無差權實施開各位具足湼槃則五行一行十德名相不同約義配位似開三十心十地佛地全依一代化儀建立此名所謂一切總則一切根本一切中藏一切出生故五時聖教皆具五種本位而華嚴多明周遍鹿[蕵-食+巳]多明無超方等多明究竟般若多明俱非法華湼槃多明俱是此論具攝別同一乗深義六相文中已配十玄則第一分第八門即同時具足相應門第二十六分亦廣大相亦狹小相即廣狹自在無礙門第五分明十五用亦是一種亦是多種即一多相容不同門諸法等是體中三合用即諸法相即自在門無餘究竟體中遍動遍不動周遍圓滿體中遍到不遍到即秘密隱顯俱成門第六分總有一千二百七十五種位乃至中品上品即微細相容安立門第十八分及二十二分二十六分三十四分皆明無窮無盡即因陀羅網境界門山王大海地天天主即託事顯法生解門遠行遠修無數作用中無斷無絕恒轉并自在中時自在即十世隔法異成門第七分主伴伴主第三十五分百種自在即主伴圓明具德門無一文一字非總持說初祖東來一華五業建立門庭皆不出此範圍也。

　　起信論歸命偈並前四分宗經總別敘及大論三十六分偈但標同體令起大乘正信因緣除總相外唯被正解已還復假問答明如來在世(云云)即敷座宴安為諸會中宣示深奥也若如來滅後(云云)即將罷法座回紫金山懸示我滅度後受記興正法也立義攝二門共一心則同分二門明三大則異解釋先標依一心法有二種門皆各總攝一切法二門不離生滅門雖分覺不覺唯歸同異二相生滅因緣染淨相資皆二義二門全體不二三大圓顯為顯示正義破人法為對治邪執分別𤼵趣道相及修行信心重明悟理除事葢為被末世機尚未全彰三世間妙嚴經初示汝我同氣是心即攝一切世間出世間法自呈見相𤼵心則唯見汝為世間我為出世間却從他覔迢迢與我疎矣重提善哉阿難汝等當知(云云)知即始覺不知即根本無明不知常住淨明是昧本妙圓心不知無始生死是昧元明心妙不知此二本來離即離非是即非即是昧妙明心元常住淨明即心真如門汝今欲研無上菩提至永無諸委曲相畧示正念真如無始生死即心生滅門用諸妄想故有輪轉具攝三相續而云皆由不知常住真心顯迷真成妄妄本無體二門不異此想不真真發明性顯悟妄證真真體常恒二門不一若達二門各別全依一體之性頓成一體無異二門不同之修即大佛頂首楞嚴王也更審將何所見誰為愛樂見樂雖依六門而見樂本非一六阿難依言說名字心緣七處推求即墮同異失凖如來隨呈隨剗阿難不契仍扣真際所詣主賔互換密示心真如門二門三大不即不離開真如即成生滅合生滅本是真如故如來重現光瑞開合十方世界無始生死根本指上不知用妄即生滅門不覺義無始菩提湼槃元清淨體指上常住淨明即覺義攀緣心即八識各取自分境相見俱存四分具足用為自性即執無始法爾菩提即般若德湼槃即解脫德元清淨體即法身德識精即上攀緣心皆指八識當體前因認六結定實是非鋒起故屬妄本此了六結相虛唯一華巾故屬真本葢頼耶無別體性乃不思議熏變之別名如來昔對權機因其未悟恐以妄濫真但言真妄異體此明了義指三道流轉即三德秘藏故隂入界大本如來藏妙真如性清淨本然論宗此㫖云依覺有不覺覺開本始不覺開根枝具在生滅門然生滅全攝真如門雖分二體本是一故俱指汝今汝今即一真心源也問一心二門一識二義賢首疏分寛局以汝今為一識又指同一心似寛局相濫答寛局不同汝今無二迷則一心成識能攝能生具足橫𥪡所謂遺此本明也悟則一識歸心互奪互成本非橫𥪡所謂𤼵真歸元也識精指生滅元明指真如識精元明唯是一心故雙標真妄咸指汝今隨即舉拳下喝因當機誤認二本唯此覺知未出情想重復摩頂宣示別有全性令不離生滅頓入無生契理契機無礙智辯之妙具見於此問七徵破六識二根本方開一識二義舊注悉然今作二門開合有文證否答十方如來一道出離一門超路若言破六識即涉委曲相據重扣真際豈非真如本明即本覺遺此即不覺豈非生滅依生滅證真如先從面門一多互現此表教道六種震動表六位皆破無明令諸世界合成一界表離念相者等虚空界為大乗因向後令憍陳如舉客塵喻文殊請决舉空華喻滿慈再請舉迷方諸喻喻生滅體空由真如攝生滅生滅攝真如二門交徹故三有眾生聲聞緣覺以所知心不能測也論明同異相即𤼵覺初心二决定義覺即性覺本覺之覺心即妙明明妙之心執二門不同即味逆流接流達二門不異即證上合下合故令[審-釆+米]觀因覺果覺二相同異第一義即異之同分湛成六依他相虚始終無壞修奢摩他觀息滅一切戲論境界則與相應第二義即同之異六為賊媒依徧計執誰為不壞修毘婆舍那觀明見因果生滅之相則與相應而照理斷惑惑盡理顯二觀兼行即當中道依無明所起識菩薩究竟地不能盡知阿難大眾重扣今日身心云何結解十方如來異口同音指唯汝六根如來更令選根除結正以依他性相流轉還滅綱紐難知唯佛窮了夫世法緣於境界因於無明而俱生無明唯汝六根則根結即世法之因出世法緣於真如因於無明滅而欲證寂靜安樂妙常亦汝六根則根解即出世法之因是以得循圓通十方世界皎然清淨唯癡滅故心相隨滅也說圓通畢重示離念相者等虚空界為大乘果從五體同放寶光此表證道依真如觀生滅無情非情差別故娑婆不現位位皆因圓果滿故四華間錯唯七常住果故七寶色成也請退屈方便即同得免諸障善根增長證果分迷悟雙論即同染淨相資引論配經具第五卷論中據實相體本來不生就顛倒情須離妄執空相終頓尚在夢覺之間今示染淨熏習迷則無能所中妄見能所或住五隂或戀枝岐悟則有能所法本非能所獲無生法忍證乾慧地相似即以佛覺用為己心迷覺中道二無所目隨分覺通如來是覺始獲金剛心中究竟單複十二方盡妙覺皆依覺義修為真菩提路隨即示三大義明三身圓顯別辨二門竟復次顯示從生滅即入真如明色心無相無念以五隂攝二不覺以終不可得攝二覺盡生滅門以心實不動盡真如門會相入實與別辨相對同經正觀對治二執同經他觀從阿鼻因果直窮纏空不化正當逆修故分正非正種種差別四惡趣重輕苦逼人趣方得復形仙趣不依正覺欲界無禪不得名修色界四禪始標有二岐路是人既以生滅為因應修道分以生滅心為本修因由不達妄想無性欲離濁別求迷漏無聞即人我見併四十八種起人天種子五不還天復標二種岐路不回心即法我見妄取湼槃亦即起二乘種子纏空不化回心即上歷聖位遊三摩提乘此心開即究竟離妄執也問大宗論二門皆具五種本位今論既云總持諸佛𣸧廣義亦應具此答真如門先顯一法界大總相法門體即周徧次明心性不生不滅離言說名字心緣等即究竟依言二▆即俱非俱是離念證入即無超生滅門所言覺義者謂心體離念(云云)復次覺體相者有四種大義與虚空等猶如淨鏡即周徧空不空即俱非俱是法出離即無超緣熏習即究竟二門互映皆具此五真如唯分因果生滅兼論功過但文義含章未盡顯大利根利根轉相差別耳問引修行信心文證對治邪執義共明除事可也分別發趣道相自屬悟理安位不應濫入答正邪分合明大大即體發趣道相明乘乘即宗宗具自行因果修行信心明用用具化他能所順逆皆方便而但標無超次第對量位葢慮末法障𣸧誤領超位之說以化城為寶所故於證發心指三種微細之相尚屬鏡中眉目然四相本來平等同一覺故即具攝餘俱量轉位一切法從本已來畢竟不可說相而有言說者其㫖趣皆為離念歸於真如正觀失念即邪邪觀心開即正元非二體故可互證馬鳴親𪲪宗本法依四隨攝機製廣略論龍樹具引聖言詳證略論今合三論以會文殊阿難二大士結集之文方契大佛頂無上寶印至於印空印水印泥則存乎其人。

　　楞嚴妙指會二論(終)

　　楞嚴妙指引釋摩訶衍論(附南嶽天台賢首清凉)

　　釋弘演述

　　問論立義分宗經總說釋論有文證否。

　　答釋摩訶衍論云依本論略具三門一者本法所依决定門二者根本攝末分際門三者建立二種摩訶衍門論云所言法者謂眾生心者即本法所依决定門論云是心即攝一切世間法出世間法者即是根本攝末分際門論云(二字疑衍)一法界心總攝一切生滅門法是故名為攝世間總攝一切真如門法是故名攝出世間論云依於此心顯示摩訶衍義者即是建立二種摩訶衍門一者心真如門二者心生滅門一者一體摩訶衍二者自體自相自用摩訶衍作一法界心真如門即顯示一體摩訶衍法作一法界心生滅門能示自體自相自用摩訶衍法乃至依真如門所趣入之摩訶衍法唯立體名依生滅門所趣入之摩訶衍法立自名以真如門中無他相故生滅門中有他相故他謂一切不善品法自謂一切清淨品法若所對治他無能對治自無故唯言體不說自焉若所對治他有能對治自有故名言自不說體焉又一種本法各有十名名通義別一者名為廣大神王此中有二一者鳩那耶神王二者遮毘佉羅神王第一神王住金剛山一向出生吉祥神眾第二神王住大海中徧通出生一切種種吉祥神眾過患神眾二種本法廣大神王亦復如是一體本法一向出生真如淨法三自本法自體自相自用徧通出生一切種種清白品法染污品法故自體契經中作如是說文殊師利前白佛言世尊甚深極妙二種大乘不覺同異極疑眾心如宜世尊為眾更說佛造作相而告文殊言善男子如是二法譬如金剛神王及主海神王其相各差別謂如金剛神王住金剛山見諸境界唯現金光不現餘光真如一心金剛神王亦復如是唯有淨法無有餘法故又如金剛王唯出清淨眷屬當不出生雜亂眷屬真如一心亦復如是唯出生死垢清淨法故復次譬如主海神王住大海中出生種種麤惡眷屬種種善妙眷屬生滅一心主海神王亦復如是出生一切染淨法故二者名為太虚空王此中有二一者空自在空王二者色自在空王第一空王以空容受而為自在第二空王以色容受而為自在二種本法亦復如是一體空王以無住處而為自在二自空王以有住處而為自在故金剛三昧契經中作如是說心如法理自體空無如彼空王本無住處一地契經中作如是說一心法體於諸障礙無有障礙令住諸法譬如空王於一切色得自在故容受大種故三者名出生龍王此中有二一者出生光明龍王二者出生風水龍王第一龍王以淨光明而為依止第二龍王以風水德而為依止二種本法出生龍王亦復如是一體本法以純淨法而為其體二自本法以染淨法而為其德故順理契經作如是說一心本法純一無雜譬如光明龍王以淨光明而為宮殿以淨光明而為身相以淨光明而為徒眾無始契經中作如是說譬如大海中有大龍王名曰出生風水從其頭頂出生澄水從其尾末出生𣿖嵐由是龍故大海水常恒相續無有斷絕一心龍王亦復如是能生一切差別平等種種諸法常恒相續無有斷絕四者名為如意珠藏此中有二一者金王如意二者滿主如意第一如意唯出金剛第二如意具足出生善不善物二種本法亦復如是一體如意唯生淨法二自如意通生染淨故如如契經中作如是說佛告金剛藏言佛子譬如金翅鳥王命終然後其心入海為如意珠能生金沙利益龍王一心本法亦復如是能生真理利益圓滿者本性智契經中作如是說譬如遮多梨[鬼-(白-日)]為報恩故於萬劫為如意珠利益海生一心如意亦復如是能生長生死及湼槃法故五者名為方等此中有二一者白毫方等二者亂色方等第一方等中唯現前天像第二方等中通現五趣如是二毫眾生身分顯了分明譬如明鏡二種本法亦復如是故攝無量契經中作如是說清淨法界如白必薩伊尼羅無盡法界如亂必薩伊尼羅故六者名為如來藏此中有二一者遠轉遠縛如來藏二者與行與相如來藏實際契經中作如是說佛子如來藏者唯有覺者唯有如如離流轉因離慮知縛一一白白是故名為如來之藏楞伽契經中作如是說如來藏者為善不善因受苦樂與因俱若生若滅猶如技兒故七者名為一法界此中有二一者純白一法界二者無盡一法界第一法界如空劫時第二法界如住劫時真如法界契經中作如是說空種無礙如空長時徧種無礙如有長時故八者名為摩訶衍義一者一體摩訶衍二者自體自相自用摩訶衍廣如前說九者名為中實此中有二一者等住中實二者別住中實第一中實如獨明珠第二中實如順明珠中實契經中作如是說離邊真心若真如依如異同珠若生滅依如同異珠故十者名為一心此中有二一者是一是一一心二者是一切是一一心第一一心隨所作立名第二一心隨能作立名一心法契經中作如是說爾時舍利弗白佛言世尊本地修多羅作如是唱其心體性非大非小非法非非法非同非異非一非一切何因緣故今日自言真如一心因一故一生滅一心因多故一將非世尊無有前後相違過耶佛言善男子莫作是說所以者何心法非一因所作一故假名為一心法非一切因所作一切故假名一切而言一心不說一切心者隨能作心立其名故乃至廣說是名為十如是十名總諸佛一切法藏根本名字訖(文)首列三門以解此分深得本經及大宗地論總別互見開合自在微㫖本法所依即體依本攝末即相建立二種即用用分權實實則圓融權則行布未有離權之實離實之權二門二義法隨機轉機亦隨法轉故自他有無不可定執但觀時節因緣大宗地論初三分總顯一法界心流轉還滅不可思議四五六分別引山王以喻真如第七分引龍王以喻生滅依五種非空主伴緣起治五種無常登初信位即名山王葢證二門不離即金剛道路此文詳引十喻唯釋第三二門不同之相後釋本覺始覺真如虚空各標清淨染淨十義即五種非空覺知四相遠離六染即對治五種無常尚帶次第淺深又釋有為無為明上下轉名相與十法全符但非三總十別上中下轉不能同大海部藏况前三分大利根修證然一三三一不可思議㫖則無別按起信文既從總開別自應攝別歸總惜宗鏡未載注家若執信滿方證二門不二即同教無他相故即頓教有他相故即終教齊不覺義即濫權乘非佛祖經論攝盡一代化儀[車*丸]則矣。

　　問建立二種摩訶衍門不同之相畢竟如何。

　　答釋摩訶衍論云心真如門有十種名一者名為如來藏門無雜亂故二者名為不二平等門無差別故三者名為一道清淨門無異岐故四者名為不起不動門離作業故五者名為無斷無縛門無治障故六者名為無去無來門無上下故七者名為出世間門無四相故八者名為寂滅寂靜門無往向故九者名為大總相門無別相故十者名為真如門無虛偽故是名為十如是十名總攝諸佛一切法藏平等義理法門名字生滅門有十種名一者名為藏識門攝持一切染淨法故二者名為如來藏門覆藏如來法身故三者名為起動門相續作業故四者名為有斷有縛門有治障故五者名為有去有來門有上下故六者名為多相分異門染淨之法過恒沙故七者名為世間門四相俱轉故八者名為流轉還滅門具足生死及涅槃故九者名為相待俱成門無自成法故十者名為生滅門表無常相故如是十名總攝諸佛一切法藏種種差別法門名字(文)又云離心緣相者心量有十一者眼識心二者耳識心三者鼻識心四者舌識心五者身識心六者意識心七者末那識心八者阿頼耶識心九者多一識心十者一一識心如是十中初九種心不緣真理後一種心得緣真理而為境界今據前九作如是說離心緣相本有契經中作如是說甚深真體非餘境界唯自所依緣為境界故(文)二門各十種名有同有異義全相反真如門中亦名如來藏生滅門中亦名如來藏而前取無雜亂後取覆藏如來法身前一正對後二前二對後一前三對後六前四對後三前五對後四前六對後五餘七八九十各如次相對經標真體全據真如若在生滅門唯有本覺屬十義中淨法及如來法身涅槃餘皆不覺故判前九種心不緣真理後一種心得緣真理而為境界妙性圓明離諸名相注家乃以多一識心建立為真不知全是所離若非釋論之詳何能破此邪執起後人真信也。

　　問如來藏義真如生滅不同為唯此二義抑更有多義。

　　答釋摩訶衍論云如來藏有十種於契經中別別說故一者大總持如來藏盡攝一切如來(疑有藏字)故諸佛無盡藏契經中作如是說佛告文殊有如來藏名曰大寶無盡殊勝圓滿陁羅尼盡攝諸藏無所不通無所不當圓滿圓滿平等平等一切所有諸如來藏無有以此非為根本何以故此如來藏如來藏王如來藏王如來藏天如來藏地以此義故名曰大寶無盡殊勝圓滿陁羅尼如來藏故此經文明何義所謂顯示陁羅尼藏所依總相餘契經中諸如來藏能依別相故以何義故名如來藏謂攝持故二者遠轉遠縛如來藏一清一滿故實際契經中作如是說佛子如來藏者唯有覺者唯有如如離流轉因離慮知縛一一白白是故名為如來之藏故此經文明何義所謂顯示真如一心無有惑因無有覺因無有惑果無有覺果一真一如唯有淨妙如來體故以何義故名如來藏諸無雜故三者與行與相如來藏與流轉力法身如來令覆藏故楞伽契經中作如是說如來藏者為善不善因受苦樂與因俱若生若滅猶如技兒故此經文明何義所謂顯示生滅一心於惑與力於覺與力出現生死涅槃之法譬如非幻幻人於諸幻事隨其所應與力用故以何義故名如來藏謂令覆故四者真如真如如來藏唯有如故真修契經中作如是說如理如理如來藏非建立非誹謗非常非無常非正體智之所證得亦非意意識之所緣境界何以故唯有理理無彼彼故此經文明何義所謂顯示真如門中性真如理唯理自理非智自理故以何義故名如來藏謂無他故五者生滅真如如來藏不生不滅被生滅之染故楞伽契經中作如是說大慧愚癡凡夫不覺不知執著諸法剎那不住墮在邪見而作是言無漏之法亦剎那不住破彼真如如來藏故復次大慧金剛如來藏如來證法若剎那不住者一切聖人不成聖人故此經文明何義所謂顯示生滅門中性真如理遠離無常之相不生不滅之法故以何義故名如來藏謂被染故六者空如來藏一切謂空覆藏如來故勝鬘契經中作如是說世尊空如來藏若離若脫若異一切煩惱藏故此經文明何義所謂顯示生滅門中一切染法隱覆自相本覺無量性功德故以何義故一切染法總名為空所謂一切染法幻化差別體相無實作用非真故名為空而能隱覆法身如來實德真體是故名為如來之藏從能藏染立其名故七者不空如來藏一切不空被空染故勝鬘契經中作如是說世尊不空如來藏過恒沙不離不脫不異不思議佛法故此經文明何義所謂顯示生滅門中自相本覺備過恒沙一切功德被過恒沙一切染法之所染故以何義故一切淨法總名不空所謂一切淨法自體中實作用勝妙遠離虚假超越巧偽故名不空被染之覆名如來藏於出現時名為法身於隱覆時名如來藏故從所淨立其名故八者能攝如來藏無明藏中自性淨心能攝一切諸功德故不增不减契經中作如是說如來藏本際相應體及清淨法此法如實不虚妄不離不脫智不思議法無始本際來有此清淨相應法體故此經文明何義所謂顯示一切諸眾生自性清淨心從無始已來具足三智圓滿四德無所闕失故以何義故名如來藏由顛倒心不知不覺故從能淨立其名故九者所攝如來藏一切染法無明地藏既乃出離圓滿覺者為所攝故不增不减契經中作如是說如來本際不相應體及煩惱纏不清淨法此本際離脫不相應煩惱纏不清淨法唯有如來菩提智之所能斷故此經文明何義所謂顯示始覺滿佛斷一切障具一切智智明為外障闇為內一切染法智所攝持故以何義故名如來藏謂攝持故十者隱覆如來藏法身如來煩惱所覆隱沒藏故不增不减契經中作如是說如來藏未來際平等恒及有法即是一切諸法根本備一切法具一切法於世法中不離不脫故此經文明何義所謂顯示多一心體等於法界徧於三際具足圓滿染淨諸法無所不通無所不至故復次顯示隨緣門中自性淨心於染法中隱藏沉沒法身如來未出現故是名為十(文)第一藏即首楞嚴王第二即真如門第三即生滅門第四即真如門中真如理非因智證揀相宗斷惑斯顯第五即生滅門中真如理正當本覺故指此門性真如理遠離無常之相復引楞伽金剛如來藏如來證法若剎那不住一切聖人不成聖人賢首疏中所謂非生起次注家奈何判為帶妄第六指染法為空從能藏染立名第七指一切淨法為不空從所淨立名若判阿難說偈前為空滿慈章為不空俱不契此第八指一切眾生自性清淨心從無始來具足三智圓滿四德由顛倒心不知不覺從能淨立名并第七不空從所淨立名即無始菩提涅槃元清淨體皆揀相宗理先智後第九謂唯如來智能斷此染故此染攝屬智智所攝持第十即顯多一心體等於法界徧於三際法身如來未出現故此十義雖二門不同皆依了義以真如實相為如來藏體故性德修德宛然能藏所藏能斷所斷能淨所淨無不具足經顯三如來藏即性德三智三行即修德前後取喻璢璃明月䨇彰頓悟必至解根亡塵始得入流注家若據一經一論隨機之說何能契㫖。

　　問阿頼耶識義云何。

　　答釋摩訶衍論云阿頼耶識總有十種所以者何於契經中別別說故一者名為大攝主阿頼耶識所謂即是總相大識義如前說二者名為根本無明別立以為阿頼耶識故十種妄想契經中作如是說剎闍只多提王識直是妄法不能了達一法界體一切染法阿頼耶識以為根本出生增長無斷絕時若無提王識黑品眷屬永無所依不能生長故此阿頼耶識當何决擇攝於本論中作如是說所言不覺義者謂不如實知真如法一故不覺心起而有其念乃至廣說故三者名為清淨本覺阿頼耶識所謂自然本智別立以為阿頼耶故本覺契經中作如是說自體淨佛阿頼耶識具足無漏圓滿功德常恒决定無受熏相無變異相智體不動具足白品是故名為獨一淨識故此阿頼耶識當何决擇攝於本論中作如是說復次覺體相者有四種大義與虚空等猶如淨鏡乃至廣說故四者名染淨本覺阿頼耶識所謂不守自性陁羅尼智別立以為阿頼耶識故本因緣起契經中作如是說爾時光嚴童子即白佛言尊者以何因故難入未曾有會中作如是說隨他緣起陁羅尼智名為楞伽王識云何名為楞伽王以之為喻示彼緣起陁羅尼智於是尊者告光嚴言童子此楞伽王常在大海摩羅山中率十萬六千[鬼-(白-日)]神之眾以為眷屬如是諸眷屬乘華宮殿遊於諸剎皆悉承頼彼楞伽王方得遊行所謂諸[鬼-(白-日)]神眾作如是言我等神眾無有威德無有氣力於諸所作無有其能如宜大王我等眾中與堪能力彼楞伽王即隨其時與殊勝力不相捨離而共轉謂楞伽王雖非分身而能徧滿諸神眾中各各令得全身之量於一切時於一切處共轉不離不守自性智亦復如是能受一切無量無邊煩惱染法[鬼-(白-日)]神眾熏不相捨離而俱轉故以此因緣故我難入中作如是說隨轉覺智名為楞伽王識故此阿頼耶識當何决擇攝於本論中作如是說自性清淨心因無明風動心與無明俱無形相不相捨離乃至廣說故五者名為業相業識阿頼耶識所謂根本業相及與業識別立以為阿頼耶故本性智契經中作如是說阿頼耶識無能了作無所了作不可分析不可隔別唯由精動隱流義故名為[金*疌]摩故此阿頼耶識當何决擇攝於本論中作如是說復次依不覺故生三種相與彼不覺相應不離云何為三一者無明業相以依不覺故心動說名為業覺則不動動則有苦果不離因故六者名為轉相轉識阿頼耶識所謂能見境界之相及與轉識別立以為阿頼耶故大無量契經中作如是說阿頼耶識有見見轉無見見起故此阿頼耶識當何决擇攝於本論中作如是說二者能見相以依動故能見不動則無見故七者名為現相識阿頼耶識所謂境界之相及與現識別立以為阿頼耶故實際契經中作如是說別異別異現前地轉相異相具足行轉是故名為阿頼耶識復次此阿頼耶識真是異熟無記之法白淨相故或名成就故此阿頼耶識當何决擇攝於本論中作如是說三者境界相以依能見故境界妄現離見則無境界故八者名為性真如理阿頼耶識所謂正智所證清淨真如別立以為阿頼耶故故諸法同體契經中作如是說有識是識非識識攝所謂如如阿頼耶識故此阿頼耶識當何决擇攝所謂清淨般若智境真如攝故九者名為清淨始覺阿頼耶識所謂本有清白始覺般若別立以為阿頼耶故果圓滿契經中作如是說佛告菩提樹王言自然始覺阿頼耶識常當不離清淨本覺清淨本覺常當不離始覺淨識隨是彼有隨是彼有或非同種或非異種故此阿頼耶識當何决擇攝於本論中作如是說本覺義者對始覺(疑有義說以始覺五字)者即同本覺故十者名為染淨始覺阿頼耶識所謂隨緣始覺般若別立以為阿頼耶故果圓滿契經中作如是說復次樹王如始覺淨識及自本覺說染淨始覺阿頼耶識不守自性緣起本覺亦復如是故此阿頼耶識當何决擇攝於本論中作如是說始覺義者依本覺故而有不覺依不覺故而有始覺又以覺心源故名究竟覺不覺心源故非究竟覺乃至已說藏識剖字別相門次說總識攝生圓滿門此識有二種義能攝一切法生一切法一者覺義二者不覺義者而總顯示大識殊勝圓滿相故此義云何所謂具足二種圓滿故一者功德圓滿二者過患圓滿功德圓滿者覺義字句能攝一切無量無邊過於恒沙不離不斷諸功德故能生一切無量無邊過於恒沙不離不斷諸功德故過患圓滿者不覺義字句能攝一切無量無邊過於恒沙若離若脫諸過患故能生一切無量無邊過於恒沙若離若脫諸過患故(文)第一總相大識即生滅全體二即根本不覺三即清淨本覺四即染淨本覺五即不覺中業相六轉相七現相八即性真如理九即清淨始覺十即染淨始覺此十門中第一指生滅一門第八性真如理即無始涅槃元清淨體三四九十四門是覺義即無始菩提元清淨體二五六七四門是不覺義即無始生死根本故清淨真如理云非識識攝清淨本覺中具引經言具足無漏圓滿功德常恒决定無受熏相無變異相智體不動具足白品是故名為獨一淨識即真如不變染淨本覺中隨他緣起陁羅尼智即真如隨緣第九第十二種始覺亦具不變隨緣正揀相宗不受熏不隨緣但得二五六七門則四智淨種從本識生未離不覺故復收歸功德過患染淨該攝迷悟相翻染生淨隱滅過患圓滿淨生染盡滅功德圓滿已密顯二門不二若昧此義便落權乘何况立白淨無記為真併昧權乘之義。

　　問識義共有幾種。

　　答釋摩訶衍論云凡集一代聖說中異說契經總有十種識一者立一種識總攝諸識此中有四一者立一切一心識總攝諸識所謂以一心識徧於二種自在無所不安立故一心法契經中作如是說爾時文殊師利承佛威神之力即白佛言世尊說幾種識體相云何當願為我分別開示爾時世尊告文殊言善哉善哉文殊師利為諸大眾當問此事諦聽諦聽善思念之我當為汝分別解說於是文殊白佛言善哉世尊願樂欲聞佛言我唯建立一種識所餘之識非建立焉所以者何一種識者多一一識此識有種種力能作一切種種名字而惟一識終無餘法是故我說建立一種識所餘之識非建立焉二者立阿頼耶識總攝諸識所謂以阿頼耶識具足障礙義無障礙義無所不攝故阿頼耶識契經中作如是說爾時觀自在菩薩即白佛言世尊云何名為通達總相識以何義故名為總相佛告觀自在菩薩言通達總相識者即是阿頼耶識此識有礙事及非礙事具一切法備一切法譬如大海為水波等作總相名以此義故名為總相故三者立末那識總攝諸識所謂以末那識具足十一種義無所不攝故顯了契經中作如是說種種心識雖有無量唯末那轉無有餘法所以者何是末那識具足十一義無所不作故四者立四種識一者立一意識總攝諸識所謂以意識有七種轉變自在隨能作其事故七化契經中作如是說譬如幻師唯是一人以幻術力變化七人愚人見之謂有七人而智者見唯有一人無餘七人意識幻師亦復如是唯是一識能作七事凡夫謂之有七事而覺者見唯有意識無餘七事故是名建立同一種識四種契經中作如是說二者立二種識總攝諸識一者阿頼耶識二者意識阿頼耶識者總舉業轉現三識故意識者總舉七種轉識故楞伽經中作如是說大慧廣說有八種識略說有二種一者了別識二者分別事識乃至廣說故三者立三種識總攝諸識一者阿頼耶識二者末那識三者意識阿頼耶識者總舉三相識故末那識者直意根故意識者總舉六種轉識故慈雲契經中作如是說復次敬首廣說有十種識總說有三種識一者細相性識二者根相性識三者分離識乃至廣說四者立四種識總攝諸識謂前三中加一心識故無相契經中作如是說識法雖無量不出四種識一者所依本一識二者能依持藏識三者意持識四者徧分別識乃至廣說故五者立五種識總攝諸識謂前四中加隨順徧轉識故大無量契經中作如是說復次有識非彼彼識攝徧於彼彼識所謂隨順轉識故六者立六種識總攝諸識所謂眼等五種別識及第六意識故四聖諦契經中作如是說佛告樹王我為小根諸眾生故以密意趣作如是說但有六識無有餘識而實本意為欲令知六種識中具一切識於大眾中作如是唱故七者立七種識總攝諸識謂前六識加末那識故法門契經中作如是說復次文殊師利識法有七種所謂六識身及末那識如是七識或一時轉或前後轉復次第七識有殊勝力故或時造作持藏之用或時造作分別之依故八者立八種識總攝諸識謂前七中加阿頼耶識故道智契經中作如是說心王有八一者眼識心王乃至八者異熟執識心王種種識法不出此數故九者立九種識總攝諸識謂前八中加菴摩羅識故金剛三昧契經中作如是說爾時無住菩薩而白佛言世尊以何利轉而轉眾生一切情識入菴摩羅佛言諸佛如來常以一覺而轉諸識入菴摩羅故十者立十種識總攝諸識謂前九中加一切一心識故法門契經中作如是說心量雖無量而不出十識(文)一者立一種識總攝諸識此復有四最初所立一切一心識一心識即摩訶衍法謂眾生心一切即世間出世間法以一心識徧於二種自在無所不安立故復引經證多一一識多一即二門故云能作一切種種名字一識即一心故云終無餘法二立阿頼耶識總攝諸識即生滅一門障礙即不覺義無障礙即覺義三立末那總攝諸識四立四種識一者立一意識總攝諸識唯是一識能作七事以此一意合上一心頼耶末那皆建立一種故云立一種識一種雖同四名各別四義雖別舉一全收二者立二種識總攝諸識即三細為阿頼耶六麤為七種轉識大同起信以論亦宗楞伽故三者立三種識總攝諸識即八七六四者立四種識總攝諸識謂前三中加一心識即是真如故云所依本一五立五種識總攝諸識謂前四中加隨順徧轉前一心指真如不變此指隨緣六立六種識總攝諸識七立七種識總攝諸識於前六加末那第七有殊勝用或時造作持藏用即為第八依作第八根或時造作分別依即為第六依作第六根八於前七加阿頼耶九加菴摩羅十立十種識總攝諸識謂前九中加一切一心識即最初所指從實施權會權歸實無不從此法界流無不還歸此法界經標真體即一切一心及第四中所加一心併第五隨順徧轉若取頼耶唯有非礙事一義若依修證亦唯常以一覺而轉諸識入庵摩羅注家妄以頼耶中礙事建立為真安能符此廣列真妄不同之㫖。

　　問前說阿頼耶識中清淨本覺染淨本覺始覺亦然其相云何。

　　答摩訶衍論云此一覺有二門一者略說本覺安立門二者略說始覺安立門本覺門中則有二門一者清淨本覺門二者染淨本覺門始覺門中又有二門一者清淨始覺門二者染淨始覺門云何名為清淨本覺本有法身從無始來具足圓滿過恒沙德常明淨故云何名為染淨本覺自性清淨心受無明熏流轉生死無斷絕故云何名為清淨始覺無漏性智出離一切無量無明不受一切無明熏故云何名為染淨始覺般若受無明熏不能離故如是諸覺皆智眷屬當證何理以為體分謂性真如及虚空理如是二理各有二種云何名為二種真如一者清淨真如二者染淨真如虚空之理亦復如是云何名為清淨真如二種淨覺所證真如離熏習故云何名為染淨真如二染淨覺所證真如不離熏故虚空之理亦復如是以何義故強名本覺字事差別其相云何頌曰本覺各有十體雖同字事各各差別故謂根明等義論曰本覺各有十云何為十本一者根字事本本有法身能善住持一切功德譬如樹根能善住持一切枝葉及華果等不壞不失故二者本字事本本有法身從無始來自然性有不從始起故三者遠字事本本有法身其有德時重重久遠無分界故四者自字事本本有法身我自成我非他成我故五者體字事本本有法身為諸枝德作依止故六者性字事本本有法身不轉之義常建立故七者住字事本本有法身住於無住無去來故八者常字事本本有法身决定實際無流轉故九者堅字事本本有法身遠離風相堅固不動若金剛故十者總字事本本有法身廣大圓滿無所不徧為通體故是名為十云何十覺一者鏡字事覺薩般若慧清淨明白無塵累故二者開字事覺薩般若慧通達現了無障礙故三者一字事覺薩般若慧獨尊獨一無比量故四者離字事覺薩般若慧自性解脫出離一切種種縛故五者滿字事覺薩般若慧自具足無量種種功德無所少故六者照字事覺薩般若慧放大光明徧照一切無量境故七者察字事覺薩般若慧常恒分明無迷亂故八者顯字事覺薩般若慧清淨體中淨品眷屬悉現前故九者知字事覺薩般若慧於一切法無不窮故十者覺字事覺薩般若慧所有功德唯有覺照無一一法而非覺故是名為十如是十種本覺字義唯依一種本性法身隨義釋異據其自體無別而已此中所說二本覺中當何本覺謂清淨本覺非染淨本覺染淨本覺字義差別其相云何頌曰染淨本覺中或各有十義前說十事中各有離性故論曰此本覺中或各有十所以者何前十義中各有不守自性義故字事配屬依向應知如是二覺同耶異耶非同同故非異異故以此義故或同或異或非是同或非是異是故皆是皆非而已以何義故強名始覺字事差別其相云何頌曰從無始已來無有惑亂時今日始初覺故名為始覺論曰從無始來始覺般若無惑亂時而無惑時今日始初覺故名始覺如是始覺前惑後覺則非始覺而無惑時理常現今常初故為始覺如是始覺二始覺中當何始覺耶謂清淨覺非染淨覺染淨始覺字事差別其相云何頌曰清淨始覺智不守自性故而能受染熏故名染淨覺雖無惑時而不守自性故能受染熏隨緣流轉以此義故是故名為染淨始覺以何義故強名真如字事差別其相云何頌曰性真如理體平等平等一無有多相故故名為真如論曰性真如理平等平等雖同一相亦無一相亦無多相無一相故遠離同緣無多相故遠離異緣以此義故名為真如如是真如二種淨智親所內證復次真如各有十義一者根字事真乃至第十總字事真如是十真十種本義相應俱有不相捨離是故同名表示而已云何十如一者鏡字事如乃至第十覺字事如如是十(疑有如十種三字)覺義相應俱有不相捨離故是故同名表示而已所以者何十種真理本有法身有德方便十真(疑是種字)如理薩般若慧有覺方便以此義故更重言詞作如是示此中所說二真如中當何真如謂清淨真如非染淨真如染淨真如字事差別其相云何頌曰清淨真如理不守自性故而能受染熏名染淨真如論曰清淨真如從無始來平等平等自性清淨不生不滅亦無去來亦無住所而真如理性不守自性故隨緣動轉是故名為染淨真如如是真如二染淨智親所內證相應俱有不相捨離如是等義觀前所說比類應知以何義故強名虚空字事差別其相云何(疑有頌曰二字)虚空有十義其體雖同義事各各(疑多一各字)差別故謂無礙等事論曰性虚空理有十種義一者無障礙義諸色法中無障礙故二者周徧義無所不至故三者平等義無揀擇故四者廣大義無分際故五者無相義絕色相故六者清淨義無塵累故七者不動義無成壞故八者有空義滅有量故九者空空義離空著故十者無得義不能執故是名為十如是十事義用差別若據其體無別而已此虚空理二種淨智親所內證相應俱有不相捨離二虚空中當何虚空謂清淨虚空非染淨虚空染淨虚空字事差別其相云何頌曰清淨虚空理不守自性故而能受熏習名染淨虚空論曰清淨虚空具足十德亦無染相亦無淨相而虚空性不守自性故能受染淨熏隨緣流轉是故名為染淨虚空(文)本覺始覺真如虚空各有二義本於大宗地論大海部藏道路彼中轉相深玄今唯立不變隨緣相資合轉已足破權宗若釋本經作真妄各分豈非執權謗實。

　　問阿頼耶識中覺不覺義當體元同流轉還滅順逆修異始覺合本至究竟覺時其相云何。

　　答釋摩訶衍論云一念初起無有初相者謂心起者無有初相可知而言知初相即謂無念者則是除疑令生勝解謂有眾生作如是疑極解脫道會本覺時微細初生知得有耶知得無耶若知有者極解脫道當非無念所以者何知有初念有初念故若知無者極解脫道當不能有所以有何既無初念待何念無立解脫有如是疑故今自通言所知之相從本已來自性空無能知之智從本已來無有起時既無所覺之相亦無能覺之智豈可得言有細初相智慧可知而言說知初相者即是現示無念道理所以者何法性之理雖無所知之初起相亦無能知之始覺智而能通達無所知相無能知智無所有覺都非空無是故今且依此道理作如是說知初相耳是故一切眾生不名為覺以從本來念念相續未曾離念故說無始無明者即是成立上無念義謂金剛已還一切眾生獨力業相大無明念未出離故則是現示一切眾生皆是有念名為眾生一切諸佛皆得無念名為佛故自此以下現示始覺境界周徧圓滿謂大覺者已到彼岸徧知一切無量眾生一心流轉作生住異滅四相故如論云若得無念者則知心相生住異滅故以何義故如是知耶得自無念時一切眾生平等得故如論云以無念等故以何義故惟一行者得無念時一切眾生悉得無念一一眾生皆悉各各有本覺故此義云何謂一行者始覺圓滿同本覺時徧同一切無量眾生本覺心中非自本覺所以者何自性本覺徧眾生界無不至故清淨覺者得無念時一切眾生皆得無念者清淨覺者斷無明時一切眾生亦可斷耶若爾何過若始覺者斷無明時一切眾生皆得斷者何故上言金剛已還一切眾生獨力業相大無明念未出離故不名為覺若諸眾生無始無明未得出離而與諸佛同得無念者無念等義唯有言說無有實義豈可得言一切眾生皆有本覺亦有始覺决斷此難則有二門一者自宗决斷二者望別决斷自宗决斷者此論正宗為欲現示一切眾生同一相續無差別故可謂一修行者無始無明究竟斷時一切眾生亦同斷盡一修行者滿始覺時一切眾生亦同得滿是故三身本有契經中作如是說爾時世尊告文殊言文殊師利我由二等而成正覺一者斷等二者得等言斷等者我極解脫道初𤼵起時一切眾生所有無始無明一時究竟頓决斷故言得等者我初成道滿始覺時一切眾生皆滿足故是名二等故望別决斷者舉圓滿者望眾生界無一一法而非清淨舉諸眾生望無上尊入無明藏無所覺知皆悉清淨無所障礙無念等義而得成立入無明藏無所覺知上上(疑衍一上字)所說文無相違過舉此一隅應廣觀察自此已下融諸始覺令同本覺謂五十一分滿始覺時實無轉勝漸次之果亦無究竟圓滿之極所以者何一切始覺四相俱時而得住止皆無自立從本已來一味平等自性圓滿契同無二一相覺故如論云而實無有始覺之異以四相俱時而有皆無自立本來平等同一覺故(文)善契斯㫖即知無明無體迷晦難思自宗决斷即異而同望別决斷即同而異不斷之斷斷實不斷始入圓宗。

　　問前說阿頼耶識中第三清淨本覺阿頼耶引本論復次覺體相者有四種大義與虚空等猶如淨鏡此義云何。

　　答釋摩訶衍論云性淨本覺中論云覺體相者有四種大義與虚空等猶如淨鏡者此四種大義中各有二義與彼大義不相捨離一者等空義二者同鏡義如論云復次覺體相者有四種大義與虚空等猶如淨鏡故云何名為如實空鏡及有二義其相云何頌曰性淨本覺中遠離慮知知如遠離妄境實示遠離義鏡摩奢趺娑舉一示一故論曰性淨本覺之體性中遠離一切攀緣慮知諸戲論識成就一味平等之義故名為如遠離一切虚妄境界種種相分成就决定真實之相故名為實為欲現示遠離之義故名為空鏡謂喻明然此中鏡則喻摩奢趺娑珠鏡非餘種種油摩等鏡以為譬喻何以故取此摩奢趺娑珠鏡安置一處珠鏡前中或蘊種種石或蘊種種餘食或蘊種種莊嚴具或蘊同類珠鏡彼珠鏡中餘像不現唯同類珠分明顯了故如實空鏡亦復如是於此鏡中唯同類清淨功德安立集成種種異類諸過患法皆遠離故如論云一者如實空鏡遠離一切心境界相無法可現故各有二種義而唯示同鏡義等空之義不現示耶以舉一義兼示一義故若如是者云何名為等空義耶謂如虚空清淨無染四障所不能覆廣大無邊三世所不能攝如實空鏡亦復如是故非覺照義故者即是現示遠離因緣為如彼摩奢趺娑珠鏡中石等諸像不現前者石等諸法皆鄙穢故此本覺珠鏡中種種妄法不現前者一切染法皆悉是無明不覺之相無照達義故云何名為因熏習鏡及有二義其相云何頌曰性淨本覺智三種世間法皆悉不捨離為一覺熏習莊嚴法身果故名因熏習鏡輪多棃華空容受徧一論曰性淨本覺三世間皆悉不離熏習彼三而為一覺熏習莊嚴一大法身之果是故名為因熏習鏡云何名為三種世間一者眾生世間二者器世間三者智正覺世間眾生世間者謂異生性界器世間者謂所依止土智正覺世間者謂佛菩薩是名為三此中鏡者謂輪多棃華鏡如取輪多棃華安置一處周集諸物由此華熏一切諸物皆悉明淨又明淨物華中現前皆悉無餘一切諸物中彼華現前亦復無餘因熏習鏡亦復如是熏一切法為清淨覺熏令平等復次虚空義則有二種一者容受義二者徧一義容受義者容受諸色無障礙故徧一義者種種諸色唯同一種大虚空故如論云二者因熏習鏡謂如實不空一切世間境界悉於中現故如是本覺從無始來遠離四種過自性清淨常住一心一者遠離不徧之過三種世間不出本覺清淨鏡故如論云不出故二者遠離雜亂之過一切諸法不入本覺清淨鏡故如論云不入故三者遠離過患之過本覺鏡中現前諸法無不本覺淨功德故如論云不失故四者遠離無常之過本覺鏡中現前諸法無不常住無為智故如論云不壞故遠離邊過圓滿中實是故說言常住一心自此以下顯示因緣何因緣故本覺智中種種諸法如彼本覺離諸過耶種種諸法皆悉無不真實體故如論云以一切法即真實性故故自此以下作緣决疑謂有眾生作如是疑三世間中眾生世間無明染法具足圓滿流轉遷動無休息時如是世間現本覺者不可得言本覺清淨遠離諸過以此義故今通而言又一切染法所不能染般若實智其體不動自性清淨具足無漏常恒熏習眾生世間令清淨故如論云又一切染法所不能染智體不動具足無漏熏眾生故云何名為法出離鏡及有二義其相云何頌曰如實不空法出離三過失圓滿三種德故名法出離鏡銷鍊玻璃空出離色義論曰無漏性德出離三過圓滿三德名法出離云何名為三種過失一者無明染品名煩惱礙二者根本無明名為智礙三者俱合轉相名戯論識是名為三如是三過究竟離故名為出離如論云三者法出離鏡謂不空法出煩惱礙智礙離和合相故云何名為三種功德一者淳成就功德二者淨成就功德三者明成就功德是名為三如論云淳淨明故故出離何過圓滿何德謂出離煩惱礙圓滿淨成就功德出離智礙圓滿明成就功德出離和合轉相圓滿淳成就功德何以故相對法爾故此中鏡者謂玻璃珠譬如玻璃珠淪深泥中則便涌出離彼泥騰一丈量若置濁水中驅混成塵累唯上清淨水安住其中若置福多伽林中出現香氣礙彼穢香遠去而住法出離鏡亦復爾故此中喻者喻自體淨義等空義者出離色義謂如虚空遠離大種一向清淨法出離鏡亦復爾故云何名為緣熏習鏡及有二義其相云何頌曰於無量無邊諸眾生緣中出無量無邊殊勝應化身熏習眾生心出生諸善根增長兩輪華莊嚴法身果故名緣熏習鏡中玻瓈空隨順成就義如法應觀察論曰譬如取玻瓈珠安置一處周匝積集種種色珠彼玻瓈珠隨向珠色現前轉變緣熏習鏡亦復爾(疑有故字)又譬如虚空有自在力故於一切所作之事中隨順成立緣熏習鏡亦復如是於一切眾生修行之事中隨應建立故如論云四者緣熏習鏡謂依法出離故徧照眾生之心令修善根隨念示現故故如是四種本覺大義徧一切眾生界一切二乘界一切菩薩界一切如來界中無不住處無不照處無不通處無不至處具足圓滿具足圓滿(文)經所顯真依覺體相從因至果此極明皙即七常住果大圓鏡智之義。

　　問不覺初起之相云何。

　　答釋摩訶衍論云不如實知真如法一故不覺心起者即是顯示根本不覺之起因緣根本不覺何因緣故得起而有因不如故得起而有何等法中而不如耶謂三法中而不如故言不如者當有何義謂違逆義故云何三法一者實知一法二者真如一法三者一心一法是名為三實知法者謂一切覺即能達智真如法者謂平等理即所達境一心法者謂一法界即所依體於此三法皆違逆故無明元起是故說言謂不如實知真如法一故不覺心起彼三種法皆守一中終不離故通名一又論云以無明熏力不覺心動最初成其業識因此業識復生轉識等論釋云最初不覺稱為第一業相能見所見無有差別心王念法不可分析唯有精動隱流之義故名為業如是動流只由不覺第二轉相以業相念為所依故轉作能緣流成了相第三現相以了別轉為所依戯論境界具足現前所緣相分圓滿安布依此見分現彼相分(文)既云不覺相違逆三法則最初業相已落顛倒况依業相所起轉相可立為真又滿慈章不覺九相注多違經幸有此文可勘其謬。

　　問覺義不覺義同異二相云何。

　　答論云復次覺與不覺有二種相一者同相二者異相言同相者譬如種種瓦器皆同微塵性相如是無漏無明種種業幻皆問真如性相是故修多羅中依於此義說一切眾生本來常住入於涅槃菩提之法非可修相非可作相畢竟無得亦無色相可見而有見色相者唯是隨染業幻所作非是智[刀/巴]不空之性以智相無可見故言異相者如種種瓦器各各不同如是無漏無明隨染幻差別性染幻差別故論釋曰即此文中故有二門一者同相門二者異相門為明何義故建立同相門為欲顯示一切諸法唯一真如無餘法故當真如門為明何義故建立異相門為欲顯示唯一真如作一切法名相各別義用不同故當生滅門依何契經所建立耶謂文殊師利答第一經彼契經中當何說耶謂彼經中作如是說佛問文殊汝久遠來恒無休息普徧遊行十方剎中見何殊事文殊答曰我久遠來不見餘事唯見微塵又佛問言汝百年中居於輪家不見種種瓦器相耶文殊對曰我唯見塵不見瓦器又佛問言汝實不見地水火風山川林樹等種種相耶對曰我實不見如是等相唯見微塵如是如是世尊問訖文殊答曰至一百數佛問文殊見微塵耶文殊對曰我久遠來不見微塵爾時世尊告文殊言善哉善哉汝是大士能覺一相能覺一相即無相法文殊師利汝一仁者非如是覺依一相門一切眾生本來常住入於涅槃菩提之法非可修相非可作相畢竟無得亦無色相可見而有見色相者唯是隨染業幻所作非是智色不空之性以智相無可見故異相門者彼契經中作如是說佛告身子汝見此土作何心見身子答曰我見此土山川林樹沙礫土石日月宮殿舍宅等種種相各各形相名字差別不同佛言汝智慧力下劣狹少心有高下見如是異唯汝一人非如是見一切眾生亦復如是乃至諸法亦復如是真妄互熏染淨相待功德過患形相名字各各差別隨凡夫心所立名相有而非實皆如幻化(文)即以二門釋二義是為生滅門正旨修道分注家釋所作法非所作法决定成二全失此意。

　　問生滅因緣義云何。

　　答釋摩訶衍論云生滅因緣者有二一者不相應生滅因緣二者相應生滅因緣論云現鏡識體六塵境界如其次第為彼三種相應染法能作因緣是故說言麤重生滅之因緣門現識體中又有緣義應審思惟復次更有二重因緣一者本徧因緣二者末徧因緣言本徧者舉本無明及本覺心望於六塵相應有因緣義言末徧者舉業轉現相望於三相應有因緣義故復次更有二因緣一者上下因緣二者下上因緣言上下者無明為始果報為終上下與力不越其數作因緣故言下上者果報為始無明為終下上與力不越其數作因緣故復次一切有為生滅之法剎那不住無因無緣故復次因緣之法空而無生其實自性不可得故復次不可得法不可得亦不可得故復次生滅因緣者所謂眾生(疑有依字)心意意識轉故此文為明何義謂欲顯示所依能依之差別故云何所依謂本覺心云何能依謂即眾生言眾生者當何法耶謂意意識何故意及意識名為眾生意及意識一切眾染合集而生故名眾生而無別自體唯依心為體是故說言依心而轉(文)此顯所依能依差別以本覺心為所依即元清淨體以眾生為能依即生死根本無別自體唯依心為體即二根本皆在汝今有為之法剎那不住空而無生自性不可得不可得亦不可得注家安得以末徧因緣中轉相配本覺之體耶。

　　問有為無為義云何。

　　答釋摩訶衍論云無為有四一真如無為二本覺無為三始覺無為四虚空無為有為法有五種一者根本無明有為二者生相有為三者住相有為四者異相有為五者滅相有為是名為五且四無為者以何為體有何等用頌曰依各有二種所謂通及別如體用亦爾隨釋應觀察論云真如無為有二所依一者通所依非有為非無為一心本法以為體故二者別所依生滅門內寂靜理法以為體故本覺無為有二所依一者通所依非有為非無為一心本法以為體故二者別所依生滅門內自然本智以為體故始覺無為有二所依一者通所依非有為非無為一心本法以為體故二者別所依生滅門內隨他起智以為體故虚空無為有二所依一者通所依非有為非無為一心本法以為體故二者別所依生滅門內無所有事以為體故復次真如無為有二種用一者通用一切諸法令出生故二者別用平等之性令不失故本覺無為有二種用一者通用不守自性故二者別用不轉變故始覺無為有二種用一者通用隨妄轉故二者別用對治自過故虚空無為有二種用一者通用欲有令有故二者別用空無之性令不失故是名二用此中所說通謂他義別謂自義五種有為以何為體有何等用頌曰依各有二種所謂通及別如體用亦爾隨釋應觀察論曰根本無明有二種依一者通所依非有為非無為一心本法以為體故二者別所依生滅門內大力住地以為體故生相有為有二種依一者通所依非有為非無為一心本法以為體故二者別所依生滅門內細分染法以為體故住相有二種依一者通所依非有為非無為一心本法以為體故二者別所依生滅門內麤分染法以為體故異相滅相二種通依別依如前住相有為所說無別復次根本無明有為有二種用一者通用能生一切諸染法故二者別用隨所至處作礙事故生相有為有二種用一者通用於上下中與其力故二者別用隨所至處作礙事故如說生相住異亦爾滅相有為有二種用一者通用於上及自與其力故二者別用能作礙事故是名二用以何義故作如是說有為無為一切諸法通以一心而為其體於道智契經中作如是說爾時文殊師利白佛言世尊阿頼耶識具一切法過於恒沙過於恒沙如是諸法以誰為本生於何處佛言如是有為無為一切諸法生處殊勝不可思議何以故於非有為非無為處是有為是無為法而能生故文殊又白佛言世尊云何名為非有為非無為處佛言非有為非無為處者所謂一心本法非有為故能作有為非無為故能作無為是故我言生處殊勝不可思議復次善男子譬如庶子有二所依一者大王二者父母有為無為一切諸法亦復如是各有二依謂通達依及支分依復次善男子譬如一切草木有二所依一者大地二者種子有為無為一切諸法亦復如是各有二依謂通達依及支分依乃至廣說不生不滅與生滅和合者即是開示能熏所熏之差別故云何開示所謂顯示染淨諸法有力無力互有勝劣故今當作二門分明顯說一者下轉門二者上轉門生滅門中不出此二如是二門云何差別頌曰諸染法有力諸淨法無力背本下下轉名為下轉門諸淨法有力諸染法無力向原上上轉名為上轉門論曰由染淨諸法互有勝劣故二種轉門得成而已今當先說初下轉門根本無明以何等法而為所熏於何時中而作熏事頌曰所熏有五種為(疑是謂字)一法界心及四種無為非初非中後取前中後故如契經分明說論曰根本無明以五種法而為所熏謂一法界及四無為熏一法界其相云何頌曰一種法界心有二種自在謂有為無為是根本無明依於初自在而能作熏事論曰一法界心有二種自在一者有為自在能為有為法而作依止故二者無為自在能為無為法而作依止故根本無明依初自在能作熏事非後自在中實契經中作如是說根本無明熏自所依分際之量非他所依故熏真如法其相云何頌曰真如無為法有二種作用所謂通及別如前决擇說是根本無明依於初作用而能作熏事餘無為亦爾論曰真如無為有二種用謂通及別如前所說根本無明依初作用能作熏事非後作用如說真如餘三無為亦復如是皆依初作用非後用故作熏時量非初亦非中後取前中後故本智契經中作如是說大力無明作熏事時初及中後一時俱取而非別取故此中所說能熏所熏以何義故名言熏謂能引彼法而合自體不相捨離俱行俱轉故名能熏又能與彼法不作障礙若隨若順不違逆故名為所熏謂五種有為能熏四種無為法及一法界心所熏五法隨來而與五能熏共會和合同事俱轉是故說言不生不滅與生滅和合如大無明一心本法為通依故依初自在作熏習事四相有為應如是知如大無明依四無為通達作用能作熏事四相有為應如是知(文)此依一心本源建立性宗有為無為各有體用熏習不可思議無為法中真如即湼槃所證理也本覺始覺即菩提能證智也虚空即清淨空如來藏也共一法界心為所熏五種即無始菩提湼槃元清淨體有為法中根本無明及生住異滅指根本不覺并枝末前八為能熏五種即無始生死根本體用各具通別即二根本皆在汝今通依中皆以非有為非無為一心本法為所依故云生處殊勝即如大虚空非一非六之體故有為無為不二別依中無為則理智清淨有為則大力染法細麤不同故有為無為不一即真性有為空緣生故如幻無為無起滅不實如空華染淨熏習亦即證果分迷妙性圓明成十二類生識二顛倒因證無上覺無為法別所依真如以生滅門內寂靜理法為體本覺以自然本智為體始覺以隨他起智為體虚空以無所有事為體無為法通用真如一切諸法令出生本覺不守自性始覺隨妄轉虚空欲有令有皆是無為不受有為熏時亦受有為熏相宗唯識論所熏第三揀無為法性堅密(但泥真如別依寂靜理法為體一)義能熏第一揀無為法前後不變無生長用(違真如通用一切諸法令出生義)未全彰此別依通用無為法別用真如平等之性不失本覺不轉不變始覺對治自過虚空空無之性不失皆是無為正受有為熏時亦不受有為熏空宗設有一法過於涅槃亦如夢幻但得此中虚空義耳唯性宗䨇具此八二諦融即三觀難思生滅門能生義染淨相翻下轉即背覺合塵非初非中後取前中後故五種有為依四種無為一法界心初自在及初作用能熏五種引彼法而合自體俱行俱轉所熏五法能與彼法不作障礙若隨若順是為不生不滅與生滅和合上轉即背塵合覺亦非初非中後如華嚴十地品金剛藏大士偈具明此中名相與大宗論同而釋義止齊同教誠恐末刦障深認煩惱即菩提以背本下轉作向原上轉則墮魔外自誤誤他注家所執六精乃有為住相之一尚非生相安得判為真性耶。

　　問真體平等具足更有何文證。

　　答釋摩訶衍論云一心真如體大通於五人平等平等無差別故云何名為五種假人一者凡夫二者聲聞三者緣覺四者菩薩五者如來是名為五如是五名人自是五真自唯一所以者何真如自體無有增减亦無大小亦無有無亦無中邊亦無去來從本已來一自成一同自作同猒異捨別唯一真如是故諸法真如一相三昧契經中作如是說譬如金剛作五趣像五人平等亦復如是於諸人中無有增减故(文)所指體大平等全符三如來藏若唯指白淨無記則非無對不二之體矣。

　　問真體無對與有對不同更可分析否。

　　答釋摩訶衍論云以一切法本來唯心實無於念者即是自宗正理所謂法性從無始來唯是一心無一法而非心故而有妄心不覺起念見諸境界故說無明若一心之性寂滅無起即是本覺慧明如論云心性無起即是大智慧光明義又妄心起見一向唯轉虚妄境中不能通達真實境界所以者何真偽相違不契當故如論云若心起見則有不見之相真實知見離能所之邊見如論云心體若離見即是徧照法界義又若心有動轉相即是無明熏習氣故心性寂靜無有喧動正直無有顛倒之解即是實智之照如論云若心有動非真識知若一心有動轉相更有前境可緣者能見之心所見之境二差別故本覺功德則不圓滿而本性德雖過恒沙唯一心量終無二體所以者何如是諸德悉皆各各不分其體於一法界其量等故(文)心若離見正同見猶離見見不能及若立見精即屬真妄相違安得謂古注破見精顯真見為千古大迷也。

　　問一切眾生云何得入真如三昧。

　　答釋摩訶衍論云若真若偽皆一真如皆一法身無有別異不斷除故又云一切諸法唯心回轉無餘法者如是心法亦不可得又云若真若偽唯自妄心現量境界無有其實無所著故又云一切諸法一心量無心外法以無心外法故豈一心法與一心法作障礙事亦一心法與一心法作解脫事無有障礙無有解脫一心之法一即是心心即是一無一別心無心別一一切諸法平等一味一相無相作一種光明心地之海(文)皆大宗論依五體明十五用中義非上根利智不能入也。

　　問三論同明首楞嚴三昧何以挍量功德復有差別。

　　答釋摩訶衍論云第一顯離疑信入功德門者謂有眾生聞此摩訶衍之甚深極妙廣大法門已即其心中亦不疑畏亦不怯弱亦不輕賤亦不誹謗𤼵决定心𤼵堅固心𤼵尊重心𤼵愛信心當知是人真實佛子不斷法種不斷僧種不斷佛種常恒相續轉轉增長盡於未來亦為諸佛親所授記亦為一切無量菩薩之所護念故如論云若人聞是法已不生怯弱當知是人定紹佛種必為諸佛之所授記第二比類對治示勝門者謂若有人能善攝化三千大千世界中徧滿眾生皆悉無餘令行十善或有眾生於一食頃於此甚深法觀察思量若挍量此二人功德彼第一人所得功德甚極微少譬如芥子碎作百分之量此第二人所得功德甚極廣大譬如碎十方世界微塵數量故如論云假使有人能化三千大千世界滿中眾生令行十善不如有人於一食頃正思此法過前功德不可為喻第三舉受持功讃揚門者謂若有人受持此論觀察義理若一日若一夜中間所得功德無量無邊不可言說不可思量假使十方三世一切諸佛十方三世一切諸菩薩以十方世界微塵數舌各各皆悉於十方世界微塵數之量不可說劫讃揚其人所有功德亦不能盡所以者何法身真如之功德等虚空界無邊際故何况凡夫二乘之人能稱讃之一日一夜不多中間受持人尚所得功德不可思議何况若二日若三日若四日乃至百日中受持讀誦思惟觀察不可思議不可說中不可說故如論云復次若人受持此論觀察修行若一日一夜所有功德無量無邊不可得說假令十方諸佛各於無量無邊阿僧祇劫歎其功德亦不能盡何以故謂法性功德無有盡故此人功德亦復如是無有邊際又云自所作之功德廻向三處一者真如二者一心法三者本覺佛性是名為三以何義故廻向三處謂為欲自所作功德令平等故廻向真如或為欲自所作功德令廣大故廻向一心或為欲自所作功德令明了故廻向本覺應如是知應如是觀如是廻向有何利益謂眾多故此義云何譬如用一微塵置大地中所置微塵與彼大地等無差別廻向法門亦如是故又譬如用一注水置大海中所置注水與彼大海等無差別廻向法門亦如是故又譬如破一小有即便與大虚空等無差別廻向法門亦如是故已說舒展功德令廣門次說施於眾生普利門言普利一切眾生界者即是施於眾生普利門謂舉廣大圓滿功德周徧利益眾生界故(文)文有廣略權實而一心二門三廻向則同一心真如皆廻向實際即眾生心及真如門也本覺即廻向菩提普利即廻向眾生皆生滅門也三無差別即三十四法大海首楞嚴王。

　　問論唯宗本經更宗別經耶。

　　答本經具攝大藏論文亦然釋摩訶衍論末頌云歡喜大士志心勸無量佛子眾海中我已超毛頭三𧢲過於生華之四根第一無數麤滿訖第二僧祇始入無如宜汝等諸佛子以於左右之兩手捧於本識之明鏡臨七識散慮之面見六塵境界之垢洗法執人我之咎汝等佛子若如是法身應化之三身如舒伊字圓現前常樂我淨之四德如入達池具出生我從四王自在處下入大海龍宮殿隨分窺諸契經海總有一百洛义數如是諸經真實法無量無邊差別義摩訶衍論立義中該攝安立具足說有善男子善女人若自手捧斯經卷名捧百洛义經者若口自誦經本分名誦百洛义經者此人所得之功德十方世界微塵數諸佛及大菩薩眾各出微塵數舌相如是微塵劫數中不息稱說不能盡何况觀察其義理思惟文下之所詮(文)毛頭表信三𧢲表住行向四根表四加行初歡喜地覺通如來真因開𤼵為華權實信為左右手明鏡即本覺散慮即不覺見即始覺直指三道流轉全證三身四德自述入龍宮因緣明此略論攝百洛义經一多無礙小大相容故讀誦思修功德正等亦即現示本因决定證成也。

　　問釋論有闕當於何求。

　　答真諦三藏譯起信論并翻論㫖玄文二十卷惜今不傳按南嶽大乘止觀五番建立一明止觀依止初何所依止謂依止一心以修止觀具列眾名釋名義辨體狀體狀復有三種差別初舉離相以明淨心次舉不一不異以論法性三舉二種如來藏以辨真如初明空藏次明不空藏不空藏中初明具足染淨二法以明不空次明藏體一異以釋實有(云云)其㫖全宗起信但開局成寛多同龍樹由得首楞嚴三昧故二門卷舒悉與修多羅合總敘十八句併立義分宛然離相淨心別敘直終不戀三界依一心法有二種門即不一不異以論法性也空不空如來藏即真如門依言二義不空如來藏初明具足淨染二法以明不空即生滅門二覺二不覺(無漏性淨即本覺出障淨德即始覺具足性染即根本不覺具足事染即枝末不覺)次明藏體一異以釋實有為破五性三乘八識各具種子俗有真空等義將二門或分或合二義能攝能生名相盡變攝黎耶歸一法界心廣開六義與法界觀理事鎔融存亡順逆意趣無別即同見道分第二何故依止謂此心是一切法根本寂用二義非熏不顯二利不成心體平等離一切相修習止行即能除虚妄紛動自利也具順違用修習觀行令此二用顯現繁興利他也若法依本則難破壞依之修則成若不依止此心修於止觀則不得成正揀權小於菩提心未得自在所謂以生滅心為本修因欲求佛乘不生不滅無有是處第三以何依止初明以何依止體狀謂真心是體本識是相六七識是用如似水為體流為相波為用故以意識依止此心修行止觀以意識能知名義知法本寂此解念念熏於本識增益真心性淨之力更起意識轉復明利久久熏故解性圓明照體真寂意識即息爾時本識轉成無分別智亦名證智以是因緣故以意識依止真心修止行又以意識能知名義心體雖寂而以熏習因緣故顯現世出世間法不無虚相凡愚不知心作流轉生死我當教彼知法如實即起慈悲具行四攝六度等行如是觀時意識亦念念熏心成種子復不令心識為止所沒即是用義漸顯以久熏故真心作用之性究竟圓興三身攝化普門示現以是因緣以意識依止淨心修觀行第二止觀所觀境界總名三自性法謂出障真如及佛淨德悉名真實性在障之真與染和合名阿黎耶即依他性六識七識名分別性別明則有垢無垢之真實性及清淨依他性清淨分別性即同修道分第一義真實性中之有垢及染濁依他性染濁分別性即同第二義三性一體故二義不即不離第三止觀體狀初就染濁性以明止觀體狀三門初依分別性依他性二種以明從觀入止而能入真實觀隨順真如久即證入即同審觀煩惱根本從第二義入第一義復以𤼵心已來觀門方便悲願熏習力故或於定中或從定起興起大用即是真如用義從止入觀即第一義復入第二義皆止觀䨇行申兔喻正同綰巾明結現相有即非有此破相宗不以二性之無為真實性此破空宗次明清淨性中止觀亦然即時凡夫亦得作寂用䨇修謂知一切法有即非有即是用時常寂非有而有不無似法即名寂時常用顯因修即止觀䨇行不待果上皆同修道分也第四止觀除障得益復有三門約三性以明(云云)皆由智解熏除惑染惑在解未有解起惑已無前後不相見不得敵對除雖由一念解起惑不起然本識中惑種仍在故解心一念滅時還起惑用念念迭興解種分成惑即分滅分滅故惑用漸弱分增故解用轉強如是除盡登無上覺此後即判地位同證果分先識二顛倒因顛倒不生入真三摩地由依一切法根本并以意識依止此心𤼵無塵智覺念念空本始二覺現前即同中中流入顯示正義又以何依止中次明破小乗人但以意識不依淨心之執三明破大乗人但用淨心不用意識之執前餘則不成并此小大二執偏執真妄不達性空皆住二不覺中即同未離五隂對治邪執據了義教三性合明始得圓融無礙葢相無別體全依性起由逆順用分倒正殊倒但屬情執順成逆情盡執破逆順皆如即契自心本具三大第五止觀作用止行成故體證淨心理融無二之性與諸眾生圓同一相之身三寶於是混爾無三二諦自斯莽然不二怕兮凝湛淵渟恬然澄明內寂用無用相動無動相葢以一切法本來平等故心性法爾故此則甚深法性之體觀行成故淨心體顯法界無礙自然出生一切染淨之能乃至華藏帝網開張娑婆八相示現一切法法爾一心作故即是甚深緣起之用又依華嚴三無差別建立三法妙釋法華天台傳習開本迹各十妙與經及三論無一不符。

　　問釋經題體配諦妙是矣宗屬因果從來皆指行妙今配觀照[車*丸]何耶。

　　答從始逮終須與三德三寶三湼槃三身三大乘三菩提三般若三佛性三識三道等不違則性修順逆自利利他始不紊亂妙玄云境妙究竟顯名毘盧遮那智妙究竟滿名盧舍那行妙究竟滿名釋迦牟尼又云非如非異見於三界即實相菩提我成道已來甚大久遠即實智菩提我少出家近伽耶城即方便菩提又云圓教三法以真性為乘體即正因祇點真性寂而常照為觀照即是第一義空祇點真性法界含藏諸行無量眾具即如來藏乃至明三障破三障顯三身二嚴悉然故釋宗中先據迹門揀前三教因果復據本門揀諸經明佛往昔所行因果如大通智勝十六王子悉皆被拂咸是方便非今經之宗要取意為言因窮久遠(云云)夫久遠實修初修指本門報壽報壽正屬自受用實智實相之行豈非自行二智照理理周至於迹門因果雖久近不同皆證大解脫後所起大用金口親宣於是中間我說然燈佛等又復言其入於湼槃如是皆以方便分別方便諸乘悉為資成[車*丸]攝豈非化他二智鑒機機遍二德屬二修本不相離但開示悟入是宗隨智三諦一諦皆為實智自行以智德為宗斷德為用故配觀照[車*丸]及一如來行從因至果究竟於元清淨體了無增損為自利之極致自乗運畢乘義即休為令眾生是用隨情一諦三諦皆帶權智化他則自行智斷俱為宗化他智斷俱為用故配資成[車*丸]并聖天梵嬰病五行能所具足乃盡毒天二鼓之力為利他之極致化他未畢運他不休為對性明修故合修為二二與性一如水為波二亦無二亦如波水達無修性唯一妙乘故止觀十乘成自行因果即經正觀起教一章成化他能所即經他觀開合不同圓乘三法必無孤立若不分智之權實行之一五則宗用混淆何况單取墮縱橫並別耶。

　　問華嚴既屬醍醐又名乳味有何文證。

　　答按天台觀音義疏引涅槃師子吼品以證華嚴頓機云雪山有草名曰忍辱牛若食者則得醍醐若小機之人未堪大教止有𡨋熏之力取譬如乳四念處亦云元佛出世為一大事因緣開𤼵眾生諸覺寶藏譬如日出先照高山先喜先利先治先益皆由往昔數數勤修今世道成最初四益其未度者更設方便而塗熨之隱其無量神德以貧所樂法趨波羅奈便有涅槃音法僧差別名則是從頓次漸而調熟之今從此義麤為四說說即是教依教修觀即是四種四念處所謂生生四念處乃至不生不生四念處亦名藏通別圓四念處固知妙玄配乳因小機盲聾若非醍醐何云即皆信受入如來慧也。

　　問本迹十妙唯具法華第四名外以何文證。

　　答敷座宴安即安住秘藏已具足本因本果本國土本壽命本涅槃及後五妙一切諸大菩薩尚住本國何况如來恒沙菩薩來聚道塲亦具感應義攝迹門十妙。

　　問本迹十妙皆不出首楞嚴定台宗有文證否。

　　答法華文句釋序品聲聞多知識眾中總論云首楞嚴種種示現稱適根性靡所不為今且近論托迹王宮降神聖后法身菩薩皆輔佛行化散影餘家從法輪初啟至得授記莂會前四味同一醍醐不令一人獨得滅度皆以如來滅度而滅度之以此推之諸大阿羅漢從法身地俯影隨緣迹臨萬水為學無學作男作女示道示俗首楞嚴力靡所不現方便善權為若此(云云)。

　　問諸菩薩萬行首楞嚴注家判入證果七趣五十種別為助道未聞開顯之說。

　　答五十五位高下不同同一無生法忍自屬如來密因修證七趣五十種聖凡差別故名諸菩薩萬行諸菩薩則人不一萬行則行不一所依之教教亦不一所證之理理亦不一非聞灌頂章句寧知從緣故教別從說故教通從能契故行別從所契故行通理從名故別名從理故通七趣明回心不回心并彼之天王即是菩薩遊三摩提觀隂訶不成增進復指乘此心開葢令體藏教化他之權實即自行之權實體通教自行化他之權實即自行之權實體別教自行之權即自行之實按首楞嚴三昧經有四種授記適𤼵心記得無生法忍記即真菩提路未𤼵心記密記即岐路已敘法筵清眾證金剛三昧更敘阿難及諸大眾證心慮虚凝智增悲增四記宛然施開具足若如舊判唯有實智境無權智境有佛法妙無眾生法妙是首楞嚴三昧有量而割此七趣五十種於荒外矣。

　　問經名具足五玄何以但配三法。

　　答妙玄開合雖具總論開對分別不同而譬喻總名人身開身則有識命煗分別諸身貴賤賢愚種種差降人身譬名識以譬體命以譬宗煗以譬用分別譬教相至會四悉檀亦但以分別悉檀為教相引中論亦然無別教相即可以四攝五也利根聞世界解第一義即釋名辨體已足今按五名詳釋三法用中更分三世利益即攝分別在開對內攝開對在釋名內是為收別歸總依釋名即顯三法依三法即顯教相是為從總開別調御說法卷舒自在五名唱出楞嚴勝會天台位居五品能知秘藏遙申禮請正謂首楞嚴三昧普攝十方三世三寶大海也賢首曾同實义難陀三藏再譯起信作疏釋梁譯初序顯一心二門染淨恒如凡聖一致(此即十如因緣四四諦七二諦五三諦一實諦無諦詳畧不同㫖本無異)至懸示義門苐三教義分齊二一約教詮法通局顯分齊謂以義分教教類有五(云云)二約法生起本末顯分齊謂依此論所詮染法從本起末略有五重以對諸宗顯其分齊五重者初唯一心為本源即華嚴經一真法界然華嚴所宗雖四法界而舊疏云統唯一真法界謂寂寥虚曠冲深包博總該萬有即是一心(正當此門)體絕有無相非生滅莫窮其始寧見中邊(即下心真如門)迷之則生死無窮解之則廓爾大悟(即下心生滅門)二依一心開二門一者心真如門即頓教分齊也始教中空義亦是密說此門二者心生滅門謂依如來藏有生滅心所謂不生不滅與生滅和合非一非異名為阿黎耶識即終教分齊也以始教相宗不知佛說如來藏以為阿頼耶故非彼分三依後門明二義一者覺義(前真如門但明心體不變此門覺義但顯染中淨相及反流還源並非起末倫次)二者不覺義(前生滅門及此不覺即是生起次也)四依後義生三細一業相(頼耶自體分)二轉相(見分)三現相(相分)即唯識宗齊此業相以為諸法生起之本以彼宗未明此等與真如同以一心為源故說真如無知無覺凝然不變不許隨緣但說八識生滅縱轉成四智亦唯是有為不得即理故詮法分齊唯齊業識五依最後生六麤一智分別境界二生苦樂受三著苦樂四計名字五造業六受報二乘所明諸法唯齊苐三人乘天乘唯齊苐五若取血脉相承一向躡前起後以明生起略有八重一以一心為本二不覺一心成業相三能見相四境界相五分別相續(法執)六取著計名(人執)七造業八受報(云云)(此則唯約七種二諦分其差別玄義從淺至深此文從深至淺次苐不同㫖亦無異初圓二圓接通中利機三圓接別四別從此下逮二乘即別接通中利鈍二機由別教不顯羊鹿通教具明共不共故但義含而不詳列)清凉釋唐譯華嚴全宗賢首探玄記按疏序初通序法界為佛法大宗云往復無際動靜一源含眾妙而有餘超言思而逈出者其唯法界歟(鈔云文有五句言意多含畧為四意一約三大二約本末三明法界類別四總彰立意（云云）會玄記云回向品說回向眾生即往復無際回向實際即動靜一源回向菩提即含眾妙而有餘彼中廣以十門三義配三回向今畧引釋此一依三法初句眷屬般若次句實相般若三句觀照般若既是即寂之照何德不具而照功無涯故云有餘次句融拂末句結屬下皆准此二滅三道初句滅業道次句滅苦道三句滅惑道三淨三聚初句饒益戒來往不息故二句律儀戒動靜皆寂故三句善法戒廣含眾德故四顯三佛性初句緣因萬行無際故二句正因一源清淨故三句了因智含萬德故五成三寶初句僧寶眾多和合故二句法寶理法為最故三句佛寶佛含眾妙故六會三身初化次法後報七具三德初句恩德化生無窮故次句斷德證真無惑故三句智德智為能含故八三菩提初句方便菩提一切菩提樹下示成正覺故二句實相菩提三句實智菩提九證三湼槃初句方便淨湼槃隱跡雙林根盡應移故二句性淨湼槃三句圓淨湼槃萬德俱圓故十安住三種秘密藏初句解脫藏往復自在故二句法身藏三句般若藏十內舉一為首展轉相由成三百門乃至無盡隨一一義具攝德用即入無礙等故知五句攝義無邊歷刦宣演亦莫能盡)此即大佛頂即如來密因修證了義即諸菩薩萬行首楞嚴起信論即立義分釋論即三門本法所依根本攝末皆舉一即三建立二種明三即一實則互融唯依信解行證科判八十卷經即三種𤼵心隨文引證不可勝舉。

　　夫論文總持諸佛秘藏廣大甚深一心二門開合自在十方三世大覺化儀始從覺樹鹿苑終逮靈鷲鶴林莫不該攝所謂洞契心源隨機巧妙也故釋論每解一法具列十門所依能依真俗融即如天覆地載海涵空遍法體難思而根本枝末義趣昭然普攝權小復不相濫名同㫖別無差即差差即無差諸佛出世唯為一大事因緣非此辯析安能顯權實施開及諸宗漸頓偏圓所契分齊猶恐昧論來源廣引眾經辯證衡嶽台嶺遙稟龍樹建立止觀五番十乘雖廣略不一共顯圓頓宗趣無別葢慮末世鈍根不達生滅門顯實正㫖與真如門異而不異或致封文執義自墜權漸將重顯所依緣體分三種差別以真如不變鎔融含攝釋本覺根本不覺作性淨性染之名以真如隨緣體空成事釋始覺枝末不覺作事淨事染之名交絡齊鎔雙冺分現重開六義具明事理無礙事事無礙之由則斷證能所本非能所從因至果若自若他皆無障礙賢首承帝心至相立圓融具德宗一乘教義分齊顯別教一乘於內即攝同教一乘明如來從頓開漸本將同體對機施權指作異體異體開權即是同體權實鎔融深廣無盡具四種法界於此疏總序懸示銷文唯據一法解惑同異或收或揀亦不墮縱橫並別曲盡始終葢慮末世鈍根不達生滅門帶權妙用與真如門同而不同或致以解為證妄稱得上人法始末開合一遵論文先序性淨隨染染性本淨復敘染法生起本末明以一心本源配華嚴一真法界具足真如生滅二門顯別教一乘不離二門開合重重無盡更依一心開二門顯同教一乘以真如門唯齊頓密攝空宗生滅門唯齊終密攝相宗依不覺九相具列權小人天階級皆據法性平等情量離合銷文亦然疏是心即攝一切世間出世間法顯一心二門二門一心疏真如門即是一法界大總相法門體無二真心為一法界疏生滅門不生不滅與生滅和合非一非異具引楞伽湼槃十地經論作以本從末攝末歸本本末平等三門四句顯離斷常此即華嚴緣起相由法性融通因果交徹亦即佛法妙眾生法妙心法妙也若達汝今元清淨體何至高推聖境疏此識有二義重言此義稍難總括上下文略序其意詳列八門收歸二義挍上一心二門作寛局義此即華嚴遠離最上第一義樂具足諸苦彼二顛倒亦即無智人前莫說是經也若達汝今枉入諸趣何敢濫同上位然本來圓融不礙行布即一而多故從平等不思議境廣列階壍曲彰二門義別九法界不同佛法界是即蓮華未敷名屈摩羅行布不礙圓融即多而一令從差別思議境滙入靈源洞見二門體同九法界不異佛法界是即華開蓮現名分陀利自然如金收具如具攝金融通隱隱涉入重重真如含攝生滅該攝成事乃不覺義故六體空乃覺義故即即則所治能治皆無故與真如不異六則所治能治皆有故與真如不同雖有同有異皆屬圓乘全揀全收揀則頓教尚非何况終實權小收則頓得雙遮終得雙照依不覺更開即攝權乘於中空宗即通教機悟空即非空即接入頓相宗即別教機悟生滅本非生滅即接入終小教此根初解闡提不信障正當理即體空之量亦復差殊悟後四麤始超凡外悟前二麤始超羊鹿從空相入終超權入頓超漸對帶前三教即攝二時淘汰為對眾機治下劣增慢各各餘習是故雙設兩關雙通兩路開遮自在與奪同時得十方三世大覺二深之用雖然諸大德所宗所釋同此論也而或合或開[車*丸]則不定其故何耶噫垂手還同萬仞崖安排正偏便落思議法門金區不轉而轉轉實不轉時方不同化儀亦變合則不妨變馬祖之文而實妙得其言外微㫖開則暗符龍祖之式而實不昧其逗機大用有二祖之開不可無南嶽天台之合有南嶽天台之合復不可無賢首清凉之開若滯句承言則雙迷權實執生滅與真如决定不同即濫惡慧不能知執生滅與真如决定不異即濫有懷增上慢矣乃二宗後裔尚有疑性具法門為濫相宗從種生現者亦有判如來藏緣起為別理者皆以權乘歸他圓頓歸自不但昧他宗亦昧自宗故咸於通起塞若深達大乘止觀摩訶止觀法界觀三種觀門無別自能了四依大士各宗論旨即權明實即實明權皆為藥因救病出金瓶矣。

　　宗鏡錄引釋摩訶衍論依本論略具三門(至)根本名字訖　第二十七卷(二十之二十五)心真如門有十種名(至)法門名字　第八十三卷(八之九)離心緣相者(至)依緣為境界故　第四十五卷(十)如來藏有十種(至)是名為十　第八十二卷(十八之二十二)阿頼耶識總有十種(至)諸過患故　第五十一卷(八之十三)凡集一代聖說中異說(至)而不出十識　第五十六卷(三之七)此一覺有二門(至)染淨虚空　第六卷(六之十一)一念初起無有初相者(至)同一覺故　第十四卷(十二之十五)性淨本覺中論云覺體相者(至)具足圓滿　第十卷(十一之十六)不如實知真如法一故(至)器世間等　第五十七卷(七之八)論云復次覺與不覺(至)皆如幻化　第八十三卷(六之七)生滅因緣者有二(至)依心而轉　第八十五卷(十五之十六)無為有四(至)應如是知　第五十八卷(二十之二十六)一心真如體大通於五人(至)無有增减故　第八十五卷(十八)以一切法本來唯心(至)其量等故　第四十一卷(十二)若真若偽(至)不斷除故　第八十一卷(九)又云一切諸法(至)亦不可得　第八十五卷(十四)又云若真若偽唯自妄心(至)無所著故　第八十一卷(九)又云一切諸法一心量(至)心地之海　第九十九卷(六)第一顯離疑信入功德門者(至)無有邊際　第二卷(七之八)又云自所作之功德(至)思惟文下之所詮　第四十一卷(十七之十八)

楞嚴妙指卷第一

　　釋弘演述

　　一切經首如是我聞皆尊者稟命所宣而㫖隨教異別傳心印唯屬圓宗本經繫尊者自述應迹𤼵心上感大覺救護囑累所謂如是之法佛祖密付汝今得之其善保護。

　　說法不應時總是非時語機緣相扣交拄箭鋒智藏𤼵光傍資鞭影得入首楞嚴三昧是為一時從自恣咨疑欽奉慈嚴乃至正像末眾生因結集文言悟入皆此時也十世古今不離當念若於五時中或前或後定在一種則落情見安足以盡迦陵仙音感應十方之玅如法華食頃已經六十劫顧取何為定耶故曰欲識佛性義當觀時節因緣時節若至其理自彰佛在祗桓精舍十方微塵國土一時開現其世界中所有一切諸大菩薩皆住本國合掌承聽十方微塵如來異口同音十方如來諸法王子交光灌頂先過去世恒沙劫中微塵如來乗此心開得無上道即穢即淨即一即多即剎那即曠劫是為不可思議。

　　歎德十二句關定全經阿難入魔歸佛俱從悲智所流正同圓覺十二大士為末法啟請智論云阿難雖能得阿羅漢道以供養佛故自不盡漏以此大功德故雖非無學在無學數中雖未離欲在離欲數中此猶隱實說權未及本經開權顯實葢悞墮婬室則似不能超欲已失威儀而云嚴淨毘尼應身無量者所謂有大悲故不住湼槃有大智故不住生死雖隨順佛智而示入聲聞辟支佛地雖得佛境界藏而示住魔境界雖超魔道而現行魔法雖示隨順一切世間而常行一切出世間法按如來不思議境界經中復有無量百千億菩薩現聲聞形亦來會坐其名曰舍利弗乃至阿難等故知住首楞嚴三昧菩薩皆普現色身轉化無盡如魔界行不污之流或逆或順不可思議問然則悲淚自責及悟理斷惑皆虛耶曰不虛以於當後二機有大利故維摩云眾生病故菩薩病眾生病愈菩薩病亦愈問然則於自斷惑義何居曰留惑元是大悲斷亦如是。

　　從初至同來佛所證信此後𤼵起便入正宗總敘十八句顯本迹十妙皆不離首楞嚴故云即時如來敷座宴安為諸會中宣示深奥親入此三昧則見祗園一會儼然未散權實眾機如良馬見鞭影早已歷塊過都若於此中覓其所宣所示竟無名身句身文身可作三慧鑽研之路正當說示即無說無示正當無說無示全體說示所謂塵說剎說熾然說曾無間歇同餘佛土以菩提樹光明天衣香飯寂寞無言作佛事亦是全離四句性計生生不可說不生生不可說生不生不可說不生不生不可說也休夏自恣咨决心疑併恒沙來聚共啟楞嚴勝會普益現在未來即是有因緣故亦可得說也比丘菩薩似分小大然觀阿難滿慈匿王各當咨疑之一龍蛇混雜凡聖難測宛然不起滅定現諸威儀別敘中求開奢摩他路重扣身心結解將勅文殊選擇圓通放光現瑞得未曾有與總敘全同若非背塵合覺影響𤼵起之眾安能轉輪度生與大覺等法筵清眾即皆住本國及寶光灌頂者三處十方相照文殊所領即俱願樂聞及皆得本心者三處恒沙亦相照權機覲佛尚有去來以不知轉識現故見從外來如實修行常見法報二身無來無去故皆言住華嚴疏云文殊自往福城者以根尚微故未𤼵心故大悲深故德雲已去善財往求者機漸勝故已𤼵心故顯重法故末後普賢不就善財不往顯法界位滿無去來故經中文殊五見為上首者即雜華金色世界十首義敷座宴安則來者表定慧相依不來相而來不見相而見也後文兩奉聖勅兩𤼵問端為一經關鍵初則表信禁於邪術力不自由皆信不具將呪往護解脫來歸依信力得見佛法僧信能降魔信能轉業信能必到如來地也次則表解佛令阿難指是見非見皆兩印如是大眾一時惶悚失其所守文殊請問是義所歸答十方如來及大菩薩於其自住三摩地中見與見緣并所想相如虛空華本無所有此見及緣元是菩提妙淨明體云何於中有是非是見道之義於此明徹後明二見妄隂入界大山河大地終而復始即如虛空華義本如來藏玅真如性清淨本然即玅淨明體義次則表行二十五聖各述成道方便奉㫖說偈修道之義於此明徹阿難大眾明了其家所歸道路十恒沙眾皆得本心遠塵離垢獲法眼淨次則表證正觀文終請問經名開權顯實揭一經大㫖阿難大眾頓證心慮虛凝從前所領恒沙菩薩超二僧祗證果之義於此明徹雜華經中彌勒大士語善財言文殊師利於一切處咸得究竟文殊即密因普賢即萬行毘盧遮那即大佛頂究竟即首楞嚴問佛法大海既信為能入何以經初先敘眾疑答疑與悟互為緣起所謂機教相扣也一切經首咸具此意何况根本法輪入大乗論第一偈云薄福之人不生於疑能生疑者必破諸有湼槃迦葉品云善男子如是諍訟是佛境界非諸聲聞緣覺所知若人於是生疑心者猶能摧壞無量煩惱如須彌山若於是中生决定者是名執著大集經中有生疑菩薩告舍利弗若不𤼵菩提心於佛法中終不生疑譬如灌頂剎利王太子成就王相應紹王位是故每常諮問治國之法我當云何華嚴如來現相品疏問諸王菩薩位皆圓極何得有疑有云為眾生疑故有云希佛果故又顯因果懸隔故上二解初權後實可通餘教此經若實若權無非法界之疑以疑為有力與所說證為緣起故此事舊爾海印頓現疑之與答念念常疑念念常斷緣起法界理應爾故此中攝機最廣意含八教俱不出首楞嚴定菩薩既遍十方塵剎剎塵之多權實大小不等其疑亦應無量今所結集但載文殊阿難及會中匿王滿慈之疑匿王滿慈既因阿難問畢𤼵難阿難亦因匿王滿慈問終騰疑具互相知義即不定教也其餘諸大菩薩皆住本國合掌承聽恒沙菩薩十方大阿羅漢辟支佛俱願樂聞一會同聞而證復不同如一切普獲金剛三昧皆得本心遠塵離垢性比丘尼得阿羅漢結經名處始證心慮虛凝人既不一疑豈是一疑既不一决疑亦豈是一而文中不復更載具互不相知義即秘密教也問答皆舉十方如來初末皆示超路即頓教也同一無生法忍開五十五路廣攝三乗於中因緣和合有生有滅命持聲聞四棄八棄攝藏四句推檢無生立乾慧地攝通分五位階級差別立四加行攝別即漸教也周徧含容不可思議即證純圓故言為諸會中遍十方界諸則不一遍則普通智入三世悉皆平等其身充滿一切世間其音普順十方國土而邪觀但列須彌山形世界亦是順娑婆一類之機十卷文言如以片葉現無邊春耳大覺應機所演修多羅碎塵剎而莫數非證首楞嚴三昧何能傳持。

　　問古註自殷勤啟請下始屬正宗前文為𤼵起序如無量義之為法華前序十八句中尚未標名何以知為總說下文乃別說耶答無量義為序法華葢本從一法出生無量以故會三歸一首尾照應天台所謂開為合序也天親菩薩以十七名釋玅法蓮華無量義乃其一亦云此十七句法門者是總句餘句是別故諸佛行住坐卧說法利生無不住首楞嚴定而普應群扣現示[車*丸]儀非同下位實有出入敷座宴安即雜華如來現相各隨其類為現神通法筵清眾得未曾有即普賢入於如來藏身三昧從此定出而海會悉皆同證下文顯密說示一一彰此力用七徵之首以三摩提名告當機大眾乃為未證者說故天親論科十地品約證三分序為序分三昧分為正宗加分以去悉屬流通從古所科僅同彼約教三分義且殷勤啟請始入正宗則匿王設齋以下但得其事而已不知如來阿難一倒一起互為碪椎破邪顯正如來全有力阿難全無力因邪啟正阿難全有力如來全無力逆順緣起作主作賔從始離魔𤼵心究竟見修證入乃至廻途復玅皆不離首楞嚴三昧也。

　　十方如來得成菩提妙奢摩他三摩禪那此即初時眾海三百一十問實智實行也最初方便即兼四時施開種種難問權智權行也首提汝我同氣即事即理即迹即本全顯別同一乗若開若合即首楞嚴即觀音金剛三昧如來同阿難是為下合阿難同如來是為上合阿難同如來即如來同阿難如來同阿難即阿難同如來是為上下合不思議如來鈎錐互用復徵於我法中見何勝相阿難果述見相𤼵心云云璢璃喻淨解脫德也舉一即三意顯果上三德非九法界之所能同尚墮縱義佛示常住真心性淨明體常即法身淨即解脫明即般若二觀始末皆以璢璃明月喻顯因中三德九法界眾生無不圓具囑令直心詶問則同十方如來一道出離所謂佛自住大乗如其所得法以此度眾生也將何所見誰為愛樂當下撥塵見佛此意甚微而當機在座示同盲聾竟呈用我心目故舉賊侵喻云使汝流轉心目為咎與十方諸佛指生死結根唯汝六根同然雖流轉窮其體性如虛空華本無所有故舉討賊喻云若不識知心目所在則不能得降伏塵勞更徵唯心與目今何所在若知落處則全身舊住妙莊嚴海與十方諸佛指安樂妙常亦汝六根同阿難乃據同異失凖之相云如是識心實居身內此第一口款也汝今現坐四句定境之內外汝今堂中二句定見之先後亦有眾生在此堂中映上心在身內不見如來見堂外者映下必不內知云何知外在堂不見如來能見林泉無有是處此第二口款也遂按定云汝亦如是若汝現前所明了心實在身內牒其第一口款爾時先合了知內身十句合其我在堂中五句如何不知詰也在堂不見如來能見林泉無有是處是汝所言汝及眾生必不內知云何知外豈不自違第二口款果知在堂不見如來能見林泉無有是處則能見林泉不見如來謂之在堂無有是處矣即將其無有是處之判判其實在身內之非說喻未終遽舒金色臂摩頂告示阿難及諸大眾有三摩提云云仍囑諦聽且道作何聽始符超路之㫖阿難放一拈一佛即隨其所拈者盡為拈却層見疊出把手拽不入是則曲在阿難不在佛也阿難元為現未眾生皆有此曲以故展轉生曲是則曲在眾生不在阿難也試就演若迷頭以喻無狀狂走處處尋覓舉似智者智者曰頭若可見無有是處此七徵也汝頭元在何向他求此八還也汝頭唯一從何得有是與非是文殊請决也所見眉目體不可得本是汝頭三科七大也己頭不見鏡頭可見由汝惑生清淨本然云何忽生山河大地也直終再此詢問之訶葛藤剪盡狂性自歇歇即菩提也。

　　從其面門放種種光真如自體相有大智慧光明義故一光具種種即真如成生滅種種同一光即生滅皆真如七處反詰遣其躲跟當機未瞥復有真際之問故假光瑞重為𤼵揚表言說示相垂慈無二諸修行人義含五性外道諸天魔王及魔眷屬即無性聲聞緣覺不能得成無上菩提即三乗性兼具即不定性從極果下揀始列別成意顯前四教修證帶權正他二觀俱入玅莊嚴海方為無上依圓宗三性以分真妄元明即圓成如一華巾識精即依他如綰六結用攀緣心為自性即徧計如昧巾執結全因真如隨緣變起八識故有生滅門本覺不覺非一非異為三性離即之由非異故與生滅不二是不即之不離非一故與生滅不同是不離之不即非一全體非異本覺唯見不覺遂成三性差別由汝枉住九法界自昧一如唯依徧計妄執依他即自體為能障自體為所障自體為在障他觀從無間獄上至五隂垂盡具列凡小權漸所墮枝岐生死根本何嘗即元清淨體然乗此心開即同過去恒沙如來生死根本亦何嘗離元清淨體非異全體非一不覺唯是本覺遂成三性相即由汝頓悟佛法界但離徧計依他無性本即圓成即自體為能除自體為所除自體為出障正觀從三漸次獲無生法忍仍歷五十五位始證等覺元清淨體何嘗即生死根本然覺際入交即同如來逆流度生元清淨體亦何嘗離生死根本能生諸緣指真如不變舉體隨緣緣所遺者指真如隨緣舉體不變結解同所因聖凡無二路欲指其際誠為不易是以剖析在先隨即舉拳勘騐振威頓喝云此非汝心因其驚怖摩頂重示云我非勅汝執為非心令知侵國之賊被侵之王不二而二二而不二一切俱非一切俱即離即離非是即非即三如來藏心豈九次第定有漏心想所能測量故復從容徵詰搜竭贓私直令伎窮默然自失當此之際可謂四楞塌地掇在面前眼辦手親一逴逴得便能羅籠三界提拔四生所謂從上爪牙也問佛破執恡心唯對六塵何以判通八識答金口剖出惑汝真性失汝元常元常真性皆指本覺則認賊為子正指不覺非第八識不足以當之按文雖指六識然六識所依即是第七七復依八八亦依七八識未破必同流轉達流轉無性即證無生但齊前六安足以詶真際之問問此三性差別即無差別餘經論中有文證否答法華方便品十如是釋論三十一一一法各有九種達磨鬱多羅會通為一天台宗天親論何等法云何法何似法何相法何體法四番十八句義作四種釋一約十法界二約佛法界三約離合四約位顯甚深境界不可思議復引釋論七十九云不可思議名不决定出一切心心數法出一切言語道不能行不能到今無始生死根本即九法界無始菩提湼槃元清淨體即佛法界共論即十法界也分二根本皆指汝今即離合也揀別成不知即約位也無上菩提唯十方如來能證即約佛法界也後二即正觀前二即他觀華嚴一乗教義分齊引攝論婆羅門問經中云世尊依何義說如是言如來不見生死不見湼槃於依他中分別性及真實性生死湼槃依無差別義何以故此依他性由分別一分成生死由真實一分成湼槃釋曰依他性非生死由此性因真實成湼槃故此性非湼槃何以故此性由分別一分即是生死是故不可定說一分若見一分餘分性不異是故不見生死亦不見湼槃云云真如有二義不變隨緣依他有二義似有無性所執有二義情有理無由真如不變依他無性所執理無故三性一際更無有異此則不壞末而常本又由真如隨緣依他似有所執情有三亦無異此則不動本而常末問依他似有豈同所執是情有耶答由二義故無別一以彼所執執似為實故無異法二若離所執似無起故真中隨緣當知亦爾以無所執無隨緣故由前三義與後三義不一故分妄真二本由前三義與後三義不二故咸指汝今從始逮終皆據真妄交徹以詶若悟此㫖性相融通即入無障礙法界。

　　阿難已知流轉心目為咎重復悲淚求𤼵妙明心開我道眼如來胸涌寶光徧灌諸如來頂及阿難大眾顯圓明心眼九法界本來具足但得遠塵離垢不必更求若仍執吝分別覺觀盡落今時心眼何由開徹故重就眼根拳理令其悟入直示以如是見性是心非眼又令已開悟者自述客塵義即以如是轉問阿難又於兩答語雙印如是遂普告大眾云云如將折箸攪動滄𪷆無限魚龍方知以水為命豈是尋常游泳轍迹淨名云法不可見聞覺知若行見聞覺知是求見聞覺知非求法也若阿難兩答果能親契何以勅令更觀蓋此際權機大眾緣影客塵之義住明昧兩岐分別正熾即就其中剖出主客令微密觀照果知搖動為塵不住為客矣云何以動為身以動為境此非搖動耶非不住耶但有解認便是客塵即已流轉故曰從始洎終念念生滅既認妄法即背真如故曰遺失真性顛倒行事性心二字即本覺(上文常住真心性淨明體如是見性是心非眼下文性未曾皺惟心所現若真汝心則無所去云何離聲無分別性皆與相照)物字指以動為身以動為境之解即不覺(下文汝身汝心皆是妙明真心中所現物亦與此相照)輪廻流轉而曰是中曰自取葢顯不離所解汩沒情波此處權實不測收放同時能𤼵伏疑能開妙慧能决差別之法能證本有同大覺世尊不以二相見諸佛土機鍵之妙啟閉得宜阿難大眾果扣現前生滅與不生滅二𤼵明性此欲指妄外之真真外之妄迢然分明也佛就現前生滅中指出不生不滅之性葢離生滅即無不生滅體但不擬心時一一天真一一明妙一一如蓮華不著水若昧不生滅性遂成生滅相法身流轉五道名曰眾生眾生於無生中妄見生滅故指匿王性未曾皺滅元不滅而一音各解匿王但知捨生趣生未悟金剛常住阿難乃云若此見聞必不生滅云何名我等輩遺失顛倒亦全迷徵印訶責并今直指真性所在故曰知見立知即無明本知見無見斯即湼槃垂手正倒之詰正示此㫖共一手也而垂𥪡成差喻同一見聞覺知也而倒正有異𡸁即換首為尾正皆成倒𥪡即換尾為首倒本是正雖同一體得失懸殊故云一倍瞻視悟此則見䨇訶阿難再示匿王無不自在昧此則見前後自語相違如來前訶元為顛倒阿難再問亦為顛倒顛倒不明故初以垂手問後以垂手合皆喻阿難大眾以動為身以動為境認悟中迷倒與正反特假正以相形玩如來之身名正徧知汝等之身號性顛倒唯有一正一倒相對十方如來出離生死皆以直心正人說邪邪無非正海印𤼵光故也用諸妄想此想不真邪人說正正亦成邪塵勞先起故也舉喻已竟即令就身諦觀何處顛倒全機把定間不容髮若向佇思停機影子瞥動處捉敗當下灑然矣阿難終不領悟遂𤼵海潮音示以色心諸緣皆妙明真心中所現物此猶鏡現影像不從外入不從內出都無自性舉體圓明即上文能生諸緣緣所遺者指本明也云何遺失本玅圓妙明心此猶對像而不識鏡即上終日行而不自覺指遺明也阿難解得客塵之理身心泰然自謂開悟不知此隨語分別即名為迷如耳食者因聞影像全體是鏡遂認影像為鏡實際居於目前翻成名相之境自然外見內執以色空相傾相奪迷妙明而為空色棄廣大而逐身心故云晦昧顯所遺所認相也皆由一念倒情所現不離真心故重示以依正虛空皆妙明中物上文所指乃阿難圓成現量一真如海而阿難隨佛聲塵認此六精漚相為不生滅豈非迷中倍人故更設海漚喻喻現前一念認悟中迷即為遺失。

　　阿難未承悲救深誨寧悟顛倒由緣心聽法而妙明圓滿不得同正徧知今始垂泣自述悟佛現說法音云云此心即緣心也曰未敢認曰徒獲此則從前認妄猶未契真之明證也阿難爾時雖識認悟中迷之謬猶墮明昧兩岐但上文倒在於即如來以離藥治之今又倒在於離病則挍前更隱特為指出云尚以緣心聽法此法亦緣遂舉指月喻喻阿難從前至今展轉隨語生解如靈龜曳尾致妙明心體不得現前以手指月示人即上重答遺失也應當看月意在阿難親薦也亡月亡指明暗不了指未敢認為本元心地猶滯方便中也誌公云恰似失乳孩提仰面看他師口此際尚不知言句落處何能自識阿難判為非得法性者此也從若以分別去即前別有全性深㫖令不離指端親見月體雙治即離之過我汝二字示以主客義法音色相皆我而分別法音色相在汝若果汝心豈因我有而後有因我無而遂無耶因我有無皆汝對客所現之相而汝自昧是以前則求月執玄影今又離迹逐飛禽進退觸籓自生艱阻若洞見澄寂之體身心圓明不動道塲安得妄認亦奚至別求此心即應離分別音有分別性正明主義主無攸往若謂離聲無性則但見為俶裝之客而昧此掌亭之主矣故曰若真汝心則無所去云何離聲無分別性聞聲之心既爾五塵悉然分別俱無之際正好消息若認為無與拘舍離亦何以異是則離緣無性之說不可以合掌亭之喻明甚無往之義前已印阿難此更云有分別性云掌亭無去名為亭主云云何離聲無分別性可想世尊不一提撕引機𤼵悟之巧云何二字難離聲無性之解為謬阿難已不敢認非遣執認亦猶就八緣說還正顯示不還之主非遣八緣也故云離諸法緣無分別性則汝心性各有所還云何為主主則無還照應掌亭如揭開雲霧令見晴空猶問玅明元心云何無還不知即客去不遑主無攸往至此尚未親契則知尚無有靜尚無有止秪依佛語生解何嘗離倒迨後開悟自言銷我億劫顛倒想不歷僧祗獲法身法身不獲皆由顛倒正倒之義前後疊明用彰離合故云反觀父母所生之身猶湛巨海流一浮漚起滅無從得無𦊱礙兩處海漚喻同而了然之與執認實雲泥矣問佛所指見性云何證知不帶權漸唯指不生滅答碪椎互應皆為𤼵妙明心開清淨眼從胸示悟從五體示證而灌凡聖頂平等無二七大文云聽[(鼻-丌+大)*(自/大)]甞觸覺觸覺知妙德瑩然此顯性德六自在王內瑩𤼵光全性起修鎣十方界全修入證故屬正觀澄瑩生明久成清瑩則義含五位具足施開也問二觀既分正邪邪盡心開亦入覺海古今諸注有合有否若不剖明何能息多岐亡羊之嘆答法無差別差別由機若據五百身因皆非佛意三十二不二未契默然震旦宗論釋經不違教理之規暗蹈忘言之域唯南嶽帝心等諸宗先德而已若據無非正說有悟有證各得如來一解脫門自神龍翻譯以來從本經悟入者不少惜言句流傳未得盡見於燈錄僅露一斑而渡河深淺接藥醇漓各隨根器如長水寂音中峰天如論著皆從自受用三昧所流然[稽-匕+〦]之文殊阿難二大士結集之文與馬龍二祖所造之論不無出入何况未具法眼者雖然機亦無差別差別由法但得乗此心開亦何異行於非道也體他觀之意略附於後長水𤪽公從瑯琊鑪鞴中出剖明大理指示用心義多淳正諸注無出其右但引論配經於直指之玅尚未盡符(彼疏懸敘十門一尅示真三昧二廣破諸妄執三開示妙明心四决斷眾疑網五辨析修行門六分別邪正行七顯呪功能勝八證入有階降九廣示諸魔境十究盡妄想源解十方菩薩謂此等安居非止一處故云十方限內修行莫盡通達從師指授夏滿方遂故云咨决解宣示深奥謂如無量義經為一乗本必有經目隱而未來科初破阿難認妄迷真顯如來藏指七徵之文為推妄所在二根本為破妄心顯真心解令諸闡提隳彌戾車引湼槃經一闡云信提云不具或云焚燒善根彌戾車云樂垢穢人此等全不識佛法即邊邪不正之見由謗正法死墮邊地永不識佛阿難意請自知真際即離邪見亦兾展轉令無信根斷善眾生毀滅邪見謂因果不二不二之體本周法界名大菩薩無明即明無所移動名皆住本國冥合此理隨順不逆名合掌承聽大眾將悟斯理故今預此表示第三經末大眾領悟是此表也解一切眾生從無始來十三句指凡夫外道常等四倒聲聞緣覺無常等四倒故云種種不敘五道故云乃至科為雙示真妄二源妄源屬生死根本真源屬元清淨體釋元清淨體又引起信一識二義以元明配覺義識精配不覺義舉拳下喝為推徵妄體重請開示為顯示真心始具引一心二門分利鈍根器論斥論會求開道眼去作破妄見顯真見宜就淺近寄明深微解云何汝今分以動為身念念生滅認物為己作凡夫無常計常遺失真性顛倒行事性心失真為二乗常計無常匿王章為破斷阿難重扣為破常謂世人不依本分以正為正而別生異見以倒為正故云一倍瞻視解隨汝諦觀五句謂佛若是倒汝名佛身何處名倒汝若是倒汝名自身何處名倒此令其識顛倒處解汝身汝心四句謂心現身心如鏡現物物不是鏡物體虛故鏡不是物鏡體實故虛實既辨由是正倒於茲可識解認悟中迷謂迷即不覺妄身心也不覺處覺如像處鏡虛實可辨今棄如鏡之本性執似像之身心不辨虛實斯為大失故云認悟中迷前云名字何處今正指顛倒處也科阿難承佛悲救以後為廣約緣塵正顯真見謂對手觀河示見無生相淺意深猶成隱密故科麤論漸明今此已下破除名相不落戲論分明顯會（云云）)夫妙明真心即上定正他二觀即順逆修離此性修別無真三昧經初十方咨疑敷座宣示即首楞嚴王非別有經目隱而未來也從總開別於徵心之首唱出三摩提名唯顯心智路絕不思議境二根本文中普現十方塵剎諸大菩薩皆住本國與上相照即菩提普光根本法輪常恒之說前後際而無涯龍樹親入龍宮見上中下本下本之半流入此方尚列七處九會今正當逝多林會也當機大眾不知真際寂常即聲聞在座如盲如聾也重令阿若憍陳如說客塵義分明不動覺塲遊化鹿苑也頻訶顛倒即方等對三彈斥也依生滅示不生滅色無邊故般若無邊即可還明無還即物轉明轉物即般若帶二淘汰也文殊請决後具載耶輸授記持地聞經祗夜伽陀特標妙蓮華名即法華開顯也邪觀中引璢璃善星頻稱我滅度後即湼槃扶律談常也但觀法華一光東照彌勒文殊互舉諸佛化儀如來告舍利弗廣明五佛說法無一非從頓開漸故云始見我身聞我所說即皆信受入如來慧即指十方菩薩除先修習學小乗者我今亦令得聞是經入於佛慧即指休夏比丘此乃頓漸施開一化[車*丸]則西方馬龍二祖東土南嶽天台賢首清凉造論疏經皆標一心在初二門居次於生滅門列覺不覺以分迷悟偏圓始不失於一乗道分別說三逗機方便義疏懸談亦引賢首約法生起本末會釋全經何以銷文復沿舊注科審問𤼵心為彰其妄失七徵為推妄所在二根本方開一識二義令入無生法忍方顯一心二門不知最初即已頓示一真心源二門皆各總攝一切法七徵正顯離言依言二種真如欲其離念得入非徒令海會推妄而已也按論不覺義即無始生死根本覺義即元清淨體二義能攝能生皆指汝今據能攝則顯不即之不離攀緣心即能生諸緣識精外無別生死根本生死根本外無別識精據能生則顯不離之不即用攀緣心為自性即遺此本明妄生真隱遂有六道三乗情量差別真生妄滅仍分滅異住生階級不同而妄本開權權即是實真本證實實不外權但以識精配不覺元明配覺則妄源非不覺妄非妄本真源雜不覺真非真本妄真各標義不明生死根本在識精外識精在生死根本外皆指汝今義亦不明何能詶真際所詣又各住本國及恒沙來聚一聞仙音頓達即實之權密因無非萬行於深入三昧中廣具度生方便達即權之實萬行無非密因於廣開四攝內了徹一真心源若得理遺事得事遺理自行化他二智未徹安能不歷僧祗銷顛倒想耶無上菩提雙含正他二觀先揀大乗次及羊鹿後列魔外由執五性三乗名信不具故云諸闡提若從五道揀至別成但齊藏教正觀成無上道他觀圓滿菩提互映之文作何銷釋從求開道眼去接機大用迥出隂界若割裂章句分配凡小阿難迹寄小乗而指其計常匿王迹示凡夫而指其計斷則凡小斷常義皆不定阿難本問寂常心性陳那主無攸往匿王性不生滅皆是明常阿難雖解見性非靜非動而即以此為悟正墮客塵未離生滅故如來方印即訶既訶復示因其不契重為喻明垂臂為倒𥪡臂為正令知同一身心正不是倒名正徧知倒不是正號性顛倒佛身汝身雖勅平等諦觀稱顛倒者落處唯歸汝身清淨法身何得濫此况作垂順𥪡逆之解則文義皆違葢遺認二字就當機情量推窮始能辨的不然縱分疏倒正義理遠推三細六麤生起次第與當下無關對手觀河如來明標建大法幢我今示汝不生滅性安得云麤論漸明不名正顯也若以經初總敘為別教一乗自匿王設齋後為同教一乗庶不背頓漸施開法施之式寂音合論(云唐賢首承習儼公立五教初小乗為情有持戒修福生天獲報（云云）義學之師判此為大乗終教兼於頓圓謂有證有修同小乗故是大不然如圓覺澄鍊三觀洗滌四相取證於長期較功於半偈非有證有修乎而世尊親判曰頓教大乗學者當推世尊之意知此經事頂法故亦名頓教也又問圓覺之敘眾德則文殊普賢金剛藏諸大菩薩此經之敘眾德止曰善超諸有成就威儀嚴淨毘尼其所以異安在曰經各依所緣此以阿難為緣起故也世尊於金剛般若曰為大乗為最上乗者說及觀其詞㫖曰持戒修福者於此章句能生信心持戒修福非成就威儀嚴淨毘尼乎依義學之師則違世尊明告之義也余嘗深觀知其簡要精妙深切著明愍眾生流轉皆由着欲於諸欲中唯婬為重（云云）又問於此特言真𤼵明性則亦有妄𤼵明性乎曰有之夫任運徧知本妙而常寂者真𤼵明性所謂十方如來同一道故出離生死皆以直心是也違時失候妄覺而強知者妄𤼵明性所謂用諸妄想此想不真故有輪轉是也本一體也以無性無時故隨所用之有異耳任運寂而常知則合本妙違時失候而覺則合妄塵馬鳴曰本性清淨無明不覺染心相現雖有染心性常明潔染心之相即現行無明明潔之性即不動智體有僧問雲庵雜華論稱現行無明即是如來不動智此實難信如何得解時有童子掃地雲庵呼之童子回首雲庵曰非不動智乎又問如何是汝佛性童子左右視罔然而去雲庵曰非現行無明乎真𤼵明性譬如明珠之光常自照珠孔子曰思無邪近之矣妄𤼵明性譬如東方將旦澄滓之間已有精色易曰蒙雜而著近之矣又曰菩薩行同體之悲者以身為異道故以身為異道所以具足萬行法華經以妙莊嚴王為邪見家而白佛則曰世尊未曾有也如來之法具足成就不可思議微妙功德於此言三摩提者亦以資𤼵變化定乃能具足萬行而妙莊嚴路者但方便智而已非首楞嚴大定具足萬行者也故曰一門超出耳又云經以尊頂法示明見佛性為宗方將顯𤼵入神精義而先示客塵二字之義何也曰一切眾生違背此法久矣身心等相渾是無明故根塵未辨主客猶昧三世諸佛法施之式自淺而深故且以靜顯動耳經起吾今為汝建大法幢至下文幻妄稱相其性真為妙覺明體處義分九叚皆世尊大慈以智方便令微細觀照破滅無明無明未盡名未成佛無明略說有二種一者根本二者現行何謂根本無明曰謂一切不知故喻如生盲者以生即無所見故無所復疑眾生不知有佛性亦復如是世尊憐愍於此如世神醫以金錍括膜𤼵其光明使其分辨諸境曉然無惑如敘動靜敘斷常敘正倒敘彼我是也故初自舉手飛光以顯𤼵動靜二相故第二令觀河呈見見不生滅地分斷常故第三示倒手明隨順妙覺名正徧知若不隨順號性顛倒故此中兼破舊注垂順𥪡逆其義橫入如羊袖續狐裘第四指非是物而見不見者即自體故又問何謂現行無明曰橫生種種疑故喻如夜行之人暝無所見以無所見故則有疑心眾生疑以障道亦復如是世尊擕之於此又如世導師執持火炬破其疑暗使其昭然親證無惑如敘大小敘前後敘堅執敘成壞等是也故第五自觀四天王勝藏寶殿退居室中見非舒縮故第六擇其見精出離是非是無前後故第七使自甄明有自然體破堅執故第八示見見之時見非是見非因緣所成就故又將欲敷衍大陀羅尼諸三摩地妙修行路譏訶阿難強記無益為說二種顛倒見妄是為九叚方起下文以示五隂行相之義)洪公從真淨鑪鞴中出機用圓活所指真妄二𤼵明性引起信華嚴論證以雲菴公案甚有理致惜猶未盡𤼵其秘及以此㫖通銷經文夫本一體者即大佛頂任運徧知本妙常寂即覺義正觀也違時失候妄覺強知即不覺義邪觀也但正邪之分對未悟說果契無性無時隨所用之有異無不自在則資𤼵變化方便智皆首楞嚴圓覺文殊普賢金剛藏即順修法華妙莊嚴王即逆修本經阿難等即順即逆十方如來非順非逆五教淺深不同同有修證小空相三教從實所施之權終頓二教依權所開之實權實無礙乃得入圓一蒙開顯利他之權即自行之實自行之實即利他之權何得謂妙莊嚴路非首楞嚴具足萬行而一門超出為但超方便智耶妙莊嚴即湼槃海也路即真菩提路也一門超出即乗此心開也既知身為異道所以具足萬行又謂方便智非首楞嚴則前後自違若以戒福獲報人天因果濫小乗人空有修有證便屬小教則五種名義亦紊判屬頓教同於圓覺挍古判終兼頓圓不甚相遠據九叚分文以陳如為小乗匿王為俗諦尚不及寄明密示等科猶得二智雙行少分意趣唯破垂順𥪡逆如羊袖續狐白之裘甚當而但以隨順無明為言亦未見印訶同時隨答匿王再驗阿難語脉佛所提汝字即童子也具引十方如來同一道故因其不薦乃就汝今尅示二根本即雲庵兩問意也童子本非二童子自二故雲庵方便指出若唯見為二仍辜負雲庵夫童子罔然於雲庵雲庵豈罔然於童子謂雲庵初喚再喚其用有異則是因童子以判雲庵當機大眾二𤼵明性之問正在訶倒之際却不引此以釋而乃別設問端致雲庵與大覺合符之妙不得盡顯耳中峰本公徵心辨見或問論心見真妄同異異同凡聖悟迷區分隔越處不昧體裁堪為雲庵呼童子注脚惜未以此按二觀之文微細銷釋會解若經其手定必更可觀孤山(解常住真心謂即下文如來藏心圓融三諦也用諸妄想謂九界眾生不達此三本唯一念於是六趣見其假（此即頼緣之假也）二乗見其真（即偏空之理也）菩薩見其中（別教地前唯見但中）皆由不了圓融妄生取著故致輪轉二種生死解譬如國王為賊所侵至使汝流轉心目為咎謂王譬真心汝合國王心目合賊𤼵共喻修止觀解七徵云總此七番似破四性在內潛根見內似自性在外似他性中間似共性隨合無著似無因性故龍樹云諸法不自生亦不從他生不共不無因是故說無生如來七番破盡使介爾妄心無逃避處妄賊既破真王得顯無生之理於茲見矣利智上根已合潛悟為中下輩更廣說耳解我佛寵弟二十二句阿難謂值佛起善謗法造惡皆由推窮尋逐之心此則但執妄心能造不知真心本具正同前三教人若圓𤼵心觀所造唯見理具在性則全修成性起修則全性成修解若離前塵有分別性即真汝心謂分別性即妄心也若此妄心離塵有體則容是真心既離塵無體非妄是何應知即真汝心乃暫縱之語非顯真也解認悟中迷云諸佛成道空界依正無非佛之真心佛心既然汝心亦爾今既不達名悟中迷)既知從初開示唯據圓融三諦七徵為破四性妄賊既除真王即顯則欲令心入無生法忍正對當機認真妄二本唯在生滅除妄顯真如來常說十八句明一心二門從來不離若汝執恡十八句現對六塵破離此覺知更無所有濫不了義我非勅汝下正反合明示入忍方便若將即真汝心作暫縱語便濫偏空偏假釋認悟中迷亦未見藥病相治之意從訶倒以至八還皆不得旨吳興(解當汝𤼵心五句云夫如來身相乃因緣所生法也隨機所見四種不同謂生滅無生無量無作四見雖異一境是同今欲破生滅之心顯無作之理故舉所緣之境以問能緣之見如醫設藥先審病源解七徵云若四性未破此覺了心世而非諦破性執已乃名世諦世諦虛假猶存於相若破此相方名真諦亦曰第一義諦智者云世諦破性真諦破假假破即相空性破即性空由是言之經文七番義含二空解求開道眼云當知如來善巧方便從麤至細自淺由深開示阿難奢摩他路解如是見性是心非眼云世尊說性具四種所謂空明心眼今舉三緣但心為主燈眼是助第六意識已為前文所破今正指眼根能見之性名之為心是心無記去真稍近若深說者即見精明元但此中未彰灼而示且通漫云心耳解陳那章云此中所問且約昔時小乗所悟欲將動以譬妄不動譬真已上經文雖明見性不動然猶未論此見亦妄離見乃真解八還此問心性云何無還向下別指見精為不還者葢前文已說如是見性是心非眼故然其見精真妄猶雜所以廣約緣塵揀出真性披沙若盡金體自純（云云）)既知如來欲顯無作之理七徵義含二空則從始逮終皆不落漸次心即本覺見即大智慧光明即令陳那所述之主亦即重示匿王彼不變者元無生滅雖一境是同四見成異然前三教非今所談仍作從麤至細指無記之性去真稍近者而言則是以九法界眾生所解判如來所示况從訶倒至八還全不知落處也正脉(科正宗分為二一經中具示妙定始終二經後別詳初心𦂳要科見道分為奢摩他修道分為三摩提證果分為禪那奢摩他又二初銷倒想說空如來藏次審除細惑說後二如來藏空藏又二初如來破妄顯真謂此中於識全破其妄於根多顯其真少破其妄於隂入處界一一破妄顯真於七大全顯其真惟破識畢竟破餘皆不畢竟破釋汝我同氣以至七徵之文謂斥破所執妄心以開奢摩他路令其先悟此識非心釋二種根本謂妄真皆稱無始如金之與沙不可詰其先後識精元明者六根所具圓湛不生滅性識精乃其總名本唯一體若應六根而列別名當是見聞覺知[(鼻-丌+大)*(自/大)]嘗六精佛釋偈文謂陀那細識正此識精然亦以識為名者乃是第八識海非比前六諸緣是此識海所生諸浪虛妄無體前六能遍緣一切而獨於本生識海自緣不及如眼不自見故曰緣所遺又於建大法幢處科帶妄顯真先引法相宗自凡位至七地名黎耶識八地至等覺名異熟識佛位名陀那識三位名異體不異庵摩羅方似圓教佛位之識云今所顯者於凡夫分上唯黎耶實體其體全是真心而具無明雖具無明而眾生分上捨此無別真體今佛於破妄之後應當機之懇求𢚩欲其捨彼識心認此根性雖有二種顛倒見妄姑帶之而且不遽破（云云）)全以惡慧之解解訶惡慧之文故科釋名相無一不謬阿黎耶具攝六趣三乗即生死根本庵摩羅具攝十號四德即元清淨體而三如來藏非則俱非即則俱即離即離非是即非即眾生無始輪轉病在不知如迷東為西方實不轉安可以依他無性平等之體濫徧計所執智論云佛為法王為眾生故或時略說或時廣說有眾生於色識中生大邪惑於心數法中多有錯謬故說五眾有眾生心心數法中不生邪惑但惑於色為是眾生故說色為十處心心數法總說二處有眾生於心數法中少生邪惑而多不了色心為是眾生故說心數法為一界色心為十七界今經六入即十二處中開出七大前六即根塵即色隂識大即識隂見道分雖列眾名修道觀隂判悟證淺深唯據五隂五隂隨執之相總屬不覺破則全破五隂本具之性總屬本覺顯則全顯安有不同乃於一法異名妄生差別(或謂决定破盡或謂少破多顯或謂破妄顯真或謂全顯其真及方便决擇平等普融)作前後相違之解何也起信論所言法者謂眾生心賢首釋云如來藏在纏自性清淨心具和合不和合二門即首示汝我同氣也七處徵詰即不和合真如門開二根本即和合生滅門然在纏出纏染淨相翻悉由真如真如是生滅體二門本不相離故生滅門雖標阿頼耶名名同義別隨教淺深此識定妄與真異體相宗家義空始契真空宗家義終教性真相妄頓教相全是真如第二月非真非妄揑所成故方順圓宗清凉釋華嚴問明品緣起甚深中云(揀定所問謂凖此問意離如來藏不許八識能所熏等別有自體能生諸法唯如來藏是所依生亦不可言八識無二類故名心性一以能生種種非相違故亦非第八而為性一熏成種種非相違故心性之言非第八故答中既言法性示生不言第八無生示生明是真如隨緣耳文殊欲顯實教之理故以心性而為難本欲令覺首以法性示生决定而答海會同證楞伽密嚴皆廣說故若爾瑜伽等中異熟頼耶從業惑種辦體而生非如來藏隨緣所成如何會釋葢瑜伽等中對於凡小約就隨相假說楞伽密嚴對大菩薩依於實教盡理而說既機有大小法有淺深教有權實故不相違又如阿毘達磨頌云無始時來界為諸法等依攝論等就初教釋云界者因義即種子識寶性論翻此頌云此性無始時等彼論就實教釋云性者謂如來藏性如聖者勝鬘經說依如來藏故有生死依如來藏故有湼槃以此等文故知兩宗不同淺深可見（云云）)又釋教化甚深中云(若佛不見生空則無大智便成謗佛若見空而化豈不違空空有相違進退何據下答意云佛見眾生本來自空非斷空故不礙隨化佛知眾生不能自知真空故悲以隨化隨化即空不異眾生空故二不相[垂-┴+十]良以攬空為眾生生與非生唯一味故不增不减經云即此法身流轉五道名曰眾生法身眾生義一名異以斯義故佛見眾生舉體自盡本是法身不須更化大智現前見於法身隨緣即眾生故大悲攝化今以寂滅非無之眾生恒不異真而成立是故不動真際無化而化以隨緣非有之眾生恒不異事而顯現故不壞假名化即無化所化既空有不二能化亦悲智不殊不礙有而觀空方能入理不動真而隨化方能究竟化他眾生不知此理故流轉無窮今令眾生悟如斯法是則真實化他非惟十隨不違空理亦由此十方契真空故淨名云當為眾生說如斯法是即真實慈也)菩薩依經造論各隨所宗總此如來藏心相宗八識流轉真妄各別性宗真如隨緣證二轉依得實遺權尚未深契何况真妄混淆於權教義尚未了也問彼疏(謂無始生死根本為無體之體無始菩提湼槃元清淨體為實有真體懸示義理分齊中說此經之分齊謂所指根性近具根中徧為四科七大體性即如來藏真如隨緣所成陀那細識乃頼耶別名而異生翻染小乗向大皆當成佛正屬終實之教歇即菩提圓照法界兼屬頓圓二教又謂約法生起本末五重顯此經深淺文既雜明真妄而會妄歸真從真起妄與夫真妄和融等叅而詳之唯齊於心生滅門不違前終教分齊若更細研會妄皆歸妙真如性亦兼齊於心真如門亦不違前兼屬頓宗)亦引如來藏緣起之㫖銷經亦說兼於頓圓挍今有何差別答彼疏(指無始生死根本屬思惟分別六識指無始菩提湼槃元清淨體屬白淨無記六根乃第八識海)雖引性宗之文僅成相宗義以相宗唯齊三細彼指根屬陀那陀那即業相根即轉相乃迷本明所起見分既云此經分齊齊心生滅門則其立義當依論中二覺二不覺不容紊亂賢首疏(以無明中反對詮示義真如中翻妄顯德義得本覺名由無明中能知名義真如中內熏義得始覺名)約淨法明心生滅是名攝出世間(由無明中覆真義真如中隱體義得有根本不覺由無明中成妄義真如中顯妄義得有枝末不覺一切染法皆是不覺相故)約染法明心生滅是名攝世間竟將枝末不覺內轉相立為真體證經中元明本明以不覺義釋覺義認世間法作出世間法不知識海即根本六精即枝末唯有生死根本指何者為元清淨體。

　　問彼疏亦指六根所具圓湛不生滅性豈非元清淨體答心生滅門二義能攝能生以不覺熏本覺故生諸染法淨即隱滅以本覺熏不覺故生諸淨法染即盡滅根立則見相宛然成三細不覺之相是染生非淨生義亦是染生乃淨滅義經云知見立知即無明本謂之為真豈非以西相生為東相生耶根解則相見皆空成三空入流得忍是染滅非淨滅義亦是染滅即淨生義經云知見無見斯即湼槃無漏真淨謂古注破見精為誤豈非疑西相滅為東相滅耶如來藏緣起宗以真如為實體八識為幻相則當判真極於真如心源判妄齊於根本不覺而反妄歸真必破盡不覺了八識空全證真如始為究竟覺彼疏雖引如來藏隨緣成八識之文然其㫖趣多據愚者難分識與根以判根真識妄不出相見俱存義縱謂實體在六根中六塵但是根影六識又是塵影亦不出攝相歸見義以六七無體銷七徵至默然自失亦未離攝末歸本義若依性宗六識無體正當始覺八識有體正當不覺指真明妄俱墮顛倒何能契生滅門義。

　　問二門相通不覺全體是覺則九相亦可攝歸真如以離真無別體故答二門出入不同現九相時不生不滅與生滅合具背覺合塵覆真隱體成妄顯妄四義獲無生法忍生滅與不生不滅合具背塵合覺反對詮示翻妄顯德真如內熏能知名義四義若依彼疏則是以出真如門入生滅門不覺之相為真以出生滅門入真如門離相證如為誤矣按清凉釋華嚴六地三界所有唯是一心云然此一文諸教同引證成唯心云何一心而作三界略有三義一二乗之人謂有前境不了唯心縱聞一心但謂真諦之一或謂由心轉變非皆是心二異熟頼耶名為一心揀無外境故說一心三如來藏性清淨一心理無二體故說一心此初一心菩薩不為此觀後二一心經意正明通於三觀廣開有十初之一門假說一心(謂實有外法但由心變動故下之九門實唯一心)二相見俱存故說一心(此通八識及諸心所并所變相分本影具足由有支等熏習力故變現三界依正等報如攝大乗及唯識等諸論廣說)三攝相歸見故說一心(亦通王數但所變相分無別種生能見識生帶彼影起如解深密經二十唯識觀所緣緣論具說斯義)四攝數歸王故說一心(唯通八識以彼心所依王無體亦心變故如莊嚴論說)五以末歸本故說一心(謂七轉識皆是本識差別功能無別體故楞伽云藏識海常住境界風所動種種諸識浪騰躍而轉生又云譬如巨海浪無有若干相諸識心如是異亦不可得既云離水無別有浪明離本識無別前七)六攝相歸性故說一心(謂此八識皆無自體唯如來藏平等顯現餘相皆盡經云一切眾生即湼槃相等楞伽云不壞相有八無相亦無相如是等文誠證非一)七性相俱融故說一心(謂如來藏舉體隨緣成辦諸事而其自性本不生滅即此理事渾融無礙是故一心二諦皆無障礙起信云依一心法有二種門乃至不相離故又密嚴云佛說如來藏以為阿頼耶及如金與指環喻等又勝鬘云自性清淨心不染而染難可了知染而不染亦難可了知皆明性淨隨染舉體成俗即生滅門染性常淨本來真淨即真如門斯則即淨之染不礙真而恒俗即染之淨不破俗而恒真是故不礙一心雙存二諦深思有味)八融事相入故說一心(謂由心性圓融無礙以性成事事亦鎔融不相障礙一入一切一中解無量等一一塵內各見法界天人修羅不離一塵其文非一)九令事相即故說一心(謂依性之事事無別事心性既無彼此之異事亦一切即一上文云一即是多多即一等)十帝網無礙故說一心(謂一中有一切彼一切中復有一切重重無盡皆以心識如來藏性圓融無盡故)上之十門初一小教次三涉權次三就實後三約圓中不共若下同諸乗通十無礙本經具一代化儀全揀全收全收下逮二乗全揀上齊終頓古今諸註各住情量非二祖三論何能圓契無上寶印也。

楞嚴妙指卷第一(終)


國家圖書館善本佛典第 16 冊 No. 8859 楞嚴妙指


　　精即見精明元喻如第二月(所謂識精見與見緣并所想相如虛空華見我及汝并諸世間十類眾生皆即見𤯞隂入處界大本非因緣自然和合非合)先明自然非汝(即誰為是月)次明非汝而誰(誰為非月)後明本玅明淨(但一月真中間自無是月非月)性宗三性不動末而即本法喻昭然若謂不還唯指見精則不達依他無性違下空華喻矣葢執妄為真如指華即空離妄求真如指華非空偏墮即離便濫權乘離即離非是即非即出漸頓量始顯三如來藏見道一分剖明於文殊請决本是玅明無上菩提淨圓真心即見性也妄為色空及與聞見如第二月誰為是月又誰非月即見精明元也但一月真中間自無是月非月即徧計情破依他本無唯一圓成也辨因緣自然和合非合復指明暗色空即八緣中四也見精見性名異體同全因迷悟遂成二別阿難未契故於未請决先有三種執認既請决後有四種配合若了不還之汝則於答文殊㫖趣當下曉然前後問詶皆其引起注脚耳問見精明元既非真月又非月影何故依此以示無還答頼耶迷真所現如迷東為西情有即是理無相有即是性無是以指西明東前標識精元明元清淨體即此義也夫迷無自相西本無還方實不轉東本無還故云汝心本妙明淨汝自迷悶喪本受輪從始至終皆顯一心二門迷源逐浪無差即差達妄證真差即無差不悟此㫖於銷文悉成枘鑿云何得知是我真性因上見精明元雖非妙精明心之判遂疑依圓有二體故興此難據佛答處唯指歸阿難云何非汝非汝而誰正示依他無實以詶其請。

　　夫生滅體空觸目遇緣頭頭上明物物上顯事皆無別因昧者不知就聖凡見量大小以彰各屬當人更據阿難所見分別自他令其擇於見中誰我誰物若此見精非我真性則應是物矣三言是物非汝引起是汝非我破其云何是我真性之惑此見是汝而云云何得知則豈是物耶若見是物則見皆是物而汝可以見吾之見此句先按定與下若不見吾自然非物是非相應翻覆合顯同見阿難同佛觀物也不見時佛不觀物也若見不見自然非彼不見之相反明縱破也若不見吾不見之地自然非物順明奪破也葢見不見之義不容竝立不見之相仍可以見不得名為不見之相矣果能見不見乃可言非彼不見之相是物非汝若不見吾不見之地豈非阿難不與萬法為侶而乃自疑非我真性於大覺語下尋覓耶古注(於若不見吾不見之地下補吾見非物汝見亦非物作存三隱二之義中峰或問釋此自然非物句亦隨舊轉)未究聖意葢明是汝落處唯汝自知所謂汝若返照密在汝邊我若說得即非密也一涉比量則昧直指當機之妙又則汝今十六句與汝我同氣七句遙映觀重訶體性紛雜不成安立則知十法界當體元同畢竟不可說相以諸佛法身無有彼此色相迭相見故問安立之義云何答則我與汝併諸世間具三種安立各不相借即雜華問答十海中安立海(按如來現相品問十海普賢三昧品為十海與十智世界成就品答十海歎十智疏云十海之中第三凖答及頌有法界安立海如世界成就品通明法界所安立海起具因緣等故若因緣者賢首云所化生法也亦是前二於法界中施設安立故諸經論皆說世諦為安立諦然安立言梵云奈耶而義多含或云理趣或云方便或云法式或云法門或云安立故知即是安立法式鈔云通明等者世界海唯約果說法界安立海通因通果由起具因緣能安立法界故此是疏意前二即世界海及眾生海安立眾生世界故後二義皆賢首意)璢璃光觀界安立五那含於捨心眾同分中安立居處與此互證。

　　阿難昧見性無殊故有觀大觀小之疑如來喻以太虛空本無方圓葢指大智慧光明體相以為真見所謂己也執隨器方圓即墮同異失凖所謂物也己即本覺物即不覺依本覺故而有不覺是名迷己為物挍上認物為己。雖惑境麤細不同其為迷真則一。故前云遺失真性自取流轉此言失於本心為物所轉夫真見不與物對安得有塵對塵之見不離幻化若隨幻化則器空與太空雖同而異若契真見則太空與器空本非異同此喻通貫一經為權實施開之由葢明見相皆依業識攝八識歸如來藏即和合識破覺不覺量俱成順逆方便觀音十方圓明及破隂等覺圓明皆證此也。

　　阿難疑見精與身心若為二體尚屬離病若此見精必我玅性亦猶上文必我非餘皆因誤領若汝見時是汝非我意佛指見性阿難則認見精矣今此妙性現在我前亦因誤領不應說言見有舒縮意佛但指見有舒縮為非阿難則認現在我前似與身心成二矣(若實我心指見精也令我今見指身心能分別見精也下之物能見我物字指此身心即而身非我義我字指此見精即見性實我義見字即此分別有實義此叚文中共十我字一三六八九十指見二四五七指身心)先答是義非實種種疑根已無處停泊更逼當機剖析是見非見兩印如是如是於是大眾非無學者一時惶悚失其所守此從上接機手眼如師子一滴乳迸散十斛驢乳豈情見義路能求若據下文色空想相皆如空華謂不可定指故如斯答亦但見錐頭利不見鑿頭方且如大眾魂慮變慴之際何不明示而止語之曰無上法王是真實語如所如說汝諦思惟無忝哀慕葢能知哀慕則有可啟𤼵之端倪。徒知哀慕則又蹉過垂慈之玅法王子乗機𤼵問將是義所歸歸字點清眾目結以元是何物令知意趣所在十方如來及大菩薩於其自住三摩地中即大佛頂首楞嚴王敷座宴安表果海離言復就文殊明是非實無是非無是非能出是非宣示深奥表因位可說出字與歸字應(舊作超出是非雙冺二相葢未究能令汝三字所在)由真如識海妄興分別而出此義之始息心忘慮是非自絕此義之終終始皆在汝今即是義所歸也孤山(解今此玅性現在我前向云迷己為物失於本心故為物轉若能轉物則同如來是則所見山河皆我妙性故云今此妙性現在我前)正觀(破云前來已破見性是物之執今謂見性固非差別物狀既在目前分明可見則居我身之外矣意指見精現量之光周徧目前者言非指山河也)未究自證分尚如第二月本無自體所以指示匿王獨標性未曾皺孤山認相分正觀認見分其失則均長水解物能見我(云設使彼見能有分辨何殊前難汝既見物物亦見汝)則與阿難自言彼見無別分辨我身句相違正脉(從建大法幢至此分為八科一顯見是心二顯見不動三不滅四不失五無還六不雜七無礙八不分謂阿難執身見各二遂起兩重能所之解一約分別以起身心為能分別見性為所分別二約見以起見性為能見身心為所見解令我今見句作內見自身謂如來作萬法一體破此有四意（云云）又設問佛初以見為性而曲明其不與身心萬物為侶似謂見獨真而餘皆妄令人獨依見性也今乃論妄則降見性同於空華論真則升諸法同為真體固是理極之論其奈人之用心將何適從答以海水光影三喻曲為分解謂一真如大海中水見精如水之光諸所物相如水中之影又釋第二月謂見精如帶揑之本體色空如揑出之旁輪（云云）)不知阿難求𤼵玅明心開我道眼如來答以獲妙微密性淨明心得清淨眼皆直指汝今妙德瑩然有何升降妄為色空及與聞見根塵識俱判為妄誰為是月又誰非月正彰此妄無體與上雖非玅精明心非是月影法喻相應若謂見精獨真餘皆是妄又謂光影皆無自體唯水是體已成前後自語相違又判旁輪歸色空本體為第二月則第二之觀與真月全無別矣阿難疑見性在前佛即令指出已密啟本妙圓心復疑是物非見佛又令指出已密啟元明心玅乃至答文殊無是非是已密啟玅明心元至滿慈章猶未能薦重為敷演耳用到說到前後互映中間問答皆為顯此判阿難問為兩重能所佛答為四意亦何異冰壺無影象猿猴探水月也。

　　五時聖教授聲聞記唯有法華楞伽經末大慧白佛言世尊記阿羅漢得成阿耨多羅三藐三菩提與諸菩薩等無差別(云云)葢方等後分通法華後今阿難重起問端引楞伽為證則知文殊請决正當日輪亭午一大開顯如來入於無量義處三昧即今敷座宴安天雨四花地搖六震乃至通為一佛國土光瑞一一皆同我今如是開示方便真實告汝即開方便門示真實相也復舉上八緣之四仍是八還義因阿難引因緣自然欲求甄別重為敷揚直終四卷此句方名無戲論法即法說喻說因緣說也臨末復引過去恒沙劫中微塵如來乗此心開與最初總敘及二根本選圓通交映即拂迹顯本也當知如是精覺玅明無非不非無是非是離一切相即一切法亦具三如來藏汝今云何於中措心與後以所知心測度無上菩提之訶文義皆符。

　　阿難上聞如是見性是心非眼口已默然心未開悟今復引眼識得生四緣為問不契見性何况三一圓妙深㫖佛答我說世間諸因緣相非第一義明今所指非即世間復舉諸世間人明今所指非離世間別有第一義雖雙含見不見意惟在見阿難隨世語言則墮離塵無體矣故如來直指見性即諸暗相永不能昏也明與暗互相陵奪而見性於中未嘗暫無但知因空因明因心因眼便滯即邊故就明暗四義破因空因明離見非見破因心因眼即離量盡始達清淨實相玩非汝見性於中暫無及二俱名見皆尅示見性則四義成就何得反指見精落第二義耶。

　　阿難不達清淨實相總由見妄未除若能於奢摩他微密觀照洞見依他無性則一切浮塵諸幻化相無非妙修行路故特標世尊將欲敷演大陀羅尼諸三摩提(云云)大即總相諸即別相前已摩頂示三摩提舉拳開奢摩他路今復重明萬行一心更無異路故當機大眾蒙微妙開示即得了然自知而三因圓現不落次第一切眾生名通五意自等覺以還藏通別修證未盡輪廻唯妙悟皆滿二行永絕方名獲菩提果諸生死因指不覺滅除指始覺圓滿菩提指究竟覺結歸清淨本心本覺常住總顯八識如第二月非體非影映上八還及文殊請决亦攝下隂入處界虛妄因緣令不離所標親見真月為是燈色即不從空來也為當見色即不從目出也色實在燈見病為影即非共也離燈離見不能別有即非無因也如來藏體圓滿現前迷成五隂亦同真無際調御成正覺時於其身中普見一切眾生成正覺乃至普見一切眾生入湼槃皆同一性所謂無性未出輪廻而辨圓覺彼圓覺性即同流轉有漏世界其迷各別故曰別業其迷正同故曰同分不唯舉別業更舉同分者恐二倒未破執世間相違難聖言量謂一切悉然寧得盡判為妄故就易知之𤯝影即離俱不可得以顯別業同感之災象餘國本不見聞以顯同分以小例大以近例遠用釋阿難迷悶將二事進退合明初舉圓影例阿難觀見山河國土及諸眾生此就一人明別業見與見緣五句合上雖似前境五句明妄境依妄見生故有見本覺明心七句合上然見𤯝者二句明真見非見聞覺知故離見是故汝今六句明妄見非真見彼見真精三句明真見離妄見皆以別例別如彼眾生同分妄見四句於能例中進同例別一病目人同彼一國十句於能例中退別例同例𨶒浮提三千洲十三句就多人明同分此以同例同唯同別之妄見無異致同別之妄境無異能例之法既爾所例之法亦然十方眾生於無生中妄見生滅如百人病目共見圓影此同分也圓影雖一而實各現此別業也合眾別業即為同分析眾同分即為別業一人病愈此影了不可得而彼九十九影自如若能遠離諸和合緣及不和合則和合識破相續心斷即出有漏阿難未能住三摩提中齊聞生解幻翳儼然如來復據色心開合隂入處界一切名相皆屬虛妄令知真見無見見即非真既可見者皆由𤯝病則非𤯝者定不可見又何疑焉正觀(云破和合在後而此牒已聞則破和合文應置於前破緣之次况因緣自然和合非合皆是徧計義類相從合居一處破之破見已去即破依他疑梵夾錯次耶良由二見末有和合妄生妄死等言梵本誤將和合次其後)未究破緣之次即問見性四緣示以見見非見隨責云何復說因緣自然及和合相阿難心猶未開意本於此而悲淚頂禮唯請慧目覺心故如來指同別見妄不離空明心眼即世間因緣覺所覺𤯝覺非𤯝中即第一義結以遠離諸和合緣及不和合用詶其請此下重敷上義令息餘疑玩汝雖先悟而猶未明并下汝猶未明皆是遙接前文阿難聞隂入處界本如來藏尚騰此疑七大文中一一重破滿慈問畢阿難復引演若迷頭生難如來復據迷頭反答仍舉因緣自然和合非合何云此處梵夾失次若三性各破仍濫權乗矣長水(云明等四境自屬前塵見性未曾生滅雖見四境而非四境成就於見譯人巧略故別列而總結也若欲經文當句中具者應云見明之時見非是明成就乃至見非是塞成就此之四見古今多解不看前文及此非字但見成就之語便更作意度解釋文無連貫旨非起盡孤然作解豈稱佛心然此經意明真見不假明暗等緣而體常照故下經云不由前塵所起知見明不循根寄根明𤼵則諸暗相永不能昬等見性既然聞性亦爾故下文云聲無既無滅聲有亦非生生滅二圓離是則常真實豈得復言因空因明因心因眼耶又釋汝復應知見見之時見非是見云前約信解行位明此真見不逐緣生不因境起仍留真見不亡自相今此所明約見道已去直至極果解此捏根元三句云揑猶月也非形見也非見形也智人不言此月生處是形是見離形離見譯人巧用變其文耳)指真見不假緣而體常照引經文為證甚有理致但不須割裂文句又離見所顯之見即指本具非謂見道始能爾也形指月體喻此若燈色非形指月影喻離燈別有皆屬所見見喻若是見色非見喻離見別有皆屬能見若如彼釋則能所矯亂矣姑蘇(云同分謂凡夫二乗六識妄見別業一人謂菩薩八識妄見以八識病目一人同一國六識妄見故云彼見圓影𤯝妄所生八識𤯝病也此眾同分所現不祥同見業中瘴惡所起六識三毒所感也俱是無始見妄所生六八雖殊同是妄見)未究六識三毒乃分別說三對小機方便機雖各別有漏是同感報亦同別業同分八識六識無不皆具若謂菩薩獨具八識為別業凡小獨具六識為同分言不該典且別同定異何能進退合明正脉(科阿難問誠如法王所說覺緣已下為顯見超情必妙覺性非因非緣已下為顯見離見謂見精既曰真妄和合則可約義而分真妄二見小注中自為問難言懸示不許心見為二今何又言二見答此但約真見帶妄時即名妄見離妄時即名真見豈有二體如第二月尚不許其為影豈許其有二體又云今言離見者即真見離於自體中一分妄見此即離依他起性矣釋見見之時二句云從無始來真見常墮妄見之中如人墮水豈復見水後於聞教得悟之時真見現前方能徹見妄體然纔一見時則斯真見之體已即脫於妄見故曰見見之時見非是見又妄分三摩奢摩之文云觀將欲二字其意甚遠在五六卷葢凡欲事妙修先求真智廣開真智皆所以為妙修之地故佛方近談微密觀照而經家先遙敘此其㫖深矣又云別業不唯惑現而更加業繫為自所住持親近之境同分但由惑現而非屬業繫為他所住持疎遠之境又以當處𤼵生為惑現當業輪轉為業繫及迷同為別迷別為同等義又云舊約一人多人便與萬法唯心相背又於赤𤯝燈光文中贅入無明身境本末兩重之義又釋如第二月非體非影謂下文以月形見體對辨是非此應即以見體月影雙標故非體者非見體所有非影者非月影所現又解元我覺明作本覺墮於無明之中而解覺明無漏妙心謂不必泥作無明應是覺湛明性此自其本淨而言又釋進退合明更分兩說一約例處現文二約結處深意其一謂三節分屬進退初例例汝今日觀見山河是進以合明次例例彼妄見別業一人是退以合明後例例𨶒浮提三千洲中復是進以合明其二謂三節各有進退合明謂初結皆是乃至所成約燈輪依正進退合明次結俱是乃至所生約災象燈輪進退合明後結同是乃至妄死約災象諸國進退合明又於結處謂別業後釋迷悶處全顯此心不變之體常自離妄而極勸人之了悟同分後教修證中全顯此心隨緣之用與妄相應而極勸人之修證修無了悟則畢竟鈍滯無歸悟不修證安得現前受用修心者務請不取見緣不隨見妄而觀塵剎依正全影全心念念不昧是謂常住三摩地中用知取證無疑而不負佛詳勸之至意矣)未究妙德瑩然故心見不二離見之義本為揀情若云帶妄墮妄則執依他有體不得同空華喻矣又判敷演諸三摩提在五六卷則前此所示非陀羅尼攝何云總持二種見妄固由一人惑業異亦由多人惑業同同分妄見例彼妄見別業一人一病目人同彼一國此同例別別例同進退之明證若同別之名不因一人多人分而緣一人惑業異則同亦不成別亦不成何能合明亦安用進退為也當處𤼵生即圓明照生所當業輪轉即習氣成暴流意指無明根本為枝末所依迷同為別迷別為同屬六麤中非量豈能盡諸生死因當知有漏世界無論惑現業繫在一人分上盡法界三世升沉無非自識所現在多人分上合同居勝劣無非共變所成成唯識論云汝言唯識豈惟一人之識彼疏先約阿難一心復以阿難例一切即是同別二義何得約多人便背唯心㫖耶問若人人分上可以言別言同與一心具二亦有何異而破彼為非耶答語同義異彼就一人見相之中妄以惑業有無遠近親疎曲分同別故兩義交害今就人人未出有漏迷均人異以說同別故兩門更依迭相成就大小教中具有同分義同謂身形等同互相似故分者因也俱舍論(云有別實物名為同分謂諸情轉類等亦名眾同分此復二種一無差別二有差別無差別者謂諸有情有情同分一切有情各等有故有差別者謂諸有情界地趣生種性男女近事苾芻學無學等各別同分一類有情各得有故)瑜伽論(五十二云復次云何眾同分謂若略說於彼彼處受生有情同界同趣同生同類位性形等由彼彼分互相似性是名眾同分亦名有情同分此中或有有情由界同分說名同分謂同生一界或有有情由趣同分由生同分由類同分由分位體性容色形貌音聲覆蔽養命同分說名同分或有有情由過失功德同分說名同分如殺生者望殺生者廣說乃至諸邪見者望邪見者離殺生者望離殺生者乃至正見者望正見者從預流者乃至阿羅漢獨覺望預流等菩薩望菩薩如來望如來如是更互說名同分)大乗止觀明共相識不共相識(問曰一切凡聖既惟一心為體何為有相見者有不相見者有同受用者有不同受用者答曰所言一切凡聖唯以一心為體者此心就體相論之有其二種一者真如平等心此是體也即是一切凡聖平等共相法身二者阿棃耶識即是相也就此阿棃耶識中復有二種一者清淨分依他性亦名清淨和合識即是一切聖人體也二者染濁分依他性亦名染濁和合識即是一切眾生體也此二種依他性雖有用別而體融一味唯是一真如平等心也以此二種依他性體同無二故就中即合有二事別一者共相識二者不共相識何故有耶以真如體中具此共相識性不共相識性故一切凡聖造同業熏此共相性故即成共相識也若一一凡聖各各別造別業熏此不共相性故即成不共相識也何者所謂外諸法五塵器世界等一切凡聖同受用者是共相識相也如一切眾生同修無量壽業者皆悉熏於真心共相之性性依熏起顯現淨土故得凡聖同受用也如淨土由共業成其餘雜穢等土亦復如是然此同用之土唯是心相故言共相識又此同用之土雖一切凡聖共業所起而不妨一一眾生一一聖人一身造業即能獨感此土是故無量眾生餘處託生不廢此土常存不缺又雖一一凡聖皆有獨感此土之業而不相妨唯是一土是故無量眾生新生而舊土之相更無改增唯除其時一切眾生同業轉勝土即變異同業轉惡土亦改變若不爾者即土常一定也所言不共相者謂一一凡聖內身別報是也以一一凡聖造業不同熏於真心真心不共之性依熏所起顯現別報各各不同自他兩別也然此不同之報唯是心相故言不共相識就共相中復有不共相識義謂如餓[鬼-(白-日)]等與人同造共業故同得器世界報及遙見恒河即是共相故復以彼等別業尤重為障故至彼河邊但見種種別事不得水飲即是共中不共也復據彼同類同造餓業故同於恒河之上不得水飲復是共相之義於中復所見不同或見流火或見枯竭或見膿血等無量差別復是共中不共若如是顯現之時隨有同見同用者即名為共相識不同見聞不同受用者即是共不共相識隨義分別一切眾生悉皆如是可知也就不共相中復有共義謂眷屬知識乃至時顧同處同語同知同解或暫相見若怨若親及與中人相識及不相識乃至畜生天道互相見知者皆由過去造相見知等業熏心共相性故心緣熏力顯現如此相見相知等事即是不共相中共相義也或有我知見他他不知見我者即於我為共於他為不共如是隨義分別可知又如一人之身即是不共相識復為八萬戶蟲依故即此一身復與彼蟲為共相識亦是不共中共相義也以有此共相不共相道理故一切凡聖雖同一心為體而有相見不相見同受用不同受用也是故靈山常曜而覩林樹潛輝丈六金軀復見土灰眾色蓮花妙剎反謂丘墟莊嚴寶地倒言砂礫斯等皆由共不共之致也)邪觀論地獄中循造惡業雖則自招即別業義也眾同分中兼有元地曰眾曰兼其㫖甚晳故云由是眾生別作別造於世界中入同分地又五不還天於捨心眾同分中安立居處七趣之末亦云因各各私眾私同分此符有差別中界地趣生種種同分義觀隂文中指想盡行現云見同生基猶如野馬行盡即云同分生機倐然隳裂此指將出有漏符無差別中各等有義云十方諸有漏國見聞覺知虛妄病緣又云遠離諸和合緣及不和合則唯如來望如來不屬此同分耳况能例之文既云同感惡緣合明之處又云此眾同分所現不祥同見業中瘴惡所起同之一字非就一人以論明矣赤𤯝文中但舉能例不舉所例正以能例昭然所例自顯何須贅入本末兩重違聖言量如第二月乃喻中之喻初五句雙標能所俱空次五句轉釋名言俱絕體指月體影指月影非體非影則指第二月揑目妄現名第二之觀前示見性無還詶是義所歸已再舉此顯無是非是今以轉喻影見俱𤯝交互𤼵明八識無體上有是燈是見離燈離見四難承以終不應言是燈是見於是中有非燈非見及下此亦如是皆是非分說此是形非形即為是燈色離燈別有也離見非見即為是見色離見別有也又是非合說文之變耳形即非體體字非形即非影影字是形非形對非體非影離見非見對第二之觀反正合明不應說言與終不應言今欲名誰語脉全符雙牒不應是形非形映影見俱𤯝之影喻相分元虛離見非見映影見俱𤯝之見喻見分亦虛唯無病目及真月體喻證自證分故指此揑根元不屬是非第二月是體則可言形言見是影則可言非形非見今皆不然形非形見非見皆不應言也指非體為非見體則誤以所為能既昧喻意與自釋是形非形亦全相違覺明無二既知本淨則元我覺明即元是菩提玅淨明體下二句方顯隨照失宗將墮義判覺明謬矣進退合明以此二事則進退者同別合明者亦同別也若以前後為進中間為退進退各分同別各例則合明進退俱失初例初結燈輪依正即別例別後例後結災象諸國即同例同皆別業同分能所各合竝無進退唯中一結災象燈輪同別合明進退具足古云義見於此若文若義俱可憑依今不於此𤼵揮本意反濫入前後又以各例濫入此中謂皆是同是推此俱是悉有進退深意何異續鳬而斷鶴也即將彼疏十科異古按之惟宗愚者難分識與根乃權乗揀小之義同是粘妄見精初指為帶妄中認為全真後復破為顛倒不知大覺阿難問答起伏照應啐啄同時不可思議阿難之疑未兆本無一法可授阿難之疑既消亦無一法可留所謂自心無疑始能與人决疑若以凡情妄測聖言量離叛之罪其又何辭。

　　阿難述舊聞難今義雖兩義兼舉實疑因緣葢本覺妙明非因緣非自然非和合非不和合阿難已知而續聞隂入處界為非因緣尚未了然疑俗諦未有不落因緣者故下滿慈問答畢有云何頓棄之難不知空相性三宗二諦義別空宗俗有真無相宗唯識有四種勝義瑜伽六十四有四種世俗迢然不同法性宗仁王則雖有二諦智照無二湼槃則本惟一諦解惑分二一二自在始入圓宗如來因其引四大和合語遂以隂入處界列為七大一一剖析顯因緣所生法即是中道因即俗之真諦迷為自然自然本非自然故指即真之俗諦名為因緣因緣本非因緣以本攝末無末非本以末攝本無本非末隨舉一法皆究竟堅固是為第一義諦十地論云若不知世諦不知第一義諦故問以四大和合為言答以第一義諦為㫖若彼大性十四句先破和合非和合俱為戲論大性二字相性雙標性不離相相不離性無二無二分是不一中不二義全性之相相顯全相之性性顯名字各不同是不二中不一義二門竝著二體無分故以虛空之不和諸色喻非和合唯有不變以旋火輪之未有休息喻和合唯有隨緣二義迢然全體互乖令知七大體性悉不如是然後呼阿難而示以水冰冰水非成似成成實不成非續似續續實不續一體成二迷悟相翻葢冰無別體全依水成喻真如動成生滅生滅全體非他水性若變不還成水喻真如雖成生滅而恒不變本性故不得言生滅與不生滅為異為一為亦異亦一為非異非一修道證果二分一切悟修頓漸無斷而斷斷實不斷之義皆肇於此因中道之請重示當機如說藥人真藥現前不能分別喻從前所說皆此遠離二邊第一義諦必須微密觀照勿隨言思妄起分別方能悟入汝觀地性九句牒權小教中析色明空若此隣虛四句按定其說為不了義以空不生色反明析色不能成空復牒汝今問言四句映上和合出生遂接汝且觀此六句令微細審詳顯空不能合成色又隣虛塵四句顯色不能合成空皆縱立也若色合時四句明色空但能自合不能他合皆奪破也色猶可析二句亦影略互明和合非和合但有言說葢必能合空成塵又能合色成空始有大地微塵極微隣虛色空和合諸緣今既不然豈非析色成空皆是識心分別計度耶空既不能成色色亦不能成空則無相成空既不是續色色亦不能續空則無相續如旋火輪未有休息不可為同喻無空則色無由顯無色則空無由顯妄見相成無色時則見有空無空時則見有色妄見相續譬如虛空不和諸色亦不可為同喻二喻互乖既明則因緣自然之疑可不言而喻矣性色性火性水性風皆言真空顯有即非有性空言真覺顯空即非空所現現相本非別法性見言覺明能見轉相亦非別法性識言明知所依業相亦非別法性真圓融本無生滅明不思議熏不思議變是現識因即體之相本如來藏具足無量性功德同體一味如水八德故云清淨本然周徧法界即圓成實也即體相之用能生一切世出世間因果隨十法界眾生心應十法界所知量各循其業𤼵現邪觀從阿鼻上窮五道乃至聲聞緣覺回心入菩薩乗即九法界𤼵現相即眾生世間正觀從因至果即佛法界𤼵現相即智正覺世間各具器世間淨穢交羅分圓無際故云起遍世間寧有方所即依他起也然住十聖三賢果報即非循三不護業佛法界無由𤼵現沉空滯寂即非循藏通別二利業菩薩法界無由𤼵現躭著有漏不現二乗躭著五趣雜居不現色無色未悟離諸惡趣三昧不現人仙三世間本來妙嚴由根本無明不如實知真如法一取種種塵及無始妄想熏是分別事識因故云世間無知惑為因緣及自然性都無實義即徧計執也夫法門名相別則無量總則色心菩薩萬行攝歸百法明門豈離五隂故見道分首標其名修道分亦詳明五濁而說圓通處各述證入獨無此名十八界外唯列七聖觀隂復列五重超濁濁盡即入妙莊嚴海若廣若略意顯名異體同法法皆中非離空假外別有中道但隨機宜樂心觀各別或從堅固妄想破即徹真源而色分根境或從境入境分總別別即六塵總即同異或從別入即陳那六聖也或從異相入即七大前四聖也或從同相入即七大第五聖也或從根入根分總別或從別入即阿那律陀五聖也或從總入即七大第七聖也色法既爾心法亦然王分總別或從別入即舍利弗六聖也或從總入即七大第六聖也心王既爾心所及不相應亦然或從別入見諸佛心如明鏡現像即受隂破可入能從凡身上歷聖位即想隂破可入於湼槃天將大明悟即識隂破可入行隂七十三法入更多門或從總入總分根境或從意處少分入即須菩提一聖也或從法處少分入即迦葉一聖也觀隂明除事至罔象虛無盡圓滿菩提葢指極鈍一人因次第盡以合解結喻耳若依隂分亦可五人各依一隂入若依百法除六無為亦可九十四人各依一法入若依瑜伽則六百六十以及萬法亦可萬人各從一法入大覺說法卷舒自在世間識心分別若得頓息差即無差無差即差現前一一根塵識元徧法界如地水火風空本屬六塵不更列色聲香味觸法六種之相但分成五大唯以五大士表見大本屬六根雖兼舉聽[(鼻-丌+大)*(自/大)]嘗觸覺觸覺知而但為一大唯以大勢至一大士表即顯六根本無差別故深入一門能令六根一時清淨識大本屬八識雖兼舉了別見聞覺知而但為一大唯以彌勒一大士表即顯八識本無差別故能識隂一盡一切地位全超迥異權宗諸識各取自分境則隂入處界皆熏本不熏變本不變但由汝不能微細審觀故見為同為異為空為有為非同異為非空有於無障礙中自生障礙果能諦察當下便同諸聖證入十大三昧是名首楞嚴何以故以如來藏心圓融無二全體作色全體作心王全體作心所全體作不相應行故色即心心即色心王即心所心所即心王相應即不相應不相應即相應全體作一根性全體作一切根性全體作一塵性全體作一切塵性全體作一識性全體作一切識性故根性即塵性即識性塵性即根性即識性識性即塵性即根性又於塵性中分為五大則地性即水火風性水火風性亦即地性地水火風性即空性空性亦即地水火風性眼根性即耳鼻舌身意根性耳鼻舌身意根性即眼根性眼識性及耳鼻舌身意識性皆一一能相作而悉不壞本相不易本名由是六根六塵六識各各遍滿法界無壞無雜譬如淨明鏡全體是一色全體是一切色青黃赤白小大脩短妍𡟎淨穢一一互遍互容葢由徧計所執妄成界限依他無性本即圓成石頭大師云門門一切境回互不回互回而更相涉不爾依位住大品云色不可說乃至識不可說眼不可說乃至意不可說色不可說乃至法不可說眼界不可說乃至法界不可說當知五隂十二入十八界皆不可說此指俗諦不可說四念處不可說乃至根力覺道皆不可說須陀洹不可說乃至阿羅漢亦不可說此指真諦不可說佛十力不可說四無畏十八不共三十二相八十種好等皆不可說此指中道第一義諦不可說也夫根塵識十八界差別乃海眾熟習法執今於不可分而分不可合而合分明了達無障無礙自然不隨名相妄想之所纏繞念念悉成正智如如矣初云汝觀地性汝元不知次指火大云汝又諦觀汝猶不知次指水大云汝更諦觀汝尚不知次指風大云汝審諦觀汝宛不知次指空大云汝更審諦諦審諦觀汝全不知次指見大云汝更細審微細審詳審諦審觀汝曾不知次指識大云汝更細詳微細詳審汝元不知如來對機令就現前若微若著若遠若近差別事上細窮其實不離平日見聞諸法而全非平日思量分別之所能解開彼權漸空有之麤直彰體用圓滿之妙機利者忽因一說即契或二或三今直終七大然後自知葢因現未眾生未離世間之惑雖親善友聞正法繫念修行亦終醍醐成毒故阿難大眾現示標榜大覺調御作此勤劬所謂莫怪坐來頻勸酒自從別後見君稀也問若依隂分亦可五人各從一隂入依百法以及萬法亦可百人萬人各從一法入本經未見明文有先德誠言可證否答南岳大師無諍三昧法門上卷(云復次菩薩禪定修四念處得三十七品具足佛法何以故是身念處觀色法故一念具足四念處故是身念處用念覺分觀五隂時能斷一切煩惱故觀色隂時是身念處不淨觀九想具足舍摩他能破一切煩惱是名為定如論偈中說初觀身念念繫縛心令定亦繫縛識定及除煩惱怨九想舍摩他欲界金剛定能破五欲如縛賊十想毘婆舍那欲界未到地金剛智能觀五隂畢竟盡想不能更生得盡智無生智斷一切煩惱如意利刀斬斷賊頭觀色如受想行識如深觀五隂如如性故即無煩惱可斷亦無解脫涅槃可證何以故色即是空空即是色受想行識即是空空即是受想行識空即是涅槃涅槃即是空煩惱即是空空即是煩惱智慧即是空空即是智慧不可以虚空斷虚空不可以虚空證虚空如論偈說觀身不淨相真如性常定諸受及以心法亦如是觀煩惱者六欲心也初死想能斷威儀語言欲膨脹想壞想散想能斷形容欲青瘀血塗想膿爛想能斷色欲骨想燒想能斷細滑欲散想滅盡想能斷人欲如論中說四虵同一篋六賊同一村及王旃陁羅分自守根門六欲妖媚起愛怨詐為親聲香味觸法六情起諸塵貪欲如猛火瞋恚如虵蚖愚癡覆心眼智者當善觀外想三四塊身器二六城中含十二穢九孔惡露盈癰疽蟲血雜膨脹臭爛膿骨鏁分離斷六欲失姿容九想觀成時六賊漸已除及識愛怨詐兼知假實虚四大共相依緣習成假名行者諦觀察但見骨人形初觀如珂許後漸滿一城骨人徧法界深生憂猒道從生至老死老死復有生轉輪十二緣生死如循環三塗苦難忍人天亦復然誰聞六道苦而不興猒心妄識本無體依因寂法生妄想生妄想轉輪十二緣知過二業患現不造三因老死更不續反流盡生源)圓頓教中能障之惑一障一切障能觀之智亦一了一切了所觀之理所歷之位亦一證一切證道品具足佛法四念具足道品一念具足四念身念正觀色法由過去無明行感今五果現在愛取有復依此生故但能觀色如則受想行識無不皆如從無超次第頓入究竟無餘周遍圓滿俱非俱是優波尼沙陀觀白骨微塵歸於虚空空色二無成無學道即其證也溫陵(云前近取諸身顯如來藏故依隂入處界四科以明雖悟一身未融萬法根境尚異見性未圓後復遠取諸物圓示藏性故依地水火風空見識七大以明使悟物我同根是非一體前五無情所具後二有情兼之今舉其七則萬法該矣)則昧同體異名重示三觀不離之意孤山長水(將旋火喻相續冰水喻相成)不知火輪一喻已足喻和合旋火即相成未休即相續按問明品疏釋壽命火輪喻云旋火速轉不見始終生滅遄流寧知本際又薪火不續識鈍謂輪命實遷流妄謂相續又輪資火有命假心明待他而成故無自體安得謂火輪中無相成義也且火輪唯和合對虚空唯不和合皆屬異喻是以重喚阿難復舉水冰冰水具足四義者為同喻始契二俱排𢷤深㫖若將同濫異異義唯得其半上下破立何由顯耶近注(有指隂入處界挍七大次第淺深功用有殊者)不知問舉如來常說答云故我今時為汝開示即指前文若謂功用有殊全昧如說藥人吾當為汝分別語意正脉(解汝猶未明以下之文云齊此不復稱見性之別名乃舉其總名如來藏心妙真如性又以浮塵幻化作陽熖空華乾城夢境與上燈輪灾象皆是謂比類以明隂入等法知妄信真解六入此見離彼明暗二塵畢竟無體云淺論之前因眾生離緣不見真心就根中指性令識真心自是心非眼之後但唯顯性不復論根所以極表其離塵有體之真今因已領真性尚執六根別有體相未融一性更須令知六入無自體相所以極破其離塵無體之妄雖說見性乃根中局執之性非同前離根廓周之見性是前顯性而此破相所以異矣更深究之此之破相亦欲其離相即妙真如性則顯性之㫖依舊同矣豈如緣心真破其一定無體於後擊鐘處引離動離靜元無聽質之文謂阿難宜難佛宜答言離塵無聽質者為無聚聞於耳結滯為根之聽質此質若忘則徧周法界之聞性方以全彰解七大初依吳興溫陵釋以同異二喻銷文又指已𤼵未𤼵謂此科與隂等俱稱如來藏理無不融而義有差別中之一字意味即殊如大富長者藏中寶物無限每有宅舍必出藏寶廣列堂閣之間然但千萬分中之一分而已深藏而未𤼵現者實無邊量故上四科如方指堂閣之寶說其皆是藏中之物今此七大如說此但藏中少分而彼未𤼵現者一一充滿但隨時處應用若干即出若干耳只此已𤼵未𤼵校其淺深當立見於根大中又自設難問此既惟取根中之性則前已開顯其全為性體今何勞復融之而為大自答作此經諸經別意通意定相總別圓融不定取別為總及皆許獨許巧於悟修圓於見解（云云）)未究一切浮塵即根諸幻化相即塵識生滅去來本如來藏即前識精元明能生諸緣緣所遺者修道分如是浮塵及器世間諸變化相應念化成無上知覺與此相照何得作陽𦦨乾城比類以明乃至之言指平日所演法相由不勤觀照反作障緣故重提汝今本妙申前來直指之意令會異歸同六入文中破幻化不實即前非因緣自然和合不和合見猶離見見不能及緣心離塵無體見精離塵亦無體十八界中一一顯說三處俱無未嘗判根識有別若就三細六麤幻相以辨是權乗義根即見精既不論根何須十番顯見性則無妄何故復云帶妄既領真性又執六根領執之義豈不互違問經云六入虛妄黏妄𤼵光似六入純妄前示不生滅性後示性真圓融本無生滅擊鐘驗常又似六入純真彼疏前則就根指性此以破局執言二義悉本於經何為不許答由昧權實三性不同認瞪𤼵勞相以為菩提前所立者後不得不自破遂成矯亂不知同一依他有體無體其㫖懸絕執異相則非妄成妄契一性則非真元真舉一全收何須立破六根即前五隂前喻色隂已如空華本無實體秪就凡小未了計以為實不出此四故一一推之令其了無所得自見本妙元心七大性色真空性空真色等即指一微量同法界如一波全是大海量同法界之色即此一微如大海全是一波故云性真圓融皆如來藏本無生滅即論不出不入不失不壞常住一心以一切法即真實性故三種世間不出本覺清淨鏡故周徧法界則遠離不徧之過即不出義一切諸法不入本覺清淨鏡故性色真空性空真色則遠離雜亂之過即不入義本覺鏡中現前諸法無不本覺淨功德故清淨則遠離過患之過即不失義本覺鏡中現前諸法無不常住無為智故本然則遠離無常之過即不壞義何嘗離已𤼵別指未𤼵經云五隂本如來藏妙真如性前四大皆色法與第五大色空相對第六大即五根望前五即根境相對皆色隂攝第七大即諸識望前六即色心相對所以平列七種若取別為總法法皆然何獨根堪指性於色法中偏遺六塵識當破盡於心法中唯破六識與修道觀隂列濁超濁文義皆違又前作方便决擇後作圓解普融此經諸經等種種異解本經無文餘教無義欲求契合愈見支離彼疏釋後七大不相容亦謂空即不空性全即相而性固無礙不空即空相全即性而相亦何礙若爾則正釋七大不應作已𤼵未𤼵不同之解已𤼵即相未𤼵即性全相即性安得已𤼵不同未𤼵全性即相安得未𤼵不同已𤼵後之重釋即詳明此㫖非別有也。

　　觀世音證圓通了然不生阿難大眾獲本妙心了然不滅不生不滅心源無一法可容取捨今承微妙開示𤼵真歸元對前疑惑惶悚重舉虛空海漚二喻顯翻迷入悟之量故云身心蕩然法華亦載學無學人其意柔軟寂然清淨葢大乗諦智初開𤼵也。

　　偈中初八句總讚三寶恩深成就真因大願仰報餘十句別請本師證明早登極果大誓莊嚴初二句讚佛法僧次六句述恩深所以以能令悟無作四諦故銷我一句斷煩惱也願今一句成佛道也還度一句度眾生也將此一句學法門也藏通別皆具四弘而生滅無生無量之願非今所𤼵唯不歷僧祗獲法身契無作四弘方為真報伏請二句正𤼵大誓如一二句申明誓度大雄二句申明誓斷令我二句申明誓成舜若二句申明誓學夫三寶一體三身融即讚一即已該餘法華讚從地涌出諸大士人中之寶一切世間甚為希有故世希有即事理和合如我與汝一千二百五十比丘今為一眾即世即事和也各悟首楞嚴即希有即理和也理具三德即攝初句顯三種世間妙湛總持不動尊智正覺世間首楞嚴王即普賢身相器世間世希有眾生世間即雜華世主妙嚴因智正覺世間妙故器及眾生世間皆妙是為佛嚴法僧因器世間妙故智正覺及眾生世間皆妙是為法嚴佛僧因眾生世間妙故智正覺及器世間皆妙是為僧嚴佛法首楞嚴三昧具足如來密因諸菩薩萬行文殊為上首奉咒往護度脫當機及恒沙眾皆因位中事欲求果滿先證因圓故願師文殊大士後文得菩提心入徧知海即證此也如來為法會之主稱無上覺表成最正覺盡眾生界表普度無遺除微細惑表破根本無明爍迦羅心無動轉表學滿位極皆極果中事既證因圓必求果滿故願師釋迦世尊而尊者悲增故此會猶未證也此十八句前願表現證宏深後誓表勝進究竟不取泥洹則竪窮於十方界則橫遍皆無有盡亦即雜華十無盡句也舊注(皆於墮婬室處指阿難已證初果有判此悟為神力示現暫令得見引向後方得二果為證又有判此悟必屬於證指不歷僧祗句為頓證但阿難未同此證或已同證指下旅人華屋為鈍根𤼵起又以世希有為讚教不言讚僧四弘不分因果指微細惑為自乗修惑大乗所知障（云云）)未究阿難自述不知真際寂常如來亦責雖得多聞不成聖果七大文中尚言汝心昏迷今方自知妙心常住修道分始有須陀洹果之記從迷入悟次第分明微妙開示則非神力示現獲本妙心則非暫令得見明標阿難及諸大眾何得未同滿慈云如阿難輩雖則開悟習漏未除何得已證偈中明𤼵弘誓一一與大乘經論相應分真究竟先後皎然首楞嚴王句但作讚法不唯三寶缺一唯有果人却無因人主賔影響化儀亦復不顯按華嚴疏解成最正覺云揀凡揀小揀權揀因二障有三種一現行二種子三習氣習氣種子名為微細佛已盡故誤以自乗修惑大乘所知為微細因指下文斷除六品為大小乗俱生與早登無上覺殊不相應也。

楞嚴妙指卷第二(終)


國家圖書館善本佛典第 16 冊 No. 8859 楞嚴妙指


楞嚴妙指卷第三

　　釋弘演述

　　聲聞內秘外現之迹獨法華𤼵明𤼵明之中獨滿慈最著現同事攝助三世佛轉大法輪(彼中從佛聞是智慧方便隨宜說法（云云）即今聞如來微妙法音五讚說法第一即今世尊常推說法人中我為第一悔過自責即今尚紆疑悔令𤼵一切智心即今繫珠而尋廢忘不知不覺即今不自覺知馳騁四方以求衣食即今窮露他方乞食馳走咄哉丈夫即今示珠一切財物皆是子有即今所願從心致大饒富)所謂唯佛世尊能知我等深心本願也智論云阿羅漢但無四諦中疑一切法中處處有疑四種四諦從來不二因鈍根樂小說時未至不務速說今已證酪味復經二時彈斥淘汰自鄙先心或障未除大機動或障已除大機動滿慈諸漏已盡四辯具足遂當機𤼵起開眾迷雲取喻百步外聾聆蚊蚋抑揚其詞以彰微妙。

　　夫小機聞大已非所望况二深奥㫖一旦圓彰不見不聞敘昔乳味初開也佛雖宣明敘今醍醐後合也逾百步外不比中間二酥猶涉對帶也大眾秘密初聞尚紆疑悔故以真如與生滅相違𤼵難顯三乗所領於上大覺所示無端成二清淨本然妄見山河大地如來隨舉常宣性覺本覺顯大覺平日所示與三乗所具本無二法山河大地未嘗非清淨本然性覺妙明據真如門真不變妄體空而言也本覺明妙據生滅門覺義體相用三大而言也(疏云一如來藏心含於二義一約體絕相義即真如門謂非染非淨非生非滅不動不轉平等一味性無差別眾生即湼槃不待滅也凡夫彌勒同一際也二隨緣起滅義即生滅門謂隨熏轉動成於染淨染淨雖成性恒不動正由不動能成染淨是故不動亦在動門又釋非一非異先釋非異作以本從末攝末歸本本末平等三門次釋非一亦然又釋此識有二種義作真如無明違自順他違他順自八門開合)此中覺湛明性及後皆是覺明明了知性即本覺因明立所至三相續即不覺狂性自歇即始覺全因覺不覺體同故理事相徧理望於事有成有壞有即有離事望於理有顯有隱有一有異若非對機辯明權實具顯施開何由能知名義引起內熏不隨三種分別是以如來雙標二門審其所解為復性明二句牒性覺妙明(真如門顯妙性圓明離諸名相本來無有世界眾生)為覺不明二句牒本覺明妙(生滅門顯世界即非世界眾生即非眾生故終始本無終始)令頓悟妄無別體則覆真隱體成妄顯妄之相全虛大智慧光明體相用一一昭著是名反對詮示翻妄顯德小機但知明所治無明如非親實等欲捨不明別取所明全昧為覺不明稱為明覺生滅相翻之義矣若無所明六句是牒定其解而詳破之有所即非本覺何况性覺無所即非明妙何况妙明聲聞未得二空各滯權乗以有為智證無為理濫有所非覺悟證全空濫無所非明有無雙遣方可入覺然漸頓二機不盡餘習尚住根本無明故云又非覺湛明性性覺必明二句指迷真起妄成現在五果覺非所明牒上性覺因明立所牒上必明即業相也(此乃最初不覺動念而極微細緣起一相即當梨耶自體分以是細中之細故)所既妄立牒上業相生汝妄能即轉相也(從業相轉成能見雖有能緣所緣以境界微細故猶未辨之由內所𤼵非託境生)無同異中牒上轉相(無相論云問此識何相何境界答相及境界不可分別一體無異當知此約頼耶業相義說攝論亦云意識（指智相）緣三世境（指有為法）及非三世境（指無為法）是即可知此識所緣境不可知故既云不可知故即約能緣以明本識轉相義唯能無所則世界未現虛空未形所以云無同異中顯現相依此而現也)熾然成異即下起義不起之空與熾然異名之為同即下靜義即現相也同異𤼵明牒上現相因此復立者境界為緣長六麤(於前現識所現相上不了自心所現創起慧數分別染淨執有定性愛不愛故)屬俱生法執同異乃二乗所捨之有為三界無同無異乃二乗所取之無為湼槃即智相也如是擾亂牒上智相相待生勞者依於智故生其苦樂覺心起念相應不斷故(謂依前分別愛境起樂受覺不愛境起苦受覺數數起念相續現前)屬分別法執二乗未破貪著玩好爭出火宅即相續相也由是引起塵勞煩惱依法執起人執即執取計名相滿慈已斷故但就世界顛倒廣明緣生無性起為世界釋無同異中熾然成異也靜成虛空釋異彼所異因異立同也虛空為同世界為異釋同異𤼵明也(𤼵明指小乗所執定有虚空世界之見所謂汝以空明則有空現地水火風各各𤼵明則各各現若俱𤼵明則有俱現)彼無同異真有為法釋因此復立無同無異也(彼字指小乗所立無為無虛空之同世界之異認為湼槃寧知正屬六麤智相法執堅住故云真有為法)覺明空昧至遞相為種釋如是擾亂四句所明覺明也不明空昧也既法有待成是法還成待若非覺明空昧相待成搖風輪何由生非因空生搖堅明立礙金輪何由立非二相摩火光何由𤼵非寶明生潤火光上蒸水輪含界何由成非火騰水降交𤼵立堅巨海高山洲潬草木何由差別雜華云諸法無作用亦無有體性是故彼一切各各不相知譬如河中水湍流競奔逝亦如大火聚猛𦦨同時𤼵又如長風起遇物咸鼓扇亦如眾地界展轉因依住皆指四大無有一法獨立獨成十世古今不離當念此念尚迷與無始之迷無異則即今所感與無始之感正同山河大地忽生相續由汝心中覺明空昧相待取捨法執堅固終而復始也復次以下依人執有起業相成未來三因初句指生滅本依真如次句指真如動成生滅分一精明成六和合眾生相續即起業相業即是行(眾生濁文云又汝朝夕生滅不停知見每欲留於世間業運每常遷於國土觀行隂文云十二眾生畢殫其類見同生基為浮根塵究竟樞穴隂盡則同分生機倐然隳裂皆說業因果報有無悉由行隂盡未盡)情想合離示四生感應雖因果互舉而意指能感之業由心中無明不了業定招報恣身口意終而復始也業果相續即業繫苦相復感未來二果雖業報互舉而意指所受之報由心中殺盜婬同結同滋終而復始也權小修證但能除增長取熏習超出分叚不能除增長念熏習仍住變易滿慈尚紆疑悔亦自知向來取果之誤三種顛倒全依根本不覺識顛倒因即不動迷雲頓證法雲地矣問古注忽生相續皆依文敷義今何釋為不生答忽生之義葢約無前非約時有先後因了𤼵相從妄見生即攝相歸見所既妄立生汝妄能即攝末歸本覺非所明因明立所即攝八識歸如來藏雜華如來出現品普賢大士說大千世界成就云佛子如是等無量因緣乃成三千大千世界法性如是無有生者無有作者無有知者無有成者然彼世界而得成就(疏云言法性者通於性相無有生下別顯性空亦遮妄計謂非冥性微塵等生非自在梵王等作無神我能知上三顯能作空無有成者顯所作空雖能所俱空不礙相有故云而得成就如是無礙為法性如是)若如舊釋阿含起世已具滿慈亦善為海會𤼵揚何煩金口問迷真起妄非約時有先後請更明示答十方如來證無上覺回觀破無明差別有未覺已覺究竟不究竟分生住異滅階級然剎那一期唯一妄心俱時而有皆無自立得菩提者如寤時人說夢中事雜華十地品而諸凡夫心墮邪見(疏云本在其中云何言墮謂煩惱無始何有初墮若有初墮則有未墮煩惱之時答有二義一約始起一分名之為墮謂於身心澄靜念慮瞥生即名為墮二約迷真隨妄義說為墮非有始也真雖本有迷亦無初真是所迷妄是能迷既有能迷義如墮耳)故妄真二本俱標無始論云依無明所起識唯佛窮了遮真妄先後既標依覺有不覺復指以依阿棃耶識說有無明若作從細漸麤之見寧異㝠初生覺也長水(解聾聆蚊蚋喻作壞耳者對微細聲遠逾百步詎能明辨又將性覺妙明本覺明妙共科為唯一真心作真如門釋又於汝稱覺明以去科為起諸妄法約生滅門隨緣成事釋謂解則不合致疑惑則此非正問乃判此審問為定其解惑將為覺不明稱為明覺二句判之為邪謂滿慈但認於邪以為妄法生起之本科佛答由是引起塵勞煩惱以上之文為立因下為辨果（云云）)未究本字與今字映即除先修習學小乗者聆字與聞字應即我今亦令得聞是經汝常不聞如來宣說即顯非教隔機機自昧教若聆聾無異則乖別同一乗深㫖又不分性覺本覺不同則誤以生滅濫真如科汝稱覺明唯屬起諸妄法則誤以覺濫不覺於雙標二門重審二門明覺語脉盡失寧知上二句即性覺妙明下二句即本覺明妙(此即起信本覺義者對始覺義說以始覺者即同本覺始覺義者依本覺故而有不覺依不覺故說有始覺又以覺心源故名究竟覺不覺心源故非究竟覺義)為覺之覺即始覺不明即不覺明覺之明即究竟覺覺即本覺滿慈自言未詳斯義尚紆疑惑矣何必更定審問之意葢顯本唯一法機見成差不應妄隨權漸自生退屈滿慈唯牒不明生難若名此為覺則以何為明如來重牒其執顯迷一心二門妄成三細四麤故云引起塵勞煩惱向後重釋分二顛倒起為世界靜成虛空即前熾然成異因異立同金口明言虛空為同世界為異彼疏亦謂起即異相靜即同相則同異正屬現相何得以異為業相同為轉相反以因此復立無同無異智相為現相既知一念頓現亦非前後又作立因辨果自成相違與下眾生業果義複此三相續在二乗分上皆屬法緣故云令汝阿羅漢等皆獲一乗寂滅塲地隨以二執用詶二空指眾生界中依正生滅乃大士真阿練若正修行處如雜華所云生死曠野菩提樹王亦復如是一切眾生而為樹根諸佛菩薩而為華果若諸菩薩以大悲水饒益眾生則能成就諸佛菩薩智慧華果故詳敘三相續即不明即所對治他俱為翻妄顯德即明覺即能對治自正屬生滅門義何得墮邪若判汝稱覺明以去為隨緣成事不覺流轉却無不變體空始覺還滅惟以二執用詶二執既非染淨相資何言生滅門也問依性覺本覺分真如生滅二門古今諸注未有此解本經更有文證否答按下若此妙覺即心真如門本妙覺明即心生滅門此迷無本性畢竟空即真如門性覺妙明昔本無迷似有迷覺覺迷迷滅覺不生迷即生滅門本覺明妙乃至妙覺明圓本圓明妙精真妙明本覺圓淨前後皆據二門以答古注興福資中真際孤山吳興解性覺妙明二句俱未按論惟姑蘇以性淨本覺為性覺妙明染淨本覺為本覺明妙引龍樹釋論以證亦未究性淨染淨二種皆屬生滅門中本覺誤作二門故不得旨寂音(云性以覺言者覺必明也於性覺則曰妙明於本覺則曰明妙於妄覺則曰覺明而不言妙葢性覺者其體本自妙而常明不因他以有明本覺者由不思議熏修之力能明知我有是性覺之妙推論意以挍此經乃是升本覺為性覺升始覺為本覺又云忽起分別即是覺明不是妙明所以致山河三界者覺明之咎也又謂為覺不明二句猶曰不賢者名為仁歟無是理也謂無同無異為阿頼耶識以五六七識等分同異（云云）)未究真妄名相本自迢然覺明屬真重問重答皆指為妙(所謂若此妙覺本妙覺明諸佛如來妙覺明空觀性元真唯妙覺明妙覺明心先非水火真妙覺明亦復如是而如來藏唯妙覺明故𤼵真如妙覺明性妙覺明圓本圓明妙)必明屬妄正反互釋皆指為所(所謂性覺必明妄為明覺覺非所明因明立所所既妄立生汝妄能)為咎之言自指迷本覺成不覺正當必明若升始為本升本為性則昧性覺妙明真如門義若喻不賢為仁而謂無是理則昧為覺不明生滅門義同指虛空異指世界即現相彼無同異即小乗所立無為不離智相已涉六麤真有為法之判正對滿慈第八前七挍量同異尚在三細不應以麤濫細也孤山(云無所非明者若無所明則非妄明以因妄明立能立所故非明之明指妄明)若以非妄明釋非明譯塲先增之矣何待後人吳興(解聾聆蚊蚋大同長水解性覺必明云本性之覺必具湛明之性以不了故妄為能明之明所明之覺又解彼無同異真有為法謂空界屬依有為屬正眾生正報兼乎色心以有心性故非如世界之異以有色相故非如虚空之同相待立之故云無同異也)未究若指性覺應云妙明圓明湛明若指本覺應云本明元明何言必明玩下覺非所明因明立所足徵此必明即妄為明覺不應判真矣既分三種相續世界文中豈得濫入眾生凖文殊偈迷妄有虚空三句說世界知覺乃眾生句說眾生眾生相續自屬明妄非他與世界相續依正相對即二顛倒此同異無同異相待葢指有為無為非指依正也定林以五行生克釋覺明空昧之文合論引之溫陵宗之宗通復以配帝出乎震(云云)從法生法尚未契六因四緣小教中義惟妙喜為鄭成忠普說云金木水火土之所緣起緣起二字始不違經宗天如(云立所以後雖復隱顯𤼵揚總別開示不過鋪陳世界眾生業果以終其說)則似扶起問家忽生終始義非答生本不生續本不續詳考古注配不覺九相猶未全契况諸緣各異互遍相資深妙之㫖正脉(解聾聆蚊蚋喻欲於微妙法音下補回思昔日方顯敘昔判此問答皆二欲於次第遷流上加云何二字謂藏心本空何故忽生何緣浩劫遷流相續不斷此求佛說始生相續之詳非直怪問其不當生分真有為法以前之文共荅忽生覺非所明四句為細惑無同異中七句為細境如是擾亂六句為麤惑起為世界六句為麤境覺明空昧以後之文共荅相續含十方界以上十九句作四大火騰水降以下十九句作四居末後如是三種顛倒相續十一句作雙關結答由誤判經答最初忽生故以三細為恍忽未定麤境脴胎又自覺法執人執起業義全無著落遂設問云麤境未成安得遽有身口答云語雖約從初起次第而談理實無始豈真麤境之前絕無身口若必執第六方有身口則前相憑何起業而執取等憑何計我我所語雖有序而意須圓活又誤配起為世界六句重釋現相之文作業繫苦相與論不合妄謂經文與論名位雖同意旨各別唯此稍不合疏（云云）)未究將喻配昔但得先照高山小機盲聾意不及影臨平地則聆義無歸况汝常不聞如來宣說重提日輪等照高下成差喻貫五味機攝別同深㫖二根本中已說無始下說迷本無根此處若答最初忽生指空華有生起時處聖言量寧如是耶又分細麤惑境則墮不老死有生無明無因老死無果濫外道邪執既作前答忽生後答相續之科又云忽生相續渾一妄法一念絕能所可以坐還清淨若爾不續即不生元無初後何庸妄判問舊疏亦於始末皆顯迷真成妄與今何異答㫖趣不同經顯由迷真成妄故妄本是真不必別求因明立所至三相續即無始生死根本覺湛明性皆是覺明明了知性即元清淨體佛示二皆汝今舊注唯言覺即為正不覺即邪二義各分豈不濫藏教所說全同滿慈之難縱加增進亦僅證二空真如仍墮別教將何破其疑惑不知虚妄之終安可謂終虚妄之始安可謂始世界相續正顯旋嵐[攸-ㄆ+匽]岳而常靜眾生業果相續正顯塵勞起而佛道成先標宣勝義中真勝義性則非世間勝義道理勝義證得勝義中義矣由汝權小執在自瞪其目求滅空華妄見忽生相續但得瞥地即此不明本是妙明明妙故不改其所問之辭即詶其所請之㫖也。

　　權小凡外清淨本然與如來同而不悟忽生與如來異滿慈重請意明九法界眾生若果忽生則十方如來亦應忽生十方如來既不生九法界眾生安得生耶即是𤼵起所答四喻深㫖也佛遂引迷南為北喻謂北不從南生則實迷南而起此生義也謂南生北則南未有剎那動相安能生北亦安有北可生縱開悟時亦無北可滅見生滅者乃倒情耳此倒必須淨盡始與大覺符故法喻皆舉不更生義(如云於此聚落更生迷否所滅空地待華更生金不更雜灰不重木)正明不忽生即不相續問詶皆據即今華嚴六地緣生十門第八因緣生滅中一切相智觀天親解云中際因緣生故後際生(疏謂但一念從緣生即是不生故無始也不言初際生者意顯無初故今不起妄即不生故鈔云不言初際下通上中際因緣生故意顯無初故者約俗諦門無明無始故今不起妄下反釋論意故云不生今即中際不起愛取何有後際生老死)長水據真如生滅二門𤼵揮四喻頗得經意正脉分初喻喻無明次喻喻萬法後二喻喻真體(乃以前二喻為達妄本空後二喻為明真本有謂後二喻唯重菩提湼槃之不變而不重煩惱生死之不生)然方實不轉空體不動豈非真不變金不更雜灰不重木豈非妄不生前二喻中指示令悟翳病若除亦言修證而迷方華現無體悟方華滅亦無體故云似有迷覺見華滅空已是顛倒明自性清淨可壞中非可壞後二喻煉金燒木必須修證明離垢清淨不可壞中非不可壞雙具此四方合生滅門修證之㫖。

　　滿慈執七大性實相與相體異各各不合相容如來指七大性空相與相體同唯一真如各各周遍足徵前文為覺不明稱為明覺全顯染淨相資能示摩訶衍自體相用若判三相續唯屬不覺則是於無可指陳處指陳邀空華而結空果矣夫緣起相由乃諸佛智慧圓照之境轉不生滅與生滅和合始有七大二義既分棃耶無別自體復據相性互相研覈以彰大法界一多相容前喻性不礙相為𤼵起後喻之由後喻相不礙相闡盡前喻之㫖尚恐不薦落處於勦絕淨盡之際呼富樓那指相容陵滅由汝一念瞥興取捨自蔽妙明從初垂示以來唯見於安立諦中建立十八界十二因緣四諦六波羅蜜九法界因果不同十號四德於第一義盡成蹉過故重就如來藏宛轉𤼵明十方如來諸大菩薩自住三摩提均此心空地水火風本屬妙明心元亦即元明心妙亦即本妙圓心思議境本不思議若定執傾奪為非圓照為妙則仍迷聖意所在以是俱非世出世不但傾奪非圓照亦非以是俱即世出世不但圓照即傾奪亦即乃至離即離非是即非即圓彰如來藏體宗用入佛入魔獲二殊勝何有一法非海印𤼵光也長水(解太虚水影二喻依舊注皆作理事無礙解三如來藏依孤山三諦義云總非諸相者約真如門顯真諦義一切皆空次約生滅門顯俗諦隨世建立不壞假名故名為即次約二門不二唯是一心雙遮真俗故曰離即離非雙照真俗故曰是即非即即三諦一體復引淨名不二法華十如證此至釋七趣又引此文相挍謂此難意顯真諦後疑意明俗諦前後相濟方成圓了)未究問中俱徧法界答中若俱𤼵明則有俱現正指事事無礙而三如來藏一心二門開合自在此㫖通貫始終雖依悟理先後分正邪二觀究竟心開皆證金剛心中若作真俗二諦前後相濟方成圓了則墮他觀所訶答滿慈三章彼疏皆據一心二門釋後二章生滅一門皆攬理成事前一章中本覺明妙正標此門却判入真如為覺不明稱為明覺正釋此義却判歸邪何也正脉(疑與法合之式不符謂移觀相元妄十二句於無可憑據下則有三妙一舉喻法合中無所隔二者喻明性相隨即申義釋疑結歸元問首尾相合收束得宜三者引起伏疑謂我今何以不得無礙若置之上文此等意味并皆失之既引法界觀釋淨緣起四義四相三如來藏之文謂一切俱非與理事非一允合一切俱即與理事非異允合離即離非是即非即與非異即非一非一即非異允合非一切即一切而又融拂一切酷似三諦三觀又謂心麤者輒立諦觀如來始終唯顯心性何曾與說觀門)未究真妙覺明亦復如是法合在中關定上下以觀相觀性開其端俱明俱現竟其㫖則前喻徹後後喻徹前法空俱空關棙一時盡開若以真妙覺明置觀相前但合太虚喻觀相元妄置無可憑據後但合日影喻以殊方有為作同時各現解何能顯相不礙相諸相互現義耶三諦三觀自立破他前後不定不遵佛㫖之咎將誰任也。

　　何因有妄問得答家無開口處自蔽妙明受此淪溺喚醒現前眾生界中失真樂而得妄苦如洪鍾大扣覺長夜夢自捨如來無能盡其辯才誠不虚矣如來即就演若迷頭以答却能於無可說無可喻處得牛還馬說喻熾然(無始法爾是曰晨朝依熏變現是曰照面各從種生是曰眉目人法二執是曰愛瞋)此人何因無故狂走問得難家亦無開口處待滿慈比量已明云是人心狂更無他故始為釋出二門不同寶覺無二直指歇狂方便令不隨三種分別於自衣中頓獲神珠詶其本願如師子王教師子子號吼遊戲餘獸安能也古注(長水溫陵以殺盜婬為三因寂音吳興以為緣別指三貪為因)未究二乗已離執相應染囑令更斷豈不成贅天如非之指上無明能所三種相續釋三緣三因是矣又謂此即肯綮之所喻斷而不生狂性自歇若斷無明即符圓頓修證安得云何藉劬勞唯資中指二乗分九品惑作次第斷釋肯綮義始與上下文符。

　　阿難雖信菩提不從人得但疑三緣斷故三因不生即是因緣故復引己及會中𦒿德𤼵心開悟證狂歇必從因緣則菩提亦藉因緣顯不知世尊於一乗道分別說三從無作開至生滅權應眾機因緣所生法隨情智建立用破凡外而當體即空即假即中乃引昔酪味難今醍醐全昧不隨分別之囑矣如來因其引演若狂歇為難即以演若狂歇轉難即如城中八句指其所計因緣自然於第一義了無交涉皆為戲論演若達多十四句就本頭明非因緣非自然映下若悟本頭即菩提心本無此二也初六句牒自然而明其非自然次八句牒因緣而明其非因緣本狂自然七句就狂不狂明非自然映下識知狂走三緣斷故亦無此二也此中不破因緣者滿慈已言是人心狂更無他故若悟本頭四句反顯戲論不絕皆由未悟是故我言三句申明三緣斷故三因不生皆悟菩提之別名當機但悟聲聞菩提尚有黏帶而菩提本絕情量若得圓妙開敷則生滅心了不可得本來平等同一覺故故云無功用道若有自然此即情計故云此亦生滅不但因緣自然并前所難和合非和合皆不出對待四重拂盡展轉計執方名無戲論法此事不可以有心求不可以無心得不可以言語造不可以寂默通無戲論句菩提湼槃尚在遙遠况戲論乎故云非汝歷劫辛勤(云云)華嚴問明品法首菩薩廣說九喻皆云於法不修行多聞亦如是清凉解云此明不行之失非毀多聞正此意也尊者具丈夫相不比登伽耶輸多聞善根不比習欲歷劫不比一念而證果之速與免難之艱反懸絕如此自欺自歇皆汝阿難觀聽二字指盡多劫至今生死病根秪因尚留所以尚遠正脉(云但是雙非决無雙是若用互破則前墮是因緣後墮是自然又依溫陵科不狂自然句作拂因緣謂首二字顛倒應是狂不自然又於菩提心生二十四句依舊注作疊拂諸情三科初十句作兩重生滅初三句約菩提出生滅次七句約自然出生滅次八句喻明自然非真次六句極盡妄情方是又謂舊疏世尊教阿難歷劫勤修不可徒恃多聞如是則與上文何藉之言矛盾當知不捨戲論歷劫無功能捨戲論何須歷劫必謂捨戲論而又當歷劫則不藉劬勞之語終乖前後於尚留觀聽末又謂若一向有修有證則違前自言若一向非因非緣則廢後修證此誠聖言宛似互違不可不辯乃至無復矛盾（云云）)未究頭本自然下有何因緣故之文因緣故狂下有曾無變易自然之義葢互破必互用也矯亂之過由不知第一義諦避溺投火是非展轉不定今據菩提二義皆非何得濫彼不狂自然對上本狂自然始與何為狂走相應若作狂不則與頭本無妄句文義全違阿難執菩提必從因緣否則墮自然如來示以若悟菩提皆為戲論菩提心生五句釋上悟頭識走𤼵明是故我言三句安可同問家戲論破耶菩提心生牒上即菩提心也生滅心滅牒上三緣斷故也此但生滅三句申明生滅之滅本無可滅菩提之生亦無可生唯一覺體無功勳可守若有自然句正牒阿難所難(今說菩提不從因緣則王舍城拘舍梨等所說自然成第一義)隨即破云如是則明自然心生即不狂性自然而出也生滅心滅即狂性因緣若得滅除也無生滅者名為自然重牒所計并以上破和合總歸因緣非和合總歸自然問答皆唯此二即理窮於是也本然非然四句破盡若有自然戲論之文若隨舊注釋菩提心生作生菩提想誤以此五句同生滅破文義全倒矣問三緣斷故即菩提心何言尚在遙遠答即以當機所歷用證聖言開示悟入灼然有序阿難從前依語起見七大文中令諦審觀察已得身心蕩然滿慈問終尚餘此執如來復即演若喻責其戲論乃息外求請問修門至選圓通畢身心了然自云是中修行得無疑惑即方名無戲論法也無戲論方為修始始入無功譬如有人遠遊未還即菩提湼槃尚在遙遠也結經名處頓證心慮虚凝所謂得菩提心入徧知海但入分真望於究竟豈非遙遠歇即菩提指無作四諦肯綮修證指生滅四諦二乗迷於非如非異因果相酬唯求感應若入了義修證無苦無集即非世間無道無滅即非出世觀下讚呪文云汝等在會聲聞求最上乗譬如以塵揚於順風有何艱險足徵歷劫之言自指阿難唯恃多聞已非一劫(法華具述我與阿難空王佛所同時𤼵心阿難常樂多聞我常勤精進阿難自述恨無始來一向多聞未全道力)如來對機於定性之流則拈去其因果貪著頓示勝淨明心本周法界令深入無功於唯好多聞漏在之機則截斷其文義波濤如說能行如行能說俾出離諸漏應病施方各隨宜治而皆捨所習登無上覺其意則同本非互違何須辯析此處殷勤勸朂次文領㫖互相照應阿難悲淚白佛如來復責多聞無功不逮修習其辭甚著若將無修無證之說濫入此中却成矛盾矣。

　　經初摩頂垂示十方如來一門超出妙莊嚴路正顯二門不二當機大眾說偈讚佛已自依大乗誓願𤼵菩提心但從語下薦得就體消停遲於得力復聞歷劫憶持不如一念熏修無漏雖得疑惑銷除心悟實相而於權實漸頓修證之量未盡了然是以重復悲淚請示華屋之門無餘湼槃本𤼵心路從何攝伏疇昔攀緣此問戒也得陀羅尼此問定也入佛知見此問慧也慧中標佛知見三學皆歸於此在會聖凡本依一心二門迷通為塞如來標𤼵覺初心二决定義全據生滅門雙辨同異不思議熏變决塞令通𤼵即開𤼵覺即菩提初心即五十五位真因之初(文云哀愍會中於菩提心未自在者及為當來末法眾生𤼵菩提心又云汝等决定𤼵菩提心應當先明汝等必欲𤼵菩提心應當審詳)開無上乗即開體外之權顯同體之實即師子吼故名决定前見道分明見無舒縮隨即示空器喻詶互相陵滅難云譬如虚空體非羣相而不拒彼諸相𤼵揮今文初舉不聞爛壞虚空次舉不聞虚空被汝隳裂至入一六淨重明如大虚空參合群器除器觀空皆顯第一義第二義不即不離始可得門凡小權實未嘗不𤼵菩提心修戒定慧但隨法執熏習依不覺義覺義各滯一途故所修三學皆成不了今特𤼵明覺不覺全體交徹則三諦三智三行圓融真心本有不離妄法本空故用即觀之止以入真如妄法本空不離真心本有故用即止之觀以觀生滅止即觀故止非止觀即止故觀非觀理事遮照開合無礙如清凉釋華嚴五重法界偏正互縱橫乃能盡真如之體相洞生滅之源流覺義依如來藏本妙圓心修不覺義依如來藏元明心妙修覺不覺不即不離依如來藏妙明心元修是為稱性即慧之定即定之慧定慧不二中中流入也問若爾則七趣五十種正此第二義攝何以判入邪觀答不覺元是本覺向外馳求秪因未悟若精心𤼵化不覺相破即頓超因位與正觀全符故指因果同異煩惱根本令加微密觀照方得悟入據當機所問及四根本文有三决定義此但言二者攝心為戒本是定慧初門旋其虚妄滅生伏還元覺即道共定共心雖明了力不自由戒雖具而尚闕定慧與下末法修行具定慧而闕戒皆非圓妙善修證者審根欲性習視其後者而鞭之故云應當先明阿難重問菩提心退屈方便及邪觀墮獄因緣如來顯四重律儀併非破律儀持犯果報共成三决定義仍標毘奈耶中因戒生定因定𤼵慧則知以定為門即具戒慧以慧為門即具戒定瑜伽論具明四種趣道依增上心修增上慧依增上慧修增上心俱得奢摩他毘婆舍那等依此稱性圓修即同湼槃等學湼槃五名師子吼般若波羅蜜從慧得名金剛三昧首楞嚴從定得名佛性從因得名選圓通畢云是中修行得無疑惑應上希更審除即了因開𤼵正念真如為末世啟請即樂修善行願度一切眾生三心圓現俱不出二决定悟門明路正應華屋之門本𤼵心路如來雙標二門各釋其義則顯二門不即然第一義明圓湛因心乃指五濁真該妄末第二義明六為賊媒乃指家寶妄徹真源則顯二門不離從現前身心頓入妙莊嚴海離汝六根豈別有門耶問若以生滅心為本修因而求佛乗不生不滅無有是處何故指法處仍就真妄互顯答佛言應當審觀何故仍就即離中覓論云無明迷故謂心為念心實不動若能觀察知心無念即得隨順入真如門無明迷故即五濁心實不動即湛圓五濁即𤼵明五隂本如來藏一大藏教一色四心名同半滿偏圓義別人天尚執為我小乗已證人空相空可壞不可壞終頓雙亦雙非但屬化他門路俱非究竟圓宗五隂本是無障礙法界隨情隨智皆不思議迷本覺成不覺即第二義堅濕煖動分湛圓妙覺明心成同異失凖即一期四相就喻內出無明名而指法專舉見聞覺知即俱生無明唯汝六根義依湛成根離第一義第二義不可得故煩惱根本不斷而斷斷實不斷悟不覺成本覺即第一義生滅去來本如來藏常住妙明不動周圓就織妄相成中顯各各功德而詳明超濁亦唯破見聞覺知罔象虚無即欲證寂常亦汝六根義依根澄湛離第二義第一義不可得故常樂我淨不證而證證實不證頓契妙圓真心即清水現前四相本來平等同一覺故即去泥純水迷本無根安有終始秪據汝今滅除次第從麤至細故說因心為始觀盡五濁為終劫濁即轉現二相轉攝五根故指汝見現攝六塵故指虚空及十方界皆十一色法體屬色隂有見無覺即性境現量未起六麤無別分析相織妄成即身中貿遷世界相涉具足橫𥪡未登法雲不盡能所故攝三僧祗修證之量後文亦指汝現色身名為堅固第一妄想符今第一重又以四大不織顯精研妙明功用若目明朗十方洞開無復幽暗為此隂盡濁超之相即生汝妄能同異𤼵明見相二分色空邊際初破所謂滅從色除也見濁即智相相續相體屬受隂受隂以領納所緣為義六觸因緣生於六受境有違順非違非順致受有苦樂不苦不樂智及相續重於自心所現之境起染淨分別執以為實見聞覺知壅令留礙即分湛緣境水火風土旋令覺知即境風熏心受如魘人心觸客邪即此俱生分別法執橫𥪡念念成結後文汝今現前順益違損二現驅馳名為虚明第二妄想符今第二重又以其心離身返觀其面去住自由為此隂盡濁超之相即心所法中領境一種觸離邊際已破故云如鳥出籠從凡歷聖也煩惱濁即執取計名相體屬想隂取所領六塵之相為六想想隂未盡漏漏即煩惱憶識誦習是三世想橫𥪡念念成結故想盡無復麤重前塵影事如去塵垢即容現去浮想消除即知見消後文以念慮使身身隨念使寤想寐夢為融通第三妄想符今第三重又以若動念盡一輪生死首尾圓照為此隂盡濁超之相即心所法中取像一種憶忘邊際已破故云夢想銷滅寤寐恒一也眾生濁即起業相體屬行隂造作之心能趣於果名行行有六種大品說為六思思即是業謂於六想後起善不善無動橫𥪡念念成結故觀行隂見同生基為浮根塵究竟樞穴後文以運運密移曾無覺悟為幽隱第四妄想符今第四重又以六根虚靜無復馳逸如波瀾滅化為澄水為此隂盡濁超之相即心所七十三法滅生邊際皆破故云同分生機倐然隳裂也命濁即無明業相體屬識隂即八種心王自證分元依一精明故云元無異性分成六和合故云無狀異生同異失凖即迷真執似橫𥪡念念成結後文故汝現在見聞覺知中串習幾則湛了內罔象虚無第五顛倒微細精想符今第五重又以精心𤼵化十方世界及與身心如吠瑠璃內外明徹為此隂盡濁超之證湛入合湛邊際盡融八王俱轉故能超五十五位入於妙莊嚴海當機請如來本𤼵心路須契真因故令先擇小始諸教皆住不覺雖言生死根本亦言證不生滅而㫖趣天淵唯以生滅心為本修因不悟圓湛性成念念自屈性宗始攝八識歸如來藏通於覺義因機利鈍猶有漸頓開合諸量不同夫圓湛不生滅性與生死根本非有別法權乗覆實不言本一則六根全屬妄識為因實教開權具言法本不二因迷成二則六根全依真如為體此體即是所依之湛以湛之湛全承圓湛若非依本覺故而有不覺從何以湛旋妄唯不生滅不在生死根本外故旋之即得不更他求汝今欲令見聞覺知遠契如來常樂我淨遠者顯濁體與妙明尚遙即徧計情有故不一契者即徧計理無是不一之不異應當先擇生死根本依不生滅圓湛性成成者顯濁體全妙明所作即依他性無故不異依者即依他相有是不異之不一唯即此不一之根選其不異即末徹本頓達橫無六根之差𥪡絕五隂之別當體一一圓融故云以湛復還耳若猶執行布或橫解非𥪡或𥪡解非橫則濫非真求復夫筌宰失寄而後真宰獨融規凖莫施而後冲規妙立第一義門指識精元明即無始菩提湼槃元清淨體第二義門指用攀緣心為自性即無始生死根本若論棄捐有為當至業相方窮染法之源今但指六為賊媒以業相當體本真塵對根現識依根𤼵顛倒起處唯在六根分汝湛圓即八識中不覺義六湛圓明即八識中覺義依本覺有不覺局同異失凖中既墮幻相故合性離性體全不同順流逆流用亦各別欲逆生死流當騐六受用誰可相通通則異即非異以具圓通常故然非異不離異以未證三空故但稱為門唯令從一深入者此也阿難重問逆流方便備指從須陀洹直臻妙覺未斷之惑悉在根中顯根即陀那識體非染淨隨熏成染成淨當知是根非一非六即前空非可作空無形相亦即下云何為汝成同不同何况更名是一非一一六義生即前可作之法解結之知亦即下由器形異名之異空除器觀空說空為一由無始來顛倒淪替淪即六生不覺流轉替即一生返流出纏阿難正疑入一六淨故重為𤼵明若汝六根决定一六者不能入一六淨今假六以難一知一非一假一以難六知六非六開彼權乗歸今了義令知三細之體本不思議由徧計執圓成現起依他如太虚空六句喻一六義生由明暗等相形至諸餘五黏應拔圓脫皆是合此由非一非六之圓湛成一六之妄結妄解故同異失凖之相皆幻然熏實不熏變實不變所現依他體不可得彼太虚空五句喻本非一六不由前塵所起知見至云何覺明不成圓妙皆是合此指一六之妄結妄解本是非一非六之圓湛故同異失凖之性皆真則汝了知三句雙合真幻十方如來於十八界一一修行本無優劣皆由先達依他無性成一圓融清淨寶覺但汝下劣徧計尚存則似有之相不能無礙故令選擇圓根葢湛圓妙覺明心元非一六對不覺之六說本覺之一而不覺全是本覺故六非六本覺全成不覺故一非一一非一故真如非凝然六非六故八識非法爾六非六故八識非幻一非一故真體非空又六非六故非漸一非一故非頓銷亡之義機教不同體外權實必須開顯方入佛知見也問二决定真妄交徹諸注皆未言及本經有文證否答總別皆顯二門不離所謂常宣性覺妙明本覺明妙也此中修入寧與見殊如下斷因常果疑阿難在生滅門不見妙真如性反疑先說湛精圓常不知進退推求本無我心及我心所即心無形相十方求之終不可得令羅㬋擊鐘海眾頓契性淨妙常不離當處常湛然覓即知君不可見問台賢二宗有文證否答法華三大部釋皆明此㫖(摩訶止觀思議境即第二義不思議境即第一義三觀齊行不應即離思議乃能圓證不思議法華玄義明體中引壽量品云不如三界見於三界非如非異若三界人見三界為異二乗人見三界為如菩薩人見三界為亦如亦異佛見三界非如非異雙照如異今取佛所見為實相正體金剛藏說佛甚微智辭異意同其辭曰空有不二不異不盡空非斷無故言空有有即是空空即是有故言不二非離空有外別有中道故言不異徧一切處故言不盡此亦與龍樹意同中論云因緣所生法即空即假即中因緣所生法即空者此非斷無也即假者不二也即中者不異也因緣所生法者即徧一切處也今言實相體即權而實離斷無謗也即實而權離建立謗也權實即非權實離異謗也雙照權實徧一切處離盡謗也斯乃總二經之雙美申兩論之同致顯二家之懸會明今經之正體入門之觀十乗觀法一一㝠契略引安心謂修行之要不出定慧體生死即湼槃名為定即今第一義達煩惱即菩提名為慧即今第二義於一心中巧修定慧具足一切行若兩輪二翼即今二義不離又方便品略廣明權實不二詳載文句)華嚴宗此義浩汗略如淨行品賢首品疏又釋善現行中住如實心等(疏云上之所住總有七種體一名異異從義別故舉多名方顯所住之深奥依此示現方明所現之為善鈔云舉多名者即上七名故收真如法界畧有百名權教最多立百名者謂法性不虚妄性不變易性平等性離生性法定法性實際虚空界不思議界乃至廣引各經論名亦名第一義諦亦名第一義空判云上來眾名若在大乗權教中者但就理名之若實教中或就即事之理即理之事事事無礙（云云）)問陀羅尼唯屬定有先德誠言可證否答南嶽大師諸法無諍三昧法門上卷(云如萬行中說從初𤼵心至成佛道一身一心一智慧欲為教化眾生故萬行名字差別異夫欲學一切佛法先持淨戒勤禪定得一切佛法諸三昧門百八三昧五百陀羅尼及諸解脫大慈大悲一切種智五眼六神通三明八解脫十力四無畏十八不共法三十二相八十種好六波羅蜜三十七品四弘大誓願四無量心如意神通四攝法如是無量佛法功德一切皆從禪生何以故三世十方無量諸佛若欲說法度眾生時先入禪定以十力道種智觀察眾生根性差別知其對治得道因緣以法眼觀察竟以一切種智說法度眾生一切種智者名為佛眼亦名現一切色身三昧亦名普現色身三昧上作一切佛身諸菩薩身辟支佛身阿羅漢身諸天王身轉輪聖帝諸小王身下作三塗六趣眾生之身如是一切佛身一切眾生身一念心中一時行無前無後亦無中間一時說法度眾生皆是禪波羅蜜功德所成是故佛言若不坐禪平地顛墜若欲斷煩惱先以定動然後智拔定名奢摩他智慧名毘婆舍那定有無量總說三種下定名欲界定中定名色界定上定名無色界定復次下定是聲聞定總攬三界中定是辟支佛定上定是如來定及諸菩薩定智有無量說有三一者道智二者道種智三者一切種智慧亦有三一者道慧二者道種慧三者一切種慧復次分別說有十一智何者是耶法智世智他心智宿命智苦智集智滅智道智盡智無生智如實智復次盡智無生智分別則有十八種智盡智有九無生智有九是名十八智亦得名為十八心三乘聖人共在四禪諸智慧中問如實道如實智者於一切法總相別相如實能知故名如實智是諸智慧即是一切智亦名無智何以故如先尼梵志問佛經中說先尼梵志白佛言世尊如來一切智慧從何處得佛答先尼無有得處先尼復問云何智慧無有得處佛復答言非內觀中得是智慧非外觀中得是智慧非內外觀中得是智慧亦非不觀得是智慧是故智慧無有得處故名無智如奇特品說一字入四十二字四十二字還入一字亦不見一字唯佛與佛善知字法善知無字法為無字法故說於字法不為字法故說於字法是故四十二字即是無字復次欲坐禪時應先觀身本身本者如來藏也亦名自性清淨心是名真實心不在內不在外不在中間不斷不常亦非中道無名無字無相貌無自無他無生無滅無來無去無住處無愚無智無縛無解生死涅槃無一二無前無後無中間從昔已來無名字如是觀察真身竟次觀身身復觀心身身身者從妄念心生隨業受報天人諸趣實無去來妄見生滅此事難知當譬喻說身本及真心譬如虚空月無初無後無圓滿無出無沒無去來眾生妄見謂生滅大海江河及陂池溪潭渠浴及泉源普現眾影似真月身身心心如月影觀身然欲甚相似身本真偽亦如是月在虚空無來去凡夫妄見在眾水雖無去來無生滅與空中月甚相似雖現六趣眾色像如來藏身未曾異譬如幻師著獸皮飛禽走獸種種像貴賤男女差別異端正醜陋及老少世間種種可笑事幻師雖作種種變本丈夫形未曾異凡夫雖受六趣色如來藏色不變異身本及真心譬如幻師睡身心無思覺寂然不變易身身及心數如幻師遊戲故示六趣形種種可笑事身身眾生體難解譬喻說如此法性無涅槃亦無有生死譬如眠熟時夢見種種事心體尚空無何况有夢事覺雖了了憶實無有於此凡夫顛倒識譬喻亦如是禪定智慧能覺了餘散心智不能解非但凡夫如夢幻月影現水種種事復次諸佛菩薩聖皆爾從初𤼵心至佛果持戒禪定種種事甚深定心不變易智慧神通幻化異法身不動如空月普現色身作佛事雖無去來無生滅亦如月影現眾水何以故如經論中說欲學一切智定必修諸善心若在定能知世間生滅法相亦知出世三乘聖道制心禪智無事不辦欲求佛道持淨戒專修禪觀得神通能降天魔破外道能度眾生斷煩惱問曰般若經中佛自說言欲學聲聞當學般若欲學緣覺當學般若欲學菩薩當學般若復次有六波羅蜜般若為前導亦是三世諸佛母汝今云何偏讚禪不讚五波羅蜜復次如經中說五度如盲般若如眼汝今云何偏讚度不讚明眼誰能信者願廣解說除我等疑惑答曰諦聽善思念之吾當為汝决定說三乘般若同一觀隨證淺深差別異如大海水無增减隨取者器大小異聲聞緣覺及菩薩如來智慧亦如是十二因緣四種智下智聲聞中緣覺巧慧上智名菩薩如來頓覺上上智以無名法化眾生方便假名差別異三乘智慧不能知唯佛世尊獨知耳如大集經雜四諦三乘法行同一義陳如稽首白世尊十方菩薩大眾集云何名法行比丘願佛演說法行義爾時佛告憍陳如至心諦聽今當說若求法行諸比丘誦如來十二部經謂修多羅及毘曇優婆提舍及毘尼樂為四眾敷暢說是樂誦說非法行若更復有諸比丘誦如來十二部經能廣演說思惟義是樂思惟無法行若復次有諸比丘更讀誦十二部經演說思惟觀其義是名樂觀無法行夫法行者三乘同一觀我今當說者有比丘能觀身心心不貪著一切相謙虚下意不生慢不以愛水洗業田不於中種識種子滅覺觀法境界息永離煩惱心寂靜比丘如是觀身心佛說是人真法行如是比丘即能得聲聞緣覺佛菩提法行比丘觀三事觀身觀受及觀心比丘觀察三念已一心四禪十八智復次大智論中說聲聞緣覺及諸佛四禪二九十八智同共證道明闇異共觀四諦十二緣隨機感悟種種異聲聞四諦十六心辟支獨覺無漏智菩薩亦解二乘法獲得無礙十六諦如諸天共寶器食飯色黑白各有異四諦譬喻如鐙品定如淨油智如炷禪慧如大放光明照物無二是般若鐙明本無差別照覩者眼目明暗異禪定道品及六度般若一法無有二覺道神通從禪𤼵隨機化俗差別異問曰佛何經中說般若諸慧皆從禪定生答曰如禪定論中說三乘一切智慧皆從禪生般若論中亦有此語般若從禪生汝無所知不解佛語而生疑惑作是狂難汝何不見十方諸佛若欲說法度眾生時先入禪定以神通力能令大地十方世界六種震動三變土田轉穢為淨或至七變能令一切未曾有事悉具出現悅可眾心放大光明普照十方他方菩薩悉來集會復以五眼觀其性欲然後說法復次般若波羅蜜光明釋論中說有人疑問佛佛是一切智人智慧自在即應說法何故先入禪定然後說法如不知相論主答曰言如來一切智慧及大光明大神通力皆在禪定中得佛今欲說摩訶般若大智慧法先入禪定現大神通放大光明徧照一切十方眾生報禪定恩故然後說法為破外道執外道六師常作是言我是等智慧於一切常用常說不須入禪定佛為降伏如是邪見諸外道輩先入禪定然後說法復次如勝定經中所說若復有人不須禪定身不證法散心讀誦十二部經卷卷側滿十方世界皆闇誦通利復大精進恒河沙劫講說是經不如一念思惟入定何以故但使𤼵心欲坐禪者雖未得禪定已勝十方一切論師何况得禪定說是語時五百論師來詣佛所俱白佛言我等多聞總持十二部經及韋陁論五部毘𡰱講說無礙十六大國敬我如佛世尊何故不讚我等多聞智慧獨讚禪定佛告諸論師汝等心亂假使多聞何所益也汝欲與禪定𧢲力如盲眼人欲覩眾色如無手足欲抱須彌山王如折翅鳥欲飛騰虚空如蚊子翅欲遮日月光如無船舫人欲度大海皆無是處汝等論師亦復如是欲𧢲量禪定無有是處復次毘婆沙中說若有比丘不肯坐禪身不證法散心讀誦講說文字辯說為能不知詐言知不解詐言解不自覺知高心輕慢坐禪之人如是論師死入地獄吞熱鐵丸出為飛鳥猪羊畜獸鷄狗野干狐狼等身若復有人不近善知識雖復坐禪獲得四禪定無有轉治無方便智不能斷煩惱雖得寂靜之樂煩惱不起獲四禪時謂得寂滅涅槃之道便作是念我今已得阿羅漢果更不復生如此比丘實不得道不斷煩惱但得似道禪定不近善知識無方便智謂得實道起增上慢臨命終見受生處即生疑悔阿羅漢者更不復生我今更生當知諸佛誑惑於我作是念時即墜地獄何况餘人不坐禪者重宣此義而說偈言欲自求度及眾生普徧十方行六度先𤼵無上菩提心修習忍辱堅持戒晝夜六時勤懺悔𤼵大慈悲平等心不惜身命大精進欲求佛道持淨戒專修禪智獲神通能降天魔破外道能度眾生斷煩惱從初𤼵心至成佛一身一心一智慧為欲教化眾生故萬行名字差別異欲覺一切諸佛法持清淨戒修禪定捨諸名聞及利養遠離憒閙癡眷屬念十方佛常懺悔不顧身命求佛道獲得百八三昧門亦得五百陁羅尼及諸解脫大慈悲五眼六通一切智亦得三明八解脫具足十力四無畏三十二相八十好三十七品具六度十八不共微妙法視諸眾生如一子四弘誓願具四攝四無量心道種智一切種智四如意觀察眾生廣法施入四禪定放光明徧照十方諸世界變穢為淨大震動現諸奇特希有事十方菩薩悉集會三界天王皆在此端坐瞻仰一心待同聲三請願聞法從禪方便三昧起為眾隨應演說法色身香聲種種別禪定寂然心不異雖在座坐現法身十方九道無不徧淨戒禪定三昧力十方了了分明見應可度者如眼前未可度者即不見如空月影現眾水闇室深井即不現譬如幻師種種變盲瞎之人則不見盲瞎睡重者不見諸佛法身鏡亦爾三障眾生不能見若無淨戒禪智慧如來藏身不可見如金鑛中有真金因緣不具金不現眾生雖有如來藏不修戒定則不見淨戒禪智具六度清淨法身乃顯現淨妙真金和水銀能塗世間種種像如來藏金和禪定法身神通應現往普告後世求道人不修戒定莫能強無戒定智皆不應怱怱亂心講文字死入地獄吞鐵丸出為畜生彌劫矣如是眾生不自知自稱我有大智慧輕毀一切坐禪人壞亂正法作魔事假使講經恒沙劫都不曾識佛法義如殺三千世界人及諸一切眾生類高心謗禪壞亂眾其罪甚重過於此譬如羣賊劫牛乳高聲唱得醍醐味不知鑽搖及熮煖亦失酪漿生熟酥麤淺薄味尚都失醍醐上味在何處不修禪智無法喜譬喻說言無婦女不淨亂心執文字故言皮囊可盛貯譬如盲狗咬草樷不見人及非人類但聞風吹草鳴聲高聲呌言賊虎至養一盲狗虎咬故舉世盲狗呌亂沸其心散亂都不定覺觀心語亦如是讚百千經心常亂如虵吐毒與世諍增見諸非毒轉盛自言壞常子難生既見禪智法喜妻石女無兒難可生解文字空不貪著若修定時解無生禪智方便般若母巧慧方便以為父禪智般若無著慧和合共生如來子三乘聖種從是學故稱一切眾導師淨戒禪智如大地能生萬物載羣類禪智神通巧方便能生三乘一切智若能一念在禪定能報三世佛恩義三世諸佛坐道場覺悟眾生皆由此一切凡夫共一身一煩惱心一智慧真如一像不變易善惡業影六道異諸佛菩薩一法身亦同一心一智慧一字萬行化眾生一聖假名四十二凡聖色藏一而二方便道中凡聖二色藏元象無一二唯佛與佛乃知此我從無數十方佛聞此一字無量義少行法師不能知文字論師不能解若人不近善知識學得有漏似道禪初禪謂得須陁洹四禪謂得阿羅漢起增上慢諸漏盡謂言斷結不更生臨命終時見生處即作是言佛欺我阿羅漢者不更生我今云何更受生身證不了尚如此何况散心著文字不知詐知起我慢顛倒說法誑眾生身不證法昇高座死入阿鼻大地獄身證不了尚生疑何况不證盲心說高心亂語謗諸佛受學之徒皆効此從地獄出為畜生僃作種種諸雜類若人親近善知識證無漏禪乃明[解-土+(人/人)]具足禪智多聞義如是導師可依止禪定深隱難可知復次禪波羅蜜有無量名字為求佛道修學甚深微妙禪定身心得證斷諸煩惱得一切神通立大誓願度一切眾生是乃名為禪波羅蜜立大誓願故禪定轉名四弘欲度眾生故入深禪定以道種智清淨法眼觀察眾生是處非處十力智爾時禪定轉名四無量心慈悲愍眾生拔苦與樂離憎愛心平等觀察爾時禪定轉名慈悲喜捨既觀察已與其同事隨應說法爾時禪定轉名四攝法布施愛語利益同事是名四攝法也復次大慈大悲現如意神通一切色身以神通力入五欲中徧行六趣隨欲度眾生爾時禪定轉名神通波羅蜜亦普現十方一切佛事常在禪定寂然無念復次深大慈悲憐憫眾生上作十方一切佛身緣覺聲聞一切色形下作六趣眾生之身如是一切佛身一切眾生身一念心中一時行無前無後無中間一時說法度眾生爾時禪定及神通波羅蜜轉名一切種智亦名佛眼復次菩薩摩訶薩持戒清淨深妙禪定斷習氣故遠離三世諸愛見故爾時禪定轉名十八不共法復次菩薩摩訶薩以三明智分別眾生爾時禪定轉名十力善知是處及漏盡故復次菩薩摩訶薩色如受想行識如觀一切法始從初學終至成佛斷煩惱及神通盡知十方世界名號亦知三世諸佛名號及知諸佛弟子名號亦知一切眾生名號及知眾生煩惱名號解脫名號一念一時知及知宿命因緣之事爾時禪定轉名十號也復次菩薩摩訶薩以諸法無所有性一念一心具足萬行巧方便慧從初𤼵心至成佛果作大佛事心無所著總相智別相智辯說無礙具足神通波羅蜜供養十方一切佛淨佛國土教化眾生爾時禪定轉名般若波羅蜜復次行者為出世間故三界九地名為八背捨次第斷煩惱欲界未到地禪及中間二禪及四禪空處及非有想最後滅受想於欲界中具五方便一者𤼵大善心求佛道故欲得禪定名善欲心是善欲心能生一切佛法能入一切禪定能證一切解脫起一切神通分別欲界色界無色界五隂三毒四大十二入十八界十二因緣一切諸法無常變異苦空無我亦知諸法無生滅真實相無名無字無漏無為無相無貌覺了諸法故名法智未到初禪得金剛智能斷煩惱證諸解脫是名未到地初欲界地及未到地如是二地是佛道初門欲得禪定是名欲心復次初夜後夜專精學禪節食攝心捨離眷屬斷諸攀緣是名精進復次專念初禪樂更無餘念是名念心復次巧慧籌量欲界五欲欺誑不淨是三惡道伴初禪定樂斷諸欺誑得真智慧是入涅槃伴是籌量是名巧慧心復次專心一處滅諸覺觀境界都息身心寂靜是名一心如是五方便能斷五欲妖媚煩惱滅除五葢有覺有觀離生得喜樂入初禪名初背捨得入二禪名二背捨入第三禪名三背捨喜樂心內清淨得四禪名為入一切處滅一切色相捨第四禪滅有對想入無邊虚空處名為空一切處第四背捨虚空處定得一切識處定是名識一切處第五背捨復次捨識處定入無所有處定是名第六背捨捨無所有處定得入非有想非無想處定生猒離心是名第七背捨捨非有想非無想處定入滅定受想定心無所著是名第八背捨爾時禪波羅蜜轉名八背捨復次自覺覺他通達無礙得三解脫能破三界一切煩惱爾時禪波羅蜜轉名十一智復次行者總持旋陁羅尼戒定慧三分八聖道破四顛倒獲四真諦爾時禪波羅蜜轉名三十七品起一切神通所謂四念處四正勤四如意足五根五力七覺分八聖道分名為摩訶衍如四念處品中說轉一切智慧以一神通現一切神通以一解脫作一切解脫轉一名字語句入一切名字語句如是一切名字語句還入一名一字一語一句平等不異是四念處字等語等諸字入門一切佛法盡在其中復次菩薩摩訶薩欲教化眾生令生清淨歡喜信心故與一切聖人建立一聖官階位次第眾生之得大歡喜决定無疑爾時誓願勤修禪定得六神通作轉輪聖王入五道中飛行十方廣行布施須衣與衣須食與食金銀七寶象馬車乘樓櫓宮殿房舍屋宅五欲眾具簫𥴦箜篌琴瑟鼓吹隨眾生欲盡給與之後為說法令其得道雖作如是種種法施實無施者無財物無說無示無聽法者譬如幻師幻作幻人四衢道中化作高座廣說三乘微妙聖法又作四眾集共聽受如是幻師所作幻事無色無心無示無𦗟無受無聞無得菩薩爾時禪波羅蜜轉名檀波羅蜜何以故施人物時雖知諸法無所有性無施無受無財物相三事俱空雖知空寂勤行布施復次菩薩摩訶薩雖知諸法空罪相不可得持戒破戒如夢如幻如影如化如水中月雖知諸法無生滅堅持淨戒無毀缺亦以戒法為他人說若人惡心不受戒化作禽獸行禮儀人類見此大羞辱各𤼵善心堅持淨戒𤼵大誓願徧十方不顧身命行戒施常現六道種種形廣說如來清淨戒以宿命智觀察之必令歡喜無瞋害非但為說戒法亦說攝根定共戒道共戒性寂戒報寂戒爾時禪波羅蜜轉名尸波羅蜜復次菩薩摩訶薩行此財施法施戒施時受者瞋恚來打罵割截手足心不動乃至失命心不悔爾時禪定轉名羼提波羅蜜菩薩行是甚深禪定於一切聖行以法忍故心無所著禪定即是羼提波羅蜜復次菩薩學四念處時獲得四禪復作是念我於身念處未得如意神通受念處未獲宿命神通修心念處未獲他心智不知十方凡聖心故修法念處時如是思惟我今未獲漏盡神通修身念處觀一切色亦未得清淨天眼於受念處未證因緣業報垢淨神通於心念處未得眾生語言三昧作是念已勤精進求乃至成就具六神通爾時禪定轉名精進毘梨耶波羅蜜復次菩薩為起神通故修練禪定從初禪次第入二禪三禪四禪四空定乃至滅受想定一心次第入無雜念心是時禪波羅蜜轉名九次第定復次菩薩入初禪時觀入出息自見其身皆悉空寂遠離色相獲得神通乃至四禪亦復如是入初禪時觀入出息見三世色乃至微細如微塵許悉見無礙亦見眾生出沒果報差別於無量刼通達無礙是名天眼神通乃至四禪亦復如是入初禪時觀息出入以次第觀聲悉同十方凡聖音聲是名天耳神通乃至四禪亦復如是入初禪時觀入出息住息住舍摩他觀色相貌以毘婆舍那觀他心相善知十方凡聖之心是名他心智神通乃至四禪亦復如是入初禪時觀息入出獲得眼通得眼通已觀於有歌羅邏時五隂生滅乃至無量劫中五隂生滅獲得宿命是名宿命神通乃至四禪亦復如是悉能觀察一切眾生善惡業行差別不同亦復知其𤼵心早晚入道遠近十方三世通達無礙是名道種智慧神通爾時禪定轉名師子奮迅三昧以神通力供養十方佛及教化眾生淨佛國土邊際智滿十地具足變身如佛滿十方學佛神通未得滿足是師子奮迅三昧唯有諸佛乃能具足復次菩薩入重玄門修四十心從凡夫地初𤼵心時所修禪定次第重入乃至最後無垢地修諸禪定學佛神通化眾生法從初禪入乃至滅受想定三禪四禪四空亦復如是是名順超無礙從滅受想定超住散心中超入初禪非有想非無想處無所有處識處空處四禪乃至二禪亦復如是是名逆超自在無礙爾時禪定轉名超越三昧修佛神通得佛智慧餘五波羅蜜亦復如是是少一波羅蜜不名五波羅蜜復次學禪定時修四念處於欲界中觀內外色入初背捨具足聞慧觀內外假二相不可得故亦非是一如如性故一解脫復次思慧具足觀察內外法內外一切法總相別相異相不可得如如故二解脫復次修慧六觀具足色界五隂空三解脫復次聞慧修慧用巧方便金剛智破四空定無貪著心空五隂不可得故得解脫空處得解脫識處得解脫無所有處得解脫非有想非非想處得解脫觀滅受想定不可得故得是解脫是名八解脫如如性故無縛無脫菩薩爾時禪波羅蜜名八解脫)按從初𤼵心至成佛道一身一心即大佛頂一智慧即如來密因修證正觀也欲為教化眾生故萬行名字差別異即諸菩薩萬行首楞嚴他觀也二門二義本不相離故云欲學一切佛法勤修禪定得一切佛法諸三昧門如是無量佛法功德一切皆從禪生初標即時如來敷座宴安後標即時如來將罷法座顯一化始終皆不出首楞嚴三昧阿難具請三學如來唯以定答正此㫖也問按賢首疏無明業相即第八體轉現即第八見相二分今以識隂為八王體配無明業相色隂配轉現與彼不同何耶答㫖趣無別前七皆依第八即第八二分經據迷真執似悟似證真依細中之細現起細中之麤識隂八王具足(命濁文云眾塵隔越無狀異生同異失凖重明五隂指湛不搖處於身不出見聞覺知念念受熏又以六根互用精心𤼵化為識隂盡相)論疏唯指現識能現一切境界(論云隨其五塵對至即現猶如明鏡現於色像以一切時任運而起常在前故疏云若依瑜伽即現五根種子及器世間等論中偏就五塵者約牽起分別事識義說也)二分必依體體必具二分八識流轉元不相離故七為八根八亦依七足徵前七與第八雖分能所實則體同况性宗八王本無自體由二分現起執以為實非幻成幻若無七徧計則八非依他頓證圓融清淨寶覺矣問二門不即不離古今諸注常品無常品立量之義皆失㫖耶答聖意葢顯依常成無常故轉無常即證常觀合器除器重明之義示不即本來不離不離本來不即七大文中明以水冰冰水為同喻火輪虚空為異喻綰巾解結重喻修證亦未嘗以一巾六結墮即離過注家唯分常無常品依取捨義各合經文不知雙收常無常品因迷悟轉共闡經義唯有不即却無不離則是聲銷無響聞性斷滅矣問五濁六根橫𥪡明結有文證否答指六根功德方位即橫流數即𥪡證果分明二顛倒因三世即𥪡四方即橫但就凡夫織妄未息和合相涉以論若證圓通則能上同十方如來豈有方世數量之可說也問根塵悉是色法文見相宗以配劫濁本經有文證否答此合根塵同源知見立知解根亡塵亦合滅從色除知見無見此根初解但就根說入流亡所但就塵說正顯縛脫無二故後超濁及重明五隂皆以之為首也問若判色隂為轉現二相滅從色除當從茲始又云先斷滅相則麤中之麤尚且未解安可作細中之麤解耶答心所全依心王起業全依身口緣滅則相應心滅故相應心滅即是緣滅緣滅則無前境界故境界滅即是根解問破第五麤即解根亡塵經論更有文證否答先得人空第四麤斷也如來判此根初解葢顯五種非空根枝惑業互為主伴雖不壞次第而治一即已徹餘三緣斷故即亡三因不生即解汝但不隨分別則汝心中狂性自歇皆破情不破法也問今正論修破界內外麤細五隂令入圓成既有三空次第何云破情不破法耶答別同一乗見修惑不同破情是一根中積生四句指修惑也生住異滅即聖凡五隂異名五隂盡則地位盡地位盡則五隂盡根中積生即八識含藏種子無始虚習即五隂虚妄分齊頭數即九法界差別雖歷三空具足緣了然是五受隂五妄想成四相本來平等未入圓修自墮差別頓開佛慧超越世出世間分汝湛圓為視聽覺察即七大也前指性真圓融顯出情之法即圓湛家寶此言同異失凖顯迷法之情即世間無知離合兼論無非遣情量情量若破皆得圓滿無上菩提無優劣矣問不歷僧祗獲法身全修之性唯應明一性從何攝伏疇昔攀緣全性之修唯應明二修二修不同故分二義第一義相織妄成即結業末云皆合湼槃清淨妙德即解脫也第二義𤼵業潤生即煩惱故令審觀根本末云應念化成無上知覺即菩提也五濁當體即苦報即法身也如此分配始得三德分明性修不紊否答無始生死根本三道流轉不離故第一義中亦言無明煩惱第二義中亦言織妄相成惑業苦果豈可定分無始菩提湼槃元清淨體三德同體故法身鑑照即般若般若無染即解脫豈能定異定異則前即成有法身無般若解脫此即成有般若解脫無法身皆墮縱橫竝別何由頓得圓妙開敷中中流入耶長水以此二門分配起信修習止觀(謂止觀即最初方便修前方便未能相即又以劫濁配業轉二相謂空未𣲖為四大見未開為六根見濁配現相煩惱濁配六麤前四命濁配業繫苦相下文釋超濁又以色隂配現相識隂配業轉二相又謂無明𤼵業愛取潤業六識作業八識受業（云云）)論云若行若住若卧若起皆應止觀俱行如來對機示還源本𤼵心路與下觀隂互明結解正同起信六染之文但彼論染即論離而此濁超分前後彼據信解行證此判隂空邊際其為滅因緣義則一非同五意不當順配業相業相是識識是生因正當命濁是第五重而以配劫濁濫第一重色心不分次第相違與自釋命濁名義俱複超劫濁處既以色隂為現相此云世界未形空未𣲖為四大見未開為六根則與汝見虚空及十方界名義皆反矣以見濁配現相現相無領納義與自釋超見濁違超劫濁名義亦複煩惱濁配前四麤前二法執不屬煩惱命濁配業繫苦相與自釋超命濁違况業繫苦無別自體是未來五隂賢首云果報非可斷故不論第六相滿慈章依相續義具列三證果分據顛倒因但言二顯三漸次永斷則無未來報十二因緣三道流轉識即識隂名色六入觸即色隂受即受隂愛取即想隂有即行隂有既緣生生則指未來安可作同時五隂說耶此無始來三句意顯𤼵潤作受不離於根故皆云誰驗六受用根復如是指令知顛倒處若分別名相則非審詳煩惱根本矣寂音(云新學菩薩不知佛意有二疑疑有修證即成敗壞之法疑無修證則無成辦之期故世尊既已顯說頂法深妙微密畢殫無餘乃開方便門為𤼵覺初心者說此二義夫謂之方便非究竟法引起信大摩尼寶客塵所染喻及法華安樂行親近處竝窮子除糞乃至湼槃正因緣因如乳中酪酵醹𤼵之（云云）)未究本經具足三德義顯施開正因即大佛頂了因即如來密因修證了義緣因即諸菩薩萬行首楞嚴全攝法華湼槃起信故二門不同二門不二若止觀但屬方便則正偏位別失性修交映深㫖苕溪(云若順現文色隂為始識隂為終即同五濁次第以義言之始則有識終乃成色凖百法疏云心王了其總相心所了其別相以識創起但緣青等總相次取境像即是想心次領納前境即是受心次起貪等造作即是行心前三無記未能成業由業招報即是色隂故云始則有識終乃成色)補遺(云然此五隂倫次自有色心王數不同論師多云識在三心之前諸大乗經識居最後今謂以譬言之如世君臣尊𤰞則前王而後數此可如論師所云也若臣為君之所使今受想行三為識所使義當如臣在君前以聽命也此則數前而王後可矣若乃五隂列色法在心法前者昔白樂天與濟師書以五隂十二因緣倫次不類為問洪老答云夫色等五隂乃三苦已成之軀十二有支乃三世生因之法此亦可以盡其大畧既以隂法別為五位說之通言隂則正指現前報隂法耳此報隂法原始由乎歌羅邏時心識無此以何為投托之所故五隂前列色法而後列心法也欲於五隂推以因果却如記引百法疏文亦如此經下文云生因識有滅從色除者正從隂起之始而除之也)未究百法疏正指現在識心各具四分即酬過去五果各取自分境即造未來三因雜華云因前五隂故後隂相續起諸師多云識在三心之前者此也諸大乗經識居最後者葢據破除之漸先麤後細按摩訶止觀分生起破除言說三義(五之二云數人說五隂同時識是心王四隂是數約有門明義故王數相扶同時而起論人說識先了別次受領納想取相貌行起違從色由行感約空門明義故次第相生若就能生所生從細至麤故識在前若從修行從麤至細故色在前皆不得以數隔王若四念處則王在中此就言說為便)三苦之軀若指現在報隂亦是過去行感即有門義現在起行報在未來即空門義離三世生因則無三苦已成五隂十二因緣尚分為二何能副樂天問意况補遺王臣喻及以色為生起處也正脉(科見道分唯屬奢摩他至此釋心悟實相謂通前有三十番示見之尾責不達實相七大之前許通達實相此處敘眾悟實相前三卷但顯空次始顯不空最後乃具空不空前二常徧後一圓融謂舊判修道義亦小濫論修尚在初門論證不無初位科五濁為明所欲除謂此科先明所除之濁下文乃示能除之性教其去取之法又科總示五濁別示五濁總中獨約四大六根別中亦外少而內多及分所依之隂能依之濁謂眾生自無始晦昧為空便入劫濁四大山河等有成住壞空之劫為劫濁四大本無情由因妄執內身總相起我見六十二見為見濁法塵為煩惱濁七趣流轉為眾生濁約六根別相[垂-┴+十]背結滯識托於中體用不自在為命濁又科汝今欲令見聞覺知向後為能除之法在於决擇去取釋應當先擇生死根本為六處識心不生滅圓湛性為六根之性引二根本文證釋第二義中又謂六識為生死根本六根復為六識根本根即八識引起六識煩惱為苦因招引生死為苦果麤論似六識作而細推實八識自作現觀似六識受而六壞唯八識自受不言八識言六根者意使易曉又解云何名為眾生世界謂但約根身非約器界更指身中貿遷為證又解汝觀解結謂諸股共成結體結處唯在一股解東西南北引雜華明世界游行解功德德字為用為能解誰合誰離合謂合中知離謂離中知及補若悟離深圓根（云云）)據經三文證見道一分皆明實相實相無別又判前中後文義不同不攝三摩禪那何也如來開妙修行路阿難領得正熏修後分始請從於凡夫終大湼槃尚在初修安得證位此分判證誠為濫耳濁本清水所成超濁觀由即照見五隂皆空但云去泥不云除濁故莊嚴論頌云譬如清水濁穢除還本淨自心淨亦爾唯離客塵故以說心性淨而為客塵染不離心真如別有心淨性總別文中皆指視聽覺察屬分湛所成即全該內外矣別中五重皆具根境原非外少內多觀一隂盡即一濁超何得妄分能所以劫濁為無始晦昧違滅從色除以見濁為內身總相身是色法煩惱濁為法塵法塵亦色法受想皆心所則誤以色為心以眾生濁為流轉七趣不知行隂尚攝界外豈七趣流轉能盡命濁乃八王之體迷時同異失凖即罔象虚無微細精想悟後內外明徹證等覺圓明頓超因位若依根塵結散論存謝則是色心連持一報命根誤以眾生濁為命濁矣既知根是八識賊媒喻六根六根即生死深源指根明結又指同無作常品贅入細論麤論兩種根本不同謂過患在六根破却在六識以六識為妄釋用攀緣心為自性六根為真釋識精元明豈非臆說無憑自語相違生纏縛故明指於器世間身中貿遷下即有世界相涉顯內外交織何嘗唯正非依釋解結以下之義全類惠施五車中語矣。

　　畢竟斷滅問疑根甚遠前文云希更審除微細惑復聞𤼵覺初心二决定義進退推求但見六精幻化非常果因故舉如來所說先後挍量求開蒙恡佛勅羅[日*(危-(夗-夕)+矢)]擊鐘開大宅門令其頓入雜華云如來深境界其量等虚空一切眾生入而實無所入識隂文云內外湛明入無所入不入之入始為真入雲間補遺作後集不聞解(阿難已聞根塵皆如來藏何緣復疑是斷滅法聞鐘顯聞性常與寶手開合顯見性不動大同何重示此恐席間後集不聞故使大權重結問勢)不知大覺予奪皆據當機情量不關法體但前則棄海認漚今猶離漚覓海故擊鐘審問後復舉如重睡人以喻真倒現前夢聞杵音知其為木石響豈非不動智而夢心惑為鐘鼓是名顛倒夫鼓響本非杵音倒則非正故前訶阿難大眾為遺失鼓響本是杵音倒不離正故前示匿王阿難皆不生滅性彼重睡人亦於夢時自怪其聲為木石響可驗妙湛不變此門常開承如來悲救迄今尚謂鼓響與杵音有別以不曾寤故於時忽寤自然不疑杵音而鐘鼓之聲不可得矣正脉(謂阿難錯解佛語以謬難佛謂離塵無有結體誤作離塵全滅性體故起斯難科若離明暗四句作貶根同識謂既惑根性全同識心全將破識之意破根解湛精圓常謂如來先說根性多許其湛精圓常四義取前十番示見為先說（云云）)未究阿難已悟實相寧疑真性無體進退推求本無我心及我心所與六入虚妄相應湛精指迷湛所成六種和合故疊舉難端皆就根塵相對明即空即假若非見雲外中何能作如是問然但見常無常品决定不同不知六精無體即性淨妙常故云曾不開悟性則非相淨則無染妙則非真妄混淆常則非先帶後剖豈同彼疏先指為真唯令認倒復疑其非真判為帶妄更加剖妄耶問彼疏解不聞虚空被汝隳裂(云此喻所解非根中無形性體乃六精墮於勝浮俱有形相能令無留礙之妙性妄成留礙即是結處)亦知六精是妄指妄為結答六精本非一六執有體即結悟無體即解阿難方達同異失凖為真中之妄妄雖無體尚疑與真不即反見違越誠言如來但勅羅[日*(危-(夗-夕)+矢)]擊鐘令不離根塵頓證寂滅下文觀音自述文殊重揀無非𤼵明此入處與諸聖全同故阿難自述已悟成佛法門得無疑惑若謂誤作離塵無性則濫我乃無心同諸土木滿慈謂其開悟如來印其得須陀洹皆虚語矣。

楞嚴妙指卷第三(終)


國家圖書館善本佛典第 16 冊 No. 8859 楞嚴妙指


楞嚴妙指卷第四

　　釋弘演述

　　阿難前舉六精無體非常果因葢疑門宅體別一聞鐘聲能通所通懸隔情量頓得豁然直舉所結之元應前菩提湼槃元清淨體以生難端第二義與第一義本來不離有名無體則結解應虛然觀現前苦難眾生不免輪廻初果有學與諸無明俱滅俱生唯十方大覺圓證寂滅結解差別一一宛爾故復叩今日身心第一義忽成生滅妄自何來第二義頓證三空真從何起如來憐愍現未眾生放光現瑞摩頂安慰與七徵頓示及令入無生法忍同普佛世界六種震動與二根本同各有寶光來灌佛頂與選圓通同俱聞微塵如來異口同音與總敘中迦陵仙音徧十方界同結乃一六義生妄執同異失凖即上第二義門煩惱根本解乃一六俱亡全契非一非六即上第一義門因果常住因結在此解亦在此故頓示黏湛處即歸元處究實而論黏湛則非歸元下通九法界迷情歸元則非黏湛上通五十五真菩提路如勅羅睺擊鐘顯聲塵生滅聞性本常阿難大眾報答無定安可將報答無定即為常光現前常光現前亦同報答無定如來重釋令其揀辨情量親證圓明六精十二有為相皆黏湛𤼵光本非異體故云同源根縛塵現塵亡根解成壞必俱故云無二識性無源因於六種根塵妄出故云虚妄夫根塵同源識依根塵則亦同源矣識性虚妄根塵𤼵識則亦虚妄矣影略互明應前十方如來及大菩薩自住三摩提如空華喻通喻三種該界內外根枝不覺頌中復合無為該本覺始覺究竟覺方窮二觀所證由塵𤼵知即知精映法下復指見即明暗所𤼵隨舉前後一根喻如交蘆示一根立一切皆倒一根復一切皆真非根則塵對何現識依何𤼵根塵識三必無孤立故圓通諸聖從根解者即不必從塵識從塵解者即不必從根識從識解者即不必從根塵從七大解者即不必依十八界名相又一根解即不必餘根一塵解即不必餘塵一識解即不必餘識一大解即不必餘大而前五大皆能對根識作塵乃至心王心所萬法悉然重呼阿難正是直指忽喚阿難即聲塵引動分別即𤼵知流轉還滅皆在汝今是故異口同音示一道出離也問根立即無明本則根性純妄七大文中何以言本如來藏本無生滅答初居圓成現量之中浮塵未起後入明了意根之內外境潛形故黏湛黏妄其旨不同而同同而不同問無漏即菴摩羅乃極果所證云何即今頓得答華嚴云眼耳鼻舌身心意諸情根一切空無性妄心分別有大般若四十七卷善現同舍利弗問答指色心乃至佛不共法為真無漏不墮三界不應取著一切法應皆平等無有差別起信論(真如門云二者如實不空以有自體具足無漏性功德故又四鏡中因熏習鏡云智體不動具足無漏熏眾生故雙辨同異云如是無漏無明種種業幻皆同真如性相又真如熏習義云自體相熏習者從無始世來具無漏法備有不思議業作境界之性以此二義恒常熏習以有力故能令眾生猒生死苦樂求湼槃)以覺義為無漏從本以來未曾暫與妄染相應故。

　　初四句頌源字源即一心如太虚空本非一六為二門所依二量雙立雙遣遣立同時即三如來藏九法界眾生無非自屈十方如來開了義教指捨妄證真之路即汝現前六根六根相屬不覺是有為性屬本覺是無為覺不覺不容竝立住有為終不證無為執無為終不免有為覺不覺元非二體離有為則無無為離無為則無有為唯詳審諦觀知心無念親見有為法本不曾生無為法亦無因起二名對待悉是假立故各立比量三支圓明一標為空喻以如幻從緣生故出有為因一標為不實喻以如空華無起滅故出無為因相宗六種無為九十四種有為空宗徧計依他有為空性圓成無為性宗不二不一不一事等權乗不二理歸終實雙立猶屬生滅雙遣獨歸真如備彰情量盡迷真起妄斷妄證真理智差別顯一六義生皆未歸源唯圓宗順逆始末全契一心權實施開出入自在始同大覺證於究竟言妄下六句頌根塵同源兼由塵𤼵知四句以四句即伸根塵同源義故初二句明真妄相待對妄言真真但名說若計有真何殊於妄次二句明能所本空真及非真尚非能見所見豈實後二句雙結法喻結解六句頌縛脫無二離根無相離塵無知互相依持妙圓黏妄故結脫黏歸元故解真菩提路即聖路岐路即凡路同一黏湛為因故云無二交中之性本無實性謂有謂空即成迷晦若能直下洞觀顛倒不生則頓入真三摩地矣解結二句應前雖得六銷猶未亡一亦起下次第綰巾尚不名一因結次第解亦次第得忍六用不行觀隂諸根互用即六解方盡妙覺精心𤼵化即一亡根選二句應前得循圓通返窮流根亦與後觀音大士入流亡所乃至生滅既滅寂滅現前錯綜互映陀那二句頌識性虛妄二句應前根中積生無始虛習乃五意生因緣合上六解一亡乃六染滅因緣此迷悟相猶如空華即起下生死湼槃皆即狂勞顛倒華相真非真七句頌是故汝今八句初二句明權實妙境非二深不照無明湼槃分於汝今乃如來秘要之藏是心從本以來自性清淨而有其染心雖有染心而常恒不變是故此義唯佛能知亦不務速說文殊請佛再轉法輪佛云文殊汝請我再轉法輪豈我曾轉法輪耶次二句頌知見立知二句次三句頌知見無見五句示用心迷悟不出剎那是名妙蓮華七句總頌五玄即前後五名如是妙法諸佛如來時乃說之名也體性堅凝無障不摧體也圓頓因果不墮功勳宗也剎那頓入法界平等超世出世間用也無比無對天王華屋唯茲能入教也長水(釋結解同所因聖凡無二路謂頌前縛脫無二六道凡夫業惑所繫不得自在故名為縛三乗賢聖斷惑證理不隨業繫故名為解此則皆由六根迷悟所致故云無二路)未究縛脫無二全因根塵同源得首楞嚴三昧始名為脫三乗賢聖未證此者尚在縛中也吳興(解縛脫無二謂迷悟雖殊始終理一故曰無二解二量謂真性即根塵之源也有為即縛脫之相也若真性在迷能生九界根塵之相名之為縛若真性出纏能起十界根塵之用號之為脫此縛與脫皆即真而俗故曰有為亦即俗而真故曰空也緣生故如幻釋成有空義也有為之法皆從緣生凡夫以惑業為緣聖人以機感為緣二緣所生俱是假名故云如幻此頌根塵同源縛脫無二也無為下頌識性虚妄猶如空華上言如幻助成空義耳今云空華正顯虚妄也且識性是有為起滅之法真性反此故曰無為無起滅既云虚妄即是不實故喻如空華)不知攝八識歸真如無相見種別是名同源根塵識同體縛脫不離是名無二若謂始終理一則縛脫無異與立知無見㫖不相應且四句共頌有為無為其理大同二句各分有為無為宗因喻別同一性真相妄何得根塵二句獨屬有為識性二句獨屬無為既云識性起滅則宗因喻皆然全異無為何得因空華喻同將起滅合無起滅况真性雙超但反有為豈不更誤宗通引石頭大師語錄(唯依第一義釋謂速證妙常非徒於根上返猶繫於識上轉（云云）)與問第二義門答唯汝六根義皆不符問集注諸家多判阿陀那屬第八染淨二分通乎真妄不許第九其義允否答心識俱通染淨然寛局義分不得以局濫寛如清凉引十地論釋第六地異處求解脫中云(謂是凡夫愚癡顛倒常應於阿頼耶識及阿陀那識求解脫反於餘處我我所中求解脫故經明唯是一心則心外無我法當於一心中求亦同淨名諸佛解脫當於眾生心行中求言阿頼耶者此云藏識能藏一切雜染品法令不失故我見愛等執藏以為自內我故此名唯在異生有學阿陀那者此云執持執持種子及色根故此名通一切位此二即心之別名論主意明心含染淨故雙舉二名釋一心義求義云何若有我執成阿頼耶若我執亡則捨頼耶名唯阿陀那持無漏種則妄心斯滅真心顯現故下偈云心若滅者生死盡即妄滅非心體滅)經標陀那微細識以此名通一切位若舉頼耶則唯局染舉無垢則唯局淨正觀列陀那邪觀列頼耶末那名義皎然又第九為諸識所依始為即權之實前八不離第九始為即實之權特標是名妙蓮華顯不同對帶異口同音正符法華五佛章結經名中第四亦是應此正脉(科此為證釋別有結元疑證釋者照現諸佛同證以釋也破舊注謂此牒前不見所結云何知解而重問無謂之甚當知阿難已領六根是結而今更請之結元即下諸佛所說俱生無明生死結根也不知六根當體即是離此別無故下佛答唯汝六根更非他物謂根性本即菩提湼槃元清淨體經初早判為真本人多不識曾引此釋謂根塵同源即唯識宗相見皆依自證起謂二量全破唯識謂識非縛結之本根為結解之要謂知見即該六根之性立知為立空有二知無見乃無空有二見破古注撥有取空立真排妄謂離凡小二見遂能翻二種生死破五住無明解真非真恐迷為知即真而不外覓知帶妄而不廢修指非幻為人法俱空之境理實即是無明業識之中（云云）)不知阿難所述即上汝觀解結之文因擊鐘審驗斷滅疑破始知二種本不相離故舉隔日瘧喻以求永斷根本無明賊媒為結而家寶為結之元若非證真何由斷妄諸佛答俱生無明正應從無始際與諸無明俱滅俱生皆顯迷真見妄真如即成生滅悟妄證真生滅本是真如雖有二名實無二體若疑六根向上別有深根為結本元何當機𤼵問但云今日身心耶六根迷即結心悟即妙性是以照現諸佛同證偈中亦言猶非真非真云何見所見若見即妙性但有寂靜妙常則無流轉生死不應有云何之破矣釋根塵同源引相見皆依自證不知二分所依尚濫妄源安能縛脫無二至釋二量又謂全破唯識識非縛結之本何以决定破盡根為結解之要何以建立為真前科阿難已領今謂阿難兩疑又立知即知見之知根縛故塵識俱縛即上俱生無明立空有乃凡小法執非三細生因緣無見即知見之見根解故塵識俱解即上寂靜妙常無空有乃凡小法執斷除非三細滅因緣但空徧計不空依他指非幻作無明業識皆權乗義致妄興種種疑謗語自相違。

　　忽蒙天王賜與華屋即入慈悲室整湼槃僧斂僧伽黎即著忍辱衣於師子床攬七寶几即坐法空座諸佛四儀二利不離七常住果為海會標榜當機願度末劫正領此㫖也解結因次第六解一亦亡祇夜伽陀雙𡸁二義顯法體難思迷則橫䜿俱障悟則當念圓融因阿難重叩唯以一華巾表總相心源三種世間本來妙嚴依此分二門以明不二真如門因果同依王民轉數雖別而無障無礙無非自在圓成法也生滅門十法界順修逆修轉過成功依他法也一巾六結無差之差六結一巾差之無差九法界迷而不知徧計法也以有不覺妄想心故能知名義覺滅異住生本來平等即性火今光空藏不空藏即離礙有實共一法界心即五無為根本無明及四相即五有為若見徧計外仍有依他可破則濫權乘破依他定有階級定無階級則涉終頓尚不契利根修證况大利根耶故就六結一巾明法性融通一巾六結明緣起相由五非空互為主伴治五無常不壞滅除次第而因果交徹始則過多功少中則功過平等究竟唯功無過門門一切境回互不回互便能超越三僧祇佛前下喝叱阿難云此非汝心阿難轉難此非我心當名何等佛今綰巾示阿難亦云此名何等皆密顯二門轉相主賔賔主把住放行如龍象蹴蹋金翅飛騰機用不測當機大眾若但見結無論六綰即初綰時已昧一巾若達一巾則無論百結乃至八萬四千爍迦羅首八萬四千母陀羅臂八萬四千清淨寶目同一圓融清淨寶覺秪將一巾六結含同異次第取喻不同㫖則一貫初至名有六結總明二喻汝審觀察下別明同異同即生滅門同相體絕安立所謂我初綰巾也異及次第即異相橫豎宛然所謂汝名為結也次第解結即因異入同六解一亡即同亦不立吾今欲將第六結名成第一不願樂一成復云何得此示圓自在慧則無優劣也此結若存是非鋒起即破隂觀其所由結若不生則無彼此即識盡精心𤼵化六解二句法合前喻由汝無始下別明次第初五句明業轉現無因次四句喻後五句合將所結巾偏掣左右云如是解不此喻本來寂滅不待更壞雖印阿難解結方便仍舉昔告大慧因緣葢顯不思議熏變是現識因若不達二門出入自在即取麤相阿難現證初果在世出世之際受道緣近故令選擇六根根解則塵識俱解頓同九地修習畢功矣更問同時解縈得同除不此重示入一無妄一時清淨也本以次第綰生即生因識有當須次第而解即滅從色除六根二句法合後喻因阿難全迷互用自墮縱橫随舉三空以印實明無超次第具足五種緫別也慤公長水吳興釋次第義濫上一門深入反覺法喻有不齊之過不知前明隨拔一根五黏圓脫即頓也今顯從根漸解次第空三即漸也巾結一喻顯二門開合正觀先標獲忍後標接流而同一無生中中流入觀音證圓通亦然他觀五重事盡即次第精心𤼵化即併銷後文重明五隂以理頓事漸攝盡二觀利鈍眾機無不咸被覆舉巾結喻云何所不明再此詢問阿難重問尚致佛訶入一六淨已明之義更煩辭費必不然矣問舊解以左右為空有結心為中道汝觀交中性二句可證何故別指答據經文左右結心喻也是故阿難下合也明以根對塵及諸妄挍量法喻相當若指中道為結心不應以選擇六根合問塵相自滅則有明文矣何為識解答識性無源因於六種根塵妄出故諸妄銷亡即是識解識若尚存安得云不真何待也正脉(破古注法喻不齊謂佛以六結而喻六根前人見其結數偶同於根數遂謂六結即喻眼耳等六以致喻中六結實有次第法中六根本無次第宛有法喻不齊之過却又不敢以過歸佛而強教後人不可以喻難法是何言歟佛號一切智人而說法先以帶過其何以折伏魔外而垂範人天哉决不然也葢佛說六結本非即喻眼等橫列之六元是𥪡推其由真起妄從細向麤展轉六層而後根相備著及其反妄歸真從麤向細亦展轉六層而後根相解除且經文中結之次第與解之次第皆叮嚀具載但不拘六層而文辭含攝不甚開顯至後觀音圓通逆次解之六結宛然取彼釋此何有法喻不齊之過又解一根既返源有片錦六花喻謂花雖各別底線相連花喻六根線喻一性此約橫喻不同帀之𥪡喻（云云）)未究如是倫次綰疊華巾總成六結同異次第二喻互見由汝無始五句具業轉現次第結生即畢竟同中生畢竟異此根初解六句明人法俱三空次第而解即尚不名一六云何成曲添花錦喻花獨許橫巾獨許𥪡又以觀音入流強析成六離叛聖言挍古註更甚矣問若綰巾喻同上指根明結則與入一六淨亦應不異今何更問佛仍重答答影畧合明圓通所修同一解根亡塵始終證別前但明深入一門令六清淨橫本非六今重明六異盡解一同不立䜿本非一前則指一根後則指一體一名相似一義迥殊此一對六所起既無所對安有能對若以一同之義為真性全迷非同非異太虛喻矣問非一非六太虛合器已明阿難重問又將巾結喻何耶答真妄各有二義各明一門體空則妄本無有不變則真體湛然故以太虛之非同非異顯不與妄合成事則妄元依真隨緣則真體成妄故以一巾之能同能異顯不與妄離二門各分明聖凡位別四義交徹明順逆接流若真在妄外六根非真何能即生滅契不生滅若妄即是真五隂未盡豈不執生滅為不生滅唯就一巾綰六逐一勘驗當機顯迷圓執依不別而別即依證圓別而不別若能息機歸寂超越世出世間則於世尊𡸁問之㫖當下了然矣。

　　如來觀機待時屢屢欲示未示砂裏無油令知好惡阿難大眾尚未親薦別求離言深㫖作受道近緣如來更不自說秪令在會諸聖自述𤼵心豈離所宣十八界七大別有方便始信佛說法門字字皆實契理契機必獲果證我今為汝保任此事終不虚者此也亦反觀種種言句悉皆不實不捨方便終不自得如來嘗說汝等比丘知我說法如筏喻者此也。

　　最初即以音聲證明葢示娑婆教體亦顯多聞成病非密言過若密言當捨何以憍陳那一聞妙音頓證四果然則密言何嘗非秘嚴如來自鹿苑開演已兩手分付故云六塵不惡還同正覺智者無為愚人自縛問十方如來於十八界一一修行實無優劣今諸聖悟十八界正同十方如來何以三空次第優劣宛然答諸聖所證雖三空不等一悟首楞嚴三昧即按位入圓所有優劣但成前後故佛告文殊實無優劣前後差別文殊偈中同入圓明亦詳列三世正此㫖也孤山(云湼槃敘昔則小無大分淨名方等則大隔小乗今經二乗作佛與法華同途闡提有性將湼槃共轍故使鹿苑之所證同成一乗之頓理均乎普賢此約實行若內秘外現既經𤼵迹一揆何疑此約權行（云云）)吳興(云佛問最初𤼵心欲諸聖各述所證權實之道耳如陳那等雖曰妙音密圓但聞生滅四諦未可濫同如來藏理應知佛告文殊實無優劣前後差別斯開權顯實之正文又若本大迹小鹿苑所證不亦小乎豈顯本後翻令漸初密悟圓理（云云）)不知首楞嚴三昧圓收五味而阿難末劫尚在有漏故如來垂問諸聖仰答皆舉最初方便既謂湼槃敘昔小無大分今正述鹿苑何得同成一乗頓理吳興之謫孤山誠當矣但指實無優劣始為開顯違耶輸授記之文更將前後差別濫同無差別亦未脫向來窠臼近注引香嚴聞擊竹靈雲見桃花證同於見聞得入廣立觀門則昧隂入處界大分合名相深㫖正觀答文殊見與見緣并所想相如虛空華詳明隂無隂性界無界性大無大性唯令一門深入塵既不緣根無所偶邪觀復舉如空華喻而結以不了妙覺明心妄隨七趣沉溺乃至觀隂各住五重區宇反覆合明迷不思議境妄作思議自成生死從上垂慈惟為拈去倒情非有實法且如香嚴燒却文字時何嘗向擊竹留心靈雲三十年間亦何嘗向桃花繫念妙喜云香嚴悟處不在擊竹俱胝悟處不在指頭莫於通天大路自栽荊棘。

　　二十五聖悉證圓通唯觀音從入之門與當機此界既全相應所破之惑亦從因至果無不該攝金剛三昧即湼槃五名無作妙力即無作四諦最後宣說表所證三摩提即首楞嚴王一切賢聖𤼵覺初心皆依聞思修而教隨機異機逐教差權實施開之秘非轉輪真子何能妙契古佛觀機特垂鞭影菩薩因茲𤼵妙耳門般若指須陀洹名為入流而無所入清凉云若謂證聖即是法塵法塵即所法塵不可得則真入聖流昔百丈溈山印證二僧(百丈普請钁地忽有一僧聞鼓鳴舉起钁頭大笑便歸丈曰俊哉此是觀音入理之門丈歸院乃喚其僧問適來見甚麼道理便恁麼僧曰適來肚饑聞鼓聲歸喫飯丈乃笑溈山在法堂坐庫頭擊木魚火頭擲却火抄拊掌大笑師曰眾中也有恁麼人遂喚來問你作麼生火頭曰某甲不喫粥肚饑所以歡喜師乃點頭)妙喜亦以四尊宿入道公案證此(普說云老漢嘗愛真淨和尚道如今人多是得箇身心寂滅前後際斷休去歇去一念萬年去似古廟裏香爐去冷湫湫地去便為究竟殊不知却被此勝妙境界障蔽自己正知見不能現前神通光明不能𤼵露或又執箇一切平常心是道以為極則天是天地是地山是山水是水僧是僧俗是俗大盡三十日小盡二十九凡百施為須要平常一路子以為穩當定將去合將去更不敢別移一步怕墮坑落壍長時一似雙盲人行路一條拄杖子寸步拋不得𦂳把著憑將去步步依倚一日若道眼豁開頓覺前非拋却拄杖子撒開兩手十方蕩蕩七縱八橫東西南北無可不可到這裏方得自在如今能有幾箇放得杖撒得手昔因真淨和尚新開語錄其時我老和尚在五祖堂中作首座五祖一日廊下見僧把一冊文字祖曰你手中是甚文字僧曰是真淨和尚語錄祖遂取讀即讚歎曰慙愧末世中有恁地尊宿乃喚首座我老和尚時在後架洗襪聞呼狼忙走出來祖曰我得一本文字不可思議所謂善說法要你試看休去歇去一念萬年前後際斷諸方如今有幾箇得到這田地他却喚作勝妙境界舊時寶峰有箇廣道者便是這般人一箇渾身都不理會都不見有世間事世間塵勞昧他不得雖然恁麼却被這勝妙境界障却道眼須知到一念不生前後際斷處正要尊宿如水潦和尚因採藤次問馬祖曰如何是祖師西來意祖曰近前來向你道水潦纔近前馬祖當胸一蹋蹋倒水潦忽然大悟不覺起來呵呵大笑祖曰你見箇甚麼道理潦曰百千法門無量妙義只向一毛頭上便識得根源去這箇教中謂之入流亡所所入既寂動靜二相了然不生纔得箇入處便亡了定相定相既亡不墮有為不墮無為動靜二相了然不生便是觀音入理之門他既悟了便打開自己庫藏運出自己家珍乃曰百千法門無量妙義只向一毛頭上便識得根源去又呵呵大笑馬祖知他已到這箇田地更不采他亦無後語後來住水潦庵禪和家來叅他有百十眾纔舉揚便賣弄這一蹋云自從一喫馬師蹋直至而今笑不休渠又何曾有峯巒疊翠澗水潺湲𡶨柳含烟庭花笑日鶯啼喬木蝶舞芳叢底說話來只道自從一喫馬師蹋直至而今笑不休這箇便是第一箇入流亡所動靜二相了然不生底樣子又不見雲門問洞山近離甚處山曰查渡門曰夏在甚處山曰湖南報慈門曰幾時離彼山曰八月二十五門曰放你三頓棒古人淳樸據實秪對自言我此回實從查渡來有甚麼過便道放我三頓棒大丈夫漢須共這老漢理會始得至明日便去問曰昨日蒙和尚放三頓棒未審過在甚處門曰飯袋子江西湖南便恁麼去洞山忽然大悟更無消息可通亦無道理可拈出秪禮拜而已既悟了便打開自己庫藏運出自己家珍乃曰他後向無人烟處住箇草庵不蓄一粒米不種一莖菜接待十方往來盡與伊出却釘拔却楔拈却炙脂帽子脫却鶻臭布衫教伊灑灑地作箇衲僧豈不俊哉雲門曰你身如椰子大開得許大口這箇是第二箇入流亡所動靜二相了然不生底樣子又鼓山晏國師在雪峯多年一日雪峯知其緣熟忽起搊住曰是甚麼晏釋然了悟唯舉手搖曳而已峯曰子作道理耶晏曰何道理之有後來楊大年收在傳燈錄中謂之亡其了心此是第三箇入流亡所動靜二相了然不生底樣子又灌溪和尚一日見臨濟濟下繩床纔擒住溪便云領領這箇是第四箇入流亡所動靜二相了然不生底樣子這箇說似人不得傳授人不得老漢十七年叅也曾零零碎碎悟來雲門下也理會得些子曹洞下也理會得些子只是不能得前後際斷後來在京都天寧見老和尚陞堂舉僧問雲門如何是諸佛出身處門曰東山水上行若是天寧則不然如何是諸佛出身處熏風自南來殿閣生微凉向這裏忽然前後際斷譬如一綟亂絲將刀一截截斷相似通身汗出雖然動相不生却坐在靜倮倮處得一日去入室老和尚曰也不易你到這箇田地可惜你死了不能得活不疑言句是為大病不見道懸崖撒手自肯承當絕後再甦欺君不得須信有這箇道理老漢自言我只據如今得處已是快活更不能理會得也老和尚却令我在擇木寮作不𨤲務侍者每日同士大夫須得三四回入室只舉有句無句如藤倚樹開口便道不是如是半年間只管叅一日同諸官員在方丈藥石次我只把箸在手都忘了喫食老和尚曰這漢叅得黃楊水禪却倒縮去我遂說箇譬喻曰和尚這箇道理恰似狗看著熱油鐺相似要䑛又䑛不得要捨又捨不得老和尚曰你喻得極好只這箇便是金剛圈栗棘蓬一日因問老和尚見說和尚當時在五祖曾問這箇話不知五祖和尚如何答和尚不肯說老漢曰和尚當時不可獨自問須對大眾前問如今說又何妨老和尚乃曰我問有句無句如藤倚樹時如何祖曰描也描不成畫也畫不就又問忽遇樹倒藤枯時如何祖曰相隨來也老漢聞舉便理會得乃曰某會也老和尚曰只恐你透公案未得老漢曰請和尚舉老和尚遂連舉一絡索淆訛公案被我三轉兩轉截斷如箇太平無事時得路便行更無滯礙老和尚曰如今方知道我不謾你我既會了却倒疑著幾箇禪頭乃問老和尚老和尚曰我箇禪如大海相似是你將得箇大海來傾取去始得若只將得鉢盂來盛得些子去便休是你器量只如此教我怎奈何能有幾箇到你田地舊時只有箇璟上座與你一般只是死了過得幾時便舉我立僧後來在雲居首座寮夜間常與兄弟入室老和尚愛來聽有時入室了却上方丈見老和尚同在火爐頭坐老和尚曰或有箇禪和子得似老僧你又如何支遣老漢曰何幸如之正如東坡說作劊子得一箇肥漢剮我却倒與老和尚入室被我拶得上壁老和尚呵呵大笑思量這老和尚粉骨碎身亦未能報)忽然超越正大悟門開二卷云若能轉物即同如來身心圓明葢圓乗一悟頓同諸佛三漸慧性明圓鎣十方界識盡十方明徹等覺圓明兩處十方雖同而明圓圓明迥別今菩薩自述標十方圓明非證等覺何能有此兩牒金剛三昧與是覺始獲金剛心中能入菩薩金剛乾慧亦無不互映寂滅即大佛頂即敷座宴安於此接流通真如門即上合上合即如來密因即正觀全證本覺本覺法界一相即是平等法身與佛如來同一慈力則諸佛度生即菩薩度生菩薩現身即諸佛現身故能對菩薩現於佛身乃至隨機感現十法界身雲如明鏡對質無現之現現實不現而各滿其願解脫成就於此逆流通生滅門即下合下合即諸菩薩萬行即他觀全證不覺不覺本是性惡法門何須更斷與諸眾生同一悲仰則眾生音聲即菩薩音聲菩薩音聲即眾生音聲故能觀其音聲即得解脫乃至七難三毒二求界中廣施無畏如空谷答響非應之應應實不應而於菩薩身心獲十四種功德若非上合慈力何以顯佛法妙非下合悲仰何以顯眾生法妙非本覺妙心何以顯心法妙天台大師釋法華經普門品(云一人法二慈悲三福慧四真應五藥珠六㝠顯七權實八本迹九緣了十智斷今下合十四無畏即彼前一番問答明觀世音無緣大悲愍傷拔世間苦集興眾生誓度煩惱誓斷二願智慧莊嚴普放淨光明滅除癡暗㝠㝠於觀境真寂不動即法身譬藥王樹身徧體愈病㝠作利益無所見聞三毒七難皆離二求兩願皆滿眾生三業顯機感法身靈智㝠應隨自意照自行化他實智不動本際根本是了因種子究竟是智德十四夜月光明幾望中義今上合三十二應入國土身即彼後一番問答明普門於十雙中則屬就法多種分釋攬無上之法故稱普門無緣大慈愛念欲與出世道滅因果之樂興法門誓學佛道誓成二願福德莊嚴住首楞嚴普現色身隨機廣利出沒多端即應身譬如意珠王身隨意所與顯作利益目覩三十三聖容耳聞十九尊教三業顯應赴其㝠機三土眾生十重獲益終歸秘藏隨於他意照自行化他權智迹任方圓根本是緣因種子究竟是斷德如二十九夜月邪輝將盡中義兩門問答含無量義橫則徧周十方𥪡則冠通三土而五隻中謂觀為圓觀世為不思議實相境音為佛機十義解普中道正通實相為門又以觀世音普門即對三號觀即是覺覺名為佛即佛陀世音是境境即是如即多陀阿伽度普門即正徧知即三藐三佛陀又云聖人三業無謀而徧應一切亦名三不護三不失三輪不思議化即今四不思議無作妙德)清凉大師釋華嚴入法界品(觀音菩薩告善財云善男子我已成就菩薩大悲行解脫門善男子我以此菩薩大悲行門平等教化一切眾生相續不斷善男子我住此大悲行門常在一切諸如來所普現一切眾生之前或以布施攝取眾生或以愛語或以利行或以同事攝取眾生或現色身攝取眾生或現種種不思議色淨光明網攝取眾生或以音聲或以威儀或為說法或現神變令其心悟而得成熟或為化現同類之形與其共居而成熟之善男子我修行此大悲行門願常救護一切眾生離險道怖離熱惱怖離迷惑怖離繫縛怖離殺害怖離貧窮怖離不活怖離惡名怖離於死怖離大眾怖離惡趣怖離黑闇怖離遷移怖離愛別怖離怨會怖離逼迫身怖離逼迫心怖離憂悲怖復作是願願諸眾生若念於我若稱我名若見我身皆得免離一切怖畏善男子我以此方便令諸眾生離怖畏已復教令𤼵阿耨多羅三藐三菩提心永不退轉疏梵云婆盧枳底觀也濕伐羅此云自在若云攝伐多此云音然梵本之中自有二種不同故譯者隨異而法華觀音品中云觀其音聲皆得解脫即觀世音也若具三業攝化即觀自在觀即能觀通一切觀世即所觀通一切世若云音者亦通所觀即所救一切機若云自在乃屬能化之用以上同如來妙覺真心故常在一切諸如來所下與眾生同大悲體故普現一切眾生之前大聖久成正覺號正法明示為菩薩義言等佛耳別明普現之義有十一句方法華經三十五應乍觀似少義取乃多彼三十五應但是此中或現色身及說法耳二善男子我修行下約大悲行以顯業用救諸怖畏故於中三初離世怖有十八種初三約煩惱即是因怖餘皆約果縛殺貧三不活開出黑闇已下皆五怖中事上約所離二復作下即能離因念即是意三業皆益故三我以此下令進大心方能究竟離二死怖鈔然觀即下第三隨字別釋觀即能觀者顯屬菩薩通一切觀者即智者意言世是所觀通一切世者世畧有三謂三世間若山若水懸崖𨗉谷畏難之處器世間無量眾生即眾生世間亦觀佛會所有眾生常在一切諸如來所即觀察智正覺世間按文就義自在即寛直就名言自在却局闕所觀故然有能觀必有所觀不爾於何而得自在能所無二不壞能所一觀一切觀無觀無不觀為真觀矣)皆與此文宛合問上合下合符正他觀其義云何答正觀見修證三分從初心以至因滿此從因滿以至初心順逆不同更無別㫖他觀從阿鼻極苦闡提五隂以至識盡十地五隂此十四無畏始於大火所燒即阿鼻果報大火也乃至第十四現住世間諸法王子六十二恒河沙數上通十地即無明大火也亦從極惡異熟以至極善異熟無一不同四不思議即二門不二出入自在天台釋水火指惑業苦三種藏通三乗別圓菩薩修道之時竝為五住煩惱惑火所燒各修方便方便未成火難恒逼稱觀世音方便即成便得解脫一一當其法門細作機感尤為有徵。

　　若諸菩薩進修無漏正當十地滿心唯證等覺乃能為十地說法我現佛身古注皆指初住引天台本下迹高為證然大師釋普門品云已成種覺號正法明次當補處稱為普光功德其本迹如此寧可測知又釋遊諸國土通約十身多種四句料揀(初以人對人四句自有一界身度一界自有十界身度十界自有一界身度十界自有十界身度一界若妙覺法身應實報土為舍那佛受化之人純諸菩薩皆求佛道更無異身此一界度一界也若方便有餘土五人同生皆求大乗上文云而於彼土求佛智慧於此土為佛亦是一界度一界也若同居土寂滅道塲初成佛先開頓說稟教之徒皆有見思煩惱之人而是圓機同感佛身亦得是一界身度一界也若寂滅道塲稟教之徒諸界不同或人或天龍神[鬼-(白-日)]等又根性圓別兩異雖諸界不同同見一佛身而為說法即是一界度多界也若有一界之機但見一界身現則不得度則示種種之身眷屬圍繞共逗一緣是名多界身度一界也若佛身菩薩身徧作十法界身徧入諸道各令得見同其形像而為說法此是多界度多界用此四句歷五味五時現身皆如此更有約說法多少以法對人四句復有因果相對依法修證四句（云云）觀音明了眾生根之所趣或示現身多少或說法多少或修因多少或證果多少逗彼機宜必無有差又釋應以佛身得度者即現佛身而為說法指凡聖同居穢土中頓機所感即見舍那菩薩與百千圍繞處胎說法十方眾聖皆在胎中出胎光明徧滿寂滅道塲成盧舍那佛轉一實諦無量四諦等法輪譬如日出高山先照即聞頓教見佛性得度也故湼槃云雪山有草名曰忍辱牛若食者即得醍醐此之謂也若小機感佛正念入胎出生王宮六年苦行樹下草座成老比丘佛於鹿苑轉生滅四諦法輪五人初得甘露悟小乗道既非醍醐未名得度故云但離虚妄名為解脫其實未得一切解脫未堪大教如聾如啞於其無益止有㝠熏之力取譬如乳聞方便說三乘斷見思時爾時轉乳名酪次聞方等四種四諦用大彈小恥權慕實起殷重心名為生酥次聞般若三種四諦轉教其心稍純名為熟酥次聞法華捨三方便但說一實佛之知見聲聞疑除受記作佛菩薩迷去增道損生爾時名為醍醐菩薩之人處處得去鈍者亦同二乗二乗之人始自於此得見佛性故云始見我身聞我所說即皆信受入如來慧證前大機初得醍醐也除先修習學小乗者我今亦令得聞是經入如來慧即證小機始於法華得入醍醐也若復有鈍根於法華不悟更於般若調熟至於湼槃說勝三修即明常住得見佛性乃是醍醐是為同居穢國示現佛身說圓漸法或示種種身說圓漸法四句此開五味義穢國既爾淨國亦然既有利鈍兩機寧不頓漸二說以明應身及說法也此中應明別圓本觀所起慈悲今徧法界起應例前思之問經但言遊於娑婆不言實報方便等國答總答中云遊諸國土諸是不一豈止獨娑婆耶又如大本文云若能深觀見我在𦒿闍崛山共聲聞菩薩僧此即娑婆而是方便也又云即見我純諸菩薩無聲聞緣覺者即此是實報也故約二土明義無咎問二土同稱為法性云何異答真諦中道此則大異又問佛云何度佛答等覺菩薩作佛身度初地佛何意不得如人亦能度人（云云）)諸名不一橫則徧周十方𥪡則冠通三土若但證分真之初既非六解一亡何云我得佛心證於究竟問勝解現圓似是比智何以稱為因圓之位答勝解有正有邪邪即識隂將盡十種伴侶正即華嚴世主妙嚴品讚道塲眾海以勝解力入於如來功德大海得於諸佛解脫之門遊戲神通即今上合下合(清凉謂乗因入果是比智知如見鸞翔知太虚可冲矚龍躍知宏海可汎以勝解力印可佛言知福慧之深遠以信解力瞻仰佛化知慈悲之廣大亦是勝解印持果德鈔云前則印言比知二嚴與慈悲皆教道今云印果則心冥果海為證道)夫六凡三聖皆云我於彼前以不知轉識現故見從外來唯等覺圓明離於見相故聞法解脫而無有彼此我現佛身葢同安住秘藏也孤山(解初於聞中十三句云初五句明聞慧次四句明思慧後二句明修慧聞則亡言達理思則言理俱亡修則境智齊冺（云云）)吳興(解從聞思修入三摩地云聞非無觀以觀行成時正在思修故應知三慧有橫有𥪡橫則名字已上位位有之𥪡則名字為聞觀行為思相似為修三慧具足能得相似分真之定又云無三慧是理即佛有聞慧是名字即佛有思慧是觀行即佛有修慧是相似即佛是故備斯三者能入三摩成分真佛及究竟佛又解初於聞中十三句云舊約三慧次第銷之今則不爾節文為四一亡前塵二盡內根三空觀智四滅諦理言入流亡所者流謂法性所謂音塵入之與亡通乎觀行相似之位已上四節若約三慧言之從初入流義必具足不可亡所未有思修苟執次第恐傷文理又破舊注具佛性故可仰義云慈力者慈既與樂必能拔苦應以力字兼於悲義悲仰者悲謂悲苦仰謂仰樂此非屬應葢言其機也是故猒患苦道則以悲為機欣慕樂果則以仰為感菩薩所證圓通之理徧在眾生悲仰之中故曰與也同也當知眾生由悲故能感拔苦之力菩薩由慈故能應仰樂之機感應常冥與拔常顯若曉斯㫖則下文三十二應乃至四不思議無忘其本（云云）)不知三摩地之名該於定散通徹果因而三慧三空修證不同分真究竟因果懸隔諸聖啟𤼵當機入門之緣各述最初修證所臻不離現在若未窮因滿寧足以當茲選菩薩迹示等覺故從𤼵心受教為始寂滅現前為終全具五忍及正他二觀頓悟漸修漸修頓悟種種差別入流亡所即映前獲無生法忍漸即漸次深入增即增上妙理不住即數量銷滅生滅既滅對後已滅生滅寂滅現前對後精妙未圓忽然超越對後𤼵化超路問忽然超越可符超位得忍明列五十五位安能相符答三空不生即無生忍三空寂滅即寂滅忍動靜二相了然不生即乾慧地如是漸增聞所聞盡即盡是清淨四十一心盡聞不住即次成四種妙圓加行地前初僧祗也覺所覺空即從初地覺通如來至登七地盡真如際二僧祗也空覺極圓空即一真如心覺即𤼵真如用極圓即修習圓滿從八地至地滿三僧祗也生滅既滅指二死已盡忽然超越即越三僧祗入寂滅忍故云因入流相此見道位得三摩提此分真位成就菩提即等覺位全證首楞嚴既知名字屬聞觀行成時正屬思修則唯此二即可配三慧向後皆屬解根亡塵三空次第矣雖𤼵真所修不離三慧然初修三慧迥異𤼵真却以修慧配入相似而入流以下之文不配後三即豈非六即義闕自語亦相違耶夫入流名須陀洹此屬大乗即當中中流入非未𤼵真前三慧可擬已接如來法流故能上下合亦非十地已還之位佛示解結竟具明從三摩地得無生忍今已證三空正當六解一亡何得前作觀行後作初住舊注以仰為可仰全昧眾生仰救其失顯然即謂悲仰屬機亦未知同悲仰者亦機亦應猶慈力屬佛而與之同慈力者則亦佛亦非佛也菩提薩埵二義不同與樂即誓學誓成證出世道滅拔苦即誓度誓斷拔世間苦集若將慈力悲仰互相矯亂則菩薩四弘名義俱紊矣蘇子由(云予讀楞嚴知六根原出於一外緣六塵流而為六如來為設方便使知出門即是歸路故指湼槃門初無隱蔽若能洗心行法六用不行中中流入與法流水接猶恐未知所從乃使二十五弟子各說所證觀音以聞思修為圓通第一若能圓拔一根則諸根皆脫於一彈指頃徧歷三空即與諸佛無異矣既又讀金剛四果乃廢經而嘆曰須陀洹所證即觀世音初於聞中入流亡所入流非有法唯不入六塵安然常住斯入流矣往則入塵來則返本斯陀含雖能來矣而未能無往阿那含非徒不往而亦無來至阿羅漢則往來意盡無法可得然則所謂四果者其實一法也但歷三空有淺深之異予觀二經之言本若符契而世或不喻故明之宗通云子由故見善知識來𤼵二經㫖雖似新奇要自胸中流出至謂一彈指徧歷三空即與諸佛無異非徹底頓悟不能為此語)不依觀行銷文甚為有見但以般若須陀洹釋今入流猶未究小大偏圓名同義異誤以小機三果為今三空小阿羅漢無法可得挍前三果雖有深入但得人空圓乗觀之尚在纏空不化更進俱空不生得無生忍始符觀音超世出世也正脉(云藏識心海一體而具六用在眼為見在耳為聞今取第二故曰聞中非耳識及耳家意識乃指根中聞性思即不著空有一味反聞修謂達於萬行又指初於聞中為起修之初以六結分科謂入流者旋轉聞聲反聞自性順聞奔聲出注謂之外流反聞照性內注謂之入流又謂前後德相神化不無優劣分上合下合初住三十二應三賢十四無畏十地四不思議前三等覺德相後一妙覺證極謂功德約菩薩無畏約眾生)不知權實眾機不能圓悟自心非幻成幻皆由取著如來拈去倒情但云不取何得以取捨心修三慧為三空因此先佛方便葢思修必由聞無聞則如覆器不受亦易墮增上慢(如四禪比丘及四十八種妄言證聖)聞修必依思無思則如漏器雖受而失亦易墮謬解(如何難七徵所引佛語滿慈以妙明明妙為若此不明)聞思必須修無修則如穢器不堪飲用亦易墮數寶(如來訶阿難不能免難阿難亦自述積劫飄零)三慧闕一何由證三空故云從云入入流者入八聖道亡所者不入六塵益加增進生滅既滅寂滅現前乃徹究竟若將證三空誤作起修之初則修證相濫况妄分六結於如來所說菩薩所證皆無文耶問若爾何以恨無始多聞答阿難自述明指多聞善根心清淨故尚未淪溺孰非多聞熏習所致唯欲漏不先除致不能免難故為恨耳。

　　問末法魔強初心未悟何能不取答阿難既悟重請攝心如來但示精嚴三學顯密熏修葢除事悟理皆由不取之力如三漸除助即不取障緣刳正即不取障性違現即不取順障三業自然心無所之六用不行即不取極致不緣不偶十方皎然豈令認法塵為聞中况屈曲徑直先動後靜之云也問精嚴四重建壇誦呪何以不墮彼過答此即初漸二漸對治悉檀密印不容分別即六用不行况一一事行寓無盡旨趣難以意求感應道交定得冥顯二加觸目遇緣熏成無作妙力矣問楞嚴大定深玄今惟以不取指盡工夫何能頓契答正如演若迷頭種種𤼵狂智者但告曰莫覓若更指為何在當知是人亦一演若矣問不取無非幻如來所說何以指屬觀音之修答觀音所證即如來所演如幻聞熏聞修金剛三昧即如幻三摩提金剛王寶覺既標一路湼槃門古佛今佛無不同遵豈觀音獨能外此超出世與超無學同頓超一切唯在不取大士自言無作妙力無作即不取所謂無取是菩提離攀緣故文殊偈中讚觀音法門宣說金剛王如幻不思議我亦從中證皆指祗夜伽陀中旨趣非別有也問圓覺普賢章如來明教以幻修幻今暫假反聞以為入門何定不許答知幻即離即如幻聞熏聞修不作方便即不取若妄立影像與離幻相違問普眼章亦假說方便答假說方便令知身心俱為幻垢故云證得諸幻滅影像故何得存影像以求寶積經文殊曰天子若人一心精專自受貪欲心𤼵即應覺知方便散除還令寂靜云何散除應作是念此是空此不淨求此欲心生處滅處從何處來去至何所其中誰染誰受誰為染者誰為染法如是觀時不見能染不見所染不見染事以不見故則無有取以不取故則無有捨以不捨故則無有受不捨不受則名離欲寂滅湼槃問彼釋似合文殊旋聞返源自聞聞否答此謂狥文迷㫖認指為月夫高由下起是因非生旋聞為循聲而𤼵返源愍逐相而興自聞聞為對持佛佛對症之談本無實法無非𤼵明不取若復依文執義機神既動本明何由開𤼵經標見猶離見見不能及無見即湼槃既云無見則亦無聞安能以聞聞之耶問若爾何以教令自聞聞答此乃指法之妙如令演若但不照鏡亦不狂走則頓得本頭然演若終不自見若謂可見依舊是影像矣問若爾何以文殊頻作是指答文殊世尊同一大用皆在未疴以前著到豈容汝測量經標阿難承當處更不如何若何但云無疑唯是中無疑始明了歸路即入真修若於文殊言下影迹未化與尚留觀聽何異問彼疏以永嘉息念忘塵配今入流亡所如何答永嘉後文尚有一念五隂種種料揀彼亦謂永嘉方談最初銷顯向後更有修治斯經已談深證高位向後唯彰𤼵用足知不符又四不思議已證等妙等覺接流即上合妙覺逆流即下合則不應判上合下合尚在初住又上合即三十二應下合即十四無畏亦不應以三賢判三十二應十地判十四無畏經標無作妙力金剛三昧前後皆然則非前淺後深其義甚明三十二應述前人進修功熟各各不同感菩薩隨機現身如洪鍾待扣十四無畏明菩薩生滅既滅一一究竟令眾生隨念離怖如霖雨拆膠皆因緣合論以顯體同進修無漏是眾生因滿令其解脫是菩薩緣加知見旋復即菩薩根解火不能燒即眾生塵亡無畏功德安可分二。

　　問五體放光至山河不現合成一界為表何義答此非表義且引南嶽思大禪師已證圓頓六根清淨位解法華移諸天人置於他土為作方便(問曰佛大慈悲平等說法眾生普聞復何意故說法華時放眉間白毫光明三變世界八方為一佛土移諸天人阿修羅三塗八難置於他方不得聞法當知如來心不平等答曰如來智慧非汝境界妙法華會但說一乗頓中極頓諸佛智慧為大菩薩受如來記難信難解是故五千退席漏盡二乗新𤼵意及不退諸菩薩等疑不能解何况餘人如轉輪聖王莊嚴四天下集諸轉輪聖王共論聖王事唯有智慧大臣乃能信解得近王座同論王事惡臣無智則不堪聞何况餘小王及諸僕使如來頓教唯有一生補處無垢大士得佛智慧受如來記乃得聞之此會不說引導教餘人在座若聞不解即生疑謗墮於地獄如閻浮人眼非天福報不堪見諸天光見者雙盲又如世饑病絕食來久恣飲飽食必死不疑天人阿修羅三塗八難尚不得見肉眼眉間授記光明何况聞說受如來記若聞則生誹謗永失聖心斷諸善根作一闡提將護彼意不令聞之問曰諸佛神通無量方便一音說法隨類得解何故移置他土答曰如汝所問他土之㫖有二義一者本土是如來藏一切眾生不能解故貪善惡業輪廻六趣二者一切眾生無量劫來常在六趣輪廻不離如己舍宅亦名本土薄福德故不能感見三變座席不聞本無如教甚深妙聲是本無如如來如一如無二如本末究竟等唯佛與佛乃能知之餘人不解不聞是故名為置於他土復次五千天人阿修羅及難處異座異聞得解薄少永捨六趣是故復名置於他土實不移却不覺不知不離本座物解不同故云他土（云云）)唯證乃知難可測也覺海即妙莊嚴澄圓圓澄二門不二元妙即非一非六真如門元明照生所十二句即一六義生生滅門元明即本覺照即不覺所即業相次句依業起轉次四句依轉起現即遺識精元明用攀緣心為自性名無始生死根本空生大覺中四句貼喻釋明生滅門中本覺無漏不覺有漏有漏現空空生大覺如海𤼵漚有漏全以無漏為體更非別法故下云頂禮如來藏無漏不思議漚滅空本無二句即𤼵真歸元此海漚喻應上見道分如來所指當機所悟明以海喻真如漚喻生滅全據一心二門非依第八識建立生死湼槃因最為昭著歸元性無二二句廣明十方大覺因利鈍機悟有難易建立別同一乗權實施開各隨時節聖性二句具攝逆行順行二觀差別初心二句指未圓自在慧者遲速不同即日劫相倍若非選擇則鈍置下劣中枉經塵劫矣色想結成塵二十四偈揀諸聖方便因諸聖已悟別舉未悟亦猶正選圓通復指迷聞以相形對明門門皆具正邪葢因本覺不覺有隨情隨智之差致令依根修證有圓通不圓通之別如來分別六根功德挍今重選文義錯綜前耳舌意三根皆據覺義此舌意二根據不覺義餘三根亦然下文𤼵明不齊皆在揀內取捨不同良有深㫖。

　　夫同此根塵識在陳那諸聖已得塵色既盡妙色密圓即本覺已顯雖三空不等然皆破妄𤼵真不比凡外豈非已悟即皆具圓通常而色想結成塵指初修三慧尚滯三有對中互闕不等故雖七大皆在所揀唯耳根不覺之相與本覺之體從因至果三德皆同是以選此若但見耳根與餘五異尚住不覺相中我今白世尊六句顯娑婆界中清淨教體離苦得解脫十句顯大士所入與此相應具明䨇超世出世間上合下合悟證體用我今啟如來二十六句具釋圓通本根義取修道而標觀音所說足徵如來所示即菩薩所修今此娑婆國八句正明教體耳根本來圓妙由迷真執似故令悟似證真隨所淪三字指出當機顛倒病源淪即沒溺文義波濤邪思即緣心聽法旋流獲無妄即對病之藥阿難汝諦聽十七句皆𤼵明旋流顯病瘥藥亡非令執藥成病見聞如幻翳十句以喻重明初二句喻迷次八句喻悟悟後之境與未悟無二但淨極光通不為所染故邪正二觀咸在汝今如世巧幻師六句更以喻喻入一六淨次九句法合即取上根塵同源㫖破權實漸頓修證未契真源大眾及阿難五句顯正倒不離但能頓悟即得入流所謂十二處亡閑影響三千界放淨光明非以思惟心作反旋歸根之解也此是微塵佛十句顯三世修學定從茲入夫寂照含空證真覺成之相即如來密因修證了義觀世如夢不能留形即諸菩薩萬行首楞嚴餘塵尚諸學明指即今朂令證入無餘勿自怠也誠如佛世尊二十一句頌已承命選擇分明於中頂禮如來藏二句明如來藏心本來無漏不可思議正應歸元性無二惡慧不能知故願佛加被方便易成即頌日劫相倍圓通二句正示觀音法門以詶真實垂慈之請也問如來藏在纏何以標為無漏答本淨本不覺是以真妄皆不思議真不變即妄體空真隨緣即妄成事真不變亦即妄成事真隨緣亦即妄體空四義各配交絡隨舉一種即攝一切隂入處界皆言虛妄意實明真妙性圓明離諸名相意亦明妄故知妄法緣生無性真體不動徧周修道分知見無見斯即湼槃亦就達妄空處指真本有故云無漏真淨云何是中更容他物也問如何相妄性真而言無二答性淨隨染不生滅即生滅染性常淨生滅本不生滅不動真而恒俗不破俗而恒真不礙一心雙存二諦是名不思議寂音合論(謂分別前境故曰元明元明已落明了意根之地則是似量似量立則現量沒)不知元明乃生滅門中真如承上寂照即是本明照即妄為明覺想澄成國土即世界顛倒知覺乃眾生即眾生顛倒二顛倒因由照妄生何得以元明為似量孤山(解揀音聲問陳那悟聲塵與觀音耳根其義相類何故文殊揀以為非答聲是佛語根乃自身認塵則著他語言觀根則了己心性是以聞聲亦為所揀)不知相妄性真十八界皆然根亦同異失凖塵亦清淨本然一非含一切即妙音密圓何得生取捨心失揀意也正脉(謂密言即前開示徒聞無益秘嚴乃求施行證從入之門阿難意中望佛不勞自說但勅諸聖各說則當機自可默契不欲言請乃以意請（云云）解四維虧一半謂語之忽畧若實一半當唯六百（云云）)不知密言秘嚴有何定相阿難將謂秘嚴在密言外密言但能成就多聞故云還同本悟與未聞無別求惠秘嚴曰密機曰㝠授皆離言意佛即勅諸聖各說文殊重選此正大覺臨機妙用文殊承命令阿難即用耳根病即是藥藥即愈病觀諸聖皆住秘嚴得首楞嚴三昧初何嘗離言亦不因佛說成病故如來昔為諸聖密言即今為阿難密言阿難今所得密言即前諸聖所證秘嚴也若謂勅說之意由阿難請豈能顯藥病相治之妙問病即為藥藥即愈病有文證否答烏芻瑟摩化多婬心成智慧火阿那律陀失其雙目得樂見照明金剛三昧憍梵波提因牛呞病得觀味之知非體非物古佛今佛妙用不測皆此類也見性中明前不明後皆論肉眼若得天眼前後內外悉皆無礙不明後已顯四方之闕唯後二百復指二維共虧二百但對四維為半不對千二為半作忽略解尚昧文言何况揀意。

　　二十五聖說圓通畢承諸佛交光灌頂普獲金剛三昧如來仍勅文殊選根被當機此界並逮末劫眾生一蒙决擇恒沙來聚大眾各各得益葢顯首楞嚴三昧得忍𤼵化二種大悟攝盡凡聖諸位藏通三乘別教五十五位聞經頓悟即其所證位位可以入忍佛前印阿難得須陀洹今得本心遠塵離垢從太乘初果入無生忍性比丘尼從小乘三果證四果并無量𤼵心即三漸次位修入忍方便也吳興(云阿難從說偈讚佛來五番彰灼領悟圓師判為增道理必然矣)長水(云阿難方悟圓通從耳根入猶未有證)正脉(云阿難示在初心初果又示多聞無力三心未顯故同大乘觀行小乘方便一類未證之機)未究菩薩𤼵心從初已來異凡小故悲智相導大誓大願不可思議說偈讚佛全具四弘即三心也復承開示𤼵覺初心得心迹圓明悲欣交集圓明即直心正念真如欣即深心樂修善行悲即大悲度眾生苦若猶未證何能觀佛菩提湼槃從因徹果竟判為增道則於請位有妨亦不待聞經名始斷六品微細矣問經力超勝凡夫皆可入忍獨判性比丘尼為小三果何耶彼既屬小何獨判阿難大乘耶答阿難歸來佛所即求十方如來得成菩提最初方便摩登由神呪力銷其愛欲但得出纏機分小大其義昭然經中前後合明(以此積劫多聞熏習不能免離摩登伽難何須待我佛頂神呪摩登伽心婬火頓歇得阿那含彼尚婬女無心修行神力㝠資速證無學云何汝等在會聲聞求最上乘决定成佛云云)主賔權實各顯時節因緣直至得菩提心入徧知海更無優劣可分也。

楞嚴妙指卷第四(終)


國家圖書館善本佛典第 16 冊 No. 8859 楞嚴妙指


楞嚴妙指卷第五

　　釋弘演述

　　佛於眾生有何近遠眾生於佛自成遠近菩薩以度生為事未得歸還故心迹望佛亦成近遠觀音已證十方圓明今阿難亦然即同過去如來願度末劫眾生即同未來修學魔佛之分始於三無漏具請攝心方便特以退屈指出沉溺之病退即魔外屈即權小眾生顛倒種習業報皆因迷覺成不覺但將四棄攝盡根枝修行律儀小大性遮皆令捨不覺入覺唯依初篇圓收三聚斷因處約離繫處廣乃見先佛所說攝心之要三漸明證仍牒妙圓真心喻以淨器刳正性中先持後持漸得身心不動此修既熟彼證方成由達不覺全本覺修元無修即性淨解脫本覺全不覺修順無修即方便淨解脫六度萬行修性相成即圓淨解脫若諸世界六道眾生明流轉相有其心不婬明顛倒性空親契元清淨體念念不染是名不隨相續若唯據四心有無以判持犯七趣梵眾天已能想念俱無乃至𤼵明智慧成就四果而皆不了妙覺明心破隂但於寂滅精妙未圓尚墮枝岐果何故耶汝修三昧三昧即首楞嚴本出塵勞正願為超二死不悟此四乃生死深根聖階大敵如不能勝怨反為怨降縱有多智他觀所𤼵禪定現前他觀所生由根本未明盡其熏修不出欲界共聚於賢聖隱滅時廣興像似疑誤眾生重申四種决定應上先明分別佛說魔說文同湼槃果能以有漏身修無漏業妙𤼵三摩提是即末世正法也問婬習難除未見諦者當修何法始得相應答當修九想如般若云九想脹想壞想血塗想膿爛想青想噉想散想骨想燒想(廣釋如智論問曰行者云何觀是脹想等九事答曰行者先持戒清淨令心不悔故易受觀法能破婬欲諸煩惱賊觀人初死之日辭訣言語息出不反奄忽已死室家驚慟號哭呼天言說方爾奄便那去氣滅身冷無所覺識此為大畏無可免處譬如劫盡火燒無有遺脫如說死至無貧富無勤修善惡無貴亦無賤老少無免者無祈請可救亦無欺誑離無捍格得脫一切無免處死法名為永離恩愛之處一切有生之所惡者雖甚惡之無得脫者我身不久必當如是同於木石無所別知我今不應貪著五欲不覺死至同於牛羊牛羊禽獸雖見死者跳騰哮吼不自覺悟我既得人身識別好醜當求甘露不死之法如說六情身完具智[監-皿+金]亦明利而不求道法唐受身智慧禽獸皆亦知欲樂以自恣而不知方便為道修善事既已得人身而但自放恣不知修善事與彼亦何異三惡道眾生不得修道業已得此人身當勉自益利行者到死屍邊見死屍胮脹如韋囊盛風異於本相心生猒畏我身亦當如是未脫此法身中主識役御此身視聽言語作罪作福以此自恣為何所趣而今但見空舍在此是身好相細膚姝媚長眼直鼻平額高眉如是等好令人心惑今但見胮脹好在何處男女之相亦不可識作此觀已訶著欲心此臰屎囊胮脹可惡何足貪著死屍風熱轉大裂壞在地五藏屎尿膿血流出惡露已現行者取是壞相以况己身我亦如是皆有是物與此何異我為甚惑為此屎囊薄皮所誑如燈蛾投火但貪明色不知燒身已見裂壞男女相滅我所著者亦皆如是死屍已壞肉血塗漫或見杖楚死者青瘀黃赤或日曝瘀黑具取是相觀所著者若赤白之色淨潔端正與此何異既見青瘀黃赤鳥獸不食不埋不藏不久膿爛種種蟲生行者見已念此死屍本有好色好香塗身衣以上服餙以華綵今但臭壞膿爛塗染此是真實分先所餙綵皆是假借若不燒不埋棄之曠野為鳥獸所食鳥挑其眼狗分其手脚虎狼刳腹分掣爴裂殘藉在地有盡不盡行者見已心生猒想思惟此屍未壞之時人所著處而今壞敗無復本相但見殘藉鳥獸食處甚可惡畏鳥獸已去風日飄曝筋斷骨離各各異處行者思惟本見身法和合而有身相男女皆可分別今已離散各在異處和合法滅身相亦無皆異於本所可愛著今在何處身既離散處處白骨鳥獸食已唯有骨在觀是骨人是為骨想骨想有二種一者骨人筋骨相連二者骨節分離筋骨相連破男女長短好色細滑之相骨節分離破眾生根本實相骨想復有二種一者淨二者不淨淨者久骨白淨無血無膩色如白雪不淨者餘血塗染膏膩未盡行者到屍林中或見積多草木焚燒死屍腹破眼出皮色焦黑甚可惡畏須臾之間變為灰燼行者取是燒想思惟此身未死之前沭浴香華五欲自恣今為火燒甚於兵刃此屍初死形猶似人火燒須臾本相都失一切有身皆歸無常我亦如是觀是九想斷諸煩惱於滅婬欲最勝為滅婬欲故說是九想問曰無常等十想為滅何事故說答曰亦為滅婬欲等三毒問曰若爾者二相有何等異答曰九想為遮未得禪定為婬欲所覆故十想能除滅婬欲等三毒九想如縛賊十想如斬殺九想為初學十想為成就復次是十想中不淨想攝九想有人言十想中不淨想食不淨想世間不可樂想攝九想復有人言十想九想同為離欲俱為湼槃所以者何初死想動轉言語須臾之間忽然已死身體䏺脹爛壞分散各各變異是則無常若有著此法無常壞時是即為苦若無常苦無得自在者是則無我不淨無常苦無我則不可樂觀身如是食雖在口腦涎流下與唾和合成味而咽與吐無異下入腹中即是食不淨想以此九想觀身常變念念皆滅即是死想以是九想猒世間樂知煩惱斷則安隱寂滅即是斷想以是九想遮諸煩惱即是離想以是九想猒世間故知此五眾滅更不復生是處安隱即是盡想復次九想為因十想為果是故先九想後十想復次九想為外門十想為內門是故經言二為甘露門一者不淨門二者安那般那門是九想除人七種染著或有人染著色若赤若白若赤白若黃若黑或有人不著色但染著形容細膚纖指修目高眉或有人不著容色但染著威儀進止坐起行住禮拜俯仰揚眉頓𥇒親近按摩或有人不著容色威儀但染著言語輭聲美辭隨時而說應意承旨能動人心或有人不著容色威儀輭聲但染著細滑柔膚輭肌熱時身凉寒時體溫或有人皆著五事或有人都不著五事但染著人相若男若女雖得上六種欲不得所著之人猶無所解捨世所重五種欲樂而隨其死死想多除威儀語言愛胮脹想壞想噉想散想多除形容愛血塗想青瘀想膿爛想多除色愛骨想燒想多除細滑愛九想除雜愛及所著人愛噉想散想骨想徧除人愛噉殘離散白骨中不見有人可著以是九想觀離愛心瞋癡亦微薄不淨中淨顛倒癡故著是身今以是九想披析身內見是身相癡心薄癡心薄則貪欲薄貪欲薄則瞋亦薄所以者何人以貪身故生瞋今觀身不淨心猒故不復貪身不貪身故不復生瞋三毒薄故一切九十八使山皆動漸漸增進其道以金剛三昧摧碎結山九想雖是不淨觀依是能成大事譬如大海中臭屍溺人依以得渡問曰是九想有何性何所緣何處攝答曰取想性緣欲界身色想眾攝亦身念處少分或欲界攝或初禪二禪四禪攝未離欲散心人得欲界繫離欲人心得色界繫胮脹等八想欲界初禪二禪中攝淨骨想欲界初禪二禪四禪中攝三禪中多樂故無是想是九想是開身念處門身念處開三念處門是四念處開三十七品門三十七品開湼槃城門入湼槃離一切憂惱諸苦滅五眾因緣生故受湼槃常樂問曰聲聞人如是觀心猒離欲疾入湼槃菩薩憐愍一切眾生集一切佛法度一切眾生不求疾入湼槃故觀是九想云何不墮二乗證答曰菩薩於眾生心生憐愍知眾生以三毒因緣故受今世後世身心苦痛是三毒終不自滅亦不可以餘理得滅但觀所著內外身相然後可除以是故菩薩欲滅婬欲毒故觀是九想如人憐愍病者合和諸藥以療之菩薩亦如是為著色眾生說是青瘀想等隨其所著分別諸相如先說是為菩薩行九想觀復次菩薩以大慈悲心行是九想作是念我未具足一切佛法不入湼槃是為一法門我不應住此一法門我當學一切法門以是故菩薩行九想無所妨菩薩行是九想或時猒患心起如是不淨身可惡可患欲疾取湼槃爾時菩薩作是念十方諸佛說一切法相空空中無無常何况有不淨但為破淨顛倒故習行不淨是不淨皆從因緣和合生無有自性皆歸空相我今不應取是因緣和合生無自性不淨法欲疾入湼槃經中亦有是說若色中無味相眾生不應著色以色中有味故眾生起著若色無過罪眾生亦無猒色者以色實有過惡故觀色則猒若色中無出相眾生亦不能於色得解脫以色有出相故眾生於色得解脫味是淨相因緣以是故菩薩不於不淨中沒早取湼槃九想義分別竟)問食肉之訓開遮不同何也答廣釋如楞伽第四(爾時大慧菩薩以偈問曰彼諸菩薩等志求佛道者酒肉及與葱飲食為云何唯願無上尊哀愍為演說愚夫所貪著臭穢無名稱虎狼所甘嗜云何而可食食者生諸過不食為福善唯願為我說食不食罪福大慧菩薩說偈問已復白佛言唯願世尊為我等說食不食肉功德過惡我及諸菩薩於現在未來當為種種希望食肉眾生分別說法令彼眾生慈心相向得慈心已各於住地清淨明了疾得究竟無上菩提聲聞緣覺自地止息已亦得速成無上菩提惡邪論法諸外道輩邪見斷常顛倒計著尚有遮法不聽食肉况復如來世間救護正法成就而食肉耶佛告大慧善哉善哉諦聽諦聽善思念之當為汝說大慧白佛言唯然受教佛告大慧有無量因緣不應食肉然我今當為汝畧說謂一切眾生從本以來展轉因緣常為六親以親想故不應食肉驢騾駱駝狐狗牛馬人獸等肉屠者雜賣故不應食肉不淨氣分所生長故不應食肉眾生聞氣悉生恐怖如旃陀羅及譚婆等狗見憎惡驚怖群吠故不應食肉又令修行者慈心不生故不應食肉凡愚所嗜臭穢不淨無善名稱故不應食肉令諸呪術不成就故不應食肉以殺生者見形起識深味著故不應食肉彼食肉者諸天所棄故不應食肉令口氣臭故不應食肉多惡夢故不應食肉空閑林中虎狼聞香故不應食肉令飲食無節故不應食肉令修行者不生猒離故不應食肉我嘗說言凡所飲食作食子肉想作服藥想故不應食肉聽食肉者無有是處復次大慧過去有王名師子蘇陀婆食種種肉遂至食人臣民不堪即便謀反斷其奉祿以食肉者有如是過故不應食肉復次大慧凡諸殺者為財利故殺生屠販彼諸愚癡食肉眾生以錢為網而捕諸肉彼殺生者若以財物若以鈎網取彼空行水陸眾生種種殺害屠販求利大慧亦無不教不求不想而有魚肉以是義故不應食肉大慧我有時說遮五種肉或制十種今於此經一切種一切時開除方便一切悉斷大慧如來應供等正覺尚無所食况食魚肉亦不教人以大悲前行故視一切眾生猶如一子是故不聽令食子肉)湼槃四相品(爾時迦葉菩薩白佛言世尊食肉之人不應施肉何以故我見不食肉者有大功德佛讚迦葉善哉善哉汝今乃能善知我意護法菩薩應當如是善男子從今日始不聽聲聞弟子食肉若受檀越信施之時應觀是食如子肉想迦葉菩薩復白佛言世尊云何如來不聽食肉善男子夫食肉者斷大慈種迦葉又言如來何故先聽比丘食三種淨肉迦葉是三種淨肉隨事漸制迦葉菩薩復白佛言世尊何因緣故十種不淨乃至九種清淨而復不聽佛告迦葉亦是因事漸次而制當知即是現斷肉義迦葉菩薩復白佛言云何如來稱讚魚肉為美食耶善男子我亦不說魚肉之屬為美食也我說甘蔗粳米石蜜一切穀麥及黑石蜜乳酪酥油以為美食雖說應畜種種衣服所應畜者要是壞色何况貪著是魚肉味迦葉復言如來若制不食肉者彼五種味乳酪酪漿生酥熟酥胡麻油等及諸衣服憍奢耶衣珂貝皮革金銀盂器如是等物亦不應受善男子不應同彼尼犍所見如來所制一切禁戒各有異意異意故聽食三種淨肉異想故斷十種肉異想故一切悉斷及自死者迦葉我從今日制諸弟子不得復食一切肉也迦葉其食肉者若行若住若坐若卧一切眾生聞其肉氣悉生恐怖譬如有人近師子已眾生見之聞師子臭亦生恐怖善男子如人啖蒜臭穢可惡餘人見之聞臭捨去設遠見者猶不欲視况當近之諸食肉者亦復如是一切眾生聞其肉氣悉皆恐怖生畏死想水陸空行有命之類悉捨之走咸言此人是我等怨是故菩薩不習食肉為度眾生示現食肉雖現食之其實不食善男子如是菩薩清淨之食猶尚不食况當食肉善男子我湼槃後無量百歲四道聖人悉復湼槃正法滅後於像法中當有比丘貌像持律少讀誦經貪嗜飲食長養其身身所被服麤陋醜惡形容憔悴無有威德放畜牛羊擔負薪草頭鬚𤓰髮悉皆長利雖服袈裟猶如獵師細視徐行如猫伺鼠常唱是言我得羅漢多諸病苦眠臥糞穢外現賢善內懷貪嫉如受啞法婆羅門等實非沙門現沙門像邪見熾盛誹謗正法如是等人破壞如來所制戒律正行威儀說解脫果離清淨法及壞甚深秘密之教各自隨意反說經律而作是言如來皆聽我等食肉自生此論言是佛說互共諍訟各自稱是沙門釋子善男子爾時復有諸沙門等貯聚生穀受取魚肉手自作食執持油瓶寶葢革屣親近國王大臣長者占相星宿勤修醫道畜養奴婢金銀[王*(堊-王+田)]璃𤥭璖瑪瑙玻瓈真珠珊瑚琥珀璧玉珂貝種種果蓏學諸伎藝畫師泥作造書教學種植根栽蠱道呪幻和合諸藥作倡妓樂香華治身樗蒲圍碁學諸工巧若有比丘能離如是諸惡事者當說是人真我弟子爾時迦葉復白佛言世尊諸比丘比丘尼優婆塞優婆夷因他而活若乞食時得雜肉食云何得食應清淨法佛言迦葉當以水洗令與肉別然後廼食若其食器為肉所汙但使無味聽用無罪若見食中多有肉者則不應受一切現肉悉不應食食者得罪我今唱是斷肉之制若廣說者則不可盡湼槃時到是故畧說)皆言漸制今經明五淨乃如來神力所化若佛滅後雖不見不聞不疑自死鳥殘皆有命根决相酬償無可食理宣律師感應記四天王等告宣師曰佛言我初成道時雖開毘尼中聽食三種淨肉亦非四生之類是諸禪定之肉是不思議肉非汝所知何故謗讟我教(云云)妄引如來小教證可從權者深違此㫖(附弘即居士問書家嚴讀楞嚴經問何為五淨弟子對以會解不見不聞不疑今言五者加自死鳥殘家嚴云不然佛言此肉皆我神力化生本無命根因大慈悲假名為肉既名為假則非真肉可知况許比丘食焉得謂不見聞等事觀草菜不生神力所加疑即香蕈之類所謂本無命根者也引五淨文教人食肉此亦有錯弟子思此說甚有理不識注釋果有誤否書之求正答如來神力不可思議化儀方便不可思議戒律開遮不可思議五淨之名全由神力化生而有化生故無命無命故云淨是義深遠乃因初成正覺首演雜華梵網用被上根先習小機如盲如聾遂脫珍御服執除糞器隨根誘導於殺生食肉示以不見不聞不疑自死鳥殘此穢土隨方毘尼因襲已久難以頓改汝婆羅門地多蒸濕加以沙石草菜不生是也欲制不食明訓先開可食權宜即於可中成就不可我以神力化生假名為肉是也未開方等所有五淨實無命根然非來翰所指若蒸菌類則不必以神力化言其無命假名為肉肉字終銷不去茲葢陽予隂奪若不達止啼反援以證可食亦未之思耳果知不見不聞不疑始可安得有下箸處不疑極細如以為不起心分別則早已疑矣即鳥殘亦殺也唯自死可云不殺然一疑則不可食可食能有幾何此念若萌縱有饕餮之欲亦消化殆盡雖顯有開名實暗行遮義善巧誘引令觸境驗心激動悲愍初開本為後斷曲作方便豈不彰明較著迨至眾生根熟大乗教顯遂於楞伽楞嚴湼槃了義經中制定不食森然皎然符初所演第一清淨金剛寶戒始暢出世本懷然後知未說了義隨機暫開乃權教也權教方行其時五淨皆神力化生本無命根故令比丘食食之無罪既說了義依理制斷乃實教也實教已顯其時五淨皆非神力化生實有命根復戒佛子勿食食决相酬初後兩說皆金口親宣現有大小經律可憑性遮二罪昭如日星不紊則雙持否則雙犯如來滅後既已得聞了義宜遵遮定明文斷不容引權說妄證以滅後五淨皆非神力化生佛不許食故也然如來何獨化於前而不化於後葢初時既開則五淨不可不化不化則所食肉乃真眾生矣後時既遮則五淨不必更化更化則斷肉誡不成决定矣因權顯實實顯權亡特勅不將如來不了義說回為己解以誤初學正此意也若不究始末相因成褫之意則不知斷之全功悉由開始開之方便正以化生化始為淨則知非化縱自死鳥殘不見不聞不疑不可為淨均佛子也寧有令彼食此尚得為大慈世尊哉五淨定因神化神化定非無情以與初開後遮不符也唯斷此故開開故化若化生草菜何能成就制肉明誨此乃初中後善應機說法吾輩生當末法仍謂五淨可食是誤以開時之訓行於制後令人更結相殺相吞惡業甚不可也若遂謂五淨非肉是誤以制後之訓并疑開時令人迷佛以貪出貪微權亦不可也俱於開遮全昧故令化儀之妙不彰况大覺神力其可以思議求之法華經云諸佛智慧甚深無量其智慧門難解難入此之謂也)。

　　問捨身微因何能長揖世間永脫諸漏答此同雜華天鼓說法一懺一切懺無始無明所覆侵漁三寶客養幻軀即妄計我人隨順生死𤼵心决定修三摩提即𤼵菩提心於如來前然燈燒指即明信因果修功補過因既改革業成不定果亦不定無始宿債一時酬畢即觀罪性空順湼槃道也馬麥因緣具寶積經廣明如來攝機之巧今但據口業必酬寶几弊衣各隨宜樂耳法苑珠林一百十五卷載宋沙門慧紹僧瑜慧益梁道度周僧崖靜藹大志唐會通八人可謂身心捐捨於法决定問衣鉢之餘分寸不畜何能爾耶答了達施障及對治故此如瑜伽論第三十九(云又諸菩薩於施障及對治如實了知施障有四一先未慣習二施物鮮闕三躭著上妙物四欣樂當來具足財果云何對治若現有物乞者現前而施心不𤼵應觀此心由往習故今若不施後世之中定背施行故應勵力思擇而行惠施二觀宿業過今受饑渴乏少之苦尚應亡軀况有少活命而不行施三應觀妄樂能生當苦四應觀當果是邪果報速滅離散求大菩提論後結云如是菩薩四種施障當知四種能對治於彼一者覺悟二者忍受眾苦三者徧知顛倒四者見一切行性不堅牢是諸菩薩由前三種能對治智决定堪能正行惠施由後一種能對治智能正攝受施福勝果當知亦名菩薩巧慧而行布施)問有人捶詈同於稱讚初學之流如何能爾答應學音聲陀羅尼如智論(云復有入音聲陀羅尼菩薩得此陀羅尼者聞一切語言音不喜不瞋若一切眾生如恒河沙等劫惡言罵詈心不憎恨問曰菩薩諸漏未盡云何能如恒河沙等劫忍此諸惡答曰我先言得此陀羅尼力故能爾復次菩薩雖未盡漏大智利根能思惟除遣瞋心作是念若耳根不到聲邊惡聲著誰又如罵聲聞便直過若不分別誰當瞋者凡人心著吾我分別是非而生恚恨復次若人能知語言隨生隨滅前後不俱則無瞋恚亦知諸法內無有主誰罵誰瞋若有人聞殊方異語此言為好彼以為惡好惡無定雖罵不瞋若有人知語聲無瞋喜如親愛罵之雖罵不瞋非親惡言聞則生瞋如遭風雨則入舍持葢如地有刺則著鞾鞋大寒然火熱時求冰如是諸患但求遮法而不瞋之罵詈諸惡亦復如是但以慈悲息此諸惡不生瞋心復次菩薩知諸法不生不滅其性皆空若人瞋恚罵詈若打若殺如夢如化誰瞋誰罵又如大莊嚴論第七云我昔曾聞有一比丘在一國中城邑聚落競共供養同出家者憎嫉誹謗比丘弟子聞是誹謗白其師言某甲比丘誹謗和尚時彼和尚聞是語已即喚謗者善言慰喻以衣與之諸弟子等白其師言彼誹謗人是我之怨云何和尚慰喻與衣師答之言彼誹謗者於我有恩應當供養即說偈言如雹害禾穀有人能遮斷田主甚歡喜報之以財帛彼謗是親厚不名為怨家遮我利養雹我應報其恩如彼提婆達利養雹所害由其貪著故善法無毫𨤲如以毛繩戮皮斷肉骨壞髓斷爾乃止利養過毛繩絕於持戒皮能破禪定肉析於智慧骨滅妙善心髓由貪利養故不樂閑靜處心常緣利養晝夜不休息又華嚴十回向第六云佛子菩薩摩訶薩如是修行諸善根時於惡眾生不生疲猒亦不誤起棄捨之心設滿世間一切眾生悉不知恩菩薩於彼初無嫌恨不生一念求反報心但欲滅其無量苦惱於諸世間心如虚空無所染著普觀諸法真實之相𤼵大誓願滅眾生苦永不猒捨大乗志願滅一切見修諸菩薩平等行願)問云何名上人法答律云上謂色界在欲界之上無色界在色界之上人謂凡人法者謂五葢等能除此葢名之為上寂靜者謂是湼槃言聖者謂佛及聲聞殊勝證悟者謂四沙門果預流一來不還阿羅漢智者謂四智苦智集智滅智道智及餘諸智見者謂四聖諦見言安樂住者謂四靜慮是修非生我知者謂知四諦法而言我見者謂見天見龍等(云云)此通凡聖今列四沙門果地前地上則專指聖位凖律稱三大賊唯妄語最大如根本說一切有部卷十(佛問勝慧河邊諸苾芻曰汝諸苾芻實無上人法自言得耶彼白佛言實爾大德爾時世尊種種訶責諸苾芻汝非沙門非隨順行所不應為非威儀非出家者所作汝諸苾芻應知世間有三大賊云何為三諸苾芻如有大賊若百眾若千眾若百千眾便往到彼城邑聚落穿墻解鑰偷盜他物或時斷路傷殺或時放火燒村或破王庫藏或劫掠城坊是名第一大賊住在世間諸苾芻如有大賊無百眾無千眾無百千眾不往城邑聚落穿墻解鑰偷盜他物亦不斷路燒村破王庫藏等然取僧薪草華果及竹木等賣已自活或與餘人是名第二大賊住在世間又諸苾芻有其大賊無百眾無千眾無百千眾不往城邑聚落穿墻解鑰偷盜他物乃至不取僧祗草等活命與人然於自身實未證得上人之法妄說已有是名第三大賊住在世間汝諸苾芻若實無上人之法自稱得者於人天魔梵沙門婆羅門中是極大賊說伽陀曰實非阿羅漢說言我身是於諸人天中是名為大賊又云因一食妄稱初果如劫一𨶒浮提妄稱二果如劫二天下妄稱三果如劫三天下妄稱四果如劫四天下)小果尚然何况大乗地前地上也長水引湼槃邪正品云若有說言我已得成阿耨多羅三藐三菩提何以故以有佛性故有佛性者必定得成阿耨菩提當知是人犯波羅夷罪何以故雖有佛性以未修習諸善方便是故未見以不見故不得成就阿耨菩提故知略不修斷自稱即是佛者皆大妄語犯波羅夷罪非佛弟子問如何能離此過答如大集日藏護持正法品具明不如法受用僧中四事感惡趣異熟竝龍受三歸品詳載毘婆尸如來四眾造破戒罪者至今九十一劫尚受苦報難以懺除迨樓至佛出方脫難處深明因果怖畏心生方肯自離又知世八法不隨其動則能漸離如摩訶僧祗律卷五(佛告諸比丘出家人何能恒得世利比丘當知世八法常隨世人世人亦常隨世八法何等為八一利二不利三稱四不稱五譽六毀七樂八苦如是比丘愚癡凡夫少聞少智於正法中心不調伏於賢聖法心未開解若世利起不善觀察是世利生即是無常摩滅之法若法真實無常摩滅者當知是利雖生速滅不住若不觀察此真實義是為凡夫無實智慧隨順世法如是不利乃至樂苦亦不觀察是樂雖生即是無常摩滅之法若法真實無常摩滅者當知是樂苦雖生速滅不住若不觀此真實義是為凡夫無實智慧隨順世法比丘當知於此世法不觀察故若世利起則生貪著若利不起則生憂患乃至樂苦亦復如是比丘如是三受增長三受既增四取熾然熾然緣故則有生緣生老病死憂悲苦惱心亂𤼵狂如是習起苦隂增廣比丘當知賢聖弟子多聞智慧於正法中心善調伏賢聖法中心得開解世利即生當善觀察世利起者皆悉無常摩滅之法若法真實無常摩滅者當知是利雖起速滅不住乃至苦樂皆悉如是比丘當知作是觀者若世利起不生貪著世利不起心不憂慼乃至樂苦亦復如是愛憎不生諸覺隨順離諸憂慼乃至樂苦苦隂滅盡則得湼槃爾時世尊說是法已重說偈言利衰及毀譽稱譏若苦樂八法常相尋往復若廻轉八法不牢固摩滅變化法所謂聖弟子執照無常鏡諦觀世八法俄頃不暫停於彼四樂利未嘗有傾動若遭譏毀謗憂慼不經心若離世八法是名智慧士能出欲河流度脫生死海)又犯棄有兼二兼三具四不同遵明誨亦然苦樂升墜漏無漏報各隨因感他觀七趣五十種正觀三漸次即其相也此攝心為戒因戒生定通修三漸即大論十種戒中不缺不破不穿不雜正指不雜故云其心因定𤼵慧屬後隨道無著智所讚自在隨定具足六種摩訶止觀釋不缺為四重性戒不破為十三僧殘不穿為波逸提不雜為定共又作約位理觀二種釋此十(一約位判云束前三種戒名律儀秉善防惡從初根本乃至不穿纖毫清淨束名律儀戒凡夫散心悉能持得也次不雜一戒定法持心心不妄動身口亦寂三業皎鏡此是定共戒入定時任運無雜出定身口柔輭亦不雜凡夫入定則能持得也隨道戒初果見諦𤼵真成聖聖人所持非凡夫能持也無著戒則三果人所持亦非初果所持也智讚自在此乃菩薩利他須持此戒則非二乗所持也隨定具足此是大根性所持則非六度通教菩薩所能持也况凡夫二乗耶向判位高下事義不同理觀觀心論持戒者具能持得上十戒也先束十戒為四意前四戒但是因緣所生法通為觀境次二戒即是觀因緣生法即空空觀持戒也次兩戒觀因緣即是假假觀持戒也次兩戒觀因緣生法即是中中觀持戒也所言觀心為因緣生法者若觀一念心從惡緣起即能破根本乃至不雜戒與善相違故名為惡今以善順之心防止惡心能令根本乃至不雜等戒善順成就得無毀損故稱善心名為防止惡心既止身口亦然防即是止善順即是行善行善即是觀止善即是止是名觀因緣所生心持四種戒也次觀善惡因緣所生心即空者引金剛法尚應捨何况非法（云云）觀如是等法與非法皆即是空由此觀故能順無漏防止有無六十二見故名隨道若重慮此觀思惟純熟歷緣對境於一切色聲皆悉即空名無著戒防止思惑善順真諦是名觀因緣心即空持二種戒也次觀因緣心即假者知心非心法亦非法而不永滯非心非法以道種方便無所有中立心立法拔出諸心數法導利眾生為智所讚雖廣分別無量心法但有名字如虚空相不生愛著惑相不拘名為自在如此假觀防止無知善順俗理防邊論止順邊論觀即是假觀持兩戒也次觀心因緣即中者觀於心性畢竟寂滅心本非空亦復非假非假故非世間非空故非出世間非賢聖法非凡夫法二邊寂靜名為心性能如是觀名為上定心在此定即首楞嚴本寂不動雙照二諦現諸威儀隨如是定無不具足如是觀心防止二邊無明諸惡善順中道一實之理防邊論止順邊論觀此名即中持兩戒也故梵網云戒名大乗名第一義光非青黃赤白戒名為孝孝名為順孝即止善順即行善如此戒者本師所誦我亦如是誦當知中道妙觀戒之正體上品清淨究竟持戒十住廣說云若無我我所遠離諸戲論一切無所有是名上尸羅故淨名云罪性不在內亦不在外亦不在兩中間如其心然罪垢亦然即此意也若事中恭謹精持四戒而其心雜念事亦不牢猶如坯瓶遇愛見惡則便破壞若能觀心六種持戒理觀分明妄念不動設遇惡緣堅固不失理既不動事任運成故淨名云其能如是是名善解是名奉律正意在此)與汝修三昧兾佛菩提㫖趣正符賢首大師華嚴玄義章十五門第十入道方便門有三一檢心二檢境三造修勝行(一檢心之中有藥有病病有麤細麤謂二種巧偽修行一內實破戒外現威儀二內雖持戒為他知故求名利故細謂二種情計不破一雖真心而計我修行二雖不執我而計有法藥中有別有通別謂隨前病麤細對治通謂但觀諸法平等諸病自盡二檢境之中有倒有真倒謂情計之境對前心病故境顛倒真謂三乗空有不二境及一乗無盡境對前藥治故見真境三造脩勝行者於中有始有終一始有三種一捨緣門有六一捨作惡業二捨親屬三捨名聞利養四捨身命五捨心念六捨能所二隨緣門有四種一還於前六事中守心不染二凡於順情境下至微細皆應覺知不受三於違情境乃至斷命等怨皆應守心歡喜忍受四凡有所作遠離巧偽虚詐乃至一念亦不令有三成行門謂得前二門成萬行也二終者亦三種一捨緣門即止也唯觀諸法平等一相諸緣皆絕二隨緣門即觀也還就事中起悲願行三成行門即止觀䨇運)若以經對勘檢心麤病二種巧偽修行即四根本罪初漸二漸正治於此細病二種情計不破即七趣補特伽羅觀隂外道第三漸塵既不緣根無所偶正治於此但能精修三漸即具通別二藥倒境悉真造修勝行中始三種捨緣門六隨緣門四亦四根本攝惡業即四重罪親屬即亦有徒眾名聞利養盜妄所攝捨身命心念能所及守心不染順逆微細皆應覺知即斷性亦無身心俱捐一念虚詐亦不令有即心如直弦成行門即第三漸次功夫成熟終三種止觀䨇運即從三漸得無生法忍。

　　四種律儀為三漸次證菩薩位真因具攝性修三學先明若不遺失復舉宿習挍量即應前遺失真性顛倒行事也夫聲為禪定刺法紛無緒豈不引魔但舉色香味觸以言不緣阿難已知治循聲倒法無自體五塵落謝亦在心字中攝故加淨熏即入真三摩地佛頂心呪即迦陵仙音密說首楞嚴擇清淨師結界建壇求於十方如來放光灌頂即十方世界合成一界交光相羅現證首楞嚴皆應前稱讚及當機願度末劫之請夫修證本求三無漏學而慧從定生定從戒生戒依師𤼵同學分中一染多淨且不相應何况師資法乳法華法師品文句釋云皆以妙法為師師於妙法自行成就故云法師梵網經云無解僻教為利皆不許作師染淨法起各從其緣悉由選擇而得自非悟證首楞嚴三昧何能當此南嶽思大師夢梵僧數百形服瓌異上座命曰汝先受律儀非勝安能開𤼵正道既遇清眾更宜祈請四十二人加羯磨法具足成就故大乗止觀云初行菩薩欲有所作先須𤼵願次入止門即從止起觀然後隨心所作即成何故先須𤼵願指尅所求請勝力加故何故入止欲知諸法悉非有故於一切礙隨念即通故何故從止起觀欲知諸法皆從心作有所建立隨念即成故久行菩薩但𤼵意欲作隨念即成諸佛如來不緣而照不慮而知但隨機感所應見聞不𤼵意而事自成譬如摩尼無心雨寶由三大阿僧祗劫熏習淳熟故得如是更無異法深達此㫖則知一壇之建該徹十方三世因果修證神呪之力具足諸佛八相化儀豈可以限量心思議溫陵(言初標三學而終止四戒者定慧已備前文)正脉(云溫陵知定慧屬前圓通然不於壇塲中說定慧處表彰耳根遂令行人不知道塲所修復是何門且此但詳於戒而生定生慧無處表彰今科畧示塲中定慧以若有末世欲坐道塲二十五句為因戒生定復以此後十六句為因定𤼵慧)未究佛印是人得真三昧即定也成就菩薩無上知覺即慧三學本不相離况壇場無外安得更有耳門之修也道塲許四眾皆修與方等文同𤼵願行道三七不寐亦具半行半坐三昧果能精勤自感佛現佛縱現身亦秪摩頂安慰令其開悟豈有一法與之哉壇塲儀軌法法楞嚴三昧配釋名相不可違宗按天台大師摩訶止觀修大行四三昧中第三半行半坐三昧謂此出二經方等法華方等至尊不可聊爾若欲修習神明為證先求夢王若得見一是許懺悔(先方法次勸修方法者身開遮口說默意止觀於閑靜處莊嚴道塲香泥塗地及室內外作圓壇彩畫懸五色旛燒海岸香然燈敷高座請二十四尊像多亦無妨設餚饌盡心力須新淨衣鞵屩無新浣故出入著脫無令參雜七日長齋日三時洗浴初日供養僧隨意多少別請一明了內外律者為師受二十四戒及陀羅尼咒對師說罪要用月八日十五日當以七日為一期十人已還不得出此俗人亦許須辦單縫三衣備佛法式口說默者預誦陀羅尼咒一篇使利於初日分異口同音三徧召請召請法在國清百錄中請竟燒香運念三業供養供養訖重禮以志誠心悲泣雨淚陳悔罪咎竟起旋百二十帀一旋一咒不遲不疾不高不下旋咒竟重禮却坐思惟思惟訖更起旋咒周而復始終竟七日從第二時畧召請餘悉如常意止止觀者經令思惟思惟摩訶袒持陀羅尼翻為大秘要遮惡持善秘要秪是實相中道正空經言吾從真實中來真實者寂滅相寂滅相者無有所求求者亦空得者著者實者來者語者問者悉空寂滅湼槃亦復皆空（云云）此與大品十八空同大經迦毘羅城空如來空大湼槃空更無有異以此空慧歷一切事無不成觀方等者或言廣平今言方者法也般若有四種方法謂四門入清凉池即方也所契之理平等大慧即等也令求夢王即二觀前方便也道塲即清淨境界也治五住糠顯實相米亦是定慧用莊嚴法身也香塗者即無上尸羅也五色葢者觀五隂免子縛起大慈悲覆法界也圓壇者即實相不動地也繒旛即翻法界上迷生動出之解旛壇不相離即動出不動出不相離也香燈即戒慧也高座者諸法空也一切佛皆栖此空二十四像者即是逆順觀十二因緣覺了智也餚饌者即是無常苦酢助道觀也新淨衣者即寂滅忍也瞋惑重積稱故翻瞋起忍名為新七日即七覺也一日即一實諦也二洗即觀一實修三觀蕩三障淨三智也一師者即一實諦也二十四戒者逆順十二因緣𤼵道共戒也呪者囑對也纓絡明十二因緣有十種即有一百二十支一咒一支束而言之秪是三道謂苦業煩惱也今咒此因緣即是咒於三道而論懺悔事懺懺苦道業道理懺懺煩惱道文云犯沙彌戒乃至大比丘戒若不還生無有是處即懺業道文也眼耳諸根清淨即懺苦道文也第七日見十方佛聞法得不退轉即懺煩惱道文也三障去即十二因緣樹壞亦是五隂舍空思惟實相正破於此故名諸佛實法懺悔也勸修者諸佛得道皆由此法是佛父母世間無上大寶若能修行得全分寶但能讀誦得中分寶華香供養得下分寶佛與文殊說下分寶所不能盡况中上耶若從地積寶至梵天以奉於佛不如施持經者一食充軀如經廣說（云云）)約法華亦明方法勸修(方法者身開遮口說默意止觀身開為十一嚴淨道塲二淨身三三業供養四請佛五禮佛六六根懺悔七遶旋八誦經九坐禪十證相別有一卷名法華三昧是天台所著流傳於世行者宗之此則兼於說默不復別論也意止觀者普賢觀云專誦大乗不入三昧日夜六時懺六根罪安樂行品云於諸法無所行亦不行不分別二經本為相成豈可執文拒競葢乃為緣前後互出非碩異也安樂行品護持讀誦解說深心禮拜等豈非事耶觀經明無相懺悔我心自空罪福無主慧日能銷除豈非理耶南嶽師云有相安樂行無相安樂行豈非就事理得如是名特是行人涉事修六根懺為悟入弄引故名有相若直觀一切法空為方便者故言無相妙證之時悉皆兩捨若得此意於二經無疑今歷文修觀言六牙白象者是菩薩無漏六神通牙有利用如通之㨗疾象有大力表法身荷負無漏無染稱之為白頭上三人一持金剛杵一持金剛輪一持如意珠表三智居無漏頂杵擬象能行表慧導行輪轉表出假如意表中牙上有池表八解是禪體通是定用體用不相離故牙端有池池中有華華表妙因以神通力淨佛國土利益眾生即是因因從通生如華由池𤼵華中有女女表慈若無無緣慈豈能以神通力促身令小入此娑婆通由慈運如華擎女女執樂器表四攝也慈修身口現種種同事利行財法二施引物多端如五百樂器音聲無量也示喜見身者是普現色身三昧也隨所宜樂而為現之未必純作白玉之像語言陀羅尼者即是慈熏口說種種法也皆法華三昧之異名若得此意於象身上（云云）勸修者（云云）)清凉大師解華嚴經入法界品鬻香長者優鉢羅華善別諸香表法意同(廣如疏鈔)深觀古釋各順經宗今此壇室總表一法界心壇塲即乾慧地先取雪山大力白牛西國高祖云雪山喻大湼槃大力白牛即行步平正其疾如風肥膩香草即忍辱茹退微細即微細智和合栴檀即證無熱惱別於平原穿去地皮五尺已下即三漸次除助刳正違現現前五隂殘質不復續生十香成泥即欲習初乾未接法流壇心置一金銀銅木蓮華華中安鉢華表真因即地向行住鉢表淨器八月露水表甘露妙湛本有故云先盛離垢始現故云後貯水中隨安所有華葉葉隂表定即奢摩他華敷表慧即毘婆舍那所謂以湛旋其虚妄滅生得元明覺為因地心然後圓成果地修證奢摩他中用諸如來毘婆舍那圓妙開敷重𤼵真妙清淨修證漸次深入順行而至接如來法流即同湼槃君臣同服不死之藥經於諸位開合自在正被圓乗上中下機兼前四教若寄若接故有真岐歷超種種差別今此壇心正當中中流入圓妙開敷即十信位故以金銀銅木表開示悟入即攝前歷位不定指一種即攝選圓通處四華間錯紛糅隨人建立即攝後超位若已超住即非木超行非銅超向非銀前大力白牛即當不落堦級并金亦超則一切俱非一切俱即離即離非是即非即五種本位無不具足矣方圓丈六上下八鏡竝餘供具皆取十六葢表相見道中緣安立諦八觀真如八觀正智法真見道無間解脫見自證分差別建立十六忍智故雜集云(若別說見道差別謂世第一法無問苦法智忍苦法智苦類智忍苦類智集法智忍集法智集類智忍集類智滅法智忍滅法智滅類智忍滅類智道法智忍道法智道類智忍道類智)如是十六忍智是見道差別相以諸相見道依真假說故以上鏡表智下鏡表忍蓮華香爐白牛乳煎餅砂糖油餅乳糜蘇合蜜薑純酥純蜜各各十六助道品雖多不出戒定慧十六蓮華表慧十六香爐表戒十六八味表八定禪悅法喜戒易著相著則慢生純燒沉水無令見火無相戒也定易起味味則隱沒投是酥蜜於炎爐內燒令烟盡不隨禪生定也蓮華處汙不染三法本不相離知修此二即無垢慧也否則濫非正修正得真三摩地入他觀矣今忍智三學悉依乾慧地及四十心生故鏡繞華鉢餘十六各各圍繞華外修因向果是為享佛菩薩當陽盧舍那釋迦彌勒阿閦彌陀四壁十方三世如來即諸佛法界觀音金剛藏烏芻瑟摩及諸菩薩即菩薩法界初七稱名有阿羅漢號即二乗法界梵王帝釋四天王即諸天法界壇內同修四眾即人法界八部諸王即攝餘四趣法界此十六鏡并一切供具在諸佛即究竟十力權實智海在菩薩即分真權實在二乗即相似在壇內修證眾即觀行見聞隨喜即名字餘一切眾生即性具壇室中空有不二依正混融境智無邊聖凡無盡重重交映之空表十法界正因三法身即大佛頂十六鏡表十法界了因三般若即如來密因修證了義其餘一切表十法界緣因三解脫即諸菩薩萬行首楞嚴全依十六智交光影現一即三三即九九即一是為不思議境智行令在壇眾熏修悟入本來圓具各各現前當念究竟即全證首楞嚴三昧住妙莊嚴海逆流度生無有異也王荊公肇始分配名相寂音廣之溫陵相襲(咸以十六為八正八邪或分上八鏡為諸佛智下八鏡為行人智金銀銅木分配仁義延及今時各增己說遂於壇上增白傘葢此種儀式金口未宣)近注有以壇塲配菩提心金銀銅木配四十心十六配十六智行名義雖符但唯取法四智六度則濫有般若解脫無法身以人空為權法空為實權實各分亦不盡二深妙㫖若八地二智已盡寂滅現前向後三位豈無斷證雪山白牛為上別於平原即中雖分障無障皆屬圓機竟判歸別則非圓修何云方圓丈六圓融行布不礙也綱領不清或增或减致從始迨終三法不貫不知壇塲所表符前敷座宴安宣示深奥摩頂頓示有三摩提中間重答五名開示二種根本及選圓通面門五體光照十法界一如實智依生權智依建報化三乗悉從此出如來前標七常住果體宗用今於壇儀中實智以鏡表權智以供具表十法界以像表不表體者顯無物能表亦即十法界眾生不必更表也古德云終日拈香擇火不知真箇道塲何得懷等待心當面蹉過合論述感應因緣(問曰至誠誦咒而十方佛果有出現者乎曰晉有僧曇翼者住江寧長干寺精勤求舍利以金瓶置齋几日夕頂禮忽一夕瓶中五色光出一室如晝又精進求瑞像日夕向十方禮曰像滿虚空願早感應太元十九年二月八日忽光𤼵城北白馬寺僧往見像欲舉之不可翼後至曰此阿育王像降我也即舉之冷然而脇旁有行字譯之曰某年月日阿育王造以翼款誠可以驗諸如來必我摩頂也按翼公傳是江陵長沙寺江陵滕畯為長沙太守東晉穆帝永和三年捨宅於翼公故名長沙當其初住像設未備䖍請阿育王像此像遂於廣南作比丘相附商舶以至登岸始知後罽賔禪師僧伽難陀到寺具述西域失像因緣見像光上有梵字是阿育王像非脇旁也翼公入滅時像光先去章安作智者別傳載大師年十五於長沙像前𤼵弘大願誓作沙門荷負正法精誠感通夢瑞像飛臨宅庭授金色手從窓隙入三徧摩頂由是深猒家獄二親不聽乃刻檀寫像曉夜禮誦恍焉如夢見高山有僧招手喚上入一伽籃見所造像在彼殿內智者生於華容今公安縣中尚有聖母塔遺跡去長沙寺百里之遙故自幼得見瑞像像來東土千二百年或放光經行或悲容流汗則兆震旦治亂之緣詳載法苑珠林長沙寺在荊州府城東十里草市鎮即傳燈所載荊南城東天皇廢寺靈鑑請悟和尚重修受龍潭饋餅處公安袁中道集云萬曆癸卯間破院三間搖搖欲墮一日屋塌梁墜及佛冠而止欹立無倚若有人擎西蜀黃輝見而惻然命其門人太守徐及木商林茂化鼎新之演宿障深重現世緣慳年方十二已至渚宮年二十九方獲頂禮中間一十八載雖僑寓經過竟同舍衛之三億悲哉嗣後恒往修敬旋遶像前焚香供養瞻仰戀慕不欲辭去壬申更往不見一蒲萄朵葢䨇睛黑白珠別皆寶珠為之曾失其一飾以偽珠今并失其存者經云由破戒罪則見聖像不具六根不勝感慟𤼵意懺謝敬以琥珀作䨇瞳并白毫相重加莊嚴像體乃眾寶末所作色類水白桃花左手曲向心下仰掌屈中指無名指以大指壓右臂下𡸁掌微前曲西國𡸁命法如是也眼耳鼻口左右各竅相通足踏二蓮蓮去足一線而立不傾相好之妙遠近前後左右迭觀變化無定不可思議)但據一事未能顯不思議無方大用若究其詳如法華玄義云一釋名二明相三明機感不同者即為三意一就四句論不同二就三十六句論不同三就十法界論不同但眾生根性百千諸佛巧應無量隨其種種得度不同故文云名色各異種類若干如上中下根莖葉等隨其種性各得生長即是機應不同意也(今畧言為四一者𡨕機𡨕應二者𡨕機顯應三者顯機顯應四者顯機𡨕應其相云何若過去善修三業現在未運身口藉往善力名此為𡨕機也雖不現見靈應而密為法身所益不見不聞而覺而知是名為𡨕益也二𡨕機顯益者過去殖善𡨕機已成便得值佛聞法現前獲利是為顯益如佛初出世最初得度之人現在何嘗修行諸佛照其宿機自往度之即其義也三顯機顯應者現在身口精勤不懈而能感降如須達長跪佛往祗洹月葢曲躬聖居門閫如即行人道塲禮懺能感靈瑞即是顯機顯應也四顯機𡨕應者如人雖一世勤苦現善濃積而不顯感𡨕有其利此是顯機𡨕益若解四意一切低頭舉手福不虚棄終日無感終日無悔若見喜殺壽長好施貧乏不生邪見若不解此者謂其徒功喪計憂悔失理釋論云今我疾苦皆由過去今生修福報在將來正念無僻得此四意也二就三十六句論機應不同者前𡨕顯互論略舉四句若具足辨者用四機為根本所謂𡨕機顯機亦𡨕亦顯機非𡨕非顯機𡨕是過去顯是現在𡨕顯是過現非𡨕非顯是未來如佛為闡提說法（云云）於一句中復為四句所謂𡨕機𡨕應𡨕機顯應𡨕機亦𡨕亦顯應𡨕機非𡨕非顯應餘三機亦如是四四即成十六句機既召應應亦有十六句一機而感四應一應而赴四機機應各為十六合成三十二句就前根本四句便是三十六句機應也三就十法界論機應不同者秪約一人身業機具三十六約三業即有一百八機三世三業則有三百二十四一界既爾十法界即有三千二百四十機應不同就自行既爾化他亦然合則六千四百八十機應此就歷別十法界如此若就十法界交互則增九倍都六萬四千八百機應也)四明機應相對者即有四意一明諸有苦樂與三昧慈悲相對二者機關等相對三者三十六句相對四者別圓相對(諸有三昧相對者諸機乃多不出二十五有諸應乃多不出二十五三昧地獄有善惡之機關無垢三昧慈悲之應論其惡者即有黑業惡見思惡塵沙惡無明惡論善則有白業善即空善即假善即中善是名地獄機也無垢三昧慈悲為應者初修無垢三昧觀地獄界因緣觀慈悲即空觀慈悲即假觀慈悲即中觀慈悲以因緣觀時悲拔地獄黑業苦以因緣觀時慈與白業樂以即空觀時悲拔見思苦以即空觀時慈與無漏樂以即假觀時悲拔塵沙苦以即假觀時慈與道種智樂以即中觀時悲拔無明苦以即中觀時慈與法性樂是為地獄有善惡之機以關無垢三昧慈悲之應拔苦與樂相對義也二者機關相對者地獄界中黑業之惡有微義有關義有宜義如此三機即關無垢三昧時慈悲有赴義有對義有應義地獄白業亦有六義相對即空見思塵沙無明等善惡皆具六義相對（云云）三者三十六句相對者地獄黑白業具有𡨕機𡨕應𡨕機顯應顯機顯應顯機𡨕應即關無垢三昧慈悲𡨕顯四應赴於地獄見思即空塵沙種智無明中道等皆具四機四應相對（云云）又地獄有𡨕顯三十六機即對無垢三昧三十六應（云云）四者別圓相對者若地獄有歷別之機三昧應即歷別若有圓普之機三昧應亦圓普若歷別機起三昧別應一有業謝餘有業未必謝三惡思盡餘有思未必盡地獄道種智明餘有未必明地獄佛性了了餘有未必了了若作圓機圓應者地獄自在業未究竟餘有亦未究竟一有見思未盡餘有亦未盡一有道種未明餘有亦未明一有佛性未了了餘有亦未了了一有了了餘有亦了了乃至一有業自在餘有業亦自在分別地獄機應相對如上說餘二十四有機應相對例亦如是問頗有善機惡應惡機善應偏機圓應圓機偏應不答無方適時亦有此義淨名云或時現風火照令知無常即惡應於善也妙莊嚴信受邪惡三菩薩應為妻子即善應於惡圓機偏應者一切智願猶在不失不失即圓機教聲聞法即偏應也偏機圓應者先引三車後與一大領解云無上寶聚不求自得即其義也拔樂與苦例此可知)正脉(謂壇塲非修行正要不必過泥反廢耳門正修)豈知此中事相即雜華妙德淨光夜神所云普見三世一切諸佛亦見彼佛清淨國土道塲眾會神通名號諸法壽命言音身相種種不同悉皆明覩而無取著何以故知諸如來非去世趣永滅故非來體性無生故非生法身平等故非滅無有生相故非實住如幻法故非妄利益眾生故非遷超過生死故非壞性常不變故一相言語悉離故無相性相本空故承交光處諸佛摩頂修三摩地能令身心明淨即攝得忍𤼵化故云猶如璢璃阿難𤼵心因見三十二相形體映徹猶如璢璃即妙覺所證十方世界及與身心內外明徹也然乾慧地十方世界皎然清淨身心妙圓即以璢璃懸月喻喻證明圓不獨諸佛如是五十十五位菩薩亦然以首楞嚴三昧六位圓融故端坐安居經一百日可證初果縱未成聖亦知成佛不謬皆據道塲不成者判古注(不分道塲成就不成就指明淨為觀行淨)正脉(謂暫與寂滅現前境界相應)全昧璢璃䨇喻前後大悟之㫖矣。

　　顯密無別故經五名三名帶咒餘二所謂救護度脫灌頂章句亦豈離此觀佛頂放百寶光明光出寶華華坐化佛化佛頂現十百寶光一一光現十恒河沙皆從一展轉以至無盡首楞嚴三昧本來如是寶覺真心各各圓滿無見頂相則非定有無相現相又非定無音聲歷然不容分別直下動靜二相了然不生為證圓通勝妙方便如摩登伽神力𡨕資速證無學若非歷劫加持何能一念熏無漏善出纏受記觀佛三昧海經第十云(是時阿難即從座起合掌長跪白佛言世尊如來今者一切身相皆已說竟唯不顯說無見頂相唯願天尊少說頂相光明瑞應令未來世凡愚眾生知佛勝相爾時世尊即入頂三昧海令佛頂上肉髻之中一一毛孔涌出璢璃光其光如水螺文右旋徧滿十方無數世界如百億世界微塵數海如是八萬四千諸毛孔中皆出是水相一一水相復過是百千萬倍數不可知是諸璢璃水上生眾大寶蓮華華有無數百千萬億葉葉作無數百千萬億寶色葉極小者徧覆三千大千世界如是華上一一鬚間有無量阿僧祗百千萬億恒河沙化佛一一化佛頂肉髻相流出眾光亦復如是時諸佛身量同虚空不可得知如是諸佛佛佛相次盡世界海際此相現時於十方面各有百億微塵數菩薩身昇虚空現大神變至釋迦牟尼佛所時諸菩薩以佛神力故暫見一毛孔中少分瑞相應時即得無量百千金剛相陀羅尼佛現是相時賢劫千菩薩及十方諸佛皆現此相時會大眾見此少分相者須陀洹人如剎那頃成阿羅漢觀因緣者不緣諸緣成阿羅漢𤼵心菩薩超越境界增進甚深三昧海門住於性地無生菩薩倍加增進無量勝法住首楞嚴三昧佛告阿難佛滅度後濁惡世中若有眾生聞佛勝相心不驚疑不生怖畏當知是人能滅一切煩惱業障聞佛勝相生隨喜者除却千億劫極重惡業後世生處不落三塗不生八難（云云）)𤼵心菩薩與今悲增同無生菩薩與今智增同須陀洹人如剎那頃成阿羅漢與今性比丘尼所證果同葢此頂三昧海正當等妙覺心即華嚴阿僧祗品塵剎剎塵二十重不思議境界興善譯華嚴四十二字門明所得功德(云又善男子如是字門是能悟入法界邊際除如是字表諸法門更不可得何以故如是字義不可宣說不可顯示不可執取不可書持不可觀察離諸相故善男子譬如虚空是一切物所歸趣處此諸字門亦復如是諸法空義皆入此門方得顯了若菩薩摩訶薩於如是入諸字門得善巧智於諸言音所詮所表皆無𦊱礙於一切法平等空性盡能證持於眾言音咸得善巧若菩薩摩訶薩能聽如是入諸字門即顯字印聞已受持讀誦通利為他解說不貪名利由此因緣得二十種功德何等二十謂得強憶念得勝慚愧得堅固力得法㫖趣得增上覺得殊勝慧得無礙辯得總持門得無疑惑得違順不生恚愛得無高下平等而住得於有情言音善巧得蘊善巧處善巧界善巧緣起善巧因善巧緣善巧得法善巧得根勝劣智善巧得他心智善巧得觀星曆善巧得天耳智善巧宿住隨念智善巧神境智善巧生死智善巧漏盡智善巧得說處非處智善巧得往來威儀施設善巧是為得二十種殊勝功德大般若放光光讚大同於此第三修觀儀式者彼文標名大方廣佛華嚴經入法界品頓證毘盧遮那法身字輪瑜伽儀[車*丸]釋云夫欲頓入一乗修習毘盧遮那如來法身觀者先應𤼵起普賢菩薩微妙行願復應以三密加持身心則能悟入文殊師利大智慧海然修行者最初於空閑處攝念安心閉目端身結跏趺坐運心普緣無邊剎海諦觀三世一切如來徧於一一佛菩薩前殷勤㳟敬禮拜旋繞又以種種供具雲海奉獻如是一切聖眾廣大供養已復應觀自心心本不生自性成就光明徧照猶如虚空復應深起悲念哀愍眾生不悟自心輪廻諸趣我當普化拔濟令其開悟盡無有餘復應觀察自心諸眾生心及諸佛心本無有異平等一相成大菩提心瑩徹清淨廓然周徧圓明皎潔成大月輪量等虚空無有邊際復於月輪內右旋布列四十二梵字悉皆金色放大光明照徹十方分明顯現一一光中具無量剎海一一剎海有無量諸佛一一諸佛有無量聖眾前後圍繞坐菩提塲成等正覺智入三世身徧十方轉大法輪度脫群品悉令現證無住涅槃復應悟入般若波羅蜜四十二字門了一切法皆無所得能觀法界悉皆平等無異無別修瑜伽者若能與是旋陀羅尼觀行相應即能現證毘盧遮那如來智身於諸法中得無障礙)標指釋此皆傍理路生解不知上下文中顯說詳盡何必更贅全不契密因修證意趣矣讚咒中出生十方一切諸佛是總相以下別相從十方如來至終不能盡過去諸如來斯門已成就亦說此咒至所不能害現在諸菩薩今各入圓明我今為汝至來相惱害未來修學人當依如是法過去具彰五時因此得成正徧知覺即華嚴菩提普光塵剎海會所演修多羅也執此降魔制外即鹿苑小機所見乘此含此即方等般若對三帶二淘汰持此授記即法華依此拔濟即救護世間八難八苦各舉其半末法正當佛後北洲長壽世智辯聦既不見佛聞法何異盲聾八苦則以因攝果兼及諸橫諸難應圓通章十四無畏隨此即𤼵明文殊觀音等皆古佛現身影響行此即𤼵明阿難登伽亦蒙塵劫攝受差別緣深故於秘密藏得獲果證誦此即前敷座宴安並後將罷法座傳此即囑飲光持金襴袈裟以付後佛並囑阿難副貳傳化現在就當機眾會世界國土反明不持誦之失與塵揚順風及讀誦書冩諸色供養互相照映未來雙列世出世間救護成就然出世亦兼世間世間終歸出世故云得無生忍入三摩提即正他二觀前略分為十一災毒惡咒皆不能侵二[鬼-(白-日)]神領恩常加守護三金剛藏王𤼵彼神識四從因逮果不受雜形五得佛功德感佛同生六違其現業成就三學七輕重毀犯一時銷滅八行住清淨同於入壇九逆重罪除如風吹沙十宿障盡空猶湯消雪復次女人映圓通章女主國夫人命婦密寄十地等覺孕育佛果如地論十喻五十五善知識中則夜神瞿波摩耶之所示現得長壽生淨國免三災鎮惡星即上心得正受無量功德如惡义聚而辭意錯綜影略葢慮初學自生退屈不悟顯密熏修功用神速故示三世皆有正像末法當機已預聖流不持此咒不能遠魔末法眾生果能擇師結壇持戒持咒不紆疑悔必蒙交光灌頂與觀音證圓通阿難登伽得菩提心入徧知海無二無別問金剛藏王𤼵彼神識如來功德悉與此人此義請更明示答如來曠劫住於無緣四等首令一闡提經億億萬劫𤼵菩提心入五十五路真修皆以同體不思議力華嚴明住行向地說法大士承㝠顯二加悉由主佛過去本願現在威神及伴佛神力當機眾會善根智慧清淨增長楞伽所謂如來以二種神力建立也所修功業(云云)即一闡提菩薩修代眾生苦供養决定菩提心者非一生一劫善根感應道交故能𤼵彼宿命獲益者自知餘人不見也問亦有久持神咒未獲感應其故何耶答如守護國界主陀羅尼經卷第十(爾時會中摩伽陀國主阿闍世王即從座起偏袒右肩右膝著地合掌㳟敬頂禮佛足而白佛言世尊如來今在菩提樹下我之國土說陀羅尼及曼荼羅既有如是無量功德何以摩伽陀國風雨不節旱澇不調饑饉相仍冤敵侵擾疾疫災難無量百千唯願世尊斷我疑網爾時世尊讚阿闍世王作如是言大王善哉善哉快問斯義於未來世能多利益一切眾生大王諦聽諦聽善思念之吾當為汝分別解說大王如王所言於我國中當有饑饉冤敵等者此守護國界主陀羅尼以十六俱胝那由他陀羅尼而為眷屬此大金剛城[曼-又+力]荼羅以為眷屬然彼一切皆以信心而為根本以深般若而為先導大菩提心及大悲心以為莊嚴大王一切善法皆悉從此陀羅尼生一切罪惡不信因果以為根本大王汝今不信因果躭五欲樂如大猛風吹其信心及菩提心大悲總持悉皆遠逝乃至挑其法眼斷滅佛法閉人天路開惡趣門如何更得此陀羅尼神力加護（云云）)廣如彼經欲持咒者當遵聖訓所讚毋蹈所訶感應自不虚也。

　　十方如來同一道故出離生死名曰直詣依三如來藏正他二觀總別各五窮法界量不可思議[(冰-水+〡)*ㄆ]盡大乗了義所明聖位大宗地玄文本論從歸依德處及因緣分開一種金剛道路五種本位該通二門(金剛寶輪山王分明體中具足此五自在無礙金輪山王道路分明體各三用共十五用大利根者乃能通達鈍根眾生决定難了獨一山王摩訶山王分明體用合說有上中下數下數具有一千二百七十五位大海部藏道路分明總有十法五種非空五種無常五十一位遍於非空五種處中無所不至無所不通故如是位利根能知非鈍者境別相位十以五非空互為主伴治五無常總相位三具上中下前後一時二種轉法令障皆成治一味平等功位各十分至摩訶寶輪王廣大圓滿無上地地分證入究竟繫縛地地品類不吉祥道路分明四無常從此具歷小中大無量出離繫縛地清白解脫道路即捨不覺入覺功位各五分至阿說本王分亦證入究竟)全宗本經之所建立經初如來敷座宴安為諸會中宣示深奥顯一切地位皆不離首楞嚴三昧十方菩薩欽求密義即真如門(密則五眼不見二聽不聞)恒沙菩薩來聚道塲即生滅門(有來去聚散皆屬生滅反顯十方咨疑即皆住本國)而同聞仙音得未曾有各隨疑破各得證入別敘首唱有三摩提(云云)主賔問詶至於七轉無非具足萬行一門超路格外提持全具五體十五用阿難所呈皆似能立破如來所演皆真能立破即一切諸法俱非亦一切諸法俱是於一能了頓徹心源即究竟無餘總持全證全用更無分齊可窮即周遍圓滿廣大由茲深入上同果海即無超次第漸轉是為真際所詣即今直詣如來大湼槃也阿難示現不知求奢摩他路故復開二根本示不能得成無上菩提與前相照門本不二機見不同若得心開皆可證入無上正覺遂屈五輪指問阿難言見否阿難云見因令指出何者是見答無是見者印如是如是又令指出何者非見答無非見者印如是如是大眾惶悚文殊請决答以云何於中有是非是依圓見明圓脩入圓證此中從因至果漸次深入而五十五位同一無生接流即上轉破盡凡情逆流即下轉蕩盡聖量流入即安住中中全離取捨五十一金剛位皆遍五種非空即從初信遠離繫縛漸證覺滿之位後觀五重隂次第超濁即對治五種無常隂盡超五十五位障皆變治一味平等壞其得體歸空本存即從繫縛地出離漸至覺滿之位論初三分明全法界體用即經總敘二門交徹具足無礙次三分明五體十五用乃真如門中差別差別皆屬真如雖一區王民亦在此門後三十分明吉祥不吉祥道路皆具本存量乃生滅門中無差別無差別亦屬生滅雖證山王位亦在此門由悟二門不二分合合分普逗三根悉證圓乗入妙嚴海則前四教位非今所明小宗但立六識證偏真唯屬半字中方便見修究竟四位相宗縱立八識亦不許通如來藏唯識論能熏所熏各有四義所熏第三謂無為法性堅密故非可熏能熏第一謂無為前後不變無生長用故非能熏能所熏法唯是八識則識有實體唯執有位有證空宗雖破八識如夢亦未顯成事即隨緣體空即不變唯執無位無證終教事有理無頓教不存階級圓宗不然真如非可熏亦可熏所謂不思議熏不可變亦可變無生長用亦有生長用所謂不思議變如起信論辨染淨相資云復次有四種法熏習義故染法淨法起不斷絕云何為四一者淨法名為真如二者一切染因名為無明三者妄心名為業識四者妄境界所謂六塵無明即二顛倒因妄心即眾生顛倒境界即世界顛倒皆無始生死根本淨法即無始菩提湼槃元清淨體此二皆在汝今故唯以真如受熏為染法不斷之源染非實染何得有初起時真如內熏為淨法不斷之始淨非今淨何得有新生際雖於生滅門建立頼耶名當體不思議三法流轉本非流轉境界即境妙苦報即法身也無明即智妙煩惱即菩提也妄心八種即返妄歸源聖量堦級即行妙結業即解脫也中歷五十五路即位妙終歸三德湼槃海即三法妙阿難大眾一聞經名頓悟禪那修進聖位增上妙理所謂理絕修證智似階差覺前前非名後後位即果之因即因之果從始𤼵心即觀湼槃行道非大夢已覺何能懸示未明地位先標妙性圓明六句顯真如隨緣成染熏淨染法離真無別體相即論真如淨法實無於染但以無明而熏習故則有染相因妄有生因生有滅即指一期四相(下文非住即住相展轉𤼵生即異相修道分何况此中生住異滅分齊頭數圓通章已滅生滅寂滅現前觀識隂窮諸行空已滅生滅前後論修證文皆與此符足徵既標初後則攝中二)生滅名妄六句顯妄法體空成淨熏染真體離妄淨用不彰即論無明染法實無淨業但以真如而熏習故則有淨用滅妄之義全因了緣二轉依號悉依迷悟建立不轉其體但轉其名夫佛果位中所轉四智依心所法慧數為體性相皆然但權乗此慧從八識起見佛果報身有為無漏圓宗先達頼耶全是真如則此慧數即真如內熏體相二大與果智無殊慧心智體無別智體理體無別六祖云五八六七果因轉但轉名言無自性就眾生情量返倒歸正則非有似有就寂滅法體本不曾動則非無實無究竟而論此迷悟量於妙明真性亦如空華所謂真三摩地豈有一法可措心而得哉三摩地一名義通諸教(瑜伽云三摩地云何謂於所觀察事隨彼彼行審慮所依心一境性又云謂於所緣審正觀察心一境性又云三摩地作何業謂智所依為業瑜伽釋論最勝子菩薩造云三摩地目心數中等持一法通攝一切有心位中心一境性通定散位大論云一切禪定攝心皆名為三摩地此言正心行處是心無始常曲不端入正行處心則端直如蛇行常曲入竹筒則直)名同㫖異雖別教地前深證俱未識倒如來示二根本勅選圓通放光現瑞皆顯一法界心本來無有世界眾生三漸旋元自歸(十方世界皎然清淨即無世界顛倒身心妙圓快然平等即無眾生顛倒從乾慧地直至是覺始獲金剛心中皆顛倒不生)觀隂精心𤼵化(識隂既盡十方世界及與身心內外明徹即無世界眾生顛倒如是乃超信住行向加地等覺圓明即顛倒不生)除事先後不同而頓證此體則一全同起信習熏資熏由性明心六句即論以依真如法故有於無明以有無明染法因故即熏習真如以熏習故則有妄心以有妄心即熏習無明不了真如法故不覺念起現妄境界此有所有七句即論以有妄境界染法緣故即熏習妄心令其念著造種種業受於一切身心等苦世界眾生皆依無住妄見無住即真如異名親悟此㫖即是不生然離念境界非證不知迷本圓明四句即論無明熏習義有二種一者根本熏習以能成就業識義故二者所起見愛熏習以能成就分別事識義故將欲復真七句即論妄心熏習義有二種一者業識根本熏習能受阿羅漢辟支佛一切菩薩生滅苦故三乗賢聖若唯依四念處對治四倒執觀心無常觀法無我尚迷生相一種住相四種何况二執未破之流恣身口意隨業受報展轉發生六句即論二者增長分別事識熏習能受凡夫業繫苦故論(云復次言意識者即此相續識依諸凡夫取著轉深計我我所種種妄執隨事攀緣分別六塵名為意識亦名分離識又復說名分別事識此識依見愛煩惱增長義故即展轉𤼵生也生力𤼵明二句指起業相也同業相感三句指業繫苦相也)經以無明妄心配屬眾生顛倒據無明業相所起轉相以屬妄能亦六精始起更徵世界顛倒據依業轉所起現相境界竟於十二類充塞即論妄境界熏習有二種義一者增長念熏習二者增長取熏習眾生受十二類形由十二類妄想所感十二類妄想由迷世界色聲香味觸法生欲轉眾生心修菩薩行其唯離諸妄見一念不生是為炙病得穴源乾流絕矣長水(解妙性圓明四句為初顯一真因妄有生八句為後敘二相又以由性明心至成究竟有為無明業相謂之異相此有所有四句為轉相謂之同相本此無住三句為現相謂之無同異相迷本圓明四句為重明業相將欲復真三句轉相非真求復四句現相及二麤展轉𤼵生至由是故有眾生顛倒為後四麤不復重明云何名為世界顛倒以下則無可相配)妙性圓明四句標真如門因妄有生八句標生滅門唯有二門不同却無二門不異今凖論分文始顯二門非同非異能同能異由性明心六句即楞伽不思議熏不思議變是現識因已具無明為因生三細唯配業相一種誤也次七句即楞伽取種種塵及無始妄想熏是分別事識因正明境界為緣長六麤唯配轉現二相亦誤也又謂迷本圓明十一句重明三細二麤則三細六麤悉應重明展轉𤼵生以後四麤何獨不爾若眾生顛倒已明九相則世界顛倒配屬何相若但見顛倒義屬不覺遂以九相次第分文全未得三番重疊倒正相翻妙㫖既無妄境界即無事識所緣不成熏習矣古注釋轉依(真際云依謂能依體是依他性興福寂音引相宗六轉依中前五種義)皆濫權乘正當所揀寂音合論(判汝今欲修至非心非法之文同滿慈章明妄非他至離即離非是即非即謂是舉前義之畧)未究離即離非乃顯圓成法體非生非住非心非法是明非真求復若配上文秪符聲聞緣覺用世語言入佛知見夫三相續固即二顛倒然顛倒不生始證三如來藏故云歇即菩提正脉(謂此中錯簡至何漸次二句當在三摩地下則始終順序釋本來無有世界眾生云凡言世界眾生且兼依正釋先當識此眾生世界二顛倒因云凡言眾生世界則世界即有情世間唯正非依引吳興語更加於一正報分約因果成二倒義謂眾生為因世界為果謂性妄見生為二執俱生成究竟有為有支此有為惑所有為業謂無住乃指惑業非指真心真心無住非今經意謂眾生在先為單說正世界在先為且兼舉依謂世界在眾生之上而又加一及字即所兼帶之依報山河大地等謂生先界後界先生後之辨有依有正更分非真求復以下至展轉𤼵生為外道作况顯邪復益非之科指非生為非因計因非住為非果計果非心為邪智非法為邪境又科是有所有至成十二類十一句為釋成世界名數以分叚為分叚生死之身界為建立有情之界謂身之四方即左右前後皆單約正報以說而於此後是故世界因動有聲至為一旋復十五句文銷釋不通遂科作推由六想成輪（云云）)不知初問未到湼槃葢遙望極果隨舉乾慧地先顯真因仍問漸次為得忍方便佛答阿難先明迷真起妄致成十二類生必從三漸方得除滅故前後互舉各有㫖也二顛倒因即滿慈章三相續并修道分生纏縛義今更引論釋經乃見彼疏承襲之誤經言家寶真如淨法也六為賊媒染因無明也(以十方大覺共指俱生無明唯汝六根更非他物故執六根成結即是無明)眾生妄心業識也世界妄境界六塵也修道分世界義古注盡誤孤山(云眾生世界是正報器世界是依報以由正報纏縛故於依報不能超越今但約正報而明)長水(云世界有三謂眾生五隂器界揀非餘二故標眾生)溫陵(云眾生世界即根身亦具四方即左右前後一身所具理自互涉)正脉(云世界即世間一者眾生世間即有情根身二者器世間即無情器界眾生於二徧成纏縛總為結體然的實結處不在器界唯在六根及解彼處云何名為眾生世界謂觀此徵詞當知所說世界但約根身非干器界又解汝今當知七句謂此世界皆約身中而言更加身中亦有定位界外亦見轉移之說)未究界為方位即分叚妄生故指功德顛倒皆根塵合明(修道分無始眾生世界生纏縛故及云何名為眾生世界即論中第四妄境界所謂六塵現有東西南北東南西南東北西北上下為界如眼觀見後暗前明乃至如意默容世出世法金口親釋前明生纏縛故特加於器世間者正恐悞以此世界為眾生世間故作是牒二文說修說證本為審觀虚妄根塵何處顛倒前云世為遷流界為方位一切眾生織妄相成身中貿遷世界相涉此云分叚妄生因此界立遷流不住因此世成三世四方和合相涉)上下文義無一不符未嘗離生說界離界說生則知二顛倒不離情器初標本來無有世界眾生次示先當識此眾生世界或先正後依或先依後正本無二義總屬三相續前論不覺流轉終而復始故具明三今論破隂證真入三摩提故唯有二葢顯見相俱倒業識為因是以此處釋二顛倒已牒眾生又牒世界若世界唯指眾生世間不關器界則不必䨇牒䨇釋矣及詳三家釋此世界顛倒又以世界為器世間孤山(云從畢竟無成究竟有故有東西南北之分叚指此分叚名之為界然有本無因故云非因所因此唯妄住故云無住所住既非真性常住則有過現未來遷流不住三世成矣以世涉方以方涉世俱成十二所以眾生正報因果和合亦十二)長水(釋此義亦云迷畢竟無成究竟有有故立界隔別不同故云分叚因能生果果生於因因果相生遷流不斷世由此立三世四方和合相涉宛轉十二變化有情亦十二也)溫陵(釋此亦云牒前此有所有非因所因等義以明也有所有故有分叚有分叚故有方位界為方位故因此界立無所因則無所住無所住則常遷流世為遷流故因此世成也三世四方宛轉十二故涉於其間者悉從其變化此世界顛倒之由也)此義既顯則知前指世界作眾生世間誠誤矣唯吳興獨異眾說(釋先當識此眾生世界二顛倒因云前世界相續唯在依報謂四大因起等今世界顛倒葢指正報即十二類生所以然者由前答富樓那問云何忽生山河大地故今答阿難修三摩提所入地位故何則位由悟入悟必由迷迷之為凡悟之為聖皆正報之事非由器界之相故異前說又云第四卷方世相涉如流變三疊彼對依報顯於正報六根功德各千二百此中相涉以依從正明世界顛倒立十二類生既前云功德此云顛倒古師用此釋前三疊其可順乎)不知情器內外本不相離前答滿慈亦具眾生業果故云三種相續皆是覺明明了所現今答阿難亦具世界顛倒故云本此無住建立世界及諸眾生傅大士云未有無心境曾無無境心若無正報闕無明妄心若無依報闕妄境界則於相涉織妄義皆不成應證三種妙嚴無復迷悟地位之可論矣正脉獨宗吳興其紕繆尤甚問既云顛倒又云無實全體即真更有明文可息疑否答如華嚴十行品饒益行中云作是學已離諸惡行計我無知以智入於一切佛法為眾生說令除顛倒然知不離眾生有顛倒不離顛倒有眾生不於顛倒內有眾生不於眾生內有顛倒亦非顛倒是眾生亦非眾生是顛倒顛倒非內法顛倒非外法眾生非內法眾生非外法一切諸法虚妄不實速起速滅無有堅固如夢如影如幻如化誑惑愚夫如是解者即能覺了一切諸行通達生死及與湼槃證佛菩提自得度令他得度自解脫令他解脫自調伏令他調伏自寂靜令他寂靜自安隱令他安隱自離垢令他離垢自清淨令他清淨自湼槃令他湼槃自快樂令他快樂(疏第三作是學已下明攝善法戒文分為二初明自分現攝後辨勝進當攝今初善法雖多不出悲智故文中畧舉於中分三初䨇標悲智二然知已下䨇釋二相三如是解已下䨇明二果今初先智後悲智中先明離過謂離惡行無明後以智下明其成德為眾生下即是攝悲二䨇釋二相中悲智䨇運文分為二先以智導悲自成正觀二一切諸法下通明入法顯彼倒因今初文有四對前三二互相望後一當體以辨前三對中前二不離後一不即即顯生之與倒非即離也眾生即能起顛倒之人乃染分依他顛倒即所起之妄是徧計所執初對明不離者謂依似執實故離生無倒依執似起離倒無生第二對明不相在重釋前義言不離者明因果相待緣成非先有體二物相在因中無果故倒內無生若必有者則應徧計是依他起果中無因故生內無倒若要令有者則應無有不倒眾生第三對明不即不壞因果能所徧計之二相故由前二對則知生倒非一非異非即非離第四對當體以辨倒心託境方生故非內法若是內者無境應有境由情計故非外法若是外者智者於境不應不染既非內外寧在中間則當體自虚將何對他以明即離眾生亦爾即蘊求無故非內法離蘊亦無故非外法既非內外亦絕中間本性自空何能起倒將何對他明非即離既如是知則自無倒為物說此倒惑自除二一切下通明入法顯彼倒因謂由不達緣成不堅妄生徧計故云誑惑愚夫實則愚夫自誑若獮猴執月三如是已下䨇明二果即前悲智所成之果也亦九戒中二世樂戒也先總後別總中由解諸法不實幻化是覺了諸行了行相虚名達生死知行體寂是了湼槃了之究竟即得菩提自得度下別有九對一度苦二脫集以了生死故三調之以道四寂之以滅以了湼槃故次四即證四諦之德如次配上謂由斷苦故得安樂等九即證佛菩提之樂（云云）)顛倒如蛇眾生如繩皆緣不見麻體致茲妄現了達生死湼槃證佛菩提即今先識二顛倒因真三摩提請細窮之便可頓入。

楞嚴妙指卷第五(終)


國家圖書館善本佛典第 16 冊 No. 8859 楞嚴妙指


楞嚴妙指卷第六

　　釋弘演述

　　從第八卷初即熏習起淨法不斷始自因心直窮果滿圓收加行正位與下受盡所標聖位交映是謂從於凡夫終大湼槃懸示無上正修行路就一無生法忍詳列六位顯忍位名義元具通別圓乗一即一切一切即一或開或合悉無障礙本末平等唯是一心按大宗地論一種金剛道路云所依止本數總有五十一謂虛假光明四十種名字不動真金剛十種本名字及大極地故是名所依數虛假光明即盡是清淨四十一心不動真金剛即菩薩所行金剛十地及大極地即妙覺六十聖位中三漸乾慧是信前加行四加乃登地加行等覺即妙覺加行但列正位故除此九而相似三賢共名虚假光明登地則稱金剛與經問答皆分地前地上㫖趣無別經於二觀則開位合忍開隂合覺論則開位與歷超數同開不覺與五重觀照同合始覺與獲無生法忍因該果海證等覺圓明果徹因源同究極而論位隂亦可合忍覺亦可開稱法隨機無不自在此圓滿論稟如來所宣該盡十方三世說法儀式故云如是五十一種根本名字一切天地一切父母一切體性一切所依釋論臨末偈亦述超毛頭三𧢲過生華四根第一僧祗已滿入歡喜地名相階級無一不符又釋融諸始覺令同本覺義云五十一分滿始覺時實無轉勝漸次之果亦無究竟圓滿之極所以者何一切始覺四相俱時而得止住皆無自立從本以來一味平等自性圓滿契同無二一相覺故馬鳴既已親承龍樹又復詳述皆收十信共立五十一數覺滅異住生悉名始覺位位皆圓為圓頓教論位龜鏡若南嶽大師判大品三處明圓別通位天台承稟立化儀四教化法四教化法分藏通別圓圓位三句料揀一名通義圓二名別義圓三名義俱圓皆依義不依語(云云)第二明位數還約七種以明階位謂十信十住十行十廻向十地等覺妙覺於十信前更明五品之位(云云)三明伏斷四明功用五明麤妙六明位興七明位廢八開麤顯妙九引湼槃五味之文證四教第十妙位始終云真如法中無詮次無一地二地法性平等常自寂然豈應分別初後始終良由平等大慧觀於法界無有若干能破若干無明顯出無若干智慧約此智慧無始而始即是初阿無終而終即是後茶無中而論中即是四十心雖復差別則無差別故名不思議位依迷悟因果具分六即廣明頂墮於住前住上甄別真似用擬別教教權證實挍於圓頓差一僧祗而地前地上同屬分真(云云)夫無差之差即本來平等分生住異滅差之無差即覺生住異滅本來平等若非二智交徹何由具顯二深據此義配十二類生理即也達十二類生本無上菩提及大湼槃名字即也三漸次觀行中修五悔也乾慧地正𤼵五品亦即淨六根也初住後位一一俱同悉屬證悟故云清淨修證漸次深入若賢首一乘教義分齊別教一乘同教一乘所明位相具二善巧(云第三行位差別者於諸教中皆以三義畧示一明位相二明不退三明行相初者依小乗有四位謂方便見修及究竟也又說小乗十二住以為究竟及說三界九地十一地等廣如小論說二不退者此中修行至忍位得不退故也其行相亦如彼諸論說問何故小乗行位等相不廣顯耶答此中意者以義差別顯教不同而小乗異大乗理無疑故不待說也若依初教亦以三義顯初位相者此中有二一為引愚法二乗令廻心故施設廻心教亦但有見修等四位及九地等名同小乗或立五位謂見道前七方便內分前三種為資糧位以遠方便故後四善根為加行位是近方便故餘名同前又亦說為乾慧等十地第九名菩薩地第十名佛地者欲引二乗望上不足漸次修行至佛果故又彼佛果不在十地外同在地中者以引彼故方便同彼以二乗人於現身上得聖果故不在後也又此位相及行相等廣如瑜伽聲聞决擇及雜集論說問何故瑜伽等所明聲聞行位相而不同彼毗曇等耶答不同相者有二義意一為顯小乗人愚於諸法不了說故二為方便漸漸引向大乗故耳是故所明行位等法皆悉方便順向大說故不同也此既非是愚法小乗又非菩薩即知是彼三乗教中聲聞乗也二為直進入顯位相者彼說菩薩十地差別又以十地說為見修及通地前以為大乗十二住義何以故為影似小乗故又彼地前有四十心以彼十信亦成位故此亦為似小乗道前四方便故是故梁攝論云如須陀洹道前有四位謂燸頂忍世第一法菩薩地前四位亦如是謂十信十解十行十廻向又亦為似廻心教故以信等四位為資糧位十廻向後別立四善根為加行位見等同前問何故此教所立名數多分影似小乗等耶答為隨方便影似引彼有勝方便故若全異彼難信受故若全同彼不名引故問若引二乗何須似彼如為直進何假似彼小耶答有二意故亦稍似小一以始教中直進之人機麤淺故不能盡受大乗深法是故所示位等法相亦似小乗而義理仍別二凡以大乗似小乗說者皆通二義一為引小二為淺機是故說此為始教也即如何義等者如瑜伽說云何已成就補特伽羅相謂諸聲聞先已串習諸善法故若時安住下品成熟爾時便有下品欲樂下品加行猶往惡趣非於現法證沙門果非於現法得般湼槃若時安住中品成熟爾時便有中品欲樂中品加行不往惡趣於現法中證沙門果非於現法得般湼槃若時安住上品成熟爾時便有上品欲樂上品加行不往惡趣於現法中證沙門果即於現法得般湼槃如說聲聞獨覺亦爾何以故道與聲聞種性同故乃至廣說於菩薩位為似二乗亦立如是三種成熟故彼論云若諸菩薩住勝解行地名下品成熟住淨勝意樂地名中品成熟住墮决定究竟地名上品成熟若菩薩住下品成熟猶往惡趣此盡第一無數大劫乃至廣說餘二大劫配二成熟如是等文類例非一皆具上意可凖而知二不退位者依佛性論聲聞至苦忍緣覺至世第一法菩薩至十廻向方皆不退也當知此中聲聞緣覺非是愚法是故皆是此始教中三乗人也亦可菩薩地前總說為退以其猶墮諸惡趣故如瑜伽云若諸菩薩住勝解行地猶往惡趣故此盡第一無數大劫如是等也三明位中行相差別者如瑜伽云勝解行住菩薩轉時何行何相或時具足聰慧於其諸法能受能持於其義理堪能悟入或於一時不能如是或於一時具足憶念或於一時成於妄類於諸眾生未能了知調伏方便於自佛法亦未了知如實引𤼵善巧方便為他說法教授教誡勉勵而轉勉勵轉故不能如實知或時虛棄如闇射或中或不中隨欲成故或於一時於大菩提已𤼵心而後退捨由內意樂故欲令自樂由思擇故欲念他樂或於一時聞說甚深廣大法教而生驚怖猶豫疑惑如是等類名勝解行住解云此是十二住中第二住行相其第一種性住行相更劣及地上行相皆如彼說若依終教亦說菩薩十地差別亦不以見修等名說又於地前但有三賢以信但是行非是位故未得不退故本業經云未上住前有此十心不云位也又云始從凡夫地值佛菩薩正教法中起一念信𤼵菩提心是人爾時名為住前信相菩薩亦名假名菩薩名字菩薩其人畧修行十心謂信進等廣如彼說又仁王經云習忍已前行十善菩薩有進有退猶如輕毛隨風東西等在此修行經十千劫入十住位方得不退故十住初即不退墮下二乗地况諸惡趣及凡地耶設本業經說十住第六心有退者起信論中釋彼文為示現退也為慢緩者策勵其心故而實菩薩入𤼵心住即得不退也其行相者起信論說三賢初位中少分得見法身能於十方世界八相成道利益眾生又以願力受身自在亦非業繫又依三昧亦得少分見於報身佛其所修行皆順真性謂知法性無慳貪隨順修行檀波羅蜜等廣如彼說又梁攝論中十信名凡夫菩薩十解名聖人菩薩等其地上行位倍前凖知是故當知此中行位與前始教淺深之相差別顯矣問此教豈不通引二乗何故行位不似小乗說耶答此後諸教竝皆深勝所引二乗亦是純熟高勝機故不假似彼也若依頓教一切行位皆不可說以離相故一念不生即是佛故若見行位差別等相即是顛倒故若寄言顯者如楞伽云初地即八地乃至云無所有何次等又思益經云若人聞是諸法正性勤行精進如說修行不從一地至一地若不從一地至一地是人不住生死湼槃如是等也若依圓教者有二義一攝前諸教所明行位以是此方便故二據別教有其三義一約寄位顯謂始從十信乃至佛地六位不同隨得一位得一切位何以故由以六相收故主伴故相入故相即故圓融故經云在於一地普攝一切諸地功德是故經中十信滿心勝進分上得一切位及佛地者是其事也又以諸位及佛地等相即等故即因果無二始終無礙於一一位上即是菩薩即是佛者是此義也二約報明位相者但有三生一成見聞位謂見聞此無盡法門成金剛種子等如性起品說二成解行位謂兜率天子等從惡道出已一生即得離垢三昧前得十地無生法忍及十眼十耳等境界廣如小相品說又如善財始從十信乃至十地於善友所一生一身上皆悉具足如是普賢諸行位者亦是此義也三證果海位謂如彌勒告善財言我當來成正覺時汝當見我如是等當知此約因果前後分二位故是故前位但是因圓果在後位故說當見我也三約行明位即唯有二謂自分勝進此門通前諸位解行及以得法分齊處說如普莊嚴童子等也其身在於世界性等上處住當是白淨寶網轉輪王位得普見肉眼見十佛剎微塵數世界海等若三乗肉眼即不如此故智論云肉眼唯見三千世界內事若見三千世界外者何用天眼為故知不同也又彼能於一念中化不可說不可說眾生一時皆至離垢三昧前餘念念中皆亦如是其福分感一定光頗璃鏡照十佛剎微塵數世界等當知此是前三生中解行位內之行相也以約因門示故若約信滿得位已去所起行用皆徧法界如經能以一手覆大千界等手出供具與虚空法界等一時供養無盡諸佛作大佛事饒益眾生不可說也廣如信位經文說又云不離一世界不起一坐處而能現一切無量身所行等又於一念中十方世界一時成佛轉法輪等乃至廣說是故當知與彼三乗分齊全別何以故以三乗行位是約信解阿含門中作如是說也問前終教中不退際上亦得如是八相等用與此何別答彼於此位示成佛時於後諸位皆不自在以未得故但是當位暫起化故此即不爾於初位中起此用時於後諸位竝同時起皆已得故是實行故該六位故問義既不同何故一種同是信滿勝進分上起此用耶答為欲方便顯此一乗信滿成佛令易信受故於彼教先作此說問既一位中有一切位及信滿心即得佛者何須更說後諸位耶答說後諸位即是初中之一切也如初後亦爾問若初即具後得初即得後者亦可後亦具初既不得後應亦不得初耶答實爾但以得初無不得後故是故無有未得後而不得初也問若爾云何說得諸位階降次第答以此經中安立諸位有二善巧一約相就門分位前後寄同三乗引彼方便是同教也二約體就法前後相入圓融自在異彼三乗是別教也但以不移門而恒相即不相即而恒前後是教二義融通不相違也問若爾是初門即一切者何不說信位初心即得而說滿心等耶答若自別教即不依位成今依三乗終教位說以彼教中信滿不退方得信位今即寄彼得入位處一時得此一切前後諸位行相是故不於信初心說以未得不退未成位相但是行故問若爾應言住位成佛何名信滿答由信成故是故是行佛非位佛也餘義凖之)經依如來藏心建立二觀具別同一乗故言妙性圓明離諸名相本來無有世界眾生又言顛倒不生斯則如來真三摩地性修順逆文㫖昭然二觀明位亦有二別一從色受隂盡已能上歷則三漸在中(云修菩提者又云如是皆以三增進故善能成就五十五位真菩提路又云上歷菩薩六十聖位)二從獲無生法忍隨所𤼵行安立則三漸不在此數(云從乾慧心至等覺已又云初乾慧地如是重重單複十二方盡妙覺)後文列超亦唯五十五位真菩提路然三增進已越枝岐入六十聖位何况獲無生法忍若約相就門分位前後則始從三漸中歷五十五位究竟等妙共六十聖位次第淺深寄同三乗引彼方便前四教位無不盡攝即同教一乗若約體就法圓融自在三義一約寄位始從十信終至佛地六位不同隨得一位得一切位則五十五位階降宛然而此忍無異遂得主伴圓融相收相即因果無二始終無礙即菩薩即佛二約報明位但有三生則三漸次表見聞生乾慧至十地表解行生等妙表證入生三約行明位則第三漸次獲無生法忍從是漸修隨所𤼵行安立聖位即是依實行明終教方會權歸實會事歸理不同權小而未極法界重重無礙之量故須約人契法闡提不信障斷盡無餘方證寂用無涯三昧門等稱性大用若圓教直示法體本來即入無障無礙有佛無佛至聖極凡性相常爾即不必依名字行位以無有一名一行一位非法界故即別教一乗夫約報明位顯無非法身約行明位顯無非解脫寄位明位顯無非般若據法詶機因機契法有同有異故五時聖教指無生法忍在分真即中是寄位義今金口親判乾慧十信皆無生法忍馬龍二祖論總立五十一金剛位聖言量楷定分明足徵三乗權實漸頓各教所明位皆為對機唯圓教一乗始為稱性問十信位前何故建立三漸次乾慧地與餘經同而不同答乾慧名同大品義同法華滅後五品即同教一乘義三漸次位迥異餘經即別教一乘義夫妙圓真淨即本覺顛倒即不覺四决定義已明攝心依覺除不覺今顯識顛倒因以凡夫心同佛知見永斷虚習即是菩薩遊三摩提非三乗聖位所能故指不成增進與此相對特標除滅應上滅妄名真真體本有如淨器妄習誤染如毒蜜三重增進如洗滌無明染法實無淨業但以真如而熏習故則有淨用已坐道塲銷落諸念觀見堅固虚明妄想為本一徹永徹倒情盡處真位天然是聖位加行故亦名聖位也問眾生名通五意凡聖位別惑智亦應不齊何以云如是眾生一一類中亦各各具十二顛倒答從於凡夫終大湼槃則通五意各具之言自指三漸初機即今未了者試於靜處返照自心便見有無落處問眾生顛倒具足猶如揑目亂華𤼵生何能當下一念不生答頓除妄宰空不生華問若爾一超直入如來地何須漸次方便答正由未得頓悟不能一念不生耳顛倒具攝凡小四十八種魔外即生世間聲聞緣覺即生出世間有能生因定招所生果不生具攝六十聖位真三摩地對非真求復令識倒分明悟妄無因即一念不生真入忍矣若猶未能决定當從三漸論云覺知前念起惡故能止後念令其不起從起業相乃至異住生悉然同一無生分其淺深生熟妙喜囑李漢老云日用當依黃面瞿曇除助因刳正性違現業此乃了事漢無方便中真方便無修證中真修證無取捨中真取捨宗門踐履挍此中同異唯真知有自然不疑問同教一乗下同諸教其義云何答此三漸次即瑜伽戒律儀守護根門雖是聲聞地然今說四重大小䨇標初心不可不從此過先引於食知量令知猒離(論云云何名為於食知量謂如有一由正思擇食於所食不為倡蕩不為憍逸不為飾好不為端嚴乃至廣說云何名為由正思擇食於所食正思擇者如以妙慧等隨觀察叚食過患見過患已深生猒惡然後吞咽云何名為觀見過患謂即於此所食叚食或觀受用種類過患或觀變易種類過患或觀追求種類過患云何受用種類過患謂如有一將欲食時所受叚食色香味觸皆悉圓滿甚為精妙從此無間進至口中牙齒咀嚼津唾浸爛涎液纏裹轉入咽㗋爾時此食先曾所有悅意妙相一切皆捨次後轉成可惡穢相當轉異時狀如變吐能食士夫補特伽羅若正思念此位穢相於餘未變一切精妙所受飲食初尚不能住食欣樂况於此位由如是等非一相貌漸次受用增上力故令其飲食淨妙相沒過患相生不淨所攝是名於食受用種類所有過患或觀轉變種類過患謂此飲食既噉食已一分銷變於中夜分或後夜分於其身中更能生起養育增長血肉筋胍骨髓皮等非一眾多種種品類諸不淨物次後一分變成便穢變已趣下展轉流出由是日日數應洗淨或手或足或餘支節誤觸著時若自若他皆生猒惡又由此緣𤼵至身中多種疾病所謂癰痤乾癬濕癬疥癩疽丁上氣疨瘶皰漿噦噎乾銷癲癎寒𤍠黃病𤍠血隂㾽如是等類無量疾病由飲食故身中生起或由所食不平和故於其身中不銷而住是名飲食變異種類所有過患或觀追求種類過患謂於飲食追求種類有多過患或有積集所作過患或有防護所作過患或壞親愛所作過患或無猒足所作過患或不自在所作過患或有惡行所作過患云何名為於食積集所作過患謂如有一為食因緣寒時為寒之所逼惱𤍠時為𤍠之所逼惱種種策勵劬勞勤苦營農牧牛商估計算書數雕印及餘種種工巧業處為得未得所有飲食或為積聚如為飲食為飲食緣當知亦爾如是策勵劬勞勤苦方求之時所作事業若不諧遂由是因緣愁憂焦惱拊胸傷嘆悲泣迷悶何乃我功唐捐無果如是名為於食積集所作過患云何名為於食防護所作過患謂所作業若得諧遂為護因緣起大憂慮勿我財寶當為王賊之所侵奪或火焚燒或水漂蕩或宿惡作當令滅壞或現非理作業方便當令散失或諸非愛或宿失財當所理奪或即家中當生家火由是當令財寶虧損如是名為於食防護所作過患云何於食能壞親愛所作過患謂諸世間為食因緣多起鬬諍父子母女兄弟朋友尚為飲食互相非毀况非親里為食因緣而不展轉更相鬬訟所謂大族諸婆羅門剎帝利種長者居士為食因緣迭興違諍以其手足塊刀杖等互相加害是名於食能壞親愛所作過患云何於食無有猒足所作過患謂諸國王剎帝利種位登灌頂亦於自國王都聚落不住喜足俱帥兵戈互相征討吹以𧢲貝扣擊鐘鼓揮刀盤矟放箭𥎞矛車馬象步交橫馳亂種種戈仗傷害其身或更致死或等死苦復有所餘如是等類是名於食無有猒足所作過患云何因食不得自在所作過患謂如一類為王所使討固牢城因遭種種極𤍠脂油𤍠牛糞汁及鎔銅銕而相注灑或被戈仗傷害其身或便致死或等死苦復有所餘如是等類是名因食不得自在所作過患云何因食起諸惡行所作過患謂如有一為食因緣造作積集身語意諸惡行臨命終時為諸重病苦所逼切由先所作諸身語意種種惡行增上力故於日後分見有諸山或諸山峰𡸁影懸覆近覆極覆便作是念我自昔來依身語意所造諸業唯罪非福若有其趣諸造惡者當往其中我今定往如是悔已尋即捨命即捨命已隨業差別生諸惡趣謂那洛迦傍生餓[鬼-(白-日)]如是名為因食惡行所作過患如是叚食於追求時有諸過患於受用時有諸過患於轉變時有諸過患（云云）)諦信聖言果知過患始息貪求斷除違制起罪飲食乃能一心正念修三摩提守護根門今更略引彼論根律儀(論云云何根律儀謂如有一能善安住密護根門防守正念常委正念乃至廣說云何名為密護根門謂防守正念常委正念廣說乃至防護意根及正修行意根律儀如是名為密護根門云何名為防守正念謂如有一密護根門增上力故攝受多聞思惟修習由聞思修增上力故獲得正念為欲令此所得正念無忘失故能趣證故不失壞故於時時中即於多聞若思若修正作瑜伽正勤修習不息加行不離加行如是由此多聞思修所集成念於時時中善能防守正聞思修瑜伽作用如是名為防守正念云何名為常委正念謂於此念恒常所作委細所作當知此中恒常所作名無間作委細所作名殷重作即於如是無間所作殷重所作總說名為常委正念如其所有防守正念如是於念能不忘失如其所有常委正念如是即於無忘失念得任持力即由如是功能勢力制伏色聲香味觸法云何名為念防護意謂眼色為緣生眼識眼識無間生分別意識由此分別意識於可愛色色將生染著於不可愛色色將生憎恚即由如是念增上力能防護此非理分別起煩惱意令其不生所有煩惱如是耳鼻舌身廣說當知亦爾意法為緣生意識即此意識有與非理分別俱行能起煩惱由此意識於可愛色法將生染著於不可愛色法將生憎恚亦由如是念增上力能防護此非理分別起煩惱意令其不生所有煩惱如是名為念防護意云何名為行平等位平等位者謂或善捨或無記捨由彼於此非理分別起煩惱意善防護已正行善捨無記捨中由是說名行平等位如是名為行平等位乃至謂若防護方便若所防護事若正防護如是一切總畧為一名根律儀云何防護方便謂防守正念常委正念眼見色已不取其相不取隨好廣說乃至意知法已不取其相不取隨好若依是處𤼵生種種惡不善法令心流漏即於是處修行律儀防守根故名修律儀如是名為防護方便云何名為所防護事所謂眼色乃至意法如是名為所防護事此中云何名正防護謂如說言由其正念防護於意行平等位名正防護又根律儀畧有二種一者思擇力所攝二者修習力所攝思擇力所攝根律儀者謂於境界深見過患不能於此所有過患除遣斷滅修習力所攝根律儀者謂於境界深見過患亦能於此所有過患除遣斷滅又由思擇力所攝根律儀故於所緣境令煩惱纏不復生起不復現前而於依附所依隨眠不能斷除不能永伏由修習力所攝根律儀故於所緣境煩惱隨眠不復生起不得現前一切時分依附所依所有隨眠亦能斷除亦能永拔如是思擇力所攝根律儀修習力所攝根律儀有此差別有此意趣有此殊異當知此中思擇力所攝根律儀是資糧道所攝修習力所攝根力儀當知墮在離欲地攝)按流漏即今流逸見道分名聚緣內搖趣外奔逸修道分名浮根四塵流逸奔色及與觸法密護根門正治此倒彼論更有初夜後夜常勤修習悎寤瑜伽正知而住樂遠離清淨諸葢依三摩地皆為得忍方便此不取其相不取隨好即不取無非幻亦即觀音從聞思修入三摩地也問如何是得忍之相答悟言說空故如瑜伽論菩薩忍陀羅尼(論云云何菩薩能得菩薩忍陀羅尼謂諸菩薩成就自然堅固因行具足妙慧獨處空閑寂無言說曾無有物見路而行知量而食不雜穢食一類而食常極靜慮於夜分中少眠多寤於佛所說得菩薩忍諸咒章句能諦思惟其咒詞曰壹胝密胝吉胝毘羼底鉢陀膩莎訶即於如是咒章句義審諦思惟籌量觀察彼於如是咒章句義如是正行不從他聞自然通達了知如是諸咒章句都無有義是圓成實但唯無義如實了知此章句義所謂無義是故過此不求餘義齊此名為妙善通達咒章句義正通達已即隨此義不從他聞自正通達一切法義謂於此義如是通達一切言說所說諸法自性之義皆不成實唯有諸法離言自性是自性義彼於諸法此自性義正通達已過此更無餘義可求由於此義善通達故獲得最勝廣大歡喜由是菩薩得陀羅尼當言已得此陀羅尼章句所立菩薩勝忍得此忍故是諸菩薩不久當得淨勝意樂已依上品勝解行地勝忍而轉當知是名菩薩所有能得菩薩忍陀羅尼)此即四加行心達名義自性差別皆不可得為得忍方便故云不久即入淨勝意樂地正當見道大乘始教在三賢終今屬圓乘即許凡夫證入葢教門權實不同耳。

　　問如來證無上覺大悲所流言句隨機差別如何悉知都無有義答如大寶積無邊莊嚴會無上陀羅尼品(佛告無邊莊嚴云如來於彼某時證得無上正等菩提然於彼時實無有法而可得者以一切法及諸隨法不可得故不起分別亦復不起法與非法及作意想於彼本性清淨法性而不安住亦不建立如是了知揀擇法時亦無了知及揀擇者無邊莊嚴此所演說第一義句即是如來非句之句句清淨故以是義故諸菩薩等得一切句清淨之智由是能入無邊理趣陀羅尼門亦無少法而可證入不來不去無邊莊嚴所言句者無句可得非句句故於一切句應如是知如是諸句是猒離句若猒離句是虚妄句若虚妄句即猒離句彼一切句是滅盡句若滅盡句即真如句若真如句即究竟句若究竟句是盡離滅句若盡離滅句即湼槃句若湼槃句即非世俗無句施設亦無示說無邊莊嚴言一句者於一切善不善法中平等趣入云何一句所謂離句於猒離中無有少句是一切句猶如猒離句亦非句句清淨故若句清淨即湼槃清淨若湼槃清淨即句清淨如是諸句皆不可說若以言語宣示句者而彼語言於十方界求不可得誰為誰說故諸言說一切皆空彼若空者即無有義不應於中戲論分別出生如是諸句義者一切皆是無分別句無戲論句是故修觀行者尋求觀察一切句時當知皆為離滅湼槃如是諸句不異湼槃亦不可說然非不異由言說句皆虚妄故為清淨句宣說善巧表示諸句非實表示若非表示非不表示則處中道若處中道則無分別以於此中分別斷故於此法性平等入時而無有處行少惡行無所得故如是不行亦不徧行不等近行若如是行諸佛說為菩薩乗者無有少法而可行時彼行菩薩地安住無上清淨陀羅尼故)若悟實無少法而可證入演說第一義句即是非句之句即得一切句清淨智非表示非不表示處於中道不起分別分別斷故挍前言說諸法自性不實唯有諸法離言自性是自性義權實懸殊出生如是諸句義者一切皆是無分別句無戲論句符今旋元自歸妙喜亦云(士大夫學道多不著實理會除却口議心思便𣴭然無所措手足不信無措手足處正是好處只管心裏要思量得到口裏要說得分曉殊不知錯了也佛言如來以一切譬喻說種種事無有譬喻能說此法何以故心智路絕不思議故信知思量分別障道必矣若得前後際斷心智路自絕矣若得心智路絕說種種事皆此法也此法既明即此明處便是不思議大解脫境界只此境界亦不可思議境界既不可思議一切譬喻亦不可思議種種事亦不可思議只這不可思議底亦不可思議此語亦無著處只這無著處底亦不可思議如是展轉窮詰若事若法若譬喻若境界如環之無端無起處無盡處皆不可思議之法也所以云菩薩住是不思議於中思議不可盡入此不可思議處思與非思皆寂滅然亦不得住在寂滅處若住在寂滅處則被法界量之所管攝教中謂之法塵煩惱滅却法界量種種殊勝一時蕩盡了方始好看庭前栢樹子麻三斤乾屎橛狗子無佛性一口吸盡西江水東山水上行之類忽然一句下透得方始謂之法界無量廻向如實而見如實而行如實而用便能於一毛端現寶王剎坐微塵裏轉大法輪成就種種法破壞種種法一切由我如壯士轉臂不借他力師子遊行不求伴侶種種勝妙境界現前心不驚異種種惡業境界現前心不怕怖日用四威儀中隨緣放曠任性逍遙到得這箇田地方可說無天堂無地獄等事永嘉云亦無人亦無佛大千沙界海中漚一切聖賢如電拂此老若不到這箇田地如何說得出來此語錯會者甚多苟未徹根源不免依語生解便道一切皆無撥無因果將諸佛諸祖所說言教盡以為虚謂之誑惑人此病不除乃莾莾蕩蕩招殃禍者也佛言虚妄浮心多諸巧見若不著有便著無若不著此二種便於有無之間摶量卜度縱識得此病定在非有非無處著到故先聖苦口叮嚀令離四句絕百非直下一刀兩段更不念後思前坐斷千聖頂𩕳四句者乃有無亦有亦無非有非無是也若透得此四句了見說一切諸法實有我亦隨順與之說有且不被此實有所礙見說一切諸法實無我亦隨順與之說無且非世間虚豁之無見說一切諸法亦有亦無我亦隨順與之說亦有亦無且非相違見說一切諸法非有非無我亦隨順與之說非有非無且非戲論淨名云外道六師所墮汝亦隨墮是也)滅却法界量看透古德言句云云正指四加行即歡喜地入心今經乾慧標名地者顯別教一乗從初頓悟即證徧滿真如然挍下觀隂有同有異(色隂盡中若目明朗十方洞開但超劫濁見諸佛心如鏡現像若有所得而未能用仍住受隂此因得忍故十方國土皎然清淨一切如來密圓淨妙皆現其中受隂盡中心離其形如鳥出籠已能從凡上歷聖位得意生身然未離想隂喻如有人熟寐寱言此因得忍故身心妙圓快然平等從是漸修隨所𤼵行安立聖位不墜魔外凡小彼識隂盡始得世界身心如吠琉璃內外明徹此因得忍故旋元自歸已如璢璃內懸明月)問入忍更有方便否答如大寶積菩薩見實會四轉輪王品(佛告父王云是故大王於佛法中當勤精進修不放逸大王何謂佛法大王一切諸法皆是佛法爾時淨飯王聞此語已即白佛言若一切法是佛法者一切眾生亦應是佛佛言若不顛倒見眾生者即是其佛大王所言佛者如實見眾生也如實見眾生者即是見實際實際者即是法界大王法界者不可顯示但名但俗但是俗數但有言說但假施設應如是觀大王一切法無生此是陀羅尼門何以故此名陀羅尼門於此一切法無動無搖無取無捨是名陀羅尼門大王一切諸法不滅是陀羅尼門何以故不滅是陀羅尼門於中一切法無動無搖無取無捨彼陀羅尼門無有相貌無有自性無可施設無作無造無來無去無眾生無命無人無養育非對治無形無狀無纏無離無穢無淨無愛無憎無縛無解無命者無出無退無得無住無定無亂無知非無知非見非不見非戒非犯非悔非不悔非喜非不喜非[狂-王+倚]非不[狂-王+倚]非苦非樂非定非不定非實非倒非湼槃非不湼槃非愛非離愛非見非不見非解脫非不解脫非智非不智非視非不視非業非不業非道非不道大王應當以此六十七法門入一切法大王是色自體非曾有非當有非今有如是受想行識體性亦復如是非曾有非當有非今有大王如鏡中像如響如陽𦦨如聚沫如夢中夢見國中最勝女人如石女夢見生子悉如上說大王色無所依乃至識亦無所依大王譬如虚空無所依如是大王色無所依乃至識亦無所依大王色無有生乃至識亦無有生大王色無有滅乃至識亦無有滅大王如湼槃界無有生亦無有滅大王如是色亦無生無滅乃至識亦無生無滅大王譬如法界亦無生無滅大王如是色亦無生無滅乃至識亦無生無滅如是大王一切法是如來境界不可思議亦是如來境界不共法亦是如來境界不共一切凡夫境界故是故一切聲聞緣覺不毀不讚不得不失非覺非不覺非知非不知非識非不識非捨非不捨非修非不修非說非不說非證非不證非顯示非不顯示非可聞非不可聞何以故大王彼法無有如是法可得扶舉可得摧倒何以故一切諸法離自性故大王今可於此法中而安其心深觀此法勿信於他爾時淨飯王作是念於諸法中無法可得無有如是法得證是法號為佛者諸法實不可得佛為眾生但假言說爾時世尊說是法時淨飯王等七萬釋種得無生法忍)問觀行相似品位不同前配六即指乾慧為正𤼵五品亦即淨六根有何文證答玄義明伏斷既云五品為伏忍能知秘藏堪作初依又云圓教初破見假正是初信從第二信至七信是破思假八信至十信斷習盡此明伏破義殊也摩訶止觀云若依普賢觀即以五品為十信五心又指品位無別今經標得忍即從乾慧入十信名義分合皆符注家妄將諸位移易反失破見破思解證不紊之序問頓開解悟即稱得忍更有何證答見惑先破即今先識二顛倒因摩訶止觀亦判見破入六根位名無生忍(破法徧破見末明破見位者若修此方法明識四諦巧用觀慧諸見被伏依三藏法是總別念處正伏四倒四倒不生煖即得𤼵成方便等位進破諸見𤼵真成聖即初果位若依通教伏見是乾慧地若得理水即成性地若進破見者即八人見地位若依別教伏見鐵輪十信破見銅輪十住若依圓教伏見五品弟子破見六根清淨斷伏名同觀智大異三藏觀思議真析法觀智伏斷通教觀思議真體法觀智伏斷別教雖知中道次第觀智伏斷圓教即中一心觀智伏斷問何不直明別圓入空破假位而明三藏通教等入空位為答上明修𤼵不修𤼵十境交互等欲示行人淺深法故敘諸位又欲明半滿位令行者識之又半字入空法悉是別圓助道方便又多僕從而侍衛之即其義也又豈離方便別有真實即半是滿故云二乘若智若斷即菩薩無生法忍體假入空結成止觀義者諸見輪息一受不退永寂然名止達見無性性空相空名觀見真諦理名為不生理既不生理亦不滅是為不生不滅名無生忍又見惑不生名因不生不受三惡報生名果不生因果不生亦復不滅不生不滅名無生忍是為無生門通於止觀亦是止觀成無生門)又玄義位妙具足通別(明伏斷判通別文云若約位別判伏順二忍但伏不斷例如無礙道妙覺一忍斷而不伏例如解脫道無生一忍亦伏亦斷亦無礙亦解脫若論通義妙覺寂滅忍亦名無生忍大經云湼言不生槃言不滅不生不滅名大湼槃亦名伏忍仁王云從初𤼵心至金剛頂皆名伏忍伏是賢義普賢菩薩居眾伏之頂伏忍既通順忍可解伏順既其通上寂滅無生亦應通下思益云一切眾生即滅盡定淨名云一切眾生皆如如即無生忍又就事為無生就理為寂滅又分證為寂滅讓果為無生若約因果亦有通別通者一切眾生即大湼槃即是約因論果佛性者名之為因此即約果論因大經云是果非因名大湼槃是因非果名為佛性了見佛性乃是於佛故亦得是因等覺望妙覺為因望菩薩為果自下已去亦因亦因因亦果亦果果約分別義者伏順二忍未是真因無生一忍未是真果從十住去名真因妙覺名真果)今乾慧在初十地在末俱名無生法忍初乾慧地既得始位中中流入直徹終位金剛乾慧既得終位一念𤼵化全超始位符通即無生通下伏順通上就事讓果皆名無生符別即得忍後從十信滿心入初住位證悟深入又開麤顯妙將所開與本妙比决(謂諸教諸位决麤入妙雖得入流欲比圓教入妙猶從鈍來圓教𤼵心雖未入位能知秘密藏即喚作佛初心尚然何况後位)今從凡頓入正圓教𤼵心密圓淨妙皆現其中雖未入位能知秘藏即喚作佛尚同寂滅忍何况無生十地盡超何况下位若執別昧通則於備攝眾名該通各教㫖趣未盡若將二觀皆擬初住現違前列信住後超信住之文亦違天台開合超果等義無生法忍名同權實解證義異開權顯實則別地同圓住捨證論解則相似同分真從此十用涉入圓成一心四十二位破四十二品無明無一不合也。

　　問經於得忍前先列三空古注捨通從別或因此否答圓教三空四忍無非中道名皆互通不似別教淺深有定問此義有文證否答法華文句釋安樂行品住忍辱地柔和善順而不卒暴心亦不驚又復於法無所行而觀諸法如實相亦不行不分別(疏云二約二法即生法二忍二忍即生法二空二空異二乘何者人法二空約真俗假實二忍悉見中道若更開者即四忍若作五忍指善字為信忍若作六忍指和字為和從忍若對地即開四十二忍一地尚有四十一地德一忍寧無四十一忍法耶且約四忍銷文謂伏順無生寂滅此四忍與別教異彼前二忍是生忍位則淺後二忍是法忍位則深今圓生法悉通四忍亦通二空理即是中道初住修四忍入中見二空理乃至後心亦窮二空理大經云𤼵心畢竟二不別若約無淺深判四忍者從初𤼵心圓伏五住至金剛頂皆名伏初後悉不違實相名順初後悉不起二邊心名無生初後悉休息眾行名寂滅聞生死不怱卒畏苦聞湼槃不怱卒證樂聞佛常與無常二乘作佛不作佛聞生死湼槃異與不異聞佛道長短難易非長非短非難非易皆不驚怖從始至終以二空理忍諸法即著如來衣安住二空理即坐如來座愍諸眾生即入如來室二空四忍名為行理即是處是名約二法明行處為弘經方[車*丸]（云云）)既從初𤼵心圓伏五住至金剛頂皆通四名與今乾慧十信皆名無生法忍無一不契問台宗通別已悉賢首宗同教一乘云何答若依通論頓開解悟即是無生實通五位若依別論初證悟位則圓教初住別教初地亦同上說約寄惑反顯微細斷證不但地前雖登六地亦猶未得華嚴十忍品(疏云然此忍行約位即等覺後心為斷微細無明若約圓融實通五位寄終極說體即是智不同餘宗忍因智果雖是一智隨義別說二三四五等諸教不同今此圓教故說十忍鈔云雖是一智下辨類言一者一無生忍二人空法空忍三謂佛性論加無性忍地論說有信忍順忍及無生忍四者亦有二義一如八地論中一事無生二自性無生三數差別無生四作業無生二者思益經中說有四忍一無生忍二無滅忍三因緣忍四無住忍言五忍者即仁王伏忍等六忍如瓔珞說或說十忍如八地或說十四十五如仁王瓔珞言諸教不同者通辨諸忍約教不同小乗不立忍名上來諸門多通始終獨一無生兼通頓教又釋無生忍云若約忍無生理即無生之忍若約無生之智及煩惱不生則無生即忍鈔云前理智䨇明後唯就智說具如八地即是忍淨忍淨復二一智不生即無分別智體無念慮故二煩惱不生妄想不起故)今二觀雖分初後皆頓得無生即獨一無生通頓教也前具五十五位寄終極說體即是智實通五位也後超五十五位直至等覺約位即等覺後心為斷微細無明也華嚴第六地得明利隨順忍未得無生法忍(疏云第四辨行分齊中二句得明利忍對前顯勝未得無生對後彰劣仁王經中說有五忍謂伏信順無生寂滅前四各有下中上地前付伏忍三品九地如次配次三忍十地及佛得寂滅忍若瓔珞中開出等覺則亦有三品今四五六皆得順忍此當上品治於細慢故云明利言隨順者順後無生忍故然約實位初地即得無生今約寄位當七八九寄位何以有此不同謂若約空無我理為無生者即初地證如所以名得今不得者有四義故一約空理淺深初地觀法虛假破性顯空但名無我今此地中破相趣寂但名平等若約證實反望由來常寂無相可生斯理轉深故七地方得若約契本常寂斯理最妙故十地後得二就行分別六地已前漸起諸行謂初願次戒等故名為生七地已上念念頓起一切諸行故云無生三約空有二法六地已前空有間起名之為生七地已上寂用䨇行故名無生四約修分別行修未熟名之為生行修純熟名曰無生此則七地已還未得無生故經就八地方顯無生鈔云第四辨行分齊文中四一畧釋經文二彰忍數類三會釋經文四彰忍差別疏仁王下第二彰忍數類仁王五忍歷位但成十四瓔珞加一五忍之相辨差別中當影出之疏今四五六皆得順忍下第三會釋經文由慢有麤細故忍分三品四地治眾生我慢解法慢為麤得下品忍五地治身淨慢次細得中品忍此地治染淨慢最細得上品忍故云治於細慢故云明利明無不鑒利無不破然治由習增故從下至上障由漸斷故從麤至細言順後無生者順忍有二義一者順法故十忍品云法有亦順知法無亦順知二者順忍未證無生隨順彼忍故今約位說前為後因正宜此釋由此地破相趣入真境故順上地無生忍疏然約實位下四彰忍差別疏文亦三初總明實寄不同二寄位何以下假問徵起三謂若約空無我理下辨差別相於中有二先明通相後彰別相前中通則初地名得謂初地得無我亦得名空平等亦可名為無生無我即是空無生故六地名空平等理亦可得名無生無我空平等理即是無生空無我故七地已上得無生忍亦可得名無我及空平等以無生理即是無我及空平等故名為通疏今不得者下彰其別相則非唯初地未得此忍而此六地亦未得之以約分別無我與空及無生理三相異故文中二先總標二一約空下釋有四門即分四別第一門中正開前約理通義初顯無我言破性顯空者若人若法皆無性故空此則義當信忍舉初攝後故云初地疏今此地中破相趣寂名空平等者豈惟無性相亦不存故經文云無相無體故平等非唯有相空相亦遣方為真空平等理也義當順忍舉後攝前義該四五疏若約證實下當無生忍舉初攝後義該八九而言證實反望者上之二義但破空性相故今已證實反望性相本來常寂何俟破竟方說無我及空平等言斯理轉深者則上空平等中亦合言斯義漸深文畧無耳疏若約契本常寂下即寂滅忍舉初該後云十地後得而言契本常寂者前無生忍證實望相則前所破與所證未同今寂滅忍契所破常寂即所證故故云最妙疏二就行分別等者此約生起名生七地頓起何名無生以起行皆徧無可新起故云無生耳疏三約空有者亦是生起之生不同前行隨一行中有空有故入觀起空出觀起有故間起名生七地常在觀而涉有不迷於空觀空不礙於有故稱方便更無出入之殊故云無生疏四約修分別者此約生熟之生生澀名生純熟名不生七地猶有功用故名生澀八地無功任運而進故云純熟)此料揀通別伏指地前餘四唯就地上前六地義當信順各具上中下七八九地實證無生十地等妙契本常寂無生法忍名具通別各有深旨不可昧圓音隨類唯執一端也問八地證無生忍天台判此乃別接通華嚴圓乗何以同此答圓乘論位有無量差別名義同異種種因機此顯寄位似別接通證則懸絕名同通別義乃屬圓不然豈有三家五請乃演通別十地同於瑜伽唯識曾無別也問十地名同斷惑證如亦應同何以諸教各分差別答藏通別及接通接別建立地位皆從圓教對機所開各教皆有十地之名名同義別淺深不等南嶽天台唯指圓教為最實位藏通證偏真別圓地前地上差一僧祗於接位中獨指八地證無生忍為別接通圓接通別諸位尚未詳析然已建立名別義通密示接位名通義圓名別義圓密示寄位賢首一乗教義引諸經論明相因次第由淺入深引導鈍利眾機漸入圓乗葢約信圓方入圓位又依除障麤細顯位高下小大偏圓斷證其旨迥殊而名字不異是故接位寄位權實難知皆對障分別障有四種一闡提不信二外道我執三聲聞畏苦四緣覺闕悲世間出世有漏無漏雖分凡聖而障四德則一總屬煩惱所知由迷無始菩提湼槃元清淨體致成此二障二障有三一曰現行二曰種子三曰習氣藏教半字不聞中道信全未具通教始開三乘共十地即共般若也於中亦有不共義當別接通故有名別義通之位名雖同別位證屬通非真中道別教始明三諦由教權故尚云依黎耶為體地前緣真修習資糧信住行向如次翻四障即伏忍地上始斷現行證真如前三地寄同世間即信忍四地寄同初果出世五地寄同四果羊車六地寄同緣覺鹿車皆順忍七地寄同大乘牛車加行入無功八地親證真如留惑度生九地𤼵無礙智辯皆無生忍十地等妙即寂滅忍始寄顯一乘依四種四諦次第修證雖通界外未極分真之量就未究竟位即立究竟名攝藏通三乗令漸信入入圓分真已斷塵沙惑破十二品無明不比名別義通所斷麤淺故云教權證實大乗名義此教方足十地證十真如初地已具百法明門大宗地論初列百法會入四重法界葢此㫖也終教即圓接別方顯真如隨緣攝八識歸如來藏地前能斷正使已與別地上齊地上但斷種子初地即能留惑挍前別教則地上亦差一僧祗猶從漸入理事之量尚存等覺位中方斷習氣頓教即圓接通中上機不落次第竟從䨇遮入不言八識唯一真如契種子差別即無差別初地即為八無所有何次如楞伽思益所明則階級劫量盡冺矣圓教該收前四但有名字不同一一悉是無障礙法界一塵一毛一剎那尚徹十方三世何有一法可揀擇取捨然不違大乗始教所列名相寄同世間出世羊鹿牛車由通別及接通接別皆屬化他權實隨他意語尚帶四句如識隂未盡十種伴侶不能一即一切一切即一全體上合下合故開接位令機希向復示寄位降尊就𤰞阿難開悟希更審除微細惑微細即習氣故二觀之文指界內外見修惑業皆作此名(滿慈云如阿難輩雖則開悟習漏未除如來今得妙空明覺有為習漏何當復生如來亦云汝今已得須陀洹果已滅三界眾生世間見所斷惑然猶未知根中積生無始虚習彼習要因修所斷得何况此中生住異滅分齊頭數又云陀那微細識習氣成暴流又云若有宿習不能滅除一心誦咒汝與登伽恩愛習氣非一生一劫我一宣揚愛心永脫邪觀之初阿難問地獄為復本來自有為是眾生妄習生起答云因彼妄見有妄習生十習因中指根惑隨惑並所𤼵業皆作習名七趣文終結云習氣不滅落於魔道觀隂文終結云各以所愛先習迷心而自休息)顯諸修學人不得漏盡皆由執此誤為真實不悟妄想𤼵生非本來有更無根緒無根則無生無緒則無起於三漸次立乾慧地地前位位圓融地智全是果智皆依習氣分名相依名相顯差別由於二門出入自在九相皆成化他能所深徹事事無礙初信之位全同起信破和合識滅相續心向後諸位一一悉爾葢博地凡夫具心性上定即首楞嚴故雖生住異滅各教名同而分齊頭數各教不等得此三昧無非究竟修證功勳全超前四所謂知是空華即無輪轉無斷之斷麤細無殊無修之修無功用道無證之證歸無所得不然仍是化他權實九法界中五隂未盡悉屬不覺九相必須出離問圓教既有別同一乗及寄位義南嶽天台何以不言至賢首方立答古德各具無礙智辯因時拯弊共翼圓乗而昧者不覺別教一乗即全修之性同教一乗即全性之修名通義圓名別義圓即寄小始教也此二內含圓接通別猶依名權理實以明地位而前淺後深六位不得相即即寄終教也頓悟即佛無復位次之殊即寄頓教也雖似對待未冺尚兼化他方便然屬寄位其㫖天淵故云五十二位名與別同而初中後位圓融妙實初即相似中即分真後即究竟皆隨自意語六位無別賢首恐以接通接別誤同寄通寄別以寄別寄通誤同接別接通偏圓混濫則失上代微㫖故重易名相特加闡明不然則終教圓教位且無殊何况於頓若濫同終頓不能彰全揀全收無礙之妙矣問圓教有寄位義前四教亦應同此經論有文證否答接位不同皆屬引權入實破盡權執即上合也寄位不同皆屬覆實施權破盡實執即下合也毘曇分別小乗那含有一萬二千九百六十種悉寄四禪此即小教寄位初地多作𨶒浮提王二地忉利天王乃至十地於大自在天示成正覺即大乗寄位起信亦指菩薩功德成滿於色究竟處現一切世間最高大身此義屬始教引入心生滅門即是圓接別非全別矣故分初二種𤼵心淺深不同言未名法身亦非業繫即虚假光明也唯登地證如始名法身即十種真金剛本名字也然猶判信不同住屬終教寄位四相本來平等同一覺故則冺前階級屬頓教寄位論之所宗唯顯二門不二法法純圓若以此㫖貫通前後則雖接別接通全屬寄別寄通矣經云彼之天王即是菩薩遊三摩提漸次增進回向聖倫所修行路何嘗離人天位別有證入寄嬰兒行位既然寄聖梵病行位亦爾如來逆流即寄天行圓融五十五位若不達住首楞嚴普現色身定執各教位別不悟各教位通則通教唯立共十地別教惟立別十地圓教唯立名義俱圓可也又復建立名別義通名別義圓名通義圓果何故耶然馬龍二祖論位通收十信而於地前地上詳明虚假真實葢示圓乗𤼵心信解行願無非圓融何况地上南嶽天台則地前地上雖有高下分證是同而於信住定分真似葢慮增上慢機入於頂墮今從圓妙開敷深徹法雲地皆一無生法忍選圓通畢諸佛放光灌佛菩薩頂及阿羅漢羅漢按位即入相似如來親判彼等修行實無優劣觀隂從相似頓得心開入妙嚴海正顯首楞嚴三昧證入聖位六位圓融相似分真但有前後之分實無優劣可論若將接位亦同寄位則誤以名濫義若將寄位亦同接位則誤以義濫名若將寄位同名義俱圓不違顯實猶昧施權若將接位同名義俱圓則既昧施開全迷一實各注所明地位唯局正觀不及他觀按大宗地論大海部藏道路分有能所斷證唯明上轉則屬不吉祥位於三總十別唯齊別中初一種耳尚昧餘九并下轉安立中中五種非空主伴伴主互明對治况五體十五用大利根所遊不可思議何能契入也問以金剛心中為真實證入有古德誠諦語可息疑否答妙喜曾引天台悟法華藥山叅石頭馬祖南陽忠國師示僧公案證此(云天台智者大師悟法華三昧以空假中三觀該攝一大藏教無少無剩言空者無假無中無不空言假者無空無中無不假言中者無空無假無不中得斯㫖者獲旋陀羅尼是知從上諸佛諸祖莫不皆從此門證入故大師證入時因讀法華經至是真精進是名真法供養如來乃見釋迦老子在靈山說此經儼然未散或者謂之表法唯無盡居士張公因閱首楞嚴經至是覺始獲金剛心中處忽思智者當時所證見靈山一會儼然未散非表法也嘗謂余曰當真實證入時全身住在金剛心中李長者所謂無邊剎境自他不隔於毫端十世古今始終不離於當念智者見靈山一會儼然未散唯證是三昧者不待引喻而自默默點頭矣眾生境界差別不等所見不同互有得失除夙有靈骨不被法縛不求法脫於經教及古德入道因緣舍方便而自證入則亦不待和會差排自然見月亡指矣昔藥山和尚初𤼵心求善知識時到南嶽石頭和尚處遂問三乘十二分教某甲麤亦研窮承聞南方有直指人心見性成佛實未明了乞師指示石頭云恁麼也不得不恁麼也不得恁麼不恁麼總不得藥山聞而不領良久無言石頭云會麼藥山云不會石頭云恐子緣不在此往江西問取馬大師去藥山依教直至江西見馬師以問石頭話端依前問之馬師曰我有時教伊揚眉瞬目有時不教伊揚眉瞬目有時教伊揚眉瞬目者是有時教伊揚眉瞬目者不是藥山聞馬師語便獲金剛心中更無奇特玄妙可通消息但作禮而已馬師知其已證入亦無別道理傳授只向他道汝見箇甚麼便禮拜藥山亦無道理可以呈似馬師但云某在石頭如蚊子上鐵牛相似馬師亦無言語與之印可一日忽見便問子近日見處如何山曰皮膚脫落盡唯有一真實馬師曰子之所得可謂協於心體布於四肢既然如是將三條𥰒束取肚皮隨處住山去藥山云某甲又是何人敢言住山馬師云未有長行而不住未有長住而不行欲益無所益欲為無所為宜作舟航無久住此遂辭馬師去住山亦獲金剛心中之效驗者又普說引僧問南陽忠國師𤼵心出家本擬求佛未審如何用心即得成佛國師曰無心可用即得成佛師云這僧難容恰如箇鼠黏子相似這箇老子輭頑又撞著這僧輭頑黏住便問無心可用阿誰成佛國師曰無心自成佛成佛亦無心僧曰佛有大不可思議為能度眾生若也無心阿誰度眾生國師曰無心是真度生若見有生可度者即是有心宛然生滅僧曰今既無心能仁出世說許多教跡豈可虚言國師曰佛說教亦無心僧曰說法無心應是無說國師曰說即無無即說僧曰說法無心造業有心否國師曰無心即無業今既有業心即生滅何得無心僧曰無心即成佛和尚即今成佛未國師曰心尚自無誰言成佛若有佛可成還是有心有心即有漏何處得無心僧曰既無佛可成和尚還得佛用否國師曰心尚自無用從何有僧曰茫然都無莫落斷見否國師曰本來無見阿誰道斷僧曰本來無見莫落空否國師曰無空可落僧曰有可墮否國師曰空既是無墮從何立僧曰能所俱無忽有人持刀來取命為是有是無國師曰是無僧曰痛否國師曰痛亦無僧曰痛既無死後生何道國師曰無死無生亦無道僧曰既得無物自在饑寒所逼若為用心國師曰饑即喫飯寒即著衣僧曰知饑知寒應是有心國師曰我問汝有心心作何體叚僧遲疑良久覓心與饑寒體叚了不可得遂依實供通曰心無體叚國師曰汝既知無體叚即是本來無心何得言有僧曰山中逢見虎狼如何用心國師曰見如不見來如不來彼即無心惡獸不能加害僧曰寂然無事獨脫無心名為何物國師曰名金剛大士師喝一喝云好人不肯做却要屎裏卧僧曰金剛大士有何體叚國師曰本無形叚師曰何不早恁麼道僧曰既無形叚喚何物作金剛大士國師曰喚作無形叚金剛大士僧曰金剛大士有何功德國師曰一念與金剛相應能滅殑伽沙劫生死重罪得見殑伽沙諸佛其金剛大士功德無量非口所說非意所陳假使殑伽沙劫住世說亦不可得盡這僧當下大悟如睡夢覺如蓮華開)問因中湼槃所證如是果上湼槃畢竟如何答圓頓五十五位雖淺深不同同證無生法忍忍分淺深即雜華修因契果生解分差別因果淺深同一無生忍即平等因果按如來出現品成正覺總明體相中遠離二邊住於中道(疏云九離邊契中晉經此前有無縛無脫並含在二邊之內謂若染若淨若縛若脫有無一異等斯邊皆離不偏住著故曰離邊非見有邊邊即中故無中無邊方住中道鈔云九離邊契中下釋經遠離二邊住於中道即是下文普徧諸心下釋云廣大周徧無處不有不離不斷無有休息入不思議方便法門疏文有二先釋離邊後釋住中今初經云離邊未知何是故舉晉經及取下釋略舉四種以等一切染淨約惑縛脫通惑業有無通事理一異約心境何以有此謂成菩提既離細念顯現法身智慧純淨若為此見未免是邊故上經云若有見正覺解脫離諸漏不著一切世彼非證道眼今了於惑體性本空後無所淨故離二邊又染淨交徹故無住著是曰離邊縛脫者謂昔常被惑業繫縛流轉無窮今得菩提釋然解脫若為此見即是住邊菩提智了本自無縛於何有解無縛無解則無樂猒故得離耳有無上言通事理者若昔謂惑有今了惑空昔謂心空今知妙有又真樂本有失而不知妄苦本空得而不覺今日始知空者妄苦有者湼槃若如是知並未離邊又煩惱業苦本有今無菩提佛身本無今有等皆三世有法菩提之性不屬三世故三世有無皆是邊攝真智契理絕於三世故離有無之二邊等一異有二一者心境不了則二契合則一亦成於邊二者生佛有異今了一性亦名為邊今正覺了此中無有二亦復無有一大智善見者如理巧安住故離此邊而言等者謂斷常來去生滅依正雖是二法皆稱為邊又二與不二亦名為邊今契菩提一切都寂故云遠離不偏住著等下釋住於中道然通妨難生下契中謂有難言若離於邊未免於邊有取舍故釋云不偏住著名曰離邊非見有邊而可離也謂不偏住染染性空故性即淨故不偏住淨若無有染則無淨故淨相離故同染性故染淨交徹安可住耶智契此理故曰離邊故言非見有邊邊即中故復有難云有邊即有中邊既即中則無邊矣既無有邊對何說中故次答云無邊無中方住中道此有二意一順上答謂誠如所言無邊無中故曰中道若有中邊非真中也二反上答謂中道有二一者相待則離邊住中二者絕待即邊而中相待而空則有邊中無邊無中為真中矣相待絕待尚是相待得意忘言言不盡矣歷上染淨等一一皆然故知無一法不是心中又釋經無二問此中之成為理為事若是事成何以釋云同一性故若是理成何以此云成正覺耶入湼槃耶此是華嚴大節圓宗之義不對諸宗難以取解然諸眾生若於人天位中觀之具足人法二我小乗唯是五蘊實法大乗或說但心所現或說幻有即空人法俱遣或說唯如來藏具恒沙性德故眾生即在纏法身法身眾生義一名異猶據理說更有說言相本自盡性本自現不可說言即佛不即佛等若依此宗舊來成竟亦湼槃竟非約同體此成即是彼成若爾何以現有眾生非即佛耶若就眾生位看者尚不見唯心即空安見圓教中事如迷東謂西正執西故若諸情頓破則法界圓現無不已成猶彼人悟西處全東若爾諸佛何以更化眾生不如是知所以須化如是化者是究竟化如是化者無不化時故下結云大悲相續救度眾生又釋第十普徧諸心云後總結䨇非不離不斷釋有二意一不離結上無處不有不斷生下無有休息二不離者生佛非異故不斷者生佛非一不同眾生可斷壞故是名入不思議方便法門是以不得意者作眾生思故是不可設作佛思是亦不可即亦不可非即亦不可當淨智眼無取諸情)問初乾慧地句科釋不同誰為得旨答長水疏從如來逆流至金剛心中判為等覺初乾慧地判入妙覺單複十二配五十五位真因二覺真果甚符文旨如來指覺際入交名為等覺乃重喚阿難從乾慧心至等覺已是覺始獲金剛心中應前是人即獲無生法忍今已圓明現前無復二障故曰是覺始獲即始覺合本同一覺故金剛心中葢顯寂滅不同無生也下文自指妙覺如是重重從乾慧為始故復牒初乾慧地諸注誤聯金剛心中合為一義不知前牒等覺已云從乾慧心何必更贅葢從乾慧心四句是從乾慧牒至等覺復舉初乾慧地四句是又從乾慧牒至妙覺以乾煖頂忍世等妙為單信住行向地為複七單五複合之正符十二始依此修還依此滿五十五位俱不離一乾慧心所𤼵即雜華重會三會皆在普光(十定品疏云前明普門中所具差別正位故寄歷人天今明位後德用不離普門是則會別入普有此會來重會普光意在斯矣等妙二位全同如來普光明智故鈔云初第二會為所依普門次四會即普門差別此會即會別歸普初即根本次即依本起末後即會末歸本言等妙覺全同普光明智者結成入普所以此會說等妙二覺二覺全同普光明智即是會歸之義普光明智不屬因果該通因果其猶自覺聖智超絕因果亦猶佛性有因有因因有果有果果以因取之是因佛性以果取之是果佛性然則佛性非因非果普光明智亦復如是體絕因果為因果依果方究竟故云如來普光明智又疏云以極果由於始信是故重會普光謂前依本不動智體起差別之德今位極成果不離本智之因鈔云謂前依本不動下顯其所以何以極果由於始信信依本智而起今不離本智斯則以因成果攝果酬因然因有二種一約本有恒沙性德信解行願等無不具故二約修起謂依本性德而起信心依本解德而起解心如起信云以知法性無慳貪故隨順修行檀度等故一一修起皆帶本有俱來至無間道中一時頓圓解脫道中因果交徹名為得果果亦有二一者本有菩提湼槃一切佛法本皆具故二者修起今證菩提始覺悟故始覺同本無復始本之異名究竟覺則二果無礙然二因從本覺體上起來則二因與本覺無礙始覺既同本覺則果全同於二因則二因與果交徹故因該果海果徹因源故今重會普光表斯玄趣)所謂契文殊之妙智宛是初心入普賢之玄門曾無別體依大宗地論即大海部藏遠離繫縛不思議轉相是為十方如來諸大菩薩自住三摩提故云作是觀者名為正觀否則未離繫縛便落他觀從阿鼻極惡五隂直窮九法界極善五隂未盡以還雖有修證俱非究竟唯識隂破盡乃與今同超一切路入妙莊嚴海圓滿菩提歸無所得古今諸注皆因未契是人即獲無生法忍配釋多違孤山(云三種漸次名字中修能成觀行及𤼵真似又以瓔珞五十二位對今辨之有一合三開之相一合者合十信為乾慧地三開者開初住為十信心開十向為四加行開等覺出金剛乾慧)若謂三漸為名字中修能成觀行與六十聖位違若謂一合與明乾慧竟更列十信違若謂三開亦與列十信竟次指初住列十向竟方顯四加列等覺竟即獲金剛心中文義皆違按經將敘十信先牒乾慧隨云即以此心中中流入明依乾慧成信至十信終又云以真方便𤼵此十心圓成一心名𤼵心住明依十信入住則非從住開信台賢先德釋此二位皆然(法華玄義章安釋云初住成就十德應是十信中十法轉似為真華嚴問明品清凉疏云生解因中先答十住住攬信成將答所成先辨能成又云終教十信是十住方便賢首品疏云此中𤼵心該於初後取其成德乃是信終取其為本乃在初𤼵雖如輕毛功歸初簣故十住初𤼵即是此終成彼初𤼵此終為能𤼵彼是所𤼵此正是𤼵起之𤼵義兼開𤼵彼是開𤼵之𤼵義兼𤼵起其𤼵心品正顯十住初心之功德)四加乃入地心不屬回向金剛心中在諸位終初乾慧地在諸位始二義不同誤科為一故所判皆不契也長水(謂初漸次正修觀行第二漸次觀成入似第三漸次既云獲無生忍即同初住若約天台圓教位次對今經者有同有異同故地前同是證位異故此乾慧心是第三漸次無生忍中隨義建立不同天台入住時方證無生)未究三漸皆標修菩提者先云永斷後云成就即滅妄名真又云菩薩六十聖位顯已證入不同四决定若以初漸為觀行則與六十聖位違二漸為入似三漸為初住則與從是漸修𤼵行安位違是字正指無生法忍於獲忍後方列乾慧十信則未獲忍前非入似獲忍不同初住明矣修證不分入似登住義成兩重何能得經意耶吳興(云不婬故無相生乃至不妄故不還宿債應在外凡觀行之中此中別指初住已上為聖位若下文云以三增進故能成五十五位真菩提路則通取十信是善男子指圓教外凡不可躡上安立聖位漸次是通明修行從微至著地位是別示凡聖自下升高人未審之便將此地作無生忍位釋之者誤矣欲愛乾枯且從麤惑言之即圓修三觀頓伏五住觀行成相根境不偶與上塵既不緣名義雖同麤細誠異天台於圓教十信前立五品位謂如大品乾慧地懸契佛心信住俱預法流通別二惑為濁流真中二理為清水圓妙開敷即見惑先落三諦似顯謂從乾慧真妙圓心重𤼵此位真妙信心心與理冥故曰妙信常住信為能住理為所住如無著立十八住判金剛般若始終地位亦何必初住方受住名初乾慧地如瓔珞金剛幢慧由此菩薩以大願力修千三昧住壽百劫今既始獲豈非初耶伏忍之名仁王通金剛定應知即今乾慧以障妙覺未與究竟法流水接故單複十二謂單十複十有二十信十住十行十地即單十十回向即複十以四加秪是十回向後心耳并前乾慧及等覺位故有二也真菩提路者乾慧非真妙覺非路（云云）)若謂二漸為觀行亦誤以證為修從真妙圓重𤼵信心真路通取十信則初乾慧乃獲忍𤼵行聖位之始阿難首問顯位從茲立具列五十八因等覺一果妙覺果果即大湼槃如來答中則按聖位次第始末炳然從三漸次獲無生法忍即云從是漸修又云是善男子二是字相照(欲愛乾枯即心無貪婬根境不偶即不緣無偶殘質不續即永無相)生無一非重述前義安有麤細不同觀隂復言六十聖位三漸正屬次第中數為得忍因歷五十五路更加等妙即符聖位元非通明別示此最顯著玄義位妙華嚴離世間品釋菩薩十種明了法皆指乾慧為初心既讚天台立五品懸契聖心今此乾慧正同五品見惑先落三諦似顯全符摩訶止觀則初乾慧地乃𤼵真初因不應指入等覺引瓔珞仁王以因濫果覺際入交乃接如來流永斷無明下位本無此義不應指為信住引去泥純水以果濫因經標法流但云如來不云菩薩菩薩皆順行順順相望何言相接也夫乾慧在三漸去妙覺尚遙是以云初云未等覺望妙正可相接何障之有若引金剛幢慧取眾伏之頂高出諸地亦秪可配金剛心中殊非初乾慧地彼經不言初者正以等覺慧非初得不言乾者又以等覺乾義全亡耳乾慧之位前後皆以璢璃明月為喻故指等覺云從乾慧心指妙覺復云初乾慧地觀識隂盡又云能入菩薩金剛乾慧則知諸位可超此體不動釋信住位(既云從乾慧真妙圓心重𤼵此位真妙信心復作非真之判既云何必初住方受住名又云別指初住名為聖位)皆自語相違四加乃四位五十五路六十聖位兩處牒明安可以一複字隱沒四名若單十複十二則是二十二况單乃四十複乃十四及乾慧等覺各一合數不齊會解反謂當以岳解為順何也問若依天台以五品為觀行今判乾慧同於五品吳興非真之判亦有何過若以獲忍為入似經於獲忍後方立乾慧不應觀行相似次第皆倒答文句釋滅後五品作二義配三慧即觀行位分一品為兩心即十信位(初云前三聞慧兼行六度思慧正行六度修慧都是十信前又云初隨喜品是入信心位分一品為兩心五品即十信即是六根清淨位)又釋隨喜功德品謂佛今舉阿以况後茶都勝諸教(荊溪記云佛今舉阿者正明圓位初後不二故諸教所無問初阿在初住何以證初品答名別義通若以此對四十二位則不可通初若對六即理即尚是况復初品今從圓行以明不二故通用之)今於第三漸別開獲忍立乾慧地而乾慧不離第三漸正與此符葢未獲忍則名漸次既獲忍即名乾慧重𤼵真妙即六根清淨故同此五品亦名觀行亦名相似但以乾慧收入真因等覺判同真果則無一不符何煩贅入問初乾慧地單複十二古今諸注得失云何答沇師謂此乾慧是天台五品兼六根清淨甚為得㫖興福孤山於等覺後別開此地以為一位不知等妙中間更無有位按雜華善財再見文殊入普賢身與普賢等與諸佛等清凉疏云因位既滿更無所修故但說等不辨更求足證二家之謬真際檇李吳興判屬等覺則初乾慧地誤帶前四句中資中科屬妙覺則從乾慧心四句誤連後一句內溫陵(云等覺後心妙覺伏道無別行相但從乾慧至等覺已復起金剛心從初重歷諸位破斷微細緣影為其從初位以始故名金剛心中初乾慧地前名乾慧以未與如來法流水接此名乾慧以未與如來妙嚴海接名雖乍同義乃迥異)未究法雲地前已稱修習畢功何須重歷若有緣影何云金剛心中如來逆流菩薩接流乃分二流二接作名同義異沿吳興之誤皆不可從合論補注(以信住行向地五十位為單十四加乃證明得明增印順及世第一法故名複二又云於一心中正修一波羅蜜為單兼修餘九波羅蜜為複)不知四加四位何可作二五位每位有十何可作單况二義已不定前除乾慧五十五位已少其一又無等妙則方盡義未圓皆不及長水也正脉(謂此中應知乾慧以前三漸次位則圓家五品十信盡攝於中第一漸次即入流亡所第二漸次即動靜不生第三漸次即聞所聞盡又判第二漸次肉眼觀見十方即色隂盡按位當在初信齊小初果次四句受隂盡相按位當二三兩信齊小二果未二句想隂盡相按位當在四五兩信對小三果第三漸次因不流逸二句為六信末二句按位當在第七信齊小四果十方國土四句八信身心妙圓三句九信一切如來三句十信又謂經但分三漸本不曾分信等今因有三了簡（云云）又謂乾慧以後所立十信乃是初住開出十心經文顯然葢圓家住前不取證故不列位所以此經與華嚴皆於信位不分十也謂合華嚴三賢為今十信十地為今十住華嚴等覺開今行向加地於慈隂妙隂之下小注（云云）)不知問答皆具六十聖位若將所列乾慧十信沒入初住別指三漸以為乾慧十信然則以何為三漸次位耶既知經文但分三漸不分十信則此分配盡成自語相違若謂合華嚴三賢為今十信十地為今十住等覺開今行向加地則將六十聖位名相無不紊亂又謂華嚴十地灌頂今十住已灌頂不知位滿雖同賢聖義別此如清凉法界無量回向疏云(然斯位滿總有五重一約信滿如賢首品說便得灌頂而升位二約解滿如灌頂住及海幢處三約行滿如第十行入因陀羅網法界四善巧願滿如此位五約證滿如十地此五重內隨一成處必具理行內相應故皆名位滿然信觧等殊故不相濫若約圓融但一位滿即是究竟更不待餘又若得一即得餘位總一法界受職之位隨門差別五位不同法體融通全攝無礙不同餘教)今十住與華嚴十地同者葢約圓融但一位滿即是灌頂通義也然十住但解滿十地乃證滿別義也故十信滿心賢首品亦云即獲灌頂而升位則彼十信已同今十住不但信地位位皆然若如彼疏種種穿鑿唯有十住位實乾慧十信合三賢所成則不分外凡內凡行向加地開等覺所出則不顯因心果覺抑十地同於十住則不顯解證不同緣真證真家不相似安能符如來所標從於凡夫終大湼槃(云云)清凉破安國法師(云安國判華嚴三賢別說十地十地一會總說十地故四會皆是十地又謂初住𤼵心功德品文義深奥同十地故清凉云住會𤼵心定是信成就攝解行及證自在後文生如來家自約解說不應謂此便是證收鈔云十住信成就攝後二屬第五六會何得渾和若言別說合說畧有四失一令此經無三賢義二令餘經三賢虚設三成此經文義雜亂謂以地義名住行向故四何不一天總別說耶而歷四天葢有所表是知此說殊乖教理故云住會𤼵心定是信成就等生如來家下第二遮破彼云據文既云初𤼵心時便成正覺應是初地况下經云以生如來廣大家能生三世諸佛家永斷一切諸疑網盡除一切諸障礙若非初地安得爾耶豈有久習無明纔一𤼵心便成大智乃至即能震動一切世界等耶應知證𤼵釋曰彼以生家故名證𤼵今揀生家不同故非證也然彼引四句今但通一餘可類知且通生家生家有六如法界品前十住內亦說生家言雖同而義有異豈以觧生同證生也觧生生菩提心家證生生真如家故不同也此義若成其餘皆成)正脉之過與安國同科仍浮於安國矣問彼據玄義位妙料揀開合亦有何過答玄義以四句料揀圓位(或開初合後或開後合初或初後俱開或初後俱合如大經明三十三天不死甘露將臣共服此譬諸位開前為三十心合十地為一等覺為一三十二臣譬於因位妙覺為主譬於果位君之與臣同服甘露因之與果俱證常樂若十四般若合三十心為三般若開十地為十般若等覺為十四般若皆是因位轉入薩婆若即是果位若四十二字門即初後俱開以明圓位若天雨四華開示悟入遊於四方即前後俱合諸經開合不同皆是悉檀方便而圓位宛然)開初合後唯將十地合一餘俱如故十地既同四種住相合之為一故合非別合合前開後唯將三十心合三元是直深悲三種合十為一所開十地本是十數故開非別開雖有前後開合不過於各位開一為十合十為一今經從三漸獲忍漸修安位全歷五十五路即初後俱開觀隂隂盡𤼵化如是乃超五十五路即初後俱合天雨寶華間錯紛糅表一位即一切位而四色皎然若易名紊次既非行布亦非圓融全昧安立聖位之㫖矣。

楞嚴妙指卷第六(終)


國家圖書館善本佛典第 16 冊 No. 8859 楞嚴妙指


楞嚴妙指卷第七

　　釋弘演述

　　諸大乗經皆文殊師利與阿難海於鐵圍山間結集二大士即表二深文殊以大智為菩薩上首示現實機阿難以多聞為二乗起教示現權機無權則實何由顯無實則權何由開偏正縱橫圓證上下合始能廣逗機宜入首楞嚴三昧經初已標敷座宴安宣示深奥徵心之際又舒金色臂摩阿難頂告示阿難及諸大眾有三摩提(云云)今正觀文終文殊請問經名如來即所宣示詳分體宗用三法差別第一名屬體即見道第三名屬宗即修道證果此際阿難登伽普及海眾皆已得益故增第二第四名具足權實遠近施開方便而用分三世大方廣妙蓮華王十方佛母陀羅尼咒彰過去益救護親因度脫阿難及此會中性比丘尼得菩提心入徧知海明現在益仍標第五名更為末法眾機不免七趣流轉五隂魔事若非破除何以知邪若定破除則有實法必同過去恒沙如來乘此心開成未來益方顯前示有三摩提橫遍𥪡窮不可思議阿難大眾聞五名開顯頓悟禪那修進聖位增上妙理心慮虚凝依智以明超證符上證果斷除三界修心六品微細煩惱依惑以明超斷符下觀隂從說偈讚佛已獲法身性修三德宛然離機無觀三觀不出聽眾心中囑文殊在今正觀唯顯即權之實囑阿難於後他觀兼顯即實之權頂禮欽奉流通是同阿難云憶持無失葢示權機必兼文持也問何不待二觀畢始請經名答先依覺義修中假之空後依不覺義修中空之假皆破盡生滅頓入真如二觀融鎔正當中道故以問名緫攝前後恒沙來聚之眾證入亦在斯時示權漸機七地以還不能盡真如際力尚未充若轉位廻機入㕓𡸁手易墮邪侶必臻八地覺夢渡大河證一真如心上修九地具足四無礙智𤼵真如用解根亡塵將至究竟依智照如無智外如依如𤼵智無如外智照體獨立雖任運順行不及大覺然已頓證二門不二▆同諸佛自住三摩提中於覺不覺出入無障礙矣問若三如來藏一即具三正詶阿難殷勤啟請則三法皆應具三何獨行中始列三名唯行獨列三名何以判為皆具三法答十法界眾生莫不平等具足三法三法舉一即三而定慧力莊嚴以此度眾生唯十方如來能爾今當返妄歸真故於三中但問妙行即無上戒定慧於三學中又但問定定屬真修偏舉三名定既如是戒慧亦然行既如是諦智亦然是為即一而三即三而一不可思議阿難未全道力由闕定慧致失律儀則此三行闕一不可故具扣圓頓三學於中得成菩提即攝佛慧妙奢摩他三摩禪那即攝佛定最初方便即攝佛戒即此問端亦具修行三决定義復於一定具標三名意顯法法皆如是也問何以知三名皆顯定耶答世尊詶請先標有三摩提名首楞嚴王觀音所證名金剛三昧選圓通畢一切普獲湼槃五名此二屬定然文中决定說即師子吼性覺本覺始覺即般若波羅蜜如來藏清淨本然即佛性餘三名亦同而唯舉定名以答故知其問正在定也證果文終具明奢摩他中用諸如來毘婆舍那觀隂文初云汝猶未識修奢摩他毘婆舍那微細魔事結處又云此是過去先佛世尊奢摩他中毘婆舍那覺明分析微細魔事毘婆舍那此云聖慧正觀指諸如來他觀引先佛世尊正屬佛慧此三種名正屬佛定末世壇塲諄諄於四種决定明誨觀隂屢舉破佛律儀故知義兼於三名但標定是為行妙問奢摩他云止禪那云靜慮屬定可也三摩屬定其義云何答天台引地持云從自性禪𤼵一切禪三摩提一云三昧即調直定真諦以空無漏為調直出假以稱機為調直中道以遮二邊為調直中道即首楞嚴王又三摩提此云等持三摩鉢提此云等至三摩呬多此云等引清凉云三昧此云等持唯局有心而通散心三摩鉢底此云等至通於有心及與無心唯諸位定體此二功德名為等引唯等持通定散位文中獨舉此名若依權乗不聞了義則後二不通欲界八定雖皆有此未臻佛菩薩位於一定相應自在未必於一切定皆得相應自在今既具引十方如來得成菩提最上圓因則一名即攝三名三定三學三法所以云妙問此義本經有文證否答或就初心持戒毀戒以論(阿難問末世欲攝其心入三摩地云何令其遠諸魔事佛答四重皆言汝教世人修三摩地文云𤼵心决定修三摩地若大妄語即三摩提不得清淨稱讚佛乗令其身心入三摩地一切真實入三摩提永無魔事七卷云汝問攝心我今先說入三摩地修學妙門八卷云求三摩提當斷世間五種辛菜是食辛人修三摩地是清淨人修三摩地)此通散心也或就初心得定失定以論(讚咒中言於散亂心非三摩地保護初學入三摩提救護末世修三摩提正修行者下即言如是修心求正定人孫陀羅難陀自述雖具戒律於三摩地心常散動觀隂云圓定𤼵明三摩地中)此通定心也或就悟門真似小大偏圓乃至窮於十方大覺(殺戒中云縱得心開似三摩地仙趣云不依正覺修三摩地初禪二禪雖非正修真三摩地三禪雖非正得真三摩地彼之天王即是菩薩遊三摩提若得妙𤼵三摩提者則妙常寂二十五聖於根塵識七大各從一門入三摩地及證果初問如是修證佛三摩提答修三摩提求大乗者汝今欲修真三摩地直詣如來大湼槃顛倒不生斯則如來真三摩地汝今修證佛三摩提從三摩地得無生忍若諸菩薩入三摩地進修無漏勝解現圓我現佛身而為說法)此通慧心也三摩提既然奢摩他禪那亦爾或指七趣惑業苦止(人趣云除奢摩他及佛出世不可停𥨊)或指五隂未破前止(二根本請奢摩他路如來示奢摩他路舉拳下喝二卷云汝雖強記但益多聞於奢摩他微密觀照心猶未了觀隂初云汝猶未識修奢摩他毘婆舍那微細魔事)或指五隂正破中止(受隂中云彼善男子修三摩提奢摩他中色隂盡者行隂中云是得正知奢摩他中諸善男子識隂中云此是過去先佛世尊奢摩他中毘婆舍那覺明分析微細魔事於五種內獨想隂未標葢語之影畧也)他觀從初至後悉依奢摩他正觀末亦言奢摩他中用諸如來毘婆舍那則從破異熟果愚以至等覺破根本無明皆不離此或指初心修禪(讚咒文云除彼𤼵心樂修禪者經末若諸眾生未識禪那樂修三昧)或指離欲漸向諸禪(天趣云不假禪那無有智慧)或分世出世上中下禪(四禪四空及破五隂未盡即世間禪五淨居及二種阿羅漢即出世二乗禪回心大阿羅漢彼之天王即是菩薩即出世間上上禪乃至奢摩他中用諸如來毘婆舍那清淨修證乗此心開得無上道即如來禪)則知奢摩他三摩禪那皆一定三定三學圓融行妙如是諦妙智妙不必言矣問三種互攝相即之妙本經文內請更剖明答或指善修奢摩他與值佛出世斷輪廻等(人趣云除奢摩他及佛出世不可停𥨊)或揀世出世間禪那非真三摩地不斷輪廻(天趣文中初二三禪言雖非正修正得真三摩地四禪云雖非無為真不動地從不還天聖道窮者名不廻心鈍阿羅漢聲聞緣覺不成增進)或指世出世間禪那開麤顯妙即三種不二(七趣末云若得妙𤼵三摩提者有無二無無二亦滅)或指修奢摩他即修禪那亦即修三摩地三種不離(觀隂云汝猶未識修奢摩他毘婆舍那微細魔事此修奢摩他也隨云汝輩修禪飾三摩地此所修奢摩他亦即修禪那亦即飾三摩地受隂中云彼善男子修三摩提奢摩他中色隂盡行隂中云彼善男子修三摩提復言是得正知奢摩他中諸善男子識隂又言此是過去先佛世尊奢摩他中毘婆舍那覺明分析微細魔事五隂皆言如是十種禪那現境)皆指奢摩他即三摩即禪那三摩亦即奢摩他禪那禪那亦即三摩奢摩他葢顯圓頓觀行舉一全三更無差別五隂未盡尚然何况得忍中中流入但初心修學慮其濫誤先必施權分別邪正前三教不聞了義亦墮顛倒况凡小𤼵心而首楞嚴王本具萬行後必開權融入三觀惡趣眾生一蒙决了頓入佛慧况五乗修證全揀全收無礙自在乃能盡十方三世大覺化儀今阿難據舉一即三故扣行妙云妙奢摩他三摩禪那如來據言三即一故或顯諦妙云常住真心性淨明體如來藏湼槃海妙莊嚴海或顯智妙云性覺本覺始覺或顯行妙錯舉三名至明正邪二觀唯言奢摩他中用諸如來毘婆舍那葢以奢摩他即攝三摩禪那但舉此一以對佛慧與湼槃了義文義全同始終唯依大覺定慧破盡無明入究竟覺究竟覺即首楞嚴問此一即具三三名皆定竝從因至果無不攝盡餘大乗經論有文證否答瑜伽論三摩呬多地總標謂此地中畧有四種一靜慮二解脫三等持四等至(靜慮者謂四靜慮一從離生有尋有伺靜慮二從定生無尋無伺靜慮三離喜靜慮四捨念清淨靜慮解脫者謂八解脫一有色觀諸色解脫二內無色想觀外諸色解脫三淨解脫身作證具足住解脫四空無邊處解脫五識無邊處解脫六無所有處解脫七非想非非想處解脫八想受滅身作證具足住解脫等持者謂三三摩地一空二無願三無相復有三種謂有尋有伺無尋唯伺無尋無伺復有三種謂小大無量復有二種謂一分修具分修復有三種謂喜俱行樂俱行捨俱行復有四種謂四修定復有五種謂五聖智三摩地復有五種謂聖五支三摩地復有有因有具聖正三摩地復有金剛喻三摩地復有有學無學非學非無學等三摩地等至者謂五現見三摩鉢底八勝處三摩鉢底十徧處三摩鉢底四無色三摩鉢底無想三摩鉢底滅盡定等三摩鉢底云何安立謂唯此等名等引地非於欲界心一境性由此定等無悔歡喜安樂所引欲界不爾非欲界中於法全無審正觀察)湼槃師子吼品明定慧捨(奢摩他者名為能滅能滅一切煩惱結故又奢摩他者名曰能調能調諸根惡不善故又奢摩他者名曰寂靜能令三業成寂靜故又奢摩他者名曰遠離能令眾生離五欲故又奢摩他者名曰能清能清貪欲瞋恚愚癡三濁法故以是義故故名定相毘婆舍那名為正見亦名了見名為能見名曰徧見名次第見名別相見是名為慧憂畢又者名曰平等亦名不諍又名不觀亦名不行是名為捨善男子奢摩他有二種一世間二出世間復有二種一成就二不成就成就者所謂諸佛菩薩不成就者所謂聲聞辟支佛等復有三種下中上下者謂諸凡夫中者聲聞緣覺上者諸佛菩薩復有四種一退二住三進四能大利益復有五種所謂五智三昧何等為五一無食三昧二無過三昧三身意清淨一心三昧四因果俱樂三昧五常念三昧復有六種一觀骨三昧二慈三昧三觀十二因緣三昧四阿那波那三昧五念覺觀三昧六觀生滅三昧復有七種所謂七覺分一念覺分二擇法覺分三精進覺分四喜覺分五除覺分六定覺分七捨覺分復有七種一須陀洹三昧二斯陀含三昧三阿那含三昧四阿羅漢三昧五辟支佛三昧六菩薩三昧七如來覺知三昧復有八種謂八解脫三昧一內有色相外觀色解脫三昧二內無色相外觀色解脫三昧三淨解脫身證三昧四空處解脫三昧五識處解脫三昧六無所有處解脫三昧七非有想非無想處解脫三昧八滅盡定解脫三昧復有九種所謂九次第定四禪四空滅盡定三昧復有十種所謂十一切處三昧何等十一地一切處三昧二水一切處三昧三風一切處三昧四青一切處三昧五黃一切處三昧六赤一切處三昧七白一切處三昧八空一切處三昧九識一切處三昧十無所有一切處三昧復有無數種所謂諸佛菩薩善男子是名三昧相善男子慧有二種一世間二出世間復有三種一般若二毘婆舍那三闍那般若者名一切眾生毘婆舍那者一切聖人闍那者諸佛菩薩又般若者名為別相毘婆舍那名為總相闍那者名為破相復有四種所謂觀四真諦善男子為三事故修奢摩他何等為三一不放逸故二莊嚴大智故三得自在故復次為三事故修毘婆舍那何等為三一為觀生死惡果報故二為欲增長諸善根故三為破一切諸煩惱故師子吼言世尊如經中說若毘婆舍那能破煩惱何故復修奢摩他耶佛言善男子汝言毘婆舍那破煩惱者是義不然何以故有智慧時則無煩惱有煩惱時則無智慧云何而言毘婆舍那能破煩惱善男子譬如明時無闇闇時無明若有說言明能破闇無有是處善男子誰有智慧誰有煩惱而言智慧能破煩惱如其無者則無所破善男子若言智慧能破煩惱為到故破不到故破若不到破者凡夫眾生則應能破若到故破者初念應破若初念不破後亦不破若初到便破是則不到云何說言智慧能破若言到與不到而能破者是義不然復次毘婆舍那破煩惱者為獨能破為伴故破若獨能破菩薩何故修八正道若伴故破當知獨則不能破也若獨不能伴亦不能如一盲人不能見色雖伴眾盲亦不能見毘婆舍那亦復如是善男子如地堅性火熱性水濕性風動性而地堅性乃至風動性非因緣作其性自爾如四大性煩惱亦爾性自是斷若是斷者云何而言智慧能斷以是義故毘婆舍那决定不能破諸煩惱善男子如鹽性鹹令異物鹹蜜本性甘令異物甘水本性濕令異物濕智慧性滅令法滅者是義不然何以故若法無滅云何智慧強能令滅若言鹽鹹令異物鹹慧滅亦爾令異法滅者是亦不然何以故智慧之性念念滅故若念念滅云何而言能滅他法以是義故智慧之性不破煩惱善男子一切諸法有二種滅一性滅二畢竟滅若性滅者云何而言智慧能滅若言智慧能滅煩惱如火燒物是義不然何以故如火燒物則有遺燼智慧若爾應有餘燼如斧伐樹破處可見智慧若爾有何可見慧若能令煩惱離者如是煩惱應餘處現如諸外道離六大城拘尸那現若是煩惱不餘處現則知智慧不能令離善男子一切諸法性若是空誰能令生誰能令滅生異滅異無造作者善男子若修習定則得如是正智正見以是義故我經中說若有比丘修習定者能見五隂生滅之相善男子若不修定世間之事尚不能了况於出世若無定者平處顛墜心緣異法口宣異言耳聞異聲心解異義欲造異字手書異文欲行異路身涉異徑若有修習三昧定者則大利益乃至阿耨多羅三藐三菩提善男子菩薩摩訶薩具足二法能大利益一定二智善男子如刈菅草執急則斷菩薩摩訶薩修是二法亦復如是善男子如拔堅木先以手動後則易出菩薩定慧亦復如是先以定動後以智拔善男子如浣垢衣先以灰汁後以清水衣則鮮潔菩薩定慧亦復如是善男子如先讀誦後則解義菩薩定慧亦復如是善男子譬如勇人先以鎧杖牢自莊嚴然後禦陣能壞怨賊菩薩定慧亦復如是善男子譬如工匠鉗鬲盛金自在隨意撓攪鎔銷菩薩定慧亦復如是善男子譬如明鏡照了面像菩薩定慧亦復如是善男子如先平地然後下種先從師受後思惟義菩薩定慧亦從如是以是義故菩薩摩訶薩修是二法能大利益善男子菩薩摩訶薩修是二法調攝五根堪忍眾苦所謂饑渴寒熱打擲罵辱惡獸所囓蚊䖟所螫常攝其心不令放逸不為利養行於非法客塵煩惱所不能汙不為諸邪異見所惑常能遠離諸惡覺觀不久成就阿耨多羅三藐三菩提為欲成就利益眾生故善男子菩薩摩訶薩修是二法四倒暴風不能吹動如須彌山雖為四風之所吹鼓不能令動不為外道邪師所拔如帝釋幢不可移轉眾邪異術不能誑惑常受微妙第一安樂能解如來深秘密義受樂不欣逢若不慼諸天世人㳟敬讚歎明見生死及非生死善能了知法界法性身有常樂我淨之法是則名為大湼槃樂善男子定相者名空三昧慧相者名無願三昧捨相者名無相三昧善男子若菩薩摩訶薩善知定時慧時捨時及知非時是名菩薩行菩提道師子吼言世尊云何菩薩知時非時善男子菩薩摩訶薩因於受樂生大憍慢或因說法而生憍慢或因精勤而生憍慢或因解義善問答時而生憍慢或因親近惡知識故而生憍慢或因布施所重之物而生憍慢或因世間善法功德而生憍慢或因世間豪貴之人所㳟敬故而生憍慢當知爾時不宜修智宜應修定是名菩薩知時非時若有菩薩勤修精進未得利益湼槃之樂以不得故生於悔心以鈍根故不能調伏五情諸根諸垢煩惱勢力盛故自疑戒律有羸損故當知爾時不宜修定宜應修智是名菩薩知時非時善男子若有菩薩定慧二法不平等者當知爾時不宜修捨二法若等則宜修之是名菩薩知時非時善男子若有菩薩修習定慧起煩惱者當知爾時不宜修捨宜應讀誦書寫解說十二部經念佛念法念僧念戒念天念捨是名修捨)瑜伽四靜慮八解脫等持中空三昧從有尋有伺乃至有學無學非學非無學等至中十徧處四無色無想滅盡定湼槃皆判入奢摩他足徵三名無非定也但相宗迷實執權從淺至深楷定次第則三摩提不能當三摩鉢提通散之心不及純定故三摩鉢提能攝三摩提定能攝散故三摩提三摩鉢提不能當毘婆舍那凡定未𤼵聖慧故毘婆舍那能攝三摩鉢提三摩提聖慧能該凡定故性宗開權顯實隨舉一法無不圓融故湼槃此後即明毘婆舍那不破煩惱正用圓破別及示圓融定慧初定慧相具二定慧相即三定慧名相四自在適時乃至云定相者名空三昧慧相者名無願三昧捨相者名無相三昧葢隨指等持中一種已具足三餘一切名相莫不咸爾又唯舉奢摩他與毘婆舍那相對符今二觀(皆言奢摩他中用諸如來毘婆舍那清淨修證覺明分析微細魔事)正由三定舉一即該餘二故奢摩他即具三摩禪那葢醍醐同味也問若爾圓覺第二三摩鉢提亦應是定何以言如幻三摩提如苗漸增長彼疏判入假觀假則非止亦非靜慮所言定義安在答彼疏云等持之中能至勝位故又等謂齊等離沉掉故至謂至到到勝定故豈非定名問若爾何以彼疏配同湼槃第二答彼疏亦云大同小異謂湼槃初定次慧後等亦從增勝說豈實教中有偏定偏慧則正據即定即慧三法圓融為大同耳况圓覺經云若諸菩薩以淨覺心知覺心性及與根塵皆因幻化即起諸幻以除幻者變化諸幻而開幻眾由起幻故便能內𤼵大悲輕安彼觀幻者非同幻故非同幻觀皆是幻故幻相永離所圓妙行如土長苗名三摩鉢提偈云如幻三摩提如苗漸增長長行重頌各標一名而觀無別又云一切諸菩薩無礙清淨慧皆依禪定生所謂奢摩他三摩提禪那則三名皆屬禪定與今全同尤徵三摩提三摩鉢提兩名一體淺深義別若入了義無不圓融故云若得圓證即成圓覺安可作迢然各別違三一圓妙正㫖首楞嚴三昧經云(佛告堅意首楞嚴三昧不以一事一緣一義可知一切禪定解脫三昧神通如意無礙智慧皆攝在首楞嚴中譬如陂泉江河諸流皆入大海如是菩薩所有禪定皆在首楞嚴三昧譬如轉輪聖王有大勇將諸四種兵皆悉隨從堅意如是所有三昧門禪定門辯才門解脫門陀羅尼門神通門明解脫門是諸法門悉皆攝在首楞嚴三昧隨有菩薩行首楞嚴三昧一切三昧皆悉隨從譬如轉輪聖王行時七寶皆從如是堅意首楞嚴三昧一切助菩提法皆悉隨從是故此三昧名為首楞嚴三昧)問阿難大眾心慮虛凝為得無生法忍受如來記已入第八菩薩地有文證否答證文甚廣即引首楞嚴三昧經(堅意菩薩白佛言世尊菩薩欲學首楞嚴三昧當云何學佛告堅意譬如學射先射大准射大准已學射小准射小准已次學射的學射的已次學射杖學射杖已學射百毛射百毛已學射十毛射十毛已學射一毛射一毛已學射百分毛之一分能射是已名為善射隨意不空是人若欲於夜闇中所聞音聲若人非人不用心力射之皆著如是堅意菩薩欲學首楞嚴三昧先當學愛樂心學愛樂心已當學深心學深心已當學大慈學大慈已當學大悲學大悲已當學四聖梵行所謂慈悲喜捨學四聖梵行已當學報得最上五通常自隨身學是通已爾時便能成就六波羅蜜成就六波羅蜜已便能通達方便通達方便已得住第三柔順忍住第三柔順已得無生法忍得無生法忍已諸佛授記諸佛授記已能入第八菩薩地入第八菩薩地已得諸佛現前三昧得諸佛現前三昧已常不離見諸佛常不離見諸佛已能具足一切佛法因緣具足一切佛法因緣已能起莊嚴佛上功德能起莊嚴佛土功德已能具生王家種姓入胎出生能具生王家種姓入胎出生已能具十地具十地已爾時便得受佛職號受佛職號已便得一切菩薩三昧得一切菩薩三昧已然後乃得首楞嚴三昧得首楞嚴三昧已能為眾生施作佛事而亦不捨菩薩行法堅意菩薩若學如是諸法則得首楞嚴三昧菩薩已得首楞嚴三昧則於諸法無所復學何以故先已善學一切法故譬如學射能射一毛分已不復學餘所以者何先已學故如是堅意菩薩住首楞嚴三昧於一切法無所復學一切三昧一切功德皆已學故爾時堅意菩薩白佛言世尊我今欲說譬喻唯願聽許佛言便說世尊譬如三千大千世界大梵天王自然普能徧觀三千大千世界不加功力如是菩薩住首楞嚴三昧於一切法自然能觀不用功力又亦能知一切眾生心心所行佛告堅意如汝所說若菩薩住首楞嚴三昧者悉知一切諸菩薩法一切佛法（云云）)住三昧者即大佛頂悉知一切佛法即如來密因修證了義悉知一切諸菩薩法即諸菩薩萬行首楞嚴已得此三昧則於諸法無所復學者證究竟堅固也深觀所說則尊者示現一生從初𤼵愛樂心至得受如來記次第宛然𤼵愛樂心即渴仰剃落殷勤啟請也四聖梵行即說偈讚佛四弘誓也住柔順忍即心悟實相也得無生法忍即明了家路也諸佛授記即得菩提心入遍知海證心慮虚凝也更有降魔具十地公案文出湼槃廣如後引問古今諸注如振公八叚長水七門溫陵五門及破人破法別破心見廣破諸法種種不同多以三觀次第分文引奢摩他三摩提中道等語為證挍今不同何耶答八七五門不過開合易名之殊大意相襲若以前為詶問正說後為請益再陳前豈無請益後豈非正說皆昧金口所判二觀之文故正邪不分施開未顯至於破人破法權小教亦有之但同他觀寧足以盡經㫖首楞嚴三昧全因九法界眾生誤以不思議境作思議境不知即此能迷顛倒本是諸佛難解難入智慧之門所迷法性本是諸佛智慧甚深無量機教相扣有障無障差別不同故權實教興各因時節但深窮問答旨趣圓融三觀本自天然最初即示知真用妄真即空觀妄即假觀此二不二即當中觀徵心之後重示二種根本真妄俱在汝今故三觀本不相離秪因阿難未悟先依覺義令達知真即不用妄見修證皆示精研妙明故判為正阿難大眾聞名證入重扣惡趣因果又依不覺義令達用妄即不知真皆顯精研七趣故判為邪復云此皆不了妙覺明心若得妙𤼵三摩提(云云)識隂若盡圓明精心於中𤼵化入於妙莊嚴海(云云)雖依覺不覺義分正邪然皆指倒無自性因執而成執破情亡顛倒即絕倒情絕處本明現前本來二諦圓融二智交徹所修三觀寧濫縱橫若欲區別全一之三自有清淨深入之空覺明分析之假當處禪那中中流入之中正他二觀相應漩澓聞名證入正當其際前後文中結修證處皆言奢摩他中用諸如來毘婆舍那修入禪那何得宰割文句作次第義配此三種興福真際(從文殊問名下判入流通)則昧他觀依生滅門破盡不覺得究竟覺入真如門識隂若盡超位入海之文如何銷耶長水(解作是觀者名為正觀若他觀者名為邪觀云行人若能依此修證不斷而斷無到而到此則名為真修行者故云正觀若言都無地位但尚理是斯同邪見撥無因果故名邪觀仁王經中亦有此料揀說地位竟即云若言越此而成佛者是魔所說)未究正觀既結見修證邪觀自啟七趣五十種受隂盡處雖標已能上歷六十聖位精心𤼵化唯顯超越第超越由於隂盡不同撥無因果亦符仁王若但以地位有無分正邪不盡厥㫖吳興(云五十五位既由金剛觀察三增進故而得成就今揀邪正所以約觀言之須知圓教之外三乗所修皆屬邪觀又云佛說五名意存四悉故寄妙德而施眾生問既有五名何故經家刪取一十九字為其首題答撮要為名以畧收廣也如大佛頂即是大方廣妙蓮華王餘皆易了又解所斷惑相應有二義一者阿難內證實深而示同二果二者或約一番得益之眾大分言之今雖自他兼舉下文即云善開眾生微細沉惑反顯此中通敘大眾耳次云令我今日身心快然得大饒益方是阿難自述之辭)未究向後問答正承此判他觀權實初施後開與奪之意不關法體若如所揀則邪成决定圓教有外失二觀䨇行微㫖矣經題乃取法前後詳畧諸名誤謂經家刪取尚不得譯師慎重本意何能契聖言量阿難具足二智作頭𧢲聲聞為大眾𤼵起故此會權實眾機各見阿難同其所證經敘阿難及諸大眾自行化他二義皎然既知阿難內證甚深示同二果不應贅入第二義與初義相違溫陵(通敘破古注多據耶輸授記璢璃善星墮獄因緣判法華後皆未足為科判凖繩謂夜壑負趨速於反掌匿王代謝可唯旦暮而楞嚴法會自夏徂冬此不應執異王疑異會也法華自燈明已還諸佛無時不說菩薩無時不證持地既曰聞諸如來宣妙蓮華豈止釋迦歟經稱摩登由神咒力銷其愛欲與耶輸同悟宿因或得出纏或蒙授記若執授記為法華之事則靈山會上當有摩登乃可言同且曰由神咒力灼非法華况有道記果記之異疑今經所言道記耳非法華果記也此又不應局授記而定先後也經言最後垂範者彼乃結辨魔文當第十卷末實楞嚴法會最後非臨末之最後也夫法王說法有條不紊初說一乗頓教以立本即華嚴也次說三乗漸教以逗機即阿含方等般若也後說一乗圓教以顯實即法華也楞嚴即般若法華之中實大乗終極之教故如來密因菩薩萬行修證之法一切畢竟自此已往無復進修直造一乗圓妙之道故法華會上更無地位之說純談妙法隨根印可授記作佛而已法華之後便說湼槃扶律談常而終焉此獨臨滅遺付之事非有加於法華也葢般若之後慧學方盛定力未全人或溺於多聞失於正受於是示首楞嚴之大定資般若之大慧使定慧均等學行兩全而究竟趨於一乗實相此楞嚴所以作也)不知自佛示成正覺方便降生直至滅後結集大小法藏皆此阿難在阿含會則同聞小在方等會則同聞斥小在般若會則同聞轉教在法華會則同聞開權得無上菩提記臨般湼槃同迦葉受如來囑副貳傳化經首總敘十方菩薩咨决心疑別敘具標一千二百五十沙門阿難正當其一又依開顯讚德明具歷四時施開廢立第二第四名葢顯此義按因果經根本說一切有部律皆載匿王與佛同庚後被璢璃簒位迫近入滅收此因緣入於湼槃望前六十二歲已十八年何得云自夏徂冬可唯旦暮法華載如來化儀詳列耶輸劫國名號楞嚴記阿難入道唯附登伽登伽耶輸同悟宿因决小入大又同阿難得無上菩提記此即法華開顯也法華七卷內雖未列登伽名諸比丘尼皆依止大愛道即彼六千數攝文云耶輸陀羅比丘尼并其眷屬皆大歡喜得未曾有即於佛前說偈云云此即楞嚴救護親因得菩提心入徧知海也持地聞諸如來宣妙蓮華固非獨釋迦亦非遺釋迦最後垂範固結辨魔亦近臨滅自華嚴明頓鹿苑開漸經二酥淘汰以至法華權小眾機方盡入實法華以前未有小機受記之文舊注據此將全經皆判法華後於前半文義不符致招多難若定執在法華前已經開顯則文殊彌勒共為推度諸求三乘人若有疑悔者佛當為除斷此語成虚如來出定以威神力遣五千退席亦可不必開示一大事因緣舍利弗不應驚疑將非魔作佛正授阿耨菩提記時諸天亦不應嘆昔於波羅奈轉四諦法輪今復轉無上最妙大法輪其招難更多矣皆由不達此三昧該收五味故唯各滯一時互諍先後若謂般若唯慧楞嚴唯定法華方具實相三法各別依名句文身流通迹判尚且不合豈足以稱十方如來諸大菩薩自住三摩提但信應身無量則如上種種疑根自當銷釋矣近注(解作是觀者二句引吳興判圓教之外三乘所修皆屬邪觀邪之一字對勝揀劣非邪非叛道之邪也科見修證三分為無始菩提湼槃元清淨體七趣觀隂為無始生死根本（云云）)未究此二義自相違經明無作四諦亦該無量無生生滅故權實不測覆顯難思䨇標二本非一非異失念即邪心開即正圓頓了義指法咸爾如止觀六之四中觀後料揀(問無明即法性法性即無明無明破時法性破否法性顯時無明顯否答然理實無名對無明稱法性法性顯則無明轉變為明無明破則無無明對誰論法性又問無明即法性無復無明與誰相即答如為不識冰人指水是冰指冰是水但有名字寧復有二物相即耶)若但以分別真妄為一經綱宗便濫權小法執雖引吳興以圓揀偏之文正墮其義以對勝揀劣為邪謂非邪非叛道亦違他觀所列名義七趣中除彼之天王及利鈍羅漢五種那含餘皆凡夫詶答答盡入輪觀隂除中乗小乗餘皆魔外受魔福盡即墮無間邪非叛道何能免也宗通(云見修證三分一經之大㫖備矣故文殊因是而有請也既請經名即當奉持為流通分何為種種𤼵揮未盡而遽以請名為哉葢五十五位真菩提路是正因正果唯不識真心錯亂修習故有輪轉地獄餓[鬼-(白-日)]畜生修羅人天等道二十五圓通三摩地中本無魔事唯不識真心錯亂修習故有五十種隂魔皆所謂若他觀者名為邪觀下文特詳數之耳)知正邪二觀指上下文則勝舊解不究權實施開則二觀成滯夫諦智行本來融即法體之上安有正邪修觀之人亦非一向識隂若盡乗此心開即同過去恒沙如來得無上道下文詳說意趣葢為此也。

楞嚴妙指卷第七(終)


國家圖書館善本佛典第 16 冊 No. 8859 楞嚴妙指


楞嚴妙指卷第八

　　釋弘演述

　　華嚴大疏云梵語首楞嚴此云徤行諸佛菩薩大徤有情之所行故義翻為一切事究竟夫妄本真本悉在汝今正他二觀脉絡互通如金臂下垂上指在反覆間故自住三摩提中或順或逆皆佛菩薩所行未悟則捨邪歸正已證則從正現邪不住此岸不住彼岸不住中流而能運載此岸眾生至於彼岸是為隨諸眾生永流轉生死海解脫門今阿難大眾聞名獲證慶自快然即得入正也思他開𤼵即愍入邪也此七趣流轉五隂麤細皆由不了妙覺明心妄見無始相續則似自然三緣和合又似因緣或執法爾有八種識或執一切皆空各墮種種凡小權漸修證而末法眾生隨順惡無作雖入四眾不得五乗戒體聞妙性圓明離諸名相便起法法全真無修無證之見撥無因果自誤誤他故特舉現前緇素倡言無業無報隨即𤼵現者以為問端令知恣情婬殺妄說法空動與阿鼻苦報相應隨情十習上中下業乃四惡趣深重苦因非無上道隨想十善上中下業是人仙六欲雜苦樂因非無上道隨有漏戒定慧業雖暫出苦苦猶住壞苦行苦墮第一義諦愚是色無色界有為增上善果因非無上道純想兼福慧淨願不知轉識現故取色分齊是聖凡同居淨土因非無上道縱得情想俱盡生滅無生無量四諦智𤼵不造苦集純依道滅能出界外亦猶是三乗化他權實因非無上道首楞嚴三昧即不如是徤相分別遊戲空花世界度脫影響眾生行真實慈如普賢十願念念相續無有疲猒(圭峰鈔第九恒順眾生行云佛言隨學生云恒順者諸佛因果之行可宗可慕順於真理故須學眾生善惡之行不離迷心麤獷乖道非可[車*丸]持故不爾也然不壞假名不滅假相法無自性一切皆如常以同體大悲融通物我故云恒順如何順耶先釋不順反明順義若見眾生是定有定有則難化若見眾生是定無定無即斷滅悉異真性非順也今以普賢行願力故普見眾生無非性之緣起託真而現故無自體既云現也則幻相歷然非斷非滅如鏡現面但云面無骨肉之實然豈不現像耶如此普見眾生是為恒順也故緣起章以普賢行入佛界眾生界門中云由眾生寂滅本來自盡時即是法身界法身隨緣成有時即眾生界今以寂滅非無之眾生恒不異真而成立又以隨緣非有之法身恒不異事而顯現是故菩薩入眾生界時即是入佛界入佛界時即是入眾生界也問義理既爾何得復云眾生乖道非可學耶答眾生舉體雖真然不如是知乖背此理所作顛倒不可倣學故緣起章約眾生門中所見佛及眾生皆是生滅境界良以情計不破故所見佛亦爾是故識倒佛亦倒情迷佛亦迷故云不可學也問既爾何必隨順耶答如賢人夢中造逆眾人聞已豈以夢逆而棄之耶然雖不可棄豈可效之若棄若效二皆癡狂眾生亦然所以不可學但言順也然雖不學必須自覺真性凡聖不差上合十方如來下合六道含識方名普賢行願故前門令合諸佛此門令合眾生)文殊偈中淨極光通達寂照含虚空即上證一真却來觀世間猶如夢中事即下觀趣隂葢阿鼻依正全處極聖自心毘盧身土不踰下凡一念諸佛不斷性惡闡提不斷性善妙𤼵三摩提則妙常寂有無二無廣現諸行警策愚蒙餘經具顯調達婆藪度眾生事今善星阿難同屬親因同出家侍佛同具多聞禪定而阿難則心清淨故現感度脫善星則妄說法空自失救護登伽知貪愛苦熏修無漏寶蓮香持菩薩戒毀根本律儀匿王信大覺誨勅璢璃惑邪臣惡言各各果報升墜昭然章安湼槃疏明指善星為大權但寶蓮璢璃未見所出耳故邪觀文具足湼槃五行四惡趣即病行人仙諸天即嬰兒行不回心回心那含羅漢皆由戒定慧為因即聖行彼之天王遊三摩提即天行亦即梵行次苐即別五行不次苐即圓五行圓五行即一如來行食少金剛終竟不銷如雜華隨好光明徧照出獄生天三重頓圓超登十地一趣如是餘趣例爾所謂雖在海水劫火中堪受此法必得聞其有生疑不信者永不得聞如是義也問戒體之義出世世間善惡差別云何答天台菩薩戒疏明體(云戒體者不起而已起即性無作假色經論互說諍論有無一云都無無作色心假合共成眾生善惡本由心起不應別有頑善頑惡皆是指心誓不為惡即名受戒瓔珞經云一切聖凡戒盡以心為體心無盡故戒亦無盡或言教為戒體或云真諦為戒體或言願為戒體無別無作大經聖行觀析無常阿闍世王觀析境界但明色心不道無作五隂名教通大小乗惟有一色四心小乗引接小根恐其輕慢因果權言重惡口能別生一法無作牽報善法須行惡法須止行一則有兩力豈可不慎方便假說適會一時直如論主一生成四果法勝別有凡夫法豈可依此便是實耶若因中別有頑善共為佛因佛地亦別有此善共為佛果當知心為因果更無別法二云大小乗經論盡有無作皆是實法何者心力巨大能生種種諸法能牽果報小乗明此別有一善能制定佛法憑師受𤼵極至盡形或依定依道品別生皆以心力勝用有此感𤼵成論有無作品云是非色非心聚律師用義亦依此說若毘曇義戒是色住無作是假色亦言無教非對眼色大乗所明戒是色法大論云多少思是心數云何言多少耶觀論意以戒是色即問此是數義大乗云何而用數義解云若用非色非心復同成實還是小乗今言數自家是數色大乗色何關數家中論云語言雖同其心則異今大乗明戒是色聚也大乗情期極果憑師一受遠至菩提隨定隨道誓修諸善誓度含識亦以此心力大別發戒善為行者所緣止息諸惡優婆塞戒經云譬如有面有鏡則有像現如是因作便有無作大論解戒度云罪不罪不可得具足尸羅此是戒度正體復云云何名戒以心生口言從今受息身口惡法是名為戒既有能持所持則別有法即無作也地持戒品云下軟心犯後四重不失律儀增上心犯則失律儀若不捨菩提願不增上心犯亦不失律儀若都無無作何得言失梵網大本即大乗教下文云若不見好相雖佛菩薩前受不名得戒又云若有七遮雖𤼵心欲受不名得戒若直以心為戒𤼵便是戒何故言不得大經云非異色因果又念戒中雖無形色而可護持雖無觸對善修方便可令具足又如刀劒灰汁脚足橋梁若即心為戒何假言無形色無觸對故知別有無作能持戒心以為真戒聖行與世王中不道觀析無作直舉色心者是易觀者耳亦不言無無作小乗說四果大乗開之是權法勝說凡夫法䟦摩明其非有未有大乗經開無作是權又即頑善作佛因此自非妨如無常善亦作常善因即其例也然此二釋舊所諍論言無於理極會在文難愜言有於理難安在文極便既皆有文何者當道理耶然理非當非無當當無當皆得論理教義若言無者於理為當若言有者於教為當理則為實教則為權在實雖無教門則有今之所用有無作也次明道定皆以無作為體定共於定心中𤼵無作無復諸惡道共者見諦道中所𤼵無作與心上勝道俱故言道共也止觀師釋未必見道所𤼵無作是道共戒秪取中道正觀心中𤼵此無作有防非止惡義故云道共大經云一心法戒二受世教戒菩薩得心法戒謂道共戒得此戒者終不為惡不從師受故稱為得中道心中𤼵得此戒也受世教戒謂白四羯磨然後乃得必假憑師故稱為受差別約示故言世教也定共道共通大小乗大乗道定入攝善法戒有師言惟入禪定能𤼵無作欲界定不𤼵無作惟假空觧能𤼵無作有言但令證此定道隨能止伏麤品成就便𤼵無作欲界定念處前皆能𤼵戒也初菩薩律儀方便求受其體則興若捨菩提願若增上煩惱犯十重其體則廢若無此二緣至佛乃廢定道兩戒得定得道為因初念定道未與戒俱具足前心為因第二念心方與戒俱爾時是興出定出道最後一念爾時即廢二言入定入道時戒與心俱是時名興出定出道時戒與故心俱謝是時名廢俱稱心俱戒也三言一𤼵之後出入恒有後入勝定勝道隨從勝受名爾時恒興退定退道三藏盡壽菩薩至菩提爾時即廢攝善攝生與律儀同隨受則興二緣則廢也次三聚戒體者律儀者法戒儀則規矩行人令入道也又云律者埒也如此馬埒令馬調直律亦如是調直行人不令作惡大士誓心不過止惡興善若不動身口即是止惡𤼵戒防動不動即是律儀戒若應動身口即是興善今𤼵此戒防其不動攝善攝生即是應動涉事故開為兩取策勵眾善依六度門稱善法起心兼物依四弘門稱攝眾生即是為人故動下化眾生中修萬善上歸佛果也律儀多主內德攝生外化攝善兼於內外故立三聚戒也)成論明戒是非色非心聚即不相應行中得等毘曇明戒是色住無作是假色亦名無教即受所引色(止觀云數人說五隂同時荊溪云數人▆薩婆多師則知數義數家指此玄義云訶黎䟦摩用初番悉檀造成實論則知論主䟦摩皆指此)此二屬小教大乗或云真諦為戒體立無無作即空宗或云戒是色法立有無作即相宗唯識所變不同小乗實有十二處故云色大乗色引優婆塞戒地持梵網湼槃等經中論智論詳證無作非無與前定反故皆墮權折諍論中妙得建立之意引大經心法戒受世教戒具理事無礙即終教頓教從此深入事事無礙即圓教律儀既爾定道三聚興廢無不皆圓故阿難登伽匿王從邪入正璢璃善星寶蓮香從正入邪邪即惡無作正即善無作長水釋將毀戒體唯用成實義僅得迹門耳。

　　阿頼耶識中十法界種子無不具足隨熏𤼵現內分外分皆不離根境但順情順法邪正不同感果懸隔於倒境躭著則違越正法淨種不生故總歸流結直窮無間因果於六念明記則截斷妄情違其現業故總歸輕舉竟徹出世𤼵真境倒故心倒心正故境正十法界不離當念如湼槃經聖行品(迦葉菩薩白佛言世尊如佛世尊於餘經中為諸眾生說業為因緣或說憍慢或說六觸或說無明為五盛隂而作因緣今以何義說四聖諦獨以愛性為五隂因佛讚迦葉善哉善哉善男子如汝所說諸因緣者非為非因但是五隂要因於愛善男子譬如大王若出遊廵大臣眷屬悉皆隨從愛亦如是隨愛行處是諸結等亦復隨行譬如膩衣隨有塵著著即隨住愛亦如是隨所愛處業結亦住復次善男子譬如濕地則能生芽愛亦如是能生一切業煩惱芽善男子菩薩摩訶薩住是大乗大般湼槃深觀此愛凡有九種一如責有餘二如羅剎女婦三如妙華莖有毒蛇四如惡食性所不便而強食之五如婬女六如摩樓迦子七如瘡中瘜肉八如暴風九如彗星)又憍陳如品(佛責須䟦陀羅云善男子汝云何能調伏心耶汝今所得非想非非想定猶名為想湼槃無想汝云何言獲得湼槃善男子汝已先能訶責麤想今者云何愛著細想不知訶責如是非想非非想處故名為想如癰如瘡如毒如箭)正觀(云是故下文含六念心持禁戒即念戒心持咒印即念法心欲生天即念天心存佛國即念佛事善知識即念僧自輕身命即念施六念備矣除無漏聖智一切事善皆此想攝)天台法華玄義(釋十如依十法界具明相性本末等及二十五三昧破二十五有)深符此中意趣一切世間生死相續則善惡種現非止一生而熟處難忘故曠劫習氣與即今相應相襲由無始所熏純雜不一現行隨熏亦純雜不一致命終二習相交𤼵現亦然未捨煖觸者壽煖識三不相離故火風皆離始是命終風去火存則識尚在平昔善惡俱時頓現大寶積菩薩見實會六界差別品佛語父王十八喻以顯六根如幻境界如夢皆就順違捨三境以說俾知作業雖謝種不敗亡最後識滅見先所作心想中現自分業盡異業現前(經云大王應當如是知於諸根猶如幻化知彼境界其猶如夢大王如人夢中與諸綵女及眾人等共相娛樂是人覺已憶念夢中眾人綵女大王於意云何夢中所見是實有否王言不也大王於意云何是人所夢執謂為實是為智不王言不也世尊何以故夢中所見眾人綵女畢竟是無亦不可得何况共相娛樂是人但自疲勞都無有實佛言大王如是愚癡無聞凡夫見可意色眼見色已心生執著生執著已起於愛重起愛重已生染著心生染著已作染著業所謂身三口四意三種業造彼業已即便謝滅是業滅已不依東方而住亦復不依南西北方四維上下而住如是之業乃至臨死之時最後識滅見先所作心想中現大王是人自分業盡異業現前大王如似夢覺念夢中事如是大王最後識為主彼業因緣故以此二緣生分之中識心初起或生地獄或生畜生或生𨶒魔羅界或生阿修羅或生人天中前識既滅生分識生生分相續心種類不絕大王無有一法從於此世至於他世而有生滅見所作業及受果報皆不失壞無有作業者亦無受報者大王彼後識滅時名為死數若初識生名為生數大王彼後識起時無所從來及其滅時亦無所至其緣生時亦無所從來滅時亦無所至其業生時亦無所從來滅時亦無所至死時亦無所從來滅時亦無所至初識生時亦無所從來滅時亦無所至其生亦無所從來滅時亦無所至何以故自性離故彼後識後識體性空緣緣體性空業業體性空死死體性空初識初識體性空受受體性空世間世間體性空湼槃湼槃體性空起起體性空壞壞體性空大王如是作業果報皆不失壞無有作業者無有受報者但隨世俗故有非第一義大王當知一切諸法皆悉空寂一切諸法空者是空觧脫門空無空相名無相觧脫門若無於相則無願求名無願解脫門如是大王一切法皆具三解脫門與空共行湼槃先道遠離於相遠離願求究竟湼槃界决定如法界周徧虚空際大王當知諸根如幻境界如夢一切譬喻當如是知大王猶如夢中與怨共鬬喻見不愛色生瞋又云夢中為[鬼-(白-日)]所嬈喻捨處色生執着更於聲香味觸法皆說三喻喻愛憎捨顛倒心業悉如上文)正同二習相交葢一生善惡依根所作納種在識六道業種既未全空隨強牽報如智論引分別業經(云佛告阿難行惡人好處生行善人惡處生阿難言是事云何佛言惡人今世罪業未熟宿世善根已熟以是因緣故今雖為惡而生好處行善人生惡處者今世善未熟過世惡已熟以是因緣故今雖為善而生惡處或臨死時不善心心所法生是因緣故亦生惡處問曰熟不熟義可爾臨死少許時心云何能勝終身行力答曰是心雖時頃少而心力猛利如火如毒雖少能成大事是𡸁死時心决定猛徤故勝百歲行力是後心名為大心以捨身及諸根事急故如人入陣不惜身命名為徤如阿羅漢捨是身著故得阿羅漢如是等種種罪福業報轉報亦應如是知)又如茉莉夫人一生戒施功德臨終小瞋墮蝎中七日然後捨報生天無聞比丘以四禪為四果四禪中隂已現邪見謗佛遂感阿鼻中隂來迎皆在臨終轉念間有漏三學既未足恃違情順法得力不得力驗之平日操持(百丈大師云如今截斷一切有無聲色流過心如虚空相似合與麼學如救頭然始得臨命終時尋舊熟路行尚不徹到與麼時新調始學無有得期臨終之時盡是勝境現前隨心所愛重處先受秪如今不作惡事當此之時亦無惡境縱有惡境亦變成好境若怕臨終之時慞狂不得自由即須如今便自由始得祗如今於一一境法都不愛染亦莫依住知解便是自由人如今是因臨終是果果業已現如何怕得又云對五欲八風情無取捨愛憎情盡知見不生如香象渡河截流而過此人天堂地獄所不能攝圭峰大師亦云狂亂隨情念臨終被業牽醒悟不由情臨終能轉業)故指六道升墜差別悉由汝心情想重輕未得倒情盡絕皆不免四惡趣苦報。

　　眾生無始業種自然如惡义聚無生見生悉同夢幻若執權乗本有新熏為實全昧染熏不斷枉入遺明之由故明此惑本悉屬習氣所謂陀那微細識習氣成暴流也唯須陀洹聖人名為入流而無所入始證離諸惡趣三昧未登初果以還各具十二顛倒猶如揑目亂華𤼵生皆視為固然任其起滅寧知即是無量無邊眾大苦聚法華火宅喻於百八煩惱廣列情狀今以圓數總攝根隨令知惡趣之門開閉悉由於此葢六識造業咸依於根故所招惡報悉從根出修道分云根中積生無始虚習意指六根即具八識含藏無量善惡種子是為輪轉結心已潤受生報未潤受後報若得對治及悔所損始不受報前答滿慈明風金水火之輪咸因相待生勞勞久𤼵塵自相渾濁故今從猛火鐵床以迨惡友業鏡種種苦具皆依妄習所生如交接交計相磨相吸皆根境相涉和合而起即相待成勞此指習因二習相然乃至相排相陳皆前後相因承襲即勞久𤼵塵此指習果真修行者若以之照心有無輕重各各自知一切苦報莫不起於惡業一切惡業莫不起於十使十纏如來逐一指果明因推因驗果有時因中說果有時果上說因意顯所受苦樂無非過去自作所起惑業感報未來不虚惡因雖微惡果實巨婬習未斷非但鐵床銅柱之獄不免餘惡趣中一切因婬所感苦具悉不能免貪習未絕非但八寒苦聲苦色之獄不免餘惡趣中一切因貪所感苦具悉不能免婬但舉火聚貪但舉寒冰實則血河刀山等苦無不悉具餘八種習亦復如是又一習未空諸習具在華嚴云一念瞋心起百萬障門開天台亦云一有業盡餘有業未必盡此是別教義一趣無明煩惱空一切趣無明煩惱皆空始是圓頓義餘經一因秪言一果或言果不言因或言因不言果未若此中三惡相藉輕重疊陳盡顛倒情窮苦果量各各六根即是別業入同受地即是同分以此惡習非一生一劫熏染而成若得繩未斷六交之報何由解脫正觀初漸次暨他觀觀隂文中皆言墮無間獄正顯此義善觀煩惱者不以煩惱視煩惱而以一切三惡極重苦報視此煩惱夫煩惱本即般若煩惱所結之業本即解脫所感之報本即法身二修既明七趣眾生皆同十方如來及大菩薩證三德矣六交即六亂妄想成業性故一根造業五根必隨因既六亂果亦六亂一各徧六地水火風各依偏勝互相陵滅遂成種種劇苦雜華云譬如汝等昔在地獄地獄及身非十方來但由於汝顛倒惡業愚癡纏縛生地獄身此無根本無有來處見報招火聞報招水映前選圓通觀聽旋復設入水火不能燒溺彼乃根解塵亡一受不退此則依根造業增長無休所感苦樂一一相違以此皆是法界大用故迷妄之力亦同真體不思議問阿鼻乃至一百八地獄其相云何答阿鼻獄相廣如觀佛三昧海經餘獄并[鬼-(白-日)]畜之相三乗教中具載如十住毘婆沙云(地獄畜生餓[鬼-(白-日)]人天阿修羅六趣險難恐怖大畏是眾生生死大海旋流洄澓隨業往來是其濤波涕淚乳汁流汗膿血是惡水聚瘡癩乾枯嘔血淋瀝上氣𤍠病瘭疽癰漏叶逆脹滿如是等種種惡病為惡羅剎憂悲苦惱為水嬈動啼哭悲號為波浪聲苦惱諸受以為沃焦死為崖岸無能越者諸結煩惱有漏業風鼓扇不定諸四顛倒以為欺誑愚癡無明為大黑闇隨愛凡夫無始以來常行其中如是往來生死大海未曾有得到於彼岸又輭心者於活地獄黑繩地獄眾合地獄呌喚地獄大呌喚地獄燒炙地獄大燒炙地獄無間大地獄及眷屬炭火地獄沸屎地獄燒林地獄劒樹地獄刀道地獄銅橛地獄刺棘地獄鹹河地獄其中斧𨱆刀矟矛㦸弓箭鐵剗椎棒鐵槍蒺䔧刀劒鐵網鐵杵鐵輪以如是等治罪器物斬斫割刺打棒剝裂繫縛枷鎻燒煑栲掠磨碎其身擣令爛熟狐狗虎狼師子惡獸競來䶥掣食噉其身烏鵄鵰鷲鐵㭰所啄惡[鬼-(白-日)]驅逼令緣劒樹上下火山以鐵火車加其頸領以𤍠鐵杖而隨捶之千釘釘身剗刀刮削入黑闇中熢㶿臭處𤍠鐵鍱身臠割其肉剝其身皮還繫手足鑊湯涌沸泡煑其身鐵棒棒頭腦壞眼出貫著鐵鏟舉體火然血流澆地或沒屎河行於刀劒槍刺惡道自然刀劒從空而下猶如駛雨割截支體辛酸苦臭穢惡之河浸漬其身肌肉爛壞舉身墮落唯有骨在獄卒牽抴蹴蹹搥撲有如是等無量苦毒壽命極長求死不得若見若聞如是之事何得不怖求聲聞辟支佛乗又於寒冰地獄頞浮陀地獄尼羅浮地獄阿波波地獄阿羅羅地獄阿𥈑𥈑地獄青蓮華地獄白蓮華地獄雜色蓮華地獄紅蓮華地獄赤蓮華地獄常在幽闇大怖畏處謗毀賢聖生在其中形如屋舍山陵塠阜麤惡冷風聲猛可畏悲激吹身如轉枯草肌肉墮落猶如冬葉凍剅瘡痍膿血流出身體不淨臭處難忍寒風切冽苦毒辛酸唯有憂悲啼哭更無餘心號咷㷀獨無所依恃斯罪皆由誹謗賢聖其輭心者見聞此事何得不怖求聲聞辟支佛乗又於畜生猪狗野干猫狸狖鼠獮猴㹢玃虎狼師子兕豹熊羆象馬牛羊蜈蚣蚰蜒蚖蛇蝮蠍黿龜魚鼈蛟虬螺蜯鳥鵲鵄梟鷹鷂之類如是鳥獸共相殘害又弶網伺捕屠割不一生則羈絆穿鼻絡首負重捶杖鈎刺其身皮肉破裂痛不可忍烟熏火燒苦毒萬端死則剝皮食噉其肉有如是等無量苦痛其輭心者見聞此事何得不怖求聲聞辟支佛乗又於鍼頸餓[鬼-(白-日)]火口餓[鬼-(白-日)]大癭餓[鬼-(白-日)]食吐餓[鬼-(白-日)]食盪滌餓[鬼-(白-日)]食膿餓[鬼-(白-日)]食屎尿餓[鬼-(白-日)]浮陀[鬼-(白-日)]鳩槃茶[鬼-(白-日)]夜义[鬼-(白-日)]羅剎[鬼-(白-日)]毘舍闍[鬼-(白-日)]富單那[鬼-(白-日)]迦羅富那[鬼-(白-日)]等諸[鬼-(白-日)]鬚髮蓬亂長爪大鼻身中多蟲臭穢可畏眾惱所切常有慳嫉饑渴苦患未曾得食得不能咽常求膿血屎尿洟唾盪滌不淨有力者奪而不得食裸形無衣寒𤍠倍甚惡風吹身宛轉苦痛蚊蝱毒蟲唼食其體腹中饑𤍠常如火然其輭心者見聞此事何得不怖求聲聞辟支佛乗又於人中恩愛別苦怨憎會苦老病死苦貧窮求苦有如是等無量眾苦及諸天阿修羅退沒時苦其輭心者見此諸苦何得不怖求聲聞辟支佛乗若堅心者見地獄畜生餓[鬼-(白-日)]天人阿修羅中受諸苦惱生大悲心無有怖畏作是願言是諸眾生深入衰惱無有救護無所歸依我得滅度當度此等以大悲心勤行精進不久得成所願是故我說菩薩諸功德中堅心第一)。

　　問指二習為習因習果六交為報果更有文證否答法華玄義釋如是因為習因如是果為習果摩訶止觀亦然(第四觀業相境文云行人無量劫來所作善惡諸業或已受報或未受報若平平運心相則不現今修止觀能動諸業故善惡相現又云業𤼵相者𤼵無前後其相有六一報果相現二習因相現三報前現習後現四習前現報後現五習報俱時現六前後不定云何名習因習果阿毘曇人云習因是自分因習果是依果又習名習續自分種子相生後念心起習續於前前念為因後念為果此義通三性論家但在善惡無記無習續也荊溪云言習果是依果者依於習因而有習果即等流果以約剎那釋習果故故約前後念明之判三性者從剎那說耳若始終說者即無漏果不通三性報因報果者此就異世前習因習果皆名報因此因牽來果名為報因後受五道身即是報果就今果報身上復起善惡習續習因習果總望前世此習續是果若望後世此習續是因荊溪云既合習因習果以為報因當知名雖有四但成三義但以二習望於來報復受因名論家復釋習因習果隔世所起同類習果以此二習望後名因望前名果是則因果之上復立因果望前因之與果俱名為果望後則因之與果俱名為因此亦有漏故約三世此與毘曇二釋不同彼論二釋俱不望於三世數家明報得雀鴿身是報果多婬是習果論家鴿身及多婬俱是報果婬由貪起貪是習果荊溪云更明數家與論判報果習果小異雖判多婬所屬不同釋義亦與論家不別數依毘曇論依前釋又今生煩惱起名習因成業即報因後生煩惱起名習果苦痛名報果荊溪云論家重釋少異前觧二因二果悉皆隔世約於成業未成業等以判習因報因約於隔世重起以為習果酬前世報名為報果此之四名則有四義不同前釋但成三義)按此則二習是習因習果𤼵於相磨即習因研磨不休即習果是為相然習因習果俱名報因此因牽來果故十習皆名為因即報因義受五道身即報果六交報即報果義觀煩惱中亦云(習因種子無量劫來煩惱重積種子成就熏習相續如駛流水)即無始業種自然生死相續義故云除奢摩他及佛出世不可停𥨊。

　　[鬼-(白-日)]畜二趣皆十習餘習六交餘報具敘本因貪物物銷報盡所謂[鬼-(白-日)]神沉幽愁之苦鳥獸含獝𭸀之悲同於地獄皆名無暇也唯於人趣始言酬足復形正可整心慮趨菩提也仙趣不依正覺修三摩提即心愛長壽未達色空故云不修三昧也六欲諸天澄鎣生明即修未到定心迹尚交未離婬火也向上漸伏諸漏從此逮終四禪四空即諸修學人現前九次第定若修無想若入四空迷漏無聞即墮外道若故留惑即墮波旬皆由執此生死妄想誤為真實不得漏盡故云凡夫業果若自五那含窮入四空成不廻心墮不成增進小果此皆迷真入岐而漏無漏別若於捨心𤼵明智慧成阿羅漢入菩薩乗此方捨小向大若得妙𤼵三摩提此則從岐入真即同破隂受盡上歷聖位亦即同證果得無生法忍若乗此心開即同十方三世如來梵住天住同此四禪八定凡聖小大從因至果該收二觀豈非迷正入邪從邪歸正但在一念法無差別差別在人問何以更開仙趣答因會中有聖仙童子故如大威燈光仙及遮羅迦波利婆羅闍迦外道如來為說六道餘習各各不同可驗曾在何趣命終來此皆以人趣為本故知人趣攝經文分配顯然(大威燈光仙人所問經云眾生業持猶如流星各各別異云何得成真實聚集佛言無時方處持得聚集過二乗已若菩薩地方得聚集無餘湼槃方得聚集如百川歸海又云我雖說煩惱平等中得聚集亦非聚集如風吹蟲聚在一處風息還散眾生亦爾業風吹聚地獄餓[鬼-(白-日)]等處業盡還散又問意云先同在六道後人中相遇云何得知先來聚集佛言大仙人若相見時心不歡喜生嗔結恨或時頭痛或時失禁大小便利當知是輩已於地獄曾聚集相各相見時結成瞋怨常覓其便即畜生中曾聚集相若餓[鬼-(白-日)]來常樂臭穢復多貪食設欲與他心不去離心惱貪著或復見彼富貴勢力心生嫉妬復常欲得彼人財物若有先世同在人中若相見時更生欲心若有先世共在天中若相見時各以眼道遠相攝取共相眷愛大寶積經遮羅迦波利婆羅闍迦外道品佛語外道如我所說三法和合而得受胎我今當說汝等外道一心諦聽當為汝等說受胎法門外道我言母者是過去作業緣我言父者是過去作業因我言乾闥婆者謂是業招識外道我言迦羅邏者謂是業安置外道我言母腹者業安識依處所識住腹已生得增長漸漸廣濶外道譬如藥草叢林依於大地而得增長漸漸廣濶外道如是彼識入母腹已增長廣濶亦復如是彼母腹中嬰孩成長方得產生生已漸增既得長大行宿時性隨終來處彼過所行此現習起彼是智知非愚能了共住交友常恒觀察方知其性彼人若從地獄終來生人中者當有是相其聲嘶破騾聲怱急聲怖畏聲高聲淺聲小心常怖數數戰悚其毛數𥪡夢中多見大火熾然或見山走或見火聚或見釜鑊沸涌或見有人執杖而走或見己身為鉾稍所刺或見羅剎女或見群狗或見群象來逐己身或見己身馳走四方而無歸處其心少信無有親友彼人若從畜生終來闇鈍少智懈怠多食樂食泥土其性怯弱言語不辯樂與癡人而為知友喜黑闇處愛樂濁水喜嚙草木喜以脚指剜掘於地喜樂動頭驅遣蠅蝱常喜昂頭欠㰦空噍常喜踡脚隨宜卧地不避穢汙常喜空嗅喜樂裸形常喜虚詐異言異作多喜綺語夢泥塗身或夢己身於田野食草或夢己身為眾𧉮纏繞或夢己身入於山谷叢林之中彼人若從餓[鬼-(白-日)]終來其頭髮黃怒目直視常喜饑渴慳貪嫉妬喜饞飲食喜背說人身體饒毛眼睛光赤多思眾食貪樂積聚不欲割捨不樂見善人所見財物其心欲盜乃至得其少許財物即便欣喜常求財利樂不淨食見他資產便生嫉妬復於他財生己有想見他受用便生悋惜聞說好食心生不樂乃至巷路見遺落果及以五穀便生貪心採取收斂若從阿修羅終生人中者高心我慢常喜忿怒好樂鬬諍挾怨不忘起增上慢其身洪壯眼白如犬齒長多露勇徤大力常樂戰陣亦喜兩舌破壞他人疎齒高心輕懱他人所造書論他人雖知語巧微密亦有智力及煩惱力樂自養身若從人終還生人中者其人賢直親近善人毀呰惡人好惜門望篤厚守信樂好名聞及以稱譽愛樂工巧敬重智慧具慙羞耻心性柔輭識知恩養於善友所心順無違好喜捨施知人高下善觀前人有益無益善能答對領其言義善能和合亦能乖離善能作使宣傳言語於種種語能善通達憶持不忘亦復能知是處非處若從天中終生人間者為人端正樂好清淨喜著華鬘及以香熏樂香塗身常喜洗浴所樂五欲揀擇好者不喜於惡喜樂音聲及以歌舞純與上人而為交友不與下人而為朋黨好喜樓閣高堂寢室樂慈為道含笑不瞋吐言柔美言語善巧令人喜悅喜樂瓔珞及好衣服嚴身之具常樂出入行來暢步所作精勤終不懈怠外道若善男子若善女人欲超此相應近善知識順彼人意彼所作者即隨作之彼善知識令彼超度為其說法外道從地獄終生人間者地獄以前作人身時造諸過惡起瞋恚故便作殺害以業牽墮地獄彼在地獄受種種苦後生人間猶有習氣既知是相自知我從地獄來生人間為捨地獄因緣應求善知識彼善知識為除瞋業故說慈悲亦說慈悲相應助道以此等行能除餘殘習氣地獄因緣或說慈悲相應尸波羅蜜斷除瞋恚過惡是人修慈悲時六波羅蜜當得滿足從畜生終來生人間者積習愚癡應當自知為捨畜生行故應求知識為捨愚癡業說十二因緣以是法故愚癡得除或說般若波羅蜜愚癡自離便生智慧從餓[鬼-(白-日)]終生人間者積習慳貪應當自知為捨餓[鬼-(白-日)]行故應求善知識為說布施以是法故慳貪得除或說與施相應助菩提法令其慳貪悉得斷除或說檀波羅蜜是人修行檀波羅蜜故六度得滿或說一切法皆悉平等以修法平等故般若波羅蜜得滿流注趣向一切智處阿修羅終生人間者多作善根行於憍慢而作諸業當須自知為捨修羅行故應求知識為除憍慢業故為說聖住處令除憍慢或說空法門令慢業得除亦除吾我得無我觧或說因緣和合故有諸法以和合故而有所作若無和合亦無所作作是觀已慢使及業悉得除斷或說諸法一相修行彼故般若波羅蜜得滿於人中終生人間者修行積習十善業道應當自知宿習應求知識說無常想令除習氣或說生死過患湼槃至樂聞此法已猒生死過欣湼槃樂或說六波羅蜜𤼵無上菩提心或說善方便即能堅持六波羅蜜從天中終生人間者所修梵行布施持戒皆希來報積習作業應當自知宿習應求知識修持梵行不期來報說於求報是其過惡但為顯說淨修梵行無所依著得福無量教行布施持戒忍辱精進禪定智慧悉然或說善巧方便能行六波羅蜜漸得滿足速證一切智終不退轉外道從地獄終得人身者彼應依善知識聽三世佛平等法𤼵勤精進依城邑聚落與大眾共居具四部處更互論量佛法學問難荅三世法平等得現在前觧一切法無有自性煩惱漸除外道從畜生中終生人間者彼應依善知識親近多聞斷除愚癡雖復求多聞人及諸經論作非有想自然觧證無自性法以此三世法平等自然現前外道從餓[鬼-(白-日)]終生人間者彼應依善知識修行布施除其慳貪作諸功德以修捨故心不積聚以此三世法平等自然現前作一相觧所言一相即是無相外道從阿修羅終生人間者彼應依善知識與煩惱魔戰何者是煩惱魔所謂憍慢應當觀察何者是慢是其誰慢誰受是慢誰以此慢起煩惱使誰捨此慢如是推求無慢可得亦不見有人攝受慢者無慢可得無起慢者與慢相應境界亦不可得亦不見有人能捨慢者如是觀已無一法可得復作是觀以惡攝受自誑己身他亦如是作是觀時能見諸法悉無自性見法非有知不成就知即不生知彼不滅彼非可說則非過去非現在非未來若法三世不可得者當知未曾有得有失外道當知此是一切法平等當知一切法是真如不變不異如來亦真如不變不異以一切法即是真如是故觀慢得知是人從人中終得生人間以有憍慢習氣力故乃至從彼地獄中終得生人間以慢習故得知此相若無慢習不可得說此從人來乃至此從地獄中來外道此名離慢智慧彼相要以具巧方便乃能得知又為般若波羅蜜加持此人方乃得知爾時八千諸外道等聞說此法得無生法忍)問曾墮者可如是比知當墮及生人天者亦可比知否答此如守護國界主陀羅尼經(摩揭陀國主阿闍世王復白佛言世尊如佛所言諸惡眾生入於地獄云何得知誰人曾見復云何知當墮餓[鬼-(白-日)]及與畜生當生人天並誰人見爾時世尊告阿闍世言大王應當一心諦聽我為王說令王現前而得知見大王當知若人命終當墮地獄有十五相一者與自夫妻男女眷屬惡眼瞻視二者舉其兩手捫摸虚空三者善知識教不相隨順四者悲號啼泣嗚咽流淚五者大小便利不覺不知六者閉目不開七者常覆頭面八者側卧飲噉九者身口臭穢十者脚膝顫掉十一鼻梁欹側十二左眼瞤動十三兩目變赤十四仆面而卧十五踡身在脇著地而卧具十五相决定當生阿鼻地獄若復有人臨命終時有八種相當知必墮𦦨摩羅界餓[鬼-(白-日)]趣中一者好䑛其脣二者身𤍠如火三者常患饑渴好說飲食四者張口不合五者兩目乾枯如鵰孔雀六者無有小便大便遺漏七者右膝先冷八者右手常拳何以故心懷慳悋乃至於水不與人故若具八相命終决定生餓[鬼-(白-日)]中若復有人臨命終時有五相現是人决定墮畜生趣一者愛戀妻子貪視不捨二者踡手足指三者徧體流汗四者出麤澀聲五者口中齟沫若具此五命終决定墮畜生趣若復有人臨命終時有十相現是人决定生人趣中一者臨終生於善念謂生柔輭心福德心微妙心歡喜心𤼵起心無憂心二者身無痛苦三者少能似語一心憶念所生父母四者於妻子男女作憐愍心如常瞻視無愛無恚耳欲聞於兄弟姊妹親識姓名五者於善於惡心不錯亂六者其心正直無有謟誑七者知於父母親友眷屬善護念我八者見所營理心生讚歎九者遺囑家事藏舉財寶示之令出十者起清淨信心請佛法僧對面歸敬言南謨佛陀南謨達摩南謨僧伽我今歸依若無佛世皈五通仙具此十相决定得於人趣中生若復有人臨命終時有十種相定得生天一者起憐愍心二者𤼵起善心三者起歡喜心四者正念現前五者無諸臭穢六者鼻無欹側七者心無恚怒八者於家財寶妻子眷屬心無愛戀九者眼色清淨十者仰面含笑想念天宮當來迎我具此十相决定生天大王如是臨終善惡之相汝應當知)問若已作業應墮惡趣者亦可懺悔求出離轉重作輕脫此苦報否答即彼經次文(時阿闍世王聞佛說已竊自思念如來此說為是實事為是虚耶世尊具足辯才權說此理爾時如來知阿闍世王心之所念即以神力令阿闍世王見其惡相忽有地獄苦器充滿有諸獄卒執持苦具無量眾生顛墜地獄如駛雨點爾時獄卒瞋目振威指阿闍世而作是言此是惡逆殺父之人速當擒來付於阿鼻大地獄中而苦治之時阿闍世聞是語已極大惶怖身毛皆𥪡徧體汗流遽從座起走欲逃竄悶絕躃地都不覺知譬如猛風伐無根樹久而不穌乃以種種方宜救之漸得穌息連聲唱言世尊世尊願賜壽命願賜壽命如我今日無依無怙從今决定歸佛法僧於是如來還攝神力諸相不現問阿闍世言大王向見入地獄者諸苦事耶時阿闍世含悲答言我今已見世尊所說舉其少分我向所見苦事甚多如來世尊是真語者是實語者世尊我於此身造諸惡業今對世尊諸大菩薩眾僧大會發露懺悔止息諸惡斷相續心我從今日乃至菩提誓持五戒為優婆塞如佛所說一字陀羅尼一切功能以菩提心而為先導從今向去一日三時精勤修習以此善根悉皆廻向一切眾生佛讚王言善哉善哉大王諦聽我今為王說過去佛微妙伽陀即說偈言若造五逆極重罪𤼵露懺悔罪輕微永斷相續滅罪根如壯夫拔連根樹佛說偈已復告王言大王當知譬如團鐵投水沉沒若為鉢器置水則浮大王有智慧人如彼鉢器不沉苦海汝造惡業合入阿鼻大地獄中一劫受苦由汝有智𤼵露懺悔蹔入便出如壯男女以手拍毬蹔時著地即便騰起從此命終生兜率天見慈氏尊便得受記時阿闍世聞佛說已心得淨信以種種供具供養佛已還復本座當於如來說此法時無數俱胝那由佗眾生皆𤼵阿耨多羅三藐三菩提心三十二俱胝那由佗菩薩得隨順忍)永斷相續滅罪根即依善無作除惡無作後念不續則非習果不成報因故免報果未出輪廻者從於今日止息諸惡誓持五戒𤼵菩提心求生兜率見慈氏尊自得離苦趣生天蒙記莂也問一切眾生三界輪廻依何法修始能免此答華嚴經十地品第六地云三界受生皆由著我若離此著無有生處天親作二量釋輪轉證寂悉由於此(疏云論主反徵惑情顯成無我初徵著我明凡應同聖過云若第一義中實有我相者此按定所執著我之心即是第一義智此反以縱立謂稱實我知故次云不應世間受身處生者以理正徵謂若我是滅理著心是道則凡應同聖得於湼槃何以著我世間受生耶此中應為立過云苦第一義中實有我者凡應同聖為立宗以有能證第一義中實我智故為出因如諸生盡聖人為同喻此則凡應同聖凡既同聖即無凡夫復成一過次反徵後句明聖應同凡過云又復若第一義中實有我相者若離著我應長生世間以不稱實同於妄執非第一義智故此中應為立過云以理實有我聖應同凡為宗次聖證無我違理倒惑非聖智故為出因如諸凡夫為同喻此則結成聖應同凡過聖既同凡則無聖人復是一過是以經云若離此著則無生處則反顯妄情定是過也二過既成則無我理昭然可見)本無我法即一切眾生實本真淨二執現前即因彼妄見有妄習生故云不遇如來不聞正法於塵勞中法爾輪轉問請更示值佛聞法解脫之相答三際輪廻門現在五果酬過去二因現在三因感未來二果今文雖但列須彌山形一類世界而生滅門不覺流轉是同有漏眾生必具過去無明現在愛取若非前後際分別滅安能頓了生死經云復次無明緣行者是觀過去識乃至受是觀現在愛乃至有是觀未來於是以後展轉相續無明滅行滅者是觀待斷(疏云第六三際輪廻門初約相諦名護過觀謂說三際護三過故三際不同諸教三說一依唯識合能所引開能所生故前十現在後二未來十因二果定不同世因中前七與愛等三或同或異謂生報定同後報便異若二三七各定同世如是一重因果足顯輪轉及離斷常此則但以二世具十二支不許三世兩重因果若爾云何三際今之二果乃是前際十因之果二依智論俱舍生引俱開初二過去次八現在後二未來故成三世現八之中前五是果酬於過去後三是因復招未來則二重因果各具三道可得抗行三依此經意明三世故開能所引為前中際為遮前七定同世故復示無明迷本際故二屬過去合能所生總為後際為遮愛等但是潤故示因招果令猒因故以因從果五屬未來則能所引生及所𤼵潤皆容互有經無生死者同許為果畧不明之論經具也明文昭然何為唯取二世不受三耶已知大意次正釋文文有順逆順中有二先明一往三世後於是下明流轉三世今初云無明緣行是觀過去者觀有二義一觀現在生是過去二因所作二則知識等是彼過去當來之果因果相屬反覆相成如是方名見過去因義能防三過言識乃至受是觀現在者亦有二義一觀現在識等由過業得二復知識等能得未來果報以不得對治依起愛等故現在目睹故分兩向明其二義言愛乃至有是觀未來者此未來因决得來果一往定故二流轉三世者謂不得對治復有後世於後世上轉生後世後後無窮已知三際云何護過謂外與內因緣之法立三種過一者一切身一時生過何以故無異因故此過從前自因而生謂既無自在等而為異因唯無明行為識等因行有多種何以不得六道齊生二者自業無受報過何以故無作者故此過從於無作緣生作者即我三者失業過何以故未受果報業已謝故此過從於無常緣生此上辨過云何護耶若見三際則能護之然過去業有三種義故不得報一未作二作已未潤三得對治今無明緣行則顯已作現識等五則顯已潤已受愛取有三則知未得對治於已作業既有潤未潤殊斯為異因已潤則受生報未潤則受後報潤未潤殊豈得六道一時齊受此為異因何用自在既自造異因自招二報非他身受何言自業無受報耶假者自造何用我耶若已作業不得對治潤則便生知業不失因雖先滅勢力續故現見得報不可言失三過度矣後無明滅下逆觀即得對治義此滅則彼滅是觀待斷又因觀能滅揀自性滅故云觀待然十二緣三世並備但隨化迹隱顯分三令知過去因招今苦器今斷愛等當果不生則愚癡絕命於慧刃愛水焦乾於智火高羅四開於六趣無生超逸於八極矣二約大悲隨順觀治異道求中無因之見示三際因果既先際二是中際五因中際之三是後際二因若無如是等事眾生亦無斯因有矣何得言無三約一切相智中當力無力信入依觀論云先中後際化勝故謂此三際為因義邊皆名有力為果義邊名為無力若約三世前際於現五有力於當二無力中際愛等於當有力於現無力以斯三際化彼凡夫令信入依行化中之勝如是窮究為種智境)故前引天親立二量為出輪廻指南專志深研令現行心量與之相應究竟窮種智境即入首楞嚴三昧問七趣文中何以不言我相答各各有私即是我相現在愛取不得對治展轉相續乃至無窮定不能脫二十五有故云汝朂修行要斷三惑不盡三惑縱得神通皆是世間有為功用若得妙𤼵三摩提則妙常寂有無二無無二亦滅即觀待斷也真際(云十習配屬根隨煩惱根本有六謂貪瞋癡慢疑不正見或開為五隨有二十謂忿恨惱覆誑謟憍害嫉慳無慚無愧不信懈怠放逸昏沉掉舉失念不正知散亂今婬習即所𤼵之業具足貪癡詐習即謟怨習即恨見即五見枉謂逼壓良善害所攝亦瞋類訟謂相論得失忿恨為先惱之一法性相應故)所配根隨名相甚合但舉一種相符及兼一兼二者言僅得各造中兼及不兼義耳經既先標同造則知意趣在此葢由能障之惑一障一切障故翻障之智亦一斷一切斷一習具足諸習始與六交報因果相應長水(謂滿慈章約依報為首以難清淨本然今約正報為首以難果佛唯真實合無此七種差異又前但云從妄見生諸鈍根者便謂都亡因果今此辨析因果昭然則知前難意顯真諦今疑意明俗諦前後相濟方成圓了又釋二習相然云正感果相根境兩具故云二習能觸所觸皆是我心互相熏習結成婬業以於欲境起顛倒心生自他樂想因此業種後感其報從其能觸現地獄身以其所觸現諸苦具皆是自業所熏分其二習自相刑害觧雖非正修真三摩地云已離欲界八苦故云所不能逼但是六行伏惑故云非真三昧凡真修禪者不於三界現身意縱得勝妙定相現前了了自知而無取著今此雖得清淨似三摩地以不了故味著受生)未究從初不知常住真心直終不戀三界皆明即俗之真真不離俗即真之俗俗不離真何待前後相濟方得圓了又前亦明眾生相續豈唯約依今十習六交皆根境互對何止約正若知前明真諦則為覺不明稱為明覺不應判為邪矣以能所為二習僅得根塵和合未顯研磨不休濫瑜伽不作業業不增長則不招報邪觀唯依不覺義修不同正觀故云非正修真三摩提藏通別俱在所揀若不於三界現身意不味著受生權小亦能若六行伏惑但能揀凡外耳孤山(觧雖非正修真三摩地云禪有四類一有漏禪即今四禪也二無漏禪謂九想八背等三亦有漏亦無漏禪謂六妙通明等四非有漏非無漏禪即此經首楞嚴王中道理定今云雖非正修真三摩地以此第一揀非第四清淨心中正指初禪也諸漏不動已伏欲惑也)不知首楞嚴三昧具足二修即攝四種禪前三他觀第四正觀各各天人即有漏若於捨心𤼵明智慧即無漏回心入菩薩乗即亦有漏亦無漏彼之天王即非有漏非無漏對待即次第絕待即圓融從邪入正依正現邪俱就機揀有漏非獨四禪四禪非獨有漏餘三句并一切法亦如是吳興(云前阿難問位佛言妙性圓明（云云）所說十二類生一往且示欲界因果之相其實界趣說而未周今答位既終躡前妙性之義領其庶彚皆是真如𤼵起如來委談諸趣以此觀之猶是正宗之餘慤節二師從文殊問名以來判入流通固未可也觧六識造業所招惡報從六根出云造業招報根識必俱今以識為業而報從根者葢業並由心報多約色故也又觧此等窮空十二句云此等窮空通指凡聖欣猒未盡故云不盡空理縱是聖人修八聖種觀亦有四隂細惑未亡以未得滅受想定故從不還天下明聖人有生此處者是鈍根那含言羅漢者約後為名也若從無想下明外道有不生此處者謂窮空不歸也外道窮空凡有二種一窮至四禪以無想為極二窮至無色以非想為極今既入無想則迷於有漏無聞四空故五百劫滿自當輪轉舊觧此文作外道從無想天來者非也請觀不歸二字歸猶來也豈非無想窮空不來乎又觧七趣文未作是說者名為正說若他說者即魔王說云已上說正宗分訖此下入流通分慤節二師從文殊問名判入流通諸家竝以辨魔之文猶屬正說至第十卷末阿難若復有人下方曰流通今觀下文大節有二一分別魔事流通行門二挍量功德流通教門經旨顯矣)不知七趣則以邪觀濫入正觀辨魔則以正宗誤歸流通全經大㫖盡昧矣黏湛成根即是八識熏藏種子隨熟𤼵現業非但由心報寧獨屬色不盡空理通指聖凡那含寄四禪鈍阿羅漢寄四空即八萬等劫住於空定故云不回心迷漏無聞別指無想四空諸外道天皆執苦集為道滅不能𤼵真歸元故云不歸既許外道窮非非想不應以無想獨證窮空違諸字義矣首楞嚴定不同小乗縱滅受想尚存行識亦非獨四隂細惑也七趣文終復指欲得菩提要除三惑而結以正說魔說葢應當機前文所請欲彰五隂魔事其相甚深惟十方大覺始能洞見故云此是過去先佛世尊(云云)照前正觀仍牒璢璃明月喻超路入海始證究竟安可此處即判流通正脉(謂經後別詳初心緊要此後諸文仍是正宗然正談三分雖亦畧言諸趣諸魔不睱詳敘恐葛藤滋蔓支離間隔於本文故於經後詳𤼵謂即是如來應在本元上本如即性具理佛體即修成之實謂貪戀本趣而不求出離者俱為內分非本趣為外分謂純情惟局阿鼻純想乃統諸天故知純情報狹而純想報寛謂二習乃業習種習首二句業習所為實事招果之因第二句不休不止等積熏成種如是下命終之初種習所𤼵境是引果緣如人下取喻令驗妄理相應二習下方言果中所受實事故皆結以諸事良以業習具因種習𤼵緣眾生平日恣造惡因不知能招後苦命終復以領著境緣不達妄𤼵由是因緣具足豈不成辦地獄種種苦事所以文中至此皆承上言二習相然相陵等以顯由因緣而後事辦故知下品往生雖具苦因而火車相現急急念佛是但不領種習所𤼵之境緣遂壞苦事不成獄果此所謂有因無緣即不生又於畜生界一切異類諸類科屬下文釋下界九品習氣俱時滅盡苦樂䨇忘但引溫陵不復欲界受生故曰不還亦名五淨居謂離欲淨身所居也習氣思惑也與現行皆滅故曰俱盡五不還天乃分無煩為斷離生喜樂地九品思惑無𤍠為斷二禪定生喜樂地九品思惑善見為斷離喜妙樂地思惑善現為斷除捨念清淨地思惑色究竟為斷四空四地中三十六品思惑又觧不歸為一味窮空更不回心歸順聖乗無所歸托（云云）)未究上敘聖位即不動末而恒本今明諸趣即不動本而恒末俱首楞嚴定此文正承逆流詳敷其義臨末結歸圓滿菩提既云仍是正宗何又云經後別詳况葛藤間隔豈可以擬圓音如來已成正覺亦不必更言本元真如也外分輕舉內分從墜若以貪戀本趣為內非本趣為外正墜三惡必不貪戀三善相望即非本趣各各互望皆非本趣正邪升墜何由而分純情重者更生十方阿鼻報何曾狹純想淨者隨願生佛國何止諸天命終果報自屬六交此中唯言惑業故云十習何得以因濫果妄引下品往生尤為誤證不知火車現時忽遇善友即過去淨業所感勝緣能𤼵真信即習因習果淨種𤼵現乃能成就現在十念初念即習因次第九念即習果已成淨土報因致感淨土報果不然火車所現色聲香味觸法正與罪人貪愛相應方且我欲往中寧知為地獄相生怖畏心耶有因無緣自指具足殺心不值可殺不逢刀杖或善友勢阻故成不作業始不招報業力甚深分時報定不定四句不同十疑論釋十念成就依三種挍量定不許作別時意趣也十畜皆上標[鬼-(白-日)]下言類觀下人中皆以類結其㫖顯然不應以一切異類諸類科入下文九品習氣俱時滅盡(長水指欲界初禪二禪三禪各九品溫陵亦然引溫陵所釋遺却四句致分別欲色之義不明)若唯指欲界濫同初禪非四禪那含矣五不還天若已斷四禪惑則非捨心同分已斷四空惑則三界因亡皆不應於四禪安立居處既譏吳興撥阿羅漢仍墮那含何得亦墮此過按瑜伽(云色界十八處謂梵眾天梵前益天大梵天由輭中上品熏修初靜慮故少光天無量光天極淨光天由輭中上品熏修第二靜慮故少淨天無量淨天徧淨天由輭中上品熏修第三靜慮故無雲天福生天廣果天由輭中上品熏修第四靜慮故無想天即廣果攝無別處所復有諸聖住止不共五淨宮地由輭中上上勝上極品雜熏修第四靜慮故復有超過淨宮天自住處有十地菩薩由極熏修第十地（云云）)聖言量昭然自歸不歸乃正邪二觀眼目(前文殊請决即言不知是義所歸修道明了其家所歸道路證果旋元自歸觀隂𤼵真歸元經末歸無所得正對此不歸)歸以得忍為始登無上覺為終漸次增進即無超次第漸轉廻向聖乗但揀凡外何能契首楞嚴三昧。

楞嚴妙指卷第八(終)


國家圖書館善本佛典第 16 冊 No. 8859 楞嚴妙指


楞嚴妙指卷第九

　　釋弘演述

　　眾生無始迷理為咎初詶殷勤啟請直指當機不知常住淨明用諸妄想復開二根本列別成之相選圓通畢阿難廼為末法求遠諸魔事畧示四種明誨壇儀咒功茲更廣示興像似法神通惑世即墮魔依深禪定𤼵邪知見即墮外得少為足取羊鹿乗即墮無為廣大深坑及禪觀中佛界魔界秘密不測迷晦𤼵明升墜之機由根本枝末悉名五隂而有惡善散定漏無漏小大偏圓因果不一致界內外通別惑殊然麤細不同同一不覺同依覺心始覺滅相即同居淨覺異即方便有餘覺住即實報覺生即寂光四相一覺本來平等以大願力顯現自在出世涅槃故如來將罷法座復廻金容凭几囑累他觀中差別墮邪回邪望前得忍互明相待七趣對於大因(文云不修三昧報盡還來散入諸趣不求常住非真修正得真三摩地各各天人皆是凡夫業果酬答補特伽羅各從其類不回心鈍阿羅漢窮空不盡空理回心大阿羅漢已出塵界方入菩薩乘)未窮五受隂妄源真際皆非知有臨末雖言若得妙𤼵三摩提者則妙常寂彼之天王即是菩薩遊三摩提漸次增進僅指因圓未標果滿觀隂對於極果(文云圓定𤼵明修三摩提奢摩他禪那中諸善男子聲聞緣覺違遠圓通背涅槃城)窮盡滅異住生四相遷流精心𤼵化如淨璢璃內含寶月超五十五位真菩提路與正觀單複十二反覆合明修最上乗隨流失念即邪𤼵化心開即正染淨熏變唯有如來能知復牒主客喻令深細審觀汝坐道塲應前所請安立道塲心精通[淴-心+月]當處湛然正入三昧六祖云妙湛圓寂體用如如五隂本空六塵非有不出不入不定不亂禪性無住離住禪寂禪性無生離生禪想若不取著全同三漸次修圓伏忍因失三昧瞥爾情生隂境交互則非皎然清淨無慧自救則非純是智慧悟則無咎則非得無生忍以有所得心求無所得法則於障菩薩位正使種習皆未能滅色受想三隂即闡提不信行隂即外道我執識隂即聲聞畏苦緣覺闕悲為四障所轉昧於四德縱能深入禪定一向倒用不得逆順自在天魔[鬼-(白-日)]神應上品中品下品也自言謂得無上湼槃應終不自言洩佛密因也迷惑不知應受魔福盡也汝猶未識修奢摩他毘婆舍那應如幻十種深喻也五十種中雖漏無漏異皆云禪那現境不云入位夫心隨萬境轉轉處實能幽十二類生覺圓心體與佛無別本覺豈離不覺依真如體起緣真智始覺亦豈離不覺據頓入妙莊嚴海即究竟無餘歸無所得即一切俱非乗此心開即一切俱是圓滿菩提即周徧廣大五重超濁即次第漸轉但前伏未深即了徧計空根塵識悉無自體唯一圓成遂不離下二土全證上二土今伏至極尚見三性差別世間出世取捨紛紜遂全昧上二土唯住下二土一中不具一切自墮縱橫竝別按大宗地論指屬繫縛地地若得出離始證山王起信宗此為不定聚眾生立四信五門唯令求覺更示生疑欲退者隨願生淨土見佛由不知轉識現故見從外來也常觀真如住正定故此則漚和般若般若漚和如來種中正因相應也闕智度之母權依何施闕方便之父實依何開諸佛常依二諦說法妙契䨇融具降魔伏外破小力用便能不動倒情廻機轉位頓同先覺大事因緣葢因通別二惑淺深義異對前三教彰其不齊實相體同對圓頓機顯可頓斷又界內為三塗苦重先斷見次思後及無知界外苦輕斷則先枝後本七趣正明破通兼明破別故通已盡別猶未盡觀隂正明破別兼明破通故通既盡別亦全盡非此不足以盡同異異同二門闔闢之妙下文阿難重扣五隂併銷次盡即前佛問阿難得同除否也主賔互換偏正交羅方顯二觀雖分同成無上正覺權實實權不可思議問既邪正難測魔境現前云何諳識答賢首大師起信疏釋當念唯心境界則滅(云一切諸境尚唯自心何况坐中此等諸境是故觀察唯心魔境隨滅不能嬈亂以此唯心非彼所知故此是通遣之法又引摩訶止觀釋或現天像乃至顏色變異問如現佛菩薩像說甚深法或是宿世善根所𤼵云何揀別定其邪正答此事實難所以然者若魔所作謂是善相而心取著則墮邪網若實善根所𤼵之境謂為魔事心疑捨離則退失善根終無進趣是故邪正實難取別今且依古德相傳畧以三法驗之一以定研磨二依本修治三智慧觀察如經言欲知真金三法試之謂燒打磨行人亦爾難可別識若欲別之亦須三試一則當與共事共事不知當與久處久處不知智慧觀察今借此意以驗邪正謂定中境相𤼵時邪正難知者當深入定心於彼境中不取不捨但平等定住若是善根所𤼵定力逾深善根彌𤼵若是魔所為不久自壞第二依本修治且如本修不淨觀禪今則依本修不淨觀若境界增明則非偽若漸漸滅當知是邪第三智慧觀察觀所𤼵相推驗根源不見生處深知空寂心不住著邪當自滅正當自現如燒真金益其光色若是偽金即自焦壞定譬磨本治猶打智慧觀察類燒又解以是義故行者常應智慧觀察勿令此心墮於邪網當勤正念不取不著則能遠離是諸業障云依自隨分所有覺慧觀諸魔事察而治之若不觀察則墮邪道三種驗中此當智慧觀察邪不干正自然退散若取著者則背正入邪若不取著則因邪顯正是故邪正在著不著也不取著故無障不離如智度論云除諸法實相其餘一切皆是魔事偈云若分別境相即是魔羅網不動不分別是即為法印從當勤下總顯三中前之二法以此大乗止門唯修理定更無別趣故初以定研磨并依本修治更無別法所以合說但依本止門故)今當處禪那覺悟無惑即以定研磨依本修治智慧觀察若得慧性明圓即同得忍入位也。

　　汝坐道塲離念精明正以一念不生為三摩地不依一切權漸觀智故云精研妙明葢五重區宇本是妙明若非圓乘𤼵心豈能頓信隂所現境兩兩對待皆從用心偏重所生古德以惺惺寂寂藥復為病病復為藥摩訶止觀亦言破賊護將將若為賊此賊亦破賊若為將此將亦護如是展轉將皆為賊節節破之能觀妙明自盡區宇忽住區宇即迷妙明秪在剎那轉念間耳問既唯一念如何辨妙明區宇區宇妙明之相答五種隂中皆初明區宇後明盡相觀照至此但窮一隂分際尚住次隂不能自知未出愚迷皆非證聖現前生心寧入無生法忍永嘉令識一念五隂歷歷見此一念中無有主宰始是人空慧皆如幻化始是法空慧直得俱空不生內外明徹始離區宇智度論云佛說四顛倒雖不說四念處當知已有此義譬如說藥已知其病說病則知其藥故得忍歷位與觀隂超位邪正互反迷悟合彰初後不同同歸三德秘藏如來藏心不思議熏變非是不顯據圓妙開敷從真妙圓重𤼵真妙對五隂用心交互故現斯事則邪正判然若據汝坐道塲當住此處入三摩地乗此心開得無上道則今𤼵化與前得忍皆屬頓修頓悟前隨行安位與今觀其所由皆屬漸修漸悟深究二觀微㫖錯綜照應具攝解證諸門迷正入邪同而不同藥即成病悟邪歸正不同而同病即是藥藥病䨇遣始是到家深固幽遠權小學解豈能妄窺古今諸注科隂未盡前已入位隂已盡後猶歷位皆違佛祖唯天台法華玄義位妙中超果及判教中四教俱超清凉後製華嚴疏玄談十門中修證淺深圭峰圓覺疏鈔立八門解證意趣相符今按圓覺疏第八門中明修證階差(云修證階差者謂苦但約教文唯生義解忘詮修證復有其門故以心傳心歷代不絕自佛屬迦葉展轉於今燈燈相承明明無盡然所傳法不出定慧悟修頓漸無定無慧是狂是愚偏修一門無明邪見此二䨇運成兩足尊故天台修行宗於止觀其頓漸悟修者頓悟（日出孩生）漸修（霜消孩長）為解悟漸修頓悟（伐木入都）頓修漸悟（磨鏡學射）漸修漸悟（如登九層臺足履漸高所鑑漸遠）竝為證悟若頓悟頓修（斬染綟絲）則通三義謂先悟（廓然頓了）後修（不著不證矌然合道）為解悟先修（服藥）後悟（病除）為證悟修（無心忘照）悟（任運寂知）一時即通解證若云本具一切佛功德為悟（如飲大海）一念萬行為修（得百川味）亦通解證此圓覺經備前諸說調文殊一章是頓解悟普眼觀成是頓證悟三觀諸輪是漸證悟又三觀一一首標悟淨圓覺次明行相後顯功成初中為對是頓悟漸修中後為對是漸修頓悟此等頓漸皆語用心不同前門但是判教苟得其意皆成定慧如其失㫖妄想無記冀諸學者審而修之)五隂本如來藏一經名相之綱隨機論修證悟門先後開合不等如二决定敘迷真成濁澄濁證如次第皎然此中觀其所由即澄濁故逐一淺深與前相照夫生因識有滅從色除金口所宣無明生三細境界長六麤悉是生義而業識為事識根本若無業識則無生起因業識即八種心王緣滅故相應心滅因滅故不相應心滅悉是滅義然必麤滅而後細滅境界為六麤依菩薩意熏如實知無前境界即根解塵亡大宗論先明五種本位次開三總十別上中下轉復指出離繫縛起信宗此立五意六染顯生滅因緣覺不覺違順不同同以真如為體返倒歸源深窮覺義不離五十五真因研盡不覺義不出五十種岐路楞嚴三昧唯頓悟始入若未得悟門而執修證如人入暗則無所見寧免權小魔外枝岐旅泊。

　　問若頓悟全該二觀正他不同如何銷文答按文理則頓悟即正觀三漸次位獲無生法忍不離無生即入寂滅葢據不思議熏不思議變親證本始事非頓除即他觀觀五妄想非由頓入色受想皆云斯事行云斯悟悟入外道之邪悟亦事也識云斯位位證纏空不化不生世間尚生出世位亦事也葢據取種種塵無始妄想熏是分別事識因破除根枝前後璢璃含月俱喻頓悟前者流未接而已解悟故身心快然在初後者識已盡而方證悟故精心𤼵化在後若究㫖互具則即理之事亦在其中解則乗悟併銷在先因次第盡在後證則乗悟併銷在後因次第盡在先先後解證雖殊破隂之功俱不容緩元依二根本覺不覺以論修證若不䨇說二悟同異得忍者固可直履聖位未得者以何方便安心是故就功明位就位明功始末不虚難易正等指點病源用防誤墮俾已悟則如膏益明未悟亦不遭岐險是為究竟進修最後𡸁範前得忍中具含頓悟漸修漸修頓悟頓修漸悟漸修漸悟四種以得忍開慧望後屬先悟後修即解悟獲金剛定望前屬先修後悟即證悟重𤼵真妙屬頓修漸入諸位屬漸悟中間諸位次第不同屬漸修漸悟并頓悟頓修中四共八種也觀隂亦具頓修漸悟漸修頓悟漸修漸悟三種證悟并頓修頓悟中先修後悟及悟修一時二種通解證者精研妙明即頓修次第觀隂即漸悟次第盡隂即漸修精心𤼵化即頓悟次第精研次第觀見即漸修漸悟初後合論即頓修頓悟雖頓漸不同俱屬六種證悟也問獲忍入位可言頓修觀隂未悟何云頓修答聞熏一乗更無他樂故知精研妙明每一隂盡便能觀其所由非以為五重次第除斷障重魔興心開覺入二界一如若依三乗熏修何能得此始末之文皆與阿難殷勤啟請本願相應故此辨魔正為末世作將來眼具引彼鈔以證今經(謂頓修漸悟者雖聞圓教信證圓法根性遲鈍不得頓悟雖不頓悟而樂欲情殷深崇頓理頓𤼵大心頓絕諸緣頓伏煩惱由此加行漸漸得悟悟即是證不唯會解如人磨鏡一時徧磨一面終不從一分一寸致功然塵埃則漸漸而去（漸淨）明相則漸漸而顯（漸照）又如學射初把弓矢便注意在的（喻𤼵無上菩提心也）不故作親疎遠近節級（不先𤼵十信次十住等也）然不免經千百日射億萬箭方漸漸親近乃至百𤼵百中)既云精研妙明不歷地位正合頓修二喻漸觀五隂漸見五妄根本亦合登臺喻又漸超五濁頓入妙嚴亦合漸修頓悟中伐木入都鏡明射中喻問三漸次與觀隂中法喻前後相符畢竟同耶異耶答正他二觀具攝利鈍根器所以同而異異而同三漸返流全一六用不行即標獲無生法忍仍言執心虚明執則未化因慧已明圓鎣十方界故以璢璃懸月喻色隂盡中目朗暗開見諸佛心雖似皎然受隂虚明亦似執心受盡已能歷位又似𤼵行但未得忍故不能一徹永徹復為境迷然想盡無復麤重前塵影事行盡六根虚靜無復馳逸與因不流逸正同徹源者行尚淺行深者未徹源直至識盡心開有何同異可論問若功行已深即當入位今明言墮豈有入位之後尚墮者耶答得位則顛倒不生踐履真菩提路此乃生心動念故致墮耳上歷聖位明指為凡身雖言已能未言已歷(色受二隂皆判非為聖證若作聖解即受羣邪想隂囑汝當先覺不入輪廻行隂惑菩提性墮落外道識隂迷佛菩提亡失知見)若已入位即名聖流同前得忍𤼵行矣問同一修也何故已能歷位而得路不得路有異答六十聖位同一金剛道路皆由當機悟與未悟遂分真岐不悟則從真入岐悟則岐本是真故云精心𤼵化然得忍𤼵化俱不離三德而究竟證悟與始開解悟不同故後取喻云如淨璢璃顯惑已盡究竟解脫也內含寶月顯智已圓究竟般若也入妙嚴海顯福已滿究竟法身也問上論位中何故云從是漸修而不言超答𤼵化則不必修未化則必須修重𤼵真妙即今𤼵化唯其能𤼵是以位位深入唯其未化是以重重不休但彼已得忍故云從真妙圓今尚在隂故至識盡𤼵化化即歸無所得若有一毫可得當知未化不能接如來法流也問既同一金剛道路何故不悟從真入岐又何因得悟從岐入真欲息茲疑必須明證答同一法中根遮不同如止觀明(問善扶理可修止觀惡乖理云何修止觀荅大論明根遮有四一根利無遮二根利有遮三根鈍無遮四根鈍有遮初句上品佛世之時身子等是其人也行人於善法中修止觀者以勤修善法未來無遮常習止觀令其根利若過去具此二義今生薄修即得相應從觀行位入相似真實今生不得入者昔無二義今約善修令未來疾得道次句根利而罪積障重佛世之時闍王央掘示其人也逆罪遮重應入地獄見佛聞法豁爾成聖以根利故遮不得障今時行人於惡法中修止觀者即此意也以起惡故未來有遮修止觀故後世根利若遇知識鞭入正道云何而言惡法乖理不肯修止觀耶次根鈍無遮者佛世之時周利槃特示是其人雖三業無過根性極鈍九十日誦鳩摩羅偈智者身口意不造於諸惡繫念常現前不樂著諸欲亦不受世間無益之苦行今時雖持戒行善不學止觀未來無遮而悟道甚難後句者即一切行惡之人又不修止觀者是也不修止觀故不得道根鈍千徧為說兀然不觧多造罪惡遮障萬端如癩人身痺針刺徹骨不知不覺但以諸惡而自纏裹)正觀得忍即第一句他觀七趣中三善即第三句四惡即第四句觀隂所列即第二句廣收三乗五性各隨根欲勤加修習悉入首楞嚴所謂灌頂章句也孤山(云大妄語成墮無間獄此約名字位修禪及五品觀行位不能安忍俱有墮義以俱未得位不退故然五隂盡相不同在色隂未盡中即名字色盡猶居觀行受盡則在相似初二兩信想盡則在三四兩信行盡則在五六兩信識盡諸根互用此在相似七信已去正麤垢先落六根清淨位而其五隂各為十魔種子所依共五十重皆在觀行初心所𤼵故有退墮若入相似墮義不成故佛次第細辨相令初心識其所𤼵氣分譬如色隂未破或現天魔此即想隂氣分所𤼵也問受盡既入相似何故想等復𤼵十種魔境耶荅若論隂破豈應𤼵魔但文中說相似已前觀行心中所𤼵令知所依故歷五隂次第說又只作相似位中𤼵境亦應可耳何者魔尚能惱深位豈不能惱相似淺位耶但相似位人𤼵之終不將為聖解又如阿羅漢人廻心入大按位雖當相似進入即破無明故不為所動也若名字觀行位人觀智強者則寂爾如空亦不將為聖解觀力弱者則為所惑墮落魔道更受輪廻若相似位或生法愛則名頂墮菩薩)未究二觀皆明六即但邪觀初後與正全同中四則異墮義亦異名字依分別轉未得離念墮不必言從汝坐道塲去即不屬此位攝矣外道天魔所感業終觀行之墮極於無間聲聞緣覺不成增進相似之墮但同頂墮若判色未盡尚在名字則誤以觀行位濫名字位違當住此處入三摩提必待色盡始觀此堅固妄想何由而破判受盡已入相似則誤以觀行位濫相似位違迷惑不知墮無間獄判識盡麤垢先落則誤以究竟即濫相似即違盡超諸位入妙嚴海據觀五重隂分盡未盡情量不同定力由淺至深所現諸境亦各差別故前隂未盡後隂不現次第皎然若云觀行在色盡受中𤼵魔彼時想尚未現寧有圓定𤼵明招感天魔行尚未現寧有八萬劫可見依之起計識尚未現寧有寂滅未圓可執而於所歸立因生解則知聖解之墮定在觀行觀行實通五隂不獨在受法華文句釋四信引大品證圓初心不退何得入似尚言𤼵魔夫受盡已能上歷此入位義識盡則能𤼵化此超位義超位全超十信則受盡非入似明矣真菩提路不離無生法忍中分微細魔事亦不離無生法觀中現由觀得忍即從凡入聖著境失觀即依隂入岐想隂之首䨇列凡身聖位邪正於此分途聖指得忍即先覺也凡指住隂即愚迷也色受初破此際堪證入流亡所四禪已出四受故天趣云若於捨心𤼵明智慧入菩薩乗豈非𤼵行安位可從茲始若仍見境生心即失正受想即思惟行即遷流識即分別五受五不受微細難知如來先示匿王觀河指不受為本真之體後示阿難覩物指受為妄識之相生滅門覺不覺悉依觀行回轉非想非非想尚住細想界內生死不離前三隂受盡能入聖位識盡全超聖位界外生死亦不離後三隂合界內外共立五隂分盡未盡以對極果方顯從末向本破不覺盡入真如門葢三如來藏聖凡因果本來交徹而倒正隨機自成通塞故未悟則一倒一切倒識隂尚墮凡小尚未入位已悟則一正一切正受盡即能入位識盡竟能超位已轉第八成大圓鏡而妙觀察平等性成所作三智盡轉若謂識盡者但見思先落非無明盡則能入聖位不應指在受盡全超聖位亦不應指在識盡識盡後應更有入位之文矣問識有麤細觀識隂末仍列二乗豈非事識事識方盡安可判生相盡答識隂含藏九法界種子此體未轉各隨宿習誤墮如債有餘不脫凡小所以言伴侶言生種悉屬未盡之相觀下重問以何為界答言因界淺深正明五隂差別既云罔象虛無又云湛入合湛皆指業識之體以為識隂何嘗偏指麤垢識隂之量界外未窮終不足以言盡盡則麤細識相俱不可得如大夢覺故云微塵如來乘此心開若引未盡以難盡何異將夢中事擬窹後精明也問若爾則二乘向後即列等覺與聖位違答正明未盡已盡迷悟逈別此與三十二應所列意同若諸菩薩進修無漏即等覺位次列獨覺緣覺即今不化種又列聲聞即今纏空種葢以等覺一名攝盡菩薩諸位二乗所得起信判同三賢覺異相正此義也。

　　問若爾則尚有住相十地諸位何竟指等覺答獲忍清淨修證漸次深入顯頓悟頓修中漸證觀隂圓明精心於中𤼵化顯頓修漸悟中頓證故不應以前依頓修漸難後從漸入頓問一切眾生根器萬差豈可悉能頓入答前後二觀具顯歷超懸絕廣攝機宜歷從十信初自此已上得忍者其所歷可知超至十地終自此已還頓證者其所超亦可知矣問他觀六根互用至隂盡始得按法華法師功德品即鐵輪位雜華賢首品亦當信滿判識盡為麤垢先落此有何過答誤以正觀義釋他觀文故全不契二觀頓悟分解證故信滿即得乃分真之始此顯已悟圓融同彼因該果海必至等覺始獲金剛心中此即不壞圓融之行布同彼果徹因源觀隂初四重皆落行布直至識盡世界身心內外明徹始證行布之圓融應前覺際入交正他不同接流則一玩方盡若盡之義則聖意了然矣問從二乘位竟入等覺更有何文可證答華嚴一乗教義分齊第七二乗廻心者有六種說(一或一切二乗皆無廻心以更無餘求故如小乗中說二或一切二乗皆廻心以悉有佛性力為內熏因故如來大悲力外緣不捨故根本無明猶未盡故小乗湼槃不究竟故是故一切無不廻心向大菩提也此約終教說問如瑜伽顯揚論說諸識成熟及不成熟中四句內聲聞獨覺入無餘依湼槃者阿頼耶識及諸轉識俱不成熟既本識轉識皆滅無餘後生心以何為因無因而生果不應理故答彼論依始教門引小乗故所立頼耶行相麤顯不從真起故說有滅又為順小乗故亦許彼湼槃非不究竟故說入已不復起也今約終教中就實而說既以根本無明熏如來藏成黎耶識彼二乗人於此二法既俱未斷證何因得滅阿頼耶識又由於彼無斷證故所得湼槃豈為究竟化城同喻應便有失又由上四因故得生心也問如生心廻向時分齊云何答由根不等故去有遲疾遲者經劫乃起故楞伽云味著三昧樂安住無漏界無有究竟趣亦復不退還得諸三昧身乃至劫不覺譬如昏醉人酒消然後覺彼覺法亦然得佛無上身解云此文但總相說若差別說者隨其利鈍各別經時皆到阿耨菩提心位如湼槃經云須陀洹人亦復不定故經八萬劫即能得到阿耨菩提心乃至云獨覺經十千劫得到阿耨菩提之心解云此明最鈍須陀洹人受七生已方入湼槃滅心心法始入滅定復經八萬劫乃得生心受佛教化即𤼵菩提心若於一身得第二果受二生已即入湼槃經六萬劫即能𤼵心若於一身得第三果不還欲界即入湼槃經四萬劫即得𤼵心若於一身得阿羅漢即現入滅定經二萬劫即能𤼵心若獨覺根利經一萬劫便能𤼵心此五人𤼵心之時即入十信菩薩位方名𤼵阿耨菩提心又有義前五人從凡得小果入湼槃後起廻心修十信行信滿心已堪入十住初𤼵心住已來隨根利鈍各經彼劫未必一向在湼槃中經爾許劫也如直往人既經一萬劫修行滿足堪能𤼵心彼獨覺人根最利故亦似直往人經一萬劫餘四鈍根又差別故時多別也上來明遲者若極疾者如法華經云我滅度後復有弟子不聞是經不知不覺菩薩所行自於所得功德生滅度想當入湼槃我於餘國作佛更有異名是人雖生滅度之想入於湼槃而於彼土求佛智慧得聞此經唯以佛乗而得滅度更無餘乗除諸如來方便說法此上竝約終教說三或一切二乗亦廻亦不廻謂决定種性者趣寂不廻不定種性者竝廻向大如瑜伽聲聞决擇中說此約始教引二乗說四或非廻非不廻以離相故如文殊般若等說此約頓教說五或合具前四說以是大法方便故此約一乗攝方便說六或俱絕前五此有二種一一切二乗悉無所廻以望一乗皆即空無可廻也如經中如聾如盲者是二一切二乗竝已廻竟更不復廻如經中以普賢眼見一切眾生皆已究竟者是此竝約一乗別教說問如一乗攝方便中廻心與三乗中廻心所得法門分齊云何答若三乗中廻心即入十信已去順行菩提心及大悲等法門次第而去若一乗中如下文舍利弗及因陀羅慧比丘等六千人於文殊師利邊廻心即得十大法門及十眼十耳等境界義當即是解行身徧於五位法也)本經正當五六兩門故識盡即同二乗回心得十地後用不然安能全超五十五位耶法華玄義位妙第六最實位單約於位廢入相對為四句分別(云又廢位更入位廢位不入位不廢不更入不廢而入云何廢位更入位三藏菩薩廢不斷惑位入斷惑位云何廢位不更入位謂廢位密悟頓者不入次第位也云何不廢位不更入位謂住果二乗是也云何不廢位而更入位謂逗後緣者亦是未廢密悟而入上位也通教別教智位料簡亦應如是)觀隂正當廢位密悟頓者故捨二乗竟入圓位亦是未廢位密悟而入上位者故從二乗心開即入等覺第三不廢不入即不成增進二乗初句廢不斷惑位更入斷惑位即是上草回心仍從漸位次第入者注家但依此句銷文故全不契問據界外三種意生身二乗但得三昧樂尚有覺法自性種類俱生無作行今未證後二種便得𤼵化其故何耶答三種意生身變易不同猶是約同教一乗義若別教一乗則不說變易以頓悟時即分叚身便是無障礙法界如華嚴一乗教義分齊中第五修行所依身(若依小乗但有分叚身至究竟位佛亦同然是實非化若始教中為回心聲聞亦說分叚至究竟位佛身亦爾然此是化非實也若依直進中有二說一謂寄位顯十地之中功用無功用麤細二位差別相故即說七地已還有分叚八地已上有變易二就實報即說分叚至金剛已還以十地中煩惱障種未永斷故留至金剛故既有惑障何得不受分叚之身故十地經云第十地已還有中隂者是此義也問八地已上一切菩薩於煩惱障永伏不行以無漏智果恒相續故如阿羅漢既無現行惑何得更受分叚之身耶答若是凡夫即以現惑潤業受生聖人不爾但留惑種用以受生故雜集論云一切聖人皆以隨眠力故結生相續又梁攝論云異凡夫故永伏上心異二乗故留彼種子解云聖人受生非現潤彼復留種子如何不受分叚身耶若言八地已上以智障為緣受變易者所留惑種即便無用何不於此第八地初永害一切煩惱種耶彼既不爾此云何然若約廻向菩提聲聞已斷煩惱者彼即可以所知障受變易身通諸位也問若爾何故聖教說八地已上唯有所知障為依止故受變易身答此等為欲寄對二乗顯其優劣故經作此說然此寄對依諸聖教約位不同畧辨十門一說羅漢即同於佛更不分位如律中說佛度五人已即云通佛有六然羅漢出於世間又同坐等當知此約小乗教說二亦於佛地分出羅漢如對法論說得菩提時頓斷煩惱障及所知障頓成羅漢及如來故此中雖約煩惱盡邊名阿羅漢而亦為生諸聲聞中心勝欲樂故寄於佛果以分大小也三第十地名阿羅漢佛地超過故非彼也如湼槃經中說四依云阿羅漢者住第十地此寄因異果以分大小也此上二門約始教中廻二乗教說四七地已還寄同羅漢八地已去寄菩薩位如仁王經云遠行菩薩伏三界習因果業滅唯後身位中住第七地阿羅漢位此寄因中自在未自在位以分大小也此約始教直進中說此中既寄聲聞至七地故煩惱障及分叚身俱至此位八地已去寄此菩薩行位勝前是故唯有彼所知障及變易身五初二三地寄同世間以得世間四禪等故四地寄是須陀洹等以得道品故此初出世故五地寄此聲聞羅漢以得四諦法故六地寄此辟支佛以得十二緣生法故七地已去寄此菩薩以得無生法忍故此如本業經說上來唯約三乗教說以未分出一乗法故六世間二乗同前至六地第七地寄三乗菩薩以未自在故八地已去寄一乗法以得自在故如梁攝論等說此約一乗三乗等分相而說七於初地之中已過世間及二乗故如地論等說此約三乗中比證分齊說八地前三賢位已過二乗地如起信論說又仁王經說習種性中有十種心已超過二乗一切善地此約終教不退說九信滿心後即過一切小乗三乗等如賢首品說此約一乗說十初在凡夫地創𤼵心時即過二乗如智論說羅漢比丘知沙彌𤼵心推在前等此通一乗及三乗說由有如是寄對法門故諸說前後凖此而知若依終教地前留惑受分叚身於初地中永斷一切煩惱使種亦不分彼分別俱生於所知障中又斷一分麤品正使是故地上受變易身至金剛位餘義如下斷惑中說問若於地上不留煩惱云何大悲同事攝生答若於地前及始教中願智力劣故留煩惱助願受生今此不爾願智勝故自在受生問如說八地已還菩薩畧有二類一悲增上二智增上悲增者留惑受分叚身故智增者伏惑受變易身故此義云何答如此所說良恐未然何者若悲增上其慧必劣劣慧導悲悲應滯見滯見之悲豈名增上縱悲智齊均尚不名悲增上况以劣慧導悲而言增上若智增上其悲必劣劣悲導智智應滯寂滯寂之智何名增上以諸菩薩從初已來異凡小故悲智相導念念䨇修如車二輪如鳥二翼何得說彼有增减耶當知由此始終二教麤細異故有二生死非由悲智互增上也若言彼智增上者有小乗習怖諸煩惱故永伏者若於地前未證真如可約本習容有此類以未純熟故初地已上行解純熟同證同行同修同斷如何得有如是差別故起信論云地上菩薩種性𤼵心修行皆無差別也又此教中地上變易寄位不同有其四種等亦如下指若依頓教一切行位既不可說所依身分亦凖此知廣如大般若經那伽室利分說若依圓教不說變易但分叚身至於十地離垢定前以至彼位得普見肉眼故知是分叚也又如善財等以分叚身窮於因位故也問何故此中不說變易答如世界性等以上身分甚極微細出過諸天應同變易但以此教不分生死麤細之相總就過患以為一際至信滿後頓翻彼際故不說也餘凖而知之)三漸獲無生法忍十方清淨妙圓平等即分叚身便無障礙從此𤼵行全同善財即以此身窮盡因位色受二隂盡已能從凡入聖得意生身即從他觀可入變易總就過患以為一際故未得忍則魔事次第繁興若𤼵化則五十五位忽然超越寧同行布教義三種各別夫天魔外道本無實性迷於方便則墮入諸佛菩薩亦無定法妙契方便則證成觀微塵如來乗此心開歸無所得豈別有取捨方能證無上道耶問從觀行相似頓得心開其旨云何答法華玄義位妙第八開麤顯妙(云若破三顯一相待之意可得如前即三是一絕待之意義則不爾何者昔權蘊實如華含蓮開權顯實如華開蓮現離此華已無別更蓮離此麤已無別更妙何須破麤往妙但開權位即顯妙位也開生死麤心者明凡夫有反復易𤼵菩提心生死即湼槃無二無別即麤是妙也若始從凡夫𤼵折體別圓四心者亦是四位初心皆是因緣所生心即此因緣即空即假即中與圓初心無二無別諸初心是乳顯妙即是置毒乳中即能殺人殺有奢促若按位而妙即成假名妙若進入方便成相似妙若進入理即成分真妙（云云）又釋眾生法妙開權中亦云按其相性即是即空即假即中不論引入是故如來殷勤稱嘆此法華經最為無上意在此也荊溪云至法華復有二種入妙不同引入及按位入言又按其性相不論引入者如從伏位來入伏位名為按位從伏位入斷惑位名為引入今不論引入當位即妙妙體稱本無隔異故)即今乘此心開言乗此者不離本位故天魔外道不須更轉况二乗耶於未足中生滿足證自住枝岐故訶為不化寧知一切眾生即湼槃相不復更滅終日化生終日入滅既能䨇超又能䨇合始是無住大湼槃問開位入妙但得入圓何能證無生法忍分真極位答見思即無明見思破即無明破如摩訶止觀約二觀結破法徧(云未𤼵真前隨所計著百千萬種皆名為見如盲問乳非乳真色若繩若杵何關象事囈言之見見即是假故歷單複具足以觀破之破若不徧不得入空見思若盡乃名破法徧也就文字論乃當如此意則不然見思即是無明無明即是法性見思破即是無明破無明破即是見法性入實相空方名破法徧也從空入假破法徧亦爾假有無量病法藥法授藥法分別此三有所不達不名破法徧未𤼵法眼之前雖有分別分有所見不名破徧六根淨時分別一病有若干種解一句法達無量句十方諸佛說法一時受持是為相似氣分障通無知既破䨇照二諦方名破法徧也舉要而言次第破者則不名徧不次第破乃名為徧耳前觀法重沓既多恐人迷故約二觀後結破法徧也荊溪解云中道既是破徧之法是故直約䨇照論徧不須復於文外論意即指無明為障不思議化道神通之惑此惑若破任運䨇照即觀見思即見法性不復更論三惑三觀前後次第見思尚乃即是法性豈有塵沙在見思外豈有無明在二觀後三惑既即三觀必融此是第五示文㫖)故玄義云就頓明義秪四住即是於妙况破四住智寧非妙今圓頓乗不可更作內外差別精心𤼵化一破悉皆破也問三界內外宛然云何不作差別答如法華壽量品云不如三界見於三界如斯之事如來明見無有錯謬(文句云不如二種三界眾生所見三界之相唯佛一人如實窮照三界之實內具實智之用亦是隨自意語亦是或說己身之事故大品云第一義中無所分別如來權智如量知見三界之相即如三界眾生之見如實知見無二死而隨他意示二死身說有二死皆是隨他意語名為或說他身事荊溪云三界名通通界內外若界外立三界名者以外凖內故也中理未窮通名見惑通三界也變易土中勝妙五塵名欲界思不思議法塵名上界思淨名疏中委出其相)內外不同皆依二種眾生情量建立不得執權迷實問彼判入似固非引天台圓教一生超登十地與經超位合何亦不許答超字雖似依文超義全無歸著若同利根超登十地不應識盡止破見思若五隂未盡而言可超則迷超位㫖矣玄義位妙論圓位料揀(云無明雖無所有不有而有不無階品一往大分為四十二品然其品數無量無邊大論云無明品類其數甚多是故處處說破無明三昧法愛難盡處處重說般若此諸圓位不可思議若專對法門尋者失意多別解別執則乖圓融之道華嚴云諸地不可說何况以示人若大乗懺悔𤼵初隨喜圓信之心獲一旋陀羅尼已不可向人說况後諸位又云末代學者多執經論方便斷伏諍鬬（云云）如水性冷不飲安知此乃諸佛赴緣不思議語隨機增减位數不同爾未證得空諍何為普願法界眾生歸僧息諍論入大和合海荊溪釋云如是圓位若不以四十二字門譬之不以一心三觀為行不以無明重數意銷專對當大經次第五行十德法門尋者多生次第別見)依無明重數隨機增减符今依五隂盡未盡論位有無雖同圓機各各有異輕則易盡重則難盡全盡全超不盡不超故於二觀皆列五十五位名同㫖別前明隂未盡解悟必歷此位後明隂已盡證悟必超此位相對挍量獲忍𤼵行皆名聖位觀隂作解即墮群邪安有見思麤惑方盡而能頓超因位者能超因位則識隂盡定屬細中之細無疑矣問若據聲聞緣覺不成增進及精心𤼵化足徵未超之位悉在其中所判七信亦是此意何定破之答同此未超之位彼判在識盡後今立在識盡前得失懸殊義不應濫後文見物憶忘受熏習妄乃指未證根隔合開時若得互用此妄即滅故前敘識盡則汝現前諸根互用後敘未盡非汝六根互用開合反正迭明盡未盡義全在諸根開合合開之際初云十方如來一門超出妙莊嚴路末云入於如來妙莊嚴海前標超路言已證湼槃從海逆流位後普賢也三漸得忍歷五十五位位前普賢也正觀順行而至他觀等覺圓明當位普賢也一出一入覺際入交宛符等覺舊注既失經㫖亦違自立種種義門前則以五隂未破魔寐邪悟指為入位後則以五隂既盡內外明徹指為無明不知頓證如斬染綟絲更無前後槩欲以漸修名目相配故左右皆不合耳問彼依圓教六即該收因果與今歷位超位豈有不符答按理即名字即觀行即皆在三漸及五隂未盡中獲無生法忍首列乾慧十信相似也初住至等覺分真也妙覺究竟也未盡識隂所列二乗亦相似也既盡識隂證等覺位分真也入妙莊嚴海究竟也今判超位與古注全同同超相似同入分真所不同者舊判識盡乃見思盡但許入初住是分真始今判識盡乃無明盡據經明文已超十地是分真終四十二位俱破無明證分真位麤垢先落既可超入始符圓教初住證無生法忍五隂全盡亦可超入終符圓教一生超登十地摩訶止觀具明超果諸教不同別教前後斷圓教同斷法華文句釋分別功德品增道損生門不局一義作多種超證(云或可一人一時有八番增損或可一世或八世或無量世或可一念或可八念或無量念或可眾微塵數人亦如是是故不可以因生果生局之不可離張智斷釋之荊溪亦云文中一往雖從地判然超越人增損無定故云八世等（云云）)皆天台所立若唯執入初住不遵超十地顯與經違或漫引超十地之文不窮超十地之實竝失天台意矣蓋初示十方如來超路入海後明隂盡菩薩亦超路入海始得因果交映若權就同除四住以結修證之路尚未究竟與首楞嚴名義全不相應長水(釋超五濁謂劫濁是色隂之體最初一念能所纔立即是空見不分從無忽有有即色又問色隂麤顯觀中先破劫濁最細何得卻超答以起時無前後故破時兼麤細色隂屬現相現相即是本識今色隂破即現相破即動本識豈非劫濁信哉初心便有破無明分又謂命濁體即識隂命煖識三俱時而轉識既已離命煖隨亡罔象虚無者此是覺明初起影像之相攬此為識體即業轉二相又將破受想行識四隂之文作三根利鈍各分歷位超位又判同前獲無生法忍指識隂盡為隨分覺（云云）)不知既判命濁業相覺明初起又判劫濁現相從最初生則細中之細與細中之麤色心無別判識隂盡同前獲忍則究竟覺與隨分覺因果亦無別不覺義相濫識體四分不明覺義相濫智體分滿不顯且生起滅除次第顛倒正邪未分權實施開不關一代化儀何能盡二觀修證五隂同屬八識體相不同識體最細故為生因色相最麤故為滅始見修證分皆先舉色隂是觀照之始則非最細亦非初生修三摩提觀五妄想皆依無生觀力(色言心未𤼵光受言心觸客邪想言熟𥧌䆿言行言未通由緒至識隂中尚言將大明悟)亦非初心即破無明葢五隂未盡中塗成狂不得入佛知見也金剛乾慧雖即初乾慧地然隂已盡復不同前中間所超信住行向加地皆隨分覺不應以超位作入位識隂微細不斷猶如命根六門開闔圓鏡智轉不比灰斷不應以命煖隨亡釋超命濁觀隂三漸皆圓伏忍未悟猶屬增進一悟即證圓融不可判同餘深法中斷證階級若五隂盡但斷界內見思似藏通斷證若已斷見思始入菩薩位仍次第伏破塵沙無明似別教斷證天台判別教有四無量四諦(云有無量四諦不伏破塵沙亦不伏破無明即藏教有無量四諦傍伏破塵沙不伏破無明即通教有無量四諦正伏破塵沙亦伏無明此是別教分別內外四諦有無量種即是伏破塵沙亦伏無明乃有破無明義今從事得名伏無明者為便也有無量四諦正伏破塵沙亦伏破無明即圓教三諦俱照法界事理無不明了破自地無明伏上地無明又云別教無量四諦非前二非後一正就恒沙佛法當名然實通緣諸四諦次第為論不無傍正初心緣諸無量𤼵心誓願初正以生滅四諦伏通見思傍修三種次正以無生破通見思傍修兩種次正以無量破內外塵沙次正用無作伏無明次正用無作破無明既有如此無量階差是故經論名數斷伏高下對諸法門多有不同)圓頓具攝前三然非正證皆判入岐故二觀伏無明因同證寂滅果同唯頓悟有先有後位則歷超互反路則真岐各分若將獲忍與識盡唯判為一但得頓悟同未分解證異致歷位超位義不明了分作三根利鈍於理則頓悟事非頓除重判之㫖全昧矣葢一隂未盡必不能超位五隂已盡則不復歷位釋正觀邪觀既引仁王云若言越此而成佛者是魔所說何得判識隂已盡者謂當歷位三隂未盡者遽能超位耶吳興(云五隂魔事是觀行位中所𤼵從相似位破見惑後觀力易防必無大妄墮獄之理色隂盡者約已斷說見諸佛心即相似證如前文云若目明朗十方洞開無復幽闇若有所得觀行已成而未能用質礙猶在此約色隂妄想伏而未斷未得身根自在故以魘人喻之見聞不惑如觀行成心觸客邪如受隂現問何故色隂前斷後伏答斷從懸示伏就次論若不明斷無以知離過顯德之相若不明伏無以知依隂𤼵魔之由下三隂文皆有此義五隂伏有次第斷無先後今取將破別惑為後初破通惑為先斷伏頓漸如下所辨又問受隂已超見濁何至行識二隂又𤼵諸見答前約斷位得意生身者言今在伏位於二隂區宇中𤼵此五隂義迷斷伏之義雖有妙辯其何以銷之)未究楞嚴三昧中五隂名義該攝界內外故一一挍上真菩提路顯其不符非為聖證明文昭然至識隂盡精心𤼵化此所斷惑始一斷一切斷竟入等覺此所證位始一證一切證五十五路皆在所超則通別惑無不盡矣若謂隂盡入相似相似覺位五隂未盡先破通將破別皆踵孤山之誤隂盡後仍依次入位既於前得忍義複又於今超位義違斷從懸示尤為不根合論補注(謂五隂既盡能入菩薩初𤼵大乗金剛乾慧圓明精心此心猶如金剛又能於中𤼵化是為一念不生前後際斷即名為佛故不住外凡內凡等位直入妙莊嚴海孤山指金剛乾慧圓明精心屬等覺後心妙覺無間道誤矣自如是乃超至等覺圓明方為無閒道若以金剛乾慧為無間道則超之一字義將何歸璢璃喻凡四見三漸中顯大心凡夫頓成圓觀住位之二敘圓成心中𤼵明智體顯鍊修功力伏彼惑障識盡敘見聞通隣互用清淨顯虚明自照不假智力又其次於諸根互用敘圓明𤼵化此顯從互用直𤼵解脫道)未究等覺圓明即圓明精心之圓明但悟未悟異有兩種名義精即六精心即元明即不生不滅與生滅和合頼耶之體未𤼵化前已滅生滅故云金剛未接法流故云乾慧尚存八王之體故名精心已𤼵化後病瘥藥亡故標入海唯一圓融清淨寶覺故名等覺未𤼵之望已𤼵倒正懸殊然已𤼵之照未𤼵却無別體故此不同三相未斷孤山(判諸根互用為圓七信金剛乾慧為妙覺無間道謂從相似可超入等覺)不知超位全因𤼵化𤼵化即無明盡雖引玄義證超十地於超位㫖實未了然補注(擬觀隂為小乗隂盡始入大)不知纏空不化乃指岐路識隂若盡即同過去恒沙如來乘此心開竟以所訶作所修以不住釋超位謂有所自所至謬矣由五重照破惑已先除故理則頓悟智圓體顯四相本來平等是名為化化故能超超因於化超之一字始有所歸重牒五十五位如窹人說夢若尚滯夢覺超之一字義將何歸耶璢璃明月皆喻頓悟三漸明解隂盡明證悟有先後了徹是同所謂乗悟并銷也若以前為觀成則未彰旋元自歸獲無生法忍若以後分作二則於先標後釋(先標名識隂盡即後識隂若盡見聞通隣即諸根互用精心𤼵化即超命濁超命濁即超因位)文㫖盡昧觀音大士自述法界身心朗徹無礙如來敘壇塲能令身心明淨皆䨇含二悟䨇攝二觀治地元依初𤼵心重𤼵真妙初𤼵心住證悟初開故以璢璃內現精金喻三心開𤼵𤼵菩提心廣釋如雜華(十住品文云此菩薩於諸眾生𤼵十種心應勸學十法（云云）離世間品云菩薩𤼵如是心則得十種清淨（云云）入法界品稱海雲常隨空心淨治八萬四千法門清淨潔白治心地故)若𤼵智鍊修伏惑則位位皆然不獨此住也正脉(科談五魔令辨以護墮落謂上科於結妄處助其悟勸離處助其入此於辨魔處助其修不退處助其證故無問自說又釋色隂中十境謂淺射同居或深臻三土澄露皎徹似始覺智內光𤼵明似本覺心心光被研照實報莊嚴殊勝尊特身若此非實則前之五臟後之暗室皆非實耶又謂超二乗菩薩彷彿切近寂光妙土故非身非土但見十方無量寶色又謂住前多不列位住後有位亦超但顯圓融不礙行布非如別教鈍修實證六十聖位者於五十五位前加乾慧後加妙覺并前三漸恰滿六十但第一漸次方斷五辛似未可當聖位應前除初漸後開金剛為六十位不依孤山受盡入位謂色盡便入初信十方洞開佛心如鏡當是妙體披露正信現前受盡當在二三兩信故言漏未盡不比七信不受後有圓師謂受開以後應無墮義正當此辯彼領上歷聖位一語似應不退遂違二十八位俱墮之言權漸經劫歷位尅定取證故證聖無墮圓頓不歷僧祗一超直入中間更不取證直以初住為第二峰頭方言不退既言從是凡身足見不取聖果又曰上歷聖位但速歷過豈一一取證故知識隂未開未入圓通已來不妨有墮又解五湼槃論中或以初禪性無憂故或以二禪心無苦故云按前色界天中初禪苦惱不逼二禪憂懸不逼以苦重憂輕序之宜也今初禪無憂二禪無苦决譯人之誤解識盡破舊注謂二乗在識隂未開正齊七信何乃識開仍是七信解從互用中超信住行向加地之文云從互用中者即初住位能入金剛乾慧者即一超直入等覺後心言精心者揀異相似無明初伏之麤心𤼵化者清淨禪那歷超於諸位含月譬𤼵化諸位葢識隂破後信滿既當信滿而復超十信者全顯十信乃初住十心等覺復言圓明者見始終唯此一心但至等覺則𤼵化天台圓教有利根者一生超登十地清凉言解行在躬一生圓曠劫之果皆從初住超之舊注謂七信超未敢聞命圓家只有二位一斷前通惑從滿觀行一超直入初住中間更不取證二斷後別惑從入初住一超直至等覺中間亦不取證而佛於圓家仍列多位者有二意一者引漸機令欣圓頓二者見佛眼明極於至迅速者能見能析（云云）)全昧生滅門覺不覺相待相翻相即之妙致所立義種種違經夫五種妄想皆不覺義故稱為隂隂無別體本即真如所謂依本覺故而有不覺也五十五位真菩提路皆始覺義真不自生對非真立依不覺故說有始覺也依不覺有始覺是為正觀雖除事力淺已契覺心皆得名聖乾慧尚爾况相似分真然由力淺故重𤼵真妙具歷諸位不覺心源故非究竟覺也依本覺有不覺是為他觀雖除事功深未契覺心皆名為墮二乘尚爾况天魔外道然由功深故一覺即了更不歷位覺心源故名究竟覺也唯覺至究竟二觀體合正當接流全證首楞嚴三昧從初示直心永無諸委曲相復標別成當機明了家路即為末劫啟請魔事今正詶此五隂中境既昧真修則非悟入生淨見佛皆依於覺故相似既𤼵始入方便分真既𤼵始入實報四相同覺始證寂光若判色盡入信則色未盡中所現十境不脫根塵皆依迷頑妄想安立何能證本覺心始覺智深臻三土耶六十聖位該通因果始於三漸終於等妙無生法忍真菩提路乾慧在中不究開合名相或除或加違聖言量矣已能上歷指色受隂破能所初空浮想銷除始有入位分若毫𨤲未盡即非真證由住想失位故名為墮非謂入位猶墮也玄義位妙破頓悟無位及唯立十住(云有言頓悟即佛無復位次之殊又有師言頓悟初心即究竟圓極而有四十二位者是化鈍根方便立淺深之名耳又有師言初頓悟至十住即是十地而說有十行十向十地者此是重說耳今謂諸解悉是偏取)止觀釋四教頂墮義尚不許別教有實墮何况頓圓(云十無法愛者行上九事過內外障應得入真而不入者以法愛住著而不得前毘曇云煖法猶退五根若立上忍𤼵真則不論退頂法若生愛心應入不入退為四重五逆通別皆有頂墮之義既不入位又不墮二乗大論云三三昧是似道位未𤼵真時喜有法愛名為頂墮今人行道萬不至此至此善自防護此位無內外障唯有法愛法愛難斷若有稽留此事非小譬如同帆一去一停停即住著又雖不著沙亦不著岸風息故住不著沙喻無內障岸喻外障而生法愛無住風息不進不退名為頂墮)初禪無憂二禪無苦據出諸受與瑜伽論同(論十一云復次此四靜慮亦得名為出諸受事謂初靜慮出離憂根第二靜慮出離苦根第三靜慮出離喜根第四靜慮出離樂根於無相中出離捨根（云云）按華嚴三地說四禪謂斷樂先除苦喜憂滅不苦不樂捨念清淨住第四禪清凉釋云先之一字總貫下三二禪先除苦受三禪先除喜受初禪先除憂受并今斷樂則已滅四受依禪次第應先明憂為對前樂先言除苦引瑜伽云何故苦根初禪未斷荅彼品麤重猶未斷故若爾何不現行荅由其助伴相對憂根所攝諸苦彼已斷故若初靜慮已斷苦根是則行者入初靜慮及第二時受所作住差別應無由二俱有喜及樂故明不斷麤重故異二禪而無現行故立樂支)七趣觀隂各據一義何得妄誣譯塲二乗識未盡位齊七信舊判識盡誠誤若識盡隂開挍前未盡止超三位據全超義彼違超信此違超住其失則均乃曲解經文謬證已義其失更甚按法華玄義生變易則有三種不同(一全未斷別惑生變易者即是三藏二乗及通教三乗類如分叚博地凡夫不伏見思者注云未斷別惑義當入空此五人無伏別惑義𤼵心所期不同故為一類并別十住圓七信不論者在下第二義及佛界中明二伏別惑生變易者即別教三十心習於中道伏而未斷類如分叚小乗方便道注云即廻向兼十行十住十行義當出假此即塵沙無明共為別惑縱斷塵沙但伏無明亦秪名伏故別三十人同名為伏據理應攝圓教八信已上不論者亦在下圓教中明三者斷別惑生變易者如初地初住斷惑類如初果雖斷見諦猶有七生彼亦如是若未斷伏生者用方便行真無漏為因無明為緣若伏斷者順道法愛為因無明為緣生變易土（云云）注云義當入中故別教菩薩雖有次第三觀若作十法從勝為名多從假中據理秪云初地已上何用兼論初住初住亦應在下文佛界中明以證道同故且合論之應須細揀次第不次第意約下釋究竟等作之是故二土通名變易據於伏斷以判生處言（云云）者不斷伏者則有五人不同若斷伏者則有二土位行不同細分此說故言（云云）)斷通惑超入初住此義不成空假之修異途通惑盡但齊圓七信喻如分叚凡夫不伏見思望初住尚隔三種信位斷別惑從初住超入等覺義亦不成因果之位懸隔方破一品無明喻如初果雖斷見諦猶有七生望識盡尚餘四十一品故超登十地因煩惱已破圓曠劫之果因解行在躬天台清凉皆指惑盡智滿不云初住位之得入全由於悟悟未徹終不入圓位之超否全因於隂隂已盡更無可歷頓悟則內外明徹如淨璢璃內含寶月喻證圓明得忍觀隂皆取此喻前未入位今已超位安可謂此為喻位也禪那雖通二觀清淨修證他觀則無致分歷超不同歷則有位超則無位(如藏教聲聞從外道來於佛一言下頓證四果則不歷前三超至三果則不歷前二超至二果則不歷初果雖遲速不同既皆屬超則不屬歷若從初果即證二從二果即證三從三果即證四雖遲速不同既皆屬歷不得云超餘教超果亦復如是皆不得以速歷為超)誤以正觀義釋邪觀文迷於權實施開之秘故自成矛盾若謂從觀行超入初住則色盡非證初信識盡非證十信若謂識隂未開不妨有墮則四隂先盡皆非證位寧知從觀入則非信從信入則非觀證則不墮墮則不證超則不歷歷則非超夫通別惑即界內外五隂異名今將通惑及斷通惑相明列識未盡中別惑及斷別惑相隱含識若盡內故五隂未盡即通別未盡五隂頓盡即五十五位盡如來五時化儀馬龍二祖三論安立法式昭然可按也。

楞嚴妙指卷第九(終)


國家圖書館善本佛典第 16 冊 No. 8859 楞嚴妙指


楞嚴妙指卷第十

　　釋弘演述

　　夫真妄名別則頓漸相違逆順體一則歸源無二阿難欲明觀隂即前依湛旋妄就圓融行布礙無礙揀圓別各機同之不同教權證實會門宅脩證不同之同故述五種虛妄為本想心即前隂濁及觀其所由此㫖平常未聞今蒙微細開示全體是虛宜一了一切了何以復分五重破除若定麤細成異非一證一切證何以竟入妙莊嚴海從初開示心目為咎而見脩證三分獨問詣真此請清明心目獨指詣妄互顯正邪差無差不關法體界即迷悟事理邊際如來所舉精真妙明妙明真精即真如門本覺圓淨斯元本覺即生滅門覺即無為不覺即有為執差別無為亦是有為達體空有為本是無為悟理除事不離於此先標二門同體妄本無生云非留生死及諸塵垢即頓悟之理也次指二門義別真體隨緣云皆因妄想之所生起即漸除之事也宛轉𤼵明二門開合則五種隂但依名相妄想非關正智如如不思議熏變是現識因云乃至虛空虛空從迷真現即晦昧為空𤼵生諸器世間即結暗為色汝現色身即色雜妄想想相為身受想行識不離見聞覺知即聚緣內搖趣外奔逸如演若迷頭認影若離本頭影不可得三文互顯攝盡根身種子器界因緣自然悉皆無因一一與前廻映更明五重淺深邊際對待不同生起滅除從細至麤從麤至細分空華濃淡挍兔𧢲短長而迷悟情量宛然心目間矣夫生滅門覺義本始究竟全體真如依覺有不覺根本枝末一期流轉異相即事事有差別同相即理理無差別理事雖分頓漸銷盡無非徹源重舉已示劫波巾結顯根隂無別因機利鈍遂分真岐若功窮位顯唯一自住三摩提長水(云不更具敘色之與心三種相續故云乃至虚空無為尚是妄生豈况有為一切諸法狂癡故有故如認影)未究唯色與空是色邊際對器世間明空正屬同異相與脩道明劫濁義符汝見即今迷認也虚空即今乃至虚空也徧十方界即下器世間也若判虚空無為則滿慈章不應以無同異判屬有為矣吳興(云名恒常者真際以見聞為用則動精明為體則常不知今文即以見聞為精明動用為常體何則識無所存徧在諸根根對境時雖涉於用用在無記未起善惡指此無記名為精明湛不搖處若約分齊明之五識五意識并第六心王皆是其處佛恐眾生計此為常故寄阿難先且定云名恒常者若實精真不容習妄此破其常也精謂精明真謂恒常何因下示妄習相念念受熏者以昔覩奇物納種在識既不忘失則知中間常為無明念念熏習熏習即妄何精真之有六根互用等始破見思故妄想得滅即麤垢先落也問既上文受熏約無明說今妄想滅何止見思耶答無明所熏亦見思種子故前指見物有憶有忘正是麤相合種現雖盡而根本猶存非謂六根得真互用問此首楞嚴體無不圓宗無不極至於破隂力用何短乎答非是力用不恊體宗由辨魔中五十重境皆從分叚五隂妄想中現今齊此論滅故且至六根互用若如前文返流全一六用不行即破根本無明有異此中顛倒妄想也又解理則頓悟四句作二種義一者以此四句俱作觀行立伏義釋之謂依理頓悟乗悟脩觀用觀併銷而其五隂任運麤者先除細者後盡故曰事非頓除因次第盡前文所明五隂區宇次第而顯者即其義也二者以上二句作相似位說下二句約觀行位說觀行可見相似位者從入初信似證三諦名理則頓悟圓破五隂名乗悟併銷但此併銷有盡未盡盡在七信未在已前上文所明五隂若盡能超五濁者即其義也又解我已示汝劫波巾結謂六根迷真起妄因妄成根必無先眼次耳之異至於返妄歸真亦無從麤至細之理豈非橫義前以解結次第為喻者但取六根差別及選圓通謂之次第今明五隂亦迷真起妄因妄成隂既云生因識有滅從色除豈非𥪡義若以解結喻之則兩番次第宛有倫緒當知前文舉喻不可以喻難法此中引例不可以根難隂適時之說須曉大綱又前示巾結難成次第至解縈之際一六同時葢欲一根返源六根解脫今亦如是故相似位一隂若破五隂皆除所以作兩義釋頓漸之文亦順斯意)未究一心二門一識二義旋元自歸同中之別別中之同何能息自他種種疑執根隂破除名義該攝二觀見道明五隂本如來藏指第八即妄即真修道明五濁亦據汝今見聞覺知遠契如來常樂我淨皆從色為始至命而終既言永斷根本無明二觀皆結成無上道則知修證所窮必臻極果又汝精明湛不搖處若專判五識五意識第六心王何獨遺七八受熏持種性相二宗俱指頼耶曰想元曰罔象虚無微細精想非六根互用開合無時得滅豈非第八合破異相開破同相同異失凖俱破正當破和合識滅相續心依智淨相能作一切勝妙境界住首楞嚴定何得仍判顛倒妄想得忍𤼵化頓悟是同既以前為破根本無明不應以後為止破見思况前喻璢璃明月後喻如淨璢璃內含寶月意顯頓悟雖一解證不同反謂前𤼵行歷位為微細生滅不行後𤼵化超位為麤垢先落豈不於解證二悟更顛倒也理則頓悟乗悟併銷判齊七信現違超位入海我已示汝劫波巾結疑法喻不齊妄以根隂相難則惑於舊注源者一真法界返者破生相無明觀隂不同解根非入相似縱證纏空不化位同相似亦但破異相安得返源况一隂盡但超一濁尚非相似去源甚遠正脉(科精真妙明五句明真本無隂下二句表隂皆妄生分為問答謂皆字總躡上死生塵垢乃至虚空應以伏難起之答此等皆因五種妄想次第生起而已豈性真本有耶解於身不出見聞覺知謂迷位雖通收八識而修斷位中前四隂盡無復麤浮遷動更何論於前七此唯目於第八舊注濫收前七失㫖解互用合開謂十信滿心十住初心之際解因界淺深謂歷五隂各有若離色想而棲心空淨未出色隂一切空忍皆非究竟斷諸取著而不忘猒捨未出受隂一切背捨皆非究竟除諸念而不忘無念未出想隂一切無想皆非究竟盡生而不盡滅未出行隂一切滅定皆非究竟有入為湛入無入為合湛湛入位當七信合湛位當八九十信盡湛入而不盡合湛終未出識隂識隂盡時入初住證圓通非汝六根互用開合此之妄想無時得滅是其明徵問第八業識經論皆謂無明生相等覺後心方盡今言初住即盡後位依何住持答彼是漸教所談初住等覺尚隔天淵此是圓頓之㫖經文明言從互用中頓超諸位能入金剛乾慧非等覺後心而何不應以漸而難圓解理則頓悟四句謂上科雙舉生滅二種次第此則單陳滅除次第而仍兼始悟則無次第而終修須次第理謂妄理頓悟謂了達五隂惟一妄想妄則本空焉有次第併銷即銷其億劫倒想（云云）)未究昧真如作生滅乃有一識二義不覺即迷晦覺即𤼵明一體成二生滅相翻有迷晦之𤼵明有𤼵明之迷晦有迷晦之迷晦有𤼵明之𤼵明六染同為滅因緣時節先後不同若從迷晦頓得𤼵明𤼵明之中更有𤼵明即不覺義滅盡因緣亦即覺義生顯因緣雖有𤼵明中漸次未窮上位然皆屬覺覺則非隂皆成聖位但順行而至即金剛心中若從迷晦未得𤼵明暫時𤼵明復成迷晦即不覺義未盡因緣亦即覺義隱滅因緣雖有迷晦中超越了達四隂四妄為本然皆屬不覺不覺則未入聖位必五隂全盡始一切全超由悟生滅本即真如圓證一心二門出入無礙世尊䨇標二門隨指不覺相不可得即佛法界地位二釋為悟理之由復指不覺相元依二門妄見生起即十法界離合二釋為盡事之由觀下猶實幻生唯牒虚空足徵乃至虚空諸器世間指根身器界一念頓現故五妄熾然本覺圓淨真如生滅非同非異若將虚空分屬上文妄想別作問難豈不盡失語脉見聞覺知即八種識未成四智必同流轉若但立第八不許前七是誰覩物覆覩經歷憶忘岐路之窮等於相似在識未盡中真路之窮臻於地滿在識已盡後前既以互用合開為十信滿心此又以合湛為八九十信互用隂已盡合湛隂未盡俱屬十信所證不異何以顯盡未盡殊精心𤼵化止入初住挍十信滿心但進一位何以顯悟未悟別上明歷位初住位中不言超入等覺此明超位𤼵化文中亦不言頓入初住何得妄引六根互用謂為明徵二觀中璢璃明月喻頓悟真如謂理為妄理則違得忍圓妙開敷謂始悟無次第終修須次第則違觀隂初迷後悟謂了達五隂本空焉有次第則違五重觀照麤細不同次第綰生指最初妄源則次第而解亦必窮根本不覺始合盡義信滿住初岐路方窮但破滅異二相未登法雲非修習畢功未至識盡非精心𤼵化皆不盡五隂邊際也若將等覺盡生相判為漸教則五時化儀所列圓位緣起相由六位相收不礙圓融之行布盡落漸教矣問四土不離有何文證答最初敷座宴安二根本及選圓通諸界合一十方如來放光交互灌頂異口同音即寂光諸大菩薩皆住本國合掌承聽二十五聖從證圓通入無生法忍五十五位真菩提路并十恒沙眾皆得本心乃至我滅度後勅諸應身生彼末法即實報性比丘尼證阿羅漢即方便七趣云如今曠野深山聖道塲地皆阿羅漢所住持故此方便也彼之天王即是菩薩遊三摩提此實報也觀隂文云先過去世微塵如來乘此心開此寂光也二觀三土皆不離二十五有葢顯現前眾生觀行位中熏動宿種不可思議瞥興一念著境即墮魔起見即墮外乃至九十五種[鬼-(白-日)]神伴侶能悟我空即入小悟法空即入大權實偏圓種種不一或在諸位中或登無上覺皆不離汝今所指苦集內外階位淺深悉在識未盡中非得無上道不足以當接流𤼵化接流𤼵化即論心無形相十方求之終不可得從生滅頓入真如故於經末重指汝應將此妄想(云云)遙映經初皆由不知(云云)重顯二門出入自在本是無住大般湼槃不覺九相屬逆行中用眾生不達三界本空自成枉入若能知有即證䨇超䨇合矣問汝我同氣即上下合此理實難諦信有文可息疑否答一切眾生實本真淨有漏世界十二類生本覺妙明覺圓心體與十方佛無二無別皆顯聖凡同一法界心體起信云四相本來平等同一覺故龍樹釋云一行者始覺圓滿同本覺時自性本覺徧眾生界無不至故又南岳大乘止觀云(問曰向者兩番都言法界法爾實自難信如我意者所解謂一一凡聖各自別有淨心為體何以故以各各一心為體故不得於一心中俱現多身所以一一凡聖不俱受無量身又復各各依心起用故不妨俱時有眾多凡聖此義即便又復一一眾生各以別心為體故一一心中不容染淨二法是故能治之法熏心時自己惑滅以與他人別心故不妨他惑不滅此義亦便何為辛苦堅成一切凡聖同一心耶答曰癡人若一切凡聖不同一真心為體者即無共相平等法身是故經言由共相身故一切諸佛畢竟不成佛也汝言一一凡聖各各別心為體故於一心中不得俱現多身是故一眾生不俱受無量身者如法華中所明無量分身釋迦俱現於世亦應不得以一法身為體若彼一切釋迦唯以一心為法身者汝云何言一心不得俱現多身耶若一心既得俱現多身者何為汝意欲使一一凡聖各別一心為體故方得俱時有凡聖耶又復經言一切諸佛身唯是一法身若諸眾生法身不反流盡源即是佛法身者可言一切眾生在凡之時各各別有法身既眾生法身即是諸佛法身諸佛法身既只是一何為一一凡聖各各別有真心為法身耶又復善財童子自見徧十方佛前悉有己身爾時豈有多心為體耶又復一人夢中一時見無數人豈可有無數心與彼夢裏諸人為體耶又復菩薩以悲願力用故業受生之時一念俱受無量種身豈有多淨心為體耶又復汝言一一凡聖各以一心為體一心之中不得容於染淨二法故所以能治之法熏心時自己惑滅以與他別心故不妨他惑不滅此義為便者一人初修治道時此人惑染心悉應滅盡何以故以一心之內不容染淨二法故若此人淨法熏心心中有淨法時仍有染法者此人應有二心何以故以他人與我別心故我修智時他惑不滅我今修智自惑亦復未滅定知須有二心若使此人唯有一心而得俱有染淨二法者汝云何言以一心之內不容染淨二法故淨生染滅耶是故諸大菩薩留隨眠惑在於心中復修福智淨法熏心而不相妨又復隨眠之惑與對治之智同時而不相礙何為一心之內不得容染淨二法耶以是義故如來之藏一時具包一切凡聖無所妨礙也問曰既引如此道理得以一心為體不妨一時有多凡聖者何為一眾生不俱受六道報耶又復修行之人一心之中俱有解惑種子不相妨者有何道理得以智斷惑耶答曰蠓蟲如上已言法界法爾一心之中具有一切凡聖法界法爾一一凡聖各各先後隨自種子彊者受報不得一人俱受六道之身法界法爾一心之中一時具有凡聖不相除滅法界法爾一切凡聖雖同一心不妨一一凡聖各自修智自斷其惑法界法爾智慧分起能分除惑智慧滿足除惑皆盡不由一心之內不容染淨故斷惑也法界法爾惑未盡時解惑同體不由別有心故䨇有解惑是故但知真心能與一切凡聖為體心體具一切法性如即時世間出世間事得成立者皆由心性有此道理也若無道理者終不可成如外道修行不得解脫者由不與心性解脫道理相應也法界法爾行與心性相應所作得成行若不與心性相應即所為不成就)不達平等唯執聖凡各異則濫權乘義矣問古注或言阿難證小乗二果或言大乘二義不定將何適從答阿難大眾所證該攝二觀由別教一乗一斷一切斷故能頓入心慮虚凝由同教一乗攝前諸教所明惑相故指三界修心六品微細煩惱按華嚴一乗教義第六斷惑分齊有(云若依小乗若依三乗有二種義一約位滅惑相二寄惑顯位相初義者若依始教具足三乗斷惑差別由此是其三乗教故障有二種謂煩惱所知先辨二乗斷煩惱障於中有二先障名數後斷惑得果初中煩惱有二謂分別俱生總有十種一貪二瞋三無明四慢五疑六身見七邊見八邪見九見取十戒禁取於中四種唯分別起謂疑邪見見取戒禁取餘六通二種五識得起初三亦通分別及俱生由用意識中邪師等三因引故得有分別起也意識具十種四分別六通二末那唯四俱生六中除瞋及邊見以瞋唯不善此識有覆無記故又以一類相續緣第八識剎那執我故無邊見又以後三見及疑藉三因生此識無彼故不起也又由恒相續緣故非第六所引不同五識是故唯四其第八識總不起唯是異熟無覆無記性故此分別俱生皆通三界瞋唯欲界以上二界煩惱皆有覆無記性故其分別起者欲界四諦各有十使即為四十上二界除瞋諦別各有九即有七十二并欲界合有一百一十二也其俱生者欲界具六上二界除瞋各唯有五合成十六通前分別總有一百二十八也問何故前愚法小乗中十使不通迷四諦此中即通耶答此有二義一以三乗中煩惱功力漸漸寛廣故障一切也二又由迷等義通一切境也第二斷惑得果者先斷分別有其三人一若從具縛入真見道剎那頓斷三界四諦分別煩惱得預流果二若倍離欲人入真見道兼斷倍離欲得一來果言倍離欲者謂凡夫時欲界修惑九品之中伏斷前六故云倍離欲入見道時即永斷前所伏故是以得彼果也三若已離欲人入真見道兼斷九品得不還果如瑜伽說入見道果者有其三種隨其所應證三果故次斷俱生者第六識俱生九地各有九品又進修道人有其二種一漸出離斷欲界九品中前六品盡得一來果斷九品盡得不還果斷上二界盡得阿羅漢果二頓出離者謂得初果已即頓斷三界漸除九品即得阿羅漢果更無餘果何者以彼欲界九品修惑及上二界總三種九品各初一品一時頓斷故云頓斷三界𥪡論九品一一別斷故云漸除也若爾何故有漸斷者以於三界法不能頓緣故對法論云頓出離者謂入諦現觀已依止未至定𤼵出世道頓斷三界一切煩惱品品別斷唯立二果謂預流果及阿羅漢果乃至廣引指端經等如彼說其末那煩惱行相微細前漸頓二人皆與非想地惑一時頓斷故瑜伽云末那相應任運煩惱唯與非想處共斷故一時頓斷非如餘惑漸次而斷故也問何故前愚法二乗無頓出離此中有耶荅為顯前劣故此超過愚法二乗無此勝智顯彼教劣方便漸引起彼勝欲令捨小從大故作此說其論末那惑滅小乗無者唯凖此知此謂二乗斷煩惱障其所知障諸趣寂者入無餘時一時皆斷唯此非擇滅也其餘一切有斷不斷慧解脫人不斷俱解脫人分有所斷謂八解脫障不染無知修八勝解所對治故如瑜伽說又諸解脫由所知障解脫所顯由聲聞及緣覺等於所知障心得解脫故當知此始教為引愚法漸向大故安立此教深勝於彼故所知障亦許分斷然上所斷不同愚法以彼唯斷煩惱礙故此即不爾斷種子故直進菩薩斷惑者二障俱斷又煩惱障中不同二乗約界分品但於二障分別起者地前伏現行初地真見道時一剎那中頓斷彼種其俱生中煩惱障初地已去自在能斷留故不斷何以故潤生攝化故不墮二乗地故為斷所知障故為得大菩提故是故攝論云由留惑至惑盡證佛一切智解云惑盡者是所知障盡即由留煩惱障起勝行故得至此位證佛果也又梁攝論既云留種子是故當知煩惱障種至金剛位其所知障行相細故正障菩薩道是故地地分斷要至佛地方得總盡由此即說二障修惑俱至佛地故對法論云又諸菩薩於十地修道位中唯修所知障對治道非斷煩惱障得菩提時頓斷煩惱障及所知障頓成羅漢及如來故其末那俱生行相細故亦同前至佛地盡也問其二障修惑諸識相應地上現行有何同異荅其煩惱障內第六識惑既盡盡故留彼是故現種皆以智御用成勝行不起過患猶如毒蛇以咒力御不令死不起過患而成餘用菩薩善巧留惑亦爾故攝論云如毒蛇咒所害等是故當知於彼煩惱或現或種皆得自在其第七識煩惱性非潤生故非所留行相細故七地已還有時暫現以觀智有間故其所知障皆後地惑於前地起或現或種以地地分斷故問若爾何故有處說七地已還起有漏心等耶答若約第六識中煩惱障為有漏者彼既留惑故即似有漏若約所知障為有漏即實有漏此二通十地若末那煩惱即實有漏至於七地有無不定以有時暫起有漏心故餘義凖知又此教中惑滅智起分齊者惑種在滅相時智即在生相同時相反如昂即低低即昂等廣如對法論說又此障法以依識無性故即空無分別是其障義如維摩經云五受隂洞達空無所起是苦義今此障義亦凖彼知之若依終教諸聲聞於煩惱障尚不能斷但能折伏何况能斷所知障故彌勒所問經論云一切聲聞辟支佛人不能如實修四無量不能究竟斷諸煩惱但能折伏一切煩惱等楞伽經文亦如上說問此說何故與前教不同耶答彼為引二乗故未深說故是故以上就下說煩惱障同彼二乗至佛地智方盡又以下同上亦許二乗全斷惑障分斷所知障今此就實以愚法二乗無廣大心故不究竟斷煩惱障又亦可前約三乗中聲聞此中約愚法故不同也其菩薩人於二障中不分俱生及分別但有正使及習氣地前伏使現初地斷使種地上除習氣佛地究竟清淨然彼地前三賢位中初既不墮二乗地中於煩惱障自在能斷留故不斷為除所知障等故是故梁攝論云十解已去得出世淨心又云十解心已上名聖人不墮二乗地故仁王經云地前得人空而不取證等又起信論得少分見法身作八相等皆此義也以此菩薩唯怖智障故修唯識真如等觀伏斷彼障然於煩惱障非但不怖不修對治亦乃故留助成聖行初地已上斷於所知障一分麤故於煩惱障不復更留是故二障不分見修至初地時正使俱盡故彌勒所問經論云問曰若聲聞人先斷見道所斷煩惱然後漸斷修道煩惱何故菩薩不同聲聞答曰菩薩之人無量世來為諸眾生作利益事後見真如甘露法界觀彼一切諸眾生身而實不異我所求處是故菩薩見修道中一切煩惱能障利益眾生行故即見道中一切俱斷此文為證其末那煩惱亦初地斷麤後除殘習故無性攝論云轉染汙末那得平等性智初現觀時先已證得修道位中轉復清淨解云轉淨者除習氣也以正使先斷故後但云轉淨更不云斷也若云此是入真見道時暫伏不起非正斷者即不得言轉復清淨以總未斷何名轉淨若依始教容如彼說是故當知此教地上但除習氣故寶性論云不淨者一切凡夫有煩惱障故有垢者以諸聲聞辟支佛等有智障故有黠者以諸菩薩摩訶薩等依彼二種習氣障故解云論釋云地上名摩訶薩故知但有習氣障也此中習氣從斷正使種子無間方有習氣何以故未斷已前無微薄故種斷無間方有微薄故論說名無間生習氣問云何地上煩惱使盡而得不墮二乗地耶答智力勝故智障正使亦已斷除故如始教小乗頓出利人斷欲界惑六品盡時上二界六品亦同斷盡故猶尚不得彼一來果况此菩薩道力殊勝又况已斷智障使故若地前及始教容有彼失此中無也又此教中正斷惑時智起惑滅非初非中後前中後取故云何滅如虚空本來清淨如是滅廣如十地論說又此教中煩惱等法皆是真如隨緣所作是故不異真如是煩惱義如起信論說又經云一切法即如如等煩惱凖此是故當知與前諸教施設不同宜應知之第二明寄惑顯位者諸聖教說畧有一十八門一寄二障以顯二位謂分惑智二障以顯比證二位故梁攝論云地前漸除煩惱障地上漸除智障又云十解已去得出世淨心又云地前雖得人無我以法無我未淨故人無我亦不清淨又云其人我執前十解中已除今惟滅法我執又仁王經云習種性已入生空位得聖人性故本業經起信論亦同此說二寄皮等三惑顯三僧祗故梁攝論云初僧祗斷皮煩惱第二僧祗斷肉煩惱第三僧祗斷心煩惱三以此三惑寄顯地地二心不同如梁攝論三十三僧祗中說地地之中入心除皮住心除肉出心除心等四以二障麤細寄顯三位如地持論云二障三處通謂地前地上及佛地五以染心麤細寄於三位以顯三身如金光明經說依諸伏道起事心盡得顯化身依法斷道依根本心盡得顯應身依勝拔道根本心盡得顯法身有人解云伏道是地前起事心此是第六識法斷道是地上依根本心是末那以依緣頼耶識本心故勝拔道是金剛位根本心是頼耶識六寄於三障直顯三身故彼經云煩惱障清淨能顯應身業障清淨能顯化身智障清淨能顯法身七以迷三無性所起煩惱寄顯三身故彼經云一切凡夫為三相故有縛有障遠離三身不至三身何者為三一者思惟分別相二者依他起相三者成就相如是三相不能解故不能滅故不能淨故是故不得至三身如是三相能解能滅能淨是故諸佛至於三身解云能解者是所執性但應知解故能滅者染分依他起性應斷滅故能淨者在纏真如修令淨故八寄四障以顯四位此有二義一約正使寄顯地前四位四行四因四報何者為四一謂以闡提不信障使滅已翻顯十信之位成信樂大乗行為淨德因及鐵輪王報二以外道執我障寄以翻顯十解位成般若行為我德因銅輪王報三聲聞畏苦障寄顯十行位成破虚空定器三昧行為樂德因銀輪王報四獨覺捨大悲障寄顯十廻向位成大悲行為常德因金輪王報又翻前四障所得四行即為佛子四義翻初障成信樂大乗種子為因即如父也二般若為緣即如母也三顯破虚空定離小乗執令法身堅固如胎也四大悲益生如乳母具此四緣故得從地前生在初地已上諸佛家故名佛子也又此四種和合如車輪能運能轉至解脫處如聖王輪備有四事謂轂輞輻軸如其次第四義應知第二以四障習寄顯地上四位四定四德四報一初二三地滅闡提不信習即顯此一位相同世間又得大乗光明三昧成於淨德除因緣生死變易報二四五六地滅外道我執習顯此一位相同二乗得集福德王三昧成於我德除方便生死三七八九地滅聲聞畏苦習顯此一位相同大乗得賢護三昧成於樂德除有有生死四十地至佛地已還滅獨覺捨大悲習顯此一位因緣果滿得首楞嚴三昧成於常德無有生死四德圓故生死永盡故曰無有也此上義廣如無上依經本業經佛性論寶性論梁攝論等說又此四中初二通二障後二唯智障正使地前除習氣地上淨此文亦誠證也九於十地中為別相故三地終心已來斷二障修惑正使皆盡四地已去但有微習何以故前三地相同世間四地已去是出世故是故十地經三地末文云一切欲縛轉復微薄一切色縛轉復微薄一切有縛轉復微薄一切無明縛轉復微薄諸見縛者先已除斷地論釋云一切欲縛轉微薄等者斷一切修道欲色無色所有煩惱及彼因同無明習氣皆悉微薄遠離故諸見縛者於初地見道已斷故解云及彼因者煩惱障種子也無明習氣者所知障種子也以二障種子同時遠離故云同也是故當知二障修惑正使種子此地皆盡上來多分約終教說十又於十地別相中寄顯世間二乗菩薩三位別故仁王經說前之三地斷三界中色煩惱四五六地斷三界中心煩惱七八九地斷三界中色習煩惱第十地及佛地斷三界中心習煩惱解云以三地終位得上界定極至四空定離下界色故云斷色惑也以四地已去得二乗無漏出世間位故於世間色心俱盡故七地已去是菩薩位漸細於前故寄滅於色心習氣以顯彼位也十一於此菩薩位中為顯自在及未自在二位別故七地已還寄滅三界色心煩惱及彼果報八地已去寄滅色心二習無明故本業經云七地已還滅三界色心二習果報滅無遺餘八地色習無明盡九地心習無明已滅除十地二習無明滅盡十二依三無性論寄滅二性以顯見修二位差別故彼論云由見道故分別性即無故言不得由修道故依他性即滅故言不見十三依雜集論等以分別俱生二種煩惱寄顯見修二位差別何以得知但是寄位非實斷者如分別我見藉三緣生謂邪師邪教及邪思惟妄計即蘊離蘊等我如佛弟子雖居凡位然依正師正教正思惟故非直不起即蘊等執亦乃願樂於無我性此人豈斷已非入見道邪若言雖無現行然有種故非入見者既無現行即應入資糧加行義既不爾是故當知為顯見道無我理故寄彼橫計顛倒麤惑反以顯之又以任運所起煩惱細難斷故翻顯修位漸增差別如實義者但一煩惱有麤有細見位斷麤修位斷細如末那煩惱通二位斷之如無相論云第二執識及相應法至羅漢位究竟滅盡若見諦內煩惱識及心法得出世道十六心時畢竟斷滅餘殘未盡但屬思惟是名第二識無性攝論亦同此說如上所引故得知也十四於分別惑所藉三緣寄顯地前三賢位別謂十解等除邪師等如次應知此約直進說又以邪師邪教所起寄資糧位伏以行相麤故邪思惟所起寄加行位伏以行相細故此約廻心二乗說十五於俱生內六七識惑七地已來寄有現行八地已去永伏不起此為寄顯入觀有間無間位異故作此說十六又以六識煩惱寄至四地末那煩惱寄至七地八地已去唯有所知障此亦為顯世間二乗菩薩位故作此說也十七為顯十地至佛地差別故以十一無明返寄顯之十八為顯地地真俗二智故以二十二無明寄以顯之如深密經云由此二十二種愚癡品及十一麤重安立諸地故既云安立故知寄顯也此諸義廣如瑜伽對法唯識攝論等說上來多分約始教說已上諸門竝是阿含門寄惑反顯位相差別何以故為護十地故為令眾生於十地中離慢執故位相甚深極難了知寄惑顯位生淨信故餘義凖思可見若依頓教一切煩惱本來自離不可說斷及與不斷如法界體性經云佛告文殊師利汝云何教諸善男子𤼵菩提心文殊言我教𤼵我見心何以故我見除即是菩提故此文證之凖知若依圓教一切煩惱不可說其體性但約其用即甚深廣大以所障法一即一切具足主伴等故彼能障惑亦如是也是故不分使習種現但如法界一得一切得故是故煩惱亦一斷一切斷也故普賢品明一障一切障小相品明一斷一切斷者是此義也又此斷惑分齊凖上下經文有四種一約證謂十地中斷二約位謂十住已去斷三約行謂十信終心斷四約實謂無可斷以本來清淨故廣如經說又前三乗等諸門斷惑若一障一切障一斷一切斷即入此教若隨門前後是三乗等此約別教言若約攝方便前諸教所明竝入此中以是此方便故及所流所目故)正符圓乗并攝前四教中二果義如無著菩薩莊嚴經論功德品第二十二偈曰生在如來家得記并受職及以得菩提四果說希有釋曰此偈顯示果希有菩薩有四種果一者入初地時生如來家是須陀洹果二者於第八地中而得授記是斯陀含果三者於第十地中而得受職是阿那含果四者佛地是阿羅漢果前三是學果第四是無學果阿難大眾從心悟實相至明了其家所歸道路即須陀洹授得菩提心入徧知海記即斯陀含問此論中義似兼別否答即許兼別然亦可證不共般若大乗二果定在八地不容以下位妄擬况別望圓雖有高下皆在分真即中俱能八相示現又四果即四依湼槃經第八四依品云有四種人能護正法建立正法憶念正法能多利益憐愍世間為世間依安樂人天何等為四有人出世具煩惱性是名第一須陀洹人斯陀含人是名第二阿那含人是名第三阿羅漢人是名第四(法華玄義位妙明功用中云涅槃四依義通圓別人師多約別判若推圓望別應約十住明三依對住前為四依若始終判者五品六根為初依十住為二依十行十廻向為三依十地等覺為四依章安疏云舊明四依位行不同地論人三十心前是弟子位三十心是師位初地已上是第二依皆師位中論師十信皆非師位十住初心去至六住是初依師位從七住至七地是第二依位八地九地是第三依位第十地是第四依位差別為論初有煩惱無涅槃後有涅槃無煩惱無差別論初後俱有煩惱俱有涅槃然地人是別義中論是圓義今約地前未斷別惑是初依地上斷別惑作三依者是別義約十信是初依三十心十地斷別惑作三依者是圓義就圓義更作通別通者四十心共作四依別者十信是初依初住至六住是第二依七住至九住是第三依十住是第四依餘皆例爾他明初依有師弟位今則不爾四依通是師位能為世間作依止故通是弟子位弘宣佛法故別論初依唯弟子後依唯師中間亦師亦弟子標章者大涅槃中有四種人此四皆得涅槃法故名涅槃中人若俱得法云何初依具煩惱性今明得法多種初依相似得法後三分真得法真似合論皆在涅槃此中通歎四人自行化他之德於有佛法處不令他緣擾亂故言能護於無佛法處能令興顯故言建立有無兩處皆能住持故言憶念此三句自行德也有佛法處能令增上故言能多利益無佛法處能使見聞故言憐憫有無兩處雙作依止今按此句歎益他德二從何等為四者列數歎也具煩惱性名第一者依別教判即三十心依圓教判即十信位此之兩位皆斷通惑則不得言具煩惱事皆伏別惑其事不起其性猶存故言具煩惱性次二果名第二者依別教判初地至六地若依圓教一塗別判初住至六住凖通共乗見地至薄地俱未離欲若凖大乗七地亦有未離肉身（云云）三果為第三依者依別教判是八九地若依圓教一塗別判在八住位凖小乗判不還欲界凖大乗判七地之位不還三界（云云）第四果可解若細就圓教判者（云云）)今正觀文深符涅槃乾慧十信皆入無生法忍即初依義二三依皆在分真第四依屬等妙阿難大眾斷惑與二果同正第二依已與天台判圓十住位合若據上二界惑亦斷微細六品則不止第二依亦可作第三依章安凖中論判圓正當大乗七地不還三界之位按雜華十地品說七地菩薩初修十種方便慧起殊勝道(所謂雖善修空無相無願三昧而慈悲不捨眾生雖得諸佛平等法而樂常供養佛雖入觀空智門而勤集福德雖遠離三界而莊嚴三界雖畢竟寂滅諸煩惱𦦨而能為一切眾生起滅貪瞋癡煩惱𦦨雖知諸法如幻如夢如影如響如𦦨如化如水中月如鏡中像自性無二而隨心作業無量差別（云云）又云譬如有二世界一處雜染一處純淨是二中間難可得過唯除菩薩有大方便神通願力佛子菩薩諸地亦復如是有雜染行有清淨行是二中間難可得過唯除菩薩有大願力方便智慧乃能得過又云住此地不名有煩惱者不名無煩惱者又云菩薩從第六地來能入滅定今住此地能念念入亦念念起而不作證故此菩薩名為成就不可思議身語意業行於實際而不作證譬如有人乗船入海以善巧力不遭水難此菩薩亦復如是乗波羅蜜船行實際海以願力故而不證滅又云此菩薩得如是三昧智力以大方便雖示現生死而恒住涅槃雖眷屬圍繞而常樂遠離雖以願力三界受生而不為世法所染雖常寂滅以方便力而還熾然雖然不燒雖隨順佛智而示入聲聞辟支佛地餘句釋讚德中已引)以此地方便波羅蜜偏多遂能即有修空故不住空是空中方便慧即空涉有故不住有是有中殊勝道今阿難大眾已能頓斷三界修惑是不住有而復留三品微細是不住空所謂行實際而不證也問若據章安所判二果亦指別教初地至六地圓教一塗初住至六住今何唯引圓七地義證答彼就圓義更作通別通者四十心共作四依初依得相似法後三得分真法若不入圓安得地前亦為分真况凖大乗七地亦有未離肉身餘教無此指圓甚明本經相似分真皆一無生法忍正符彼通義也問亦可作第三依此義云何答按雜華第八地(文云此菩薩離諸諠諍寂滅現前如生梵世欲界煩惱皆不現前此菩薩菩薩心佛心菩提心涅槃心尚不現起况復起於世間之心佛子此地菩薩本願力故諸佛世尊親現其前與如來智令其得入法門流中又善男子汝雖得是寂滅解脫然諸凡夫未能證得種種煩惱皆悉現前種種覺觀常相侵害汝當怋念如是眾生)與今證心慮虛凝併想隂終佛囑汝今未須先取寂滅(云云)文義全符。

　　問既云三界修心六品煩惱明屬小乗二果何以判入圓乗答阿難啟請十方如來得成菩提尚不濫權安得同小按華嚴賢首品偈顯菩薩所求最勝云不求五欲及王位富饒自樂大名稱(清凉釋云謂攝眷屬過所不能染故文中不求此五事求即過故一若求人天五欲此能長貪多是[鬼-(白-日)]因二求王位長瞋多地獄因三求富饒長癡是畜生因實通三塗各從多說四求自樂是二乗因五求大名稱若勝負心是修羅因若我慢心是外道因又以理求樂是人天因為王攝屬是魔羅因有二乘心目之為偏有餘心者名之為偽即攝天台止觀五畧𤼵大心中揀非之文)若依瑜伽論菩薩地𤼵心品謂最初𤼵心有五種相(一者自性即最初正願二者行相即定希求無上菩提及求能作有情義利三者所緣即大菩提及一切有情為所緣境四者功德即能攝菩提分法殊勝善根能違一切有情處所三業惡行功德相應五者最勝即於餘一切希求世間出世間義妙善正願最為第一)此五種𤼵心相當機皆已具足常思如來三十二相非欲愛生渴仰剃落則於五欲王位等悉皆不染即自性誓成誓度即行相亦即所緣誓學誓斷即功德不歷僧祇獲法身則四皆無作即最勝故修道分如來親指汝等决定𤼵菩提心於佛如來妙三摩提不生疲倦瑜伽又云由有四因四緣四力菩薩𤼵心(四因者一種性具足二頼佛菩薩善友攝受三多起悲心四長時猛利難行苦行無所怯畏四緣者一見聞佛神變威力二聞妙法三見法欲滅四見生受惑業苦四力者一自力二他力三因力以宿習故四加行力謂於現法親近善友聞法修加行若具上因緣及初三兩力當知不退若二四兩力心不堅固)又謂闕四種緣雖具種性不能速證大菩提果(一闕無倒教授二闕無倒修學三闕精進四闕時節)今已𤼵四弘則種性具足預佛天倫命為侍者則得佛菩薩攝受誓入五濁則多起悲心如一眾生未成佛終不於此取泥洹則長時苦行無所畏怯四因具矣前後放光現瑞見神變緣開示第一義諦聞妙法緣愍念邪師說法如恒河沙見法欲滅緣我雖未度願度末劫見生受苦緣此會提獎開示具無倒教授親受鉗錘具無倒修學自加精進針芥相投則四力具足四緣不闕故得菩提妙心忽爾開𤼵讚神呪壇塲佛言汝等在會聲聞求最上乗决定成佛阿難請位明問三漸次乾慧地四十四心十地等妙小乘教中無此名相世尊指從於凡夫終大涅槃亦非斷界內惑先取小果觀隂文終乘此心開得無上道無一不示了義。

　　問從來判小乘為止斷四住若已證八地則能斷無明未見其文答皆由不知常住真心即無明得忍明圓觀隂圓明即破無明如來示五濁伏指煩惱斷指無明無明與染心名雖分二體唯不覺故舉染心即該無明除微細惑登無上覺未有不破根本無明者證入處標微細煩惱則前所希即後所斷阿難自述從無始際與諸無明俱滅俱生豈問四住煩惱普佛世界六種震動微塵如來各放寶光異口同音乃斷根本無明之顯證也問何以教中亦有斷三界見修而不破無明者答此權小教依分別事識修不聞了義論判為漸向無上道阿難正意熏機觀隔日瘧喻自述分斷無明所請得免輪廻但云不落三有如來言已滅三界見所斷惑滿慈亦言阿難已悟習漏未除正顯大機能破無明而不即斷煩惱小機能斷煩惱而不能破無明豈可判同一類問若爾已超二僧祇未超三僧祇何以顯頓答以其本願故留非不能斷如天台摩訶止觀圓教破思假位中明(問破思假入空凡破九九八十一品云何復有超果之義答次第分別有前句數行人未必一向按品次入若三藏中十六心後即有一念超果至那含或超至羅漢豈更漸次如前重數雖不次歷諸品而諸品惑盡諸品定𤼵（云云）又如三藏佛一念相應見思頓盡佛之功德一時現前以根利故不由品秩利雖超品品不得廢何以故諸佛教門法如是故問利根能超身子最利何意不超答小乗引鈍依品蘇息故不超身子大智應作轉法輪將分別品秩故七日或云十五日不超阿難為作侍者故不超非無智力也通教菩薩智利二乗亦應有超荷負眾生而作導首廣須分別故不論超別圓二教亦如是雖有超與不超終是破思假徧也超果凡有四一本斷超二小超三大超四大大超本在凡地得非想定今𤼵無漏第十六心滿即得阿那含本在凡地或得初禪二三四禪今十六心滿亦是阿那含本在凡地欲界九品隨以世智斷之多少第十六心滿隨本斷超果皆名本斷超若凡地未得禪十六心滿超能兼除欲界諸品或三四品者即是家家一種子等即是小超本在凡地聽法聞唱善來成羅漢者即是大超如佛一念正習俱盡此名大大超圓人根最利復是實說復無品秩此則最能超瓔珞明頓悟如來法華一剎那便成正覺從此義則有超慈悲誓願重大此則不超淨名云雖成佛道度眾生而行菩薩道此則亦超亦不超實相理則無超無不超隨機則徧動順理則常寂（云云）)又法華玄義位妙明斷伏內問答料揀(約超果荅云復次三藏中後身菩薩及超果二乗見思同斷亦先斷思云云又云不超果者前後斷耳通教亦有超不超二義別教前後斷圓教同斷前後之問但見一途耳)又因答金光明十地有虎狼師子怖判圓教肉身於一生中超登十地(此則煩惱已破無地獄業猶有肉身未免惡獸餘教肉身一生之中不登十地唯作行解以煩惱為虎狼作行解者於理則通於事不去（云云）)葢圓機雖利二門修證轉相不同真如門無他相故從因至果五種總別同異時處俱行生滅門有他相故主伴緣起三總十別轉過患成功德繫縛出離亦從因至果始證自在前超初僧祇後超三僧祇則中間應更有超二僧祇者矣問瓔珞頓覺如來龍女速成正覺天台皆判初住則無明無有超義今將觀隂判超十地不相違耶答煩惱已破一生超登十地即超斷無明又圓四門結成無生(云如上依無生門破見思者即是空門一門一切門不獨無生而已一破一切破非止破見思而已從假入空一空一切空非但空空生死而已如是義者即是圓教四門正是今之所用)以圓教觀見思假即是法界四門互融一門尚是一切法何止三耶雖有四名理無隔別天台所指圓頓最利頓悟如來剎那成佛同前獲無生法忍在會之機即阿難十恒沙眾而明了家路增道損生證心慮虚凝復留三品惑則符淨名雖成佛道度眾生而行菩薩道亦超亦不超所引金光明證一生超登十地同後精心𤼵化在會之機即二十五無學諸大菩薩及阿羅漢一切普獲金剛三昧四果既蒙灌頂接流入海位列等覺則二果受記位臻八地無疑矣若依舊注所判尚非藏教中本斷超大超大大超但同小機中小超豈不深屈當機大眾問謂阿難留惑亦超亦不超為始於天台抑更有所本答廣如大般若經智論(論云大迦葉結集時手牽阿難出云今清淨眾中結集經藏汝結未盡不應住此阿難云我有力久可得道但諸佛法阿羅漢者不得供給左右使令以是故我留殘結不盡斷耳大迦葉令懺六種突吉羅罪斷汝漏盡然後來入殘結未盡汝勿來也阿難當夜思惟諸法坐禪經行求盡殘漏是阿難智慧多定力少是故不即得道定智等者乃可速得後夜欲過疲極偃息却卧就枕頭未至枕廓然得悟如電光出暗者見道阿難如是入金剛定破一切諸煩惱山得三明六通共解脫作大力阿羅漢即夜至僧堂門大迦葉令從門籥孔中入禮拜僧足懺悔結集法藏又云大德阿難第三師大眾法將種湼槃種已無量刦常近佛持法藏大德利根何以至今未離欲作學人答曰大德阿難本願如是我於多聞眾中最第一亦以諸佛法阿羅漢所作已辦不應作供給供養人以其於佛法中能辦大事煩惱賊破共佛在解脫牀上坐故復次長老阿難種種諸經聽持誦利觀故智慧多攝心少二功德等者可得漏盡道以是故長老阿難是學人須陀洹復次貪供給世尊故是阿難為佛作供給人如是念若我早取漏盡道便遠世尊不得作供給人以是故阿難雖能得阿羅漢道自制不取復次處時人未合故何等處能集法千阿羅漢未在𦒿闍崛山是為處世尊過去時未到長老婆𦒿子不在以是故阿難漏不盡要在世尊過去集法眾令婆𦒿子說法譏諫三事合故得漏盡道復次大德阿難猒世法少不如餘人是阿難世世王者種端正無比福德無量世尊近親常侍從佛必有此念我佛近侍知法寶藏漏盡道法我不畏失以是事故不大殷勤盡漏如是阿難雖能得阿羅漢道以供養佛故自不盡漏以此大功德故雖非無學在無學數中雖未離欲在離欲數中)據般若秪得初果今言斷三界修心六品微細則似始教中小乗頓出利人二經已自不同觀論所釋明隨小機示現文多破藏義全似通此順第四時教尚猶帶二未盡開權從初成正覺海會菩薩言念雙請如來各隨其類為現神通諸聖頓證除先修習學小乗者復以三味次第調伏直至法華本迹二門開示已竟分別功德品具載𤼵心以至一生當得菩提因此二種證入之機故有五時教起悟門證位决不相離悟則悟其所證證則證其所悟葢前諸大菩薩及阿羅漢表智增阿難表悲增也問阿難悲增有何文證答前說偈言五濁先入不取泥洹若已超三阿僧祇則邪觀何由𤼵起二十五聖順行阿難逆行俱不出此三昧已證不動不住生死未登極果不住涅槃往返無疲大悲深重亦復不住中流一門超出而實未離三界是為上合下合判阿難大眾名通義圓方不乖施開本迹若謂實證小果則一代化儀所被之機皆無實證矣問所證之位既屬圓乗圓乗歷超為二觀差別若同得忍則宜於聖位明列其名若同觀隂則宜於超濁顯判其際今證位似圓斷惑似小畢竟何歸答三德二觀不離當機心中頓悟般若也妙理法身也心慮虚凝解脫也三法具舉故當正觀唯舉解脫義該他觀然後乃舉一即三前乃言三即一皆圓伏斷天台云斷惑名同而緣理用智則異經初列三乗眾機經末列聖仙童子攝機既廣所入不同故見尊者亦同其類下迨小乗上窮別佛皆不能盡普現威儀究實而論尚不可以別位銷文何况藏通斷證義耶問若爾則是眾機聞圓亦有證別通藏位者矣答藏通別乃眾機舊位得聞今教悉入圓乗豈離前三教位別有圓位未開則有前三既開則顯惟一又多僕從而侍衛之即此義也。

　　問莊嚴論第八地得記今以何為授記之文答經標性比丘尼證小三果次聞偈已得阿羅漢結經名處乃同阿難得菩提心入徧知海此豈藏教二果四果能臻破隂文末揀纏空不化正小乗中乗所證菩提彼訶迷失今判得入全開小果入圓分真(文云微細沉惑微細應審除沉惑即行隂沉細綱紐)同莊嚴論八地得無生忍斷慢斷功用一體同如亦即授無上菩提記問已證八地寧有不知魔境如來更為分析答雜華明八地菩薩諸佛與無量起智門令其能起無量無邊差別智業以受諸佛勸從寂滅中重𤼵修心於一念頃所生智業從初𤼵心乃至七地所修諸行不能與挍故八地菩薩欲得度生方便必須請問如來如大宗論自述本願與佛教阿難作賔作主示果示因正同問若判八地位似太高更有文證否荅湼槃經末阿難於娑羅林外十二由旬為六萬四千億魔之所惱亂佛勅文殊傳十恒河沙諸佛世尊所共宣說大陀羅尼魔王聞已悉𤼵阿耨多羅三藐三菩提心即放阿難俱來佛所(章安疏云新金光明經陀羅尼淨地品佛為十地菩薩說十篇咒此即彼第十擁護十地者彼經云得此咒者不畏毒蛇師子虎狼等圓教一生既許超登十地肉身未免如是等畏故咒護之當知阿難位行即高乃十地菩薩若不爾者菩薩斷煩惱無復怖畏今何得云得咒方乃免怖法身體無所畏就應身論此當示畏如來道登種覺尚有九惱况乃菩薩本迹（云云）)尚示十地今判八地又何疑焉問二經地位高下何以不同答此葢據迹門出生滅入真如二門不二全同大覺三德涅槃故標得入首楞嚴三昧皆本師宣呪文殊往護之力二文互暎全收一化始終機被現未味屬醍醐馬龍二祖三論安立法式全宗於此若依論㫖以明地位即此二果隨其所證小大漸頓即生滅門繫縛地地位即五種非空互為緣起治五無常三總十別上中下位即真如門五體十五用總別俱行因果不思議位何以故名依行布即無超理徹真源即究竟本無分際即周徧不可取捨即俱非俱即乃至同異一多始終成壞無非究竟堅固即從上別傳心印世尊傳法迦葉為第一祖并囑阿難副二傳化(付迦葉緣載大梵天王請佛决疑經王荊公宋景濂皆如是說此無可疑大悲經第五云佛告阿難我今以是正法寶藏付囑於汝勿令毀滅涅槃第二哀嘆品云我今所有無上正法悉以付囑摩訶迦葉是迦葉者當為汝等作大依止猶如如來為諸眾生作依止處摩訶迦葉亦復如是當為汝等作依止處第十一亦云我法最長子是名大迦葉阿難勤精進能斷一切疑汝等當諦觀阿難多聞士自然能解了是常及無常以是故不應心懷於憂惱智論亦載佛涅槃時阿盧泥豆語阿難云佛手付汝法汝今失所受迦葉亦云佛囑累汝應報佛恩禪經序中言此是阿難曲承音詔遇非其人則幽關莫闢罕窺其庭若得意忘言則途中授與)囑累之緣具載本經大佛頂首楞嚴王顯𤼵千聖向上一著故說偈讚佛自明本願願度末世一切眾生觀隂文中每至結處如來頻致殷勤付囑十卷之文尚在𨶒浮皆因大悲大願所留從阿闍世王見中流分身傅大士指昌居士為尊者應化自非宿緣深重何由得遘但能讀誦思惟超情悟入即與當日海會聞迦陵仙音同一感應妙也。

　　流通分中不比尋常挍量大般若初分謗般若品舍利弗問世尊彼所造作增長能感匱正法業與五無間業可說相似耶佛言舍利子彼匱正法業最極麤重不可以比五無間業具述徧歷十方阿鼻乃至各各獄中重苦既畢餘勢未盡復墮餓[鬼-(白-日)]畜生種種惡趣經無窮劫乃得人身諸根不具闇塞愚癡等報皆緣不信甚深般若無相無二無得無善巧方便入此法門雖多劫事佛行六度而執有所得斷自他慧命今能傳正法在末世中全反彼倒如首尾相換故頓銷重苦更獲大福超越前之施人夫一經三論皆依一心二門三如來藏示不縱橫並別正觀方終阿難即問地獄葢舉邪之甚者輪轉生死唯汝六根顛倒至此而極觀隂盡如來許證妙覺葢舉覺之滿者欲證寂常亦汝六根返倒至此而終乗此心開心開即覺開羊鹿乗即同妙覺六位圓融同前見修證三分此云未學則全開理即良由說者聽者一念皆不思議是以雖五無間若業若報得無根信竟入圓明華嚴地獄天子方等婆藪仙人般若滅先世惡道罪得阿耨菩提法華授記調達號天王如來涅槃喻阿闍世王從伊蘭子生栴檀樹皆此㫖也葢四句如大火聚四句如清凉池醍醐毒藥毒藥醍醐如是妙法諸佛如來時乃說之如優曇鉢花時一現耳。

楞嚴妙指卷第十(終)


