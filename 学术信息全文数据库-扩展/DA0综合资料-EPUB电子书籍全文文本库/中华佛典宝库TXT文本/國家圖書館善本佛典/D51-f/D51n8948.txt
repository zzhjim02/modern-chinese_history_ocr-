國家圖書館善本佛典第 51 冊 No. 8948 佛國禪師語錄


　　佛國禪師初住下野州東山雲巖禪寺語錄

　　侍者　妙環　編

　　師於弘安四秊九月廿六日到巨福山建長禪寺拜無學和尚親授圓照師翁伽梨頂戴㱕寺鳴鼓為眾舉揚拈衣云佛祖不傳前抖擻不下兩手分付後寸𢇁不掛囙甚如是挂衣云看看。

　　陞座祝聖畢次拈香云此一瓣香靈根先於二儀而生枝條覆於万邦而茂銕棒打不碎刀斧斫不断雲巖今日和根拔来𤑔向爐中供養
現住巨福山建長禪寺無學大和尚用酧法乳之恩遂斂衣就座問[前-刖+合]不▆乃云靈山密付不在微笑邉少室單傳不在安心處絕毫絕厘時如山如嶽如嶽如山處絕厘絕毫直得刮龜毛於銕牛背上截兔角於石女腰邉左旋右轉風行草偃正按傍提星飛電激正恁麼時還當得從上宗乗麼(良久)千重百匝俱粉碎𠋣天長劒逼人寒。

　　舉初祖達磨大師逾海越漠為法求人少林九秊冷坐深雪中得一箇末後問它所得只礼三拜依位而立大師云汝得吾髓遂以衣法俱付日上座近日見建長洎問所得無語而可對無理而可伸直得一場懡㦬然雖恁麼借路經過試述一偈師資相看口耳㤀得皮得髓錯商量東山山下左邉底突出機前不覆蔵喝一喝下座。

　　初祖忌上堂三囬中毒偷心未死隻履空棺賊贓猶扗流沙河畔熊耳峰頭夕陽西去水東流行人莫与路為讎。

　　上堂拈主丈云佛祖不傳之妙今朝為眾舉揚(良久)被東村王老勘破了靠丈下座。

　　上堂舉眀招謙禪師一日天寒示眾云風頭稍硬不是安身立命處且㱕暖處商量便下座㱕方丈眾隨至立㝎招云纔到暖處便見瞌睡以主丈一時趁下頌云不謬眀招獨眼龍雷聲一起電相從千山雨過添新綠花放幽巖朶朶紅。

　　冬至上堂仲冬嚴寒𠷳運推遷一陽来復万彚森然擲主丈飛龍在天。

　　𧬄無外書記至上堂(歇睡虎庵)大道無門更絕周遮大方無外到處為家有時福山孤頂擎出黃龍頭角有時寒巖幽谷深蔵睡虎爪牙大眾退後忽然開眼禍事禍事。

　　上堂巢知風宂知雨衲僧知底又作麼生一日鉢盂濕兩度。

　　臘八上堂雪嶺雪寒寒徹骨脊梁竪起夜沉沉眀星現處謂悟道不知熒惑却守心却道竒哉一切眾生悉具如来智慧徳相諸人還會麼見怪不怪其怪自壞。

　　除夜小參不變易處旧去新来無隂陽地鳥啼花開北禪露地白牛徒勞費鹽醬法昌冷淡風味蘸雪喫冬𠂢東山門下盡是飽▆底不肯喫它殘羹餿飯今夜以甚分嵗去(擊拂)義出豐秊。

　　嵗𣅂上堂元正佳莭嵗月一新大用繁興舉必全真雖然擲地金聲囙甚賢者不寳祥麟円鳳囙甚瑞世非珍(擊禪床)聖人不仁。

　　上元𧬄禪石室雨中見訪上堂石室室內燈高峰峰頂月一夜山雨重幾證龜成鱉。

　　二月𣅂謝蔵主上堂(拈主丈)舉一不得舉二(卓丈)放過一著落在第二只如一大蔵教為是舉一耶為是舉二耶(良久)野槗無限春消息不在梅梢与桺條。

　　𧬄鏡書記明侍者至上堂達士相逢意在覿面量外一機當頭難見何故老南頭匾似扇三平赤體當箭。

　　上堂二由一有大道絕同一亦莫守任向西東村村花桺處處春風仰面不知天地闊[騎-大+(立-一)]牛背上送㱕鴻。

　　佛涅槃上堂謝省蔵主至布慈雲洒甘露一大蔵教誰辨緇素三百餘會說敗闕不少四十九年間計較未成莫言半夜㱕圓寂雨過春山[畾/(宋-木+互)]亂青。

　　四月旦謝書記維那兼挺侍者至上堂古来高上士只要頭角全所以跳出泐潭死水裏黃龍之道雷霆覻破翠巖懸崖句雲峰之機峭峻此事直湏挺特漢始得直縦眀得一色邊却遭它點檢大眾還知它用處麼(良久)一夜落花雨滿城流水香。

　　佛生日上堂𠔥謝造[橋-(夭/口)+有]釋迦文初生下恰似前溪新[橋-(夭/口)+有]相似嶮處橫身只要[度-又+ㄆ]人一手指天通霄路一手指地截流機有時雲生足下有時月落澄潭峭巍𡿁處平坦坦平坦坦處峭𡿁巍那[邊-方+(同-一)]這[邊-方+(同-一)]南来北来人人直至道場箇箇徑登彼岸刦石可消根基不動恁麼消息全承它㤙力韶陽老漢為甚却要打殺(良久)不囙揚得意爭見馬相如。

　　結夏上堂拗折烏藤高挂鉢囊九旬密密不露鋒鋩(良久)杜䳌啼断洞雲外巖桂隂垂夏日長。

　　上堂謝蔵主秉拂衲僧家冷寂寂一張口挂虗壁機輪撥轉佛魔驚閃電光中轟霹靂。

　　上堂古者道深而不可測遠而不可窮會麼鏡水圖山。

　　五月半上堂僧問記得鹽官喚侍者云將犀牛扇子来侍者云扇子既破也意旨如何師云八面清風生進云鹽官云扇子既破還我犀牛兒来又如何師云恐頭角不全進云後来虎丘頌云炎暑蒸人汗似湯鹽官用底豈尋常輕搖休問犀牛在拈出清風𡧃宙涼還端的也無師云皓玉無瑕雕文䘮徳進云鹽官用底豈尋常如何是鹽官用處師云撼動乾坤進云未審扇子在何處師云𣠽柄在手進云虎丘恁麼拈提意在那裏師云為賊過梯進云减鹽官威光耶增威光耶師云五彩𦘕虚空進云二大老敗缺處請師雪屈去師云一坑埋却師乃舉僧問南堂祖師心印請師直指堂云汝聞𤍠麼僧云聞堂云又不聞寒僧云和尚還聞𤍠麼堂云不聞僧云為甚麼不聞堂搖扇云為我有者箇在師云南堂老應機如疾風掣電非但南堂老人人手裏亦有者箇囙甚用不得万緣遷變都閑㕝五月山房冷似氷。

　　中夏上堂僧問汾陽如何是祖師西来意汾陽云青絹扇子足風凉意在那裏師云築著帝釋鼻孔進云爭奈畫前元有易𠜂後更無詩師云上大人丘乙己師乃云前半夏(擲拂云)劈箭離弦後半夏(拈丈云)長劒𠋣天正當今日莫有超宗越格底(良久)翡翠踏翻荷[葉-廿+卄]雨鷺鷥衝破竹林𤇆。

　　六月半上堂炎炎六月蟬聲嗚𠰸西来祖意何更重說休重說𤍠時普地普天𤍠。

　　上堂僧問禁足護生敗落清時衲僧門下如何進步師云乱走作什麼進云與麼則頂門上腳跟下時時九夏日日三秋師云烏飛兔走進云徳山一日齋晚托鉢下来未審意旨如何師云飢過心[荒-亡+(└@人)]進云雪峰云鐘未鳴鼓未響托鉢向什麼處去又作麼生師云汝蒸[飢-几+禾]来遲進云山低頭㱕方丈是甚心行師云老不以筋力為能進云巖頭聞云大小徳山未會末後句在見甚道理便恁麼道師云臥龍須奮迅進云徳山云汝不肯老僧那莫是向它口角邉轉麼師云養子之緣[宋-木+(├/見)]而有恕進云巖頭密啟其意如何理會師呵呵大笑云果州飯布進云山次日陞堂與尋常逈殊那裏是它逈殊處師云七手八腳鬼靣神頭進云巖頭拊掌謂大眾云且喜老漢會末後句還端的也無師云破家[(⊥*日)/儿]家醜向外揚進云上来指示且置學人別致一問和尚還許咨參也無師云已展不縮進云如何是末後句師云獅子跳入野狐窟進云六月賣松風人間恐無價師云虚空背上冷汗流師迺拈丈云末後一句透過牢関披毛行火聚赤腳上刀山卓丈下座。

　　閏月上堂乾坤未剖聖凡未分卓然而獨立万法不為侣不是臨濟三玄不是曹洞五位不是入理深談不是門庭施設不在日月遷變中不堕隂陽造化功久默斯要不務速說大眾踏脚立老僧破慳去(高声云)三秊一閏。

　　祈雨有感上堂(拈丈卓一下云)杖頭生角化龍去(喝一喝云)轟起奔雷震大千三日傾盆沙界雨兆民万國賀豐秊(靠丈)下座。

　　上堂僧問如何是衲僧本分㕝師云喫粥了洗鉢盂進云機不離位堕在毒海聻師云鳳栖不在梧桐𡬾進云與麼則蔵身處無[蹝-止+(前-刖)]迹無[蹝-止+(前-刖)]迹處不蔵身師云草賊大敗進云記得趙州凢見僧便云曾到此間麼意在那裏師云鈎頭有香餌進云僧云曾到或云不曾到州捴云喫茶去如何辨白去師云鏡水圖山進云院主云曾到云喫茶去則實是不曾到為什麼云喫茶去莫是擔枷帶鎖麼師云万古碧潭空界月𠕂三撈摝始方知進云州云院主主應諾州云喫茶去又作麼生師云龍門三級風波轉嶮進云上来指示擲地金聲㱕家一句別聽提唱師云雲巖路滑進云不上㤗山爭小天下師云到頂方湏知師乃拈拂云雲巖用金屎法意在絕壁嶮崖(良久)雨餘人不到日影落蒼苔(擲弗)下座。

　　上堂[葉-廿+卄]落知秋堕第二頭㱕根得旨万里崖州祖師心印狀似銕牛當頭印破去住自由。

　　觧夏上堂不行如来禪不參祖師禪𣏞石臥綠蘿下漱流坐碧溪邉(拍膝云)山中九十日雲外幾千秊。

　　上堂石火中移𡵯劒刅上翻身不道無這漢只是久長難得人。

　　中秋囙俗官至上堂光眀寂[照-刀+(美-(王/大))]遍河沙團團離海嶠凡聖含靈共一家漸漸出雲衢一念不生全體現今夜一輪滿六根纔動被雲遮一喝云清光何處無。

　　上堂殺人須是殺人劍活人須是活人刀(拈丈云)者箇是殺人劍活人刀不是張華眼徒窺射斗光。

　　上堂覿體現成處縦橫不是塵大䖝裹𥿄帽好笑又驚人。

　　仲冬月𣅂上堂寂寞小春暮安眠到曉天白雲橫谷口霜[葉-廿+卄]滿堦前觸目露心印機先覿體全。

　　至莭上堂霜風凛凛律筒未知寒巖那畔石筍抽枝卓丈趙州婆子偷眼窺。

　　謝書記秉拂上堂拈丈(云)手裏烏藤縱又橫雷飛電激疾風生果然擎出黃龍角倒岳傾湫霹靂聲。

　　上堂機前[前-刖+者]劈箭急凝神澄念寒雞獨立(喝一喝)。

　　除夕小參殘臘夜寒爆竹聲光隂飄忽嵗將更斬新風月[乳-孚+(〦/早)]坤別野老謳歌賀太平雲巖主丈子依[六/隹/(〡*日)]𥻘𥻘皴皴卓然而獨立[六/隹/(〡*日)]不將新不迎只洎堂上鐘鼓動忽焉𨁝跳如雷轟卓一下重關巨闢万物𢾭榮。

　　嵗𣅂上堂新秊佛法從頭起造化機先誰好委將謂百花凍未醒春風一陣難回避。

　　謝都寺書記蔵主知客侍者上堂四大海為硯五須弥為筆祖師西来意字向扵空裏書畢古徳將謂恁麼人甚為難得東山者裏幸有恁麼人然雖如是爭奈太清受點何直湏機輪[打-丁+((並-(前-刖))/(弓*ㄆ))]轉抹過太虚然後入得世間出世無餘說甚客情隨人轉大開東閤接高賓(擊床云)何似三平侍大顛。

　　三月𣅂上堂三月好光景溪山春色濃靈雲[前-刖+者]屑眼裏玄沙蔵鋒袖中大眾要見二老落處麼(良久)人靣不知何處去桃花依舊笑春風。

　　季春雨中上堂紙燃本無油秤鎚討甚汁無端錯脚到江湖海上徒勞自負笈何必相逢把手牽機前一路不肯入滿地落花滿地香一囬雨過一回濕。

　　佛誕生上堂謝新舊監寺隨緣不變元是一如聖凢情盡功成弗居指天指地[禾*(乞-乙+小)]尊底何似楊歧三脚驢。

　　結制上堂孤峰頂上眠月臥雲底未離十字街頭十字街頭貴賣賤買底未離孤峰頂上有一人不在兩頭不居中間教它三箇漢如何禁足安居(良久)山僧不得謾汝諸人便下座。

　　六月𣅂上堂前半夏穿過威音王鼻孔後半夏踏斷樓至佛頂門正當今日唯我獨尊還有穿過山僧[白/田/大]孔底麼(良久)華陽洞口石人蹲。

　　觧夏小參衲僧家把不住纔有所住便成窠臼不見道秋潭月影靜夜鐘聲隨扣擊而無虧觸波瀾而不散猶是生死岸頭事直湏解開布袋口突出拄杖頭三千里外任向西東始得然雖如是爭奈主山橫點頭在何也田方簡傲(咄)。

　　次日上堂鳥有兩翼飛無遠近道出一隅行無前後所以道有時結結時有解有時解解時有結雙明又雙暗全放又全収若恁麼會得諸人在這裏亦不空過一夏咦冬瓜直儱侗瓠子曲彎彎。

　　上堂古徳問僧墻外是什麼聲僧云雨滴聲徳云欲得不招無間業莫謗如來正法輪師拈云古徳苦口叮嚀意在那裏一曲兩曲無人會雨打山花流水香。

　　上堂拈拄杖云凡所有相士𢖍患多皆是虚妄王商止訛所以一切諸佛及諸佛阿耨多羅三藐三菩提法皆從此經出且道此經從那裏出(卓主丈云)三[(暇-日)-(己-(乳-孚))+口]不同収㱕上科。

　　重九謝新請蔵主𠔥頥蔵主至上堂(拈主丈云)大蔵小蔵(卓一下云)從者裏流出橫說竪說(橫丈云)向那[邊-方+(同-一)]抑揚若論那[邊-方+(同-一)]事直是口耳忘口耳忘了作麼生(卓一下云)莭届重陽日短夜長。

　　雲巖三門掛額出沒卷[舒-干+土]十虚絕迹峭峻門庭重關巨闢振虎丘古風通東山正脉(指額云)頂𩕳擎出當陽顯赫文彩未彰字義眀白何也入寺看額。

　　冬夜小參枯木𠋣寒巖三冬無暖氣點撿將來機不離位直須機先一[前-刖+者]斡旋造化之元樞腦後一槌[六/隹/(〡*日)]發風雷之大用便見卷[舒-干+土]立方外乾坤縦橫挂域中日月任它四序循環聽教隂消陽生雖然如是只如混沌未分時還有這箇消息麼花須連夜[(並-(前-刖))/(弓*ㄆ)]莫待曉風吹。

　　舉僧問古德一陽生後日長一線未審佛法長多少徳云長一線後來又有古徳云一線長師云二大老一人垂拱樂堯舜之化一人破關中先収圖書大眾還緇素得出麼。

　　冬至上堂一九與二九相逢不出手將謂無㕝踈慵焉知袖裏蔵鋒不見法昌擬屠黃龍。

　　除夜小參常秊三百六十日釋迦文丈六衣不短今秊三百九十日慈氏佛千尺身不長不長不短融十虚扵毫端不短不長置三世扵一念到者裏行得無間行解說大[脫-兄+允]空(良久)五九盡時自逢春清眀㝎在寒食後。

　　舉僧問高安澄禪師[六/隹/(〡*日)]嵗已去新嵗到來還有受嵗者麼澄云作麼生僧云恁麼則不受嵗也澄云城上已吹新嵗角䆫前猶點[六/隹/(〡*日)]秊燈僧云如何是[六/隹/(〡*日)]秊燈澄云臘月三十日師云大眾還知高安敗缺處麼夜半正眀天曉不露。

　　嵗𣅂上堂(旧秊立春)元正佳莭一句全提不[涔-今+少]唇吻普應高低大眾會麼[晦-母+上]夜春風生八極今朝流水激前溪。

　　上元上堂囙雪𠔥謝三長老至僧問燈燈相傳燄燄相續不[堶-土+(ㄗ/土)]光影請師指示師云樓臺上下火照久進云一吹吹滅聻師云切忌[堶-土+(ㄗ/土)]龍潭覆轍進云如何是室內一盞燈師云夜半放烏雞僧礼拜乃云室內燈眼中屑三人作證天機漏泄一夜六花飛烏龜成白鱉。

　　謝照監寺仁知客杲侍者至上堂衲僧用處怒罵仁慈當空杲日照用同時所以通烏頭用大碗如江容百谷善侍者真點胷似岳厭千峯峭𡿁𡿁處平坦坦平坦坦處峭𡿁𡿁會麼將謂春風無兩般南枝向暖北枝寒。

　　三月半泉蔵主至上堂一大蔵教說妙說玄廣長舌相懸河瀑泉祗有聲前一句直得口耳俱忘會麼長憶江南三月裏鷓鴣啼處百花香。

　　挺長老出世大雄引座好兒終是不使爺錢自天降下從地湧出去來不涉程途掀翻地軸[打-丁+((並-(前-刖))/(弓*ㄆ))]轉天關發雪峰九重聖箭折三聖手裏靈鋒便是佛祖玄樞更為衲僧殃𡧱新能仁有人若問竒特㕝莫言獨坐大雄峰何也鑑在機先單刀直入卓丈一下。

　　付衣太𢈔𡽹頭輕放下提持不起重千鈞物㱕有主許誰識擔荷還佗挺特人。

　　興長老瑞世光嚴引座東山左[邊-方+(同-一)]底孤逈逈峭𡿁𡿁三佛競頭參取末是量外一機黃檗臨濟師資不顧擬燒禪板尾巴全露所以未有長行而不住住則還須沒量人啞徳不孤兮必有隣。

　　付衣黃梅付受休罷𥪰爭雞足長守莫待相呈(咦)威音已前彌勒下生(便付衣)。

　　挂正宗庵額文彩未露字義炳然驚蛇出草飛龍在天(指額云)舉揚正宗撼動乾坤當陽薦取許汝入門。

　　謝維那知客上堂興化打克賓重賞之下有勇夫首山參風宂鸞膠湏是續斷絃地右轉天左旋靈犀無背面神珠九曲穿。

　　佛涅[股/木]上堂僧問十方薄伽梵一路涅槃門未審路頭在什麼處師云十字街頭進云乾峰以拄杖畫一畫云在這裏聻師云劃地成牢進云釋迦老子臨般涅[股/木]以手摩胸告眾曰汝等觀吾紫磨金軀瞻仰取足莫令後悔意在什麼處師云羅公[照-刀+(美-(王/大))]鏡進云便曰若謂吾滅[度-又+ㄆ]非吾弟子謂吾不滅[度-又+ㄆ]亦非吾弟子又作麼生師云樊噲踏鴻門進云如今骨莭連皮竅剖露春風百草頭師云一坑埋却師廼舉適來禪客問世尊於涅[股/木]會上以手摩胸普告人天大眾公案拈云衲僧家為佛祖作師誰管非是伱之弟子何也綿綿瓜瓞民之初生自土沮[泳-永+(夾/小)]。

　　佛誕生上堂𧬄首座舉靈樹二十秊不請首座常云我首座生也我首座牧牛也我首座行脚也一日令擊鐘山門外接首座大眾出迎雲門果至直請入首座寮觧包山僧二十秊未曾請首座幸有新座元至直請入首座寮解包暗合孫吳㕝惜哉靈樹只知首座生時不知首座未生前所以雲巖釋迦老子未出母胎早與三十棒了也瞿曇不知痛痒強面出頭來道天上天下唯我獨尊果然重遭韶石一棒打殺然則雲巖為啟雲門為殿何故雲門獨有名(啞)孟之反不伐。

　　結夏小參雲巖今夏幸自可怜生龍虵混雜凡聖同居縱有具神通擎頭角底也湏按下雲頭不得驚群動眾忽有箇漢出来道某甲不居聖凡位不入龍虵窟山僧便道侍者點燈來照看者僧靣何也免致▆秊走作。

　　舉臨濟侍徳山山云老僧今日困濟云寐語作麼山擬拈棒濟掀倒禪床拈云羿善射奡盪舟不如禹稷躬稼然雖如是還知汗馬㓛麼。

　　翌日上堂九旬是一夏八兩是半斤圓覺伽藍無邉表東山西嶺青入雲。

　　𧬄三頭首秉拂上堂[打-丁+((並-(前-刖))/(弓*ㄆ))]轉上頭關一拶一挨𠔃如矛透盾一言一句𠔃似箭離弦且道那箇是權𢖍佛祖那箇是開𣫫人天(良久)三要印開朱點窄未容擬議主賓全。

　　端午上堂拈拄杖云天中莭行正令左[邊-方+(同-一)]卓云禳鬼怪右[邊-方+(同-一)]卓云絕妖精中間卓云當陽打破百煉鏡楊子江頭火星迸擲丈下座。

　　上堂舉定州善崔禪師陞座拈主丈云出来打出來打時有僧出云崔禪聻崔便擲下主丈㱕方丈師云善崔徒築防胡万里之城不知禍起蕭墻之間雖然猛將之下有勇士。

　　解制小參文殊三処度夏歷相六國未是良謀正因一字也無餓死首陽豈為竒策衲僧家把不定掣𣂾金鎖撥轉玄機功成不処電火難追雖然如是囙甚明眼人落井驀拈主丈云夜行莫踏白非石便是水卓丈一下。

　　舉石霜諸禪師囙僧辝霜問船去陸去僧云遇船即船遇陸即陸霜云半途稍難僧無語師云這僧山轉疑無路不知石霜叮嘱竹杖化龍擲下主丈下座。

　　翌日上堂不與万法為侣不與千聖并立踏破脚下之鞋拋却頭上之笠便恁麼去我向汝道話在何故西風陣陣高秋雨番番急。

　　上堂紅塵閙市千山万水十字縦橫如何行履(擊禪床云)毒龍行處草不生鴆鳥毛落魚皆死。

　　中秋上堂一回死万緣休空索索冷湫湫(良久云)一片月生海幾家人上樓。

　　上堂金風吹黃[葉-廿+卄]玉露滴青莎寒𧉨唧唧懇提處爭奈老胡不會何。

　　初祖忌拈香三囬休與毒少室九秊弓隻履携那畔兩腳跨西東缺齒難咬銕酸饀鼻孔熏破一爐𣲼霜飛木落千山瘦熊耳一峯青至今。

　　冬夜小參二儀生成之本兆乎混沌未分之前万物變化之元萌扵初爻無象之時皓老布裩依舊𧹘赤鏡清臥單任它不展恁麼恁麼不恁麼不恁麼鱉背生毛兔頭戴角(卓丈下)座。

　　舉溈山問仰山仲冬嚴寒秊秊㕝晷運推遷㕝若何仰山進前叉手而立溈云知子荅這話不得香嚴云某甲偏荅得者話溈理前話嚴亦叉手進前而立溈云賴遇寂子不會師拈云仰山香嚴難兄難弟爭奈一人先行不到一人末後太過却笑老大溈怜子不覺醜。

　　上堂竪起拂子云上是地復點云下是天紅𦦨發海底白浪鼓山巔諸人向什麼處安身立命擊禪床下座。

　　上堂万籟沈沈永夜寂寂月照虚堂𧉨吟破壁全提句子無人會缺齒老胡口門窄。

　　正旦上堂新秊一句該天括地達磨不會面壁九秊還借東君鼻孔出氣解道一花開五[葉-廿+卄]結果自然成。

　　上元上堂空刧已前威音那畔那一[木*(宛-(夗-夕)+匕)]燈光明燦爛及乎瞿曇見燃燈聮芳續熖碧眼得神光東挑西剔非但撞著露柱未免證龜作鱉大眾要見那一[木*(宛-(夗-夕)+匕)]燈麼卓丈一下。

　　三月旦謝維那上堂舉興化打克賓公案云興化用處電卷星馳克賓全機風行草偃然雖如是父不慈子不孝因甚末後承嗣它(良久)挾路桃花風雨後馬蹄何處避殘紅。

　　佛涅槃上堂舉世尊臨入涅槃文殊請佛𠕂轉法輪世尊咄曰文殊吾四十九秊住世未曾說一字汝請吾𠕂轉法輪是吾轉法輪耶師云大眾還會麼(良久)日高花影重春暖鳥聲碎。

　　上堂舉洪州米嶺和尚因示眾莫過扵此時有僧云未審是什麼莫過扵此時嶺云不出是其僧後問長慶為甚麼不出是慶云你擬喚作什麼師云従上来忌国諱山僧不避截舌(良久)水上青青綠元来是浮萍。

　　結制上堂僧問夾山道目前無法意在目前意旨如何師云突出難辨進云不是目前法非耳目之所到聻師云隂森夏木杜鵑啼進云十方同聚會个个學無為只如無為法如何學得師云深耕淺種進云此是選佛塲心空及第㱕誰是及第人師云徒勞遭點額進云還許禪中狀元也無師云切忌作探花郎僧礼拜師乃云無上法王有大陀羅尼門名為圓覺流出一切清淨真如菩提涅槃及波羅蜜教授菩薩(撫膝云)夏雲多奇峰喝一喝。

　　佛涅槃上堂黃靣瞿曇無端出頭𨶒浮大藏小藏橫說豎說分三乗列五教許多閑言長語誑謼閭𨶒不少臨入涅槃好沒合殺却道吾住世四十九年未曾說一字大眾會麼(良久)覆水難𠬧(喝一喝)。

　　浴佛上堂舉世尊初降生一手指天一手指地周行七步目顧四方曰天上天下唯我獨尊後來雲門大師云吾當時若見一棒打殺與狗子喫却貴圖天下太平師云韶陽老漢徒勞動干戈雲巖則不然當初若見只與摩頂曰佳作仁可知禮也何故養子不及父家門一世衰。

　　解制上堂記得太宋佛[監-皿+金]師翁舉岳林振禪師示眾云布袋口開莫有買賣底麼時有僧出云有振云不作貴不作賤作麼生買僧無語振云老僧失利佛[監-皿+金]拈云岳林設者問頭恰似從容閑假及乎被者僧道箇有便見荒亂七手八脚一時俱露徑山今日布袋口開有買賣底麼(良久云)異獸藏頭角靈禽惜羽毛師云佛[監-皿+金]師翁是則是爭奈利動君子雲巖今日無可買賣(擊禪床)敲出鳳凰五色髓擊碎驪龍明月珠。

　　歲旦上堂僧問昨夜送殘年今朝賀新歲正與麼時願聞提唱師云山呼萬歲聲進云恁麼則堯風蕩蕩野老謳歌舜日熈熈社禝安寧師云聖人不仁進云記得僧問鏡清新年頭還有佛法也無清云有請師指出看師云龜毛長三尺進云僧云如何是新年頭佛法清云元正啟祚萬物咸新意旨如何師云巖氷暖有聲進云僧云謝師答話清云老僧失利意在那裏師云遼天索價進云僧又問明教新年頭還有佛法也無教云無此意如何師云那箇枝頭不帶春進云僧云年年是好年日日是好日為什麼却無教云張公喫酒李公醉如何領略師云燈籠笑得口闊進云僧云老老大大龍頭蛇尾教云老僧失利未審明教與鏡清是同是別師云擘破虚空成兩片進云為什麼一人言有一人言無師云江南地暖塞北天寒進云畢竟如何師云今朝正月一僧禮拜　師廼云新年佛法不涉有無鏡清明教遞相塗糊今日雲巖放一著無涯春色滿江湖。

　　結夏上堂衲僧家無可不可北俱盧洲結制南贍部洲宴坐拄杖橫也挑括香水剎海鉢盂覆也盖却山河萬朵不圖克期取證不拘玄關金鎻恁麼恁麼不恁麼不恁麼天台寒拾把手行笑倒嵩山破竈墮。

　　謝兩頭首秉拂上堂橫兔角杖竪龜毛拂戲海猛龍摩天俊鶻還有不肯底麼(咄)。

　　上堂言而足終日言而盡道言而不足終日言而盡物拈𧺫拂子云且道者箇道耶物耶(良久)有時拈在千峯上劃𣂾秋雲不放高。

　　解制上堂僧問節届解制布袋口開九旬賞勞請師提唱師云金雞啄破瑠璃殻玉兔挨開碧海門進云一把香蒭拈未假六環金錫響遙空莫便是麼師云鷂子過新羅進云記得翠巖示眾云一夏為兄弟說話看翠巖眉毛在麼意旨作麼生師云羅公照鏡進云長慶云生也未審長慶具甚眼目師云𦘕虎成狸進云保福道作賊人心虚意在於何師云廵人犯夜進云雲門云關聻師云撓鉤搭索進云只如諸大老宿恁麼道還有優劣也無師云一坑埋却進云白雲盡處是青山行人更在白雲外便禮拜師云重疊關山路　師廼云九旬結制今朝期滿一隊水牯鼻索拽𣂾擺尾搖頭甚處去不顧南泉納些些且道犯佗國王水草麼(喝一喝)。

　　上堂日用應緣左轉右旋低頭覻地仰靣看天(良久)靈犀無背靣神珠九曲穿。

　　中秋上堂秋水泠泠秋風浙浙良夜寒蟾分外皎潔(拍膝云)尀耐寒山子眼中却添屑。

　　歲旦上堂去年今年新禪舊禪(以拄杖)劃一劃云一時劃𣂾却得完全以何為驗(卓一下)六合祥風𧺫萬邦和氣流。

　　五月旦上堂舉僧問南堂靜和尚祖師心印請師直指堂曰伱聞𤍠麼曰聞堂曰且不聞寒曰和尚還聞𤍠否堂曰不聞曰為甚麼不聞堂搖扇曰為我有者箇師拈曰南堂老應機如疾風掣電非但南堂人人手裏也有者箇為甚用不著用不著萬緣遷變都閑事五月山房冷似氷。

　　正月一上堂天得一以清地得一以寧一得一以元正啟祚衲僧得一又作麼生(喝一喝)無端平地鼓雷霆。

　　上堂超越毗盧透得法身隴頭梅破蕚溪畔柳垂春風𩖼𩖼雨濛濛三脚驢兒弄蹄去笑倒楊𭭛老祖翁。

　　佛涅槃上堂舉世尊於涅槃會上以手摩胷告眾云汝等善觀吾紫磨金色之身瞻仰取足勿令後悔若謂吾滅度非吾弟子若謂吾不滅度亦非吾弟子大眾會麼若也不會東山更為頌出灞岸晴來送別頻相猥相倚不勝春自家飛絮猶無定爭解𡸁絲絆路人(卓杖一下)。

　　佛光禪師遺書至上堂老師平生叢林妖㜸咳嗽一聲虛空迸裂有含沙射人毒誰能報德酬恩爭奈臨行一著子光前絕後撼動乾坤來亦不前古渡月圓去亦不後須彌倒走百億毛頭獅子現七出八沒如閃電百億毛頭獅子吼任佗笑破衲僧口雖然如是一毛未生時獅子在何處(喝一喝)復舉南泉示眾云來日設馬祖齋未審先師還來否眾皆無對洞山出眾曰待有伴即來泉云此子雖後生甚堪雕琢山曰和尚莫壓良作賤師云南泉設供失錢遭罪雲巖今日不問佗來與不來何故大海若知足百川應倒流。

　　佛成道鳴新鼓上堂兀坐六年遭塗炭蛛網重重自縈絆驀然拶透通霄路剎海無邊總蹈𣂾從茲法鼓震大千旱地奔雷白雨散大眾會麼日午打三更北斗靣南看。

　　浴佛上堂舉藥山和尚因遵布衲浴佛山云者箇從伱浴水灑不著那箇還浴得麼當頭一杓難回避遵云把將那箇來好與一拶山乃休師拍膝云曲終人不見江上數峯青。

　　上堂舉拂子云仰之彌高擊禪牀云鑽之彌堅瞻之在前擲拂背後云忽焉在後大眾廵堂喫茶便下座。

　　上堂(拈拄杖云)會麼會麼夜深歸去便歸去莫待天明失却雞以杖一時趂下。

　　解制上堂無寸草處荊𣗥參天未出門底走過那邊風颯颯水潺潺若也踟蹰采石渡頭船。

　　上堂古人云直下是直下是會麼山轉疑無路溪斜別有村。

　　浴佛上堂未降𨶒浮意氣豪人間天上有誰委祇因強靣出頭來惹得人人澆惡水然雖如是一悲一喜。

　　上堂菩薩人眼見佛性所以道目前無法意在目前不是目前法非耳目之所到大眾會麼(良久)巖桂𡸁䕃蟬聲嗚咽。

　　解制上堂護鵝戒蠟人氷表裏瑩徹功勛猶存放下空王之印擊碎靈蛇之珠金鎻玄關留不住清風明月杖頭挑。

　　佛成道上堂錯出王宮入雪山覩星半夜自驚愕不知上苑玉池邊雪裏梅花香破蕚。

　　歲旦上堂(拈拄杖云)萬物一馬天地一指有舊有新有泰有否(卓一下)四海香風從此𧺫。

　　上堂即心即佛劒去久矣非心非佛稱鎚渾是鐵不是心不是佛不是物(擊拂云)吾無隱乎爾。

　　上堂舉龍門佛眼禪師會下有世奇首座一日燕坐眼睡間群蛙忽鳴誤聽為版聲亟趨行傍觀者云蛙鳴非版也座恍然直詣佛眼前剖露眼曰豈不見羅睺羅座遽止曰和尚不必舉遂呈一偈曰夢中聞版聲覺後蝦䗫啼蝦䗫與版響山嶽一時齊師云既是龍門客為甚却會蝦䗫禪。

　　冬節上堂舉太平佛鑑禪師示眾云日日日西沉日日日東上若欲學菩提擲下拄杖云但看此模樣師云佛鑑老是則是說甚菩提𧺫甚模樣東山今日隨流獻花去日日日東上日日日西沉長至日南光景好繡紋添線度金針(卓杖一下)。

　　海岸閣陞座萬里鯨波咫尺閒雲根千疊海山寒不是補陀巖上客果然誤作𦘕圖看須知十方諸國土無剎不現身圓通無際物物互相混融普門示現塵塵覿體純真小中現大大中現小一切處處莊嚴一切智智成就只如適來僧道不勞彈指樓閣門開還見大士妙容麼(良久)無雲生嶺上有月落波心。

　　結座(竪𧺫拂云)於一毛端極微中出現三世莊嚴剎莊嚴歷刧轉斬新龍天釋梵齊觀察憶昔世尊親降臨無邊眾會眼自活可憐一步不到人補陀迢迢路難達圓通境界無嶮阻百川倒流閙𣽅𣽅(擲杖)下座。

　　善財童子安座錯脚南方雲水遠區區萬里不知歸驀然踏著圓通境海岸浪高白鳥飛。

　　佛涅槃上堂淨法界身本無出沒山花開似錦澗水湛如藍喚作瞿曇靣目古佛過去久矣。

　　浴佛上堂四月八生悉達雲門據令白棒行東山隨例香水潑何也聖人方而不割(擲拂)下座。

　　端午上堂雪山頂上藥王樹根在金剛水際蟠憶昔善財拈不得(驀拈拄杖)和根今日拔來看(卓一下)旋與盡大地抱病眾生直得通身冷汗出神清氣爽肚腸[宋-木+(├/見)](擲杖)下座。

　　因病上堂舉馬祖不安院主問候公案師云馬師不安日靣月靣擘破虛空突出難見何也聲前句後新羅箭(喝一喝)。

　　開爐謝維那上堂舉雪峯云三世諸佛向火熖上轉大法輪雲門云火熖為三世諸佛說法三世諸佛立地聽師云雪峯見處紙馬入火雲門用處倒轉鎗頭子細點撿將來父子一場敗闕東山門下還有號令三世諸佛底也無(良久)金鎚影動寶劒光寒。

　　達磨忌拈香鳳凰臺上梁王難瞞廓然無聖虎體元斑一葦絕江水九年甚靣觜將謂五[葉-廿+卄]芬芳那知有破家子盃茗擎來渾鴆毒瓣香打落當門齒。

　　靜居寺僧堂開堂陞座一毛頭上法王剎選佛場中及第人賔主機先消息在百花競發末山春此事不論男與女只要[標-示+(羊*月)]柄入手裏直箇[標-示+(羊*月)]柄已在手裏掃蕩也在我建立也在我有時一莖草上現瓊樓玉殿有時孤峯頂上呵佛罵祖去豈不見世尊因地修行身貧無可布施布髮掩泥以待然燈佛至佛見布髮處遂約退諸大弟子乃指地云此處冝建梵剎眾中有一賢于長者乃插竹一莖云建梵剎竟時諸天散花讚歎世尊云庶子有大智又不見末山了然禪師因灌溪閑和尚到曰若相當即住不然即推倒禪牀不入虎穴爭得虎兒山便遣侍者問上座游山來為佛法來探竿影草溪曰為佛法來䧟虎機山便陞座溪上參兩刃交鋒山問上座今日離何處曰路口山曰何不盖卻禁取兩片皮溪無對棄甲曳兵溪禮拜問如何是末山山曰不露頂看佗門庭太嶮生溪曰如何是末山主山曰非男女相臂長衫袖短溪乃喝云何不變去好一喝未有主在山曰不是神不是鬼變箇甚麼七手八脚全露了溪於是伏膺作園頭三歲理能伏豹盖末山高安大愚禪師高弟曾為見作家來手叚恁麼嶮峻灌溪見臨濟和尚時臨濟法道諠轟於天下又因高安焦尾之雷助佗威靈方知灌溪飲水貴地脈住後上堂曰在臨濟爺爺處得半杓在末山孃孃處得半杓共作一杓喫了直至如今飽不饑師云飽即非無爭奈喫佗殘羹餿飯了即今有恁麼接得大丈夫底大姊麼又有恁麼為法忘形奉事姊姑底衲僧麼信知從上來賔主相見一拶一挨不坐在是非名利之窠窟大抵更無一莖草上現瓊樓玉殿底之手叚不用建梵剎亦無孤峯頂上號令佛祖底之氣宇無由主法席今日只仰古風見賢思齊向不露頂處建一梵剎行祖道於非男女身修八敬法現威儀四遠普化一堂既成只要諸大姊俲石霜坐枯行解相應振末山全機法席大興適來如僧問黃檗坐南泉位威音以前已落第二位円霞騎聖僧頸一場狼籍謾稱天然號二大老眼似流星機如掣電未出場屋裏作麼生是是者場屋(卓杖一下云)撥開向上一竅千聖齊立下風。

　　結座諸佛諸祖出興世依正二報悉清淨一身普現一切剎一切剎海一毛孔主伴交參百億眾莊嚴無盡微塵剎末法世中過量人正信調直信此法非男非女現僧尼有願有力建梵剎數輩幹緣修道德四遠檀信增福慧三條椽下衝天氣七尺單前吹毛光百千三昧應念現無邊莊嚴歷刧新無限量心功德身四生九類成正覺至一切處回向力十界三千現寳剎。

　　上堂舉慈明謁神鼎諲禪師諲首山高弟望尊一時衲子非人類精奇無敢登其門者住山三十年門弟子氣吞諸方明髮長不剪弊衣楚音通謁稱法姪一眾大笑諲遣童子問長老誰之嗣明仰視屋曰親見汾陽來諲杖而出顧見頎然問曰汾州有西河獅子是否明指其後絕呌曰屋倒矣童子返走諲回顧相矍鑠明地坐脫隻履而視之諲老忘所問又失明所在明徐起整衣且行且語曰見靣不如聞名遂去大眾會麼(良久)不會做客勞煩主人。

　　解制上堂九旬光景箭已離弦克期取證切忌刻舩不居曹洞五位莫管臨濟三玄千江有水千江月萬里無雲萬里天。

　　上堂侍者燒香了師顧示大眾云洎合鈍置諸人去也便下座。

　　謝藏主秉拂上堂出息不隨眾緣入息不居隂界轉如是經去死水那藏龍爭如呼吸動風雷底電激星飛傾湫倒嶽變化在乎一時之間且道是什麼人分上事(良久)顧視(云)𠰒。

　　半复上堂東山結制以來布者長蛇大陣前半夏過去諸如來以為先鋒後半夏未來修學人以為殿後正當今日現在諸菩薩以為中軍頭擊則尾應未來修學人奉覲過去諸如來尾擊則頭應過去諸如來頂戴未來修學人中擊則兩頭應直得三世諸佛十方大士一時周帀賔主交參外道天魔拱手妖精鬼怪潜蹤大眾會麼中軍主將能行令不動干戈致太平。

　　解制上堂九夏賞勞痛棒熱喝剔𧺫便行眼睛乍活萬里煙雲秋一抹鴈行沒處水天闊(擲杖)下座。

　　開爐上堂寂寞雲巖寺家風實可憐茆茨煙雨外黃葉折鐺邊雖然火種無多子的的今年勝去年。

　　因檀那祈禱喜瑞雪上堂鰲山成道少林安心雖然見處明白爭奈平地陸沉還知有出身一路麼六出花飛民𧺫舞玉簫聲裏送嘉音。

　　歲旦上堂無絃琴陽春曲雪霽高山水流深谷誰言舉世少知音側耳子期頻動幞。

　　圓融寺開堂檀越捨田地乾坤未剖好箇片田地生佛未具分付自有人木馬不運今時之步泥牛耕開空刧之春到著恁田地隨處作主宰所以居東山而沒蹤跡萬壑雲橫千峯月泠來圓融而忽開堂四海浪平百川潮落或有箇漢出來呵呵大笑道諸葛當年稱隱者茆廬固請出山來然雖如是諸人要知真箇斂蹤處麼(良久)分身兩處看(喝一喝)復舉裴相國見𦘕僧像乃問黃檗云容儀可顧高僧何在檗呼裴云相國裴應諾檗云高僧何在裴當下領旨欲請黃檗住山檗云吾受業閩中黃檗山山有十二峯終欲歸隱裴公遂遣使入閩圖其山形於瑞州運土為十二峯創寺以處黃檗師頌曰從來求不見狹路忽相逢賔主難回避全機拄箭鋒流通虚玄道紹續不傳宗萬年嚴飾一梵剎千古崔嵬十二峯。

　　結制上堂(拈拄杖)妙有非有真空不空智游象外妙入環中所以天高盖不盡地厚載不𧺫安居一百眾為甚在這裏(卓一下)藕絲竅裏逗須彌蟭螟眼中放夜市靜居尼寺聖僧觀音安座圓通境𦘕不成遠觀山有色近聽水無聲一靣提持應群類六臂屈伸濟含生引得驪龍出滄海賺殺善財逾百城如今坐斷末山頂選佛場中作證明。

　　上堂舉玄沙三種病人話拈云玄沙將謂今古無人接得他雲巖今日盡力接去患盲者拈鎚竪拂他豈不見患聾者語言三昧他豈不聞患啞者教伊說豈說不得大眾會麼死蛇活弄。

　　七月旦上堂僧問撥動無弦全慿妙指坴遇當筵請師一彈師云絕頂新秋寒螿鳴露進云可謂是子期不解聽伯牙彈不得師云調高賞音稀進云只令盡大地為一張之琴和尚向什麼處下手師云丁當丁當　師廼云絕頂新秋寒螿鳴露聲前句子側耳差互諸人若也會得許伱円霄獨步。

　　九旬報恩滿散(因)賀　先師勑號上堂大機獨運大用全彰殃害衲僧烹煆佛祖扶竪法幢於中華日域廣被道化於四海五湖龜毛拂驅萬象毫𨤲兔角杖擲大千方外孫吳之用兵難當其鋒蘇張之雄辯不及其說所以平日道高龍天景仰滅後德重　王臣歸慕因茲勑諡禪號當初韓愈曾逢點額今日　聖旨榮耀林泉實是　佛光之號輝騰今古不肖雖耻狗尾續貂下情無任激切屏營之至矧即今九旬行道報恩滿散雖然無三轉語之可舉無一米粒之可供且道東山還有報恩分麼(良久)鯨吞海水盡露出珊瑚枝。

　　復舉黃龍機禪師因僧問和尚百年後鉢袋子什麼人得龍云一任將去僧云裏靣事如何龍云線綻方知師云黃龍似襄子與衣於豫讓擒縱殺活全在其中大眾今夏在先師鉢袋子裏一結即今夏末秋初一線綻了也若是裏靣事切忌錯流傳。

　　常州就檀越家堂陞座壺中天地𠀍上仙家一塵不到奇瑞甚多靈鶴翹松梢月白鳥飛湖上風一性明明兮化物萬物云云兮敷榮不離人間逍遙塵外不動世諦外護正宗所以道佛法付囑國王大臣有力檀越且道實有付囑處麼無付囑處麼(良久)著眼家林裏許看不萌枝上春陽早。

　　復舉風穴和尚就郢州衙內陞座云祖師心印狀似鐵牛機去即印住住即印破不去不住印即是不印即是師云山僧不然放下空王印去住任自由何也道泰不傳天子令時清不用唱巴歌。

　　端午上堂僧問重午令辰書符拈訣應節一句請師提唱師云家無白澤之圖進云與麼則千古猶見獨醒人師云幾被漁父瞞進云他還入得衲僧門也無師云鐵壁鐵壁進云十方有路古今通聻師云墮坑落壍進云記得維摩曰此病非地大亦不離地大如何是此病師云大地山河齊忍痛進云既是非地大為甚不離地大師云通身一具金鎻骨進云如道五蘊皆空試請指出病源師云禁取兩片皮進云趙璧元無瑕纇相如謾誑秦王師云百雜碎師廼云重午節正今朝鐵舩浮海誰共逍遙龍頭鳳首休相闘三山那畔擲錦標(擲拂)下座。

　　解制上堂圓覺伽藍古佛道場重關巨闢獨步大方足下風生千萬里淡煙和露濕秋光。

　　上堂謝知客浴主(拈𧺫拄杖云)臨濟賔主句機前誰舉揚同時下一喝當靣尚乖張必竟如何商量不見道如探湯(靠杖)下座。

　　開爐謝雨中崖崩修路普請上堂(拈𧺫拄杖云)掣電機(卓一下云)火星飛崖崩石裂土曠人稀入泥盡力一句子牧笛樵歌有路歸(擲杖)下座。

　　正旦上堂無隂陽地到者方知斬新風月萬國熙熙何也(撫膝云)一以貫之。

　　上堂毘盧師法身主君視臣子就父必竟阿那箇毘盧師法身主(良久)蝦䗫蚯蚓泥猪疥狗。

　　開爐謝維那上堂舉大愚芝禪師住翠巖雲峯詣丈室求指示巖云佛法未到爛却山中苦寒冝為眾營炭峯奉命能事罷復造方丈巖云堂司闕人今以煩汝峯受之不樂恨巖不去心地坐後架桶篐忽散自架墮落峯忽然開悟頓見巖用處走撘伽梨上寢堂巖迎笑云維那且喜大事了畢師云翠巖一路滑如苔躂倒雲峯失性命迎笑等閑莫放過死柴發熖火星迸(擲拄杖)下座。

　　浴佛謝首座知客上堂具人天眼目賔主交參𣂾佛祖性命正令全提所以世尊初生下一手指天一手指地周行七步目顧四方云天上天下唯我獨尊啞老韶陽不放過劈脊便棒當靣即唾然雖如是相如門下見廉頗。

　　因事上堂車不橫推理無曲𣂾無舌人能解語元來大脫空無手人能行拳終不打笑靣且道兩箇漢有過無過(良久)無人能𣂾自領出去(擲杖)下座。

　　因腫疾久不陞堂眾請上堂堅固法身膿滴滴文殊曾未知端的盡言杜口於毘耶倒嶽傾湫轟霹靂。

　　摘茶上堂雨前游故苑玉露滴衣裳誰道閑枝[葉-廿+卄]拈來片片香入林何動草溈仰錯商量鑊湯磑磨翻身去吸盡金泉分外香。

　　歸舊隱冬至上堂道情不顧感心胷孤錫歸來掛洞中依舊對山長嘯處一天霜月在高峯今朝又見隂去陽來寒巖冰解幽谷暖回(以杖點左右云)撿點巖花幾樹開。

　　臘八謝首座維那上堂錯出王宮䘮盡家風六年冷坐勞而無功夜半明星當午現果然打失一雙瞳千古之下兒孫之中莫有一鎚便成了具人天眼目底麼(顧視左右云)黃檗堂中陳尊宿翠巖門下老雲峯。

　　結制兼將至大雄安居上堂(橫按拄杖)九旬禁足先佛䡄則未能把定要津不免奔馳南北忽有箇漢出來道師之徃也如之何山僧只向他道吾豈匏𤓰也哉去來不以象故無器而不形動靜不以心故無感而不應在此在彼本無間然會麼(卓杖一下)一點水墨兩處成龍(擲杖)下座。

　　上堂舉藥山久不上堂院主請為大眾說法山云打鐘著主聲鐘眾集山便歸方丈主隨後云和尚許為眾說法為甚一言不施山云經有經師論有論師干老僧甚事師云藥山漏逗不少院主沒厭消漢何也簷聲不𣂾前旬雨電影相連後夜雷。

　　七月旦謝監寺維那上堂楊𭭛截巷拜泥途動絃別曲雲峯銜冤坐冷地[葉-廿+卄]落知秋二大老非但輔弼叢林亦能提振綱宗因甚石霜呵曰未在翠巖𨒦笑證明(良久)遼天射飛鶚平地摝魚蝦。

　　解制上堂僧問結則放開大千解則𡎺著沙界未審解即是結即是師云迴途石馬出紗籠進云不墮兩邊一句作麼生道師云脫殻烏龜飛上天進云恁麼則在這裏不空過一夏師云曝腮龍門進云昔日有僧來參德山山下禪牀作抽坐具勢意旨如何師云千鈞弩輕發機進云這箇則且置忽遇心境一如底人來向佗道什麼不被諸方撿責是什麼道理師云王節級失却帖進云山云猶較昔日三步在別作箇主人翁來且如主人翁具甚靣目師云牛頭南馬頭北進云僧即喝山無語莫是袖裏藏鋒麼師云减竈法進云僧云併却箇老漢咽喉便拂袖去德山因甚麼放過此僧師云敗將不斬進云上來一一蒙師指示頂𩕳一機別聽提唱師云瞎却摩醯眼僧禮拜(廼拈拄杖云)安居禁足泯絕萬機松風瑟瑟蘿月依依將謂不空過夏更有甚共語處若要九旬賞勞為汝通線路(卓杖一下)赤脚上刀山披毛行火聚。

　　謝白雲書記至上堂全賔全主有幾多般清風拂霜月白雲覆青山佛手明明遮不得機先一鏃破三關。

　　上堂僧問南泉斬猫兒意旨如何師云擘開華嶽連天色進云趙州戴草鞋去泉云伱若在救得猫兒又作麼生師云放出黃河到海聲僧禮拜師乃云三千劒客今何在獨許莊周致太平只如直之無前舉之無上案之無下運之無旁上决浮雲下絕地紀還諦當麼(良久)我王庫內無如是刀。

　　游山歸上堂(拈拄杖)行盡崎嶇山又山衲僧猶滯兩重關(卓一下)依稀松屈曲髣髴石斕斑(喝一喝)。

　　雲巖語錄


國家圖書館善本佛典第 51 冊 No. 8948 佛國禪師語錄


　　住相州淨妙禪寺語錄

　　侍者　玄仁　編

　　山門大解脫門誰能入作八字打開全无肯路新長老与汝通一線(驟步而入)。

　　佛殿佛〃休〃許由洗耳巢父牽牛囙甚踏步向前(插香云)不是冤家不聚頭。

　　㨿室(撗拈主丈云)商君法孫武令全提時節佛祖𠧒命(顧視左右)莫有向這裏出氣底麼(良久)吽〃。

　　拈帖振興佛法聳動人天把定放行全在裏許未證㨿底(拈起帖云)看〃。

　　山門䟽相唾饒你潑水相罵饒你接觜何也大家在這裏。

　　諸山䟽貶我銕[褁-果+(里/八)]綿團褒我錦包特石箇中親切一句子生銕蒺䔧當靣擲。

　　法座機不離位墮在毒海(驟步登座云)湏弥燈王不知所在。

　　祝香罷又拈香云此香颺在寒岩幽谷皮膚脫落尽久矣今日无端重生枝[葉-廿+卄]未免拈出供養圓覺開山[(束-口+二)*力]諡佛光禪師無學大和尚用酬法乳之㤙。

　　就座索話云一句子在機先眨得眼來十万八千莫有向那邊點頭底麼(問荅不錄)乃云翠竇煙岩蔵醜拙臥雲眠月謝塵寰恢〃天網難回避不覺全身入虎関便見不施寸刃折衝千里地靈人傑坐致太平幸自清平𠀍界何必說禪論道直饒棒如雨點喝似雷奔且請束之高閣雖然如是𠀍界未形生佛未具已前(驀拈主丈卓一下云)還識有這一著子麼若識得去許汝天下橫行把定則黃頭碧眼飲氣吞聲放行則蝦蟆蚯蚓動地放光不把定不放行堪報不報之㤙用助无為之化正恁麼時且道功歸何𩂜(良久)天上有星皆拱北人間無水不朝東。

　　舉法燈示眾云本欲深蔵岩岳隐遁過時奈何清凉先師有未了底公案未免出來与它了卻時有僧出問如何是未了公案燈打云祖禰不了殃及兒孫拈云法燈訐以為直者僧招禍上身檢點將來何曾了卻新淨妙本欲深蔵岩岳隐遁過時奈何佛光先師有未了公案未免出來与他了卻若有人出來道如何是未了公案只向他道低聲〃〃何故子為父隐直在其中。

　　當晚小參索話云荅与不荅垜生招箭賔主機先如何相見(問荅不錄)師乃拈主丈云文殊三處度夏歷相六國未是良謀思大目視雲霄餓死首陽豈為奇䇿衲僧家把不定掣断金鎻撥轉玄関或卷或舒乍彼乍此况日上座三十餘年在孤峰頂上与人相逢卻向十字街頭握手即今在十字街頭与人相逢卻向孤峯頂上握手不是革轍通途亦非隨鄉入俗無古無今無延無促阿呵〃断絃湏是鸞膠續卓一下。

　　復舉藥山和尚小參示眾云有一句子待特牛生兒卻向汝道時有僧出云特牛生兒也請和尚道山云將火來僧抽身歸眾拈云藥山暗裏投明珠者僧卻下九重淵爭奈主賔當靣蹉過大眾要知藥山誵訛處麼不勘自敗。

　　中秋上堂中秋節許誰知寒山子錯題詩(啞)新月有圓夜人心無滿時。

　　淨妙語錄終

　　金寳山淨智禪寺語錄

　　侍者　妙康　編

　　指三門云痛棒𤍠喝撼動乾坤佛祖難入作(一踏云)樊噲踏鴻門。

　　佛殿千輻輪踏地無見頂撑天既是無見頂目前是什麼(插香云)杖林山下竹根鞭(便礼拜)。

　　據室摩竭掩室毗耶杜口(喝一喝)猛虎不餐伏肉(便起)。

　　拈帖把定封疆號令佛祖只這一著文彩未露見麼(舉起帖云)公驗分明。

　　山門䟽金峯万仞立處孤危放開一線還落便冝(啞)誣人之罪以罪加之。

　　法座坐断毗盧頂底猶墮這一座中(驟步登座云)看看鳳栖不在梧桐。

　　祝香罷就座索話絲綸千尺意在巨鰲三山連一掣任聽浪頭高。

　　僧問一佛出𠀍天垂寶盖地湧金蓮和尚出𠀍有何祥瑞。

　　師云三冬枯木花。

　　進云祝聖一句又作麼生。

　　師云海晏河清。

　　進云恁麼則四海浪平龍睡穩九天雲靜鶴飛高。

　　師云時清不用唱巴歌。

　　進云記得三聖道吾逢人則出〃則不為人意在那裏。

　　師云用尽自己心笑破它人口。

　　進云既出囙甚不為人。

　　師云一手搦一手擡。

　　進云興化道吾逢人則不出〃則便為人意𣅀作麼生。

　　師云敗缺不少。

　　進云既是逢人囙甚不出。

　　師云不同門外遊人。

　　進云可謂二老同途不同轍和尚別有為人處也無。

　　師云生銕蒺䔧當靣擲。

　　進云若不上來伸此問焉知滄海有明珠。

　　師云百雜碎又有僧出問昔日閩王送羅山入院山纔登座珎重便下座意在那裏。

　　師云五更侵早起更有夜行人。

　　進云王把山手云今日一會何異靈山還端的也無。

　　師云今古應無墜分明在目前。

　　進云只如大檀越台斾親送和尚入院未審有何[施-也+巴]設。

　　師云馨香滿道途。

　　進云恁麼則非但正法眼蔵增高價靈山一會儼然未散。

　　師云金色頭陀笑點頭。

　　進云昔日羅山今日和尚。

　　師云眼〃相對。

　　僧礼拜。

　　師乃云淨智妙圓杲日麗天體自空寂左轉右旋昨日乾明主人今朝金峯長老在彼在此本无間然便見无邊剎海不隔毫端一切處〃莊嚴一切智〃成就人人眼空宇宙箇〃氣吞佛祖何也猛將之下無劣兵。

　　復舉雪竇明覺大師一日与李殿撰坐次有一秀才一道士從外入來撰云三教之中那教㝡貴雪竇起身側立撰云有口何不道竇云對夫子難言師云雪竇通身是口記已了也囙甚𨚫道對夫子難言(良久)碁逢敵手難蔵行一著還它一著高。

　　當晚小參(拈主丈云)一句子(左邊卓一下云)出扵千佛頂上一句子(右邊卓一下云)豁開無尽寶蔵臨濟三玄曹洞五位溈仰圓相法眼綱宗(中間卓一下云)渾從這裏流出了也各自分疆列界到處稱尊若到明眼人前只得一場好笑只如𠀍界未形生佛未具時多少閑絡索安在什麼處(又卓一下云)天高群象正海闊百川朝。

　　復舉德山小參示眾今夜不荅話問話者三十棒太平寰宇動干戈時有僧出赤體挨白刃山便打瞎棒作麼僧云某甲話未問在更深猶自可午後使人愁山云汝是甚處人來處也不辨僧云新羅人果然猶隔海在山云未跨船舷好与三十棒猶較些子然雖如是還知這僧未離新羅已前已勘破德山處麼那裏是佗勘破處具眼者辨取。

　　閏臘月旦上堂(拈主丈云)臘又臘寒㝡寒霜風凜〃凍破泥團少處添多處減會麼(卓一下云)三年一閏。

　　除夜小參(拈主丈云)末後一句把断要津(卓一下云)放開一線万國逢春直得處〃清茶談話家〃濁酒狂歌三三兩兩靣靣熙熙且道即今喚作旧年也即是喚作新歲也即是若作新歲臘月未尽若作旧年已是逢春主丈子試代諸人断看(卓一下云)秤鎚渾是銕。

　　舉僧問趙州如何是不遷義州以手作流水勢其僧有省拈云老趙州通身是口〃皮樿无截流機此僧雖然省悟爭奈摩斯落水喝一喝。

　　正旦上堂无隂陽地風月斬新(卓主丈云)踈影橫斜岩下水暗香浮動劫壺春。

　　上元上堂一段光明十虚照徹不是人間燈亦非天上月還有回光返照底麼默照邪禪徒偷心未死尽卻道不昧靈臺不是瞻視光影(啞)夜深老鼠上燈臺。

　　佛涅槃上堂記得𠀍尊臨入涅槃文殊大士請佛再轉法輪𠀍尊咄云文殊吾四十九年未曾說一字汝請吾再轉法輪是吾曾轉法輪耶大眾還會瞿曇末後句麼(良久)鯨吞海水尽露出珊瑚枝。

　　三月旦上堂聞聲悟道見色明心客遊三月鸎囀千林擔板禪和癡兀坐䆫前任聽落花深。

　　結夏上堂三期行甚清絕內外一如身心寂滅金寳一會眾生涯還自別別別三冬枯木花九夏寒岩雪。

　　上堂行亦禪坐亦禪劒去久矣誰刻船目前无法意在目前不是目前法會麼翡翠踏翻荷[葉-廿+卄]雨鷺鶿衝破竹林煙。

　　端午上堂五月五天中節万戶千門書符捏訣金寳一味癡頑何也家无白澤之圖豈有如是妖孽。

　　中夏上堂前半夏不將後半夏不迎只愛寥〃夏日長青絹扇子足風凉遠山雨過對斜陽。

　　解夏上堂九夏賞勞絕毫絕𨤲天機漏泄月冷風高靈利漢剔起便行主丈頭穿過列祖鼻孔草鞋尖踢出諸佛眼睛然雖如是向道莫行山下路果然猿呌断腸聲。

　　九月旦上堂摩騰入漢太平寰宇卻招乱達磨西來无端平地起波瀾金寳今日又作麼生万里片雲収秋高爽氣浮。

　　退院上堂已歷朞年住寳峰了无一法玷門風杖頭更有乾坤闊隨處何妨祝聖躬。

　　淨智語錄終

　　住相州巨福山建長禪寺語錄

　　侍者　玄挺　妙環　編

　　指三門云廣大樓閣峭峻門庭撥轉関捩拔楔抽釘(喝)任佗平地皷雷霆。

　　佛殿無佛処獨[禾*(乞-乙+小)]尊主賔誰共伱論分身千百億水出自高源。

　　土地顯應靈聡明智鑑幽微扵三際察秋毫扵萬里不是是非眼何曾墮一臂。

　　祖師二三四七此土西天直𢫾如何指單傳作麼傳(咦)誰識鵉膠續断絃。

　　拠室拈主丈云囊砂背水殺活臨機橫按丈云大眾退後隐乎坐重圍。

　　拈帖閫外令句中眼点則不到〃則不点衲僧家呼喚不囬一走千里囙甚被一印〃住举帖云公驗分明在手裏。

　　山門䟽等是自家屋裏底那容家醜外边揚掩之不可得一任錯商量。

　　諸山䟽精識精賊知賊就中不許邏贓人臨済未是白拈賊。

　　江湖䟽一襃一貶互相塗糊其甘如萕其苦如荼(啞)𢙣声從此滿江湖。

　　法座湏弥灯王佛和座子敗闕當頭坐断虚空迸裂。

　　祝聖罷復拈香云𠃵坤未剖根地穩實不假海岸激射之熏烈何用南蛮舶主之資質清香難遮掩不免輕拈出𤍽向炉中供養前住當山開山圎覺東山第八𠀍𠡠諡佛光禪師無斈大和尚不是報㤙只要酧冤遂趺座云竜門躍鱗幾遭点額透過三級試呈頭角。

　　僧問掣開金殿鎖撞動玉樓鍾猊座高登請師祝聖。

　　師云独角麒麟登海屿。

　　進云恁麼則非唯佛日增光一片皇風浩蕩春。

　　師云九天雲靜封疆闊。

　　進云只如大檀越請和尚開堂演法未審演個何法。

　　師云杲日當空。

　　進云人天交接兩淂相見今日一會何異靈山。

　　師云今古應無墮分明在目前。

　　進云記得法灯禪師新入院對眾云本𣣔深藏岩岳隐遁過時爭奈清涼先師有未了囙緣出来与他了卻意𣅀如何。

　　師云用尽自己心笑破它人口進云法灯果然為它了卻得也未。

　　師云證蜂桶羊進云心外无法滿目青山喚什麼作清凉未了底囙緣。

　　師云抱贓呌屈。

　　進云和尚今日出来應個時節佛光先師還有未了囙緣也無。

　　師云子為父隐進云出則便為人何妨為它了卻普應群機。

　　師云虚空背上白毛生。

　　進云不囙台命起岩隐爭得人天聞未聞。

　　師云何不把禪床靠倒。

　　進云金毛師子方哮吼一時走散野干鳴。

　　師云利劒拂開天地靜。

　　進云手裏春風閑不淂又来溪上種桃花。

　　師云馨香滿道途。

　　僧礼拜。

　　師乃云大機独運卷舒立方外𠃵坤大用全彰縱橫掛域中日月双明又双暗全放又全收日上座平生枯禪窮山有口挂壁未曾道著元字脚將謂[賁-貝+干]自可怜生今日无端被業風飄轉未免應個時節略露風䂓雖然不是目前機亦非心外法門頭柖檜不壓而滴翠屋後池水不挼而湛藍只如大檀越台斾入山令山僧為囯開坣演法報㤙酧悳一句作麼生道卓丈一下云華岳連天秀黃河徹底清。

　　復㪯僧問百丈如何是奇特事丈云独坐大雄峰僧礼拜丈便打師云尽道者僧礼拜爛泥有刺百丈便打𠋣勢欺人未免管中窺豹(顧視左右云)必竟知它落処麼(良久)重賞之下有勇夫。

　　當晚小參靈山百万眾迦[葉-廿+卄]独破顏少室九秊後神光冷眼看撿点将来雄雞生鵠𡖉以至徳山僻執趙州圎轉不勘自敗劈口便𡎺自餘閑佛閑祖尽天下老凍儂向什麼処出氣去也山僧今夜小參只得咬㝎定牙関忽有個漢衝眾出来道新長老未知門限高低鍋子大小囙甚得恁麼口吧〃地(啞)從前汗馬无人識只要重論盖代功。

　　㪯僧問趙州如何是道州云墻外底僧云不問這個道州云問那個道僧云大道州云大道透長安山僧有個道処試㪯似大眾從来大道無方所底㕝趙州皷口唇紫陌紅塵飛不到月明照見夜行人。

　　上堂有運斤手誰能就斵空手相逢不放過當機抝折驪竜角坐觀成敗時節主山高案山低若作主賔人境會鷓鴣飛過落花溪。

　　接官府宣望闕謝㤙一幅天書来日邊九重和氣滿山川扶桑万里無雲処仰祝聖明千万秊便見祖道興振王道平〃稽首九首傾心志心臣僧顕日下情无任感天荷聖激切屏營之至拈勅黃云諸人還會麼王言如絲其出如綸。

　　就座拈香此一瓣香恭為祝延　今上皇帝聖壽無疆恭願天清地泰九垓永佐皇圖時和年豐万邦尽皈聖悳遂趺坐云風恬浪靜老龍穩眠驪珠不惜誰下九渕(問荅不錄)乃云太平无象君聖臣直君臣道合方彰盛徳爰知昔受灵山記曾乗大願力興建大廈高坣呈露壯麗嚴飾綿亘十方弥綸八極看〃交接百億人天聳動無邊佛國以何為驗(良久)我皇有勑臣僧顕日恭奉特賜聖𣅀榮寵當山領眾迎接永鎮山門㳙耴良辰陞于此座㪯揚正法眼蔵仰祝聖壽無疆上感　聖㤙上感　聖㤙。

　　復拈主丈說偈云遠頌聖澤布堯仁古佛塲中瑞氣新將底酧㤙崇[止/(脊-月+目)]筭大椿[葉-廿+卄]〃八千春。

　　浴佛上堂举藥山和尚囙遵布衲浴佛山云這個從伱浴那個還浴淂麼遵云把将那個来山便休師云布衲橫機不讓好与一拶藥山便休老不以筋力為能福山不問這個那個以手作浴佛勢云當頭一拶難囬避便下座。

　　結制小參拈主丈云若能知有還成窠臼剔起便行外邊乱走直饒超過威音已前猶向老僧背後义手矧復克期限護聖制不知刻舟劒去已久雖然汝若證龜成鱉我便𢫾槐罵柳伱若把楚雞為鳳我便喚師子為狗阿呵〃卓丈一下驚起法身蔵北斗。

　　举僧問汾陽如何是祖師西来意荅云青絹扇子足風涼師云汾陽陳年破扇子高閣架頭不足用福山當斯聖制不妨漏泄天機祖意明〃休借問青絹扇子不同參三更孤月断雲外一皷薰風到自南。

　　翌日上坣古佛真宗列祖家風特摽象外捏㝎寰中說甚禁足護生猛虎當途遇物則噬論甚克期修證接竹点月掘地覔天福山這裏全無縫𦉑鶻眼鷹睛窺覻无門如是安居如是結制喚作唯除頓覚人并法不随順底得麼(良久)百匝千里俱粉碎𠋣天長劒逼人寒。

　　謝秉拂上坣四貟頭首全賔全主照用同時杲日當手殃𡧱天下衲僧号令從上佛祖只者一拂𣠽柄入手裏(一拂云)撼動寰宇山岳起舞。

　　重五上堂万病灵藥一莖瑞草扁鵲未知耆婆難討即今山僧現成受用去也卓丈一下直得一切抱病者神清氣爽息懊𢙉阿呵〃喚起毗耶癡愛老。

　　上堂目前无法意在目前絕毫絕𨤲徧地徧天不是目前法非耳目之所到未明三八九難踏古皇道雨濛〃草茸〃断碑鐫白字當道種青[木*(美-(王/大)+口)]。

　　謝翆蘿東里和尚至上堂遠離翆蘿一朵峰片㠶高掛十分風當陽誰識西来意万里扶桑在海東。

　　七月旦上堂拈主丈云一[葉-廿+卄]落天下秋一塵起大地收(卓一下)靠倒嘉州大象驚起陝府銕牛。

　　解夏小參僧問節届解制布袋口開九旬賞勞請師提唱。

　　師云金雞啄破琉璃殻玉兔挨開碧海門。

　　進云一把香蒭拈未暇六環金錫響遙空莫便是麼。

　　師云鷂子過新羅。

　　進云記得翆岩示眾云一夏為兄弟說話看翠岩眉毛在麼意𣅀如何。

　　師云羅公照鏡。

　　進云長慶云生也未審具甚眼目。

　　師云𦘕[雨/巾]成狸。

　　進云保福云作賊人心虚又作麼生。

　　師云巡人犯夜。

　　進云雲門云関聻。

　　師云撓鉤搭索。

　　進云只如諸大老恁麼道還有優劣也无。

　　師云一坑埋却。

　　進云白雲尽処是青山行人更在青山外。

　　師云重疊関山路。

　　僧礼拜。

　　師乃云金声玉振集大成一曲兩曲宮商外賞音能幾人衲僧家万機休罷千聖不携聞佛一字急〃洗耳道[前-刖+者]正囙漱口三日囙甚如是鶴有九皐難翥翼馬無千里漫追風。

　　復举岩頭參徳山方跨門便問是凢是聖山便喝頭礼拜有人㪯似洞山山曰若不是奯公大難承當頭聞云洞山老人不識好𢙣錯下名言我當時一手擡一手搦師云悳山有斬蛟劒岩頭具䧟[雨/巾]機只如末後道一手擡一手搦又作麼生曙色未分人尽望及乎天曉也尋常。

　　中秋上堂以拂子打圎相云人〃有這個誰敢正眼看修行供養本分不安拂袖便去何絕遮攔(啞)言迹之起太生異端(良久)今宵不隔千山月無限清光分外寒。

　　重九上堂謝建仁約翁和尚全西堂至作家相見意在當陽不用險機絕境不堕無事平常全提一句作麼生商量(擊禪床云)節届重陽日短夜長。

　　上堂謝南首座始蔵主用維那矩侍者至大蔵小蔵一字不說三喚三應家私漏泄只如睦州賺臨濟興化打克賔又且如何辨別卓丈一下云打刀湏是邠州銕。

　　開炉上坣火炉頭不行令無賔主話䧟[雨/巾]機穽照顧眉毛看冷灰發㷔火星迸。

　　上堂万機休罷千聖不携不用橫說竪說不用全提半提(撫膝云)到頭霜夜月任運落前溪。

　　圎覺寺掛御書額宸翰爍然文彩彰當陽揭示發祥光大圎斍海莊嚴域從此門風万古昌雲漢竜騰蛟蟠[舟-(白-日)]霄鳳舞鵉翔至尊至貴為瑞為祥銅睛銕眼莫錯商量(指額云)若也分明薦取許伱独步大方。

　　冬夜小參一氣未兆前有㝎𠃵坤句黃面老子三百餘會尽力說不出碧眼胡僧九秊面壁到頭覻不透徳山棒頭短臨濟口門窄福山冷地看来依旧晷運推移日南長至然雖如是冬不寒臘後看。

　　翌日上坣仲冬嚴寒凍破泥團(良久)化機消息轉鮎魚上竹竿。

　　上堂謝秉拂臨済四料揀當機孰能辨福山門下四頭首与𡙸擒縱如閃電大眾還要分明會耴麼(良久)声前句後新羅箭。

　　上坣一年十二月一日十二時時時全躰現莫道落便冝雖然如是不是一畨寒徹骨爭得梅花撲鼻香。

　　除夜小參年窮歲尽〃〃秊窮爆竹声〃驚破殘臘半宵夢春風処〃吹起紙錢一堆灰李公酔倒街頭元是張公喫酒若作世諦流布壁上灯[奄-大+笠]大開咲口若作佛法商量坣前露柱未肯点頭退後〃〃銕壁銕壁將謂李陵䧟虜庭誰知樊噲踏鴻門擊禪床一下。

　　举僧問香林万頃荒田是誰為主林云看〃臘月尽師云香林用処天地不仁問福山万頃荒田是誰為主只向他道銕牛耕開刧外春且道福山香林相去多少具眼者辨耴。

　　上元上堂從上来沒巴鼻灯〃相續冷熖未已所謂一灯然百千灯百千燈從一灯起唯有竜潭老一吹吹滅何也我見灯明佛本光瑞如此。

　　退院上坣拋離玉殿瓊樓上皈隐煙霞泉石中八臂那吒攔不住囬途石馬出羅[奄-大+笠]。

　　建長語錄終

　　再住淨智禪寺語錄

　　侍者　妙凖　妙環　編

　　再住上坣孤䇿當秊下宝峰重来老倒步躘踵滿山風月依前好再面儼然對大雄大眾還會麼(良久)從前汗馬無人識只要重論盖代功。

　　謝兩班上堂樷林輔弼之士還湏遠見高識宛如天盖地擎翊賛紀綱將仆磨不磷𠔃涅不緇誰言鵉鳳栖枳𣗥。

　　結夏小參威音已前无師自悟正眼看来是第二句九旬安㞐十方同聚擬尅期取證討甚閑家具本色衲僧己灵不重大闡提機諸聖不慕忽有個漢衝眾出来道長老長老未免多少葛藤露布啞鷺鴛衝破竹林煙翡翠踏翻荷[葉-廿+卄]雨。

　　復举僧問中塔雲從何山起風從何澗生塔云尽力[施-也+巴]為不離中塔師云中塔只有受璧之心更无[剜-夗+((夬-人)/口)]城之意金峰則不然若有僧問雲從何山起風從何澗生只向它道竜吟虎嘯。

　　謝頭首秉拂上坣龜毛拂子𣠽柄入手与𡙸擒縱指槐罵柳雖然四頭首一言未出口還會麼黃絹幼婦外孫韮臼。

　　中夏上堂炎〃六月蟬声嗚咽全提句子機先漏泄臨済底㕝上黃檗破夏徃還心未歇。

　　七月旦上堂[葉-廿+卄]落知秋墮第二頭動絃別曲万里崖州趙老放下[前-刖+者]韶陽六不収(良久)有意氣時添意[迷-(這-言)+气]不風流処也風流。

　　解制小參說到行不到処眉毛有幾莖行到說不到時明眼人落井金峰一夏渾崙無縫𦉑論甚麼行到說不到說到行不到咄万里崖州君自去臨行惆悵怨佗誰。

　　復㪯僧問雲門𣗳凋[葉-廿+卄]落時如何門云躰露金風師云雲門老漢未免墮者僧圈繢若有人問金峰𣗳凋[葉-廿+卄]落時如何荅云洞中山色四時好雲外溪声一樣寒。

　　解制上坣九夏賞勞痛棒熱喝剔起便行眼睛忽活万里煙雲一抹秋鴈行沒処水天闊擲丈下座。

　　謝兩班上坣摩訶衍法揮劒太虛量外之機游刅事海忽尒機輪撥轉竜天斉[前-刖+者]力有時金鎚影動古佛𥪰頭參大眾還會麼若也不會問取侍者邉。

　　中秋上堂僧問十五日已前八月秋猶熱十五日已後一天風更涼正當十五日以何𢫾示人。

　　師云今夜一輪滿清光何処無。

　　進云与麼則素魄今宵已十分廣寒宮闕啟重門。

　　師云清風拂白月。

　　進云青𡨋風露翻[舟-(白-日)]桂誰是心空及第人。

　　師云切忌遭点額。

　　進云昔日馬大師翫月次問諸子云正當恁麼時如何百丈云正好修行意旨作麼生。

　　師云明眼人落井。

　　進云西坣道正好供養又作麼生。

　　師云失却半秊糧。

　　進云南泉拂袖便去可謂家富少[(⊥*日)/儿]嬌。

　　師云不許夜行。

　　進云馬師云禪皈海經皈蔵唯有普願独超物外大似怜子不斍醜。

　　師云一塲敗缺。

　　進云後来佛光禪師頌曰馬師父子弄琵琶無奈江西月色何還端的也无。

　　師云幾證蜂桶羊。

　　進云將謂㪯𠀍賞音少更有鵉膠續断絃。

　　師云離絃一箭新羅外。

　　進云非但人天聞未聞四生九類霑㤙澤。

　　師云相識滿天下知心能幾人。

　　乃云明月上孤峰雪庭步沒蹤眼中誰著屑瘦鶴翹寒柖大眾還見麼雲外早飛去也拋拂下座。

　　謝書記上堂㪯五祖演和尚云若有人向虛空裏書淂祖師西来意五字老僧展坐具拜伊頌云只這虚空量大𥿄縦橫无欠亦无餘西来五字炳然露誰識有人背手書。

　　重九上堂陶靖節𠋣欄干三玄𣅀隔重関何也采匊東籬望南山。

　　開炉上堂僧問行者擊皷和尚陞座大眾問訊侍者燒香那個是賔主相見処。

　　師云坐立儼然。

　　進云只如道南方火炉頭有個無賔主話此意如何。

　　師云照顧眉毛。

　　進云金峰門下今日開炉把木佛作薪淂麼。

　　師云只𢙢有眉鬚墮落底。

　　進云與麼則靈[舟-(白-日)]九轉透瓶香。

　　師云切忌貪它一粒米。

　　僧礼拜。

　　師乃云佛性義時節緣冷灰堆裏黑豆爆然雖然火種无多子端的今年勝去年。

　　冬夜小參天寒人寒滴水滴凍低頭坐囲炉仰面看梁棟誰管否去㤗来任它砂飛石走堪咲溈仰呈懞袋叉手進前少賣弄何也楚雞不是[舟-(白-日)]山鳳。

　　復举洞山冬夜喫菓子次問㤗首座有一物黑似漆常在動用中動用中収不淂過在甚麼処㤗云過在動用中山令侍者掇退菓卓拈云尽道㤗首座鈍鳥宿芦老洞山俊鷹摩霄殊不知吳地雪寒越山風暖至節上堂謝檀那至寒岩那畔石筍生幽谷暖囬刧外春君子道長好時節慶雲瑞氣滿天新。

　　謝秉拂上堂拈主丈云龜毛拂子有放有収兔角拄杖有縦有橫日前四頭首恁麼受用去了也只如龜毛兔角作麼生受用去卓一下云有意[迷-(這-言)+气]時添意[迷-(這-言)+气]不風流処也風流。

　　臘八上堂六年冷坐髑髏未𠃵半夜成道欺它自瞞瞿曇性命却在山僧手裏(卓主丈云)霜刀㪯処斗牛寒。

　　臘月望上堂此個事不等閑公案未透咬定牙関雲門一曲機先會臘月光隂一瞬間。

　　元旦上堂時哉〃〃天新地新万象森羅氶化育野花啼鳥一般春。

　　上元上堂乱線孟春三五雨不知天上月圎時迦文錯受燃灯記千古貪光心自飢只有龍潭老一吹吹滅去啞眾裏猶有鼻咲底何也我見燈明佛本光瑞如此。

　　三月半上堂万機休罷千聖不携休論向上向下莫說全提半提何也鷓鴣飛過落花谿。

　　四月旦上堂虚玄大道無[前-刖+者]真宗機先句子電火罔通只如道麻三斤𠃵屎橛金[(罩-卓+止)*寸]圈栗𣗥蓬作麼生話會(良久)麥鬚撚黃桒翼刷緣。

　　浴佛上堂拈起拄杖云未離兜率降王宮不萌枝上百花紅未出母胎度人畢兩手扶犂水過膝𢫾天地獨稱尊幸有老雲門知㤙正解報㤙卓丈下座。

　　結夏小參僧問聖制紀綱尽付来日𥘵宗家訓要在今宵不悋指南請師𢫾示。

　　師云徳嶠趙老垜生招箭。

　　進云南泉斬猫児意旨如何。

　　師云劈開華岳連天色。

　　進云趙州戴草鞋出去是甚心行。

　　師云放出黃河入海声。

　　僧礼拜。

　　師乃云揮王庫刀血濺梵天撾塗毒皷声震大千直得十聖三玄四生九類尽天下衲僧喪身失命所以護生湏是殺先自断其首殺尽始安居死水不蔵龍會淂個中意當甚破草鞋銕船水上浮拍膝云可怜謝三郎月下自搖櫓。

　　翌日上堂安居結制取声安置篋中克期取證吹網欲令氣滿阿呵〃扇子𨁝跳上三十三天𡎺[前-刖+者]帝釋鼻孔東海鯉魚打一棒雨似盆傾濕𨚫西天那蘭陀寺戒賢論師袈裟角它抖擻衣[百-日+(冉-土+二)]整威儀合掌云慚愧慚愧海東扶桑囯裏小長老開口出粥飯氣說大禪卓主丈云諦觀法王法法王法如是。

　　五月旦上堂欲知佛性義當觀時節囙緣時節既至其理自彰如何是彰底之理如何是時節囙緣(良久)霏〃梅雨洒危層五月山房冷似氷。

　　中夏上堂前半夏前三三後半夏後三三安居清眾直下罷參阿呵〃咲倒西天老瞿曇。

　　七月旦上堂絕頂新秋寒螿泣露声前句子側耳差悮諸人若也會淂許伱[舟-(白-日)]霄独步。

　　解夏小參驅耕夫之牛和[泥-匕+工]合水奪飢人之食果州𩚄布金峰一夏更無嶮機絕境与人參究只有麁茶淡飯大家聚頭喫了伱来問訊吾便和南不敢錯悞諸人一絲毫許雖然如是不許夜行何也宝山路滑。

　　上堂此個㕝沒端倪向上向下全提半提金宝門下猶隔雲[泥-匕+工]不論半滿不涉高低(撫膝云)到頭霜夜月任運落前溪。

　　中秋上堂中秋節誰共看馬師父子遞相熱瞞機前拂袖南泉老月下雲開光轉寒。

　　[百-日+(冉-土+二)]住淨智語終。

　　普說

　　中夏普說僧問前半夏已徃後半夏未来正當今日願聞提唱。

　　師云等閑觸著恒山蛇。

　　進云恁麼則高低普應前後無差。

　　師云臂長衫袖短。

　　進云記得僧問百丈如何是竒特事丈云独坐大雄峰意旨如何。

　　師云莫垜跟。

　　進云僧礼拜丈便打端的也無。

　　師云藍田射[雨/巾]。

　　進云忽有人問和尚如何是竒特事且作麼生[尤-尢+祗]對。

　　師云有口堪喫飯。

　　進云爭奈學人無処展拜何。

　　師云殺人可恕無礼難容。

　　問時候如流九夏過半腳跟下事請師一次。

　　師云六月不𤍠五谷不𤍨。

　　進云從上佛祖提掇不起今日當陽七花八裂。

　　師㪯拂子。

　　問昔日臨済和尚示眾云赤肉團上有一無位真人常在諸人面門出入未證㨿者看〃此意如何。

　　師云換却你眼睛。

　　進云時有僧出問如何是無位真人済擒住云道道是何道理。

　　師云逼生蚕作[尒/虫]。

　　進云僧擬議済拓開云無位真人是何乹屎橛作麼生領略。

　　師云覆水難收。

　　進云後来岩頭聞得不覺吐舌意在那裏。

　　師云招禍上身。

　　進云雪峰云臨済似白拈賊若何甄別。

　　師云雪峰還是普州人。

　　進云如二大老恁麼道還与臨済老人有相見分也無。

　　師云一畒之地三蛇九𣆨。

　　僧礼拜。

　　師乃云今夏東山集大成土匏金石皎如明少林一曲八音外十聖三賢側耳驚所以道釈迦弥勒猶是它奴悳山臨済退後有分自餘閑佛閑祖三千里外斫額然雖如是不是冤家不聚頭今夏同門法眷方外道友不期而来不約而集眉毛厮結鼻孔厮拄山野薄祐住山扵道无取茲者𠇩荷諸公輔弼保社山中無㕝過了半夏今日無端東語西話佛鑑師翁曰盖普說湏是法性寬波瀾闊還它前輩大珠南陽徳山臨済岩頭羅山後来圎悟大慧應庵近来亦少雖然雲月是同溪山各異大底有大底生涯小底有小底活計山僧不覚得便冝処落便冝矧此界他方山河大地日月星辰明暗色空破糞箕禿苕箒一〃放大光明出廣長舌無前無後一時說了也所謂橫說竪說顕說密說縱橫無礙說剎說眾生說三𠀍一切說若一草若一木不說不得名為普說恁麼說得猶未涉山僧一咳嗽在還會麼其或未然直湏具高識遠見擇善友師門放下複子急〃參透光隂倐忽二鼠侵藤一息不来異𠀍他生不覺一入馿胎馬腹去不知何刧出頭来可畏可畏所以古悳為此㕝孜〃切〃晝參夜參竪起脊梁忘飡廢寢豈不見臨済慧照禪師幼負出塵之志及落髮進具便慕禪宗初在黃檗會中三年不出僧堂行業純一時睦州為第一座乃問上座在這裏多少時済曰三秊曰曾參問否済曰不曾參不知問個甚麼州曰何不問堂頭和尚如何是佛法的〃大意驅羊入屠門済便去問赤躰挨白刅問声未絕檗便打果然濟下来州云問話作麼生濟曰某甲問聲未絕和尚便打某甲不會〃〃㝡親州曰但更去問且要鈍鐵[百-日+(冉-土+二)]入紅鑪濟又問檗又打如是三度問三度被打禹門三級嶮濟白州曰早承激勸問法累蒙賜棒自恨障緣不領深𣅀今且辝去捨父逃逝州曰汝若去湏辝和尚了去忠告而導州先到黃檗処曰問話上坐雖是後生却甚竒特和尚方便接它已後為一株大𣗳覆䕃天下人去識人還它蒲鞋眼正睦州生時紅光滿室祥雲蓋空旬日方散日有重瞳面列七星持戒精嚴学通三蔵遊方印心扵断際激勸臨濟參黃檗接淂雲門嗣雪峰雲門臨済兩宗皆此老扶竪也故諸方歸慕[禾*(乞-乙+小)]陳尊宿亦皈鄉掩関織蒲鞋以養母故有陳蒲鞋之号済来日辞黃檗〃曰不湏他去[尤-尢+祗]徃高安灘頭參大愚必為汝說破韓信背水濟到　大愚〃曰甚処来済曰黃檗来愚曰黃檗有何言句済曰某甲三度問佛法的〃大意三度被打家醜外揚不知某甲有過无過自屎不斍臭愚曰黃檗与麼老婆心切為汝得徹困更来這裏問有過無過鳳林吒之済扵言下大悟勵声曰元来黃檗佛法無多子囙地倒者囙地起愚搊住曰這尿床鬼子適来道有過無過如今却道黃檗佛法無多子伱見箇甚麼道理速道速道勾賊破家濟扵大愚𦚰下築三拳虎子未絕乳已有食牛氣愚拓開曰汝師黃檗非干我㕝古人相讓如是与今時貪嗣香底實霄壤也溈山㪯問𠇩山臨濟淂大愚力淂黃檗力𠇩曰非但[騎-大+(立-一)][雨/巾]頭亦把[雨/巾]尾是精識精濟辞大愚却囬黃檗檗見便問這漢来〃去〃有甚了期三日不相見莫作旧時看濟曰[尤-尢+祗]為老婆心切款出囚口便人事了侍立檗問甚処去来濟曰昨蒙和尚慈旨參大愚去来檗曰大愚有何言句済举前話檗曰大愚老漢饒舌待来痛与一頓隔靴抓痒済曰說甚待来即今便打随後便掌冤有頭債有主檗曰這風顛漢来這裏捋[雨/巾]鬚済便喝閃電未收轟霹靂檗喚侍者曰引這風顛漢參堂去把断要津莫輕放過済住後曰夫為法者不避䘮身失命我黃檗先師処三度問佛法的〃大意三度被打六十痛棒如蒿枝拂相似諸人還知痛痒麼直饒黃檗通身是手棒如雨点臨濟若非求道之志遠大焉能有淂徹證時節直饒臨濟有遠大之志不出僧堂黃檗若非下𢙣辣手叚伱空向黑山鬼窟賺過一生所謂具高識遠見擇善友師門是也済栽松次檗曰深山裏㘽許多柖作甚麼濟曰一山門境致二与後人作標榜道了將钁𡎺地三下檗曰雖然如是子已喫吾三十棒了也濟又𡎺地三下噓一噓檗曰吾宗到汝大興扵𠀍見子莫若父済果住鎮州臨濟建立黃檗宗旨學佀雲集普化克符二道者為股肱法道振一時示眾大凡演唱宗乗一句中湏具三玄門一玄門湏具三要有權有實有照有用汝等諸人作麼生會即有三玄三要四料簡四賔主四喝四照用等許多閑絡索大法未明滯在一途一轍底窺藩籬乎又有一頌大道絕同任向西東石火不及電光罔通只者一頌子即是殺人刀活人劒耳若能提得徳山末後句香嚴独脚頌雲門法身兩般病洞山三種滲漏以至東山牛過䆫櫺話一举即可点破具眼者辯取夫南岳青原兩𣲖雖分五家臨濟正宗輝騰千古光明照人兒孫滿寰海未致寂寥矣豈非源深流長乎已為他児孫可不辱先祖啞今時学者[泥-匕+工][前-刖+者]文字義句埋沒自己本明不見黃梅七百人龍象眾中唯有個不識字漢得衣法五家七宗宗𣲖皆從曹溪一𣲖出有甚閑工夫管他之乎者也况百家異学如山岳之高瀛浡之深一生兩生若為尽之夫子為万𠀍之師集三聖之事而為一大聖之事亦道吾猶及史之闕文也伱持蠡[采-木+(〡*日)]海一塲困苦參可之士直湏屏去所習專一研究苐一莫執迷待悟明暗兩岐染淨二邊左来也不是右来也不是通身無所安時肚裏七上八下[那-(邱-丘)+邑]時切忌臨崖而退万仞懸崖撒兩手放捨性命絕後[百-日+(冉-土+二)]蘇百尺竿頭進一步豁開活眼全躰現成三界二十五有當下平沉八万四千塵労随処解脫從前作碍作障底文字語言[百-日+(冉-土+二)]抱来橫拈倒用如龍得水似[雨/巾]靠山風䬃二地電激雷轟有時鞭䇿衲僧有時号令佛祖黃檗臨濟退後吐舌不亦快哉濟半夏上黃檗山胡蜂不戀旧時窠見檗看經曰我將謂是個人元来唵黑豆老和尚錯證羊了也住數日乃辝檗曰汝破夏来何不終(夏去)靈木迢然鳳不依𠋣濟曰某甲暫来礼拜和尚仁義道中不無你檗便打趁令去劈開華岳放出黃河濟行數里疑此事却囬終夏識法者懼雲岩半夏無人上山囙甚今日納敗闕(良久云)六月賣[木*(美-(王/大)+口)]風人間𢙢無價(喝一喝)。

　　普說終

　　法語

　　示石侍者

　　從上来的〃相承底非隂界中事眼〃相對間不容髮大抵煆聖凡烹佛祖大爐鞴𢙣鉗鎚断要生銕鑄就脫体荷擔不見克賔維那在興化會中喫棒趕出院意在那裏克賔因甚還承嗣它小𭃯今夏堂司欠人因䖍請石侍者充之殊無難色每〃扣籌室法戰機不讓山僧雖不行興化令秋風吹衣忽皈旧隐不能攔之俊如秋鷹方振揚快如駿駒絕超放是吾家真種草也切祝隨処流通法道應緣接續正宗至嘱。

　　示元侍者

　　我有一句子威音已前兩手分付了也洎至踏步向前袖[尤-尢+紙]需語便道我宗無語句亦無一法与人扵是透得兩重関銕壁銀山一咲摧威音已前消息即今歷〃現前有時在孤峰頂上與人相逢卻向十字街頭握手有時在十字街頭与人相逢卻向孤峰頂上握手一切処一切時淨倮〃活鱍〃恁麼履踐始終不變以至臨死生禍福之際全是自家受用底時節也換身移步豈涉遲疑乎元侍者志道不群氣宇軒昂望他時異日大興法道去也至禱〃〃。

　　示在侍者

　　英靈衲子氣吞佛祖當頭一[前-刖+者]不近人情昔守廓侍者辞興化參徳山問従上諸聖向甚麼処去山曰作麼作麼廓曰𠡠點飛龍馬跛鼈出頭来山便休去山来日出浴廓過茶与山山接得撫廓背一下曰昨日公案作麼生廓曰者老漢今日方始瞥地山又休去廓侍者臨陣揮劒冷光閃爍若非徳山暗設機穽平地厮䧟幾乎被打破蔡州在侍者今欲下山參遍諸方切忌踏它覆轍直須未舉一步前勘破天下老漢了其或不然未免向它家虀甕裏淹殺。

　　示寒河照源大師

　　此事不論男之与女僧之与俗唯一念超證千聖立在下風所以末山接得灌溪揚逆水波龍女勘破鶖子雷轟風馳雖然只如一人道不是神不是鬼變個什麼一人忽然之間變成男子坐寳蓮華成等正覺是一是二直下自能覷破末山龍女隱身無路。

　　示湛然㞐士

　　威音已前有超卓処即今一念超證徧界不蔵脫体現成不分𠀍法佛法直下打成一片若能如是則居忠孝仁義源現宰官身合元亨利貞徳輔君撫民終日作為圎湛虚凝体不動終宵寂嘿展縮殺活用不廢恁麼信得及恁麼行履去一切処一切時淨倮〃活鱍〃以至洎生死之際渾是自家受用底時節也豈不見普現居士入圎悟室一日早朝囬到天津橋上馬躍忽有省直造天寧悟適出門遙見喚云居士且喜大事了畢士厲声云和尚眼花作麼悟便喝士亦喝扵是機鋒迅捷一日微恙忽索湯沐浴畢遂趺坐化偈云謾說従来牧護今日分明呈露虗空拶倒須弥說甚向上一路擲筆而逝是則平生學道靈驗末後得力光明也公只恁麼參取。

　　示禪人

　　學道之要無他只在退步就己若能辨銕石心立决㝎志廢寢忘飡專確体究萬不失一也况這一叚事人〃本有底混沌未分該括萬有纖塵不動含吐十虚一切処一切時淨倮〃活鱍〃纔擬趣向便是千里萬里沒交涉到者裏英俊底直湏超然独脫不見雪峰知皷山緣熟一日驀胸擒住曰是甚麼山釋然了悟了心便忘唯微咲举手搖曳而已雪峰曰子作道理耶皷山復搖手曰和尚何道理之有峰便休去此是本分參禪樣子也古人扵了悟時了心猶忘况扵𠀍間種種雜念狂妄馳求之心乎公還承當得麼只者未承當底復是個甚麼忽然識得落処雪峰皷山却向伱背後叉手。

　　示禪人

　　示諭従辝座下杳阻面話願淂一語以為警䇿不見古人道〃契則霄壤共処趣異則覿面楚越公若廓然契悟則雖在數百里外何隔一絲毫乎矧及至大道絕同不与千聖并立直得孤逈〃峭巍〃萬化千變風行草偃公如是信得及豈非暢快平生乎勉旃勉旃。

　　示禪人

　　道人日用㕝如白日青天脫体現成遍界不蔵全佛法是𠀍法全𠀍法是佛法八面玲瓏無絲毫障礙処若能如是雖在塵勞中而不被塵勞之所染污雖在福貴中而不被福貴之所羅籠如蓮華不[前-刖+者]水也纔起佛見生𠀍間想當面蹉過了也所謂一種不通(兩処)失功只要胸次廓然不留纖末內忘己見外泯諸相萬端千緒打成一片儻根浮脚淺猶觸途成滯被目前万境所轉作麼生透脫生死牢関去切湏不捨晝夜孜〃矻〃退步体究忽然到大休歇大安樂之塲始知法喜禪恱之樂非𠀍間之樂可比然此樂無受者平等一如混融无際便能処無為事行不言化流通正宗救末運弊豈非報佛祖深㤙耶。

　　示禪人

　　挺特沒量漢卓然超佛祖坐臥聲色堆頭不与一法作對更湏移步換身一句全提八面受敵絕物而照先機而轉纔凝神澄念墮在死水裏直湏無邉剎海風颯〃地雷轟電激變化無滯始得其或未然龍門嶮処点額曝腮所以雲門大師云尽乾坤大地無絲毫過患猶是轉句不見一色始是半提湏知有全提時莭鞭䇿佛祖号令衲僧只在全提時莭耳既存它種草切莫碌〃小了。

　　示禪人

　　學道人胸衿未穩只在偷心未死尽直湏向極微細処𣣔起未起猛[前-刖+者]精彩看忽然脫体現成遍界不蔵遍界不蔵処千眼也難窺有時石女腰邉截兔角有時銕牛背上刮龜毛不存竒特殊勝不墮平常无㕝恁麼履踐始終不変万秊一念一念万年以至臨死生禍福之際全是自家受用底時節豈涉遲疑乎。

　　示壽山講師

　　我宗無語句更不立階梯坐断報化佛頭高踏毗盧頂上所以道釈迦弥勒猶是他奴至竟他是阿誰壽山若也点頭去山僧咬定牙関何也許由洗耳巢父牽牛。

　　法語終

　　頌古

　　即心即佛

一段光明天真自得皓玉無瑕雕文䘮德

　　非心非佛

非佛非心豈易聞暮風吹断碧溪雲虚堂永夜月為晝羽角可慙龍鳳群

　　馬祖陞堂百丈捲席

向上那一路師資全不顧月上孤頂寒霧卷幽岩露

　　𡸁絲千尺意在深潭離鈎三寸子何不道

蛟龍何必貪香餌隨例漁翁拋釣來跳過禹門三級浪任佗平地鼓風雷

　　百丈耳聾黃蘗吐舌

三日耳聾誰委得退身吐舌只麼來馬師一喝乾坤暗轟起一聲燒尾雷

　　明招謙禪師暖処商量

不謬明招獨眼龍雷聲一起電相從千山雨過添新碧花放幽巖朵朵紅

　　佛祖[朁-日+貝]

　　釋迦

本來无影像丈六紫金身不動瑤華座全身現剎塵

　　觀音

悲願海深楊桺繫春圓通門戶巨闢塵塵

　　佛光(為石侍者請)

大唐撾皷扶桑陞堂白拈手段意在當陽咦有破家子證蜂桶羊

　　自[朁-日+貝]

　　為石侍者

脕體无依坐断寰宇黑漆竹篦號令佛祖石侍者▆點首轉圓石扵千仞付鈯斧扵兩手

　　為玉林居士

掣電之機風雷之舌開盡三冬枯木花誰看九夏寒巖雪咦石霜之下有張拙

無靣目漢誰見其端潮落海岩露雲𠬧天宇[宋-木+(├/見)]

峭峻門庭不立階梯啞禹力不到処河勢流向西

坐断乾坤殺活當機擬問如何雪刅橫飛

　　正和五年丙辰十月卄日丑刻書偈坐化云。

坐脫立亡平地骨堆虚空翻筋斗剎海動風雷(喝一喝)

　　徑山老圓照室中皆麟角鳳觜間出无學一人大似無毛鐵鷂宿鷺亭前扶桑國裏石火莫及電光罔通產下三足金烏飛上東山雲岩高高峯頂羅籠不住呼喚不回㝡初断命刀子便自倒行逆施沒踪跡処莫蔵身重遭捉敗夜半正明天曉不露吹滅銀燭未露爪牙等閑撞倒巨福山官馬厮踢甚慿據。

　　雲岩高峯佛國禪師機緣問答天岸廣首座請序。

　　㤗定三年丙寅春二月三日前鷄足山比丘清拙(正澄)拜書

　　住下野州東山雲巖禪寺高峯和尚勑諡佛國禪師問答

　　參學比丘　慧廣　編

　　師始[言*(〦/日)]𠀍良田長樂寺見無學和尚勑諡佛光禪師問曰從來佛祖如冤家今朝覿靣難迴避不顧放身捨命処請師下断命手脚光云断命刀子在你手裏師曰吹毛元不動遍地是髑髏光云閑葛藤便問夾山云𡸁絲千尺意在深潭離鈎三寸子何不道近処下一轉語師曰龍門真躍鱗不隨漁人手光云你因什麼在醋甕裏[前-刖+者]身師振威一喝光云絲懸淥水浮定有無作麼生分賔主師曰一吸滄溟乾光云船子末後付夾山云蔵身処沒蹤跡無蹤跡処莫蔵身作麼生師曰敗闕不少光云賞你大膽放三十棒師曰爭奈棒頭在學人手裏光云回這棒頭打東福和尚師曰祖禰不了殃及[(⊥*日)/儿]孫(師甞受業東福和尚)又一日因入室光問云馬祖陞堂百丈捲席意𣅀如何師曰一狀領過光云你因什麼向老僧鉢盂裏洗浴師曰和尚鉢盂百雜碎光呵呵大笑云也得也得。

　　光自福山致書求平日述作師以偈荅曰一見明師意轉閑癡憨終日坐煙巒飽柴飽水无餘事禪道文章何処安。

　　師後[言*(〦/日)]福山一日光謂師云你但來呼老漢足矣何必有重賞使我不安師曰某甲特來礼拜和尚更不採一莖菜不費一粒米供養和尚去光云老漢老貪承供養鼻下一坃深万丈橫吞羅漢竪吞佛却道今日欠鹽醬師舉拳曰只這一箇吞吐不下師云汝當拈出老漢退身有分若是東山下[(⊥*日)/儿]烏藤更喫五頓師打光一拳光呵呵大笑。

　　一日因遊山光問云開口因甚不在舌頭上師吐舌曰果然出廣長舌光云家法不如此師曰待肯作麼光云注解不成禪師振威一喝光云試分賔主看師曰今日相見光云我不識你師拂袖去光喚云且来師歸来云適来方丈裏喫茶了光云汝只可借路去不可借路来師曰步步無蹤跡光云老僧要汝出草師曰山頂澗底一見便見光云一生如此他日有悔在師曰慶快平生是今日孰云千里賺吾來光云吾當為汝助喜雖然如是靈禽自惜羽毛師曰謝和尚老婆心切光云付授之際不可草草即作一偈莫怪吾多事楊花落也驚三十年後去擲地作金聲師便礼拜光謂師曰我要你在此伴我三兩月老懷方快活師曰雖然爭如䇿杖歸山去長嘯一聲煙霧深光云非此謂也我年老心孤要真正知心暖我懷抱也夜話之次光謂師曰東山戲幾日老漢要与你細談話在一回相見千難万難此事造次不得師曰某日夕不欲離和尚左右只恐雲山无主人伏乞今宵示火炉頭話光云一棒一喝擊石火閃電光容易若是佛祖綿密処湏是透得圓熟七出八沒処如十鏡十燈光光相照光光不碍斯為妙也師曰万象森羅一毛頭上十方三世一彈𢫾間光云若如是你行此路不妨亦要有變他頭靣各別為宗匠師曰是龍上天是虵入草光云湏當如大鈞播物不可局扵一枝師曰七手八腳神頭鬼靣光云好好便將衣法俱付了云千万為佛法接人師受法衣云何処不稱尊。

　　師一日看真如錄光謂云長老看老僧拙作中間頭靣不同出沒非一不可以實跡求此名虚玄大道无[前-刖+者]真宗臨濟的的相承自古自今千万人中只求一人半人髣髣髴髴者无限的的到地頭者難其人冝細細涵泳且虚心為第一嵗久月深自有不思議之妙矣師曰虚玄大道无[前-刖+者]真宗那邊撒手任向西東光云一切不存是臨濟宗千差万別莫不朝東師曰禹力不到処河聲流向西光云汝雖如此老僧猶有話在師曰不勘自敗光云放汝一線道。

　　光囙夜話之次問云夜半正明天曉不露長老作麼生聲未了師吹滅燭光云長老却是一箇大蟲師曰爪牙未露在光云老僧年邁師曰請和尚穩眠去光云伏惟安置。

　　無學元和尚載道而東流通洋洋焉与東溟共主皜皜乎与旭日爭明今觀其嗣子高峯日和尚印心傳器之際披肝瀝膽劈腸剜心一唱一酬一啐一啄機敓機的破的大似轉圓石于千仞之上走明珠扵一柈之中芥輥鍼投了无凝滯灼然擲地金聲何待三十年後若曰虛玄大道无[前-刖+者]真宗臨濟的的相承豈有今日所与一山寧和尚一挨一拶嗔拳互舉𤍠血相噴此又不可以言意求之。

　　㤗定三禩丙寅嵗端月既日禾城本覺靈石如芝書

　　佛祖大事脚跟下洞明与本分人相見一抑一揚无非揭示箇一[前-刖+者]子直是毫髮無間所謂臨機不讓師也無學和尚得先徑山圓照之𣅀潜鞭熟鍊極妙窮玄如善舞太阿無不中其矩度今觀与佛國高峯長老問荅縱橫箭鋒相直有如老東山山之與南堂說細大法門殊無少異但當時舉子胡看狗話必欲結南堂之舌而使自己(亦无)嚥唾処為百了千當不知高峯到此果能心死路絕否其徒廣首座出此錄為示為題其後。

　　旹
㤗定三年三月初五日金陵鳳臺住山清茂題

　　師一日相訪一山和尚山問云和尚在東山尋常以何示徒師曰洞中山色四時好雲外溪聲一樣寒山云莫是瞎時人眼麼師曰正法眼蔵增高價山便喝師連喝兩喝。

　　喫茶之次山又問云水牯牛水草甘麼師曰飽臥斜陽[起-巳+(乞-乙+小)]不去山云猶欠痛鞭在師作吼勢傾頭撞倒山山呵呵大笑。


