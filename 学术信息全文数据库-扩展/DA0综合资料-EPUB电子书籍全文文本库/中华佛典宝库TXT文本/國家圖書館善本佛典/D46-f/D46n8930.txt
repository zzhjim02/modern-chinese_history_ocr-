國家圖書館善本佛典第 46 冊 No. 8930 特賜興禪大燈國師參詳語要


　　筑州太宰府萬𥝝崇福禪寺語錄

　　侍者　宗貞　編

　　山門門頭實地个个踏著因甚諸人随我入得喝一喝。

　　佛殿前佛後佛隱顕非一(咄)不因新長老證明知佗一對无孔銕。

　　土地堂護法先湏識得主人公阿誰是主人公扣齒三下云東西南北一等家風。

　　祖師堂者一隊老漢惜乎坐在者裏提起坐具云若不行此令誰敢得扶起。

　　方丈橫主丈云関中主能解与本分草料鳥觜薄舌莫胡乱供欵去等主丈。

　　拈帖溫潤之文格調之氣直饒衲被蒙頭奚以讓為之義。

　　山門䟽成言扵語成語扵言如何若何官不容針。

　　法座諸人喚作高廣座子山僧喚作者个座子何故一步云只為到与麼地。

　　師陞座拈香云此一瓣香𤑔向炉中恭為祝延
今上皇帝聖躬萬歲萬歲萬萬歲
陛下恭願
龍啚永固玉葉弥芳。

　　次拈香云此一瓣香𤑔向炉中奉為征夷大將軍增崇祿筭伏願高賛域中之徳長提塞外之令。

　　又拈香云此一瓣香𤑔向炉中奉為大檀主筑州大空門洎都督司馬增崇祿筭伏願扇威風扵千歲輝佛日扵[一/力]𠀍。

　　拈香云此香𤑔向炉中供養前住巨福名山建長禪寺先師　敕諡圎通大應國師南浦和尚大禪師用酧法乳之恩。

　　師斂衣就座云明鏡當臺明珠歷掌要兮妍醜者直下来相見有麼有麼時有僧問綠樹隂濃夏日長樓臺倒影入池塘師云時節難逢僧云和尚辞帝里　皇帝留之更向甚処通一路来師云銕船水上浮僧云寰中天子敕聻師云誰不羕恩僧云与麼則杲日麗天清風匝地師云大方无外僧云記得保壽開堂三聖推出一僧意㫖如何師云白雲[泳-永+冞]処金龍躍僧云壽便打又作麼生師云碧波心裏玉兔驚僧云若忽有人推出一僧如何祗對師云風光可愛僧云者个且置今日還有禁足安居底道理麼師云大家在者裏僧云十五日結制則不問即今一時結去看師云𩂜𩂜綠楊堪繫馬僧云恩大難酧師云能有幾人僧礼拜。

　　師乃云𠀍尊拈花迦葉微笑君子愛財取之有道正法眼蔵從此流通遞代傳持受虚接響激揚鏗鏘坐断古今珠回玉轉八靣玲瓏迄于其大機圎應大道无方一寶一主擒縦擡搦収放明暗電轉星飛窮則変変則通青扵藍寒扵水聽教挺拔威音𨚗畔蕭然空劫已前况亦清風明月多雅[奧-釆+乂]白雲流水寬詩緣四海九州雷動風行漁歌樵唱共賀太平正當与麼時人人禁足護生人人剋期取證　皇恩佛恩一時報了底事又作麼生擊拂子云版啚遠奏堯天闊[一/力]物呈祥樂　聖情。

　　復㪯三聖道我逢人即出出則不為人[奧-釆+乂]化道我逢人則不出出即便為人師云二大老可謂漆隱処黑朱隱処赤若是山僧底天平地平卓主丈下座。

　　當晚小參僧問三月安居九旬禁足則不問遠離花洛親到岳峰一句如何師云八角磨盤空裏走僧云和尚住此山以何安眾師云山色夕陽時泉声中夜後僧云与麼則大眾飽徳去也師云无限清風來未休僧云徳山小參不荅話有問話者三十棒意㫖如何師云去得来不得僧云趙州小參要荅話有問話者置將一問来又作麼生師云来得去不得僧云今夜小參要荅話不要荅話耶師云出頭天外看誰是我般人僧云三大老用處莫止一般麼師云教你休也不肯休僧云若如此則一即三三即一師云吽吽僧云學人今夜小出大遇便礼拜師云撒手𨚗邊去乃云今夜要与大眾有个識靣之話各各切冝起倒分明陵王溪畔此君亭邊諸人知有未得做主崇福區宇件件數目山僧做主未辨大毫既一其居為甚受用不同還會麼所以道欲識佛性義當觀時節因緣明朝頼是結制安居之辰个个成熟慧身坐底立底築著磕著自然不得孤負者个便卓主丈一下。

　　復㪯雲門因有官問佛法如水中月是也无門云清波无透路師拈云以荅見問問最可以問見荅荅未奇且道誵訛在甚処具眼禪流請辨緇素看。

　　次日上堂我个一眾与尋常不同跳出金剛圈吞透栗𣗥蓬激電神機雲飛飈到既而如此今朝因甚要行不行要住不住還會麼擊拂子云塌薩阿竭二千𥝝。

　　五月且上堂僧問声前薦得未是作家喝下羕當猶是鈍漢為什麼如此師云石壓笋斜出岸懸花倒生進云猶是學人疑處師云鳳林吒之進云記得僧問投子如何是十身調御投子下禪床立意旨如何師云頂上无骨進云又問凢聖相去多少投子亦下禪床立意在𨚗裏師云頷下有鬚進云若有人問如何是十身調御如何祗對師云眼中童子靣前人進云上来一一指示分明為人底一句又作麼生師云三十𥝝後自悔去亦不定。

　　乃云崇福有三訣若參得第一訣許你拄杖頭上挑日月若參得第二訣不妨拂子頭上打筋斗若參得第三訣我且問你山前麦熟也未。

　　端午謝檀家補寺齋上堂僧問今朝五月端午不用書符咒土請師現量法門一句直下至論師云一峰雲片片雙磵水潺潺進云家无白澤之圖又作麼生師云將謂要問話漢進云善財撞著文殊底時節且置天澤三轉語還許學人咨參也无師云鑽之是仰之是進云己眼未明底因甚將虚空作布袴著師云脛无毛股无肉進云劃地為牢底因甚透者个不過師云脚下荊𣗥深數丈進云入海筭沙底因甚針鋒頭上翹足師云覺築著你鼻孔麼進云恁麼則金殿譚禪大恱　皇情岳峰聲道奔走衲子也未為分外在師喝云非阿你境界進云錦上鋪花又一重師云咦。

　　乃云端午天中節諸方尽呪土書壁以消妖怪認採藥模樣落草以作伎倆爭如我者裏有不忘靈山付嘱之人忽展妙術之手拔貧做富一眾个个石人之機銕漢之用風吹不入水洒不著諸人要見此人麼卓主丈云切忌當靣諱却。

　　和泉和尚至上堂僧問長松嶺頭風𩖼𩖼飛瀑岸前水潺潺現成公案大難大難如何履踐師云好向大難處履踐進云恁麼則薰風自南来殿閣生微凉師云認馿鞍橋作阿爺下頷進云和尚有三訣一一許咨參也无師云何妨問將来進云若參得第一訣許你拄杖頭上挑日月意旨作麼生師云虚空迸裂進云若參得第二訣不妨拂子頭上打筋斗又如何師云山岳起舞進云若參得第三訣我且問你山前麦熟也未意在𨚗裏師云眼睛鳥律律進云者个三訣必竟明得什麼邊事師云金香炉下銕崑崙。

　　乃㪯[奧-釆+乂]化見同參來喝底公案師云古人只要就價高處欠䔍其管賞之義崇福今日得和泉和尚光訪事事自然函蓋相應何故擊拂子云覔火和煙得擔泉帶月皈。

　　退院上堂衲子從来无定迹天涯海角任情遊一毫頭上辤華洛三皷聲中出九州。

　　崇福語錄終

　　拈古

　　㪯臨濟上堂云一人在孤峯頂上无出身之路一人在十字街頭亦无向背那个在前那个在後不作維摩詰不作傅大士珍重。

　　師云將謂龍頭蛇尾元来只是蛇尾龍頭雖然如是深領指示。

　　㪯欽山同嵓頭雪峰到徳山乃問天皇也恁麼道龍潭也恁麼道未審徳山作麼生道徳山云汝試㪯天皇龍潭底看欽山擬議徳山便打欽山㷌延壽堂云是則是打我太煞嵓頭云你与麼佗後莫道見徳山。

　　師云可惜許。

　　㪯雲門上堂云遇人即鼻孔遼天。

　　師云堪笑言老漢赤脚上刀山抜毛入火聚其爭柰解笑底也少㪯僧問雲門如何是透法身句門云北斗裏蔵身。

　　師云眾生若非法身即非眾生法身若非眾生亦非法身透之一字因誰致淂直饒是北斗裏蔵身可謂修羅三目佀伊字。

　　㪯雪竇示眾云譬若二龍爭珠有爪牙者不淂或有衲僧問既是有爪牙者為什麼不淂請大眾為雪竇下一轉語。

　　師云其貧不學儉富不學奢此是俗漢之陋韻却可謂知言也且問諸人二龍爪牙孰与雪竇爪牙佗既爭珠不淂之這老爭个什麼而不淂請各下一點語。

　　㪯趙州問投子大死底人却活時如何投子云不許夜行投明湏到。

　　師云趙州移步不移身投子移身不移步雖然羕虚接響爭柰它後㪯淂者少。

　　㪯臨濟令侍者傳語徳山侍云徳山要打人濟云汝但去待伊拈棒接住与一送管取不打你侍依所教果然不打㷌㪯似臨濟濟云我従来疑著者漢。

　　師云盖是作者動止神鬼難測一人向海枯終見底処坐断千聖之頂𩕳一人向人死不知心処瞎却衲子之眼睛咦可貴可賤。

　　㪯雪竇一日問僧你浴未僧云某甲此生不浴竇云你不浴[ㄙ/十/回]个什麼僧云今日被和尚勘破竇云賊不打貧兒家。

　　師拈云雪竇老漢才兼文武出將入相今日遭拈出一口鈆刀子高豎降旗諸人要識雪竇麼一種是聲无限意有堪聽有不堪聽。

　　㪯風穴因僧問如何是清涼山中主穴云一句不遑无著問迄今猶作野盤僧。

　　師云古人恁麼荅褒清涼主貶清涼主若是道褒因什麼有不遑无著問之句若也道貶它有个什麼過道不褒不貶風穴何必有恁麼語話无端觸著獅子哮吼。

　　㪯臺山路上有一婆子接待凢有僧問臺山路甚麼去婆云驀直去僧才去婆云好个師僧又与麼去如是既久游僧傳到趙州州聞淂云待我去勘破佗遂去問臺山路婆随例云驀直去州才行婆又云好个師僧又与麼去州回云我勘破婆子了也。

　　師云尽謂日下挑孤灯殊不知失錢遭罪。

　　㪯臨濟上堂云有一人論劫在途中不離家舎有一人離家舎不在途中那个合受人天供養便下座。

　　師云這老漢威容嚴肅衲子到者无不失其㪯措大家寑默俛仰過日不見道眾人之唯唯不如一士之諤諤若是人天供養要擇取一人。

　　拈古竟

　　頌古

　　淨居扵䆫牖中义手。

玉囦鑑月不期秋夜靜方知波浪別従此相逢路似迷崔嵬檀特硬如銕

　　尒時迦葉告諸比丘佛已茶毗金剛舎利非我等事我等宜當結集正法无令断絕。

列三析半信何通回首白雲眼力空鷄足峰前未[(白-日)*(厂-一+帚)]去多羅葉上動悲風

　　行思禪師問希遷云汝什麼処来云曹谿来思乃㪯拂子云曹谿還有這个麼云非但曹谿西天亦无思云子莫曾到西天否云若到即有也思云未在更道云和尚也湏道取一半莫全靠㪯人思云不辤向汝道恐已後无人羕當。

明暗雙雙絕對揚愁人未說断愁腸金毛獅子解踞地冤苦蒼天又一場

　　僧問大随劫火洞然大千俱壞未審這个壞不壞随云壞僧云与麼則随佗去也随云随佗去。

劫火随佗喚不回遠離西蜀去還来大千揔等者僧眼古佛光中笑口開

　　百丈懷海一日謂眾云佛法不是小事老僧昔被馬大師一喝直淂三日耳聾眼𪾲黃蘗聞㪯吐舌丈云子已後莫羕嗣馬祖蘗云不然今日因師㪯淂見馬祖大機大用然且不識馬祖若嗣馬祖䘮我兒孫丈云如是如是。

一喝耳聾天地黑當機吐舌生荊𣗥羕虚接響意難論兩兩三三好動[前-刖+者]

　　保福長慶遊山次福以手指云只這裏便是妙峰頂慶云是即是可惜許雪竇著語云今日共這漢遊山[ㄙ/十/回]什麼復云百千年後不道无只是少後㪯佀鏡清清云若不是孫公便見髑髏徧野。

妙峰孤頂難人到只看白雲飛又[(白-日)*(厂-一+帚)]松檜蒼〃歷幾歲莫教巖畔鳥聲稀

　　僧問巴陵如何是提婆宗巴陵云銀椀裏盛雪。

提婆宗難分節誰道銀椀裏盛雪大地山河一等風人間天上蕭洒絕

　　盤山垂語云三界无法何処求心。

千峰雨霽露光冷月落松根蘿屋前擬冩等閑此時意一溪雲鎖水潺〃

　　巖頭問僧什麼処来僧云西京来頭云黃巢過後還收淂劒麼僧云收淂頭引頸近前云㘞僧云師頭落也頭呵呵大笑僧後到雪峰峰問什麼処来僧云巖頭来峰云有何言句僧㪯前話雪峯打三十趂出。

黃巢過後劒難收提去提来傷手憂不是山藤三十下梵天餘血五湖流

　　雲門垂語云古佛与露柱相交是第幾機自代云南山起雲北山下雨。

古佛光中第幾機南山雲外少人知千溪日晚樵歌路[(白-日)*(厂-一+帚)]去来兮来去[(白-日)*(厂-一+帚)]

　　仰山問三聖汝名什麼聖云慧寂山云慧寂是我聖云我名慧然仰山呵呵大笑　師著語云什麼処去也。

煦日影中雪霽春梅腮栁靣闘芳新詩緣風𪥌无限意獨許苦吟野外人

　　雲門垂語云乹坤之內宇宙之間中有一寶祕在形山拈燈籠向佛殿裏將三門来燈籠上。

宇宙乹坤同一寶燈籠佛殿形山中青松雪霽岩勢晚寒月風清溪畔空

　　禾山垂語云習斈謂之聞絕斈謂之隣過此二者是為真過僧出問如何是真過山云解打皷問如何是真諦山云解打皷問即心即佛即不問如何是非心非佛山云解打皷問向上人来如何接山云解打皷。

天上星地下木覿機那肯涉離微明〃歷𠀍无別物猛烈身心更不疑

　　仰山問僧近離甚処僧云廬山仰山云曾遊五老峰麼僧云不曾遊仰山云闍梨不曾遊山雲門云此語皆為慈悲之故有落草之談。

看〃落草不遊山的信何通千里関敲唱當鋒見禪恱一圎空裏二三三

　　外道問佛不問有言不問无言世尊良久外道讚歎云𠀍尊大慈大悲開我迷雲令我淂入外道去後阿難問佛云外道有何所證而言淂入佛云如𠀍良馬見鞭影而行。

不問有言異道事銕山當靣勢崔嵬孤峰雲散千溪月鞭影追風直下来

　　魯祖山寶雲禪師因僧問如何是言不言雲云汝口在什麼処僧云无口雲云將什麼喫飯僧无對洞山代云佗不飢喫什麼飯。

超然一句錯流布強弄爪牙未作家簫後路頭端的別誰知高処有風波

　　溈山因仰山問如何是西来意溈云大好燈籠仰云莫只這个便是麼溈云這个是什麼仰云大好燈籠溈云果然不識。

機意交馳何処去陣雲千里鎻重関大家問著不相識堪笑古風匝地寒

　　江州龍雲臺禪師因僧問如何是祖師西来意臺云老僧昨夜欄裏失却牛。

昨夜欄裏失却牛不風流処也風流枯禪无限喚淂作祖意西来特地酧

　　南泉一日東西兩堂爭猫[(⊥*日)/儿]南泉見遂提起云道淂即不斬眾无對南泉斬却猫[(⊥*日)/儿]為兩叚南泉復㪯前話問趙州州便脫草鞋扵頭上戴出泉云子若在恰救得猫兒。

兩堂爭処南泉断王老放時趙老收頭上草鞋多少重白雲流水共悠〃

　　僧伽難提知眾生慢乃曰𠀍尊在日𠀍界平正无有丘陵江河溝洫水悉甘美草木滋茂國土豐盈无八苦行十善自双樹示[滅-火+大]八百餘𥝝𠀍界丘墟樹木枯悴人无至信正念輕微不信真如唯愛神力言訖以右手漸展入地至金剛輪際取甘露水以琉璃噐持至會所大眾見之即時欽慕悔過作礼　師著語云拈淂也未。

日暮雲晴空眼界清風况是草離離松根石上与誰說月到中峰猶未[(白-日)*(厂-一+帚)]

　　迦耶舎多尊者領徒到一舎舎主鳩摩羅多問云是何徒眾尊者云是佛弟子羅多聞佛号心神悚然即時閉戶尊者良久自扣其門羅多云此舎无人尊者云荅无者誰羅多聞語知是異人遽開関延接。

踏断春風千萬峰蒼苔青薜鎻靈蹤落花啼鳥夕陽裏雲合雲開晚寺鐘

　　𣑽摩淨德云弟子衰老不能事師願捨次子以令出家。

退己進人无可比百千年後有誰知室羅城畔金水上古佛放光動地時

　　不如蜜多聞偈再啟祖云法衣宜可[估-口+(田/寸)]授祖云此衣為難故假以證明汝身无難何假其衣蜜多聞語作礼而退。

月高松頂孤灮冷風弄殘雲秌意寬四海㳙㳙百川落琉璃殿上夜遊闌

　　玄沙示眾云諸方老宿尽道接物利生忽遇三種病人作麼生接患盲者拈槌竪拂它又不見患聾者語言三昧它又不聞患瘂者教伊說又說不得且作麼生接若接此人不得佛法无靈驗僧請益雲門門云汝礼拜著僧礼拜起門以拄杖挃僧退後門云汝不是患盲復喚近前來僧近前門云汝不是患聾乃云還會麼僧云不會門云汝不是患瘂僧扵此有省。

盲聾瘖瘂誰能接退後近前指下明多向珍候沉動處不知三種一毛病

　　翠岩夏末示眾云一夏已來与兄弟東說西話看翠岩眉毛在麼保福云作賊人心虚長慶云生也雲門云関。

偷眼才開先下手眉毛生也月方明雲門関子[一/力]重鎻直至而今絕夜行

　　𥂁官一日喚侍者云与我將犀牛扇子來侍者云扇子破了也官云扇子既破還我犀牛兒來侍者无對投子云不辝將出恐頭角不全雪竇拈云我要不全底頭角石霜云若還和尚即无也雪竇拈云犀牛兒猶在資福𦘕一圎相扵中書一牛字雪竇拈云適來為什麼不將出保福云和尚𥝝尊別請人好雪竇拈云可惜勞而无功。

犀牛扇子清風起坐断清風出氣難破了當年重用去和烟搭在玉欄干

　　雪峰住庵時有兩僧來礼拜峰見来以手托庵門放身出云是什麼僧亦云是什麼峰低頭[(白-日)*(厂-一+帚)]庵僧後到岩頭頭問什麼𩂜来僧云嶺南来頭云曾到雪峯麼僧云曾到頭云有何言句僧㪯前話頭云佗道什麼僧云佗无語低頭[(白-日)*(厂-一+帚)]庵頭云噫我當初悔不向佗道末後句若向伊道末後句天下人不柰雪老何僧至夏末再㪯前話請益頭云何不早問僧云未敢容易頭云雪峯雖与我同條生不与我同條死要識末後句只這是。

同條生處不同死拈却明頭収暗頭從此放身[(白-日)*(厂-一+帚)]庵去至今簾外鬼神愁

　　溈山五峯雲岩同侍立百丈百丈問溈山併卻咽喉唇吻作麼生道溈山云却請和尚道丈云我不辝向汝道恐已後䘮我兒孫復問五峰峰云和尚也湏併却丈云无人處斫額[((印-ㄗ)*夕)/壬]汝又問雲岩岩云和尚有也未丈云䘮我兒孫。

東街栁色和烟翠西巷桃花相映紅幾度春風晚鐘裏遊人著意到寥空

　　南泉叅百丈涅槃和尚丈問従上諸聖還有不為人說底法麼泉云有丈云作麼生是不為人說底法泉云不是心不是佛不是物丈云說了也泉云某甲只与麼和尚作麼生丈云我又不是大善知識爭知有說不說泉云某甲不會丈云我太煞為你說了也。

從上為人事不容老胡知寒雲抱幽石霜月照清池

　　大随問僧什麼處去僧云礼普賢去随㪯拂子云文殊普賢揔在這裏僧作圎相拋向背後乃展兩手随云侍者取一帖茶与這僧。

遠聞近見一賔主半暗半明孰与揚若是个中全用去普賢特地逐亡羊

　　三角緫印云若論此事眨上眉毛早已蹉過也麻谷便問眨上眉毛即不問如何是此事角云蹉過也谷乃掀禪床角打之谷无語。

地獄天堂阿剌剌機関直下沒應把姦生多変卻難得雙放雙収過新羅

　　維摩詰問文殊師利何等是菩薩入不二法門文殊師利云如我意者扵一切法无言无說无示无識離諸問荅是為入不二法門代維摩打出　扵是文殊師利問維摩詰我等各自說已仁者當說何等是菩薩入不二法門維摩默然　代文殊乃喝。

不二法門何再說二千三[一/力]一齊来當𥝝妙吉親用去扶淂病翁使口開

　　僧問趙州初生孩子還具六識也无州云急水上打毬子僧復問投子急水上打毬子意旨如何子云念念不停流。

六識問来難識破趙州老大只麼酧可憐同道實頭漢道道念念不停流

　　京兆米和尚因有老𪧐問月中断井索時人喚作蛇未審七師見佛喚作什麼米云若有佛見即同眾生𪧐云千年桃核　師別米和尚驀口一拳。

断井索子月中為蛇衝氣吐毒跳沫馳波生兮佛兮齊難話多劫潛微[(白-日)*(厂-一+帚)]滅磨不滅磨紫金光聚照山河

　　雲門云古人道人人尽有光明在看時不見暗昬昬作麼生是光明代云厨庫三門又云好事不如无。

九天雲淨眾星微風[奧-釆+乂]何餘一句詩今夜与君无事去時人喚作那斯祁

三門厨庫是光明見不見時難辨別好事元来不如无烏鷄半夜啄生銕

　　馬大師不安院主問和尚近日尊位如何大師云日靣佛月靣佛。

日靣佛月靣佛三三兩兩太无端二十年来苦辛客照絕精微見大難

　　僧問雲門如何是超佛越祖之談門云胡餅。

覿靣胡餅難下口摩斯吒徒入瀾中者回休吐黑雲霧寥廓天邊无白虹

　　百丈惟政禪師一日謂眾云汝為我開田我為汝說大義僧眾開田竟請和尚說大義百丈便展開兩手。

閃電激怒雷馳眼裏耳裏个覿機昨夜三山三跳後北辰鬼谷作擬議作擬議七佛祖師曾未知

　　平田普岸禪師因有僧到叅平田打一拄杖其僧近前把住拄杖平田云老僧適来造次僧卻打平田一拄杖平田云作家作家僧礼拜平田把住云是闍梨造次僧大笑平田云這个師僧今日大敗也。

一向一背不易親互換韜略鼓旗別干將劒未斬甲鍪夏服箭何穿七札鬼哭神悲崖崩石裂還顛蹶師僧今日大敗缺

　　大慈山寰中禪師住庵時南泉至問如何是庵中主寰云蒼天〃〃泉云蒼天且置如何是庵中主寰云會即便會莫忉〃南泉拂袖而出。

庵中主見還難句裏蔵身太无端偷眼暫時休也未夜深誰共過関山

　　僧問藥山平田淺草麈鹿成群如何射淂麈中麈山云看箭僧放身便倒山云侍者拖出這死漢僧便走山云弄泥團漢有什麼限雪竇拈云三步雖活五步湏死。

麈中麈走淂三步五步未堪趂虎兒趂[皮-(〡/又)+(王/几)]兒獵人徒莫覔坤維

　　慧忠國師与紫璘供奉論議既升座供奉云請師立義某甲破忠云立義竟供奉云是什麼義忠云果然不見非公境界便下座。

祖風逈振機輪轉斈海瀾忙自沒頭大鵬一㪯九[一/力]里籬邊燕雀空啾〃

　　僧問洞山如何是佛山云麻三斤。

木落岩崗鋒骨泠月斜禪石曉難開寒雲伴来閑不徹飛瀑從佗起忽雷

　　六祖云不思善不思𢙣正當恁麼時還明上座本来靣目来。

五步欵行三步疾莫教正眼頂門開悠〃不見𢈔嶺路腳後腳前[(白-日)*(厂-一+帚)]去来

　　霍山和尚聞祕魔岩和尚凢有僧到礼拜以木叉〃[前-刖+者]霍山一日遂往訪之才見不礼拜直入祕魔懷裏祕魔拊霍山背三下霍山起拍手云此老一千里地賺我来便回。

當機提覿靣疾取次用来若為宗个个一千應走卻草鞋跟断起清風

　　梁武帝問逹磨大師如何是聖諦第一義磨云廓然无聖帝云對朕者誰磨云不識。

廓然不識有幾人古路橫行鎖嶺烟從此少林深雪裏断臂刀下別踈親

　　風穴垂語云若立一塵家國[奧-釆+乂]盛野老嚬蹙若不立一塵家國䘮亡野老謳歌雪竇拈柱杖云還有同生同死底衲僧麼。

嚬蹙謳歌在一塵同生同死慿何人紅霞碧靄籠高低芳草野花一樣春

　　南嶽懷讓遣一僧到馬祖處去云但問作麼生伊道底言語記將来僧去一如懷讓旨回謂懷讓云馬祖云自従胡乱後三十年不曾闕𥂁醬讓然之。

朝三千暮八百个个放過一著生銕如和土壤大冶可解拈却

　　頌古竟

特賜興禪大燈國師參詳語要一

　　雪竇語錄中事

　　雪竇開堂日扵法座前顧謂大眾。

　　(勸君盡此一盃酒西出陽関無故人)。

　　云若論本分相見不必高陞寶座。

　　(但惟但惟)。

　　乃以手𢫾一劃。

　　(不犯之令)。

　　云諸人隨山僧手看無量諸佛國土一時現前各各子細觀瞻。

　　(瞎)。

　　其或涯際未知不免拖泥帶水。

　　(阿誰)。

　　即便陞座。

　　(突出難辨)。

　　僧正宣䟽了維那白槌云法筵龍象眾當觀第一義時有僧出來。

　　(時節難逢)。

　　竇乃約住云如來正法眼蔵委在今日放行則瓦礫生光把定則真金失色。

　　(一向一背)。

　　權柄在手殺活臨時。

　　(衲僧家自須知時　命如懸絲)。

　　其有作者相共證據。

　　(只有人在)。

　　僧乃問遠離翠峰祖席已届雪竇道場未審是一是二。

　　(塞断盡大地人耳根)。

　　竇云馬無千里謾追風。

　　(風行草偃)。

　　僧云与麼則雲散家家月也。

　　(雪竇豈爭你底)。

　　問德山臨際棒喝已彰和尚如何接人竇云放過一著。

　　(佛祖吞氣)。

　　僧擬議師便喝。

　　(邪法難扶)。

　　僧云未審祇与麼別有在竇云射虎不真徒勞沒羽。

　　(前箭猶輕後箭[泳-永+冞])。

　　問布髮掩泥因底事全身半偈為誰施。

　　(蓋是天下衲僧大難事)。

　　竇云天上天下唯我獨尊。

　　(此老也是只解恁麼去也)。

　　僧云若然者立雪豈能傳妙𣅀三拜伸後始為親。

　　(可惜許)。

　　竇云莫乱統。

　　(老婆心切)。

　　問梵王請佛蓋為群生學士請師當為何事竇云相識滿天下。

　　(上是天下是地那裏得个消息來)。

　　進云與麼則大眾霑恩也竇云你分上作麼生。

　　(一賽兩彩)。

　　進云學士證明。

　　(若不是此明眼宗師)。

　　竇云未在。

　　(人情若好喫水也肥)。

　　有俗士問十方同聚會箇箇學無為此是選佛處心空及第皈如何及第去竇云徒遭點額。

　　(劈腹剜心)。

　　進云如此則辜負平生也。

　　(俗氣俗氣)。

　　竇云教休不肯休。

　　(象席打令)。

　　問一焚龍[門@(亞*斤)]萬象咸臻未審是何境界竇云金殿草漫漫。

　　(古皇堂堂)。

　　進云向上更有事也無竇云白雲千里萬里。

　　(重疊関山路)。

　　問吹大法螺擊大法鼓朝宰臨筵如何即是竇云清風來未休。

　　(天平地平)。

　　進云與麼則得遇於師也竇云一言已出駟馬難追。

　　(隱而弥露)。

　　僧礼拜竇云放過一著。

　　(首正尾正)。

　　竇又普觀大眾一廻乃云人天普集合發明个什麼事焉可𢆰分賔主馳騁問荅便當宗乗去。

　　(銕壁銕壁)。

　　廣大門風威德自在輝騰今古把定乾坤。

　　(雲飛電轟)。

　　千聖秖言自知牙齒。

　　(咬磕也未)。

　　五乗莫能建立。

　　(是什麼)。

　　所以聲前悟𣅀猶迷顧[監-皿+金]之端言下知宗尚昧情識之表。

　　(因甚和尚到與麼地)。

　　諸人要知真實相。

　　(驀口便打)。

　　為但以上無攀仰下絕己躬。

　　(無孔銕鎚)。

　　自然常光見前。

　　(清風明月)。

　　个个壁立千仞。

　　(頂上無骨頷下有鬚)。

　　還辨明得也無。

　　(有什麼饆饠䭔子快下將來)。

　　未辨辨取未明明取。

　　(道什麼)。

　　既辨明得能截生死流同踞祖佛位。

　　(盡大地那裏只恁麼會)。

　　妙圓超悟正在此時。

　　(天高地低)。

　　堪報不報之恩以助無為之化。

　　(拈了也)。

　　竇在翠峯受䟽日洞庭檀越與明州專使相爭紜紜不已。

　　(雲飛霧起)。

　　竇乃陞座普告大眾不須作閙事在。

　　(馿事未去馬事到來)。

　　況僧家也無固無必。

　　(謾人不少)。

　　住則孤鶴冷翹松頂去則片雲忽過人間。

　　(脚跟未點地)。

　　應非彼此殊源動靜乖趣。

　　(南地竹北地木)。

　　今與諸人評議念三二𥝝洞庭晦迹羕四遠信心恩顧捿眾方諧舊轍蔵教復乃新皈。

　　(苦哉佛陀耶)。

　　豈可知感頓忘遽致前邁誠為不可而又四明太守星馳介使緇重俄臨既已跋涉數州迢遞千里。

　　(脚頭脚底)。

　　投誠苦逼一至於斯。

　　(靣南見北斗)。

　　進退審詳不能自决。

　　(舉意知有)。

　　敢問大眾住翠峯好往雪竇。

　　(好意在[泳-永+冞]潭)。

　　于時眾僧高聲云往雪竇好。

　　(莫孤𧴥人)。

　　竇乃顧謂洞庭諸檀越云不用為訝冝各知時且佛法委自王臣兼住持亦以緣断在彼在此本无間然希披䟽文以塞來命便下座。

　　(一二三四五六)。

　　竇至晚小叅僧問四明侯伯遠降公文未涉程途請師速道竇云劄。

　　(清風匝地)。

　　進云鄞江一枝今日獨秀竇云不許夜行。

　　(一彩兩賽)。

　　竇乃云諸仁者未有長行而不住未有長住而不行。

　　(日出月沒)。

　　古之今之各有攸往。

　　(四海九州)。

　　且如茲院僻處一隅若非念報佛恩無以四來居此。

　　(衲僧分上事)。

　　恐山僧進發之後法席空虚今命素公開士接續住持幸兾眾慈同心勸請。

　　(非但)。

　　竇辤翠峯上堂僧問羕學士有言輟翠峯之祖席登雪竇之道場如何是不動尊竇云下坡不走快便難逢。

　　(知時知莭)。

　　進云與麼則動若行雲止猶谷神竇云你須緊悄草鞋。

　　(好得便冝)。

　　竇乃云山僧斯者抑徇彼請難可稽留束裝告行但多攀感。

　　(至今人不禁)。

　　況住持久煩勤舊備認嵗寒。

　　(有什麼閑事)。

　　希各務道專孜以副誠祝。

　　(靣無慙色)。

　　其有叅隨諸高士動逾千里俯近百僧。

　　(飯袋子)。

　　忽齋粥踈遺舩車隘窄。

　　(在什麼處)。

　　兾相回互禪恱自貽則佛国徧遊亦不為遠。

　　(脚頭脚底)。

　　何以諸禪德去來不以象故無器而不形動靜不以心故無感而不應。

　　(半夜放烏雞)。

　　然則心生於有心象出於有象。

　　(什麼時休)。

　　象非我出故金石流而不燋形非我生故日用而不動。

　　(逼塞虚空)。

　　紜紜自彼於我何為請諸人高挂征帆不勝珍重。

　　(嗄　又云恰是)。

　　雪竇到萬壽眾請上堂僧問七事随身便請相見。

　　(雙瞳自冷)。

　　竇云打退鼓。

　　(箭不虚發)。

　　進云方始交鋒已見大敗。

　　(臨危不變)。

　　竇云噓。

　　(天下禪和到者裏瓦解冰消)。

　　僧擬議。

　　(擬議底也少)。

　　竇便喝者般漢有什麼死急。

　　(四海浪平百川潮落)。

　　問翠峯一箭已射雪竇雪竇一箭當射何人。

　　(誰能辨的)。

　　竇云不為鼷鼠發機。

　　(一箭中紅心)。

　　進云非但聞名今日親見。

　　(千个萬个一个半个)。

　　竇云添得一場愁。

　　(作家宗師天然有在)。

　　僧礼拜。

　　(最是滴油箭)。

　　竇云若是便休。

　　(踞虎頭収虎尾)。

　　乃云萬壽門下一一作家蓋是強將之兵也。

　　(力㘞希咄咄咄)。

　　然雖如是保福有言擊石火閃電光搆得搆不得未免[喪-(口*口)+(口*人)]身失命。

　　(千峯㔟向岳邊止萬𣲖聲到海上消)。

　　若教據令而行盡[蘇-(烈-列)+大]臺一境人个个三頭六臂到翠峯手裏也須瓦解冰消。

　　(不施紅粉也風流)。

　　如今放過一著分付萬壽和尚。

　　(三十𥝝後作麼生說)。

　　竇到秀州百萬道者備茶筵請陞堂僧問赴請雪竇先至嘉禾向上宗乗請師㪯唱竇云鳥啼處處皆相似。

　　(釋迦弥勒無分)。

　　進云與麼則得聞於未聞也竇云不是苦心人不知。

　　(東西南北一等家風)。

　　僧擬進語竇便喝。

　　(萬里一條銕)。

　　僧礼拜竇云別有問話者出來。

　　(大地絕纖埃)。

　　問如何是教外別傳一句竇云三生六十劫。

　　(雲合霧起)。

　　進云學人未會竇云碧眼胡僧笑點頭。

　　(天下有幾人去得)。

　　乃云山僧此者羕鄞江太守之命俾赴雪竇住持再至嘉禾弥增嘉幸。

　　(脚板闊多少)。

　　仍羕百萬道者曲賜周勤仰荷之懷无以忘也。

　　(情㪯來看)。

　　兼勞廣命碩德抑令㪯唱宗乗。

　　(頼遭昨日聽取)。

　　況逹士相逢非存目擊。

　　(七九六十三)。

　　若云言中有響句裏呈機猶曲為中下之流。

　　(東西南北亦與麼去)。

　　向本分衲僧遠之遠矣。

　　(摸著𦛁後)。

　　秖如適來僧問教外別傳一句對云三生六十劫諸人還知落處也無。

　　(靣皮厚三寸)。

　　且鷺池鷲嶺海甸庵園三百法會之中甚處有者个消息。

　　(去得來不得)。

　　所以道三𠀍諸佛不能自宣。

　　(從者裏知你)。

　　一代時教詮注不及。

　　(阿呵呵)。

　　除非知有莫能知之久立眾慈伏惟珍重。

　　(也得也得)。

　　竇到靈隱眾請陞座僧問遠別翠峯丈室將届雪竇道場如何是不動尊。

　　(何不問得不動尊)。

　　竇云看風使帆。

　　(塞却耳根)。

　　進云恁麼則觀方知彼去去者不至方。

　　(認馿鞍橋作阿耶下頷)。

　　竇云龍頭蛇尾。

　　(果然)。

　　問如何是祖師西來意竇云點。

　　(劈不開)。

　　進云猶有者个在。

　　(互𡖖童子)。

　　竇云三十𥝝後。

　　(與其進不與退)。

　　進云與麼則翠峯今日瓦解冰消。

　　(傍觀何多)。

　　竇云有些子。

　　(不悮為雪竇)。

　　乃云莫是與上座相爭。

　　(兩鏃蒺䔧)。

　　然則論戰也个个力在箭鋒相拄。

　　(豈止而已)。

　　又須是个特逹漢始得。

　　(令我憶臨濟)。

　　若意根尚滯直須向前決擇。

　　(車不橫推)。

　　所以長沙和尚道百尺竿頭坐底人雖然得入未為真百尺竿頭須進步十方𠀍界是全身。

　　(靣前背後皈去來)。

　　僧㪯問南泉百尺竿頭如何進步泉云更進一步。

　　(烏飛兔走)。

　　僧復問瓦官官云百尺竿頭用進作什麼。

　　(一二三四五)。

　　僧不肯。

　　(却是少也)。

　　官便打。

　　(正令方行)。

　　竇云大眾古人機變出在一時。

　　(萬里一條銕)。

　　其間別有商量亦未言著。

　　(个个恁麼知)。

　　且如雪竇今日再入靈隱也似百尺竿頭依南泉之言得進一步喜與大眾相見則十方𠀍界一時周帀。

　　(步步清風起)。

　　便下座。

　　(佛眼難覰)。

　　竇到越州羕天寺眾請陞座僧問學人不問西來意蔵身北斗意如何。

　　(何必望天衢)。

　　竇云拈頭作尾漢。

　　(拶破銕靣觜)。

　　進云請師答話。

　　(一口無兩舌)。

　　竇云西天令嚴。

　　(天上人間知幾幾)。

　　問有問有答賔主歷然無問無答時如何竇云古路草漫漫。

　　(把断要津不通凡聖)。

　　進云若不上來焉知與麼。

　　(口上著)。

　　竇云利劒不斬死漢。

　　(也是放身捨命處)。

　　乃云作者相見一拶一捺撩起便行若佇思停機卒摸𢱢不著若言問在答處答在問宗个个依草附木。

　　(野火燒不盡)。

　　問不在答處答不在問宗罕見頂上有眼。

　　(春風吹又生)。

　　諸人還薦得也無薦得薦不得並是新雪竇之過且莫鈍致羕天和尚。

　　(半是河南半是河北)。

　　越州檀越備茶筵請雪竇陞座僧問檀越殷勤伸三請乞師方便指迷津竇云不許夜行投明湏到。

　　(夜行莫蹋白不水便是石)。

　　進云非但學人四眾有頼竇云百千𥝝後。

　　(千𥝝田八百主)。

　　問如何是祖師西來意竇云迢迢十萬餘。

　　(鳥飛不渡)。

　　僧礼拜竇云拄杖不在。

　　(西天令嚴)。

　　乃云諸檀信山僧暫以經過邂逅相遇何沐恃隆異待抑俾敷揚。

　　(依樣𦘕猫兒)。

　　且如羕天和尚寅暮流慈諸人況足異聞已絕希兾何必更煩雪竇重為發宣。

　　(落人之綣繢)。

　　直饒三𠀍聖人六代開士利生間出故不敢錯誤諸人絲毫。

　　(滿靣慚惶)。

　　然雖與麼放過即不可。

　　(此囬難究取)。

　　良久云不解作客勞煩主人。

　　(彈指三下)。

　　竇皈寺上堂有僧問如何是雪竇正主竇云何不問雪竇山中人。

　　(頭長三尺知是誰相逢無語獨足立)。

　　進云與麼則把定乾坤去也竇云出門唯恐不先到當路有誰長待來。

　　(九九八十一)。

　　問如何是古佛家風竇云青天白日。

　　(描不就)。

　　進云還許學人領會也無竇云不是劒客請莫相過。

　　(𦘕不成)。

　　問如何是第一句竇云袖裏金槌。

　　(錯)。

　　僧便喝竇云朝三千暮八百一。

　　(鎚兩當)。

　　問如何是雪竇境竇云天無四壁。

　　(月白風清)。

　　進云如何是境中人竇云月在中峯。

　　(傍觀有分)。

　　進云與麼則從苗辨地因語識人竇云是。

　　(水長舩高)。

　　僧礼拜竇云酌海持蠡一場困苦。

　　(殺人刀活人劒)。

　　乃云甚生摽格還知也無。

　　(謾諸人即得)。

　　諸禪德祖佛不能宣[估-口+(田/寸)]天地不能覆載二乗聞之膽裂十地到此魂驚。

　　(須弥山)。

　　其或達士切磋頗逢決戰一拶一捺略露風規。

　　(崑崙嚼生銕)。

　　句滯則岳立磨空源迷則雲橫布野。

　　(道什麼)。

　　所以先聖道一言纔㪯千車同轍該括微塵猶是化門之說。

　　(因風吹火)。

　　你衲僧合作麼生覬自知時便下座。

　　(築著磕著)。

　　上堂僧問羕師有言三更過銕問意旨如何竇云忠言不避截舌。

　　(塞断人口)。

　　僧礼拜竇云臨筌方覺取魚難。

　　(重疊関山路)。

　　問千山萬水穿雲去撥草瞻風事若何竇云蹋破草鞋。

　　(事從叮嚀生)。

　　進云為什麼如此竇云人無遠慮必有近憂。

　　(恭而無礼)。

　　問如何是向去底人竇云伊蘭樹下坐。

　　(塞殺舜若多神鼻孔裏)。

　　進云却來時如何竇云白日遶須弥。

　　(刺破眼睛)。

　　進云天上天下唯我獨尊。

　　(疑著你底)。

　　竇云二頭三手漢。

　　(有誰吐舌去)。

　　問羕師有言釋迦老子出氣不得甚處誵訛。

　　(須是問得始得)。

　　竇云君子千里同風。

　　(須是荅得始得)。

　　進云與麼則殃及子孫也。

　　(非但你也)。

　　竇云素非鴨類。

　　(何必)。

　　乃云諸禪德直饒文殊辯說認螢火為太陽居士杜詞指魚目同明月。

　　(南山北北山南)。

　　所以雪竇尋常道威音王已前無師自悟是第二句還我第一句來。

　　(咄)。

　　若未能把定要津不免奔馳南北。

　　(誰)。

　　上堂因僧送拄杖上雪竇竇拈起成頌云清峻孤根別有靈。

　　(突出難辨)。

　　勢含山水自分明。

　　(無限碧雲猶未囬)。

　　提來勝得豐城劒。

　　(誰敢近傍)。

　　報盡人間兩不平。

　　(也何妨)。

　　復云大凡以平報不平是義烈常凖。

　　(斬頭覔活)。

　　以不平報不平為格外清規。

　　(三頭六臂)。

　　亦猶以智遣惑頗逢下士。

　　(擔枷過狀)。

　　以智遣智罕遇作家。

　　(好个消息)。

　　要會兩不平麼。

　　(人無遠慮必有近憂)。

　　諸人也沒量罪過雪竇也沒量罪過。

　　(點)。

　　雪竇過自能檢責你者漆桶不打更待幾時以拄杖一時趂下。

　　(有意氣時添意氣不風流處也風流　打云个山鬼窟裏活計)。

　　冬至上堂僧問皷聲纔罷海眾齊臻新節一句請師垂示竇云三日前五日後。

　　(什麼處去)。

　　進云與麼則聞於未聞竇云索短不搆深泉。

　　(幾人蹉過去也)。

　　問文殊仗劒其意如何竇云八十老僧閑灌頂。

　　(頂上無骨頷下有鬚)。

　　進云學人不會竇云四溟無浪月輪孤。

　　(月落不𩀌天水流元皈海)。

　　僧良久竇喝云甚處去也。

　　(逐狗逼墻)。

　　僧礼拜竇云放過一著。

　　(射虎不真徒勞沒羽)。

　　乃云相逢不拈出㪯意便知有。

　　(風行草偃)。

　　早是不唧𠺕漢。

　　(雪竇也須解與麼說話)。

　　更乱踏步向前實謂苦屈。

　　(把手拽不入)。

　　諸禪德看他先覺未離兜率已降閻浮未出母胎度人已訖。

　　(南山燒炭北山紅)。

　　若言周行七步目顧四方天地之間唯我獨尊尚有人不放伊過。

　　(報恩有分)。

　　如今巧說異端不肯荷負真可哀愍。

　　(兩頭三面)。

　　所以道天魔外道是辜恩德漢。

　　(涅槃後有)。

　　聲聞二乗是自欺誑人。

　　(三生六十劫)。

　　你見如此不平之事便合憤悱驅將去喝將去隨例道我不知不會。

　　(也不𢙣)。

　　者般底苦海裏有什麼出頭時。

　　(也是快活時節)。

　　上堂云形興未質名起未名。

　　(月白風清)。

　　形名既兆游氣乱清。

　　(風清月白)。

　　竇拈起拄杖云大眾拄杖子是形名雙㪯還有過也無有即水裏月。

　　(魚行水濁)。

　　無即形名兆。

　　(鳥飛毛落)。

　　若也究得實謂恩大難酧。

　　(果然)。

　　上堂云未出母胎見成公案。

　　(松直𣗥曲)。

　　周行七步過犯弥天。

　　(萬里一條銕)。

　　更入鹿野苑中枝蔓上復生枝蔓。

　　(清風來未休)。

　　乃拈起拄杖云吽吽便下座。

　　(打云是什麼)。

　　上堂僧問如何是佛法大意竇云祥雲五色。

　　(天盖不得地載不得)。

　　進云學人不會竇云頭上漫漫。

　　(虚空容不得日月照不得)。

　　問如何是觸目菩提竇云風動塵起鳥飛落毛。

　　(銀山銕壁　付與甚人)。

　　進云乞師再垂方便竇云洎被打破蔡州。

　　(臨危推人　打著也未)。

　　問如何是教外別傳一句竇云好問。

　　(劄)。

　　進云還許學人領會也無竇云有頭無尾漢。

　　(斬釘截銕　普州人送賊)。

　　乃云諸仁者夫宗師唱道譬若滄溟上客獨泛蘭舟月渚烟波隨情放曠。

　　(無孔銕鎚)。

　　欲拋香餌須待長鯨。

　　(若是長鯨豈貪香餌　道道)。

　　縱有纖鱗應無希冀。

　　(三十棒教誰喫　一句合頭語萬劫繫馿橛)。

　　上堂云一徑直。

　　(錯)。

　　二周遮。

　　(得)。

　　衲子辨得。

　　(俱)。

　　眼裏生花。

　　(千)。

　　便下座。

　　(靈龜曳尾)。

　　上堂僧問達磨西來單傳心印諸方為什麼各說異端竇云誰。

　　(一筆勾下)。

　　進云爭柰即今何竇云西天令嚴。

　　(殺人不眨眼)。

　　進云與麼則入水見長人。

　　(大眾見者僧)。

　　竇云韓信臨朝底。

　　(逢人且說三分話未可全拋一片心)。

　　問三通皷罷群賢集請師拋下御前題。

　　(且道个僧問得問不得)。

　　竇云長因送人處憶得別家時。

　　(此𦒳道答得三十棒若不答得也三十棒且作麼生定當得)。

　　進云與麼則退身三步竇云依舊漁翁把釣竿。

　　(徐行蹋断流水聲縱觀冩出飛禽迹)。

　　問不除妄想不求真底是什麼人竇云一宿覺。

　　(諸人須辜負永嘉禪師)。

　　進云與麼則天上天下唯我獨尊。

　　(什麼處去也)。

　　竇云一撥便轉。

　　(也不可容易)。

　　乃云大凡出眾切磋也須是本分禪客。

　　(一切難致得)。

　　若未具啐啄同時眼卒摸𢱢不著。

　　(衲僧家到此也須用得始得)。

　　上堂眾方集定竇云不用低頭思量難得便下座。

　　(拈云花須連夜開莫待曉風吹)。

　　上堂云直鈎釣鯤鯨曲鈎釣龜鼈。

　　(収將來)。

　　曲鈎若在鯤鯨理應未可直鈎若在龜鼈情亦不甘。

　　(直饒化鵬去不干我事直饒戴蓬萊不干你事畢竟如何乃打)。

　　如今拋鈎也𧴥命者上鈎來。

　　(莫辜𧴥三權好)。

　　良久。

　　(𠋣天長劒逼人寒)。

　　云勞而無功便下座。

　　(知時知節)。

　　上堂眾集定竇起立云雪竇得與麼長諸人得與麼短若人道得齊肩句許伊把定乾坤便下座。

　　(依稀似曲絻堪聽又被風吹別調中)。

　　上堂云久雨不晴衲僧向甚處曬㫰皮草便下座。

　　(眼裏耳裏)。

　　上堂云布袋裏盛錐子不出頭是好手。

　　(明眼漢也須犯手)。

　　復云大眾雪竇錐頭出也莫有傍不肯底禪客出來。

　　(山僧退身三步)。

　　良久云諸人既乃縮頭且聽諸方撿責。

　　(天下有多少負笈去)。

　　舉古

　　㪯僧問趙州道人相見時如何。

　　(後靣不容)。

　　州云呈漆器。

　　(似受屈相似)。

　　竇云諸禪德還有識趙州底麼出來相共商量。

　　(點則不到)。

　　若未能辨明大好從頭㪯與伱點破。

　　(當𥝝大有僧不肯又作麼生)。

　　四九三十六。

　　(二無兩般)。

　　収。

　　(果然)。

　　㪯林際示眾云有一無位真人常在汝等靣門出入。

　　(用出入作麼)。

　　初心未證據者看看。

　　(用看作麼)。

　　時有僧問如何是無位真人際下禪床擒住。

　　(劈腹剜心者)。

　　僧擬議。

　　(不可辜𧴥也)。

　　際托開云無位真人是什麼乾屎橛。

　　(臭氣臭氣雖然如是宇宙空來更有誰)。

　　雪峯聞云林際大似个白拈賊。

　　(可惜許)。

　　竇云夫善竊者神鬼莫知既被雪峯覷破林際不是好手。

　　(因風放火)。

　　復召大眾雪竇今日換你諸人眼睛了也你若不信各皈寮舎自摸𢱢看。

　　(関鏁重重卒難開)。

　　㪯僧侍立保福次福云伱得與麼麁心。

　　(開)。

　　僧云甚處麁心。

　　(也不𢙣)。

　　福拈一塊土與僧你拋向門外著。

　　(可惜許　直如絃曲如釣)。

　　僧拋了却來云甚處是其甲麁心。

　　(不少)。

　　福云我見你築著礚著所以道你麁心。

　　(北斗黑)。

　　竇云然則者僧被保福熱瞞爭柰真不掩偽曲不蔵直。

　　(打云時人窠窟)。

　　雪竇將今視古於理不甘。

　　(能幾个與麼來)。

　　是你者一隊漢忽僧堂裏來寮舎內出築著礚著亦乃不知。

　　(最是麁心)。

　　近來麁心轉盛我若放過便見諸方檢責。

　　(如麻似粟)。

　　竇驀拈拄杖下座。

　　(保福來也)。

　　大眾一時走散。

　　(麁心麁心)。

　　㪯雪峯敲觀和尚門。

　　(響在後面)。

　　觀云誰。

　　(二事一時)。

　　峯云鳳凰兒。

　　(展冲天之翹)。

　　觀云作什麼。

　　(出頭天外看)。

　　峯云鵮老觀。

　　(要知滋味)。

　　觀便開門。

　　(銕槌擊不開)。

　　雪峯方入。

　　(移身不移步)。

　　觀把住云道道。

　　(接羅六合)。

　　峯擬議。

　　(何不劈靣打)。

　　被觀推出。

　　(放過一著)。

　　峯住後示眾云我當時若入得老觀門你者一隊噇酒糟漢向甚處摸𢱢。

　　(也要拔本)。

　　有老宿云雪峯徒有此語當時入不得如今也入不得。

　　(矮子看戱)。

　　竇云者辜恩𧴥德漢有什麼交涉。

　　(此破口漢)。

　　當時入不得豈是教你入今既摸𢱢不著累他雪峯。

　　(俗人沽酒三㚈)。

　　俱在老觀門下。

　　(後代兒孫也須蹋破草鞋)。

　　㪯林際侍立德山山云今日困。

　　(不同少少)。

　　際云者老漢𥧌語作什麼。

　　(只似平生著衣)。

　　山便打。

　　(盡十方世界何人不得知个痛痒)。

　　際掀倒繩床。

　　(盡大地坐者立者俱[喪-(口*口)+(口*人)]身失命)。

　　山便休。

　　([恭-共+夾]隱處黑)。

　　竇云二貟作者具啐啄同時眼有啐啄同時用。

　　(千𥝝田八百主)。

　　雪竇擬向猛虎口中奪鹿饑鷹爪下分兔。

　　(千雙万隻)。

　　敢謂林際德山二俱瞎漢有人辨得天下橫行。

　　(未免以蝦為目)。

　　㪯乾峯和尚云㪯一不得㪯二放過一著落在第二。

　　(黃連未是苦)。

　　雲門出眾云昨日有人從天台來却往南岳去。

　　(甘草未是甘)。

　　峯下座云大眾來曰不要普請。

　　(万沠聲到海上消)。

　　竇云看他作者吐露个消息宛尒不同。

　　(更有誰知)。

　　若是瞌睡漢遞相鈍致。

　　(粘手粘脚有什麼了期)。

　　乃拈起拄杖云放過一著便下座。

　　(自尿擇濕處)。

　　㪯玄沙云吾有正法眼蔵付囑摩訶大迦葉猶如話月曹谿竪拂猶如指月。

　　(月明照見夜行人)。

　　皷山云月[吃-乙+小]玄沙云者阿師就我覔月。

　　(官馬相蹋)。

　　皷山不肯却皈眾云道我就他覔月。

　　(知言哉)。

　　竇云玄沙皷山如排百萬軍大陣秪拋瓦子相擊。

　　(忽然去得底亦作麼生)。

　　或有衲僧辨得當知正法眼蔵付囑有在。

　　(若是衲僧須知雪竇有在)。

　　㪯長慶云淨潔打疊了也却近前就我覔。

　　(還知慚愧麼)。

　　我劈脊與你一棒。

　　(不受佛祖之謾底在什麼處)。

　　有一棒到你你須生慚愧無一棒到你你又向什麼處會。

　　(阿誰是長慶門下客)。

　　竇云雪竇即不然淨潔打疊了也直須近前。

　　(守株待兔)。

　　我劈脊與你一棒。

　　(且道是賞是罸)。

　　有一棒到你你即受屈。

　　(朝打三千暮打八百)。

　　無一棒到你與你平出但與麼會。

　　(雪竇也須會取一半)。

　　勘辨

　　一日侍者報有三人新到從瑞巖來。

　　(好心好心)。

　　竇云教伊大展坐具礼拜著。

　　(不得好報)。

　　其僧方入門竇驀拈起拄杖。

　　(啞子喫苦苽)。

　　僧云某甲特來礼拜和尚。

　　(阿你去也來)。

　　竇云吽吽那个是叅頭。

　　(有人孤𧴥雪竇是好手)。

　　一僧近前問訊。

　　(似个甚麼)。

　　竇云你為什麼失却本道公驗。

　　(若似个老漢不如似旃陀羅)。

　　僧云深領和尚慈悲。

　　(領倒者老漢)。

　　竇云過者邊立。

　　(頼有一著在)。

　　復問第二人求朋須勝己似我不如無竇以拄杖指參頭云你為什麼隨者漆桶。

　　(相逢盡道休官去)。

　　僧云某甲新戒。

　　(大小大雪竇被者僧勘破)。

　　竇亦約云過者邊立。

　　(此恩難酧)。

　　又問第三人適來兩个敗闕了也你堪作个什麼。

　　(好个老漢向人恁麼道)。

　　僧擬議。

　　(也未知你手臂在)。

　　竇便喝云過者邊。

　　(北斗南星位不殊)。

　　乃云據令一時埋却且念遠來叅堂去。

　　(見者聞者權者實者且向个葛藤裏去)。

　　問新到尋師訪道翫水遊山。

　　(古來榜檨)。

　　僧云謝和尚顧問。

　　(諸方榜檨)。

　　竇便喝鼻孔裏祗對我。

　　(爭敢靠倒)。

　　僧無對。

　　(爭敢鈍致)。

　　竇云苦殺人。

　　(非但)。

　　來來曾到雪竇麼。

　　(殺人須見血)。

　　僧云不曾到。

　　(幾人喚作半前)。

　　竇打一棒云他後不得諱却。

　　(千聖齊立家風)。

　　一日二人新到竇云座主衲僧。

　　(黃連未是苦)。

　　僧云請和尚[監-皿+金]。

　　(相識滿天下)。

　　竇云一不成二不是。

　　(三段不同)。

　　僧云不勞如此。

　　(遊山翫水底也少)。

　　竇云我且放過朝到西天暮皈東土作麼生。

　　(它時有人也傍觀)。

　　僧無對。

　　(而今有人喝將去)。

　　竇云杜衲僧叅堂去。

　　(將謂雪竇法令嚴)。

　　問新到近離甚處。

　　(只冝拄杖子)。

　　僧云和尚道什麼。

　　(幾人點頭去)。

　　竇云我問你近離甚處。

　　(還我三頭六臂來)。

　　僧退身立。

　　(頂門上脚跟下去得來不得)。

　　竇云克由尀耐不言來處將拄杖來。

　　(不知誰是个中人)。

　　僧云某甲近離奉川。

　　(者僧實是近𩀌奉川)。

　　竇云打野榸漢何不早與麼道。

　　(一筆勾下)。

　　復問第二人你也一處來僧云某甲近離大梅。

　　(可謂贏得一籌)。

　　竇云兩叚不同好與三十棒且放過。

　　(性命不存)。

　　一日宗首座到方擬人事。

　　(它日有人㪯)。

　　竇約住云既知信之韜略便須拱手皈降。

　　(知我罪我)。

　　宗云今日敗闕。

　　(說向愁人愁殺人)。

　　竇云劒甲未施賊身已露。

　　(囯有憲章三千條罪)。

　　宗云氣急殺人。

　　(倒地者從地起)。

　　竇云敗將不斬。

　　(七星光燦爛)。

　　宗云是。

　　(莫作雪竇門下客)。

　　竇云礼拜著。

　　(順水之浪也難得)。

　　宗云三十𥝝後有人㪯在。

　　(是則是爭柰孤負時節)。

　　竇云已放你過。

　　(得而不戮能幾人)。

　　問聦道者久叅事作麼生。

　　(莫借目於𩀌朱)。

　　道者云青天白日。

　　(休假耳於伶倫)。

　　竇云乱走作什麼。

　　(用盡神通作麼者)。

　　便喝。

　　(似則似只恐喝下事未圎)。

　　竇云喫棒。

　　(如電如霆)。

　　者擬㪯手。

　　(迅雷不及掩耳)。

　　竇打一坐具云你看者瞎漢乱與。

　　(劒輪飛處日月沉輝寶杖敵時乾坤失色)。

　　一日五人新到竇云你𢝰不消行脚。

　　(古人云何魔魅教你行脚是同是別)。

　　僧擬議。

　　(冬行春令亦作麼生)。

　　竇云一狀領過。

　　(據欵結案)。

　　有良周上座到。

　　(與麼阿師)。

　　竇作瞌睡勢。

　　(如何若何到者裏瓦解冰消)。

　　僧云新到相看。

　　(如履薄冰)。

　　竇不應。

　　(獨非阿你)。

　　僧又云新到相看。

　　(爭似比來乎)。

　　竇高聲云阿誰。

　　(先人不如後人)。

　　僧云新到。

　　(莫謂新到)。

　　竇云已知叅堂去。

　　(觀大海者難為水)。

　　僧云某甲是大龍受業。

　　(且問諸人此僧衲衣下事作麼生)。

　　竇喝云漆桶誰識你。

　　(謝勞煩者老)。

　　僧便近前人事。

　　(遊聖人門難為言)。

　　竇云好好礼拜著。

　　(無反囬之勢)。

　　相看了竇云還識宗首座麼。

　　(緫由尀耐)。

　　僧云是師兄。

　　(也好須知時)。

　　竇云你為什麼鈍致他。

　　(有路可上高人先行)。

　　僧云和尚𠇲得也。

　　(更買草鞋行脚)。

　　竇云踏破草鞋漢不能打得你且坐喫茶。

　　(首正尾正)。

　　問僧近離甚處。

　　(不可不知來處)。

　　僧云天台。

　　(月在石橋更無月)。

　　竇云還見智者麼。

　　(不知誰是月邊人)。

　　僧云見。

　　(特地一場之愁)。

　　竇云為什麼在我脚底。

　　(殺人不眨眼)。

　　僧無語。

　　(在什麼處)。

　　竇云脫空妄語。

　　(百千𥝝後不道無)。

　　問僧近離甚處。

　　(雪竇也不得知得)。

　　僧云溫州。

　　(草鞋和露重)。

　　竇云還識永嘉大師麼。

　　(个老認一宿覺一宿覺認个老)。

　　僧云是鄉人。

　　(憶得送人時)。

　　竇云與你隔海。

　　(豈止千里万里)。

　　僧云酌然。

　　(你衲僧家到者裏作麼生酧對)。

　　竇云面赤不如語直。

　　(好个老漢領將去)。

　　僧無對。

　　(諸方多是向者僧看)。

　　竇云噓。

　　(和尚頼是大人)。

　　竇在大龍為知客李殿院到山茶話次問竇知客是長老鄉人。

　　(不妨入境問風)。

　　竇云不敢。

　　(不誤為知客)。

　　院云且在者裏不得乱走。

　　(官家榜𪮲)。

　　竇云本為行脚。

　　(似飄風洒雪)。

　　院云行脚為甚事。

　　(疑著阿你)。

　　竇云看乱走底。

　　(道即道只道得半邊)。

　　院微笑。

　　(知音知後更誰知)。

　　竇在池州景德為首座時太守曾學士入院相訪茶菓次學士拈个[束/束]棗子拋在地上召竇首座。

　　(万物無如出處好)。

　　竇應喏。

　　(象蓆打令)。

　　士云古人道不離當處常湛然在那裏。

　　(慣御前題)。

　　竇指景德長老云秖者老子也不知落處。

　　(在幾人舌頭上)。

　　士云首座知也不得無過。

　　(个措太且守信底)。

　　竇云明眼人難瞞。

　　(彼此落便冝)。

　　竇到太湖有余巡檢請竇并志依上座齋臨起檢問𤰞官今日命二衲僧齋得何果報。

　　(必須得其報)。

　　竇云圖他一粒米失却半年糧。

　　(酌然)。

　　依云臨行方覺主人寬。

　　(唱歌須是帝鄉人)。

　　竇召舎人舎人擡頭。

　　(也須遭人點檢)。

　　竇𢫾依云垜根衲子齋他有甚益。

　　(一槌兩當)。

　　巡檢大笑。

　　(且道是笑得笑不得)。

　　竇便起去。

　　(石火難及電光罔通)。

　　竇赴雪竇經過杭州徐轉運問竇雪竇名山多有具眼底衲僧忽相靠來長老作麼生支遣他。

　　(最是可愛)。

　　竇高聲召客司司近前竇云運使問个什麼。

　　(何必勞筋力)。

　　使云推過來。

　　(一場笑具)。

　　竇云推過又爭得。

　　(作家眼目)。

　　使無語。

　　(前頭何在)。

　　竇云彼此沒便冝。

　　(倒岳傾湫也未為竒特)。

　　使又問長老幾日渡錢塘江。

　　(淺深人不知)。

　　竇云山僧未敢前去。

　　(後語也作麼生)。

　　使云作个什麼。

　　(猛獸何肯床下顧)。

　　竇云徐轉運把断要津。

　　(果然)。

　　使云今日被長老揉我一上。

　　(因甚只麼去)。

　　竇便辤退。

　　(世情偏向有錢家)。

　　竇在南岳福嚴為蔵主李殿院同雅長老入蔵院竇出接殿院云蔵主那。

　　(答在問處)。

　　竇云不敢。

　　(何必)。

　　院云蔵中說著下官麼。

　　(付嘱有在)。

　　竇云目前可驗。

　　(出來与你相見)。

　　院云驗底事作麼生。

　　(相別相逢竟何事)。

　　竇云不消一劄。

　　(一聲江上起春雷)。

　　院無語。

　　(時節難逢)。

　　竇云且請殿院皈寮喫茶。

　　(自從金革聲消後惟聽堯民擊壤歌)。

　　坐次山嵐忽起雅云殿院遊山恰阻烟霧。

　　(時不再來焉)。

　　院云靈峯聖跡為什麼却有者个。

　　(可問過)。

　　竇云下方無。

　　(窮無不已)。

　　院擬道。

　　(過也)。

　　雅云蔵主壯觀福嚴。

　　(一等家風)。

　　竇云和尚且莫開眼。

　　(爭之有餘)。

　　院云作家作家。

　　(亦是同人會)。

　　竇云殿院尊重。

　　(實知言哉)。

　　時有道士秀才到院又問三教中那教最尊。

　　(洎放過)。

　　竇乃起側身而立。

　　(佛祖近傍無路)。

　　院云有口何不道。

　　(你是安祿山)。

　　竇云對夫子難言院云休休便起。

　　(可憐可憐)。

　　竇云適來造次。

　　(此語故是過量)。

　　竇在舒州海會時因看胥通判問山中多少眾。

　　(俗氣也有此事)。

　　竇云一百來僧。

　　(俊鶻趂不及)。

　　胥云既是海會為甚秖有百僧。

　　(好拶好拶)。

　　竇云人貧智短。

　　(用得个一著)。

　　胥云更道。

　　(人無遠慮必有近憂)。

　　竇云他後有人㪯在。

　　(慎終須如始)。

　　又問山中長老每日說个什麼。

　　(三千里外見誵訛)。

　　竇云路逢劒客。

　　(便呈劒)。

　　胥云吽。

　　(雪消山骨露)。

　　竇便辤退。

　　(雲出洞中明)。

　　竇在明州看曾學士坐次士問曾與清長老商量趙州勘破婆子話端的有勘破處麼。

　　(學士幾時學得个虚頭禪)。

　　竇云清長老道个什麼。

　　(蠅見血)。

　　士云又與麼去也。

　　(兩賽一彩)。

　　竇云清長老且放過一著。

　　(一彩兩賽)。

　　學士還知天下衲僧出者婆子綣䙡不得麼。

　　(自領出去)。

　　士云者裏別有个道處趙州若不勘破婆子一生受屈。

　　(扶佑天下也未)。

　　竇云勘破了也。

　　(築著磕著)。

　　竇與僧眾入城緣化。

　　(未免傍觀之哂)。

　　學士先有公文止絕僧道投刺。

　　(真个金毛獅子)。

　　竇亦同例。

　　(敗缺不少)。

　　乃有頌寄士云碧落烟凝雪乍晴。

　　(見成公案得人憎)。

　　住山情緒寄重城。

　　(千里風光)。

　　使君道在未相見。

　　(亦何妨也)。

　　空戀甘棠影裏行。

　　(更皈去來)。

　　學士回答云勞勞𠀍務逐浮沈。

　　(一氣不分)。

　　一性澄明亘古今。

　　(穿過靣門了也)。

　　目擊道存無阻隔。

　　(能去得好)。

　　何須見靣始知心。

　　(還我个消息來)。

　　復令人請竇相見了。

　　(狸奴白牯且退後退後)。

　　士云道存無阻因甚入來不得。

　　(重言不相容)。

　　竇云他後見別處長老學士不請㪯向伊。

　　(大地黑漫漫)。

　　士云㪯著又何妨。

　　(富不學奢)。

　　竇云山僧罪過。

　　(知過必改能幾人)。

　　士云好好。

　　(不得打著)。

　　竇云喏喏。

　　(不對夫子也作麼生)。

　　學士解印後竇送到越州住數日。

　　(不惜眉毛)。

　　乃辤。

　　(須撫掌)。

　　士堅留。

　　(緩緩地)。

　　竇云皈山住持不忘學士此日。

　　(區區地作麼)。

　　士云衲僧家愛把不定。

　　(屋裏事不許㪯)。

　　竇云爭得到者裏。

　　(穿雲透石不辤勞)。

　　士無語。

　　(放過一著)。

　　竇云已沐學士放辞。

　　(好語不出口𢙣語傳千里)。

　　士云容出城相送。

　　(相見無事是什麼)。

　　竇便退。

　　(諸人莫瞌睡)。

　　士至客亭排果子茶湯了。

　　(舌拄上齶)。

　　竇問學士自此一別甚處再得相見。

　　(途路稍遠)。

　　士云長老何以對面忘却。

　　(分明記取)。

　　竇云微僧心亦足矣。

　　(草鞋重多少)。

　　時廣慧和尚復問竇自此一別甚處與學士再得相見。

　　(鶴飛千尺雪)。

　　竇云直是千里萬里。

　　(龍起一潭水)。

　　於是取別。

　　(八角磨盤空裏走)。

　　士云善為道路。

　　(窮則變)。

　　竇云喏喏。

　　(變則通)。

　　後錄

　　上堂日日日東上日日日西沒。

　　(上崢嶸無天下崢嶸無地)。

　　循環三百六十幾个解知窠窟。

　　(却見謾却盡大地人)。

　　放開精精𡨋𡨋。

　　(打云野狐精魅)。

　　把定恍恍惚惚。

　　(賣弄不少)。

　　君不見毗耶離城彼上人一室寥寥是何物。

　　(從且至暮)。

　　竇召大眾云高著眼。

　　(突出難辨)。

　　便下座。

　　(遇貴則賤)。

　　上堂云黃金為地白銀為壁。

　　(是什麼境界)。

　　釋迦老子不合向者裏屙。

　　(誰是釋迦者)。

　　竇以拄杖撥一下云看看落尒諸人頭上。

　　(九九八十一)。

　　上堂云三千劒客今何在。

　　(収)。

　　獨許莊周致太平便下座。

　　(龍頭蛇尾)。

　　一日云大眾者一片田地分付來多時也。

　　(閑葛藤)。

　　尒諸人四至界畔猶未識在。

　　(莫動著動著三十棒)。

　　若要中心一樹子我也不惜。

　　(可惜眉毛)。

　　良久云放憨作麼便下座。

　　(舌頭曳地)。

　　因雪示眾云頭上皚皚脚下皚皚。

　　(寒毛卓竪)。

　　金色尊者獨上高臺。

　　(笑未休)。

　　開眼造罪合眼受灾。

　　(瞎)。

　　如何如何天網恢恢。

　　(頭上脚下)。

　　上堂眾方集定。

　　(既落第二)。

　　竇云勘破了也。

　　(吽)。

　　便下座。

　　(㘞)。

　　上堂拈起拄杖。

　　(日月易流)。

　　云物中眼眼中物。

　　(一二三四五六)。

　　十方如來同此超出。

　　(更道來看)。

　　還會麼。

　　(不堪共語)。

　　瞎漢皈堂。

　　(兔馬有角牛羊無角)。

　　上堂云龍泉與刀斧同銕利鈍懸殊。

　　(花須連夜開)。

　　駑駘與驥馬同途遟速有異。

　　(莫侍春風吹)。

　　酌然酌然。

　　(且緩緩)。

　　一出一入半合半開。

　　(金鍮難分)。

　　平展之流試辨緇素。

　　(也何難辨)。

　　上堂云直得動地雨花何如皈堂向火便下座。

　　(還我話頭來)。

　　竇一日晚叅於僧堂前立云不打皷上去不得把却門入來不得速道速道。

　　(當風者誰)。

　　大眾眼目定動。

　　(不得相欺)。

　　竇以拄杖一時打趂。

　　(去去來來)。

　　上堂云田地穩密底祖佛不敢近為什麼擡脚不起。

　　(要灸猪左膊　重)。

　　又云神通遊戱底神鬼不能測為什麼下脚不得。

　　(要脚跟紅絲線　輕)。

　　直饒十字縱橫朝打三千暮打八百。

　　(要不欠一棒)。

　　上堂㪯雲門大師云禪河隨浪靜山河大地不是浪。

　　(渴馿逐陽熖)。

　　竇拈起拄杖云看看一處起千處百處沒觜。

　　(頭上漫漫脚下漫漫)。

　　一處息千處百處不識。

　　(半夜放烏雞)。

　　還會麼皈堂。

　　(堆山積岳)。

　　上堂云見一則瞎汝眼。

　　(了又不顧)。

　　知一則翳汝眼。

　　(莫擡眸)。

　　翳生則天上人間瞎却則三頭六臂。

　　(與你景從)。

　　或若辨得許尒十字縱橫。

　　(背靣自全)。

　　上堂云以字不成八字不是。

　　(刺破眼睛)。

　　優曇花正開。

　　(撑天拄地)。

　　齅著無香氣。

　　(穿却鼻孔)。

　　翻笑釣魚船上客不愛南山愛鼈鼻。

　　(三段不同)。

　　僧問萬里無雲伸一問青天喫棒意如何竇云軍隨印轉。

　　(打皷擊金)。

　　僧云恁麼則在和尚手裏。

　　(多少力盡)。

　　竇云利劒不斬死漢。

　　(囯無二主)。

　　上堂云春山疊乱青春水漾虚碧。

　　(和氣靄然)。

　　寥寥天地間獨立望何極便下座。

　　(富而不奢)。

　　却顧謂侍者云適來有人看方丈麼。

　　(依稀似曲纔堪聽)。

　　云有。

　　(傍觀作麼生)。

　　竇云作賊人心虚。

　　(神鬼難窺)。

　　上堂云大無外小無內。

　　(南地竹北地木)。

　　半合半開成團成塊。

　　(也是)。

　　老胡既隔絕衲子多違背。

　　(銕丸無縫鏬)。

　　從他千百萬古長漫漫填溝塞壑。

　　(半夜吞墨汁)。

　　沒人會。

　　(道來看)。

　　以拄杖卓地一下。

　　(雪竇在甚處)。

　　云皈堂。

　　(來也)。

　　一日上堂眾方集以拄杖橫案膝上云恁麼會得瞎却天下人眼。

　　(道什麼)。

　　復拋下拄杖云救取一半便下座。

　　(手臂不向外)。

　　上堂云十方無壁落四面亦無門淨躶躶赤洒洒沒可把。

　　(那裏曾恁麼來)。

　　灌溪老出頭不得且致。

　　(是褒它貶它試定當看)。

　　我騎牛入尒鼻孔裏。

　　(古路倒走)。

　　一般漢聞人恁麼道若風過樹頭有什麼共語處。

　　(為甚我不得到此)。

　　上堂云一不定二不可上下四維春風包裹。

　　(提不起)。

　　桃花杏花闘開栁條桒條憋破。

　　(與釋迦老子雪屈)。

　　可憐昔日靈雲剛道迷逢達磨。

　　(少室峯前事)。

　　竇拈起拄杖云。

　　(咄)。

　　靈雲鼻孔穿了也。

　　(還識痛痒麼)。

　　上堂云垂絲千尺意在深潭。

　　(莫月穿潭底麼)。

　　離鈎三寸釣得一个是好手。

　　(定是蝦䗫也)。

　　良久云。

　　(勘破了也)。

　　𧴥命者上鈎來。

　　(莫辜𧴥以望麼)。

　　一目小㕘示眾云須菩提巖中宴坐。

　　(與个野狐同參)。

　　諸天雨花讚歎。

　　(果然見弄倒个妖恠)。

　　尊者云空中雨花讚歎復是何人。

　　(若是衲僧到者裏合作麼生)。

　　云我是梵天。

　　(尊者若不采你亦向甚處去)。

　　尊者云汝云何讚歎天云我重尊者善說般若波羅蜜多義。

　　(出豐𥝝儉生不孝)。

　　尊者云我於般若未曾說一字汝云何讚歎天云尊者無說我乃無聞無說無聞是真說般若波羅蜜多又復動地雨花。

　　(臨崖看虎眼特地一場愁)。

　　竇云避喧求靜處世未有其方。

　　(頼有雪竇在)。

　　他在巖中宴坐也被者一隊漢塗糊伊。

　　(正當恁麼時如何)。

　　更有者老把不住問云空中雨花讚歎復是何人早見敗闕了也。

　　(莫曲彔木上麼)。

　　我重尊者善說般若波羅蜜多𢙣水驀頭潑。

　　(句裏明人)。

　　我於般若未曾說一字草裏走。

　　(者囬須皈去)。

　　尊者無說我乃無聞識甚麼好𢙣。

　　(十个有五雙㪯得去)。

　　𢝰似者般底何處有今日。

　　(大眾也須打退鼓)。

　　竇復召大眾。

　　(念久立好)。

　　雪竇幸是無事人尒來者裏覔个甚麼。

　　(何早不落草)。

　　以拄杖一時趂下。

　　(逢著明眼人合喫三十棒)。

　　上堂㪯僧問趙州至道無難唯嫌揀擇是時人窠裡否。

　　(你頼是無事人)。

　　州云曾有人問我直得五年分踈不下。

　　(放過一著)。

　　竇云識語不能轉死却了也好與二十棒。

　　(大匠用水者)。

　　棒須有分付處尒若辨不出且放此話大行。

　　(攸願出頭)。

　　示眾云春力不到處枯樹亦生花。

　　(君見麼)。

　　九秊人不識。

　　(祖師䘮了也)。

　　幾度過流沙。

　　(還我話頭來)。

　　便下座。

　　(長安雖樂難久居)。

　　有時云馬祖陞堂百丈捲蓆。

　　(金不博金水不洗水)。

　　正令不從拗曲為直。

　　(半合半開)。

　　上堂云似地擎山不知山之孤峻如石含玉不知玉之無瑕。

　　(如麻似粟)。

　　晝行三千夜行八百是我尋常用底。

　　(九九八十一)。

　　拈放一邊尒諸人向甚處見盤山速道速道。

　　(雲飛霧卷)。

　　上堂㪯僧問趙州二龍爭珠誰是得者。

　　(爪牙何備)。

　　州云老僧只管看。

　　(不可不爭去)。

　　竇云看即不無爭即不得。

　　(又逐流鶯過短墻)。

　　且道扶者僧扶趙州。

　　(纔堪聽)。

　　上堂云不是金色頭陁有理也無雪處便下座。

　　(倒退三千也未)。

　　一日示眾云城東老母與佛同時而生一世共處。

　　(在甚處)。

　　而不欲見佛。

　　(徹頭徹尾)。

　　每見佛來即便廻避。

　　(有眼也無)。

　　周廻上下皆避不及。

　　(一掌云你何不向此廻避)。

　　乃以手掩靣十指掌中悉皆見佛。

　　(先行不到末後為初)。

　　諸上座他雖是个老婆宛有丈夫之作。

　　(且道是第幾機)。

　　既知廻避稍難不免吞聲飲氣。

　　(何必)。

　　如今不欲見佛即許尒切忌以手掩靣。

　　(文彩已彰)。

　　何以明眼底覷著將謂雪竇門下教尒學老婆禪。

　　(果然)。

　　㪯黃蘗入堂於南泉位中坐。

　　(至今起不得)。

　　泉問長老甚秆中行道。

　　(有舌頭也無)。

　　蘗云威音王已前。

　　(且放你過)。

　　泉云猶是王老師兒孫下去。

　　(長安雖樂難久居)。

　　蘗便起去。

　　(至今來不得)。

　　竇云可惜王老師只見錐頭利。

　　(是言也有分)。

　　我當時若作南泉待伊道威音王已前即便於第二位坐令黃蘗一生起不得。

　　(也得一路)。

　　雖然如此也須救取南泉。

　　(雪竇因甚到與麼地)。

　　㪯藥山久不上堂。

　　(正令已行)。

　　知事白云大眾久思和尚示誨。

　　(你道藥山須到說也無)。

　　山云教槌鍾著。

　　(幾人人更側耳)。

　　大眾方集。

　　(也是伶俐漢)。

　　山便掩却門。

　　(逹磨九𥝝覷不破)。

　　知事咨白既許為大眾上堂為什麼一言不施。

　　(好一拶)。

　　山云經有經師論有論師爭恠得老僧。

　　(瓦解氷消)。

　　竇云可惜藥山老漢平地上喫撲盡大地人扶不起。

　　(人無遠慮必有近憂)。

　　㪯石鞏曾為獵人趂一鹿從馬大師庵前過。

　　(佛手遮不得)。

　　問云還見我鹿麼。

　　(釘觜銕舌)。

　　大師云尒是甚人。

　　(在石鞏脚底)。

　　鞏云我是獵人。

　　(果然)。

　　馬云尒還解射也無。

　　(恩大難酧)。

　　云解射。

　　(可痛可喜)。

　　馬云一箭射幾个。

　　(中也)。

　　云一箭射一个。

　　(好箭放不得所在)。

　　馬云尒不解射。

　　(至今中的者少)。

　　鞏云和尚莫解射否。

　　(看他向上人自然有此作)。

　　馬云我解射。

　　(李廣何在)。

　　鞏云和尚一箭射幾个。

　　(鈍致殺人)。

　　馬云我一箭射一羣。

　　(敗缺不少)。

　　鞏云彼此生命何用射他。

　　(築著磕著)。

　　馬云尒既如是何不自射。

　　(此語是射一鹿射一群且定當看)。

　　鞏云若教某甲自射直是無下手處。

　　(有麼有麼)。

　　馬云者漢無明煩惱頓歇。

　　(便打)。

　　鞏於是以刀断其髮在庵給侍。

　　(且道報恩是酧冤)。

　　竇云馬大師一箭射一羣信彩射得有甚用處不如他石鞏一箭射一个却是好手。

　　(看个箭後路)。

　　雪竇今日効古人之作擬放一箭。

　　(紅心誰辨)。

　　高聲喝云看箭。

　　(鏃鏃　又云的)。

　　復云中也便下座。

　　(㘞)。

　　㪯同光帝命諸禪師坐次云朕収得中原之寶只是無人酬價。

　　(德兮不孤)。

　　興化云如何是陛下中原之寶。

　　(囯清才子貴)。

　　帝以兩手展幞頭脚。

　　(大有人著眼去)。

　　化云君王之寶誰敢酬價。

　　(簾前坐得)。

　　竇云至尊所得只可傍觀。

　　(也是)。

　　若非興化作家往往高價酬却。

　　(南番大舶主本此土商人)。

　　一日上堂良久云大施門開無擁塞。

　　(在甚麼處)。

　　忽然有个衲子出來雪竇倒退八百。

　　(也無擁塞)。

　　何以臨危不悚人便下座。

　　(與麼與麼)。

　　㪯保壽問胡釘鉸云莫便是胡釘鉸。

　　(無人思此問)。

　　鉸云不敢。

　　(豈敢)。

　　壽云還釘得虚空麼。

　　(莫共語)。

　　云請和尚打破將來。

　　(可惜許你不打破)。

　　壽便打。

　　(一搥兩當)。

　　鉸云莫錯打某甲。

　　(至今喫得者少)。

　　壽云向後遇多口阿師與尒點破去在。

　　(龍頭蛇尾)。

　　後至趙州㪯前話問云不知某甲過在甚處。

　　(何不打出去)。

　　州云只者一縫尚不柰何。

　　(將謂趙州老)。

　　胡釘鉸於此有省。

　　(鈍置多少人)。

　　竇云雪竇要打者三个漢第一趙州不合瞎却胡釘鉸眼。

　　(著甚來由)。

　　第二保壽不能塞断趙州口。

　　(一家父子)。

　　第三胡釘鉸放過保壽。

　　(許見此語)。

　　竇驀拈起拄杖云更有一个。

　　(大眾何不下手)。

　　大眾一時走退。

　　(好與麼去)。

　　竇擊繩床一下便起去。

　　(飄風不終朝)。

　　上堂云善財別後誰相訪樓閣門開竟日閑便下座。

　　(作麼作麼)。

　　㪯肅宗帝問國師百𥝝後所須何物。

　　(入个三昧)。

　　國師云與老僧作个無縫塔子。

　　(撑天拄地)。

　　帝曰請師塔樣。

　　(多少人眼目定動)。

　　國師良久云會麼。

　　(有人仰望不及)。

　　帝云不會。

　　(孰若武帝)。

　　國師遷化後帝詔躭源問此意如何。

　　(果然)。

　　源云湘之南潭之北。

　　(瞎却眼睛)。

　　中有黃金充一國。

　　(明皎皎黑漫漫)。

　　無影樹下合同船。

　　(万里一條銕)。

　　瑠璃殿上無知識。

　　(飢者飽足)。

　　竇云肅宗不會且致躭源還會麼。

　　(雪竇只開得一隻眼)。

　　只消个請師塔樣盡西天此土諸位祖師遭者一拶不免將南作北。

　　(且道是褒是貶)。

　　有傍不肯底出來我要問尒那个是無縫塔。

　　(大底任它肌骨好不塗紅粉也風流)。

　　㪯雲門與長慶在雪峯日因舉石鞏見僧便云看箭三平到遂擘開胷鞏云三十𥝝一張弓兩下箭只射得半个聖人雲門問長慶作麼生道免得石鞏喚作半个聖人。

　　(幾乎在背後立)。

　　慶云若不還價爭辨真偽。

　　(遠問近答)。

　　雲門云入水始知有長人。

　　(近問遠答)。

　　竇云石鞏要先拗折不難。

　　(朝打三千暮打八百)。

　　爭柰三平中的了也。

　　(一死更不再活)。

　　然則老宿要活三平且未免張弓架箭。

　　(不為鼷鼠發機)。

　　上堂云一花開天下春。

　　(天下衲僧跳不出)。

　　古佛為什麼不著便。

　　(幾被用去此人)。

　　尒若透得救取天下老宿。

　　(一不做二不依)。

　　忽若有个衲僧出來云和尚且自救也許伊是金毛師子。

　　(恐是也是)。

　　㪯舎利弗問須菩提夢中說六波羅蜜與覺時同別。

　　(不似帝釋天花乱墜)。

　　須菩提云此義幽深吾不能說此會有𢏏勒大士汝往彼問。

　　(却問舎利弗)。

　　竇云當時若不放過随後與一劄誰名𢏏勒誰是𢏏勒者。

　　(不免放出)。

　　便見冰消瓦解。

　　(龍頭蛇尾)。

　　㪯傅大士云要知佛去處。

　　(咬著去)。

　　竇云三生六十劫。

　　(錯)。

　　末後一句天下衲僧跳不出。

　　(在什麼處)。

　　直饒口挂壁上漢別有一竅勘過了打。

　　(和身打不著)。

　　㪯紫湖和尚山門立一牌牌上有字云紫湖有狗上取人頭中取人腰下取人脚擬議則[喪-(口*口)+(口*人)]身失命。

　　(劈腹剜心)。

　　時見新到便喝看狗。

　　(囓枯骨作麼)。

　　僧纔廻首。

　　(蒼天蒼天)。

　　湖便皈方丈。

　　(皈去甚麼處)。

　　竇云眾中𢝰道者僧著一口著即著了也爭柰者僧在。

　　(磨𤥨它爪牙)。

　　敢問諸人紫湖狗著者便死因甚麼者僧猶在。

　　(借路經過)。

　　若無知方眼救得者僧。

　　(鈍致煞人)。

　　設使紫湖出世咬煞百千萬个有甚益。

　　(頋視左右云誰)。

　　我當時若見先斫下牌然後入院。

　　(直饒與麼䘮身失命底)。

　　待者老漢喝云看狗與伊放出个焦尾大蟲。

　　(威風匝地寒)。

　　如今諸人要見麼日勢稍晚皈堂。

　　(誰敢近傍)。

　　上堂云國無定乱之劒四海晏清也。

　　(野老擊壤)。

　　不是分外。

　　(道甚麼)。

　　還有梯山入貢底麼。

　　(不無有始只少有終)。

　　因中山主為竇煎茶。

　　(塞断𠰸喉)。

　　竇問僧尒随例喫茶將何報答。

　　(要普同供養)。

　　僧云因風吹火。

　　(可惜許)。

　　竇不肯自代云難為和尚。

　　(古路㪯動搖)。

　　復云還會麼。

　　(力盡神疲)。

　　僧云不會。

　　(報㤙有分)。

　　竇云尒也湏煎一會茶始得。

　　(重疊関山路)。

　　㪯長慶示眾云撞著道伴交肩過一生叅學事畢。

　　(一進一退)。

　　竇云是即是針不劄風不入有甚麼用處。

　　(無孔銕槌重下撅)。

　　上堂云摩竭掩室計校未成毗耶杜辤伎倆俱盡。

　　(可笑一對無孔銕)。

　　還有人點檢得者兩个老漢出頭不得處麼。

　　(將常住物作自己用)。

　　直饒覷透更有个漢礙著以拄杖擊繩床一下便下座。

　　(相逢盡道休官去林下何曾見一人)。

　　有時云槌擊妙喜世界百雜碎底人為甚麼處處解持鉢。

　　(富而不憍　代云東壁挂葫蘆　又云不在)。

　　又云知時頻到香積國底人為甚麼拄杖頭上失却眼。

　　(瞳人舞三臺　代云楞嚴會上　又云兩頭子)。

　　一日云義出豊𥝝儉生不孝於佛法中作麼生辨損益便下座。

　　(有損有益　代云何似者裏　又云著著)。

　　上堂云一塵一佛國一葉一釋迦德山何以卓牌於閙市。

　　(也須喫却始得　代云相似剎竿　又云人面生)。

　　又云入林不動草入水不動波投子因甚麼脚下五色索透関底試辨看。

　　(以罪加之　代云一家有事百家忙　又云跳)。

　　示眾云十方無壁落四靣亦無門古人向甚處見客或若道得接手句許尒天上天下。

　　(芍藥花開菩薩靣椶櫚葉散夜叉頭　代作女人拜出去)。

　　上堂云世事悠悠不如山丘臥藤蘿下塊石枕頭。

　　(堕在無事甲裏)。

　　者般底有甚用處喚起了打。

　　(便打)。

　　有時云一切不是句瞎却時人眼還有出得底麼。

　　(降尊就𤰞　代云如如)。

　　上堂云一切法皆是佛法瞞瞞頇頇非為正觀。

　　(三生六十劫)。

　　一切法即非一切法莾莾鹵鹵還同天皷。

　　(三十三人)。

　　賞个名安个是立个非向甚處見釋迦老子還會麼。

　　(須菩提巖中宴坐)。

　　以拄杖卓地一下云各請皈堂。

　　(囓笋兔子)。

　　示眾云父子親其居尊𤰞異其位。

　　(金鍮誰分)。

　　於衲僧分上是放開是捏聚。

　　(分開也好)。

　　或若辨得分半院與尒。

　　(三十棒教誰喫)。

　　一日云寶山到也湏開眼勿使茫茫空手廻便下座。

　　(更請㪯一遍)。

　　上堂機輪轉處作者猶迷。

　　(在甚麼處)。

　　千眼頓開與君相見。

　　(眼睛突出)。

　　竇問新到闍梨甚處人。

　　(問訊不出手)。

　　僧提起坐具。

　　(放過一著落在第二)。

　　竇云蝦跳不出斗。

　　(無底笊籬)。

　　僧云㪍跳。

　　(雪竇門下不可)。

　　竇便打。

　　(有權有實)。

　　僧云更㪍跳。

　　(可惜許)。

　　竇又打。

　　(作家作家)。

　　僧便走。

　　(能幾个)。

　　竇喚廻。

　　(何不随後與三十棒)。

　　僧便礼拜云觸忤和尚。

　　(若是諸方又作麼生)。

　　竇云我要者話行尒又走作什麼。

　　(千个万个脫不得)。

　　僧云已遍天下了也。

　　(果然)。

　　竇復打五下。

　　(正眼豁開)。

　　僧云有諸方在。

　　(且待它時)。

　　竇云尒只管喫棒。

　　(無些子縫𦉑也)。

　　竇喚第二人近前來甚處人云鼎州人。

　　(它日自悔)。

　　竇云敗也。

　　(多少人蹉過)。

　　僧云青天白日。

　　(為蛇𦘕足)。

　　竇云兩重公案。

　　(諸人且道是權是實)。

　　僧云恰是。

　　(且緩緩)。

　　竇以拄杖指云尒擬㪍跳。

　　(為慈落草)。

　　僧擬議。

　　(却是你分上事)。

　　竇亦打五下。

　　(此棒也須雪竇自喫)。

　　叅頭云者僧喫棒與某甲不同。

　　(要抜本去)。

　　竇一時喚近前。

　　(臨行不妨掉臂)。

　　其僧珎重便走。

　　(亦同百步)。

　　竇随後與一拄杖。

　　(諸方榜樣)。

　　上堂云孟常之門劒客何在。

　　(不可待疾突)。

　　良久。

　　(也是非天子劍)。

　　云點即不到便下座。

　　(果然)。

　　上堂云泡幻同無礙。

　　(道什麼)。

　　拈起拄杖云泡幻何處得來。

　　(𥻘[乞-乙+、]皴[乞-乙+、])。

　　又擊一下云西天四七聖東土二三祖鼻孔眼睛𢝰穿在者裏。

　　(傍提不要)。

　　瞌睡漢皈堂。

　　(馿擇濕處尿)。

　　上堂云目前無法意在目前。

　　(烏飛兔走)。

　　不是目前法非耳目之所到。

　　(皷鳴鐘響)。

　　竇拈起拄杖云夾山老子甚處去也。

　　(有麼有麼)。

　　何不出來百草頭與大眾相見。

　　(瞎)。

　　又卓地一下云在者裏。

　　(鈍致煞人)。

　　復云咄者野狐精縮頭去便下座。

　　(者一隊漢有甚麼了期)。

　　僧問牛頭未見四祖時如何竇云恰漝麼。

　　(阿呵呵)。

　　僧云見後如何竇云三生六十劫。

　　(退後退後)。

　　僧礼拜竇長吁一聲。

　　(一槌兩當)。

　　上堂云一舉不載說作麼生舉。

　　(了)。

　　舉得作麼生會。

　　(千)。

　　上堂云久雨不晴今日晴。

　　(明煞眼裏)。

　　衲僧曬了也未。

　　(不免)。

　　良久自云曬了也。

　　(𠬧)。

　　竇云収。

　　(點)。

　　復拈起拄杖。

　　(著)。

　　大眾定動。

　　(無孔銕槌堪作甚麼用)。

　　竇云無一个刢利。

　　(打著迦葉門前)。

　　便下座打趂。

　　(清風随步)。

　　示眾云譬若二龍爭珠有爪牙者不得或有衲僧問既是有爪牙者為作麼不得請大眾為雪竇下一轉語。

　　(七穿八穴　又云分開好　代云俱　又云也知和尚用這用)。

　　上堂僧問羕和尚有言道士倒騎牛意旨如何。

　　(獸心人靣)。

　　竇云泥人眼赤。

　　(斬釘截銕)。

　　僧云不會。

　　(果然)。

　　竇云有甚麼了期便下座。

　　(石火難及電光罔通)。

　　上堂云天得一以清。

　　(北斗南辰)。

　　地得一以寧。

　　(山高海闊)。

　　衲僧得一無風浪起。

　　(七尺拄杖三尺竹篦)。

　　尒若辨得禍不入慎家之門。

　　(天台東北角)。

　　㪯僧問鏡清學人啐請師。

　　(啄磨琢靣觜)。

　　清云還得活也無。

　　(堕在綣繢中)。

　　學云若不活遭人恠笑。

　　(又逐流鶯過短墻)。

　　清云也是草裏漢。

　　(放過一著落在第二)。

　　竇云衲僧有此奇特事。

　　(喝云道什麼)。

　　若一人半个互相平展。

　　(𢬘泥帶水)。

　　古聖也不虚出來一迴。

　　(相牽入火坑)。

　　問羕和尚有言金剛鑄銕券意旨如何。

　　(問得好)。

　　竇云三頭六臂。

　　(驚怖諸人)。

　　云學人不會。

　　(抓著痒處)。

　　竇云擡上擡下。

　　(手忙脚乱)。

　　竇拈起拄杖。

　　(突出靣前)。

　　云人天交接兩得相見。

　　(有釈迦老子麼)。

　　太茫茫何擾擾。

　　(誰)。

　　穿來且放一邊。

　　(拈來看)。

　　三十三二十八敲落又在一處。

　　(𠬧)。

　　復云退後退後。

　　(脚頭脚尾)。

　　便起去。

　　(諸人與麼去)。

　　問羕古有言九九八十一意旨如何。

　　(道著)。

　　竇云金剛合掌。

　　(風吹不入)。

　　進云學人不會。

　　(雪竇無分)。

　　竇云皈依佛法僧。

　　(臭骨自脫)。

　　上堂云應緣而化物方便呼為智。

　　(南來北往)。

　　拈起拄杖喚作什麼。

　　(諸人與麼去)。

　　尒若道不得也許具一隻眼。

　　(只除雪竇一个)。

　　上堂㪯雪峯示眾云盡乾坤是个解脫門。

　　(莫辜負諸聖眼)。

　　把手拽不肯入。

　　(柰何盡乾坤)。

　　一僧云和尚恠某甲不得。

　　(道得半邊)。

　　一僧云用入作什麼。

　　(拈得口了也)。

　　竇云三个中有一人受救在。

　　(以蝦為目)。

　　忽若𢝰不辨明平地上有甚數。

　　(兩鏃蒺梨)。

　　便下座著也。

特賜興禪大燈國師參詳語要一


國家圖書館善本佛典第 46 冊 No. 8930 特賜興禪大燈國師參詳語要


特賜興禪大燈國師參詳語要二

　　雪竇語錄中事

　　一日云此大講堂洞開。

　　(在甚麼處)。

　　東方日輪昇天則有明曜。

　　(瞎)。

　　中夜黑月雲霧晦暝則復昏暗。

　　(時節難逢)。

　　戶牖之隙則復見通。

　　(大無大)。

　　墻宇之間則復觀壅。

　　(小無小)。

　　分別之處則復見緣。

　　(一二三四五)。

　　頑虚之中遍是空性。

　　(鳥飛魚沉)。

　　鬱㶿之象則紆昏塵。

　　(也何好)。

　　澄霽斂氛又觀清淨。

　　(咄)。

　　慚愧釋迦老子。

　　(報恩有分)。

　　說甚還與不還。

　　(五帝三皇是何物)。

　　文殊堂裏万菩薩到處覔不得。

　　(作麼作麼)。

　　元來揔在者裏。

　　(不解自愧)。

　　刢利漢一見便請拗折拄杖。

　　(便与一掌)。

　　上堂㪯鏡清問僧近離甚處。

　　(問即問)。

　　云石橋。

　　(是實石橋)。

　　清云本分事作麼生。

　　(被者僧勘破)。

　　云某甲近離石橋。

　　(何時解合耴狗口)。

　　清云我不管尒石橋本分事作麼生。

　　(柰爭之不足)。

　　何云和尚何不領話。

　　(預知个乱走底)。

　　清便打。

　　(尽三千界一齊分碎)。

　　僧云某甲話在。

　　(古墳草青)。

　　清云尒但喫棒我要話行。

　　(將謂鏡清)。

　　竇云然則𠋣勢欺人柰緣事不孤起。

　　(有權有實)。

　　者僧若能慎初護末棒則須是鏡清自喫。

　　(雪竇好与二十棒)。

　　㪯雲門大師示眾云尒若不相當。

　　(苦屈人也)。

　　且覔个入頭處。

　　(教人入荒草裏去)。

　　微塵諸佛在尒舌頭上三蔵聖教在尒脚跟底。

　　(誰)。

　　不如悟去好。

　　(三頭六臂)。

　　還有人悟得麼出來對眾道看。

　　(諸人不可向此動著)。

　　竇拈云然則養子之緣。

　　(只与)。

　　麼爭柰壓良為賤快慶平生其間忽有不甘底出掀倒繩床豈不是大丈夫漢。

　　(也不放過)。

　　然雖如此且問據个甚麼。

　　(也是　又云也難容也)。

　　竇驀拈起拄杖。

　　(走向那裏去)。

　　云洎合停囚長智。

　　(相續來也無)。

　　擊繩床一下便下座。

　　(更有上座在)。

　　上堂云窮諸玄辨若一毫致於太虚。

　　(銀山銕壁)。

　　竭𠀍樞機似一滴投於巨壑。

　　(銕壁銀山)。

　　不如歇去好。

　　(銕壁銕壁)。

　　還會麼。

　　(辜負碧眼胡僧)。

　　客亭不遠。

　　(不審不審)。

　　上堂云青蘿夤緣直上寒松之頂。

　　(傍觀有誰)。

　　白雲淡泞出沒太虚之中。

　　(逹磨不來東土二祖不行西天)。

　　竇拈起拄杖。

　　(它家自有通宵路)。

　　云國師眼睛在者裏。

　　(瞳子舞三臺)。

　　瞌睡漢七穿八宂甚處得來。

　　(蝦䗫窟裏出頭來)。

　　一日㪯乾峯示眾云舉一不得舉二。

　　(吾王庫內無如此刀)。

　　放過一著落在第二。

　　(幾回山下路)。

　　雲門大師出眾云昨日有人從天台來却往南岳去。

　　(貪程疾矣)。

　　峯云來日不要普請。

　　(大眾拋下手裏金槌)。

　　竇云諸禪德雲門老漢只解一手擡不能一手搦。

　　(德行難齊)。

　　還有共相著力底麼試露爪牙看。

　　(相別相逢竟何事一声江上起春雷)。

　　上堂云不得春風花不開花開又被風吹落。

　　(榜樣有兮)。

　　尒若明得褒貶句。

　　(莫以常住物作自己用)。

　　未必善因而招𢙣果皈堂。

　　(著了也)。

　　一日云古人道其為也形。

　　(夜半正明)。

　　其寂也𡨋。

　　(天曉不露)。

　　轉變天地自在縱橫。

　　(晨朝粥齋時飯)。

　　河沙而用混沌而榮。

　　(喝云且休說夢)。

　　誰聞不喜誰聞不驚。

　　(還有分麼)。

　　如何以無價之寶隱在隂入之坑。

　　(粘手粘脚脫不得)。

　　竇以拄杖擊一下。

　　(眼裏添橛)。

　　云打破了也。

　　(肈公知麼也無)。

　　寶在甚處。

　　(幾乎打破了也)。

　　有時云不[彳*巳]之令大眾必合依行。

　　(今日某甲困)。

　　上堂云万法本閑。

　　(還我話頭來)。

　　而人自閙。

　　(好言不出口)。

　　國師走入露柱裏去也。

　　(千𥝝田八百主)。

　　見麼見麼。

　　(瞎)。

　　良久。

　　(長安雖樂難久居)。

　　云出頭便死皈堂。

　　(釋迦弥勒退後三千)。

　　示眾云廻而更相涉。

　　(七花八裂)。

　　拈起拄杖。

　　(舌頭曳地)。

　　云頭上是天脚下是地。

　　(吾不如你)。

　　眼前綠水背靠青山。

　　(耳根眼頭従何得來)。

　　衲僧道我會也忽若騎驢入尒鼻孔裏。

　　(爭柰有諸方在)。

　　牽牛入尒眼睛中。

　　(也是泥裏洗土塊)。

　　又作麼生商量。

　　(請与某甲乞命去)。

　　上堂云欲得現前莫存順逆。

　　(蒼天蒼天)。

　　者裏參見祖師了。

　　(失却目前機)。

　　更買草鞋行脚。

　　(好个伴子)。

　　三千里外也被雪竇穿却鼻孔。

　　(雖然如是三十棒教誰喫)。

　　一日㪯馬祖上堂眾方集。

　　(瞎漢堪作个甚麼)。

　　百丈出捲席。

　　(金不博金水不洗水)。

　　祖便下座。

　　(有甚麼馬祖)。

　　諸方皆謂奇特漝麼舉還當麼。

　　(今日不得已)。

　　若當譬若水母以蝦為目。

　　(吽吽拈將來)。

　　若不當又空讚歎啚个作麼。

　　(半合半開)。

　　眾中一般漢乱踏向前問古人意旨如何。

　　(賔主落草)。

　　更有老底不識好𢙣對云將謂仙陀客。

　　(打云作麼作麼)。

　　又云來日更到座前。

　　(不合忩忩擾擾)。

　　苦哉苦哉如此自稱宗匠欲開人天眼目驢𥝝去。

　　(一坑埋却)。

　　諸上座雪竇當時若見伊出來捲席劈胷與一踏。

　　(同道者少)。

　　令坐者倒者俱起不得。

　　(豈止而已)。

　　且要後人別有生涯去免見互相鈍置豈不个个英靈底漢。

　　(蒼蠅放夘)。

　　還會也無皈堂。

　　(不濟一事)。

　　上堂云虚空為皷。

　　(聞者即[喪-(口*口)+(口*人)])。

　　湏弥為槌。

　　(無手者好打)。

　　打者甚多。

　　(某甲要瞌睡)。

　　聽者極少。

　　(但雪竇一个)。

　　且問誰是解打者莫謗𥂁官好。

　　([泳-永+冞]領指示)。

　　只如南泉道王老師不打者破皷咦法眼云王老師不打過兩个既不柰何一个更是懡㦬。

　　(人無遠慮必有近憂)。

　　上堂云還有閙市裏出頭底麼。

　　(眼界闊多少)。

　　良久。

　　(抓著某甲痒處)。

　　云不如䇿杖皈山去長嘯一聲烟霧[泳-永+冞]便下座。

　　(莫作異類見解)。

　　㪯僧問趙州學人乍入叢林乞師指示。

　　(更不可悟去)。

　　州云喫粥了也未。

　　(接得半邊)。

　　云喫粥了也。

　　(三生六十劫)。

　　州云洗鉢盂去。

　　(水洒不著)。

　　雲門大師云且道有指示無指示。

　　(為慈悲之故有落草之談)。

　　若云有向佗道什麼。

　　(爭柰轉多)。

　　若道無何得悟去。

　　(莫塗糊个僧好)。

　　竇拈云我不似雲門為蛇𦘕足。

　　(个一隊不知好𢙣漢)。

　　直言向尒道。

　　(果然)。

　　問者如蟲蝕木。

　　(朝三千)。

　　答者偶尒成文。

　　(暮八百)。

　　然雖恁麼瞎却衲僧眼。

　　(八兩半斤)。

　　作麼生免得此過。

　　(何必)。

　　諸仁者要會麼。

　　(謝勞神力)。

　　還尒趙州喫粥未拈却。

　　(一口啜去)。

　　者僧喫粥了。

　　(堕在鉢裏)。

　　雪竇与尒拄杖了皈堂。

　　(不作痛痒)。

　　㪯雲門大師云盡十方𠀍界乹坤大地天下老和尚。

　　(不消一捏)。

　　以拄杖一劃。

　　(費力不少)。

　　云百雜碎。

　　(見麼見麼)。

　　竇云者老漢是即是。

　　(報恩有分)。

　　要且未有出身之路。

　　(要扶起去)。

　　如今拄杖在雪竇手裏。

　　(堪甚麼)。

　　復橫按。

　　(叱)。

　　云東西南北甚處得來。

　　(猶不是衲僧行履處)。

　　㪯僧問投子如何是十身調御。

　　(在多少臺上)。

　　投子下繩床立。

　　(一二三)。

　　又問凢聖相去多少。

　　(莫下个注却)。

　　投子下繩床立。

　　(四五六)。

　　竇云此公案諸人無不委知。

　　(某甲從來不會)。

　　若漝麼㪯天下衲僧盡為念話杜家。

　　(㘞)。

　　雪竇莫有長處也無。

　　(若有个漢作麼生)。

　　試為大眾㪯看。

　　(个个觀𠀍音)。

　　凢聖相去多少投子下繩床立。

　　(一囬拈出一囬新)。

　　如何是十身調御投子下繩床立。

　　(雪竇㪯了也)。

　　且道与前來㪯底同別。

　　(一任諸方道得)。

　　若道一般許上座具一隻眼。

　　(眼眸重斤)。

　　若云別有竒特也許上座具一隻眼。

　　(臨崖看虎眼)。

　　復更開一線道。

　　(苦瓠連根苦)。

　　凢聖相去多少請上座下一轉語。

　　(休別道得)。

　　如何是十身調御答一轉話。

　　(退倒三千)。

　　非但參見投子亦乃知雪竇長處。

　　(知我罪我)。

　　或若揔道下繩床立。

　　(驀口便打)。

　　惜耴眉毛。

　　(収)。

　　便下座。

　　(也与三十棒)。

　　㪯洞山聦和尚每見新到便問溈山水牯牛上座作麼生會。

　　(遇賤則貴遇貴則賤)。

　　前後皆不相契。

　　(幾乎放過)。

　　竇到亦乃垂問。

　　(撞著个無慙愧漢)。

　　竇云後人標牓。

　　(兩口一舌)。

　　洞山擬道。

　　(待海變桑田)。

　　竇以坐具拂一下便行。

　　(不免脚下帶紅絲線)。

　　洞山云且來上座。

　　(令我憶德嶠)。

　　竇云未參堂。

　　(雖然如是未出洞山綣繢在　拈云但惟但倠)。

　　㪯雲門大師云三乗十二分教。

　　(看著即眼瞎)。

　　逹磨西來。

　　(相逢即心死)。

　　放過即不可。

　　(勾賊破家)。

　　若不放過不消一喝。

　　(豈敢)。

　　竇随㪯了便喝。

　　(爭柰後語)。

　　復云大眾好喝落在甚處。

　　(長處覔短)。

　　若要鼻孔遼天。

　　(且皈去來)。

　　辨取者一喝。

　　(還曾喝得麼)。

　　便下座。

　　(敗也)。

　　竇因事示眾云杜耳目於胎殻。

　　(夢見也未)。

　　掩玄象於霄外。

　　(三千里外)。

　　而責宮商之異。

　　(堪悲堪痛)。

　　辨玄素之殊底是甚麼人。

　　(和你脫不得)。

　　還知落處麼。

　　(果然果然)。

　　那一个者一个。

　　(自作自受)。

　　兼本三人。

　　(便打)。

　　放過一著。

　　(蹉過者多)。

　　便下座。

　　(咦)。

　　上堂云三十𥝝來尋劒客。

　　(剔起眉毛)。

　　有麼有麼。

　　(好你用去)。

　　幾囬葉落又抽枝。

　　(不孤負佛祖)。

　　衲僧眼光失却了也。

　　(甚麼處去)。

　　自從一見桃花後。

　　(惑乱天下)。

　　填溝塞壑。

　　(更有牽伴)。

　　直至如今更不疑。

　　(打云更知痛痒始得)。

　　敗軍之將。

　　(𩂜𩂜捨命)。

　　以拄杖卓地一下。

　　(住住有傍人在)。

　　云看。

　　(頼有个語)。

　　便下座。

　　(頂上無骨頷下有鬚)。

　　㪯皈宗問僧甚處去。

　　(臨行叮嚀)。

　　云諸方學五味禪去。

　　(甞得个味)。

　　宗云我者裏有一味禪為甚不學。

　　(知它去處分明)。

　　僧云如何是一味禪。

　　(不顧[喪-(口*口)+(口*人)]身失命)。

　　宗便打。

　　(一棒作一棒用也無)。

　　僧云莫打某甲會也。

　　(快便難逢)。

　　宗云尒作麼生會。

　　(至此知皈宗)。

　　僧擬開口。

　　(不誤喫棒)。

　　宗又打。

　　(此棒皈宗也須喫却)。

　　黃檗聞㪯云馬大師出八十四貟善知識。

　　(此老只解与麼道)。

　　問著个个屙轆轆地。

　　(恐是在人背後)。

　　只有皈宗老較些子。

　　(便打)。

　　竇云以彊欺弱有甚麼難。

　　(也有喫棒)。

　　我者裏有一味禪為甚麼不學但向道収。

　　(果然)。

　　待伊拈起。

　　(有三十棒在)。

　　有般無眼漢只管喫。

　　(半開半合)。

　　吽吽。

　　(滿口道著)。

　　雪竇門下誰敢。

　　(㘞)。

　　便下座。

　　(了了)。

　　上堂云胡蜂不戀舊時窠。

　　(其它無別)。

　　猛將不在家中死。

　　(劒在甑人手)。

　　若是个漢聊聞㪯著剔起眉毛便行。

　　(若逢著某甲又作麼生)。

　　一日六人新到竇問云還有作家禪客麼。

　　(者僧未參堂)。

　　參頭云和尚道什麼。

　　(眼目定動)。

　　竇云點即不到。

　　(不勞再勘)。

　　僧擬議。

　　(好个禪客)。

　　竇便喝。

　　(當断不断却招其乱)。

　　僧無語竇云龍頭蛇尾。

　　(重言不可吃)。

　　復問第二个僧指參頭云和尚問何不祗對。

　　(走向甚麼處去)。

　　竇與一掌僧無語。

　　(機輪轉處作者猶迷)。

　　竇復指云第三其僧茫然竇云一狀領過。

　　(平出)。

　　上堂僧問如何是時節因緣竇云瞌睡漢。

　　(鳥飛不度)。

　　僧便喝。

　　(三十𥝝後也少)。

　　竇云詐惺惺。

　　(可惜許)。

　　復云譬若世界壞時。

　　(寐語也未)。

　　大水競作。

　　(誰是好看)。

　　其間無量眾生或沒或未沒。

　　(東岸近西岸遠)。

　　互相悲號仰[((印-ㄗ)*夕)/壬]蒼蒼皆云相救。

　　(有麼有麼)。

　　當尒之時四禪天人一見高聲便喝。

　　(天然有在)。

　　咄哉眾生我預曾報你。

　　(依稀佀曲纔堪聽)。

　　令頻頻上來。

　　(莫孤負一條銕)。

　　你都不聽。

　　(与雪竇同參)。

　　如今有甚救處。

　　(便打)。

　　乃拍手一下。

　　(吽)。

　　云皈堂。

　　(將謂眾生苦更有苦眾生)。

　　上堂云乹坤之內宇宙之間。

　　(銕壁銕壁)。

　　中有一寶。

　　(瞎)。

　　挂在壁上。

　　(出)。

　　入。

　　(面門覺麼)。

　　逹磨九𥝝不敢正眼覷著。

　　(只為滿眼也)。

　　如今衲僧要見劈脊打。

　　(照天照地)。

　　上堂僧問如何是佛竇云頭髼鬆耳卓朔。

　　(口廣脚短)。

　　僧云不會。

　　(吞却雪竇)。

　　竇云堪笑堪悲。

　　(半合半開)。

　　復云不著便也不柰何。

　　(元來只与麼)。

　　尒從江南江北來笠子下為什麼拶破洛浦遍參底。

　　(兩鏃蒺䔧)。

　　上堂云乹坤把定即不無尒作麼生是手擎日月底句。

　　(莫開摩瞌眼　代云兩兩　又云有未參堂人　又云雲門大師來也)。

　　又云周遊四天下道我知有須弥頂上著得幾人。

　　(休行高高山頂　代云唯有和尚一个　又云某甲相喚去　又云俱)。

　　復云㪯步已經諸佛剎是尒草鞋[跍-十+水]破多少。

　　(不可借路經過代云若与麼可惜許　又云与老師還草鞋錢　又云一雙兩雙)。

　　上堂云長觜鳥芳樹不棲喃喃獨語。

　　(無耳底聽得)。

　　摩斯吒滄溟不入戰戰却廻。

　　(無眼底見得)。

　　三十秊後悟去。

　　(如猿捉影)。

　　提起手云吽吽。

　　(一囬抓不得兩囬抓得)。

　　便下座。

　　(咄)。

　　上堂㪯在眾日僧問如何是佛竇云四眾圍遶。

　　(頂天履地)。

　　如何是湼槃竇云雙林樹下。

　　(日炙風吹)。

　　復云便是釘觜銕舌漢也卒話會不及皈堂。

　　(三叚不同収皈上科)。

　　有時竪起拄杖。

　　(劈不開)。

　　云洪機在掌排巨靈擘太華之峰。

　　(未免勘破个漢)。

　　復橫案云明鏡當臺絕演若逐東西之逕。

　　(且向階下合掌)。

　　又以拄杖一劃。

　　(重言不可吃)。

　　云比擬張麟兔亦不遇便下座。

　　(者邊有人立　我不如你)。

　　上堂云不與一法作對便是無諍三昧。

　　(我不要無孔銕槌)。

　　或是个漢聞我㪯著悉能坐断有甚麼近處。

　　(顧視左右云阿誰)。

　　雖然如此向後莫辜負人好便下座。

　　(喏喏)。

　　上堂㪯古人道明眼漢沒窠臼。

　　(有人恁麼會)。

　　我且問尒各從德山林際下來。

　　(如麻似粟)。

　　棒喝向尒不能施。

　　(大好退倒)。

　　語言向尒使不著。

　　(一時快活)。

　　我既如此。

　　(便打)。

　　汝合必然。

　　(相識滿天下)。

　　又作麼生露得个消息。

　　(左右難侍人)。

　　令雪竇知尒是个風不入底漢去便下座。

　　(且解眠去好)。

　　一日三僧辤竇把住云天無門地無戶乱走衲僧擬往何處。

　　(問去處也未)。

　　僧皆無對。

　　(三人證龜作鼈)。

　　竇劈靣唾云枉喫我多少粥飯。

　　(為物傷慈)。

　　便推出。

　　(長安雖樂難久居)。

　　示眾云摩竭正令譬若披沙揀金。

　　(何時了也)。

　　毗耶杜辤頗類守株待兔。

　　(天堂未就地獄先成)。

　　設使頓開千眼。

　　(笑殺露柱)。

　　未辨機関。

　　(賺殺人)。

　　點著不來。

　　(那裏去也)。

　　白雲万里。

　　(誰是个中人)。

　　㪯永嘉云六般神用空不空。

　　(一二三四五六)。

　　一顆圎光色非色。

　　(六五四三二一)。

　　雲門大師拈起拄杖。

　　(還提得麼)。

　　云是色非色。

　　(刺破眼睛)。

　　竇云雪竇即不然。

　　(大好有人)。

　　圎光一顆儱侗真如。

　　(与永嘉同參)。

　　神用六般和泥合水。

　　(三千里外)。

　　塻窑人設齋且致水中拈月致將一問來。

　　(也是不妨皈來)。

　　有時云袖頭打領腋下剜襟。

　　(豈止文殊七佛師)。

　　諸方一任翦裁。

　　(因誰置得)。

　　南山起雲北山下雨衲子作麼生話會。

　　(且道是放是収)。

　　一日上堂大眾纔集。

　　(切忌別說)。

　　竇云一任諸方貶剝。

　　(有誰聞得)。

　　便下座。

　　(洎乎相見)。

　　㪯僧問乾峰十方薄伽梵一路湼槃門路頭在什麼處峰云在者裏。

　　(著口上)。

　　竇代僧便喝。

　　(蝦跳不出斗　有一拶)。

　　復有僧問長慶慶云問取堂中第二座。

　　(將謂杷得住)。

　　竇代僧云錯。

　　(都羕它恩力)。

　　復有僧問雪竇竇云堕坑落壍。

　　(多少敗缺)。

　　自代云作賊人心虚。

　　(便打)。

　　上堂云糞掃堆上現丈六金身遇賤則貴。

　　(也是)。

　　赤肉團上壁立千仞遇明則暗。

　　(道著)。

　　鼻孔遼天底衲僧試辨雪竇為人眼也。

　　(与麼去)。

　　示眾云一法不通万緣方透。

　　(用無孔銕槌作什麼)。

　　會與不會成群作隊。

　　(拈來与我看)。

　　築著磕著一時拈却。

　　(従且至暮)。

　　管取乾坤獨露。

　　(従來羕誰恩力)。

　　便下座。

　　(咦)。

　　上堂云禪河随浪靜。

　　(不用澄淨)。

　　定水逐波清。

　　(灘下底)。

　　若拄杖子是浪衲僧便七縦八橫。

　　(一二三四五六七)。

　　忽乾坤大地是浪便見扶籬摸壁。

　　(東西南北上下四維)。

　　且道放行好把定好。

　　(海母以蝦為目)。

　　一日云春雷已發陽鳥未啼俱迷身句即不問尒透出一字作麼生道。

　　(三十𥝝養得底事代云非)。

　　上堂云巢知風宂知雨刢利衲僧未可相許。

　　(不審)。

　　若問如何苦哉佛陀參。

　　(咦)。

　　㪯馬大師云一切語言是提婆宗以者个為主。

　　(銕丸無縫𦉑)。

　　雲門大師云好語只是無人問我。

　　(鐃鈎搭索)。

　　僧便問如何是提婆宗門云西天九十六種尒是㝡下種。

　　(當有跨門閫)。

　　竇云赤幡被者僧奪了也便下座。

　　(話作兩橛)。

　　一日云山河無隔礙光明處處透。

　　(南山燒炭北山紅)。

　　傅大士騎驢入尒鼻孔裏。

　　(一二三四五)。

　　見尒諸人不惺惺却皈雙林寺去也便下座。

　　(諸人看末後句)。

　　㪯僧問翠微自到和尚法席每沐上堂不蒙一法示誨意在於何。

　　(要喫棒)。

　　微云嫌个什麼。

　　(放過一著)。

　　僧復問洞山山云爭恠得老僧。

　　(落在第二)。

　　後有僧問法眼眼云祖師來也。

　　(似則似是未是)。

　　竇云兩个老漢被者僧穿却。

　　(有權有實)。

　　唯有法眼與他同參。

　　(錯)。

　　若是雪竇門下喫棒了趕出。

　　(猶較些子)。

　　上堂云種種幻化皆生如來圎覺。

　　(釋迦老子眼睛突出)。

　　竇云住住三世諸佛是幻六代祖師是幻天下老和尚是幻。

　　(布袋盛錐)。

　　復拈起拄杖。

　　(幻不幻)。

　　云拄杖子是幻那个是圎覺。

　　(還我話頭來)。

　　良久以拄杖擊繩床一下。

　　(道什麼)。

　　云幻出。

　　(幻幻)。

　　大眾擬議。

　　(作麼作麼)。

　　竇云者一隊漆桶揔無孔竅以拄杖一時趂下。

　　(能有幾人)。

　　㪯夾山問僧甚處來。

　　(問著也無要)。

　　云湖南來。

　　([跍-十+水]破草鞋)。

　　山云曾到石霜麼。

　　(豈是欠少)。

　　云要路經過爭得不到。

　　([跍-十+水]著爛如泥)。

　　山云羕聞石霜有毬子話是否。

　　(輥草裏作麼)。

　　云和尚也須急著眼。

　　(半前半後)。

　　山云作麼生是毬子。

　　(弄得堪作什麼)。

　　云趒不出。

　　(且無縫𦉑)。

　　云作麼生是毬杖也。

　　(休靠倒)。

　　云勿手足。

　　(只解拄門不解拄戶)。

　　山云老僧未曾與闍梨相識出去。

　　(某甲只管見夾山)。

　　竇云雪竇親見者僧從石霜來。

　　(半開半合)。

　　夾山因甚麼道不相識。

　　(看)。

　　㪯趙州問僧甚處來。

　　(可惜許)。

　　云雪峰來。

　　(与趙州同參)。

　　州云雪峰近日有何言句示徒。

　　(道得看)。

　　僧云雪峰道盡大地是沙門一隻眼尒諸人向什麼處屙。

　　(後來也恁麼)。

　　州云尒若過嶺我附个鍬子去。

　　(問頭不相謾)。

　　竇云者僧既不從雪峰來可惜趙州鍬子。

　　(傾尽此時意雖然如是還我話頭來)。

　　㪯僧問石霜三千里外遠聞石霜有个不顧。

　　(堪笑堪笑)。

　　霜云是。

　　(堪笑)。

　　僧云只如萬像歷然是顧不顧。

　　(可笑可笑)。

　　霜云我道不驚眾。

　　(可笑可笑)。

　　僧云不驚眾是不与[一/力]像合如何是不顧。

　　(可悲可悲)。

　　霜云遍界不曾蔵。

　　(可痛可痛)。

　　竇拈云誰是不顧者。

　　(勘破了也)。

　　示眾云世界與麼廣闊為甚麼向雪竇手裏乞命。

　　(眾眼難謾　代云皈去來也)。

　　上堂云乾坤側日月星辰一時黑。

　　(鳥飛不度)。

　　東西不辨南北不分底衲僧向甚處見雪竇。

　　(瞎又云咦　代云堆堆地)。

　　上堂僧問雪覆蘆花時如何竇云點。

　　(眼裏打橛)。

　　僧云恁麼則為祥為瑞。

　　(自傷己命)。

　　竇云兩重公案。

　　(相逢不出手)。

　　復成一頌雪覆蘆花欲暮天。

　　(迦那提婆來也)。

　　謝家人不在魚船。

　　(不知何處是鄉関)。

　　白牛放却無尋處。

　　(突出難辨)。

　　空把山童贈銕鞭。

　　(望空啟告　又云有同道在)。

　　洞庭語錄竇云宗乗一唱。

　　(獨露大方)。

　　三蔵絕詮。

　　(風行草偃)。

　　祖令當行。

　　(縮頭去也)。

　　十方坐断。

　　(天不高地不厚)。

　　其有逹士。

　　(也在甚麼處)。

　　不避死生。

　　(水不借路)。

　　眨上眉毛。

　　(也太嶮)。

　　出眾相見。

　　(打不著)。

　　問人天普集。

　　(如麻似粟)。

　　佇聽雷音。

　　(聾却耳根)。

　　學人上來乞師垂示。

　　(被你領取)。

　　竇云十万八千不是遠。

　　(近哉乎)。

　　僧云與麼則大眾霑恩也。

　　(築著你鼻孔)。

　　竇云後五日看。

　　(放過一著)。

　　問師唱誰家曲宗風嗣阿誰。

　　(自屎不覺臭)。

　　竇云分明記取。

　　(須到如此)。

　　進云與麼則昔日智門今朝和尚。

　　(伏惟)。

　　竇云有甚麼交涉。

　　(疋上不足疋下有餘)。

　　問如何是諸佛本源。

　　(作麼作麼)。

　　竇云千峰寒色。

　　(眼見如盲口說如啞)。

　　僧云向上更有事也無。

　　(你須問耴)。

　　竇云雨滳巖花。

　　(難湊泊也)。

　　問如何是和尚為人一句竇云量才補職。

　　(佛祖絕境界)。

　　僧云謝師方便。

　　(咦)。

　　竇云自領出去。

　　(恩大難酧)。

　　竇乃云一問一答。

　　(還會麼)。

　　揔未有事在。

　　(有麼有麼)。

　　直饒乾坤大地草木叢林盡為衲僧異口同聲各置百千問難也不消長老彈指一下。

　　(金剛鑄銕券)。

　　並乃高低普應前後無差。

　　(一二三三二一)。

　　曠祖佛之妙靈廓天人之幽迹。

　　(恁麼恁麼不恁麼不恁麼)。

　　如是則何假覺城東際五眾咸居古佛廟前此時參畢。

　　(龍頭蛇尾)。

　　竇在杭州靈隱授䟽了眾請陞座時有僧問寶座先登於此日請師一句震雷音。

　　(點銕化為金玉易)。

　　竇云徒勞側耳。

　　(勸人除却是非難)。

　　僧云恁麼則一音普遍於沙界大眾無不盡咸聞。

　　(是柱不見拄)。

　　竇云忽有人問尒作麼生㪯。

　　(無人見庫)。

　　僧云三十𥝝後敢為流芳。

　　(不欠礼拜又作麼生)。

　　竇云賺了也。

　　(後人標榜)。

　　乃云天下絕勝之覺場靈隱導師之廣座。

　　(一步易兩步難)。

　　暫借𤰞僧陞陟。

　　(還我話頭來)。

　　實愧非材。

　　(爭之不足)。

　　豈敢於五百貟衲子前。

　　(一坑埋却)。

　　提唱佛祖抑揚古今。

　　(何不從此去)。

　　衒耀見知恥他先作。

　　(雪竇靣前事)。

　　假饒說得天雨四花地分六震。

　　(諸人安身立命處)。

　　於曹溪路上一點使用不著。

　　(顛言倒語)。

　　何以行脚高士。

　　(㘞)。

　　有把定世界[甬-(舉-與)+士]蓋乾坤底眼。

　　(快便難逢)。

　　誰敢錯悮絲毫。

　　(在甚麼處)。

　　其知有者必共相悉。

　　(假饒与麼去得只半途)。

　　竇在靈隱諸院尊宿茶筵日眾請陞座僧問禪侶盡臨於座側未審師還說也無。

　　(多少人要与麼底)。

　　竇云寰中天子塞外將軍。

　　(上崢嶸無天)。

　　僧云恁麼則一震雷音滿大唐也。

　　(還有耳也無)。

　　竇云看取令行。

　　(瓦解冰消去也)。

　　乃云上士相見一言半句如擊石出火。

　　(未免傍觀之哂)。

　　瞥尒便過應非即言定旨滯句迷源。

　　(有也有也)。

　　從上宗乗合作麼生議論。

　　(為物傷慈)。

　　直得三世諸佛不能自宣六代祖師全提不起一大蔵教詮注不及。

　　(大家在者裏)。

　　所以棒頭取證喝下羕當意句交馳竝同流浪其有知方作者相共證明。

　　(去去与誰同)。

　　上堂問向上一路千聖不傳和尚從何而得。

　　(問殺个老漢)。

　　竇云將謂是衲僧。

　　(莫認影好)。

　　僧云恁麼則大眾霑恩學人礼謝也。

　　(領殺个老漢)。

　　竇云龍頭蛇尾。

　　(也有幾个)。

　　問選佛場開還許學人選也無。

　　(未免老婆禪)。

　　竇云切忌點額。

　　(一句兩句)。

　　僧云恁麼則心空及第皈也。

　　(有人點頭)。

　　竇云堦下漢。

　　(道道)。

　　竇乃云如天普蓋。

　　(絕毫絕𨤲)。

　　佀地普擎。

　　(鳥飛不度)。

　　有如是自在。

　　(重如毫輕如山)。

　　具如是威德。

　　(三𠀍諸佛悉是兒孫)。

　　誰不羕恩。

　　(眼見耳聞)。

　　誰不景慕。

　　(放下一著)。

　　過去諸聖於無量劫勤苦受盡。

　　(只冝拄杖子)。

　　所得祕要法門。

　　(低声低声)。

　　今將普示大眾。

　　(苦哉佛陀耶)。

　　不用纖毫心力。

　　(傍觀之哂)。

　　各請一時驗取。

　　(不用皮袋裏)。

　　於此薦得。

　　(毛凢道不辜負你)。

　　便能永出四流高步三界。

　　(也是)。

　　其或不知。

　　(它日難點削)。

　　剛是諸人諱却。

　　(便喝)。

　　竇初到院陞座僧問杖錫已居於此日請師一句定乾坤。

　　(時節難逢　豈有今日事)。

　　竇云百雜碎。

　　(一二三四五六七)。

　　進云恁麼則海宴河清去也。

　　(爭柰口頭)。

　　竇云非公境界。

　　(見之不耴思之千里)。

　　問如何是佛法大意。

　　(多少人恁麼會)。

　　竇云龍吟霧起虎嘯風生。

　　(誰敢近傍)。

　　問如何是祖師西來意。

　　(好幾个)。

　　竇云山高海闊。

　　(道將一句)。

　　僧云學人不會。

　　(無人㪯著)。

　　竇云緊帩草鞋。

　　(爭頭底在甚麼處)。

　　乃云未來翠峰。

　　(宊殺天下人)。

　　多人疑著。

　　(有眼有耳)。

　　及乎親到一境蕭然。

　　(也須打破)。

　　非同善才入樓閣之門暫時斂念。

　　(蝦䗫窟裏出頭來)。

　　莫比維摩掌中世界別有清規。

　　(鵝王擇乳素非鴨類)。

　　冀諸人飽足觀光。

　　(作麼生道得作麼生㪯)。

　　以資忻慰。

　　(普同供養)。

　　上堂僧問和尚未見智門時如何。

　　(須拾得口喫飯)。

　　竇云你鼻孔在我手裏。

　　(錯　又云見之不耴)。

　　學云見後如何。

　　(須問過好手)。

　　竇云穿過髑髏。

　　(錯　又云什麼處去也)。

　　有僧礼拜起云請師答話。

　　(幾个目瞳)。

　　竇便棒。

　　(掣電之機)。

　　僧云豈無方便。

　　(攸久難得人)。

　　竇云罪不重科。

　　(放過一著)。

　　復有一僧出來礼拜起云請師不答話。

　　(脚下豈點地)。

　　竇云兩重公案。

　　(人従陳州來不得許州信)。

　　僧云謝師答話。

　　(不頋[喪-(口*口)+(口*人)]身)。

　　竇亦棒。

　　(崖崩石裂)。

　　乃云釋迦已滅𢏏勒未生。

　　(逹磨來也)。

　　正當今日佛法委在翠峰。

　　(有麼有麼)。

　　放開捏聚揔由者裏。

　　(將謂者漢)。

　　放開也七縱八橫。

　　(𦘕虎作狸)。

　　是處填溝塞壑。

　　(一手擡一手搦)。

　　捏聚也天下老和尚盡在拄杖頭。

　　(古路無人到)。

　　不消一劄。

　　(笑倒天下人　又云自領出去)。

　　上堂僧問如何是緣生義。

　　(途中善為)。

　　竇云金剛鑄銕券。

　　(大冶磨礱兮不下)。

　　僧云學人不會。

　　(暗裏打著)。

　　竇云閙市裏牌。

　　(兩重公案)。

　　僧云恁麼則行到水窮處坐看雲起時。

　　(相見渾無事不來還憶君)。

　　竇云列下。

　　(好与麼去也)。

　　問如何是維摩一默。

　　(古今与麼會)。

　　竇云寒山訪拾得。

　　(那裏得个消息來)。

　　僧云恁麼則入不二之門也。

　　(蹉過了也)。

　　竇云噓。

　　(合耴作家眼目好)。

　　復成頌云維摩大士去何從。

　　(莫随它脚跟轉)。

　　千古令人望莫窮。

　　(以己方人作麼)。

　　不二法門休更問。

　　(相牽入火坑)。

　　夜來明月上高峰。

　　(可惜許)。

　　上堂僧問如何是實學底事。

　　(直饒与麼去三十棒)。

　　竇云針劄不入。

　　(費力不少)。

　　僧云乞師方便。

　　(你也恁麼)。

　　竇云水到渠成。

　　(一个兩个)。

　　問如何是教外別傳一句。

　　(雪竇未到)。

　　竇云看看臘月盡。

　　(輸却林下人)。

　　僧云恁麼則流芳去也。

　　(三人中必有我師)。

　　竇云瘂子喫𤓰。

　　(雪竇門下)。

　　問言迹之興異途之所由生不犯鋒鋩請師道。

　　(未敢容易)。

　　竇云誰家無白月清風。

　　(三十𥝝後我也不恠)。

　　僧云還當也無。

　　(向後換手打去)。

　　竇云土上加泥漢。

　　(黃連未是苦)。

　　問如何是學人自己。

　　(不知你是誰家子)。

　　竇云乗槎斫額。

　　(甚麼處去也)。

　　僧云莫只者便是。

　　(適來道甚麼)。

　　竇云浪死虚生。

　　(千佛叉手立)。

　　竇乃云劒輪飛處日月沉輝。

　　(大有人落太冶之手)。

　　寶杖敲時乹坤失色。

　　(能事不容)。

　　眾魔從茲瞻裂。

　　(宇宙風清)。

　　千聖由是眼開。

　　(以字不成八字不是)。

　　其如二聽不圎。

　　(迷逢逹磨)。

　　震迅雷而莫覺。

　　(釋迦弥勒無分)。

　　孤根將敗。

　　(万里一條銕)。

　　霈春雨以非滋。

　　(打不著)。

　　致使凢聖岐分悟迷𣲖列。

　　(一二三四五六七)。

　　奔馳七趣。

　　(一出)。

　　一入汩沒四流。

　　(半合半開)。

　　重業相纏。

　　(堆山積岳)。

　　無有休日。

　　(日居月諸)。

　　尒諸禪德。

　　(眉橫鼻直)。

　　覬善參詳。

　　(崑崙嚼生銕)。

　　如人上山。

　　(脚頭脚底)。

　　各自努力。

　　(無孔銕槌)。

　　上堂僧問昭昭於心目之間而相不可覩晃晃在色塵之內而理不可分既於心目之間為甚麼不覩其相。

　　(憶得送人時)。

　　竇云花須連夜發莫待曉風吹。

　　(壁立万仞)。

　　僧云恁麼則雲散家家月。

　　(說向阿誰)。

　　竇云毗婆尸佛早留心。

　　(針頭削銕)。

　　僧方礼拜。

　　(碧潭空界月)。

　　竇以拄杖打一下云不得放過。

　　(費力不少)。

　　問四十九𥝝說不盡底請師說。

　　(人謂針觜銕舌)。

　　竇云爭之不足。

　　(兩鏃蒺䔧)。

　　僧云謝師答話。

　　(疋下有餘)。

　　竇云銕棒自看。

　　(痛處下針錐)。

　　問如何是把定乾坤眼。

　　(莫自欺)。

　　竇云拈却鼻孔。

　　(合耴作家眼目)。

　　僧云學人不會。

　　(銕作心肝也断腸)。

　　竇云一喜一悲。

　　(皈去來也)。

　　僧擬議。

　　(屈殺个老漢)。

　　竇云苦。

　　(果然)。

　　問猿抱子皈青嶂後鳥𭊷花落碧巖前古人意旨如何。

　　(阿誰如你)。

　　竇云夾山猶在。

　　(久後難論)。

　　僧云和尚如何。

　　(德兮不孤)。

　　竇云依稀似曲纔堪聽又被風吹別調中。

　　(雪上加霜)。

　　僧問如何是翠峰境。

　　(到諸方㪯)。

　　竇云春至桃花亦滿溪。

　　(錯)。

　　僧礼拜。

　　(去得好)。

　　竇云山僧今日敗缺。

　　(果然)。

　　有人點檢得出許佗頂門上一隻眼便下座。

　　(不悮道愛韶陽新定機)。

　　上堂僧問古人借問田中事插鍬叉手意如何。

　　(你問得一半)。

　　竇云人従陳州來不得許州信。

　　(一三三二兩兩)。

　　問古人道有讀書人報來意旨如何。

　　(吃嘹舌頭)。

　　竇云且在門外立。

　　(同道方知)。

　　學云請師相見。

　　(若何若何)。

　　竇云任是顏囬亦不通。

　　(壁立万仞)。

　　乃云立賔立主剜肉作瘡。

　　(為法忘身)。

　　㪯古㪯今拋沙撒土。

　　(平出)。

　　直下無事。

　　(佛祖無分)。

　　正是無孔銕槌。

　　(謝證明也)。

　　別有機関。

　　(把手共行合)。

　　入無間地獄。

　　(覔此人也少)。

　　明眼衲子應須自看。

　　(幾人蹉過去也)。

　　上堂僧問古人一喝不作一喝用是否。

　　(學言語漢)。

　　竇云是。

　　(失)。

　　僧便喝。

　　(若与麼去)。

　　竇便棒。

　　(得)。

　　僧無語。

　　(道道)。

　　竇云謔我。

　　(但惟但倠)。

　　問古人道有佛法處不得住無佛法處急走過意旨如何。

　　(趙州猶在)。

　　竇云氣急殺人。

　　(有麼有麼)。

　　僧擬議。

　　(走過走過)。

　　竇云甚麼處去也。

　　(拘留孫佛)。

　　問只在目前為什麼再三不覩。

　　(也此色多)。

　　竇云截耳臥街。

　　(逐而不去)。

　　僧云恰是。

　　(莫勞心力)。

　　竇云令我攢眉。

　　(何止一兩句)。

　　問黑豆未生芽時如何。

　　(相逢者少)。

　　竇云餧驢餧馬。

　　(咬定牙関)。

　　僧云生後如何竇云透水透沙。

　　(乃佛乃祖)。

　　僧礼拜。

　　(慙愧不少)。

　　竇云一似不齋來。

　　(安處即難難處即安)。

　　問功巧諸𠆸藝盡現行此事如何是此事。

　　(七九六十三)。

　　竇云諸方牓樣。

　　(雪竇不多)。

　　僧云莫便是學人會處也無。

　　(洎乎相似)。

　　竇云有頭無尾漢。

　　(橋流水不流)。

　　竇乃云過去諸如來斯門已成就。

　　(水到渠成)。

　　放過一著。

　　(扶起得麼)。

　　現在諸菩薩令各入圎明兩重公案。

　　(一任阿你了也)。

　　未來修學人揔被翠峰穿却鼻孔。

　　(能有幾个)。

　　上堂云智者聊聞猛提取。

　　(作麼作麼)。

　　莫待須臾失却頭。

　　(与誰道著)。

　　上堂僧問如何是脫珎御服挂弊垢衣。

　　(遇貴則賤遇賤則貴)。

　　竇云垂手不垂手。

　　(果然)。

　　僧云乞師再垂方便。

　　(千聞不如一見)。

　　竇云左眼挑䈥右眼抉肉。

　　(兩兩三三)。

　　問龍門爭進㪯那个是登科。

　　(恁麼題耴好)。

　　竇云重遭點額。

　　(蒼天蒼天)。

　　進云學人不會。

　　(地獄門前)。

　　竇云退水蔵鱗。

　　(不曝腮是好手)。

　　問獨步円霄時如何。

　　(過也)。

　　竇云脚下踏索。

　　(得得得)。

　　進云天下橫行去也。

　　(且看脚下)。

　　竇云徐六擔板。

　　(有人點頭)。

　　問學人乍入叢林諸事不會未審和尚還拯濟也無。

　　(不可道是可也)。

　　竇云蘓州紙貴。

　　(誰更酧價)。

　　進云和尚豈無方便。

　　(諸人作麼生會)。

　　竇云𦛁後拔榍。

　　(三十𥝝後)。

　　竇云爐鞴之所固無鈍銕。

　　(咦)。

　　良醫之門誰是病夫。

　　(叱)。

　　向後鼻孔遼天莫孤負人好。

　　(覔火和烟得)。

　　上堂云欲得不招無間業莫謗如來正法輪便下座。

　　(壁立万仞)。

　　上堂纔有僧出礼拜。

　　(磕著了也)。

　　竇云大眾一時記耴者僧話頭失却了也便下座。

　　(咄)。

　　上堂大眾雲集。

　　(三千八百)。

　　以拄杖拋下。

　　(無孔銕槌)。

　　云棒頭有眼明如日要識真金火裏看。

　　(壓良作賤)。

　　上堂云從天降下從地湧出。

　　(拶破靣門)。

　　南北東西一棚俊鶻。

　　(蹉過也不知)。

　　顧杼停機。

　　(是个什麼)。

　　苦屈苦屈。

　　(一等収得)。

　　上堂云古人道譬如[木*鄭]劒揮空莫論及之不及。

　　(空裏釘橛)。

　　斯乃空輪絕跡劒刃非虧。

　　(區區地也)。

　　好諸禪德若能如是心心無知。

　　(裂破)。

　　即是踞妙峰孤頂。

　　(突出難辨)。

　　非但善才七日不逢。

　　(阿誰)。

　　設使文殊百劫親來也摸索不著。

　　(雲在嶺頭閑不徹水流澗下太杜生)。

　　上堂有僧出礼拜了方伸問。

　　(退倒三千)。

　　竇云啼得血流無用處便下座。

　　(𦘕虎成狸)。

　　上堂云蔵鋒劒客便請施呈。

　　(三權猶在)。

　　有僧方出來。

　　(何不自來)。

　　竇云什麼處去也。

　　(思之千里)。

　　便下座。

　　(時乎時不再來)。

　　上堂云語漸也返常合道。

　　(有幾人)。

　　且任諸人點頭。

　　(耳朵聻)。

　　論頓也不留朕跡。

　　(作麼作麼)。

　　衲僧又奚為開口。

　　(龍頭蛇尾)。

　　竇以拄杖一劃。

　　(吽吽)。

　　云上無衝天之計。

　　(幾時休)。

　　下無入地之謀。

　　(一進一退)。

　　蔡州千个万个。

　　(在甚麼處)。

　　打破只在須臾。

　　(苦哉佛陀耶)。

　　上堂僧問寂寂忘言誰是得者。

　　(口上著)。

　　竇云卸帽穿雲去。

　　(天覆不得)。

　　僧云如何領會。

　　(抓著雪竇痒處)。

　　竇云披莎帶雨歸僧云三十𥝝後此話大行。

　　(孤負个老漢)。

　　竇云一場酸澁。

　　(兩)。

　　問坐断毗盧底人和尚還接否。

　　(交)。

　　竇云慇懃送別瀟湘岸。

　　(錯)。

　　僧云恁麼則學人罪過也。

　　(自領出去)。

　　竇云天寬地窄太愁人。

　　(逈絕烟塵)。

　　僧礼拜。

　　(棺木裏瞠眼)。

　　竇云苦屈之詞不妨難吐。

　　(不免勞心力)。

　　問生死到來如何回避。

　　(時節難逢)。

　　竇云定花板上。

　　(明如杲日)。

　　僧云莫便是他安身處也無。

　　(朝打暮打)。

　　竇云符到奉行。

　　(大難大難)。

　　竇乃云逹士相逢各各箭鋒相拄。

　　(敗也敗也)。

　　若也聲和響順形直影端。

　　(何有閑工夫)。

　　交互不來並同死漢。

　　(將謂雪竇是个人)。

　　上堂僧問逹磨未來時如何竇云猿啼古木。

　　(一二三)。

　　僧云來後如何竇云鶴唳青霄。

　　(三二一)。

　　僧云即今事作麼生竇云一不成二不是。

　　(問呵呵)。

　　問古人道北斗裏蔵身意旨如何竇云千聞不如一見。

　　(眼裏曈人)。

　　學云此話大行大言也少竇云老鼠𠾑銕。

　　(兩重公案)。

　　問古人道皎皎地絕一絲頭只如山河大地又且如何。

　　(全舌去好)。

　　竇云靣赤不如語直。

　　(果然)。

　　僧云學人未會。

　　(分明重記耴)。

　　竇云遍問諸方。

　　(靜處娑婆訶)。

　　乃云映眼時若千日。

　　(瞎)。

　　万像不能逃影質。

　　(道什麼)。

　　凢夫只是未曾觀。

　　(此老自知羞好)。

　　何得自輕而退屈。

　　(苦屈苦屈)。

　　竇拈起拄杖云把定世界不漏絲髮還觀得也無。

　　(傍若無人)。

　　所以雲門大師道直得乾坤大地無纖毫過患分只是轉句。

　　(退後三千)。

　　不見一色猶為半提。

　　(遠行近皈)。

　　直得如此更須知有全提時節。

　　(打疊也未)。

　　諸上座翠峰若也全提盡大地人並須結舌。

　　(分開未在者个)。

　　放一線道轉見不堪。

　　(孤危未在作家)。

　　以拄杖一時趂下。

　　(停龱長智)。

　　上堂僧問如何是翠峰境。

　　(以者个為主)。

　　竇云有眼底見。

　　(何不問个漢)。

　　學云如何是境中人。

　　(依舊智短)。

　　竇云貪觀白浪失却手橈。

　　(莫放過好)。

　　問如何是和尚家風。

　　(㪯得莫鑑)。

　　竇云客來須看。

　　(土曠人稀)。

　　進云恁麼則學人得見也。

　　(多少點頭也無)。

　　竇云三十𥝝後。

　　(百千𥝝後不道無)。

　　問如何是第一義。

　　(俱)。

　　竇云道士倒騎牛。

　　(黑如漆)。

　　學云乞師再垂方便。

　　(得)。

　　竇云無孔銕槌。

　　(明如日)。

　　問道遠乎哉。

　　(言出扵己)。

　　竇云青山夾乱流。

　　(相別相逢)。

　　學云恁麼則得聞於未聞去也。

　　(不可止扵人)。

　　竇云千里[一/力]里。

　　(皈去來)。

　　問如何是吹毛劒。

　　(斬也)。

　　竇云苦。

　　(祖師[喪-(口*口)+(口*人)]了也)。

　　進云還許學人用也無。

　　(不惜性命)。

　　竇云噓。

　　(了)。

　　竇乃云大眾前共相酧唱也須是个漢始得。

　　(何不早㪯)。

　　若未有奔流度刃底眼不勞拈出。

　　(鼻孔裏底)。

　　所以道如大火聚近著則燎却靣門。

　　(背地點頭去)。

　　亦如按太阿寶劒衝前則[喪-(口*口)+(口*人)]身失命。

　　(不肯孤負從上)。

　　竇乃頌云太阿橫按祖堂寒。

　　(突出目前)。

　　千里應須息万端。

　　(快便難逢)。

　　莫待冷光輕閃爍。

　　(徧界髑髏寒)。

　　復云看看。

　　(㘞)。

　　便下座。

　　(崑崙嚼生銕)。

　　拈古

　　㪯米胡問僧近離甚處。

　　(細處人不知)。

　　僧云藥山。

　　(用得一丸)。

　　米云藥山老子近日如何。

　　(箕裏觀見)。

　　僧云大似頑石一般。

　　(曾知羅篩)。

　　米云得恁麼鄭重。

　　(石壓笋斜出)。

　　僧云也無提撥處。

　　(果然)。

　　米云非但藥山米胡亦恁麼。

　　(喫著如苦辛)。

　　僧近前顧視而立。

　　(令我憶德山)。

　　米云看看頑石動也。

　　(放過一著)。

　　其僧便出。

　　(出了也無)。

　　竇拈云米胡也縱奪可觀。

　　(有个什麼)。

　　爭柰死而不弔。

　　(有權有實)。

　　㪯罽賔國王仗劒詣師子尊者所乃問師得蘊空否。

　　(實須問得)。

　　尊者云已得。

　　(万里一條銕)。

　　王曰可施我頭。

　　(實須道得)。

　　尊者曰身非我有豈况於頭。

　　(風吹不入)。

　　王遂斬之。

　　(實須斬得)。

　　白乳高丈餘。

　　(水洒不著)。

　　王臂自落。

　　(實須知痛痒)。

　　竇拈云作家君王天然有在。

　　(也是)。

　　㪯鏡清於僧堂前自擊鍾子云玄沙道底玄沙道底。

　　(烏龜鎻破壁)。

　　時有僧出來云玄沙道什麼。

　　(口皮在甚𩂜)。

　　鏡清作一圎相。

　　(向背後問訊)。

　　僧云若不久參爭知恁麼大。

　　(家見他也無)。

　　清云還我屮鞋錢來。

　　(到如此始得)。

　　竇拈云洎被打破蔡州。

　　(一槌兩當)。

　　㪯寶公云終日拈香擇火不知身是道場。

　　(劈不開)。

　　玄沙云終日拈香擇火不知真个道場。

　　(提不起)。

　　竇拈云一對無孔銕槌。

　　(兩兩)。

　　㪯五通仙人問佛云佛有六通如何是那一通。

　　(用尽多少通)。

　　佛召五通仙人。

　　(爭柰那一通)。

　　仙人應喏。

　　(還有五通也未)。

　　佛云那一通尒問我。

　　(万里一條銕)。

　　竇云老胡元不知有那一通却因邪打正。

　　(理不曲断　人云豈止而已)。

　　㪯思和尚令石頭送書去讓和尚處云回日與子个鈯斧子住山去。

　　(因風吹火)。

　　石頭纔到讓和尚處便問不慕諸聖不重己靈時如何。

　　(拔貪作富)。

　　讓云子問太高生何不向下問將來。

　　(見得巧藝)。

　　石頭云乍可永劫沉淪不求諸聖解脫。

　　(崖崩石裂)。

　　便歸。

　　(脚下底)。

　　思和尚問書逹否。

　　(不覺醜)。

　　頭云書亦不逹信亦不通。

　　(道什麼)。

　　去日蒙和尚許鈯斧子便請。

　　(一起一倒)。

　　思垂下一足。

　　(是則是可惜許)。

　　頭便礼拜。

　　(不与時人同)。

　　竇拈云石頭洎擔板過却。

　　(有後人在)。

　　又云大小讓師不解據令。

　　(有實有權)。

　　㪯長髭到石頭處。

　　(後人標榜)。

　　頭問甚𩂜來。

　　(不可不問)。

　　髭云嶺南來。

　　(草鞋露重)。

　　頭云大𢈔嶺頭一鋪功德還成就也未。

　　(洪波浩渺白浪滔天)。

　　髭云成就久矣只欠點眼。

　　(有心來由)。

　　石頭云莫要點眼麼。

　　(將錯就錯)。

　　髭云便請。

　　(果然只与麼)。

　　頭垂下一足。

　　(通宵有路)。

　　髭便礼拜。

　　(照天照地)。

　　頭云見什麼道理便礼拜。

　　(若無此語)。

　　髭云如紅爐上一點雪。

　　(乾不尽)。

　　頭便休。

　　(有什麼饆饠䭔子)。

　　竇拈云無眼功德有什麼點處。

　　(壁立万仞)。

　　德山和尚到龍潭問久響龍潭及乎到來潭又不見龍又不現。

　　(有氣息在)。

　　龍潭云子親到龍潭。

　　(敗缺不少)。

　　山休去。

　　(看看)。

　　竇拈云將錯就錯。

　　(同道方知)。

　　又云大小德山。

　　(果然)。

　　竇一日因事舉往日有老宿一夏不為師僧說話。

　　(尽謂正令方行)。

　　有僧自歎云我只恁麼空過一夏不望和尚說佛法得聞正因兩字也得。

　　(可痛可悲)。

　　老宿聊聞云闍梨莫𧬊速若論正因一字也無恁麼道了扣齒云適來無端恁麼道。

　　(好笑好笑)。

　　隣壁有老宿聞云好一釜羹被兩顆鼠糞污却。

　　(是什麼)。

　　竇拈云誰家鍋釜無一兩顆。

　　(也是也是)。

　　觀和尚見新到。

　　(來敗也)。

　　觀作麵引次示之。

　　(過也)。

　　其僧便去。

　　(勘過始得)。

　　觀晚間問第一座今日新到在什麼處。

　　(一賽兩彩)。

　　第一座云當時去也。

　　(實頭人難得)。

　　觀云是即是只得一撅。

　　(早知与麼)。

　　竇拈云老觀大似失錢遭罪。

　　(截頭覔活)。

　　㪯外道問佛不問有言不問無言。

　　(異中異也)。

　　世尊據坐。

　　(崑崙嚼生銕)。

　　外道礼拜云世尊大慈大悲開我迷雲令我得入。

　　(劒去久矣)。

　　外道去後阿難問佛外道有何所證而言得入。

　　(為眾竭力)。

　　佛云如世良馬見鞭影而行。

　　(兒孫依之而行)。

　　竇拈云邪正不分過猶鞭影。

　　(分而不分)。

　　傅大士云夜夜抱佛眠。

　　(手臂不向外)。

　　朝朝還共起。

　　(脚頭脚底)。

　　起坐鎮相随。

　　(無孔銕槌)。

　　如身影相似。

　　(頭上漫漫)。

　　要識佛去𩂜。

　　(咦)。

　　只者語聲是。

　　(突出難辨)。

　　玄沙云大小傅大士只認得个昭昭靈靈。

　　(半合半開)。

　　竇拈云玄沙也是打草蛇驚。

　　(強弱俱扶)。

　　寶公令人傳語思大和尚何不下山教化眾生目視雲漢作什麼。

　　(什麼什麼)。

　　思大云三世諸佛被我一口吞盡何𩂜更有眾生可度。

　　(只麼只麼)。

　　竇拈云有什麼屎臭氣。

　　(一狀領過)。

　　趙州云至道無難唯嫌揀擇。

　　(銕壁銕壁)。

　　纔有語言是揀擇是明白。

　　(早知与麼)。

　　老僧不明白裏是尒作麼生護惜。

　　(區區地也)。

　　時有僧問云既不明白裏護惜个什麼。

　　(似知時莭)。

　　州云我亦不知。

　　(壁立万仞)。

　　僧云和尚既不知為什麼道不在明白裏。

　　(可惜許个好拶)。

　　州云問事即得。

　　(坐断舌頭)。

　　竇拈云趙州倒退三千。

　　(一箭兩垜)。

　　南泉示眾云三十𥝝來牧一頭水牯牛欲擬東邊放不免侵佗國王水草。

　　(鼻孔[吃-乙+小])。

　　欲擬西邊放不免侵佗國王水草。

　　(兩重公案)。

　　不如随分納些子免被官主勞撓。

　　(頭角崢嶸)。

　　長慶云尒道南泉前頭為人後頭為人。

　　(随婁搜漢)。

　　雲門云且道牛內納牛外納。

　　(為物傷慈)。

　　直饒道得納𩂜分明我更問尒牛在甚𩂜。

　　(諸人只与麼去)。

　　竇拈云一時穿却。

　　(牛頭牛尾)。

　　鄧隱峰在襄州破威儀堂只著襯衣於砧槌邊㪯槌云道得即不打。

　　(眼眸重三斤)。

　　于時大眾默然。

　　(休得也未)。

　　隱峰便打一下。

　　(寡不歒眾)。

　　竇拈云果然果然。

　　(誰能辨別)。

　　僧問玄沙大耳三蔵第三度為什麼不見國師。

　　(你問也未)。

　　玄沙云尒道前來兩度還見麼。

　　(莫恠与麼便去)。

　　竇拈云敗也敗也。

　　(吽吽)。

　　室中㪯古

　　㪯睦州問僧近離甚𩂜。

　　(彼此誰辨)。

　　僧云河北。

　　(也是)。

　　州云河北有个趙州和尚曾到麼。

　　(事生叮嚀)。

　　僧云某甲近離彼中。

　　(虚頭虚頭)。

　　州云趙州有何言教示徒。

　　(舌頭長多少)。

　　僧云每見新到便問曾到此間來麼。

　　(与趙老同參)。

　　云曾到趙州云喫茶去。

　　(狗𠾑赦書)。

　　忽云不曾到趙州亦云喫茶去。

　　(逹磨無齒)。

　　睦州云慚愧。

　　(慣得其便)。

　　却問僧趙州意作麼生。

　　(來由在之)。

　　僧云只是一期方便。

　　(噫)。

　　睦云苦哉趙州被尒將一杓屎潑了也便打。

　　(依令而行)。

　　睦州却問沙𢏏尒作麼生沙𢏏便礼拜。

　　(扶得者僧也無)。

　　睦州亦打。

　　(露柱喫始得)。

　　其僧往沙𢏏𩂜問適來和尚打尒作什麼。

　　(勘破睦州)。

　　沙弥云若不是我和尚不打某甲。

　　(便打)。

　　竇云者僧克由尀耐將一杓屎潑他二貟古佛。

　　(平出)。

　　諸上座若能辨得非唯趙睦二州雪屈。

　　(什麼𩂜去也)。

　　亦乃翠峰与天下老宿无過。

　　(在甚麼𩂜)。

　　若道不得到𩂜潑人卒未了在。

　　(富不學奢)。

　　㪯僧問長慶如何是正法眼慶云有願不撒沙。

　　(杲日麗天)。

　　保福云不可更撒也。

　　(什麼𩂜去也)。

　　竇云夫宗師决定以本分相見不敢撒沙。

　　(誰分上事)。

　　且那个是諸人正眼。

　　(何必)。

　　不受人瞞底漢出來對眾道看共相知委。

　　(却請)。

　　若道不得翠峰一一与尒點過。

　　(放光動地也未)。

　　開眼也著合眼也著。

　　(我見灯明佛本光瑞如此)。

　　㪯黃檗有六人新到五人作礼其中一人提起坐具作一圎相。

　　(跳不出)。

　　檗云我聞有一獵犬甚𢙣。

　　(不辤咬猪㣘去)。

　　僧云尋𦏰羊聲來。

　　(弄響漢)。

　　檗云𦏰羊無聲到汝尋。

　　(小慈妨大慈)。

　　僧云尋𦏰羊跡來。

　　(自領出去)。

　　檗云𦏰羊無跡到汝尋。

　　(此老不易)。

　　僧云尋𦏰羊蹤來。

　　(合耴狗口)。

　　檗云𦏰羊無蹤到汝尋。

　　(便打)。

　　僧云恁麼則死𦏰羊也。

　　(果然)。

　　檗便休。

　　(是則是可惜許)。

　　到來日上堂云獵犬在甚𩂜。

　　(至今得个勞煩)。

　　僧便出來。

　　(个鈍漢)。

　　檗云昨日公案未了老僧休去你作麼生。

　　(當断不断却招其乱)。

　　僧無語。

　　(作家也無)。

　　檗云將謂是本分衲子元來是義學沙門以拄杖打出。

　　(賊過後張弓)。

　　竇云只如聲響蹤跡既無獵犬向甚𩂜尋逐。

　　(幸自縦遠)。

　　莫是絕聲響蹤跡見黃檗麼。

　　(馿屎比馬糞)。

　　諸禪德要明䧟虎之機也須是本分衲子。

　　(暫時不在)。

　　㪯外道問佛不問有言不問無言。

　　(誰謂外道)。

　　𠀍尊良久。

　　(風吹不入)。

　　外道云𠀍尊大慈大悲開我迷雲令我得入。

　　(可惜許)。

　　竇云諸禪德迷雲既開决定見佛。

　　(在甚麼𩂜)。

　　還許他同參也無。

　　(因誰致得)。

　　若共相委知則天下宗師並為外道伴侶。

　　(百千𥝝後不道無)。

　　如各非印證則東土衲僧不如西天外道。

　　(心不負人靣無慙色)。

　　㪯龍牙和尚問翠微如何是祖師西來意。

　　(脚跟下聻)。

　　翠微云与我過禪板來。

　　(若不与龍牙)。

　　牙耴禪板与翠微。

　　(令後人与麼去)。

　　接得便打。

　　(便打)。

　　牙云打即任打要且無祖師意。

　　(去去)。

　　後又問臨際如何是祖師西來意。

　　(不悮為龍牙)。

　　際云与我過蒲團來。

　　(踈而不漏)。

　　牙耴蒲團与臨際。

　　(不入虎宂爭見虎兕)。

　　接得便打。

　　(果然)。

　　牙云打即任打要且無祖師意。

　　(大有人不見)。

　　竇云臨際翠微只解放不解収。

　　(扶強不扶弱)。

　　我當時若作龍牙待伊索蒲團禪板拈得劈胷便擲。

　　(扶弱不扶強)。

　　㪯[椑-(白-日)]樹問定山不落數量請師道。

　　(多少人与麼會)。

　　山提起數珠云是落不落。

　　(月中断井索)。

　　樹云圎珠三竅人人有請師圎前話。

　　(快便難逢)。

　　山便打。

　　(令不浪行)。

　　樹便去。

　　(雲生足下)。

　　山云三十𥝝後搥胷大哭去在。

　　(未後太殷勤)。

　　樹果後開堂示眾道三十𥝝前被定山老子瞞我一上不同小小。

　　(好語不出口)。

　　竇云定山用即用爭柰險。

　　(一家有事)。

　　[椑-(白-日)]樹知即知要旦未曾具擇法眼。

　　(也百家忙)。

　　試請辨看。

　　(只与麼去雪竇也湏失利)。

　　㪯雪峰問投子一槌便成時如何。

　　(問則問得)。

　　投子云不是性𢤁漢。

　　(答即答得)。

　　峰云不假一槌時如何。

　　(自救不了)。

　　投子云者漆桶。

　　(裂破)。

　　竇云然則一期折挫雪峰。

　　(早是遟回)。

　　且投子是作家爐鞴。

　　(閉門造車)。

　　我當時若作雪峰待投子道不是性𢤁漢只向伊道鉗槌在我手裏。

　　(失却一雙眼)。

　　諸上座合与投子著得个什麼語。

　　(太無厭生)。

　　若能道得便乃性𢤁平生光揚宗眼。

　　(暗裏見人)。

　　若也顢頇頂上一搥莫言不道。

　　(頼有个一著在)。

　　㪯趙州問僧曾看法花經麼。

　　(垜根底)。

　　僧云看來。

　　(為甚失却瞳人)。

　　州云衲衣在空閑假名阿練若誑惑𠀍間人尒作麼生會。

　　(道著)。

　　其僧擬礼拜。

　　(大好礼拜)。

　　州云尒披衲衣來麼。

　　(一去不再來)。

　　僧云披來。

　　(難得難得)。

　　州云莫惑我。

　　(德兮不孤)。

　　僧云如何得不惑去。

　　(快然自得)。

　　州云莫耴我語。

　　(即便請道)。

　　竇云大小趙州龍頭蛇尾。

　　(随𩂜作主)。

　　諸人若能辨得便乃識破趙州。

　　(噓噓)。

　　如或不明个个高擁衲衣莫惑翠峰好。

　　(除非眼裏無筋底)。

　　㪯長髭問僧甚𩂜來。

　　(抱贓呌屈)。

　　僧云九華控石庵。

　　(不同)。

　　髭云庵主是什麼人。

　　(知得主也未)。

　　僧云馬祖下尊宿。

　　(如虚)。

　　髭云名什麼。

　　(与麼也走去)。

　　僧云不委佗法號。

　　(可惜与麼)。

　　髭云佗不委尒不委。

　　(不委莫㪯)。

　　僧云尊宿眼在甚𩂜。

　　(堪任也未)。

　　髭云若是庵主親來今日也須喫棒。

　　(分明打著)。

　　僧云頼遇和尚放過某甲。

　　(家私難揚)。

　　髭云百𥝝後討个師僧也難得。

　　(長安雖不是久居)。

　　竇云是則二俱作家要且只解収虎尾不能據虎頭。

　　(從苗辨地)。

　　若便德山令行並須瓦解。

　　(因語識人)。

　　㪯保福示眾云此事如擊石火閃電光。

　　(轉過那邊)。

　　搆得搆不得未免[喪-(口*口)+(口*人)]身失命。

　　(好衲僧行履)。

　　僧便問未審搆得底人還免[喪-(口*口)+(口*人)]身失命也無福云適來且致闍梨還搆得麼。

　　(同途不同轍)。

　　僧云若搆不得未免大眾笑。

　　(更答得一點好)。

　　福云作家作家。

　　(可惜許)。

　　僧云是什麼心行。

　　(餓㣘囓枯骨)。

　　福云一杓屎欄靣潑不知臰。

　　(有人點頭去)。

　　竇云諸上座保福有生擒虎兕底爪牙。

　　(點)。

　　者僧也不易相敵。

　　(從容難語)。

　　雖然如此要且放過保福一著。

　　(以皃耴人)。

　　只如翠峰与大眾還許諸方檢責也無。

　　(大海從魚躍)。

　　若免不得平地上死人無數。

　　(只恐諸人孤負)。

　　其中有得活底麼。

　　(要落草去)。

　　竇拈起拄杖云來也來也。

　　(將謂此人)。

　　㪯皈宗鋤草次見一條蛇以鋤斬之。

　　(兩鏃蒺䔧)。

　　僧見便問久響皈宗元來是个麁行沙門。

　　(豈止与麼去)。

　　宗云尒麁我麁。

　　(是則是)。

　　後雪峯問德山古人斬蛇意[二/日]如何。

　　(斬也)。

　　山便打。

　　(㘞)。

　　峰便走。

　　(脚頭聻)。

　　山召云布衲。

　　(被吹別調中)。

　　峰囬首。

　　(也知得心肝)。

　　山云他後悟去方知老漢徹底老婆心。

　　(土曠人稀)。

　　竇云皈宗只解慎初不能護末。

　　(有權也有實)。

　　德山頗能據令且未明斬蛇。

　　(有照也有用)。

　　竇召大眾云看翠峰今日斬三五條。

　　(因邪打正)。

　　以拄杖一時打下。

　　(一二三四五)。

　　勘辨

　　問僧甚𩂜來。

　　(随第幾機)。

　　僧云和尚問誰。

　　(咦)。

　　竇云我問尒。

　　(鶻提鳩)。

　　僧云何不領話。

　　(情知尒底)。

　　竇云翠峰今日敗缺。

　　(無則寬恕　滄海也須乾)。

　　寶華侍者來看雪竇竇問寶華多少眾。

　　(且許筭人)。

　　侍者云不勞和尚如此。

　　(一條綠水遶青山)。

　　竇云我好好問尒㪍跳作什麼。

　　(動則影現)。

　　侍者云不得放過。

　　(靜則冰生)。

　　竇云真師子兒。

　　(人無遠慮必有近憂)。

　　喫茶了竇把住云適來得恁麼無礼。

　　(相逢尽道休官去)。

　　侍者擬議。

　　(頼是尒擬議)。

　　被竇一掌云皈去分明㪯佀寶華。

　　(有意氣時添意氣不風流𩂜也風流)。

　　有數人新到至竇云新到那。

　　(故是)。

　　僧云是。

　　(太宋亦如扶桑)。

　　竇云參堂去。

　　(兩重公案)。

　　僧便去。

　　(个漆桶)。

　　竇復喚來〃。

　　(功不浪施)。

　　其僧却回。

　　(上來下去馿𥝝得麼)。

　　竇云洞庭難得師僧与尒一椀茶喫。

　　(不得中即鑑還同野舎薪)。

　　問僧甚𩂜受業。

　　(捋謂雪竇)。

　　僧云天章。

　　(可惜許)。

　　竇云捋得蘭亭記來麼。

　　(佗時有人)。

　　僧云爭敢呈似和尚。

　　(家家閑家具)。

　　竇云草本不勞拈出。

　　(不免随佗轉却)。

　　五人新到竇云洞庭絕頂無行路不假梯航速道看。

　　(嶮)。

　　僧云特來礼拜和尚。

　　(兩兩三三舊路行)。

　　竇云湛水停舟徒誇運濟。

　　(好个誇運濟)。

　　僧無語。

　　(老胡不如)。

　　竇云過者邊來。

　　(鳥飛不度)。

　　其僧齊過。

　　(勘破了也)。

　　竇云將頭不猛悮累三軍參堂去。

　　(諸方難到)。

　　問僧名什麼。

　　(一且何來)。

　　云義懷。

　　(一任答去)。

　　竇云何不名懷義。

　　(親得親用)。

　　僧云當時致得。

　　(無柰阿你)。

　　竇云誰与你安著。

　　(還道得也無)。

　　僧云某甲受戒來十秊也。

　　(見得个老漢)。

　　竇云行脚費却多少草鞋。

　　(首尾一齊動)。

　　僧云和尚莫瞞人好。

　　(三生六十劫)。

　　竇云我也沒量罪過尒作麼生。

　　(勞力不少)。

　　僧無語。

　　(方知行脚師僧)。

　　竇云脫空謾語漢便打。

　　(𦛁後拔箭)。

　　問新到近離甚𩂜。

　　(脚頭聻)。

　　僧云興教。

　　(難掉動)。

　　竇云逹磨一宗掃土而盡。

　　(莫愛筋力)。

　　僧無語。

　　(時哉時哉)。

　　竇云天上天下唯我獨尊。

　　(龍頭蛇尾)。

　　復問僧闍梨名什麼。

　　(相逢尽道休官去)。

　　僧云宗雅。

　　(林下何曾見一人)。

　　竇云雅即不問作麼生是宗。

　　(不知明月落誰家)。

　　僧無對。

　　(道即道得)。

　　竇云且限三日其僧頻來下語。

　　(在什麼𩂜)。

　　竇皆不諾。

　　(什麼𩂜去也)。

　　僧却問某甲見𩂜只恁麼和尚作麼生。

　　(好一問)。

　　竇云尒何不問我。

　　(若無此語難見雪竇老)。

　　僧方擬問。

　　(佛手遮不得人心似等閑)。

　　被僧連打數下。

　　(裂破裂破)。

　　問新到發足甚𩂜。

　　(休得始得)。

　　僧拍掌一下。

　　(只管見)。

　　竇云兩重公案。

　　(一隻一雙)。

　　僧云恰是。

　　(兵随印轉)。

　　竇便喝。

　　(賔主歷然)。

　　僧無語。

　　(時節難逢)。

　　竇云還我一拍來。

　　(此地無金二兩)。

　　僧擬議。

　　(先行不到末後為初)。

　　竇云瞎漢參堂去。

　　(却是笑具底)。

　　六人新到竇問參頭夫為上將須是七事随身兩刃交鋒作麼生。

　　(且打退皷)。

　　僧云久嚮翠峰有此一著。

　　(也何妨)。

　　竇云一著放過還我草鞋錢來。

　　(个个且去別時來)。

　　僧喝。

　　(其賦有詆諆)。

　　竇便棒。

　　(能有幾人)。

　　僧約住拄杖与竇一拍。

　　(是則是)。

　　竇云未到翠峰与尒二十棒了也。

　　(便打)。

　　僧無語。

　　(臨崖看虎眼)。

　　竇云且在一邊。

　　(堪作什麼用)。

　　却問第二副將作麼生。

　　(又憂塞北)。

　　僧茫然。

　　(何必)。

　　竇云一狀領過。

　　(伏惟伏惟)。

　　喫茶了竇把住參頭云適來公案者裏即恁麼堂中作麼生㪯。

　　(少秆曾聽稚兕歌)。

　　僧擬議。

　　(許你眼親)。

　　竇打一坐具推出。

　　(俱)。

　　雪峰和尚塔銘(并序)

　　夫從緣有者。

　　(㪯來好也)。

　　始終而成壞。

　　(鳥飛不度)。

　　非從緣得者。

　　(因誰致得)。

　　歷劫而常堅。

　　(因甚凢聖出入)。

　　堅之則在壞之則捐。

　　(龍頭蛇尾)。

　　雖然離散未至何妨預置者哉。

　　(堆山積岳)。

　　所以疊石結室翦木合函。

　　(劈不開提不起)。

　　般土積石為龕。

　　(是什麼所在)。

　　諸事已備。

　　(有麼有麼)。

　　頭南脚北橫山而臥。

　　(道道)。

　　惟願至時同道者莫違我意。

　　(一等家風)。

　　知心者不易我志。

　　(風行草偃)。

　　深嘱載嘱。

　　(耳朵一片皮)。

　　幸勉勵焉。

　　(俱俱)。

　　縱饒佗日邪造顯揚。

　　(見麼)。

　　豈如當今正眼蜜𢎪。

　　(更說看)。

　　善思之審思之。

　　(確)。

　　雪竇傳法賜紫　　重顯　註

　　兄弟添十字。

　　(乎出)。

　　竇云國無二君。

　　(得)。

　　又云知麼。

　　(阿你)。

　　同心著一儀。

　　(拈也)。

　　竇云風行草偃。

　　(了)。

　　又云直與。

　　(獨立)。

　　土主曰松山。

　　(嶮嶮)。

　　竇云四顧匪絕。

　　(類)。

　　又云看。

　　(摐然)。

　　𡖉塔號難提。

　　(最高)。

　　竇云獨露相𠋣。

　　(塞)。

　　又云嶮。

　　(孤危)。

　　更有胡家曲。

　　(聾聾)。

　　竇云一西一東。

　　(築)。

　　又云大難。

　　(一危)。

　　汝等切湏知。

　　(過也)。

　　竇云自南自北。

　　(磕)。

　　又云會也。

　　(与麼)。

　　我唱泥牛吼。

　　(山河)。

　　竇云聞莫㪯頭。

　　(響)。

　　又云呵呵。

　　(片皮)。

　　汝和木馬嘶。

　　(天地)。

　　竇云見應合眼。

　　(普)。

　　又云撫掌。

　　(敗也)。

　　但看五六月。

　　(瞎瞎)。

　　竇云豈可徒然。

　　(知)。

　　又云吁。

　　(分開)。

　　冰片滿長街。

　　(寒毛)。

　　竇云事非草草。

　　(然)。

　　又云苦。

　　(吽吽)。

　　薪盡火滅後。

　　(銕壁)。

　　竇云去去誰同。

　　(噫)。

　　又云好住。

　　(著力)。

　　密室爛如泥。

　　(銀山)。

　　竇云須到如此。

　　(化)。

　　又云努力。

　　(頂住)。

　　受師號上堂

　　僧問皇恩已降海眾同觀斈人上來願聞㪯唱。

　　(阿誰如你)。

　　竇云好音在耳人皆聽。

　　(東西南北)。

　　進云聽後如何。

　　(耳始聾也)。

　　竇云問著元来揔不知。

　　(漏逗不少)。

　　僧云斈人到者裏實謂不知。

　　(大言易出)。

　　竇云許尒是个草賊。

　　(放過一著)。

　　復云禪家流還如戰將見闘勇健索不来即便擒下。

　　(方知个老解与麼)。

　　雖一期之作爭佀借水獻花唱太平歌好。

　　(也是)。

　　夜雨山草滋爽籟生古木。

　　(金不博金)。

　　閑吟竺僊偈。

　　(在什麼)。

　　勝扵嚼金玉。

　　(來也來也)。

　　蟋蟀啼壞墻。

　　(突在一邊)。

　　苟兔悲𡱈促。

　　(什麼什麼)。

　　道人優曇花。

　　(天覆不能)。

　　迢迢遠山綠。

　　(鳥飛不度)。

　　是知道無不在。

　　(却是道著)。

　　誰云間然。

　　(只个一句而已)。

　　故天有道以輕清。

　　(雲飛雨下)。

　　地有道以肅靜。

　　(山高海闊)。

　　谷有道以盈滿。

　　(還應得也無)。

　　君有道以敷化故。

　　(出來看)。

　　我今上皇帝金輪統御睿澤霶流。

　　(道得也未)。

　　草木禽魚無遠不及。

　　(誰過那邊)。

　　巖野抱疾之士俄羕寵光。

　　(金香炉下銕崑崙)。

　　此生佗生無以云報。

　　(崖崩石裂)。

　　賢守司封高扶堯舜。

　　(月白風清)。

　　下視龔黃。

　　(海宴河清)。

　　襲千載之雅風。

　　(填溝塞壑)。

　　鎻萬邦之春色。

　　(泰平無象)。

　　佇當明詔。

　　(闔國咸知)。

　　別振休聲。

　　(誰是知音)。

　　貳車屯田諸廳朝宰。

　　(一親一踈)。

　　不敢飾辤褒讚。

　　(還聽得此話麼)。

　　仲尼言云吾禱久矣。

　　([一/力]里一條銕)。

特賜興禪大燈國師參詳語要二

　　大燈国師行狀

　　大應国師唱臨済宗旨扵橫嶽万壽建長也[(茲-卄)/儿]乎四十年矣其間摳衣者不知[(茲-卄)/儿]何師其一也師諱妙超宗峰其號也生扵播州揖西縣紀氏子父母禱扵本州書冩山如意輪觀音母夢一僧手携白花開扵五葉而与之有妊[乞-乙+、]而後如寐而不寤至其誕之時熟睡而不知也保母俄聞呱地一聲徃而見之未澡浴而肌體瑩㓗克𭭛克嶷頂骨聳立伏犀插額目光射人随面前人能轉顏目五嵗時見人發刀扵硎云何為而作也云貴圖快利云不快利虔有快利你還知麼其人罔測師呵[乞-乙+、]大笑触事以言所挫人若比親[方*(ㄙ/天)]有諫而欲使住之者拈棒便打鄉黨稱為神童矣十有一嵗而師事扵書冩山戒信律師每屏坐靜処志厭俗塵經書過目成誦一日慨然云假使究九流三蔵百家異道書爭若入不立文字直指單傳宗未剃染而發足至京城并相州參問諸尊宿〃〃雖氣吞佛祖底不敢嬰其鋒謁建長〃老問曰路逢死蛇莫打殺無底籃子盛将皈意旨如何老曰放下着者般底直下便看耴師云只如道直下便看耴如何老擬議師乃喝造万壽問佛國禪師曰佛法無多子著衣喫飯処即是纔作恁麼理會早是不是了也国云未知恁麼㕝以前与而今如何區別師云區則區別則不別国云試區別看師指露柱云喚者個作露柱則与背時逈區不喚者個作露柱則而今已別国云豈是佛法師云和尚好個時莭國云只与麼受用与老僧別師云若見有和尚某甲佗日悔去国云平生日用処直下道來看師云步[乞-乙+、]踏着毘盧頂言[乞-乙+、]勘破維摩詰次日又來問云昨日与今日請師辨別国云說什麼昨日直道今日事師云雲従龍風従虎国云雲未起風未來時如何師云天上天下唯我独尊国云雲門云我當時若見一棒打殺与狗子喫貴圖天下太平如何師曰一口吞𨚫了也國橫点頭曰此語不敢肯師乃喝国亦喝師又喝而出去国送出門曰我見多少学者未嘗逢如公俊底冝祝髮披衣㨂梁吾道師翌日重參佛国〃見來曰古人云大用現前不存䡄則時如何師曰和尚未問以前已現前久矣国云在甚麼処師曰夜來狂風吹折門前一枝松國云如何是狂風師搖手中扇子国休去師云狂風豈不是扇子国大笑云綐見相似𨚫也蹉了師扵此服膺矣自歎曰人身難得佛法難遇[乞-乙+、]賤則貴豈丈夫志遂落髮受具且夕留心扵此㕝一夕坐僧堂聞僧隔壁誦百丈語云靈光独耀逈絕根塵躰露真常不拘攵字驀然有省夜半扣門呈其見解国云既是真正見解也冝建法幢立宗旨厥後大應国師應[(栚-木+言)-天+口]自橫岳來亰師舘于韜光庵師在相冽聞其手叚辛辣趨于亰徑詣其室問云学人遠[乞-乙+、]來化下請師一接師云老來無力且坐喫茶師云恁麼用去只恐不肯国師云你是新到爭知這裏㕝師云千里同風豈不是君子国師云室中物色你試指出看師云七九六十三国師云無慚愧漢來処也不知師云謹謝老師以学人托上梵天国師云今日自領出去明日事你作麼生師云天際日上月下檻前山[泳-永+冞]水寒国師云一死不𠕂活師便休国師便問五祖演示佛眼云牛過窓櫺頭角四蹄全出尾巴因甚出不得你試下一轉語看師云曲心已露国師云如何是曲心師云拄天拄地国師大笑云与麼空至他日有悔三日後師下語曰𣏐卜𦗟虚声国師云方得相似自尓晝参暮請不敢退轉国師時臥疾經旬閉方丈戶止学者㕘問唯師見許參請国師云你是天然衲子也不是一兩生參学士国師羕　詔住京城萬壽師従之侍巾瓶国師示以翆岩眉毛在麼雲門云関之語也師下語云將錯就錯国師曰是則是你能扵関字着精彩他時別湏有生涯德治丁未国師赴于相州住建長師乃參随至彼未經十日因案上放在鎖子忽然打透関字到了圎融無際真實諦當大法現前処汗流浹背急趨方丈下語曰[(茲-卄)/儿]乎同路国師大愕云夜來夢見雲門入吾室你今日透関字你是雲門𠕂來也師掩耳而出翌日呈二偈云一囬透過雲関了南北東西活路通夕處朝遊沒賔主腳頭腳底起清風　透過雲関無旧路青天白日是家山機輪通変難人到金色頭陁拱手還　妙超胸懷如是若不孤負師意伏望賜一言近擬[(白-日)*(厂-一+帚)]故都莫惜尊意以為大幸耳　国師掇茟自書其後云你既明投暗合吾不如你吾宗到你大立去只是二十年長養使人知此證明矣為妙超禪人書巨福山南浦紹明延慶戊申臘月国師示滅心䘮既畢[(白-日)*(厂-一+帚)]亰而卜居扵洛水東衲子纔六七輩刻苦自厲至忘寒飢一夕夢有六人僧狀若羅漢居第一位僧云出𠀍時至何不出也師云仁義盡従貪𩂜断僧即頷而以竹針挑破𦛁後云為你抉出貧肉覚後頭𦛁尚痛焉不[(茲-卄)/儿]而去雲居徙居城北紫野不立佛殿唯𣗳法坣洗心子玄恵法師偕儒者九人奏扵朝欲破禪宗禪宗若有奇特㕝吾俯豈敢諸儒徵詰諸方禪將無有當意者諸儒聞師名而特來問云禪宗手叚如何師云以虛偽示真實儒云聖人有虛言否師云有云既是聖人有甚虚言師云不見孟子有之象謂已殺舜了而入宮見舜在床琴舜見象來而喜豈不是虛偽其間激揚鏗鏘問荅罷儒却問師云畢竟如何决断北義去也師云舜却殺象了也諸儒皆稽䫙而執弟子礼就中洗心子入室參禪造詣不淺不勝崇信之至施第宅而作大德方丈今雲門庵是也師氣宇如王人少近傍数年罕有為檀越外護者一旦　萩原法皇聞其風而召入內　上遣中使告師而𣣔披道服而除一重坐席談話師𠕂三乞着袈裟而對坐一一許之　帝勑(云)佛法不思議与王法對坐師奏云王法不思議与佛法對坐　上動龍顏一日　上勑問云不与万法為侶者是什麼人師搖手中扇子云皇風永扇一日面有勑云朕欲以大德寺為朝廷第一祈禱処去師受命而云唯[乞-乙+、]　後醍醐天皇即位如前所勑礼敬弥敦寵㤙益渥　帝召弟子僧入內　帝問云不与万法為侶者是什麼人僧起而鞠躬僧却奏云不与万法為侶者什麼人　上以手中珪劃一劃云這個聻師上法語云億刧相離而不相離尽日相對而不相對不審是什麼物請𦗟　綸言帝御茟書紙尾(云)昨夜三更露柱向和尚道了也　上書投機頌賜師云二十年來辛苦人𨒦春不換旧風𤇆着衣喫飯恁麼去大地那曾有一塵又書紙尾云弟子有個悟処以何驗朕師又書云老僧恁麼驗聻又　御茟書古人節角誵訛則語問師〃謹書紙奏對不可勝計　勑洞院都護請師入　禁掖就五莭　所俄設法座請師陞座面前懸百丈禪師頂相　帝亦扵法座右側設御榻側▆𦗟月𡖖雲客皆在扵左右前後拈香祝　聖罷師下法座　帝亦下御榻師奏云臣僧適來許多鄙俚言說㓛皈何処　帝指百丈真云百丈禪師為證明師云此外更無有人作證明麼　帝便竪起拳頭師云与麼則南山朝北闕夜〃見明星　帝瞬目而祗揖師鞠躬而出去　皇情大恱次日賜兼金縑帛等兩朝特賜興禪大灯高照正灯国師号所賜庄田濃州長森播州小宅三職方并浦上総州遠山方御厨信州伴野紀州高家仍見下官府宣正中年▆南禪虚席　詔下請師𠕂三竟不赴建武初下　綸旨云大德禪寺冝處五山之一也師却而不受之又下　詔云冝相並南禪淨𠛴　萩原法皇　後醍醐天皇親　宸翰有一流相羕不許他門住涇渭殊流貽言扵竜華　御製臨之刊之見懸扵塔額左右萩原法皇自剪　御髮造小塔安扵其中被置在靈光塔左邊盖為結与大燈當[乞-乙+、]來𠀍香火緣也筑州太宰府都督司馬少卿上帖扵師請住橫岳山崇福禪寺詣闕而以此㕝奏　帝堅留之重敷奏以師翁行道地　帝乃允之纔作百日主而告退还皈于大德垂三轉語示衣云朝結眉夕交肩我何似　露柱𥁞日徃來我囙甚不動　若透得個兩轉語一生參学㕝了畢建武丁丑冬一夕召首座德禪開山徹翁和尚也曰我化緣已𥁞衣法并本寺末寺住持職㕝悉付与你克令子孫接續使不断絕未[(茲-卄)/儿]得疾臘月二十一日夜書亨首座相従久矣悟徹既人皆知之語而授焉又示遺誡扵諸弟子云我行而後置骨扵丈室莫別造塔其有以也夫汝等冝委悉二十二日午時欲端坐胡床示滅而久有足疾患不克結跏趺坐首座出以比為憾語師自以兩手加左足扵右股上左膝傷折血流霑衣至今血痕尚存焉乃書辝𠀍偈云截断佛祖吹毛常磨機輪轉処虚空咬牙擲茟而逝大鑑禪師時住南禪有人傳誦遺偈鑑聞而大驚云不意日本有明眼宗師也平生欲會面而人皆沮止之遺恨不少欲赴茶毗而緣有朝廷祈禱㕝不能也且遣僧人伺茶毗時至馳皈告之乃率大眾出山門頭諷經遣侍者二人贈瓣香(溫中和尚正翁和尚也)瓣香至今為寺什物世壽五十六僧臈三十四門人悉遵遺誡親羕印可嗣其法者妙心関山和尚興德海岸池寺白翁野州了翁長福璧峰金剛日山貞庵主可監寺和典座各拠一方接引学者師平居与物為春無町畦也迄于夫陞堂而秉拂子開室而握竹篦以機攻機如張良躡足而封韓信是賊知賊若孫子减竈而敗龐㳙阿脩羅王托動三有大城金翅鳥王擘破娑竭羅海談笑而起臨濟扵己仆叱咜而破雲門之機関到于極処穿山透石壁鼻孔血淋淋有語錄三帙一帙雪竇錄着語有自來矣按夫雲門遺誡云吾滅後置吾扵方丈中上或賜塔額祗懸扵方丈勿別營作又遺表云聯叨鳳詔累對龍庭継奉頌宣重疊慶賜師示遺誡准雲門故㕝置骨扵方丈塔賜靈光額沭兩朝寵光優渥嬰足疾患大應雲門𠕂誕語絲髮不爽也大應滅後十有九白嘉曆元年奉　詔開大德法堂一香供大應二十年長養記莂若合符節入滅纔九十年矣夫何門庭冷落子孫寢㣲所謂強弩之末勢不能穿魯縞者歟寔足歎息。

　　應永三十三年竜集丙午九月日德禪遠孫小比丘禪興謹狀梗槩以備大方尊宿名公銘塔之目云

　　開山大灯国師語錄板行值応仁世乱壞刧時燒失矣今既逮百五十餘嵗十二世之子系(宗玩)以衣盂資𠕂刊三帙錄不直半文錢若遂他昭覧則人謂家醜向外揚矣。

　　時元和七辛酉年七月日奉寄附(于)大德雲門菴


