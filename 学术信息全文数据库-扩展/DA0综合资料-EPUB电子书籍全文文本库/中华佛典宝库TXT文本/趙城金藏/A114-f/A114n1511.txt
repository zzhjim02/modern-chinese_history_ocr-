趙城金藏第 114 冊 No. 1511 佛說清淨毘奈耶最上大乘經


佛說清淨毗柰耶最上大乘經卷上門

　　同譯經西天寶法大師賜紫沙門臣智吉祥等奉　詔譯

　　如是我聞一時世尊在王舍城鷲峯山中與大比丘八千人俱諸大菩薩萬四千人欲界色界無數天子為聽法故皆悉雲集復有恭敬寂靜自在天子到於佛所放身光明歡喜踴躍合掌恭敬五體投地頂禮世尊右繞三匝却住一面長跪合掌而白佛言善哉世尊是妙吉祥童真菩薩於何國土教化眾生今此會眾俱生渴仰咸欲見聞彼大菩薩宣說清淨最上法要令各獲得平等解脫時佛世尊告語寂靜自在天子過此東方十千國土有佛世界名曰妙寶其國有佛號曰寶幢應正等覺出現於世以方便智安樂眾生是妙吉祥童真大士於彼佛國而為上首為諸菩薩及諸有情宣轉諸佛甚深法要隨上中下信等根力各得如來清淨法門爾時寂靜自在天子重白佛言惟願世尊以大慈悲眷念憐愍此會眾生令得了知童真大士在彼佛國所說之法隨自根力有所證悟世尊告語寂靜天子彼妙吉祥所說諸法一切聲聞辟支佛等所有智慧皆不能及若說法時放大光明現希有相能使魔宮悉皆不現魔與魔民自然摧伏有輕慢者而能速滅種種慢心自能生起增上信樂未發正道菩提心者而能速發已發心者使令增長於諸善法堅固不退於諸眾生摧伏攝受平等利益無怨親相恭敬寂靜自在天子聞佛所說身意快然歡喜讚歎復作是言大悲世尊以何因緣令我等軰瞻奉恭敬童真大士親聞妙法于時世尊寂然無聲觀此會眾與彼菩薩根緣成熟即放眉閒白毫光明遍照三千大千世界及照東方十千佛土於妙寶國寶幢佛會其光晃曜照彼佛剎隱暗幽谷無不等明彼國菩薩聲聞緣覺四眾八部同聲讚請寶幢如來今此國土現大光明是何因緣而有此相寶幢世尊告諸菩薩及大眾言過此西方十千國土有佛世界其名娑訶有大智仁號曰釋迦具一切智一切種智六度四心隨機演法由昔所修勇猛精進願於彼國五濁世中出現成佛轉正法輪破諸邪見隨順五乘善說法要令各悟入諸佛知見勇猛精進圓會一乘譬如天雨無不等潤彼會時機寂靜天等咸欲見聞童真菩薩久懷渴仰心未暫捨如子思母如民思王如裸思衣如飢思膳如貧思寶如暗思明故彼世尊放大光明為利有情作諸聖行說是語已告妙吉祥童真菩薩應往彼國隨順如來廣開法要吹大法螺振大法鼓興大法雲雨大法雨利益安樂天人眾會爾時妙吉祥童真菩薩與自眷屬十千菩薩俱乘佛力即以神通於剎那頃到此娑訶釋迦佛所住於空中而不現形放種種光猶如雲蓋遍覆虛空其光之中垂布種種上妙寶香雨眾天花色妙無比光中化生天子天女作天妓樂歌唄供養釋迦世尊十方世界地皆震動踴出無量妙寶香花皆現在前莊嚴佛會其有眾生宿植善本久修梵行若於福慧分有修習則見自身在光明中與佛菩薩天人四眾同處法會身意泰然無諸怯弱其有眾生無信樂心不修善因輕拒賢善近惡知識貪嗔愛慢謟曲嫉妬常現在前雖同一國於佛境界瞑然無知如昏醉人處夜暗中殊無醒覺於時寂靜自在天子與大眾俱見是光明希有之相咸生歡喜從坐而起復白佛言希有世尊今此國土以何因緣天雨妙寶垂眾香花作天妓樂現希有事佛告天子并諸大眾是妙吉祥童真菩薩與其眷屬十千菩薩從妙寶國而來至此雨天香花作天妓樂現神變相作供養事於時寂靜自在天子及諸大眾咸皆作禮俱唱是言聖者大慈願為我等於此佛會廣宣妙法令各發起最上乘心及為未來邪見眾生開闢正道斷煩惱縛得心自在作是語已童真菩薩與自眷屬諸菩薩眾從空而下繞佛三匝頂禮世尊退坐一面恭敬寂靜自在天子殷勤合掌頂禮問訊仁者大士在彼佛國以何法要示導眾生令我等聞皆得清淨解脫安樂童真菩薩告天子言汝善讚問如是法要彼國眾生無諸慳恡樂修布施調伏諸根守護戒德由忍辱力嗔恚嫉妬常不現前晝夜精勤於善無懈能於法義審諦思惟愛樂寂靜智性聦慧所學易成善惡品中有力思擇貪嗔癡慢設復現前便能悔滅遠離邪見不斷善根行真實行習甚深法身心安住無顛倒想亦無彼此愛憎之心善男子彼國眾生久修善行於諸法義宿勤熏習了悟世間境相虛妄體性不實煩惱縛法難以拘礙去來見在唯是一心心若不生幻相何有善男子而此心性即是真心本來寂靜不生不滅無去無來猶若虛空湛然無動不被境相之所動搖於真實法漸次悟入於一切境及以如來言音色聲悉是空相實性義中無諸名字所以者何如來所修因地行願遠離虛妄名相分別安住真實無相理中但方便智隨順眾生根性差別稱彼物機說諸妙法如一味雨普得所滋越煩惱河到菩提岸淨信天子汝修淨行當離虛妄於一切相而勿執著了諸染法本性虛妄清淨一心遠離業障是真佛子是真菩薩汝等天人菩薩眾會從久遠來根本趣求菩提果法應當先行施等諸行堅固無捨離諸顛倒虛妄分別漸次證得真實解脫。

　　爾時恭敬寂靜自在天子復白妙吉祥童真菩薩言云何而修真實義諦妙吉祥童真菩薩言修真實諦具諸智慧當以上妙飲食湯藥種種供養心無退轉復修禪定觀智圓成常行是行不離觀想復勤修習深入佛慧天子汝可當學諸大比丘不作諸惡常住法界不生外想常住法界不隨愚夫常住法界行安樂法常住法界捨不安樂常住法界唯學佛法圓滿寂靜永斷輪迴了悟涅盤及以煩惱本性平等而得解脫是真比丘與諸菩薩等無差別常作觀想世閒塵勞生死根本顛倒妄想悉皆是空何以故如來常說生死涅盤名字皆空譬如陶器及諸寶器質異相同如空平等如是天子應當觀想一切有情煩惱染緣性本幻妄天子菩薩所修諸大乘行先湏修習真實義諦若不修習聖真實諦則無有法化諸聲聞是故菩薩捨聲聞行行真實行雖修大乘捨而無著為於聲聞及諸有情說諸方便與善安樂令作正觀喜樂大乘真實義諦遠離輪迴常樂淨處天子是名菩薩令諸眾生及聲聞人修學菩薩真實聖行汝等應當如是修學菩薩正行常行恭敬於一切時心不散亂心常謙下不生高慢亦復不生諸餘染慧唯修觀想行善方便趣向菩提此即是名菩薩真諦二乘空智無有悲念愛樂菩提遠離流轉不還世閒無善方便引導眾生於佛菩提心生怯弱妙吉祥菩薩復告恭敬寂靜自在天子汝諸天子設復輪迴為求佛法心未嘗懈由是功德眷屬無數自然富貴珍寶盈溢福德廣大如海無量所居宮殿嚴麗殊特飾以妙寶自在富樂汝為諦求無上菩提一切捐捨不生愛樂如是天子菩薩摩訶薩修菩薩行捐捨財物及諸珍寶亦能捨於頭目髓腦行大慈悲諸波羅蜜悉皆修習如披甲冑有大勢力福智如海具足了知大乘功德化諸有情從於佛土至於佛土一切不遺得真實諦天子汝等諸天微妙上服所出異香遍布餘處有種種香以真實相學佛智慧於佛功德戒定慧香解脫知見種種之香等無有異此香能斷生死塵勞煩惱根本汝諸天子於往昔中以眾香花珍寶衣服晝夜六時作諸供養正念思惟持諸淨戒百千俱𦙘那由他劫願力圓成聞說如來戒定慧等五種妙香欲盡煩惱自然感得身出妙香與佛菩薩等無有異爾時恭敬寂靜自在天子復白妙吉祥童真菩薩言寶幢如來國土之中諸聲聞眾有何所為修真實諦時妙吉祥童真菩薩告天子言彼諸聲聞由信重法乃至生滅不離於法而能出過四果四向非湏陁洹悉能出過一切惡趣非斯陁含而能往來教化眾生非阿那含知一切法無去無來非阿羅漢亦能受於三千大千一切供養及非獨覺佛所說法悉皆能持不離於貪而無貪縛不離於嗔不為嗔縛不離於癡而無癡縛不斷煩惱離諸暗障不離塵勞勤行精進誘進眾生不計我人令修正念遠離身心出生神足五根曉了摧一切法五力現前趣於彼岸住深禪定於法界中智慧明了遠離無明漸證解脫而以肉眼觀諸佛國而作佛事復以天眼見諸眾生輪迴生死又以慧眼觀眾生心本具真實復以法眼見一切法本性平等復以天耳遙聞一切諸佛說法悉皆了知復聞百千俱𦙘眾生覺觀之聲知心善惡以神通力遊諸國土無不周遍雖復往來若身若心安住法界決定修學或現其形無麤色相具功德力種種莊嚴威德光明名稱顯著由戒定慧之所薰修於諸世閒一切煩惱無所染著於佛言教辯才博聞以智慧明破諸黑暗得陁羅尼觀諸聲聞及辟支佛唯佛智慧無有窮盡何以故如來功德由如大海正念定慧喻若湏彌於三摩地勤行忍辱降伏諸魔摧破外道得善安樂諸法之王心得自在亦如虛空遍入一切非所能喻天子當知彼寶幢佛所諸聲聞眾觀想思惟如是具足說是語時而此會中五百比丘五百優婆塞五千天子聞妙吉祥童真菩薩說是語已作諸供養供養世尊及諸菩薩復白佛言我等今者皆願求生寶幢佛國如彼聲聞達諸法義於時世尊告諸大眾汝等當發無上道心不忻小果求大菩提方能得生寶幢佛國時比丘等聞是語時皆發阿耨多羅三藐三菩提心由是如來而為授記汝等當來決定往生彼佛國土。

佛說清淨毗柰耶最上大乘經卷上


趙城金藏第 114 冊 No. 1511 佛說清淨毘奈耶最上大乘經


佛說清淨毗柰耶最上大乘經卷中　門

　　同譯經西天寶法大師賜紫沙門臣智吉祥等奉　詔譯

　　爾時恭敬寂靜自在天子復白妙吉祥童真菩薩毗柰耶法有其幾種使諸眾生云何修習漸次證入諸佛智慧唯願大慈為我等軰宣說清淨解脫法門時妙吉祥童真菩薩告天子言我聞寶幢如來所說毗柰耶法本性平等體無有異由佛如來隨順眾生根性頓漸方便開示禁禦有情假立多種所謂法界無邊眾生無邊戒亦無邊眾生無始慣習熏修於情非情迷惑顛倒於違順境起憎愛心妄結業因自沈流轉故佛世尊隨冝開導戒律因緣稱彼物機各生意樂譬如清淨摩尼寶珠應順人心現種種物各得隨時濟自所乏此毗柰耶亦復如是隨諸眾生之所受持見在未來得如意報又如世閒海水深廣於諸川澤無不含容一切有情一切珠寶依之而住此毗柰耶亦復如是隨諸眾生樂欲差別故分諸乘受持有異任其種性各得所依功德珍寶皆悉具足故毗柰耶是諸眾生一切善法依止住處世尊大慈平等利益觀諸眾生猶如一子為人天性說三歸五戒如乘小筏得渡溝河近達彼岸人天乘此善戒功力超越三塗煩惱業水為聲聞人受毗柰耶是趣大乘基址聖道隨心說戒戒無差別逐境論心戒成無量為聖性人略說二種毗柰耶法謂即聲聞及與菩薩是二種戒力用不同故成別異聲聞所行唯專自行不務利他見苦有情心無悲愍不生救護菩薩修習損己益物於自身命眷屬財寶為守淨戒無少恡惜不憚寒暄積集善利冤親相對歡喜普滋不作順違慈心攝受又聲聞人猒畏生死求自涅盤知苦斷集證滅修道遠離憒閙愛樂空寂菩薩用心不怖生死不住涅盤願於惡時安立正道又聲聞人於魔魔民唯求捨離不樂任持菩薩勝行見諸極惡邪行有情方便調伏軟言攝受令捨邪道為自眷屬又諸聲聞於所受持毗柰耶法猶如世閒陶石之器或有破壞不能復完如多羅無心不復生長針鼻折缺匪堪重用人斷其頭無能還活菩薩戒法體性如金成其寶器設有所損性有堪任體本金故還復成用又聲聞人雖以堅持作無作戒而於十力四無所畏未有所證唯菩薩人漸次修習如來福慧汝善男子諸聲聞人於菩薩法不得自在身為相累心被境縛由持淨戒定慧見前自乘聖因雖皆成就於究竟道最上菩提而未證得與諸菩薩所有戒定智慧勝力功德道品不可為比說是語已爾時世尊讚歎妙吉祥童真菩薩善哉善哉汝善學佛宣說聲聞菩薩所有清淨毗柰耶法令諸眾生隨自根心各有修證善男子此毗柰耶功德甚深不可思議我今為汝及諸大眾重略宣說清淨最上秘密尸羅令各了知持犯名相漸次證入諸佛智慧汝善男子天人眾會慇懃恭敬諦聽思惟此清淨法三世諸佛之所尊重三世菩薩之所隨學諸佛菩薩所有微妙福德智慧皆從此生若但聞名少時信受亦獲十種殊勝功德一者智慧具足二者依佛隨學三者深信大乘四者善願堅固五者心不散亂六者遠離惡報七者常遇善緣八者心無纏染九者三昧現前十者得成佛道暫修少善獲果尚多何況長時心無退捨善男子此清淨法眾聖源流諸佛根本喻如大海水無邊際大身眾生歡喜愛樂長時遊戲心無猒足菩薩所行毗柰耶法體性深廣用無邊際功無限量菩薩愛樂終無猒捨世間所有陂池之水有情在中雖以為樂水本淺近不久枯涸大身眾生甚不樂住其有細流漸入大海咸同一味聲聞所持毗柰耶法非菩薩人之所愛樂亦復能為佛果正因名相有殊體實無異于時會中一萬二千諸天子眾聞佛世尊方便譬喻種種讚歎微妙甚深毗柰耶法皆各發起阿耨多羅三藐三菩提心頂禮世尊俱唱是言我等今者皆願當學摩訶薩埵根本聖因教化眾生令各調伏根識清淨漸次修行至如來地爾時世尊告天子言汝等往昔已曾親近供養諸佛於菩薩乘久植善本欲學最上清淨毗尼必得成就應當發起精進勇猛堅固道心不被煩惱之所纏縛五欲幻相深生猒捨了知貪愛生死苦源覺悟無明輪迴根本密護諸根堅意不犯初中後夜正念現前邪見妄心不能迷亂我人眾生及與壽命自性本空五陰六塵和合聚散尋伺覺觀分別緣生而無實體如是天子應當了知過現未來世出世間一切諸法本性平等猶若虛空究竟寂靜。

　　尒時恭敬寂靜自在天子白佛言世尊今此會中是妙吉祥童真菩薩善能宣說一切法要令諸眾生各有開解於最上乘毗柰耶法漸次修學方便悟入我今復欲問彼菩薩如來所有因地行願平等清淨解脫法門唯願世尊慈悲憐愍聽我諮問摩訶衍曩最上法義使我等輩及於未來一切眾生戒見具足不墮邪命尒時世尊讚歎寂靜自在天子言善哉善哉能以方便利樂眾生今正是時冝應請問于時天子承佛威力歡喜踴躍詣妙吉祥大菩薩前嚴整衣冠威儀具足五輪踞地慇懃作禮禮已讚言仁者大士我今諮問如來所有諸法之要以何為門令諸眾生入如來家得正覺道唯願慈悲為我等輩開示演說于時菩薩在大眾中身放光明容貌怡恱端正殊妙威德特尊振大雷音作師子吼告天子言如汝所問諦聽思惟世尊大慈正遍知者證知我今為汝略說善男子一切眾生從本已來迷惑顛倒不覺正因增長我人妄搆生滅由貪嗔癡為生滅體如繩縛物無有自在永繫三界遠無出期深處塵勞不得清淨故於法門無所悟入善男子一切諸法本性平等無有高下愛憎之相無別法性成多眾生非多眾生有別法性故眾生法即如來法故眾生性即如來性能如是知能如是信於諸法性不生疑謗以此為門入如來家得正覺道名真佛子精勤修習植眾善本漸次除斷煩惱蓋纏初中後夜心常醒覺密護根門無令放逸識生滅相了知我法名義俱空假合幻緣不能迷動如是修習是諸菩薩真實平等解脫法門善男子一切眾生顛倒既久煩惱愈增失於如來律儀淨戒四攝六度無以見前於真實法不深愛樂自興異見邪妄推度朋黨惡人憍慢懈怠恣情縱意橫搆業緣植流轉根造生死本因果不斷惑苦相續念念交遷無得安隱不覺自身諸根四大假和合成藉因緣有因緣勢在假名呼召住世時分猶如幻人來往動轉緣勢力盡四大散滅身相歸空當知住世色力眷屬如夢所見名體非實是名眾生虛妄顛倒入生死門善男子一切眾生從無始來慣習慳悋於自內身不行惠捨唯深躭染晝夜愛著俄尓無常不復暫住如寄舍人屋宇敗壞別寄他舍色身敗壞心識隨緣異趣寄生惟留殘軀空成濃血何可愛著復於外財金帛錢寶計念鄙惜無片捨心不知此物本性聚散流轉世閒妄恃豪富遠待長年不續善因恣情娛樂福緣殆盡水火風災劫掠時至財物耗散眷屬別離見受餘殃後沉惡道因果感應永處貧乏由內外物不行布施於七聖財無復能得諸大菩薩於自內身眷屬財寶無所悋惜見有求者如法施與是名菩薩布施法門善男子一切眾生從無始來隨逐魔道不護諸根縱貪嗔癡違越梵行於三寶所無敬信心不樂律儀唯行放逸喜煞眾生習不與取好處汙行言不真實飲噉非食嘗無猒足聲聞緣覺菩薩大人作無作戒曾不親近人天善法亦不修習來往三塗無有閒斷諸大菩薩於佛所說毗柰耶法清淨禁戒乃至無有如毛頭許而不信受是名菩薩淨戒法門善男子眾生無始惑於法性於無我處妄執我人嗔恚見行相續嫉妬常懷諍訟損惱有情遇苦違緣復加逆害諸大菩薩於我及所了知為空設遇冤家欲相謀害以憐愍心歡喜隨順不生加報是名菩薩忍辱法門善男子一切眾生從本已來身心懈怠著諸垢穢退失善法五欲醉亂常無醒覺親近惡友違善知識於諸如來一百四十不共功德清淨法門不能隨學於諸菩薩自利利他饒益行門亦不了知於辟支迦十二因緣順逆觀行不能明解於聲聞人四聖諦法染淨因果無所趣入於人天乘世閒善法無信向心唯積惡緣以增懈怠而諸菩薩由種性力心不怯弱人天二乘菩薩如來所有上行發勇猛心遍勤修習雖遭眾苦終無悔惱是名菩薩精進法門善男子一切眾生心意狂亂晝夜放逸種種覺觀於諸塵境念念隨逐若身若心曾不安息菩薩摩訶薩由修淨戒禁禦六根深入禪那身心寂靜是名菩薩禪定法門善男子一切眾生愚癡闇鈍多無知覺於佛所說三十七品四無量道慈心濟物與樂法門悲愍一切苦惱眾生拔苦法門其性柔和愛樂眾生喜恱法門遠離憎愛無冤親想平等法門身受心法四念安住無我法門修四正斷遠離障染清淨法門備四神足輕舉動轉運通法門具五善根增長功德出生法門五力圓具破諸魔冤摧伏法門七覺支分八聖道品淨功德門皆不曉了而諸菩薩具足修習福德智慧於修多羅毗柰耶法及阿毗曇悉能深解是名菩薩智慧法門尒時寂靜自在天子聞妙吉祥童真菩薩所說種種清淨法門發希有心堅固不捨以柔軟音復問菩薩仁者大士云何名為法界性門菩薩荅言善男子一切諸法有為無為體用周遍無所不攝名法界門又問法界以何為界荅天子言謂有情界及無情界為一法界重復問言如是法界有邊際不菩薩告言汝意云何如虛空界有邊際不荅言不也菩薩告言虛空無邊大地無邊眾生無邊法界無邊天子問言仁者大士此法界性可分別不菩薩荅言法界性者不住於色不住於聲不即眾生不異眾生寂靜湛然遍一切處絕諸戲論法界之名本亦不有天子問言仁者大士具修幾緣有如是心辯才分別能說諸法童真菩薩告天子言汝見世閒幽巖山谷有幾種心出諸音響而應外聲天子荅言山谷無心猶外有聲相合生響菩薩告言我今亦尓我本無心分別諸法隨眾生性應緣所說天子問言仁者大士為依何住速能成就阿耨多羅三藐三菩提童真菩薩荅天子言菩薩修行住五種法無有閒斷速能成就阿耨多羅三藐三菩提何等為五謂菩薩摩訶薩最初發起大菩提心慇懃勇猛志求佛道於其中閒不起一念聲聞緣覺下劣之心是一無閒菩薩摩訶薩最初發心救濟眾生而於自體身手支分眷屬財寶無所愛惜亦不能生暫時慳悋是二無閒菩薩摩訶薩最初發起慈悲之心於諸眾生悉欲度脫其中未嘗少有懈廢是三無間菩薩摩訶薩最初發心修菩提行知一切法本無自性從緣而生從緣而滅決定信忍未甞於中生諸異見是四無閒菩薩摩訶薩始從初發大菩提心具正知見行平等道遠離空有斷常之病猒有漏法不著三界是五無閒善男子菩薩摩訶薩住五無閒生精進心速得成就阿耨多羅三藐三菩提法天子又問仁者大士頗有凡夫眾生住五無閒亦能成就阿耨多羅三藐三菩提耶菩薩荅言可得成就天子問言以何因緣而得成就菩薩荅言於一切法了知為空無疑無謗作者受者俱無自相如是修習故得成就阿耨多羅三藐三菩提。

佛說清淨毗柰耶最上大乘經卷中


