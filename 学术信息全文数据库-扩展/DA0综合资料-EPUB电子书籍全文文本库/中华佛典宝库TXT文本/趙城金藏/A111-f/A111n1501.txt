趙城金藏第 111 冊 No. 1501 大中祥符法寶錄


大中祥符法寶錄卷第三

　　(▆…▆趙安仁翰林學士▆…▆楊億等奉
　　　　勑編修)

　　別明　聖代翻宣錄中之二

　　藏乘區別年代指明二之一

　　天竺皇設教正覺垂言本一事之大緣應萬行之殊品譬夫雨滋眾卉寧分甘苦之差空極無垠豈有方圓之限故原其教也或分三藏隨其機也或開二乘止如始自鹿園終乎鶴樹依時依處契理契根盡四含九部之極談窮六度一真之妙義通即十二分別即唯契經斯經藏也又若軌範四眾調伏諸根使威儀之可觀令持犯之有則或明七聚或說五篇其守護焉萬善原斯而起其破毀也眾惡自茲而興制貪染心成清淨行斯律藏也又復研覈性相明辯正邪詮慧學之楷摸挫異宗之軌轍或建立於教藏或解釋於佛經若奢薩怛羅之名若摩怛里迦之稱斯論藏也若夫滿字圓音牛車上喻極二利三空之道窮一乘萬行之源應上品機緣在菩提薩埵斯大乘也又教稱半字喻指化城窮四諦之理源盡三界之苦本隨此機性設以化門斯小乘也然妙典流通存諸付囑
皇朝翻譯當紀歲年故此指明庶彰事實今序
皇朝所譯大小乘經律論等以奏進年月為次列之于左。大乘經一百四十部二百九十卷大乘律一部一卷大乘論一十一部一十九卷小乘經四十四部六十九卷小乘律五部五卷小乘論見闕西方聖賢集傳(梵本翻譯者)二十一部二十九卷

　　太平興國七年七月譯成經三卷

　　聖佛母小字般若波羅蜜多經一部一卷

　　三藏沙門天息災譯大乘經藏祕密部收佛在王舍城鷲峯山為聖觀自在菩薩說此中所明以陀羅尼即般若波羅蜜多由此出生諸佛菩薩及一切法法從勝用故稱佛母令受持者近招福樂遠趣佛乘。

　　大乘聖吉祥持世陀羅尼經一部一卷

　　三藏沙門法天譯大乘經藏祕密部收佛在憍睒彌國大𣗥林中為妙月長者等說此中所明顯祕密言有殊勝力聞持讀誦見招富樂之世財解釋宣通當感吉祥之勝福因妙月之請問命阿難以證成持益世財故名持世。

　　無能勝幡王如來莊嚴陀羅尼經一部一卷

　　三藏沙門施護譯大乘經藏祕密部收佛在忉利天帝釋宮中為帝釋說此中所明無能勝陀羅尼不可思議功莫大焉凡受持者戰陣得勝讀誦者所作皆成。

　　右經三部三卷竝中天竺梵本所出沙門常謹法進筆受兼綴文光祿卿湯悅兵部員外郎張洎潤文殿直劉素監譯其經是月十二日具表上進其詞曰臣天息災等言臣等奉承
　　　　明詔俾譯梵文慶及空門榮生覺苑臣天息災等誠歡誠抃頓首頓首伏以如來以四智起用而經典乃生沙門以十等掄材而翻譯為首苟非博通內外洞達古今繼淨業於四依契深因於五密即何以發揮真典宣暢
　　　　徽猷副
　　　　聖皇崇尚之心揚
　　　　善逝威神之化臣等道慙秦什學謝竺生乍列象筵思道安五失之誡載詳貝簡非彥悰八備之才幸遭
　　　　盛時慮玷
　　　　成命伏惟
　　　　應運統天睿文英武大聖至明廣孝皇帝陛下因嚴百福
　　　　化被四洲乘象運以
　　　　臨人應賢劫而
　　　　御世躋烝黎於壽域攝動植於慈門
　　　　德叶無為
　　　　化孚有截而乃
　　　　欽承
　　　　佛記冥契頓機將欲廣龍藏之真文演牛車之了義宏開譯館遠集緇流潤色金言丹青玉諜昭然盛美耀于釋天臣等今者譯就聖佛母小字般若波羅蜜多經大乘聖吉祥持世陀羅尼經無能勝幡王如來莊嚴陀羅尼經等三部各一卷是三經者皆屬上乘般囉若者智慧之對翻陀羅尼者揔持之詮理以出生諸法目之為母能成就萬行尊之為王即色明空空非斷滅攝相歸性性本真常由含識之覺源即如來之法印聞持生信果利有歸庶憑了義之勝緣上助無疆之景祚前件新譯經謹繕寫上進以
　　　　聞
　　　　太宗留於禁中翌日
　　　　詔左右街僧司選京城義學僧一百人同加詳定於是左街僧錄神曜等及諸義學僧咸以為譯場久廢傳演至難講求單重之梵章研覈三五之法印時義學僧執所譯經天息災等持其梵本華梵對釋義理昭然由是神曜等及義學僧百人列表上言稱今之所翻與古譯合續下
　　　　詔入藏流行是月十有四日
　　　　太宗皇帝臨幸譯筵
　　　　親加慰諭
　　　　命天息災等坐賜茶仍出縑帛及受用物等
　　　　面賜之又
　　　　詔度本院童行一十人為僧仍
　　　　命使臣以院之東西堂各建殿宇東安佛像西置經藏
　　　　詔令徧閱梵夾凡經律論取今大藏目錄校定其未有者翻譯以進已有者更不重譯仍盡以禁中所有梵夾付院天息災等即以梵夾編列經律論及密教讚頌等次第翻譯又
　　　　詔鳳翔梵學沙門建盛充筆受京師義學沙門慧達可瓌善祐法雲智遜惠溫守巒道真寘顯慧超等十人充證義自是釋門之選咸重譯筵俄又賜大藏經以備檢閱名題。

　　八年三月譯成經四卷

　　大乘莊嚴寶王經一部四卷

　　大乘經藏祕密部收佛在舍衛國祇樹給孤獨園說第一卷明觀自在菩薩現光瑞相入大地獄救度有情第二卷明觀自在菩薩入金銀地中示八聖道後證六字大明獲㧾持門令諸有情斷貪瞋等第三卷明佛為除蓋鄣菩薩廣說觀自在菩薩諸三摩地第四卷明六字大明有大勝力若受持者速獲悉地此揔意者先顯觀音之神力具彰利益之悲心除蓋鄣伸請於前薄伽梵廣明於後宣六字之呪句增益法成現三密之靈通悉地行滿揔而言之即祕密神通不思議之用也。

　　上一部中天竺梵本所出。

　　右經三藏沙門天息災譯法天證梵義施護證梵文沙門清沼常謹筆受沙門法進綴文沙門惠溫守巒道真寘顯慧超慧達可瓌等證義沙門法雲智遜善祐校勘光祿卿湯悅兵部員外郎張洎潤文殿直劉素監譯是月十五日監使引三藏等詣
　　　　崇政殿捧所譯經具表
　　　　上進其詞曰臣天息災等言臣等今譯就大乘莊嚴寶王經一部四卷伏以此經理契上根文詮妙義莊嚴表德祕密為宗究其道也滅跡匿端體其名也入流亡所慈心爰啟乃咨善逝之尊悲願聿興遂見普門之力廣設方便以趣菩提惟妙教之傳通賴
　　　　聖朝之顯發伏惟
　　　　應運統天睿文英武大聖至明廣孝皇帝陛下尊齊釋梵
　　　　道邁羲農
　　　　多能彰天縱之才
　　　　十善運神明之化探微言於鷲嶺廣真誥於龍宮臣等德謝騰蘭才非奘什臨玉華之法席譯貝簡之至言契幸彌深覃研備至庶假貫花之了義仰資
　　　　拂石之鴻圖前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰仍賜束帛
　　　　詔以其經入藏頒行。

　　是年七月譯成經五卷

　　大方廣揔特寶光明經一部五卷

　　大乘經藏祕密部收佛在王舍城鷲峯山說第一卷明佛言法界猶如虛空無其處所亦無住著乃至普賢說二字法門法慧問十住等行第二卷明地搖六震天雨眾華現此殊徵大眾雲集將宣寶光明揔持法門之因起也第三卷明信毀此經各招何報信奉者證菩提果毀謗者為地獄因第四卷明結偈揔彰廣說大乘無量之法諸行相等第五卷明時諸天人民皆唱是言此寶光明眾經中王佛令阿難依教奉行此揔意者以教理昭明義旨深邃是如來之密說契菩薩之上機不可具宣祕中之祕也。

　　上一部中天竺梵本所出。

　　右經三藏沙門法天譯天息災證梵義施護證梵文沙門清沼筆受沙門常謹綴文沙門建盛㕘詳沙門惠溫守巒道真寘顯智遜法雲慧超可瓌慧達善祐等證義光祿卿湯悅兵部員外郎張洎潤文殿頭高品王文壽殿直劉素監譯是月十二日監使引三藏等詣
　　　　崇政殿捧所譯經具表
　　　　上進其詞曰臣法天等言臣等今譯就大方廣揔持寶光明經一部五卷伏以此經專談實相允契上根當如來闢修證之要門普賢假法界而陳請由具德示寂常之至道吉祥詢妙觀以申誠原始要終窮理盡性綜一乘之奧義超十地之漸階大矣斯文貽於
　　　　聖世伏惟
　　　　應運統天睿文英武大聖至明廣孝皇帝陛下夙滋德本洞曉真乘
　　　　受密記於雙林
　　　　為外護於千界注懷鹿苑植福鸚林啟譯貝之勝因垂利生之善教臣等顧慙曩哲獲奉
　　　　睿謀慶
　　　　佛日之重光祝
　　　　帝圖而彌永前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行天息災因奏曰臣等竊見教法東流歷朝翻譯宣傳佛語首在梵僧其如天竺中華方域懸阻或遇梵僧有闕則慮翻譯復停臣等欲乞下兩街僧司選諸寺院童子五十人就譯經院先令攻習梵字後令精窮梵義所貴成就梵學繼續翻宣上可之乃
　　　　詔殿頭高品王文壽於左右街僧司集京城出家童子五百人以選之得惟淨等五十人是月左街僧錄神曜引惟淨等見於
　　　　崇政殿
　　　　上令各誦所習經文仍
　　　　諭以勵力勤習用副精選即日竝送譯經院受學八月
　　　　詔以譯經院為傳法院。

　　是年十月譯成經五卷

　　守護大千國土經一部三卷

　　大乘經藏祕密部收佛在鷲峯山南大樹林中說上卷所明大地震動毗邪離城一切人民悉皆恐怖世尊現瑞諸天來集佛說呪句持諸鬼魅眾生得免災害鬼神說偈歸佛中卷所明藥叉羅剎現醜惡形肆其貪毒殺害有情以四王呪力自縛而來然後世尊下靈鷲山入毗邪離現明王身說陀羅尼佛之密印下卷所明釋梵天等請佛世尊以是密印印於四方皆令頂受不敢違越此之揔意顯是呪明具諸功德能護大千國土普救無量眾生降毒藥叉伏惡羅剎原其大利修習持誦速證菩提斯乃大乘難思之教也。

　　大力明王經一部二卷

　　大乘經藏祕密部收佛在母質隣那山大寶樓閣中說上卷所明一切如來讚金剛手菩薩意顯持此明呪能伏冤對及諸惡毒下卷所明大力明王曼拏羅法依此而修速得成就此揔意者廣彰祕密降伏法門由降伏故息一切惡以息惡故即成增益其增益者增諸善法佛既明宣法有大力者也。

　　上二部竝中天竺梵本所出。

　　右經二部五卷內一部二卷三藏沙門施護譯天息災法護證梵義法天證梵文一部二卷三藏沙門法護譯天息災證梵義法天施護證梵文沙門建盛筆受沙門常謹清沼綴文沙門惠溫守巒道真寘顯智遜法雲慧超可瓌慧達善祐等證義光祿卿湯悅兵部員外郎張洎潤文殿頭高品王文壽殿直劉素監譯是月二日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就守護大千國土經一部三卷大力明王經一部二卷竝上乘真範奧典靈樞宣述大明彰示法印由
　　　　如來祕密之藏皆
　　　　世雄誠諦之言允屬
　　　　文明式新翻譯伏惟
　　　　應運統天睿文英武大聖至明廣孝皇帝陛下密修梵行洞究真宗揭慧炬以燭幽運慈航而濟物
　　　　欽崇至教敷演一音兾警悟於羣迷用發揮於秘義臣等識非博達志切覃研㕘求華竺之言詳究苦空之諦今以
　　　　繞樞叶慶浹壤蒙休仰資彌茂之
　　　　皇齡允屬難思之妙教前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行是年
　　　　詔許三藏沙門法護還天竺法護中天竺人也戒行精懃慧性明敏太平興國中與法天同届京闕寓止譯筵以助翻演至是上表請還
　　　　太宗特從其志是年
　　　　詔賜證義沙門慧達紫衣。

　　雍熙元年三月譯成經六卷

　　大乘善見變化文殊師利問法經一部一卷

　　大乘經藏祕密部收佛在王舍城鷲峯山說此中所明諸煩惱性即善法性相而無相得而無得乃能成就最上涅槃。

　　樓閣正法甘露鼓經一部一卷

　　大乘經藏祕密部收佛在舍衛國祇樹給孤獨園說初明建曼拏羅獲報優劣後說造舍利塔感果因緣以其造塔之功較量建壇之福依祕密修獲報勝也。

　　金耀童子經一部一卷

　　大乘經藏收佛在舍衛國祇樹給孤獨園說此中所明金耀童子啟發大心修諸勝行徧歷僧祇方成極果廣明宿住記別等事。

　　較量壽命經一部一卷

　　小乘經藏收佛在舍衛國祇樹給孤獨園說此中所明下從地獄上及人天三界之中壽命差別意令知已猒輪迴苦忻寂滅樂也。

　　分別善惡報應經一部二卷

　　小乘經藏收佛在舍衛國祇樹給孤獨園說上卷所明以商佉犬為發起緣廣談善惡之因各受好醜之報下卷所明補特伽羅命終之後生在人中又多愚闇乃至廣明修福各有十種等此揔意者欲令捨染趣淨慕聖出凡者也。

　　上五部竝中天竺梵本所出。

　　右經三藏沙門天息災譯法天證梵義施護證梵文沙門清沼法定令遵筆受沙門常謹智遜慧達寘顯綴文沙門惠溫守巒道真慧超法雲可瓌善祐等證義兵部員外郎張洎潤文殿頭高品王文壽殿直劉素監譯是月五日監使引三藏等詣
　　　　崇政殿捧所譯經具表
　　　　上進其詞曰臣天息災等言臣等今譯就大乘善見變化文殊師利問法經樓閣正法甘露鼓經金耀童子經較量壽命經分別善惡報應經等五部六卷或應大根演圓音於王舍或提小葉設權教於祇園稱讚菩提顯無為之至要較量壽命開有作之微因隨根器以闡揚應機緣而啟發實
　　　　能仁之至教啟像劫之信心伏惟
　　　　應運統天睿文英武大聖至明廣孝皇帝陛下德合上穹
　　　　志尊竺典
　　　　御金輪而獨耀興貝譯以惟新思廣利於四生用普臻於眾善供惟寶偈永祚
　　　　皇圖殖福多於塵沙論壽彌於芥石永隆道化大庇黎元前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行是年
　　　　詔賜筆受沙門法定令遵證義沙門可瓌等三人紫衣。

大中祥符法寶錄卷第三


趙城金藏第 111 冊 No. 1501 大中祥符法寶錄


大中祥符法寶錄卷第四　　　　跡

　　(▆…▆…▆…▆楊億等奉
　　　　勑編修)

　　別明　聖代翻宣錄中之三

　　藏乘區別年代指明二之二

　　雍熙元年五月譯成經五卷

　　聖虛空藏菩薩陀羅尼經一部一卷

　　大乘經藏祕密部收佛在喜樂山頂天宮不遠仙人住處說此中所明七佛聖尊各說神呪彰祕密言除疾疫苦若受持者當作護摩決定速能獲諸悉地。

　　大寒林聖難拏陀羅尼經一部一卷

　　大乘經藏祕密部收佛在王舍城中說此中所明因羅睺羅游寒林中於大塜閒為鬼魅所著悲泣流淚具以白佛佛為授斯大明而作擁護若一切有情能念誦者咸彰利益又若設諸供養結印誦明一百八徧可一踰善那境界之內人非人等皆悉遠離。

　　大乘日子王所問經一部一卷

　　大乘經藏收佛在憍睒彌國瞿尸羅林說此中所明因日子王託欲染緣假殺害行顯其夫人具法威力由是相因見佛聽法斯乃菩薩長夜利益安樂一切眾生善方便也以其利生方便故號大乘日子王矣。

　　大護明大陀羅尼經一部一卷

　　大乘經藏祕密部收佛徃吠舍離城菴沒羅園說此中所明佛為眾生諸災難起疾疫流布說此神呪令速除滅如來以彼四無量心說示真言令知歸趣俾受持者疾疫消除若依法修速獲悉地。

　　諸行有為經一部一卷

　　小乘經藏收佛在舍衛國祇樹給孤獨園說此中所明佛為苾芻說諸有為法悉是無常如幻如𦦨皆不實故諸了知者當生猒患修十善法證八軰果。

　　上五部竝中天竺梵本所出。

　　右經三藏沙門法天譯天息災證梵義施護證梵文沙門清沼筆受沙門令遵法定慧達智遜綴文沙門惠溫守巒道真寘顯慧超法雲可瓌善祐證義兵部員外郎張洎潤文殿頭高品王文壽殿直劉素監譯是月三日監使引三藏等詣崇政殿捧所譯經具表
　　　　上進其詞曰臣法天等言臣等今譯就聖虛空藏菩薩陀羅尼經文寒林聖難拏陀羅尼經大乘日子王所問經大護明大陀羅尼經諸行有為經等五部五卷上四部高談了義理極無為其修證者皆菩薩上流也下一經曲示權機言該有相其趣向者唯聲聞小果也灑一味雨潤三種根或祕密以存心或虛空而表稱金剛發慧邪魅懾於威靈寶印舒光疫癘逃於影象詞旨煥若報應昭然宣傳幸屬於
　　　　聖時流衍式期於彌劫伏惟應運統天睿文英武大聖至明廣孝皇帝陛下握符御宇
　　　　恭己臨人敷德教以咸和騰頌聲而載路而復
　　　　游心華藏觀妙真源融甘露於釋天得心珠於法海臣等共慙菲陋獲預翻傳謬鼓吹於圓音莫[舟-(白-日)]青於妙義廣憑眾善仰祝
　　　　丕圖前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行時天息災以久駐都城頗有山林之思尋聞于
　　　　上至是
　　　　上語天息災曰卿傳譯曰久固知疲倦可適名山暫為游賞翌日
　　　　優詔給假許詣南嶽游禮勝境遣官健充給使縣次續食朝辭日賜束帛至明年春還上都。

　　是年九月譯成經集十卷

　　無能勝大明王陀羅尼經一部一卷

　　大乘經藏祕密部收析出別譯此中所明顯茲神呪有大力能能勝於他他無能勝神通智用彰持誦之深功祕密靈光入瑜伽之妙理。

　　嗟韈曩法天子受三歸依獲免惡道經一部一卷

　　小乘經藏收佛在舍衛國祇樹給孤獨園說此中所明忉利天中有一天子名嗟韈曩法天報將盡五衰現前畜趣業成七日當墮帝釋愍其苦惱因以方便拔除令發淨心歸依三寶由是獲免惡道生覩史天。

　　佛頂放無垢光明入普門觀察一切如來心陀羅尼經一部二卷

　　大乘經藏祕密部收佛在覩史天宮說上卷所明佛為梵釋天眾說六度法時忉利天有一天子名摩尼藏無垢方受天樂忽有藥叉名炬口天謂言七日汝當命終墮於惡道彼天即告帝釋天主帝釋乃為白佛求救佛說神呪令彼受持獲免惡道下卷所明此大神呪有勝功力造塔安置旋繞供養依法所作獲福無邊復說無垢普門如來心呪等。

　　聖最上燈明如來陀羅尼經一部一卷

　　大乘經藏祕密部收佛在舍衛國祇樹給孤獨園說此中所明因無邊華世界最上燈明如來遣二菩薩來此世界如彼佛勑宣祕密言於此界中作利益事令有情類依法受持息除一切擾惱鄣難由是會中無能勝等菩薩天王亦隨喜說祕密章句最後如來亦說神呪。

　　消除一切閃電鄣難隨求如意陀羅尼經一部一卷

　　大乘經藏祕密部收佛在舍衛國精舍中說此中所明佛謂阿難陀我欲悲愍利益一切羣生獲得安樂宣說消除一切閃電障難隨求如意陀羅尼及說四方電名然後觀自在菩薩金剛手菩薩等并餘梵釋四王亦各隨喜宣說神呪。

　　一切如來正法祕密篋印心陀羅尼經一部一卷

　　大乘經藏祕密部收佛在摩誐陀國無垢園中說因無垢妙月婆羅門於自舍中飰佛及僧佛因適中塗逢故塔廟乃放光明普徧照耀於其光中出聲讚佛佛即繞塔脫衣以覆又以方便雨淚悲感是時十方諸佛同時出現亦各雨淚塔中舍利現諸佛掌時金剛手問塔因緣佛言一切如來全身舍利在此塔中正法心印陀羅尼乃至八萬四千法門悉從中出佛因廣讚此陀羅尼有大功德若受持者得成聖果。

　　息除中天陀羅尼經一部一卷

　　大乘經藏祕密部收佛在殑伽河邊說此中所明佛起悲心為諸羣品欲除中夭之橫爰宣無上之門說祕密言託加持力十方諸佛同共讚揚若能誦持息除中天。

　　六道伽陀經一部一卷

　　讚法界頌一部一卷(竝西方聖賢集收)

　　上九部竝中天竺梵本所出。

　　右經集三藏沙門施護譯法天證梵文沙門清沼令遵法定筆受沙門智遜慧達寘顯綴文沙門惠溫守巒道真慧超法雲可瓌善祐證義兵部員外郎張洎潤文殿頭高品王文壽殿直劉素監譯是月二十三日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就無能勝大明王陀羅尼等經及讚法界頌共九部計一十卷從本至末同出異名殑伽河邊暢三乘之妙義光明池上顯諸佛之全身或呪藏祕於密言或小器忻於權化伽陀為目彰六道之習因讚頌立名示法界之真理琅函乍發煥乎文章金口所宣坦然明白克彰報應定表徵祥伏惟
　　　　應運統天睿文英武大聖至明廣孝皇帝陛下道合二儀
　　　　功超三古煥日新之盛德蘊天縱之多能
　　　　福慧等於世雄
　　　　聖哲侔於大梵故得覺華分彩道樹垂陰遐傳甘露之文遠達
　　　　蒼龍之闕臣等身依妙教學愧謏聞𧆛奉德音預茲翻譯今者幸逢誕節仰祝
　　　　遐齡兾憑最上之勝因以奉無疆之
　　　　睿筭前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行是歲校兩街梵學童子得惟淨等四人念誦梵經最為精熟
　　　　詔竝度為僧并度本院童行十有一人又
　　　　詔自今新譯經論竝刊版摹印以廣流布。

　　二年五月譯成經八卷

　　妙法聖念處經一部八卷

　　大乘經藏收佛於一時在大眾中為眾宣說第一卷明善惡因果差別不同若諸有情不造諸惡出離三界得證二空若迷諸境常行惡因墮於三塗淪沒無盡第二卷明苾芻請問地獄有情何因得免佛說不飲諸酒是離苦因第三卷明若有求生人天者應離諸業煩惱及妄語等過勸諸有情修習善行尊重三寶趣證菩提第四卷明苾芻請問若人愛樂生天修何因行佛說布施持戒遠離諸纏命終之後諸天化生第五卷明帝釋天主宣說伽陀明得生天力特禁戒乃至有諸苾芻及飛禽類各說伽陀等第六卷明佛誡諸天云何久住譬如芭蕉水沫無少堅實教彼天眾當須遠離第七卷明飛禽說偈勸彼諸天勤修利益守護戒根乃至帝釋說偈顯行悲心是生天業貪癡散亂為地獄因第八卷明帝釋說偈若散亂不生脫輪迴惡怖勸行施忍正見慈悲尊重如來信受佛教等揔彰此部經之大旨者佛於眾中應其機感以妙偈句示正法門令諸天人斷除三毒三毒者貪瞋癡之謂也由彼貪故諸染隨生貪法若除過失不起其能斷除貪瞋癡等即得尸羅清淨尸羅淨故得生天報然以天中是勝快樂智者亦於樂中生猒能起猒者是於妙法安住聖念聖者正也正以離邪乃名聖性大雄深旨拔苦為先貪滅苦除歸三解脫者也。

　　上一部中天竺梵本所出。

　　右經三藏沙門法天譯天息災證梵義施護證梵文沙門清沼令遵法定筆受沙門寘顯慧達綴文沙門惠溫守巒道真智遜慧超法雲可瓌善祐證義兵部員外郎張洎潤文殿頭高品王文壽殿直劉素監譯是月二日監使引三藏等詣
　　　　崇政殿捧所譯經具表
　　　　上進其詞曰臣法天等言臣等今譯就妙法聖念處經一部八卷伏以此經深明六度普應羣機定慧雙融戒忍兼舉方圓任器果利隨因馭鹿乘牛各循於軌轍取魚得兔允籍於筌蹄諒此格言誠為要義式當翻演允屬
　　　　休明恭惟
　　　　應運統天睿文英武大聖至明廣孝皇帝陛下濬哲欽明徇齊敦敏
　　　　冠百王而求治
　　　　致比屋之可封
　　　　乃眷真乘允資
　　　　政本爰從
　　　　纂極恢闡度門
　　　　旁求寶偈之一音更廣龍宮之三藏臣等謬膺推擇獲預翻宣慙非八備之才但祝
　　　　千齡之運前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行。

　　是年十月譯成經集一十一卷

　　聖觀目在菩薩一百八名經一部一卷

　　大乘經藏祕密部收佛在補陀落迦山聖觀自在菩薩宮中說此中所明觀自在菩薩具一百八名若有聞者無數劫中不墮惡趣滅無閒業得宿命智乃至圓諸辯才獲妙聲相臨終得生西方淨土等。

　　讚揚聖德多羅菩薩一百八名經一部一卷

　　大乘經藏祕密部收析出別譯此中所明金剛手菩薩請問觀自在菩薩自說一百八名稱揚多羅菩薩具大聖德多羅菩薩者即觀自在也其一百八名只以梵言成讚不翻文義。

　　菩提行經一部四卷

　　法集要頌經一部四卷

　　勝軍化世百喻伽陀經一部一卷(並西方聖賢集收)

　　上五部竝中天竺梵本所出。

　　右經集三藏沙門天息災譯法天證梵義施護證梵文沙門清沼令遵法定筆受沙門智遜善祐慧達綴文沙門惠溫守巒道真寘顯慧超法雲可瓌證義禮部郎中張洎潤文殿頭高品王文壽殿前承旨東慶監譯是月二日監使引三藏等詣
　　　　崇政殿捧所譯經具表
　　　　上進其詞曰臣天息災等言臣等今譯就聖觀自在菩薩一百八名經等五部一十一卷機緣各異時會有殊始乃應于小根陳變化之事終既談于極果現受用之身或說伽陀或顯名數緫五天之妙義皆四智之格言伏惟
　　　　應運統天睿文英武大聖至明廣孝皇帝陛下業茂先天運膺下武蕩蕩致清夷之化熙熙臻仁壽之風而復愽綜羣言深通內典住六波羅蜜行四無量心百福莊嚴萬靈拱衛故得梵文遐至華藏增嚴重開甘露之門更廣慈雲之潤臣等謬承
　　　　天獎獲廁法筵恭暢
　　　　微言顧慙昧學𧆛賴人師之法力仰資
　　　　帝祚之天長前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行是年
　　　　詔度本院童行六人為僧
　　　　詔自今應天竺僧有精通梵誥可助翻演者令館於傳法院又下
　　　　詔曰大雄氏之教流於中國者久矣有大饒益得人則昌以尓右街太平興國寺傳法院西天譯經三藏明教大師賜紫天息災傳教大師賜紫法天傳法大師賜紫施護等竝深悟真空遠離絕域能紹隆於佛事爰演譯於經文冝光被於朝恩俾㕘榮於卿寺可竝特授朝散大夫試鴻臚少卿餘如故天息災等奉表謝曰臣天息災等言今月十八日於
　　　　東上閤門各授
　　　　勑牒一道官告一通伏蒙
　　　　聖恩特授臣等朝散大夫試鴻臚少卿餘如故者天文炳若
　　　　睿澤沛然祗荷
　　　　寵榮不遑啟處伏念臣等行非精苦學寡討論幸承蔭於釋天莫探幽於智地早者以欽聞道化緬慕華風遠踰十萬之程獲謁
　　　　九重之聖冥符夙契繼譯真文慙無八備之能尤昧五明之典豈謂伏蒙
　　　　應運統天睿文英武大聖至明廣孝皇帝陛下遐徵曩制宏布
　　　　湛恩預試秩於卿曹俾㕘榮於爵品芝泥載馥獸錦相輝錫
　　　　鳳誥之襃言動雞園之盛觀罔知克荷徒切若驚敢不更誓覃研彌精翻譯庶仗竺乾之勝果仰資
　　　　宸極之鴻休臣等無任感天荷
　　　　聖激切屏營之至謹奉表稱謝以
　　　　聞是年天息災等特
　　　　詔給月俸。

　　三年二月譯成經集十卷

　　大迦葉問大寶積正法經一部五卷

　　大乘經藏收佛在王舍城鷲峯山說第一卷明有四種法菩薩應知一者入空解脫門信業報無性二者入無我無願解脫門雖得涅槃常起大悲樂度眾生三者於大輪迴巧施方便四者於諸有情雖行給施不求果報如是乃至有二十二種四法等第二卷明菩薩欲作佛事智慧為先乃至廣說十二有支無我無法不生不滅等第三卷明由智斷惑非智先起而惑後亡亦非惑先亡而智後起亦非同時乃表惑智俱無自性第四卷明如人被縛巧設方便而得解免如苦有情作善相應制止心猿令得離縛第五卷明涅槃法者非相非非相本來無得不生不滅等揔彰此部經之大旨者明炬一發眾暗悉除智起惑亡其義如是然而不即不離非後非前緣法自然性不可得乃至涅槃寂滅非滅相之可求諸法緣生非有生而可得其悟了者入涅槃門。

　　沙彌十戒儀則經一部一卷

　　小乘律藏收析出別譯此中所明佛說沙彌十種戒法及事師儀軌令其奉持不失正行。

　　十二緣生祥瑞經一部二卷

　　小乘經藏收佛於一時在大眾中為無量百千天人演說上下二卷通明世閒人之吉凶生年月日星曜所直各有何相以機被人天故小乘收。

　　聖持世陀羅尼經一部一卷

　　大乘經藏祕密部收析出別譯此中所明是陀羅尼有大功力能作一切勝成就事乃至廣說儀軌行相觀想法門等。

　　法集名數經一部一卷(西方聖賢集收)

　　上五部竝中天竺梵本所出。

　　右經集三藏沙門施護譯天息災證梵義法天證梵文沙門清沼令遵筆受沙門慧達寘顯綴文沙門惠溫守巒道真智遜慧超法雲可瓌善祐證義禮部郎中張洎潤文殿頭高品王文壽殿前承旨東慶監譯是月二十五日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就大迦葉問大寶積正法經等五部一十卷或大乘了義或密藏靈文言名數乃開諸義門述緣生乃陳乎法相宣毗尼四分之本授沙彌十戒之儀皆自一音而成異解猶四類之見水若三獸之渡河雖向果之有差且歸源之無二獲利彰感如影隨形伏惟
　　　　應運統天睿文英武大聖至明廣孝皇帝陛下功格上蒼化孚緜㝢心崇六德
　　　　道契三明遵鶴林囑累之言廣鷲嶺真如之法躋三界於
　　　　壽域緫眾善於皇風臣等幸託空門獲膺明詔運鍾
　　　　至治虔修殊勝之緣教闡難思上祝
　　　　延洪之祚前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行。

大中祥符法寶錄卷第四


趙城金藏第 111 冊 No. 1501 大中祥符法寶錄


大中祥符法寶錄卷第五　　　　跡

　　(▆…▆趙安仁▆…▆楊億等奉
　　　　勑編修)

　　別明　聖代翻宣錄中之四

　　藏乘區別年代指明二之三

　　三年七月譯成經律論十卷

　　外道問聖大乘法無我義經一部一卷

　　大乘經藏收佛於▆▆▆▆眾中因外道▆▆▆▆▆▆▆…。▆

　　【原經卷殘缺】


趙城金藏第 111 冊 No. 1501 大中祥符法寶錄


　　【原經卷殘缺一版】

　　▆▆▆▆其方部所用不同復誡染心不著諸境依法懺悔隨應供養次又分別跋折羅法五類指量五股形相或諸寶作或眾木成依法摧伏頻那夜迦第二卷明悉地之法持誦軌儀潔志專精識辯魔相起堅固心不應𮞡屈設有魔事依法遣除次又調伏三業捨離諸境於見聞中一切殊勝然可作法得離魔鄣以五色粉作曼拏羅依三股相畫金剛杵誦千徧大明結八方淨界聖賢降臨所求成▆▆又為持明人說降伏法▆▆▆者遣除魔軍制止惡▆▆▆▆法第三卷明召請▆▆▆▆如其法儀擇吉祥▆▆▆▆▆身著白衣建曼▆▆▆▆▆▆次說行人罪▆▆▆▆▆▆▆三寶及諸▆▆▆▆▆▆▆▆▆▆若

　　【原經卷殘缺】

　　【原經卷殘缺】

　　▆▆▆▆密明出▆▆▆▆行揔攝一切智用是▆▆▆諸佛方便使修習者依法而修勝行相應正信清淨不歷大生而登正覺者也

　　上一部本中天竺語師子國書今先翻為天竺字然後譯之下皆同此。

　　聖寶藏神儀軌經一部二卷

　　大乘經藏祕密部收佛在楞伽國說上卷所明如來普為諸大菩薩宣說寶藏夜叉神王根本大明及彼印相下卷通明諸部呪句建壇法用供養軌儀乃至所修持誦次第依法作者一切成就。

　　寶藏神大明曼拏羅儀軌經一部二卷(此部與前部名同文別前即三分具全通明法用此即析出別譯略辯壇儀)

　　大乘經藏祕密部收析出別譯上卷初有歸命偈詞次說持誦儀軌先令行人歸依三寶後受灌頂欲作法時起慈悲行沐浴清淨三時換衣備以香華設諸供養隨供養具各有印明下卷復宣祕密神呪諸修行者依法誦持不墮惡趣速證菩提。

　　普賢菩薩陀羅尼經一部一卷

　　大乘經藏祕密部收析出別譯此明普賢菩薩於一真界現無數身猶若塵沙徧一切剎諸佛摩頂勸讚普賢令說佛母最上神呪於是放光宣說明句若修行者依法誦持得入普賢門圓成種智果。

　　聖無能勝金剛火陀羅尼經一部一卷

　　大乘經藏祕密部收佛在妙高山寶峯樓閣中說一時天龍八部為大力聖者作諸恐怖俱來佛所說怖畏事佛勑金剛手菩薩說金剛火祕密神呪與作救護普令安慰後復隨冝廣為宣說四諦緣生十度之法令其知法者離著趣真也。

　　上四部竝中天竺梵本所出。

　　右經三藏沙門法天譯天息災證梵義施護證梵文沙門清沼令遵筆受沙門智遜慧達綴文沙門惠溫守巒道真寘顯慧超可瓌善祐歸省證義禮部郎中張洎潤文殿頭高品王文壽楊繼詮殿直張美監譯是月三日監使引三藏等詣
　　　　崇政殿捧所譯經具表
　　　　上進其詞曰臣法天等言臣等今譯就妙臂菩薩所問等經五部一十卷皆出揔持之門咸該祕密之藏或立進修之儀軌或明習誦之功庸妙臂開十二章門俱使獲於悉地徧吉具百千三昧竝可趣於菩提寶藏神之大明金剛火之法印不思議力感而遂通大慈悲心吉無不利惟
　　　　大雄之囑付賴
　　　　元聖以流通伏惟
　　　　應運統天睿文英武大聖至明廣孝皇帝陛下道合三明
　　　　心通七覺布
　　　　生成之大德品物咸亨
　　　　宣震疊之明威華夷率服而乃夙承
　　　　佛記濬發
　　　　天機宏闢金園廣翻花偈臣等學非該博識愧顓蒙莫能炳發於聖言曷足榆揚於景化冀祝
　　　　無疆之聖壽𧆛依眾善之殊因前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行。

　　是年十月譯成經集一十三卷

　　一切如來大祕密王未曾有最上微妙大曼拏羅經一部五卷

　　大乘經藏祕密部收佛在忉利天善法堂中說揔有七品第一卷明如來入定放光照諸世界金剛手菩薩勸請宣說祕密法儀佛乃廣說擇地結界建壇作法受灌頂陳供養辯爐相用明句悉依本部作相應事第二卷明佛為祕密主是大阿闍梨弟子事師同諸佛想雖修祕密不見是相無相無性不生不滅又復受學瑜伽法者先通儀軌然受印明依法傳通克獲成就又阿闍梨者正信三寶入眾善門廣了軌儀洞明師法又說三界即心三界即智心本無相而不可取智如月輪徧照一切心同蓮華體本清淨於祕密行門應如是通達第三卷明其護摩爐數有五百相如蓮華及吉祥果其或六角又或四方如杵如寶如輪如鉤隨其法儀制度各異又明作法火燄徵祥印契呪明如應所作第四卷明先行之法謂阿闍梨攝受弟子儀範次第先想自身即毗盧體次想諸佛入弟子身發菩提心廣度含識然當依法懺悔清淨後如本儀供養聖賢第五卷明鈴杵相分隨部不同但五股作即表五智其或三亭七亭九股七股如蓮華相及眾寶形四種法中隨應施作一一杵量悉有印明又說造塔有多種物謂金銀銅檀木香泥先擇勝地結界遣魔以妙呪明加持清淨然後依法建塔安像等揔彰此部經之大旨者如來入定放光警集機感金剛手勸請讚說顯示軌儀其中演清淨之正因入瑜伽之妙行印相明句護摩出生揔攝四明四種祕密者也。

　　大摩里支菩薩經一部七卷

　　大乘經藏祕密部收佛在舍衛國祇樹給孤獨園說第一卷明有一菩薩名摩里支常行日前日不能見知其名者冤不能害此摩里支陀羅尼法能令有情離一切怖脫一切難成一切事滿一切願第二卷說護摩之法於其像前作護摩爐觀想中有阿字月輪然後如次作四種法第三卷說畫像儀軌諸持明人依法畫已如教安布設諸供養一日至七日誦明加持當得悉地第四卷明阿闍梨法觀想月輪中有𤚥字此字即成阿闍梨身想已誦明加持成就第五卷明若有志心持誦歸命此菩薩者息除煩惱破諸魔怨依法所求一切圓滿第六卷說送聖賢儀各誦本明而作奉送隨四種法印明不同又此法中亦能廣作請雨止雨破魔解冤禁伏鬼魅滅除諸惡等第七卷說曼拏羅中諸菩薩呪一一依法當誦呪明其或精進增修堅固不𮞡是人清淨入諸佛智揔彰此部經之大旨者顯此菩薩有大威光從根本心演真言行假以文字詮其般若般若舒光潛謀密照文字無轉半滿圓常統方便之智樞設降伏之妙用者也。

　　聖賢集伽陀一百頌一部一卷(西方聖賢集𠬧)

　　上三部竝中天竺梵本所出。

　　右經集三藏沙門天息災譯法天證梵義施護證梵文沙門清沼令遵筆受沙門智遜慧達綴文沙門惠溫守巒道真寘顯慧超可瓌善祐歸省證義禮部郎中張洎潤文殿頭高品王文壽楊繼詮殿直張美監譯是月四日監使引三藏等詣
　　　　崇政殿捧所譯經具表
　　　　上進其詞曰臣天息災等言臣等今譯就一切如來大祕密王未曾有最上微妙大曼拏羅經等三部一十三卷悉顯明王皆宣呪藏或現瑞於善法堂上或騰光於祇樹園中運迦陵音作師子吼金剛手廣陳行相饒益羣生摩里支潛設威神攝持諸有護摩制度蓮開百和之爐瑜伽軌儀翠明五股之杵色象表正章句嚴持斯五密宗皆一心印允屬
　　　　欽明之運宏開解脫之門伏惟
　　　　應運統天睿文英武大聖至明廣孝皇帝陛下鳳歷膺期
　　　　龍華出世
　　　　光流慧日高竝於三無澤布慈雲廣涵於羣有而復深窮真諦妙踐覺場
　　　　受密記於
　　　　能仁
　　　　廓勝緣於法界
　　　　示流通於寶藏
　　　　啟奧祕於金言
　　　　繼佛行因為人請福臣等備員僧仵陳力法筵唯勤宣譯之功上祝
　　　　文明之化前件新譯經集謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經集入藏頒行并度本院童行十有一人為僧是年又
　　　　詔天息災改名法賢。

　　端拱元年十月譯成經八卷

　　聖莊嚴陀羅尼經一部二卷

　　大乘經藏祕密部收佛在迦毗羅城無憂樹園說上卷所明羅睺羅童子夜中忽為羅剎所怖因以此緣詣佛求救佛即為說莊嚴大明以是明力令得安隱下卷所明梵王帝釋四王星曜諸龍鬼等各說神呪咸為護助復與眾生作大饒益能令一切悉離怖畏。

　　勝幡瓔珞陀羅尼經一部一卷

　　大乘經藏祕密部收佛在喜樂山頂仙人住處說由佛悲念末世有情廣造眾業墮諸惡趣神力所加觀自在菩薩及大梵王各說勝幡瓔珞大明章句俾持誦者得離惡趣。

　　智光滅一切業鄣陀羅尼經一部一卷

　　大乘經藏祕密部收佛在日月天子宮為彼天子首說諸佛菩薩名號及陀羅尼神呪是八十八俱胝諸佛同說若持誦者滅五逆罪不墮三塗。

　　聖六字大明王陀羅尼經一部一卷

　　大乘經藏祕密部收佛在舍衛國祇樹給孤獨園說此六字大明祕密章句乃是過去無量諸佛同共宣說若持誦者增益勝行滅除煩惱一切所求無不成就。

　　千轉大明陀羅尼經一部一卷

　　大乘經藏祕密部收佛在忉利天宮波利質多羅樹下帝釋天主因以白佛欲說是呪佛勑許宣後復印可若持誦者能摧一切邪呪邪法息除一切病苦災橫。

　　花積樓閣陀羅尼經一部一卷

　　大乘經藏祕密部收佛在阿耨達池龍王宮說此中所明廣為四眾天龍八部說佛如來從戒定等五法出生無量福蘊又復較量供佛舍利作曼拏羅種種功德然後宣說此大明句若持誦者獲大勝益。

　　聖大揔持王經一部一卷

　　大乘經藏祕密部收佛在舍衛國祇樹給孤獨園說此大揔持王祕密神呪七十七俱胝如來同共宣說若持誦者獲大安隱威德勢力悉皆具足得宿命通及不𮞡轉。

　　上七部竝中天竺梵本所出三藏沙門施護譯。

　　鄜州先譯經讚三卷

　　大乘聖無量壽決定光明王如來陀羅尼經一部一卷

　　大乘經藏祕密部收佛在舍衛國祇樹給孤獨園說此中廣讚是無量壽決定光明王如來陀羅尼有大功德若持誦者決定得生彼無量壽清淨佛剎。

　　最勝佛頂陀羅尼經一部一卷

　　大乘經藏祕密部收析出別譯此中但存祕密呪句不翻文義良以祕密故不譯也若持誦者獲大功德書寫供養宣通流布所得勝利不可較計。

　　七佛讚唄伽陀一部一卷(西方聖賢集收)

　　上二經一讚竝中天竺梵本所出三藏沙門法天譯附莊嚴等經編次。

　　右經集內大乘聖無量壽決定光明王如來陀羅尼經等二經一讚法天於鄜州先譯上進是年下
　　　　詔俾譯經僧等重加詳證沙門法進令遵筆受沙門智遜綴文沙門惠溫守巒道真慧超知則善祐歸省守遵證義戶部郎中張洎潤文殿頭高品楊繼詮供奉官張美監譯是月三日監使引三藏等詣
　　　　崇政殿捧所譯聖莊嚴陀羅尼等經七部八卷具表
　　　　上進其詞曰臣施護等言臣等今譯就聖莊嚴陀羅尼等經七部八卷伏以此經皆如來悲中起智象外立言喜樂山閒應梵王之哀請質多樹下順帝釋之𧆛誠化列曜于日宮光銷苦趣伏羣邪於龍海威懾魔軍建勝幡而罪垢潛除提祕印而妖氛廓霽法本無漏利均有情幸屬
　　　　欽明慶從演譯伏惟
　　　　應運統天睿文英武大聖至明廣孝皇帝陛下道同諸佛功冠百王神化周流仁風溥暢
　　　　廓度門於有截
　　　　加德教於無邊爰當
　　　　萬務之緝熙更覩五乘之開奧臣等徒親眾善罔究五明敢因
　　　　夢日之休辰𧆛上貫花之妙頌庶憑梵福仰續堯齡前件新譯經集謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經集入藏頒行仍
　　　　詔賜證義僧善祐號演教大師及度本院童行十有一人為僧是年正月天竺僧淨友獻梵經六夾三月中法賢法天上言臣等在天竺日遠聞支那國五臺山文殊及峨嵋山普賢聖迹垂化暫求瞻禮以滿宿心
　　　　詔許之仍
　　　　命梵學僧清沼綴文僧達與法賢等同往以充給使縣次▆▆▆
　　　　賜裝錢至二▆▆▆九月北天竺▆▆▆僧般彌陀▆…▆。

大中祥符法寶錄卷第六


趙城金藏第 111 冊 No. 1501 大中祥符法寶錄


大中祥符法寶錄卷第七　　　　跡

　　(▆…▆…▆…▆
　　　　勑編修)

　　別明　聖代翻宣錄中之六

　　藏乘區別年代指明二之五

　　二年四月譯成經五卷

　　如意寶揔持王經一部一卷

　　大乘經藏收佛在覩史多天宮說此中所明若人入此揔持門者即能解了一切諸法無來去相不生滅理空非空性乃至於此都無取著得佛知見等。

　　普賢曼拏羅經一部一卷

　　大乘經藏祕密部收佛在王舍城鷲峯山說此中所明佛以慈悲普為現在當來修行者說若欲入金剛界大曼拏羅修習普賢法者先依勝處及請勝師淨心結界灌頂作壇想曼拏羅中有本尊獻五供養誦百八名等。

　　持明藏八大揔持王經一部一卷

　　大乘經藏祕密部收析出別譯一時佛為末世眾生作利益故乃至普令所求成就即說八大揔持神呪過去諸佛同宣我今復說除八種怖畏成八種吉祥苦惱消除福慧具足滅畜生報轉生人天依法誦持所作成就。

　　尊勝大明王經一部一卷

　　大乘經藏祕密部收析出別譯時佛世尊謂阿難言尊勝大明乃是過去諸佛所宣我為眾生亦復顯說除害解冤滅邪消怖遠燄魔界獲勝吉祥。

　　最上意陀羅尼經一部一卷

　　大乘經藏祕密部收佛在救鴿城牛頭精舍說此中所明過去之世有一比丘名曰傳教遇一神人為傳教比丘說此神呪降大力鬼滅不祥事消除病惱增長福德實最上難思之明呪矣。

　　上五部竝中天竺梵本所出。

　　右經三藏沙門施護譯沙門令遵筆受沙門智遜綴文沙門惠溫守巒道真慧超知則善祐歸省守遵證義戶部郎中張洎潤文殿頭高品楊繼詮供奉官張美監譯是月十五日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就如意寶揔持王等經五部五卷神呪之力有感必通故曰如意寶祕印之光無幽不燭故曰持明藏曼拏羅揔攝五部最上意成就六通或居鷲嶺道場或處牛頭精舍高談見證之利得八吉祥深明宿住之因悟三解脫洪惟妙義大拯迷津爰屬
　　　　昌朝克隆至教伏惟
　　　　應運統天睿文英武大聖至明廣孝皇帝陛下握符御極
　　　　執象臨人崇釋梵之真宗廣勛華之至化散花宣偈遠集於他方一雨潤生溥濟於羣品臣等從師籌室訪道寶方幸承
　　　　天覆之仁獲暢海潮之響庶臻
　　　　景福永奉
　　　　皇圖前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行是年五月京師僧省才上新譯大方廣揔持寶光明經䟽
　　　　詔僧司集義學僧詳定僧司言省才所作䟽義頗得經旨請附藏流行許之。

　　是年十月譯成經集一十七卷

　　眾許摩訶帝經一部一十三卷

　　小乘經藏收佛在迦毗羅城尼俱陀林中說第一卷明有諸釋眾白世尊言我佛過去何處所生何姓何族為我宣說佛勑目連為眾宣說目連奉教入三摩地觀察世尊過去世事如實了知乃為眾說先談劫初緣起所食地餅林藤自然粳米人心起貪尒時眾許立一平等多智之人名之為王即釋氏為王之始也第二卷明王種繼續釋姓因由說佛父王兄弟四人各生二子淨飯二子長名悉達又說始從覩史下降閻浮擇上姓王族選聖德賢母奏樂乘象降神入胎第三卷明言彼摩邪得吉祥夢淨飯王命相師占之又明菩薩住胎天龍守護夫人攀樹太子降生現諸瑞應七步生蓮阿私陀仙占相太子具三十二相定作輪王等事第四卷明提婆達多與太子角力射七鐵鼓穿七鐵豬父王置婇女嬪妃以相娛樂太子生厭求出世閒乃至游觀四門見四種相厭老病死起出家心又設城壍七重宮嬪六萬是時太子專伺踰城第五卷明王自守護嚴密非常時淨飯王邪輸夫人各得異夢復請太子為占所夢於是太子正念無常唯思修道梵釋勸請䬸那馭馬有四天人來捧馬足夜出王城入山修道䬸那却將寶馬寶冠歸還王宮太子遂以寶劒自斷其髮脫珍妙服換獵人衣乃至入鷲峯山化仙人等第六卷明太子入山於仙人處學禪定等父王思念勑五百人徃伴太子太子悉遣令迴唯留親族三人外族二人林野修定食麻麥等修行求證入河沐浴受食乳糜詣金剛座成等正覺將近於座先現徵祥帝釋取草敷於座上佛既坐已魔王嬈亂佛皆降伏父王知佛已成正覺嚴治道路燒香設樂四門施寶第七卷明梵天來下請佛說法商人獻供四王奉鉢佛皆受已為彼商人說三歸法又往龍宮安禪七日出定說偈還金剛座七日觀察十二因緣流轉還滅次又思度所事二仙天言已終又思五仙應可受教遂往鹿苑三轉四諦為其化度由是諸天相報來下供養於佛第八卷明化五人已次化邪舍長者并其父母各得果證又化俱梨迦四子出家成阿羅漢乃至化賢者六十人等第九卷明徃西曩野你聚落化難那舍并獻粥童女徃連河岸化三百歲烏嚕尾螺迦葉并眾五百佛現神變降毒火龍迦葉受化并眾出家等第十卷明化曩提誐邪二迦葉并其徒眾既從化已皆成苾芻佛將三迦葉等千苾芻眾徃誐邪山頂為諸苾芻說三種事時三迦葉并其徒眾聞法開悟成阿羅漢時民彌娑囉王遣使詣山請佛入宮申供養已佛乃為王并千羅漢演說四諦及緣生法第十一卷明佛為民彌娑囉王宣說無常苦空等法王及八萬天人并諸士庶遠塵離垢得法眼淨又說此王及三迦葉徃昔因緣今得遇佛時王施園造寺奉佛復有長者請佛及僧家中供養給孤長者因以事緣到王舍城聞佛出世發心請佛歸於本國擇地造寺申供養等第十二卷明佛既受請勑舍利弗先徃營造彼國外道欲舍利弗相與論義建大論場外道義墮悉皆降伏尊者為彼如應說法各各出家咸得果證又為國人廣說正法給孤買園造立精舍莊嚴既訖迎請世尊於是千阿羅漢帝釋梵王從佛而徃佛既到已立精舍名舍衛國主勝軍大王值佛聞法發歡喜心佛化已畢思還本國省覲父王佛到父國與王相見建立精舍等第十三卷明父王見已迎佛入宮問荅說偈却請世尊歸於精舍到精舍已普為大眾說四諦法時彼釋眾七十七千人皆證初果又度斛飯王甘露飯王及諸人天證四果等提婆達多毀謗於佛釋種童子說偈讚歎又勑目連令化父王滅我見想帝釋嚴設法會四王守門尒時世尊演說正法化其父王得證初果又說釋族賢王五百出家侍佛等揔彰此部經之大旨者由佛神力所加釋眾起念如來氏族本生云何佛勑目連宣本生事初彰目連神力宿住智明次顯如來正因道圓行滿乃至種種方便現化度生因其所說益廣增修若求菩提應如是學乃斯經之旨也。

　　布施經一部一卷

　　大乘經藏收佛在舍衛國祇樹給孤獨園說此中所明為大苾芻說布施法三十七種與舍衛王說二利施以四無量心而修施行獲無𦊱礙證寂滅樂也。

　　月光菩薩經一部一卷

　　大乘經藏收佛在王舍城竹林精舍說此中所明舍利弗及大目乾連於佛之先入般涅槃乃說釋迦因地為月光天子徧施一切發菩提心令所化者得證寂滅究竟彼岸。

　　金光王童子經一部一卷

　　小乘經藏收佛在迦毗羅城你也誐嚕䭾林精舍說此中所明金光王童子詣於佛所思念何緣作何福利生於王宮受大福報童子讚佛殊勝功德廣大福田時佛為說十二因緣及四聖諦童子聞法證阿羅漢。

　　犍稚梵讚一部一卷(西方聖賢集收)

　　上五部竝中天竺梵本所出。

　　右經集三藏沙門法賢譯法天證梵義施護證梵文沙門清沼令遵筆受沙門智遜慧達綴文沙門惠溫守巒慧超知則守遵顥丕雲勝證義戶部郎中張洎潤文殿頭高品楊繼詮供奉官張美監譯是月三日監使引三藏等詣
　　　　崇政殿捧所譯經具表
　　　　上進其詞曰臣法賢等言臣等今譯就眾許摩訶帝等經五部一十七卷皆能仁在世真語利生舍衛城中唱四諦而聲聞獲益俱陀林下提十地而菩薩當機或果上談因或禪中現瑞或顯揚於聖族或開導于迷塗真俗互陳空有雙照四德備具一雨溥滋慶逢至聖之朝覩此難思之教伏惟
　　　　應運統天睿文英武大聖至明廣孝皇帝陛下膺乾撫運體道御邦上奉三無合覆載照臨之德下安萬有推生成教道之仁
　　　　眷甘露之法門
　　　　思醍醐之正味重興翻譯務廣流通臣等早乏多聞叨依像法傳鷲峯之祕奧愧匪通才祝
　　　　鳳曆之延鴻唯𧆛精懇前件新譯經集謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經集入藏頒行并度本院童行十有一人為僧是年又
　　　　詔梵學僧惟淨為譯經筆受以法賢上言先奉
　　　　詔擇童子五十人攻習梵學惟淨初以童子中選太平興國九年十月度為僧其人每口授梵章則心通其義西域文字皆能曉晤故特從甄擢焉又
　　　　詔曰朕端委中宸惠綏諸夏每欽崇於至教思誘導於羣迷惟竺土之淨區本能仁之闡化爰資通譯遂獲妙言因其慕嚮之誠式繼翻宣之盛西天譯經三藏朝散大夫試鴻臚少卿明教大師法賢傳教大師法天傳法大師施護等並金河名[由/日]柰苑高流夙探了義之宗深樂同文之運而自遠趨帝闕光啟梵筵繼白馬之遐蹤暢青蓮之祕旨克揚妙諦列上契經疇其廣演之勞協我必誠之志屬親耕成禮鴻霈誕敷增祑卿曹優其命數是為朝獎以耀空門法賢可特授試光祿卿法天施護可竝特授試鴻臚卿餘如故翌日具表謝云臣法賢等言伏蒙
　　　　聖恩特授臣法賢試光祿卿法天施護竝試鴻臚卿者天光下燭
　　　　兌澤旁霑忻懼交并傍偟罔措臣等甞詢典故竊訪官班謂卿也漢曰象河周稱惟月名崇九寺位亞三階苟非時髦莫膺寵授豈有擢從緇侶試此清資止如法果以道行授官不空以神通進爵斯皆釋門龍象覺苑棟梁而臣等學謝支謙名慙童壽貢梵編於金闕早契夙心翻妙義於玉華久叨
　　　　殊獎
　　　　中旨曲加於敦諭
　　　　宸慈迴借於發揮豈謂
　　　　伏蒙
　　　　應運統天睿文英武大聖至明廣孝皇帝陛下屬耕籍之藏儀布恩榮而及物假茲名器耀于法筵敢不臨履為懷精勤勵志共演雙林之法要以酬
　　　　萬乘之
　　　　鴻恩謹奉表稱
　　　　謝以
　　　　聞十月中僧行達寶基道初三人自天竺還以所得梵經八夾
　　　　進獻
　　　　上召見各賜紫衣束帛其後中國僧詣西域得梵經還者竝如之。

　　淳化元年十月譯成經集一十一卷

　　七佛經一部一卷

　　小乘經藏收佛在舍衛國祇樹給孤獨園說此中所明有苾芻眾思惟過去有佛出現族姓壽量而不能知時佛為說七佛世尊族姓壽量說法弟子等事末後世尊自說初生出家轉法輪之相欲令知佛族姓壽量起心修行而趣證也。

　　毗婆尸佛經一部二卷

　　小乘經藏收析出別譯上卷所明滿度摩王有一太子名毗婆尸出城游觀見四種相厭苦出家出國游行夏安居已思惟十二緣生又觀色等五蘊生滅幻化乃得解脫下卷所明既成佛道度生說法有證羅漢那含果者此之大旨者說十二支及四諦法令所度生證四聖果誘導進修捨凡趣聖者也。

　　大三摩惹經一部一卷

　　小乘經藏收佛在迦毗羅林說此中所明十方釋梵四大梵王各說偈頌佛為說法復有藥叉四天大王忉利天等童男童女皆來集會乃至魔聞說法歸依息惡此之大旨者人天集會演說法要有大威力能伏惡魔等也。

　　長者施報經一部一卷

　　小乘經藏收佛在舍衛國祇樹給孤獨園說此中所明佛為給孤長者說布施法心有所求獲報不廣又說彌羅摩長者昔曾行施捨金銀寶妙衣輦輿不如以食施正見人由是廣申較量乃至最後給孤長者心得清淨悟寂滅忍。

　　上四部竝西天竺梵本所出。

　　毗沙門天王經一部一卷

　　大乘經藏祕密部收佛在舍衛國祇樹給孤獨園說此中所明時毗沙門天王初夜放光來禮佛足說偈讚歎四方天王皆來禮佛各以威德護四大洲時毗沙門次說呪句若乾闥婆聞此神呪復作嬈亂一切有情者頭破七分如阿梨樹乃至廣陳呪句最後世尊讚歎此經有大威力此乃世尊威神加被天王令宣密言護持含識也。

　　聖曜母陀羅尼經一部一卷

　　大乘經藏祕密部收佛在阿拏迦嚩帝大城說此中所明八部龍神九曜星宿人非人等佛為說法時金剛手菩薩天眼觀眾見諸宿曜惱害眾生請佛說法為作擁護佛於自心出大光明入宿曜頂乃說呪句復說聖曜母呪以作加持令諸眾生所願如意。

　　解憂經一部一卷

　　小乘經藏收佛在舍衛國祇樹給孤獨園說此中所明初陳二偈次長行說凡夫迷著恩愛生憂今佛為說解憂之法令諸眾生學斷輪迴如諸聲聞斷漏離憂出於三界也。

　　佛一百八名讚一部一卷

　　文殊師利一百八名讚一部一卷

　　聖觀自在菩薩梵讚一部一卷(並西方聖賢集收)

　　上六部竝中天竺梵本所出。

　　右經集三藏沙門法天譯法賢證梵義施護證梵文沙門清沼令遵惟淨筆受沙門慧達綴文沙門惠溫守巒智遜慧超知則守遵歸省雲勝證義太僕少卿張洎潤文殿頭高品楊繼詮供奉官張美監譯是月三日監使引三藏等詣
　　　　崇政殿捧所譯經具表
　　　　上進其詞曰臣法天等言臣等今譯就七佛等經讚共一十部一十一卷經旨宏深顯密交辯讚文奧妙華梵雙彰聖曜母之揔持化諸列宿毗沙門之祕印伏彼邪魔或示緣生或明施報或立安居之制或剪煩惱之根由旁設於化城冀同歸於覺苑慶斯法寶出自
　　　　聖朝伏惟
　　　　應運統天睿文英武大聖至明廣孝皇帝陛下道際淨居光超梵輔
　　　　御金輪而化千界
　　　　膺寶歷而接九皇浸
　　　　惠澤於飛滿偃
　　　　仁風於卉木而復
　　　　凝神淨域索隱真筌譯鶴樹之遺音廣龍宮之祕藏洪惟妙教永贊
　　　　丕圖適逢
　　　　降聖之辰仰祝
　　　　後天之壽前件新譯經集謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經集入藏頒行并度本院童行十有一人為僧。

大中祥符法寶錄卷第七


趙城金藏第 111 冊 No. 1501 大中祥符法寶錄


大中祥符法寶錄卷第八

　　(▆…▆…▆…▆
　　　　勑編修)

　　別明　聖代翻宣錄中之七

　　藏乘區別年代指明二之六

　　二年七月譯成經律集一十二卷

　　帝釋般若波羅蜜多心經一部一卷

　　大乘經藏祕密部收佛在王舍城鷲峯山說此中所明佛為帝釋說般若波羅蜜多甚深之義非一非異亦非斷常去來等相乃至五蘊六度十八空等亦非一異斷常等相義括塵沙性融真界後說神呪般若心明是無上明攝諸勝用然與諸法非即非離混入諸法妙真常門揔攝一切神通勝用徧照般若波羅蜜多經一部一卷大乘經藏祕密部收佛在他化自在天宮為金剛手等說諸菩薩清淨法門又說祕密吽字義門攝一切法又說二十五種祕密法門大明呪句如是印呪破一切罪作諸吉祥又說得聞此經一四句偈聖賢衛護命終得生十方淨土乃至獲諸勝妙功德此之大旨者廣顯菩薩清淨法門謂即微妙祕密吽字此字乃入智用之門警悟一切瑜伽行者令得祕密相應故也。

　　五十頌聖般若波羅蜜多經一部一卷

　　大乘經藏收佛在王舍城鷲峯山說佛語須菩提若諸異生及聲聞緣覺受持此經者速成正等覺以三乘法平等一如乃至六度十八種空三十七品菩提分等諸法無異如是知者而速成就阿耨菩提此之大旨者般若能生彼一切法般若平等住一如故諸法亦住平等一如如是知者速得證悟故也。

　　四無所畏經一部一卷

　　大乘經藏收佛在舍衛國祇樹給孤獨園說此中所明如來成就四無所畏能轉法輪乃為廣陳四無畏義又說曾於八大眾中得無所畏。

　　大乘戒經一部一卷

　　大乘律藏收佛在舍衛國祇樹給孤獨園說此中所明諸苾芻等求解脫者寧捨身命不壞律儀破毀者沈淪惡道守護者當得見佛又毀戒者如無目人對鑑亦然意令苾芻奉持戒律出離輪迴斷諸染因趣成佛果者也。

　　聖最勝陀羅尼經一部一卷

　　大乘經藏祕密部收佛在波囉鉢多國星左大城虞彌曩精舍說此中所明有一苾芻出星左城於其中路逢一大人知是文殊因問所從文殊具荅閻浮眾生當有種種風廣等病及諸災沴為阿修羅及惡鬼神之所嬈亂即為宣說最勝大明祕密呪句若誦一徧或復五徧災病悉除此乃文殊菩薩悲愍惡世一切眾生宣說此明令其持誦俾得拔除諸苦者也。

　　聖六字增壽大明陀羅尼經一部一卷

　　大乘經藏祕密部收佛在舍衛國祇樹給孤獨園說此中所明阿難有疾佛為宣說六字大明使令受持消除疾苦又復此明增益壽命而此呪者有六威德大師同共宣說又以呪言呪線繫患人手令得安隱山可令動海可使竭說此呪明故不虛妄也。

　　增慧陀羅尼經一部一卷

　　大乘經藏祕密部收析出別譯此中所明大慧菩薩為童子相菩薩宣說明句欲令世閒諸愚癡者依法誦此陀羅尼故於六月中即獲聦利儻信發一念乃報起多門顯此呪明有大功力。

　　諸佛經一部一卷

　　大乘經藏收佛在王舍城鷲峯山說此中所明目連運通徃色究竟天問彼天人何時有佛出世成道有百天眾同荅目連經百千劫佛出成道目連離彼還至佛所請問前事佛言彼天知見甚少荅汝之言未可深信佛因廣談多佛出世利生說法乃至彼一一佛成正覺尊歷無數劫我今成佛劫數甚多此之大旨者因目連之現通舉徃事而伸問還以白佛方決其意乃顯如來了達三世悉無礙也。

　　大乘舍黎娑檐摩經一部一卷

　　大乘經藏收佛在王舍城鷲峯山說此中所明佛語苾芻若於十二緣生而能見了是名見法以見法故即名見佛舍利子聞不能解了因即徃問慈氏菩薩慈氏初即略說緣生名相及八正道後復廣明緣生之義又說六界無我等相若有能觀十二緣者名為正觀是即正慧了三世法悉無去來乃至當為授菩提記。

　　一切如來說佛頂輪王一百八名讚一部一卷

　　聖多羅菩薩梵讚一部一卷(並西方聖賢集收)

　　上一十二部竝中天竺梵本所出。

　　右經律集三藏沙門施護譯法賢證梵義法天證梵文沙門清沼惟淨筆受沙門慧達智遜綴文沙門惠溫守巒慧超守遵道文歸省雲勝全永證義太僕少卿張洎潤文殿頭高品楊繼詮供奉官張美監譯是月十日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就帝釋般若波羅蜜多心經等一十二部一十二卷或宣般若或顯揔持摽帝釋者秉智炬之大天稱徧照者破有暗之勝用談乎空理得空中之不空示彼密因即密中之深密自在天上讚六字神功給孤園中演七支戒體性異于根莖枝葉味分於酥酪醍醐始自一音應乎品類允屬
　　　　承平之運更崇化度之門伏惟
　　　　應運統天睿文英武大聖至明廣孝皇帝陛下德被四天
　　　　行躋十地運洪慈而濟俗敦眾善以保邦
　　　　歸依上乘
　　　　欽崇至教受
　　　　能仁之夙記啟像劫之勝因廣譯祕文宏開覺路臣等叨承
　　　　詔命獲奉宣揚敢憑最
　　　　上之緣永福
　　　　無疆之祚前件新譯經律集謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經律集入藏頒行是年五月
　　　　詔西面㳂邊黎州階州泰州廣州等四處有梵僧自天竺來及中國僧游天竺還者所賷梵經舍利功德等竝先具奏
　　　　聞其梵經等仍封▆以進。

　　是年十月譯成經七卷

　　佛母寶德藏般若波羅蜜多經一部三卷

　　大乘經藏收析出別譯揔有三十三品上卷所明行無所行是行最上又云菩薩由得安隱之樂大乘之乘徃諸方所又說常與無常我及無我有為無為一切諸法皆悉住於無相之行若以香華供養佛塔或復營造不及書寫受持功德又若有人供養舍利不如供養般若供養般若者速得解脫又化河沙佛剎眾生證羅漢果不如持此般若功德能成無上正等覺尊又說聲聞功德布施持戒不如菩薩福蘊少分若不信般若或生誹謗是人少智墮阿鼻獄又明果色清淨即一切智清淨猶如虛空不斷不壞菩薩發心聞此般若雖未授記而亦非久得證菩提又明菩薩魔事而不可數種種變化起諸魔相中卷所明十方諸佛從般若生三乘聖法皆般若出一味法中離諸分別菩薩智心捨法我見智起自然獲佛功德如王不舉國政自行善入智門其義如是又說如度海舩或時破壞須依草木得達彼岸人發信心依於般若得越苦海成佛菩提又明佛果菩提大智功德皆從般若而得成就十方世界三世佛法一切住如實無得無分別菩薩若求如是法者應當精進而行般若又若求清淨行最上行乃至為法捨於身命如須彌山名不退行又色等五蘊甚深無相如是六塵十二界空非空非實不可得故穀種生果非有非無佛果如幻離有無性而無所著乃至得授佛菩提記又行解脫門非求寂靜如鳥飛空非住於空非住於地菩薩如是無所住故方獲最上神通之力又復菩薩或有執魔從自心現作親友相言汝名佛菩薩聞已心生忻悅為魔所著故當觀察又智者依師疾得無上乃至依彼善友速能成就諸波羅蜜等下卷所明行大智行施甘露法利益人天平等無閒決定當證法王之位又魔恐菩薩證法王位處天常憂現相欲令生退懼心大智菩薩雖覩是相心亦不動又明若學戒法而不作相知非二相名學佛法諸佛化現所作皆無菩薩智行亦復如是離諸取著如幻化等菩薩了知般若生信清淨真實是即奉行一切智等樹林華果皆從地生地無增減三乘人天安隱之法皆從般若之所生故當知般若亦無增減又明修四禪定當得菩提乃至度脫眾生圓滿淨土離相不二求佛菩提於諸眾生起慈忍故令人聞言悉皆歡喜等持戒高遠修成定行證佛菩提離諸鄣礙猶如皎月出於雲中又布施賑貧獲於富樂明寶德藏中有妙藥若人服之悉證道果等此之大旨者談般若無著之本演涅槃寂靜之源離色離心非空非有圓融淨妙法性甚深實上乘之真教者也。

　　大乘無量壽莊嚴經一部三卷

　　大乘經藏收佛在王舍城鷲峯山說上卷所明佛集苾芻說過去劫值燃燈佛乃至值遇世自在王如來發菩提心請說佛剎功德廣發大願等中卷所明作法苾芻於徃昔時對佛發願精進修習歷阿僧祇為求菩提乃至成佛已來於今十劫等下卷所明東方世界河沙剎土菩薩聲聞以妙香華供養極樂世界無量壽佛彼佛因中發大願言願我當來成佛之日人聞我名頂禮稱讚皆生淨土即得解脫等此之大旨者始自如來談於因行遇燃燈佛得授記別後復廣讚極樂國土勸人求生欲使含識忻慕淨土而趣證菩提者也。

　　薩鉢多酥哩踰捺野經一部一卷

　　小乘經藏收佛在毗舍梨國猨猴井樓閣精舍說此中所明佛謂苾芻作如是言諸行無常是生滅法如劫壞時七日出現江海枯涸山石融銷三千世界悉如灰燼豈有眾生而得久住意令苾芻起厭離心求脫三界趣證四果矣。

　　上三部竝中天竺梵本所出。

　　右經三藏沙門法賢譯法天證梵義施護證梵文沙門清沼惟淨筆受沙門智遜慧達綴文沙門惠溫守巒慧超守遵道文歸省雲勝全永證義右諫議大夫張洎潤文殿頭高品楊繼詮供奉官張美監譯是月二日監使引三藏等詣
　　　　崇政殿捧所譯經具表
　　　　上進其詞曰臣法賢等言臣等今譯就佛母寶德藏般若波羅蜜多等經三部七卷上二部說從報體峻闢幽關皆十地等流具塵沙功德之所入也趨其行者造真如之實際下一經演自化身曲開權徑唯四果小聖滅分別煩惱之所由也遵其道者得生空之涅槃咸一雨之所霑逐三根而受潤教傳華夏福被人天伏惟
　　　　應運統天睿文英武大聖至明廣孝皇帝陛下德邁普香
　　　　道侔大梵
　　　　凝旒御極正
　　　　玉歷以承乾
　　　　端拱臨人應
　　　　金輪而撫運大闡無為之理深探不二之門螺髻圓音協
　　　　聖時而再震鷺池嘉會當此日而中興臣等慶逢貫月之辰式貢雨花之教庶資景福永固
　　　　皇圖前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行仍度本院童行十有一人為僧是年三月中天竺摩竭陀國僧吉祥志獻梵經三夾五月師子國僧佛護與甚徒五人來朝獻梵經二十夾七月中天竺僧佛護獻梵經五夾四年十一月南天竺僧惠吉祥獻梵經一夾是月師子國僧覺喜獻梵經六十二夾舍利佛骨菩提印白㲲畫像并白㲲書隨求真言輪及如意輪壇儀等。

　　五年正月譯成經集七卷

　　金剛手菩薩降伏一切部多大教王經一部三卷

　　大乘經藏祕密部收析出別譯上卷所明降伏部多成就之法八部多主成就處所及部多女法行印相乃至持誦此真言時須彌山動海水傾搖等中卷所明降諸部多觀想之法或想月輪中有吽字或夜叉女成就印相等下卷所明作曼拏羅法用次第彼以白檀及牛黃末於樺皮上𦘕夜叉像誦明加持部多即現此之大旨者顯是呪明具難思力起勝方便開悉地門一切部多皆悉降伏。

　　上一部北天竺梵本所出。

　　一切如來烏瑟膩沙最勝揔持經一部一卷

　　大乘經藏祕密部收佛在極樂佛剎善法堂中說此中所明無量壽佛為令有情離疾病苦說此法門若能書寫持誦供養脫一切病復能成就一切事業。

　　最上大乘金剛大教寶王經一部二卷

　　大乘經藏祕密部收佛在廣嚴城菴羅樹園說上卷所明佛放大光踰於日月阿難請問此光因緣佛即為說時有天子名印捺囉部帝欲聞深法佛乃為其宣說四種最上之法謂聲聞緣覺二乘方廣大乘最上金剛大乘等聞者必獲無生法忍下卷所明佛勑金剛手菩薩觀彼天子發誠諦心欲請菩薩宮中供養時金剛手菩薩應機赴請因為廣說大乘祕密甚深之法欲令王等證無生忍復有沙門婆羅門等及四印度王悉集宮中隨喜聽法是時菩薩於六年中王宮說法示教既終隱身不現此之大旨者通標四乘具包眾法攝祕密甚深之義入瑜伽解脫之門二諦融明三空互入祕密主應機設法印度王證悟無生理𮍡淵微教乘彰顯寔曰最上大乘祕門相應法中深旨者也。

　　菩提心觀釋一部一卷(西方聖賢集收)

　　上三部竝中天竺梵本所出。

　　右經集三藏沙門法天譯法賢證梵義施護證梵文沙門清沼惟淨筆受沙門智遜綴文沙門惠溫仁徹守貞從志慧達守遵道文處圓雲勝證義翰林學士中書舍人張洎潤文右內率府副率張美殿頭高品楊繼詮監譯是月十二日監使引三藏等詣
　　　　崇政殿捧所譯經具表
　　　　上進其詞曰臣法天等言臣等今譯就金剛手菩薩降伏一切部多大教王等經三部菩提心觀釋一部共七卷其經也皆如來誠諦之言利均蜎蠢其釋也唯菩薩集撰之義炳若丹青智起四心秉摧邪之慧刃名彰五日立破有之智燈從大揔持門入不思議境以觀發慧綜五部而攝心得意忘言體三輪而泯跡仰斯真教廣利有情恭惟應運統天睿文英武大聖至明廣孝皇帝陛下德契穹旻
　　　　心冥大覺應千輪而御宇嚴百福以垂裳
　　　　受密記於雙林三祇云滿運大慈於沙界二利同修宏敞玉華廣開金藏臣等䇿名法苑視秩清途唯期翻衍之鴻因永贊緜長之寶祚前件新譯經集謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經集入藏頒行。

　　是年四月譯成經七卷

　　護國尊者所問大乘經一部四卷

　　大乘經藏收佛在王舍城鷲峯山說第一卷明佛集大眾說起教因護國尊者請問世尊以何等法為菩薩行能得一切最上功德由是如來稱歎善哉為說四法若能修習具足清淨是名菩薩乃至重復說偈明前行相等第二卷明有四種法為菩薩縛次說八種補特伽羅離菩提心不得為說最上功德殊妙之法復明淨光天子為太子福光廣說法要令離塵境等第三卷明淨光天子勸彼太子離於染著令其出家時發光王乃為太子造立宮殿諸娛樂具誘引其心令生愛著俄聞空天讚三寶德太子請問天具宣揚第四卷明福光太子聞三寶德歸佛出家志求菩提佛為宣說菩薩行等時發光王既失太子悲泣求訪因詣佛所佛為說法其王即時得不退轉阿耨菩提至於如來入涅槃後茶毗起塔廣作佛事其後讚經功德暫聞信受勝僧祇劫行五波羅蜜等此之大旨者談本行之因明大乘之義暫聞讀誦果利難量至信受持功能莫大實最上甚深之教也。

　　上一部中天竺梵本所出。

　　金剛香菩薩大明成就儀軌經一部三卷

　　大乘經藏祕密部收佛在覩史多天說上卷所明大眾問佛教起因由如來受請入三摩地忽於眼中放大光明其光徧照十方佛剎光徧照已還佛前住如大火聚化忿怒像現身光明於金剛手大菩薩前說此大明及說息災增益敬愛降伏等法中卷所明降伏法用即金剛香成就大明祕密印相獻香華等下卷所明擇地結界觀想字輪能調難調忿怒印相乃至金剛速行大明等法。

　　上一部西天竺梵本所出。

　　右經三藏沙門施護譯法賢證梵義法天證梵文沙門清沼惟淨筆受沙門慧達智遜綴文沙門惠溫仁徹守貞從志守遵道文處圓雲勝證義翰林學士中書舍人張洎潤文右內率府副率張美殿頭高品楊繼詮監譯是月八日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就護國尊者所問大乘經等二部七卷在昔如來神化無方靈機莫測現希有事說最上乘王舍城中顯真如於言外覩史天上明悉地於字輪由尊者之發機自菩薩之開化理當冥契行在圓修妙德瑩然假要筌於般若靈光煥若揚祕印於瑜伽將闡斯文聿鍾
　　　　昌運伏惟
　　　　應運統天睿文英武大聖至明廣孝皇帝陛下同風三代比德九皇
　　　　道昭于二十八天
　　　　瑞顯于三十二相探微言於鷲嶺洞究真源躡淨行於龍華深窮實際臣等道慙支鶴德謝安鵬譯梵從華續佛乘於不朽瞻
　　　　天頌
　　　　聖祝堯曆於無疆前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行是年梵學沙門智江致宗二人
　　　　詔充譯經筆受綴文沙門慧達
　　　　詔授右街鑒義。

大中祥符法寶錄卷第八

　　(北柳村崔家門下李氏刀經二板)。


趙城金藏第 111 冊 No. 1501 大中祥符法寶錄


大中祥符法寶錄卷第十

　　(▆…▆…▆…▆…
　　　　▆…▆)

　　別明　聖代翻宣錄中之九

　　藏乘區別年代指明二之八

　　佛三身讚等二合一卷

　　佛三身讚

　　曼殊室利菩薩吉祥伽陀(竝西方聖賢集收)

　　上三部竝中天竺梵本所出。

　　右經集三藏沙門法賢譯法天證梵義施護證梵文沙門清沼惟淨智江致宗筆受沙門智遜綴文沙門仁▆守貞從志道文▆哲雲勝句端守贊道澄證義給事中楊礪潤文右監門衛率府率張美內供奉官楊繼詮監譯是月十九日監使引三藏等詣
　　　　崇政殿捧所譯經具表
　　　　上進其詞曰臣法賢等言臣等今譯就大愛陀羅尼經等三部共三卷皆大雄開方便門示真實相教諸菩薩登十地之道階由菩薩依揔持王傳祕密印同乎調御也三祇之勝業吉祥大士悲苦趣以興言大愛上人現海神而陳化虛空藏之法炬燭彼幽塗無量壽之智輪攝諸生類讚三身之妙德彰二利之大勳允屬
　　　　休明惟新演暢伏惟
　　　　皇帝陛下欽膺
　　　　駿命光纂
　　　　丕圖執左契以臨人應飛輪而御極奉
　　　　先思孝備罄於永懷臨下以寬用臻於至治百神孚祐三寶垂休
　　　　真化冥符梵文遐至臣等仰承
　　　　詔旨幸預翻傳式期
　　　　莫大之良因上祝
　　　　無疆之聖祚前件新譯經集謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經集入藏頒行。

　　是年十一月譯成經一十卷

　　延壽妙門陀羅尼經一部一卷

　　大乘經藏祕密部收佛在摩伽陀國成正覺地聖金剛座大靈塔處普光明殿菩提道場說此中所明金剛手菩薩言此陀羅尼能與我及一切眾生善作擁護使彼惡魔伺不得便疾病中夭亦不能侵。

　　大吉祥陀羅尼寶賢陀羅尼二經合一卷

　　大吉祥陀羅尼經大乘經藏祕密部收佛在蘇珂嚩帝佛剎說此中所明是陀羅尼有大功德若人記念獲大富貴一切部多皆來畏伏寶賢陀羅尼經大乘經藏祕密部收佛在舍衛國祇樹給孤獨園說是時有大夜叉主其名寶賢而白佛言我有祕密心陀羅尼若能持誦依法所作一切如意。

　　聖多羅菩薩經一部一卷

　　大乘經藏祕密部收佛在香醉山五髻乾闥婆王宮說此中所明佛世尊於天人眾中如須彌山顯于大海是時五髻乾闥婆王言願佛世尊悲愍於我天人阿修羅等與作廣大利益安樂願為宣說多羅菩薩一百八名佛乃為說如是名號最後復說多羅菩薩陀羅尼等。

　　戒香經一部一卷

　　小乘經藏收佛在舍衛國祇樹給孤獨園說此中所明佛謂阿難世閒何香有風無風徧十方聞謂近事男及近事女持佛五戒不殺盜等如是五種淨戒之香有風無風徧十方聞一切聞者咸皆稱讚。

　　息除賊難陀羅尼經一部一卷

　　大乘經藏祕密部收佛在摩伽陀國菴羅樹園側韋提呬山帝釋巖中說此中所明阿難一時忽見大惡盜賊之眾自遠而來即生怖畏因以白佛佛乃為說此陀羅尼能除一切賊難怖畏。

　　一切如來名號陀羅尼經一部一卷

　　大乘經藏祕密部收佛在摩伽陀國法野大菩提道場中說此中所明觀自在菩薩一時白佛我有一切如來名號陀羅尼是陀羅尼過去莊嚴現在賢善未來星宿三劫千佛同共宣說佛勑許宣時觀自在菩薩先說如來諸名號已次說祕密陀羅尼句。

　　觀自在菩薩母陀羅尼經一部一卷

　　大乘經藏秘密部收佛在廣嚴城說此中所明普賢菩薩白佛言世尊我有觀自在菩薩母陀羅尼大明章句佛勑許宣普賢乃說如是祕密微妙呪句即菩薩母若有受持讀誦之者罪業消除一切所求皆得成就。

　　祕密八名陀羅尼經一部一卷

　　大乘經藏祕密部收佛在舍衛國祇樹給孤獨園說此中所明佛謂金剛手言我今於汝金剛部中略說汝之祕密八名及陀羅尼若持誦者退散魔怨於諸所求不難而成。

　　上八部竝中天竺梵本所出。

　　大正句王經一部二卷

　　小乘經藏收一時迦葉童子在憍薩羅國尸利沙大城之北尸利沙林鹿野園中說上卷所明是時有王名大正句都彼大城每作是言無有來世亦無有人復無化生起斯異見乃問迦葉迦葉為王廣宣其事設以喻況顯斯義旨以善方便使令開悟下卷所明迦葉告王勿更有喻證彼無人無後世邪王言有喻可證此理最後乃至其王受化心開意解向佛投誠受三自歸永持五戒。

　　上一部西天竺梵本所出。

　　右經三藏沙門法賢譯法天證梵義施護證梵文沙門清沼惟淨智江致宗筆受沙門智遜道澄綴文沙門仁徹守貞從志道文懷哲雲勝句端守贊證義翰林學士給事中楊礪潤文殿頭高品鄭守鈞監譯是月二十三日監使引三藏等詣
　　　　崇政殿捧所譯經具表
　　　　上進其詞曰臣法賢等言臣等今譯就延壽妙門陀羅尼等經九部共一十卷皆如來起後得智說如實言應機而立三乘詣理而歸一揆菴羅樹下演奧密之靈筌鹿野苑閒示人天之妙利或止香醉山裏或處菩提場中踞解脫牀現㧾持印見聞生信皆得吉祥教授利他速獲悉地傳流所及翻演惟新恭惟
　　　　皇帝陛下德緫妙嚴道躋梵輔行清淨化修菩提於三十四心住常樂門承記別於百千萬劫欽承先旨宣暢祕文廣闡譯筵奉揚真教臣等叨膺
　　　　明詔同演契經敢因
　　　　樞電之降祥仰祝
　　　　河沙之筭福前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行又法賢法天施護竝
　　　　詔加朝奉大夫仍度本院童行十有一人為僧十二月泥波羅國僧羅護羅獻梵經二十六夾。

　　咸平元年七月譯成經七卷

　　頻婆娑羅王經一部一卷

　　小乘經藏收佛在王舍城杖林山中靈塔處說此中所明頻婆娑羅王與諸臣佐同詣佛所伸禮奉巳時有婆羅門等作是念言優樓頻螺迦葉壽三百歲領徒五百投佛出家而世尊者方成正覺師少資老遂起疑心佛知其意令彼迦葉現十八變還復本座佛為眾說五蘊生滅涅槃寂靜眾聞法已各得果利頻婆娑羅王亦獲勝益於佛法中得無所畏。

　　舊城喻經一部一卷

　　小乘經藏收佛在舍衛國祇樹給孤獨園說此中所明佛為苾芻宣說徃昔未證果時觀十二支逆推老死因生支有乃至行支因無明有返觀還滅亦復如是既居果位返念因時如人履其舊道達舊都城如來今日到涅槃城嚴麗如故返照其源法無差別。

　　人仙經一部一卷

　　小乘經藏收佛在那提迦城崐左迦精舍說此中所明阿難問佛頻婆娑羅王及彼城中諸優婆塞此滅彼生行願果報世尊因為示相觀察又以神通使空聲曰我是人仙因此向佛次第宣說頻婆娑羅王及彼八萬諸優婆塞由信佛法證須陀洹又說梵王變現神通因四神足說四念處及八正道皆言如來悉知悉見令諸眾生咸得清淨。

　　信佛功德經一部一卷

　　小乘經藏收佛在阿拏迦城菴羅園說此中所明因舍利弗欲說如來功德等事佛讚許說此所說者正顯如來能說廣大最勝妙法若善不善及諸緣生等又舍利弗說或修一法或滅一法或證一法及說七種人法證四果法悉為顯諸外道不信於佛明舍利弗深生信奉。

　　信解智力經一部一卷

　　小乘經藏收佛在舍衛國祇樹給孤獨園說此中所明佛為苾芻說信解力此法即是真如之理唯佛能知謂佛所有五力十力於是法中實知實證是能了知佛無上處作師子吼轉妙法輪作是說者意令苾芻如理修學故也。

　　善樂長者經一部一卷

　　大乘經藏祕密部收佛在迦毗羅城說此中所明善樂長者了達四諦信向三寶忽於一時不見色像遙向世尊歸依發願佛勑阿難持呪徃彼為作救護是時長者以呪力故即能觀照還復如故。

　　上六部竝中天竺語龜茲國書。

　　法身經一部一卷

　　大乘經藏收析出別譯此中所明廣顯佛之法身功德及說化身種種勝用若有求成正等覺智諸苾芻等應當如理如實了知隨所了知如理應修等。

　　上一部中天竺梵本所出。

　　右經三藏沙門法賢譯法天證梵義施護證梵文沙門清沼惟淨智江致宗筆受沙門智遜道澄綴文沙門仁徹守貞從志道文雲勝懷哲句端守贊證義翰林學士給事中楊礪潤文殿頭高品鄭守鈞監譯是月十一日監使引三藏等詣
　　　　崇政殿捧所譯經具表
　　　　上進其詞曰臣法賢等言臣等今譯就頻婆娑羅王等經七部共七卷教分于半字滿字理契于大根小根或支流別行或隨方設化崐左迦舍現神足通給孤獨園作師子吼三脫門之顯敞豈閒賢愚八正道之坦夷寧容瓦礫彰人仙之宿住示長者之本因金口親宣玉華載譯伏惟
　　　　皇帝陛下纂承
　　　　聖業茂建
　　　　鴻徽欽奉
　　　　大雄闡揚真法
　　　　洞三空之奧邃
　　　　究七覺之幽微臣等學謝安清道慙支讖今以中元届節妙義初翻冀憑覺地之因永福
　　　　後天之祚前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行是年四月北天竺僧迦蘭拏扇底獻梵經三十一夾五月北天竺僧如來吉祥獻梵經一夾并觀音銅像一軀。

　　是年十一月譯成經律七卷

　　最上祕密那拏天經一部三卷

　　大乘經藏祕密部收揔有九分佛在毗沙門宮為大眾說上卷所明成就儀軌因毗沙門勸請說法佛從面門出七色光入那拏天頂時那拏天說心大明令人持誦所求成就中卷所明欲求聖藥或欲調伏諸惡夜叉設咄嚕等皆得隨意又令依法畫曼拏羅及那拏天像前持誦作諸成就皆悉如意下卷所明脩花燈塗用獻供養結諸印相持誦大明欲作護摩及諸敬愛依法施作所欲皆成揔彰此部經之大旨者顯佛世尊為利益故詣毗沙門宮攝伏部多制諸惡者放光表瑞受請應機復欲彰其那拏天力得大自在具大威神說自心明而為降伏以伏惡故增益法成自得敬愛由此普能成就諸法入修羅宮出地伏藏聖劒聖藥八法皆成故知大覺權方設降伏之軌範真乘祕要彰悉地之功能悲智相應印明融貫攝用歸體同入真常彼那拏天即菩提智斯乃祕密深旨者也。

　　帝釋所問經一部一卷

　　小乘經藏收佛在摩伽陀國王舍城東帝釋巖中為帝釋說此中所明帝釋天主問煩惱因求出離法佛說煩惱憎愛為因由憎愛故起諸過失令斷染因修諸淨行帝釋聞法遠塵離垢得法眼淨。

　　決定義經一部一卷

　　小乘經藏收佛在舍衛國祇樹給孤獨園為苾芻說此中所明謂蘊處界緣生四諦二十二根佛十力等決定名義顯佛所說決定正法純一無雜清淨圓滿。

　　上三部竝中天竺梵本所出。

　　四品法門經一部一卷

　　小乘經藏收佛在舍衛國祇樹給孤獨園為阿難說此經凡有四名一名四品法門二名法鏡三名甘露鼓四名多界意明眾生愚迷不了四法謂界處緣起處非處法不善了故迷於正理不能斷苦而求解脫世尊為說令其修斷趣證聖果等。

　　解夏經一部一卷

　　小乘律藏收佛在王舍城迦蘭陀竹林精舍為苾芻說此中所明解夏法式若自有罪恣他舉陳佛與苾芻無諸過失互相忍可三業清淨。

　　上二部本中天竺語龜茲國書。

　　右經律三藏沙門法賢譯法天證梵義施護證梵文沙門清沼惟淨智江致宗筆受沙門智遜仁徹綴文沙門守貞從志道文雲勝懷哲句端守贊道一證義樞密副使工部侍郎楊礪潤文殿頭高品鄭守鈞監譯是月十九日監使引三藏等詣
　　　　崇政殿捧所譯經具表
　　　　上進其詞曰臣法賢等言臣等今譯就最上祕密那拏天等經律五部七卷雷音爰震道種方萌由機感之多門乃權實之殊致或處蓮華藏彰祕密之神功或現甘露王明決擇之真要菴羅巖窟演四諦之法輪迦蘭竹林制九旬之儀𥱍皆令解脫咸趣菩提示鑿井而必使見源設化城而當期獲寶允鍾
　　　　昌運廣達真風伏惟
　　　　皇帝陛下道際釋天明齊佛日
　　　　握符御極膺三葉之
　　　　寶圖
　　　　灌頂臨軒備二嚴之妙相而復深窮至理旁闡真乘梵簡繼臻法音彌震臣等共偱凡識恭譯聖言欽成命以增憂仰昔賢而懷愧幸逢
　　　　聖節同罄臣誠庶資華藏之祕筌以致椿齡之善頌前件新譯經律謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經律入藏頒行是年
　　　　詔賜梵學僧智江號宣密大師致宗號揔持大師本院童行十有一人悉度為僧。

大中祥符法寶錄卷第十


趙城金藏第 111 冊 No. 1501 大中祥符法寶錄


大中祥符法寶錄卷第十一

　　(▆…▆…▆…▆
　　　　勑編修)

　　別明　聖代翻宣錄中之十

　　藏乘區別年代指明二之九

　　二年十一月譯成經八卷

　　最上根本大樂金剛不空三昧大教王經一部七卷

　　大乘經藏祕密部收揔有二十五分佛在他化自在天宮為諸菩薩說第一卷明清淨法門真實之理金剛安想大曼拏羅觀想己身同於諸佛結印持誦諸鄣銷除證大菩提一切成就第二卷明現忿怒形降伏三界淨諸煩惱灌頂心明印相軌儀字輪三昧所欲成就速證菩提第三卷明曼拏羅法獻種種供養讚金剛手尊隨意願求速得圓滿第四卷明印相成就及菩提心利益有情所作無礙現忿怒相降伏諸天歸佛法僧住於三昧第五卷明說曼拏羅大法儀軌除諸業鄣銷滅三毒一切相應諸佛三昧成就儀軌最勝無倫行人受持所欲圓滿第六卷明欲受灌頂發菩提心依本部法拋華壇中華所墮處即是本尊然以金剛淨水灌頂授三昧法令修相應決證菩提所求皆得第七卷明諸部印相及諸大明次第敷宣名字行相如是祕密為利眾生依法修行所願圓滿揔彰此部經之大旨者顯毗盧遮那從真實心出真言行真言行中演祕密義此義甚深攝一切法於諸教中而為根本即此根本上中最上號大樂法大樂法者是佛三昧佛三昧者即不空心此心真實融諸智用此法門中凡有四事性即無生妙理相即正智權方體即大樂不空用即隨冝三昧包括四義混入四明修行者入解脫之要門解悟者了真言之正行是知瑜伽旨趣正其心而有歸祕密神通統其用而無相有無同體染淨一源覺智圓明斯乃真言之妙行也。

　　護國經一部一卷

　　小乘經藏收佛在俱盧城出游化利漸至覩羅聚落為婆羅門長者等說此中所明護國長者出家之緣以堅固因證聲聞果等。

　　上二部竝中天竺梵本所出。

　　右經三藏沙門法賢譯法天證梵義施護證梵文沙門清沼惟淨智江致宗筆受沙門仁徹句端綴文沙門守貞從志道文雲勝紹琛懷哲守贊道一證義司封郎中知制誥朱昂潤文殿頭高品鄭守鈞監譯是月二十二日監使引三藏等詣
　　　　崇政殿捧所譯經具表
　　　　上進其詞曰臣法賢等言臣等今譯就最上根本大樂金剛不空三昧大教王經一部七卷護國經一部一卷詳此二部顯分兩乘自在天宮端法身於華座覩羅聚落儼化質於寶臺峻闢言樞宏開覺路誘諸菩薩出處于清淨法門令彼聲聞成熟于寂滅道果三密懿範四諦妙門彰如來灌頂之儀明長者出家之利字輪發燄智劒增輝闡茲祕要之文屬在
　　　　欽明之運恭惟
　　　　崇文廣武聖明仁孝皇帝陛下盛德冠古
　　　　至仁如天
　　　　凝神靜淵得四禪之妙樂躋俗富壽揚十善之真風惟梵誥之遐臻賴
　　　　鴻猷之溥暢臣等謬依覺地幸廁法筵覩里社之殊祥親逢
　　　　睿聖奉竺乾之妙教式助莊嚴前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行
　　　　詔賜證義僧道一紫衣懷哲號辯才大師又賜職掌僧澄寶澄清二人紫衣澄緒號廣慧大師并度本院童行十有一人為僧元年春法賢等因奉所譯經見上具表陳請云臣法賢等言臣等聞贊法之文基于先古繼
　　　　聖之作肇自有唐非
　　　　睿詞無以飾金言非
　　　　宸毫無以嚴寶藏將期報佛罔避聞
　　　　天臣法賢等誠惶誠懼頓首頓首伏以永平已還梵簡乃臻於
　　　　象闕貞觀之際天章盛被於龍宮襃善逝之嘉猷成聖皇之能事
　　　　先皇帝棲神妙境宅業淨方荐開譯梵之筵
　　　　深契了空之義
　　　　躬摛鳳藻星繁有爛之文首冠寶乘霞布無為之典詞旨超邈理致淵凝振
　　　　鼓吹於梵天繪
　　　　丹青於海藏永
　　　　光三寶用伏四魔伏惟
　　　　皇帝陛下聖性生知
　　　　宸聦天縱五禮外暢酌三代之弛張四智內融究羣筌之頓漸翻宣之盛允屬於我朝欽尚之深寧踰於此日然於
　　　　繼序尚闕
　　　　聖文奮藻褰華願續
　　　　神宗之盛美發蒙啟滯庶揚調御之真風
　　　　重耀義天增輝佛日臣等性識不敏宣譯無聞慙非青眼之流誤竊連眉之譽敢期
　　　　聖造特運
　　　　天才符雙林囑累之言允五眾流通之志騰芳遠劫垂範大千臣等敢昧死請御製聖教序文以繼
　　　　先聖述作冠於新譯諸經之首臣法賢等無任𧆛祈激切之至謹具表陳
　　　　請以
　　　　聞二年秋
　　　　上遣中使趙誠信齎賜
　　　　繼作聖教序(文具東土聖賢集)翌日奉表謝云臣法賢等言臣等今月二十二日入內內侍高班趙誠信奉傳
　　　　聖旨法賢曾上表章乞
　　　　朕製聖教序屬以諒陰之內不暇抽毫近禫服已除方始構思今賜法賢等繼作聖教序一首者敷
　　　　睿律於祇園燭
　　　　宸章於海藏空門聳觀釋部生暉凡在含靈同增激抃伏惟
　　　　皇帝陛下誕膺
　　　　寶命紹啟
　　　　昌圖
　　　　恢妙道以化民
　　　　演淳風而救世
　　　　能仁應現高居
　　　　金粟之尊
　　　　正覺流通廣度河沙之眾闢重雲之淨剎購白馬之真經遠集緇徒共司祕籍臣欣從異域早預勝因譯西竺之諸詮纂毗邪之磪論三乘洞徹愧微生肇之才四句森羅幸協蘭騰之𧨏易葭灰而未幾成貝葉以滋多
　　　　太宗皇帝撫震旦之中區受如來之密印特垂
　　　　英藻用暢真宗攄
　　　　奧旨以冠篇刻貞珉而鎮地宏敷像教永示人倫
　　　　陛下寅嗣
　　　　丕基茂崇
　　　　先烈臣是敢輒陳愚懇上達
　　　　皇慈載析
　　　　序述之言庶闡
　　　　鴻明之化方虞進越亟沐頒宣
　　　　郁穆為章表
　　　　姬王之善述
　　　　溫純作範見
　　　　羲帝之彌文覃
　　　　至理於冥樞暢
　　　　仙音於法界四生具仰頓滌於塵曚一雨旁霑普昭於潤益退思庸淺叨獲受持徒傾信向之誠詎測淵沖之量臣等無任感
　　　　天荷
　　　　聖激切屏營之至謹奉表稱謝以
　　　　聞是年五月北天竺僧佛護獻梵經七夾。

　　三年十一月譯成經七卷

　　未曾有正法經一部六卷

　　大乘經藏收佛在王舍城鷲峯山中說第一卷明始因妙吉祥菩薩住其山側菩薩天人咸詣其所共作是言佛一切智云何趣證時有菩薩名龍吉祥與眾菩薩次第各說佛一切智如是說已妙吉祥言當於諸法離分別相平等相應即證佛智第二卷明時佛會中光嚴菩薩問於佛言彼妙吉祥來此會邪佛神力故令妙吉祥忽然而至光嚴菩薩白妙吉祥云何大士異處說法對以佛所說法唯佛能知是故我今隨力演說第三卷明佛令舍利子發菩提心捨聲聞果乃至萬人同發大心又為摩伽陀王說無生法令發道意第四卷明妙吉祥菩薩於初中後夜為諸菩薩廣說法要摩伽陀王而來迎請入宮供養樂欲聽法妙吉祥言法無所說諸法無二無差別等第五卷明摩伽陀王既聞法已悟法性空得無生忍白妙吉祥我於今日斷諸疑惑妙吉祥云作是言者未斷諸相時王歡喜即以妙㲲被菩薩身菩薩尒時隱身不現空中告曰王所見相非我所受第六卷明妙吉祥與眾同還佛會鶖子白佛摩伽陀王見法無生諸業盡邪佛言王聞深法豈有鄣累而不滅盡復說其王於後成佛號清淨境界壽俱胝歲太子尒時為金輪王四事供養後得菩提壽量同等斯經大旨實曰難思皆離相之至言矣。

　　上一部本中天竺語師子國書。

　　分別緣生經一部一卷

　　小乘經藏收佛在烏盧尾螺池邊泥連河側菩提樹下說此中所明佛初成道思念世閒苦樂二法無能免者若能觀察是大義利然後廣說十二緣生逆順次第。

　　上一部本中天竺語龜茲國書。

　　右經三藏沙門法天譯施護證梵文梵義沙門清沼惟淨智江致宗筆受沙門仁徹句端綴文沙門守貞從志道文雲勝懷哲紹琛守贊道一證義翰林學士吏部郎中知制誥朱昂潤文殿頭高品鄭守鈞監譯是月二十四日監使引三藏等詣
　　　　崇政殿捧所譯經具表
　　　　上進其詞曰臣法天等言臣等今譯就未曾有正法經一部六卷分別緣生經一部一卷如來以平等心說微妙義王舍城裏菩薩了於一乘泥連河邊聲聞悟於九部湛湛乎真如實際冥𡨋乎寂滅涅槃端方而安住善根宴默而思惟妙道自是二千天子發于大心五百苾芻證于初果隨機緣之差別彰訓導之普周允屬
　　　　昌辰誕敷至教伏惟
　　　　崇文廣武聖明仁孝皇帝陛下文明御宇
　　　　清淨保邦
　　　　體大覺以凝神
　　　　運等慈而濟物
　　　　欽崇祕典利益羣生述先志以惟寅譯真文而彌廣臣等考詳華梵乏義淨之全才演暢苦空愧道生之懸解幸逢
　　　　慶節𧆛效至誠庶憑演教之良緣上祝
　　　　後天之永筭前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行
　　　　詔賜證義僧句端號慧辯大師紹琛號宣法大師守贊號彰法大師并度本院童行九人為僧是年秋八月四日三藏沙門法賢順化臨終召其門人謂曰佛言諸行無常是生滅法汝等觀念無常各勤精進言訖而逝法賢初被疾
　　　　上遣中使護國醫霍炳等三人診視及以不起
　　　　聞深嗟悼之復
　　　　遣中使馮仁俊監護襄事所須官給法賢以西域所得佛頂骨及道具等奉遺表以獻
　　　　詔道具迴賜本院供養仍別頒賻贈
　　　　賜諡曰慧辯令僧錄司具威儀十月十六日葬于京師祥符縣鄭當里建塔葬畢法天施護同詣
　　　　便殿稱謝
　　　　上撫慰之
　　　　詔度法賢童行二人為僧是年二月中天竺僧無畏寂獻梵經四夾七月師子國僧覓得囉獻梵經十九夾并佛骨舍利菩提印等。

　　四年四月譯成經五卷

　　分別布施經一部一卷

　　大乘經藏收佛在迦毗羅城尼拘陀樹園說此中所明摩訶波闍波提苾芻尼持新㲲衣來奉世尊阿難請佛為其納受佛因讚彼摩訶波闍波提久發淨信歸佛法僧受近事戒復說四種布施清淨謂能施所施能受所受不取於相即得清淨。

　　法印經一部一卷

　　大乘經藏收佛在舍衛國說此中所明聖法印者謂即空性無所有故亦無妄想離諸知見離諸有著由離著故攝一切法住平等見是真實見名為法印又復法印即三脫門初觀五蘊離法知見次觀六境離諸有想及我我所乃至見聞覺知皆悉無常無所造作是為三解脫門若修學者即得清淨此乃上乘微妙之教也。

　　帝釋巖祕密成就儀軌一部一卷

　　大乘經藏祕密部收析出別譯此中所明佛為金剛手說帝釋巖中是大菩薩及諸神仙所安止處慈氏菩薩現在說法其巖殊勝諸佛所化若有決定趣求菩提當依儀軌修習勝行持誦大明即得成就斯乃如來之祕印也。

　　上三部竝中天竺梵本所出。

　　大生義經一部一卷

　　小乘經藏收佛在俱盧聚落為諸苾芻說此中所明佛為阿難說十二緣生展轉相續當知生法是虛妄法乃至名色識法皆不究竟若如是知住平等見是名了達緣生法也。

　　上一部西天竺梵本所出。

　　園生樹經一部一卷

　　小乘經藏收佛在舍衛國祇樹給孤獨園說此中所明天園生樹吐葉開華天人見已生大快樂佛言如聲聞人從始出家剃髮染衣猒離諸欲獲初禪定如是次第至四禪定諸漏盡已證得無學猶如彼樹吐葉開華次第芳榮人所愛樂。

　　上一部本中天竺語龜茲國書。

　　右經三藏沙門施護譯法天證梵文梵義沙門清沼惟淨智江致宗筆受沙門仁徹綴文沙門守貞道文雲勝紹琛守贊道滿希晝道一修靜證義翰林學士吏部郎中知制誥朱昂潤文殿頭高品鄭守鈞監譯是月二十七日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就分別布施等經五部五卷或窮檀度之源或演真空之本或說緣生是幻或明習氣為因其開悟也在相應行人其修證也當成就真軌演茲妙理允屬
　　　　昌期恭惟
　　　　崇文廣武聖明仁孝皇帝陛下道冠帝先
　　　　聖由天縱
　　　　澄心叩寂見佛性之真常絜慮探幽得法眼之清淨宏恢妙教式暢
　　　　真風臣等幸託空門叨居譯館多聞第一寧希入聖之流
　　　　萬壽無疆願效祝
　　　　堯之懇前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行是年四月南天竺僧法稱佛月二人來朝法稱獻梵經八夾菩提子數珠一串佛月獻梵經一夾及舍利菩提印等。

大中祥符法寶錄卷第十一


趙城金藏第 111 冊 No. 1501 大中祥符法寶錄


大中祥符法寶錄卷第十二

　　(▆…▆…▆…▆…
　　　　▆…▆)

　　別明　聖代翻宣錄中之十一

　　藏乘區別年代指明二之十

　　是年十一月譯成經▆…▆

　　大集會正法經一部

　　大乘經藏收佛在王▆▆▆峯山普集眾會說第一卷明普勇菩薩起請世尊說於正法欲令聞者銷諸重鄣不復退轉大菩提心復有尼乾陀眾各起正信悔過自責皆發大心第二卷明普勇菩薩承佛聖旨以自神通過諸佛剎最後到於下方世界華藏佛所大作佛事諮問法要乃至佛言如是正法暫聽受者於後世中為轉輪王及帝釋天第三卷明佛言我念過去無量劫前值遇諸佛我於尒時修勇施行是時諸佛皆授我記乃至得佛號釋迦牟尼第四卷明藥王軍菩薩承佛聖旨觀察東方見一大樹人眾圍繞入佛會中住佛一面四方上下次第觀察亦復如是時藥王軍見是事已即徃東方諮問月上境界如來佛告之曰汝今當知此初生眾梵行具足得大揔持第五卷明月上境界如來為藥王軍廣說苦空無常法要諸初生者皆來問佛所生因緣佛即告言此大集會皆初生者而為緣起諸初生者即時皆得諸法具足安住十地斯經也變現難窮理趣幽遠誠大乘之妙道爾。

　　了義般若波羅蜜多經一部一卷

　　大乘經藏收析出別譯此中所明佛為舍利子宣說般若相應行法菩薩修習應當了知法無所住離一切相方能圓滿相應勝行斯乃真空之妙義也。

　　聖觀自在菩薩功德讚一部一卷(西方聖賢集收)

　　上三部竝中天竺梵本所出。

　　右經集三藏沙門施護譯沙門惟淨證梵文沙門清沼智江致宗筆受沙門仁徹道滿綴文沙門守貞道文雲勝紹琛守贊希晝道一修靜證義翰林學士駕部郎中知制誥梁周翰潤文殿頭高品鄭守鈞監譯是月二十一日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就大集會正法經一部五卷了義般若波羅蜜多經一部一卷聖觀自在菩薩功德讚一部一卷斯文也丹青至理羽翼真宗勵其行乃妙絕九流植其果乃顯超十地元明獨耀靈照孤標藥王神應于殊方普勇念通于塵剎繇是自他同濟幽顯咸滋法海珠圓義天月皎慶此中天之妙教誕符
　　　　至聖之徽猷伏惟
　　　　崇文廣武聖明仁孝皇帝陛下道配高明功侔博厚具二嚴於浩劫緫四智於
　　　　宸襟注懷妙密之源覃思希夷之本開大圓照富聖法財宏闢金田旁宣寶偈臣等叨居梵館𧆛譯真筌里社呈祥幸逢於
　　　　令節河沙集福仰祝於
　　　　昌期前件新譯經集謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經集入藏頒行是年
　　　　賜證義僧修靜紫衣道滿號智藏大師道一號圓照大師希晝號慧日大師職掌僧澄寶號海慧大師并度本院童行九人為僧是年夏五月十八日三藏沙門法天順化法天初被疾
　　　　上遣中使護國醫霍炳等二人診視及以不起
　　　　聞深嗟悼之
　　　　遣中使李懷斌監護襄事所須官給法天以道具物奉遺表以獻
　　　　賜諡曰玄覺令僧錄司具威儀七月十六日葬于京師祥符縣鄭當里建塔葬畢施護惟淨同詣
　　　　便殿稱謝
　　　　上撫慰之仍
　　　　詔度法天童行二人為僧。

　　五年五月譯成經五卷

　　輪王七寶經一部一卷

　　小乘經藏收佛在舍衛國為諸比丘說此中所明輪王生時當有七寶隨應出現所謂輪寶珠兵象馬藏女等寶神通攝化威伏一切如來出時說七覺支如王七寶超越世閒利樂羣品一切如意耳。

　　上一部西天竺梵本所出。

　　勝軍王所問經一部一卷

　　小乘經藏收佛在舍衛國祇樹給孤獨園說此中所明勝軍大王將諸宮屬羣臣俱詣佛所以七寶冠奉上於佛請說法要佛言大王當用正法而行治化觀一切民皆如一子常以四法謂愛語利行同事布施而行攝化如是所行即為最勝能離邪心發生正行乃至當得成菩提果。

　　大方廣未曾有經善巧方便品一部一卷

　　大乘經藏收析出別譯此中所明大意菩薩請問世尊菩薩所行於五欲境以何方便而不生著佛即謂言若人行施起最上心所獲功德迴向一切無有窮盡見曼拏羅獻以華香飲食衣服當發大願普令眾生得大利樂起饒益心離取捨相斯上乘之旨也。

　　最勝妙吉祥根本智最上祕密一切名義三摩地分一部二卷

　　大乘經藏祕密部收析出別譯上卷所明金剛手菩薩於世尊前擲金剛杵現金剛光及忿怒相起慈悲心哀請如來同說大明從阿字生一切善法下卷所明如來是時為金剛手說成就法現種種身作種種事得三摩地乃至成於無上菩提如是所說祕密名義皆諸如來吉祥根本能生諸佛最勝功德實不思議脩行之要道也。

　　上三部竝中天竺梵本所出。

　　右經三藏沙門施護譯沙門惟淨證梵文沙門清沼致宗筆受沙門仁徹道滿綴文沙門守貞道文守贊希𦘕道一修靜證義翰林學士駕部郎中知制誥梁周翰潤文殿頭高品鄭守鈞監譯是月一日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就輪王七寶等經四部五卷惟薄伽梵說脩多羅權立五時應機緣之大小宏開八藏隨種類之淺深體幻有於萬端喻覺支於七寶深明檀度方登極喜之階精究密因頓入大明之奧若二若三之說皆一圓音契根契理之談窮諸至要福無有量德莫能稱伏惟
　　　　崇文廣武聖明仁孝皇帝陛下道冠勛華
　　　　功格天地宿承佛記啟千載之禎期丕闡
　　　　皇猷驅兆民於壽域方洽犧農之至化更崇釋梵之真宗拯羣迷於度門究一音於寶藏臣等才識淺昧行業庸虛叨譯梵文幸承天眷式▆無為之淨福永資不拔之
　　　　鴻基前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行。

　　是年十一月譯成經論八卷

　　一切如來金剛三業最上祕密大教王經一部七卷

　　大乘經藏祕密部收揔一十八分第一卷明一時如來住於神通加持金剛正智清淨境界與不可計一切佛剎大菩薩眾及五部教主彈指召集十方如來於曼拏羅各說大明又諸如來樂說妙心毗盧遮那即作是說身心離相無所分別乃名堅固住菩提心又毗盧遮那復入變化大雲莊嚴三摩地門從定出已說於大明又十方如來同心勸請毗盧遮那廣說祕要又說法性平等離於染淨若能了知如來妙智是即名為菩提句行又阿閦如來入身語心三密定門從定出已同四方佛各說大明第二卷明毗盧金剛宣說如來大三昧邪最上真實大明勝行三摩地法又寶生如來請金剛手說最上行轉妙法輪時金剛手乃以偈荅又復菩薩現空字相說祕密智住空觀想又諸佛將說本部大明時金剛手現大威勢目爍光明熾然可怖說吽唵阿祕密大明又毗盧遮那入諸如來持明大士三摩地門宣說三字大金剛智第三卷明時諸如來讚金剛手勝智成就三昧相應從比出生金剛三業又金剛手歸命一切牟尼導師說諸智輪三摩地行又毗盧遮那大祕密主入息災三昧說如來明妃能令聞者滿一切願第四卷明時金剛手現大文字出生妙智及灌頂義從金剛語宣說是法第五卷明毗盧遮那宣說最上密中祕密心曼拏羅令諸行人安住三昧第六卷明一切如來法界自性無行無作非去非來乃至金剛文字皆虛妄攝第七卷明慈氏菩薩稱讚普賢法界功德息諸輪迴時諸如來復讚慈氏善說如是普賢行願斯經也爰自法身處于性土互為教主各說大明實不思議之妙教矣。

　　諸教決定名義論一部一卷

　　聖慈氏菩薩造大乘論藏收此中所明諸教根本從密字生唵字清淨出生妙慧吽字為因宣說諸法復說吽字法身阿字報身唵字化身阿惡二字安住空性如是密字展轉出生一切名義斯皆諸教之要義也。

　　上二部竝中天竺梵本所出。

　　右經論三藏沙門施護譯沙門惟淨證梵文沙門清沼致宗筆受沙門仁徹道滿綴文沙門守貞繼隆啟沖守贊希晝道一修靜證義翰林學士駕部郎中知制誥梁周翰潤文殿頭高品鄭守鈞監譯是月二十三日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就一切如來金剛三業最上祕密大教王經一部七卷諸教決定名義論一部一卷斯經也能仁所宣耀密嚴之心印其論也慈氏所造開精要之義林發悟羣機決擇諸法覺皇之意示超證之靈規字母所生顯圓脩之景行非夫至聖莫究真宗咸稱最上之乘悉演無為之理慶茲奧典萃于
　　　　昌朝伏惟
　　　　崇文廣武聖明仁孝皇帝陛下稟
　　　　上聖之姿膺
　　　　昊穹之命運當賢劫允致於承乎
　　　　志在慈門溥綏於𥠖庶克隆景化宏闡法筵臣等才業無聞翻宣有愧幸遇流虹之節冀延
　　　　拂石之齡前件新譯經論謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經論入藏頒行并度本院童行九人為僧是歲十二月
　　　　詔曰西天譯經三藏朝奉大夫試鴻臚卿傳法大師賜紫施護國家恢崇象教演暢佛乘矧資常善以救人貴在微言之垂世以爾聿來迦衛早悟毗邪既博達於真詮固精脩於梵行譯文證義旋列於簡編比品增階已隆於爵位適覃大慶冝被渥恩司膳列卿視秩尤峻俾申優異勉荷崇高可特授試光祿卿依前傳法大師充西天譯經三藏散官如故翌日具表謝云臣施護言伏蒙
　　　　聖恩特授臣試光祿卿者慶行
　　　　華闕
　　　　寵被金田載省載偱以驚以懼伏念臣潛符曩慶冥會宿因早貢梵文來下嘉運法既投於鍼介道幸契於雲龍當
　　　　先朝恢闡度門首逐宣揚之志自
　　　　陛下紹隆景化荐塵演譯之科二紀于茲諸經繼出丹青竺誥乏真觀之八能統領梵筵謝洪偃之四絕遐思徃哲尤媿非才仰荷恩榮實踰涯分伏惟
　　　　崇文廣武聖明仁孝皇帝陛下凝神淨域注思香林緫萬德以化民體三無而御極乃
　　　　眷空門之末跡載頒
　　　　象闕之明恩荐假月卿特超雲侶
　　　　天文煥若迥增金地之輝
　　　　睿渥沛然更洽紺園之潤罔知負荷誠懼滿盈敢不端肅威儀勤拳演暢仰荅絲綸之命更專香火之心謹奉表稱
　　　　謝以
　　　　聞。

　　起咸平六年春終景德元年冬譯成

　　經二部二十八卷

　　佛母出生三法藏般若波羅蜜多經一部二十五卷

　　大乘經藏收佛在王舍城鷲峯山中說第一卷明佛令須菩提隨諸菩薩樂欲宣說般若法門須菩提曰不見菩薩及與般若是真了知第二卷明滿慈子問般若理趣須菩提曰於三際中了不可得又明帝釋諸天來詣佛所樂聽般若佛即謂言應當發心令信堅固又明佛告四眾於此般若能聽受者不墮魔界第三卷明帝釋白佛菩薩修行不應取相佛言若於是經如說修行獲眾吉祥第四卷明阿難問佛何故不讚布施諸度獨稱般若佛說般若能生最上勝妙功德又明佛謂帝釋若閻浮提及四天下滿中舍利不如供養般若功德又明帝釋白世尊言若人發心於此般若生信解心即能速證無上正覺第五卷明若閻浮提滿中眾生修四禪定不如有人信此般若速證真如第六卷明慈氏菩薩語須菩提若於般若隨喜迴向所得功德最上最勝第七卷明較量一切眾生發菩提心河沙劫中以諸樂具普施眾生以此善根比於般若而不可得又明舍利弗曰出生智性即般若邪佛言如是若能尊崇般若即是尊崇諸佛如來第八卷明須菩提問而般若者可得可聞有所說邪乃曰無說無示離蘊處界若不信受必墮地獄又明若有惡人於此般若極難信解以此般若離一切相極清淨故第九卷明若有受持甚深般若我當守護是人及此法門又明須菩提白世尊曰此般若性甚深微妙於其名中畢竟非彼語言可得又明帝釋念言若得暫聞般若法門是人於佛已種善根況復演說如理思惟第十卷明若聞般若是人即當近佛菩提如人尋海前見山樹知海尚遙既不見山知海非遠第十一卷明諸有菩薩為人說法欲說不說說而不止令他退失或求下乘而取滅度此等當知皆是魔事第十二卷明般若出生佛一切智能令眾生得正法眼斷煩惱惑得大菩提又明諸佛般若波羅蜜多法門利益眾生如世慈母令諸子息皆獲安隱第十三卷明不見色法不見世閒是則名為真見世閒良以世閒本性空故甚深般若為大事故不思議故出現世閒第十四卷明若諸菩薩有信有忍若非般若所護持者決定墮於下乘之中如老病人不能自起又明初學菩薩應當親近諸善知識是善知識應當為彼如理宣說第十五卷明菩薩為眾生故被精進鎧普令眾生得大菩提而眾生相了不可得又明佛所說法隨順一切離諸鄣礙而一切法了不可得如虛空故第十六卷明若人於他所證真如不生分別亦不觀他美惡長短是名菩薩不退轉行第十七卷明此般若相即是空義無相無願涅槃寂靜若如是觀功德無量又明菩提心者非前後心可得而亦不離前後心故第十八卷明菩薩雖行般若而無法可得是故不應取甚深相如理思惟是行般若又明欲行般若應觀五蘊皆空雖復如是觀法相空不應於中證空實際第十九卷明菩薩夢中亦不愛樂聲聞緣覺亦不生彼住三界心是為不退轉相又明若人為彼非人執魅菩薩救彼人故乃令非人捨而遠去時有惡魔令彼捨去菩薩應當知是魔事又明菩薩欲得無上菩提應當親近諸善知識第二十卷明行般若時不行五蘊不雜聲聞及緣覺行即能親近諸善知識又明般若甚深難見難聞如虛空故若受持者是人具足最上善根又明菩薩為魔稱讚功德心生取著起增上慢皆不清淨增長業報第二十一卷明菩薩學般若時若盡學若離學若無生學如虛空界學一切智又明巧幻機關作男女相雖有作用而無分別般若亦爾無分別故第二十二卷明菩薩行此甚深般若是則名為行堅固義又明天散寶華供養般若佛神力故令苾芻眾掌中各各自然有華共散空中而作佛事第二十三卷明佛於會中現神通相舉眾皆見阿閦如來又明若一切法無壞無分別無我無作相非證非思惟當知般若亦復如是如是乃能成無上智又明常啼菩薩乃徃世時於雷吼音如來法中久修梵行而求般若第二十四卷明常啼菩薩為求般若愁泣之時忽見如來作是讚言善哉丈夫乃能如是同諸佛行第二十五卷明常啼菩薩入妙香城為求般若法上菩薩廣為宣說般若法門又明法上菩薩謂常啼曰言如來者無來無去真如無動即如來故又明佛語阿難當知般若出生諸佛一切智智應當受持為人演說是人世世常得見佛大哉般若諸佛之母眾法之源廓法界以難名歷塵沙而無狀離性離相豈鑽仰之能窮非色非空何視聽之可究獨耀羣筌之表冥超眾妙之門實藏乘之樞要矣。

　　大乘不思議神通境界經一部三卷

　　大乘經藏祕密部收佛在法界光明菩薩宮說上卷所明世尊既從普徧光明三摩地出時妙吉祥語慈氏言十方菩薩今已來集我等冝共徃覲於佛慈氏乃曰非我所徃如來身者非見聞故妙吉祥曰汝已證得無生法忍中卷所明佛為普華天子說妙吉祥發菩提心久遠劫數復說徃昔所集善根初於無垢光明佛所發菩提心奉事諸佛下卷所明帝釋天主聞佛說是希有之法知佛神通力所持故生忻仰心繇是宣說祕密大明而為警衛斯之經也理智幽深性相融攝乃祕密難思之義也。

　　上二部竝中天竺梵本所出。

　　右經三藏沙門施護譯沙門惟淨證梵文沙門清沼致宗筆受沙門仁徹道滿啟沖綴文沙門守貞繼隆希晝道一紹溥修靜智宣重珣文祕證義翰林學士駕部郎中知制誥梁周翰潤文殿頭高品鄭守鈞監譯十一月十八日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就佛母出生三法藏般若波羅蜜多經一部二十五卷不思議神通境界經一部三卷伏以靈源湛寂獨居混沌之先妙性沖虛迥出名言之表然以相從幻立妄逐情生體相於空空非斷滅攝妄歸性性本真常洪惟般若之奧樞誠謂菩提之覺岸斯文不墜
　　　　昌運冥符伏惟
　　　　崇文廣武聖明仁孝皇帝陛下體道御人垂慈利物惠綏九有
　　　　理契三明矧復
　　　　受記能仁
　　　　洞微寶藏迥通真諦載暢微言爰開
　　　　積翠之宮廣譯雙林之旨臣等共詳梵義有謝於世高同究竺墳更慙於流志幸逢
　　　　慶節式貢真筌庶憑微妙之正因仰祝
　　　　延鴻之睿筭前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行并度本院童行九人為僧咸平六年二月中三藏沙門施護等奉表陳請
　　　　今上繼作聖教序石版於譯經堂安置其詞曰臣施護等言臣等於咸平二年七月中伏蒙
　　　　聖恩降賜
　　　　御製繼作聖教序尋於新譯諸經各冠逐部之首臣等竊聞
　　　　睿作已刻貞珉慶竺誥之重光乃空門之大幸輒披眾懇仰叩
　　　　至慈臣施護等誠惶誠懼頓首頓首伏以
　　　　王者以贊法立言垂千古而取信如來以應機設教俾羣動以知歸由聖道之冥符乃法緣之夙契崇尚雖聞於歷代昌隆豈若於我朝伏惟
　　　　崇文廣武聖明仁孝皇帝陛下濬哲御輪
　　　　欽明闡化
　　　　澤覃無外
　　　　德被有生
　　　　睿思淵深得意珠於法海雲章炳煥燦乾象於義天福祐含靈
　　　　宣明真諦為五乘之
　　　　輗軓作三界之
　　　　津梁繼美
　　　　神宗增輝佛日刊于翠琰既齊劫石之堅鎮彼紺園願允緇流之望欲乞
　　　　降賜本院於譯經堂對
　　　　太宗皇帝聖教序安置臣等無任激切之至謹奉表陳請以
　　　　聞
　　　　上深形謙抑賜
　　　　詔不允是年十一月
　　　　詔賜證義僧修靜號普智大師職掌僧文雍紫衣并度本院童行九人為僧。

大中祥符法寶錄卷第十二


