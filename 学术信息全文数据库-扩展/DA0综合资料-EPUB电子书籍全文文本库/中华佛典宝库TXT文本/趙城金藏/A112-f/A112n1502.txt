趙城金藏第 112 冊 No. 1502 景祐新修法寶錄


　　景祐新修法寶錄序　　　郡

　　御製

　　昔如來以體具真如道成正覺拯羣生之迷妄示善教之圓通大乘小乘隨機緣而應感正法像法指頓漸以開先而自玉毫淪輝金河示滅有大迦葉洎阿那含共綴遺文贊明了義此則經論之所權輿也其後白馬西來蘭臺中閟於是華人識清淨之本厭煩惱之塵舍棄異端咸趨妙蔭如出火宅安然得車若在中河濟之以栰儒墨之終不能毀仁聖之常所為尚國家景運隆盛義風翔布
太祖始御神器建寶剎於上都
太宗繼闡鴻猷開梵筵於淨宇洪惟
聖考夙奉
能仁思慧日之照冥衢欲法雨之潤羣品甞以
兩朝之在御譯成無上之祕筌詔委方袍嗣成前志俞咨近弼附益多聞仍揮錯寶之跗
親述冠篇之藻目之曰大中祥符法寶錄矣顧予沖眇祗服
先猷照以竭摩之心授以菩提之記目膺寶祚仰慕
佛乘持守兢兢罔敢失墜而復五天膜拜之俗接踵而朋來四句旁行之書比時而間出嚮令翻譯普滌昬蒙頗歷歲華相次來上僧惟淨等共加研究右僕射門下侍郎平章事呂夷簡吏部侍郎㕘知政事宋綬領使潤文斷自大中祥符四年以後至景祐丙子續譯未入錄經緫一百六十一卷類分華藏煥列金言爰覽奏章願頒序引且念幽關祕楗
先聖述之多矣豈茲寡薄所可擬議然欲使率土之內含生之流發歸依之誠究因報之本易貪癡為平等革暴戾為慈愛愚者畏罪以遠惡上士希福而增善化民厚俗不可得而讓也聊書梗槩莫盡指歸仍題曰景祐新修法寶錄云爾。

景祐新修法寶錄卷第一

　　(▆…▆…▆…▆呂　夷簡　等奉勑都大㕘定編修)聖宋翻宣繼聯前式錄上隨譯年代區別藏乘錄中復準八例排經入藏錄下

　　聖宋翻宣繼聯前式錄上

　　聖宋所譯經律論集讚等緫五百七十四卷

　　前錄所編經等並隨年月進
　　　　　　御次數以經律論集讚相㕘今此新錄緫排二朝所譯但依大小二乘三藏次第計其卷部

　　先朝舊譯

　　太宗朝

　　所譯大小乘經律論集緫一百三十九部二百四十三卷已編入前錄

　　大乘經

　　自佛母小字般若波羅蜜多經至尊那經

　　凡一百部一百八十三卷

　　大乘律一部一卷

　　大乘戒經

　　大乘論一部一卷

　　金剛針論

　　小乘經

　　自較量壽命經至阿羅漢具德經

　　凡一十六部三十一卷

　　小乘律

　　自沙彌十戒儀則經至目連所問經

　　凡四部四卷

　　小乘論(闕)

　　西方聖賢集

　　自六道伽陀經至八大靈塔經

　　凡一十七部二十三卷

　　真宗朝

　　所譯大小乘經律論集緫八十三部一百七十卷已編入前錄

　　大乘經

　　自大愛陀羅尼經至祕密相經

　　凡四十部一百七卷

　　大乘律(闕)大乘論

　　大乘論

　　自諸教決定名義論至圓集要義釋論

　　凡一十部一十八卷

　　小乘經

　　自戒香經至尼拘陀梵志經

　　凡二十八部三十八卷

　　小乘律一部一卷

　　解夏經

　　小乘論(闕)

　　西方聖賢集

　　自佛三身讚至廣大發願頌

　　凡四部六卷

　　兩朝所譯經律論集等二百二十二部都四百一十三卷

　　真宗朝

　　所譯大小乘經律論集緫一十二部七十六卷未編入錄

　　大乘經五部五十八卷

　　佛說一切如來真實攝大乘現證三昧大教王經一部三十卷

　　佛說福力太子因緣經一部四卷

　　佛說無畏授所問大乘經一部三卷

　　佛說頂生王因緣經一部六卷

　　佛說除蓋障菩薩所問經第一至十五計十五卷

　　下之五卷
　　　　　　　　　今朝所譯

　　大乘律(闕)

　　大乘論一部十卷

　　大乘寶要義論

　　小乘經五部七卷

　　佛說白衣金幢二婆羅門緣起經一部三卷

　　佛說佛十力經一部一卷

　　佛說勝義空經一部一卷

　　佛說隨勇尊者經一部一卷

　　佛說清淨心經一部一卷

　　小乘律一部一卷

　　佛說五大施經

　　小乘論(闕)

　　西方聖賢集(闕)

　　今朝

　　所譯大小乘經律論集緫九部八十五卷未編入錄

　　大乘經四部四十九卷

　　佛說除蓋障菩薩所問經十六至二十計五卷通
　　　　　　先朝所譯一十五卷成一部二十卷部已計於前數

　　佛說大乘大方廣佛冠經一部二卷

　　佛說海意菩薩所問淨印法門經一部一十八卷

　　佛說開覺自性般若波羅蜜多經一部四卷

　　佛說如來不思議祕密大乘經一部二十卷

　　大乘律一部一卷

　　佛說八種長養功德經

　　大乘論二部二十卷

　　聖佛母般若波羅蜜多九頌精義論一部二卷

　　大乘中觀論一部一十八卷

　　小乘經一部三卷

　　佛說身毛喜豎經

　　小乘律(闕)

　　小乘論(闕)

　　西方聖賢集

　　金色童子因緣經一部一十二卷

　　右自
真宗朝未編入錄經律論集一十二部七十六卷洎
今朝所譯經律論集九部八十五卷兩朝緫二十一部一百六十一卷並今錄新編。

景祐新修法寶錄卷第一


趙城金藏第 112 冊 No. 1502 景祐新修法寶錄


景祐新修法寶錄卷第二(計十紙)　郡

　　(▆…▆…▆…▆呂　夷簡　等奉勑都大㕘定編修)

　　隨譯年代區別藏乘錄中之一歸攝藏乘略明經旨一聖賢集傳華竺類例二嗣續興崇譯場詔令三

　　歸攝藏乘略明經旨一之一

　　謂經律論藏大小乘教翻譯
　上進年月編次仍隨藏乘分類為六。大乘經大乘律大乘論小乘經小乘律小乘論

　　大中祥符五年五月譯成經三卷

　　白衣金幢二婆羅門緣起經一部三卷

　　小乘經藏收無品目會分佛在舍衛國故廢園林鹿母堂中說此中所明有白衣金幢二婆羅門同詣佛所宗計互陳如來應機破其異見而婆羅門者癡冥覆性橫執隨生覺智舒光正心開曉決虛妄之障累示涅槃之真常迴彼邪心歸于正道心意悟解果利圓成者也。

　　上一部本西天竺書今先翻為中天竺字然後譯從華文。

　　右三藏沙門施護譯法護惟淨同譯沙門清沼澄珠文一筆受沙門啟玄脩靜綴文沙門道一紹溥重珣瓊玉守晏玄測智臻簡長證義刑部侍郎㕘知政事趙安仁潤文入內內侍省內侍殿頭羅自賔監譯是月一日監譯中使引三藏等詣
　　崇政殿捧所譯經具表上進其詞曰臣施護等言臣等今新譯就白衣金幢二婆羅門緣起經一部三卷者伏以此經理暢偏真乘非滿字盪邪心之橫計示正智之真常白衣金幢本婆羅門所稱之號鹿堂廢苑乃釋迦文闡法之場逗接小根開施方便導明宿事啟迪勝因允標緣起之由克被當機之眾𧆛伸翻衍用廣流通慶屬
　　昭辰幸圓
　　寶軸臣施護等誠懽誠抃頓首頓首伏惟
　　崇文廣武儀天尊道寶應章感聖明仁孝皇帝
　　陛下德包遂古
　　道契先天廣
　　神智之無方
　　運佛慈而溥濟
　　法財洪富
　　福蘊誕隆睠
　　大覺之芳猷樹華宮之象譯豚魚及信夷貊輸忠臣等忝職句筵獲翻貝偈當祝融之司律會竺典以成文仰集
　　珍祥上資
　　景祚前件新譯經謹繕寫
　　上進以
　　聞是日
　　命坐賜茶
　　親加撫慰仍賜束帛其經
　　詔付有司入藏頒行。

　　其年十一月起譯經一部三十卷至八年六月譯成全部

　　佛說一切如來真實攝大乘現證三昧大教王經一部三十卷

　　大乘經藏祕密部收緫有二十六分此經毗盧遮那如來起自受用身處色究竟天摩尼寶殿為諸菩薩說祕密法此中所明毗盧遮那如來具足金剛真實加持種種最勝三昧邪智獲得一切如來殊勝寶冠法王最上微妙灌頂成就一切智智種種事業出生薩埵加持金剛三摩地令諸菩薩入毗盧心合為一體即受灌頂乃至圓滿最上悉地令諸有情適悅快樂速得菩提設有違毀正法及造五逆惡者以加持力故於佛密印欲求成就現生具足堅固體性及諸功德復明一切如來同讚金剛手菩薩說一百八殊異勝名乃至明觀察煩惱本性清淨譬如蓮華菡蓞開敷作敬愛事及釋迦世尊示現於此生死長夜隨順世間作諸化事降伏魔軍成等正覺於諸有情廣為利益原夫寂光妙土湛性地以圓常徧照法身與法界而同等暨乎靈光內照神化外施自毗盧心起金剛智始以開明自性終至處于道場五方如來同承灌頂四種祕印一體加持舒徧真如現成正覺性清淨故諸法亦然勝利益因成諸事業即此三昧乃設多門一切如來真智互攝二十六分能詮允被於上機三十七尊所證齊歸於一性祕中之祕三摩地以圓成深固復深三昧邪之自在大哉密印廣利羣生觀想受持速臻聖果者也。

　　上一部中天竺梵本所出。

　　右三藏沙門施護譯法護惟淨同譯沙門澄珠文一筆受沙門脩靜啟沖綴文沙門道一紹溥重珣智臻簡長行肈德雄自初證義兵部侍郎趙安仁潤文入內內侍省內侍殿頭李知和監譯是年十一月二十三日與福力太子因緣經四卷同進事迹如右。

景祐新修法寶錄卷第二


趙城金藏第 112 冊 No. 1502 景祐新修法寶錄


景祐新修法寶錄卷第四(十七紙)　郡

　　(▆…▆…▆…▆呂　夷簡　等奉勑都大㕘定編修)

　　隨譯年代區別藏乘錄中之三

　　歸攝藏乘略明經旨一之三

　　九年十一月起譯經一部六卷至天禧元年五月譯成全部

　　佛說頂生王因緣經一部六卷

　　大乘經藏收無品目會分佛在舍衛國祇樹給孤獨園說此中所明世間貪欲樂少苦多以貪心故不得解脫唯諸智者於斯覺了欲為苦因生死流轉智者了故應修福門始以勝軍大王詣佛伸請修菩提因佛乃謂言福門為勝即以成劫之初頂生王事驗果推因要略明顯而頂生王者曩昔因中營布施福施輕心重福廣行深種一植而穫百千力一陳而功億萬響聲斯應因果昭明獨於人中具四神力七寶千子統四大洲後適天中受天勝福分帝釋之賢座奪修羅之勝功然而念起成差貪心為苦由貪即墮因苦生纏纏故使心不得解脫夫大覺聖尊出興化利廣談真教誡以貪心貪火若銷心燈洞照燭智明於長夜注法雨於昬朝沃潤大千羣生蒙祐故知福因有作人天之富樂昭彰貪念聿興苦樂之果因顯著人天樂果其聚散也如雲悲智深因其堅實也如地佛之悲念俯被羣機驗昔照今舉緣垂化大哉智者誠諦警察者焉。

　　上一部中天竺梵本所出。

　　右三藏沙門施護譯法護惟淨同譯沙門澄珠文一筆受沙門啟沖綴文沙門道一紹溥智臻簡長行肈德雄自初智遠重杲證義尚書右丞趙安仁潤文入內內侍省內侍殿頭李知和監譯是月四日監譯中使引三藏等詣
　　崇政殿捧所譯經具表
　　上進其詞曰臣施護等言臣等昨自大中祥符九年十一月起譯佛說頂生王因緣經一部六卷上之三卷已進
　　御訖下之三卷今圓成者四華雨瑞
　　迦文初坐於道場雙柰敷榮唐奘繼翻於貝諜矧屬膺乾之運爰周正語之文增足
　　琅編光隆
　　慧命臣施護等誠懽誠抃頓首頓首伏以
　　覺皇御辯七眾由是傾依法鼓其鏜四生於焉蒙益而頂生王經者始以勝軍伸請咨菩提之妙因爾乃善逝逗機說頂生之往行福門為勝見分座以知因貪毒忽生抑隨念而即墮宿昔之施心雖重須臾之苦業成差舉始括終將因驗果督茲警誡緬被根緣會開泰之亨辰屬翻宣之克就伏惟
　　崇文廣武感天尊道應真佑德上聖欽明仁孝皇帝陛下道躋皇極
　　政洽大同
　　緒舜三綱
　　敦湯一德誕布
　　彌文之化茂宣
　　來遠之風六譯荐興三寶增熾臣等柴愚素甚薤智非長尤踈三絕之奇居懷五失之懼職茲經𢩁累玷朝恩今者暑燠方中晏陰斯定伏願
　　皇威赫奕與火德以俱明福筭緜長等曦輪而共永庶因
　　妙典少導微衷臣等無任虔祈禱頌激切抃蹈之至前件新譯經謹繕寫
　　上進以
　　聞是日
　　上慰撫恩賜如例其經詔付有司入藏頒行。

　　其年十一月譯成經五部五卷

　　佛說佛十力經一部一卷

　　小乘經藏收無品目會分佛在舍衛國祇樹給孤獨園說此中所明佛告苾芻如來正覺具有十力了知勝處轉妙梵輪謂處非處力業智力定智力根智力信解智力界智力道智力宿住隨念智力天眼智力漏盡智力等。

　　緫彰如上十智力者大覺釋師因果增上舉因照果類響應聲妙智因修勝力果備震揚師子之吼宣明解脫之輪澍法雨於大千滋道牙於羣品不可屈伏乃名力焉。

　　佛說勝義空經一部一卷

　　小乘經藏收無品目會分佛在俱盧數國說此中所明佛告苾芻有心解脫及慧解脫由貪染汙心不清淨無明染汙慧不清淨若能斷除即心慧解脫永離貪愛了知真實正智現前取證自果。

　　佛說隨勇尊者經一部一卷

　　小乘經藏收無品目會分佛在王舍城迦蘭陀竺林精舍說此中所明時有尊者名曰隨勇在城之側尸陀林間蛇聚孤峯之上大僧坊中忽為毒蛇之所噬螫即時隨勇呼諸尊者我為蛇螫膚體潰壞今冝置我於僧坊外無令延毒而復流散舍利子聞已即詣其所謂言隨勇我向觀汝面及諸根本無異相何故今時乃發是聲隨勇荅言我不取著諸法謂眼是我眼是我所乃至識是我識是我所六境六大五蘊亦然舍利子言智修梵行及正道因穎脫捨報如離火宅悉觀世界猶如草木無義無成畢竟無著舍利子即以隨勇置僧坊外往詣佛所具陳上事佛言舍利子彼善男子若於爾時得聞我說勝妙伽陀及大明章句彼定不為毒蛇所螫大明章句者謂祕密言勝妙伽陀者汝今應知貪瞋癡法三為大毒世尊大覺毒所不侵佛真實力能破諸毒正法淨眾真實亦然佛能攝持諸毒息滅良以隨勇聲聞但證生空之理雖忘我相未明即我之空所以獨處僧坊為蛇所螫彰宿因之有在顯大行之未圓然佛有密言伽陀妙旨三寶真實能破毒怨其何去佛尚遙莫聞密句毒侵身潰𮍡苦於斯上智精修應圓大行者也。

　　佛說清淨心經一部一卷

　　小乘經藏收無品目會分佛在舍衛國祇樹給孤獨園說此中所明佛言苾芻若諸聲聞修習正行欲得清淨心者當斷五蓋修七覺支夫五蓋染因障諸善行其除斷也得清淨心七覺淨因能起正智其修習也圓解脫果凡夫愚惑但汩沒於愛河智者利根期超登於真界釋師悲念淨眾遵修念茲在茲離纏離縛故知心如明鑑本翳垢以不生智若浮漚乃起滅而自異凡諸學者省覺斯焉。

　　佛說五大施經一部一卷

　　小乘律藏收無篇聚分類佛在舍衛國祇樹給孤獨園說此中所明謂不殺不盜不邪染不妄語不飲酒以自不殺能與佗樂餘法亦然故名大施此五名戒防非為義或作或止二犯二持此五止故名持作故名犯餘善作故名持止故名犯夫持犯之體以利樂為功己若禁心於佗為益不殺則仁矣不竊則廉矣不惑則正矣不妄則信矣不醉則莊矣故知息其非而開其是轉染因而成淨因即解脫之初門毗尼之妙本者也。

　　上五部並中天竺梵本所出。

　　右三藏沙門施護譯法護惟淨同譯沙門澄珠文一筆受沙門簡長綴文沙門啟沖道一智臻行肈德雄自初智遠重杲證義尚書右丞趙安仁潤文入內內侍省內侍高品衛承序監譯是月十七日監譯中使引三藏等詣
　　崇政殿捧所譯經具表上進其詞曰臣施護等言臣等今譯就佛說佛十力經一部一卷勝義空經一部一卷隨勇尊者經一部一卷清淨心經一部一卷五大施經一部一卷梵典傳文式載妙明之旨華言肈譯允當
　　熙洽之辰載省載循以榮以抃臣施護等誠惶誠幸頓首頓首伏以
　　如來囑累外護者繄於
　　聖君貝偈宣流善譯者暢乎真教伏惟
　　崇文廣武感天尊道應真佑德上聖欽明仁孝皇帝陛下置圖緫化垂䇿居尊
　　被藻衮以嚮明法金輪而紹位
　　證真本始之覺
　　洗心定慧之源
　　衍布空宗
　　丹青像法是五經者果因咸暢響應靡渝持犯雙彰止作成益眼等根識伊本性之皆空蓋染障纏唯七覺之能斷生空之理雖證宿殃之累尚存勝妙伽陀蔑親聞於
　　金口參傷虺毒遽𮍡潰於幻軀義緫小乘事昭往行叢茲眾蘊上祝
　　亨期臣等性昧生知識慙博達據象筵而非器被
　　綸命以若驚歷究梵文慶扶至治臣等無任虔祈禱頌激切抃蹈之至前件新譯經謹繕寫
　　上進以
　　聞是日
　　上慰撫恩賜如例其經
　　詔付有司入藏頒行。

景祐新修法寶錄卷第四


趙城金藏第 112 冊 No. 1502 景祐新修法寶錄


景祐新修法寶錄卷第六(計十三紙)　郡

　　(▆…▆…▆…▆勑都大㕘定編修)

　　隨譯年代區別藏乘錄中之五

　　歸攝藏乘略明經旨一之五

　　三年十一月起譯經一部二十卷至天聖元年四月譯成全部并又譯成經一部一卷

　　佛說除蓋障菩薩所問經一部二十卷

　　大乘經藏收無品目會分佛在象頭山說此中所明菩薩行門應機而荅謂施戒忍精進禪慧方便願力智等施謂法無畏財施不求報戒謂攝律儀行離煩惱燒然忍謂安受諦察耐怨害等精進被甲相續清淨禪謂止觀不著禪相慧解無我善知業報方便迴向善除疑悔願不卑下善具圓滿力無能勝不動加持智謂善解人法無我餘諸法門不出十行夫如如本常湛性源而寂照相相無迹恢妙行以融真真對假稱假形真立真假雙遣性相一如所以諸佛悲心從真起應眾生緣契因教發心由是釋迦文之聖尊舒光於象頭山頂除蓋障之大士發跡於蓮華界中運彼神通來茲佛會伸問端餘百法啟祕要歸一真佛乃觀根隨問十荅首宣十度振萬行之洪基終獲二嚴示羣生之極果其中宏張萬目精覈一心心不起塵法源斯寂薩婆若海醫王治病之靈方三摩地門病者獲安之寶所義天寥廓混法界以圓明智地寬平若塵沙之妙用無說而說寧窮語默之端無修而修自得證悟之旨問荅斯奧說聽俱明偉哉覺雄彰乎大利俱胝菩薩證法忍於無生千億聲聞遠塵垢於初果天華供獻旋寶蓋於空中佛事莊嚴靉法雲於沙界名兼寶積亦曰智燈惟聚惟明至深至廣者也。

　　佛說八種長養功德經一部一卷

　　大乘律藏收支流別行無篇聚分類佛為八戒弟子說受戒法夫防非止惡通曰戒修自利兼佗別開乘行其小行者滌纖瑕於己其大行者恢廣利於佗此八戒中自佗兼濟始即戒珠自潔終即果滿嚴心說法利生俱臻勝趣者也。

　　上二部並中天竺梵本所出。

　　右三藏沙門法護惟淨譯沙門澄珠文一筆受沙門簡長行肈綴文沙門啟沖道一智臻德雄禪定智遠重杲義賢令操善慈紹才證義譯經使守司空兼門下侍郎太子少師平章事丁謂翰林學士刑部侍郎知制誥晁迥翰林學士承旨尚書左丞知制誥李維潤文入內內侍省內侍殿頭李希及楊懷愍監譯其經四月八日附監譯中使齎詣
　　闕庭具表
　　上進其詞曰臣惟淨等言臣等先自天禧三年十一月起譯佛說除蓋障菩薩所問經至今年三月譯成全部上之一十八卷已進
　　御訖下之二卷并別譯大乘律文八種長養功德經一部一卷今已成就圓音彌震伊沙界之普聞梵諜遐臻仰
　　皇明之溥被隆茲
　　淨教允屬
　　昌辰臣惟淨等誠慶誠抃頓首頓首伏以斯文誠為祕鍵象山會集
　　釋迦文光燭大千蓮土緣興除蓋障躬瞻法御諮詢妙行啟迪真猷義探實際之淵理賾無名之始抉蒙振滯索隱鈎深凝覺鴻慈爰暢雲雷之辯精真邃音冥符針芥之機道被上根文垂曠劫恭惟
　　皇帝陛下欽承
　　寶命恢嗣
　　慶基
　　翼翼守文日新於
　　睿政
　　蒸蒸思孝寅奉於
　　先謀
　　崇尚釋宗
　　宣明義諦冀
　　純禧之昭格期
　　正教之誕敷夙契
　　勝因克敦
　　外護臣等職叨雲館名玷象筵翻傳有媿於八能詳譯深虞於五失式偶正陽之序慶逢
　　鳴社之辰虔奉
　　金文仰延
　　寶筭臣等無任瞻
　　天祝
　　聖歡呼抃蹈激切之至前件新譯經謹繕寫
　　上進以
　　聞是日
　　恩賜如例其經
　　詔付有司入藏頒行。

　　其年十二月譯成經三卷

　　佛說身毛喜豎經一部三卷

　　小乘經藏收無品目會分佛在毗舍離國最勝大城最勝林說此中善星謗佛明宿障以增深龍護聞經表心開而踊躍然而覺雄應世八風之所不搖智用垂權二因之所不忒信田無種何善牙以發生正行無門豈道因而斯立夫信種者為萬法之洪源如水清珠能清濁水其無信也作百殃之大本如無根樹不發秀枝而善星者曩以良緣曾親法會後因障垢棄背佛家於知解中返興謗訕謗言增熾結累彌深報應昭明墮大地獄眾會聞法意解心開龍護緣深身喜毛豎緫斯義旨命立經稱緣起門中此彰顯之要也。

　　上一部中天竺梵本所出。

　　右三藏沙門惟淨法護譯沙門澄珠文一筆受沙門簡長綴文沙門禪定令操善慈紹才惠真遇榮法凝紹源鑒玉證義翰林學士承旨尚書左丞知制誥李維潤文入內內侍省內侍高品王熙素監譯其經十二月二十四日附監譯中使齎詣
　　闕庭具表
　　上進其詞曰臣惟淨等言臣等今新譯就佛說身毛喜豎經一部三卷伏以此經握葉敷詮蹄涔應量詢善星之謗惑鶖子發機忻
　　調御之談因龍護獲益灑慈雲之一雨洽乾地之小根得魚之筌既伸於啟迪標月之指乃廣於頒流功濟人天利均沙界臣惟淨等誠惶誠幸頓首頓首伏惟皇帝陛下靈機合契
　　累聖貽休
　　振亭育之丕功
　　緫財成之大德
　　安安之道運
　　文化以胥和
　　蕩蕩之風弭武節而不試
　　清淨之心克著
　　空寂之教旁旌爰扣
　　祕關繼崇譯席臣等庇身覺地陳力梵筵荷
　　國恩休徒驚于寡効悟佛知見深媿於無聞獲就華文恭遵貢式敢奉
　　半珠之偈仰塵
　　滿月之尊良藉
　　勝緣上資
　　遐曆臣等無任恭虔禱頌激切屏營之至前件新譯經謹繕寫
　　上進以
　　聞是日
　　恩賜如例其經
　　詔付有司入藏頒行。

景祐新修法寶錄卷第六


趙城金藏第 112 冊 No. 1502 景祐新修法寶錄


景祐新修法寶錄卷第八　　　郡

　　(▆…▆…▆…▆呂　夷簡　等奉勑都大㕘定編修)

　　隨譯年代區別藏乘錄中之七

　　歸攝藏乘略明經旨一之七

　　二年十二月起譯經一部一十八卷至五年四月譯成全部

　　佛說海意菩薩所問淨印法門經一部一十八卷

　　大乘經藏收無品目會分佛在神通境界大寶莊嚴最勝道場菩薩宮說此中所明淨印法門而淨印者由諸菩薩初以宿世善根及現聞善法而用磨治彼智心寶乃至是寶除去意中諸虛假法遠離過失十方諸佛共所愛樂能為一切眾生作大饒益常善修治大乘法船為令眾生到於彼岸拔諸眾生出生死泥此為菩薩能善磨治一切智心寶其最勝道場者即法界理中神通妙用真智大寶建立莊嚴如來乃從菩薩行位方便出生無障礙門由茲演說菩薩行法即有下方世界無量功德寶無垢殊妙莊嚴佛剎之中海意菩薩來此娑婆世界瞻禮釋迦請問淨印三摩地法夫淨印者謂諸菩薩滌淨初心瑩治三業練修道行滋植眾因初心淨而道行精三業瑩而眾因備自凡臻聖福廣智圓此即淨印等持深旨者也遣諸假妄見以光明如摩尼珠精治
　菩薩大士踐
　證一門悟
　力極
　闢解脫之正道門句
　文字之性空金剛句中
　別之自性護持正法稱讚佛乘精道進心無退無屈縱大海之枯涸設須彌之若塵水火互容日月交墜斯緣可信佛力難思守護力中不可動轉故知此經是大法眼是妙法印是勝法幢大乘要津祕密樞奧受持流演真報佛恩徇教修行速臻聖果者也。

　　上一部中天竺梵本所出。

　　右三藏沙門法護惟淨譯沙門澄珠文一筆受沙門簡長綴文沙門紹才禪定令操善慈惠真遇榮法凝鑒玉證義譯經使守司徒兼門下侍郎平章事王欽若樞密副使右諫議大夫夏竦翰林學士承旨工部尚書知制誥李維潤文入內內侍省內侍高品王熙素陳文一監譯四月九日附監譯中使齎詣
　　闕庭具表
　　上進其詞曰臣惟淨等言臣等先自天聖二年十二月起譯佛說海意菩薩所問淨印法門經一部一十八卷至今年四月譯成全部上之十五卷已進
　　御訖下之三卷今
　　上進者伏以此經理趣沖微宗源窈邈始
　　如來踞寶嚴之精剎萃海會之聖流顯瑞發祥表難思之神力隨機應物演最上之大乘皆影響之象龍無中下之藥草仙音誕震法兩霈濡敷暢靈機昭宣性地三昧淨印妙絕於言詮萬行真猷迥超於意識冀茲梵籍式奉
　　昌辰臣惟淨等誠欣誠抃頓首頓首伏惟
　　聖文睿武仁明孝德皇帝陛下至德承乾
　　鴻慈育物
　　金輪闡化杳極於四天
　　玉曆調允允齊於七政而復
　　宅心象外
　　觀妙幾先
　　證五忍於聖階
　　躋羣生於壽域臣等材惟淺陋學媿空踈備位象筵深虞於濫吹虔心貝譯誠効於課虛屬以序及正陽祥開華渚仗
　　龍宮之寶偈仰佑
　　瑤圖祝
　　仙刧之遐齡迥同沙筭前件新譯經謹繕寫
　　上進以
　　聞是日
　　恩賜如例其經
　　詔付有司入藏頒行。

景祐新修法寶錄卷第八


趙城金藏第 112 冊 No. 1502 景祐新修法寶錄


景祐新修法寶錄卷第九　　　郡

　　(▆…▆…▆…▆呂　夷簡　等奉勑都大㕘定編修)

　　隨譯年代區別藏乘錄中之八

　　歸攝藏乘略明經旨一之八

　　五年十二月起譯論一部一十八卷至八年四月譯成全部

　　大乘中觀釋論一部一十八卷

　　安慧菩薩造凡二十七品大乘論藏收此中緫明謂即諸法不生不滅不斷不常不一不異不來不去何故無生謂無生性及無滅等此復云何謂以諸法本不自生不從佗生共生無性不無因生何以故生法無性生已復生亦復無性若從佗生又佗法不能生自眼等故知自既不生佗性亦爾若言共生共生亦無性以二法共生有過失故若法無因而自生者即與阿含教理相違若無因緣而能生果此無道理以要言之如下頌云非有亦非無緣義和合爾故知勝義諦中諸有物體緫聚差別皆悉無性善巧智中有所生義此無過失斷常一異去來亦然良以性本湛然名言觀智所不及中無定位思惟分別以皆空真空既常假名斯立標中觀而成論示言迹以表詮得象忘言泯虛歸實大論淵旨其在茲乎然而託其中以遣邊邊若離而中廢中邊不立取捨奚存無取捨中熾然開示覺照實義設以中言照覺對袪即無言境所以世俗皆有勝義皆空有且非常空且非斷是知假因緣而稱有有本性空離性相以名空空非相滅滅空為病取有成纏三空空而本不空萬有有而何甞有有空雙照性相俱融生滅斷常本際窮而無迹去來一異真智照以無方大覺聖尊緫斯清淨論初歸信祈萬德之覺尊品次彰明統一真之要義諸佛出世妙啟權方欲使含生同歸性地達佛心者體生佛之一致昧佛心者滯空有以差分其或照悟本靈開通實際解不言之常說知妙用以無為即有常空去去去而無去即空常有來來來以無來來去一如染染染而奚狀存亡萬化生生生以無從是故託以言詮顯談中觀龍樹大士製本論而啟端安慧智雄造末釋而暢理本末互顯探賾精微落落義天廓太虛而煥若滔滔智海湛性水以凝然大矣斯文利生津濟確乎實融真俗之指歸窮其源破中邊之滯執深固幽遠寔大乘之奧旨者歟。

　　上一部中天竺梵本所出。

　　右三藏沙門惟淨法護譯沙門文一筆受沙門簡長綴文沙門法凝禪定令操善慈惠真遇榮鑒玉志純鑒深清才慧濤潛政證義樞密副使刑部侍郎夏竦潤文入內內侍省內侍高品陳文一監譯是月八日監譯中使引三藏等詣
　　承明殿捧所譯論具表
　　上進其詞曰臣惟淨等言臣等先自天聖五年十二月起譯大乘中觀釋論一部十八卷至八年四月譯成全部上之十五卷已進御訖下之三卷未經進獻譯梵從華研精覃思式伸微効庶集
　　鴻禧荐逢
　　鳴社之辰仰祝
　　後天之筭臣惟淨等誠虔誠恪頓首頓首伏以真乘寥廓理超名相之端了義淵凝意出有無之表非夫異哲罕究深源是乃龍樹興慈闡幽微而作範安慧開物索隱奧以釋紛性相交融空有雙辯卓然中道迪彰照實之權煥爾祕詮茂暢惟心之旨機緣所遘流衍有時懿乎微密之文適會
　　亨嘉之運恭惟
　　聖文睿武仁明孝德皇帝
　　陛下龍華出世
　　鳳曆膺期
　　十善之風躋懷生於仁壽依之化誘庶彙於
　　正真
　　視政穆清運
　　神機而天縱
　　問安
　　長樂稟
　　慈誨而日新
　　丕緒昌隆
　　皇猷昭赫臣等才非八備學昧三乘叨膺傳譯之司莫副
　　東求之命今則風薰肈序日夢儲祥敢憑梵諜之文上續
　　仙椿之壽前件新譯論謹繕寫
　　上進以
　　聞是日
　　上慰撫恩賜如例其論
　　詔付有司入藏頒行。

　　八年十二月起譯經一部十二卷至明道元年四月譯成全部

　　金色童子因緣經一部十二卷

　　其經西方聖賢集收所有譯人筆受進
　御年月等見本集。

景祐新修法寶錄卷第九


趙城金藏第 112 冊 No. 1502 景祐新修法寶錄


　　【原經卷殘缺一版】

　　▆▆▆▆▆▆▆▆▆如是▆菩薩於色受想行識中隨其言說即生取著作用而行如是行者是行有身見亦復行於有愛若或離有尋求而有所行是於色受想行識中隨其言說不生取著是為善了知相是菩薩速證阿耨多羅三藐三菩提果又佛言須菩提若菩薩起心欲住平等界中於諸色法起信解時即二中二而有所得是菩薩於諸色中不正說法何以故以所信解色與能信解色無有異相若有異相者即一切眾生平等法中有差別相是故菩薩當如是見如是見者即無異相可見此中所說是義明顯菩薩若能如是善開覺時諸有所說是為正說受想行識亦復如是又復廣明十波羅蜜如理相應乃至最後又云須菩提菩薩於色法中應當了知空無相無願三摩地謂於色中觀無性空性空亦然本性空亦然諸所緣事皆當安住心一境性受想行識亦復如是夫自性本明無開無覺覺明垂照有智有明運權化於十方湛真靈於一體存亡無迹取捨兩空落落聖天圓鑑清淨滔滔法海般若無知知所不知得所不得無得之得菩薩於焉證涅槃無知之知如來所以成正覺有從緣有緣性本空空自緣空即空成有有空標稱徒勞文字之筌罤理智融真無離文字之解脫般若有五謂文字眷屬相應觀照實相五也空即是色寂而常照目實相也色即是空照而常寂謂觀照矣色空無礙性相一如乃眷屬相應文字三也瓔珞經云一心三觀其斯之謂歟統其妙故緣起萬形覈其要乃搜源即冥冥寂緣形孰分定位真所謂寂然不動法身譬若太虛感而遂通應物同乎水月開覺自性其在茲焉。

　　上一部中天竺梵本所出。

　　右三藏沙門惟淨法護譯沙門文一筆受沙門遇榮綴文沙門法凝鑒深慧濤善慈潛政清滿善初義崇證義樞密副使尚書左丞夏竦潤文入內內侍省內西頭供奉官黃元吉陳文一監譯是月八日監譯中使引三藏等詣
　　端明殿捧所譯經具表上進其詞曰臣惟淨等言臣等自明道元年十二月起譯佛說開覺自性般若波羅蜜多經一部四卷至今年四月譯成全部上之二卷已進
　　御訖下之二卷今始圓成像法流芳溥被三輪之蔭華宮啟譯緬欽雙柰之祥繫無緣之大慈暢
　　真如之祕典發揮
　　慧日莊嚴度門繼揚
　　般若之詮允屬
　　亨嘉之運臣惟淨等誠欣誠抃頓首頓首竊以斯經者趣由觀察宗極真常融五蘊於性源廓三空於智境翼宣大部之要該明最上之乘被菩薩機開眾生慧言周五百之頌理圓四印之文夙奉翻傳聿終篇帙旋資祕藏式廣未聞恭惟睿聖文武體天法道仁明孝德皇帝陛下肅秉
　　乾符端臨
　　法扆繼
　　大明而委照保
　　鴻慶以御圖
　　茂德隆於百王
　　緒業光於
　　列聖克勤克儉
　　允武允文誕敷
　　淳懿之皇猷旁
　　眷真空之妙道
　　恢崇象譯增足琅編臣等莫究義天未躋智地徒紹西明之職誤叨南面之知今者幸遇
　　星渚騰輝封人獻祝荐樂開祥之且虔傾頌
　　聖之心寅仗金文上資
　　睿筭前件新譯經謹繕寫
　　上進以
　　聞是日
　　上慰撫恩賜如例其經
　　詔付有司入藏頒行。

景祐新修法寶錄卷第十


趙城金藏第 112 冊 No. 1502 景祐新修法寶錄


景祐新修法寶錄卷第十二　　郡

　　(▆…▆…▆…▆呂　夷簡　等奉勑都大㕘定編修)

　　隨譯年代區別藏乘錄中之十一歸攝藏乘略明經旨一聖賢集傳華竺類例二嗣續興崇譯場詔令三

　　聖賢集傳華竺類例二之一西域梵本翻譯一東土聖賢著撰二

　　西域梵本翻譯一

　　天聖八年十二月起譯金色童子因緣經至明道元年四月譯成全部

　　金色童子因緣經一部十二卷

　　無品目會分是佛滅後尊者阿難以小乘因緣集成其文此有二義一非釋師大覺金口親宣故於聖賢集收二以經通五人說故乃目為經緫其義旨者若植施種勝報不虛清淨施田福果無失此中所明阿難昔於王舍城中化一啇主其名日照家財富盛與毗沙門天王等無有異娶以上族而為妻室久無嗣息極生憂惱時忉利天中有一天子天報將盡樂生人中帝釋天主觀察知已謂言天子王舍城中日照啇主妻室仁賢堪汝託陰天子白言若彼啇主與其妻室乃至盡壽歸依三寶我當從命託彼陰中時帝釋天主從天中隱即於日照舍中處空而住妙光照曜商主見是勝相即時禮奉白言天主汝天聖尊降於小舍當何教令天主荅言汝若希求有子息者應當盡壽歸依三寶啇主白言我如尊教乃至盡壽歸依三寶其後忉利天子謝滅天報託陰日照商主之妻廣現瑞相後生一子色相殊麗端正嚴好生後二十一日廣營福事親族共議立名金色命以八母乳哺養育童子長立教習藝能金色童子成長之後親近有智沙門婆羅門等聽受道法及營勝事日照商主於王舍城外有一大園金色童子日往遊適或時捿處讀誦經典乃至又明金色童子由昔因故感現生中阿闍世王國內有一大臣以女人因緣加謗童子乃至最後命將殞滅遇尊者阿難神力救護得脫其命爾時尊者阿難高處虛空與五百大阿羅漢為金色童子隨應說法童子聞說法已有身見山高二十峯以智金剛而悉摧破即證須陀洹果尊者又為阿闍世王大臣及諸眾會宣說法要廣現神力令諸眾會證果獲益又明金色童子猒離生死詣尊者所願求出家誓修梵行尊者為說出家之法成苾芻已於須臾間斷諸煩惱證阿羅漢果證是果已以宿命智諦觀先世相續業因乃見自身極具殊勝大福威力乃為眾生開發福門令生尊重即時脫自身所著衣持用淨施以神力故一衣脫已一衣旋出乃至廣多積而成聚是衣金色眾覩希奇廣徧王舍大城普施一切其後金色尊者普為一切眾會宣說福因悉令開悟又明布施修福因行克招福報乃至阿闍世王讚歎尊者阿難自功德力殊勝明顯復能開發如來最上清淨教法大威神力大哉世尊最勝知見所宣無上清淨教法付囑尊者大迦葉等而尊者阿難自智慧月舒光滿空普徧照曜如俱母陀華茂盛開發世間憂苦熱惱侵逼尊者清淨大雲普蔭所演妙言如甘露雨灑潤世間咸令歡恱其後日照商主并妻眷屬皆悉出家俱證道果乃至尊者阿難廣為眾會如應說法示教利喜作佛事已一切大眾皆發淨心各獲善利。

　　上一部中天竺梵本所出。

　　右三藏沙門法護惟淨譯沙門不動護證梵義沙門忍吉祥證梵文沙門文一筆受沙門遇榮綴文沙門法凝志純鑒深慧濤善慈潛政清滿善初義崇清才證義樞密副使兵部侍郎夏竦潤文入內內侍省內侍高品陳文一黃元吉監譯是月八日監譯中使引三藏等詣承明殿捧所譯經具表
　　上進其詞曰臣法護等言臣等先自天聖八年十二月起譯金色童子因緣經一部十二卷至今年四月譯成全部其上九卷已逐次進呈訖餘三卷今具
　　上進者覺樹分華大千界蒙諸景蔭海潮發響無量眾悟被真機猗金簡之西臻故玉華而東啟紹恢勝諦允屬
　　熙辰臣法護等誠慶誠抃頓首頓首竊以斯經乘居小部理彌偏於半字義環類於貫珠善惡之業分𭭛禍福之門異轍滋種子於毗婆尸佛成利樂於妙耳啇人宗極果因文該報應金色具體雅由淨施之心蓮座敷榮適表知非之相苟非翻於梵諜載以華言曷能洞積刧之因𧷤千差之業欽逢
　　景運荐譯
　　真詮恭惟
　　聖文睿武仁明孝德皇帝
　　陛下宅道無為
　　與靈合契
　　慶覃兆物
　　化浹四洲
　　坐堯屋以非心
　　垂舜裳而興治纂隆
　　丕緒寅尚
　　真慈旌
　　像教於鷲峯廣琅編於龍藏奉
　　純禧而資
　　廟社衍
　　正智而利人天廣集
　　戒因克嚴
　　外護臣等任叨譯席學懵空宗徒慙五失之譏詎比千金之字慶
　　開祥於里社効獻
　　祝於封人䖍貢
　　金文上嚴
　　寶筭前件新譯經謹繕寫
　　上進以
　　聞是日
　　上慰撫恩賜如例其經
　　詔付有司入藏頒行。

景祐法寶錄卷第十二


趙城金藏第 112 冊 No. 1502 景祐新修法寶錄


景祐新修法寶錄卷第十三　　郡

　　(▆…▆)

　　【原經卷殘缺】

　　東土聖賢著撰二之一

　　太宗皇帝御製

　　妙覺祕詮一部二卷

　　右大中祥符八年文兵部侍郎兼宗正卿趙安仁上言
　先朝御製妙覺集五卷中有論讚頌詩合錄出別行者望以妙覺祕詮為名鏤板模印
　詔可之。

　　真宗皇帝御製

　　法音前集指要一部三卷

　　右大中祥符八年十一月潤文兵部侍郎兼宗正卿趙安仁於法音前集中錄論一首讚一十六首頌六首詩十一首合成三卷請以法音前集指要為名鏤板模印集外別行詔可之。

　　注釋釋典文集一部三十卷緫錄一卷

　　右天禧四年春二月沙門祕演等表請以
　御製述釋典文章命僧箋注附于大藏
　詔可乃選京城義學文學沙門簡長行肈惠崇希白鑒深重杲鑒微尚能楚文曇休普究禹昌永興善昇清達祕演善初繼興希雅仲熙省辯崇璉顯忠令操義賢瑞王無象行圓有朋文倚同箋注令左右街僧錄守明澄遠譯經三藏惟淨㕘詳翰林學士楊億劉筠晏殊樞密直學士王曙同詳覆又
　詔宰臣丁謂都大㕘定五年秋書成進
　御鏤板流行賜謂等器幣眾僧師號紫衣衣服茗帛度童行有差。

　　注四十二章經一部一卷并序(文見大藏)

　　注遺教經一部一卷并序(文見大藏)

　　百緣經序一首(文見大藏)

　　右天禧二年
　詔左僕射兼中書侍郎平章事王欽若擇藏經之精妙者讎校鏤板模印之此三經真宗為之作序注釋三年二月三藏沙門法護惟淨諸付院傳寫入藏從之。

　　法音後集一部三卷

　　右景祐二年九月譯經使兼潤文右僕射兼門下侍郎平章事呂夷簡同潤文吏部侍郎叅知政事宋綬於御集中錄出勒成三卷請以法音後集為名編入新錄詔從之。

　　今上皇帝御製上

　　注三寶讚一部三卷

　　右天聖九年閏十月二十五日遣中使陳文一齎本付院潤文樞密副使兵部侍郎夏竦工部侍郎㕘知政事王曙上表曰臣等伏覩
　御製三寶讚付傳法院者臣等聞聖人之立言也理將神俱義與天遠蓋寫意以明道必釋理而詮源矧乃一乘之妙門六度之奧旨事兼儒梵學際人天不有訓詁之文曷究蹄筌之賾敢緣悃款備達
　凝嚴恭惟
　聖文睿武仁明孝德皇帝
　陛下濬哲欽明
　淵泉溥博
　纘丕猷而履盛業叶
　慈德以講政經
　心契冥樞
　道超沖諦爰屬
　撫辰之暇益
　惇務學之風
　結念空宗
　摛豪祕譯且謂十迴向之法蓋常覺以湛明三歸依之途惟大願而圓具繹為讚述洞厥本元布傳千柰之園聳耀八龍之藏而黑白之眾鑽誦其言稽
　祖宗之舊聞有箋解之前範至若六塵五蔭之別四智三身之殊咸有造端並當悉數矧
　睿辭之援紀皆經誥之隱微包舉頓漸之流區分真妄之識若不條陳事實㕘會性宗將使
　宸意靡能究宣禪叢無所放仰上件
　三讚伏望
　聖慈特
　許臣等與譯經三藏沙門法護而下注釋頒行如此則彌文盛美耀鷲頭之淨居外護殊因符雞足之往記與佛燈而比照流沙劫以垂程慺慺丹誠伏須
　允誨謹奉表陳
　請以
　聞於是
　詔三藏法護惟淨筆受文一綴文遇榮證義法凝志純鑒深慧濤善慈潛政清滿善初義崇同注釋竦曙㕘詳監譯陳文一黃元吉管勾明道元年五月又
　詔太常丞直集賢院李淑太子中允集賢校理鄭戩同檢討儒道文字注釋七月詔中書侍郎平章事呂夷簡都大㕘定勒成三卷二年正月奉表
　上進其詞曰臣夷簡等言臣等先奉
　勑注釋
　御製三寶讚者
　像教東來惟
　帝王所以膺付囑
　聖言誕布惟
　佛祖所以契機緣屬
　華且之開期仰
　寶毫之有作夫何　鄙猥預研覃臣夷簡等誠榮誠懼頓首頓首恭惟
　聖文睿武仁明孝德皇帝
　陛下聦哲凝猷
　寬仁闡教奄
　四輪而制世紹
　二后以恢基茂宣
　清淨之風慎守
　盈成之業恊敷
　慈訓丕顯
　時文乃復
　結念寶乘
　儲精貝典會
　法宮之暇日
　肆覽羣篇稽
　禰廟之舊章特流
　坦制繼
　徇緇裳之請許歸
　華藏之編申
　命譯筵
　俾詳句義討繹
　咨於詞苑緫領
　委於鼎司臣等並以菲踈繆常推擇始承
　明詔共竭愚衷竊惟
　宸慮所該
　妙心廓照嘆
　調御之力則曰為救為歸勗和居之倫則曰不內不外至于軌持之賾寔
　探真覺之源
　因文見情故
　語默之無㝵
　立義詮道故
　體要而不煩邈
　河漢以無涯豈管筵之可測徒徧繙於竺部兼傅會於儒墳悉著綱條粗分準裁僅踰歲序始就編聯當草具之初成幸
　制決之乃定伏望
　陛下荐留
　宸覽務廣
　度門許
　班布於多方庶
　恢隆於
　勝利食時作傳雖謝於前修乙夜備觀終慙於廣記將塵衡石若寘冰淵其
　三寶讚臣等今㕘定注釋分成三卷隨表上
　進干冒
　宸嚴臣等無任歡愉榮幸激切屏營之至謹奉表以
　聞賜
　詔荅曰朕以萬方治定庶務清閒覽花藏之微言得金仙之大旨究其妙蘊蓋本於一乘濟乎有情爰分於三寶因為讚述用導化源乃命台衡俾加訓解而能率其官屬逮彼緇流研覃既盡於指歸綜緝遂成於編帙尋觀奏御願廣宣揚顧論譔之辭多慙䟽略稽發明之意備極精微垂之不刊斯誠有補欽嘉攸至寤寐不忘所進知㕘定注釋官及眾僧
　恩錫有差讚文鏤板摸即賜宗室近臣各一本。

景祐新修法寶錄卷第十三


趙城金藏第 112 冊 No. 1502 景祐新修法寶錄


景祐新修法寶錄卷第十四　　郡

　　(▆…▆…▆…▆呂　夷簡　等奉勑都大㕘定編修)

　　隨譯年代區別藏乘錄中之十三

　　聖賢集傳華竺類例二之三西域梵本翻譯一東土聖賢著撰二

　　東土聖賢著撰二之二

　　今上皇帝御製下

　　景祐天竺字源序一首(文具本集)

　　右景祐二年九月
　降賜
　天聖廣燈錄序一首。

　　右因鎮國軍節度使駙馬都尉李遵勗上廣燈錄景祐三年四月
　神筆製序以冠首篇。

　　景祐新修法寶錄序一首(文具本錄)

　　右景祐三年十二月譯經使兼潤文右僕射兼門下侍郎平章事呂夷簡同潤文吏部侍郎㕘知政事宋綬上表曰臣等昨奉
　勑㕘定傳法院新修法寶錄將周部類者臣等聞聖人立言所以會儒釋之宗㕘華竺之義
　敷明格訓
　闡佑教乘故有篹次新編裁成別錄惟摽名以合其奧指惟冠序以輯其宏綱歷考前規率鯀
　睿作敢沿眾悃竊覬
　俞恩臣夷簡等誠懇誠願頓首頓首恭惟
　景祐體天法道欽文聦武聖神孝德皇帝陛下道貫真機學該智地紹
　三后之丕命
　撫萬邦之大同乃復
　結念空門
　留神覺苑推
　囑累之旨演
　淨範以啟勝緣導
　悲忍之方暢
　能仁而域羣品伊譯場之攸設蓋
　皇祖之肈謀逮及
　重熙益恢嚴事繹三歸之誓則
　雲藻昭回綴滿偈之文則貝函襞積矧
　先朝法寶之述本梵筵謹日之餘歷載于茲舊聞未補間承
　中詔俾續前篇既以備禹穴探書之藏亦以新魯堂後經之例臣等叨陪衡宰兼涖繙傳慙微緝潤之工莫盡研覃之敏伏見
　真宗舊制皆
　御筆製序賜名蓋密助於聖因亦旁資於世典竊惟右文之盛以
　立言詮理為先
　恊帝之華以
　繼孝善成為美缺而弗講後亦何觀伏望
　陛下乘
　清廂之宴間
　䊸錯跗而譔述揭為題引示厥方來如此則上以昭
　前人之光垂裕不朽下以彰外護之益傳信無窮願
　抑謙謙之誠少慰惓惓之請臣夷簡等無任戴
　天荷
　聖激切屏營之至謹奉表陳請以
　聞三藏法護惟淨與筆受綴文證義沙門十一人又上表曰臣等昨奉
　勑差同編修
　聖朝法寶新錄伏覩真宗朝編修新譯經錄蒙御製序引及賜名題者釋部荐修非
　宸文無以垂長世藏乘既載非正名無以示方來稽累聖之豐規咸
　立言而作則爰期
　寶訓式貢叢誠臣法護等誠惶誠願頓首頓首竊以禹疇龍敘乾綱始著於同文漢夢金人震旦爰開於有覺極幾微而共貫肈功業以相先惟道有階偶時彌劭伏惟
　景祐體天法道欽文𦖟武聖神孝德皇帝陛下沖夷宅聖
　淵懿居明
　登利用於九功
　播由庚於萬物采邦祇若函字穆清欽
　三后之在天
　昭一變而至道
　成均之典咸秩空寂之教䆮興茂建大中克臻至治矧復荐䊸
　睿思聿贊
　妙乘
　申命輔臣緝為
　寶錄紀
　三朝之懿鑠綜六譯之徽猷臣等性愧珠明心同苑塞備茲纂集慶及圓成其如序目未形人神安仰伏望
　陛下俯因
　間宴濬發
　淵謀
　探妙用於無方揚
　先芬於
　善述
　丹青像法
　黼繡人文式
　播美於千齡永
　同風於三代
　福津沙界將
　仙劫以齊𠇲
　辭冠琅編極
　梵世而增耀臣法護等無任瞻
　天望
　聖投誠瀝懇激切竢
　命之至謹奉表陳
　請以
　聞賜呂夷簡等
　批荅曰金僊闡化貝葉垂文頃自
　先朝頗崇
　像法設攸司而翻譯濟羣品之愚蒙歷歲滋深厥功甫就卿等位隆輔弼職在刊修遽貢封章願形序引顧惟寡德莫究
　真筌拒來請以既難增媿懷而良切所請景祐新修法寶錄序依奏允許夷簡等奉表謝云臣等近上表以傳法院新修法寶錄畢乞
　御筆製序賜名伏蒙
　聖慈特降
　批荅允許者貝諜啟筵
　寶編嗣述輒祈
　序引兼寵
　標題而
　詔檢下臨
　恩允隨降緇裳聳胎柰苑增輝臣夷簡等誠感誠抃頓首頓首伏惟
　景祐體天法道欽文聦武聖神孝德皇帝陛下祗紹慶基
　勤恁上德
　侔清寧而敷化
　放仙釋以凝懷惟竺園翻導之場本震旦宣流之盛率循
　先範助闡
　勝因寔繄累譯之功克彰外護之益而撰錄之舊限斷有初逮及
　聖辰彌恢嚴事雖傳梵之字並續刊聯而繫日之書未遑補緝間承
　中旨特廣後經矧在空孱並叨緫領緹律屢變鈆豪甫栖雖部類粗分而篇辭猶缺苟非
　神睿之作曷符
　囑累之緣率籲羣言冒陳丹悃豈謂
　至仁善應
　洪覆函容沛然
　綈封形之
　璽誨俾用紀年之稱特光標目之傳方
　敷繹於
　宸章佇叶隆於
　善利啟緘拜
　賜已驚得寶之榮游
　聖難名預起觀
　瀾之媿惟期祕奉上荅
　燭臨臣等無任戴
　天荷
　聖激切屏營之至謹奉表稱謝以
　聞又賜法護以下
　勑書曰省所上表為編修聖朝法寶新錄乞
　御製序事具悉汝等夙植善根早依
　空教既被水田之服深明貝葉之文翻譯是司編聯甫就遽形列奏堅願冠篇顧惟沖人莫窮
　真覺勉從來請良切媿懷所請景祐新修法寶錄序依奏允許故茲示諭想冝知悉是月二十七日遣中使齎
　御製序
　宣示呂夷簡等仍以付院。

　　莊獻皇太后製

　　注發願文一部三卷

　　右天聖八年夏內出本付院俾附大藏錄九年十一月潤文樞密副使兵部侍郎夏竦工部侍郎㕘知政事王曙請注
　皇帝三寶讚因請此文同時注釋十二月
　詔允所請書成進御鏤板摸印流行。

景祐新修法寶錄卷第十四


趙城金藏第 112 冊 No. 1502 景祐新修法寶錄


　　【原經卷殘缺】

　　號證覺大師梵▆▆▆▆▆職掌沙門道巒紫衣度童行十一人為僧以沙門文涉志緘志能充梵學十二月天竺沙門悲賢寂賢貢梵經四夾金剛座印五角各賜紫衣束帛。六年

　　夏五月天竺沙門寶賢貢梵經十九夾佛骨菩提樹葉無憂樹葉賜紫衣束帛秋八月天竺沙門智賢勝賢東京沙門德超惲澄自西域同抵
　闕下貢梵經四夾佛骨舍利鐵鉢玉璞各賜紫衣束帛冬十一月三藏沙門施護上言故慧辯三藏法賢玄覺三藏法天歸葬之所先蒙賜地建慧辯禪院有田百餘畝以供眾僧望免輸稅
　詔可之賜證義沙門簡長號智印大師行肈及講論沙門文泰紫衣度童行十一人為僧是歲
　詔以入內殿頭李懷信監院。七年

　　春三月以沙門德雄充證義夏四月天竺沙門滿賢東京沙門惠琛惠彎惠牙惠謂惠倕法忍和釗和又和勤德倫和行法端子承守斌惠偘自西域同抵
　闕下貢梵經十四夾佛骨舍利金剛座印念珠秋八月沙門懷慶自天竺還貢梵經三夾佛骨舍利菩提樹𦰧無憂樹枝自滿賢惠琛而下並賜紫衣束帛冬十一月賜證義沙門德雄門弟子澄珪志真紫衣度童行十一人為僧是歲
　詔以入內殿頭李知和監院以沙門自初充證義。八年

　　春三月沙門惠戈惠琳繼平宗秀自天竺還貢梵經十三夾佛舍利菩提念珠又沙門善洪亦自天竺還貢梵經二夾佛骨舍利無憂樹𦰧夏五月天竺沙門勇密貢梵經六夾佛骨舍利銅佛像中印度波羅奈國世尊轉法輪處印記閏六月西天竺沙門無畏中天竺沙門覺吉祥貢佛骨舍利金剛座印冬十月天竺沙門天覺妙德僧護貢梵經十二夾佛骨舍利自惠戈勇密而下並賜紫衣束帛十一月詔曰傳法院同譯經西天傳梵大師賜紫法護光梵大師賜紫惟淨早悟宗乘勤探法要演金僊之教亦既該通譯貝𦰧之書備詳精妙廣真詮於鷲嶺增縹帙於龍宮特被朝章式旌梵學崇階視品併示恩榮更勵乃誠無忘祗率並可特授朝散大夫試鴻臚少卿餘如故法護等奉表謝曰今月五日
　東上閤門各授官告一通
　勑牒一道蒙
　恩特授臣等朝散大夫試鴻臚少卿餘如故者
　王言曲被但驚
　彬郁之文
　睿渥旁流共浹
　涵濡之澤省循交切啟處靡遑臣法護等誠感誠懼頓首頓首伏念臣等性本顓蒙學惟寡陋覺心源而並涸顧行𦰧以雙凋徒以早貢竺墳幸偶千年之
　上聖同㕘華館罔窮三藏之微言自玷翻宣荐更涼燠雖堅精苦終懵覃研真觀八能靡播邇遐之譽道安五失寧逃緇白之譏方積慙顏敢期榮遇豈調伏蒙
　崇文廣武儀天尊道寶應章感聖明仁孝皇帝陛下乘萬機之暇豫因六合之清夷
　探妙空宗
　推恩梵侶試月卿於九𣗥㕘爵品於三珪深愧庸虛曷勝負荷敢不究心貝𦰧矚目螺紋少傾塵露之誠上荅
　雲天之造臣法護等無任戴天荷
　聖激切屏營之至謹奉表稱謝以
　聞法護惟淨仍並加月俸
　詔以證義沙門修靜為右街講經首座重珣為左街鑒義分知西京左右街教門事啟沖為右街鑒義賜證義沙門自初職掌沙門志拱志江紫衣度童行十一人為僧。九年

　　春三月天竺沙門童壽智友貢梵經一夾佛骨鏤牙觀音菩薩像以天竺國菴摩羅木為龕夏五月天竺沙門三滿多葛貢梵經十四夾金剛座印秋七月沙門紹慜紹暹自天竺還貢梵經二夾佛骨舍利菩薩像菩提念珠自童壽紹慜而下並賜紫衣束帛冬十一月賜證義沙門行肈號慧觀大師門弟子澄誨志璋紫衣度童行十一人為僧。天禧元年

　　春二月梵學沙門文涉請詣天竺詔許之以沙門智遠重杲充證義秋八月沙門奉永自天竺還貢梵經十二夾佛骨金剛座印無憂樹𦰧冬十月沙門本淨懷問自天竺還貢梵經二夾佛舍利念珠十一月沙門自然清巒顯昭自天竺還貢梵經六夾金剛座印并模印中天竺摩伽陀國那爛陀寺佛成道所聖金剛座袈裟記自奉永而下並賜紫衣束帛賜梵學沙門志緘號宣梵大師證義沙門重杲職掌沙門志澄紫衣度童行十一人為僧十二月沙門遵泰德圓自天竺還貢梵經十夾佛舍利菩提念珠先是
　太宗皇帝御製新譯三藏聖教序刊石于中天竺國佛成道所因得石本以貢並賜紫衣束帛三藏沙門施護有疾上遺中使監太醫霍炳趙拱左皓診視是月二十六日以趣寂聞
　上頗憫悼遣入內殿頭王克讓監護葬事所湏官給內出繒帛製法衣葬日左右街備威儀賜諡曰明悟法護惟淨同詣
　便殿稱謝
　命坐賜茶
　上撫慰之施護遺命以念珠道具為獻賜其門弟子澄靄澄親紫衣度童行二人為僧是歲
　詔以入內高品衛承序監院。二年

　　春正月
　詔以同譯經沙門法護惟淨並充譯經三藏加俸給夏六月詔以翰林學士刑部侍郎知制誥晁迥充潤文秋七月沙門乂仙守約志德清順自天竺還貢梵經二夾佛骨無憂樹𦰧並賜紫衣束帛八月賜三藏沙門法護惟淨
　勑書曰省所上表竊覩制命立昇王為皇太子稱賀事具悉近者徇薦紳之勤請㳂主鬯之舊章式建儲闈已頒恩制惟乃開士樂遇亨期爰貢賀章具稱殊慶披覽之際嘉尚良多故茲示諭想冝知悉冬十一月沙門清雅守元自天竺還貢梵經二夾佛骨舍利念珠菩提樹葉賜清雅師號守元紫衣並兼束帛以沙門義賢禪定並充證義賜證義沙門德雄號明義大師義賢及職掌沙門志璘紫衣度童行十一人為僧
　詔許筆受沙門主藏沙門每歲誕聖節度童行各一人十二月沙門真泰自天竺還貢梵經五夾佛骨舍利賜紫衣束帛。三年

　　春正月沙門德欽守慜神平原本守照守舁自天竺還貢梵經十四夾佛骨舍利念珠三月天竺沙門覺賢貢梵經六夾金剛座印夏六月天竺沙門悲賢眾護貢梵經六夾佛像佛手印小塔冬十一月天竺沙門普善貢梵經二夾菩提念珠自德欽覺賢而下並賜紫衣束帛賜證義沙門智遠號淨照大師門弟子慧珍道成紫衣度童行十三人為僧賜法護惟淨
　勑書曰省所上表稱賀南郊禮畢事具悉昨以定位國陽薦誠
　霄極奉吉蠲之毖祀荷
　報降之蕃釐鉅禮允修羣倫胥恱師等夙㕘真諦樂遇昌辰慶盛事以克成貢露章而致賀言念勤恪良切嘉稱故茲示諭想冝知悉是歲
　詔以入內殿頭李希及監院。四年

　　春二月沙門惠德繼倫德溏智顯真普福瓌文海從信志因志瑜道昌志演自泥波羅國還貢梵經七十三夾念珠無憂樹葉三月天竺沙門法友貢梵經五夾並賜束帛法友仍賜紫衣三藏法護惟淨上言譯席有闕員臣等於京城寺院訪求名德舉奏深慮品藻未精自今望令開封府遣官集兩街僧職及見講經律論僧三十人僉定試本學▆道如對荅得通即奏名差補詔從之夏四月
　詔以翰林學士工部侍郎知制誥楊億充潤文沙門守斌清成自天竺還貢梵經十二夾金剛座印菩提樹𦰧並賜紫衣束帛五月以沙門令操充證義六月
　詔以證義沙門簡長為右街鑒義秋八月
　詔曰朝散大夫試鴻臚少卿西天傳梵大師賜紫法護朝散大夫試鴻臚少卿光梵大師賜紫惟淨金人示像早悟於群迷珠藏傳文實裨於淨治必資開士㕘譯梵音以尓法護稟異迦維游方震旦包一乘之法器契六度之善因以尓惟淨捿跡空門伏膺妙典挺出公王之胄夙推生肈之流共討竺墳載更灰律嘉其勤止特霈茂恩視秩象河名品加峻體予外護荷此榮章並可試鴻臚卿餘如故翌日監譯中使引法護惟淨對于便殿
　上命坐賜茶
　親撫慰之冬十一月賜證義沙門重杲號法海大師梵學沙門慧燈職掌沙門志曦紫衣度童行十三人為僧以沙門善慈充證義十二月
　詔以左僕射兼門下侍郎太子少師平章事丁謂充潤文是歲詔以入內高品楊懷志入內殿頭揚懷愍監院。五年

　　夏四月
　詔監譯中使揚懷愍陳文一管勾修葺本院凡三年而畢五月以沙門紹才充證義冬十一月
　詔曰朕言念翻譯之館甞崇置使之名綱緫攸歸典故斯在眷吾上宰夙達真乘方潤色於貝文實助揚於像教冝更美稱用恊彞章允資外護之能克副紹隆之意司空兼門下侍郎太子少師平章事丁謂冝差充譯經使兼潤文唐三藏義淨譯經是時宰相左僕射韋巨源右僕射蘇瓌太子少師唐休璟太子少保韋溫侍中韋安石紀處訥中書令宗楚客蕭至忠監譯特進李嶠筆受潤文至是法護等援故事上言遂命宰臣充使自是赴上及譯經啟罷皆中書樞密院赴會賜證義沙門善慈職掌沙門澄諫文詳紫衣度童行十三人為僧。乾興元年

　　春正月
　詔梵學筆受澄珠文一綴文簡長行肈證義重杲善慈就本寺普賢閣同校大藏經仍取天壽皇建二院經本㕘對三藏惟淨管勾會
　真宗升遐罷其事。

景祐新修法寶錄卷第十六


趙城金藏第 112 冊 No. 1502 景祐新修法寶錄


景祐新修法寶錄卷第十七　　郡

　　(▆…▆…▆…▆呂　夷簡　等奉勑都大㕘定編修)

　　隨譯年代區別藏乘錄中之十六歸攝藏乘略明經旨一聖賢集傳華竺類例二嗣續興崇譯場詔令三

　　嗣續興崇譯場詔令三之二

　　起乾興元年四月至天聖七年

　　皇上以乾興元年春二月紹登
　寶位凡譯場規範悉用
　先朝故事。其年

　　夏四月賜證義沙門紹才門弟子道昌慧通紫衣度童行十三人為僧秋七月
　詔以翰林學士承旨兼侍讀學士尚書左丞知制誥李維充潤文八月天竺沙門能寂貢梵經三夾佛骨舍利畫像賜紫衣束帛。天聖元年

　　春正月梵學沙門文涉東京沙門懷問行羙志坦崇杲宗朴自天竺還貢梵經二十五夾佛骨舍利念珠菩提樹葉文涉至中天竺摩伽陀國堅固鎧宮寺偶三藏阿闍梨梅怛利羼帝得梵本海意菩薩所問淨印法門經一部凡九十五葉乃藏中未有者
　詔令翻譯賜文涉號明梵大師懷問號顯教大師行美等紫衣各加束帛三月以沙門惠真遇榮法凝紹源並充證義夏四月賜證義沙門令操號寶印大師善慈號演教大師門弟子志淳紫衣度童行七人為僧六月三藏沙門惟淨以目疾表求捿止名山翌日中使傳
　旨不允所請賜緡錢十萬以慰勉之冬十月以沙門鑒玉充證義是歲
　詔以入內高品王熙素監院。二年

　　春三月天竺沙門信護智賢愛賢貢梵經三十夾金剛座印佛舍利畫塔像並賜紫衣束帛夏四月賜證義沙門惠真職掌沙門道月志瑝紫衣度童行十三人為僧秋九月沙門義清自天竺還貢梵經十夾佛舍利菩提念珠賜紫衣束帛冬十二月度童行三人為僧。三年

　　夏四月賜證義沙門紹才號慧日大師職掌沙門道廣慧明紫衣度童行十三人為僧五月
　詔以入內高品陳文一監院秋七月天竺沙門佛吉祥鎧眾寂悲鎧抵
　闕下並賜白金束帛冬十月詔以司徒兼門下侍郎平章事王欽若充譯經使兼潤文十一月
　詔以證義沙門紹才為右街鑒義十二月賜證義沙門遇榮法凝紹源紫衣。四年

　　春二月
　詔以翰林學士左司郎中知制誥夏竦充潤文三月沙門惠則可蘊自天竺還貢梵經十三夾佛舍利無憂樹葉並賜紫衣束帛賜梵學沙門道隆號智照大師證義沙門鑒玉職掌沙門慧宣紫衣度童行十三人為僧夏四月沙門志瑜志津法順自天竺還貢梵經十夾佛頂骨並賜紫衣束帛內出天台智者科教經論一百五十卷令三藏惟淨集左右街僧職京城義學文學沙門二十人同加詳定編錄入藏詔杭州搜訪印版並令附驛以進有闕者付印經院刊鏤五月復出唐慈恩寺翻經法師窺基所著經論章䟽四十三卷令編聯入藏惟淨等請以智者慈恩二書附於開元錄東土集傳之次。五年

　　春二月
　詔新除樞密副使右諫議大夫夏竦依舊兼潤文天竺沙門法吉祥忍吉祥貢梵經二夾並賜紫衣束帛夏四月賜職掌沙門慧妙慧聦門弟子道深紫衣度童行十三人為僧三藏沙門法護惟淨上言傳譯之興自漢永平丁卯迄唐正元己巳歷十九代凡七百二十四年所出三藏教文七千四百餘卷自是輟翻譯者一百九十三祀
　聖宋啟運像教中興
　太祖皇帝遺僧西游以訪梵典
　太宗皇帝肈興譯館廣演祕文
　真宗
　皇上繼闡真乘增新華藏迄於天聖凡四十六載所出教文五百一十六卷近者五天竺所貢經葉多是已備之文鮮得新經翻譯法護願迴天竺惟淨乞止龍門山寺仍錄前代譯經三藏十五人罷譯故事以
　聞表入留中不報潤文樞密副使夏竦亦奏其事未之許也五月法護惟淨復奉表陳請曰臣等近上表章以別無新經梵本傳譯乞依前代罷翻譯例臣法護願迥西天寧覲親老臣惟淨欲止龍門山寺焚修報
　國未奉
　朝旨者單函
　上達
　俞詔未頒期
　天造之曲成冀愚衷之得請荐陳封奏仰瀆
　凝聦㾕凜增懷兢惶失次臣法護等誠惶誠懼頓首頓首伏念臣等才非半古學謝多聞雖傳演以逢
　時實討論而寡効優游
　輦轂緜歷歲華肈自
　太宗汔于
　真廟興隆斯久崇尚愈敦揭慧日於釋天九居浹
　祉植曇花於覺苑七趣蒙休寵獎彌隆
　恩榮頗極
　皇帝陛下嗣臨
　大寶祗守
　先謨繼揚
　真淨之風丕闡
　妙明之化竊緣梵誥頓闕新經端守象筵虛沾月稟然念臣法護慈親垂老寧忘晨省之心鄉國敻賖欲遂生還之志臣惟淨久嬰目疾近復神疲既當耆艾之年庶適林泉之性伏望
　陛下不奪眾生之願迥垂
　調御之慈
　委照物情
　俯從人欲臣等同小人之懷土罔避靦顏效先哲之乞骸聳聽
　俞命臣等無任瞻
　天望
　聖䖍祈瀝懇激切屏營之至謹再奉表陳
　乞以聞
　勑荅曰省所上表乞罷翻譯法護願迴西天寧覲親老惟淨欲往龍門山寺焚修事具悉像教之布有助於化源譯館之興式宣於梵典師等夙推明悟久預翻傳資妙演於貝文實廣埤於華藏荐披奏削願輟經筵誠嘉沖退之懷且殊信尚之意方隆法寶勉導真乘無徇謙虛副茲延眷所請冝不允故茲示諭想冝知悉法護惟淨具表謝曰臣等兩上表章乞罷翻譯臣法護願迴天竺臣惟淨欲住龍門伏奉
　勑書示諭不允者一丘養志將辭報法之緣
　尺詔垂文誕錫
　自天之命未迴
　俞旨曲軫
　睿慈但切兢憂不遑啟處臣法護等誠惶誠懼頓首頓首竊念臣等素無道業誤受聖知秩預卿曹
　恩頒稍食香積之供斯厚穆清之眷尤殊夙夜省循何勝於
　寵遇焚修補報冝卜於退藏豈謂曲霈
　堯仁載延梵館此蓋
　聖文睿武仁明孝德皇帝陛下道侔
　覺帝
　心奉釋宗顧此譯筵由
　三聖之經啟欽斯妙籍皆
　諸佛之極談冀
　福羣生俾隆象化而臣等覃研無效宣演非才名慚白足之流德謝連眉之彥猥塵
　睿獎曷報
　天慈惟增香火之勤少罄㳙塵之效臣等無任感
　天荷
　聖激切屏營之至謹奉表稱謝以
　聞仍令潤文夏竦傳
　旨且譯論文九月
　詔以證義沙門法凝為左街鑒義冬十二月度童行三人為僧。六年

　　春三月以沙門潛政清才並充譯經證義是時譯席有闕本院請依試僧職例選試遂令兩街保舉深達經論素有名行眾所推服者凡五人
　詔翰林學士章得象精加考試乃得潛政等沙門智昇紹頻自天竺還貢梵經十一夾佛舍利菩提念珠並賜紫衣束帛夏四月賜職掌沙門文超號圓教大師門弟子道詳慧本紫衣度童行十三人為僧六月天竺沙門調伏軍覺賢天賢貢梵經十夾佛舍利並賜紫衣束帛冬十二月度童行三人為僧。七年

　　夏四月沙門廣原自天竺還貢梵經十三夾菩提念珠無憂樹葉賜紫衣束帛賜梵學沙門慧燈號明智大師度童行十三人為僧冬十二月復度童行三人為僧。

景祐新修法寶錄卷第十七

　　(范寨村范家門下李氏彫經一卷為法界父母)


趙城金藏第 112 冊 No. 1502 景祐新修法寶錄


景祐新修法寶錄卷第十八　　郡

　　(▆…▆…▆…▆呂　夷簡　等奉勑都大叅定編修)

　　隨譯年代區別藏乘錄中之十七歸攝藏乘略明經旨一聖賢集傳華竺類例二嗣續興崇譯場詔令三

　　嗣續興崇譯場詔令三之三

　　起天聖八年至明道元年八年

　　春二月
　內出
　御飛白書兩軸軸各二字賜三藏沙門法護曰佛心惟淨曰佛法翌日法護等奉表
　謝其詞曰伏蒙
　聖恩賜臣等
　御飛白書各一軸者
　聖言下布躬聆
　振玉之音
　神蹟誕頒式仰
　霏雲之勢齋薰以閱負荷寧任臣法護等誠感誠抃頓首頓首恭惟聖文睿武仁明孝德皇帝陛下祗御
　琁圖欽膺
　寶命
　四三王而為大率土歸
　仁一六合以稱
　尊遐荒知
　化而復
　研幾眾妙
　縱聖多能
　大昕視政之餘
　乙夜觀書之外
　洞精八法
　博究六文襞絮幅以冰凝揮
　宸毫而露灑
　運成帚字
　錫彼經筵在昔署榜鴻都始謂神仙之妙揚風素扇亦推鸞鳳之奇曾未若崇尚
　寶乘
　眷懷譯館紀
　佛陁之美稱動釋苑之榮觀緘蓮藏以聯芳冀
　傳衣劫
　寘琅函而等耀敻比芥城而臣等智地荒榛性源枯涸試象河之秩學謝不空翻葱嶺之書才非童壽猥蒙
　殊錫曷報
　崇私忻戴兢銘倍萬常品臣法護等無任感
　天荷
　聖激切屏營之至謹奉表稱
　謝以
　聞三月以沙門志純鑒深慧濤並充證義夏四月賜證義沙門潛政職掌沙門志嚴慧光紫衣度童行十三人為僧是月
　詔三藏沙門法護惟淨班於左右街副僧錄之上法護惟淨上言前奉
　旨令譯論文其中論一部已譯畢復無經論宣演
　上遣入內高品劉從政傳
　旨俟有梵文至即當翻傳無得請罷譯五月
　詔以證義沙門志純為右街講經首座鑒深為左街鑒義慧濤為右街鑒義六月
　詔以入內高班黃元吉同監院三藏沙門惟淨求往西洛葬其父祖
　優詔可之賜白金二百兩緡錢百千帛百匹香藥茶燭給以官徤縣次續食冬十月天竺摩伽陀國沙門不動護與其門弟子釋吉祥明護貢梵經十四夾佛頂骨雕鏤佛像不動護者天竺義學沙門也十二月八日三藏沙門法護惟淨筆受沙門文一引對於
　承明殿
　上撫慰命坐令至後苑
　玉宸殿賜齋食賜不動護紫衣號流教大師充證梵義加月俸又賜二弟子紫衣各兼緡帛十二月度童行三人為僧。九年

　　夏四月三藏沙門法護惟淨上言本院每歲
　誕聖節例奏紫衣師號共三人內一人望許別擇高行僧奏舉詔從之賜門弟子志江號廣慈大師惠妙號崇行大師度童行十三人為僧秋七月法護請遊五臺山
　詔可辭日賜裝錢二十萬洎香藥給官徤縣次續食冬十月還上都十一月以沙門義崇清滿善初並充證義天竺沙門金剛手貢梵經五夾金剛座印等賜紫衣束帛十二月度本院童行三人為僧。明道元年

　　春正月有沙門懷問甞再游天竺為
　真宗皇帝建聖塔於金剛座至是復請詣西土且求
　先朝繼作聖教序
　皇帝三寶讚
　皇太后發願文與摩伽陀國記同刊石座側又請齎佛大衣十九條以往
　皇上嘉美其意悉從所請
　御筆飛白題大衣為佛法清淨四字仍
　詔譯經潤文樞密副使兵部侍郎夏竦撰懷問三詣西天中印度摩伽陀國記其詞曰
　皇宋受
　天命以
　火德王天下之七十三祀龍集涒灘萬國無事累歲大穰四海懷柔奕世飲澤外則方嚴靜重之帥坐清遠略內則寬明仁厚之相平分元化百工駢組而樂職兩宮深拱以論道講求希闊布宣謨訓觀天地之大德考皇王之能事可毗于治者必舉而行之傳法院言有僧懷問甞再詣天竺為
　真宗文明武定章聖元孝皇帝建窣堵波于金剛王座側今欲繼徃更增二塔以法莊嚴星宿等刼乞
　先朝繼作聖教序
　應元崇德仁壽慈聖皇太后發願文
　聖文睿武仁明孝德皇帝三寶讚詣彼刊石又言齎大衣十九條奉
　彌勒所成釋迦像
　有制可之勾當傳法院入內內侍省內西頭供奉官黃元吉寔被宸旨錄賜
　三聖御製仍俾尚方塗金於大衣為賢劫千佛像飾以金塗銀絛𨥜
　御飛白書佛法清淨字於其裏印以
　御前龍紐之文并製塗金千佛幡六塗金五百羅漢幡二以副之仍
　詔史官書其茂實臣聞紛綸萬化之表大功不可以備著混茫千古之下盛德不可以殫舉因有際天接地韜光隱耀待
　聖人而後發為懿鑠鋪為盛節者焉臣眇觀前志佛生三代之末仲尼云西方之人有聖者焉不治而不亂不言而自信不化而自行蕩蕩乎民無能名焉其佛之謂歟而自大夏卭竹傳身毒之名昆邪金人奉甘泉之享逮茲厥後史不絕書摩騰之迎自月氏法顯之往游靈鷲漢寺西峙求貝多者如雲譯館東開肄悉曇者成市寶乘日廣龍藏歲增數溢名山之藏文多廣內之府而振旦輪王之宸跡
　東土聖人之微言千載于茲未甞西被天意若曰待我有宋大聖人而具焉
　國家奄宅中區旁覆萬國灌烽滅遂無勤遠之師浮琛沒羽厚來王之禮非道德不圖于政非仁義不訪于朝惟德澤之滲漉際日月之出入
　今上躬
　天縱之姿挺
　生知之聖
　具大威德以
　攝受多方
　不邇色聲以
　律度群后
　博貫於六學
　宣精於三教
　聦哲丕顯
　包舉百王廣大之功
　智慧無等
　了達諸佛深妙之法
　信也莫勤於外護
　孝也莫嚴乎善繼甞以
　先皇帝靈承曩記
　深解上乘
　無緣等慈
　救黎苗之疾苦
　神機獨運
　悟三覺之妙明仰繼
　神宗作為序引
　皇太后尊嚮正法
　緫貫萬善
　極慈愛之德
　保佑朕躬
　啟廣大之心
　饒益臣庶濬發
　鴻誓著為文辭由是抽
　寶跗掞
　宸藻
　披乾坤之蘊
　開河洛之奧
　飛英于八藏
　歎美於
　三寶
　莊嚴大智
　甘露之流潤
　開導善牙震雷之發響有生蒙福千覺讓能補處之所未知群臣固其叵測而皆
　金文並煥寶軸分藏雨花繽紛每四眾之圍繞地種震動諒
　諸佛之下觀咸徇勤誠俾刊西土廣
　襧廟慧明之德闡慈宸右序之仁大哉
　聖謨盡善盡美矣又以所齎伽黎往奉檀像布昭
　睿迹永著勝緣拂素成文飛毫冠古何懷問之幸遇成竺乾之盛事不可思議有如此哉固將鏤
　聖言於翠琬祕
　宸翰於寶衣鎮金剛之道場蔭鉢羅之瓌樹葱雪之境瞻仰者皆悟本原龍天之眾見聞者咸登正覺集
　二宮之
　百福垂億祀之
　鴻名
　禖石開祥
　天枝永茂
　壽山增固
　睿筭無疆臣久豫譯筵徧探往牒恭以百代未行之闕典自
　國家而始焉
　諸佛出世之大因自
　我朝而備焉雖師子之能吼須彌之為筆固不窮盡稱述此第一希有之功德者矣中書樞密院各賦
　御飛白
　釋迦佛袈裟詩以獻門下侍郎兼吏部尚書平章事呂夷簡曰高僧持佛裓
　宸翰枉奇蹤運帚增新意塗金奉睟容
　寶跗揮雨露翠㲲煥虬龍護淨天香馥莊嚴玉笈封諸方欣共覩億載信難逢
　二聖崇真諦常為萬國宗中書侍郎兼兵部尚書平章事張士遜曰
　睿聖縱多能
　功先始畫分五天旌寶▆四字表同文素掩吟風翼輕回拂漢雲
　兩宮嚴
　佛事萬國化人羣震旦
　重熙運迦維浩刼勳雨花盈妙祴大施自
　吾君樞密副使尚書左丞夏竦曰印度嚴高座
　迦文範睟容塗金施法服拂素寓宸縱幢相威光盛田畦霧采重葉承垂露直香漬偃波濃滿字回翔鳳分行並戲龍天人共欣躍殊勝信難逢樞密副使禮部侍郎范雍曰西竺靈蹤遠千年遇聖神田衣金縷妙霜素
　寶跗新去耀流沙路開添奈苑春光華師子座加被
　法王身四字明空旨三陽離染塵彌增
　二宮筭瞻禱五天人禮部侍郎㕘知政事陳堯佐曰拂素宸毫麗飛煙煥
　佛衣偃波慙體弱垂露恥功微五印傳師法三乘賴發揮蜿蜒
　龍乍躍繚繞鸖爭飛海㝢求何得人天見亦稀殊方瞻
　墨妙
　萬壽祝巍巍禮部侍郎㕘知政事薛奎曰西域唐僧去
　朝家供
　佛衣
　覺皇增寶飾飛白發
　天機徤若龍鸞峙輕同霧雨霏途程夷夏闊物施古今稀
　玉札滎
　宸藝金襴煥
　國輝還憑
　清淨化重譯自來歸樞密副使吏部侍郎趙稹曰至德推
　真主能仁奉
　覺皇法衣臻妙麗
　神翰極飛翔致供斯為美修因孰可量
　信心生北闕靈跡重西方仰止隆二寶冝乎集
　百祥逢
　時歌勝事拙思謝彫章尚書左丞㕘知政事晏殊曰
　二宮崇
　像教十力契
　能仁西國田衣就鴻都
　寶翰新蛟龍生素練鸞鵲照金身九譯行無礙丹函
　字有神光華南贍曰宣布揭陁春受福冝千億常康萬㝢人
　詔懷問於西域求訪東土未有之經齎還翻譯夏四月賜門弟子道月號真性大師職掌沙門慧住紫衣度童行十三人為僧六月證梵義沙門不動護求還中天竺
　詔從之給舡由廣州浮海而歸冬十一月注輦國遣使貢表以金葉書天竺字
　上遣內侍石全育齎付院翻譯以進十二月度童行三人為僧。

景祐新修法寶錄卷第十八


趙城金藏第 112 冊 No. 1502 景祐新修法寶錄


　　【原經卷殘缺一版】第一卷聖宋翻宣繼聯前式錄上▆…▆十四卷舊譯太宗朝大小乘經律論集一百一十九部二百四十三卷已編入前錄真宗朝大小乘經律論集八十三部一百七十卷已編入前錄新譯真宗朝大小乘經律論集一十二部七十六卷未編入錄今朝大小乘經律論集九部八十五卷未編入錄兩朝緫二十一部一百六十一卷並今錄新編第二卷隨譯年代區別藏乘錄中之一歸攝藏乘略明經旨一之一大中祥符五年五月譯成小乘經一部三卷進經表一首其年十一月起譯至八年六月譯成大乘經一部三十卷第三卷隨譯年代區別藏乘錄中之二歸攝藏乘略明經旨一之二八年十一月譯成大乘經一部四卷進經表一首九年五月譯成大乘經一部三卷進經表一首第四卷隨譯年代區別藏乘錄中之三歸攝藏乘略明經旨一之三九年十一月起譯至天禧元年譯成大乘經一部六卷進經表一首其年十一月譯成小乘經四部四卷小乘律一部一卷進經律表一首第五卷隨譯年代區別藏乘錄中之四歸攝藏乘略明經旨一之四二年五月起譯至三年五月譯成大乘論一部一十卷進論表一首第六卷隨譯年代區別藏乘錄中之五歸攝藏乘略明經旨一之五三年十一月起譯至天聖元年四月譯成大乘經一部二十卷大乘律一部一卷進經律表一首其年十二月譯成小乘經一部三卷進經表一首第七卷隨譯年代區別藏乘錄中之六歸攝藏乘略明經旨一之六二年四月譯成大乘經一部二卷大乘論一部二卷進經論表一首第八卷隨譯年代區別藏乘錄中之七歸攝藏乘略明經旨一之七二年十二月起譯至五年四月譯成大乘經一部一十八卷進經表一首第九卷隨譯年代區別藏乘錄中之八歸攝藏乘略明經旨一之八五年十二月起譯至八年四月譯成大乘論一部一十八卷進論表一首第十卷隨譯年代區別藏乘錄中之九歸攝藏乘略明經旨一之九明道元年十二月起譯至二年四月譯成大乘經一部四卷進經表一首第十一卷隨譯年代區別藏乘錄中之十歸攝藏乘略明經旨一之十景祐元年二月起譯至四年三月譯成大乘經一部二十卷進經表一首第十二卷隨譯年代區別藏乘錄中之十一聖賢集傳華竺類例二之一西域梵本翻譯一天聖八年十二月起譯至明道元年四月譯成經集一部一十二卷進經集表一首第十三卷隨譯年代區別藏乘錄中之十二聖賢集傳華竺類例二之二東土聖賢著撰二太宗御製趙安仁請集妙覺祕詮真宗御製上趙安仁請錄法音前集指要許羣僧箋注釋典文集注四十二章遺教二經并作序作百緣經序譯經使呂夷簡等編法音後集今上御製上內出　三寶讚夏竦王曙表請與譯經僧同注釋呂夷簡等進注讚表一首并批荅第十四卷隨譯年代區別藏乘錄中之十三聖賢集傳華竺類例二之三東土聖賢著撰二今上御製下內出天竺字源序李遵勗進天聖廣燈錄
　　　　　　　　　　　　上為作序呂夷簡等及譯眾各上表請
御製法寶錄序并名題
賜批荅勑書第十五卷隨譯年代區別藏乘錄中之十四聖賢集傳華竺類例二之四東土聖賢著撰二高僧著述譯眾修新譯經音義惟淨等編天聖釋教緫錄沙門崇廉進大藏經名禮懺法
　　　　　　　　　　　　詔付院詳定法護惟淨編景祐天竺字源儒臣撰集詔夏竦撰天聖釋教緫錄序王隨獻傳燈玉英集
　　　　　　　　　　　　賜詔獎諭李遵勗獻天聖廣燈錄
　　　　　　　　　　　　詔獎之沙門懷問三往西天中印度摩伽陀國
　　　　　　　　　　　　詔夏竦撰記夏竦奉
　　　　　　　　　　　　詔撰傳法院碑銘第十六卷隨譯年代區別藏乘錄中之十五嗣續興崇譯場詔令三之一大中祥符五年沙門行肈充證義賜證義梵學職掌沙門師號紫衣度童行沙門文涉等充梵學天竺沙門貢梵經等六年天竺沙門貢梵經佛骨等天竺沙門與東京沙門自西域同抵
　　　　　　　　　　闕下詔免慧辯禪院田稅賜證義講論沙門等師號紫衣度童行李懷信監院七年沙門德雄充證義天竺沙門與東京沙門自西域同抵
　　　　　　　　　　闕下沙門自天竺還賜證義沙門及門弟子紫衣度童行李知和監院沙門自初充證義八年沙門五人自天竺還天竺沙門六人貢梵經佛像佛骨舍利等詔授法護惟淨朝散大夫試鴻臚少卿并
　　　　　　　　　　謝表證義沙門修靜為僧職賜證義職掌沙門紫衣度童行九年天竺沙門三人貢梵經龕像沙門自天竺還賜證義沙門及門弟子師號紫衣度童行天禧元年證義修靜等遷僧職許梵學文涉遊西域沙門六人自天竺還賜證義梵學職掌沙門師號紫衣度童行沙門自天竺還得
　　　　　　　　　　太宗御製石本三藏施護事迹衛承序監院二年同譯經法護惟淨並充三藏晁迥充潤文沙門七人自天竺還勑荅法護等表賀立皇太子沙門義賢禪定充證義賜證義職掌沙門師號紫衣度童行許筆受主藏沙門歲度童行三年沙門自天竺還天竺沙門四人貢梵經像塔等賜證義沙門及門弟子師號紫衣度童行勑荅法護等表賀南郊李希及監院四年沙門自泥波羅國還天竺沙門貢梵經譯僧有闕開封府遣官集僧職定試楊億充潤文沙門自天竺還沙門令操充證義詔授法護惟淨試鴻臚卿告謝干　　便殿賜證義梵學職掌沙門師號紫衣度童行沙門善慈充證義丁謂充潤文楊懷志楊懷愍監院五年詔監譯中使修葺本院沙門紹才充證義丁謂充譯經使詔賜證義沙門紫衣度童行乾興元年詔惟淨等校大藏經第十七卷隨譯年代區別藏乘錄中之十六嗣續興崇譯場詔令三之二乾興元年賜證義沙門及門弟子紫衣度童行李維充潤文天竺沙門貢梵經畫像等天聖元年沙門自天竺還得藏中未有之經沙門慧真等四人充證義賜證義沙門及門弟子師號紫衣度童行惟淨以目疾求捿止名山不允賜以緡錢沙門鑒玉充證義王熙素監院二年天竺沙門貢梵經賜證義職掌沙門紫衣度童行沙門自天竺還度童行三年賜證義職掌沙門師號紫衣度童行陳文一監院天竺沙門抵
　　　　　　　　　　闕下王欽若充譯經使兼潤文證義沙門紹才為鑒義賜證義沙門紫衣四年夏竦充潤文沙門五人自天竺還賜證義梵學職掌沙門師號紫衣度童行詳定天台科教并慈恩章䟽編聯入藏五年夏竦除樞密副使依舊潤文天竺沙門貢梵經賜職掌沙門及門弟子紫衣度童行法護惟淨再表言少新經請罷譯
　　　　　　　　　　勑荅不允并謝表證義沙門法凝為鑒義度童行六年沙門潛政清才充證義詔章得象考試譯經僧沙門自天竺還賜職掌沙門及門弟子師號紫衣度童行天竺沙門貢梵經度童行七年沙門自天竺還賜梵學沙門師號再度童行第十八卷隨譯年代區別藏乘錄中之十七嗣續興崇譯場詔令三之三八年御飛白書賜法護惟淨奉表謝沙門志純等三人充證義賜證義職掌沙門紫衣度童行詔三藏班於副僧錄之上不許法護等請罷譯證義沙門志純等為僧職黃元吉監院惟淨往西洛葬父祖賜白金緡帛等天竺沙門不動護貢梵經引對
　　　　　　　　　　承明殿賜齋苑中度童行九年許法護等每歲別奏高行僧賜門弟子師號度童行法護遊五臺山賜裝錢香藥沙門義崇等三人充證義天竺沙門貢梵經度童行明道元年沙門懷問三遊西天御飛白題佛大衣令齎往夏竦撰記宰臣等各獻五言詩賜門弟子職掌沙門師號紫衣度童行不動護求還翻譯注輦國金表度童行第十九卷隨譯年代區別藏乘錄中之十八嗣續興崇譯場詔令三之四二年法護惟淨注釋
　　　　　　　　　　御製三寶讚及
　　　　　　　　　　莊獻明肅皇太后發願文畢加試光祿卿奉表謝賜職掌沙門紫衣天竺沙門貢梵經朱若水同監院度童行景祐元年呂夷簡充譯經使兼潤文王曙同潤文中書樞密院啟譯日唱和詩十首賜門弟子紫衣度童行許證義沙門各度童行沙門崇璉等三人並充證義二年宋綬同潤文賜門弟子師號紫衣修法寶新錄閻士良同監院勑荅法護惟淨表賀南郊大赦裴湘監院三年東天竺沙門善稱貢梵經對於
　　　　　　　　　　延和殿說經義後苑
　　　　　　　　　　賜齋又撰偈讚呂夷簡等請校正元錄經鏤板
　　　　　　　　　　詔從之啟譯日呂夷簡賦六韻詩和者八人賜證義沙門師號度童行沙門鑒微充證義筆受沙門文一為鑒義四年內出龜茲國梵經付院叅詳內出佛牙佛骨令法護惟淨詳驗第二十卷復準八例排經入藏錄下右緫列
　　　　　　聖朝新譯經律論集傳等緫錄一卷　右通二十一卷景祐新修法寶錄緫錄


