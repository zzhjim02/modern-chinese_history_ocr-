趙城金藏第 112 冊 No. 1501 大中祥符法寶錄


大中祥符法寶錄卷第十三　　　百

　　(▆…▆翰林學士▆…▆等奉
　　　　勑編修)

　　別明　聖代翻宣錄中之十二

　　藏乘區別年代指明二之十一

　　二年五月譯成經七卷

　　大方廣善巧方便經一部四卷

　　大乘經藏收佛在舍衛國祇樹給孤獨園說第一卷明始因智上菩薩請問如來善巧方便佛乃應機廣明其理所謂於彼傍生惡趣以善根力迴向一切令諸眾生修行二法一謂智心二迴向心於施行中成就六度具足勝行善巧方便如是菩薩設犯四重受五欲樂不墮生死必超梵天第二卷明彼持明人雖行五欲終不起於放逸之行斯由能具善巧方便故於諸境而不生著第三卷明菩薩生時現大笑相由得佛智心生歡喜非放逸故皆為具足善巧方便度眾生故第四卷明菩薩見有懷兇惡者欲害眾人菩薩害彼兇惡令眾安隱又使彼人不起殺業當知皆是善巧方便斯經也廣彰權智深入度門化于羣生教諸菩薩詞旨煥若理趣昭然乃大乘之妙義也。

　　發菩提心破諸魔經一部二卷

　　大乘經藏祕密部收佛在王舍城迦蘭陀竹林精舍說上卷所明因迦葉氏婆羅門夢中所見千葉蓮華於其華中有月輪相絜白圓滿覺已歡喜請問於佛佛即為說四種吉祥殊勝之相最上大利其四相者謂發菩提心修菩提行得菩提住說菩提義下卷所明廣說四種菩提行相若菩薩心忽起疑惑皆由天魔為諸鄣礙世尊即說破魔神呪令諸魔冤不得其便呪力難思真祕密之教矣。

　　聖佛母般若波羅蜜多經一部一卷

　　大乘經藏收佛在王舍城鷲峯山中說此中所明如來入於甚深三昧時舍利子問觀自在菩薩菩薩云何修行般若於其義趣云何了知觀自在言五蘊四諦十二緣生一切有相皆悉是空以此空性即真法性從是出生一切法故誠所謂佛母之妙道也。

　　上三部竝中天竺梵本所出。

　　右經三藏沙門施護譯沙門惟淨證梵文沙門清沼致宗筆受沙門仁徹啟沖綴文沙門守貞繼隆希晝道一紹溥修靜重珣文祕證義翰林學士駕部郎中知制誥梁周翰潤文殿頭高品鄭守鈞監譯是月一日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就大方廣善巧方便經一部四卷發菩提心破諸魔經一部二卷聖佛母般若波羅蜜多經一部一卷始即暢靈知之妙用次乃顯智照之神功終也明實際之微旨三者備矣一以貫之由如來之極談唯菩薩之深契不即不離三空澄湛於真源非斷非常二諦融銷於妄滓慶斯妙道臻乎
　　　　聖時恭惟
　　　　崇文廣武聖明仁孝皇帝陛下仁洽飛潛
　　　　智周空有
　　　　殊功不宰揚十善於八紘妙化無方耀千輪於沙界究三乘之奧𧷤洞百氏之幽微臣等竊荷
　　　　聖恩獲翻妙義仰兾河沙之梵福永延劫石之
　　　　皇圖前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行是年五月施護上言臣有受學弟子澄珠文一教習梵章頗能通授望以充梵學之職
　　　　詔從之其月給頒賜竝如證義僧例又以綴文證義沙門仁徹為右街副僧錄繼隆為右街講經首座。

　　是年十一月譯成經論七卷

　　大集法門經一部二卷

　　小乘經藏收佛在末利城末利優婆塞舍說上卷所明是時世尊將諸比丘既到其舍如應說法說法既久暫將宴息勑舍利子為眾說法時舍利子為諸比丘廣宣其義利益安樂天人世閒外道異徒息諸諍論下卷所明舍利子復說諸法次第名義而作是言我等所行皆是如來真正之說時佛乃從師子牀起告舍利子如汝所說此即名為大集法門能令有情獲大利樂。

　　淨意優婆塞所問經一部一卷

　　小乘經藏收佛在舍衛國祇樹給孤獨園說始因淨意啟問世尊果報因緣差別行相佛即為說善惡報應賢愚好醜貧富貴賤壽命延促皆由眾生心所造作影響相隨等。

　　集諸法寶最上義論一部二卷

　　善寂菩薩造大乘論藏收上卷所明一切有情無始以來由我執故起諸無明不能了知此無明性即是虛空如夢幻等下卷所明四相所轉剎那不定初中後位不可安立若能如理善思惟者佛說此人名為大智。

　　菩提心離相論一部一卷

　　龍樹菩薩造大乘論藏收此中所明菩提心者離一切性及蘊處界諸取捨法若能覺了是即安住諸法性空又復菩提心者大悲為體俱無二相若不了知於輪迴中是大愚癡此論淵邈詞旨炳然實乃上乘之妙理也。

　　大乘破有論一部一卷

　　龍樹菩薩造大乘論藏收此中所明一切法性從無性生亦非無性體即是常非住世閒非出世閒非因非果猶如空華若能於此如實了知方名智者入第一義諦。

　　上五部竝中天竺梵本所出。

　　右經論三藏沙門施護譯沙門惟淨證梵文沙門清沼致宗筆受沙門仁徹啟沖綴文沙門繼隆希晝道一紹溥修靜瓊玉重珣文祕證義給事中梁周翰潤文殿頭高品鄭守鈞監譯是月二十六日監使引三藏等詣
　　　　崇政殿捧所譯經論具表
　　　　上進其詞曰臣施護等言臣等今譯就大集法門等二經集諸法寶最上義等三論共五部七卷斯經也如來所宣曲提小葉其論也菩薩所造深契上機談四諦之微因順決擇分演五乘之至要顯破立宗開誘善之權門建摧邪之勝義聿符
　　　　嘉運克暢斯文伏惟
　　　　崇文廣武聖明仁孝皇帝陛下德洽
　　　　三靈道同諸佛克廣
　　　　唐虞之化載崇釋梵之宗故得貝葉飛文協
　　　　禎期而荐至寶乘開奧㕘德教而誕敷臣等素寡沈研早慙荒昧玷漢明之優詔但慊非才臨竺護之勝場徒知不敏幸覩
　　　　祥開耀魄慶溢華胥敢憑傳演之功上祝
　　　　延鴻之祚前件新譯經論謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經論入藏頒行
　　　　賜證義僧重珣號法智大師并職掌僧文雍號智悟大師志永賜紫衣并度本院童行九人為僧是年九月二十五日
　　　　上幸譯筵
　　　　命施護等坐賜茶慰勞
　　　　詢問譯經儀範仍
　　　　頒束帛翌日施護等詣便殿稱謝遂以譯經儀式備錄上
　　　　進。

　　三年五月譯成經論五卷

　　給孤長者女得度因緣經一部三卷

　　小乘經藏收佛在舍衛國祇樹給孤獨園說上卷所明給孤獨女見謨尸羅飯諸外道乃讚世尊及諸弟子神通智慧殊勝功德時謨尸羅聞已歡喜遂請世尊廣設供養佛令弟子各現神通使獲饒益中卷所明摩訶迦葉化大金山目連尊者變眾華座而諸弟子各依佛勑現大神通咸赴其請下卷所明佛知時至入定放光照福增城入長者舍受供養已為說法要轉四諦輪眾所聞解或得初果或二三果及阿羅漢乃至說彼給孤獨女宿世因緣所獲利益。

　　集大乘相論一部二卷

　　覺吉祥菩薩造大乘論藏收上卷所明諸大乘法從菩提心生大悲相應即當了知諸法無我此所知相即蘊處界及八聖道一切諸法皆菩提相下卷所明四聖諦六神通乃至廣及真如法界皆是四智相應觀察當知諸法即菩提心隨順大悲最上法門斯之論也通該眾義廣攝羣詮雙顯二空獨明真際皆極妙之機要也。

　　上二部竝中天竺梵本所出。

　　右經論三藏沙門施護譯沙門惟淨證梵文沙門清沼致宗筆受沙門仁徹啟沖綴文沙門繼隆希晝道一紹溥修靜重珣瓊玉文祕證義右諫議大夫㕘知政事趙安仁潤文殿頭高品鄭守鈞監譯是月二日監使引三藏等詣
　　　　崇政殿捧所譯經論具表
　　　　上進其詞曰臣施護等言臣等今譯就給孤長者女得度因緣經一部三卷集大乘相論一部二卷經之大旨由善無毒以為因論之所宗乃覺吉祥之建義法王愍物俾十聖而現通象德摛毫緫五門而析理莫不深談四果頓挫八邪慈旨通幽微言索隱獲利者法眼既淨契根者慧炬增明仰茲奧密之梵章來偶清夷之嘉運恭惟
　　　　崇文廣武聖明仁孝皇帝陛下因深四等
　　　　行滿三祇
　　　　化接梵天
　　　　惠澤均於幽顯
　　　　心融法界
　　　　仁風被於洪纖
　　　　冥契寶乘
　　　　高登覺岸臣等幸叨
　　　　聖獎獲演梵編式期廣大之良因仰續
　　　　緜長之寶曆前件新譯經論謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經論入藏頒行。

大中祥符法寶錄卷第十三


趙城金藏第 112 冊 No. 1501 大中祥符法寶錄


大中祥符法寶錄卷第十四　　　百

　　(▆…▆趙安仁▆…▆楊億等奉
　　　　勑編修)

　　別明　聖代翻宣錄中之十三

　　藏乘區別年代指明二之十二

　　三年十一月譯成經七卷

　　無二平等最上瑜伽大教王經一部六卷

　　大乘經藏祕密部收揔有二十一分佛在他化自在天宮說第一卷明有微塵數大菩薩眾及諸如來從十方界來集此會時金剛手以自身相現毗盧身為眾宣說無二平等最勝法門又說伽陀明觀想法想蓮華中曼拏羅相次觀乳海有眾光明此名普賢祕密法門第二卷明時金剛手復說伽陀明三摩地諸心法門諦想大明祕字光中觀自影像宣說本部大明儀軌又明三摩地門捨離諸法取相分別住相應行次說大明及念誦法現曼拏羅諸變化事又明三摩地門本部章句於法平等大蓮華生乃至現於燄光普徧嚴飾又明觀想日天如本部法住三摩地相應成就又明普賢菩薩說諸三昧祕密成就從智出生無生法門觀佛影像現種種光及大明相第三卷明時金剛手安住一切如來心頂月曼拏羅以偈宣說一切如來智證三昧真實相應能令行者現得佛身又明金剛手說金剛薩埵一切祕密三昧法門俾修行者不禮聲聞唯奉諸佛即得相應又明十方如來從身語心出諸供養奉金剛手請說三昧大曼拏羅時金剛手受請而說又明彼金剛手復說不空三昧大定佛阿闍梨大智法門相應觀法第四卷明金剛手說智部大明時阿僧祇佛剎震動若有聞者得大辯才又明佛阿闍梨如理宣說金剛薩埵若復有人聞名見身得最上地又明想日輪光滿虛空界諸賢聖相皆悉相應智者當知是真淨教又明徧照如來說持念法及說多種成就法門觀想相應皆得成就第五卷明徧照如來復說大明隨應三昧諦想諸法從心智生圓滿相應又明弟子承事阿闍梨儀與佛無異隨師指訓不應師前作諸戲笑第六卷明時金剛手普為悲愍利樂一切即說如來如意寶王三摩地門加持大明又明若作息災增益等事應用大明依法觀想決定成就一切如意又明十方如來出生妙樂大莊嚴雲為金剛手而作供養出妙法音稱讚所說祕密法門斯經也自毗盧遮那平等性智出生字明清淨法用隨所成就利樂有情乃祕密難思之教也。

　　佛母般若波羅蜜多大明觀想儀軌一部一卷

　　大乘經藏祕密部收析出別譯此中所明佛為一切修最上乘求悉地者說此般若波羅蜜多大明觀想令諸行者發菩提心想金色身現六臂相觀心若就呪力功成依法誦持一切圓滿。

　　上二部竝中天竺梵本所出。

　　右經三藏沙門施護譯沙門惟淨證梵義梵文沙門清沼致宗筆受沙門啟沖希晝綴文沙門仁徹繼隆道一紹溥修靜重珣瓊玉文祕證義右諫議大夫㕘知政事趙安仁潤文殿頭高品周文質監譯是月十八日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就無二平等最上瑜伽大教王經一部六卷佛母般若波羅蜜多大明觀想儀軌一部一卷旁該五部緫攝羣筌體此大明理彰于無二平等究斯要義名標于最上甚深闢觀想之妙門示密圓之真軌金剛行相求悉地於崇壇寶印靈通明揔持於聖像皆眾生之福海乃菩薩之智輪恭惟
　　　　崇文廣武聖明仁孝皇帝陛下執契居尊
　　　　垂裳御字嗣
　　　　二聖之丕業致九有之大和故得
　　　　寶歷延昌膺
　　　　上帝睠懷之旨金言流布協能仁利樂之心臣等倚仗宿因嬉游
　　　　睿化慶逢
　　　　誕節敢貢真筌庶憑廣大之因仰祝
　　　　靈長之筭前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行
　　　　賜梵學僧澄珠號演法大師文一號慧悟大師證義僧瓊玉號法慧大師文祕號崇教大師并度本院童行九人為僧仍以北天竺沙門法護充證梵文是年七月筆受沙門惟淨以疾聞
　　　　上遣中使撫問仍領太醫診視之尋愈惟淨進梵字隨求經以謝
　　　　上慰諭之仍賜緡帛。

　　四年五月譯成經三卷

　　入無分別法門經一部一卷

　　大乘經藏收析出別譯此中所明是時世尊為無量眾說無分別大乘法門所應了知取捨二法本性離故是以菩薩應如是觀應如是入此即真入無分別界為最上義證妙菩提。

　　寶帶陀羅尼經一部一卷

　　大乘經藏祕密部收佛在迦毗羅城尼拘律陀樹下說因羅睺羅童子於夜分中為惡羅剎之所怖畏而來告佛佛即為說寶帶大明當令持誦能使惡魔不得其便密印所加神功莫測矣。

　　金剛場莊嚴般若波羅蜜多教中一分一卷

　　大乘經藏祕密部收析出別譯此中所明十方如來雲集勸請毗盧遮那為眾宣說根本無性般若法門是時世尊毗盧遮那從四念處十八不共諸名數法各說大明此皆修行之祕要也。

　　上三部竝中天竺梵本所出。

　　右經三藏沙門施護譯沙門惟淨證梵義法護證梵文沙門清沼致宗筆受沙門啟沖希晝綴文沙門仁徹繼隆道一紹溥修靜重珣瓊玉文祕證義右諫議大夫叅知政事趙安仁潤文殿頭高品周文質監譯是月三日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就入無分別法門經一部一卷寶帶陀羅尼經一部一卷金剛場莊嚴般若波羅蜜多教中一分一卷始明平等妙因之理中顯威神警衛之功終談祕密實相之旨百千斯印傳奧邃於瑜伽八萬其門運幽微於三昧現象王之蹴踏觀師子之頻申應最上機說第一義慶茲演譯允屬
　　　　休明伏惟
　　　　崇文廣武聖明仁孝皇帝陛下七辯御天
　　　　二嚴啟化體
　　　　羲農之大道闡
　　　　釋梵之真宗
　　　　冠帶百蠻協吉祥之妙德津梁七趣闡清淨之嘉猷臣等翻對梵章彌憂五失叅詳勝義誠愧八能式憑了義之言仰祝
　　　　無疆之祚前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行。

　　是年十一月譯成經論五卷

　　光明童子因緣經一部四卷

　　小乘經藏收佛在王舍城迦蘭陀竹林精舍說第一卷明世尊因見善賢長者其妻懷姙乃曰當生男子後必出家成阿羅漢等第二卷明長者之妻命終火焚世尊與王頻婆娑羅同徃觀看當焚之時光明童子從火中出坐蓮華上色相端嚴眾所驚異佛於火中收接童子令王養育第三卷明光明童子既已成立信向佛僧乃以寶鉢致於柱端而作是言得神通者可自取之時大迦葉乃現神通而取其鉢令生歡喜第四卷明童子於是作大利益歸佛出家證阿羅漢其父善賢乃轉邪心歸依正覺斯經者理通應化獲益當機是即利生之權教也。

　　六十頌如理論一部一卷

　　龍樹菩薩造大乘論藏收此中所明二取執心皆由著我以著我故滯於生死當知法性本來清淨性本無性同歸涅槃真空妙理猶如幻化令出斷常俱止中道斯乃聖教之要樞上乘之妙鍵也。

　　上二部竝中天竺梵本所出。

　　右經論三藏沙門施護譯沙門惟淨證梵義法護證梵文沙門清沼致宗筆受沙門啟沖希晝綴文沙門仁徹繼隆道一紹溥修靜重珣瓊玉文祕證義右諫議大夫叅知政事趙安仁潤文內供奉官張廷訓監譯是月二十三日監使引三藏等詣
　　　　崇政殿捧所譯經論具表
　　　　上進其詞曰臣施護等言臣等今譯就光明童子因緣經一部四卷六十頌如理論一部一卷經則法應小根義彰權化曩誓明於浩劫宿住通於本生論則索隱鉤深分條析理亡二邊於中道會萬法於一源森聳義林晶明慧炬如來以現量智示四果之生空菩薩以無我心暢一乘之至理演斯勝利契我休明伏惟
　　　　崇文廣武聖明仁孝皇帝陛下道協先天
　　　　心明覺地智開軒鑑邪正無以逃其形法布堯雲毫芒靡不均其澤
　　　　化通沙界
　　　　福濟羣生臣等才識無聞宣揚有媿幸偶
　　　　千年之誕節獲傳五竺之真筌庶由進道之功上益後天之筭前件新譯經論謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經論入藏頒行
　　　　賜北天竺沙門法護號傳梵大師施護弟子二人紫衣并度本院童行九人為僧復下
　　　　詔云修史院奏竺乾之教列聖攸崇大慈均守位之仁善救協好生之德闢金田而構宇翻貝葉以騰文用攝民心有資邦治伏覩
　　　　太宗興置譯經院因依及後來翻譯經文等事乞下譯經院實錄供報明年七月編成一十卷送上修史院是月筆受沙門致宗以疾聞于
　　　　上詔遣中使押翰林醫官診療既愈進梵字隨求經以謝
　　　　上特加慰撫錫賜仍令至泗上禮僧伽靈塔焉。

　　大中祥符元年五月譯成經論三卷

　　金身陀羅尼經一部一卷

　　大乘經藏祕密部收析出別譯此中所明佛為利益一切有情令離災難說是呪明若有受持能伏眾惡具大功德壞忿怒心息煩惱熱諸天擁護獲宿命智一切如意。

　　息諍因緣經一部一卷

　　小乘經藏收佛在舍摩迦子聚落中說此中所明如來一時與諸苾芻不遠安居沙門尊那於大林中宴處坐夏彼有外道惹提之子忽尒命終有諸弟子欲與苾芻而興諍論佛乃為說六和之法令諸外道息彼諍論得大安隱。

　　大乘二十頌論一部一卷

　　龍樹菩薩造大乘論藏收此中所明第一義諦無生隨轉而無自性佛與眾生本來一相如虛空故煩惱菩提皆悉平等無有二性非有非空如幻如夢非住世閒非住涅槃此論性相交徹理趣淵深蓋妙法藏中之鈐鍵也。

　　上三部竝中天竺梵本所出。

　　右經論三藏沙門施護譯沙門惟淨證梵義法護證梵文沙門清沼筆受沙門啟沖希晝綴文沙門仁徹繼隆道一紹浦修靜重珣瓊玉文祕證義右諫議大夫叅知政事趙安仁潤文入內內侍高班羅自賔監譯是月一日監使引三藏等詣
　　　　崇政殿捧所譯經論具表
　　　　上進其詞曰臣施護等言臣等今譯就金身陀羅尼經一部一卷息諍因緣經一部一卷大乘二十頌論一部一卷始即宣於章句發密印之靈光次乃制於毗尼建律宗之令範終也抉乎奧妙揚法海之洪波至若戒定慧之淵微三者備矣上中下之根性一以貫之圓音演自於二嚴要義宣從於五日利周塵剎福廣河沙伏惟
　　　　崇文廣武聖明仁孝皇帝陛下運應千齡
　　　　道齊十號
　　　　垂珠旒而示邦治
　　　　徇木鐸以振皇風貝典騰文既廣
　　　　真如之教
　　　　珍符降鑒彌彰
　　　　清淨之宗臣等識愧顓蒙才非茂異演祕言而知幸蒙寵澤以既優庶仗真乘永延聖祚前件新譯經論謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行。

　　是年十一月譯成經集五卷

　　月喻經一部一卷

　　小乘經藏收佛在王舍城迦蘭陀竹林精舍說此中所明佛謂諸苾芻言圓月皎明麗於虛空清淨無礙猶若苾芻不破威儀常如初臘具足慙愧入白衣舍如理說法於長夜中得大利樂。

　　上一部本中天竺語龜茲國書。

　　醫喻經一部一卷

　　小乘經藏收佛在舍衛國說此中所明如來出世為諸有情說四聖諦苦集滅道是四法藥能治眾生煩惱重病如世良醫應病與藥如來大慈應機設教亦復如是。

　　佛吉祥德讚一部三卷(西方聖賢集收)

　　上二部竝中天竺梵本所出。

　　右經集三藏沙門施護譯沙門惟淨證梵義法護證梵文沙門清沼筆受沙門啟沖希晝綴文沙門仁徹繼隆道一紹溥修靜重珣瓊玉文祕證義右諫議大夫叅知政事趙安仁潤文入內內侍高班羅自賔監譯是月二十五日監使引三藏等詣
　　　　崇政殿捧所譯經集具表
　　　　上進其詞曰臣施護等言臣等今譯就月喻經一部一卷醫喻經一部一卷佛吉祥德讚一部三卷十號之契機設教喻世良醫六和之護戒無瑕如天皎月是日應病與藥故能隨水分形皆從四智之心假立五時之說暢微妙義開解脫門望其果而自下升高趣其道而從微至著其讚佛功德稱佛吉祥蓋菩薩之立言為眾生之良友伏惟
　　　　崇文廣武聖明仁孝皇帝陛下體兩儀之大德嗣
　　　　二聖之丕基
　　　　植福妙門
　　　　齊修於六度
　　　　栖心覺地
　　　　精究於八還
　　　　聖智妙圓
　　　　天機穎悟臣等學慙孤陋職玷翻宣幸逢
　　　　誕慶之辰恭絹真空之典庶憑梵福仰祝
　　　　堯齡前件新譯經集謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經集入藏頒行
　　　　賜施護弟子二人紫衣并度本院童行九人為僧。

　　一年五月譯成經五卷

　　初分說經一部二卷

　　小乘經藏收析出別譯上卷所明世尊一時徃詣事火迦葉優樓頻螺所止宿其舍是時火龍忽生瞋恚乃吐煙燄世尊即入火界三昧熾然猛燄周帀其舍世尊明旦攝彼火龍入於鉢中以示迦葉乃至迦葉作事水法亦不自勝如是漸次即生歸信發心出家下卷所明優樓頻螺迦葉與五百眷屬依佛出家佛言善來鬚髮自落袈裟著身以事火具棄泥連河於是那提迦葉伽邪迦葉棄捨事火亦各出家佛即為其廣說法要轉四諦輪令諸苾芻得法眼淨。

　　一切祕密最上名義大教王儀軌一部二卷

　　大乘經藏祕密部收析出別譯上卷所明瑜伽行者依彼大教先當歸依十方諸佛然後廣明觀想儀軌宣說大明祕密法印觀諸眾生即是自身與無我智妙相應故方能降伏一切魔界下卷所明戲鬘歌舞香花燈塗鉤索鎻鈴諸菩薩相即攝十度諸功德法現四菩薩各說大明揔攝祕密身語意業諸供養中為真供養依法而修一切成就斯乃從悲智心起神通用印明聖力感應克彰實不思議之祕要也。

　　上二部竝中天竺梵本所出。

　　蟻喻經一部一卷

　　小乘經藏收析出別譯此中所明有婆羅門見諸蟻聚夜中出煙晝日出火乃作是念誰以利刀能破其聚如是次見大龜大蛇皆如前言後見一龍又作是念唯佛世尊悉能了知乃詣苾芻具陳上事苾芻白佛佛即告言此等皆是尋伺煩惱念念生起不求解脫是故汝等應當精進斷諸煩惱趣證聖果。

　　上一部本中天竺語龜茲國書。

　　右經三藏沙門施護譯沙門惟淨證梵義法護證梵文沙門清沼筆受沙門啟沖希晝綴文沙門仁徹繼隆道一紹溥修靜重珣瓊玉文祕證義尚書工部侍郎叅知政事趙仁安潤文入內內侍高品羅自賔監譯是月一日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就初分說經一部二卷蟻喻經一部一卷一切祕密最上名義大教王儀軌一部二卷上二經曲施權智爰誘進於初心下一經深啟妙門乃宣揚於密義化大迦葉調伏火龍為婆羅門申明聚蟻廣瑜伽之行相陳觀想之軌儀緫十度於大明攝羣邪於祕印隨機獲益殊途同歸伏惟
　　　　崇文廣武儀天尊道寶應章感聖明仁孝皇帝陛下累洽膺期四依協德應
　　　　飛輪而治世致緜㝢之宅心此屋可封方荗
　　　　至仁之化羣黎受福更崇眾善之因臣等識不及隅才非半古素乏杜多之行久塵演譯之科虛玷法流誤承
　　　　天獎獲恭傳於妙典兾上福於
　　　　休辰前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行。

大中祥符法寶錄卷第十四


趙城金藏第 112 冊 No. 1501 大中祥符法寶錄


大中祥符法寶錄卷第十五

　　(▆…▆趙安仁▆…▆楊億等奉
　　　　勑編修)

　　別明　聖代翻宣錄中之十四

　　藏乘區別年代指明二之十三

　　一年十一月譯成經論七卷

　　如幻三摩地無量印法門部三卷

　　大乘經藏收佛在波羅柰國仙人墮處鹿野園中說上卷所明時有菩薩名勝華藏請佛宣說不退轉法神通如幻三摩地門教化眾生令速證道佛即為說無依止法若內若外悉無依止即能證得正行相應復說極樂世界無量光佛所觀自在大勢至二大士等無量菩薩皆得如幻三摩地門中卷所明彼二大士與諸菩薩化眾樓閣無數天女作妙音樂散諸香華諸樓閣中各有化佛坐師子座時觀自在及大勢至以眾樓閣悉置在於一樓閣中而無鄣礙是二菩薩來至此已陳彼世尊問訊之言時勝華藏乃問如來如何神通變化之相佛即告言彼二大士已得如幻三昧法門下卷所明有二童子宣說伽陀讚佛世尊最上功德各發無上大菩提心佛復授彼二大士記次第作佛廣度有情斯乃如來不可思議如幻門中神通之妙道也。

　　廣釋菩提心論一部四卷

　　蓮華戒菩薩造大乘論藏收第一卷明諸有菩薩若欲速證一切智者應當平等生大悲心從悲發生大菩提心一切佛法皆由大悲而為根本以方便智行四攝法起善巧心修二利行第二卷明從悲起智發菩提心於一切時常行是行復說菩薩有六過失當以八法而為對治所有最上三摩地法即得成就第三卷明次第應修諸禪定門離諸愛欲所有喜樂內心清淨住正相應有尋有伺是初禪定如是次第說定行相第四卷明菩薩於法而不取著亦無斷見於身語意諸行業中不捨眾生內心發起大悲增上利樂眾生下文結云如上所說菩提心義於諸教中略集要文爾。

　　上二部竝中天竺梵本所出。

　　右經論三藏沙門施護譯法護惟淨同譯沙門清沼澄珠文一筆受沙門啟沖希晝綴文沙門仁徹繼隆道一紹溥修靜重珣瓊玉文祕證義工部侍郎㕘知政事趙安仁潤文入內內侍高品羅自賔監譯是月二十四日監使引三藏等詣　崇政殿捧所譯經論具表　上進其詞曰臣施護等言臣等今譯就如幻三摩地無量印法門經一部三卷廣釋菩提心論一部四卷如來以無漏智印開如幻法門應頓悟機指不退轉地即經之旨也菩薩住八正道縱七辯才從大悲心演無上意斯論之宗也盡甚深理皆最上乘顯無量光之神通明蓮華戒之述作式從翻演允屬文明伏惟
　　　　崇文廣武儀天尊道寶應章感聖明仁孝皇帝陛下恭己臨人
　　　　虛懷應物體
　　　　彼蒼之普覆具
　　　　大覺之至仁旁究真源理窮山海之慧深探妙道響合雲雷之音臣等譽媿彌天識慙忘箒謬處玉華之館幸翻金簡之文爰偶
　　　　誕辰慶
　　　　流虹之大瑞敢憑妙義資拂石之遐齡前件新譯經論謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經論入藏頒行
　　　　賜職掌僧文元文涉紫衣并度本院童行九人為僧是年三藏沙門施護與譯經僧眾等再上表曰臣施護等言臣等先於咸平二年七月中蒙
　　　　降賜
　　　　御製繼作聖教序一首尋已摹印冠新譯諸經之前項者伏覩
　　　　御書院以
　　　　御製序刊成石版臣等於景德元年二月中上表陳請乞以石版
　　　　降付本院貴就譯經堂
　　　　上於
　　　　太宗皇帝所製聖教序西面相對安置未蒙
　　　　俞允者干祈雖切志願未諧天聽彌高羣心寧處臣施護等誠惶誠懼頓首頓首伏惟
　　　　崇文廣武儀天尊道寶應章感聖明仁孝皇帝陛下纂聖緒以
　　　　臨御循典謨而
　　　　制作
　　　　摛辭奮藻誕垂天漢之章𧷤隱鉤深宏闡聖門之奧文該八藏理貫諸乘願迴刻玉之蹤永
　　　　耀布金之剎則臣等生平萬萬之幸謹再奉表陳
　　　　請以
　　　　聞
　　　　詔荅曰省傳法院奏據譯經僧眾一十六人同上表乞降賜御製繼作聖教序石版入院譯經堂上
　　　　太宗皇帝所製聖教序西面相對安置事恭惟
　　　　聖考夙奉真宗廣譯金言以充寶藏爰因
　　　　機務之暇親裁序引之文著金石以無窮蓋龍天之所護朕述遵
　　　　先志崇尚教乘益翻西竺之書式演靈山之旨偶茲紀事聊用冠篇慙莫暢於祕詮曷足傳於法苑遽披封奏備瀝眾誠願建置於淨方庶嗣揚於前烈況
　　　　神宗之摛藻垂永代而作程豈伊寡聞敢聯
　　　　鉅美徒深嘉尚難議俞從所請冝不允翌日施護等率譯經僧眾同詣
　　　　崇政殿稱謝復上表曰臣施護等言臣等近者疊上表章乞頒
　　　　御製繼作聖教序石版伏奉今月三日
　　　　手詔示諭未賜
　　　　允俞者
　　　　文明委照
　　　　睿德好謙眾望靡從羣心無措伏惟
　　　　崇文廣武儀天尊道寶應章感聖明仁孝皇帝陛下道涖天下
　　　　化成域中遵
　　　　能仁付囑之言廣
　　　　稽古發揮之旨自教流諸夏時越千齡雖歷代聖人皆有述作而各揚一經之旨曷窮三藏之源唯唐室
　　　　太宗高宗揔括羣經並為序引著於傳集尚載簡編徵於
　　　　聖朝豈能專美臣等顧惟夙慶生偶
　　　　昌期慙無探賾之勤謬預翻宣之列幸聞
　　　　聖藻已刻貞珉是以不避僭踰再伸陳乞豈謂
　　　　陛下守道彌損
　　　　執德允恭降
　　　　渙汗之
　　　　綸言慰茲蒙陋形
　　　　勞謙之
　　　　詔旨未
　　　　允精誠雖
　　　　陛下敦不宰之心而臣等有未滿之願庶迴
　　　　天造俯
　　　　徇物情所冀
　　　　二聖之文臨梵宮而有耀三寶之教並辰象以長懸臣等拳拳顒顒之誠不勝懇極謹再捧表躬詣
　　　　闕庭陳
　　　　請以
　　　　聞是日
　　　　命坐賜茶續降
　　　　手詔所請不允十七日施護等四上表曰臣施護等言臣等前後三上表章乞頒御製繼作聖教序石版就本院譯經堂於
　　　　太宗皇帝聖教序西面相對安置今月十二日准中書劄子奉
　　　　聖旨未賜
　　　　允俞者愚誠雖竭
　　　　宸鑒未迴內省僭踰如臨冰谷伏念臣等濫膺
　　　　詔命忝職譯場值
　　　　陛下端拱昌期
　　　　凝神至道然念教典歷代翻宣自唐貞元以來至
　　　　聖朝興國之始僅二百載其事久廢
　　　　太宗皇帝慨微言之殆絕期正法以中興再建譯筵重臻梵牒仍
　　　　垂序引丕闡真詮將以恢至教而覺羣迷是用刻貞珉而光淨剎
　　　　陛下嗣
　　　　祖宗之丕構震
　　　　雲雷之一音復頒
　　　　序文聯冠經首可謂法海之珠璣竝照釋天之日月重輝增
　　　　耀三乘已將一紀此蓋
　　　　陛下受
　　　　如來之付囑期
　　　　寶藏之興隆然則
　　　　至仁之心既
　　　　立言而可久
　　　　廣孝之道亦
　　　　繼志而為先是敢罔避再三固陳懇悃所冀
　　　　天臨鷲嶺更同
　　　　羣五之山
　　　　岳固鴻基遠過仙衣之劫謹四上表陳請以
　　　　聞二十四日
　　　　詔依所奏令
　　　　御書院給賜至九月八日僧錄司備僧眾威儀兩街僧官及三藏施護等同詣御書院迎導以歸譯館十一日施護等詣
　　　　崇政殿謝是日
　　　　命坐賜茶仍
　　　　詔本院使臣撿校安置同日譯經潤文刑部侍郎㕘知政事趙安仁奉表謝云臣安仁言伏覩傳法院西天三藏施護及眾僧等四上表乞降
　　　　御製繼作聖教序石版
　　　　特蒙
　　　　依允今月八日已迎入院者
　　　　雲章有爛柰苑增輝慰釋子之勤誠暢
　　　　神宗之鉅美臣安仁誠歡誠抃頓首頓首竊以伏犧畫卦所以窮性命之源
　　　　大覺譚經所以極真常之理而自金人入夢貝葉摛文惟華梵之異音非聖賢而孰辯必資翻譯以示闡揚當摩騰之來始傳標指及不空之後莫嗣徽音果遇
　　　　皇朝再隆勝事繼成
　　　　茂烈屬在
　　　　昌辰伏惟
　　　　崇文廣武儀天尊道寶應章感聖明仁孝皇帝陛下承
　　　　上帝之顧懷受
　　　　諸佛之付囑紹隆
　　　　景業保祐生民
　　　　乃眷寶坊大延開士發揮妙旨猶符契之㕘同流布
　　　　聖言等雲雨之普潤荐成編帙上奉清間
　　　　陛下以
　　　　聖考在天
　　　　多才製序冀重宣於
　　　　奧義爰濬發於
　　　　睿辭上以明權實之端次以敘
　　　　欽崇之旨
　　　　述作彰乎
　　　　善繼探索極於惟深抽繭緒而布
　　　　絲言奮
　　　　潮音而警聾俗
　　　　超覺津而獨悟與寶偈以同歸懿茲梵學之流屢上公車之奏以為三乘之教既廣布於塵區
　　　　二聖之詞冝對揭於金地羣情彌確
　　　　嘉詔爰頒勉推
　　　　從欲之仁式敦
　　　　助化之義固將龍天護衛永鎮於淨方豈但支竺宣傳重光於
　　　　祕典而臣謬膺
　　　　委任獲預討論素無靈運之才深愧房融之筆
　　　　遭逢慶幸倍萬常情謹奉表稱
　　　　謝以聞
　　　　詔荅曰祇園妙道貝葉梵文自
　　　　皇考之發揚擇彌天而演譯寶書寖廣法蘊滋深爰奮睿辭敘其真教刻之石版耀彼金田顧惟眇沖猥當纂嗣甞於清宴之際載稽空有之宗因效重宣仰符先志頗虞昧懵空表欽崇範聖作以無功揭貞珉而有媿卿善殖德本洞曉真乘潤經旨以成文契佛心而詣理共資勝果特煩謝章恭順居多嘉尚良切所謝知翌日復奉表謝云臣安仁言臣昨覩賜傳法院
　　　　御製繼作聖教序石版獲觀能事𧆛拜謝章伏蒙
　　　　聖慈特賜批荅者
　　　　紫泥祕撿忽降於
　　　　穆清蟠木凡姿豈勝於
　　　　榮耀捧受抃蹈不知所裁臣安仁誠感誠慶頓首頓首伏惟
　　　　崇文廣武儀天尊道寶應章感聖明仁孝皇帝陛下執契居尊嚮明致治憂深思遠有陶唐之遺風沖用曲成得伯陽之奧旨而又研窮釋部啟迪真宗期覺寤於羣生式彌綸於至化矧夫塵經之出理雖絕於等差雷梵之殊義必資於詮譯洪惟
　　　　聖考實啟法筵諷金偈之言歎未曾有洒寶跗之翰煥乎成章爰勒翠珉樹之紺宇
　　　　陛下天資善繼神授奇文將誕布於教乘乃重為於序引鏗金石之奏彌暢於法音燦辰象之輝益明於慧日勉徇苾芻之請遂頒雲錦之書廣眾善之因載光於外護述非常之幸止達於微誠豈謂
　　　　宸眷俯迴德音荐降羲舒之耀猥荷於
　　　　照臨犬馬之心唯堅於報效謹奉表稱
　　　　謝以
　　　　聞其年十月
　　　　詔北天竺沙門法護京太平興國寺沙門惟淨同譯經文法護華言梵云達里摩波羅本北天竺迦濕彌羅國人婆羅門之族也姓憍尸迦植性簡易風骨俊爽幼懷志尚卓然不羣未出家日習四圍陀典及諸記論後詣中天竺摩伽陀國堅固鎧宮寺依沙門蘇誐多室利波羅華言善逝吉祥護出家年滿受具依沙門希有乘沙門妙意尊沙門布施鎧為受學阿闍梨習毗尼藏深閑持犯傳聲明論洞究字源通八轉之音融三乘之學後又詢訪名師傳受大乘經論以至筆札偈句尤所精鍊年二十五與法門兄覺吉祥智發志結侶來詣
　　　　京師冒險忘疲數年而至以梵經為獻
　　　　上召見賜紫衣束帛館於皇建院景德三年十一月
　　　　詔令叅證梵文四年十一月
　　　　賜號傳梵大師大中祥符二年
　　　　上以法護藝業精明堪預傳演
　　　　詔令同譯經文仍加俸給由是譯經沙門自法賢而降至法護為第五人焉沙門惟淨姓李氏故吳王猶子生於金陵七歲依京大相國寺釋自崇出家太平興中
　　　　太宗皇帝初啟譯場甞求通梵學者欲令相續傳演乃
　　　　詔中使王文壽於京城選聦晤童子五十人俾攻梵學惟淨始年十一以誦法華經首應是選是年七月引對
　　　　上令誦所習經頗
　　　　嘉其精敏
　　　　詔依三藏沙門法賢為受學阿闍梨遂傳聲明悉曇章及梵經義理惟淨受教有同宿習明年以習梵章通利始落髮受具雍熙三年親寫梵經以進
　　　　詔補梵學充職又受瑜伽祕密教法僅二十載由是梵字本母悉洞達之每一覩梵章歷然如誦至於天竺音義無不通究復對注真言詮解祕印多所允恊常以華竺之文對㕘奧義自得古師翻譯之旨傳維摩般若心經通因明論洞曉精要端拱二年十月召見
　　　　太宗親加撫諭詔充筆受賜紫衣別加頒賚仍給月俸淳化三年十月
　　　　賜號光梵大師咸平四年充證梵文景德三年證梵義大中祥符二年
　　　　上以惟淨不遊天竺自曉梵章求之古人斯為難矣
　　　　詔令同譯經文復加俸給由法賢至惟淨為第六人又梵學沙門澄珠文一竝博通華梵明天竺字音竝
　　　　詔充筆受各加俸給。

　　三年五月譯成經五卷

　　聖觀自在菩薩不空王祕密心陀羅尼經一部一卷

　　大乘經藏祕密部收佛在補陀落迦山聖觀自在菩薩宮中說此中所明觀自在菩薩白世尊言有陀羅尼名不空王是祕密心過去九十一劫前我於普觀世界觀自在王如來所親從聽受尒時證得不空智等百千三摩地門有受持者能祛眾病銷五逆業誠為最上不空之密印也。

　　施一切無畏陀羅尼經一部一卷

　　大乘經藏祕密部收佛在摩伽陀國菴沒羅林韋提呬山帝釋巖中說此中所明因天帝釋為阿修羅常相嬈亂心懷怖畏請佛世尊說擁護法佛乃為說是陀羅尼名施無畏於一切處善作救護能令魔怨皆悉𮞡散。

　　聖八千頌般若波羅蜜多一百八名真實圓義陀羅尼經一部一卷

　　大乘經藏祕密部收析出別譯此乃揔集八千頌般若波羅蜜多一百八名及陀羅尼祕密章句能令誦者滅一切罪增無量福神之衛護佛所稱揚。

　　大堅固婆羅門緣起經一部二卷

　　小乘經藏收佛在王舍城鷲峯山中說上卷所明五髻乾闥婆王子前白世尊我見帝釋及大梵王善住天等有所宣說唯願世尊令我能知世尊告曰彼天尒時有天子生具其五種可愛樂事又說如來徃昔因緣為婆羅門名大堅固為王輔相聦明大智等下卷所明王之太子與六童子而為朋友乃發願言我若為王分國共治乃至最後彼大堅固分七國已安居習禪梵王放光等由如來說徃昔因緣乾闥婆王子遠塵離垢得法眼淨。

　　上四部竝中天竺梵本所出。

　　右經三藏沙門施護譯法護惟淨同譯沙門清沼澄珠文一筆受沙門啟沖希畫綴文沙門仁徹道一紹溥修靜重珣瓊玉文祕慧測證義刑部侍郎㕘知政事趙安仁潤文入內內侍高品羅自賔監譯是月一日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就聖觀自在菩薩不空王祕密心陀羅尼經一部一卷施一切無畏陀羅尼經一部一卷聖八千頌般若波羅蜜多一百八名真實圓義陀羅尼經一部一卷大堅固婆羅門緣起經一部二卷上三經文括揔持義含祕密神功妙運魔怖潛銷下一經顯曩世之因緣徵本生之事迹善根既熟道果克成雙開方便之門同趣真常之路斯之妙教臻于
　　　　聖朝伏惟
　　　　崇文廣武儀天尊道寶應章感聖明仁孝皇帝陛下德竝
　　　　兩儀道同
　　　　諸佛乘金輪而御世率土歸心崇海藏以化人度門在念故得載履咸躋於壽域邇遐溥暢於
　　　　真風臣等共預翻傳久叨敦獎採木幸逢於今序貫花𧆛奉於勝緣庶仗金言永延
　　　　寶祚前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行。

大中祥符法寶錄卷第十五


趙城金藏第 112 冊 No. 1501 大中祥符法寶錄


大中祥符法寶錄卷第十六

　　(▆…▆…▆…▆
　　　　勑編修)

　　別明　聖代翻宣錄中之十五

　　藏乘區別年代指明二之十四

　　三年十一月譯成經集六卷

　　祕密三昧大教王經一部四卷

　　大乘經藏祕密部收揔有三會佛在三十三天雜飾柔輭地帝釋宮殿大樓閣中說第一卷明釋迦如來住曼拏羅時金剛手大祕密主普徧觀察諸眾會已左手金剛拳結高舉印右手戲擲妙金剛杵安自心閒作勇進勢說諸如來大乘現證大三昧邪祕密心明又金剛手白諸如來我此大明能破諸惡若有眾生於佛教中生佷戾者皆能調伏而後不令起諸過惡第二卷明妙吉祥菩薩白金剛手我今於汝大儀軌中亦說字輪祕密章句能令行人息煩惱苦得妙快樂又諸菩薩各說法門本部大明成就儀軌等第三卷明聖觀自在菩薩白金剛手我今於汝大儀軌中亦當授與三摩地法若能觀想此三摩地即能獲得一切如來大自在法於三界中為大法王等第四卷明金剛手菩薩宣說妙樂金剛祕密大曼拏羅內外相分曼拏羅中安本尊像金剛薩埵或雕或鑄或畫或塑及說召請灌頂印相成就儀軌祕密法已一切如來咸共讚歎此乃成佛之祕門趣真之妙行也。

　　上一部中天竺梵本所出。

　　灌頂王喻經一部一卷

　　小乘經藏收佛在舍衛國說此中所明佛謂苾芻言若有苾芻發正信心出家剃髮被袈裟衣修苾芻事乃至盡壽常所思念又有苾芻修諸勝行為證滅故斷諸集法遠塵離垢得法眼淨又有苾芻諸漏已盡心善解脫慧善解脫自知所證已得成就我生已盡梵行已立所作已辦不受後有如是三種當知猶如剎帝利王於三時中各依次第受王灌頂隨生勝福。

　　上一部本中天竺語龜茲國書。

　　龍樹菩薩廣大發願文一部一卷(西方聖賢集收)

　　右經集三藏沙門施護譯法護惟淨同譯沙門清沼澄珠文一筆受沙門啟沖希晝綴文沙門仁徹道一紹溥修靜重珣瓊玉文祕慧測證義工部侍郎㕘知政事趙安仁潤文入內內侍高品羅自賔監譯是月二十六日監使引三藏等詣
　　　　崇政殿捧所譯經集具表
　　　　上進其詞曰臣施護等言臣等今譯就祕密三昧大教王經一部四卷灌頂王喻經一部一卷龍樹菩薩廣大發願文一部一卷昔如來處于道場秉斯慧炬忉利天上會八部之聖流帝釋宮中現十方之剎土金剛妙慧廣施於游戲神通寶印靈章大顯於莊嚴佛事而又發深重願運廣大心煥乎顯密之宗大矣人天之利伏惟
　　　　崇文廣武儀天尊道寶應章感聖明仁孝皇帝陛下二儀合德
　　　　四智為心仁化侔於妙嚴淨行齊於梵輔
　　　　運膺賢劫啟嘉會於龍華果滿僧祇契深因於鷲嶺臣等謬專梵譯久玷
　　　　國恩幸逢
　　　　石紐之開祥獲演
　　　　金僊之了義庶臻介祉永奉
　　　　昌期前件新譯經集謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以經集入藏頒行
　　　　賜施護弟子志恭道實紫衣并度本院童行十有一人為僧是年十月中天竺沙門覺稱來朝作讚
　　　　聖德頌以獻三司使給事中丁謂傳
　　　　詔旨俾譯經沙門惟淨翻譯以進其頌云歸命
　　　　大覺釋師子如其所說甘露言今於三寶大眾中願聽略讚王功德世閒王中我王勝最上自在無等倫第一佛子極尊高文殊種族中出現如來悲愍諸情品布大法雲震法音王心悲愍利世閒其猶法雲法音等如來所說正法藏勝甘露味悉周圓於中如理略敷宣願王慈愍而暫聽既於佛法中演說智者必當善了知應生清淨歡喜心正法藏中傾諦信過去毗婆尸佛等乃至最後釋迦尊及諸菩薩護世前今發最上大誓願彼須彌山不可壞大海中水不可竭日月舒光無有窮願王同彼常住世王久住世有大益發生歡喜正信心尊重諸佛及法僧護持三寶令不斷覺稱心生大希有我王功德勝復深將何譬喻與言詞而能比類及稱讚帝釋天主雖尊勝然於正法少精勤又復富樂愛心纏不能如王修施行東勝身洲王統化嗜欲常生放逸心十波羅蜜妙法門於中不起進修行西牛貨洲亦如是北俱盧洲具難緣如上三洲過失增唯閻浮提功德具如日雖有光明照不能冬時使華開我王功德寶光明常能普照勝過日如月十五當盛滿即有圓光能照明我王善法利含生常能圓滿勝過月如雲致雨功雖具安能非時使雨施我王法雨澍無窮常能普潤雲無比王居宮室最尊勝世閒無復與王同若言勝者彼虛稱猶如兔角定無實我王廣積諸珍寶大富猶如多聞天若說富中行施心天猶慳惜王能施合見王城大國二宮殿崇高舍宇嚴世閒華麗既無儔勝出天中妙宮殿國中寺宇并塔像殿堂樓閣與園林四通巷陌及流渠處處清淨皆嚴飾山石池沼嚴且淨種種珍寶異復多觸處常聞歌樂音說法以為莊嚴事王能隨欲滿諸願施如意寶無有窮寶山因為墜世閒多聞天王猶生怖我王純一悲愍意常行惠施無猒心普霑財寶悉均平施已不生能施想隨諸眾生所樂欲如應利樂住世閒願王壽命一劫中後當不久速成佛無邊諸佛大功德十波羅蜜大力門揔斯勝福聚塵沙助王當來成佛果臣子覺稱雖讚歎王德無邊無有窮寧以一舌可稱揚設經塵劫猶難盡假使世閒多人眾人各千面面千舌舌舌咸共伸讚揚於千分中應得一唯除十方一切佛及諸菩薩眾聖賢彼以聖智聖量心乃能稱讚王功德所有法報化身佛佛功德聚勝無邊而彼諸佛功德門我王普集常具足覺稱今時無所欲不求財寶及資緣一切皆忘希取心但發至誠伸讚歎然有一事深所樂欲得見王最勝尊為王福德相莊嚴蓮華月面誠難見王於三界無與等聖日圓明智慧光我今思欲對王前願王聽許而容見王及大臣皆智者多見多聞慧學人其所稱讚語非文願賜矜哀而恕罪十一月四日
　　　　上覽頌嘉歎召見覺稱
　　　　命坐慰諭久之賜以束帛又江南義學沙門楚南作新譯寶月童子問法經䟽二卷上進
　　　　上亦召見賜號光法大師。

　　四年五月譯成論五卷

　　佛母般若波羅蜜多圓集要義論一部一卷

　　大域龍菩薩造大乘論藏收此中所明般若大旨離諸有相由離相故住於真空二智俱亡三輪本寂歸于中道契彼實際入不二門證相應行開明上士煥發真宗斯乃八千頌之奧樞十六空之妙義誠為對法之鈐鍵矣。

　　佛母般若波羅蜜多圓集要義釋論一部四卷

　　三寶尊菩薩造大乘論藏收考其義理即解釋大域龍菩薩所造本論也第一卷釋般若波羅蜜多中所有語義開演三十二品無增無減為遣十種分別散亂又能顯示十六空義如是次第皆以頌釋第二卷釋徧計依他圓成三性本性無故又說有為無為二空及無餘依涅槃界中皆悉清淨而清淨者即空性也第三卷釋四種清淨一即自性二即離垢三即所緣四即平等復釋止門所有行相又於般若中若起十種分別散亂當以無分別智而為對治第四卷釋大聖世尊所說正理自性清淨不可得故止於十萬頌般若之義皆依此般若三十二品揔略攝故此乃深明觀智洞照色空拔萬行之源究三性之本即般若正真之要義也。

　　上二部竝中天竺梵本所出。

　　右論三藏沙門施護譯法護惟淨同譯沙門清沼澄珠文一筆受沙門啟沖修靜綴文沙門仁徹道一紹溥重珣瓊玉文祕慧測證義刑部侍郎叅知政事趙安仁潤文入內內侍高品羅自賔監譯是月三日監使引三藏等詣
　　　　崇政殿捧所譯論具表
　　　　上進其詞曰臣施護等言臣等今譯就佛母般若波羅蜜多圓集要義論一部一卷釋論一部四卷約文申義暢二十五卷之真筌詢事考言釋八千餘頌之般若般若者冠六度之首居萬行之端虛而為盈迥出斷常之表照而常寂冥超幻妄之先智不可求識莫能究故茲論也洞明三性迥斷十疑達彼妄源常有皆歸于妙有窮其要道斷空寧遠於真空真空不空太虛邈矣妙有非有萬象森然苟非上智之法才莫盡大雄之慈旨開示未悟軌範將來伏惟
　　　　崇文廣武儀天尊道寶應章感聖明仁孝皇帝陛下
　　　　道契真乘
　　　　心同大覺
　　　　洪慈廣運敦載生載育之恩眾善聿修臻無事無為之化臣等才非穎悟學昧愽通幸傳了義之文上祝
　　　　無彊之祚前件新譯論謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其論入藏頒行。

　　是年十一月譯成經五卷

　　祕密相經一部三卷

　　大乘經藏祕密部收析出別譯上卷所明一時世尊住一切如來三昧界中諸佛菩薩皆悉住於毗盧遮那左月曼拏羅中是時如來為金剛手菩薩要略宣說若修瑜伽行者舌端想有阿字成妙月輪上有吽字成金剛杵當誦大明而作護淨願佛菩薩攝受於己從今發起大菩提心至坐道場堅固不𮞡等中卷所明毗盧遮那謂金剛手言一切如來安住之智即金剛杵本部賢聖和合相應是謂蓮華彼金剛杵住蓮華上由是出生一切如來從金剛語安祕密字然後想成大妙高山彼金剛杵廣略相應復成金剛薩埵安住真實理中若情非情合為一相如是觀已依法施作下卷所明大毗盧遮那復謂金剛手言欲修三摩地者先以金剛鉤索鏁鈴印及大明鉤攝引入堅牢警覺然後觀想種子文字又復普謂諸如來言當知祕密四種供養是謂蓮華蓮華上者即金剛杵從是出生佛菩薩等此則顯阿字吽字是為理智理即觀音菩薩智即金剛手尊理以蓮華而為表相智以勝杵而顯示門理智混融華杵相合依彼蓮華安金剛杵蓮華清淨含淨性於染中勝杵堅牢起妙用於覺際覺用一體非捨用而別求染淨同源非離染而能至起一切法從是相應斯乃此經深旨也。

　　尼拘陀梵志經一部二卷

　　小乘經藏收佛在王舍城迦蘭陀竹林精舍說上卷所明有一長者名曰和合白尼拘陀梵志言汝等發諸言論皆悉繫著世閒之心有異世尊遠離憒閙心不散亂專注一境隨應所行尼拘陀言我若遇佛相與言論彼必墮負佛知是已旋至其所時尼拘陀即白佛言汝法律中云何令修聲聞行者到安隱地止息內心佛即令其於自教中隨應發問梵志乃言云何修行能得出離清淨絜白佛即說彼法中四戒具足謂能修行最上增勝不減諸欲乃至佛言汝所修行非得出離及清淨等下卷所明世尊復謂尼拘陀言汝等修行起增上慢皆不清淨煩惱隨增是染分攝汝向所問沙門法中修聲聞行者到安隱地止息內心清淨梵行是為真實當知聲聞止息處者最為高勝時梵志眾咸悉稱讚世尊乃為隨應說法和合長者獲得善利。

　　上二部竝中天竺梵本所出。

　　右經三藏沙門施護譯法護惟淨同譯沙門清沼澄珠文一筆受沙門啟沖修靜綴文沙門道一紹溥重珣瓊玉守晏慧測智臻簡長證義刑部侍郎叅知政事趙安仁潤文入內內侍殿頭羅自賔監譯是月二十七日監使引三藏等詣
　　　　崇政殿捧所譯經具表
　　　　上進其詞曰臣施護等言臣等今譯就祕密相經一部三卷尼拘陀梵志經一部二卷法身無相假相以見威儀至理忘言籍言以垂化導覩威儀而勝境可趣遵化導而真際有歸繇是金色炳於祇國玉諜流於沙界祕密相者如來之妙印尼拘陀者梵志之假名大小乘分逐根莖而蒙潤權實教異由顯密以隨機允屬
　　　　休明誕揚奧妙伏惟
　　　　崇文廣武儀天尊道寶應章感聖明仁孝皇帝陛下運膺火德
　　　　道邁金輪燭彼六幽
　　　　舜日明齊於佛日
　　　　覆于羣物
　　　　堯天高際於釋天
　　　　緫八聖以
　　　　端旒協千齡而
　　　　執契臣等謬膺
　　　　詔旨叨預翻宣幸偶
　　　　楨期上嚴景福補梵文於海藏祝
　　　　睿筭於河沙前件新譯經謹繕寫
　　　　上進以
　　　　聞是日
　　　　命坐賜茶
　　　　親加撫慰錫賜如例
　　　　詔以其經入藏頒行
　　　　賜證義僧慧測號演教大師簡長及施護弟子志淵紫衣并度本院童行十有一人為僧是年六月
　　　　詔本院造金欄袈裟以賜天竺沙門覺稱齎還本國金剛座被於聖像覺稱復獻頌為
　　　　謝中使羅自賔傳
　　　　詔旨令譯其文以進詞曰稽首大力摧伏眾魔我大仁王王中最勝最上自在最上尊貴最上佛子今略稱讚法海充盈悲心亦等願王壽命千俱胝劫頌曰臣子今發正真語願王略聽伸讚歎不以希求故妄言但啟志誠而歌詠若不依教如實說豈表堅固勤勇心佛法僧寶作證明今所稱揚為利樂釋迦如來賢劫中於贍部洲而設化宣說教典正法門以如實義善施作佛本無生亦無滅性等虛空無去來然由方便利眾生龍彌尼園現生相隨順世閒處胎藏淨飯大王為父尊表從愛染種子生亦復示現受諸樂然念末世眾生類無智多造不善因故開權巧利生門從報身起化身相警覺瞻察世閒法東門先見衰老人南門西門二苦觀北門方見出家者如是觀見諸相已宿願力故發精勤不樂王宮富樂纏但念出家行利益乃乘寶馬踰城出徃泥連河大塔邊誓願出家證菩提為人中尊宣正法若不堅修菩提行如來十力未能圓期修苦行十二年六年修滿成真果我王仁王王中勝求菩提果亦復然常行悲念救眾生雖處煩惱而無染東西南北諸方處一切人民王所化隨霑利樂普施安後當引導皆成佛我王湛然居聖位無事無為無極尊但思善法濟含生普使拔除諸沈溺我王神通威力具行住坐臥快樂中四魔四苦悉不侵菩提不求自當得我王如日千光明一切暗冥皆洞照王猶如意大寶珠隨諸貧者能施寶又如醫王能救病復如導師善開引八萬四千法蘊中王如法王能施法聖德巍巍無所動其猶不動尊如來亦如慈氏菩薩尊現為天人宣正法又如般若波羅蜜出生一切佛菩薩天中王如自在天法中王如大乘法仙中王如大梵仙教中復如善正教持明天中如欲天於諸曜中如日曜宿中王如布沙宿宮中猶如師子宮相應中如相應人能成一切殊勝果日中猶如十五日山中其猶妙高山洲中同彼贍部洲海中正類於乳海時中可等於春時華中同彼波利華寶中如其妙寶珠隨諸色相皆映現何故如上多比類但緣聖德廣無邊言詞難以具稱揚唯發孝心而讚詠譬如經說無憂王持一掬土奉世尊施小心真果利多臣今讚歎亦如是王如甚深大寶海廣積一切妙珍財小臣猶彼求寶人乘御經書如舟檝以宿緣力為先棹來求功德大法財今得見王賜法衣已獲大利還鄉國我王大恩大慈惠賜袈裟衣被佛身其衣製作遵法儀重三寶故淨心施佛教中為大供養自利利他悉清淨願此布施果無虛一切眾生離貧苦
　　　　上覽之留於禁中是秋七月覺稱還天竺
　　　　上遣中使撫慰仍
　　　　賜裝錢二萬并茶藥等。

大中祥符法寶錄卷第十六


趙城金藏第 112 冊 No. 1501 大中祥符法寶錄


大中祥符法寶錄卷第十七　　　百

　　(▆…▆…▆…▆等奉
　　　　勑編修)

　　別明　聖代翻宣錄中之十六

　　聖賢集傳翻譯著撰三之一西方聖賢集傳一東土聖賢著撰二

　　西方聖賢集傳一

　　六道伽陀經一部一卷

　　此中所明六趣果報因緣等事當得生於六欲諸天教被人天文義昭著。

　　讚法界頌一部一卷

　　龍樹菩薩造此中所明讚一法界顯三種身智起用施理歸事寂動靜同致性相一源譬彼萬流咸歸于海攝塵沙之妙德入湛寂之常門法界凝然頌文斯顯。

　　右二集準
　　　　詔入藏頒行其翻譯筆受證義潤文等並見雍熙元年九月。

　　菩提行經一部四卷

　　龍樹菩薩集第一卷明讚菩提心勝過一切世出世閒凡所作善迴向真如滅除罪垢救度有情又復以菩提心供養如來及諸法寶普賢文殊諸大菩薩妙香華果園林浴池寶樹寶衣運心普施又明持戒先要護心若得心安諸非自止即明施戒之次第也第二卷明施戒為首忍辱乃圓於諸眾生等心觀察於憎嫌境生歡喜心乃至情與非情不起瞋恚寒熱蚊蚋不饒益事為求菩提悉能忍受又明忍辱居先精進然起念輪迴苦惱思佛果清涼故行忍進之二度也第三卷明因前精進增長禪那離懵重鄣止散亂緣修奢摩佗除煩惱熱漸次功成方圓極果第四卷明因止禪那發生般若揀擇為性斷染成功出生死源達真常理此則修六度行為萬善因迴向有情同獲利樂共證菩提之妙果也。

　　法集要頌經一部四卷

　　法救尊者集揔有三十三品第一卷明顯一切行皆悉無常是興衰法有生即滅勸以厭離應修止觀魔不得便乃到彼岸以彼思想為欲根源思既不生欲何由起因欲生過復生怖畏廣以喻明智者應了了即善調乃能解脫又貪愛潤澤思想滋蔓以慧正觀貪縛自壞戒法清涼為甘露道若生放逸即趣死逕有智之者守其勝道愚癡之人失道喪真放逸不生死輪自息又愛處生憂愛處生怖若離愛念憂怖不生又復持戒得三種福若修善行三業清淨止其妄言及非法語造諸惡行定招苦報如影隨形必當自受又信為法要能生諸善其信清淨能出有河又離欲斷漏梵行清淨息心滅意垢穢盡除第二卷明顯四聖諦是為正道見聖諦者得入正道又人若貪利是則無利不著一切是真佛子又能忍佗冤說名為智若行忍者諸冤自息又起止覺思坐臥不忘能照世閒如月出雲又念自覺悟當求方便修白淨行度愛清淨又勿輕小罪以為無殃勿輕小善以為無福水滴雖微漸盈大器善惡漸增纖毫成廣又如可意華色好無香巧言亦尒終無果利如可意華色好香絜類諸善言必獲好報行忍和意能斷諸苦從是得定如馬善調瞋所纏縛如暗失燈於言寂默無恚無害又無等正覺不染世法具一切智神通圓滿多聞善脩正自正佗己心為師非佗師友第三卷明雖說百偈句義不正不如解了一句之義乃得解脫乃至廣說種種事相比較百年不如一日親近善法為善知識又苾芻攝意無說無害常行忍辱是最圓寂諸梵行人常當自觀解苦根源是明妙觀諸惡莫作諸善奉行不畏死逕如船截渡又日光布明悉照冥暗諸行相應脫一切苦第四卷明愛法安隱心法清淨聖所說法智者娛樂心為法本心是妙門護而不漏入圓寂道又苾芻愛盡護身念道思惟靜安正命無雜今行淨因後招淨果無習惡法是為梵志此之大旨法救尊者廣集如來諸經要義族類區分列三十三之品目指歸辯析攝百千萬之行門取要而言斷染成淨息除苦本出離愛源起智慧因證解脫果也。

　　勝軍化世百喻伽陀經一部一卷

　　此中所明舉以百喻成百伽陀取諸近事彰其意焉若行恩義是有賢德若無我慢即無怯弱乃可師重是出離行乃至設喻譬彼天邊月圓須缺又類山下華芳即凋人世無常何異於此餘諸頌句喻說皆然勸諸智人警悟故也。

　　右三集準
　　　　詔入藏竝見雍熙二年十月。

　　法集名數經一部一卷

　　此集三乘及三根本十波羅蜜十八空等乃至世出世閒地獄天宮此等法數但列其名不釋義也其準
　　　詔入藏見雍熙三年二月。

　　賢聖集伽陀一百頌一部一卷

　　此明集人首以偈頌讚歎三寶次乃依經集諸要義謂讚歎供養造像設食布施等事所感報應果利有差然以所修要求出離得佛菩提方為圓證其準
　　　詔入藏見雍熙四年十月。

　　七佛讚唄伽陀一部一卷

　　但以梵言稱讚七佛然於讚中自成伽陀不翻文義攝多義故也其準
　　　詔入藏見端拱元年十月。

　　犍稚梵讚一部一卷

　　犍稚者天竺語也此方鐘鼓之類即習古及含多義不譯乃警眾集僧之器也以梵言讚之故曰犍稚讚矣其準
　　　詔入藏見端拱二年十月。

　　佛一百八名讚一部一卷

　　此中所明首標六頌歸命之詞長行文中廣陳讚歎雖如來聖德本絕稱量然彊名立言文含眾義揔攝塵沙之德咸歸百八之名詞旨淵沖目曰讚唄。

　　文殊師利一百八名梵讚一部一卷

　　此中稱讚妙吉祥菩薩具勝功德作勝事業妙吉祥心即諸佛性非可思議非不思議不思議中生一切法乃至廣說無邊妙用等。

　　聖觀自在菩薩梵讚一部一卷

　　此中所明以彼菩薩功德無邊不可思議義攝多門故所不譯彼菩薩者悲願力增勝用自在普救一切眾生苦惱具諸相好福智莊嚴者也。

　　右三集準
　　　　詔入藏竝見淳化元年十月。

　　一切如來說佛頂輪王一百八名讚一部一卷

　　此中讚佛為最上師作世閒主有大慈悲具大名稱號大自在佛頂輪王等視眾生具無邊智然以佛有河沙勝德不可稱量要略而言揔攝一百八名者矣。

　　聖多羅菩薩梵讚一部一卷

　　此中所明稱讚聖多羅菩薩具勝功德行願無邊神通廣大住持明藏曼拏羅中處東北隅羯磨部攝祕密智用三昧出生神力無方祕門深入得無相之悉地證無字之揔持者也。

　　右二集準
　　　　詔入藏竝見淳化二年七月。

　　菩提心觀釋一部一卷

　　此中所明釋菩提義論菩提心說二智門顯三空理出生諸法性本無生觀照諸塵照而常寂詞旨淵邈詎可稱量者哉其準
　　　詔入藏見淳化五年正月。

　　聖金剛手菩薩一百八名梵讚一部一卷

　　以百八名為二十會顯金剛手功德勝能揔於五部為祕密主以是梵言讚彼功德令諸眾生讚誦獲福其準
　　　詔入藏見至道元年十月。

　　八大靈塔名號經并二讚合一卷

　　八大靈塔名號經

　　此明八塔名號次第第一迦毗羅城是佛生處乃至第八娑羅林中入涅槃處是等八處皆有靈塔若起淨信歸依供養者命終之後得生天界。

　　八大靈塔梵讚

　　戒曰王製以彼梵言讚歎如來八大靈塔使歸信者功德無量。

　　二身梵讚

　　以妙梵言讚法報化三身如來體徧用寬德備法廣法身無相報化有形利益聖凡令知修斷畢竟趣證無上菩提其準
　　　詔入藏見至道二年九月。

　　佛三身讚并吉祥伽陀合一卷

　　佛三身讚

　　讚法報化三身功德迴向羣生願證菩提同歸正道者也。

　　曼殊室利菩薩吉祥伽陀

　　此以梵言結成頌句稱讚曼殊室利菩薩吉祥勝德其準
　　　詔入藏見至道三年七月。

　　聖觀自在菩薩功德讚一部一卷

　　此中稱讚觀自在菩薩相好圓滿威德熾盛能以無畏施諸有情具足眾妙功德善法頂戴諸佛大智寶冠運大悲願拔濟眾苦若依此頌伸讚詠者獲大利樂矣其準
　　　詔入藏見咸平四年十一月。

　　佛吉祥德讚一部三卷

　　寂友尊者造上卷所讚如來應迹出現諸身以普徧眼觀諸有情生於王宮居最上族天人修羅咸所供養具足無邊勝妙功德於三界中最勝最尊中卷所讚如來具足三十二相足下平滿現千輻輪如是相好一一殊特諸漏已盡覺了無餘善說平等第一義諦能使眾生了知一性下卷所讚如來具足二利功德能師子吼出生善法於如實性最勝清淨善化眾生說法無閒安住一切相應法門得大涅槃受最上樂其準
　　　詔入藏見大中祥符元年十一月。

　　龍樹菩薩廣大發願文一部一卷

　　龍樹菩薩造此中所明發大願時具陳七法謂禮佛讚歎懺悔迴向隨喜供養發願於前六法各各發願十方微塵一一佛剎正覺世尊悉皆歸命禮讚所獲功德普伸迴向塵剎有情乃發心起行之軌儀也其準
　　　詔入藏見大中祥符三年十一月。

大中祥符法寶錄卷第十七


趙城金藏第 112 冊 No. 1501 大中祥符法寶錄


大中祥符法寶錄卷第十八

　　(▆…▆趙　安仁▆…▆楊　億等奉
　　　　勑編修)

　　別明　聖代翻宣錄中之十七

　　聖賢集傳翻譯著撰三之二

　　東土聖賢著撰二之一

　　夫出世之法無說之說也闡教之文因言遣言也故一音立海潮之喻隨類而得聞萬竅有天籟之名殊聲而皆是雖復華竺遼敻聖賢差別至於發揮神妙覺悟昬蒙闢甘露之通門艤愛河之長檝導迷拯物其揆一也自金容應見寶偈翻傳像教勃興龍宮開奧時更累代數餘千祀御歷文思之主有位清信之臣法苑五教之師隱居四依之士識與理會言成法施斯皆受能仁之付囑遵外護之闡揚我太宗皇帝則大旻天奄宅智地協和萬國勤勞二紀殊方慕化絕域歸仁當是時也聲教所通梵僧屢集於是開譯館崇度門雲披雨寶之文王積貫花之偈而
萬乘樂真風之載郁迂
寶思以析微遂有聖教序又著心輪偈祕藏詮逍遙詠等歌詩凡五十七卷既置於寶藏亦祕在名山式救群迷大明正覺。

　　今皇帝多才善繼至孝丕承對越
二儀報功而讓德照臨萬㝢邇肅而遠安當重熙累盛之辰洽
執契尚文之化
踐祚之始即以緇徒懇請
著繼作聖教序至於
青宮問安之暇
紫宸聽政之餘因
法樂以形言屬
善誘而垂製煥乎緗袟妙貫典墳粵大中祥符五年西天譯經三藏朝奉大夫試光祿卿傳法大師賜紫臣施護等上言請以新譯經續開元貞元舊經為之藏錄乃
詔臣安仁臣億及僧臣惟淨等以新經部帙類為編次遂得恭考前志列表上聞以
太宗皇帝聖製有恢闡教乘散在別集者亦乞詮擇以付有司
上濬發清衷即降
明詔乃錄
太宗皇帝御製妙覺集五卷頒下焉而皇上聖文尚形謙德又連表再上始降御製法音前集七卷俾同編纂自餘名臣開士所述起貞元之後迄於
聖朝或討尋經論之微言或紀錄龍象之大行或吟詠法性或演暢宗風今竝採當世之高奇因前錄之次序附
二聖之作以為東土聖賢集亦猶軻雄談道俱為闕里之徒公穀授經竝列春秋之學期永傳於後代庶有補於將來云爾。

　　太宗皇帝御製六十二卷蓮華心輪迴文偈頌一十一卷祕藏詮二十卷祕藏詮佛賦歌行共一卷祕藏詮幽隱律詩四卷祕藏詮懷感詩四卷祕藏詮懷感迴文詩一卷逍遙詠一十一卷緣識五卷

　　蓮華心輪迴文偈頌一十一卷

　　右此頌文因起一章終成千首原乎心字冠在諸篇起例迴文成二百首心字拘就觀字交㸦羅文為八百首復通心字計成千首以太平興國八年成是年三月
　　　上遣中使衛紹欽諭
　　　旨僧錄司選京城義學文章僧行清惠溫繼琳可朝可芝可贍可大可昇道真德遵寘顯智巒歸一法超懷信宣正智遜知則全著從志等二十人為之注解內供奉官臣藍敏貞監視之著作佐郎臣呂文仲詳覆書成
　　　上進召行清等對於
　　　便殿撫諭之三人賜紫衣七人加師號各
　　　賜襲衣束帛
　　　詔以其文編聯入藏。

　　祕藏詮二十卷第一至第二十卷共五言一千首

　　祕藏詮佛賦歌行共一卷

　　右詮賦等端拱元年十二月
　　　上遣中使衛紹欽諭
　　　旨僧錄司選京城義學文章僧惠溫繼琳守巒歸一知則玄儁道文智輪行勤若虛德清自圓義圓契寧顥丕可昕澄淨道崇全海智英重皓從顯子芳義巒智圓慶環文證懷古行清可朝可昇德遵光仁繼隆永光守能啟玄重遷啟明海月澄裕紹宣玄寶智宣守邦崇智澄照恕雍懷哲道滿處圓遇恩省才常靜守晏楚南等五十六人同為注解書成
　　　上進各
　　　賜襲衣器幣
　　　詔以其文編聯入藏。

　　祕藏詮幽隱律詩四卷五言四韻一百首

　　祕藏詮懷感詩四卷五七言各一百韻

　　祕藏詮懷感迴文詩一卷五七言各一首並二十韻

　　逍遙詠一十一卷五七言詩各一百首

　　右詩什端拱二年十一月
　　　上遣中使衛紹欽諭
　　　旨僧錄司選京城義學文章僧可昇歸一守邦澄裕德清行勤永光崇智可芝道滿可昕懷古等一十二人同為注釋書成
　　　上進
　　　賜束帛器幣緡錢
　　　詔以其文編聯入藏。

　　緣識五卷第一卷五言頌四韻五十首第二卷七言頌四韻五十首第三卷雜言七言頌二韻相閒五十八首第四卷五七言頌二韻各五十首第五卷五七言頌二韻長韻相閒六十二首

　　右頌至道元年三月中
　　　詔下印經院開板模印編聯入藏。

　　妙覺集五卷第一卷歌行一十一首第二卷古調詩四言一十首三言一首七言一首一言至十言一首第三卷五言詩一十九首第四卷七言詩一十六首第五卷序二首

　　右集譯經潤文尚書兵部侍郎脩　國史臣趙安仁翰林學士尚書戶部郎中知制誥臣楊億請編入藏上表曰臣等準
　　　　詔編修
　　　　聖朝釋教藏錄先上言乞降
　　　　太宗皇帝御製別集釋門文字編修入藏奉
　　　　勑依奏者伏奏
　　　　凝旒亟承於
　　　　俞旨垂榮法藏冀獲於
　　　　真文祈
　　　　乃聖之式從跼
　　　　蓋高而若慄臣安仁等誠𧆛誠懇頓首頓首伏惟
　　　　崇文廣武儀天尊道寶應章感聖明仁孝皇帝陛下紹隆
　　　　大寶祗遹
　　　　詒謀
　　　　累仁茂著於
　　　　丕功
　　　　肖德誕膺於
　　　　永命纘
　　　　禹舊服九疇式敘於彝倫與黃比崇萬葉允鍾於期運猗
　　　　文皇之濬哲洞
　　　　慈氏之真詮惟
　　　　帝其難邁
　　　　伊唐之廣運
　　　　自天攸縱兼魯聖之多能演成貝葉之文冥契金人之夢
　　　　發揮住諦宏闡於淨因
　　　　拯拔迷塗同生於樂國
　　　　宣揚載郁之作
　　　　演暢大乘之編揭
　　　　慧日以照臨振
　　　　妙音而聳動臣等學踈聖域識昧度門猥諧祗
　　　　命於
　　　　紫庭獲錄談空之寶偈伏念先朝物覩
　　　　堯言盡在於簡編永代化成釋典同符於教導遂罄愚衷而懇請爰承
　　　　優詔以下臨伏望
　　　　俯徇悃誠特申
　　　　大賜資勝緣於佛國開妙閫於人天啟迪上乘表
　　　　法王之外護發明多寶昭淨土之肇開輕干
　　　　旒扆之尊但切冰淵之懼謹奉表陳
　　　　請以
　　　　聞譯經僧臣惟淨等上表曰臣等奉
　　　　勑編修
　　　　聖朝釋教藏錄伏覩
　　　　太宗皇帝聖製釋門文字除已
　　　　頒賜入藏編錄外所有別集文字未曾
　　　　降本入藏者
　　　　神宗著訓
　　　　象法增輝雖已
　　　　冠於真筌未盡
　　　　頒於祕藏敢陳眾懇再浼
　　　　宸聦臣惟淨等誠𧆛誠懇頓首頓首恭以
　　　　先皇夙膺
　　　　佛記慈悲在念四生咸入於度門饒益為心六合盡躋於壽域由是
　　　　凝神性海
　　　　觀妙禪源將
　　　　外護於真如務宏宣於鴻教奮章天之麗藻五竺增華著唯心之格言九居蒙祐丕美流於塵剎
　　　　大賚浹于人天伏惟
　　　　崇文廣武儀天尊道寶應章感聖明仁孝皇帝陛下惠迪先謨欽明正法降
　　　　軒臺之祕典冠梵剎之妙門永隆圓頓之宗式廣
　　　　孝熙之德矧惟
　　　　別集尚閟
　　　　中宸猶虧
　　　　寶月之輝未滿金園之望願載
　　　　頒於
　　　　宗範用備列於
　　　　真乘覺悟重昬
　　　　與曇華而並耀布宣億劫兼貝葉以同芳永濟含生共登凝覺臣等幸叨編錄竊罄明誠仰瀆
　　　　清衷不勝至願所有
　　　　太宗皇帝釋門別集文字伏乞
　　　　降賜編入藏錄謹奉表陳請以
　　　　聞遂
　　　　詔曰恭以
　　　　太宗皇帝撫寧萬宇寵庇群元致
　　　　周道之和平發
　　　　堯文之巍煥矧乃游心釋部觀妙真宗
　　　　演暢一音
　　　　鋪棻至理
　　　　得靈山之密印
　　　　冠汾水之英辭朕仰奉
　　　　威神思流金石爰稽類次以就編聯俾傳示於無窮用永彰於
　　　　鴻美
　　　　太宗皇帝妙覺集一部五卷冝令編入大藏翌日臣安仁奉表謝曰伏覩
　　　　勑命
　　　　太宗皇帝御製妙覺集一部五卷令編入大藏者伏以先朝述作普暢於
　　　　真乘
　　　　睿旨欽崇言歸於
　　　　祕藏洪惟
　　　　善利允屬
　　　　貞期臣安仁誠𧆛誠抃頓首頓首恭以
　　　　太宗皇帝運啟無疆
　　　　功成不宰
　　　　聖謨作訓既
　　　　洞貫於九流
　　　　文思所覃復
　　　　鉤深於十地固以
　　　　發揮空性
　　　　拯拔塵勞
　　　　道濟人天
　　　　慈均雲露恭惟
　　　　崇文廣武儀天尊道寶應章感聖明仁孝皇帝陛下
　　　　紹隆景業
　　　　康濟含生
　　　　大道之行方洽登三之治孝思惟則載恢不二之風以妙覺之微言寔
　　　　神宗之聖作緘諸綠蘊飾以銀題臣頃奉
　　　　明恩獲編
　　　　法寶願頒祕帙以耀祗園果自
　　　　帝俞聿脩
　　　　先志足使增輝寶藏垂蔭鶴林融慧日於無垠共法輪而常轉臣迹叨顯仕性昧空宗俾聯
　　　　金口之書蓋蒙
　　　　導誘更捧
　　　　龍宮之帙益慶遭逢蹈詠歡呼倍萬常品謹奉表稱
　　　　謝以
　　　　聞僧臣惟淨等奉表謝云伏覩
　　　　勑命
　　　　太宗皇帝御製妙覺集一部五卷令編入大藏者伏以發揮大覺惟
　　　　聖文垂世以作程恢闡微言惟
　　　　善繼自天而
　　　　申錫俾永緘於海藏用
　　　　丕顯於空宗道俗銜
　　　　恩人天稱慶臣惟淨等誠感誠慶頓首頓首恭以
　　　　太宗皇帝親聞
　　　　記莂妙達真常敦
　　　　善誘於化城暢淳風於壽域
　　　　聖謨至大恢淨土以臨人
　　　　睿思惟幾闢度門而拯俗聲流無外
　　　　化治有生廣十二部之津梁開大千界之耳目允協
　　　　能仁而付屬當同
　　　　法寶以嚴持伏惟
　　　　崇文廣武儀天尊道寶應章感聖明仁孝皇帝陛下敦敏本於
　　　　仙源慈儉出於
　　　　天性域中大業既極於
　　　　恢崇象外高風更懷於
　　　　欽述永言
　　　　先志彌感
　　　　孝思矧
　　　　諸佛甘露之門方崇演暢而惟
　　　　帝鈞天之作冝廣
　　　　宣行既諧八部之
　　　　護持永俾萬靈之
　　　　瞻奉臣等獲居象譯幸被
　　　　鴻私惟知物覩以為榮共戴
　　　　天恩之溥濟踊躍讚歎倍萬常情謹奉表稱
　　　　謝以
　　　　聞翌日
　　　　賜安仁
　　　　荅詔曰省所上表伏覩
　　　　勑命
　　　　太宗皇帝御製妙覺集一部五卷令編入大藏稱謝事具悉朕永惟
　　　　聖考甞述
　　　　真詮廣陳微妙之言深顯色空之理既分編帙期布人天是用祕以寶函奉之花藏非獨成
　　　　先朝之雅意抑亦慰涼德之孝思卿披貝葉之文方發揮而率職覩芝泥之詔爰敘謝以拜章言念恪恭但增嘉尚所謝知故茲詔示想冝知悉臣安仁奉表謝云伏蒙
　　　　聖慈以臣上表謝降
　　　　太宗妙覺集編入大藏特賜
　　　　勑書獎諭者
　　　　先聖微言既藏
　　　　金地
　　　　大君嘉詔復降
　　　　慶霄仰銜
　　　　臨照之私倍激兢榮之懇臣安仁誠感誠懼頓首頓首恭惟
　　　　崇文廣武儀天尊道寶應章感聖明仁孝皇帝陛下
　　　　仁天覆物
　　　　聖日燭幽
　　　　勵翼翼之心超英於三代茂蒸蒸之德應感於
　　　　二儀以
　　　　神宗之乃文闡
　　　　大覺之垂教爰頌
　　　　鳳詔式秘
　　　　龍宮參九部之上乘闢四生之正路臣以叨膺任遇獲預編聯方瞻法寶之書載沐
　　　　慈雲之潤既榮物覩合敘
　　　　臣誠豈謂
　　　　天造曲成
　　　　帝文寵被芝函照爛香隨玉宇之風鳳篆溫穠瑞浥金莖之露抃戴而崇山不重寶藏而
　　　　華衮相輝更堅勤瘁之誠少荅
　　　　文明之賜謹奉表稱
　　　　謝以
　　　　聞。

大中祥符法寶錄卷第十八


趙城金藏第 112 冊 No. 1501 大中祥符法寶錄


大中祥符法寶錄卷第二十　　　百

　　(▆…▆趙　安仁▆…▆等奉
　　　　勑編修)

　　別明　聖代翻宣錄中之十八

　　聖賢集傳翻譯著撰三之三

　　東土聖賢著撰二之三

　　箋注　御製聖教序一部三卷

　　右天台僧清達注以大中祥符六年詣
　　闕上之
　　召見賜紫衣束帛其年七月
　　詔編聯入藏。

　　大宋高僧傳一部三十卷

　　第一卷至第三卷譯經篇第一

　　自唐京兆大薦福寺三藏沙門義淨至唐西域三藏沙門滿月正傳三十二人附見一十二人內三十一人天竺沙門一十三人此土沙門
　　　皇朝太宗皇帝嗣位之五載天竺三藏沙門天息災法天施護至京師時新舊梵經頗多繇是再議翻譯矣。

　　第四卷至第七卷義解篇第二

　　自唐京兆大慈恩寺釋窺臺皇朝天台山螺溪道場釋義寂正傳七十二人附見二十五人本傳論曰佛之說經申經者論經由論顯論待䟽通䟽揔義章義由師述故曰義解。

　　第八卷至第十三卷習禪篇第三

　　自唐靳州東山釋忍(上字與今御名同)至皇朝天台山釋德韶正傳一百五人附見二十九人本傳云梵語禪那華言念修以其觸情念而無念終日修而無修又云正定正受也止則廓然冥而定矣故曰習禪。

　　第十四卷至第十六卷明律篇第四

　　自唐京兆西明寺釋道宣至周東京相國寺釋澄楚正傳五十八人附見一十人明辯律儀故曰明律即沙門二百五十戒等本傳論曰禁律乃度世之檢括也。

　　第十七卷護法篇第五

　　自唐京師大莊嚴寺釋威秀至周洛京福先寺釋道丕正傳一十八人附見一人內一人天竺沙門一十八人此土沙門斯皆內堅其志外亡其身守正理以闢幽關立真宗而流大教故曰護法。

　　第十八卷至第二十二卷感通篇第六

　　自後魏西涼府釋檀特師至
　　　皇朝魏府成安縣夘齋院釋法圓正傳九十人附見二十三人夫感通者行之至為感物之應為通此能感彼故曰感通。

　　第二十二卷遺身篇第七

　　自唐汾州釋僧藏至
　　　皇朝泗州臨淮縣普照王寺釋懷德正傳二十二人附見二人捐茲命質拯彼塵勞示現遺身表其勵志者也。

　　第二十四卷第二十五卷讀誦篇第八

　　自隋沙門釋行堅至
　　　皇朝東京開寶寺釋守真正傳四十二人附見八人臨文曰讀背文稱誦準教乘而持習滋義解以開通依解增修由修得證也。

　　第二十六卷至二十八卷興福篇第九

　　自周京師七寶臺寺釋法成至
　　　皇朝東京開寶寺釋師律正傳五十人附見六人利有所成福門通攝隨諸善作悉竪福源凡厥通人應茲篇類。

　　第二十九卷第三十卷雜科聲德篇第十

　　自南宋錢塘靈隱寺釋智一至
　　　皇朝冝陽柏閣山釋宗淵正傳四十五人附見一十二人內一人天竺沙門三學之餘隨兼眾學或詠歌讚唄或利益恢張義有所從故立篇目。

　　右傳京天壽寺僧贊寧大相國寺僧智輪準
　　　　詔撰集勒成三十卷端拱初上之
　　　　召見錫賜優異
　　　　詔編入藏。

　　僧史略一部三卷五十九門例上卷二十三門中卷一十七門下卷一十九門

　　右三卷右街僧錄通慧大師賜紫贊寧撰贊寧以太平興國初至京師
　　　　　詔於天壽寺安置披覽多暇樹立門題搜求事類始乎佛生教法流衍至于三寶住持諸務事始括成三卷號僧史略大中祥符四年
　　　　　詔許編入藏。

　　景德傳燈錄一部三十卷(目錄三卷)

　　第一卷第二卷

　　已上二卷述毗婆尸佛至釋迦牟尼佛為七佛聖師釋迦牟尼將入涅槃始以法眼付囑摩訶迦葉故迦葉為天竺第一祖如是次第傳法至第二十七祖般若多羅又第三祖商那和修旁出末田底迦一人第二十四祖師子尊者旁出達磨達等二十二人合前是為五十祖師。

　　第三卷第四卷

　　已上二卷述第二十八祖菩提達磨遠從天竺觀機授道至于此方得慧可大師乃傳心印故達磨為此土第一祖焉次第傳法至第五祖𪫑忍大師由達磨至忍其間旁出尊宿二百一十六人一十七人不出世不錄一百九十九人見錄。

　　第五卷

　　已上一卷述第六祖慧能大師法嗣弟子四十三人內一十人旁出二十四人不出世一十九人見錄。

　　第六卷至第十三卷

　　已上八卷述第六祖弟子南嶽懷讓禪師九世相承及漕溪別出二世其閒次第法嗣五百一十三人二百七十八人不出世一百三十五人見錄。

　　第十四卷至第二十卷

　　已上七卷述第六祖弟子吉州清源山行思禪師一世至六世相承三百七十九人一百一十六人不出世二百六十三人見錄。

　　第二十一卷至第二十六卷

　　已上六卷述行思禪師七世至十一世相承五百四十六人一百三十二人不出世四百一十四人見錄。

　　第二十七卷至第三十卷

　　已上四卷編次禪門散聖及諸方廣語歌詩讚頌或舉事照理或接物隨機啟迪初心流傳來裔乃禪恱之香飯法樂之正性也故以其文集而錄之。

　　右此錄者諸祖分燈隨方化導傳法徒侶記諸善言也談無遣有煥乎方便之奧樞即色明空寂爾靈源之妙指紀斯法印以示禪流景德中有東吳僧道原采摭成編詣
　　　　　闕獻上乃
　　　　　詔翰林學士左司諫知
　　　　　制誥楊億兵部員外郎知
　　　　　制誥李維太常丞王曙同加刊定勒成三十卷大中祥符四年
　　　　　詔編入藏。

　　大宋大中祥符法寶錄二十一卷并揔錄一卷

　　右起大中祥符四年十一月終八年　月準
　　　詔編修。

大中祥符法寶錄卷第二十


