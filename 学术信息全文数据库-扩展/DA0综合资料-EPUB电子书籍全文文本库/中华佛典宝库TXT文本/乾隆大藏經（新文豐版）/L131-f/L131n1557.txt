乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第十七之二　虢四

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　若法是梵行者為寂滅是法耶涅槃是法耶不生是法耶不起是法耶不可說是法耶無分別是法耶無所行是法耶不合集是法耶不隨順是法耶無所得是法耶。

　　第八觀法但有八句者應梵本脫漏豈餘九皆十此獨八耶若約有所表者表除九十八使故加十總觀破百八煩惱故。

　　然法有教理行果今就後三畧能詮故八中初一理法次一果法餘六通三約理可知約行者謂不善不生妄想不起言語道斷智無分別定無行處如智兩𡨋此六究竟即是果相(不善不生者約理則法本不生約行則無不善可生故淨名經云不善不生善法不滅餘義可知)今推徵云若一是法餘則應非一一皆爾若謂總是則和合不實隨得一法即應得餘和合而成則無和合若以無合而為法者無合之法豈當有耶又此舉法皆舉寂滅不生等者欲明一一自虛法即非法梵行何從(今推徵下後明觀相亦是一異因緣門破若以無合下遮救救云即此無合是真法矣故今答云豈當有耶後又此舉下就文顯意)。

　　若僧是梵行者為預流向是僧耶預流果是僧耶一來向是僧耶一來果是僧耶不還向是僧耶不還果是僧耶阿羅漢向是僧耶阿羅漢果是僧耶三明是僧耶六通是僧耶。

　　第九觀僧十事前八約人後二就德且依小說言預流者始超凡地預聖流故一來者修惑未盡一度來生欲界中故不還者欲界惑盡更不還來生欲界故阿羅漢者此有三義一名殺賊已斷一切諸煩惱故二名不生三界之生永已盡故三名為應應受人天大供養故有四向者向於果故謂斷三界見惑有十六心至第十五道類忍時名初果向至第十六即入修道名須陀洹果欲界修惑分為九品斷至五二向斷六一來果斷七或八品名第三果向九品全斷盡即得不還果次斷上二界修惑乃至有頂八品惑盡名阿羅漢向三界見修都盡得阿羅漢果今此欲明梵行粗陳名目若廣引婆沙俱舍雜集瑜伽則清淨梵行有累名數力有餘者付在說時(且依小說者大乘亦有四果故言預流者俱含云諸無漏道總名為流初預此流故名預流謂斷見道煩惱盡忍智具足故一來者欲界九品煩惱能潤七生已斷六故次下當知謂斷三界見惑者不同修惑分三界別一時斷故言十六心者即苦法忍苦法智苦類忍苦類智集法忍集法智集類忍集類智滅法忍滅法智滅𩔗忍滅類智道法忍道法智道類忍道類智為十六心謂觀欲界苦有苦法忍法智觀上二界名苦類忍𩔗智餘三亦然故有十六夫言見道見未曾見道類忍中已見上苦故第十六不名見道便入修道廣說其相如廻向品欲界修惑者亦俱舍文合其二處偈文一云依十五心位建立眾聖者具修惑斷一至五向初果斷次三向二斷八地向三次論云次依修道類智時建立眾聖有差別者頌曰至第十六心隨三向住果上皆二十三論此下第二十四論云已辨住果未斷修惑名為預流生極七返今次應辨斷位眾聖且應建立一來向果頌曰斷欲三四品三二生家家斷至五二向斷六一來果釋曰初二句明家家謂預流進斷修惑若三緣具轉名家家一由斷欲修惑三四品故二由成無漏根故三由更受三二生故頌中略無成根之言以理合有略故不說若斷三品名受三生若斷四品名受二生謂九品惑能潤七生且上上品惑能潤兩生上中上下中上各潤一生中中中下共潤一生下三品惑共潤一生既上三品能潤四生故斷上三四生已損名受三生更斷中上一品復損一生故斷四品總損五生但受二生故云三二生家家也所以無斷一二品惑名家家者以得初果起大加行必無斷二不斷第三有死生者亦無斷五生家家者由斷第六即證一來無一品惑能障於果故若無一品能障果者何以有斷八品未斷第九而有死生答第九一品一者斷竟得果二者復超欲界故此第九能障於果六不超界故不障果言家家者家不一故家家有二一天家家或於欲天受三二生二人家家即於人中受二二生後證圓寂故已釋上半下半明其向果既斷六品得於一來故斷下五名趣向第二論次名不還云斷七或八品一生名一問此即第三向斷九不還果釋曰有三緣具名為一間上之二句即是二緣更有第三得無漏根以為能治易故不說同前家家以下三品共潤一生故斷七八餘第九在亦有一生而為間隔故名一間有一品惑不證不還有一生在不證圓寂皆名一間即此一間是不還向九品全斷更不還來生於欲界成不還果羅漢向果在文可知今此欲明下明不廣之由)此中觀意謂僧名和合而有八軰一若是僧餘則應非又一一別辨則無眾義集此無眾豈成眾耶况於入流無所入等以無為法而有差別則其體自虛(此中觀意辨作意觀察就因緣門明無性性空況於入流無所入等者上總集八軰以明性空今明一一皆不可得即金剛般若經意彼經佛問須菩提云須菩提於意云何須陀洹能作是念我得須陀洹果不須菩提言不也世尊（下三果皆有此問答）何以故須陀洹名為入流而無所入不入聲色香味觸法是名須陀洹二問斯陀含答云何以故斯陀含名一徃來而實無徃來是名斯陀含三問阿那含答云阿那含名為不來而實無不來是名阿那含四問阿羅漢答云實無有法名阿羅漢世尊若阿羅漢作是念我得阿羅漢道即為著我人眾生壽者世尊佛說我得無諍三昧人中最為第一是第一離欲阿羅漢我不作是念我是第一離欲阿羅漢世尊若我作是念我得阿羅漢道世尊則不說須菩提是樂阿蘭那行者以須菩提實無所行而名須菩提是樂阿蘭那行釋曰此是第五勝中無慢住處中文明四果人已捨慢故此中大意皆明四聖心離見慢契第一義故不生心念矣初果初入聖流不入塵境方名入流若念得果入法塵矣故不入塵則無念矣下三果例知今䟽意云合於八輩已顯僧寶性空況一一無念契真何有僧可依也以無為法而有差別亦是彼經次前之文經云須菩提於意云何如來得阿耨多羅三藐三菩提耶如來有所說法耶須菩提言如我解佛所說義無有定法得阿耨多羅三藐三菩提亦無有定法如來可說何以故如來所說法皆不可取不可說非法非非法所以者何一切賢聖皆以無為法而有差別釋曰今但用後釋文前之一段亦可證後觀法故具引之謂一切聖人由證無為有淺深故而有差別別同無為即無差矣無為之中何有八輩凡聖相耶故皆契性空矣上一段經即證得法身住處文中智相證得法身文也)後二就德德若是僧何須八軰離法無人離人無法一一窮究為僧者誰僧體既虛梵行安寄。

　　若戒是梵行者為壇場是戒耶問清淨是戒耶教威儀是戒耶三說羯磨是戒耶和尚是戒耶阿闍黎是戒耶剃髮是戒耶著袈裟衣是戒耶乞食是戒耶正命是戒耶。

　　第十觀戒戒為行體亦頼眾緣從緣成戒戒性如空起心持者是謂迷倒無善無威儀不雜二乘心是名持淨戒此戒乃名真梵行也(第十觀戒文三初總明上來九門結觀於後獨今此段先明實觀戒性如空者即法句經六度皆有偈文布施云說諸布施福於中三事空究竟不可得施福如野馬戒云若說諸持戒無善無威儀戒性如虛空持者為迷倒忍云若見嗔恚者以忍為䩭鞅知嗔等陽焰忍亦無所忍精進云若說諸精進為增上慢說無增上慢者無善無精進若起精進心是妄非精進若能心不妄精進無有涯定云若學諸三昧是動非坐禪心隨境界流云何名為定般若云森羅及萬像一法之所印云何一法中而生種種見一亦不為一為欲破諸數淺智之所聞見一以為一結云若有聞斯法常修寂滅行知行亦寂滅是則菩提道釋曰今䟽釋戒但用戒文而離破倒餘者乃義引不雜二乘心者即涅槃文是名持淨戒等總結上文也)其中十事前八是受後二是隨受中壇場得戒之處問淨教儀並教授師三說羯磨即得戒法和尚得戒根本阿闍黎者正即二師義兼七證剃髮著衣是戒外相隨中乞食四依之一正命謂離四邪五邪(乞食四依者一長乞食二糞掃衣三冢問𣗳下坐四食腐爛藥亦名四聖種智論七十二云又受戒法盡形壽著衲衣乞食𣗳下住服弊棄藥於四種中頭陀已攝三事若俱舍正理婆沙前三所得食衣臥具喜足為三四依有無藥乃加藥斷藥修聖種所以不同者智論意顯古先四聖種即是四依婆沙等依新論師除藥加第四以前三為道資緣四為道體性言聖種者謂善故無漏故名聖即此能生諸功德法相續不斷故名為種故云乞食即四中之一言四邪者智論第四釋比丘名乞士清淨活命故名乞士如經中說舍利弗入城乞食得已坐食有梵志名淨目問言汝食耶答言食淨目言下口食耶答言不仰口食耶答曰不方口食耶答曰不維口食耶答曰不淨目言食有四種我今問汝汝皆言不我今不解汝當為說云何下口食舍利弗言有出家人合藥種穀植𣗳等不淨活命者是名下口食觀視星宿日月風雨雷電霹靂不淨活命者是名仰口食曲娟豪勢通使四方巧言多求不淨活命是名方口食學種種呪術卜筭吉凶小術不正名維口食我不墮是四食中我用清淨乞食活命淨目聞已歡喜信解舍利弗因為說法得須陀洹五邪者即智論二十二已見淨行品今更重舉一者為利養故詐現異相奇特二者為利養故自說功德三者為利養故占相吉凶及為人說四者為利養故高聲現威令人畏敬五者為利養故稱說自己所得利養以動人心邪因緣活命故為邪命)若依菩薩戒類例上文具如善戒經及彌勒菩薩所造受菩薩戒羯磨所辨此上十境正約菩薩傍兼聲聞設依小受修觀則為菩薩即如此方又善戒經欲受菩薩戒皆先具受前之三戒故所觀境通於大小其能觀智唯實教大乘(若依菩薩下第三料揀前列十事參大小乘此方菩薩律儀闕故於中有四一總引二文彰大小異彌勒羯磨唯請一師須歸三寶別有羯磨文等此上十境下次出對會所以以西天大小抗行寺居不雜是故結云即如此方也謂依小乘受行大乘行又善戒經下三正示大小二相不同言先受前之三戒者彼經第五菩薩戒品云在家出家戒有三種一者戒二者受善法戒三者為利眾生故行釋曰此即三聚也次云云何名戒所謂七眾戒比丘比丘尼式叉摩那沙彌沙彌尼優婆塞優婆夷菩薩摩訶薩若欲受持菩薩戒者先當淨心受七種戒七種戒者是淨心趣菩薩戒如世間人欲請於王先當淨治所居室宅是七種戒俱是在家出家菩薩所受菩薩戒者亦復如是俱是在家出家菩薩所受釋曰上語七眾通於男女等今辨三戒唯約比丘謂五戒十戒二百五十此三以為菩薩戒前之方便也彼經云若言不具優婆塞戒得沙彌戒無有是處不具沙彌戒得比丘戒亦無有是處不具如是三種戒得菩薩戒亦無是處譬如重樓四級乃至不從三級至第四者無有是處釋曰以此故須先受三也故所觀境下四結成本義所觀通大小者依菩薩受亦是所觀依小乘受亦是所觀能觀智唯實教大乘者即相同性離相戒故)。

　　上來尋伺觀竟。

　　如是觀已於身無所取於修無所著於法無所住過去已滅未來未至現在空寂無作業者無受報者此世不移動彼世不改變。

　　第四如是觀下辨觀成之相望前尋伺即為觀益望後得正覺果此但如實觀成文分為三初約所觀十境如實觀成二此中何法下約所成梵行如實觀成三如是觀察下結成梵行清淨之相(第四如是下即如實觀成此有二意今從後意標名言望前尋伺即為觀益者前來作意觀察十境故為尋伺即念想觀猶未除故今念想觀除即為前觀之益義同四加行中四尋伺四如實也)今初有十句初六句明三輪清淨觀一不取能持戒眾生言身兼口意也二不著所修行事三不住於戒法亦即是事亦通不住前法次三句以三時門明不住持戒時兼釋上不取等言三世推求不可得故已滅未至空理易明現在多滯偏語空寂以剎那不住過未分之故空寂也(初六句者具離三輪然准瑜伽第六六度各有三輪不同施三輪者一施者二受者三施物今皆離之戒離三輪者離眾生事時分別忍離三輪者離自他過失分別進離三輪者離眾生高下事用分別定離三輪者離境界眾生惑分別般若離三輪者離境界智眾生分別今言六句明三者一即離眾生二三皆離事亦通不住等者以第三句通不住前眾生及事不住即離故次三句三時門通是離時耳兼釋上等者即以三時釋上三句不取等者等取不著不住以剎那者剎那生時未生即未已生即過故云已未分之影公云如疾炎過鋒奔流逕刃刃上一毫亦有二分故無現在故空寂也)次二句明二空觀成作受者人業報是法後二句以不遷理釋成因果空義此世不移動謂不從今至後彼世不改變謂不從後至今是為因自昔滅無力感果果不俱因無力酬因何有報受以物各性住性本空故(後二句者即肇公不遷論意問明已用今復用之䟽文有四一標二此世下用論釋經論云是為昔物自在昔不從今以至昔今物自在今不從昔以至今故仲尼曰回也見新交臂非故如斯則物不相徃來明矣三是為下以論意出經意四以物下釋不遷所以上句即肇論所以後性本空故䟽出所以亦是論意如下云既無徃返之徹联復何物而動哉又云足以言常而不住稱去而不遷不遷故雖徃而常靜不住故雖靜而常徃雖靜而常徃故徃而不遷雖徃而常靜故住而不留矣斯則即動即靜之義故前標云必求靜於諸動故雖動而常靜但以正釋即言物各性住則唯前意斯則假其性住破其遷流耳)。

　　此中何法名為梵行梵行從何處來誰之所有體為是誰由誰而作為是有為是無為是色為非色為是受為非受為是想為非想為是行為非行為是識為非識。

　　二約所成梵行如實觀成者有十一句初句總顯無名十已空故餘句為別一不從十生二非屬身等皆十已空故上二句約緣以徵次二句就體以徵初句明離前十外無別無作戒體十外有體不假前十次句亦無有作作之受隨前已空故次句雙非顯中無性防非故。

　　次五句約五陰有二意一就戒體有說無作戒體體即是色有說非色非心五蘊之內初一是色後四是心今言為是色者顯非是色以其所立無表依表生表色無表色今明觀意表色尚空何有無表為非色者顯非非色也從色生於戒尚不名為色從色生於戒豈是非色耶言為是識者意顯非心若言是心者一切皆有心應常有梵行是知非心也若言非心木石應梵行是知非非心也若言非色非心行蘊攝者但是行蘊應皆名戒二就修行梵行之人不離五蘊若即蘊者有蘊皆梵行若離蘊者豈是我梵行故後結云皆不可得(有說無作等者即薩婆多宗也有說非色非心者即曇無德宗依成實論立今言為是色者其為是之言此徵辭也故雙徵云為是色為非色徵此二法俱不可得應假答云亦是色亦非色今䟽雖斯二句便破兩宗上句破有宗下句破德宗今初顯非色正破色也以其所立者即出有宗所立色為戒體文也然俱舍界品立有無表色有三師義一雜心師云表色有變礙無表隨彼亦受色名如𣗳動時影必隨動論主難云此釋不然無變礙故又表滅時無表應滅如𣗳滅時影必隨滅二云有釋所依大種變礙故無表業亦名為色即有宗義若爾所依有變礙故眼識等五亦應名色此難不齊無表依上大種轉時如影依𣗳光依珠寶眼識等五依眼等根則不如是唯能為作助生緣故意云不應以眼等為增上緣之踈依難親緣故也論主又破云以影依𣗳光依寶言且非符順毗婆沙義彼宗影等顯色極微各自依止四大種故論主又縱破云設許影光依止𣗳寶而無表色不同表依彼許所依大種雖滅而無表色不隨滅故三復有別釋彼所難言眼識等五所依不定或有變礙謂眼等根或無變礙謂無間意無表所依則不如是故前所難定為不齊變礙名色理得成就此即論主成第二師故名第三釋曰上來三義但是二意以其第三成第二故雖有二義並依色成無表色義故涅槃云菩提王子意疑比丘善心受戒至惡無記應名失戒故經問云若有比丘護持禁戒若𤼵惡心當知是時失比丘戒佛言戒有七種從於身口有無作色以是無作色因緣故其心雖在惡無記中不名失戒猶名持戒以何因緣名無作色非異色因不作異色因果釋曰此有兩重問答之意前答不失戒因因無表故後非異色因下自釋無表得色名由言非異色因者明以色為因不是異色之外別物為因言不作異色因果者明作色果也不作異色之外別物之果既以色為因與色作果故無表戒得成色也若將此文釋不失戒則成不知問答之本餘諸異義恐繁且止今明觀意者但取彼立無表是色而為所破而不尅定彼無表色義若取文同即雜心義不同俱舍彼破立義不正今破遣相顯理為非色者破德宗意彼立意云非變礙故不可為色非慮知故不可名心即非色非心心不相應行攝破意可知)。

　　如是觀察梵行法不可得故三世法皆空寂故意無取著故心無障礙故所行無二故方便自在故受無相法故觀無相法故知佛法平等故具一切佛法故如是名為清淨梵行。

　　第三結成梵行清淨之相以無得故文有十一句初句為總次九句別顯無得一由上三世皆空故二由於身無所取於修無所著故三言心無障礙者即前於法無所住故如風行空無有礙故四作受二念不現行故五雖空不礙涉有故六七涉有不迷於空故受觀無相受謂忍可於心觀謂起用於境八結歸平等大般若曼殊室利分云我不見有一法非佛法者故無法不等九一[(冰-水+〡)*ㄆ]一切方顯具德圓融末後一句總以結酬由上義故名淨梵行上辨自利行淨竟(雖空不下此釋方便自在即顯雖無持犯而七支皎淨三業無瑕攝善利人無不為矣以前觀空非斷滅故我不見有一法下前已曾引謂不毀不持法界平等由此該融故有第九一具一切也)。

　　復應修習十種法何者為十所謂處非處智過現未來業報智諸禪解脫三昧智諸根勝劣智種種解智種種界智一切至處道智天眼無礙智宿命無礙智永斷習氣智。

　　第二復應下明利他行淨文分為二初觀深智即利他之方後慈念眾生成無緣四等是則自利利他上求下化皆具足也今初文三初舉法應修謂梵行體也緣體宛然一心湛寂梵行用也不思不造萬行沸騰故不但心觀圓明復應廣集佛智二何者下徵起別列可知。

　　於如來十力一一觀察一一力中有無量義悉應諮問。

　　三於如來下結勸廣學。

　　聞已應起大慈悲心觀察眾生而不捨離思惟諸法無有休息行無上業不求果報了知境界如幻如夢如影如響亦如變化。

　　第二聞已下慈念眾生成無緣四等文有四句一雙起慈悲如犢母隨子二思惟藥病成大法喜三即行無求以成大捨四智了諸境導成無緣此中五喻廣如十忍然釋有通別通則可知幻似有不實故似有故假不實故空此二不二成中道智如夢者虛妄見故如影者從業緣現故如響者屬諸因緣故如變化者須臾變滅故若如是了境即終日化而無化亦為眾生說如斯法是謂利他梵行清淨也(此中五喻者文顯指十忍闇用淨名文並可知)。

　　若諸菩薩能與如是觀行相應於諸法中不生二解一切佛法疾得現前初發心時即得阿耨多羅三藐三菩提知一切法即心自性成就慧身不由他悟。

　　第二大段若諸菩薩下答因所成果問文中分二先牒前因深初總指前文不生二解別舉其要即所行無二(二答因者此下義則深玄在文可見但當細尋更不繁舉)二一切下酬其果滿先標後釋初由理觀深玄了性具足萬行齊修故令大果無邊德用現證在即一切明其果大疾現語其速證。

　　後初發心下釋先釋疾現之言後釋現前之相今初上言疾得疾在何時故云初發心時何法現前謂無上菩提也。

　　後知一切下釋現前之相亦是出其所因何者夫初心為始正覺為終何以初心便成正覺故今釋云知一切法即心自性故覺法自性即名為佛故下經云佛心豈有他正覺覺世間斯良證也斯則發者是開發之發非發起之發也何謂現前之相夫佛智非深情迷謂遠情亡智現則一體非遙既言知一切法即心自性則知此心即一切法性今理現自心即心之性已備無邊之德矣成就慧身者上觀法盡也正法當興今諸見亡也佛智爰起覺心則理現理現則智圓若鏡淨明生非前非後非新非故寂照湛然不由他悟者成上慧身即無師自然智也又不由他悟是自覺也知一切法是覺他也成就慧身為覺滿也成就慧身必資理發見夫心性豈更有他若見有他安稱為悟既曰心性自亦不存寂而能知名為正覺豈唯定之方寸不取則於人哉況初後圓融不待言也(是開𤼵之𤼵等後品當知不由他悟含有三義如十住品謂見夫心性即性外皆他自亦不存兼顯以心為自心外為他今自心不存豈心外取法豈唯定之者顯自心為自他人為他前十住品從麤至細今此以細況麤耳)梵行品竟。

大方廣佛華嚴經䟽鈔會本第十七之二

　　音釋

　　羯磨

　　(羯居謁切梵語羯磨此云作法)。

　　頰

　　(古恊切面頰)。

　　弊

　　(毗意切敗衣也)。

　　肇

　　(直紹切)。

大方廣佛華嚴經䟽鈔會本第十七之三　虢五

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　初𤼵心功德品第十七

　　初來意者謂前二品明位及行今顯勝德舉初況後巧顯深勝故次來也又前品末云初𤼵心時便成正覺未知此心有何功用頓得爾耶今釋此義故次來也(舉初況後者初心位劣功德難思後後位高德無涯矣)二釋名者初有二義一三種𤼵心之初二十住之初(一三種者起信論𤼵趣道相中論云略說𤼵心有三種相云何為三一信成就𤼵心二解行𤼵心三證𤼵心今當第一故云三種中初所以知是初者論云信成就𤼵心者依何等人修何等行得信成就堪能𤼵心所謂依不定聚眾生以有熏習善根力故信業果報能起十善猒生死苦求無上菩提得值諸佛親承供養修行信心經一萬劫信心成就故佛菩薩教令𤼵心等或以大悲自能𤼵心或因正法欲滅以護法因緣能自𤼵心如是信心成就得𤼵心者入正定聚畢竟不退名住如來種中正因相應次說𤼵三種心已如十住品又云𤼵是心故則得少分見於法身以見法身故隨其願力能現八種利益眾生所謂從兜率天退等二解行𤼵心者當知轉勝以是菩薩從初正信已來經於第一阿僧祗劫將欲滿故於真如法中能深解現前所修離相以知法性無慳貪故隨順修行檀波羅蜜等三證𤼵心者從淨心地乃至菩薩究竟地中證何境界所謂真如以依轉識說為境界而此證者無有境界唯真如智名為法身是菩薩於一念頃能至十方無餘世界供養諸佛請轉法輪唯為開道利益眾生不依文字釋曰上已明三種𤼵心第三登地已上第二從十行𤼵廻向心以十行中能解法空順行十度行法純熟𤼵廻向心從其因邊名為解行今非後二正與初心相應故二十住之初者揀餘九住彼名初𤼵心住故)𤼵亦二義一𤼵起上求二三德開𤼵能知三世佛智故永斷一切疑網故得如來一身無量身等故在於信位久已研窮至此位中豁然開悟故得功齊果位攝德無邊受斯稱矣(一𤼵起上求者望後論𤼵二三德開𤼵者望前論𤼵從初信心始入佛法即𤼵趣求如來果位寂照雙流常觀心性功行既著至此開𤼵如𤼵金藏見真金等於中四意初標二能知下示三德相即下經文三在於信下釋開𤼵義言研窮者從初信入寂照雙流常觀心性精修諸度以此為因豁然開悟是開𤼵相如𤼵金藏了見分明四故得下仍前釋於功德之義)三宗趣者即初心攝德為宗令物窮究𤼵心為趣。

　　然住會𤼵心定是信成就攝解行及證自在後文(然住會下初正揀即安國意然彼有二意一云此中三賢別說十地十地一會總說十地故其四會皆是十地二者以此品中文義深奧同十地故今䟽一文一時雙破而正破初意今十住是信成就攝後二屬第五六會何得渾和若言別說合說略有四失一令此經無三賢義二令餘經三賢虗設三成此經文義雜亂謂以地義名住行向故四何不一天總別說耶而歷四天葢有所表是知此說殊乖教理故云住會𤼵心定是信成就等)生如來家自約解說不應謂此便是證收若謂久習無明云何頓成大智者豈不聞㝠室千年之闇一燈倐忽頓除耶若謂云何能知三世佛法者豈不聞具縛凡夫能知如來祕密藏耶餘義至文當釋(生如來家下第二遮破彼云據文既云初𤼵心時便成正覺應是初地況下經云以生如來廣大家能生三世諸佛家永斷一切諸疑網盡除一切諸障礙若非初地安得爾耶豈有久習無明纔一𤼵心便成大智能知前際一切諸佛成等正覺乃至涅槃能信後際一切諸佛所有善根能知現在一切諸佛所有智慧即能振動一切世界等耶若謂不作齊限而能爾者今何不𤼵耶已𤼵何不能爾耶以斯義理應知證𤼵釋曰此中彼釋自有三段一正立二豈有久習下引文反質三若謂不作下縱破法性今䟽文中亦有三節但通前二今初通其第一正立彼以生家故名證𤼵心今揀生家不同故非證也然彼引四句今但通一餘例可知且通生家生家有六如法界品前十住內亦說生家言雖同而義有異豈以解生同證生也解生生菩提心家證生生真如家故不同也此義若成其餘皆成故云不通餘也若通餘三者既許解生何得不能生三世佛家斷諸疑網除諸障礙又彼初云初𤼵心時便成正覺最初建立是初地義此義前品已曾廣釋故不通耳若謂久習下二通引文反質彼引四句今為兩節通之初通久習無明文可知也若謂云何下三通知三世佛法此即涅槃第六如來性品南經即四依品云有四種人能護正法建立正法憶念正法能多利益憐愍世間為世間依安樂人天何等為四有人出世具煩惱性是名第一須陀洹人是名第二阿那含人是名第三阿羅漢人是名第四云何名為具煩惱性若有人能奉持禁戒威儀具足建立正法從佛所聞解其文義轉為他人分別宣說所謂少欲多欲非道廣說如彼八大人覺有犯罪者教令𤼵露懺悔滅除善知菩薩方便所行秘密之法是名凡夫非第八人第八人者不名凡夫名為菩薩不名為佛釋曰遠公亦詺為種性解行人非是登地此初依人既云具縛能知秘密何言十住不能知耶前義若成動剎何惑其第三段縱破法性文理易故䟽不通之意云此中非獨作無齊限便得爾也亦久研窮方至此位何得為此無理難也)。

　　夫機差教別聖旨深玄並未證真如同居學地共詳聖智誠曰才難且以淺為深有符理之得以深為淺有謗法之愆以遠為近則有益於行人以近為遠法非我分諸佛說教貴在俯就物機後輩學人若欲高推聖境儻失大利豈不傷哉且夕釣磻谿朝升台輔豈與夫明經常選而語其優劣者哉況纔生王宮貴極臣佐寧同百戰夷項備歷艱辛況十千劫之功高亦非聊爾人耳是以語其智等虛空而非類論其德碎塵剎而難量極念劫之圓融盡法門之重現初心契於智海豈有邊涯猶微滴入於天池齊無終始故經云𤼵心畢竟二不別如是二心先心難法慧仰推良在此也如或未喻勝鬘有文推佛能知斯言無過餘如賢首品(夫機差教別下三結成前義於中有六一歎深謙推初雙明教旨歎深也次明未證謙也後共詳下推也且以淺下二進退立理明有損有益初住頓具佛法深也而推在登地地前所無淺也故成謗法智度論云謗有二種一者言此非佛說等即為深重墮大地獄二者說不契理並為謗法即深為淺是也以淺為深者以初住之淺釋為圓融該博深也豈非符合於理理本具故然此二對亦是泛舉一切深淺法也以遠為近者一僧祗滿方證初地遠也今為初住近也則一生有望豈非有益行人以近為遠者初住近也推在地上遠也未歷僧祗何由造此故云法非我分諸佛下第三結成損益可知且夕釣磻溪下四舉例證成以君臣為一對磻溪即是太公垂釣之處頓為武王之相豈要歷資略舉一事其例甚多諸葛亮受黃銊於茅廬韓信昇將壇於一卒蔡澤奪范睢之印張儀覇秦主之威皆布衣也纔生王宮約主亦是外事約經即七十八中譬如王子初生即為耆舊臣佐禮敬菩提之心亦復如是出現品云如轉輪王所生太子具王相者七寶不敬即紹輪王若約外典其事甚多如周成晉獻皆自小為人主百戰夷項即漢高祖古人詠史云百戰方夷項三章且代秦功歸蕭相國氣盡戚夫人十年征戰七十二瘡方南面稱孤在位無幾豈與上同況十千劫下五況出功高以修行十千劫方入初住成正定聚亦非但𤼵無分限心即得爾也言非聊爾人耳者聊耳為且略也史書敘周公為文王之子武王之弟成王之叔非聊爾人耳今借此言用之是以語其智下即是功高所成之德也天池即海也故經云下六引文成立即涅槃文下半頌云自未得度先度他是故我禮初𤼵心至法界品當更廣引法慧仰推即當經意如或未喻者喻猶曉也勝鬘有文十地當釋勝鬘說三種智此即第三仰推智也)。

　　爾時天帝釋白法慧菩薩言佛子菩薩初𤼵菩提之心所得功德其量幾何。

　　次正釋文長分為七一天王請說分二歎深難說分三約喻校量分四就法略示分五動地興供分六他方證成分七以偈重頌分又釋於中分二初長行後偈頌前中亦二初此界後結通前中亦二初正說後證成前中亦二先問後答今依前辨初中天帝問者在彼宮故聞前速成生疑念故菩提心是萬行主故問法慧者是會主故初心具後之德唯慧境故下正顯問端雖則正問𤼵心功德下法慧答功德之量便顯𤼵心之相是為菩薩善巧辯才。

　　法慧菩薩言此義甚深難說難知難分別難信解難證難行難通達難思惟難度量難趣入。

　　第二法慧菩薩言下歎深難說所以歎者法體深廣去疑令樂故下寄言顯說未盡其源故於中初句總言甚深者謂約時深徹後際約德深至佛果約理深同法界約行深包萬行並深中之極故云甚深又數廣難量理玄叵測雖深非甚今即少而多即事而理初心具後是謂甚深下十句別由斯十義故曰甚深於中初四能所對辨各前能後所一離言故難宣示二無相故超心識三非自力辯能分別四非劣慧能信解後六通能所五非有所得及一慧能證六非起行及一行能行七次第修慧不能通達八九思慧不能思惟籌度十聞慧不能信向趣入此六後後劣於前前巧顯深也所以廣說難者非唯成上甚深正誡今後令信。

　　雖然我當承佛威神之力而為汝說。

　　第三雖然下約喻校量分於中二初結前生後謂約自力則甚深承力則可說。

　　佛子假使有人以一切樂具供養東方阿僧祇世界所有眾生經於一劫然後教令淨持五戒南西北方四維上下亦復如是。

　　二佛子下正顯校量中有十一大喻一利樂眾生喻二速疾步剎喻三知劫成壞喻四善知勝解喻五善知諸根喻六善知欲樂喻七善知方便喻八善知他心喻九善知業相喻十善知煩惱喻十一供佛及生喻然此十一喻後後過前前故皆捨置前前更舉後後巧顯深勝又此諸喻合有通別通但通合𤼵心德廣謂如初喻中便合云為悉知一切世界成壞等此不同於喻也別謂所合同喻但喻有分限法無限耳如初喻合云不但為以一切樂具供養十方等初一具通具別下十略無通合此諸喻文皆應有四一舉喻二徵問三領答四校量初後具四中九略無中二又諸喻內一一皆有十重小喻皆應舉喻問答校量文無者略今初喻十重中初一廣說後九略明初中有四一舉廣事二徵問三答顯廣四辨超過今初有三先與現世益文有三廣為供具界時次然後下與後世樂後南西下類餘九方。

　　佛子於汝意云何此人功德寧為多不。

　　二徵問。

　　天帝言佛子此人功德唯佛能知其餘一切無能量者。

　　三答廣答可知。

　　法慧菩薩言佛子此人功德比菩薩初𤼵心功德百分不及一千分不及一百千分不及一如是億分百億分千億分百千億分那由他億分百那由他億分千那由他億分百千那由他億分數分歌羅分算分喻分優波尼沙陀分亦不及一。

　　四超過中云歌羅者此云豎析人身上毛為百分中之一分也或曰十六分中之一分義譯為校量分優波尼沙陀者此云近少謂少許相近比類之分也百千後即云億分者中等數也(或曰十六分之一者如秤有十六兩故然此言出涅槃第六如來性品云若有眾生於四恒河沙佛所𤼵菩提心然後乃能於惡世中不謗是法受持讀誦書寫經卷為他廣說十六分中一分之義雖復演說亦不具足供五恒佛能說十六分之八分六恒說十二分七恒說十四分八恒說十六分方具遠公亦舉如秤不別解釋此云近少者即音義中引大般若譯為塢波尼殺曇塢波近也尼殺曇少也或云近對謂相近比對或云極少)。

　　佛子且置此喻假使有人以一切樂具供養十方十阿僧祇世界所有眾生經於百劫然後教令修十善道如是供養經於千劫教住四禪經於百千劫教住四無量心經於億劫教住四無色定經於百億劫教住須陀洹果經於千億劫教住斯陀含果經於百千億劫教住阿那含果經於那由他億劫教住阿羅漢果經於百千那由他億劫教住辟支佛道佛子於意云何是人功德寧為多不天帝言佛子此人功德唯佛能知。

　　後九略說中文四同前今初併舉九事樂具皆同一切所經劫數漸漸增多其所教法轉轉增勝據初世界亦合漸增以此十前文標一故餘無者略若十方共十則界不增。

　　法慧菩薩言佛子此人功德比菩薩初𤼵心功德百分不及一千分不及一百千分不及一乃至優波尼沙陀分亦不及一何以故佛子一切諸佛初𤼵心時不但為以一切樂具供養十方十阿僧祇世界所有眾生經於百劫乃至百千那由他億劫故𤼵菩提心不但為教爾所眾生令修五戒十善業道教住四禪四無量心四無色定教得須陀洹果斯陀含果阿那含果阿羅漢果辟支佛道故𤼵菩提心為令如來種性不斷故為充徧一切世界故為度脫一切世界眾生故為悉知一切世界成壞故為悉知一切世界中眾生垢淨故為悉知一切世界自性清淨故為悉知一切眾生心樂煩惱習氣故為悉知一切眾生死此生彼故為悉知一切眾生諸根方便故為悉知一切眾生心行故為悉知一切眾生三世智故為悉知一切佛境界平等故𤼵於無上菩提之心。

　　第四校量中三初辨超過二何以故者徵徵意云前云功德除佛難知何以比此猶少非類三釋意有二一別翻前喻謂𤼵心無限前有限故亦是反釋二為令如來種性不斷下通對前十總顯具德亦是順釋於中有十二句初三總相對前辨勝一翻前小果二翻前限處三翻前有限眾生下九句即下十喻之本一即第三知劫成壞喻本二即第四善知勝解喻本故下文云乃至垢解淨解等三却是第二步剎喻本四即第六及第十本五即第九本六即五七本七八皆第八喻本九知佛境界平等即第十一供佛喻本此中九句即佛十力智一知成壞垢淨自性即業報智心樂即種種解智知煩惱即漏盡智生死即天眼智諸根即根勝劣智方便即禪解脫三昧智此及佛境並是一切至處道智心行即種種界智三世智即宿命智其處非處智以是總故亦是前三總句中攝然此所知皆約一切無齊限也下文廣釋其相。

　　佛子復置此喻假使有人於一念頃能過東方阿僧祇世界念念如是盡阿僧祗劫此諸世界無有能得知其邊際又第二人於一念頃能過前人阿僧祇劫所過世界如是亦盡阿僧祇劫次第展轉乃至第十南西北方四維上下亦復如是佛子此十方中凡有百人一一如是過諸世界是諸世界可知邊際菩薩初𤼵阿耨多羅三藐三菩提心所有善根無有能得知其際者何以故佛子菩薩不齊限但為徃爾所世界得了知故𤼵菩提心為了知十方世界故𤼵菩提心所謂欲了知妙世界即是麤世界麤世界即是妙世界仰世界即是覆世界覆世界即是仰世界小世界即是大世界大世界即是小世界廣世界即是狹世界狹世界即是廣世界一世界即是不可說世界不可說世界即是一世界不可說世界入一世界一世界入不可說世界穢世界即是淨世界淨世界即是穢世界欲知一毛端中一切世界差別性一切世界中一毛端一體性欲知一世界中出生一切世界欲知一切世界無體性欲以一念心盡知一切廣大世界而無障礙故𤼵阿耨多羅三藐三菩提心。

　　第二佛子復置下明速疾步剎喻然次下九喻文皆分四初舉廣喻二辨超過三徵四釋釋中皆先反釋後順釋今初喻中前三可知四釋中先反釋彰前不及後為了知下順釋辨此過前於中十一句初句總所謂下別知世界相即相入無障礙義前七正明即入八一毛端下二對釋上即入所由略舉三門初以法性融通門釋謂一切世界差別性與一毛端體性無二故是故事隨性融此彼相即事攬性起彼此相入各有同體異體準上思之(事隨性等者如經一毛端中一切世界差別性者謂一毛端性即是一切世界差別性今一切世界即事隨其法性即一毛端以性即毛端諸界即性故下句亦然一切世界中性即是一毛端性一毛隨性即一切世界一句多即一下句一即多事攬性起等者謂一毛端之事攬一切世界性成故一切世界隨其多性在一毛中下句亦然一切世界攬一毛端性成故一毛隨性遍在一切世界中各有同體異體者謂一毛端及一切剎為各有也云何異體一一性等各有體故云何同體差別界體同一體故今一毛中自有體性是為異體而同諸剎體故曰同體一一諸剎各自有體即與毛端共同一體今諸剎相隨其異體即彼毛端之同體故剎即毛端毛端異體隨其同體遍於諸剎之異體故彼體即剎故毛即諸剎然上釋理性融通中却不廣出同異體義但有其意如上文云謂不異理之一事具攝理性時即同體義令彼不異理之多事隨所依理皆於一中現即異體隨同也故云凖上思之)九一世界中出生一切世界者此約緣起門釋謂諸緣起更互相生有其二義一約體有體無體義是故相即二約用有力無力義是故相入亦有同體異體義並準上思之欲知一切世界無體性者約無自性門以大非定大故能即小等十總結欲以一念盡知如是廣無邊際重重即入無障礙事故𤼵菩提心又此言知偈中亦身徃彼(謂諸緣起等者一毛之一由剎之多剎為能生毛為所生因毛之一有剎之多多為所生所生無體多即是一能生有體毛攝諸剎上毛為所生反此可知一毛是能生即是有力諸剎是所生即是無力力攝無力一毛有於多剎多剎能生一毛即無力力攝無力毛入諸剎同體異體廣如玄中以大非定大等者等取小非定小故能即大乃等染非定染故能即淨淨非定淨故即染等至大有於小相不壞於大小入大也反顯至小有於大相不壞小相則芥納須彌)。

　　佛子復置此喻假使有人於一念頃能知東方阿僧祇世界成壞劫數念念如是盡阿僧祇劫此諸劫數無有能得知其邊際有第二人於一念頃能知前人阿僧祇劫所知劫數如是廣說乃至第十南西北方四維上下亦復如是佛子此十方阿僧祇世界成壞劫數可知邊際菩薩初𤼵阿耨多羅三藐三菩提心功德善根無有能得知其際者何以故菩薩不齊限但為知爾所世界成壞劫數故𤼵阿耨多羅三藐三菩提心。

　　第三佛子下知劫成壞喻文亦有四初明喻廣大舉成攝住舉壞兼空二佛子此下對辨超過三徵四釋釋中亦二先反釋後順釋。

　　為悉知一切世界成壞劫盡無餘故𤼵阿耨多羅三藐三菩提心所謂知長劫與短劫平等短劫與長劫平等一切與無數劫平等無數劫與一劫平等有佛劫與無佛劫平等無佛劫與有佛劫平等一佛劫中有不可說佛不可說佛劫中有一佛有量劫懷玩量劫平等無量劫與有量劫平等有盡劫與無盡劫平等無盡劫與有盡劫平等不可說劫與一念平等一念與不可說劫平等一切劫入非劫非劫入一切劫欲於一念中盡知前際後際及現在一切世界成壞劫故𤼵阿耨多羅三藐三菩提心是名初𤼵心大誓莊嚴了知一切劫神通智。

　　順中三初總次所謂下別三是名下結能知智別中言平等者通相即相入就緣就性唯心等殊皆無障礙故云平等一長短者如娑婆為短安樂為長遞傳相望以為長短二三及四文並可知五量無量者如勝蓮華界劫更無有上名為無量已下皆有量(言平等者總取諸句平等而平等字要須長短等相方有即入故然云劫者婆沙一百三十五云分別時分故名為劫即體五蘊生滅以成於劫大乘即以時為體經云長劫與短劫平等等者意云長劫即短劫短劫即長劫亦是平等長劫入短劫短劫入長劫亦是平等就緣即緣起相由門就性即法性融通門唯心即唯心所現門即十因中之三等取餘夢幻等七二三及四等者二即一多三即有佛無佛如過去莊嚴現在賢劫未來星宿各有千佛名為有佛劫此後六萬二千劫空過無有佛名為無佛劫四即多少如威光修因種種莊嚴劫中有十須彌山微塵數佛大通智勝佛處東南方梵王讚云一百八十劫空過無有佛凖十住婆沙第十云如經中說諸比丘是賢劫前九十一劫毗婆尸佛出一百三十一劫有二佛出一名尸棄二名毗式婆此賢劫中鳩樓孫迦那含牟尼迦葉佛出六萬二千劫空過無佛如勝蓮華界等即壽量品)六有成壞則有盡無成壞則無盡標中但云成壞從多分說亦麤盡細不盡七念劫相望八劫非劫自有三義一約未經增減縱百千年名為非劫若經增減成壞名劫二如勝蓮華剎既不可校量亦無劫數故名非劫三推妄歸真劫入非劫依真起妄非劫入劫斯則前七事事無礙此乃理事無礙九一念速知兼總包無盡以斯無限安可比前三結能知智即十通中知盡未來際劫神通也。

大方廣佛華嚴經䟽鈔會本第十七之三

　　音釋

　　儻

　　(他朗切或然之辭)。

　　磻

　　(蒲官切溪名)。

　　𨱆

　　(魚厥切音月大斧也)。

大方廣佛華嚴經疏鈔會本第十七之四　虢六

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子復置此喻假使有人於一念頃能知東方阿僧祇世界所有眾生種種差別解念念如是盡阿僧祇劫有第二人於一念頃能知前人阿僧祇劫所知眾生諸解差別如是亦盡阿僧秖劫次第展轉乃至第十南西北方四維上下亦復如是佛子此十方眾生種種差別解可知邊際菩薩初發阿耨多羅三藐三菩提心功德善根無有能得知其際者何以故佛子菩薩不齊限但為知爾所眾生解故發阿耨多羅三藐三菩提心。

　　第四佛子下善知勝解喻文四同前初舉廣喻梵云阿地目多此云勝解謂於決定境印持為性不可引轉為業今譯存略耳釋中二亦先反後順(謂於决定等者謂以邪正教理證力於所取境審决印持由此異緣不能引轉)。

　　為盡知一切世界所有眾生種種差別解故發阿耨多羅三藐三菩提心所謂欲知一切差別解無邊故一眾生解無數眾生解平等故欲得不可說差別解方便智光明故欲悉知眾生海各各差別解盡無餘故欲悉知過現未來善不善種種無量解故欲悉知相似解不相似解故欲悉知一切解即是一解一解即是一切解故欲得如來解力故。

　　順中初總後所謂下別別中總有十三句初有八句總相以辨後有五句一一別明前中又二初三解為得方便解智光此光通因通果於中一廣二深約理等故三即能知後五句為得佛十力中勝解智力解一切法初一約人謂眾生海解故次一約時及性三約境明似不似上來明所知廣四事事相即顯所知深上皆所知後一能知即佛十力之一也(別中總有十三句者比是義句以一解為一句故)。

　　欲悉知有上解無上解有餘解無餘解等解不等解差別故。

　　第二從欲悉知有上下一一別明上但云多未識差別之相今略示之於中五句各是一義初句三對約佛菩薩相望一妙覺無上餘皆有上此約豎論二約橫辨盡未盡故三同位互望為等高下位相望為不等。

　　欲悉知有依解無依解共解不共解有邊解無邊解差別解無差別解善解不善解世間解出世間解差別故。

　　第二句有六對約五乘凡聖相望差別有依無依約自性差別託於根境及稱真故二約淺深差別甚深般若不共小乘故三約境差別佛解無邊餘未盡故四約二諦世諦差別勝義無差故五巧拙差別六漏無漏差別。

　　欲於一切妙解大解無量解正位解中得如來解脫無障礙智故。

　　第三句有四解約佛乘說一深故二廣故三無分量故四契真如正位得果解故事理無礙故無二礙故。

　　欲以無量方便悉知十方一切眾生界一一眾生淨解染解廣解畧解細解麤解盡無餘故。

　　第四句唯約眾生以辨差別於中初能知方便不礙空而知假故後悉知下明其所知有三對六解與惑相應名染不相應名淨廣略者約境及作意差別麤細者約行相差別委悉不委悉故。

　　欲悉知深密解方便解分別解自然解隨因所起解隨緣所起解一切解網悉無餘故發阿耨多羅三藐三菩提心。

　　第五句多約知聖教解於中文二先正明二一切下通結前文初中深密者開則深約方廣一乘密謂密意合則深耶是密以祕以妙即事而真故二方便者略有三種一進趣方便謂見道前方便道是二施為方便即第七波羅蜜依實起權皆善巧故實無此事假施設有故三集成方便諸法同體巧相集成如六相巧成亦名方便今並能解言分別者凡於一法多門決擇故言自然者法爾本覺內熏發故隨因所起者過去聞熏之所發故或於現在正思惟等而能知故言隨緣所起者善友音上緣力所開悟故二一切下總結廣多交絡故如網也為此無限而起大小豈同前喻。

　　佛子復置此喻假使有人於一念頃能知東方無數世界一切眾生諸根差別念念如是經阿僧祗劫有第二人於一念頃能知前人阿僧祗劫念念所知諸根差別如是廣說乃至第十南西北方四維上下亦復如是佛子此十方世界所有眾生諸根差別可知邊際菩薩初發阿耨多羅三藐三菩提心功德善根無有能得知其際者何以故菩薩不齊限但為知爾所世界眾生根故發阿耨多羅三藐三菩提心為盡知一切世界中一切眾生根種種差別廣說乃至欲盡知一切諸根網故發阿耨多羅而藐三菩提心。

　　第五知根智可知。

　　佛子復置此喻假使有人於一念頃能知東方無數世界所有眾生種種欲樂念念如是盡阿僧祗劫次第廣說乃至第十南西北方四維上下亦復如是此十方眾生所有欲樂可知邊際菩薩初發阿耨多羅三藐三菩提心功德善根無有能得知其際者何以故佛子菩薩不齊限但為知爾所眾生欲樂故發阿耨多羅三藐三菩提心為盡知一切世界所有眾生種種欲樂廣說乃至欲盡知一切欲樂網故發阿耨多羅三藐三菩提心。

　　第六知欲樂欲謂於所樂境希望為性勤依為業耶勝解智所攝會釋如前(即勝解智所攝者約十力智以種種解脫智亦名樂欲若約法相欲與解別皆是別境五中之一也而在十力合之為一取名有差)。

　　佛子復置此喻假使有人於一念頃能知東方無數世界所有眾生種種方便如是廣說乃至第十南西北方四維上下亦復如是此十方眾生種種方便可知邊際菩薩初發阿耨多羅三藐三菩提心功德善根無有能得知其際者何以故佛子菩薩不齊限但為知爾所世界眾生種種方便故發阿耨多羅三藐三菩提心為盡知一切世界所有眾生種種方便廣說乃至欲盡知一切方便網故發阿耨多羅三藐三菩提心。

　　第七知方便者即禪善巧及至處道智方便三種如向所辨所望別故無相濫失(所望別故等者前三方便屬解今屬欲故)。

　　佛子復置此喻假使有人於一念頃能知東方無數世界所有眾生種種差別心廣說乃至此十方世界所有眾生種種差別心可知邊際菩薩初發阿耨多羅三藐三菩提心功德善根無有能得知其際者何以故佛子菩薩不齊限但為知爾所眾生心故發阿耨多羅三藐三菩提心為悉知盡法界虛空界無邊眾生種種心乃至欲盡知一切心網故發阿耨多羅三藐三菩提心。

　　第八知心義兼王所即他心智(即他心智者若是十力即屬界攝)。

　　佛子復置此喻假使有人於一念頃能知東方無數世界所有眾生種種差別業廣說乃至此十方眾生種種差別業可知邊際菩薩初發阿耨多羅三藐三菩提心善根邊際不可得知何以故佛子菩薩不齊限但為知爾所眾生業故發阿耨多羅三藐三菩提心欲悉知三世一切眾生業乃至欲悉知一切業網故發阿耨多羅三藐三菩提心。

　　第九知業即業報智上皆文四同前可知若辨其名體具如初會十力章中若廣顯差別如第九地。

　　佛子復置此喻假使有人於一念頃能知東方無數世界所有眾生種種煩惱念念如是盡阿僧祇劫此諸煩惱種種差別無有能得知其邊際有第二人於一念頃能知前人阿僧祇劫所知眾生煩惱差別如是復盡阿僧祇劫次第廣說乃至第十南西北方四維上下亦復如是佛子此十方眾生煩惱差別可知邊際菩薩初發阿耨多羅三藐三菩提心善根邊際不可得知何以故佛子菩薩不齊限但為知爾所世界眾生煩惱故發阿耨多羅三藐三菩提心。

　　第十佛子復置下明知煩惱差別喻文亦分四前三可知第四釋中亦先反後順。

　　為盡知一切世界所有眾生煩惱差別故發阿耨多羅三藐三菩提心所謂欲盡知輕煩惱重煩惱眠煩惱起煩惱一一眾生無量煩惱種種差別種種覺觀淨治一切諸雜染故。

　　順中初總後所謂下別別有六門各先惑後治謂非但空知意在斷故初門總明後一義兼總別中間別舉其重今初門中輕重眠起通下諸惑故名為總就中輕重總中之總以品言之一切煩惱各有輕重約起惑者心有異故據難易斷現行為輕種子為重即眠起是又分別為輕俱生為重若據破壞三寶焚燒善根則邪見最重餘悉名輕若據損惱自他障菩薩道瞋恚最重餘悉名輕若據發潤生死流轉無明愛取為重若依為諸惑根則三毒為重若依障初聖道不受聖教見慢為重若據遠隨現行障無學道我愛慢為重餘可名輕若煩惱當體相望十大煩惱為重隨惑為輕隨中大中小隨展轉輕重又正使為重習氣為輕更有異門可略言也(一切煩惱各有輕重者分九品故約起惑者下出輕重所由如一貪惑重者於下劣境起猛利貪中者稱境而起下者設於勝境心亦微薄等三品各三故成九品據難易下別別相望以論輕重言種子為重者如俱生惑種金剛喻定方斷盡故故下經云金剛道滅方畢竟又分別為經者真見道中一時頓斷故唯識云見所斷惑十俱頓斷以真見道總緣諦故此約大乘若通三乘唯識論云煩惱障重見所斷者三乘見道位真見道中一時頓斷俱生為重者於修道位中數數修習無分別智方能斷故餘如十地初說則邪見最重者涅槃經云一切煩惱邪見攝盡戒經十重謗三寶為最重十惡亦然嗔恚最重者如普賢行品一念嗔心起百萬障門開無明愛取為重者淨名經云從癡有愛則我病生涅槃經云生死本際凡有二種一者無明二者愛等三毒為重者本行經云世間之毒莫過三毒諸隨惑等皆從此生見慢為重者見則偏執一理穴徹在心安受聖教慢既恃己豈復他求我愛慢為重者畧有三義一約識至第七故四惑相應是也二約行通至諸禪故如明法品當辨三約果至阿羅漢若作是念我得阿羅漢道則不得故十大煩惱為重者唯識論云煩惱謂貪嗔癡慢疑惡見即六根本俱舍論云六由見異十謂開惡見為五一身見二邊見三邪見四見取五戒禁取隨煩惱中大中小隨展轉輕重者大隨為重中小為輕中隨為重小隨為輕名為展轉言隨惑者唯識頌云隨煩惱謂忿恨覆惱嫉慳誑謟與害憍無慚及無愧掉舉與昏沉不信并解怠放逸及失念散亂不正知長行釋云唯是煩惱分位差別等流性故名隨煩惱依䟽釋云謂忿等十及失念不正知放逸等假染心所是貪等差別位名隨煩惱無慚無愧掉舉昏沉散亂不信懈怠七法雖別有體是前根本之等流故名隨煩惱由煩惱為因此得有故論云此二十種類別說有三謂忿等十各別起故名小隨煩惱無慚等二遍不善故名中隨煩惱掉舉等八遍染心故名大隨煩惱釋云然忿等十自類相望各別而起非不共他中大惑俱行位局故名之為小無慚愧二自類得俱行通忿等唯遍不善位局後八但得名中掉舉等八自得俱生但染皆遍得俱生故不可名小染皆遍故不得名中二義既殊故八名大習氣為輕者此即阿羅漢等餘習也更有異門等者上來已有十門解釋有以五住煩惱無明為重障大菩提故前四為輕障見修故今謂以前四位亦障菩提無明住地亦障見修故不存之又有云等分為輕稱境起故多分為重過境起故又云暫起問起嬴劣起者為輕多起常起猛利起者為重此二即前約品中𠬧之又云迷事為輕後得智斷故迷理為重根本智斷故此則與前無明為重障菩提故亦小相違故畧不言耳非無有理故云可畧迷事迷理至十地中當廣分別)言眠起者眠即種子眠伏藏識起即對境現行言一一眾生無量煩惱總結多端種種差別如後略說廣唯佛知種種覺觀通能所治有染淨故染為所治煩惱依故如欲恚害覺能生貪等無量煩惱涅槃加五說有八覺一欲覺求可意事二瞋覺念欲瞋他三惱覺念欲惱他四親里覺憶念親緣五國土覺念世安危六不死覺積財資養七族姓覺念族高下八輕侮覺侮即是慢念自恃欺人此等非一故云種種皆能引起一切煩惱對上一一眾生無量煩惱亦名引起分別言淨治者欲以不淨觀治瞋以慈治惱害以悲治次四以無常觀治後一以無我我所觀治故云種種覺觀淨治一切雜染(能生貪等者即第二十三經高貴德王菩薩品經云復次善男子一切凡夫雖善護身心猶故生於三種惡覺以是因緣雖斷煩惱得生非想非非想處猶故還墮三惡道中善男子譬如有人渡於大海垂至彼岸沒水而死凡夫之人亦復如是垂盡三有還墮三塗何以故無善覺故云何善覺所謂六念下廣說惡覺之過故云如涅槃說言加五說有八覺者即俱舍等論亦名八尋下流所列惱覺即是害覺涅槃通說六念為善今別說之故以不淨等治為善大意可知)。

　　欲盡知依無明煩惱愛相應煩惱斷一切諸有趣煩惱結故。

　　第二依流轉門於所治中即癡愛發潤斷一切下明治由癡愛故諸趣流轉從癡有愛菩薩病生故一切眾生三有五趣三結要當斷盡一欲界諸愛別名欲結二上二界愛合名有結三三界無明名無明結三結亦名三漏即上癡愛斷已永盡生死流故。

　　欲盡知貪分煩惱瞋分煩惱癡分煩惱等分煩惱斷一切煩惱根本故。

　　第三依病行門四分分別分是性義各據偏多受貪等名名為不等三分俱多名為等分然不出三此三別名三不善根故治中云斷根本也。

　　欲悉知我煩惱我所煩惱我慢煩惱覺悟一切煩惱盡無餘故。

　　第四依通諸識門明我我所謂第七識恒執第八為自內我故惑謂為我所染之起慢故云我慢通至第六內執我身外執資具恃己陵人又此我者亦兼法我若盡此惑則諸惑皆盡故治中云盡無餘也。

　　欲悉知從顛倒分別生根本煩惱隨煩惱因身見生六十二見調伏一切煩惱故。

　　第五約相生門以利鈍分別先鈍後利故淨名推身以欲貪為本欲貪以虛妄分別為本虛妄分別以顛倒想為本顛倒想以無住為本今以無住非煩惱故畧不言耳而順明之從顛倒虛妄分別生貪等惑依貪等惑有諸隨惑展轉相生顛倒想者不淨計淨等故利中即身見為本生六十二見此有二說一依三世五蘊至下當明二依異道邪見具如瑜伽八十七說(利中以身見等者言身見者唯識論名薩迦耶見釋云謂五取蘊執著我我所一切見趣所依為業此見差別有二十句六十五等分別起攝釋曰此見差別下即䟽云一依三世五蘊說者彼䟽釋云薩迦耶見具足梵云薩迦耶達利瑟致經部師云薩是偽義迦耶是身達利瑟致是見身是聚義即聚義假應言緣聚身起見名為身見薩婆多云薩是有義迦耶等如前雖見聚身而是實有身者即是自體異名應言自體見大乘法師解云僧吃爛底薩便成移轉以大心心上所變之法故言移轉身見依五蘊起此我見此為依故諸見得生故言見趣所依為業趣者况也惑所歸處也言二十句者對法第一云謂如計色是我我有色色屬我我在色中一蘊有四五蘊合有二十句也五為我見餘皆我所謂相應我所（即我有色）隨逐我所（即色屬我）不離我所（即我在色中）故有十五我所此即分別行緣蘊不分別所起處若歷三世便有六十加身即我為六十一我復異身為六十二又計常無常等為六十二如十藏品論云六十五者婆沙論云謂如以色為教於餘四蘊各三我所謂是我瓔珞我並儀式語即有十二色為一我即總有十三五蘊總有六十我所見有五我見為六一五此即分別行緣蘊亦分別所起處此等皆是分別我見二依異道等者論中約迷前際後際為以今依唯識約所依見分之謂於前際計四遍常四一分常及依計後際有想十六無想俱非各有八論共四十種常見差別有計後際七斷滅論此四十七共因我見而起邊見有計前際二無因論四有邊論四不死矯亂及計後際五現涅槃故六十二此六十二以邪見邊見二為自體以餘二見而為眷屬依於身見以為根本此亦舉大數次依瑜伽以釋相者初四遍常者謂我及世間一切皆常但有隱顯依上中靜慮等起宿住隨念生四常論一由能憶二十成壞劫二能憶四十劫三能憶八十劫四依天眼所見現在世見諸有情死時生時諸蘊相續彼便執我世間俱常言四一分常者謂四皆一分一者從梵天沒來生此間得宿住通作如是等執梵王是常我等無常故名一分二聞梵王有如是見大種是常心是無常或復翻此三有先從戲忘天沒來生此間得通起執不生此者常我生此者是無常四有先從意憤天沒一分同前此天住處住妙高層級或三十三天釋曰若依瑜伽此中即說二無因以同計前際故唯識此後即明有想十六等言十六者有四四句一我有色死後有想執色為我名我有色取諸法說名為有想即欲界全色界一分除無想天二我無色死後有想執無色蘊為我此在欲界乃至無所有處唯除非想三我亦有色亦無色死後有想執五蘊為我四我非有色非無色死後有想遮第三也依尋伺等至皆容得起第二四句云一執我有邊死後有想執色為我體有分限如指節等二執我無邊死後有想執非色為我遍一切處故三執我亦有邊亦無邊死後有想執我隨身卷舒等四執我非有邊非無邊死後有想遮第三也或依尋伺等至皆起第三四句者一我有一想二我有種種想三我有小想四我有無量想一一想者在前三無色二種種想者在欲界色界除無想天三執少色或執少無色為我想為我所我與彼合名為小想在欲色界除無想天四無量想者執無量色或執無量無色為我想我與彼合第四四句者一我純有樂死後有想在前三靜慮二我純有苦死後有想在地獄中三我純有苦有樂死後有想在人欲天畜生界四我純無苦無樂死後有想在第四禪已上尋伺等至皆容得起無想俱非各八論者無想八論者有二四句初四句者一我有色死後無想執色為我得無想定見他有人得定生彼作如是計二我無色死後無想執命根為我得無想定三執我亦有色亦無色死後無想雙執色命根為我於此二中起一我想四執我非有色非無色死後無想遮第三句等至尋伺皆容起故第二四句者一執我有邊死後無想執色為我其量狹小等得無想定二執我無邊死後無想執色為我遍一切處等三執我亦有邊亦無邊死後無想執色為我隨身有卷舒故第四句者遮第三句更無別義等至尋伺皆容得起後俱非八論者有二四句一云執我有色死後非有想非無想執色為我見諸有情入非想非非想定想不明利作如是執唯尋伺執非得定也二執我無色死後如前執無色蘊為我等入非想非非想定想不明了故作如是執三執我亦有色亦無色死後如前執色無色為我見有情等同前上皆依尋伺起非由等至其第四句遮第三句更無別義第二四句云一執我有邊死後非有想非無想乃至第四句其文易知如是一切皆執四無色為我以得非想非非想定容有此執一由彼定時分位促故別以一一蘊而為所緣執我有邊二由彼定時分長故總以四蘊為所緣故執我無邊三由彼定或一一蘊或總為所緣故成第三句第四句遮第三更無別義七斷滅論者一執我有色麤四大種所造為性死後斷滅畢竟無有見身死後有而無故二我欲界天死後斷滅三我色界天死後斷滅四我空無邊處乃至非非想皆云死後斷滅後之四執執彼彼地為生死頂故前四十見為常後七見為斷此皆見斷名分別起言有計前際二無因論等者皆因邪見起見不正故名之為邪二無因者一從無想天沒來生此間無宿住通不能憶彼出心已前所有諸位便執諸法本無而起如我亦應本無而起便起執言我及世間無因而起二由尋伺不憶前身作如是執無因而起如是二見由無想天及虛妄尋伺二事而起四有邊者一由一向能憶下至無間地獄上至第四靜慮執我於中悉皆充滿便作是念過此有我我應能見故知有邊二由一向能憶傍無有邊執我遍滿故執無邊三由能憶上下及傍故雙執有邊無邊四由能憶壞劫斷位便生非有邊非無邊想諸噐世間無所得故四不死矯亂者先總釋名凖婆沙意外道計天常住名為不死計不亂答得生彼天今佛訶云汝言秘密等即是矯亂言四種者一恐無知念我不知善不善等有餘問我不得定答我若定答恐他鑒我無知因即輕笑於我彼天秘密義不應皆說等二行諂曲者作是思惟非我淨天一切隱密皆許記別謂自所證及清淨道故三懷恐怖而無記別恐我昧劣為他所知由是因緣不得解脫以此為室而自安處懷恐怖故四有愚戇專修止行而無所知若有問我我當反詰一切隨言無減而印順之言五現涅槃者一見現在受若天若人諸五欲樂便謂涅槃二雖猒五欲現住初定以為涅槃引在身中名為得樂見他現在住定亦爾下皆凖此三猒尋伺故現得第二定以為涅槃四猒諸尋伺喜故現住第三定以為涅槃五猒喜樂乃至出入息現住第四定以為涅槃待過去故名為後際又此計我現既有樂後亦有樂故後際攝以現樂為先而執後樂總名現法此不依我見起故邪見攝六十二見大意已周)。

　　欲悉知蓋煩惱障煩惱發大悲救護心斷一切煩惱網令一切智性清淨故發阿耨多羅三藐三菩提心。

　　第六約出家修行者以障蓋分別蓋謂五蓋已見上文障即二障此亦總結前諸惑不離二障發大悲下明能治道謂救有障者護修行者此言在末義兼總結謂菩薩發心不自為己但以大悲救護一切令斷上來諸惑之網斷之何為令本智清淨然能治道雖復眾多不出二種一通二別別如上來隨分開示如不能斷應宜轉治謂如起貪以不淨觀治之不去當起慈悲緣於前境應以淨法與之云何出家無慈悲心反更染污如是隨便種種迴轉皆以無得而為方便所言通者但當深觀第一義諦謂當觀諸惑即是本覺菩提故無行云貪欲即是道恚癡亦復然如是三法中具一切佛法故惑性智性皆本淨故但由虛妄分別凡夫不了如大富盲人動轉為寶所傷二乘熱狂謂為蟲蛇驚走遠避權菩薩輩猶謂有之可斷今乘一切智乘以淨慧眼觀惑即真則煩惱自虛智性常淨是為開佛知見使得清淨不斷煩惱而入涅槃有斯悲智如是知斷發菩提心豈與夫前喻同年而語哉(皆已無得即大般若意至廻向當釋貪欲即道勝熱處說)。

大方廣佛華嚴經疏鈔會本第十七之四

　　音釋

　　齊限

　　(齊在詣切齊限分齊也)。

　　瑕

　　(何加切玉玷)。

　　鬘

　　(莫班切)。

　　𭟪

　　(陟降切聲同壯愚人也)。

　　度量

　　(度徒落切量龍張切度量謂計度校量也)。

大方廣佛華嚴經疏鈔會本第十七之五　虢七

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子復置此喻假使有人於一念頃以諸種種上味飲食香華衣服幢旛傘蓋及僧伽藍上妙宮殿寶帳網幔種種莊嚴師子之座及眾妙寶供養東方無數諸佛及無數世界所有眾生恭敬尊重禮拜讚歎曲躬瞻仰相續不絕經無數劫。

　　第十一明供佛及生喻文三初舉喻校量二徵三釋今初分二前廣明一人後略辨九人初中有四一舉廣喻二問三答四校量顯勝初中有二初廣說東方後南西下略例九方初中又二先明佛在供養後至佛滅下明滅後供養前中又二先自行後又勸下化他前中有四深勝一供具廣妙二供田廣勝謂無數界悲敬田故三供心勝恭敬等故四供時勝相續無數劫故此自行己勝況於教他況復滅後況於餘方餘並可知。

　　又勸彼眾生悉令如是供養於佛至佛滅後各為起塔其塔高廣無數世界眾寶所成種種莊嚴一一塔中各有無數如來形像光明徧照無數世界經無數劫南西北方四維上下亦復如是佛子於汝意云何此人功德寧為多不天帝言是人功德唯佛乃知餘無能測佛子此人功德比菩薩初發心功德百分不及一千分不及一百千分不及一乃至優波尼沙陀分亦不及一。

　　佛子復置此喻假使復有第二人於一念中能作前人及無數世界所有眾生無數劫中供養之事念念如是以無量種供養之具供養無量諸佛如來及無量世界所有眾生經無量劫其第三人乃至第十人皆亦如是於一念中能作前人所有供養念念如是以無邊無等不可數不可稱不可思不可量不可說不可說不可說供養之具供養無邊乃至不可說不可說諸佛及爾許世界所有眾生經無邊乃至不可說不可說劫至佛滅後各為起塔其塔高廣乃至住劫亦復如是。

　　後略辨九人中二先舉廣喻二佛子下校量顯勝前中九人展轉遞望念敵多劫數量復增此中如第一人一念以無數供至第二人皆增至無量乃至第十增至不可說不可說皆積當位之念以至當位極長時也。

　　佛子此前功德比菩薩初發心功德百分不及一千分不及一百千分不及一乃至優波尼沙陀分亦不及一。

　　後校量可知。

　　何以故佛子菩薩摩訶薩不齊限但為供養爾所佛故發阿耨多羅三藐三菩提心為供養盡法界虛空界不可說不可說十方無量去來現在所有諸佛故發阿耨多羅三藐三菩提心。

　　二徵意云其第十人供福已至不可說不可說全比容許不齊何以不及少分第三釋中分二先反顯不為齊限明前不及此後為供養盡法界下順釋以無限故辨此過前略申十種一時過謂窮三際念劫重重時故二處過謂該十方相即入故三供過謂盡法界稱理之供故四田過謂盡虛空界塵毛等處諸如來身各充法界故五心過謂一一念中各以無盡供供無盡佛經無盡劫心猶不足故六悲過自作教他以此善根唯為眾生令先成佛我亦供養故七智過了達三事隨其一一稱法界故如海一滴則具百川之味芥子之空已無分限八善巧過能以一事為多攝多為一善巧成就融攝諸位真實行故九所求過唯為菩提不餘趣故十平等過謂生佛自他供與不供皆平等故束上十義總不出三一無齊限故二稱法性故三事事無礙故無此三意設更重重廣喻亦不及少分。

　　發是心已能知前際一切諸佛始成正覺及般涅槃能信後際一切諸佛所有善根能知現在一切諸佛所有智慧。

　　第四發是心已下就法略示分前喻顯大心因廣此明攝德深勝亦是讚勝勸學文中有二一發是心已者牒前諸喻所校量心二能知下明此大心所攝功德於中有五一解行圓滿二妙果當成三與佛平等四能作佛事五大智現前初中三一總舉所知現佛正覺但云智慧過佛示滅故加涅槃當佛在因云善根也過現已從緣應可得云知未來未有但可云信亦信一切皆當佛也。

　　彼諸佛所有功德此菩薩能信能受能修能得能知能證能成就能與諸佛平等一性。

　　二彼諸下攝以修證有為能得無為能知能證使智身成就法身等佛古德判此一叚為攝位修成謂於佛功德智慧能信是十信信成就故後攝初故能受是十住能修是十行能知是十向得證是十地謂本智證後智得能成就是結因究竟能與佛等是果滿平等謂與佛能證所證平等無二故初心即攝諸位乃至佛果亦是一理(古德判此一段以為攝位修成者上直就初住之德以為深勝今明攝位即初後圓融不違經宗事事無礙亦是一理)。

　　何以故此菩薩為不斷一切如來種性故發心為充徧一切世界故發心為度脫一切世界眾生故發心為悉知一切世界成壞故發心為悉知一切眾生垢淨故發心為悉知一切世界三有清淨故發心為悉知一切眾生心樂煩惱習氣故發心為悉知一切眾生死此生彼故發心為悉知一切眾生諸根方便故發心為悉知一切眾生心行故發心為悉知一切眾生三世智故發心。

　　三徵釋所以何以初心即滿因位釋意云以等真性所為無齊限故有十一句初總餘別文並同前初喻中辨。

　　以發心故常為三世一切諸佛之所憶念當得三世一切諸佛無上菩提即為三世一切諸佛與其妙法即與三世一切諸佛體性平等已修三世一切諸佛助道之法成就三世一切諸佛力無所畏莊嚴三世一切諸佛不共佛法悉得法界一切諸佛說法智慧何以故以是發心當得佛故。

　　第二以發心故下妙果當成分二初標因所得二徵釋所由今初得於八事一解契佛心故為憶念二入正定聚故當得菩提三真器已成故佛授妙法妙法者即如來知見也四知心性故與佛平等五圓修助道六度四攝六力等未證亦定無疑故云成就七十八不共修習莊嚴八得四無礙辯名說法智慧上七皆言三世明其豎該今云法界辨其橫攝前後影略二徵釋所由中初徵意云何以發心即得果法釋云以是發心為因決定當得佛故望圓極之果故定當成約見性成智身上品云即得故晉經梵本此中皆云即是佛故者當此義也(力等未證者即是偈意偈云菩薩於佛十力中雖未證得亦無疑十八不共淨行品已說望圓極之果等者當得佛言且順經文分為二義故引晉經梵本則知當字是譯人之意譯人意欲不壞初後故作此譯若此意存不壞初後則前梵行品初發心即得菩提如何會釋此改為當彼亦須改彼成無妨此即何違故此即佛正是梵行初心即成耳且順彼釋故云見性即成智身若約圓融此後更無別佛)。

　　應知此人即與三世諸佛同等即與三世諸佛如來境界平等即與三世諸佛如來功德平等得如來一身無量身究竟平等真實智慧。

　　第三應知下與佛平等者見性均故發心畢竟二不別也文有四句初總餘別總言等佛何所等耶有三種等一所緣境界及分齊境界等二大悲大定力無畏等皆等三得知身無從亦無積聚隨物分別見種種身如是智慧與佛平等(三得知身無從等者釋經得如來一身無量身究竟平等真實智慧即用上光明覺品偈釋偈云一身為無量無量復為一了知諸世間現形遍一切此身無所從亦無所積聚眾生分別故見佛種種身)。

　　纔發心時即為十方一切諸佛所共稱歎即能說法教化調伏一切世界所有眾生即能震動一切世界即能光照一切世界即能息滅一切世界諸惡道苦即能嚴淨一切國土即能於一切世界中示現成佛即能令一切眾生皆得歡喜即能入一切法界性即能持一切佛種性即能得一切佛智慧光明。

　　第四纔發心時下能作佛事有十一句皆是纔發即得言即得者有二意故一約法圓融初心攝諸位故通說諸位相攝總有三類一以行攝位如信中具一切位賢首品說二以位攝位如十住滿即得成佛如十住品及法界品海幢比丘處說其十行十向十地皆爾各如自品說三初心攝終如十住初心即攝諸位如此品說並就因位滿說如普賢作用大分同佛猶未是佛此中亦爾(其十行等者十行第十智度滿故入因陀羅網境界明知已攝諸位十廻向品第十入法界無量廻向證窮法界故十地墮在佛數故如普賢作用下例引等妙二覺證成)二約見性齊故說與佛等具諸佛法豎論位次優劣非無若爾此與歷別何異請以喻顯若彼虛室置之一燈光周室內加二加三乃至百千各各重重徧於室內雖同周徧不妨後後益明初心等佛若彼一燈妙覺等初同第百千若器中盛燈雖復百千共置一室互不相見歷別修行類同此也依於此義故初心即云振動光照一切世界登地已上却說百剎千剎如理思之又即由此義廢高就下住中即齊地故(二約見性下此上即藏和尚意此下即天台圓教之意故云昔人豎說五種菩提我即橫開六即此中當其分真即也請以下三解釋先喻圓融後喻行布又即由此義等者亦天台意智者雖說四教三教及至果處却無實事但就教中施設有果進入位後果即便虛如別教說三賢十地修三賢位則有可修及至登地更無有別別教十地證竟但是圓家住耳即由此義圓教初住自在過地不知此意故謂此會是說十地)。

　　此初發心菩薩不於三世少有所得所謂若諸佛若諸佛法若菩薩若菩薩法若獨覺若獨覺法若聲聞若聲聞法若世間若世間法若出世間若出世間法若眾生若眾生法唯求一切智於諸法界心無所著。

　　第五此初發下明大智現前此文二意一別是一段謂以無著大智求菩提故二通釋上四段謂由於一切無所著故稱性圓融能成能攝一切功德文中分二初正明無著後釋其所由前中初總所謂下別謂從三世門見佛法僧非佛法僧同三世攝於中三位初八清淨次四通染淨後二唯染後唯求下釋不著所由文含多意一云唯為菩提故云求一切智不餘趣向故於法界佛等無著此雖有理不順今文以佛及佛法豈非一切智耶二云求之於己不求佛等求之於己尚未免求(文含多意者標也前二敘昔言求之於己尚未免求者破第二釋也則違淨名於一切法應無所求)今釋有二一只為求一切智故求而無著以有所著非真求故故淨名云夫求法者於一切法應無所求了法無求順一切智二言求者不壞相也不著者稱法性也性相雙鑑終日求而無所求經云無所求中吾故求之矣(今釋有二下述正義也前意即順般若性空後意則明事理雙現經云無所求中吾故求之即方等經中佛為雷音菩薩說於法華昔因緣已又云過去有佛名栴檀華彼佛去世甚久我於彼時如汝無異彼有菩薩名曰上首作一乞士入城乞食時有比丘名曰恒伽謂乞士言汝從何來答曰我從真實中來又問何謂真實答曰寂滅相故名為真實又問寂滅相中有所求無所求耶答曰無所求又問無所求者何用求耶答曰無所求中吾故求之又問無所求中何用求耶答曰有所求者一切皆空得者亦空著者亦空實者亦空求者亦空語者亦空問者亦空寂滅涅槃一切虛空一切世界亦復皆空吾為如是次第空法而求真實又問菩薩於何處求答曰於六波羅蜜中求恒伽聞已賣身供養釋曰然上經文雙證二意以正說求者皆空即般若意故不礙求即雙行意雙行亦即不共般若之意耳)。

　　爾時佛神力故十方各一萬佛剎微塵數世界六種震動所謂動徧動等徧動起徧起等徧起踊徧踊等徧踊震徧震等徧震吼徧吼等徧吼擊徧擊等徧擊雨眾天華天香天末香天華鬘天衣天寶天莊嚴具作天妓樂放天光明及天音聲。

　　第五爾時下動地興供分全同上文。

　　是時十方各過十佛剎微塵數世界外有萬佛剎微塵數佛同名法慧各現其身在法慧菩薩前作如是言善哉善哉法慧汝於今者能說此法我等十方各萬佛剎微塵數佛亦說是法一切諸佛悉如是說。

　　第六是時十方下他方證成分望於上文有同有異同義可知異有三種即為三段一佛現證成異前菩薩二顯益證成前文所無三結通無盡前略比廣加說因故今初也先現身次讚說後引己同以初心攝德深廣恐難信受故佛自證。

　　汝說此法時有萬佛剎微塵數菩薩發菩提心我等今者悉授其記於當來世過千不可說無邊劫同一劫中而得作佛出興於世皆號清淨心如來所住世界各各差別。

　　二汝說此法時下顯益證成益通二世初益現在後我等悉當護持已下顯及當來今初清淨心者以聞菩提心見心性故而經多劫者然餘教說定三僧祇此宗所明劫數不定略有四類一或展則無量不可說不可說剎塵如法界品說二或千不可說或減或增如威光大子及此中說三或一生二生如善財童子兜率天子四初心即得如前所說所乘之法既自在圓融能乘之人亦遲速不定念劫融故故彌勒云一切菩薩無量劫修善財一生皆得起信則以若遲若速皆為方便此宗則以楷定為權並有聖言無煩固執不以長時而生退怯不以速證而起輕心若遲若疾誓要當剋是佛意也(而經多劫者此標舉亦是問難也應有問言前來讚經玄妙則言一生圓曠劫之果今既圓妙何以多劫方成起信則以下三雙出二宗之意發趣道相中證發心後云或示超地速成正覺以為怯弱眾生或說於無量阿僧祗劫當成佛道以為懈慢眾生故能示如是無數方便不可思議而實菩薩種性根等發心則等所證亦等無有超過之法以一切菩薩皆經三阿僧祗劫故但隨眾生世界不同所見所聞根欲性異故示所行亦有差別釋曰此即以遲速皆方便也此宗則楷定為權以不定或遲或速為實如前第二段明故毗目瞿沙暫時執手時經多劫則一生不定一生無量劫即一念多劫豈為多劫故結勸之勿生執也)。

　　我等悉當護持此法令未來世一切菩薩未曾聞者皆悉得聞。

　　後益末世令信仰故今之聞者皆由佛力願深愧信行。

　　如此娑婆世界四天下須彌頂上說如是法令諸眾生聞已受化如是十方百千億那由他無數無量無邊無等不可數不可稱不可思不可量不可說盡法界虛空界諸世界中亦說此法教化眾生。

　　三如此下結通無盡是證佛結通非經家也先明說徧。

　　其說法者同名法慧悉以佛神力故世尊本願力故為欲顯示佛法故為以智光普照故為欲開闡實義故為令證得法性故為令眾會悉歡喜故為欲開示佛法因故為得一切佛平等故為了法界無有二故說如是法。

　　後其說法下示所說同文中有三一說人同二說因同謂神力本願故三說意同為欲下是此文大旨同前十住並顯可知(此文大旨等者同十住中加所為也此中顯示一切佛法即前持說佛法故二智光普照即前覺一切佛法三開闡實義即前增長佛智四證得法性即前所入無礙五眾會歡喜即前善了眾生界及知眾生根六開示佛法因即前所行無障及得無等方便七為得一切佛平等即前入一切智性八為了法界無有二故即前深入法界故總結云說如是法明是說因)。

　　爾時法慧菩薩普觀盡虛空界十方國土一切眾會欲悉成就諸眾生故欲悉淨治諸業果報故欲悉開顯清淨法界故欲悉拔除雜染根本故欲悉增長廣大信解故欲悉令知無量眾生根故欲悉令知三世法平等故欲悉令觀察涅槃界故欲增長自清淨善根故承佛威力即說頌言。

　　第七爾時下以偈重頌分先辨偈意有十一句初一後一是說偈儀而離開者欲顯中九皆承佛力該十方故中九正明所為初總餘別別中四對一淨業顯理二除惑開信妄想分別為雜染根三知病識藥四觀果淨因即由利他自業便淨(一淨業顯理者業淨則理顯故二除惑開信者若無妄想即增信解故餘可知)。

　　為利世間發大心其心普徧於十方眾生國土三世法佛及菩薩最勝海。

　　第二正顯偈辭有一百二十一頌文分三段初八十二偈超頌就法略示二有三十四偈却頌就喻校量三有五偈結德勸讚令景慕發心歎深難說徧於三段又歎為長行偈頌之本故略不頌之初中文亦分五初有十七偈頌第一解行圓滿二菩薩始發下十七頌超頌第四能作佛事三菩薩所住下十八偈却頌第三得佛平等四趣向菩提下六偈半頌第五大智現前五恒勸眾生下二十三偈半頌第二當成妙果文不次者顯德無前後故又長行明先同果體後同果用偈明用可在今果明當得大智通徧故前後互明初中文分為二初一偈頌前正明解行圓滿然初句是總舉發心為因。

　　究竟虛空等法界所有一切諸世間如諸佛法皆往詣如是發心無退轉。

　　餘十六偈頌前徵釋於中有七初一偈頌充徧一切世界。

　　慈念眾生無暫捨離諸惱害普饒益光明照世為所歸十力護念難思議。

　　十方國土悉趣入一切色形皆示現如佛福智廣無邊隨順修因無所著。

　　二有二偈頌為欲度脫一切世界眾生。

　　有剎仰住或傍覆麤妙廣大無量種菩薩一發最上心悉能往詣皆無礙。

　　三有一偈頌知世界成壞知者意在往化覲佛故。

　　菩薩勝行不可說皆勤修習無所住見一切佛常欣樂普入於其深法海哀愍五趣諸羣生令除垢穢普清淨。

　　四一偈半頌為悉知一切眾生垢淨故及一切世界三有清淨知垢意在令淨故五趣三有名左右耳。

　　紹隆佛種不斷絕摧滅魔宮無有餘。

　　已住如來平等性善修微妙方便道於佛境界起信心得佛灌頂心無著。

　　兩足尊所念報恩心如金剛不可沮於佛所行能照了自然修習菩提行。

　　五紹隆下兩偈半却頌為不斷如來種性故初半摧邪顯正即紹隆義次句示佛種之體性次二句即起佛種緣餘是種起之相化化不絕是報佛恩心如金剛是種性義照佛所行修菩提行則佛種不斷也。

　　諸趣差別想無量業果及心亦非一乃至根性種種殊一發大心悉明見。

　　其心廣大等法界無依無變如虛空趣向佛智無所取諦了實際離分別。

　　知眾生心無生想了達諸法無法想雖普分別無分別億那由剎皆往詣。

　　無量諸佛妙法藏隨順觀察悉能入眾生根行靡不知到如是處如世尊。

　　清淨大願恒相應樂供如來不退轉人天見者無厭足常為諸佛所護念。

　　六五偈頌知眾生心樂煩惱習氣下四種發心於中初偈總明所知事想是妄想即煩惱也業即習氣果即死此生彼心即心行根性即諸根次二偈顯知之體相皆即事入玄次偈非唯知病亦識法藥故如世尊後偈非唯空知行願相符能為實益。

　　其心清淨無所依雖觀深法而不取如是思惟無量劫於三世中無所著。

　　其心堅固難制沮趣佛菩提無障礙志求妙道除蒙惑周行法界不告勞。

　　知語言法皆寂滅但入真如絕異解諸佛境界悉順觀達於三世心無礙。

　　七有三偈頌知一切眾生三世智謂離三世障故障有十種一煩惱雜染障二觸境迷倒障三長時懈怠障四取著因果障五邪教邪師引轉障六趣下乘障七麤相現前障八於徧趣行無堪能障九隨言生解障十不亡能所障如次十句各一對治末後二句總結通達。

　　菩薩始發廣大心即能徧往十方剎法門無量不可說智光普照皆明了。

　　大悲廣度最無比慈心普徧等虛空而於眾生不分別如是清淨遊於世。

　　第二菩薩始發下有十七偈頌上能作佛事總分為十初二偈頌即能說法教化調伏一切眾生以悲智相導故。

　　十方眾生悉慰安一切所作皆真實恒以淨心不異語常為諸佛共加護。

　　二有一偈頌諸佛讚歎歎必加護。

　　過去所有皆憶念未來一切悉分別十方世界普入中為度眾生令出離。

　　三有一偈頌即能振動一切世界動入互舉。

　　菩薩具足妙智光善了因緣無有疑一切迷惑皆除斷如是而遊於法界。

　　魔王宮殿悉摧破眾生翳膜咸除滅離諸分別心不動善了如來之境界。

　　三世疑網悉已除於如來所起淨信以信得成不動智智清淨故解真實。

　　為令眾生得出離盡於後際普饒益長時勤苦心無厭乃至地獄亦安受。

　　福智無量皆具足眾生根欲悉了知及諸業行無不見如其所樂為說法。

　　了知一切空無我慈念眾生恒不捨以一大悲微妙音普入世間而演說。

　　四菩薩具足下六偈頌即能息滅一切諸惡道苦於中具悲智之德故能拔因果之苦而無我人。

　　放大光明種種色普照眾生除黑暗光中菩薩坐蓮華為眾闡揚清淨法。

　　五有一偈頌即能光照一切世界照世意在照生。

　　於一毛端現眾剎諸大菩薩皆充滿眾會智慧各不同悉能明了眾生心。

　　六一偈即能嚴淨一切國土毛孔現剎即神通嚴也。

　　十方世界不可說一念周行無不盡利益眾生供養佛於諸佛所問深義於諸如來作父想為利眾生修覺行。

　　七有一偈半頌上即令一切眾生歡喜供佛問法但為益物故。

　　智慧善巧通法藏入深智處無所著隨順思惟說法界經無量劫不可盡智雖善入無處所無有疲厭無所著。

　　八一偈半頌上即能入一切法界性初半聞而通達次半思而兼說後半修而無著。

　　三世諸佛家中生證得如來妙法身。

　　九有半偈依修而證頌即能持一切佛種性也。

　　普為羣生現眾色譬如幻師無不作或現始修殊勝行或現初生及出家或現樹下成菩提或為眾生示涅槃。

　　十有一偈半頌即能示現成佛。

　　菩薩所住希有法唯佛境界非二乘身語意想皆已除種種隨宜悉能現。

　　菩薩所得諸佛法眾生思惟發狂亂智入實際心無礙普現如來自在力。

　　此於世間無與等何況復增殊勝行雖未具足一切智已獲如來自在力已住究竟一乘道深入微妙最上法。

　　第三菩薩所住下十八偈頌得佛平等於中分四初三偈半頌佛境界平等初偈分齊境次偈兼所證所緣境後一偈半舉況顯勝。

　　善知眾生時非時為利益故現神通分身徧滿一切剎放淨光明除世暗。

　　譬如龍王起大雲普雨妙雨悉充洽觀察眾生如幻夢以業力故常流轉。

　　大悲哀愍咸救拔為說無為淨法性佛力無量此亦然譬如虛空無有邊。

　　為令眾生得解脫億劫勤修而不倦種種思惟妙功德善修無上第一業於諸勝行恒不捨專念生成一切智。

　　二善知下四偈半頌功德平等。

　　一身示現無量身一切世界悉周徧其心清淨無分別一念難思力如是。

　　三有一偈頌前文得如來一身無量身平等。

　　於諸世間不分別於一切法無妄想雖觀諸法而不取恒救眾生無所度。

　　一切世間唯是想於中種種各差別知想境界險且深為現神通而救脫。

　　譬如幻師自在力菩薩神變亦如是身徧法界及虛空隨眾生心靡不見。

　　能所分別二俱離雜染清淨無所取若縛若解智悉忘但願普與眾生樂。

　　四於諸下九偈頌真實智慧於中有四初四頌發離一切妄想廣大心。

　　一切世間唯想力以智而入心無畏思惟諸法亦復然三世推求不可得。

　　能入過去畢前際能入未來畢後際能入現在一切處常勤觀察無所有。

　　二有二頌發窮三際廣大心。

　　隨順涅槃寂滅法住於無諍無所依心如實際無與等專向菩提永不退。

　　修諸勝行無退怯安住菩提不動搖佛及菩薩與世間盡於法界皆明了。

　　三有二頌發順涅槃菩提廣大心。

　　欲得最勝第一道為一切智解脫王應當速發菩提心永盡諸漏利羣生。

　　四一偈結勸可知。

　　趣向菩提心清淨功德廣大不可說為利眾生故稱述汝等諸賢應善聽。

　　第四趣向菩提下六偈半頌大智現前於中初一結前生後。

　　無量世界盡為塵一一塵中無量剎其中諸佛皆無量悉能明見無所取。

　　善知眾生無生想善知言語無語想於諸世界心無礙悉善了知無所著。

　　其心廣大如虛空於三世事悉明達一切疑惑皆除滅正觀佛法無所取。

　　十方無量諸國土一念往詣心無著了達世間眾苦法悉住無生真實際。

　　無量難思諸佛所悉往彼會而覲謁常為上首問如來菩薩所修諸願行。

　　心常憶念十方佛而無所依無所取。

　　餘正頌大智現前初偈於佛無著次偈即若眾生若眾生法次偈即若佛若佛法次偈若世間若世間法次偈若菩薩若菩薩法二乘文略後半偈頌上結文念十方佛即求一切智無依無取即於諸法界心無所著。

　　恒勸眾生種善根莊嚴國土令清淨一切趣生三有處以無礙眼咸觀察。

　　所有習性諸根解無量無邊悉明見眾生心樂悉了知如是隨宜為說法。

　　於諸染淨皆通達令彼修治入於道無量無數諸三昧菩薩一念皆能入。

　　於中想智及所緣悉善了知得自在。

　　第五有二十三偈半頌前妙果當成於中有九初三偈半頌常為一切諸佛護念以具德故。

　　菩薩獲此廣大智疾向菩提無所礙。

　　二半偈頌當得無上菩提。

　　為欲利益諸羣生處處宣揚大人法。

　　三半偈頌與其妙法大人法者八大人覺也(八大人覺者遺教全明一少欲二知足三寂靜四精進五正念六正定七正慧八無戲論涅槃二十七加二為十云善男子菩薩成就十法雖見佛法不得明了前七同上八即解脫九讚歎解脫十以涅槃教化眾生十地抄中更當廣釋)。

　　善知世間長短劫一月半月及晝夜國土各別性平等常勤觀察不放逸。

　　四有一偈頌佛體平等時處平等即佛體故。

　　普詣十方諸世界而於方處無所取嚴淨國土悉無餘亦不會生淨分別。

　　五有一偈頌已修三世諸佛助道之法。

　　眾生是處若非處及以諸業感報別隨順思惟入佛力於此一切悉了知。

　　一切世間種種性種種所行住三有利根及與中下根如是一切咸觀察。

　　淨與不淨種種解勝劣及中悉明見一切眾生至處行三有相續皆能說。

　　禪定解脫諸三昧染淨因起各不同及以先世苦樂殊淨修佛力咸能見。

　　眾生業惑續諸趣斷此諸趣得寂滅種種漏法永不生并其習種悉了知。

　　如來煩惱皆除盡大智光明照於世菩薩於佛十力中雖未證得亦無疑。

　　六有六偈頌成就三世諸佛力無所畏廣十力之別名略無畏之都號於中五偈半別明十力後半偈顯得分齊。

　　菩薩於一毛孔中普現十方無量剎或有雜染或清淨種種業作皆能了。

　　一微塵中無量剎無量諸佛及佛子諸剎各別無雜亂如一一切悉明見。

　　於一毛孔見十方盡虛空界諸世間無有一處空無佛如是佛剎悉清淨。

　　於毛孔中見佛剎復見一切諸眾生三世六趣各不同晝夜月時有縛解。

　　如是大智諸菩薩專心趣向法王位於佛所住順思惟而獲無邊大歡喜。

　　七有五偈頌已莊嚴三世諸佛不共佛法三世間圓融不共權小故。

　　菩薩分身無量億供養一切諸如來神通變現勝無比佛所行處皆能住。

　　無量佛所皆鑽仰所有法藏悉耽味見佛聞法勤修行如飲甘露心歡喜。

　　已獲如來勝三昧善入諸法智增長信心不動如須彌普作羣生功德藏。

　　慈心廣大徧眾生悉願疾成一切智而恒無著無依處離諸煩惱得自在。

　　哀愍眾生廣大智普攝一切同於己知空無相無真實而行其心不懈退。

　　八五偈頌悉得諸佛說法智慧。

　　菩薩發心功德量億劫稱揚不可盡以出一切諸如來獨覺聲聞安樂故。

　　九一偈結德無盡並屬初心該前諸段。

　　十方國土諸眾生皆悉施安無量劫勸持五戒及十善四禪四等諸定處。

　　復於多劫施安樂令斷諸惑成羅漢彼諸福聚雖無量不與發心功德比。

　　又教億眾成緣覺獲無諍行微妙道以彼而校菩提心算數譬喻無能及。

　　一念能過塵數剎如是經於無量劫此諸剎數尚可量發心功德不可知。

　　過去未來及現在所有劫數無邊量此諸劫數猶可知發心功德無能測。

　　以菩提心徧十方所有分別靡不知一念三世悉明達利益無量眾生故。

　　十方世界諸眾生欲解方便意所行及以虛空際可測發心功德難知量。

　　菩薩志願等十方慈心普洽諸羣生悉使修成佛功德是故其力無邊際。

　　眾生欲解心所樂諸根方便行各別於一念中悉了知一切智智心同等。

　　一切眾生諸惑業三有相續無暫斷此諸邊際尚可知發心功德難思議。

　　發心能離業煩惱供養一切諸如來業惑既離相續斷普於三世得解脫。

　　一念供養無邊佛亦供無數諸眾生悉以香華及妙鬘寶幢旛蓋上衣服。

　　美食珍座經行處種種宮殿悉嚴好毗盧遮那妙寶珠如意摩尼發光耀。

　　念念如是持供養經無量劫不可說其人福聚雖復多不及發心功德大。

　　大文第二十方國土下三十四頌頌前約喻校量於中分二先十四頌正頌前喻可知。

　　所說種種眾譬喻無有能及菩提心。

　　後二十偈通釋諸喻不及所由前雖略釋今此廣辨又長行中多隨喻別明今此總辨亦總相頌前歎深難說若將別配則令難證等互有所局於中分三初半偈結前生後(亦總相頌前等者昔以二十三偈頌前歎深難說即分為十初三頌甚深二有一偈頌難知三有二偈頌難分別四有二偈頌難信解五三偈頌難證六二偈頌難行七二偈頌難通達八有二偈頌難思惟九二偈頌難說十有三偈頌難度量故云若將別配言則今難證等者如一切獨覺及聲聞悉以發心作根本頌難證者前文十力十八不共等豈易證耶故云互有所局今二十三偈皆通難信難知難證等故云總相頌前則令證等互無所局)。

　　以諸三世人中尊皆從發心而得生發心無礙無齊限欲求其量不可得。

　　次十七偈半正釋後二偈結德無盡就正釋中分三初偈標章次十二偈半別釋三四偈顯德圓滿今初也謂標出生無盡體相無限二章。

　　一切智智誓必成所有眾生皆永度發心廣大等虛空生諸功德同法界。

　　所行普徧如無異永離眾著佛平等一切法門無不入一切國土悉能往。

　　一切智境咸通達一切功德皆成就一切能捨恒相續淨諸戒品無所著。

　　具足無上大功德常勤精進不退轉入深禪定恒思惟廣大智慧共相應。

　　二別釋中初四偈釋無齊限或一句是一義後一偈半頌六度義可以意得。

　　此是菩薩最勝地出生一切普賢道三世一切諸如來靡不護念初發心。

　　悉以三昧陀羅尼神通變化共莊嚴十方眾生無有量世界虛空亦如是發心無量過於彼是故能生一切佛。

　　後八偈半釋出生無盡於中分三初二偈半結前生後以體無限故出生無盡也。

　　菩提心是十力本亦為四辯無畏本十八不共亦復然莫不皆從發心得。

　　諸佛色相莊嚴身及以平等妙法身智慧無著所應供悉以發心而得有。

　　一切獨覺聲聞乘色界諸禪三昧樂及無色界諸三昧悉以發心作其本。

　　一切人天自在樂及以諸趣種種樂進定根力等眾樂靡不皆由初發心。

　　次菩提心是下四偈正顯出生為本出生乃一義耳。

　　以因發起廣大心則能修行六種度勸諸眾生行正行於三界中受安樂。

　　住佛無礙實義智所有妙業咸開闡能令無量諸眾生悉斷惑業向涅槃。

　　後二偈略釋為本所由由修六度為菩薩乘本由勸王行為人天乘本由闡妙業通為三乘涅槃之本。

　　智慧光明如淨日眾行具足猶滿月功德常盈譬巨海無垢無礙同虛空。

　　普發無邊功德願悉與一切眾生樂盡未來際依願行常勤修習度眾生。

　　無量大願難思議願令眾生悉清淨空無相願無依處以願力故皆明顯。

　　了法自性如虛空一切寂滅悉平等法門無數不可說為眾生說無所著。

　　三四偈顯德圓滿中初偈總顯次二偈別顯願滿後一偈別明智圓。

　　十方世界諸如來悉共讚歎初發心此心無量德所嚴能到彼岸同於佛。

　　如眾生數爾許劫說其功德不可盡以住如來廣大家三界諸法無能喻。

　　第三二偈結德無盡可知。

　　欲知一切諸佛法宜應速發菩提心。

　　大文第三欲知下結勸發心於中三初半偈正勸。

　　此心功德中最勝必得如來無礙智眾生心行可數知國土微塵亦復然虛空邊際乍可量發心功德無能測。

　　出生三世一切佛成就世間一切樂增長一切勝功德永斷一切諸疑惑。

　　開示一切妙境界盡除一切諸障礙成就一切清淨剎出生一切如來智。

　　次三偈半釋勸所由總舉具足一切德故。

　　欲見十方一切佛欲施無盡功德藏欲滅眾生諸苦惱宜應速發菩提心。

　　後一偈結勸速發。

大方廣佛華嚴經疏鈔會本第十七之五

　　音釋

　　膜

　　(末各切音莫)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第十八之一　虢八

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　明法品第十八

　　初來意者前明當位所成之德今辨趣後勝進之行故次來也又前明發心之勝德今辨所具之行相故次來也。

　　二釋名者準梵具翻應云法光明品統有四義一法慧智慧於能所詮進趣行法分明照了故即明所知法二明是能詮以能顯行故法是所詮可軌則故此則詮旨合目明有法故法之明故通二釋也三明是智用法是理行及果境智合說俱是所詮法之明明之法依主名也四所修行法體離無明亦唯所詮有明之法法即是明通有財持業也(統有四義者然法光明攝論中釋云能正了知周遍無量無分限相大法光明今䟽取諸釋意叅為四義初一即世親意世親先牒本論意釋云謂正了達十方無邊無分限相如善習誦文字光明名法光明今䟽取意以能正了達即法智慧十方無邊法即此勝進能所詮法也二即無性意彼牒本論竟釋云謂正通達十方無邊無分限相顯照行故名法光明今䟽取意無性但有顯照行言異於世親故取意義以能詮為光明而無性意亦有菩薩智為明耳上二攝論皆是第七三即梁論意梁論即世親同本異譯而文稍廣多是敵對譯故彼論第十先牒本論云三能見一切處無量分別相善法光明次釋云約三乘法說一切處又約內外法說一切處又約真俗法說一切處如此一切處菩薩能見無量相如佛所說法相及世間所立法相菩薩皆能了達即如量智如其本數量菩薩以如理智通達無分別相此二智能照了真俗境故名法光明釋曰此中論意不異初釋但文廣說一切處等耳而能了者亦通諸菩薩智今取其別意但取所詮中菩薩之智異法慧智故為別耳其第四意一向義加顯此四解後後狹於前前)三宗趣者明法不同略有四種謂教理行果尋教悟理觀理起行行成得果皆初宗後趣又此四皆宗為成後位及成勝德為趣。

　　爾時精進慧菩薩白法慧菩薩言。

　　第四釋文文有三分一請說分二正說分三結說分今初分二先長行後祇夜前中亦二初敘問答之人勝進趣後非勤不能故精進慧問。

　　佛子菩薩摩訶薩初發求一切智心成就如是無量功德具大莊嚴升一切智乘入菩薩正位捨諸世間法得佛出世法去來現在諸佛攝受決定至於無上菩提究竟之處。

　　二佛子下正中所問亦分為二初領前自分勝德後請說勝進之行前中先總後具大莊嚴下別別有七句一領德即領前莊嚴一切諸佛不共之法二領乘即上已住究竟一乘道三領位位不退故即上已住如來平等性三世諸佛家中生此下晉云離生道者即是領道圓教初住離生因故今四五二句晉經一句以捨世間得出世法入住正位即上於諸世間不分別等六去來現在諸佛攝受領得勝緣即上佛護佛讚等也七決定至於菩提領其當果即上云當得三世諸佛無上菩提德雖無量不出於此故略舉耳此約當住位釋若約攝於上位理無不通而於求勝進義非愜當(德雖無量下總結謂頌其當位已得勝進云何上求故云而於勝進義非愜當)。

　　彼諸菩薩於佛教中云何修習令諸如來皆生歡喜入諸菩薩所住之處一切大行皆得清淨所有大願悉使滿足獲諸菩薩廣大之藏隨所應化常為說法而恒不捨波羅蜜行所念眾生咸令得度紹三寶種使不斷絕善根方便皆悉不虛。

　　二彼諸菩薩下請後勝進中亦二先問所成行體後問行成德用以破癡等為德用故前中先正問後結請前中十句為三初五自利兼他一問云何修習順佛令喜其修習言亦總亦別總徧諸句別謂䇿勤即下答中明不放逸二問順法入位三順行四順願五順德積德成藏故次四利他兼自束為二對初常說法而不捨自行後下念四生上弘三寶末後一句總結二利不虛。

　　佛子彼諸菩薩以何方便能令此法當得圓滿願垂哀愍為我宣說此諸大會靡不樂聞。

　　二佛子下結請可知。

　　復次如諸菩薩摩訶薩常勤修習滅除一切無明黑暗降伏魔冤制諸外道永滌一切煩惱心垢悉能成就一切善根永出一切惡趣諸難淨治一切大智境界成就一切菩薩諸地諸波羅蜜總持三昧六通三明四無所畏清淨功德莊嚴一切諸佛國土及諸相好身語心行成就滿足善知一切諸佛如來力無所畏不共佛法一切智智所行境界為欲成熟一切眾生隨其心樂而取佛土隨根隨時如應說法種種無量廣大佛事。

　　第二復次下問行成德用文亦分二初正問後結請前中分二初問行所成因德二問結因成果德今初有十二事初十一字貫下諸句一能滅無明未審修何行法而能滅耶諸句皆爾意在徵因無明有體黑闇為用非明無之處即名無明故別有惑體由無明故事理皆昧名為黑闇二問降魔三問制外四問究竟斷道心垢即是所知亦名習氣五善根以何而成六三惡八難云何可出七智境何由淨治八地等七種淨德云何成就九依正三業功德云何莊嚴滿足十以何觀力知佛功德十一一切智境復云何知十二何法能成就眾生乃至作大佛事(非明無之處等者即俱舍第〡偈云明所治無明如非親實等上句正明有體謂此無明不了四諦所對治名曰無明與明相違方名無明非是離明之外皆是無明此揀眼等亦非明無之處即名無明此即正明有體下句舉喻釋成六地當辨)。

　　及餘無量諸功德法諸行諸道及諸境界皆悉圓滿疾與如來功德平等。

　　第二及餘下結因成果德於中二先正結平等謂結所不說及等如來。

　　於諸如來應正等覺百千阿僧祇劫修菩薩行時所集法藏悉能守護開示演說諸魔外道無能沮壞攝持正法無有窮盡於一切世界演說法時天王龍王夜叉王乾闥婆王阿修羅王迦樓羅王緊那羅王摩睺羅伽王人王梵王如來法王皆悉守護一切世間恭敬供養同灌其頂常為諸佛之所護念一切菩薩亦皆愛敬得善根力增長白法開演如來甚深法藏攝持正法以自莊嚴。

　　第二於諸如來下顯等佛之用護持正法便等佛故故偏明之又有十句初總餘別總謂開示演說教理行果皆有護義諸魔下別一異敵不侵二攝持修行三十王外助四舉世同欽五諸佛灌頂準梵本云一切如來共所守護同灌其頂故應迴文六菩薩愛敬七得眾善根八能演深法九攝德自嚴若得此九方名護法。

　　一切菩薩所行次第願皆演說。

　　二一切下結請可知。

　　爾時精進慧菩薩欲重宣其義而說頌言。

　　大名稱者善能演菩薩所成功德法深入無邊廣大行具足清淨無師智。

　　第二爾時下偈文分二初一讚說者。

　　若有菩薩初發心成就福德智慧乘入離生位超世間普獲正等菩提法。

　　餘十頌上文於中亦二初一頌領前。

　　彼復云何佛教中堅固勤修轉增勝令諸如來悉歡喜佛所住地速當入。

　　所行清淨願皆滿及得廣大智慧藏常能說法度眾生而心無依無所著。

　　菩薩一切波羅蜜悉善修行無缺減所念眾生咸救度常持佛種使不絕。

　　所作堅固不唐捐一切功成得出離如諸勝者所修行彼清淨道願宣說。

　　餘頌請後於中亦二前四頌所修行體。

　　永破一切無明暗降伏眾魔及外道所有垢穢悉滌除得近如來大智慧。

　　永離惡趣諸險難淨治大智殊勝境獲妙道力鄰上尊一切功德皆成就。

　　證得如來最勝智住於無量諸國土隨眾生心而說法及作廣大諸佛事。

　　後五頌行所成德於中亦二前三頌行所成因德。

　　云何而得諸妙道開演如來正法藏常能受持諸佛法無能超勝無與等。

　　云何無畏如師子所行清淨如滿月云何修習佛功德猶如蓮華不著水。

　　後二頌結因成果德。

　　爾時法慧菩薩告精進慧菩薩言善哉佛子汝今為欲多所饒益多所安樂多所惠利哀愍世間諸天及人問於如是菩薩所修清淨之行。

　　大文第二正說分中分二先長行後偈頌前中亦二先讚問許說後正答所問前中三初讚所問利益也。

　　佛子汝住實法發大精進增長不退已得解脫能作是問同於如來。

　　二佛子下讚能問具德。

　　諦聽諦聽善思念之我今承佛威神之力為汝於中說其少分。

　　三諦聽下誡聽許說。

　　佛子菩薩摩訶薩已發一切智心應離癡暗精勤守護無令放逸。

　　第二正答中二先答所成行體後答行成德用前中答前十問即為十段今初段中有五十句前二十句答前修習後三十句答令佛歡喜前修習言亦總亦別今不放逸亦通總別總則徧下十段皆由不放逸成別則屬於修習在文分二先牒前標後勤智守心不犯塵境名不放逸是修習相不守根門是名放逸(不守根門名為放逸即瑜伽意前文曾引此叚䟽文乃有三義初略釋名二涅槃云下先彰所以三出其體業)涅槃云不放逸根深固難拔因不放逸一切善根皆得增長故首明之(二中即涅槃二十四高貴德王菩薩品十功德中第四十事利益功德於中一根深難拔經自牒云云何根深難拔所言根者名不放逸不放逸者為是何根所謂阿耨多羅三藐三菩提根不放逸故諸餘善根展轉增長以能增長諸善根故最為殊勝善男子如諸跡中象跡為上如日之光諸光中勝亦如輪王諸王中勝諸河之中四河最勝諸山之中須彌山勝善男子如水生華青蓮華為最不放逸法亦復如是於諸善中為最為上善男子如陸生華婆利師華為最為上不放逸法亦復如是師子金翅羅睺大身乃至佛僧為眾中最廣引喻竟結云如是義故不放逸根深固難拔即其文也)即精進三根於所斷修防非為性對治放逸成滿一切世出世間善事為業(即精進三根下第三出其體業即唯識第六釋曰謂依精進及無貪等三種善根此之四法於所斷惡防令不起於所修善隨令增長體是四法約別功能而假建立名不放逸非別有體)。

　　佛子菩薩摩訶薩住十種法名不放逸何者為十一者護持眾戒二者遠離愚癡淨菩提心三者心樂質直離諸諂誑四者勤修善根無有退轉五者恒善思惟自所發心六者不樂親近在家出家一切凡夫七者修諸善業而不願求世間果報八者永離二乘行菩薩道九者樂修眾善令不斷絕十者恒善觀察自相續力佛子若諸菩薩行此十法是則名為住不放逸。

　　二別辨中有二十句前十始修後十終成今初有四一總標二徵數三別列四總結他皆倣此列中一對治破戒放逸三聚非一故名為眾即三德三身之因故首明也寧捨身命不犯小罪故名護持二離癡智顯故菩提心淨三四可知五恐負自心故思本發六遠離惡緣七修善無住八離小行大寧起疥癩野干之心不起二乘之心難反復故九積善無替十亦愛亦䇿不令過分使不相續若不續者當令相續故須觀察(寧起疥癩下即薩遮尼犍子經難反復故即淨名文彼第二經云凡夫於佛法有反復而聲聞無也)。

　　佛子菩薩摩訶薩住不放逸得十種清淨何者為十一者如說而行二者念智成就三者住於深定不沉不舉四者樂求佛法無有懈息五者隨所聞法如理觀察具足出生巧妙智慧六者入深禪定得佛神通七者其心平等無有高下八者於諸眾生上中下類心無障礙猶如大地等作利益九者若見眾生乃至一發菩提之心尊重承事猶如和尚十者於授戒和尚及阿闍梨一切菩薩諸善知識法師之所常生尊重承事供養佛子是名菩薩住不於逸十種清淨。

　　二終成十中一行清淨由不放逸得無違教失故名清淨二念智清淨念則明記智則決斷念有智故念即無念智有念故常得現前此二相資故名成就三等持清淨不沉不掉故名為等然此沉掉乃含多意如始學者不昏沉不惡作亦名為等未是深定今稱性寂然故能不掉智照不昧所以不沉如此深定非深非淺四勤聞清淨五思修清淨六等引清淨七妙慧清淨稱理平等故八攝受清淨等利益故如大地者勝鬘云譬如大地負四重檐一者大海二者諸山三者草木四者眾生菩薩大地荷負四種重任者謂離善知識無聞非法眾生以人天善根而成熟之及三乘人隨機徧攝名等作利益九同行清淨謂如彌伽讚敬善財十承事清淨離雜心故(謂離善知識下合上四種重任此合大海最深重難持故諸山喻菩薩十地十地如十山故草木喻緣覺獨善不從師故眾生喻聲聞有師屬故)。

　　佛子菩薩摩訶薩住不放逸發大精進起於正念生勝欲樂所行不息於一切法心無依處於甚深法能勤修習入無諍門增廣大心佛法無邊能順了知令諸如來皆悉歡喜。

　　次答令佛喜有三十句初十結前生後次十正成行相後十純熟究竟今初此即牒前十種清淨如次配屬前八可知九攝二句以菩提心佛法無邊誓願知故既敬此心及事於師故能順了上九結前第十生後故令佛喜。

　　佛子菩薩摩訶薩復有十法能令一切諸佛歡喜何等為十一者精進不退二者不惜身命三者於諸利養無所希求四者知一切法皆如虛空五者善能觀察普入法界六者知諸法印心無𠋣著七者常發大願八者成就清淨忍智光明九者觀自善法心無增減十者依無作門修諸淨行佛子是為菩薩住十種法能令一切如來歡喜。

　　次十正成行相者前明即前修習故令佛喜今更別明於中一勤而不退成上精進二內不惜身正念方成三外絕異求故唯有勝進四加行觀空方能不息五正證入理故無所依。

　　六窮得法印方順深法法印多種或五或四或三或一但廣略之異耳言五印者即五非常觀謂無常苦空無我寂靜言四印者合空入於無我空即我所故或名優陀那菩薩藏經第二中名法鄔陀南鄔陀南者此名標相涅槃寂靜是無為法標相印即決定義如說有為決定無常善戒第七地持第八瑜伽四十六廣有分別言三印者四中合苦入於無常或除涅槃寂靜有為印故今以諸印印於一切亦無能印故云不著則入唯一實相印矣(言五印者即同淨名迦旃延章五非常觀然前四非常即是有為寂靜為涅槃即是無為攝為無為盡又前四俗諦後一真諦言四印者下即莊嚴論第十一名四法印論云四法印者一者一切行無常印二者一切行苦印三者一切法無我印四者受寂滅印所以知合空入於無我者論云此中應知無常印及苦印為成無願三昧依止無我印成空三昧依止寂滅印為成無相三昧說此法印為三三昧依止故或名優陀那者即地持第八亦名優檀那論云有四優檀那諸佛菩薩為令眾生得清淨故故說為四云何為四一切行無常一切行苦一切法無我涅槃寂滅諸佛菩薩具足此法復以此法傳授眾生是名優檀那過去寂滅諸牟尼尊展轉相傳是名優檀那菩薩藏經等者亦即大寶積第三十六菩薩藏會第十二卷末即試驗菩薩品經云舍利子諸佛世尊具大智力總攝諸法安虞四種鄔陀南中何等為四所謂一切行無常一切行苦一切法無我涅槃寂滅舍利子所演一切行無常者如來謂諸常想眾生斷常想故所演一切行苦法者如來謂諸樂想眾生斷樂想故所演一切無我法者如來謂諸我想眾生斷我想故所演寂滅涅槃法者如來為諸住有所得顛倒眾生斷有所得顛倒心故舍利子是諸菩薩若聞如來說一切得為無常者則能善入畢竟無常若有聞說一切行苦則能興起猒離願心若聞說諸法無我則能修習空三摩地妙解脫門若有聞說寂滅涅槃則能修習無相三摩地而不非時趣入真際如是舍利子若諸菩薩摩訶薩能善修習如是法者終不退失一切善法速能圓滿一切佛法鄔陀南此云標相者釋經也言涅槃寂靜是無為法標相者略舉亦應云無常是有為法標相苦是有漏法標相無我是諸法標相亦有說言鄔陀南者唐言說也佛常說故義當無問自說經印即決定者諸有漏法決定是苦一切法決定無我無為決定寂靜善戒第七下略示源由地持第八已如上說善戒第七者經云智有三種一者能捨外物二者能捨內物三者捨內外已兼化眾生云何教化見貧窮者先當語言汝能歸依於三寶不受齋戒不若言能者先受三歸及於齋戒後則施物若言不能復應語言若不能者汝能隨我說一切法無常無我寂滅涅槃不若言能者復當教之教已便施乃至云若能如是先教後施是名大施釋曰此即次下云言三印者四中合苦入於無常即智論所說三法印也瑜伽四十六者論云復次有四種法嗢陀南諸佛菩薩欲令有情清淨故說與地持同地持即瑜伽同本異譯耳或除涅槃等者此三唯說有為即不合苦入無常也言三者一無常一苦三無我也然嗢陀南此云集施應與鄔陀南異今論亦云嗢陀南或譯之少巧此三即涅槃三修今以諸印下結前諸印生後釋一印義法華云佛自住大乘者即第一經偈中此前偈云唯此一事實餘二則非真終不以小乘濟度於眾生)後四依理起行七願護小心故增廣大八智護凡見方順佛法九自無法愛十無作而修故入無諍門矣。

　　佛子復有十法能令一切諸佛歡喜何者為十所謂安住不放逸安住無生忍安住大慈安住大悲安住滿足諸波羅蜜安住諸行安住大願安住巧方便安住勇猛力安住智慧觀一切法皆無所住猶如虛空佛子若諸菩薩住此十法能令一切諸佛歡喜。

　　後十純熟究竟中行修成熟故云安住初二入理行一加行離逸二正證捨相次二救生行次二隨緣行十度別修諸行總攝後四願智行即十度後四也亦可前十如次成此十種但生熟之異耳思之。

　　佛子有十種法令諸菩薩速入諸地何等為十一者善巧圓滿福智二行二者能大莊嚴波羅蜜道三者智慧明達不隨他語四者承事善友恒不捨離五者常行精進無有懈怠六者善能安住如來神力七者修諸善根不生疲倦八者深心利智以大乘法而自莊嚴九者於地地法門心無所住十者與三世佛善根方便同一體性佛子此十種法令諸菩薩速入諸地。

　　第二答入菩薩所住處問文分為三初有十法起入地行次住地觀修後明地要勝今初列中初三自分行一具資糧二成加行一度具十名大莊嚴三智契實相故不隨他後七起勝進行謂四外近良緣五內須自䇿六能安果用七不厭修因八雙遊定慧深心契寂利智貫達以斯二法嚴於法身故法華云佛自住大乘如其所得法定慧力莊嚴以此度眾生也九不住法門住有二失一不契地智二不能進趣不住反此十善窮地體謂依一佛智方便多門更無異體。

　　復次佛子諸菩薩初住地時應善觀察隨其所有一切法門隨其所有甚深智慧隨所修因隨所得果隨其境界隨其力用隨其示現隨其分別隨其所得悉善觀察知一切法皆是自心而無所著如是知已入菩薩地能善安住。

　　二復次下住地觀修有十一句初一是總一切法門是成地之法次九為別二諸地證智三修加行因四攝報等果五所知分齊及所化境六進德修業斷障力用七示百身等八分別諸願十善等法九所證法界皆言隨其者諸地非一故十悉善下辨成觀相皆自心者智與心相應故因由心學果是心成境由心現力用是心分位神通是心現起分別是心決擇所得是心造詣並心外無得何所著耶十一如是下結觀成益(住地觀修者依梁論云地者對治義)。

　　佛子彼諸菩薩作是思惟我等宜應速入諸地何以故我等若於地地中住成就如是廣大功德具功德已漸入佛地住佛地已能作無邊廣大佛事是故宜應常勤修習無有休息無有疲厭以大功德而自莊嚴入菩薩地。

　　三佛子下顯地要勝標徵釋結文並可知。

大方廣佛華嚴經䟽鈔會本第十八之一

　　音釋

　　癩

　　(落葢切音頼疥也惡疾也)。

　　鄔

　　(安古切聲同隖)。

大方廣佛華嚴經疏鈔會本第十八之二　虢九

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子有十種法令諸菩薩所行清淨何等為十一者悉捨資財滿眾生意二者持戒清淨無所毀犯三者柔和忍辱無有窮盡四者勤修諸行永不退轉五者以正念力心無迷亂六者分別了知無量諸法七者修一切行而無所著八者其心不動猶如山王九者廣度眾生猶如橋梁十者知一切眾生與諸如來同一體性佛子是為十法令諸菩薩所行清淨。

　　第三答大行清淨問有二十句初十是因後十是果今初行成出障故云清淨雖數名小異大同十行亦通十度十行所行即是十度欲勝進彼故此前修又下文由為物說法自增諸度故復廣明所望處別互有影略前七可知八於惡眾生修菩薩行心不傾動是難得中義本願誓化故九善法行中與眾生為清涼法池大悲堅固普攝眾生為舍為歸是廣度眾生如橋梁義有力能故十真實行中文云此菩薩入三世諸佛體性與三世諸佛善根同等智決體同故(雖數名小異等者以刊定不許通十行故雙定之彼云初四五七名同十行餘並全別不可懸指次後有文具顯十度釋曰此公雖為十度釋經意明但是行法亦非十行亦非十度故今雙定俱是無過次云十行所行即十度者明二義相成俱明無失次云欲勝進彼故此前修者別通十行以其上意云十行自是後位何用懸指今䟽通云夫勝進者逆修後位今十住勝進正修十行何有違耶又下文由為物下通其不許十度彼云下文自有十度此是十度乃成重也故今釋云彼約說法成度此約通修所望既差亦非繁重彼唯前四名同今取其後三說同十行指文顯著前七雙具文理自顯)。

　　菩薩既得行清淨已復獲十種增勝法何等為十一者他方諸佛皆悉護念二者善根增勝超諸等列三者善能領受佛加持力四者常得善人為所依怙五者安住精進恒不放逸六者知一切法平等無異七者心恒安住無上大悲八者如實觀法出生妙慧九者能善修行巧妙方便十者能知如來方便之力佛子是為菩薩十種增勝法。

　　第二菩薩既得下由行淨因得勝法果一他力勝二自善勝三深定勝四同行勝五助道勝六真智勝七意樂勝八觀慧勝九修行勝十增進勝。

　　佛子菩薩有十種清淨願何等為十一願成熟眾生無有疲倦二願具行眾善淨諸世界三願承事如來常生尊重四願護持正法不惜軀命五願以智觀察入諸佛土六願與諸菩薩同一體性七願入如來門了一切法八願見者生信無不獲益九願神力住世盡未來劫十願具普賢行淨治一切種智之門佛子是為菩薩十種清淨願。

　　第四答大願問有二十句初十起勝淨願後十勵志令滿今初全同初地十願一成熟眾生願二淨佛國土願三供養四護法五承事六同善根七攝法上首法通至佛名如來門八三業不空九具修諸行十現成正覺但彼文廣依彼次者五七一二六八三九四十為今之次(依彼次者五七一二等如次將今之十以對彼十此中第一即彼第五是成熟眾生等)。

　　佛子菩薩住十種法令諸大願皆得圓滿何等為十一者心無疲厭二者具大莊嚴三者念諸菩薩殊勝願力四者聞諸佛土悉願徃生五者深心長久盡未來劫六者願悉成就一切眾生七者住一切劫不以為勞八者受一切苦不生厭離九者於一切樂心無貪著十者常勤守護無上法門。

　　二佛子菩薩下令願成滿者由斯十句能滿前十反餘多願於中五深心則可久六悉成則可大可久則菩薩之德可大則菩薩之業餘並可知(五深心等者此則用周易繫辭繫辭云乾以易知神以簡能（天地之道不為畧成故而善始不勞而曰易簡）易則易知簡則易從易知則有親易從則有功（順萬物之情故曰有親通天下之志故曰有功）有親則可久有功則可大（有易簡之德則能成可久可大之功）可久則賢人之德可大則賢人之業（天地易簡萬物各載其形聖人不為羣方各遂其業德象既成則入於形器故賢人目其德業也）易簡而天下之理得矣（天地之理莫不由於易簡而各得順其分位也）天下之理得而成位乎其中矣（成位立象也極易簡則能通天下之理通天下之理故能成象並乎天地也言其中者則明並天地也）但觀向引䟽文可見但取可大可久之言而不取易簡之義)。

　　佛子菩薩滿足如是願時即得十種無盡藏何等為十所謂普見諸佛無盡藏總持不忘無盡藏決了諸法無盡藏大悲救護無盡藏種種三昧無盡藏滿眾生心廣大福德無盡藏演一切法甚深智慧無盡藏報得神通無盡藏住無量劫無盡藏入無邊世界無盡藏佛子是為菩薩十無盡藏。

　　第五佛子已下答護菩薩藏問文亦有四初是結前生後謂以前行願蘊積成藏故唯十句更無成熟等異文有五對並顯可知(文有五對並顯可知者一見佛持法對二智深悲廣對三多定廣福對四辯深通勝對五豎末橫該對)。

　　菩薩得是十種藏已福德具足智慧清淨於諸眾生隨其所應而為說法。

　　第六菩薩得是下答隨所應化常為說法問文分為三初結前生後謂蘊積福智用以攝生。

　　佛子菩薩云何於諸眾生隨其所應而為說法。

　　二佛子下徵以標起。

　　所謂知其所作知其因緣知其心行知其欲樂。

　　三所謂下正解其義於中分二前知器授法二具德成益初中先知器有四一識習氣所作如金師之子應教數息等二知種性因緣聞法發心為因隨因成性遇師聞法為緣隨緣成種三知心行之病謂多貪等四知希望差別(如金師之子等者涅槃經說乃是身子差機十地當引今且引莊嚴論說目連教二弟子金師之子教不淨觀浣衣之子教數息觀久無所證舍利弗問目連汝以何法而教之乎答以二觀又問二人從何來答一浣衣二鍛金身子云鍛金之子應教數息浣衣之子令修不淨於是目連於法教之則得羅漢即說五頌讚身子云第二轉法輪佛法之大將於諸聲聞中得於最上智又云行自境界中獲得所應得行他境界中如魚墮陸地我常在河邊習浣衣自淨安心於白骨相類易開解不大加功力速疾入我意金師常吹囊出入氣是風以其相類故易樂入安般眾生所翫習各自有勝劣釋曰上皆隨宜之意)。

　　貪欲多者為說不淨瞋恚多者為說大慈愚癡多者教勤觀察三毒等者為說成就勝智法門樂生死者為說三苦若著處所說處空寂心懈怠者說大精進懷我慢者說法平等多諂誑者為說菩薩其心質直樂寂靜者廣為說法令其成就菩薩如是隨其所應而為說法。

　　二貪欲下知授法文有十句初二可知三癡有二種一迷於事理教觀法相二惡邪推求不信業因令其觀察十二因緣能難邪執自性等計上三唯對治四等分者等謂相似三觀不可並施若等重者教觀勝義謂婬欲即道等若等輕者可以生善為人化之釋此四分具如雜集十三五求人天樂為樂生死說三苦者乃至非想行苦所隨故十樂事寂者令成理寂若沈空寂令成事用菩薩已下總結隨宜(釋此四分具如雜集十三等者然此論建立補特伽羅略有七種謂病行差別故出離差別故住持差別故方便差別故果差別故界差別故修行差別故今當病行差別自有七種一貪行二瞋行三癡行四慢行五尋伺行六等分行七薄塵行言貪行補特伽羅者謂有猛利長時貪欲（標也）雖於下劣可愛境界而能𤼵起上品貪欲（此釋猛利）起即長時無有斷滅（此釋長時）如貪行者乃至尋伺行者亦爾各隨自境猛利長行如理配釋等分補特伽羅者謂住自性煩惱遠離猛劣住平等境煩惱故隨境勢力煩惱現行故釋曰猛揀前五劣揀第七住平等境釋成自性隨境勢力煩惱現行釋自性煩惱謂勝境貪心即增劣境貪心則下不同前五於下劣境起上品貪等亦猶顏回怒不運等或與境等名為等分又於所起無偏勝劣故云等也論云薄塵行補特伽羅者謂住自性位薄煩惱如前所說自性位煩惱相今此煩惱望彼微薄故雖於增上所緣境界而微薄性煩惱現行昔所修習勝對治力所推伏故釋曰非如前等分等於前境境勝則貪重等今勝亦劣故不同前則父母之讐亦無加報又上有七經多說四者取其三毒為不善根故等分之中攝餘三故故云等分分其輕重輕即薄塵重即正是等分既等於境望於薄塵故為重耳又等皆相似無有勝劣前三則有互增之義五求人天樂為樂生死悲有難言誰復樂死故今答云所謂樂生以生必死故人天之樂是生死中事故樂事寂者即為人意下即對治)。

　　為說法時文相連屬義無舛謬觀法先後以智分別是非審定不違法印次第建立無邊行門令諸眾生斷一切疑善知諸根入如來教證真實際知法平等斷諸法愛除一切執常念諸佛心無蹔捨了知音聲體性平等於諸言說心無所著巧說譬喻無相違反悉令得悟一切諸佛隨應普現平等智身。

　　二為說法時下明具德成益有十句十對一文連義正二法智無差即依法不依人依智不依識三審定無違即依了義經不依不了義經四立法義故能徧斷疑五了物根故入於佛教六寂契真際照法性源七斷真法愛除人法執八念佛了音九亡言巧說雖無說無示善順宗因十令悟隨宜終歸平等即說之益(一文連義正者即依義不依文也䟽以文義顯故更不釋之第二句中有其兩對即依法不依人依智不依識具法四依也即淨名經法供養品而以義語智識了義不了義人法而為其次四依之義三門分別一釋名二出體三次第初名者義為所詮憑之起行是故應依教雖詮理要須忘言言非義故智無分別能决斷故是以應依識為了別能起染著故不應依依了義經不依不了義者顯實分明名為了義憑之起解是故應依隱覆有餘名非了義令人執滯故不應依託法起行是故須依不隨人情故不依人然了義經等乃有多門一法印非印門與無常寂靜無我三印相應以為了義不與相應即非了義二大小乘門小乘三印亦非了義大乘方了如七善知中又涅槃第六云若說如來無常變易名為不了若說如來常住不變是名為了三顯密門密意宣說名為不了顯了說者即名為了四又於大乘言未周悉名為不了周備為了此上四門初一令物捨邪歸正二捨小歸大三捨密就顯四令尋詮使義周備二出體者初一所詮通事通理二即能證通根本後得三約能詮通詮上二四約能說忘情取法三次第者即以上義以為次第餘可思也七斷真法愛者謂真實觀智理事無違心生愛著便不證實故諸聖人少有所念不得聖果)。

　　菩薩如是為諸眾生而演說法則自修習增長義利不捨諸度具足莊嚴波羅蜜道。

　　第七菩薩如是下答恒不捨離諸波羅蜜問於中二先結前生後則正說法時便具十度設自修此亦為利他一向大悲了平等故通至佛果故皆名道(設自修此等者以此章門標說法時不捨諸度而下釋相於諸佛所聞法近友等亦有不因說法所成故為此通設自修時亦為眾生則不遣躡前隨所應化常為說法)。

　　是時菩薩為令眾生心滿足故內外悉捨而無所著是則能淨檀波羅蜜。

　　二是時下正示不捨度相十度即為十段皆先辨相後是則下結名前四辨相中先辨施等相後無著等辨波羅蜜相。

　　具持眾戒而無所著永離我慢是則能淨尸波羅蜜。

　　檀戒可知。

　　悉能忍受一切諸惡於諸眾生其心平等無有動搖譬如大地能持一切是則能淨忍波羅蜜。

　　三忍中諸惡通於內外其心下契理平等成波羅蜜。

　　普發眾業常修靡懈諸有所作恒不退轉勇猛勢力無能制伏於諸功德不取不捨而能滿足一切智門是則能淨精進波羅蜜。

　　四進中普發眾業是無餘修亦利樂勤常修靡懈是長時修恒不退轉是無間修上即加行勤也勇猛莫制是勇捍修亦被甲勤於諸已下是顯度相(四精進中等者此中攝於四修及三精進故䟽雙配細尋可知)。

　　於五欲境無所貪著諸次第定悉能成就常正思惟不住不出而能銷滅一切煩惱出生無量諸三昧門成就無邊大神通力逆順次第入諸三昧於一三昧門入無邊三昧門悉知一切三昧境界與一切三昧三摩鉢底智印不相違背能速入於一切智地是則能淨禪波羅蜜。

　　五禪定中文有十一句一訶五欲所以訶者夫禪定虛凝湛猶渟海高攀聖境尚曰妄情馳想五塵豈當為道云何訶之色如熱金丸執之則燒聲如毒塗鼓聞之必死香如獘龍氣嗅之則病味如沸熱蜜舐則爛傷觸如臥師子近之則嚙此五欲者得之無猒如火益薪亡國敗家世世為害過於怨賊故不應著況菩薩體此即如復何所著(一訶五欲者即天台止觀依智論諸經修正道前立二十五方便謂一具五緣二訶五欲三棄五盖四調五事五行五法五五二十五今此但明訶五欲耳況菩薩下三無訶相直順經文無貪著義餘之方便䟽文不要畧示其名言具五緣者一持戒清淨二衣食具足三閑居靜處四息諸緣務五近善知識言棄五盖前已有竟調五事者一調食令不飢不飽二調眠不節不恣三調身令不寬不急四調息令不濕不滑五調心令不沉不舉行五法者一欲二精進三念四巧慧五一心並類前後其相可知)二入次第定謂四禪四空及滅受想為九次第定下十地離世間品具明即一切門禪(即一切門禪者瑜伽三十三說六度四等各有九門謂一自性二一切三難行四一切門五善士六一切種七遂求八此世他世樂九清淨故彼頌云自性一切難一切門善士一切種遂求二世樂清淨又自性皆一一切或二或三難行皆三一切門皆四善士皆五一切種皆六或七遂求皆八一世樂皆九清淨皆十今九門靜慮者一自性者謂心一境性或奢摩他品或毗鉢舍那品或雙運道即十句中二三及九第二一切禪者略有二種一者世間二出世間九次第定通於世間不住不出是出世間亦即第二句攝有三種者一現法樂住禪謂身心輕安遠離憍舉離諸愛味泯一切相二引生功德禪三饒益有情禪如䟽已配第三難行禪有三種者一已住深定能引諸靜慮而捨彼最勝生於欲界是第一難即經第五句二依此靜慮能𤼵種種超過二乘所行等持亦第五句故䟽云即難行相三依於靜慮速證無上菩提即第十句䟽亦已指第四一切門禪有四種者謂一尋伺俱行二喜俱行三樂俱行四捨俱行即第二句攝故䟽已指第五善士禪略有五種者一無愛味即第三四句餘四與四等相應即第八句攝所緣境界即慈念眾生等故第六一切種者此靜慮有六種七種總十三種言六種者一善靜慮二無記變化靜慮三奢摩他品四毗鉢舍那品五自他利正審思惟六能引神通威力功德亦是第六引神通句亦通餘句言七種者一名緣靜慮二義緣三止相緣四舉相緣五捨相緣六現法樂住七饒益他隨句相應配之可知第七遂求者滿眾生意故亦神通句攝略有八種此一段論文稍廣今義引之一能息諸毒等二能除眾病三降雨止渴四濟諸怖畏五能施飯食六能施資財七能正諫誨八能正造作隨應可知第八此世他世樂靜慮有九者一神通變現調伏有情靜慮二記說變現調伏有情三教誨變現調伏有情四於造惡者示現惡趣五於失辯者能施辯才六於失念者能與正念七制造建立無顛倒論等八於世工巧能隨造作九放光息苦後二亦義引亦隨應配之第九清淨禪有十䟽下自配餘度九門十行品說)三安住理定寂愛味住智契不出名正思惟以見心性故亦善士相上二定體即定自性餘六定用四消滅煩惱通愛見慢等故云一切即清淨相(三安住理定寂愛味住者雜集第九云如是靜慮無色由四種相應廣分別謂雜染故清白故建立故清淨故雜染者謂四無記根一愛二見三慢四無明由此四惑染汙其心於諸染汙靜慮定門令色無色界一切有覆無記煩惱及隨煩惱生長不絕釋曰上即略釋論文下別釋中其文廣博今略取意謂由有愛味上靜慮由有見故見上靜慮由有慢故恃上靜慮由無明故疑上靜慮如是煩惱恒染其心令色無色大小二惑相續流轉等論云清白者謂清淨靜慮無色自性善故說名清白雖是世間離纏垢故亦名為靜建立謂支建立等至建立品類建立名想建立於諸靜慮具四建立諸無色中唯有三種除支建立支建立者取意謂初禪五支等言等至建立者謂七種作意入初靜慮乃至非想言品類建立者於初靜慮具三品熏修八定皆是故初四禪隨三品因各有三天名想建立者謂靜慮中無量名字不可筭數以諸佛世尊所入二乘所不能知故乃至八定互相攝等論云清淨者謂初靜慮中邊際定力乃至非想非非想處邊際是名清淨彼䟽釋云八定之中所有最後邊際由作用自在離無堪住障故名清淨通有漏無漏但自在作用俱名清淨釋曰今䟽三四即離前雜染四無記根是第四清淨五至八即是前名想建立中互相攝故及品類建立等餘可思之)五出生諸定如起信云得此真如三昧能生無量諸三昧門上文云一三昧生塵等定是也即難行相(出生諸定者即雜集名想建立䟽中先明能出生即依起信修行信心分中之文前云久習純熟乃至得入真如三昧次論又云復次依是三昧故則知法界一相謂一切諸佛法身與眾生身平等無二即名一行三昧當知真如是三昧根本若人修行漸漸能生無量三昧經言無量三昧者如智論云五智印等三萬五千首楞嚴等五萬三千方便善巧無量無邊)六引發神通謂精義入神以致用也亦遂求相七逆順自在亦難行相從滅定出入非非想乃至初禪是名為逆從初禪出入第二禪乃至滅定是名為順此中逆順應名有超間謂超一超二乃至全超文無者略此亦名為師子遊步三昧(此中逆順等者俱舍定品云二類定順逆均間次及超至間超為成三洲利無學謂本善等至分為二類一者有漏二者無漏徃上名順還下名逆今䟽已委釋又彼云同類名均異類名問相鄰名次越一名超至問超為成者名修超也謂觀行者修超定時先於有漏八地等至順逆均次現前數習次於有漏順逆均超現前數習次於無漏順逆均超現前數習是名修習加行滿也後於有漏無漏等至順逆問超名超定成三洲利無學者明處及人修超等至唯人三洲處也仍是利根不時羅漢方能修也今明菩薩居然能超如順超從初禪出應入二禪而入三禪即是超一若從初出而入四禪即是超二直入滅定是謂全超逆超亦爾此亦名為師子等者騰躍跳躑故即智論百八三昧中第三名也菩薩得是三昧於一切三昧中入出遲速皆得自在譬如眾獸遊戲之時若見師子悉皆怖懼師子戲時於諸羣獸強者則殺伏者則放菩薩亦如是得是三昧於諸外道強者破之信者度之故名師子遊步三昧第一)八一多自在攝一切定應有四句謂在一入一在一入一切在一切入一在一切入一切得其源故。

　　九悉知定境定境有三一諸定所緣二諸定分齊三諸定境用皆能知之。

　　十者總結體用無違言三昧者此云等持唯局有心而通散心三摩鉢底此云等至通於有心及與無心唯諸位定體此二功德名為等引上二句定體通於此三六句定用即是所引言智印者即一實相故智論釋百八三昧中第二名寶印三昧謂與實相般若相應故上二是定此一是智合即雙運今菩薩隨在一定即與一切三昧此三無違(百八三昧名離著虛空不染初一名首楞嚴第二名寶印三昧者智度論云能印諸三昧於諸寶中法寶是實寶今世後世乃至涅槃能為利益如佛語比丘云為汝說法所謂法印法印是寶是解脫門若三藏教門以三法印為法印若摩訶衍但有諸法實相一法印與實相般若相應三昧名為寶印三昧也)十一速入智地亦即定果以菩薩之定事窮無邊理極無際故能速至一切智地亦難行相亦二世樂相。

　　又上二三四即現法樂住禪次五引生功德禪五亦饒益有情禪後二通三(又上二三下上案文釋今以三禪[(冰-水+〡)*ㄆ]之以諸經論多用三故如初會說今當重釋瑜伽四十三云云何菩薩一切靜慮謂此靜慮略有二種一者世間二者出世間復有三種一者現法樂住等論釋云若諸菩薩所有靜慮遠離一切分別皆生身心輕安最極寂靜遠離掉舉離諸愛味泯一切相當知是名現法樂住若諸菩薩所有靜慮能引能住種種殊勝不可思議不可度量十方種性所攝等持乃至若諸菩薩所有靜慮能引能住一切菩薩解脫勝處徧處無礙解無諍願等不共功德名能引等持功德靜慮若諸菩薩所有靜慮於諸有情能引義利彼彼事業與作助伴下取意引息苦除怖救護讚三寶德調伏有情為第三情慮)又通十種清淨一由世間淨離諸愛味故即第三句二出世間淨亦此句攝三加行淨即是初句四得根本淨即第二句五根本勝進淨即第五句六入住出自在清淨七捨靜慮已復還證入自在清淨上二即第七句八神通變現自在清淨即第六句九離一切見趣清淨十一切煩惱所知障清淨此二共是第四句攝餘如瑜伽四十三九大禪說十行之中當顯其相(又通十種下即九門中第九也)。

大方廣佛華嚴經疏鈔會本第十八之二

　　音釋

　　諂誑

　　(諂丑琰切佞言也誑居况切欺也)。

　　舛謬

　　(舛昌[〦/(ㄠ-ㄙ+?)]切謬靡㓜切舛謬謂舛錯謬誤也)。

　　闇

　　(烏蚶切與暗同)。

　　掉

　　(徒弔切搖也)。

　　渟

　　(音亭澄也)。

　　躑

　　(音擲)。

　　弊

　　(毗祭切惡也)。

　　齅

　　(許救切以鼻㩜氣曰齅)。

　　嚙

　　(倪結切噬也)。

大方廣佛華嚴經䟽鈔會本第十八之三　虢十

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　於諸佛所聞法受持近善知識承事不倦常樂聞法心無厭足隨所聽受如理思惟入真三昧離諸僻見善觀諸法得實相印了知如來無功用道乘普門慧入於一切智智之門永得休息是則能淨般若波羅蜜。

　　六般若中句亦有十前之三句聞法近友即聞所成慧初句正明二近友不倦是聞慧緣三樂聞無厭是聞慧因暫聞則己慧不生故四即思慧學而後思故云隨所聽也內正作意故云如理五亦思擇慧又於無煩惱中善決擇故捨煩惱故六善觀下皆是修慧此句悟入於如七宿習思量故了無功用道八周備悟入一中一切等名為普門九入二智門十總結已圓故云休息後三連環(後三連環者以經云一乘普門慧二入於一切智智之門三永得休息此三乃似一句爾故云連環而義則別故為三句)此中亦有九門之相恐繁不配(此中亦有九門下料揀有二一對九門般若)其中雖定慧互有互相嚴故而為門不同若全雙運故起信論合於六度以為五門(其中雖定慧下二揀濫以互有故於中有六一對前定門揀如前中云知三昧境不違智印入於智地是定中慧慧資定也今此中有入真三昧是定資慧也若全下引證成前既合定慧明必相資)後之方便義亦準此涉有不迷於空則名方便不猒有而觀空便稱般若豈令般若不能知有耶方便若不觀空何名方便(後之方便下以六對七料揀二亦相成)非唯此三萬行皆爾況般若能成萬行何法而不用之寂照盡於理極不得一行無此君耳所以開則萬行森然泯則一不為一得意則無所不通耳(五非唯此三下總結萬行相資之義况般若下况結深玄言不得一行無此君者借外典語𣈆書中說王獻之好竹到處即皆樹之人問其故答云人生不得一日無此君耳意在虛心貞節嵗寒不移今明萬行不得蹔時而無般若)。

　　示現一切世間作業教化眾生而不厭倦隨其心樂而為現身一切所行皆無染著或現凡夫或現聖人所行之行或現生死或現涅槃善能觀察一切所作示現一切諸莊嚴事而不貪著徧入諸趣度脫眾生是則能淨方便波羅蜜。

　　七方便中亦有十種一巧智現世為方便二悲非愛見故化而無猒即悲智相導為方便三依體起用四非捨非受故一切無染五凡聖雙行由雙非故六行無住道七觀察進趣八現相不著九徧入諸趣即無生現生十度脫眾生是無化現化初九拔濟餘皆廻向依瓔珞因果品後之四度亦各有三方便三者一進趣方便即第七句二巧會有無除第四句皆此所攝三不捨不受即第四句(依瓔珞下通明後四之相後之三度皆有[(冰-水+〡)*ㄆ]束及通明相二段可知)。

　　𥁞成就一切眾生𥁞莊嚴一切世界𥁞供養一切諸佛𥁞通達無障礙法𥁞修行徧法界行身恒住𥁞未來劫智𥁞知一切心念𥁞覺悟流轉還滅𥁞示現一切國土𥁞證得如來智慧是則能淨願波羅蜜。

　　八願中亦有十願前五後三𥁞字為初六身恒住𥁞劫海七智𥁞心海八窮𥁞有支九𥁞現國土十窮佛果智此求菩提前九利樂若依三願二三四五為自行願六七為神通初及八九為外化願十通二利皆云𥁞者窮彼源故。

　　具深心力無有雜染故具深信力無能摧伏故具大悲力不生疲厭故具大慈力所行平等故具緫持力能以方便持一切義故具辯才力令一切眾生歡喜滿足故具波羅蜜力莊嚴大乘故具大願力永不斷絕故具神通力出生無量故具加持力令信解領受故是則能淨力波羅蜜。

　　九力中十句各二謂標名釋義一契理深心是思擇力染則無力翻此故有餘可準知皆修習力瓔珞有三皆名通力一報通力二修通力三變化通力觀彼似當九十二句耳。

　　知貪欲行者知瞋恚行者知愚癡行者知等分行者知修學地行者一念中知無邊眾生行知無邊眾生心知一切法真實知一切如來力普覺悟法界門是則能淨智波羅蜜。

　　十智度中識病知根順理授法名為智度亦有十句初四知病輕重次三知根欲樂一位二行三心後三知法樂一知理法二知果法三普覺法界前七成就有情後三現法樂住瓔珞三智一無相智即知法真實三變化智即如來力餘皆第二一切種智餘義如初會說。

　　佛子菩薩如是清淨諸波羅蜜時圓滿諸波羅蜜時不捨諸波羅蜜時住大莊嚴菩薩乘中隨其所念一切眾生皆為說法令增淨業而得度脫。

　　第八佛子下答前所念眾生咸令得度問於中分三初結前起後二正明化度三結如本誓前中初結前清淨約離障圓滿具事理不捨謂常相應住大莊嚴者總結十度為嚴是大乘體後隨其所念下生後由具前故。

　　墮惡道者教使發心在難中者令勤精進多貪眾生示無貪法多瞋眾生令行平等著見眾生為說緣起欲界眾生教離欲恚惡不善法色界眾生為其宣說毗鉢舍那無色界眾生為其宣說微妙智慧二乘之人教寂靜行樂大乘者為說十力廣大莊嚴。

　　二墮惡道下正明化度文有十句約為四類初一令離惡果三塗除無間皆容發心如慈童女二令勤修則脫八難值佛聞法次三令離惡因貪有二種上偏語色貪教修不淨今通語貪財名等故但云示無貪法無貪法者謂不淨觀空少欲知足二瞋亦二種上偏語能為違害故令修慈今通瞋情非情故觀同體不應自瞋三癡亦二種已如上明此約邪癡令觀緣起次三令離流轉三界循環皆可猒故初欲恚害等義見三地二色界雖定慧似均然是定地恐其滯寂故為說觀又無生正觀令得無漏三無色定多故為說妙慧又示諦觀方得永出後二示以三乘隨機為說又引權歸實令知本寂(如慈童女者智度論說慈行童女入海採寶辭白其母母不從志相別誤傷母一莖髮便墮火盆地獄自省無罪獄主具示罪相便發大心見諸罪人知同此罪便請火盆普為戴之獄主瞋恚以鐵叉擊頭尋便命終生於天上貪有二種等者畧有此二然準瑜伽二十六中總有五種論云貪有五種一於內身欲欲欲貪二於外身婬欲婬貪三境欲境貪四色欲色貪五薩迦耶欲薩迦耶貪釋曰慈恩解初會有二一云於自內身初起欲界微少之欲故名欲欲次起重貪故名欲貪二云內身是自所欲之法所以言於內身欲於內身欲上起欲故即能欲心此名欲貪則初一欲字是所欲第二是能欲第三欲字是結名釋曰後釋為勝濮陽兩解初一同大乘法師後解二云初之欲字義同於前次一欲字即別境欲與貪俱時緣於所欲緣欲之欲重云欲欲後之一字亦是所欲緣欲之貪名為欲貪釋曰此解不及前以後一皆有別境欲故然古後四皆通二釋思之可知今亦存一今此雖二亦以攝五色貪即初二財名等即後三財即三四名識第五等即等三耳)。

　　如其徃昔初發心時見無量眾生墮諸惡道大師子吼作如是言我當以種種法門隨其所應而度脫之菩薩具足如是智慧廣能度脫一切眾生。

　　三如其徃昔下結如本誓故能真度師子吼者決定度故。

　　佛子菩薩具足如是智慧令三寶種永不斷絕所以者何菩薩摩訶薩教諸眾生發菩提心是故能令佛種不斷常為眾生開闡法藏是故能令法種不斷善持教法無所乖違是故能令僧種不斷復次悉能稱讚一切大願是故能令佛種不斷分別演說因緣之門是故能令法種不斷常勤修習六和敬法是故能令僧種不斷復次於眾生田中下佛種子是故能令佛種不斷護持正法不惜身命是故能令法種不斷統理大眾無有疲倦是故能令僧種不斷復次於去來今佛所說之法所制之戒皆悉奉持心不捨離是故能令佛法僧種永不斷絕。

　　第九佛子下答前紹三寶種使不斷絕問文分為二初仍前總標二所以下徵釋所由由化眾生入三寶海故能紹前令不斷也文有四番為成十句前九別明後一總結就初三番釋通總別然皆後後轉深前前通者通在諸位別者初在十信次居三賢後約登地。

　　三番佛種差別云何初教發心令具因性未發唯有本住性故次讚大願令成因行令所發心不退轉故言大願者謂求菩提願利樂有情願又防惡願如戒經說有進善願如常所明三下佛種子令成佛智謂證真如成無漏故上約別顯通者發菩提心總有三心謂即大悲大願大智初番為總已含大悲次番是願後番是智謂示妙理令暫見心性成金剛種(又防惡願等者梵網經云發十願已持佛禁戒作是願言寧以此身投熾然猛火大坑及上刀山終不以毀犯三世諸佛經律與一切女人作不淨行有十二願兼結云願一切眾生皆得成佛為十三願)三番法種差別相者初開法藏令教不斷次說因緣令義不斷後具四種護令教理行證皆悉不斷復次初雖領教未發真解次具解行未能證故。

　　三番僧種有何差別初受法無乖始墮僧數次修六和敬僧行已成後統理大眾令僧清淨復次初雖奉教解行未具未是真和次雖具解行未離眾怖不能控御言六和者三業為三及戒見利謂身和同集口和無諍意和無違見和同解戒和同奉利和同均又約菩薩三業同慈六皆同體真實和也一切恭敬令僧久住(言六和者下別釋六和敬先依律釋正在小乘義通大小又約菩薩下後約菩薩明則外同他善謂之為和內自謙卑名之為敬言三業同慈者大小異故又三名行和無有和利一同戒和敬菩薩通達實相知罪不可得為欲安立眾生於實相理以戒方便巧同一切持諸戒品無有乖諍亦知眾生同此戒善不斷不常未來必得菩提大果是以敬之如佛故說同戒以為和敬二同見和敬菩薩通達實相不得諸法不知不見為欲安立眾生於實相正見方便巧同一切種種知見無有乖諍亦知眾生因此知見分別增進開解必得種智圓明是以敬之如佛故說同見以為和敬三同行和敬菩薩通達實相無念無行為欲安立眾生於實相正行方便巧同一切修種種行無有乖諍亦知眾生因此諸行漸積功德皆當成佛是以敬之如佛故說同行為和敬四身慈和敬菩薩住於無緣大慈以修其身慈善根力能不起滅定現諸威儀與一切樂故身與九道和同亦知前所得樂眾生悉有佛性未來必定當得金剛之身是以敬之如佛故說身慈以為和敬五口慈和敬菩薩以無緣平等大慈以修其口慈善根力能不起滅定普出一切音聲言詞與一切樂故口與九道和同亦知前所得樂眾生悉有佛性未來必定當得無上口業是以敬之如佛故說口慈為和敬六意慈和敬菩薩之心常在無緣大慈三昧以修於意慈善根力能不起滅定現諸心意與眾生樂故意與九道同和亦知前所得樂眾生悉有佛性如來藏理未來必定當得心如佛心是以敬之如佛故說意慈為和敬也)後總句者弘法奉戒三學兼修則不斷三寶化化不絕。

　　菩薩如是紹隆三寶一切所行無有過失。

　　第十菩薩如是下答前善根方便皆悉不空問先略後廣略中分三初結前生後謂由能紹三寶故所行無失。

　　隨有所作皆以廻向一切智門是故三業皆無瑕玷。

　　二隨有下由不空故三業無瑕謂所作廻向是不空業。

　　無瑕玷故所作眾善所行諸行教化眾生隨應說法乃至一念無有錯謬皆與方便智慧相應悉以向於一切智智無空過者。

　　三無瑕玷故下由無瑕故不空所作反覆相成玉之內病曰瑕瑕謂體破外病曰玷玷謂色汙以顯三業內外無失故白珪之玷尚可磨也三業之玷不可為也(白珪下見詩大雅抑篇曰白珪之玷尚可磨也斯言之玷不可為也毛傳云玷缺也論語記南容三復白珪謂其誦詩至此三復讀之意在謹言雋永鄭重今䟽側用故加三業)初句牒前次所作下示無瑕相後皆與下顯不空相方便有慧方便不空慧有方便慧亦不空此辨所行不空迴向智智辨趣果不空(方便不空者即側用淨名有慧方便解句下句即有方便慧解即涉有不迷於空是方便有慧觀空不迷於事即慈有方便也)。

　　菩薩如是修習善法念念具足十種莊嚴何者為十所謂身莊嚴隨諸眾生所應調伏而為示現故語莊嚴斷一切疑皆令歡喜故心莊嚴於一念中入諸三昧故佛剎莊嚴一切清淨離諸煩惱故光明莊嚴放無邊光普照眾生故眾會莊嚴普攝眾會皆令歡喜故神通莊嚴隨眾生心自在示現故正教莊嚴能攝一切聦慧人故涅槃地莊嚴於一處成道周徧十方悉無餘故巧說莊嚴隨處隨時隨其根器為說法故菩薩成就如是莊嚴於念念中身語意業皆無空過悉以迴向一切智門。

　　第二菩薩如是下廣明有二初明自業不空後辨利他不空初中雖明不空義兼無失以一切清淨離煩惱故又此無失即自業不空順止寂故文有標徵釋結釋中皆先標後釋初四依正莊嚴次六攝化莊嚴言涅槃地者以涅槃嚴地也謂隨有成道入涅槃處當知其地即是金剛今於一切處成則無非金剛也標云涅槃釋云成道文影略耳(涅槃嚴地也下即涅槃經文下當廣引在文可見)。

　　若有眾生見此菩薩當知亦復無空過者以必當成阿耨多羅三藐三菩提故若聞名若供養若同住若憶念若隨出家若聞說法若隨喜善根若遙生欽敬乃至稱揚讚歎名字皆當得阿耨多羅三藐三菩提佛子譬如有藥名為善見眾生見者眾毒悉除菩薩如是成就此法眾生若見諸煩惱毒皆得除滅善法增長。

　　二若有眾生下利他不空於中有法喻合文則可知佛與菩薩俱益不空今不見者不宜見故見不益者無行力故亦遠益故。

　　上來並答所成之行問竟。

　　佛子菩薩摩訶薩住此法中勤加修習以智慧明滅諸癡暗以慈悲力摧伏魔軍以大智慧及福德力制諸外道以金剛定滅除一切心垢煩惱以精進力集諸善根以淨佛土諸善根力遠離一切惡道諸難以無所著力淨智境界以方便智慧力出生一切菩薩諸地諸波羅蜜及諸三昧六通三明四無所畏悉令清淨以一切善法力成滿一切諸佛淨土無邊相好身語及心具足莊嚴以智自在觀察力知一切如來力無所畏不共佛法悉皆平等以廣大智慧力了知一切智智境界以徃昔誓願力隨所應化現佛國土轉大法輪度脫無量無邊眾生。

　　第二佛子菩薩摩訶薩住此下答行所成德問前文有二今亦二段第一答以行成因德二答以因成果德今初具答十二問各有二句上句答下句上云修何滅癡今答以智他皆倣此二用慈降魔夫欲害人反招自害苟欲安人則物我俱安故柔勝剛弱勝強以慈安一切惡魔無以施害慈善根力其功叵量三福則怖之以威智則屈之以辯次四後四文並可知八以方便智慧出生是答一切菩薩已下即是所問準上文中此有七事今波羅蜜下欠總持句然方便有二若加行方便出生地度若善巧方便亦生諸度及餘五法智亦有二若根本智即成內證若後得智即成業用是故此二出生此七言清淨者治彼障故(故柔勝剛等者即借老子道經云柔弱勝剛強御注云柔順可以行權權行即能制物故知柔弱者必勝剛強德經云天下之至柔馳騁天下之至堅御注云天下之至柔者正性也若馳騁伐勝染雜塵境情欲充塞則為天下之至堅矣若河上公意意與前同亦以柔能馳堅如水能穿石今䟽意在此若根本智即成內證等者七事皆有內證及業用故)。

　　佛子菩薩摩訶薩勤修此法次第成就諸菩薩行乃至得與諸佛平等。

　　二佛子下答以因成果問於中亦二先結因成果謂但勤修上來諸行則能次第從因得果。

　　於無邊世界中為大法師護持正法。

　　二於無邊世界下正答所成之德謂護持正法但當勤修上來以行成因之德自當成後護持法等諸德故乘前結因成德明之答上十句文分九段第一答初總句如來法藏守護開演。

　　一切諸佛之所護念。

　　二佛所護念故則答眾魔外道無能沮壞以佛護故。

　　守護受持廣大法藏獲無礙辯深入法門。

　　三守護受持下答攝持正法無有窮𥁞。

　　於無邊世界大眾之中隨類不同普現其身色相具足最勝無比以無礙辯巧說深法其音圓滿善巧分布故能令聞者入於無盡智慧之門。

　　四於無邊下答於一切世界中演說法時十王敬護謂身勝音巧令聞者入智故。

　　知諸眾生心行煩惱而為說法所出言音具足清淨故一音演暢能令一切皆生歡喜。

　　五知諸眾生下答舉世同欽稱機令喜故。

　　其身端正有大威力故處於眾會無能過者。

　　六其身端正下答菩薩愛敬端正有德故其佛灌頂在前第二佛護之中。

　　善知眾心故能普現身善巧說法故音聲無礙得心自在故巧說大法無能沮壞得無所畏故心無怯弱於法自在故無能過者於智自在故無能勝者般若波羅蜜自在故所說法相不相違背辯才自在故隨樂說法相續不斷陀羅尼自在故決定開示諸法實相辯才自在故隨所演說能開種種譬喻之門大悲自在故勤誨眾生心無懈息大慈自在故放光明網恱可眾心。

　　七善知眾生下答得善根力增長白法於中先總明三業後得心下別顯十種自在皆是善根其十自在之能並是增長白法。

　　菩薩如是處於高廣師子之座演說大法唯除如來及勝願智諸大菩薩其餘眾生無能勝者無見頂者無映奪者欲以難問令其退屈無有是處。

　　八菩薩如是下答開演如來甚深法藏。

　　佛子菩薩摩訶薩得如是自在力已假使有不可說世界量廣大道場滿中眾生一一眾生威德色相皆如三千大千世界主菩薩於此纔現其身悉能映蔽如是大眾以大慈悲安其怯弱以深智慧察其欲樂以無畏辯為其說法能令一切皆生歡喜。

　　九佛子菩薩得如是下答攝持正法以自莊嚴於中初明自嚴。

　　何以故佛子菩薩摩訶薩成就無量智慧輪故成就無量巧分別故成就廣大正念力故成就無盡善巧慧故成就決了諸法實相陀羅尼故成就無邊際菩提心故成就無錯謬妙辯才故成就得一切佛加持深信解故成就普入三世諸佛眾會道場智慧力故成就知三世諸佛同一體性清淨心故成就三世一切如來智一切菩薩大願智能作大法師開闡諸佛正法藏及護持故。

　　次徵後釋以攝正法故有十句德亦即是前所成之德可思準之(亦即是前所成之德者即牒前文十種自在總別諸句初智慧輪即牒前總句成就三業智為導故次之九句牒十自在但一二不次一成巧分別即牒前第一得心自在故巧說大法二廣大念力即第二無畏自在三善巧智慧即第三於法自在及第四於智自在由巧慧了法故故合其二四實相總持即第七陀羅尼自在五成菩提却是第五般若自在般若為先故六無錯謬辯即第六辯才自在七得佛加持即前第八隨所演法開譬喻門八普入佛會即大悲自在誨生不倦九同一體性即第十大慈自在同體慈故第十一句作大法師即總結前十)。

　　爾時法會菩薩欲重宣其義承佛神力而說頌言。

　　心住菩提集眾福常不放逸植堅慧正念其意恒不忘十方諸佛皆歡喜。

　　念欲堅固自勤勵於世無依無退怯以無諍行入深法十方諸佛皆歡喜。

　　第二重頌分十頌分二初六偈頌前十種所成行體後四偈頌行所成德前中初二偈頌佛喜於中初半頌不放逸餘頌佛喜。

　　佛歡喜已堅精進修行福智助道法入於諸地淨眾行滿足如來所說願。

　　二有一頌頌入地及大行大願。

　　如是而修獲妙法既得法已施群生隨其心樂及根性悉順其宜為開演。

　　三一頌頌菩薩藏及所應化而為說法。

　　菩薩為他演說法不捨自己諸度行波羅蜜道既已成常於有海濟群生。

　　四一頌頌不捨自行諸度及所念眾生皆令得度。

　　晝夜勤修無懈倦令三寶種不斷絕。

　　五半頌頌不斷三寶。

　　所行一切白淨法悉以迴向如來地。

　　六半頌頌善根方便皆悉不空。

　　菩薩所修眾善行普為成就諸群生令其破晴滅煩惱降伏魔軍成正覺。

　　二菩薩所修下頌行所成德初一頌初行所成因果。

　　如是修行得佛智深入如來正法藏為大法師演妙法譬如甘露悉霑灑。

　　慈悲哀愍徧一切眾生心行靡不知如其所樂為開闡無量無邊諸佛法。

　　後有三偈頌以因成果德於中初二頌通頌前之八叚。

　　進止安徐如象王勇猛無畏猶師子不動如山智如海亦如大雨除眾熱。

　　後一頌別頌第九答攝持正法以自莊嚴以喻而顯一身儀安諦頌前現身次辨德威猛頌前以無畏辯三心定不動頌安其怯弱四智深如海頌以深智慧五法雨滅障頌前而為說法。

　　時法慧菩薩說此頌已如來歡喜大眾奉行。

　　第三時法慧下明結說分謂契理合機故佛喜眾奉也第三會竟。

大方廣佛華嚴經䟽鈔會本第十八之三

　　音釋

　　瑕玷

　　(瑕何加切玷都念切)。

　　勵

　　(音例勉力也)。

　　雋

　　(慈演切前上聲)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第十九之一　踐一

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　升夜摩天宮品第十九

　　自下第四中賢十行會初來意者酬前十行問故匪知之艱行之惟艱前解此行若膏明相頼目足更資故次來也次品來者此會四品分三初二品當會由致次一品當會正宗後一品勝進趣後於由致中此品先明感應道交後品明讚德顯體前會已終將陳後說故次來也。

　　二釋名者會名有三一約處名夜摩天宮會夜摩此云時分即空居之首表十行涉有化物宜適其時時而後言聞者恱伏時而後動見者敬從涉有依空即事入玄託此而說約人名功德林約法名十行會並如後釋三皆依主次品名者大同於會然梵本中上無升字下有神變譯者以升為神變升為神變略有四義一不離前三而升此故二升一處即升一切處故三升已廣其處故四前後同時無障礙故謂佛以圓徧之身不起而升時分天宮升屬如來夜摩約處相違釋也前升須彌後升兜率凖此可知。

　　三宗趣者會品之宗並如名說意趣可知。

　　爾時如來威神力故十方一切世界一一四天下南閻浮提及須彌頂上皆見如來處於眾會彼諸菩薩悉以佛神力故而演說法莫不自謂恒對於佛。

　　四釋文者一品長分為十第一本會圓徧謂前會不散而說後會故初句徧因十方下徧相亦有主伴等並如上說但處加須彌則而演說法通上三會(則而演說法等者前第三會不離前二會而昇忉利則各有菩薩承佛神力說前二會之法今加不離須彌頂上則如法慧承佛神力說十住法故兼前二會通三會法也餘義多同須彌頂品)。

　　爾時世尊不離一切菩提樹下及須彌山頂而向於彼夜摩天宮寶莊嚴殿。

　　第二爾時世尊下不離而升。

　　時夜摩天王遙見佛來。

　　第三時夜摩下天王見佛並如前會。

　　即以神力於其殿內化作寶蓮華藏師子之座。

　　第四即以下各嚴殿座初一句總依空起行故云化作無著導行故曰蓮華一行舍多所以稱藏餘如上說。

　　百萬層級以為莊嚴百萬金網以為交絡百萬華帳百萬鬘帳百萬香帳百萬寶帳彌覆其上華蓋鬘蓋香蓋寶蓋各亦百萬周迴布列百萬光明而為照曜百萬夜摩天王恭敬頂禮百萬梵王踊躍歡喜百萬菩薩稱揚讚歎百萬天樂各奏百萬種法音相續不斷百萬種華雲百萬種鬘雲百萬種莊嚴具雲百萬種衣雲周帀彌覆百萬種摩尼雲光明照曜從百萬種善根所生百萬諸佛之所護持百萬種福德之所增長百萬種深心百萬種誓願之所嚴淨百萬種行之所生起百萬種法之所建立百萬種神通之所變現恒出百萬種言音顯示諸法。

　　百萬已下別顯嚴相於中四初明座體備德嚴皆云百萬位漸增故次百萬夜摩下明座旁圍繞嚴三從百萬下法門行德嚴文有八句攝為四對一因緣二福智深心契理故三願行四體用無生法體之所起故四末後一句法教流通嚴。

　　時彼天王敷置座已向佛世尊曲躬合掌恭敬尊重而白佛言善來世尊善來善逝善來如來應正等覺唯願哀愍處此宮殿。

　　第五時彼下請佛居殿。

　　時佛受請即升寶殿一切十方悉亦如是。

　　第六時佛下如來受請。

　　爾時天王即自憶念過去佛所所種善根承佛威力而說頌言。

　　第七爾時下各念昔因然晉經亦有樂音止息今略無者譯人之意謂不如十解會事歸理不云樂音止息不及迴向事理無礙不云熾然退可同前進可齊後故並略之。

　　名稱如來聞十方諸吉祥中最無上彼曾入此摩尼殿是故此處最吉祥。

　　第八偈讚十佛此十佛是前會十佛之前如次十佛明位漸高念昔亦遠理實三世諸佛皆同此說餘如前會文亦有二先明此界後辨結通前中十偈亦各有四初句標名讚別德次句通顯具吉祥三憶曾入此殿四結處成勝極亦初一句諸頌不同初二字別名次二字通號下三字別德亦皆以下別德釋上別名一以聞十方釋成名稱。

　　寶王如來世間燈諸吉祥中最無上彼曾入此清淨殿是故此處最吉祥。

　　二以世間燈釋寶王義珠有夜光可代燈者為寶中王佛有智光照無明夜故曰寶王。

　　喜目如來見無礙諸吉祥中最無上彼曾入此莊嚴殿是故此處最吉祥。

　　然燈如來照世間諸吉祥中最無上彼曾入此殊勝殿是故此處最吉祥。

　　饒益如來利世間諸吉祥中最無上彼曾入此無垢殿是故此處最吉祥。

　　善覺如來無有師諸吉祥中最無上彼曾入此寶香殿是故此處最吉祥。

　　三四五六義並可知。

　　勝天如來世中燈諸吉祥中最無上彼曾入此妙香殿是故此處最吉祥。

　　七以世燈釋勝天者身智光照勝於天故。

　　無去如來論中雄諸吉祥中最無上彼曾入此普眼殿是故此處最吉祥。

　　八以論雄釋無去者具勇智辯不可動故。

　　無勝如來具眾德諸吉祥中最無上彼曾入此善嚴殿是故此處最吉祥。

　　若行如來利世間諸吉祥中最無上彼曾入此普嚴殿是故此處最吉祥。

　　九十可知又此中殿各舉別名初一嚴體下皆寶之別德謂此寶清淨以用莊嚴殊勝無垢此寶發香是香必妙能嚴之寶無所不見可謂普眼如是嚴者是善莊嚴無處不嚴名普嚴也又善嚴者善因生故。

　　如此世界中夜摩天王承佛神力憶念徃昔諸佛功德稱揚讚歎十方世界夜摩天王悉亦如是歎佛功德爾時世尊入摩尼莊嚴殿於寶蓮華藏師子座上結跏趺坐。

　　第九爾時世尊入下佛同升殿。

　　此殿忽然廣博寬容如其天眾諸所住處十方世界悉亦如是。

　　第十此殿下處忽寬容並如前會。

　　夜摩宮中偈讚品第二十

　　初來意者助化讚揚故說行體性故行所依故然三天偈讚來意宗趣大旨是同但解行願以為異耳。

　　二釋名三宗趣亦不異前約處約行少有別耳。

　　爾時佛神力故。

　　四釋文者文亦有三一集眾二放光三偈讚初中有十一正明集因亦即各隨其類為現神通也。

　　十方各有一大菩薩。

　　二十方下辨主菩薩。

　　一一各與佛剎微塵數菩薩俱。

　　三一一下明眷屬數。

　　從十萬佛剎微塵數國土外諸世界中而來集會。

　　四從十萬下來處分量然顯數隨位增信十住百迴向是萬此合當千而云十萬或譯人之誤或是十百則傳寫之誤。

　　其名曰功德林菩薩慧林菩薩勝林菩薩無畏林菩薩慙愧林菩薩精進林菩薩力林菩薩行林菩薩覺林菩薩智林菩薩。

　　五其名下列菩薩字同名林者表十行建立故行類廣多故聚集顯發故深密無間故扶疎庇暎故此十菩薩表行之體也可以意消息之(表十行建立故者此有五義大意可知初言建立者於法性無修之中而起修故二萬行非一故三聚為十度四行顯發性德令現前故故起信云以知法性無慳貪故隨順修行檀波羅蜜等四一一契理曰深意趣秘妙為密相續無間五扶踈即茂盛之貌如一布施國城內外頭目髓腦而興起故等言庇映者一一行門與慈悲俱普蔭一切相映帶故若建謂修建立謂成立廣謂體廣多謂類異則五句皆二便成十義下三各二可知故下結云可以意消息之)。

　　此諸菩薩所從來國所謂親慧世界幢慧世界寶慧世界勝慧世界燈慧世界金剛慧世界安樂慧世界日慧世界淨慧世界梵慧世界。

　　六此諸菩薩下來處剎名同名慧者十解之慧行所依故。

　　此諸菩薩各於佛所淨修梵行所謂常住眼佛無勝眼佛無住眼佛不動眼佛天眼佛解脫眼佛審諦眼佛明相眼佛最上眼佛紺青眼佛。

　　七此諸菩薩各於下明所事諸佛同名眼者以智導行了了分明成有目之足故斯即十行當位之果佛於此位顯者皆名眼故宜以當界之佛與當界菩薩共相屬對思而釋之(宜以當界等者以佛是當位之果菩薩即當位之因如功德林菩薩下釋云積行在躬功德圓滿故得成於常住之果二慧為最勝故成無勝眼三悟勝義諦名為勝林故成無住眼佛四聞深無畏故成不動五崇真拒迷成大光淨六事理無差離身心相故得解脫七了相不動得審諦眼八照理正修故成明相九照心本源果成最上十鑒達諸佛逈超色聲心言路絕故名智林故得果妙明為紺青眼以菩薩名下文自釋故今屬對則果號可知)。

　　是諸菩薩至佛所已頂禮佛足。

　　八是諸下至已設敬。

　　隨所來方各化作摩尼藏師子之座於其座上結跏趺坐。

　　九隨所下參而不雜。

　　如此世界中夜摩天上菩薩來集一切世界悉亦如是其諸菩薩世界如來所有名號悉等無別。

　　十如此下結通無盡。

　　爾時世尊從兩足上放百千億妙色光明普照十方一切世界夜摩宮中佛及大眾靡不皆現。

　　第二爾時下放光足上謂趺背行必動故背依輪指得有用故表行依信解而成用故餘同前會。

　　爾時功德林菩薩承佛威力普觀十方而說頌言。

　　第三爾時功德林下明說偈讚十菩薩說即為十叚亦以東方為始上方為終各有說偈所依謂承佛力等今初菩薩且就能說積行在躬功德圓滿故名功德若就所歎歎佛勝德故云功德林有十二頌以是會主總敘此會普徧之事。

　　佛放大光明普照於十方悉見天人尊通達無障礙。

　　於中二初八述讚奇特後四舉德釋成前中四初一偈敘此品放光。

　　佛坐夜摩宮普徧十方界此事甚奇特世間所希有須夜摩天王偈讚十如來如此會所見一切處咸爾。

　　次二敘前品感應。

　　彼諸菩薩眾皆同我等名十方一切處演說無上法所從諸世界名號亦無別各於其佛所淨修於梵行彼諸如來等名號悉亦同國土皆豐樂神力悉自在。

　　次三敘此品眾集。

　　十方一切處皆謂佛在此或見在人間或見住天宮如來普安住一切諸國土我等今見佛處此天宮殿。

　　後二明自在普周。

　　昔發菩提願普及十方界是故佛威力充徧難思議遠離世所貪具足無邊德故獲神通力眾生靡不見。

　　後四舉德釋成中二前二舉因顯用。

　　遊行七方界如空無所礙一身無量身其相不可得佛功德無邊云何可測知無住亦無去普入於法界。

　　後二辨果用深廣於中一體用自在上半不去徧至下半卷舒相盡謂一身即多則一相不可得多即是一則多相不可得是故恒一恒多恒非一多由此自在一塵內身無不周于十方徧十方身並潛一塵之內皆悉圓徧非分徧故難思議也後一深廣相成上半牒廣辨深下半釋深顯廣謂不住故無處不至不去故不離本位此釋深也塵毛等處無不普入廣無邊也(一塵內身等者以即一恒多故等)。

　　爾時慧林菩薩承佛威力普觀十方而說頌言。

　　第二上明功德此辨智慧悟此除冥難遇之慧故名慧林偈中歎此。

　　世間大導師離垢無上尊不可思議劫難可得值遇。

　　十頌分三初一明佛難遇。

　　佛放大光明世間靡不見為眾廣開演饒益諸群生如來出世間為世除癡冥如是世間燈希有難可見。

　　次六別釋難遇於中亦三初二益廣難遇。

　　已修施戒忍精進及禪定般若波羅蜜以此照世間。

　　次一因圓難遇。

　　如來無與等求比不可得不了法真實無有能得見佛身及神通自在難思議無去亦無來說法度眾生若有得見聞清淨天人師永出諸惡趣捨離一切苦。

　　後三果深難遇。

　　無量無數劫修習菩提行不能知此義不可得成佛不可思議劫供養無量佛若能知此義功德超於彼無量剎珍寶滿中施於佛不能知此義終不成菩提。

　　三有三偈校量顯勝於中初一長時大行校量次一長時供佛校量後一勝物供佛校量。

　　爾時勝林菩薩承佛威力普觀十方而說頌言。

　　第三勝林悟勝義甚深之法故。

　　譬如孟夏月空淨無雲曀赫日揚光暉十方靡不充其光無限量無有能測知有目斯尚然何況盲冥者諸佛亦如是功德無邊際不可思議劫莫能分別知。

　　偈歎深廣無涯之德十頌分二初三明佛德廣博後七顯法體甚深橫豎互顯前中初二喻況後一法合喻言孟夏月者取意譯也梵本敵對翻云後熱月西域如來聖教一歲立為三際謂熱雨寒西域記云從正月十六日至五月十五日為熱時則後熱月言兼得此方孟夏後半餘之二際各有四月凖釋可知赫日之言但取陽光時長難窮其際耳彼方或為四時與此名同但以正月黑半為首耳不見此文妄為異解(喻言孟夏月者取意譯也下䟽文有六一總顯文意梵本下二會梵經此即刊定引梵破經如下當說今䟽取其所引令順同今經西域如來聖教下三出後熱月相明其三際但是佛教所用俗之所用不必要三亦說四時等赫日之言下四會經通難即刊定破云四月赫日豈勝六月故孟夏之言不順赫日故䟽出意云但取光長者故晉經云譬如春後月虛空無雲翳日曜清淨光春後與孟夏無違赫日明取光遠彼方或為四時下五委彰時分以正濫釋不見此文下六結破刊定謂彼破譯者云凖梵本應云後熱月不合言孟夏月若取意總譯應云譬如盛暑月赫日光熾然於淨虛空中無邊光照曜由方言實無敵對翻故應取意譯也言後熱月者西域時節名字兩說一云一年三時謂春夏秋各四月從十一月半已後至三月半已前名春時餘二時準知一云一年六時各兩月謂從十一月後半至正月前半名春時二從正月半至三月前半名熱時三從此後至五月前半名兩時四從此後至七月前半名秋時五從此後至九月前半名雪時六從此後半至十一月前半名極寒時今梵本云後熱月者當此國二月半已後三月半已前彼方兩熱月中後熱月也然此與西國時復不同此地正暄西域已𤍠是以但可取意譯耳上即刊定記義餘之二際準知者應云從五月十六日至九月十五日為夏即雨際從九月十六日至正月十五日即寒際即雨熱寒之三際也斯即俱舍光法師義若泰法師意從十月半為首泰公約晝夜停等後說增减光公約晝夜極長時後說增减然其兩說亦不愜西域記文刊定承謬更斥經義故云不見此文妄為異解然䟽文已正所引猶畧今當具引彼記第二卷云月盈至滿謂之白分月虧至晦謂之黑分黑分或十四日或十五日以月之大小故然白前黑後合為一月六月合為一行日遊在內近北行也日遊在外近南行也總此二行合為一嵗又分一嵗以為六時正月十六日至三月十五日漸熱時也三月十六日至五月十五日盛熱時也五月十六日至七月十五日雨時也七月十六日至九月十五日茂盛時也九月十六日至十一月十五日漸寒時也十一月十六日至正月十五日盛寒時也如來聖教嵗為三時正月十六日至五月十五日熱時也五月十六日至九月十五日雨時也九月十六日至正月十五日寒時也或嵗為四時春夏秋冬也春三月謂制咀羅月吠舍佉月逝瑟吒月當此從正月十六日至四月十五日夏三月謂頞沙茶月室羅伎拏月婆羅鉢陀月當此從四月十六日至七月十五日秋三月謂頞濕縛庾闍月迦賴底迦月末伽始羅月當此七月十六日至十月十五日冬三月謂報沙月磨祛月頞勒窶拏月當此十月十六日至正月十五日故印土僧徒依佛聖教坐兩安居或前三月或後三月前三月當此從五月十六日至八月十五日後三月當此六月十六日至九月十五日前代譯經律者或云坐夏或云坐臘斯皆邊裔俗語不達中國正旨或方言未融而傳譯有謬釋曰以此文證邪正可知又今之坐夏正取西域四時非佛教所明故記不許)後七中令於依他修三無性觀以餘之二性不離依他故由於二性成依他故謂圓成是依他體性徧計但橫執依他又迷真似現故即依三性說三無性三性尚一豈有三無三無但是即有之無三性但是即無之有有無不二為一實性有無形奪性亦非性故於依他中具修諸觀(謂圓成即是依他之體故觀依他必觀其體離依他性無可橫執故遍計性亦約依他又迷真似現者此之一句具足三性迷即遍計真即圓成似即依他前意明二不離依他此義明二能成依他故但觀依他已具三性即依三性下第二明三無性不離三性全是唯識偈文具足應云即依此三性立彼三無性初則相無性次無自然性後由遠離前所執我法性則三無性依三性有三性尚一下三明融通謂三性是有尚猶是一三無無相豈定有三故收三性但是一有三無但是一無離有無無故有無不二初句約顯後有無形奪下約遮餘義玄中已具其相)。

　　諸法無來處亦無能作者無有所從生不可得分別一切法無來是故無有生以生無有故滅亦不可得一切法無生亦復無有滅若能如是解斯人見如來。

　　文即分三初三作生無自性性觀次二兼修勝義無自性性觀後二修相無自性性觀(初三作生無自性性觀者即第二依他上無性也即唯識云次無自然性然三無性名須彌偈品文中已有今復畧釋謂法從緣無自然生性故上生無自性即是所無下一性字是無性性謂無自然生之自性為其性故勝義無自性性者即第三無性勝義自性即是所無下一性字義同於前顯無彼勝義之性為其性故勝義即是圓成圓成即是真如故唯識云此諸法勝義亦即是真如常如其性故即唯識實性相無自性性者即第一無性謂遍計之相亦不可得如繩上蛇下一性字是第一性以相無自性而為其性故)今初即分為三初偈正觀無生初句果空謂緣生果法非先有體從世性微塵及未來藏因緣心識中來若有來處即先已有如鳥來棲樹何得言生次句因空既無有果對何說因又世性等亦是妄計因緣有故次句雙遣所從是因所生是果又初句不自生次句不他生次句不共生又初句非先有而生次句非先無而生次句非半有半無三義各以末句息妄成觀(初句果空等者即中論先有先無門觀也然亦名奪破於中先奪破其所計先有總舉諸宗世性微塵即是外道及未來藏即一切有部因緣通大小乘約相心識即唯識唯心所現若執定有皆為所遣從若有來處下縱破鳥來棲樹即中論青目釋無來文謂先有鳥而來就樹可名為來今從無之有曰生曾何先有次句因空者即經亦無能作者能作是因因即我也亦即牒辭則通於法瑜伽論云順益是因義謂無常法為因無有常法能為法因又雖無常法為無常因然與他性為因亦與後自性為因非即此剎那從既無有果下破也即相待門破可知又世性等亦是妄計因緣有故者亦因緣門因緣無性故亦無體門但有妄計無實體故又初句不自生等者上之四句各別門破今通用因緣門以四開破畧無無因中觀論云諸法不自生亦不從他生不共不無因是故知無生而雜集論二門釋之一云不自生者謂一切法非自所作彼未生時無自性故不從他生者謂彼法緣非作者故不從共生者謂即由此二種因故非不自作他作故不無因生者謂緣望眾生有功能故二又因緣互奪釋云自種有故不從他等次後當釋又初句非先有下前來唯初句用先有門今通三句皆用先有先無門中論因緣品云果先於緣中有無俱不可先無為誰緣先有何用緣影公云因中先有則境界在六根因中先無則因同非因因同非因則可鑽冰出火境界在六根則可湯中求冰若亦有亦無則具上二過其第四句乃非此門故中論云若果非有生亦復非無生亦非有無生何得言有緣)。

　　次偈以無生釋無滅略有三義一無生可滅故二無待對故三例生從緣故。

　　後偈觀成利益經云無生即是佛故論云若見因緣法則為能見佛依他因緣即無生故(經云等者正是大品法尚答常啼云諸法如即是佛諸法無生即是佛等下句既云斯人見如來即無生是佛義耳須彌偈讚品一切慧菩薩云一切法無生一切法無滅若能如是解諸佛常現前故論云等者即中論四諦品末云是故經中說若見因緣法則為能見佛見苦集滅道而論引經即智嚴經至第十菩薩當具引之)。

　　諸法無生故自性無所有如是分別知此人達深義以法無性故無有能了知如是解於法究竟無所解。

　　次二偈約依他兼修勝義無自性性觀中前偈遣所觀上半辨觀下半明益各含二義故致兼言一者成前謂非唯能相之生生即無生所生法體從緣無性即無所有此顯依他無性是圓成性益云深者即事而真故二云無生真性亦無所有即彼勝益無自性性益云深者真性不立故(各含二義者釋上兼修之言而云各者正取上半觀相下半觀益為各二義即依他圓成如下䟽列而下遣能亦含依圓故此各言兼於能所方順二偈兼修之言一者成前下別示二義之相此即依他中義也先明觀相由前偈遣能相四相畧舉生滅已含住異此偈遣所相色心法體由四相相成其有為當法緣生故無自性觀益可知二云無生下即兼修勝義無性義也)後偈遣能觀然有二義一成前所觀謂以無性故無有能了如無有人能了龜毛長短大小知無所了是究竟了二是正遣能了既無所了亦無能了能所兩亡為究竟解(後偈遣能觀者然此䟽中二義亦通前依圓前義依他圓成俱無所了後義依圓皆無能了皆由即性即無性故故䟽結云能所雙亡即正結上二義也亦通結上二偈能所)。

　　所說有生者以現諸國土能知國土性其心不迷惑世間國土性觀察悉如實若能於此知善說一切義。

　　後二偈明相無自性性觀中初偈正明後偈總結前中上半顯執不了國等依他謂為現見妄計為生故晉經云所言有生者當知由所生下半明觀若知無性則離徧計故後偈總結稱於事理之實以觀世等故善說也(不了國等者而言等者國即共業緣生以後偈總結云世間國土性世間之言通有情世間故致等言言謂為現見者以中論內小乘被破皆悉救云世間現見故意云不合與世間相違又佛言世智說有我亦說有世智說無我亦說無今現見有國等諸法豈得言無故引𣈆經云當知由所生所生即現故見國等)。

　　爾時無畏林菩薩承佛威力普觀十方而說頌言。

　　第四以信樂力聞深不畏名無畏林偈歎信向益深德故。

　　如來廣大身究竟於法界不離於此座而徧一切處。

　　十頌分二初一所信之境謂法身體即法界智身證極法界致令應用之身不動而徧。

　　若聞如是法恭敬信樂者永離三惡道一切諸苦難。

　　後九聞信之益分五初一聞信離惡。

　　設往諸世界無量不可數專心欲聽聞如來自在力如是諸佛法是無上菩提假使欲暫聞無有能得者。

　　次二辨其難聞。

　　若有於過去信如是佛法已成兩足尊而作世間燈若有當得聞如來自在力聞已能生信彼亦當成佛若有於現在能信此佛法亦當成正覺說法無所畏。

　　次三明聞信成佛將過去已成證現未當成。

　　無量無數劫此法甚難值若有得聞者當知本願力。

　　四有一偈明聞必有由勵物起願。

　　若有能受持如是諸佛法持已廣宣說此人當成佛況復勤精進堅固心不捨當知如是人決定成菩提。

　　五有二頌顯起行益。

大方廣佛華嚴經疏鈔會本第十九之一

　　音釋

　　拒

　　(舊許切抵也)。

　　曀

　　(於計切音醫)。

　　盲

　　(眉庚切目無瞳也)。

　　翳

　　(於計切蔽也)。

　　濫

　　(盧瞰切音藍去聲水延漫也)。

　　暄

　　(呼淵切溫也)。

　　愜

　　(乞恊切音怯適意也)。

　　謬

　　(靡㓜切詐也)。

　　勵

　　(力霽切音例勉力也)。

大方廣佛華嚴經䟽鈔會本第十九之二　踐二

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　爾時慙愧林菩薩承佛威力普觀十方而說頌言。

　　第五拒妄崇真拒迷崇智名為慙愧林故偈讚如來大智勝益。

　　若人得聞是希有自在法能生歡喜心疾除疑惑網。

　　十頌分三初三法說難思次六以喻並决後一結德歸佛今初初偈明聞生勝益令物希聞自在法者即佛智也。

　　一切知見人自說如是言如來無不知是故難思議。

　　次偈佛窮種智故下位難思。

　　無有從無智而生於智慧世間常暗㝠是故無能生。

　　後偈顯智從生此文反顯然有二意一者成前謂欲生智慧當於佛求佛無不知故不應求之於凡凡暗㝠故猶搴芙蓉必於深水而於木末安可得耶(後有一偈下䟽文有三一案經釋有二意前二中云猶搴芙蓉等即顯所應而於木末非所應也即楚詞意彼云搴芙蓉於木末此明不應也)二者成後智從熏習自種而生不從煩惱無智所生是故下言二心不同時屬自愚智故故應慎所習也(二者成後智從熏習自種有二先正釋謂由本有無漏種子與多聞熏習和合而生無漏智故依唯識論本有新熏三師異說第一清目等師唯立本有故論云有義一切種子皆悉性有不從熏生由熏習力但可增長第二難陀唯立新熏故論云有義種子皆熏故生所熏能熏俱無始有故諸種子無始成就第三護法正義論云有義種子各有二類一者本有二者始起乃至云由此應信凡有諸有情無始時來有無漏種不由熏習法爾成就又云其聞熏習非唯有漏聞正法時亦熏本有無漏種子令漸增盛展轉乃至生出世心釋曰出世心者即是見道其第三義正同瑜伽三十五種性品論云云何種性謂略有二種一本性住種性二習所成性住種性者謂諸菩薩六處殊勝有如是相從無始世展轉傳來法爾所得名本性住種性今䟽云熏習即是新熏自種而生者熏但熏舊無別新成)若爾何以經言煩惱泥中有佛法矣此說在纏如來藏故然此大智從藏德生非從迷起(若爾何以經言下第二釋難會通有兩重難初即引淨名第二佛道品難因淨名問文殊言何等為如來種文殊師利言有身為種無明有愛為種四顛倒為種五葢為種六入為種七識處為種八邪法為種九惱處為種十不善道為種以要言之六十二見及一切煩惱皆是佛種何謂也答曰若見無為入正位者不能復𤼵阿耨多羅三藐三菩提心譬如高原陸地不生蓮華卑濕淤泥乃生是華如是見無為入正位者終不復能生於佛法煩惱泥中乃有眾生起佛法耳今䟽引此以為難耳又入大乘論第一引龍樹偈云不從虗空有亦非地種生但從煩惱中而證成菩提皆此義也此說在纏下䟽答然約彼經文見無為入正位者不生佛法則已入見道便不能發若約迦葉領解云如是聲聞諸結斷者於佛法中無所復益則諸凡夫地前菩薩有諸煩惱增修對治成諸度門得為佛種若已斷結不可得為一切智因故諸菩薩留惑潤生以至惑盡故攝論云煩惱伏不起如毒呪所害留惑至惑盡證佛一切智此是經之顯意今䟽所明乃是經之蜜意而是勝鬘楞伽等義故云在纏如來藏煩惱如泥覆於二藏然大智自從所藏不空大智光明遍照法界義生故二相亦異)若爾煩惱即菩提復云何通約體性故從所迷故如波與濕(若爾等者即第二重難既言即者則不得云二事別也謂迷真起妄說為煩惱妄體即真元是佛種無行經云婬欲即是道恚癡亦復然等䟽約體性故下䟽答上難有其二意一約體性者煩惱性即菩提非約相也故淨名云煩惱是道塲知如實故無行經云貪欲及瞋恚無有能得者是法皆如空知是即成佛故知煩惱實性即菩提耳亦就相明二事不一二云約所迷故者即第二義也謂迷真起妄離真則無能迷妄心故云即菩提耳真即性淨菩提如波與濕雙喻上二濕是波性波是濕相動濕成波是波所依能所不同故非一也)然實義者真妄愚智若約相成二門峙立若約相奪二相寂然雙照二門非即非離若說一者離之令異如此章中若云異者合之令同如後章是善須得意勿滯於言(然實義者下第二會實義通會兩章方顯中道正通煩惱即菩提難是顯真妄交徹之義雖說三門義含四句謂初二門峙立依理成事則唯妄非真事能顯理即唯真非妄故各峙立若說一者下明此二章正為破病若㨿菩薩二皆會中又此章則二門峙立後章則二相寂然故合此二非即非離言若說一者則離之今異者謂有問言萬法即真一如無異故妄即真有何過耶答略有三過一者能依即是所依謂依真有妄如依水有波今妄即是真便無能依以無能依亦失所依則生滅真如二俱不立二者既不異亦失真妄以妄即真故無妄無妄對何說真三者亦失真假二門若別則三義俱成如金與嚴具波之與水動濕體相二俱不同能依所依各有三義皆不雜亂若云異者合之令同者下章云如金與金色其性無差別等)若凖晉經云非從智慧生亦非無智生了達一切法滅除世間闇則顯智體絕於愚智不稱實了則名無智此偈雙明性相後喻但顯二相不同。

　　如色及非色此二不為一智無智亦然其體各殊異如相與無相生死及涅槃分別各不同智無智如是世界始成立無有敗壞相智無智亦然二相非一時如菩薩初心不與後心俱智無智亦然二心不同時譬如諸識身各各無和合智無智如是究竟無和合。

　　二並決中二先五明二性相違後一辨功能不等今初唯第二偈三句是喻餘偈喻合各有半偈一約色非色者非色謂心緣慮質礙體性不同故二中有二喻相無相者理事相反生死涅槃真妄相反雖同一體分別義門不相是故三成之與壞約相別故四初心後心時不同故五諸識身所用別故緣會不同故眼無耳用又此眼識不合餘根識身同識尚不相合愚智性異安得相生(諸識身下釋此有四意一眼唯見色耳唯聞聲等二緣會不同者眼以色等而為緣故耳用聲等為緣故三眼無耳用者對於果位互用而說初意顯自此意遮他四又此眼識不合餘根者亦對六根互用義說以互用義或言眼根發於眼識而了六境餘根亦爾即第三意對之二或言眼根能發六識以了六境此意對之此識不合餘根此根亦不𤼵餘識更有說言言互用者眼根發耳識而能齅於香等不出上之二意識身同識下結其不同)。

　　如阿伽陀藥能滅一切毒有智亦如是能滅於無智。

　　二功能不等者非唯二性各別然智能滅愚愚不滅智藥能去毒毒不去藥亦猶明能滅闇闇不滅明(二功能不等下先法說後舉二喻皆明不等此亦生公十四科善不受報義彼問云善惡相傾其猶明闇不並云何言萬善理同惡異各有限域耶答明闇雖相傾而理實天絕明能滅闇故無闇而不滅所以一爝之火與巨澤火同闇不能滅明以其理盡闇質故也思之可知)。

　　如來無有上亦無與等者一切無能比是故難值遇。

　　三一偈結歸如來逈出世表故難值遇。

　　爾時精進林菩薩承佛威力普觀十方而說頌言。

　　第六勤觀理事同無差別離身心相故名精進十頌總相顯佛此德前即無差之差此乃差之無差二章相接顯非即離亦互相成(二章相接者非即離義已如上明言互相成者由非即故方成不離等故有問言若言不一者即應離於金別有器體若異金有體者即應與金不異以同金有體無差別故言無差別者一種有體故答只由不異方得不一何者若異即妄自有體不依真立不依真故即不得有妄今有妄者由不異故得成不一以妄無自體故妄依真成以妄成故與真不一如波依水由不異水遂得成波以波成故與濕不一此上即以不異成不一也言不一成不異者即如上章由有能依所依故得交徹不異如有波故說波即濕由有濕故說水即波等)。

　　諸法無差別無有能知者唯佛與佛知智慧究竟故。

　　十頌分二初一約法雙標後九就喻雙釋今初也初句標其所知五類之法皆無有差餘三句對人以顯次句揀非餘境下半唯佛究𥁞。

　　如金與金色其性無差別法非法亦然體性無有異。

　　後九釋中前五釋所知後四釋能知前中初四正釋後一遣疑前中皆上半喻下半法無差所由在於末句然其能喻不離諸法取其所易喻其所難耳(然其能喻者如云眾生非眾生三世生滅皆是初句諸法中[(冰-水+〡)*ㄆ]並無差別斯則難見若就未來無過去相則無相理昭然易見故喻色心無相之難)一體色無別喻此喻為總喻雖是一法合有二該橫豎故(此喻為總者法非法言該通性相及諸法故)豎約理事交徹法者事也非法理也色即空故亦可法真法也非法妄法也取文雖異義旨乃同謂如金之黃色與金體斤兩性無差別隨取互[(冰-水+〡)*ㄆ]合中金是所依喻其真法色是能依喻妄非法以妄無體攬真而起則真無不隱唯妄現也以真體實妄無不𥁞唯真現也是則無體之妄不異體實之真故云無有異也亦同密嚴如金與指環展轉無差別(取文雖異者謂若理若事若真若妄此文乃異互相交徹義旨則齊亦同密嚴者問明已引云如來清淨藏世間阿頼耶如金與指環展轉無差別則金色如指環金體即金然此上不異總有四句一以本成末本隱末存此即存隱不異即䟽云以妄無體攬真而起則真無不隱唯妄現也二攝末歸本末盡本顯此即顯滅不異故䟽云以真體實妄無不盡唯真現也三攝本從末末存攝末歸本本顯此則兩法俱存但真妄有異即有真有妄明不異故䟽云是則無體之妄不異體實之真故云無有異也四攝本從末本隱是不無義攝末歸本末盡是不有義此則不有不無明不異亦是末後二句又非異故非邊不一故非中非邊非中是無寄法界妙智所證湛然常住無所寄也又非一即非異故恒居邊而即中等又非一即生死非異即涅槃非一即非異故恒住生死即處涅槃等云云然其法體圓融無礙上來所說非一異等亦是假言故前䟽云善須得意以法就喻金等亦然)橫者異法相望法者可軌之法也非法者不可軌之法也又法謂有法非法謂無故中論釋法不生非法云有不生無故體性無異者謂同如故(橫者異法相望者即一切差別法無差別也法即是善法非法即惡法故百論取般若意云福上捨何況罪以金剛云法尚應捨何況非法故以非法而名為罪又法謂有法者亦是橫論有無相對故中論下引論證成無法為非法也即第三論成壞品頌云從法不生法亦不生非法從非法不生法及於非法直釋偈意法即是有如色心等非法是無如兔角等若從法生法如母生子法生非法如人生石女兒從非法生法如兔角生人從非法生非法者如龜毛生兔角故長行釋云從法不生法者若至若失二俱不然從法不生非法者非法名無所有法名為有云何從有相生無相從非法不生法者非法名為無無云何生有若從無生有者是則無因無因則有大過是故不從非法生法不從非法生非法者兔角不生龜毛)然前義正順於喻後義乃順標中諸法之言要由初義性相無差方得顯於後義事事無差若但用後義未顯相全同性那得顯於事事同於一性(然前義下斷上二說前義即事理無礙後義即事事無礙若但用後義下反以理結要用上二謂要由事理無礙方得以理融於事事事隨理而融通耳此中更有別義謂又若依前義則心等四類即第五無為若依後義由無為故前四無差又依前義是性無異故無有差若依後義是同一如體故無差也)。

　　眾生非眾生二俱無真實如是諸法性實義俱非有。

　　第二偈假名不實喻以真奪俗是故無差攬緣成眾生即虛非眾生所遣既無能遣安有故俱無實以喻諸法皆無實義並從緣故若以正報為眾生依報非眾生乃全是所喻非實之相尚難顯了(以真奪俗下初立二相次所遣既無下釋無實義以喻下釋合下半後若以正報下結彈古釋)。

　　譬如未來世無有過去相諸法亦如是無有一切相。

　　三三世互無喻喻無相故無別謂若未來有過去者應名過去何名未來故知定無過現之相文舉一隅應反餘二諸法無相如彼互無此以差別喻無差別(文舉一隅應反餘二者應明現在無過未過去無現未等故論語云舉一隅不以三隅反諸法亦然)。

　　譬如生滅相種種皆非實諸法亦復然自性無所有。

　　四四相非實喻喻無性故無差別生等四相離所相法無別自性一切諸法離所依理無別自性此以相無喻於性無。

　　涅槃不可取說時有二種諸法亦復然分別有殊異。

　　後遣疑者疑云若都無別云何見有性相等殊故此釋云亦如涅槃體離有無百非斯絕而強立名字曰餘無餘諸法亦然真俗並虛分別成異若離分別則無一切境界之相(真俗並虗等者故肇公云涅槃葢是鏡像之所歸絕稱之幽宅也豈可以有無標牓故有餘無餘乃出處之異號應物之假名耳若離分別者即起信論前文已引此論前文云一切境界唯依妄念而有差別次云若離心念則無一切境界之相)。

　　如依所數物而有於能數彼性無所有如是了知法。

　　第二四偈喻能知者皆展轉遣疑初偈疑云既有分別則有能知故釋云離所數物無能數數既所知無性何有能知無知之知是真了法。

　　譬如筭數法增一至無量數法無體性智慧故差別。

　　次復疑云若依向喻能數喻能知能知雖無所知猶有故復用能數法以喻所知智慧差別以喻能知反覆相遣顯無差理謂一上加一名之為二乃至百千皆是諸一由能數智作百千解故晉譯中第三句云皆悉是本數今譯明一多相待故無體性喻彼妄想於無性中計為有無耳(反覆相遣者謂以所知遣能知復以能知遣所知耳)。

　　譬如諸世間劫燒有終𥁞虛空無損敗佛智亦如是。

　　次又疑云都無能所何名佛智故釋云能所雙亡佛智斯顯故所知妄法如世成壞能知真智湛若虛空尚不初成况當有敗如出現品又權智照俗同世成壞權即是實如不離空。

　　(況當有敗者經云譬如世界有成壞而其虛空不增減一切諸佛成菩提成與不成無差別是也)。

　　如十方眾生各取虛空相諸佛亦如是世間妄分別。

　　末偈疑云佛智既等應用何殊釋云隨心妄取佛無異相又謂常無常如各取空佛智雙非如空無別。

　　爾時力林菩薩承佛威力普觀十方而說頌言。

　　第七智了三種世間性相諸邊不動故名力林。

　　一切眾生界皆在三世中三世諸眾生悉在五蘊中諸蘊業為本諸業心為本心法猶如幻世間亦如是。

　　十頌顯佛離相真智於中分三初四徧明世間次五雙遣世及出世後一觀成利益今初略有二觀初二偈攝末歸本觀顯眾生世間空後二緣生無作觀兼顯器世間空今初也初二句推假名眾生不出三世顯是無常次二句推三世眾生不出於蘊顯無有我次句蘊由業生以明果空顯非邪因次句推業唯心明心外無法次句體心如幻不離性空及與中道如幻無性故非有非無故末句以本例末則上五一如皆展轉緣生故。

　　世間非自作亦復非他作而其得有成亦復得有壞世間雖有成世間雖有壞了達世間者此二不應說。

　　二緣生無作觀中初偈無作故緣成後偈緣成即無作(二有二頌下䟽文有二初總科謂前偈上半無作下半緣成後偈上半緣成下半無作)今初言不自他作者通遣諸非一約外道非自性等作亦非梵天等他作但以虛妄無業報故廣如三論破(非自性等作者即明非自作也外道宗計之盛不出數論勝論數論計自性能作自性即冥諦能作而我非能作者但是知者而疏言等即等於我我為能作者即勝論師次言亦非梵天等作者且等取安茶論師所計第一䟽已明自在即塗灰外道所計合上為共作離上為無因故但舉自作四句已備但以虗妄者即總破四句四句之計皆無業報言廣如三論破者不欲繁文指廣有原然三論皆破百論廣破二宗今取順非四句作苦且依十二門論釋云然自性一計第一䟽抄已廣破竟衛世計我為自今當更釋即觀作者門第十偈云自作及他作共作無因作如是不可得是則無有苦長行以因緣門釋則通小乘大乘等次約破外道說先總敘云如經說有裸形迦葉問佛苦自作耶佛默然不答世尊若爾苦不自作者是他作耶佛亦不答世尊若爾苦自作他作耶佛亦不答世尊若爾者苦無因無緣作耶佛亦不答釋曰下論破有二意一約性空結云如是四問佛皆不答當知苦則是空第二約外道說問曰佛說是經不說苦空隨可度眾生作是說是裸形迦葉謂人是苦因有我者說好醜皆神所作神常清淨無有苦惱所知所解悉皆是神作好醜苦樂還受種種身以是邪見故問佛苦自作耶是故佛不答苦實非是我作若我是苦因因我生苦我即無常何以故若法是因及從因生法皆亦無常若我無常則罪福果報皆悉斷滅修梵行福報是亦應空若我是苦因則無解脫何以故我若作苦離苦無我能作苦者以無身故若無身而能作苦者得解脫者亦應是苦如是則無解脫而實有解脫是故苦自作不然釋曰此破我為自作故䟽云自性等等於我故次破他作論云他作苦亦不然離苦何有人而能作苦與他復次若他作苦者則為是自在天作如此邪見問故佛亦不答而實不從自在天作何以故性相違故如牛子還生牛若萬物從自在天生皆應似自在天是其子故復次若自在天作眾生者不應以苦與子是故不應言自在天作問曰眾生從自在天生苦樂亦自在天生以不識樂因故與其苦答曰若眾生是自在天子者唯應以樂遮苦不應與苦亦應但供養自在天則滅苦得樂而實不爾但自行苦樂因緣而自受報非自在天作復次彼若自在者不復有所須有所須自作不名自在若無所須何用變化作萬物如小兒戲復次若自在作眾生者誰復作自在若自在自作則不然如物不能自作若更有作者不名自在下廣有破具如彼論乃至云若自在作苦樂等事而自成壞世間法等又自在亦從他作則無窮無窮則無因故非自在已破共作有上二過故假因和合故非無因四皆邪見故佛不答破梵天等例同自在約人雖異他作義同然此方妄計亦自西天相傳之說案三王曆云天地渾沌盤古生其中一日九變神於天聖於地天日高一丈地日厚一丈盤古亦長一丈如此萬八千嵗然後天地開闢盤古龍身人首首極東西足極東西左手極南右手極北開目成曙合目成夜呼為暑吸為寒吹氣成風雲叱聲為雷霆盤古死頭為甲喉為乙肩為丙心為丁膽為戊脾為己脅為庚肺為辛腎為壬足為癸目為日月髭為星辰眉為斗樞九竅為九州乳為崑崙膝為南嶽股為太山尻為魚鼈手為飛鳥爪為龜龍骨為金銀髮為草木毫毛為鳬鴨齒為玉石汗為雨水大腸為江海小腸為淮泗膀胱為百川面輪為洞庭韋昭同記曰世俗相傳為盤古一日七十化覆為天偃為地八萬嵗乃死然盤古事跡近為虗妄既無史籍難可依憑但是古來相傳詭妄耳斷曰誠如所言亦依稀西域梵天韋紐等今既破邪敘之無失)二約小乘非同類因自作亦非異熟因他作以皆相待無自性故。

　　三約因緣相待如十地論及對法所明(三約因緣者十地在下對法云自種有故不從他待眾緣故非自作無作用故不共生有功能故非無因斯則以因為自以緣為他假因遣緣假緣遣因假無用以遣共假有功遣無因十地更廣)四約以因望果中論云自作及他作共作無因作如是說諸苦於果則不然此自他言含於二意一以果為自以因為他論云果法不能自作己體故二以因為自以緣為他此明不從因緣無果待對故離既不成合亦不成故論云若彼此共成應有共作若彼此尚無作何况無因作彼此即自他也(約以因望果者初標也即無相宗說中論云下次引論正釋即破苦品初引一偈即初總標偈明四句不作此自他下三䟽釋初以果為自引論果法不能自作己體即青目釋因緣品中不自生義其以因為自以緣為他雖同雜集雜集即因緣相奪此即當句以辨緣生無果對待正釋偈中於果則不然也然疏取意釋初二句若論偈中各一偈破破初自作云苦若自作者則不從緣生因有此陰故而有彼陰生釋曰上半縱其自作不從緣下半示其因緣明非自作次破他作云若謂此五陰異彼五陰者如是則應言從他而作苦釋曰此但反顯不他作以今此陰必不異後故不他作必若令異因則異果因同非因自作他作俱不從緣如何得果以待於因故不可也離既下䟽生起第三四句後引論正釋不共句但躡前縱破舉況釋第四句故上論云有因尚不成無因何得成)下半二意一不礙緣成以遣無因二非但不礙幻有亦由有空義故能成因果是則不動真際建立諸法又非但說於苦四種義不成一切外萬物四義皆不成成壞之言顯兼器界(下半二意者即經而其得有成亦復得有壞前意則上半性空不礙下半緣成即事理無礙義後意由上性空成於下半即以有空義故一切法得成則是事理相成門又非下即是中論結例之言成壞之言者中論正約正報今經意在雙含耳)。

　　後偈緣成即無作者向約幻有雖言成壇幻有即空故不應說是則不壞假名而說實相。

　　云何為世間云何非世間世間非世間但是名差別三世五蘊法說名為世間彼滅非世間如是但假名云何說諸蘊諸蘊有何性蘊性不可滅是故說無生分別此諸蘊其性本空寂空故不可滅此是無生義眾生既如是諸佛亦復然佛及諸佛法自性無所有。

　　第二五頌雙遣中初半偈假徵次半標答次偈出體釋成蘊是世間緣成寂滅即出世間故淨名經云世間性空即是出世間一體說二故云假名(故淨名下引證即不二法門品第十二那羅延菩薩曰世間出世間為二世間性空即是出世間而於其中不入不出不溢不散是為入不二法門是也又思益第一云五陰是世間世間所依止依止於五陰不脫於世間菩薩有智慧知世間實性所謂五陰如世間法不染又云五陰無自性即是世間性若人不知是常住於世間若見知五陰無生亦無死是人行世間而不依世間凡夫不知法於世起諍訟是實是不實但是二相中我常不與世起於諍訟事世間之實相悉已了知故與此大同)次二句徵蘊名體世以蘊為體蘊以何為體次二句標答上句答體下句答名應名無生五蘊既云性不可滅則顯前非事滅(則顯前非事滅者然滅有二種謂理及事故上出世間亦有二種一約事出謂地前為世間登地為出世此約事滅由偈但云彼滅非世間則通二釋以此文證明非事滅二者約相名世約性為出世即今文意即約理滅合於淨名思益等經)次一偈釋成空故不滅亦非事在不滅則知本自不生是無生義(則知等者既言空故不可滅是無滅義而結云此是無生義者以無可滅故是本自不生即法自在菩薩曰生滅為二法本不生今則無滅得此無生法忍是為入不二法門)後偈例出世間顯智正覺世間亦應緣無性又證無性之理為自體故(又證無性之理者前約應身論無性此約真身論無性)。

　　能知此諸法如實不顛倒一切知見人常見在其前。

　　末後一偈明觀益者佛以實法為其體故見法則常見佛也。

　　爾時行林菩薩承佛威力普觀十方而說頌言。

　　第八照理觀佛而起正修故名行林。

　　譬如十方界一切諸地種自性無所有無處不周徧佛身亦如是普徧諸世界種種諸色相無住無來處。

　　十頌觀佛體相普周德於中分二前七約喻顯修後三見實成益前中復二初二地種無性普周喻喻佛無生徧應德。

　　但以諸業故說名為眾生亦不離眾生而有業可得業性本空寂眾生所依止普作眾色相亦復無來處如是諸色相業力難思議了達其根本於中無所見。

　　後五業相無依成事喻喻佛難思現用德於中二三偈喻二偈合前中初一明業果互依次偈明相依無性業不離生故業性空因業有生故生無來處後偈雙結難思顯成真觀若逆推其本業復有因卒至無住無住無本故無所見無見之見方了業空(若逆推等者前偈因業有生即是順明今明生依於業業亦從緣故云性空已是逆推言卒至無住即淨名經意彼逆推云身孰為本答曰欲貪為本又問欲貪孰為本答虗妄分別為本又問虗妄分別孰為本答曰顛倒想為本又問顛倒想孰為本答曰無住為本文殊師利從無住本立一切法今經中三並攝在業眾生即身空寂無來即無住本)。

　　佛身亦如是不可得思議種種諸色相普現十方剎身亦非是佛佛亦非是身但以法為身通達一切法。

　　二頌合中初偈難思普應合上業果互依次二句以互不相是合互依無性身若是佛轉輪王等即是如來佛若是身正覺之心應同色相後二句結示真體唯如唯智合第三偈難思達本(身若是佛者謂色相之身即金剛經云若以三十二相觀如來者轉輪聖王即是如來後二句結示三即如如四即如如智)。

　　若能見佛身清淨如法性此人於佛法一切無疑惑若見一切法本性如涅槃是則見如來究竟無所住若修習正念明了見正覺無相無分別是名法王子。

　　二有三偈明見實中初頌見佛即了法以見佛稱性不疑同體故(以見佛稱性者三寶同體佛即是法法即是眾故經云清淨如法界者如即稱義人信法界難信法佛故致如言實則佛身即法界也)次偈見法即見佛了法即性淨知佛不住性相故後偈明了正修行照了無相心寂分別寂照雙流故名正念則從佛法生是法王子故。

　　又上三偈初知離名為法次如法名為佛後知無名為僧窮見三寶之實(初知離名法者即思益第一已如上引第曰句云是菩薩遍行)。

大方廣佛華嚴經䟽鈔會本第十九之二

　　音釋

　　搴

　　(苦堅切音牽)。

　　淤泥

　　(云虗切音迂)。

　　峙

　　(丈几切池上聲屹立也)。

　　爝

　　(子肖切炬火也)。

　　攬

　　(魯敢切音覧手取也)。

　　裸

　　(郎果切赤體也)。

　　混沌

　　(混胡本切魂上聲沌徒本切豚上聲混沌隂陽未分也)。

　　曙

　　(殊遇切旦也)。

　　叱

　　(尺栗切嗔入聲怒聲也)。

　　膽

　　(都敢切連肝之府也)。

　　脾

　　(頻彌切土藏也)。

　　脅

　　(虗業切腋下也)。

　　肺

　　(芳吠切金藏也)。

　　腎

　　(時忍切水藏也)。

　　髭

　　(津私切口毛也)。

　　樞

　　(抽居切音樗)。

　　竅

　　(苦第切穴也)。

　　尻

　　(苦高切脊梁盡處為尻)。

　　鳬

　　(逢無切水鳥也)。

　　膀胱

　　(膀音旁胱音光膀胱脬也)。

　　詭

　　(古委切詐也)。

　　韋紐

　　(紐女九切韋紐天名)。

大方廣佛華嚴經䟽鈔會本第十九之三　踐三

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　爾時覺林菩薩承佛威力徧觀十方而說頌言。

　　第九照心本末名為覺林。

　　十頌顯於具分唯識大分為二前五約喻顯法後五法合成觀前中二前二約事後三約心乍觀此喻似前喻所作後喻能作細尋喻意前喻却親故喻真妄依持後喻心境依持然依生滅八識但有心境依持而即如來藏心故有真妄依持以會緣入實差別相盡唯真如門即前喻所顯攝境從心不壞相故是生滅門即後喻所明存壞不二唯一緣起二門無礙唯是一心故下合中但明心造欲分義別喻顯二門是名具分唯識(具分唯識者已如上釋正取真妄合成以為具分乍觀此喻等者即揀刊定云前二喻真妄心所作以辨唯識次二喻真妄心能作以辨唯識今言似者大種異色似畫師所作然不離心有彩畫者似能作也則麤觀似爾細尋不然細尋已下即顯正義然依生滅下辨一所由顯法相宗但是心境依持而即如來藏下辨具二所以於中先總後以會緣入實下別示二相即以起信真如生滅二門為二義耳存壞不二唯一緣起結歸華嚴會緣入實壞也不壞相故存也二門無礙者結歸起信依一心法立二種門故須具足二義方名具分唯識問唯識第九說其所轉依有其二種一持種依謂第八識二迷悟依謂即真如何以說言然依生滅八識唯有心境依持答彼雖說迷悟依非即心境持種以真如不變不隨於心變萬境故但是所迷耳後還淨時非是攝相即真如故但是所悟耳今乃心境依持即是真妄非有二體故說一心約義不同分成兩義說二門別故論云然此二門皆各總攝一切法故以此二門不相離故廣如問明及玄談中)。

　　譬如工畫師分布諸彩色虛妄取異相大種無差別大種中無色色中無大種亦不離大種而有色可得。

　　今初二偈真妄依持即真如門攝一切法也初偈初句總喻一心次句喻隨緣熏變成依他也次句不了依他故成徧計第四句喻依他相盡體即圓成(初偈依持真妄者含真含妄有能有所論云所言法者謂眾生心是心即攝一切世間出世間法故下合云心如上畫師次句隨緣等者起信論云自性清淨心因無明風動有其染心楞伽經云藏識海常住境界風所動種種諸識浪騰躍而轉生亦是不生不滅與生滅和合非一非異名阿頼耶識次句不了等者以經云虛妄取異相故故起信云一切諸法皆依妄念而有差別若離心念則無一切境界之相第四句喻依他等者以言大種無差別故大種即喻真如謂心體離念即是如來平等法身從緣無性即真如矣又一二兩句即不染而染三四兩句即染而不染故有後偈喻不即離)後偈喻依圓真妄非即離義上半不即能所異故大種中無色身所觸故色中無大種眼所見故又能造無異畫色差別故喻妄依真能所異故性無差別相不同故下半不離義謂所造青等離能造地等無別體故假必依實同聚現故喻妄必依真性相交徹故然大必能造色非色能造大喻妄必依真起真不依妄生故不云也然不離於色有大種可得(大種中無色身所觸故者堅濕煖動皆是觸故言色中無大種眼所見故者約顯色說青黃赤白眼之境故直就法體大種是觸色即是色若就根得謂身反眼又能造無異色者然取增勝地多則黃水多則白火多即赤風多即青而堅濕煖動共造於青亦共造於黃赤及白在能造邊同一堅等及所造邊即有青等故云能造無異畫色差別故䟽喻妄依真下合先合能所異故亦應具言真中無妄聖智境故妄中無真凡所知故從性無差別下合上又能造無異等假必依實等者諸宗正義堅等為實色等為假唯成實宗色香味觸實也地水火風假也以其是數論弟子後入佛法尚順本師故故智論云精巧有餘而明實未足然大必能造色下通妨妨云上非即中既云大種中無色色中無大種今非離中何不言大種不離色色不離大種答意可知上明真如依持但取心中真如一門對妄染說)。

　　心中無彩畫彩畫中無心然不離於心有彩畫可得。

　　後三約心者喻於唯識心生滅門於中初一亦明心境不即離義(初一亦明心境者對上真妄故有亦言然後三偈亦似上二偈此偈似前第二偈以因不即離之便故先明之後二偈似前初偈至下當知)上半不即心中無彩畫不可見故彩畫中無心無慮知故喻能變所變見相別故下半不離隨心安布故喻離心則無境界相故(見相別者且順上喻有知無知以見分合心有慮知義以相分合畫無慮知故以器世間即是第八之相分故喻離心者三世所有皆是一心作故)要由心變於境非是境能變心故云唯識不言唯境但云然不離於心有彩畫可得不言然不離於畫而有心可得(要由心變下解妨妨一如前答意亦爾)。

　　彼心恒不住無量難思議示現一切色各各不相知。

　　次一偈喻能所變之行相明畫師巧思不住變態多端所畫非心誰相知者法合彼心者真妄和合心也恒言遮斷不住遮常如瀑流故含一切種故云無量相甚深細名難思議(次一喻等者大同前喻心如工畫師分布諸彩色第先明喻中先釋上三句所畫非心下釋第四句法合言真妄和合心者揀異法相宗心即起信云不生不滅與生滅和合名阿頼耶識是也恒言遮斷等即唯識論釋第八識初能變中第九因果譬喻門具云恒轉如瀑流論先問云阿頼耶識為斷為常答云非斷非常以恒轉故謂此識無始時來一類相續常無間斷是界趣生施設本故性堅持種令不失故轉謂此識無始時來念念生滅前後變異因滅果生非常一故可為轉識熏成種故恒言遮斷轉表非常猶如瀑流因果法爾如瀑流水非斷非常相續長時有所漂溺此識亦爾從無始來生滅相續非常非斷漂溺有情令不出離是也含一切種者即第三因相門彼偈云一切種相甚深細即含二門彼偈云不可知執受處了其了一字即第五行相門其執受處即第四所緣行相門其不可知即能所緣行相之內差別之義論先問云此識行相所緣云何（即合問也）謂不可知執受處了了謂了別為行相故處謂處所即器世間是諸有情所依處故執受有二謂諸種子及有根身次論云不可知者謂此行相極微細故難可了知（此明見分）或此所緣內執受境亦微細故外器世間量難測故名不可知故經偈云阿陀那識甚深細一切種子如瀑流我於凡愚不開演恐彼分別執為我)次句頓現萬境下句喻所變境離心無體(次句頓現者亦即彼果相門云異熟論云此是能引諸界趣生善不善業異熟果故即通辨此識能變之義此是第一能變頓現萬境故楞伽云譬如明鏡頓現萬像現識處現亦復如是下句喻所變等者以無體故無可相知故問明品云諸法無作用亦無有體性是故彼一切各各不相知)又常不住者無住為本故無量難思總標深廣下二句釋示現一切廣故難思各不相知深故難思(又常不住下上約法相常不住言是剎那生滅今明不者即是無義常不住者即常無住無住即實相異名故從無住本立一切法斯法性宗真心隨緣成萬有故深廣難思前之經偈亦可證此)。

　　譬如工畫師不能知自心而由心故畫諸法性如是。

　　三一偈重喻上來不相知義謂非唯所畫之法自不相知喻所變之境無有體性能畫之心念念生滅自不相知故亦不能知於所畫雙喻心境皆無自性各不相知故言不能知自心而由心故畫又雖不知畫心而由心能畫喻眾生雖迷心現量而心變於境又由不能知所畫但畫於自心故能成所畫喻眾生由迷境唯心方能現妄境又喻正由無性方成萬境故云諸法性如是(能畫之心者心雖慮知今取生滅不住故不能知以前念已滅後念未生未生無體能知前念前念已滅復無可知前念亦不知後前念已滅無有能知後念未生亦無所知能知之心既不自知安能知所雙喻心境下合文可知然釋此偈總有四意一明性空以性空故不能知自心又二雖不知下明雖性空不礙緣起三又由不能下明由迷真起似若悟自心不造妄境四又正由下即以有空義故一切法得成耳云諸法性如是者過結四意然唯識論第一能變有兩偈半而有十門上隨用已辨今當具出偈云初阿頼耶識（即自性門）異熟（二舉相門）一切種（三因相門）不可知執受處（四所緣境界門）了（五行相門）常與觸作意受想思相應（六相應門）唯捨受（七五受俱門）是無覆無記（八三性門）觸等亦如是（同上）恒轉如瀑流（九因果譬喻門）阿羅漢位捨（十斷伏位次門）上十門䟽中已有隨配可知前後有此相當例可知)。

　　心如工畫師能畫諸世間五蘊悉從生無法而不造。

　　第二五偈合中分四初一偈合初二句初句合最初句心者即總相之心也下三句合第二句諸世間者即諸彩色此句為總下出諸相即蘊界處故云無法不造故晉譯云造種種五蘊正法念云心如畫師手畫出五彩黑青赤黃白及白白故上文云布諸彩色畫手譬心六色如次喻地獄鬼畜脩羅人天若言種種則十法界五蘊等法皆心所造(心者如前喻中已辨今第二句者此句有二一從能畫即屬上因二從諸世間之言即屬於果則上半是因能變下半屬果能變故唯識云能變有二一因能變謂第八識中等流異熟二因習氣（即種子現行門）此二習氣俱名因變此總辨也論云等流習氣由七識中善惡無記熏令增長（三種子中各生自現除第八識不能熏故）異熟習氣由六識中有漏善惡熏令增長（除第七識及無記者非異熟因故前是因緣此增上緣也）二果能變者謂前二種習氣力故有第八識生現種種相（即前二因所生現果謂自緣法能變現者名果能變種種相者即是第八相應心所見分等也）等流習氣為因緣故八識體相差別而生名等流果果似因故（即現八識三性種子名生自現名等流果所生之果與能生種性是一象故）異熟習氣為增上緣感第八識酬引業力恒相續故故云異熟感前六識酬滿業者從異熟起名異熟生不名異熟有間斷故即前異熟及異熟生名異熟果果異因故釋曰以五陰無法不造皆異熟也如次喻等者謂黑即地獄黑黑業報故黃即中方修羅非天亦復非人季孟間故人白者多善業故天白白者因果俱善故九地當廣則十法界五蘊者謂六道四聖四聖中佛在後偈二乘菩薩攝在種種之中既言無法不造亦不揀二乘菩薩更云等法者以今經無法不造三科萬類皆心造也)。

　　如心佛亦爾如佛眾生然應知佛與心體性皆無盡若人知心行普造諸世間是人則見佛了佛真實性。

　　次二頌合前初偈下半於中二初一舉例以合由成前諸言謂如世五蘊從心而起造諸佛五蘊亦然如佛五蘊餘一切眾生亦然皆從心造然心是總相悟之名佛成淨緣起迷作眾生成染緣起緣起雖有染淨心體不殊佛果契心同真無盡妄法有極故不言之(然心是總相者法界染淨萬類萬法不出一心是心即攝一切世間出世間法故名總相餘染淨二緣各屬二類然總說十法界中六道為染四聖為淨佛果契心下釋其下半上有三法而但說心與佛二法無𥁞不言眾生者謂眾生有𥁞故心即觀心以真為體本自不𥁞佛果契心始本無二同一圓覺故亦無盡迷真起妄無始有終不言無盡然其佛果契心則佛亦心造謂四智菩提是淨八識之所造故若取根本即淨第八若依真諦三藏此佛淨識稱為第九名阿摩羅識磨三藏云此翻無垢是第八異熟謂成佛時轉第八成無垢識無別第九若依蜜嚴文具說之經云心有八識或復有九又下卷云如來清淨藏亦名無垢智即同真諦所立第九以出障故不同異熟為九有由又真諦所翻决定藏論九識品云第九阿摩羅識三藏釋云阿摩羅識有其二種一者所緣即是真如二者本覺即真如智能緣即不空藏所緣即空藏若據通論此二並以真如為體釋曰此二即起信一心二門本覺在生滅門一心即真如故故論云唯是一心故名真如無論八九俱異凡識即淨識所造四智三身等)若依舊譯云心佛與眾生是三無差別則三皆無盡無盡即是無別之相(若依舊下二會晉譯則三皆無𥁞而二經互闕唐闕眾生晉闕無𥁞故有第三別更立理)應云心佛與眾生體性皆無盡以妄體本真故亦無盡是以如來不斷性惡亦猶闡提不斷性善(應云下是第三也若取圓是合如是譯則三事皆具無差之相又得顯明以妄體下出妄無𥁞之由是以如來下引例證此即涅槃經意天台用之以善惡二法同以真如而為其性若斷善性即斷真如真不可斷故云性善不可斷也佛性即是真實之性真實之性即第一義空如何可斷性惡不斷即妄法本真故無𥁞也)又上三各有二義總心二者一染二淨佛二義者一應機隨染二平等違染眾生二者一隨流背佛二機熟感佛各以初義成順流無差各以後義為反流無差則無差之言含盡無盡(又上三下第四別開義門則却收𣈆經以為盡理謂唐經無盡但得二法又唯約淨次言三皆無盡又遺有盡之義今云無差盡與無盡俱無差也亦顯染淨本無差矣言心總二義一染二淨者淨即自性清淨染即本來之染染淨無二為一心耳言各以初義成順流無差者眾生本有染故隨流背佛佛隨其染豈相違耶逆流例此)又三中二義各全體相[(冰-水+〡)*ㄆ]此三無差成一緣起。

　　上約橫論若約一人心即總相佛即本覺眾生即不覺乃本覺隨緣而成此二為生滅門下半此二體性無盡即真如門隨緣不失自真性故正合前文大種無差若謂心佛眾生三有異者即是虛妄取異色也(若竪說者於一人上即有二法即觀行之人宜用此門)後一偈反勢合謂妄取異色則不知心行若知心行普造世間則無虛妄便了真實即正合大種無差兼明觀益。

　　心不住於身身亦不住心而能作佛事自在未曾有。

　　三一偈有二義一雙合前真妄心境不即離義上半合前二三偈之上半即前互無不即之義心即能變及心體故身即所變謂有根身是識相分及性之相故下半雙合前兩偈下半不離之義謂雖不相住而依心現境依體起用作諸佛事體用不礙為未曾有(上半合前二三偈之上半者心不住於身却是色中無大種身亦不住心即大種中無色此合第二偈上半也若合第三上半云心不住於身即彩畫中無心身亦不住心即心中無彩畫心即能變者心境依持中心也及心體故者即真妄依持中真也言身即所變下即上境也及性之相即前妄也下半雙合前兩偈下半不離之義者即就不離大種而有色可得即作佛事也亦前就不離於心有彩畫可得是作佛事也依心現境合前第三偈下半依體起用即合前第二偈下半作諸佛事雙合上二體用不礙下釋第四句)二又將合前第四偈謂上半合前恒不住義及各不相知而能作佛事合示現一切色自在未曾有合無量難思議為兼此義不以互無言之而言不住譯之妙也晉經但云心亦非是身但得前文互無之義(為兼此義等者羙斯經也若不合第四偈但合第二三偈應云心中無有身身中無有心即互無之言也則不顯於彼心恒不住義然不相住與恒不住義則小異文則兼之若將此不住同前不住者以心念念滅故不能住身身念念滅安能住心思之可見)。

　　若人欲了知三世一切佛應觀法界性一切唯心造。

　　末後一偈結勸即反合前畫師不知心喻若不知心常畫妄境觀唯心造則了真佛上半有機下半示觀然有二釋一云若欲了佛者應觀法界性上一切差別皆唯心作以見法即見佛故二觀法界性是真如門觀唯心造即生滅門是雙結也(然有二下開義別釋於中有二意初是結歸唯心二觀法下是結歸二門)又一是真如實觀一是唯心識觀大乘觀要不出此二觀此二門唯是一心皆各總攝一切法盡二諦雙融無礙一味三世諸佛證此為體故欲知彼者應當觀此既為妙極是以暫持能破地獄(是以蹔持者即纂靈記云文明元年洛京人姓王名明幹既無戒行曾不修善因患致死見被二人引至地獄地獄門前見有一僧云是地藏菩薩乃教王氏誦一行偈其文曰若人欲了知三世一切佛應當如是觀心造諸如來菩薩既授經偈謂之曰誦得此偈能排地獄之苦王氏既誦遂入見閻羅王王問曰有何功德答唯受持一四句偈具如上說王遂放免當誦偈時聲所及處受苦之人皆得解脫王氏三日方穌憶持此偈向空觀寺僧定法師說之參驗偈文方知是舊華嚴經第十二卷新經當第十九夜摩天宮無量菩薩雲集說法品偈)。

　　爾時智林菩薩承佛威力普觀十方而說頌言。

　　第十鑒達諸佛逈超色聲心言路絕故云智林頌顯此德。

　　所取不可取所見不可見所聞不可聞一心不思議。

　　十頌分二初一標章後九觧釋今初若準晉本第四句云所思不可思則四句皆標章今經則上三句標章第四句總結謂標章遮過令不依識明佛三業非凡境故第四總結顯德示智入門謂若了唯一真心言思斯絕則合菩提之體故梵本第四句云於不思何思即是以一真心而成三業三業不離一真形奪相融不可以一多思也又非唯佛之三業同一真心亦與觀者真心非異非一故難思議若能離於思議則終日見聞亦無所見聞矣(故梵本第四可云於不思何思者此是刊定引梵本證第四句亦為標章成於晉經所思不可思義今䟽取其所引亦成第四句為總結義謂於不思議之法不應思議以一真心下出總結難思之相可知)。

　　有量及無量二俱不可取若有人欲取畢竟無所得不應說而說是為自欺誑己事不成就不令眾歡喜。

　　後九別釋中即分三別初二釋不可取次四釋不可見後三釋不可聞(次四釋等者若順𣈆經四皆標章釋亦分四前二則同三一偈釋所聞不可聞四二偈釋所思不可思今不依此)今初也初半偈奪以正釋後一偈半縱以生過然有量等實通三業為對下二且就智明有如理智不可言量有如量智不可言無又一智即是一切智故眾智所用不相雜故後縱中初半縱其令取必無果利後一偈顯取之失夫說法者當如法說法無所得而欲取得心計有說執石為寶是謂自欺理無謂有是為自誑終不契理故云己事不成汙他心識故不令眾喜又以量無量取則墮斷常自損損他故皆不可(執石為寶者涅槃春池喻中入水求珠競執草木瓦石各各自謂得瑠璃寶歡喜持出乃知非真亦自誑也又莊嚴經論說有人見雹謂是瑠璃収之瓶內皆悉成水後見真瑠璃亦謂為雹棄而不取世人皆爾不應取而取應取而不取也又以量無量者此有二意謂以量取則墮於斷以無量取則墮於常二者若以常取則墮於斷若以斷取則墮於常故勝鬘云修一切常者墮於斷見修一切斷者墮於常見如步屈蟲要因前足得移後足修斷常者亦復如是要曰斷常第三住中已廣分別)。

　　有欲讚如來無邊妙色身盡於無數劫無能盡稱述。

　　第二有四偈歎佛色身深奧釋不可見章文分為二初一法說後三喻況今初非色現色故稱為妙物感斯現是曰無邊又色即空故邊即無邊又淨識所現空色相融故身分總別乃至一毛皆無邊量攝德無盡具上三義豈可以盡言(非色現色下此有二釋一依體現用與無邊不同二又色即空下事理相即妙即無邊色即是空已為妙色色空相即離空有邊三又淨識所現下約事事無礙方為妙色亦是邊即無邊無邊乃廣如初無邊淨識所現即唯心所現門空色相融即法性融通門此二即事事無礙之因也)。

　　譬如隨意珠能現一切色無色而現色諸佛亦如是。

　　次三喻中分二初一摩尼隨映喻喻佛地實無異色隨感便現故言無色而現色喻全似法故但合云佛亦如是。

　　又如淨虛空非色不可見雖現一切色無能見空者諸佛亦如是普現無量色非心所行處一切莫能覩。

　　後二偈淨空現色喻喻佛法身體非是色能現麤妙一切諸色初偈喻後偈合四句對前但二三前却此是分喻故委合之以空但不可眼見而可心知佛所現色心行處絕故為分喻心眼尚不能見況肉眼哉此即見中絕思議也(此即見中絕思議者以古人將後二偈明所思不可思今明不思遍上三段故指此中身業中不思也下指語中不思亦然)問二喻豈不違經上云有無邊妙色今云非色無色耶亦違諸論佛有妙色為增上緣古德云若約初教大乘義如前說若實教大乘佛地無此色聲麤相功德但有大智大悲大定大願諸功德等然諸功德等並同證真如若眾生機感即現色無盡既無不應機時故所現色亦無斷絕此以隨他為自更無別自約此為有故云無邊妙色今約自說不約隨他故云無色非色也亦可前喻初教後喻實教(問二喻下問答料揀先問言上經者即初偈法說之文前經亦有今只要此亦違諸論即瑜伽唯識等（補）古德云下賢首答後有云若爾下苑公破然上二解下今疏會釋（此三段文難解姑摘方發科補之）)有云若爾彼能現體為有無耶十蓮華藏塵數之相皆示現耶八地七勸言佛色聲皆無有量寧不違耶若執佛果唯有如如及如如智獨存者無漏蘊界窮未來際徧因陀羅網皆非實事亦違涅槃滅無常色而獲常色此義具如智慧莊嚴經說(唯如如等即金光明亦梁攝論第十三本論云自性身者是如來法身釋論云唯有如如智獨存說名法身又云身以依止為義何法為依止本論云於一切法自在依止故釋論云謂十種自在乃至云云何此法依止法身不離清淨及圓智智即如如如如即智故除實教蘊界未離斷常之見具如智慧者此引本是賢首證成摩尼隨映等喻此經亦名度一切諸佛境界智嚴經一卷在王舍城耆闍崛山頂說如來放光一切菩薩雲集瞻仰佛於山頂法界宮殿上起大寶蓮華師子之座無量摩尼寶宮殿等於摩尼座中出偈上取意引次文殊師利問無生無滅其相云何佛答不生不滅即是如來文殊師利譬如大地瑠璃所成帝釋毗闍延宮殿供具等影現其中閻浮提人見瑠璃地諸宮殿影合掌供養燒香散華願我得生如是宮殿我當遊戲如帝釋等彼諸眾生不知此地是宮殿影乃布施持戒修諸功德為得如是宮殿果報文殊師利如此宮殿本無生滅以地淨故影現其中彼宮殿影亦有亦無不生不滅文殊師利眾生見佛亦復如是以其心淨故見佛身佛身無為不生不滅不起不盡非色非非色不可見非不可見非世間非非世間非心非非心以眾生心淨見如來身散華燒香種種供養願我當得如是色身布施持戒作諸功德為得如來微妙身故如是文殊師利如來神力出現世間令諸眾生得大利益如影如像隨眾生見次舉如日光無心普照喻謂先照高山等隨其所照而有種種次云文殊師利如大海中有摩尼珠名滿一切眾生所願安置幢上隨眾生所須彼摩尼珠無心意識如來無心意識亦復如是不可測量不可到不可得不可說除過患除無明不實不虛非常非不常非光明非不光明非世間非不世間等廣歷諸非結云文殊師利如來清淨住大慈幢隨眾生所樂現種種身說種種法釋曰本意皆以體無生滅不礙生滅如非色約體非不色約用等次又舉谷響無實喻次後即有虛空喻云文殊師利如虛空平等無下中上如來平等亦復如是眾生自見有上中下如來不作下中上意何以故如來法身平等離心意識無分別故文殊師利一切諸法悉皆平等乃至云若得法性則無希望等又云若眾生著一切法則起煩惱不得菩提文殊問云云何得菩提佛答無根無處文殊重徵佛言身見為根不真實思惟為處文殊師利如來智慧與菩提等與一切法等是故無根無處是得菩提又云文殊師利如來不動名如如實如如實者不見此岸不見彼岸則見一切法見一切法稱為如來又菩提者是不破句不破者無相句者如實下廣釋大意皆以遮過為不破顯實為句又云以從本來不生不滅而為真實故又云菩提者以行入無行以行者緣一切善法無行者不得一切善法又云無生無滅者不起心意識不思惟分別是故我說見十二因緣即是見法見法者即是見佛如是見者名不思議又云云何行菩薩行答不行不生不滅是行菩薩行下亦廣釋後校量功德云假使諸眾生皆悉生人道悉發菩提心為求一切智如是諸菩薩皆作大施主以種種供具供養無數佛并及諸菩薩緣覺與聲聞乃至入滅度各起七寶塔高至百由旬種種寶嚴餙若人持此經或說一句偈出過此功德無量無有邊以此經所說無相法身故釋曰上已具畧經文其瑠璃地喻眾生心影喻佛身即色即非色摩尼珠喻則同此經空無下中上亦同此經淨空現色故賢首意證唯如如及如如智苑公誤引於和尚之引故畧具出)然上二解各是一理並符經論今當會之攝末從本唯如如智自受用色智所現故攝相從性但有如如既所現即如何妨妙色故有亦無失然如外無法何要須現萬法即如如即法身更何所現故云唯如如及如如智獨存於理未失如色相即有無交徹若定執有無恐傷聖旨故今二喻前後相成摩尼現色但云無色無即但是無他非無自體淨空現色既云非色非即非其自體不獨無他前喻自受用身後喻法身此二不二為佛真身故下經云佛以法為身清淨如虛空所現眾色形令入此法中(然上二解下第三䟽為會釋意在雙存二義融即耳於中有八（補）一總會二攝末從本下收賢首義三既所現下收苑公義（藏）四然如外無法下四假以苑公重難意云既如収法更無所遺何言機冝現色無盡五萬法即如下為賢首通由萬法如實無所現故正現時亦唯如矣此即䟽家立理收賢首也（補）六如色相下正融前二七若定執下雙彈前執（藏）八故今二喻下出有無無礙之旨以釋喻文無即但是無他者此借俱舍論意以會二喻別理以古俱舍釋無為非因果唐三藏云無為是能作因何得言非因無為是離繫果豈得言非果故新譯云無為無因果謂無餘五因無餘四果故云無耳所以總云非即非其自體無即乃是無他故非無二言理則懸隔今借此言用之摩尼現色喻自受用身有其根本色但無青黃等異青黃等異隨機映生虛空以喻法性身虛空本非色法豈同摩尼上顯二喻別相即是顯文此二不二下正明融會即出經意故下經云下但引此文以證後義以扶法相者不許無色故有義文顯如苑公難中空色相融以為真身亦繫表之談可以雙摧二執（此段鈔一二三六七科依方冊補與原鈔夾雜故各以字別之）)。

　　雖聞如來聲音聲非如來亦不離於聲能知正等覺菩提無來去離一切分別云何於是中自言能得見諸佛無有法佛於何有說但隨其自心謂說如是法。

　　第三三偈釋所聞不可聞中初約應聲緣感便應離相離性故聲非如來應不差機非聲之聲故云不離故以聲取是行邪道若離聲取未免斷無(故以聲取者結成上義上句即金剛經意若以色見我以音聲求我是人行邪道不能見如來後句即兜率偈讚意故偈云色身非是佛音聲亦復然亦不離色聲見佛神通力天鼓無心出現當辨)次頌約體釋湛然不遷心離分別尚非心見安可耳聞猶如天鼓無心出故此即聞中不思議也後偈釋疑疑云為是有法不可聞耶為是無法無可說耶上半順後句答次疑云若爾何以現聞教法下半釋云但自心變非佛說也若依權教此約有影無本然本影相望通有四句若依此宗果海離言故無有說用隨機現謂如是說而此本質亦是自心餘如懸談中說(若依權等者本影四句即如玄談若依此宗四句皆用知一切法即心自性故質亦自心)。

大方廣佛華嚴經䟽鈔會本第十九之三

　　音釋

　　瀑

　　(蒲報切急也)。

　　纂

　　(作管切綜集也)。

　　闡

　　(齒善切徹上聲)。

　　穌

　　(孫租切音蘓復生也)。

　　雹

　　(弼角切音薄雨氷也)。

大方廣佛華嚴經疏鈔會本第十九之四　踐四

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　十行品第二十一

　　來意有二一前序此正故二前辨所依佛智此辨能依之行故次來也。

　　二釋名者隨緣順理造修名行數越塵沙寄圓辨十仁王名為十止就三學中定心增故梵網名為長養長道五根故若具梵本應云功德華聚菩薩說十行品則兼能說人今文略耳(仁王名為十止者即上卷伏忍聖胎三十人十信十止十堅心故已如上引梵網經者彼立三賢名云十𤼵趣（十住）十長養（十行）十金剛（十廻向）)宗趣可知。

　　爾時功德林菩薩承佛神力入菩薩善思惟三昧。

　　四釋文此品不同前之二會有行德者以行為主故略無之又行德已純熟進趣中收故唯一品義當行中之解品有七分第一爾時功德林下三昧分功德林入者為眾首故表說十行眾德建立故承佛下是入定因入菩薩下顯定別名揀因異果故名菩薩巧順事理揀擇無礙無心成事名善思惟。

　　入是三昧已十方各過萬佛剎微塵數世界外有萬佛剎微塵數諸佛皆號功德林而現其前告功德林菩薩言善哉佛子乃能入此善思惟三昧善男子此是十方各萬佛剎微塵數同名諸佛共加於汝亦是毗盧遮那如來往昔願力威神之力及諸菩薩眾善根力令汝入是三昧而演說法。

　　第二入是下加分文中三一總辨作加因緣文中四一入是下總標加因二十方下加緣顯現三告功德林下讚有加因四善男子下雙顯加定因緣文中二一別顯所因二結因所屬今初亦有四因一伴佛同加十住文云悉以神力共加於汝二主佛宿願三主佛現威四大眾機感略無助化善根或是諸字中攝餘義具於前會二令汝下結因所屬(畧無助化者十住却有經云亦是汝勝智力故云畧無)。

　　為增長佛智故深入法界故了知眾生界故所入無礙故所行無障故得無量方便故攝取一切智性故覺悟一切諸法故知一切諸根故能持說一切法故所謂發起諸菩薩十種行。

　　二為增長下辨加所為有十一句前十別明後所謂下一句總結乃至起分皆同前會但住行之殊。

　　善男子汝當承佛威神之力而演此法是時諸佛即與功德林菩薩無礙智無著智無斷智無師智無癡智無異智無失智無量智無勝智無懈智無奪智何以故此三昧力法如是故爾時諸佛各申右手摩功德林菩薩頂。

　　三善男子等下正辨加相文中三一語業加二意業加三身業加今初語業加命其說二是時諸下意業加與智慧初總餘別㨗辯故即無斷辯故前後二會並無此智即是本覺之智了因自得悟不由師假佛緣顯故得云與與無癡智並是迅辯故應辯故無謬錯辯故豐義味辯故一切世間最上妙辯故總策前七故此七無勝故上皆別顯次下徵釋三爾時下身業加增威力故(㨗辨等者七辯之義前文已有十地更廣)。

　　時功德林菩薩即從定起。

　　第三時功德林下起分。

　　告諸菩薩言佛子菩薩行不可思議與法界虛空界等何以故菩薩摩訶薩學三世諸佛而修行故。

　　第四告諸菩薩下本分二初行體若約所依即前善思惟三昧為體若約所觀即二諦雙融若約能觀悲智無礙今從教相下四行為體若約十行別體即以十波羅蜜為體義見初會今就教相中若直就經文文分為二一標顯二徵釋今初標行體難思行即深心所修行海也與法界下顯難思之相深等法界廣齊虛空故心言罔及也又超下位名不思議又即理之事行同事法界之無量等虛空之無邊即事之理行同理法界之寂寥等虛空之絕相此二俱非言之表詮心之顯詮故難思議況二交徹能令一行攝一切行一位攝一切位純雜無礙故第十行云入因陀羅網法界成就如來無礙解脫人中雄猛大師子吼乃至到一切法實相源底故又若唯遮者則凡聖絕分故非但遮常心言亦應融常心言是則於中思議不可盡也遮融無二則思與非思體俱寂滅方曰真不思議(顯難思下初就法說別配事理以為深廣又超下二就人顯又即理之事下三事理相融釋則法界通四法界虛空是喻亦含四義一事法界即事之理下二明理法界於中顯非表義名言及顯境名言所及即不思議也况二交徹者即事理無礙法界能令一行下四明事事無礙法界仍上而起要由事即是理方得以理融事故有事事無礙下引證可知第三事理無礙亦應言虛空不礙於色色不礙空故四事事無礙如空入在一毛孔即攝無邊法界空又若唯遮者下第二融拂恐滯絕思議故絕但是遮絕心言故融者即言無言故故云於中思議不可盡即用第八真如相廻向偈文云菩薩住是不思議於中思議不可盡入是不可思議處思與非思俱寂滅上即前半意從遮融無二下即後半意也)二何以下徵釋何以因人之行便叵思耶菩薩摩訶薩下釋云同佛果故佛窮事行之邊極理行之際斷一切障證一切理因圓果滿融無障礙菩薩同彼寧可思議。

　　若取論勢菩薩行為總句餘皆是別不可思議即真實行也彼約地前不見此約凡愚叵思亦名真實行布位中無真如觀故無觀相行二與法界等即是勝行亦是佛本故三與虛空等即因行也是無常因亦未得地智缺常果因也四學三世佛而修行者是不怯弱行未能順理真實救護故無大行餘同前會(不可思議者例後十地六决定中有真實善决定彼經云不可見今以不思議當之無觀相行者彼云無雜無帶相之雜故今經地前猶帶如相故無無雜之言故無大行者大行合云遍一切佛剎普能救護一切眾生今無此言)。

　　佛子何等是菩薩摩訶薩行佛子菩薩摩訶薩有十種行三世諸佛之所宣說何等為十一者歡喜行二者饒益行三者無違逆行四者無屈撓行五者無癡亂行六者善現行七者無著行八者難得行九者善法行十者真實行是為十。

　　第二佛子何等下辨行相文中三一總徵其名二標數顯勝三徵數列名今初二佛子等下標三世佛下顯勝也三何等為十下徵數列名上徵下列然與本業名雖小異而義意大同一施悅自他故名歡喜約三施說在因皆恱故下經云為令眾生生歡喜故若就果說財獲富饒無畏身心安泰法施當獲法喜皆歡喜義此約隨相本業云始入法空不為外道邪論所倒入正位故名歡喜行此約離相(本業云者經此前總明從住入行云從灌頂進入五陰法性空亦行八萬四千波羅蜜故名十行)二三聚淨戒亦益自他故名饒益或以後攝前本業云得常化一切眾生法皆利眾生故此唯據利他。

　　三忍順物理名無違逆彼云得實法忍無我我所名無瞋恨此約以後攝初晉云無恚恨亦是以初攝後而實二忍順物法忍順理以後遵前皆順事理(彼云者經具云於實法得法忍心無我我所)四勤無怠退名無屈撓亦通三勤彼云常住功德現化眾生故名無盡謂若有怠退斯則有盡而攝論三精進中三名無弱無退無喜足則是以後攝初。

　　五以慧資定離沉掉故名無癡亂彼云命終之時無明鬼不亂不濁正念故名離癡亂此但從一義故下經云於死此生彼心無癡亂。

　　六慧能顯發三諦之理般若現前故名善現彼云生生常在佛國中生此但據得報謂即空照有而能現生。

　　七不滯事理故名無著彼云於我無我乃至一切法空故此即涉有不迷於空謂於我而無有我也若於我無我皆不著者則雙不滯也以有不捨不受方便智故。

　　八大願可尊故又成大行願乃能得故故名難得彼云三世佛法中常敬順故名尊重行彼約修心此約難勝。

　　九善巧說法名善法行彼經云說法授人動成物則故同於九地法師位故。

　　十言行不虛故名真實又稱二諦故故彼經云二諦非如非相非非相故名真實然上約十度釋名度各有三並見初會。

　　佛子何等為菩薩摩訶薩歡喜行。

　　第五佛子何等為下說分十行則為十段一各三謂一徵名二釋相三結名今初歡喜行即是檀度初徵名中已如前釋。

　　佛子此菩薩為大施主凡所有物悉能惠施。

　　第二佛子此菩薩下釋相分二先略辨體相後修此行時下廣顯名相今初瑜伽菩薩地菩薩六度各有九門一自性謂出行體二者一切謂能具行三者難行謂就中別顯者一切門謂行差別五者善士謂作饒益六一切種謂偏攝聖教七者遂求謂隨所須八者與二世樂謂於現在作大饒益令得未來廣大安樂九者清淨謂勝離相成波羅蜜今文分三以攝於九一總標施主二其心下離所不應三但為下彰其意樂(瑜伽等者即三十九為首明法品已畧引之今更具引䟽但通釋六度九門之相其列名即論謂字已下即是䟽釋今先具出布施九門論嗢柁南曰自性一切難一切門善士一切種遂求二世樂清淨一自性者謂諸菩薩乃至身財無所顧惜能施一切所應施物無貪俱生思及因此所發能施一切施物身語二業安住律儀阿笈摩見定有果見隨所希求即以此物而行惠施當知是名菩薩自性施二一切施畧有二法謂內物外物又一切施物謂財法無畏三難行施有三一財物尠少而自貧苦施二可愛惜物甚深愛著物施三艱辛所獲財物施四一切門有四一自財物二勸他得物三施父母妻子奴婢作使等四施與諸來求者五善士施有五一淨信施二恭敬施三自手施四應時施五不惱亂他施六一切種有六有七故有十三言六者一無依施二廣大施三歡喜施四數數施五因噐施六非因噐施言有七者一一切物施二一切處施三一切時施四無罪施五有情物施六方土物施七財穀物施七遂求施有八一匱乏飲食施以飲食二匱乏車乘三衣服四嚴具五資生什物六種種塗飾香鬘七舍宅八光明皆如第一句八此世他世樂施有九謂財無畏法各有三故財有三者一清淨如法物二調伏慳恡垢三調伏藏積垢二即捨財物執著三即捨受用執著無畏三者一濟拔師子虎狼鬼魅等畏二王賊等畏三水火等畏法施三者一無倒說法二稱理說法三勸修學處九清淨施有十一不留滯施二不執取施三不積聚施四不高舉施五無所依施六不退轉施七不下劣施八無向背施九不望報施十不希異熟施餘廣如彼論然九門自性皆一一切皆二皆三難行皆三一切門皆四善士皆五一切種皆或六或七共有十三遂求皆八二世樂皆九清淨皆十而相隨度異然下文中九門之內或多或少不必俱全若一一配乃成繁碎隨顯配之知法包含)今初舍攝前四及與六七謂一者施主惠施顯施自性惠有二義一惠即是施二謂巧惠籌量可不凡所有物悉能施者攝餘五門謂一若內若外二若難若易三財法無畏四一切種門五隨求與故(含攝前者即示此經包含之相下別配之一者施主即九門中初一也雜集第八云云何施圓滿謂數數施故無偏黨施故隨其所願圓滿施故依此義故經作是說為大施主者此顯數數施及由慣習成性數數能故謂一若內若外即九門一切施中前二義也二若難若易即難行三財法無畏即一切施中後義四攝第四一切門第六一切種五即遂求故攝五門)。

　　其心平等無有悔吝不望果報不求名稱不貪利養。

　　二離所不應即清淨施文有五句以攝十義心平等者略有四義一無執取離妄見故二不積聚施觀漸與頓皆平等故三不高舉但行謙下不與他競離憍慢故四無向背不朋黨故言無有悔悋者此有三義一不退弱施已無悔故二不下劣勝物無悋故三不留滯速與無悋故言不望果報者不求異熟果故不求名稱者無所依故不貪利養者不望報恩故(文有五句者但觀前列具知次第)。

　　但為救護一切眾生攝受一切眾生饒益一切眾生為學習諸佛本所修行憶念諸佛本所修行愛樂諸佛本所修行清淨諸佛本所修行增長諸佛本所修行住持諸佛本所修行顯現諸佛本所修行演說諸佛本所修行令諸眾生離苦得樂。

　　三彰其意樂中有十二句攝上二門謂前十一句明善士施此有五相一但為救護者不損惱故二攝受者自手授與故三饒益者應其時故上三下益次有八句明其上攀不出二意一淨信故二恭敬故八中一創起習學二憶持不忘三愛樂不捨四淨治其障五更修增廣六住持不斷七令不隱沒八演以示人後令諸眾生離苦得樂結歸慈悲即二世樂上但為之言流下諸句又上救護是無畏施攝受是財饒益是法。

　　佛子菩薩摩訶薩修此行時令一切眾生歡喜愛樂隨諸方土有貧乏處以願力故往生於彼豪貴大富財寶無盡假使於念念中有無量無數眾生詣菩薩所白言仁者我等貧乏靡所資贍飢羸困苦命將不全惟願慈哀施我身肉令我得食以活其命爾時菩薩即便施之令其歡喜心得滿足如是無量百千眾生而來乞求菩薩於彼曾無退怯但更增長慈悲之心以是眾生咸來乞求菩薩見之倍復歡喜作如是念我得善利此等眾生是我福田是我善友不求不請而來教我入佛法中我今應當如是修學不違一切眾生之心。

　　第二廣顯名相中廣前一切施也亦具諸施恐繁不配文中二先現行財施後願行法施財中復二一隨相二離相前中亦二一明施行二迴向行前中亦二初願受勝生行施二示異類身行施前中依無著論有六意樂一方便二歡喜三恩德四廣大五善好六清淨下並具之(先現行財施等者即九門中一切施中之三相也前六度章雖皆畧示今更依攝論釋之本論云施三品者一法施二財施三無畏施無性釋云言法施者謂無染心如實宣說契經等法言財施者謂無染心施資生具無畏施者謂心無損害濟拔驚怖釋曰此第一番自施行相論云又法施者為欲資益他諸善根財施者為欲資益他身無畏施者為欲資益他心釋曰此第二番明施所為天親同此論又云以是因緣故說三施梁攝論法施利益他心財施資益他身無畏施通益他身心復次由財施故有向惡者悉令歸善由無畏施攝彼令成眷屬由法施故生彼善根及成熟解脫由具此義故說三施依無著論者一方便意樂謂先作意二歡喜意樂謂見求者深生歡喜遇於乞者稱意歡喜三者恩德意樂謂遇乞者深心荷恩由彼令我勝行成故四者廣大意樂謂廣行施唯期大果故五善好意樂謂令乞者現在豐樂未來得道故六清淨意樂謂離障離相成波羅蜜故䟽中先列名後隨文釋中方釋其相故併舉之)。

　　於中文四一願具施緣即方便意樂先作意故亦即廣前為大施主二假使下難求能求三爾時菩薩下明難捨能捨舉難況易即便施者無留滯也四如是下明一切無違有三意樂初即廣大意樂能廣行故二但更下即歡喜意樂也三作如是念下恩德意樂也我今應下是隨順心。

　　又作是念願我已作現作當作所有善根令我未來於一切世界一切眾生中受廣大身以是身肉充足一切飢苦眾生乃至若有一小眾生未得飽足願不捨命所割身肉亦無有盡。

　　第二又作下明示異類身而行布施𢌞現施善未來受身以悲深故亦廣大心也。

　　以此善根願得阿耨多羅三藐三菩提證大涅槃願諸眾生食我肉者亦得阿耨多羅三藐三菩提獲平等智具諸佛法廣作佛事乃至入於無餘涅槃若一眾生心不滿足我終不證阿耨多羅三藐三菩提。

　　第二以此下廻向行初自期大果亦廣大意樂也後願施田亦得二果是善好意樂(初自期大果者上總釋廣大有二義一謂廣行施二唯期大果故前一切無違即是初意今是期大果也亦是善好者前亦二義一令乞者現在豐樂二未來得道今是後意)。

　　菩薩如是利益眾生而無我想眾生想有想命想種種想補伽羅想人想摩納婆想作者想受者想。

　　第二菩薩如是下明離相施即清淨意樂也隨相離相行必同時言不並彰故分前後應將離相別別貫前如大般若不欲繁文故併居一處前後體勢類此可知(隨相等者即總示儀式言如大般若者如般若清淨遍歷八十餘科遞為其首成百餘卷如清淨既爾若以無生為首亦遍歷諸法無性無得無相等一一皆然故賢首云若歷事備陳言過二十萬頌今併隨相居于一處併諸離相居于一處猶般若目故束乃數紙展則成多)文分為三初人空觀次法空觀後二觀之益即成彼岸智今初也如是利益眾生者牒前事行欲顯正利益時即無我想等故所無之法略有十句我謂主宰諸蘊假者也故智論三十五云於五蘊中我我所心起故瑜伽大同此說此句為總但是一我隨事立下別名然由迷緣生實性計有即蘊異蘊之我既了性空迷想斯寂故云無也若別別觀無之所以如十定品第二定辨(我謂主宰等者即唯識文論云我謂主宰彼䟽釋云主如君主有自在故宰如宰輔能割斷故諸蘊假者於諸蘊中假建立故稱之為我唯識論云世間聖教說有我法但由假立非實有性解曰假有二義一無體隨情假隨自執情名我法故即外道等計二有體強設假隨位隨緣假施設故即聖教所說今於二義準下智論及瑜伽文當初義也故智論者問曰如我乃至見者為是一事為各各異答曰皆是一我但以隨事為異於五陰中我我所心起故名為我釋曰次云但是一我下即上論文瑜伽論中者論云於五蘊我我所現前行故即八十三論然由生下釋其無義若別別觀者即四十經菩薩知一切法皆無我故是名入無命法無作法者菩薩於一切世間勤修行無諍法故是名住無我法者菩薩如實見一切身皆從緣起故是名住無眾生法者菩薩知一切法生滅皆從緣生故是名住無補特伽羅法者菩薩知諸法本性平等故是名住無意生法無摩納婆法者釋曰此即別觀無之所以)二眾生者智論云五蘊和合中生故瑜伽名為有情謂諸賢聖如實了知唯有此法更無餘故(智度論云五陰和合中生故名為眾生瑜伽等者論有二解今是其一言唯有此法者有此有情法有情即識言無餘者無彼識外餘我體也二云又復於彼有愛著故彼䟽釋云言於彼者彼即所愛中八識也即是有能愛情名為有情有情梵言薩埵舊云眾生)三有想者智論瑜伽俱名生者謂計有我人能起眾事如父生子故有即所起諸趣生也。

　　四命者謂命根成就故瑜伽云壽命和合現存活故(謂命根者智論具云命根成就故名壽者命者釋曰此論雙釋經中壽命二種以命根體即壽故已見問明世親釋云一報命根不斷故論偈云不斷至命住大雲解云此是根命瑜伽亦是二法合釋)五種種者智論名為眾數謂陰界入等諸因緣是眾數法故新譯名異生能受異趣生故(新譯等者即大般若第十三前引智論其文小畧具即大品名為眾數智論云從我人有陰界等眾數之法又取我人為陰界入諸法之數故眾多之法是種種義)六補特伽羅者此云數取趣瑜伽云計有我人數數往取諸趣無厭故此名依一聲中呼一人若依多聲中呼多人即云補特伽羅(補特等者即瑜伽中名)七人者有靈於土木之稱智論云行人法故大般若名士夫瑜伽釋云能作一切士夫用故(有靈者有靈於土木之稱即關中生公語即智論意瑜伽名士夫即十七相中第六論云言養育者謂增長後有業故能作一切士夫用故䟽云養育者令滋茂不斷絕義業令致果果士夫用未來莫窮故名養育釋曰彼雙釋士夫養育文便故引之)八摩納婆此云儒童謂計有我人為少年有學之者此名依一聲中但呼一人若呼多人多聲中呼應云摩納婆嚩迦也(摩納婆此云儒童即出智論若瑜伽云謂依止於意或高或下故彼䟽云意高下者約行以釋然行高下皆由於意稚年之者高下不定故以高下而以顯之釋曰稚年高下者即少年有學者也)九作者者作諸業故智論云手足能有所作故。

　　十受者者智論云計後世受罪福果報故大般若第三四大品第二及金剛般若中說數有增減名或小異大意不殊迴向十定凖斯會釋(大般若第三下結示本源古有章門七門分別一列名二釋名三體性四二執五伏害六成觀七問答初諸說互望差別畧有三種一數增減二互有無三變名字初增減者第六廻向但有其八畧無總我及種種耳十定有七已如上辨一作者二命三我四眾生五補特伽羅六意生七摩納婆畧無受者及種種而加總我大般若第四說十七相一我二有情三命者四生者五養者六士夫七補特伽羅八意生九儒童十作者十一使作者十二起者十三使起者十四受者十五使受者十六知者十七見者第十三中但說十四闕使作者起者使起者使受者闕四加異生異生義當起故三使大同故其第二有無已含在前增減之中三變名字此云眾生大般若中是有情此云補伽羅彼云補特伽羅此云人彼云士夫此云摩納婆大般若云儒童廻向云童子此云有想大般若云生者等䟽中已對大般若辨竟餘門可畧言也)。

　　但觀法界眾生界無邊際法空法無所有法無相法無體法無處法無依法無作法。

　　二但觀下明法空觀菩薩既了法空安有我耶故上云人空非如二乘人空法有故此直云但觀法界空等法界眾生界總舉所觀法體不出此二菩薩了之究竟無差橫則無邊等虛空故豎則無際離始終故空法者此二皆空也空亦總句何以知空但有名字無實所有故無何所有一外無自共之相狀二內無有為無為之體性三無所住之處所謂不在內外中間有中住故四無二法之相依有去不留空故五無造作之功用故無所有無所有故空空故眾生界即法界也(一外無自共之相狀者自相者謂色礙相受領納等各別所屬共相者謂五蘊等同無常苦空無我此二皆外相也二為無為諸法之體諸法不出此二有去不留空者明空有無二故有即是空若去於有即以去空若有去存空則空有為二故)。

　　作是觀時不見自身不見施物不見受者不見福田不見業不見報不見果不見大果不見小果。

　　第三作是下觀益九句皆云不見者窮於法性到彼岸故初三即是三輪福田者施所生也業約成因招果剋獲為果酬因曰報習因習續於前習果剋獲為後習因習果通名為因能牽後報此報酬因此則果通現得又報謂有漏果謂無漏同是當果漏無漏殊小施小果大施大果(剋獲為果者此釋果報有二義一果通現在報唯未來如修初禪為習因證得初禪為習果故云習因習續於前習果剋獲於後上一重因果望其當報總名為因生於初禪梵眾等天方名感報故上云酬因為報此則下結示二又報謂有漏下則果之與報俱在未來大施大果等者此等有三一一物施等為小多物施為大二小心施為小大心施為大自利無常等為小心利他空觀等為大三近果為小究竟果為大)。

　　爾時菩薩觀去來今一切眾生所受之身尋即壞滅便作是念奇哉眾生愚癡無智於生死內受無數身危脆不停速歸壞滅若已壞滅若今壞滅若當壞滅而不能以不堅固身求堅固身我當盡學諸佛所學證一切智知一切法為諸眾生說三世平等隨順寂靜不壞法性令其永得安隱快樂佛子是名菩薩摩訶薩第一歡喜行。

　　第二願行法施文分為二初觀悲境為起願由二我當盡學下起願利益不壞法性是堅固因安隱快樂是堅固果。

大方廣佛華嚴經䟽鈔會本第十九之四

　　音釋

　　笈

　　(忌立切書箱也)。

　　尠

　　(蘇典切先上聲少也)。

　　匱

　　(求位切乏也)。

　　慣

　　(古患切)。

　　羸

　　(力為切瘦也)。

　　危脆

　　(脆此芮切物易斷也)。

大方廣佛華嚴經䟽鈔會本第十九之五　踐五

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子何等為菩薩摩訶薩饒益行。

　　第二饒益行。

　　此菩薩護持淨戒於色聲香味觸心無所著亦為眾生如是宣說。

　　二釋相之中先略後廣皆顯三聚含於九戒今初略中文三初明持相次彰離過後顯持意今初初句為總總該三聚即戒自性於色聲下別釋淨義意地無著是真律儀亦為生說即饒益有情戒也(皆顯三聚等者廣略皆顯初句為總總該三聚是略中具也即戒自性者是九戒之一也意地無染是真律儀者出三聚相起心即破菩薩戒故亦為生下攝眾生戒下顯持戒意含於攝善)。

　　不求威勢不求種族不求富饒不求色相不求王位如是一切皆無所著。

　　二不求下彰其離過亦是於果無依顯清淨義(亦是於果無依即第九清淨戒之一也)。

　　但堅持淨戒作如是念我持淨戒必當捨離一切纏縛貪求熱惱諸難逼迫毀謗亂濁得佛所讚平等正法。

　　三但堅持下顯持戒意初句為總盡壽堅持作如是下以誓自要成上堅相謂一切利養恭敬他論本隨煩惱不能伏故一切惡止得佛正法是真善行(謂一切利養等者出堅相也四分戒云明人能護戒能得三種樂名譽及利養死得生天上若希此三非真堅持本隨煩惱者下經自出彼又具明纏即隨惑縛即根本言一切惡止者即是律儀善行即是攝善)纏謂八纏即無慙無愧掉舉惡作惛睡慳嫉初二障戒正障律儀次二障止次二障觀後二障捨即障善法饒益於相修中纏繞身心所以偏說或說十纏謂加忿覆於被舉時為重障故此即隨惑(纏謂八纏下釋此纏字疏文有五一釋八名二辯障業三釋總名四明十纏五者結示然初八纏廣如論釋無慚無愧十藏廣明餘之六事前後頻有初二障戒下辯障業雜集第七修尸羅時無慚無愧為障由具此二犯諸學處無差恥故次二障止者論云謂修止時惛沉睡眠二法為障於內引沉沒故修慧時掉舉惡作二法為障於外引散亂故釋曰此論約二順障今䟽反此者以約違障掉舉惡作正違止故惛沉睡眠正違慧故後二障捨者論云於修捨時慳嫉為障由成就此於自他利恡妬門中數數搖動心故即障善法饒益者止觀是善法捨即饒益於相修中者釋總名亦出偏說所以也本論云數數增盛纏繞於心故名為纏釋論中云由此諸纏數數增盛纏繞一切觀行者心於修善品為障礙故或說十纏者即第四明十纏俱舍頌第五隨眠品云纏八無慚愧嫉慳并悔眠掉舉與惛沉或十加忿覆論云八纏者品類足論或十者毗婆沙師言於被舉時為重障者忿以令心忿𤼵為性覆以覆藏自罪為性故此即隨惑下結示)縛謂四縛即貪欲瞋恚戒取我見貪利不遂熱惱生瞋梵行命難則生毀謗謗則戒取我則濁亂不毀不持方為平等(縛謂四縛者先標列後會經今初雜集等論但有三縛謂貪瞋癡由此三縛縛諸有情令處三苦今言四者此經第三地文亦云此菩薩一切欲縛色縛有縛無明縛皆轉微薄釋曰此即修所斷中三界煩惱及無明故於見縛之外說四并前即五住地惑也今此四縛即按次文貪利已下會經四相初貪利即經貪求為一二熱惱即瞋三諸難逼迫毀謗即是戒取四濁亂即是我見正於持戒而說四故然其戒取由癡而生不了諸難而生毀謗亦是邪見同三業故故亦不出三毒及見我見特為諸見之主不毀不持釋經得佛所讚平等正法故淨名第三見阿閦佛品云不施不慳不戒不犯不忍不恚不進不怠不定不亂不智不愚不誠不欺不來不去不出不入今取此勢但用一戒中義耳不犯故事相無違不持故了戒空寂)。

　　佛子菩薩如是持淨戒時於一日中假使無數百千億那由他諸大惡魔詣菩薩所一一各將無量無數百千億那由他天女皆於五欲善行方便端正姝麗傾惑人心執持種種珍玩之具欲來惑亂菩薩道意。

　　第二佛子菩薩如是下廣顯三聚即分為三初攝律儀二攝眾生三攝善法(初攝律儀等者唯識十度但有三名而無解釋若梁攝論三學之中具有解釋本論中云一攝律儀戒謂正遠離所應離法二攝善法戒謂正修證應修證法三饒益有情戒謂正利樂一切有情無性釋云律儀戒者謂於不善能遠離法防護受持由能防護諸惡不善身語等業故云律儀攝善法戒能令證得力無畏等一切佛法饒益有情戒能助有情如法所作平等分布無罪作業成熟有情有說後二佼初建立釋曰此下釋立三所以無性云此能建立後二尸羅由自防護能修供養佛等善根及益諸有故故世親云住律儀者便能建立攝善法戒由此修集一切佛法證大菩提復能建立益有情戒由此故能成熟有情準梁攝論及釋論云若不離惡攝善利他則不得成有說前二為成後一梁攝論云若人住前二種淨戒則能引攝利眾生戒為成熟他梁論三戒大意同前故彼論云此三品戒即四無畏因何以故初戒是斷德第二戒是智德第三戒是思德四無所畏不出三德故由此故說戒有三品本業經云戒有三緣一自性戒二善法戒三利益眾生戒義皆同也)今初即堅持不犯為第一難持文中亦二先顯難持之境謂多而且麗加以惑心日日長時故為難也(今初即堅持不犯者即難行戒準瑜伽論第四十二有其三種一者菩薩現在具足大財大族自在增上弃捨如是大財大族自在增上具受菩薩淨戒律儀是名第一難行戒二者菩薩若遭急難乃至失命於所受戒尚無缺減何況全犯三者如是遍於一切行住作意恒住正念常無放逸乃至命終於所受戒無有悞失尚不犯輕何況犯重釋曰今即第一次二疏中具之)。

　　爾時菩薩作如是念此五欲者是障道法乃至障礙無上菩提是故不生一念欲想心淨如佛。

　　後爾時菩薩下起觀對治即能持於難持也言乃至者凖大品云貪著五欲障礙生天況復菩提勝事皆障故云乃至。

　　唯除方便教化眾生而不捨於一切智心。

　　第二唯除下攝眾生戒於中四初明忘犯濟物如祗陀末利唯酒唯戒唯除教化即行於非道不捨智心即通達佛道(祇陁末利者末利夫人為救厨子飲酒塗飾等祇陁太子為順國人亦和飲酒而不忘戒並如別說)。

　　佛子菩薩不以欲因緣故惱一眾生寧捨身命而終不作惱眾生事。

　　二佛子下輕身益物為第二難持乃至捨命亦無缺故。

　　菩薩自得見佛已來未曾心生一念欲想何況從事若或從事無有是處。

　　三菩薩自得下彰持分齊是第三難持謂恒住正念無誤失故即以難況易以誤況故本性慣習故分齊者初發心住了見心性成正覺故解法無生常見佛故觸境皆佛豈容佛所生欲想耶。

　　爾時菩薩但作是念一切眾生於長夜中想念五欲趣向五欲貪著五欲其心決定耽染沉溺隨其流轉不得自在。

　　四爾時菩薩下明深起大悲是善士相在文分三初悲物著欲二生勸持心三徵釋所以今初七句初二為總無時不起是長夜中想念下別一想念未得二趣向可得三貪著已得四決謂為淨五躭染無厭六迷醉沈溺七隨境流轉八欲罷不能(深起大悲者論云云何菩薩善士戒略有五種謂諸菩薩自具尸羅（一）勸他受戒（二）讚戒功德（三）見聞法者深心歡喜（四）設有毀犯如法悔除（五）釋曰今正當中三疏文自配自具尸羅前文已有已毀令悔文中略無)。

　　我今應當令此諸魔及諸天女一切眾生住無上戒住淨戒已於一切智心無退轉得阿耨多羅三藐三菩提乃至入於無餘涅槃。

　　二我今下生勸持心初勸他持戒次住淨戒下兼讚戒功德。

　　何以故此是我等所應作業應隨諸佛如是修學。

　　三徵釋者大悲益他菩薩家業故。

　　作是學已離諸惡行計我無知以智入於一切佛法為眾生說令除顛倒。

　　第三作是學已下明攝善法戒文分為二初明自分現攝後辨勝進當攝今初善法雖多不出悲智故文中略舉於中分三初雙標悲智二然知已下雙釋二相三如是解者已下雙明二果今初也先智後悲智中先明離過謂離惡行無明後以智下明其成德為眾生下即是攝悲。

　　然知不離眾生有顛倒不離顛倒有眾生。

　　二雙釋二相中悲智雙運文分為二先以智導悲自成正觀二一切諸法下通明入法顯彼倒因今初文有四對前三二互相望後一當體以辨前三對中前二不離後一不即即顯生之與倒非即離也眾生即能起顛倒之人乃染分依他顛倒即所起之妄是徧計所執初對明不離者謂依似執實故離生無倒依執似起離倒無生(謂依似執實者眾生是依他似有故顛倒謂執似為實如依繩之依他執為蛇實依執似起者即唯識云依他起自性分別緣所生謂依遍計之執起依之似似即眾生)。

　　不於顛倒內有眾生不於眾生內有顛倒。

　　第二對明不相在重釋前義言不離者明因果相待緣成非先有體二物相在因中無果故倒內無生若必有者則應徧計是依他起果中無因故生內無倒若要令有者則應無有不倒眾生(第二對明不相在即不於顛倒內有眾生言不離者此句牒前上言不離眾生有顛倒等明因果相待方得緣成釋上義也依似執實待果成因也依執似起待因成果也上辯前對之是非先有下揀前對之非即先有先無門因中無果下示其正義以釋經文二句之中皆先順說正義後反顯先有之過初云因中無果故倒內無生者順說正義也次若必下反釋揀非非先有故遍計是因因中有果故遍計中有依他起果中無因故生內無倒者順說正義也若要令有下反釋揀非也若果有因有眾生等即有顛倒今有不倒眾生故知果中無有因也)。

　　亦非顛倒是眾生亦非眾生是顛倒。

　　第三對明不即不壞因果能所徧計之二相故由前對則知生倒非一非異非即非離(第三對者因即能遍計果即所遍計所遍計即依他也由前已下結歸中道)。

　　顛倒非內法顛倒非外法眾生非內法眾生非外法。

　　第四對當體以辨倒心託境方生故非內法若是內者無境應有境由情計故非外法若是外者智者於境不應不染既非內外寧在中間則當體自虛將何對他以明即離眾生亦爾即蘊求無故非內法離蘊亦無故非外法既非內外亦絕中間本性自空何能起倒將何對他明非即離既如是知則自無倒為物說此倒惑自除(第四對者不對眾生說顛倒等亦皆先順明後反顯如倒心託境方生故非內即先順明次若是內下反顯既如是知下結成二利)。

　　一切諸法虛妄不實速起速滅無有堅固如夢如影如幻如化誑惑愚夫。

　　二一切下通明入法顯彼倒因謂由不達緣成不堅妄生徧計故云誑惑愚夫實則愚夫自誑若獮猴執月(實則愚夫自誑者如獮猴執月月豈有心誑獼猴耶愚夫執虛為實明是自誑經云誑愚夫者是愚夫不了之境義似誑耳)。

　　如是解者即能覺了一切諸行通達生死及與涅槃證佛菩提自得度令他得度自解脫令他解脫自調伏令他調伏自寂靜令他寂靜自安隱令他安隱自離垢令他離垢自清淨令他清淨自涅槃令他涅槃自快樂令他快樂。

　　三如是已下雙明二果即前悲智所成之果也亦九戒中二世樂戒也(即前悲智者如是解者覺了一切等即智果也通達生死及與涅槃具二果也有大悲故通達生死有大智故通達涅槃又自度等即智果也令他得度即悲果也二利皆即悲智果耳亦九戒中者論云當知此戒略有九種謂諸菩薩為諸有情於應遮處而正遮止（一）於應開處而正開許（二）是諸有情應攝受者正攝受之（三）應調伏者正調伏之（四）菩薩於中身語二業常清淨轉是則名為四種淨戒復有所餘施忍精進靜慮般若波羅蜜多俱行淨戒則為五種總說名為九種淨戒能令自他現法後法皆得安樂釋曰今但通說悲智之果智果了一切行即般若相應故云亦是若別配者令他解脫離垢即是遮止開許斯即制聽二戒可以離垢解脫其令他安隱即是攝受令他調伏其名全同皆令他得二世樂也五度助戒含在其中有攝善故)先總後別總中由解諸法不實幻化是覺了諸行了行相虛名達生死知行體寂是了涅槃了之究竟即得菩提自得度下別有九對一度苦二脫集以了生死故三調之以道四寂之以滅以了涅槃故次四即證四諦之德如次配上謂由斷苦故得安樂等九即證佛菩提之樂。

　　佛子此菩薩復作是念我當隨順一切如來離一切世間行具一切諸佛法住無上平等處等觀眾生明達境界離諸過失斷諸分別捨諸執著善巧出離心恒安住無上無說無依無動無量無邊無盡無色甚深智慧佛子是名菩薩摩訶薩第二饒益行。

　　第二佛子已下勝進當攝於中有二十句前十具勝德一順佛二離世三行勝法四住等理五等慈六明智七離過八忘緣九捨執十不斷煩惱而入涅槃後十住深智末句為總即是佛智餘別顯深廣之義一上無過二言不及三離依著四無變動五超數量六無邊畔七無終盡八絕色相由上故深。

　　佛子何等為菩薩摩訶薩無違逆行。

　　第三無違逆行即是忍度。

　　此菩薩常修忍法謙下恭敬不自害不他害不兩害不自取不他取不兩取不自著不他著不兩著。

　　於釋相中文分二別初略辨行相後對境正修今初分三一修忍行二離忍過三修忍意今初常修忍法即標行所屬謙下等言彰忍之相文有十句初總顯自性謙尊而光卑而不可踰若海之下百川歸焉恭敬崇彼安敢不忍(謙尊而光者即周易謙卦云謙亨君子有終吉最曰謙亨天道下濟而光明地道卑而上行天道虧盈而益謙地道變盈而流謙鬼神害盈而福謙人道惡盈而好謙謙尊而光卑而不可踰君子之終也象曰地中有山謙君子以襄多益寡稱物平施釋曰上所引文其相並顯但謙之象地在上山在下山合出地今入地下謙之象也又言裒多者裒聚也聚其多而益其寡是益謙義故為平施若王注云多者用謙以為裒少者用謙以為益隨物所施不失乎者也謙下忍之本也若海之下等即老子德經云江海所以能為百谷王者以其善下是以聖人欲上人以其言下之欲先人以其身後之是以處上而人不為重處前而人不為害是以天下樂推而不猒釋曰特由謙卑天下歸之)不自害下九句別明通有三釋一約三毒二就三業三據三忍初云前三治瞋行忍瞋必害故一無如前境而自刑害二力及害他三以死相敵無論先後一時但取兩害次三治貪成忍故梁攝論云取是貪愛別名一自貪名利二使彼令取或隨喜彼取三兼行上二後三治癡修忍癡故執著一著己德能云何毀我二彼人若是云何辱我三俱染可知此九皆過菩薩正觀以不不之能治之觀下文自辨(一無如前境者天宮云自害略由五緣謂貪瞋邪見愚癡不善心)二約三業者害必加身著必由意自他讚舉名為取也苟心讚他尚為謟媚況自稱舉故並安忍之(苟心讚他者大智度論五十三說舍利弗讚須菩提善說法好人相不自讚不自毀於他外人亦不讚毀若自讚非大人相不為人讚而便自美若自毀者是妖謟人若毀他者是讒賊人若讚他者是謟媚人須菩提了無生法故舍利弗雖讚而不謟以稱實讚故又以斷法愛故心不高亦不愛著但益無障礙因所謂一切法無所依止故無障礙又言取即是著唯識第八釋三熏習中云或名苦名取能所取故取是著義業不得名智論取增名著七十四云初染曰取生愛名著)三約三忍者害即怨害取即不能安受飢寒等苦妄受取故著則不見諦理由見諦理三忍皆成故思益云諸法念念滅其性常不住於中無罵辱亦無有恭敬若節節解身其心常不動等又上三即約違順中庸之境故成三毒餘可凖思。

　　亦不貪求名聞利養。

　　二亦不下離忍過也名引中人利誘下士菩薩上士故不貪求。

　　但作是念我當常為眾生說法令離一切惡斷貪瞋癡憍慢覆藏慳嫉諂誑令恒安住忍辱柔和。

　　三但作下修忍之意也所以修者先自忍已後為生說令修忍行離惡斷惑是內安忍惑亡智現則住法忍既去煩惱鑛穢則身心柔和堪任法噐如彼鍊金上來皆是清淨忍也(上來皆是清淨忍者論云略有十種謂諸菩薩遇他所作不饒益事損惱違越終不反報（一）亦不意憤（二）亦不怨嫌（三）意樂相賴恒常現前欲作饒益先後無異非一益已捨而不益（四）於有怨者自生悔謝終不令他生癡猒已然後受謝（五）於不堪忍成就增上猛利慚愧（六）依於堪忍於大師所成就增上猛利愛敬（七）依不損惱諸有情故於諸有情成就猛利哀愍愛樂（八）一切不忍并助伴法皆得斷故（九）離欲界欲（十）由此十相當知菩薩所修行忍清淨無垢釋曰不可別配大意同經)。

　　佛子菩薩成就如是忍法假使有百千億那由他阿僧祗眾生來至其所一一眾生化作百千億那由他阿僧祗口一一口出百千億那由他阿僧祗語所謂不可喜語非善法語不悅意語不可愛語非仁賢語非聖智語非聖相應語非聖親近語深可厭惡語不堪聽聞語以是言詞毀辱菩薩。

　　第二佛子下對境修忍廣顯行相文中分二先明修忍行後明修忍意前中有三初耐冤害次安受苦三諦察法(初耐怨害等者三忍之義略見初會今更重依攝論釋之無性論云耐怨害者是諸有情成熟轉因世親釋云能忍他人所作怨害勤修饒益有情事時由此忍力化生雖苦而不退轉言安受苦忍者是成佛因寒熱飢渴種種苦事皆能忍受無退轉故言諦察法忍者是前二忍所依止處堪忍甚深廣大法故世親釋云堪能審諦觀察諸法或由諦察為前二依者世親釋云由此忍力建立次前所說二忍梁攝論云由觀察法忍菩薩能入諸法真理此忍即是前二依處以能除人法二執故)今初分二先彰難忍之境後明能忍之行此亦難行忍也(此亦難行忍難行有三一忍羸劣有情所不饒益二忍自臣隸所不饒益三忍種姓卑賤所不饒益今同第三)今初分三初明口加毀辱故梁攝論以耐冤害亦名他毀辱忍略顯十種一觸忌諱故二惡軌則故三令憂慼故四無風雅故五極庸賤故六詮邪惡故七不入人心故八詮猥雜故九極鄙惡故十極麤獷故以是言下總結所作多人多口各多惡言。

　　又此眾生一一各有百千億那由他阿僧祗手一一手各執百千億那由他阿僧祗噐仗逼害菩薩。

　　二又此下身加逼害上二事廣。

　　如是經於阿僧祗劫曾無休息。

　　三如是經下總辨長時是謂難忍之境也。

　　菩薩遭此極大楚毒身毛皆竪命將欲斷作是念言我因是苦心若動亂則自不調伏自不守護自不明了自不修習自不正定自不寂靜自不愛惜自生執著何能令他心得清淨。

　　二菩薩遭此下明其忍行先結前生後謂遭前極苦二作是念下正顯忍相以失自要文有十句初一假設不忍失念易志故云動亂餘九明失一則不調瞋恚二則不護根門三迷忍法門四不修忍行五隨風外轉六動亂內生七不惜善根八未忘彼此上八自損由此不能利他今能忍故以不不之便成八行自他俱利自他俱調若說此勝利成善士行(若說此勝利者論云善士忍有五種謂諸菩薩先於其忍見諸勝利謂能堪忍補特伽羅於當來世無多怨敵無多乖離有多喜樂臨終無悔於身壞後當生善趣天世界中見勝利已自能堪忍（一）勸他行忍（二）讚忍功德（三）見能行忍補特伽羅慰意慶喜（四）應有設有不忍如法悔除（論問第五怨是脫漏故今具之）而疏云說此勝利王是第三讚忍功德如失自要即第一自忍不忍不能令他安忍今不不之即是第二既自慶慰亦能慶他當第四五也)。

　　菩薩爾時復作是念我從無始劫住於生死受諸苦惱如是思惟重自勸勵令心清淨而得歡喜善自調攝自能安住於佛法中亦令眾生同得此法。

　　二菩薩爾時下安受苦忍雖仍前文義當安受故引徃所受苦以況今苦而欲安受所以引者無始顯昔苦時長諸苦明其事廣雖事廣時長而空無二利今時促苦少能成忍度自利利他安不忍哉故練磨頌云汝已惡道經多劫無益受苦尚能超今行少善得菩提大利不應生退屈由斯重自勸勉誡勵令淨而無亂喜不憂慼調其瞋蔽攝護根門是自住忍法令物同忍(故鍊磨頌者即三種鍊磨心斷除四處障中之一即無性攝論第六釋入現觀云由何能入由善根力所住持故謂三種鍊磨心斷四處故若唯識論第九明資糧位釋於二取隨眠猶未能伏滅云此位二障雖未伏除修勝行時有三退屈而能三事鍊磨其心於所證修勇猛不退一聞無上正等菩提廣大深遠心便退屈引他況己證大菩提者鍊磨自心勇猛不退釋曰即第一菩提廣大屈引他況己鍊廣者無邊大者無上深者難測遠者時長由斯故退引他鍊之攝論頌云十方世界諸有情念念速證善逝果彼既丈夫我亦爾不應自輕而退屈唯識論云二聞施等波羅蜜多甚難可修心便退屈者己意樂能修施等鍊磨自心勇猛不退釋曰即第二萬行難修屈者己增修鍊頌云汝昔惡道經多劫無益勸苦尚能超今行少善得菩提大利不應生退屈唯識論云三聞諸佛圓滿轉依極難可證心便退屈引他麤善況己妙因鍊磨自心勇猛不退釋曰即第三轉依難證屈引麤況妙鍊頌云博地一切諸凡夫尚擬遠證菩提果汝已勤苦經多劫不應退屈却沉淪唯識論云由斯三事鍊磨其心堅固熾然修諸勝行釋曰今是十行正是其位故疏引之言斷四處障者無性攝論但舉四云由離聲聞獨覺作意故（一）由於大乘諸疑離疑以能永斷異慧疑故（二）由難能聞所聞法中我我所執斷法執故（三）由於現前現住安立一切於中無所作意無分別斷斷分別故（四）釋曰即由此四是四處故然三鍊磨通治四障然皆由忍三輪故忍三輪者自他過失分別也)。

　　復更思惟此身空寂無我我所無有真實性空無二若苦若樂皆無所有諸法空故我當解了廣為人說令諸眾生滅除此見是故我今雖遭苦毒應當忍受。

　　第三復更已下諦察法忍亦仍前起故云復更斯則一忍之中便具三忍表非全異故一境具明文分三別一自成法忍文有五句初句總標無我已下釋成空義以苦空無常無我四行釋之倒為其次又約大乘故苦樂等雙遣一人我法我兩亡二常與無常非實相待有故三空有俱寂故云無二四苦樂皆遣云無所有二諸法空下令他成忍眾生迷空故應為說皆清淨忍也(二令他成忍至皆清淨忍者清淨有十如前已引今但總相是彼之意亦不別配)三是故下結行應修然莊嚴論中由三思五想則能忍受一思他毀辱我是我自業二思彼我俱是行苦三思聲聞自利尚不以苦加人此三文在安受忍中思昔諸苦自他調攝故言五想者一本親想眾生無始無非親屬故二修法想打罵不可得故三修無常想四修苦想五修攝取想即此文攝對前可思(然莊嚴論者即第二論此三思等者前念無始劫受諸苦惱即是自業及行苦也亦令他得此法即況二乘也對前可思者前性空無二即不可得無有真實即是無常若苦若樂即是苦想廣為人說等即攝取想略無本親攝在無始生死之中)。

　　為慈念眾生故饒益眾生故安樂眾生故憐愍眾生故攝受眾生故不捨眾生故自得覺悟故令他覺悟故心不退轉故趣向佛道故是名菩薩摩訶薩第三無違逆行。

　　第二為慈念下明修忍意文有十句義兼通別通則三忍皆為此十在義可知別則為初五故修耐冤害慈念為總次但欲饒益於他不懼他不饒益本欲安人豈當加報愍彼淪倒寧懷恨心以忍調行攝諸恚怒次一安受苦忍隨逐眾生無疲苦故次二句為覺自他修諦察法後二通於前三上一為言下流至此斯即九中二世樂也(愍彼淪倒者準智論云羅睺羅被外道打悲泣人問其故答曰我苦少時爾奈渠長苦何即愍其淪溺而言倒者亦愍其因但由顛倒如提婆菩薩被外道開腹弟子欲追菩薩廣說法空誡諸弟子云此等顛倒妄見我人故生此𢙣不了性空無有真實等斯即九中二世樂者論云二世樂忍有九謂菩薩住不放逸（一）於諸善法悉能堪忍（二）於諸寒熱悉能堪忍（三）於諸飢渴（四）於蚊䖟觸（五）於諸風日（六）於蛇蠍觸（七）於諸劬勞所生種種若身若心疲倦憂惱（八）於墮生死生老病死苦等有情現前哀愍而修忍行（九）上七皆有悉能堪忍之言論云如是順忍得二世樂斯亦總相愍念眾生令得二世樂也)。

　　佛子何等為菩薩摩訶薩無屈撓行。

　　第四無屈撓行撓者曲也弱也即牢強精進也(撓者即周易大過卦意易云大過棟撓利有攸徃亨象曰大過大者過也楝撓本末弱也易文以弱釋撓音義云撓者曲也曲之與弱義相似也今取弱義釋無屈撓則弱者亦曲也既曰牢強則無屈弱然梵云鉢履耶捺多此云無盡即𣈆經之名謂大願之力無有盡耳此亦大同)。

　　此菩薩修諸精進所謂第一精進大精進勝精進殊勝精進最勝精進最妙精進上精進無上精進無等精進普徧精進。

　　二釋相中二先總顯其相後隨難別釋前中文三初正顯精進二性無下明離過失三但為下辨進所為此之三段初即總舉次是釋精謂無雜故三是釋進趣所為故今初正顯中初句標行所屬所謂已下顯勝列名精進多名望業用故初第一者亦是首義此義有三一大故第一謂為大菩提故二勝故第一光明功德故三殊勝故第一謂超出故第二大亦三義一最勝故大勝中極故如世大王二最妙故大事理融通故如世大德三上故大行體高上如世尊長第三勝者亦有三義一無上故勝不可加故二無等故勝不可匹故三普徧故勝體周法界無可勝故(此義有三者此十地勢十句相釋以二三四釋於初句以五六七釋第二大字以八九十釋第三勝字文並可知)。

　　性無三毒性無憍慢性不覆藏性不慳嫉性無諂誑性自慙愧終不為惱一眾生故而行精進。

　　二離過中即難行精進性無間雜最為難故先離自惱之過謂本隨煩惱任運不起故曰性無圓融教中地前得爾後終不為下明離惱他(即難行者在文易知然皆亡三輪故精進三輪者即眾生高下事用分別)。

　　但為斷一切煩惱故而行精進但為拔一切惑本故而行精進但為除一切習氣故而行精進。

　　三辨精進所為中有二十句具含三種精進但為是被甲四弘願故而行即是方便加行所為之法是所攝善(具含三種者唯識說三一被甲二攝善三利樂無性釋云一被甲二加行三無怯弱無退轉無喜足初者謂最初時自勵言我當作如是事即是解契經所說初有勢力句次即加行有勤句無怯等者謂隨事意樂所作善事乃至安坐妙菩提座復不放捨於自疲苦心無退屈名無怯弱於他逼惱心不動移名無退轉乃至菩提於其中間進修善品常無懈廢名無喜足如是三句解釋契經所說有勇猛於諸善法不捨離故世親釋三精進大同無性釋經五句復云所以者何或有最初求於無上正等菩提雖有勢力而加行時不能策勵故說有勤雖復有勤心或怯弱為對治彼故說有勇由有勇故心無退屈心雖無怯逢至死苦心或退轉由此退失所求佛果為對治彼立無退轉無退轉者即是堅猛故無退轉顯示堅猛由有堅故逢苦不退由有猛故不懼於苦雖逢眾苦能不退轉而得少善便生喜足由此不證無上菩提是故次說無喜足是不得少善生喜足義此即顯示不捨善軛由此義故說三精進然被甲者從喻立名如人入障先須被甲以防𠔃矢今求菩提必先誓願以防退屈本業直云一起大誓願之心二方便進修三勤化眾生)文分為四初三斷惑次七度生次四知法後六求佛即四弘也今初初斷現行次斷種子後斷餘習。

　　但為知一切眾生界故而行精進但為知一切眾生死此生彼故而行精進但為知一切眾生煩惱故而行精進但為知一切眾生心樂故而行精進但為知一切眾生境界故而行精進但為知一切眾生諸根勝劣故而行精進但為知一切眾生心行故而行精進。

　　二度眾生中為成十力智故煩惱是漏意令其盡境界即徧趣行心行義兼於業生死義兼宿住處非處力總故不明。

　　但為知一切法界故而行精進但為知一切佛法根本性故而行精進但為知一切佛法平等性故而行精進但為知三世平等性故而行精進。

　　三有四句知法中初總餘別別中一事法界若自入法則以淨信為根本若約利他則以慈悲為根本等二即理法界云平等性三事理無礙法界三世之事即平等理性也事隨理融義含事事無礙。

　　但為得一切佛法智光明故而行精進但為證一切佛法智故而行精進但為知一切佛法一實相故而行精進但為知一切佛法無邊際故而行精進但為得一切佛法廣大決定善巧智故而行精進但為得分別演說一切佛法句義智故而行精進。

　　四有六句求佛中初二即智初句教智光明後句證智次二知境先真後俗後二皆權智前句知機識藥後句四辯宣陳分別演說即是樂說說於法義句即是辭上之四弘初二知苦斷集後二修道證滅即無作四諦之境也。

　　佛子菩薩摩訶薩成就如是精進行已設有人言汝頗能為無數世界所有眾生以一一眾生故於阿鼻地獄經無數劫備受眾苦令彼眾生一一得值無數諸佛出興於世以見佛故具受眾樂乃至入於無餘涅槃汝乃當成阿耨多羅三藐三菩提能爾不耶答言我能。

　　第二佛子菩薩下隨難別釋於中二先明被甲精進後明利樂精進今初全同瑜伽之文但論以被甲為初約先心自誓故本業三進之中初名大誓今居攝善之後就假設遇緣耳文有兩番問答初番可知(今初全同瑜伽者四十二云一擐誓願甲若我脫一有情苦以千大劫為一日夜處於地獄經爾所時證大菩提乃至過此千俱胝倍無懈怠心況短時苦薄耶有能於此生少淨信已長養無量勇猛大菩提性況成就耶故云約先心自誓)。

　　設復有人作如是言有無量阿僧祗大海汝當以一毛端滴之令盡有無量阿僧祗世界盡末為塵彼滴及塵一一數之悉知其數為眾生故經爾許劫於念念中受苦不斷菩薩不以聞此語故而生一念悔恨之心但更增上歡喜踊躍深自慶幸得大善利以我力故令彼眾生永脫諸苦。

　　後設復有下第二番中更難於前得大善利者我本發心願代物苦但慮不容相代今聞苦身能遂順本悲心不慮時長但增喜慶長劫不懈況盡壽耶一念不悔即忘身無間自慶得利即平等通達有深功德為難行也(有深功德者瑜伽難行精進有三若諸菩薩無間遠離諸衣服想諸飲食想諸臥具想及己身想於諸善法無間修習曾無懈怠是名第一難行精進若諸菩薩如是精進盡眾同分於一切時曾無懈廢是名第二難行精進若諸菩薩平等通達功德相應不緩不思無有顛倒能引義利精進成就是名第三難行精進今文具三長劫不懈況盡壽耶即是第二一念不悔即亡身無間即是第一自慶已下即第三前行初離過亦此第一)。

　　菩薩以此所行方便於一切世界中令一切眾生乃至究竟無餘涅槃是名菩薩摩訶薩第四無屈撓行。

　　第二菩薩以此下利樂精進即用前加行攝善以利眾生令彼涅槃真安樂也。

大方廣佛華嚴經䟽鈔會本第十九之五

　　音釋

　　姝

　　(昌朱切美好也)。

　　鑛

　　(古猛切)。

　　獷

　　(音鑛惡也)。

大方廣佛華嚴經䟽鈔會本第十九之六　踐六

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子何等為菩薩摩訶薩離癡亂行。

　　第五離癡亂行。

　　此菩薩成就正念心無散亂堅固不動最上清淨廣大無量無有迷惑。

　　釋相中二先總顯無癡亂後別明無癡亂今初句雖有六義乃有十初總餘別總云成就正念者然通三義皆名正念(總云成就下釋此總句有二先正釋即瑜伽九門中自性禪也論云靜慮自性者聞思為先所有心一境性總也)一就奢摩他品名為正念正念即定以彼定心離𡚶念之亂故名為正此從業用立名亦隣近立稱故八正道中正念定攝起信論云心若馳散即當攝來令住正念二就毗鉢舍那品亦名正念謂不偏鑒達明了於緣故下經云正念諸法未曾忘失三雙運道名為正念次下經云以正念故善解世間等謂於緣明了是無癡義不異所緣名無亂義即雙運也又下經云禪定持心常一緣智慧了境同三昧(一或奢摩他品二或毗鉢舍那品三或雙運道也䟽中雙標便引釋成文意可知善解世間等者下云以正念故善解世間一切語言能持出世諸法言說乃至心無癡亂䟽自配無癡亂即是雙運又以別義善解是觀能持是止故為雙運故下經云禪定持心者即是第十廻向偈中)。

　　雖有毗鉢舍那及雙運道皆就心一境辨名禪自性(雖有毗鉢下第二解妨在文可知正是瑜伽出禪自性)別中初句復是無亂之總謂不隨境轉故無散亂三障不能壞名為堅固四緣不能牽故云不動五超劣顯勝故云最上六異世無染故云清淨上五釋無亂也下四義釋無癡謂七稱法界故云廣八趣一切智故云大九引𤼵難量故云無量十不捨大悲名無迷惑上九別句攝為三禪前六現法樂住次二引生功德後一饒益有情(上九別句者三禪即瑜伽一切禪也唯識但列而不釋名瑜伽釋廣今依攝論無性釋云一安住靜慮謂得現法樂住離慢見愛得清淨故二引𤼵靜慮謂能引𤼵六神通等殊勝功德故三成所作事靜慮謂欲饒益諸有情類以能止息飢儉疾疫諸怖畏等苦惱事故梁攝論中釋三定云有現世得安樂住何以故能離一切染污法故一依能定為生自利謂三明故能引成六通二引因成通定生隨利他利他即是三輪一神通輪謂身通天耳通天眼通此輪為引邪向正者令其歸正二記心輪謂他心通天耳通天眼通此輪為引己歸正者若未信受令其信受三正教輪謂宿住通漏盡通宿住通識其根性由漏盡通如自所得為說正教令得下種成熟解脫由具此義是故說定有其三品為離癡亂行)。

　　以是正念故。

　　第二以是下別顯無癡亂如次釋前十義即為十段亦初一為總釋前正念於中分二初結前生後。

　　善解世間一切語言能持出世諸法言說。

　　後善解已下顯正念之能文曲分二先雙標後雙釋今初也正念有觀故能善解正念有止所以能持世言無益但須善解出世有益偏語憶持出世不解應不持義世言不持應無記憶故文雖影略義必兩兼解事解理故名善解(正念有觀下疏文有五初正釋順文二世言無益下出經局意三出世不解下立理顯通四故文雖下結成通義五解事下別釋善解)。

　　所謂能持色法非色法言說能持建立色自性言說乃至能持建立受想行識自性言說心無癡亂於世間中死此生彼心無癡亂入胎出胎心無癡亂𤼵菩提意心無癡亂事善知識心無癡亂勤修佛法心無癡亂覺知魔事心無癡亂離諸魔業心無癡亂於不可說劫修菩薩行心無癡亂。

　　二所謂下雙釋分二先通就諸境明無癡亂後此菩薩下別約所持明無癡亂今初也據無癡亂文但有九開初為二句亦有十謂法義別故初句即法無礙合蘊成二謂色與心非色謂心即餘四蘊二能持建立下義無礙也義有二種自性亦二一事二理事即質礙為色性等理即無性為色等性皆無名相中施設建立持言及義即文義二持今正覺理事離𡚶分別名無癡亂此二釋上能持下八釋上善解義必兼具故癡亂雙舉。

　　三於五蘊生滅得無癡亂十地品云死有二種業一能壞諸行二不覺知故相續不絕今此菩薩於二事理靜無遺照故無癡亂四偏語胎生明無癡亂瑜伽第二說四種入胎一正知入而不知住出所謂輪王二正知入住不正知出所謂獨覺三俱能正知所謂菩薩四俱不正知謂餘有情前之二人尚有癡亂也凡夫癡亂相者謂下者見所生處在於廁穢中者見在舍宅上者見處華林若男於母生愛於父生瞋謂競母故女則反上大集二十七涅槃十八二十九俱舍第九皆具說之(瑜伽第二下疏文有二先正釋無癡亂言二示癡亂相前中文顯俱舍第九論問起云前說倒心入母胎藏一切胎藏皆定爾耶釋曰此牒前倒心趣欲境濕化染香處為問也論中答云不爾經言入胎有四其四者何頌云一於入正知二三兼住出四於一切位及卵恒無知前三種入胎謂輪王一佛業智俱勝故如次餘四生釋曰但觀上瑜伽頌文易了但業智俱勝更須略釋第一輪王以業勝故正知於入宿世曾修廣大福故第二辟支佛但知勝故正知入住久習多聞勝思擇故第三大覺福智俱勝三皆正知謂曠劫修行勝福智故除此前三餘胎卵濕福智俱劣故皆癡亂大集二十七多同涅槃涅槃十八者南本十六經云善男子人有三種謂上中下下品之人初入胎時作是念言我今在廁眾穢歸處如死屍間𣗥刺叢林大黑闇中初出胎時復作是念我今出廁謂穢惡處乃至出於大黑闇中中者念言我今入於眾樹花果園林清淨河中房室屋宇宅舍之中出時亦爾上品之人作是念言我昇殿堂在華林間乘馬乘象登上高山出時亦爾菩薩摩訶薩初入胎時自知入胎住時知住出時知出不起貪欲瞋恚之心而亦未得初住之地是故復名不可思議二十九者南本二十七經云中陰二種一善業果二惡業果因義業故得善覺觀因惡業故得惡覺觀父母交會和合之時隨業因緣向受生處於母生愛於父生瞋父精出時謂是己有見已心恱而生歡喜以是三種煩惱因緣中陰陰壞生後五陰如蠟印印泥印壞文成釋曰此略舉男俱舍第九則具男女論釋倒心趣欲境云此明中有先起倒心馳趣欲境彼由業力所起眼根雖住遠方能見生處父母交會而起倒心若男中有緣母起愛生於欲心若女中有緣父起愛生於欲想翻此緣二俱起瞋心彼由起此二種倒心便謂己身與所愛合所泄不淨流至胎時謂是己有便生歡喜此心生已中有便沒受生有身餘廣如彼瑜伽又說彼胎藏者若當為女於母左脇𠋣脊向腹而住若當為男於母右脇𠋣腹向脊而住又此胎藏業報所發生分風起令頭向下足便向上胎衣纏裹而趣產門其正出時胎衣遂裂分之兩腋出產門時名正生位並可知)次三及十文並可知八九各有通別別謂四魔十魔及業如離世間品及大品魔事品起信論說若依智論除諸法實相皆菩薩魔事起心動念悉是魔業今以智覺察不隨其轉如人覺賊及偷狗故知魔界如與佛界如如無二故既覺其事即不造其業(別謂四魔者四謂天陰煩惱及死言十魔者（一）蘊魔生取著故（二）煩惱魔恒雜染故（三）業魔能障礙故（四）心魔起高慢故（五）死魔捨生處故（六）天魔自慢縱故（七）善根魔恒執取故（八）三昧魔久躭味故（九）善知識魔起著心故（十）菩提法智魔不願捨離故言及業者一忘失菩提心修諸善根是為魔業二惡心布施瞋心持戒捨惡性人遠懈怠者輕慢亂意譏嫌惡慧乃至第十增長我慢無有恭敬於諸眾生多行惱害不求止法真實智慧其心弊惡難可開悟是為魔業起信論者餘論廣有此論分明人易尋故故依示耳即修行信心分中論云或有眾生無善根力則為諸魔外道鬼神之所惑亂若於坐中現形恐怖或現端正男女等相當念唯心境界則滅終不為惱或現天像菩薩像亦作如來像相好具足若說陁羅尼若說布施持戒忍辱精進禪定智慧或說平等空無相無願無怨無親無因無果畢竟空寂是真涅槃或令人知宿命過去之事亦知未來之事得他心智辯才無礙能令眾生貪著世問名利之事又復今人數瞋數喜性無常凖或多慈愛多睡多病其心懈怠卒起精進後便休廢生於不信多疑多慮或捨本勝行更修雜業若著世事種種牽纏亦能使人得諸三昧少分相似皆是外道所得非真三昧或復令人若一日若二日若三日乃至七日住於定中得自然香美飲食身心適恱不飢不渴使人愛著或亦令人食無分齊乍多乍少顏色變異以是義故行者當應智慧觀察勿令此心墮於邪網當勤正念不取不著則能遠離是諸業障釋曰此一叚文雖則稍廣亦為要用其中兼有對治則顯菩薩心無癡亂若依智論除諸法實相等者論有喻云譬如蠅能緣一切物唯不能緣火㷔即為燒故魔亦如是能緣一切法唯不能緣諸法實相若入實相魔即實相何所惑耶故論云魔界如佛界如一如無二如皆法界印豈以法界印更壞法界印又八十二云魔見解般若菩薩如捕魚人見一大魚入深大水鉤網所不及則絕望憂愁以離六十二見網故又七十三中魔作大沙門有重威德等或時語菩薩般若三解脫門是魔說但是空汝常習此空於中得證不得證云何作佛作佛法先行布施持戒等修三十二相福德坐道塲時爾乃用空菩薩或行或信或凝遠離般若釋曰依此世魔甚多七十一云魔作知識身說般若空雖有罪福名而無道理或說空可即取涅槃釋曰前七十三魔令莫修空而須修事行此中說斷滅空令其趣證故人多惑耳若得諸法實相亦不捨空修事亦不謂空礙有亦不以空為證則以般若性空導一切行修無所修則魔不能令菩薩癡亂今以智覺察下示不為癡亂所以如人覺賊及偷狗者即涅槃南經邪正品北經亦如來性品即第七經如人覺賊賊無能為又因迦葉問依四種人難云世尊魔等尚能變作佛身況當不能作羅漢等佛言善男子於我所說若生疑者尚不應受況如是等是故應當善分別知善男子譬如偷狗夜入人舍其家婢使若覺知者即應驅罵汝疾出去若不出者當奪汝命偷狗聞之即去不還汝等從今亦應如是降伏波旬應作是言波旬汝今不應作如是像若故作者當以五繫繫縛於汝魔聞是已便當還去如彼偷狗更不復還下廣說佛說魔說之相此文但令覺察)。

　　此菩薩成就如是無量正念於無量阿僧祇劫中從諸佛菩薩善知識所聽聞正法。

　　第二此菩薩下別約所持法門明無癡亂文有二別先正明後徵釋前中三初結前標後次所謂下正顯所持三菩薩下結無癡亂。

　　所謂甚深法廣大法莊嚴法種種莊嚴法演說種種名句文身法菩薩莊嚴法佛神力光明無上法正希望決定解清淨法不著一切世間法分別一切世間法甚廣大法離癡翳照了一切眾生法一切世間共法不共法菩薩智無上法一切智自在法。

　　二正顯中有十五法一所證理體大分深義所謂空故即事真故(大分深義者即十二門論但改彼也字為故字耳)二即體業用之法三具德相故四一具一切故云種種上四即所詮理法五即能詮教法義見初卷六行法以因嚴果故七果法上七通明四法下八唯約地位亦果行收謂八即初地大願已證理故名正希望決定解斷二障故云清淨九即根木智十即後得此二通至七地十一甚深廣大法即八地法證深法忍如法界故十二九地是法師位了物機故十三十地知世間集共不共等故苦無常等通色心故名之為共色心類殊名為不共又器世間名共共業感故眾生世間不共自業成故此二唯約所知又隨他意行名共隨自意行名不共又靜慮無色四等五通雖共凡小菩薩無漏大悲故名不共(共不共等此有二義前義十地更釋後義出現品明又隨他意行下即涅槃經意明佛有三語隨自意語隨他意語隨自他意語立行亦然如前已引)十四等覺智十五如來智上豎明諸位若約橫配者初一唯因後一唯果中間六智通於因果而別義相顯。

　　菩薩聽聞如是法已經阿僧祇劫不忘不失心常憶念無有間斷。

　　三結無癡亂者不忘不癡不失不亂心常憶下通結相續。

　　何以故菩薩摩訶薩於無量劫修諸行時終不𢙉亂一眾生令失正念不壞正法不斷善根心常增長廣大智故。

　　第二何以故下徵釋釋中以因深故不亂眾生得無亂果不壞正法增廣大智得無癡果不斷善根得相續果因果影響孱然無差(孱然無差者孱現也)。

　　復次此菩薩摩訶薩種種音聲不能惑亂。

　　第二復次下別釋上九攝為三禪初六釋前現法樂住即為六段今初釋前心無散亂文二初標。

　　所謂高大聲麤濁聲極令人恐怖聲悅意聲不悅意聲諠亂耳識聲沮壞六根聲。

　　二所謂下釋釋中又二前釋種種音聲略列七種言沮壞六根者非唯引奪耳根亦令餘根不能緣境故名沮壞根以見等而為義故又沮壞者如治禪病經云因於外聲動六情根心脉顛倒五種惡風從心脉入風動心故或歌或舞作種種變此即破壞之義既壞意身餘皆隨壞然色可冥目觸味合知香少詮顯為禪定刺唯在於聲故偏語之明無癡亂非餘四塵不能亂也故上忍中遇身加害心無散亂(五種惡風者即治禪病秘要經第一標云治阿蘭若亂心病七十二種法經云尊者舍利弗所問出雜阿含阿蘭若事下取意引即諸釋子此丘坐禪因毗瑠璃王象戲驚怖發狂阿難令閉門白舍利弗舍利弗牽其問佛經云唯願天尊慈悲一切為未來世諸阿蘭若比丘因五種事令心𤼵狂一因亂聲二因惡名三因利養四因外風五因內風此五種病當云何治唯願天尊為我解說爾時世尊即便微笑有五色光從佛口出繞佛七帀還從頂入告舍利弗諦聽諦聽善思念之吾當為汝分別解說若有行者於阿蘭若修心十二願陁於阿那般那因外惡聲觸內心根四百四脉治心急故一時動亂風力強故最初發狂心脉動轉五風入咽先作惡口汝等應當教是行者服食酥蜜及阿梨勒繫心一處先想作一玻瓈色鏡自觀己身在彼鏡中作諸狂事見此事已復當更觀而作是言汝於明鏡自見汝作狂癡事等廣有治法末後結云是名治亂倒心法復次舍利弗既去外聲已當去內聲者因於外聲動六情根心脉顛倒五種惡風從心脉入風動心故或歌或舞作種種變汝當教洗心觀洗心觀者先自觀心令漸漸明猶如火珠四百四脉如毗瑠璃等廣說治法今䟽即引後段之文然彼但云五種惡風下更不說然似前因五種事便為五風凖金七十論說五種風一者波那二者阿波那三者優陁那四者婆那五者婆摩那是五種風一切根同一事波那風者口鼻是其路取外塵是事謂我止我行是其作事外曰是波那何根能作答曰是十三根共一事（謂十一根并大我慢）譬如籠中鳥鳥動故籠動是故十三根同其事阿波那風者見可畏事即縮避之是風若多令人怯弱優陁那者我欲上山我勝他不如我能作此是風若多令人自高謂我勝我富等是優陁那事婆那風者遍滿於身亦極離身是風若多令人離他不得安樂若稍稍離分分如死離盡便卒婆摩那風者住在心處能攝持是事是風若多令人慳惜覓財覓伴是五種風事並十三根所作釋曰此五必是也不依常位從心脉入故發狂亂)。

　　此菩薩聞如是等無量無數好惡音聲假使充滿阿僧祇世界未曾一念心有散亂。

　　二此菩薩下釋不能惑亂文亦分二先總明長時不亂。

　　所謂正念不亂境界不亂三昧不亂入甚深法不亂行菩提行不亂𤼵菩提心不亂憶念諸佛不亂觀真實法不亂化眾生智不亂淨眾生智不亂決了甚深義不亂。

　　後所謂下別顯不亂之相句有十一初總餘別別為五對一境審心定二教達行成三憶因念緣四觀真起用五外淨他惑自決義門雖遇惡聲此皆無損上皆一切種禪謂通名義止觀及二利故(上皆一切種禪者瑜伽四十三一切種禪有六種七種總成十二言六種者一善靜慮二無記變化三者摩他四毗鉢舍那五於自他利正審思惟六能引神通威力功德言七種者一名緣二義緣三心相緣四奉相緣五捨相緣六現法緣位七能饒益他今云名義即後七中一二是也止觀即六七中各是三四二利即前六中五六及後七中五六七故攝十三善及與無記亦有通也)。

　　不作惡業故無惡業障不起煩惱故無煩惱障不輕慢法故無有法障不誹謗正法故無有報障。

　　第三不作下釋前堅固謂四障不壞是知菩薩正念堅固亦是出前不亂之因言法障者於法不了如彼牛羊此即所知障也三障為言攝在煩惱體即無明故斯亦清淨靜慮也(斯亦清淨者瑜伽四十三云有十種一由世間淨離諸愛味清淨靜慮二由出世淨無有染污三由加行四由根本五由本勝進六由入住自在七捨靜慮已復還證入自在八神通變現自在九離一切見趣十一切煩惱所知障淨皆有清淨靜慮之言若配經者正是九十及與初二離垢障故然大意清淨者由離三輪故定三輪者一境界二眾生三惑故)。

　　佛子如上所說如是等聲一一充滿阿僧祇世界於無量無數劫未曾斷絕悉能壞亂眾生身心一切諸根而不能壞此菩薩心。

　　第四佛子如上下釋前不動謂惡緣不能牽故悉能壞亂眾生身心者彰聲之過不能壞亂菩薩心者對顯難思。

　　菩薩入三昧中住於聖法思惟觀察一切音聲善知音聲生住滅相善知音聲生住滅性。

　　第五菩薩入下釋前最上謂超劣顯勝故此下三段亦即出前無癡亂緣正示現法樂住之相言超勝者初標人揀禪云菩薩入異凡小故住於已下舉法以揀聖法即是無漏揀於凡夫思惟觀察揀於二乘二乘入禪不能緣境故身子不覺刑害之手迦葉不聞涅槃之音(身子不覺者準智論說舍利弗當道坐禪有大力鬼名為刑害以手搏之從禪定起微覺頭痛白佛佛言賴汝定力此鬼之力摑須彌山令如微塵自今已後莫當道坐迦葉不聞者如來二月十五日晨朝出聲普告一切言如來今日中夜當入無餘涅槃若有疑者今悉可問為最後問然以佛神力其聲遍滿三千大千世界萬類皆至而迦葉不聞定起方覺世界變異驚恠詢問方知如來入般涅槃上之二事一定中不能覺觸二定中不能聞聲故知劣也今菩薩善知故為超勝)善知已下正顯勝相了性相故相則念念不住取不可得性則三相性空固無所得不得性相違順何依(相則念念等者然三相四相一念具足已如初卷今性相別明若相融為四者攬緣名生生即無生空有無礙虗相安立名之為住住即無住圓融形奪隨緣轉變名之為異異即無異兩相都𥁞各無自性名之為滅滅即無滅斯則即相而性故無所得)。

　　如是聞已不生於貪不起於瞋不失於念善取其相而不染著。

　　第六如是聞已下釋前清淨即清淨禪順違中境不生三毒不染善取有定慧故了相無相故名善取有斯正念大地為鼓妙高為椎豈能亂哉(大地為鼓等者如幻三昧經云假使以大地為鼓須彌為槌於須菩提耳邊打不能生微念心亂何以故入空定故)。

　　知一切聲皆無所有實不可得無有作者亦無本際與法界等無有差別。

　　第七知一切下釋廣謂稱法界如虛空故亦近釋前又有六句初總餘別別中無得相空無作人空無際性空此三相盡故法界理現與法界等事如理故無有差別理即事故。

　　菩薩如是成就寂靜身語意行至一切智永不退轉。

　　第八菩薩如是下釋前大義此下二段釋引生功德今云大者趣一切智不退轉故即難行禪也(即難行禪者難行瑜伽有三明法已引今重取意出之謂住深靜慮捨而利生生欲界為一依止靜慮𤼵無量菩薩二乘境界等持為二依此速證無上菩提為三今文正當第三)。

　　善入一切諸禪定門知諸三昧同一體性了一切法無有邊際得一切法真實智慧得離音聲甚深三昧得阿僧祇諸三昧門增長無量廣大悲心是時菩薩於一念中得無數百千三昧聞如是聲心不惑亂令其三昧漸更增廣。

　　第九善入下釋前無量謂引𤼵難量故文分為三初引自利德文有六句初標一切門禪次四別顯後一類結多門則何定不攝復云門者三昧無量數如虛空今一中攝多故名為門如牽衣一角如蠭王來(初句標舉一切門者瑜伽云略有四種一有尋有伺靜慮二喜俱行三樂俱行四捨俱行復云門者即智論云何以不但言三昧而復說門答但語三昧無量數如虗空無邊菩薩云何盡得是故說門菩薩入一三昧中攝無量三昧如牽衣下同此中意)次增長下引利他德後是時下結不為亂非唯不亂本定更增如豬揩金山風熾於火(非唯不亂者下出增相豬以穢身揩於金山非唯不污而令山色轉益明淨斯乃外境之猪益定山之淨)。

　　作如是念我當令一切眾生安住無上清淨念中於一切智得不退轉究竟成就無餘涅槃是名菩薩摩訶薩第五離癡亂行。

　　第十作如是下釋無迷惑謂躭著禪味不起大悲是為迷惑今悲以導禪故無迷也此即饒益有情禪也住清淨念即現世樂得智斷果即後世樂是謂與二世樂也(住清淨念等者瑜伽二世樂有九一神通變現調伏有情靜慮二記心變現調伏有情三教誡變現調伏有情四於造惡者示現惡趣五於失辯者能施辯才六於失念者能施正念七制造建立無顛倒論微妙讚頌摩怛理迦能令正法久住於世八於諸世間工巧業處能引義利饒益有情種種書筭測度數印牀座等事能隨造作九生於惡趣所化有情為欲蹔時息彼眾苦放大光明照觸靜慮今但通舉二世樂義)。

　　佛子何等為菩薩摩訶薩善現行。

　　第六善現行體即般若(體即般若者亦忘三輪而照也般若三輪者境智眾生分別)瑜伽一切般若亦有三種一能於所知真實隨覺通達慧二能於如所說五明處及三聚中決定善巧慧三能作一切有情義利慧攝論以加行根本後得為三皆六度明義唯識以生法俱空本業以照於三諦皆十度明義(瑜伽下正釋名有二先引三慧立名不同略出四說就攝論三中準論具列之一無分別加行慧二無分別根本慧三無分別後得慧論具釋云無分別加行慧謂真如觀前勝方便智二無分別根本慧者謂真如觀智三無分別後得慧者現諸世俗智能起種種等事梁論三慧者論中釋云從聞無相大乘教得聞思修入分別相空通名無分別加行般若以入三無性者無分別智名無分別般若得無分別智後得入觀如於所證或自思惟或為他說名無分別後得般若由具此義故說般若有其三品本業以照於三諦者經云一照有諦慧二照無諦慧三照中道第一義諦慧皆十度明義者經具十故)經有十度應依本業今為順文且依瑜伽則權實無礙皆名善現雖彼依六度今圓行菩薩則十度齊修據行布分兼正不同亦不相濫(雖彼依下解妨云唯識云若依六度則般若具攝三慧謂加行根本後得若為十度第六唯攝無分別智今何引六而成十耶故今釋云約圓行說亦兼正明義如本業是)。

　　此菩薩身業清淨語業清淨意業清淨住無所得示無所得身語意業能知三業皆無所有無虛妄故無有繫縛凡所示現無性無依。

　　就釋相中古人亦依本業三慧分三初明中道次念生無性等以為照無普入已下明其照有此得次第三諦失於圓融又照無經中佛法世法二互不異亦不雜亂豈獨是無今約圓融依於瑜伽兼正以辨各具三諦故彼論釋初慧云於一切法悟平等性入大總相究達一切所知邊際遠離增益損減二邊順入中道故(古人亦依下初敘昔此得次第下二辯非今約下三辯正文中猶略今具引三慧瑜伽釋三慧相云云何菩薩一切慧此有二種一者世間慧二者出世間慧復有三種一能於所知真實隨覺通達慧謂若諸菩薩於離言說法無性或於真諦將欲覺悟或於真諦正覺悟時或於真諦覺悟已後所有妙慧最勝寂靜明了現前無有分別離諸戲論於一切法悟平等性入大總相究達一切所知邊際遠離增益損減二邊順入中道是名菩薩能入所知真實隨覺通達慧釋曰據此即具足加行根本後得三慧亦具照有照無照中道三慧之體是第一慧今經文中第一段內便具二諦之慧故與之同二將上證真善了於俗故廣知五明等論云若諸菩薩於五明處決定善巧演說如前力種性品應知其相及於三聚中決定善巧謂於能引義利法聚能引非義利法聚能引非義利非非義利法聚皆如實知於是八處所有妙慧善巧攝受能速圓滿廣大無上妙智資糧速證無上正等菩提釋曰此是後得廣知諸法三聚即前能引義利等亦即善惡無記兼五明為八五明即內明因明等二釋能作一切有情義利慧云有十一種如前應知者即二十七論成熟品成熟自性自有十一謂由有善法種子（一）及數習諸善法（二）獲得能順二障斷淨（三）增上心有堪任性（四）極調善性（五）正加行滿（六）安住於此若遇大師不遇大師皆有堪任（七）有大勢力（八）無間能證煩惱障斷（九）所知障斷（十）譬如癕腫熟至究竟無間可破說名為熟十一前十別明後一總喻熟相)。

　　文分二別先明行相後顯成益前中亦二先略後廣前中又二先總標後能知下解釋今初也三業清淨是能示體示於三業正是現義住無得現現即無得寂用無礙斯即中道可稱善現若異後有無而說中者相待中也(住無得現者住無所得即空觀也示無所得身等假觀也故云住無得現言現即無得上二不二中道觀也故云寂用無礙斯為中道從若異後下結彈古人以瓔珞三慧別配得中道慧是相待中非得中也)二釋中能知三業皆無所有是住無得義不𡚶取有離二邊縛是清淨義凡所示現無性無依釋示無得義以境無定性心無所依皆不可得也三業皆示故致凡言。

　　住如實心知無量心自性知一切法自性無得無相甚深難入。

　　二住如實下廣辨行相中三初如實隨覺慧二佛子此菩薩作如是下於五明等善巧慧三菩薩爾時下能作有情義利慧今初如實覺於三業而現三業於中先別明後總結前中三業即為三段今初意業是二本故首而明之如實心者用所依也住者心冥體也知無量心等者不礙用也即所示意業多心多法皆有諦也境既無相心何所得即無諦也有無不二故曰甚深即中道義也不可以次第三觀而觀故名難入唯圓機方能入故何者若偏觀三諦是常是斷是相待故若總觀者一則壞於三諦異則迷於一實故即一而三即三而一非三非一雙照三一在境則三諦圓融在心則三觀俱運住之與知即是觀也(何者若偏觀下出次第三觀過相有則定有定有著常以離空故定無著斷離二明中故是相待若總觀下示圓融三觀之德於中先有兩句向上成次第之過明次第三觀有一異過故二者即初二句反釋雙遮三一故即一而三下雙融三一具有四句皆融即一而三是一句即三而一是第二句雙非三一是雙非句由即一而三故非三即三而一故非一四雖即一體而三用歷然雖有三用而一體無二故雙照三一即遮而照即照而遮故圓融也在境下結成諦觀)古德以凡所下至於難入明唯識觀非無所以唯識之義不彰又有釋云心非境外故無得境非心外故無相即心是境故甚深即境是心故難入亦是一理(古德下敘昔雖非經意釋文稍巧故復敘之故云亦是一理以唯識觀相不明顯故不為正故)。

　　住於正位真如法性方便出生而無業報不生不滅。

　　二住於正位下釋示身業正位等三即示所依方便已下依體起用由非惑業之生故生滅即無生滅此中正位即真如異名非約見道以智契會故稱為住無住住者即住真如。

　　住涅槃界住寂靜性住於真實無性之性言語道斷超諸世間無有所依。

　　三住涅槃下釋示語業前之三句示之所依言語道斷顯示而無相即言亡言是斷言道故晉經云非有說有言語道斷(晉經云非有說有者今經無此示言相隱但有言語道斷即通身意故引晉經意在有說之言)。

　　然上之所住總有七種體一名異異從義別一如實心者即自性清淨心是為總相次正位等三即心之體性正位者法所住故真如語其自體是實是常法性約為諸法之本迷此真如有諸法故成諸法已不失自性故名法性亦即因相涅槃等三即是果相住涅槃界即是真如體圓寂故出二礙故故智論云有菩薩𤼵心即觀涅槃行道恐此涅槃濫唯在果故云住寂靜性謂約真如體無𡚶動即是涅槃如此之性體為有無故云無性無性之性即是實性非謂斷無故舉多名方顯所住之深奧依此示現方明所現之為善(然上之所住下總釋上三業所住不同一如實心即自性清淨心者勝鬘起信等皆立此名莊嚴論第六云眾生於無性及有可得此二處中互生怖畏為遮怖心而說頌云譬如清水濁穢除還本淨自心淨亦爾唯離客塵故以說心性淨而為客塵染不離心真如別有心性淨釋曰後偈釋前偈上半合上半下半釋下半既不離心真如別有心性明知但是離於客塵說之為淨淨體即是自心心即真如此自性淨心即如來藏亦是本來淨識故真諦三藏說有九識第九名阿摩羅識若唐三藏此翻無垢即第八異名謂成佛時轉第八識以成此識無別第九若依蜜嚴經心有八種或復有九又下卷云如來清淨藏亦名無垢智即同真諦所立第九又真諦三藏所翻決定藏論九識品云第九阿摩羅識有二種一者所緣即是真如二者本覺即真如智能緣即不空如來藏所緣即空如來藏若據通論此二並以真如為體故起信一心二門生滅門中說其本覺即真如門體無二也餘名隨釋可知故舉多名者即上七名故收真如法界略有百名權教最多言百名者謂法性不虗妄性不變異性平等性離生性法定法住實際虗空界不思議界（已上大般若）真如實有空不空性勝義（已上佛地論攝論）無相無為正性（已上思益中）法位（大品）真性無我性真實性心性一心（上亦大品下三亦華嚴）唯識性無性法印（第一廻向云以法界印印諸善根）寂滅（智論）三性中名圓成實性三身中名法身三淨土中名法性上三佛性中名自性住性五法中名如如五藏中名皆是謂法界藏法身藏出世間上藏自性清淨藏如來藏四勝義中名勝義勝義亦通證得及道理中滅諦（瑜伽六十四中）六諦中亦名真諦現觀七諦通達中名法性顯揚二種佛性中名理佛性十四諦中名勝義諦三般若中名實相般若三三寶中名一體三解脫中名空（出智論七十四）二果中名智果涅槃中名性淨方便淨二諦中名真諦勝義諦三諦中名空諦（仁王經）四諦中名滅諦或名實諦顯揚名一諦或名中道或名解脫涅槃中以一百門顯解脫異名或名不二法門或名無二無性或名實性或名實相或名無量義亦名第一義諦亦名第一義空上來眾名若在大乘權教中者但就理名之若實教中或就即事之理即理之事事事無礙然皆通權實)。

　　入離分別無縛著法入最勝智真實之法入非諸世間所能了知出世間法此是菩薩善巧方便示現生相。

　　二入離下總結三業中初句結心故無縛著次句結身即所住真如等三結前語即超諸世間等末句總結三業皆寂用無礙故名善巧善現之名從斯而立。

　　佛子此菩薩作如是念一切眾生無性為性一切諸法無為為性一切國土無相為相一切三世唯有言說一切言說於諸法中無有依處一切諸法於言說中亦無依處。

　　第二佛子下辨五明處三聚中決定善巧慧故於文中解世間法於中分三初以理會事二菩薩如是下事理無礙三永不下順理起悲今初文有六句一眾生緣生故說無性二法依真起故會歸無為三國是心之相分故四時依法以假言故五名無得物之功故若名在法中見義應知名故六物無當名之實故若法在名中聞名則應識義召火應當燒口故(名無得物之功者若依世俗名以召實實以當名故使命火不得於水命水不得於火今約真諦故平等無依此五六句皆先標無依後若名在法等反以釋成如有一人雖先知有曾未相識忽然見面終不得知此是某人此為見義不知名耳義即境義六中有人雖聞其名竟不識面召火不燒口明知名中無有義也亦應云言飯即應已飽等故智論四十七云凡有二法一者名字二者名字義如火能照能燒是其義照是造色燒是火用二法和合名為火也今聞火名不得照燒之義故無得物之功等)。

　　菩薩如是解一切法皆悉甚深一切世間皆悉寂靜一切佛法無所增益佛法不異世間法世間法不異佛法佛法世間法無有雜亂亦無差別了知法界體性平等普入三世。

　　二菩薩如是下明事理無礙文有七句初一總顯甚深餘句別顯深相然世法與佛法實無二體假約事理以分其二故以五句顯非一異一世相即空故云寂靜二佛法平等故無增益三以理無不事故佛法不異世法事無不理故世法不異佛法四此全理之事與全事之理而事理不雜五各全收盡互無所遺故云亦無差別末句了前諸法同法界體故得鎔融普入三世橫豎該攝(然世法者同一真如故無事非真事亦即如故云假約事理以分其二故以五句顯非一異者初二句當相以辯通非一異正是非一三一句正明不異四一句別明不一五亦無差別句即事事無礙第六了知總出所以)若約漏無漏說為世法佛法各具事理釋者一生死即涅槃故云世間寂靜二無有一法非佛法故更何所增三二法染淨雖殊同一真性故不相異四不壞相故無有雜亂五皆是即理之事而各互收無遺即無差也六同一法界總顯所因(若約漏無漏等對上事理此二皆通事理上初二句即是非一今約漏等初二句義却成非異以相即故三約同體四不壞事五事事無礙)。

　　永不捨離大菩提心恒不退轉化眾生心轉更增長大慈悲心與一切眾生作所依處。

　　三永不下順理起悲謂無緣之悲以導前忘機之智入假化物初句為總謂雖深入智慧不忘本心非如八地心欲放捨下三句別一不捨願炷二增大悲油三兼前智光故堪為依處(非如八地者八地菩薩證無生忍便欲放捨利眾生事諸佛勸起令憶本願利益眾生是不忘本心不捨願炷等即菩提燈)。

　　菩薩爾時復作是念我不成熟眾生誰當成熟我不調伏眾生誰當調伏我不教化眾生誰當教化我不覺悟眾生誰當覺悟我不清淨眾生誰當清淨此我所宜我所應作。

　　第三菩薩爾時下作一切有情義利慧於中二先建攝生志二先人後己今初文有五句成熟是總或因成果熟故或始末勸獎故餘句是別一折伏二攝化三令悟本性成大菩提四斷惑清淨得涅槃果。

　　復作是念若我自解此甚深法唯我一人於阿耨多羅三藐三菩提獨得解脫而諸眾生盲㝠無目入大險道為諸煩惱之所纏縛如重病人恒受苦痛處貪愛獄不能自出不離地獄餓鬼畜生閻羅王界不能滅苦不捨惡業常處癡暗不見真實輪迴生死無得出離住於八難眾垢所著種種煩惱覆障其心邪見所迷不行正道菩薩如是觀諸眾生作是念言若此眾生未成熟未調伏捨而取證阿耨多羅三藐三菩提是所不應我當先化眾生於不可說不可說劫行菩薩行未成熟者先令成熟未調伏者先令調伏。

　　二復作下先人後己文分為四一假設自度二而諸眾生下觀物輪迴具業惑苦三菩薩如是下結所不應有二過故一違本誓心二墮慳貪失此為不可四我當下決志先拔(二墮慳貪失者法華第一云自證無上道大乘平等法若以小乘化乃至於一人我則墮慳貪此是為不可)。

　　是菩薩住此行時諸天魔梵沙門婆羅門一切世間乾闥婆阿修羅等若有得見暫同住止恭敬尊重承事供養及暫耳聞一經心者如是所作悉不唐捐必定當成阿耨多羅三藐三菩提是名菩薩摩訶薩第六善現行。

　　第二是菩薩下顯行成益於中三業不空是為徧益終至菩提是究竟益。

大方廣佛華嚴經䟽鈔會本第十九之六

　　音釋

　　泄

　　(私列切漏也)。

　　脇

　　(虛業切腋下也)。

　　孱

　　(士限切)。

　　摑

　　(古伯切)。

　　蠭

　　(孚容切與蜂同)。

　　豬

　　(專於切與猪同)。

　　縮

　　(所六切退也)。

　　槌

　　(直錐切)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第二十之一　踐七

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子何等為菩薩摩訶薩無著行。

　　第七無著行體即方便(體即方便者出體下皆釋名)依二方便由迴向故不住生死由拔濟故不住涅槃俱無住故名為無著(先依唯識二方便釋唯識但列不釋無性釋云方便善巧者謂不捨生死而求涅槃是則說名方便善巧（此總釋也）若以前六波羅蜜多所集善根共諸有情為欲饒益諸有情故不捨有情當知即是不捨生死（此釋總中不捨生死即唯識拔濟方便）若以此善廻求無上正等菩提為證無上佛菩提故當知即是希求涅槃（此釋總中而求涅槃亦唯識廻向方便）)本業後四亦各有三方便三者一進趣向果二巧會有無三一切法不捨不受。

　　初即迴向二由巧會故方能拔濟不捨不受相同般若唯識唯明後得故不立之本業約兼正不同不妨此一(不捨不受下三雙出經論有無之由兼正之義下文當知)三皆善巧故俱無住著則不二而二之悲智即二不二之一心是無著也(則不二下初合釋前二以二同唯識故以進趣同廻向即大智故巧會同拔濟即大悲故此二相即故唯一心二即一心故不著二一心即二故不著一心)有是幻有無是真空幻有是不有有故即真空真空是不空空故即幻有此二無礙故名巧會如是相融故無所著(有是幻有下二別約巧會有無釋無著名)有能起用空可觀察故皆不捨若受有同凡夫受無同趣證故俱不受。

　　佛子此菩薩以無著心於念念中能入阿僧祇世界嚴淨阿僧祇世界於諸世界心無所著。

　　二釋相中大分為二前明自分無著後明勝進無著於自分中已含前說二三方便在文分三初唯明自行無著二何以下徵釋所由後菩薩如是下類顯萬行前中又二先明淨境無著後見不淨下染境不嫌前中三一明嚴剎無著。

　　徃詣阿僧祇諸如來所恭敬禮拜承事供養以阿僧祇華阿僧祇香阿僧祇鬘阿僧祇塗香末香衣服珍寶幢旛妙蓋諸莊嚴具各阿僧祇以用供養如是供養為究竟無作法故為住不思議法故於念念中見無數佛於諸佛所心無所著於諸佛剎亦無所著於佛相好亦無所著見佛光明聽佛說法亦無所著於十方世界及佛菩薩所有眾會亦無所著聽佛法已心生歡喜志力廣大能攝能行諸菩薩行然於佛法亦無所著。

　　二徃詣下於三寶無著於中初敬事供佛次如是下顯供所為後於念念下別示無著之相義兼三寶及自進修皆無所著言念念者顯速而且多。

　　此菩薩於不可說劫見不可說佛出興於世一一佛所承事供養皆悉盡於不可說劫心無厭足見佛聞法及見菩薩眾會莊嚴皆無所著。

　　三此菩薩下長時無著。

　　見不淨世界亦無憎惡。

　　二明染境不嫌唯一句者染易捨故。

　　何以故此菩薩如諸佛法而觀察故諸佛法中無垢無淨無暗無明無異無一無實無妄無安隱無險難無正道無邪道。

　　第二徵釋中徵意云欣淨惡穢人之常情菩薩如何不嫌不著釋意云不依佛慧淨穢自生順法而觀二相安在故云如諸佛法而觀察故佛法即法界佛慧也。

　　菩薩如是深入法界教化眾生而於眾生不生執著受持諸法而於諸法不生執著發菩提心住於佛住而於佛住不生執著雖有言說而於言說心無所著入眾生趣於眾生趣心無所著了知三昧能入能住而於三昧心無所著徃詣無量諸佛國土若入若見若於中住而於佛土心無所著捨去之時亦無顧戀。

　　第三類顯萬行若自若他皆無所著於中初句結前生後教化已下廣列所行言佛所住者即聖天梵等餘並可知(即聖天梵等後會當廣明)。

　　菩薩摩訶薩以能如是無所著故。

　　第二菩薩摩訶薩下勝進無著文分為三初明自行二得授記已下利他三菩薩如是觀身下結行成滿今初分二先牒前自分。

　　於佛法中心無障礙了佛菩提證法毘尼住佛正教修菩薩行住菩薩心思惟菩薩解脫之法於菩薩住處心無所染於菩薩所行亦無所著淨菩薩道受菩薩記。

　　後於佛法下正顯勝進有十一句初總餘別總謂了達教理行果之法故別中一了果法謂佛菩提二了理法謂證法毘尼毘尼梵音具云毘奈耶此稱為滅若律藏受名義兼調伏今云法滅通四種法皆有滅義謂教詮滅故行滅惑故果證滅故理本寂滅故今文上下既有餘三故此滅者即理滅也又與證義相應圓融教中此容證故三住佛正教即了教法如所教住故四修菩薩行下皆行法也三句隨相行行即萬行心謂四等解脫即諸解脫門次二句無相行住處即前教理及果所行即前萬行等皆無染著也由此故能淨菩薩道堪受記別(謂證法毗尼等者又此證者亦了知義故梵本具云蘇鉢唎味底多達磨毗奈耶釋曰蘇者善也鉢唎味底多了知也而譯人揀異上果果但了知理諦證故約其四法但言是理對上菩提即是涅槃涅槃即是性淨之理證即已為圓淨涅槃)。

　　得受記已作如是念凡夫愚癡無知無見無信無解無聦敏行頑嚚貪著流轉生死不求見佛不隨明導不信調御迷誤失錯入於險道。

　　第二大悲利他中二先增長大悲後要心拔濟前中又二先觀其所悲後增悲無著前中又二先觀迷四諦故入於險道後觀迷勝義故入於險道今初也初二句標起念時凡夫已下辨所念境有十三句初總餘別總謂迷於四諦皆曰愚癡(先則總觀者然約二愚迷四諦理即是迷勝義愚即四重二諦中第二重二諦今取第三重中勝義謂即真如故與四不同四諦但是俗故)別中前五彰迷後七顯過前中一不知苦諦二不見集過三不信性本寂滅四五不能修道一解二行後七顯過一不見集過故頑嚚貪著即癡愛也二由貪愛故受生死苦次不求見下四句釋不修道初三缺道緣四由不信故迷正道失本解以邪為正名為錯誤後一由前不修故入險失滅上一向是凡。

　　(堯典注云心不則德義曰頑言不道忠信曰嚚故頑即癡嚚是愛也)。

　　不敬十力王不知菩薩恩戀著住處聞諸法空心大驚怖遠離正法住於邪法捨夷坦道入險難道棄背佛意隨逐魔意於諸有中堅執不捨。

　　二不敬下明迷勝義故入於險道通於凡小初二句離勝緣次二句缺勝因三有生空皆為住處怖法空者謂斷滅故故大般若諸會之末善現皆愍眾生怖畏法空而興問言云何令諸眾生悟諸法空佛言非先有法後說為無既非先有後亦非無自性常空勿生驚怖遠離已下覆䟽上義由著處怖空故遠正住邪捨夷入險由離勝緣故背佛隨魔執有不捨魔樂生死佛住空故。

　　菩薩如是觀諸眾生增長大悲生諸善根而無所著。

　　二菩薩如是下增長悲心結成無著。

　　菩薩爾時復作是念我當為一眾生於十方世界一一國土經不可說不可說劫教化成熟如為一眾生為一切眾生皆亦如是終不以此而生疲厭捨而餘去又以毛端徧量法界於一毛端處盡不可說不可說劫教化調伏一切眾生於一毛端處一一毛端處皆亦如是。

　　第二菩薩爾時下要心拔濟以大悲隨逐文分二別先起行後乃至下顯無著前中亦二先明心無疲厭以無著故即大悲堅固不以難化而厭捨之後又以下明其心廣大謂一毛量處化多眾生法界皆爾是為廣大。

　　乃至不於一彈指頃執著於我起我我所想。

　　二顯無著中三初舉少况多。

　　於一一毛端處盡未來劫修菩薩行不著身不著法不著念不著願不著三昧不著觀察不著寂定不著境界不著教化調伏眾生亦復不著入於法界。

　　次於一一下廣顯無著。

　　何以故菩薩作是念我應觀一切法界如幻諸佛如影菩薩行如夢佛說法如響一切世間如化業報所持故差別身如幻行力所起故一切眾生如心種種雜染故一切法如實際不可變異故。

　　後何以下徵釋所以所以不著者後釋有二意一稱深無相而興念故二廣徧虛空起加行故前中無相難明寄以喻顯然此諸喻通喻諸法如下本品今取義便各舉其一則明前所見皆無相也初句為總觀事法界從緣如幻無實體故是以不著餘句為別一佛隨機現如影隨質故又現心水故二菩薩行想念生故未大覺故三緣成之聲故隨感有說故餘句經文自釋一切法如實際者總結也(想念生故等者此有二意一要想念方能起行如夢從想故智論云所聞見事多思惟念故夢見也二未大覺大覺是佛近而說之七地已前猶為夢行八地為覺八地之中無明未盡亦是夢境永斷夢妄思想念無復諸大陰界入唯佛一人是故如來獨稱大覺)。

　　又前明法界如幻即體從緣後結一切法如實際即事而寂世人皆謂實際不變而謂諸法無常以其所知喻所不知故置如言理實圓融世間之相即是常住。

　　然古德以後七喻展轉釋疑一疑云世間幻火不成燒用佛現益物豈同幻耶釋云如影亦有應質蔭覆等義豈是實耶然諸法喻各有三義一緣成義二無實義三有用義意取無實故不著也二疑云若佛如影菩薩何以起行徃求因既不虛果寧非實釋云如夢夢亦三義無體現實與覺為緣謂有夢走而驚覺故菩薩行亦爾證理故空無明未盡故似實能與佛果為緣勤勇不已豁然覺悟如夢渡河三疑云若菩薩行如夢何以經說此是菩薩行此是二乘行釋云如響緣成無本稱聲大小聖教亦爾機感無本隨機異聞四疑云果行可然世間未悟此應是實釋云如化心業神力所持無實有用五疑云若皆如化何有差別之身釋云如幻六疑云身若如幻何有報類不同釋云如心此二三義如前影說七總結可知(如夢渡河者即八地經七總結者彼亦釋疑謂有疑云眾生既爾何故菩薩說法赴機故此釋云所說法如實際即此言說常同實際故今䟽中將初為總將後實際以為總結所以名為畧加添改餘義多同但是取意有小異耳)上來古德之釋既二經小異略加添改然其所解似過穿鑿亦是一塗(既二經小異等者晉經即云一切法界如幻諸佛法如電菩薩行如夢所聞法如響一切世界如化業報所起如摩㝹摩化身一切眾生猶如畫像種種異形皆由心盡所說諸法皆如實際釋曰此經亦有八喻唯如畫像以經自合餘但有牒法為喻耳彼之電喻今改為影彼摩㝹摩喻今改為幻故有二幻此亦是改亦是添義彼業報所起屬摩㝹摩所喻今將合化亦是改處又後四喻皆經自釋即是添處經之添改總為小異添改二字正約䟽明彼釋電云亦有破闇照明等用今由為影改云亦有應質覆蔭等義彼釋第四疑云果行等可使是空今世界事廣此應為實由經以界為閒則世間通三世間故䟽改別彼釋第五疑若世如化何有彼因果有善惡異釋云業報生如幻生彼䟽釋摩㝹摩云古德釋云摩㝹摩者重義即是重化今更問得三藏法師摩㝹摩者此云意生亦云意成即是意生身也彼身更起化故釋曰此三藏釋亦有重化意耳但取文別彼釋第六牒疑則同今之䟽文釋云如畫像隨心壁有高下故)。

　　又作是念我當盡虛空徧法界於十方國土中行菩薩行念念明達一切佛法正念現前無所取著。

　　二又作下徧周虛空起加行故所以不著初明處廣念念明達彰其解廣正念現前是不著因。

　　菩薩如是觀身無我見佛無礙。

　　第三結行成滿中分三初結自行成二為化下結利他行成三何以下徵釋雙結二行成就。

　　為化眾生演說諸法令於佛法發生無量歡喜淨信救護一切心無疲厭。

　　二利他中三初總顯教化無疲。

　　無疲厭故於一切世界若有眾生未成就未調伏處悉詣於彼方便化度其中眾生種種音聲種種諸業種種取著種種施設種種和合種種流轉種種所作種種境界種種生種種歿以大誓願安住其中而教化之。

　　次無疲厭故下別示無厭之相其中施設者隨方儀式異故和合者善惡緣會故餘可知(四施設者下隨難別釋而經云種種生者䟽以易故不廣釋之今當重釋即四生等又緣起經說三種生經中有一苾芻問言世尊如是四種生身之相由生老死有何差別釋曰四種生身之相者謂名色六入觸受也經云世尊告曰此四種生身之相若次第生若屬彼生若如是生世尊云何次第生身之相世尊告曰於其最初有下種生（一）從此無間有漸增生（二）從此無間有出胎生（三）從此無間有漸長生（四）既成長已受用言說能得生（五）即受用生如是品類名次第生次明屬彼生經云世尊此屬誰生世尊告曰蘊界處生都無有我所以者何以諸蘊等漸增長故其性無常即無性法有此生相三明如是生經云世尊云何而生世尊告曰由命根力有蹔時住分限法故其性無常即無常法如是而生涅槃十二說五種生與上大同南經十一經云生者出相所謂五種一者初生二者至終三者增長四者出胎五者種類彼䟽釋云初言生者出相總顯生義下別顯中一初生者識支是其一報之始故名為初報起名出二至終者名色望前所依說以為終三增長者即前名色增為六入此三胎中四出胎可知五種類者出胎已後乃至老死一報之中運運新起皆名為生釋曰然此五生即前次第生以彼第三為此第四初生即下種至終即漸增長即前漸長出胎名同種類即前受用涅槃增長意是胎內緣起經中在於胎外小有異耳經云種種沒者或延或促三性等殊亦即九種命終緣起經中說六種死經云即於此四生身相中復有六種死差別相一者究竟死二者不究竟死三者自相死四者不究竟死分差別相五者究竟死分差別相六者時非時死彼釋曰究竟死者謂業盡死不究竟死者翻上應知自相死者謂識離身諸根滅沒不究竟死分差別相者謂業不盡中隨緣多種究竟死分差別相者謂業盡處中隨緣多種時非時死者謂八萬嵗至十嵗或依時命終或不依時命終涅槃十二云死者捨所受身捨所受身亦有二種一命盡死二外緣死命盡死者亦有三種一者命盡非是福盡謂正報雖亡依報猶在故二者福盡非是命盡謂依報滅壞正報猶在三者福命俱盡謂依正俱亡二外緣死亦有三種一者非分自害二者橫為他害三者俱害又有三種一者放逸死謂有謗大乘方等般若波羅蜜二者破戒死謂有毀犯去來現在佛所制戒三者壞命根死謂捨五陰身今此菩薩悉並委知)。

　　不令其心有動有退亦不一念生染著想。

　　後不令下結成無著。

　　何以故得無所著無所依故自利利他清淨滿足是名菩薩摩訶薩第七無著行。

　　三徵釋雙結可知。

　　佛子何等為菩薩摩訶薩難得行。

　　第八難得行體即是願。

　　此菩薩成就難得善根難伏善根最勝善根不可壞善根無能過善根不思議善根無盡善根自在力善根大威德善根與一切佛同一性善根。

　　就釋相中文分二別前明自分行後明勝進行然此二行各攝上求下化之願略無神通(各攝上求下化等者以唯識中有二種願一求菩提願二利樂他願釋相可知初即上求故本業有三願一自行願即是上求二神通願今經畧無三外化願後二皆下化願故舉上求下化即攝唯識二願本業三願以本業第二外化攝故)。

　　今初分四初明自行次辨利他第三雙結二行動寂無礙第四雙非二行拂迹入玄初中分三一明修成善根二顯善根行相三行成利益今初也斯即起行所依善謂順理益物根謂增上生長獲之在己故名成就文有十句初總餘別總具後九受難得名。

　　此菩薩修諸行時於佛法中得最勝解於佛菩提得廣大解於菩薩願未曾休息盡一切劫心無疲倦於一切苦不生厭離一切眾魔所不能動一切諸佛之所護念具行一切菩薩苦行修菩薩行精勤匪懈於大乘願恒不退轉。

　　二此菩薩下顯善根行相亦有十句如次對前謂由得最勝解故受難得名等(謂由得最勝解者此有三釋初以後成前即後因前果)亦可由有難得根能有勝解(二亦可由有難得下以前成後即前體後用)又亦以後一行成前十善隨前一善具後十行而別配分明(三又亦以後下通相釋成亦具前二意但前別配後遍通耳故䟽結從前義云別配分明)。

　　是菩薩安住此難得行已於念念中能轉阿僧祇劫生死而不捨菩薩大願若有眾生承事供養乃至見聞皆於阿耨多羅三藐三菩提得不退轉。

　　三是菩薩下行成利益文中先結前後於念念下顯益於中初自益能轉生死成大智益不捨大願成大悲益若有已下顯能益他由前自行成此能益未正利他。

　　此菩薩雖了眾生非有而不捨一切眾生界。

　　第二此菩薩下辨利他行文分為三謂法喻合今初謂有大智故了眾生非有則不住生死有大悲故不捨眾生界則不住涅槃大悲般若互相輔翼成無住道。

　　譬如船師不住此岸不住彼岸不住中流而能運度此岸眾生至於彼岸以徃返無休息故。

　　二喻中初句喻能化次三句喻悲智不住之行相後而能下三句喻不住之功能初二句正喻功能以徃返不息一句結能度所以。

　　菩薩摩訶薩亦復如是不住生死不住涅槃亦復不住生死中流而能運度此岸眾生置於彼岸安隱無畏無憂惱處亦不於眾生數而有所著不捨一眾生著多眾生不捨多眾生著一眾生不增眾生界不減眾生界不生眾生界不滅眾生界不盡眾生界不長眾生界不分別眾生界不二眾生界。

　　三法合中二先正合後徵釋前中具合三段生死即此岸涅槃合彼岸合上中流亦言生死者以發心之後成佛之前十地三賢尚居二死是以中流即是生死故云生死中流非生死涅槃之中間名生死中也文旨顯然𣈆譯失旨不應廣引(合上中流者䟽文有三一依䟽釋意云中流亦合上生死故二非生死下結彈異釋先總標以古今皆謂二法中間故有問云中流不唯屬於此岸何以名生死中流𣈆經失旨者即破刊定刊定先舉向問後引古釋以𣈆譯失意古釋豈是𣈆經云譬如河水不至此岸不住彼岸不斷中流故古釋非一苑公並引之故今總非恐後誤解須知昔非今抄為引一苑公云前不趣二處是離有後不住中流是離無謂生死無處名斷中流不住無故云不住中流也二賢首云如東流水不住南岸不住北岸亦得說言不斷北岸中流以中無別體約岸分故若爾南岸亦得何以不言涅槃中流由所度生在此岸故所以偏就生死而說而刊定具引竟云今助釋之意乃有二初會文後釋義初中新舊經本說喻不同謂舊經約河水不趣兩岸不斷中流為喻喻菩薩以離有無悲智度眾生也新經約船師不住兩岸為喻喻菩薩以無住悲智度眾生也問若爾梵本豈有二耶答梵本是一由譯者異謂此梵文雖云河水意屬船師即是於能依聲處作所依聲說譯者若善文義則會意譯之為船師若但知文則按文之為河水二釋義者即凖此文有二種中流一者生死中流謂兩岸中間處自別故此則存二之中名生死中流如是見者不絕生死故二者涅槃中流謂離此彼岸即為中流更無別處此則泯二之中名涅槃中流如是知者必證涅槃故今此喻中喻菩薩大智故不住生死大悲故不住涅槃悲智唯是一心不住生死時即不住涅槃以無住故故但云爾釋曰上刊定意前會梵本雙出二經之意及其答結成𣈆經失旨以從今經義則善矣及後釋義還同古人以生死涅槃皆有中流而以存二岸為生死中流亡二岸為涅槃中流由不住故不存二岸是則住於涅槃中流則不順不住中流之義故䟽並非諸釋云文旨顯然)有以煩惱為中流約其漂溺從因說也有以聖賢為中流約受生死之人也有以中道為中流約觀行說並不應住(有煩惱以下重敘異釋為其義𠬧畧有三義初一生公釋維摩意約其漂溺從因說者䟽為會取是生死因故與涅槃意同二云有以賢聖為中流者即什公釋淨名意約受下會釋三有以中道為中流者肇公意也約觀下會釋並不應住總[(冰-水+〡)*ㄆ]諸義意在不住若住煩惱不證涅槃豈能度生住聖涅槃則無增進亦不能究竟度生住中道則不契理安能成佛度生上三皆屬生死故䟽正釋理無不該)安隱已下涅槃之德常故安隱樂故無畏我故無憂淨則無惱亦不已下廣明以智導悲合前徃返無休息義謂由不住著故所以徃返運濟無休及顯法中非有不捨之義謂非唯悲故不捨亦由了其非有無可捨故則終日度而無度也初句總明不捨下別有五對十句初一多對已化未化俱有捨著二義思之二增減對化之成道生界不減不從化者生界不增此約多人相望三約一人果起不生惑盡非滅四謂空為盡謂有為長五一對總結四對不亡並名為二今無分別契本不二(亦由了其非有無可捨者即大智不捨生死也已化未化者著已化者言屬我故未化未屬故不著也著未化者是所應化故已化竟者故不著之)。

　　何以故菩薩深入眾生界如法界眾生界法界無有二無二法中無增無減無生無滅無有無無無取無依無著無二。

　　第二徵釋中文有兩番前番正徵不著後番重徵前義今初也先徵意云現化眾生有增有減而言不著其故何耶釋意云以菩薩深觀生界同於法界無增等故所以不著文中初二句總上句是不異義故云如也下句是相即義故云無二後無二法中下別彰無二之相即屬對上文無取依著釋不分別餘文相顯此文昭著而末學之徒但謂一分眾生不成佛故名不減生界深可悲哉(此文昭著下結彈法相師已如玄中而云但謂者然其亦有此義但非究竟耳以生界有二義一性義即眾生是法界義二者是性分義謂眾生相若依究竟相即同性亦理平等彼但取分義眾生成佛義則有滅但不盡故言無減即少分之義非究竟理故可悲之)。

　　何以故菩薩了一切法法界無二故。

　　第二番重徵意云何以生界即同法界釋云一切諸法皆同法界豈獨眾生而不同也。

　　菩薩如是以善方便入深法界住於無相以清淨相莊嚴其身了法無性而能分別一切法相不取眾生而能了知眾生之數不著世界而現身佛剎不分別法而善入佛法深達義理而廣演言教了一切法離欲真際而不斷菩薩道不退菩薩行常勤修習無盡之行目在入於清淨法界。

　　第三菩薩如是下雙結二行動寂無礙亦名無盡心行有法喻合法中十句初二牒前起後既方便深入故性相無礙住於下餘有八對正顯行相一約起行之身二了法藥三識根緣四遊佛剎五達佛法六深契離言不捨言說七無求離欲而萬行爰修前七明即寂之用八常勤下一對明即用之寂亦通顯所由由勤修故涉權入法界故常寂。

　　譬如鑽木以出於火火事無量而火不滅。

　　二喻中木喻法界火喻所成身智火事喻悲化無邊本火不滅喻身智常湛。

　　菩薩如是化眾生事無有窮盡而在世間常住不滅。

　　三合可知。

　　非究竟非不究竟非取非不取非依非無依非世法非佛法非凡夫非得果。

　　第四非究竟下雙非二行拂迹入玄者然初自行云能轉生死而不捨大願已有權實雙行而多明照體大智次利他之中既云無住運濟則悲智相導而多似起用大悲次復以導悲之智遣彼著心復似悲智二心行有前後故第三段辨動寂雙行則理無不盡而猶慮物謂二事不融故此明形奪兩亡權實無寄豈唯十行菩薩修行善巧彌顯功德林悲濟之深(然初自行下䟽文有二先總彰大意意云菩薩慈悲重重顯悲智無礙𠬧上四段四段別說一自行二化他三雙行四雙拂今明自行即有自他雙行雙行既俱義必不著即是雙拂從增科之顯菩薩悲深耳今初自行能轉生死即自行之實不捨大願即利他之權雖前科為四而今䟽文乃有六節一即第一自行二而謂多明下起第二利他三而多似起用大悲者亦是第二利他中徵釋之文四然其復似悲智二心行有前後即生第三雙行五而猶慮物二事不融下生第四叚上之四叚皆初一句躡前起後六豈唯十行下結歎歎二菩薩一十行難得行用心之深即所說行二即功德林能說之人重重曲巧說斯悲智)文有五對十句然其所非之法即前權實二行且如究竟即實不究竟即權今乃雙非者實即權故非究竟權即實故非不究竟又但言非究竟非謂有不究竟故亦非之是則借權以遣實實去而權亡借實以破權權亡實不立言窮慮絕何實何權體本寂寥孰非孰是唯蕭然無寄理自玄會故辨雙非非有雙非可立(唯蕭然無寄者即肇公百論序前已用竟)然雙非是遮雙是為照即遮而照故雙非即是雙行即照而遮雙行即為雙遣總前諸段理極於斯下諸句中皆倣於此(然雙非下三又融拂雙非雙非即第四段雙照即第三段融拂二段成玄之入玄又即此第四段中初權實交徹即是雙照後拂迹入玄釋即是雙非此二方入玄矣又既融第三則已具前二故四門一致方顯深玄故下結云總前諸段理極於斯下諸句者例下諸句諸句多唯明初權實交徹一義故例令如初句知)。

　　二對所化能所取寂故非是取了知心行故非不取三約化處不著世界故非是依依剎現身故非無依亦約所證智無分別而善入故四約化法深達義理故非世法隨世語言故非佛法五證離欲際故非凡夫不斷菩薩行故非得果。

　　菩薩成就如是難得心修菩薩行時。

　　第二菩薩成就下明勝進行文分為二初明慧行後菩薩如是下辨悲行今初分二先牒前自分行。

　　不說二乘法不說佛法不說世間不說世間法不說眾生不說無眾生不說垢不說淨。

　　後不說已下正辨勝進行相皆即事入玄分四初總明離相無說。

　　何以故菩薩知一切法無染無取不轉不退故菩薩於如是寂滅微妙甚深最勝法中修行時亦不生念我現修此行已修此行當修此行不著蘊界處內世間外世間內外世間所起大願諸波羅蜜及一切法皆無所著。

　　二徵釋以顯雙非釋意云所以不說者一無法可說故二菩薩於如是下明無心說謂不起念故。

　　何以故法界中無有法名向聲聞乘向獨覺乘無有法名向菩薩乘向阿耨多羅三藐三菩提無有法名向凡夫界無有法名向染向淨向生死向涅槃。

　　三何以故下轉釋無念所以無念者稱法界故故不說聲聞法等。

　　何以故諸法無二無不二故。

　　四假徵以顯雙運徵意云既無所著何以復修二利之行釋意云性相雙非故能雙運文有法喻合法中諸法無二故無說無著無不二故不妨起行。

　　譬如虛空於十方中若去來今求不可得然非無虛空。

　　二喻可知。

　　菩薩如是觀一切法皆不可得然非無一切法如實無異不失所作普示修行菩薩諸行不捨大願調伏眾生轉正法輪不壞因果亦不違於平等妙法。

　　三合中皆顯性不礙相於中二先正明。

　　普與三世諸如來等不斷佛種不壞實相深入於法辨才無盡聞法不著至法淵底善能開演心無所畏不捨佛住不違世法普現世間而不著世間。

　　後普與下辨功成德立勝進之相故晉經此初有此菩薩言。

　　菩薩如是成就難得智慧心修習諸行。

　　第二辨悲行中分三一牒智顯悲悲假智深所以先牒。

　　於三惡趣拔出眾生教化調伏安置三世諸佛道中令不動搖。

　　二於三惡下正顯悲相。

　　復作是念世間眾生不知恩報更相讎對邪見執著迷惑顛倒愚癡無智無有信心隨逐惡友起諸惡慧貪愛無明種種煩惱皆悉充滿是我所修菩薩行處。

　　三復作是念下偏語化惡顯勝進相文中三初明惡是所悲次明善非化境後徵釋所由今初所悲中先明有違教之惑後貪愛下明總具塵勞惑病既深方假醫救前中不知恩報者必無敬養更相酬對則難以訶責邪見執著則不受正教迷惑顛倒所領不真愚癡無智為說不知無有信心絕於希向隨逐惡友必遠善人起諸惡慧無由正解故難化也。

　　設有知恩聦明慧解及善知識充滿世間我不於中修菩薩行。

　　二設有下善非化境可知。

　　何以故我於眾生無所適莫無所冀望乃至不求一縷一毫及以一字讚美之言盡未來劫修菩薩行未曾一念自為於己但欲度脫一切眾生令其清淨永得出離。

　　三徵釋中初徵次釋後轉徵釋初徵意云菩薩化生理宜平等偏惡棄善其故何耶次釋意云菩薩於物無主定於親踈就於惑重偏是化境如母矜病子豈不等耶又若求名利應化知恩本為淨他理應隨惡若棄惡從善魔攝持故(若棄惡從善魔業攝持故者即五十八經說十種魔業中云捨惡性人遠懈怠者輕慢亂意譏嫌惡慧是為魔業又云已得解脫已安隱者常樂親近而供養之未得解脫未安隱者不肯親近亦不教化是為魔業即棄惡從善也)。

　　何以故於眾生中為明導者法應如是不取不求但為眾生修菩薩道令其得至安隱彼岸成阿耨多羅三藐三菩提是名菩薩摩訶薩第八難得行。

　　三轉徵釋徵云菩薩眾生本不相預何為長劫悲救無求釋意云諸佛菩薩法爾同遵不爾不名為明導故。

大方廣佛華嚴經䟽鈔會本第二十之一

　　音釋

　　頑嚚

　　(頑五還切心不則德義之經為頑嚚語中切口不道忠信之言為嚚)。

　　適莫

　　(適音的可也莫末各切不可也)。

　　縷

　　(力主切絲縷也)。

　　泯

　　(弭盡切絕也)。

　　唎

　　(力至切)。

　　㝹

　　(奴侯切)。

　　倣

　　(妃兩切効也)。

大方廣佛華嚴經䟽鈔會本第二十之二　踐八

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子何等為菩薩摩訶薩善法行。

　　第九善法行體即力度就文分三初徵名二釋相三結歎今初唯識有二一思擇力二修習力本業有三一報通力二修定通力三變化通力唯識約修本業約用互舉一邊由前二力為機說法則成語意二業之善法有本業三力則成身意二業之善法以修定通即意業故依梁攝論由思擇力能伏一切正行等所對治障令不起故由修習力能令一切善行堅固決定既言一切善行此則二力通三業善此位大同九地是法師位善說法故(依梁論者正思諸法過失及功德此思擇若得增勝自地惑所不能動體性堅強故名為力修習力者心緣此法作觀行令心與法和合成一猶如水乳亦如熏衣)。

　　此菩薩為一切世間天人魔梵沙門婆羅門乾闥婆等作清涼法池攝持正法不斷佛種。

　　二釋相中二前自分後勝進然此二叚各具二力至文當知亦有三力謂普知根緣一音普應成就十身義該三通初自分中先總明後別顯前中作清涼法池標也言含法喻謂如無熱惱池清淨無濁下二句釋上句如池含於德水故云攝持正法下句以四辨才出願智等饒益眾生相續無盡究竟入於一切智海名不斷佛種如彼大池流出四河相續入海。

　　得清淨光明陀羅尼故說法授記辯才無盡得具足義陀羅尼故義辯無盡得覺悟實法陀羅尼故法辯無盡得訓釋言詞陀羅尼故詞辯無盡得無邊文句無盡義無礙門陀羅尼故無礙辯無盡得佛灌頂陀羅尼灌其頂故歡喜辯無盡得不由他悟陀羅尼門故光明辯無盡得同辯陀羅尼門故同辯無盡得種種義身句身文身中訓釋陀羅尼門故訓釋辯無盡得無邊旋陀羅尼故無邊辯無盡。

　　二得清淨下別顯文分為二初廣攝持正法二此菩薩大悲下廣不斷佛種今初也具十總持是攝持義十持為體十辯為用初句為總寂障鑒法名淨光明餘九為別初四即四辯才四持即池之德水四辯即池之四口(四辨即喻者此中四河四口等皆依十定品一東恒伽河從銀色象口流出銀沙合以義辨說一切義二私陀河從金剛色師子口流出金剛沙合以法辨說金剛句二信度河從金色牛口流出金沙合以詞辨說隨順世間緣起四縛芻河從瑠璃色馬口流出瑠璃沙合菩薩摩訶薩亦復如是以無盡辨兩無盡百千億那由他不可說法等下別合云云何菩薩四河一願智河二波羅蜜河三三昧河四大悲河並如彼文)五即外力加辯智水灌心故稱根令喜此即得辯之緣六即內力證辯謂道契內心光明外徹此乃得辯之因也七同類音辯此約順機八訓釋辯此約窮法前四辯中但明通相文句此明曲盡其源義身即當名身名所詮故體是名境義即境義梵云得種種名身故九總顯深廣持辯無邊旋有入空旋空入有等故無有邊皆言無盡者稱法界故。

　　此菩薩大悲堅固普攝眾生於三千大千世界變身金色施作佛事隨諸眾生根性欲樂以廣長舌於一音中現無量音應時說法皆令歡喜。

　　第二廣前不斷佛種中文分三別初總明三業利生二假使下假設深勝三以得一切下總釋所以前二含於四河今初即大悲河大悲堅固標其體也悲紹佛種故首明之普攝眾生正明不斷於三千下示其攝相。

　　假使有不可說種種業報無數眾生共會一處其會廣大充滿不可說世界菩薩於彼眾會中坐是中眾生一一皆有不可說阿僧祇口一一口能出百千億那由他音同時發聲各別言詞各別所問菩薩於一念中悉能領受皆為酬對令除疑惑如一眾會中於不可說眾會中悉亦如是。

　　二假設深勝於中有三即為三河一大會斷疑明問答成就處多大眾頓領頓酬由具諸度故即波羅蜜河。

　　復次假使一毛端處念念出不可說不可說道場眾會一切毛端處皆亦如是盡未來劫彼劫可盡眾會無盡是諸眾會於念念中以各別言詞各別所問菩薩於一念中悉能領受無怖無怯無疑無謬。

　　二復次下微細斷疑前直明大會異問能答今乃云於一毛端處有不可說如前大會多劫殊問一念能答不怖大眾不怯文義決斷揀擇顯轉超勝是三昧力即三昧河故下經云菩薩住此三昧於自身一一毛孔中見不可說不可說佛剎微塵數諸佛如來亦見彼佛所有國土道場眾會聽法乃至云其諸眾生亦無迫隘何以故入不思議三昧境界故彼約聽法此約答問以之為異餘義大同此約圓教普賢位中故於地前有斯自在非三乘中得斯作用。

　　而作是念設一切眾生以如是語業俱來問我我為說法無斷無盡皆令歡喜住於善道復令善解一切言詞能為眾生說種種法而於言語無所分別假使不可說不可說種種言詞而來問難一念悉領一音咸答普使開悟無有遺餘。

　　三而作是念下周徧斷疑上舉毛端多眾猶有量故今明一切眾各具多言悉能答故即願智河願智相導悲救無休故云作念文中先顯多眾後假使下復顯多言。

　　以得一切智灌頂故以得無礙藏故以得一切法圓滿光明故具足一切智智故。

　　第三總釋所以者所以得此四河廣利者略舉四因此之四因或以一因成前四河或以四因成其一河一他佛外加故二自藏離礙故三所照法圓故四能照智具故或各配屬同體悲加故見心性故諸度圓故二智滿故(或各配屬下上即通釋故或一因成四河等今此別配同體悲加故即以他佛外加為大悲河因二見心性故即第二自藏離礙故自藏即是如來藏性此即心性能觀心性名為上定故為三昧河因三諸度圓故即第三所照法圓故為波羅蜜河因四二智圓滿故即第四能照智具故為願智河因一切智是根本智重言智者即後得智後得智攝願故)。

　　佛子此菩薩摩訶薩安住善法行已。

　　第二佛子此菩薩下明勝進行亦即是前四河之相文分為二初牒自分行成。

　　能自清淨亦能以無所著方便而普饒益一切眾生不見有眾生得出離者。

　　二能自下正顯勝進文分為四一辯四河清淨之義。

　　如於此三千大千世界如是乃至於不可說三千大千世界變身金色妙音具足於一切法無所障礙而作佛事。

　　二如於此下辯四河入海無能障義於多界中化無障故。

　　佛子此菩薩摩訶薩成就十種身所謂入無邊法界非趣身滅一切世間故入無邊法界諸趣身生一切世間故不生身住無生平等法故不滅身一切滅言說不可得故不實身得如實故不妄身隨應現故不遷身離死此生彼故不壞身法界性無壞故一相身三世語言道斷故無相身善能觀察法相故。

　　三佛子下辯此四河旋遶池義四菩薩成就下辨累劫入海無疲厭義三旋遶中謂成就隨順身語意業智為先導身語意業四方流注入智海故隨順即是旋遶之義(三旋繞中下䟽文有二先彰大意謂成就等即十定經文從隨順即是下䟽釋旋繞之相)文中二先總標二所謂下列釋皆上句標名下句釋相勒此十身以為五對一證滅示生對二不生不滅對三非實非虛對四不遷不壞對五一相無相對束此五對不出體用一一對中體用對辨第一對體用自體第二對體用之相第三對體用之力第四對體用之性第五對體用之德今初理無不證名入無邊法界世無不超名為非趣下釋中但釋非趣者謂若入法界必滅世間若滅世間即入法界標釋相成此即體之自體也二用無不徧故入無邊法界隨類受身故云諸趣此言入者應往之入不同上來證入之入釋文可知此即用之自體也第二對初不生身即前應用之身生而不生言住無生平等法者有二義一依體起用用不離體故二體之與用平等無生故此即用之相也後不滅身即前體滅離言說故一因滅顯理理非滅故二寂滅之理離滅相故此即體之相也故上體滅現生之身即以不生不滅為相第三對體有何力得如實理離世俗之實也用有何力隨應而現不同塵也第四對用以何為性隨流應而不遷體以何為性即法界而無壞第五對體有何德過去無始未來無終現在非有故三世言斷用有何德體即無相能照法相故此十身不離體用用有聚義體具體依皆得名身。

　　體外無用用即是體用外無體體即是用體即法性用即智應二既不二理智圓融唯一無礙法界之身(體外無用下二融體用為法界言用即智應者兼融三身以為一體)隨相顯十以表無盡(隨相顯十者三出十身之由)一乘圓融地前能爾(一乘圓融下四通妨難以有難云地前未證何得爾耶故為此答)更有餘義如十地離世間品明此略舉成就隨順之身言身兼語意也(更有餘義者五指廣有本即是彼十一即威勢身菩薩眾中威光赫奕滅諸闇故二即意生身遍趣生故三即菩提身正覺無生故四即福德身福絕三際不可說故五即智身智契實理故六即化身隨應現故七即力持身力持不變故八即法身法界性故九即相好莊嚴身十蓮華藏相同於一相周法界故十即願身願轉法故觀法相無相現相無所不周故經云毗盧遮那佛願力周法界一切國土中恒轉無上輪斯即十地中義會於離世間十佛同前十地已會十身然彼約佛身今約菩薩所得則望彼皆因以因望果故小有不同而圓融交徹故得例彼若不例彼當文自釋義亦無遺又顯十身五體五用謂威勢福德智法相好此五皆體餘五為用體即是真用即是應同真應二身融為一味)。

　　菩薩成就如是十種身為一切眾生含長養一切善根故為一切眾生救令其得大安隱故為一切眾生歸與其作大依處故為一切眾生導令得無上出離故為一切眾生師令入真實法中故為一切眾生燈令其明見業報故為一切眾生光令照甚深妙法故為一切三世炬令其曉悟實法故為一切世間照令入光明地中故為一切諸趣明示現如來自在故。

　　四顯無疲猒謂四河入海累劫無疲菩薩亦爾以普賢行願盡未來劫修菩薩行入如來海不生疲厭是以廣顯與生為歸為救等文中先牒前所成之身為益他之本為一切下正顯成益句別有十在文可見十地又明今略其要俗須委示故名為燈真但高明故目為炬甚深則能所不二如光合空為照為明但約入地示德為異。

　　佛子是名菩薩摩訶薩第九善法行菩薩安住此行為一切眾生作清涼法池能盡一切佛法源故。

　　三佛子已下結歎分二先結名後菩薩安住下歎勝盡法源故以清涼法池即是行體故標結皆舉顯中是其相。

　　佛子何等為菩薩摩訶薩真實行。

　　第十真實行文三同前初徵名者如本分釋體即智度(初徵名者即言行不虛故名真實又稱二諦故故瓔珞云二諦非如非相非非相故名為真實次經即云誠諦之語等即釋名也體即智下不出別體)今更略釋若約二智受用法樂成熟有情並如行能說如說能行即是真實本業有三一無相智即受用法樂二一切種智三變化智皆成熟有情下文入一切三昧真實相即受用法樂智知眾生種種想等即成熟有情知十力智是一切種不著一切世間解眾生無際即無相智我為善變化及示現如來自在神通即變化智(今更畧釋於中有三初依唯識二智而論但列其名無性釋云由施等六成立此智復由此智成立六種謂相教等種種品類是則名為受用法樂由此妙智能正了知此施此忍進等如所聞法饒益一切有情之類是則名為饒益有情智本業有三下二約本業便會上二智下文云下三依下經會上經論先會唯識論知十力智下會前本業)。

　　此菩薩成就第一誠諦之語如說能行如行能說。

　　就釋相中文分三別第一總顯名體二別顯行相三結住行益今初初句總標後如說下解釋謂言行相符故名誠諦誠實審諦即真實義(誠實審諦者次下䟽文引下經釋有用金剛四語釋云真語為顯世諦故實語為顯世諦修行有煩惱無煩惱及清淨相故於中實者此行煩惱此行清淨故如語者為顯第一義相故不異語者顯第一義修行有煩惱及清淨故)此有二義一約先誓自他二利決志具修今如昔說決能行之亦如此行以為他說故下文云我若先成則違本願等二約現修自他二行如所演說決定能行非數他寶故云如說能行亦如所證宣示於人不昧所知名如行能說(二約現修者即由實語故所作皆成如涅槃第三十一說昔與調達二人入海採寶船破二人不死調達悲泣我有二珠分一與之又貪一殊遂刺我目我時呻吟有一女人問我我即具答女人問言汝名何等我即答言我名實語彼云誰信我即答言我於提婆達多無惡心者令我兩目平復如故言訖如故忍辱仙人亦同此側同在此卷又如說能行亦是如語如行能說即不異語也)。

　　此菩薩學三世諸佛真實語入三世諸佛種性與三世諸佛善根同等得三世諸佛無一語隨如來學智慧成就。

　　第二此菩薩學三世下別顯行相文分一別先標章後依章別釋今初文有五句一稱實演法師子吼故二深住實相契一性故二二利善根等同佛故四得如說行同本誓故五學佛十力智已成故。

　　此菩薩成就知眾生是處非處智去來現在業報智諸根利鈍智種種界智種種解智一切至處道智諸禪解脫三昧垢淨起時非時智一切世界宿住隨念智天眼智漏盡智而不捨一切菩薩行何以故欲教化一切眾生悉令清淨故。

　　第二此菩薩成就下依章別釋從後倒釋即分五叚第一釋智慧成就文中三初顯所成十力言時非時者垢淨之時不同化不化時別故次而不捨下得果不捨因後何以下徵釋所以十力化生之智故須得之令物清淨故須不捨因行。

　　此菩薩復生如是增上心若我不令一切眾生住無上解脫道而我先成阿耨多羅三藐三菩提者則違我本願是所不應是故要當先令一切眾生得無上菩提無餘涅槃然後成佛何以故非眾生請我發心我自為眾生作不請之友欲先令一切眾生滿足善根成一切智是故我為最勝不著一切世間故我為最上住無上調御地故我為離翳解眾生無際故我為已辦本願成就故我為善變化菩薩功德莊嚴故我為善依怙三世諸佛攝受故。

　　第二此菩薩復生下釋得三世諸佛無二語文中三初反舉違誓自誡不應次是故下順釋要當先人後己後何以下徵釋所由徵有二意一云何以違誓是所不應二云何以要須先人後己釋此二徵即分二別初釋前徵云由先許故不與則違先誓不請強許今之不與豈是所應後是故下釋第二徵菩薩之道必先人後己不爾豈得名最勝耶文有六句當句自釋不俟繁文。

　　此菩薩摩訶薩不捨本願故得入無上智慧莊嚴利益眾生悉令滿足隨本誓願皆得究竟於一切法中智慧自在令一切眾生普得清淨念念徧遊十方世界念念普詣不可說不可說諸佛國土念念悉見不可說不可說諸佛及佛莊嚴清淨國土示現如來自在神力普徧法界虛空界。

　　第三此菩薩摩訶薩不捨下釋同佛善根本誓智慧皆究竟故文中二先標德成滿二於一切下別顯同相一意業智慧同二念念下身業神通同。

　　此菩薩現無量身普入世間而無所依於其身中現一切剎一切眾生一切諸法一切諸佛。

　　第四此菩薩現無量身下釋入佛種性於中二一約身明入入世無依又身中現剎皆得性融故。

　　此菩薩知眾生種種想種種欲種種解種種業報種種善根隨其所應為現其身而調伏之。

　　二此菩薩知眾生下智入種性於中二初入悲種性知根善化故。

　　觀諸菩薩如幻一切法如化佛出世如影一切世間如夢得義身文身無盡藏正念自在決定了知一切諸法智慧最勝入一切三昧真實相住一性無二地。

　　二觀諸菩薩下入智種性窮實相故故結句云住一性無二地以此智性導前悲性成無住道是為如來無二之性文中初會緣入實次得義身下依實了相後智慧最勝下性相無二文有三句初句約智則雙照性相次句約定動寂契真後句釋成並由住無二性。

　　菩薩摩訶薩以諸眾生皆著於二安住大悲修行如是寂滅之法。

　　第五菩薩摩訶薩以諸下釋學三世諸佛真實語文中二先牒前起後眾生著二不能悲智雙遊菩薩即寂修悲故得不二。

　　得佛十力入因陀羅網法界成就如來無礙解脫人中雄猛大師子吼得無所畏能轉無礙清淨法輪得智慧解脫了知一切世間境界絕生死迴流入智慧大海為一切眾生護持三世諸佛正法到一切佛法海實相源底。

　　後得佛十力下成果起用顯實語相能師子吼轉法輪故結云知實相源方為實語也文中大同十地窮佛所得圓融教中位位果滿故窮法實相謂如是性相體力等皆盡源故餘句可知(窮法等者即法華經云唯佛與佛乃能究盡諸法實相所謂諸法如是相如是性如是體如是力如是作如是因如是緣如是果如是報如是本末究竟等此之十句天台歷十法界一一界中復具十界互相攝故十界便成百界界各十如即有千如更分一一界各有三界一眾生世間二五陰世間三器世間便成三千世間彼宗以此為法華經樞要最玄後明知見但舉能知耳思大師三種讀此十如一以如是為頭云如是相為一句如是性為二句等即約假觀觀十別相故二云所謂諸法如為一句是相如為二句以如字為空即成空觀三以如是字為末云謂諸法如是為一句相如是為二句等以如是為中道觀一家之意理無不通)。

　　菩薩住此真實行已一切世間天人魔梵沙門婆羅門乾闥婆阿脩羅等有親近者皆令開悟歡喜清淨。

　　第三菩薩住此下結行成益。

　　是名菩薩摩訶薩第十真實行。

　　第三結名並如文顯說分已竟。

　　爾時佛神力故十方各有佛剎微塵數世界六種震動所謂動徧動等徧動起徧起等徧起踊徧踊等徧踊震徧震等徧震吼徧吼等徧吼擊徧擊等徧擊雨天妙華天香天末香天鬘天衣天寶天莊嚴具奏天樂音放天光明演暢諸天微妙音聲。

　　大文第六爾時已下顯瑞證成分文分二別一瑞證二人證前中先此會。

　　如此世界夜摩天官說十行法所現神變十方世界悉亦如是。

　　後如此下結通。

　　復以佛神力故十方各過十萬佛剎微塵數世界外有十萬佛剎微塵數菩薩俱來詣此土充滿十方語功德林菩薩言佛子善哉善哉善能演說諸菩薩行我等一切同名功德林所住世界皆名功德幢彼土如來同名普功德我等佛所亦說此法眾會眷屬言詞義理悉亦如是無有增減。

　　二復以下人證亦先此界十住一萬此云十萬表位增故前現瑞中亦應云十方各有十萬文無者略餘義已見十住之末。

　　佛子我等皆承佛神力來入此會為汝作證十方世界悉亦如是。

　　後佛子我等下結通。

大方廣佛華嚴經䟽鈔會本第二十之二

　　音釋

　　怯

　　(乞恊切謙入聲畏懦也)。

　　謬

　　(靡㓜切)。

　　樞

　　(春朱切要會之處曰樞)。

大方廣佛華嚴經䟽鈔會本第二十之三　踐九

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　爾時功德林菩薩承佛神力普觀十方一切眾會暨於法界欲令佛種性不斷故欲令菩薩種性清淨故欲令願種性不退轉故欲令行種性常相續故欲令三世種性悉平等故欲攝三世一切佛種性故欲開演所種諸善根故欲觀察一切諸根故欲解煩惱習氣心行所作故欲照了一切佛菩提故而說頌曰。

　　第七重頌分中分二初說偈儀意先彰說儀後欲令下說意意有九句初緫餘別別中一淨治因性二不退願性三行性續願四以真性導行五上攝果性六開已修性即十行所習七觀所化性八照當果性。

　　一心敬禮十力尊離垢清淨無礙見境界深遠無倫匹住如虛空道中者。

　　二正說偈辭緫有一百一頌大分為三初之一頌緫申歸敬次九十六頌正頌前文三有四頌結歎深廣今初也將申偈頌再展敬心初四字申敬十力下顯德十力智德次句斷德次句恩德眾生為境故末句通喻三德智廣惑淨悲深遠故。

　　過去人中諸最勝功德無量無所著勇猛第一無等倫彼離塵者行斯道。

　　現在十方諸國土善能開演第一義離諸過惡最清淨彼無依者行斯道。

　　未來所有人師子周徧遊行於法界已發諸佛大悲心彼饒益者行斯道。

　　第二正頌前文大分為二初十一偈頌前本分後八十五偈頌前說分然十住頌文則舉其次第今沒其次第直云行斯道者略有四義一前則約位始終行布而說今將融會前說令無始終欲顯一位之中具行諸行一行之中具一切故二前約別行今約普行普別無礙二文互顯三前約同教今約別教同別無礙為一圓教故四前約不雜辯才此約任放辯才說不待次言辭不斷故又前多約因此多就果或廣略𦂶互體用更陳緫別遞明互相影發顯菩薩行深廣難思下文雖依次第既沒本名一同離世間圓融之行也今初亦可緫歎行深不頌前文頌亦無失今頌本分曲分為二前四頌前學三世佛而修行故後七頌前行體不可思議今初分二初三別明。

　　三世所有無比尊自然除滅愚癡暗於一切法皆平等彼大力人行此道。

　　後一緫說各初三句辯德後句結德能通所行諸文行斯道言皆倣於此。

　　普見無量無邊界一切諸有及諸趣見已其心不分別彼無動者行斯道。

　　法界所有皆明了於第一義最清淨永破瞋慢及愚癡彼功德者行斯道。

　　於諸眾生善分別悉入法界真實性自然覺悟不由他彼等空者行斯道。

　　盡空所有諸國土悉徃說法廣開喻所說清淨無能壞彼勝牟尼行此道。

　　具足堅固不退轉成就尊重最勝法願力無盡到彼岸彼善修者所行道。

　　無量無邊一切地廣大甚深妙境界悉能知見靡有遺彼論師子所行道。

　　一切句義皆明了所有異論悉摧伏於法決定無所疑彼大牟尼行此道。

　　後七頌行體中然文旨包含略為二解一頌行體二頌加之所為然所為正為十行義旨不殊故得同頌配文少異分為二解先配行體文分為四初一頌緫顯不可思議故云心無分別彼無動故二一頌頌前與法界等等法界有三義所有皆明了等事法界次句等理法界此二無二等無礙法界由此等故能破惑成德三有二偈頌等虛空界等空五義初偈顯二謂空無分別而顯萬像菩薩亦爾入實自悟則無分別不礙分別於諸眾生故結云等空由入法界故等虛空二界相成故舉入法界後偈顯三義一等空廣大初二句顯示二等空清淨三等空不可壞第三句顯由等虛空是勝寂靜名曰牟尼四有二偈頌前菩薩行初偈緫舉自分之行後二即勝進之行二以此文頌加所為雖開合不同依次不亂初偈頌前為增長佛智前半所觀後半能觀次偈頌深入法界餘如前釋三中初句頌了知眾生界次二句頌所入無礙四中頌所行無障往諸國土則身無障說法清淨則自行無障異論不壞則外無障第五偈頌得無量方便以願行等皆善修故六中頌攝取一切智性無邊一切地即智地故十地之智同佛智故歎勝可知七中初句頌覺悟一切法次句知一切諸根隨宜摧伏次句即持說一切法也。

　　遠離世間諸過患普與眾生安隱樂能為無等大導師彼勝德者行斯道。

　　恒以無畏施眾生普令一切皆欣慶其心清淨離染濁彼無等者行斯道。

　　意業清淨極調善離諸戲論無口過威光圓滿眾所欽彼最勝者行斯道。

　　入真實義到彼岸住功德處心永寂諸佛護念恒不忘彼滅有者行斯道。

　　遠離於我無惱害恒以大音宣正法十方國土靡不周彼絕譬者行斯道。

　　檀波羅蜜已成滿百福相好所莊嚴眾生見者皆欣悅彼最勝慧行斯道。

　　第二遠離下頌前說分十行即為十段第一六偈頌歡喜行文分四別初一財施財去慳過安隱他故次二偈無畏施前偈修因後偈得果次二偈法施後一頌總結因圓果滿言百福者涅槃二十四云五品心修十善謂下中上上中上上各十善成五十始修終修故成百福然十善之中不殺不瞋是無畏施不盜不貪是財施離口四過不婬不癡是法施故具上三施成百福果。

　　智地甚深難可入能以妙慧善安住其心究竟不動搖彼堅固行行斯道。

　　法界所有悉能入隨所入處咸究竟神通自在靡不該彼法光明行此道。

　　諸無等等大牟尼勤修三昧無二相心常在定樂寂靜彼普見者行斯道。

　　微細廣大諸國土更相涉入各差別如其境界悉了知彼智山王行此道。

　　意常明潔離諸垢於三界中無所著護持眾戒到彼岸此淨心者行斯道。

　　第二智地下頌饒益行五偈分四初偈律儀謂有智能護心不動故是菩薩律儀次二攝善三有一偈饒益有情舉處攝人後偈總結三聚。

　　智慧無邊不可說普徧法界虛空界善能修學住其中彼金剛慧行斯道。

　　三世一切佛境界智慧善入悉周徧未嘗暫起疲厭心彼最勝者行斯道。

　　善能分別十力法了知一切至處道身業無礙得自在彼功德身行此道。

　　十方無量無邊界所有一切諸眾生我皆救護而不捨彼無畏者行斯道。

　　第三智慧下無違逆行四頌中三初一諦察法忍次二安受苦忍一引他勵己以䇿修二引所成德以進道後一頌耐怨害忍遇害無惱但增救心。

　　於諸佛法勤修習心常精進不懈倦淨治一切諸世間彼大龍王行此道。

　　了知眾生根不同欲解無量各差別種種諸界皆明達此普入者行斯道。

　　十方世界無量剎悉往受生無有數未曾一念生疲厭彼歡喜者行斯道。

　　普放無量光明網照耀一切諸世間其光所照入法性此善慧者行斯道。

　　震動十方諸國土無量億數那由他不令眾生有驚怖此利世者所行道。

　　第四於諸下無屈撓行五偈分三初二頌前攝善精進亦名加行初半偈即頌第一精進等十句次句即頌前離過十句後偈頌前所為次一頌被甲精進為物受苦心無厭等後二偈頌利樂精進。

　　善解一切語言法問難酬對悉究竟聦哲辯慧靡不知此無畏者所行道。

　　善解覆仰諸國土分別思惟得究竟悉使往於無盡地此勝慧者所行道。

　　第五善解下頌離癡亂行二頌中三初一頌現法樂住於中前半頌能持色法言說等後半通頌前無癡亂等七句次半偈頌引生功德禪了一切法無有邊際得一切法真實智慧故云得究竟也後半偈頌饒益有情中我當令一切眾生乃至究竟無餘涅槃即無盡地。

　　功德無量那由他為求佛道皆修習於其一切到彼岸此無盡行所行道。

　　超出世間大論師辯才第一師子吼普使群生到彼岸此淨心者所行道。

　　第六功德下二頌頌善現行(六善現行二偈中初偈頌前正辯三諦次半頌依智起悲後半頌行成益物然皆有無對辯具三諦義古將初半為加行次半根本後偈後得然取攝論之文論依六度似不會教若兼正明義理則可通前文既依本業今頌不可錄舊)。

　　諸佛灌頂第一法已得此法灌其頂心恒安住正法門彼廣大心行此道。

　　一切眾生無量別了達其心悉周徧決定護持佛法藏彼如須彌行此道。

　　能於一一語言中普為示現無量音令彼眾生隨類解此無礙見行斯道。

　　一切文字語言法智皆善入不分別住於真實境界中此見性者所行道。

　　第七四偈頌無著行對前思之(第七四偈頌無著行初偈即二方便中廻向善巧三方便中進趣向果已得灌頂是向果故次二偈即拔濟善巧次半偈即巧會有無謂善入文字是會有也不分別者是會無也後半一切法不捨不受若配經文初偈頌淨菩薩道受菩薩記而無所著次偈頌悲念眾生後二偈頌前於一切便問成熟眾生前約所化種種音等此約能化一音隨類前令所化不著此即能化不著)。

　　安住甚深大法海善能印定一切法了法無相真實門此見實者所行道。

　　一一佛土皆往詣盡於無量無邊劫觀察思惟靡暫停此匪懈者所行道。

　　無量無數諸如來種種名號各不同於一毛端悉明見此淨福者所行道。

　　一毛端處見諸佛其數無量不可說一切法界悉亦然彼諸佛子行斯道。

　　無量無邊無數劫於一念中悉明見知其修促無定相此解脫行所行道。

　　能令見者無空過皆於佛法種因緣而於所作心無著彼諸最勝所行道。

　　那由他劫常遇佛終不一念生疲厭其心歡喜轉更增此不空見所行道。

　　盡於無量無邊劫觀察一切眾生界未曾見有一眾生此堅固士所行道。

　　第八安住下八偈頌難得行分五初一偈即自行之願次四神通次一外化次一求菩提後一成熟有情若屬經文初四偈頌前於佛法中得最勝解等十句二無量下三偈頌自行成益第三一偈頌前利他不捨一眾生著多眾生等(第八安住下八頌中言頌最勝等十句者於中初句頌廣大解次二句頌決定解第二偈除護念一句頌餘七句後之二偈頌佛護念以明見故得護念也二無量下三偈頌自行中初偈即能轉多劫生死後二即見者不空初偈辯不空之果後偈辯不空之因由見佛無猒故)。

　　修習無邊福智藏普作清涼功德池利益一切諸群生彼第一人行此道。

　　法界所有諸品類普徧虛空無數量了彼皆依言說住此師子吼所行道。

　　能於一一三昧中普入無數諸三昧悉至法門幽奧處此論月者行斯道。

　　忍力勤修到彼岸能忍最勝寂滅法其心平等不動搖此無邊智所行道。

　　於一世界一坐處其身不動恒寂然而於一切普現身彼無邊身行此道。

　　無量無邊諸國土悉令共入一塵中普得包容無障礙彼無邊思行此道。

　　第九修習下六頌頌善法行初一修習力次一思擇力次二修定通次一報得通後一變化通若屬經文初偈頌釋名前半攝持正法後半不斷佛種亦大悲河次偈即波羅蜜河問答成就次偈即三昧河前舉三昧之用此約三昧之體次一即願智河次一十身體用後一即示現如來自在。

　　了達是處及非處於諸力處普能入成就如來最上力彼第一力所行道。

　　過去未來現在世無量無邊諸業報恒以智慧悉了知此達解者所行道。

　　了達世間時非時如應調伏諸眾生悉順其宜而不失此善了者所行道。

　　第十了達下四十三偈頌真實行文分為六第一三偈頌得十力。

　　善守身語及意業恒令依法而修行離諸取著降眾魔此智心者所行道。

　　於諸法中得善巧能入真如平等處辯才宣說無有窮此佛行者所行道。

　　陀羅尼門已圓滿善能安住無礙藏於諸法界悉通達此深入者所行道。

　　二善守下三偈頌得三世諸佛無二語初偈正明依法修行即無二語餘二偈頌我為最勝等(我為最勝等二偈即最勝義謂善入平等及達法界不取著故)。

　　三世所有一切佛悉與等心同智慧一性一相無有殊此無礙種所行道。

　　已抉一切愚癡膜深入廣大智慧海普施眾生清淨眼此有目者所行道。

　　已具一切諸導師平等神通無二行獲於如來自在力此善修者所行道。

　　徧遊一切諸世間普雨無邊妙法雨悉令於義得決了此法雲者所行道。

　　能於佛智及解脫深生淨信永不退以信而生智慧根此善學者所行道。

　　能於一念悉了知一切眾生無有餘了彼眾生心自性達無性者所行道。

　　三六偈頌同佛善根(同佛善根者初偈頌最上同一佛性是調御故次偈頌離翳次三偈頌已辦及善變化後偈頌為依怙與佛化他故)。

　　法界一切諸國土悉能化往無有數其身最妙絕等倫此無比行所行道。

　　佛剎無邊無有數無量諸佛在其中菩薩於彼悉現前親近供養生尊重。

　　菩薩能以獨一身入於三昧而寂定令見其身無有數一一皆從三昧起。

　　菩薩所住最深妙所行所作超戲論其心清淨常悅樂能令眾生悉歡喜。

　　諸根方便各差別能以智慧悉明見而了諸根無所依調難調者所行道。

　　能以方便巧分別於一切法得自在十方世界各不同悉在其中作佛事。

　　諸根微妙行亦然能為眾生廣說法誰其聞者不欣慶此等虛空所行道。

　　智眼清淨無與等於一切法悉明見如是智慧巧分別此無等者所行道。

　　所有無盡廣大福一切修行使究竟令諸眾生悉清淨此無比者所行道。

　　善勸修成助道法悉令得住方便地度脫眾生無有數未曾暫起眾生想。

　　一切機緣悉觀察先護彼意令無諍普示眾生安隱處此方便者所行道。

　　四法界下十一偈頌入佛種性於中分二初三偈頌身入餘頌意入於中初四頌入悲種性後智眼下四頌頌入智種性。

　　成就最上第一智具足無量無邊智於諸四眾無所畏此方便智所行道。

　　一切世界及諸法悉能徧入得自在亦入一切眾會中度脫群生無有數。

　　十方一切國土中擊大法鼓悟群生為法施主最無上此不滅者所行道。

　　一身結跏而正坐充滿十方無量剎而令其身不迫隘此法身者所行道。

　　能於一義一文中演說無量無邊法而於邊際不可得此無邊智所行道。

　　於佛解脫善修學得佛智慧無障礙成就無畏為世雄此方便者所行道。

　　了知十方世界海亦知一切佛剎海智海法海悉了知眾生見者咸欣慶。

　　或現入胎及初生或現道場成正覺如是皆令世間見此無邊者所行道。

　　無量億數國土中示現其身入涅槃實不捨願歸寂滅此雄論者所行道。

　　堅固微密一妙身與佛平等無差別隨諸眾生各異見一實身者所行道。

　　法界平等無差別具足無量無邊義樂觀一相心不移三世智者所行道。

　　於諸眾生及佛法建立加持悉究竟所有持力同於佛最上持者行斯道。

　　神足無礙猶如佛天眼無礙最清淨耳根無礙善聽聞此無礙意所行道。

　　所有神通皆具足隨其智慧悉成就善知一切靡所儔比賢智者所行道。

　　其心正定不搖動其智廣大無邊際所有境界皆明達一切見者所行道。

　　已到一切功德岸能隨次第度眾生其心畢竟無厭足此常勤者所行道。

　　三世所有諸佛法於此一切咸知見從於如來種性生彼諸佛子行斯道。

　　隨順言詞已成就乖違談論善摧伏常能趣向佛菩提無邊慧者所行道。

　　五成就下十八偈頌學三世諸佛真實語得佛十力等如文思之(頌得佛十力等如文思之者一偈頌得佛加次一超頌轉法輪次二頌無礙解脫次一偈半頌智慧解脫後半偈却頌雄猛無畏次一偈頌了知世間境界智海法海即智正覺世間次或現已下四偈絕生死𢌞流初二偈八相明絕生死故方能現生次一偈非生死身方能現身次一偈頌入智慧大海樂觀不移是入義故次於諸下三偈頌護持正法初偈神力加持後二六通護持其無礙意即他心通神通具足兼宿命漏盡次其心正定下四偈頌到實相源底餘並可知)。

　　一光照觸無涯限十方國土悉充徧普使世間得大明此破暗者所行道。

　　隨其應見應供養為現如來清淨身教化眾生百千億莊嚴佛剎亦如是。

　　六一光下二頌頌益物不空。

　　為令眾生出世間一切妙行皆修習此行廣大無邊際云何而有能知者。

　　假使分身不可說而與法界虛空等悉共稱揚彼功德百千萬劫無能盡。

　　菩薩功德無有邊一切修行皆具足假使無量無邊佛於無量劫說不盡。

　　何況世間天及人一切聲聞及緣覺能於無量無邊劫讚歎稱揚得究竟。

　　第三大段四偈結歎深廣文顯可知。

大方廣佛華嚴經䟽鈔會本第二十之三

　　音釋

　　撓

　　(女巧切)。

　　抉

　　(一決切音嘁挑也)。

　　翳

　　(於罽切鄣也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第二十一之一　踐十

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　十無盡藏品第二十二

　　初來意者總有五義一為答前第二會初十藏問故二前明正位今依位起行故同梵行品三前約位別行今辨始終通行故四前明成位行今辨淨治彼行故同十地中信等十行五前自分究竟今辨勝進趣後同上明法準問應在十迴向後今此辨者略有二義一云藏有二義約蘊攝義在十行後約出生義在十地前義通二處問答互顯一云迴向無別自體但以能迴前行為其自體今十藏既為十行勝進亦為迴向勝進故迴向後無別勝進此即前後互舉顯義方備然明法品及第五迴向皆有十藏隨三賢異故不相濫又前是勝進所成後是一位之果今通為勝進故意旨不同(準問下釋上問前却妨二義通之然明法下會差別有二義釋初以位揀前明法即勝進所成者是勝進家果故故經云菩薩滿足如是願時即得十種無盡藏所謂普見諸佛無盡藏二總持不忘無盡藏三決了諸法四大悲救護五種種三昧六滿眾生心廣大福德七演一切法甚深智慧八報得神通九住無量劫十入無邊世界無盡藏後是一位之果者以是第五廻向之果故經云菩薩住此廻向得十種無盡藏所謂見佛無盡藏於一毛孔見阿僧祇諸佛出興於世故等其中名有同者亦復優劣有異)。

　　二釋名者藏是出生蘊積之義謂一藏內體含法界故攝德出用一一無盡寄圓顯十即帶數釋也。

　　三宗趣者十藏為宗攝前生後得果為趣。

　　爾時功德林菩薩復告諸菩薩言佛子菩薩摩訶薩有十種藏過去未來現在諸佛已說當說今說。

　　四釋文中大分四別第一唱數顯同二徵名列異三依名廣釋四總歎勝能今初三世同說顯勝令遵。

　　何等為十所謂信藏戒藏慙藏愧藏聞藏施藏慧藏念藏持藏辯藏是為十。

　　二何等下徵名列異藏如前解信等對藏皆持業釋心淨名信制止名戒崇重賢善為慙輕拒暴惡為愧餐教廣博為聞輟己惠人為施決擇諸法名慧令心明記為念任持所記為持巧宣所持為辯各有業用(各有業用者如信以能除不信濁為業戒以遮防破戒蔽為業慚以對治無慚止息惡行為業愧以對治無愧止息惡行為業聞以能破無知為業施以止慳為業慧以破癡為業念以治忘念為業持以治忘失為業辯以治於謇訥為業)然念慧及戒慙愧等五皆當體為性餘五行用立名此約隨相若就融通皆順法界之行良以法界性自清淨離過等故隨義說十然約隨相前九自利後一利他通皆具二。

　　信為行本故首明之依信離過慙愧莊嚴戒行光潔上三離過之行餘皆進善進善之首必藉多聞如聞而行唯福與慧念使增明持令經久辯以利他故前七即七聖財慧為正導故終辨之次二守護後一積而能散。

　　佛子何等為菩薩摩訶薩信藏。

　　第三依名廣釋十藏即為十段信中有四謂徵名釋相結名辨益辨益一種唯初七十餘之七段文但有三今初段中初徵可知。

　　此菩薩信一切法空信一切法無相信一切法無願信一切法無作信一切法無分別信一切法無所依信一切法不可量信一切法無有上信一切法難超越信一切法無生。

　　釋中分三初明信相次若菩薩下明信力三此菩薩入佛下總結信成今初也十句為四初三三空信所執無相謂情有理無名空空亦無相空無相故無所願求次三信依他無生一緣起無作二不實故無能所分別三無體故無所依次三信圓成無性一廣無邊量三勝故無上三深不可越(初三三空等者意以前九別約三性後一總融前中即依三性信無三性此初信所執遍計所執性云無相者即相無自性性二依他無生無生即生無自性性三圓成無性無性即勝義無自性性)後一總信三性無生如初會辨則十皆無生並通三性如一無生觀但信依他無徧計人法自然之生性則是無性圓成餘例此知(後一總信三性總融前九文中有三一指前即第二經清淨功德眼自在天王得知一切法不生不滅不來不去無功用行解脫門廣如前說則十皆無生者一即空是無生義二無相是無生義三無願是無生義四無作是無生義等並通三性者此有二義一空等通三謂遍計空依他空圓成空等乃至三性難超越二無相無生無性亦通三性下疏依徒義作一重云如一無生若作無相應云但信依他無遍計之相則是圓成之相若信依他無自然之性則悟圓成之性是故結云餘例可知)。

　　若菩薩能如是隨順一切法生淨信已聞諸佛法不可思議心不怯弱聞一切佛不可思議心不怯弱聞眾生界不可思議心不怯弱聞法界不可思議心不怯弱聞虛空界不可思議心不怯弱聞涅槃界不可思議心不怯弱聞過去世不可思議心不怯弱聞未來世不可思議心不怯弱聞現在世不可思議心不怯弱聞入一切劫不可思議心不怯弱。

　　第二明信力中二先正顯業用後徵釋所由今初文有十句徧從前十前十並成此十若類例辨初二於勝上法不怯次四廣多法不怯一所化眾生二即化法三是化處四化之所歸後四寬遠法不怯若剋文取義以後十句逆配前十謂由信法無生故於佛法不怯佛法以無生為體故佛難超故眾生無盡故法界無邊故虛空無依故涅槃無分別故過去之因不作果故未來之法無可願故現在之法即無相故入劫無障礙以即空故此十皆深廣難思(若尅文取義者上但當文通釋今對前別釋經)。

　　何以故此菩薩於諸佛所一向堅信知佛智慧無邊無盡。

　　二徵釋中先徵意云何以深廣難思菩薩聞而不怯釋意云以於深廣皆堅信故文分為二初總後別總云一向信者無猶豫故堅者異說不壞故所信謂何即佛智慧智慧何相無邊無盡然通二義一廣無邊涯豎不可盡二無二邊之偏同真性之無盡。

　　十方無量諸世界中一一各有無量諸佛於阿耨多羅三藐三菩提已得今得當得已出世今出世當出世已入涅槃今入涅槃當入涅槃。

　　二十方下別釋初釋前意十方無量是無邊義已現當入是無盡義言得菩提是自證義出世入滅是應現義法無邊故佛智無邊一佛之智尚不可盡況橫徧十方豎該三際菩薩於斯廣遠堅信不移寧有法耶。

　　彼諸佛智慧不增不減不生不滅不進不退不近不遠無知無捨。

　　二彼諸下釋第二意聞深不怯謂已得今得菩提而不增當得未得而不減已出今出而不生已入今入而不滅當出而不進當入而不退現得出入而不近在於已當而不遠照窮萬法而無知頓寂諸相而不捨以寂照之體如如超戲論故但以世俗文字數故說有三世非菩提涅槃有去來今菩薩既堅信於此寧聞深而怯耶(已得今得菩提者此下即就前廣無邊涯之經以辯離二邊之偏釋後意文四一約真如本無增減等二寂照下寂照契如絕戲論故三但以下暗引淨名證成四菩薩既堅信下結成不怯)此二叚釋文具前十句難思之法如文詳之。

　　此菩薩入佛智慧成就無邊無盡信。

　　第三總結信成於中二初一句總牒信成謂由明達佛智無邊無盡故稱此成信。

　　得此信已心不退轉心不雜亂不可破壞無所染著常有根本隨順聖人住如來家。

　　二得此信下顯成信之益亦是正顯成相有十一句前七行體堅牢初句為總二內心不雜故不退三外緣不沮故四不染相故。

　　五有正慧故無慧之信長無明故靜法云梵云阿慕羅匿陀此云不從根生謂無生之信無根生故經本云常有根本者譯人不審阿字沒在上句翻無為有於理背也此或應爾今以理通二義無違無根語慧之體根本約慧之用亦猶從無住本立一切法故無本者即是根本(此或應爾下三會通言或應爾且許昔解後今以理下引例會通)六順同古聖故七安住菩提心故。

　　護持一切諸佛種性增長一切菩薩信解隨順一切如來善根出生一切諸佛方便。

　　後四攝德無盡一護已成性二復長新解三順如生善四不滯有無。

　　是名菩薩摩訶薩信藏。

　　三是名下結。

　　菩薩住此信藏則能聞持一切佛法為眾生說皆令開悟。

　　四菩薩住此下辨益易知。

　　佛子何等為菩薩摩訶薩戒藏。

　　第二戒藏文三。

　　此菩薩成就普饒益戒不受戒不住戒無悔恨戒無違諍戒不損惱戒無雜穢戒無貪求戒無過失戒無毀犯戒。

　　釋相中二初列十名後隨牒釋初中十戒皆通三聚取其相顯初但饒益有情後一律儀中八通三約遮過罪皆菩薩律儀但為救護等即是饒益攝善可知為顯此十皆通三聚故釋後一復顯三聚。

　　云何為普饒益戒此菩薩受持淨戒本為利益一切眾生。

　　二牒釋中十戒為十皆先牒後釋初饒益者菩薩本意故首明之。

　　云何為不受戒此菩薩不受行外道諸所有戒但性自精進奉持三世諸佛如來平等淨戒。

　　二不受中文有二意一不受邪戒謂雞狗等二三聚宿成動不踰矩(謂雞狗等者涅槃二十四云菩薩摩訶薩受持禁戒不為生天不為恐怖乃至不受狗戒雞戒牛戒雉戒乃至是名菩薩修大涅槃是第三戒又十住毗婆沙論第三明穢土中多諸外道有持牛戒者鹿戒者狗戒者鳥戒者象戒者釋曰此皆外道所持惡禁戒通由二因生此妄計一由天眼見有眾生從雞狗等即生天上故二由非理尋思妄生此計婆沙一百一十四有二外道一名布剌拏憍雉迦受持牛戒二名頞剃剌羅栖你迦受持狗戒二人異時徃佛所種種愛語相慰問已時布剌拏先為他問此栖你迦受持狗戒修道已滿當生何處世尊告曰汝止莫問復再三請佛以慈心告言諦聽受持狗戒若無缺犯當生狗中若有缺犯當墮地獄聞佛語已悲泣哽咽不能自勝世尊告曰吾先告言止不須問今果懷恨時布剌拏白言世尊不以此人當生狗趣故我悲泣然我長夜受持牛戒或恐將來亦當爾耶唯願大慈為我宣說世尊告曰準前狗戒此等皆由不了真道婆沙又問云云何受持猪戒牛戒狗戒名無缺犯答一如牛法一如狗法名無缺犯)。

　　云何為不住戒此菩薩受持戒時心不住欲界不住色界不住無色界何以故不求生彼而持戒故。

　　三中唯為菩提及眾生故非如難陀之類(非如難陁難陁之緣甚長而人多聞正明其性多欲染著孫陁羅佛方便誘之至於天上見諸天女端正姝麗過其本妻見諸天男皆有天女獨於一處見有天女逈異姝麗而無天男問佛佛令自問彼女答言我夫主即佛弟難陁難陁答言我身即是女言難陁為僧身披袈裟聞已便求剃落持戒本為貪著天女而持禁戒故阿難識之如羝羊相觸將前而更却汝為欲持戒其事亦如是身雖能持戒心為欲所牽斯業不清淨何用是戒為意云如羊本擬向前如汝欲生天上受欲而更却後如汝持戒故業不清淨)。

　　云何為無悔恨戒此菩薩恒得安住無悔恨心何以故不作重罪不行謟詐不破淨戒故。

　　四中涅槃云何故持戒為不悔故何故不悔為歡喜故乃至為得大涅槃故(涅槃等者即第二十七師子吼言何因緣故受持禁戒佛言為心不悔何故不悔為受樂故何故受樂為遠離故何故遠離為安隱故何故安隱為禪定故何故禪定為實知見故何為實知見為見生死過患故何為見生死過患為心不貪著故何為心不貪著為得解脫故何為得解脫為得無上大涅槃故何為得無上天涅槃為得常樂我淨故何為得常樂我淨為得不生不滅故何為得不生不滅為見佛性故是故菩薩性自能持究竟淨戒疏家但至涅槃已為究竟故略後三後三即涅槃中事故)。

　　云何為無違諍戒此菩薩不非先制不更造立心常隨順向涅槃戒具足受持無所毀犯不以持戒惱他眾生令其生苦但願一切心常歡喜而持於戒。

　　五中有四非者違也一不違制立不同調達二不違涅槃不取相故三不違律儀具足持故四不違利物不惱他故(不同調達者佛說四依為除比丘四惡欲故調達加一為五謂加不食酥鹽魚肉復皆盡形壽說雖有同本意不善故四分律第四卷云調達以五邪法誘諸比丘盡形壽乞食為一盡形壽著糞掃衣為二盡形壽露地坐為三盡形壽不食酥鹽為四盡形壽不食魚及肉為五不違涅槃者非涅槃經以無相持順寂滅故)。

　　云何為不惱害戒此菩薩不因於戒學諸呪術造作方藥惱害眾生但為救護一切眾生而持於戒。

　　六有二意一非為欲惱眾生先須持戒二非為欲成淨戒逼惱眾生如殺馬祀等(一非為欲惱眾生者如欲禁龍曾聞羅漢持戒而能遣龍遂即持戒是也如馬祀等者即百論中外道計殺馬祀天得生梵天即逼惱於馬謂為戒等)。

　　云何為不雜戒此菩薩不著邊見不持雜戒但觀緣起持出離戒。

　　七中戒正見邪故名為雜定有定無為斷常雜觀緣性離非有非無則名為持又無煩惱之雜真出離矣(定有定無者今律學者多計為有禪學之者說戒如空定有著常定無著斷此為邪見雜於正戒觀緣性離者觀緣之相不壞堅持緣戒性空故不起迷倒)。

　　云何為無貪求戒此菩薩不現異相彰己有德但為滿足出離法故而持於戒。

　　八中不現異相彰己有德五邪之一已見淨行又如十住論說一者矯異二者自親三者激動四者抑揚五者因利求利大同前引智度論說今文即矯異也(又如十住婆沙論說一矯異者謂有貪利養故行十二頭陁作如是念他作是行當得敬養我作是行亦或得之為利養故改易威儀二自親者為有貪利養故至檀越家而語之言汝等如我父母兄弟姊妹親戚無有異也若有所須我能相與若有所作我能作之不計遠近來相問訊我住此者正相為耳為求利養貪著檀越能以巧辯牽引人心三激動者謂有不計貪罪欲得財物現於貪相語檀越言此衣鉢尼師壇好若我得之則能受用若人能隨意施者此人難得又有謂檀越言汝家羹飯餅肉香美衣服又好若常供養我我以親眷必當相與四抑揚者謂貪利養故語檀越言汝極慳惜尚不能與父母兄弟姊妹妻子親戚更有誰能得汝物者檀越愧恥俛仰施與又至餘家語彼人言汝有福德受人身不空阿羅漢等常入汝家與汝坐起語言欲令檀越必謂我是大阿羅漢五因利求利者謂有以衣鉢及僧伽梨尼師壇等資生之物持示人言此是國王及施主并餘貴人將來與我令其檀越心中生念王及貴人尚供養彼況我不與因以此利更求餘利故以名也)。

　　云何為無過失戒此菩薩不自貢高言我持戒見破戒人亦不輕毀令他愧耻但一其心而持於戒。

　　九中不輕毀者無行經云見破戒人不說其過惡應念彼人久久亦當得道問涅槃云見破戒人應當擯黜訶責舉處當知是人得福無量豈不違於無行此經答略有三義一此經約自行涅槃據攝眾二此經約根未熟護恐增惡故且攝受涅槃約根熟者慈心拔濟故應折伏三彼約慈心此約輕毀故不同也。

　　云何為無毀犯戒此菩薩永斷殺盜邪婬妄語兩舌惡口及無義語貪瞋邪見具足受持十種善業菩薩持此無犯戒時作是念言一切眾生毀犯淨戒皆由顛倒唯佛世尊能知眾生以何因緣而生顛倒毀犯淨戒我當成就無上菩提廣為眾生說真實法令離顛倒。

　　十中釋內分二初明律儀十善眾戒之本故偏明之廣如二地二菩薩持此下雙明二聚攝菩提善益眾生故。

　　是名菩薩摩訶薩第二戒藏。

　　佛子何等為菩薩摩訶薩慙藏此菩薩憶念過去所作諸惡而生於慙。

　　第三慙藏釋相中二先標章二謂彼下別釋今初然慙愧相別諸說不同涅槃云慙者羞天愧者羞人慙者自不作惡愧者不教他作慙者內自羞耻愧者發露向人瑜伽四十四亦云內生羞耻為慙外生羞耻為愧大同涅槃後解成唯識云依自法力崇重賢善為慙依世間力輕拒暴惡為愧俱舍亦同若無慙愧但翻上慙愧謂不羞天則是無慙餘可例知(慚愧相別者雙釋慚愧兩章之通別言涅槃云慚者羞天等者即南經第十七耆婆為阿闍世王說也經云天王諸佛世尊常說是言有二白法能救眾生一慚二愧慚者自不作罪愧者不教他作慚者內自羞恥愧者𤼵露向人慚者羞天愧者羞人是名慚愧無慚愧者不名為人名為畜生成唯識即當第六論云云何為慚依自法力崇重賢善為性對治無慚止息惡行為業謂依自法力尊貴增上崇重賢善羞恥過惡對治無慚息諸惡行釋曰言自法者於自身生尊重增上於法生貴重增上二種力故崇賢重善此是慚相論云云何為愧依世間力輕拒暴惡為性對治無愧止息惡行為業謂依世間訶猒增上輕拒暴惡羞恥過罪對治無愧息諸惡業釋曰謂依世間他人譏毀及自羞惡法而不作等名依世間訶猒增上有惡者名暴染法體名惡於彼二法輕有惡者而不親拒惡法業而不住由此增上對治無愧息諸惡業論又云羞恥過惡是二通相放諸聖教假說為體釋曰此會顯揚說羞恥為二相者是通相耳從通假說為體實是崇拒等是別相故下䟽云是二通相俱舍亦同者即彼第二䟽根品之中偈云無慚愧不重於罪不見怖釋曰不重賢善名為無慚謂於諸功德及有德人無敬無崇無所忌難無所隨屬說名無慚即是恭敬所離對法云功德者戒定慧有德人者有戒定慧人也無忌難者無畏懼也不隨屬者不作弟子禮也於罪不見怖釋無愧也為諸善者所訶猒法說名為罪於此罪中不見能招可怖畏果說名無愧翻上即是慚愧之相謂重賢善等大同唯識)若說羞耻為慙愧者是二通相今經多同唯識而以不相恭敬為二通相(若說羞恥下釋二通相先依唯識已如上引後依今經以二文皆有不相恭敬故)。

　　謂彼菩薩心自念言我無始世來與諸眾生皆悉互作父母兄弟姊妹男女具貪瞋癡憍慢諂誑及餘一切諸煩惱故更相惱害遞相陵奪姦婬傷殺無惡不造。

　　二別釋中分二先釋過去作惡即無慙行二自惟下釋而生於慙前中亦二初自念無慙。

　　一切眾生悉亦如是以諸煩惱備造眾惡是故各各不相恭敬不相尊重不相承順不相謙下不相啟導不相護惜更相殺害互為怨讐。

　　後一切下悲他亦爾。

　　自惟我身及諸眾生去來現在行無慙法三世諸佛無不知見今若不斷此無慙行三世諸佛亦當見我我當云何猶行不止甚為不可。

　　第二正顯慙相中初自念昔非耻佛知見現修慙相自惟即是內自羞耻(自惟即是內自羞恥者正同涅槃兼得唯識依自法力)。

　　是故我應專心斷除證阿耨多羅三藐三菩提廣為眾生說真實法。

　　二是故已下決志斷證文言去來現在行無慙者言總意別菩薩自惟昔過愍物三世常行故專心斷除防已伏之再起為眾生說則物我之兼亡。

　　是名菩薩摩訶薩第三慙藏。

　　佛子何等為菩薩摩訶薩愧藏此菩薩自愧昔來於五欲中種種貪求無有厭足因此增長貪恚癡等一切煩惱我今不應復行是事。

　　第四愧藏釋相中三初自念無愧而修愧行故云我今不應復行是事即愧行也。

　　又作是念眾生無智起諸煩惱具行惡法不相恭敬不相尊重乃至展轉互為怨讐如是等惡無不備造造已歡喜追求稱歎盲無慧眼無所知見。

　　二又作下傷物無愧不覺苦集故云無知無見(不覺苦集者不知苦果不見集故)。

　　於母人腹中入胎受生成垢穢身畢竟至於髮白面皺有智慧者觀此但是從婬慾生不淨之法三世諸佛皆悉知見若我於今猶行是事則為欺誑三世諸佛是故我當修行於愧速成阿耨多羅三藐三菩提廣為眾生說真實法。

　　三於母人下依顧世間而修愧行誓益自他(依顧世間即順唯識意)於中初所愧境有智慧下顧他生愧即外羞也初因人後諸佛是故已下決志斷證言不淨之法者從婬欲生即種子不淨母人腹中即生處不淨成垢穢身即自相自性究竟髮白意含究竟不淨(從婬欲生者䟽中先說五種不淨一種子不淨二住處不淨三自性不淨四自相不淨五究竟不淨即智論二十一說梵行品已廣其相但自性不淨即三十六物今當更說即涅槃十二聖行品云從頭至足其中唯有髮（一）毛（二）爪（三）齒（四）不淨（五）垢穢（六）皮（七）肉（八）筋（九）骨（十）脾（十一）腎（十二）心（十三）肺（十四）肝（十五）膽（十六）膓（十七）𦝩（十八）生藏（十九）熟藏（二十）大便（二十一）小便（二十二）淨（二十三）唾（二十四）目淚（二十五）脂（二十六）膏（二十七）腦（二十八）膜（二十九）骨（三十）髓（三十一）膿（三十二）血（三十三）膀（三十四）胱（三十五）諸脉（三十六）釋曰遠公不分其中骨有二腦有二腦連膜除二欠二膓有大小亦欠其一餘處有胞則具三十六直就經文今具者復有分垢為一汗為一則穢字屬汗亦具三十六)又垢穢形是內汙穢不淨處胎受生有苦觸不淨從婬欲生下劣不淨若觀待涅槃三界並為不淨其五取蘊體是違壞不淨上來煩惱亦是不淨(又垢穢形是內污穢不淨者然有二種一內二外論云云何依內污穢不淨謂身中髮毛爪齒塵垢皮肉骸骨筋脉心膽肝肺大腸小腸生藏熟藏肚𦝩脾腎膿血熱痔肪膏肌髓腦膜涕唾淚汗屎尿如是等類名為依內釋曰此亦三十六物也論外謂青瘀或復膿爛或復變壞或復䏺脹或復食噉或復變赤或復散壞或骨或鎻或尿所作或唾所作或涕所作或血所塗或膿所塗或便穢處如是等類名為依外污穢不淨二苦觸不淨論云謬順苦受觸為緣所生若身若心不平等受受所攝如是名為苦觸不淨三下劣不淨者論云謂最下劣事最下劣界所謂欲界除此更無極下極劣最極鄙穢餘界可得如是名為下劣不淨四觀待不淨者論云謂如有一劣清淨事觀待其餘勝清淨事便似不淨如待無色勝清淨事色界諸法便似不淨觀待薩迦耶寂滅涅槃乃至有頂皆似不淨如是等類名為觀待不淨五煩惱不淨論云謂三界所有一切結縛隨眼煩惱纏六違壞不淨謂五取蘊無常無恒不可你信是變壞法是故靜慮無色皆名不淨釋曰今䟽隨勝已略配竟但觀所引論文自然明了)言誑三世佛者違本四弘誓斷惑故餘文易知。

　　是名菩薩摩訶薩第四愧藏。

大方廣佛華嚴經䟽鈔會本第二十一之一

　　音釋

　　怯弱

　　(怯乞業切畏懦也弱而灼切劣弱也)。

　　諂詐

　　(諂丑琰切佞言也詐側駕切欺也偽也)。

　　瞋癡

　　(瞋昌真切怒而張目也癡丑知切愚也不慧也)。

　　憍慢

　　(憍舉喬切恣也慢謨晏切倨也)。

　　怨讎

　　(怨於袁切讎市流切怨讎謂怨對仇讎也)。

　　面皺

　　(皺側救切面皮皴皺也)。

　　欺誑

　　(欺去竒切謾也詐也誑古況切亦欺也)。

　　矯

　　(舉夭切詐也)。

　　𢷤黜

　　(𢷤必刃切斥也黜尺律切貶也)。

　　謇訥

　　(謇九輦切訥奴骨切謇訥言難也)。

　　頞

　　(烏葛切)。

　　矯

　　(舉夭切詐也)。

　　脾

　　(頻彌切土藏也)。

　　腎

　　(時軫切水藏也)。

　　肺

　　(芳廢切金藏也)。

　　膽

　　(覩敢切連肝之府也)。

　　膀胱

　　(膀音旁胱音光膀胱水府也)。

　　痔

　　(丈里切隱創也)。

　　胮脹

　　(胮匹降切脹知亮切)。

　　青瘀

　　(瘀於御切青瘀病積血也)。

　　噉

　　(徒濫切噉食也)。

大方廣佛華嚴經疏鈔會本第二十一之二　土一

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子何等為菩薩摩訶薩聞藏。

　　第五聞藏分三初徵名。

　　此菩薩知是事有故是事有是事無故是事無是事起故是事起是事滅故是事滅是世間法是出世間法是有為法是無為法是有記法是無記法。

　　二釋相中二初明所知之法後菩薩摩訶薩下顯多聞之意今初標稱聞藏釋云知者聞為本故實則多知耳文亦分二先標章後牒釋今初句雖有十義束為七初之四句但是緣生故謂一緣生二有漏五蘊三無漏五蘊四有為五無為六有記七無記(聞為本故者大品第六須菩提白佛言何等一切法中無礙相應學應知釋曰即多知之義下佛答中與此列大同佛言一切法者善不善法無記法世出世間法有漏法有為法無為法共法不共法釋曰此十但共不共此中畧無以一向是不共般若故彼經云何為共法四禪四無色四無量心四無色定如是等法是名共法智論釋云凡夫聖人生處入定處所共故名為共法經云何等名不共法四念處乃至十八不共法是名不共法論釋云菩薩分別知此諸法各各無相是法從因緣和合生故無性無性故自性空釋曰此即聖人法不共凡夫如十八不共亦不共二乘也餘大同此)。

　　何等為是事有故是事有謂無明有故行有何等為是事無故是事無謂識無故名色無何等為是事起故是事起謂愛起故苦起何等為是事滅故是事滅謂有滅故生滅。

　　二何等下牒釋即為七段初緣起中依生引二門開為四重徵釋謂十二支初二能引次五所引次三能生後二所生故為四也(依生引二者然第六地廣顯其相今文畧引然此一段䟽文有三一總顯生引)。

　　然依雜集第四十二有支皆具此有彼有等義故彼論文釋支相云相者謂無作緣生故無常緣生故勢用緣生故此有彼有者顯無作緣生義唯有緣故果法得有非緣有實作用能生果法此生故彼生者顯無常緣生義非無生法為因故少有法生而得成立無明緣行等者顯勢用緣生義雖復諸法無作無常然不隨一法為緣故一切果生以諸法功能差別故(二然依雜集下以三緣生會釋經文之意文二先正說三緣生故彼論云云何緣生幾是緣生何義觀緣生耶問也謂相故分別支故釋曰彼有十五義今畧用一二耳論名相者謂無作緣生故無常緣生故勢用緣生故是緣生相由此三故薄伽梵說此有故彼有此生故彼生為無明緣行乃至廣列也此有故彼有者顯無明緣生義等具如䟽文即是釋也功能差別下更云如從無明力故諸行得生乃至生力故得有老死)然今經中欲顯緣起無性舉前二門勢用一門六地廣辨就二門中從增勝說前後互舉前七許同因位故名能引所引後五要因果相望云能生所生由此能所引中但云此有彼有後文則云此起彼起起即生也故集論云謂於因時有能引所引於果時有能生所生(然今經中下第二會釋經文有五一正明二門然此有彼有等亦兼勢用正顯二相故指勢用在於六地就二門下二出其影畧言前後互舉者謂能所引中明無作緣生能所生中明無常緣生前七許同下三出生引所以言許同者據三世義初二次五過現不同約二世義許得同世但引五種故不名生由此能所下四出此經影畧之由以前於能所引中無作義顯而影取無常能所生中無常義顯影取無作故集論下五引證生引之相)然文有染淨二觀初於能引中明染觀故云無明有故行有第二約所引亦通能所相對以明淨觀故云識無故名色無以識通能引有二種業一持諸有情所有業縛謂與行所引習氣俱生滅故二與名色作緣謂由識入母胎名色得增長今言識無者即不為業熏不持業縛故不入胎增長名色故云識無故名色無(然文有下三釋文初句標言染淨觀者六地廣明謂無明緣行等前能生後生死流轉為染無明滅行滅等反本還源為清淨耳初能引中下二別釋即為四番初番可知第二約所引下約所引明淨例前亦合云識有故名色有前文亦合有無明無故行無以識通能引下釋上亦通能所引義正義正取識名色為所引義今釋上言通能所引若識支通能引名色唯所引故識與名色是能所引對於中先反釋經文約染觀明然識通能所引者若取識種為識支即是所引若取行種為識支識是能引行是能引故今舉二業初業是能引以取行習氣為識支故實是行種與識俱故名為識支即集論意正取業種以為識支識種乃是名色支攝而緣起經通能所引業種識種俱名識故識種但是名色所依非名色故今第二意即是識為能引云與名色作緣謂由識入母胎下兼顯現行二果然今下經義通能所故六地云於諸行中植心種子即具二也其二種業言即六地自業助成章中然彼二業云識有二種業一令諸有相續二與名色作生起因今取其勢以能所引而為二業約持行種即是能引約其自體即是所引今言識無者上反釋經今順釋也反上二義可知)第三能生所生相對以明染觀故云愛起故苦起苦即當果愛即能生能生有三舉初攝末下明淨觀舉末攝初蓋巧辨影略耳第四亦能所生相對以明淨觀謂因亡果喪耳(第三下能生所生相對上愛取有是能生生老死為所生故)後之三門皆能所相望何以無明與行唯約能引而相望耶答欲顯十二支皆有無作無常二門故於初一位相次以明不爾則謂要四位相望方得此有彼有故下之三門欲顯四位不同故能所相望又為顯能引支中或二或三故於前二別為一段蓋說智之妙也(後之三門下料揀初問然第二門識與名色識雖有能引之義正取所引故三皆能所相對又為下重顯前二相次為一所以識支是所引則能引唯二識是能引則能引有三若識取所引則上四番而為三類初一唯就能引明第二唯就所引說三四通能所相對故顯十二一一相望皆得此有彼有此生彼生等不必要能引所引能生所生相對以明方有此有彼有等故云說者之妙)。

　　何等為世間法所謂色受想行識。

　　第二有漏五蘊蘊者積聚義雜集第一云藏果重擔義而標名世間者世即隱覆義隱覆勝義故又可破壞義三世所遷故間者墮虛偽中故隱覆之法即墮虛偽故世即是間然色等蘊通於無漏出世之義欲訶毀故略舉一分(二有漏下文五一釋總名已見光明覺雜集藏果等者即第二論其藏果義與蘊義大同重擔與陰覆義大同然彼論云蘊義云何答諸所有色乃至若近若遠彼一切畧說色蘊積聚義故如財貨蘊如是乃至識蘊釋曰此即藏果義蘊藏色等果法耳言重擔者論云荷雜染擔故名為蘊如肩荷擔荷雜染擔者謂煩惱等諸雜染法皆依色等故譬如世間身之一分能荷於擔即此一分名肩名蘊色等亦爾能荷雜染故名之為蘊而標名下二釋世間世有三義隱覆名世通為無為如世界成就品下二唯有為世間世即是間持業釋也然色等下三料揀言通無漏者謂佛五蘊况因滅無常色獲常色等兼通無為今但取有漏有為蘊不攝無為義不相應故留於無漏在後叚說)云何知之應知三種一知其相謂色以變礙為相受以領納為義想者取像行謂遷流識以了別二知其生滅謂生無所從來滅無所至三知其不生不滅謂法本不生今則無滅故力林菩薩云分別此諸蘊其性本空寂空故不可滅此是無生義況知一切法趣蘊蘊即法界無礙方名真實多聞(云何知下四釋知相即大品意前文已引初知相中言色以變礙為相俱舍第一中色有二義一變壞義論問云始自眼根終乎無表世尊何故說為色耶答可變壞故名為色蘊釋曰變者顯剎那無常壞者顯眾同分無常論問云誰能變壞謂手觸故等（云云）即便變壞廣說乃至蚊䖟等觸此變壞者即是可破壞義二變礙義論云有說變礙故名為色釋曰變謂變壞礙謂質礙若爾極微應不名色無變礙故此難不然無一極微各處而住眾微聚集變礙義成餘廣如彼雜集亦二義一問云色蘊何相答變現相是色相此有二種一觸對變壞二方所示現觸對變壞者謂由手足乃至蚊䖟他所觸對時即便變壞方所示現者謂由方所隨何相示現如此色如是如是色等受以領納者雜集問云受蘊何相答領納相是受故謂領種種淨不淨業所得異熟又唯識云受謂領納順違俱非境相為性想以取像者即唯識文下云施設種種名言為業謂要安立境分齊相方能隨起種種名言雜集云搆了相是想相由此想故搆了種種像類隨所見聞覺知之義起諸言說行以遷流者俱舍云造作遷流二義名行雜集云造作相是行相由此行故令心造作謂於善惡無記品中驅役心故釋曰俱舍二義今取遷流欲訶毀故識以了別者俱舍云識謂各了別論云了別名識此有六種了別不同故名為識雜集云了別相是識相由此識故了別色聲香味觸法等種種境界况知一切法趣色者即於第三義中傍况此義亦大品云一切法趣色色尚不可得云何當有趣及非趣天台為三觀釋云初句假次句空後句中然經文但顯性空今䟽引意却取一法趣色明事事無礙一中有無量義故是名善巧多聞)然諸蘊性性皆遷流隨勝立名行之一種雖標總稱即受別名又攝法多故(然諸蘊性下第五觧妨此即以通為別妨釋有二義初一可知又攝法多者第二釋也因此畧明五蘊攝法多少且依大乘百法識蘊唯攝八識心王色蘊唯攝十一種色想受二蘊但攝心所遍行中二數四蘊但攝二十一法除六無為蘊所不攝餘七十三皆行蘊攝故云多也百法已見第一䟽抄)。

　　何等為出世間法所謂戒定慧解脫解脫知見。

　　第三無漏五蘊亦名無取五蘊然無漏蘊亦有二類一仍本名亦名色等不與漏相應故名為無漏二從己轉立名即五分法身如今文是欲顯戒等德是可欣故從極果標以出世理實亦有世間戒等(理實亦有者上五蘊亦有出世間然世間戒等自有二義一者外道共有十善等戒四禪等定世智之慧脫下地惑於中知見二者正教之中亦說十善五戒四禪八定無見慢修欣猒之慧脫下界縛了見分明而是有漏故名世間)戒定慧三上來頻釋解脫即是離繫為名解脫知見由離繫縛於境自在觀求覺了智論八十八云戒眾者攝一切戒和合成眾眾即蘊也餘皆準之。

　　然即轉前五蘊成此五分謂轉色蘊成於戒身表無表戒皆色蘊故轉受蘊而成定名定名正受入四靜慮出四受故轉想成慧凡所有相皆是虛妄見相非相見法身故轉行為解脫無貪等行名心解脫永斷無知慧解脫故轉識成解脫知見若與邪受妄想相應謂識依根了別諸境若與正受智慧相應即是現量如實知故仁王觀空品云觀色識受想行得戒忍知見忍定忍慧忍解脫忍即斯義也(然即轉下三立所由二先正釋即智論及仁王意仁王下引證如次配之居然可了然新經即菩薩行品經云復次道種性菩薩修十廻向起十忍心謂觀五蘊色受想行識得戒忍定忍慧忍解脫忍解脫知見忍觀三界因果得空忍無相忍無願忍觀二諦假實諸法無常得無常忍觀一切法空得無生忍今即前五文是舊經故次與此不同)知見與慧此二何別佛地論第四總有三說略舉其一謂無漏淨戒名為戒蘊無漏定慧名定慧蘊無學勝解名解脫蘊無學正見名解脫知見蘊前三是因後二是果(知見與慧下第四釋妨難即相濫難也佛地三說者今即第一釋二云一切皆是無礙緣解脫慧名解脫知見緣解脫慧者緣滅諦智也緣餘慧者緣餘三諦等智三云一切通學無學學位分得無學圓滿諸佛菩薩皆有五故)此五別說四法為性謂定慧勝解及無表色(此五別說下五出體以解脫知見及慧約所照異故同是慧慧即與想相應解脫知見耶與識相應慧耳)然此五分法身不覆勝義不為相遷不墮虛偽故名出世雜集云謂能對治三界無顛倒無戲論無分別故是出世間義(然此下六會釋總名出世所以引雜集證即上第一論也)問無取五蘊即有為無漏何以言不為相遷答約教異故前是權小所明若實教定說非為無為同真性故但似蘊相現立以蘊名故涅槃純陀云善覆如來有為之相應言如來同於無為況一一融攝若如是知名為多聞(問無取下七會通權實然雜集第三亦云無取五蘊當言有為當言無為答彼不應言有為無為何以故諸業煩惱無故不應言有為隨欲現前故不應言無為所以者何無取諸蘊隨所樂欲而現其前無為不爾以常住故釋曰此乃假說雙非以約體用互奪亦不敢定言無為也又言無取五蘊則顯凡夫是有取五蘊雜集云取蘊者與取合故取者蘊中諸煩惱也純陀故實已見玄談)。

　　何等為有為法所謂欲界色界無色界眾生界。

　　第四有為者瑜伽一百云有生滅繫屬因緣是名有為智謂云有所得故是名有為二論心境為異今略舉四事三界即所依處眾生即能依之者(瑜伽屬因緣者正理論第一云有為者眾緣聚集共所生故未來未起何為有為是彼類故亦名有為如所燒薪於未燒位是彼類故亦名為薪或據曾當立名無失如琴瑟等名為有聲亦如乳房蓮華池等諸未生法不越彼類故名有為其有生滅此語猶畧雜集論云若法有生滅住異可名有為一切法皆有為唯除法界法法處一分為捨執著無常我故釋曰此中論答三問一答云何為有為二一切法下答幾是有為三為捨下答為何義故觀有為今畧舉四事者理實智論大品等廣有多法大品云何等有為法若法生住滅（此釋有為義）欲界色界無色界五蘊乃至意識因緣所生受四念處乃至十八不共法為一切智是有為法智論釋云有為法畧說三相一所謂生住滅二三界繫義三四念處乃至十八不共法雖有無為法以有作故是有為法無為相是無為法釋曰今以十八不共等屬有記法故但畧出其四眾生則攝蘊處界也)然所依處隨心成異故論云欲所屬界名欲界等(故論云者即俱舍第八等字等餘二界應云色所屬界名為色界無色所屬界名為無色界畧其所屬二字但名欲界等如言胡麻飲及金剛環飲之與環俱是總名胡麻金剛並為別稱以別依總名胡麻飲及金剛環具足應言胡麻所屬飲等畧去所屬但云金剛環等界者總名欲等別稱畧去中言云欲界等論云此中欲言為說何法答畧說叚食婬所引貪注云婬貪名貪食貪名欲然語猶隱本業上卷云佛子見著二業迷法界中一切欲心故欲所起報分為欲界報佛子見著二業迷法界中一切色心故色心所起報分為色界報佛子見著二業迷法界中一切定心故定心所起報分為無色界報是故於一法界中有三界果報若更令易見欲界有男女形婬欲受身故色界無男女形唯有色故無色界謂無色故前本業言見著者彼經說有七見六著經云佛子無明者名不了一切法迷法界而起三界業果是故我言從無明藏起十三煩惱所謂邪見我見常見斷見戒見盜見疑見七見見一切處求故說見復起六著心貪愛瞋癡欲慢於法界中一切時起一切煩惱以十三為本無明與十三為本是以就法界中別為三界即云見著二業等如前所引)。

　　何等為無為法所謂虛空涅槃數緣滅非數緣滅緣起法性住。

　　第五無為為者作也即前生滅今虛空等寂寞冲虛湛然常住無彼造作故名無為瑜伽云無生滅不繫屬因緣是名無為智論云無所得故名為無為淨名云不墮數故然諸論總名大旨無別(瑜伽下引證如次二論對前二義雜集云無生住滅故名無為不墮數故即淨名阿難章云佛身無為不墮諸數數即有為餘義但翻上有為故䟽結云諸論總名大旨無別)然其名數開合不同小乘多說三種即此中初及三四諸大乘中掌珍說四謂加真如法相論中或說有六復加不動及想受滅謂於擇滅中滅惑障故名為擇滅滅定障故復加後二或開為八於真如中開出三性謂善法真如等漸欲展此真如徧諸法故(然其下二開合中小乘多說三種者即俱舍等論云無漏謂道諦及三種無為謂虛空二滅而言多者分別論有四一虛空二非擇滅三想受滅四真如大眾部說九無為謂三及四空緣起支性聖道支性化地部亦九三外加不動三性道支緣起諸大乘者於小乘三上加真如故或說有六唯識論等廣如下說或開為八者雜集第二云無為法有八種謂善法真如不善法真如無記法真如虛空擇滅非擇滅不動及想受滅如是建立八無為中當知所依有差別故分析真如假立三種不由自性善法真如者謂無我性空性無相實際勝義法界何故真如說名無我由彼自性無變性故謂一切時無我實性無改轉故說無變異當知此則是無我性離二我故何故復說此名空性一切雜染所不行故所以者何由緣此故能令一切諸雜染事悉皆空寂有時說染但是客塵諸相寂靜故名無相無倒所緣故名實際實者謂無顛倒此處究竟故名為際最勝聖智所行處故說名勝義一切三乘妙法所依故名法界如善真如不善無記當知亦爾餘如彼論言漸欲下䟽出論意)此經說六於擇滅中開出涅槃二道別故復加緣起顯無一事不即真故略無二定未究竟故(此經說六下第三釋文於中二先總明有無)言虛空者離諸障礙無物所顯故(言虛空下二別釋多用唯識有六無為即為六叚初虛空釋語全是百法䟽意即唯識依性假施設有義彼論先釋法性云謂空無我所顯真如有無俱非心言路絕與一切法非一非異等是法真理故名法性離諸障礙故名虛空釋曰彼論明法性空但言離諸障礙百法兼取外空云無物所顯故俱舍云此中空無礙)。

　　二涅槃者古有二釋一云性寂滅故此即性淨涅槃涅槃三十四亦同此說此與擇滅顯未顯殊一云即性淨之果此即解脫道後擇滅乃在無間道中然大乘非擇滅既約性淨又下說法性則後解為正(二涅槃者涅槃即同擇滅先明性淨乃傍出異義耳涅槃三十四者此即刊定記釋謂同此經所說虛空及涅槃也故涅槃經釋緣生四句中云有非緣生非十二因緣者謂虛空涅槃是也此則同性淨義二後義為正云性淨之果即圓淨涅槃應有問言若是果者何殊擇滅由因果殊故分二道所以第一總明中以此義為正云於擇滅中開出涅槃二道別故然其大乘下斷上二義則後解為正者若唯識解非擇滅云不由擇力本性清淨故)三數緣滅者數謂慧數由慧為緣揀擇諸惑能顯滅理故唐三藏譯為擇滅謂擇力所得滅名為擇滅然此滅言有其二義一理性寂滅此從所顯得名二因滅惑顯名理為滅則從能顯得名(三數緣滅下故唐三藏出其異名擇力所得者是俱舍論釋故彼喻云如牛所駕車名曰牛車畧去中言故作是說但云擇滅唯識釋云由揀擇力滅諸雜染究竟證會故名擇滅然此滅言下別釋滅字此二義稱滅若兼能滅之智智亦稱滅)四非數緣滅者非由慧數滅惑所得但以性淨及於緣缺之所顯故(四非數緣滅者故唯識云不由擇力本性清淨及緣闕所顯名非擇滅釋曰論存二義初義異小故上䟽文取為楷定言緣闕者俱舍論云畢竟礙當生別得非擇滅下釋中云言當生者當來生法緣會則生緣闕不生於不生時得非擇滅此非擇滅礙當生法令永不起名畢竟礙言別得者謂非擇滅有實體性緣闕位中起別得故非擇滅得不因擇滅但由緣闕名非擇滅論指事明云如眼與意專一色時餘色聲香味觸等謝緣彼境界五識身等住未來世畢竟不生由彼不能緣過去境緣不具故得非擇滅釋曰謂眼緣色時亦合緣聲等以專注色故耳等不緣聲等同時聲等剎那已謝故令緣聲等識更不復生以前五識唯緣現量不緣過未而言觸等者等取法中有與能緣同時為所緣境者如他心智所緣境是也此他心智唯緣現在心王亦合緣心所以專注心王故於心所得非擇滅故)五緣起者有別有通別謂十二因緣故分別論者大眾一說雞胤化地說出世部皆立十二緣起以為無為彼意以其次第作緣恒無雜亂故說為常有佛無佛此法自爾名曰無為故智論三十二云聲聞法中亦說法性實際故雜阿含中說有一比丘問佛十二因緣為是佛作為是餘人作佛告比丘我不作十二因緣亦非餘人作有佛無佛諸法如法相法位常有所謂是事有故是事有等涅槃亦說即是無為遠公云就人論法三世流轉是其有為廢人談法法相常定故曰無為望今經意緣起無性故曰無為大品云菩薩觀十二因緣如虛空不可盡涅槃云十二因緣即是佛性雖舉十二因緣即已攝陰界諸法(智度下引大乘論證成上義此中論文先有問云聲聞法中何不說法性實際而摩訶衍中處處說耶答聲聞法中亦說下與䟽同玄中已引涅槃亦說下三引大乘經立無為義先引涅槃即北經迦葉菩薩品第三十四經而為品初南經三十一北經半卷向後列二十一諍論此即第六經云或說十二因緣是有為法或有說言十二因緣是無為法至第三十五方釋經中具云善男子我經中說云何名為十二因緣從無明生行從行生識從識生名色從名色生六入從六入生觸從觸生受從受生愛從愛生取從取生有從有生生從生有老死憂悲苦惱善男子我諸弟子聞是說已不解我意唱言如來說十二因緣定是有為我又一時告喻比丘作如是言十二因緣有佛無佛性相常住善男子有十二因緣不從緣生有從緣生非十二因緣有從緣生亦十二因緣有非緣生非十二因緣有十二因緣非緣生者未來世十一支也有從緣生非十二因緣謂阿羅漢所有五陰有從緣生亦十二緣者謂凡夫人所有五陰有非緣生非十二因緣者謂虛空涅槃善男子我諸弟子聞是說已不解我意唱言如來說十二因緣定是無為釋曰若經中言為與無為俱不解意若遠公釋各有所以然有二意今䟽是第一意第二意云直就因緣事中現在之者名曰有為在未來者未現起用名曰無為釋曰後釋順經後四句意前釋順經初意及智論等意望今經下䟽第四出今意次言大品云下引他經證成上正義此即中論青目所引釋初因緣不生之義涅槃又云者復引涅槃重成上義即北經三十二師子吼品經云善男子無明不能吸取諸行行亦不能吸取於識也亦得名為無明緣行行緣識有佛無佛法界常住若言佛性住眾生中者善男子常法無住若有住處即是無常善男子十二因緣無定住處若有住處十二因緣不得名常如來法身亦無住處法界法入法陰虛空悉無住處佛性亦爾都無住處次下又云佛性者名十二因緣何以故以因緣故如來常住一切眾生定有如是十二因緣是故說言一切眾生悉有佛性十二因緣即是佛性佛性即是如來釋曰此上經意正取十二因緣之性以為佛性故是無為文中雖舉下第二通釋難云若緣起無性即無為者諸蘊界等豈有性耶故為此通則意無不該是故上引涅槃云法界法入法陰虛空即說三科皆無住處同佛性也)六法性住者即真如也謂非妄倒故名真如又真實如常揀妄揀事於一切位恒如其性而云住者離遷變故與法為性是隨緣義復云住者是不變義即妄即真事皆如矣若凖智論法性法住各是一義(云云)即為七法(法性住者即真如也顯此法性即唯識等真如異名耳謂非妄下別釋其名初釋真如自有二義初合釋唯揀於妄二離釋即唯識云真謂真實顯非虛妄如謂如常表無變易是故䟽云揀妄揀事二釋法性名唯識偈云此諸法勝義亦即是真如常如其性故即唯識實性是也次釋住字亦有二義一連上釋之則三字一名謂上之一釋順法相宗加此住字順法性宗法性謂隨緣住字為不變以隨緣不失自性故二義既具即妄即真故是法性宗義若凖智論下別釋取上法字及下住字自為一義成七無為則法字兩用)然小乘說三虛空則就外空復計三皆實有若大乘說非唯數增義亦有異唯識論中二義建立一唯心變故二依法性假施設有謂此諸義但一真如隨義假設一無相義二所證義三惑盡義四性淨義五隨緣義六隨緣即不變義(然小乘下對揀權實初舉小乘若大乘下舉大斥小非唯數增已如前說義亦有異次下正明小乘之義畧如上說廣如唯識廣引廣破唯識論下正辨大乘無為之相即第二論論中先破諸小乘宗等計於無為為實有竟顯正義云然契經說有虛空等諸無為法畧有二種一依識變假施說有謂曾聞說虛空等名隨分別有虛空等相數習力故心等生時似虛空等無為相現此所現相前後相似無有變易假說為常釋曰此空無為而無本質唯心所變猶如極微假而無體於佛等處聞其名故而心變之次論復云二依法性假施設有謂空無我所顯真如有無俱非心言路絕與一切法非一非異等是法真理故名法性離諸障礙故名虛空由揀擇力滅諸雜染究竟證會故名擇滅不由擇力本性清淨或闕緣所顯故名非擇滅苦樂受滅故名不動想受不行名想受滅釋曰䟽取論意以釋經文但順經有不順論有上釋非擇有其二義依此論文)此中法性即是真如然法性真如亦假施設遮撥為無故說為有遮執為有故說為空勿謂虛幻故說為實理非妄倒故名真如為法之性名為法性非離色心別有實體今多聞之人不唯知名而已應如是知(五出體性即彼論示無為體論云此五皆依真如假立真如亦假施設下至故名真如皆是論文為法之性故名法性是䟽義加亦即前文唯識論意非離色心別有實體者取論意結具足論云不同餘宗離色心等有實常法名曰真如故諸無為非定實有釋曰言真如亦是假者不得體故遮空見者說如違有遮小乘中化地部等執定實有故說為空非言無為體即空也勿謂虛幻者虛揀遍計幻揀依他即顯真如是圓成實以無虛妄顛倒法故名真如也)。

大方廣佛華嚴經疏鈔會本第二十一之二

　　音釋

　　環

　　(胡關切音還)。

　　雞胤

　　(部名胤羊晉切)。

大方廣佛華嚴經䟽鈔會本第二十一之三　土二

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　何等為有記法謂四聖諦四沙門果四辯四無所畏四念處四正勤四神足五根五力七覺分八聖道分。

　　第六有記法者有釋云謂能招愛非愛果故名有記此乃通說餘處辨記即是善惡今唯舉善應云順理善法可記錄故(第六有法中二先釋總名先敘昔即刊定記大品亦云若善法若不善法是名記法如所說相不捨離故此乃通下辨非以下無記既非三性今此有記安得無之後今唯下辨正)。

　　下出所記法體句有十一義攝唯五四聖諦如前本品已辨四沙門果如梵行品四辨如第九地三十七品如第四地(下出所下辨相先指所餘如前後釋不欲繁文)四無所畏今當略明謂外難無怯故名無畏瑜伽云如來於此謗難都不見有如實因相由是因緣能自了知坦然無畏無畏為四一一切智無畏二漏盡無畏三者障道四出苦道(四無畏義下唯釋此一言今當畧明者諸經多以五門分別一辨名二出體三行相四次第五諸門今䟽但有三門畧無出體次第即分為三初釋名二辨相三諸門分別初中有二先總名上二句指文都不見有如實因相者謂其所難皆就跡生疑不知所觀真實之理故此所難無如實因若實有可難則有怯畏所難不實何所畏耶無畏有四下二釋別名文中但列而不解釋釋名含在下行相中故此畧無若具釋者一一切智無畏者瑜伽亦名正等覺無畏謂有正覺覺諸法故名一切智二漏盡者諸煩惱漏種現俱斷故三障道者亦名障法說障礙法染必有障故四出苦道者說出離道諸聖修習决定出苦故於此四中得無所畏皆依主釋謂一切智之無畏等)此四各有難答初外難云若佛是一切智者有諸比丘從他方來何須問言安樂住不言一切智無所不知今問於他一何相反佛自唱言我是一切智人但為攝受來者隨順世間師弟人事故(此之四叚下二辨相初一切智無畏難有二初牒舉所難二有諸比丘下正難於中先出難所因謂諸部律中多有此言時諸比丘至如來所頭靣禮足佛便問言比丘住止安樂不乞求易得不不以飲食為苦耶等今云何故問者即是難也言一切智下結成難也佛自唱言下答也於中先案定所難明不失一切智義若具皆云我於此難正見無由得安隱住無怖無畏自稱我是大仙尊位但為攝受下出是一切智之所以示現問耳非已不知言攝受者令發勝心聞佛慰問發道心故隨順世間師弟人事者此有二意一者成上示現之相二者亦令餘人審諦於事佛知尚問况餘不知亦為後人作軌則故見來發心應為引攝故云隨順世間)二有難云若佛自言漏永盡者何以愛語羅睺訶罵調達佛於此難正見無由安隱無怯自唱德號我實漏盡但為隨根而調伏故(二有難云下第二無畏先難中文但有二先牒舉所難謂經中說言我諸漏已盡何以愛下正難難之所因含在其中謂羅睺羅被僧驅出在於廁上佛語諸比丘言云何野干驅師子子即愛語羅睺調達頻為惡行佛時罵言癡人或云食唾小兒等耶佛於此難下亦先案定所難不失漏盡之義但為隨根而調伏故即出愛恚所以謂羅睺譬之慧象隨逐人心輭言即調調達喻之惡馬楚毒方調非是如來有愛羅睺有恚調達漏未盡也)三有難云若佛說欲能障道者何故預流一來尚有妻子之愛佛於此難心無怯懼謂自唱德號我說欲能障道但障不還羅漢非初二果(佛於此下答中亦二先案所難不失欲為障道若具亦應云我於此難正見無由安隱無怯處大仙位故云自唱德號我所說下出不障所以若說邪行障諸聖道若說畜妻障離欲道初二果人性戒久成故斷邪行既未離欲不斷妻子斯有何失故諸染法非不障也)。

　　四有難云若佛說諸聖道能盡苦者何故羅漢受瘡潰蛇螫之苦佛於此難心無怯懼自唱德號我說聖道實能盡苦邊際但說未來非現在故(四有難下第四無畏先難亦二先牒所疑謂如說我為弟子說出離道諸聖修習决定出離决定通達何故羅漢下正難既瘡潰虵螫豈非苦耶羅漢豈是無聖道耶豈非相違佛於此難下答亦應具云我於此難正見無由安隱無怖處大仙位我說聖道下通前難然有二意一者由於前世故業感身於此身上得阿羅漢苦依身在故有此苦非得羅漢後有此苦即今䟽意更有意云無學實無苦果為現惡因必有苦報由此聖者示相受苦起後教故亦由世尊受金鎗等示義非實故䟽畧無)四中初一離所知障次離煩惱障三是出離道障四即出離之道初二自利後二利他所以自歎此四者初一為菩薩第二為聲聞後二通為智論二十五瑜伽五十對法十四廣辨其相(四中初一下第三諸門分別即瑜伽論文三初約離障言三是出離障道者欲為道障今出離故四是出離之道者諸出離道能出於苦然其後二並約離煩惱障三是所離之障四是能離之道而三就離因為難四就離果為難亦可後二通約因位初二自利下二利料揀然約答難並是利他如次下明今約前二就佛身難是約自利德歎後二約化他為難故云利他所以歎此下三彰歎所以亦約被根差別則皆是利義菩薩為求種智斷所知故初一為之二乘求𥁞諸漏第二為之欲皆障於三乘三乘皆期出苦故後二並為智論二十五下總示其源然菩薩藏經第五般若五十三顯揚第四亦廣明之此中即有次第出體言次第者德用自在智最勝故首而明之由具一切智能𥁞諸漏由具智斷說法化生說法之中先說生死因後出生死故而此一門即前二利門中已攝此意若瑜伽對法出苦為第三障道為第四先果後因亦如苦集又依上次者即倒對四諦謂一切智約真道為難二約真滅為難三約集因四約苦果未見經論義必應然若出體者總有五種一剋性體即信進念定慧為體二引發體若定若慧三最勝體即正體後得二智四中初一通二智二即正體三四皆後得以是說法心故若約自住四皆正體約能答難此四並以後得為性四相應體四蘊為性五眷屬體五蘊為性亦猶十力道共定共無表戒色助答難故上之四體即瑜伽五十七及雜集說瑜伽云以信進念定慧及具知根為性對法云若定若慧及彼相應諸心心所又云若起作用後得智為性若住自性正體智為體第五亦以義加又無畏若約德初即智德二即斷德三四恩德今就能知並智為體餘義可知)。

　　何等為無記法。

　　第七無記中分二先徵名後謂世間下辨相今初無記二義一非善非惡不能招感愛非愛果名為無記可釋餘文今此正謂虛妄推度非理問難不可記錄故名無記非對善惡故俱舍第十九云諸契經說十四無記即其義也亦名置記記即答也不應答故(第七無記初徵名四一釋總名刊定亦立二義而以前義為正今依諸論以後為正俱舍第十九中第二明無記中自分為二一明無記報二因便明四記前即對善惡之無記也廣如彼論第二別明四無記事頌曰應一向分別反詰捨置記如死生殊勝我蘊一異等釋曰上兩句指事釋之且問記有四一應一向記二應分別記三應反詰記四應捨置記（記者答也）如問死者一切有情皆當死不應一向記一切有情皆定當死如問生者一切有情皆當生不應分別記有煩惱者受生無煩惱者不生如問殊勝應反詰記有作是問人為勝劣應反詰言為何所方若言方天應記人劣若言方下應記人勝釋曰下即惡趣論如問我蘊一異者應捨置記謂若作是問我與五蘊為一為異應捨置記此不應問若有我體可問一異本無我體一異不成如問石女生兒為白為黑應捨置記謂石女本無兒何得論其白黑此上依毗婆沙說頌言等者等取發智本論及契經說今當敘經云云何有問應一向記謂諸行皆無常耶此問名應一向記云何有問應分別記謂若有問諸有故思造作業已為受何果此問名為應分別記造善受人天造惡受惡趣謂若有問士夫報與我為一為異（此問假我）應反詰言汝依何我作如是問答言依麤我（色蘊上我）應記與報異（報色不同故言異也）此問名為應反詰記云何有問但應捨置答若有問世為常（一問）無常（二問）亦常亦無常（三問）非常非無常（四問）世為有邊（五問）無邊（六問）亦有邊亦無邊（七問）非有邊非無邊（八問）如來滅後為有（九問）非有（十問）亦有亦非有（十一問）非有非非有（十二問）為命者即身（十三問）為命者異身（十四問）此問名為但應捨置此十四問皆不可記名十四不可記事以我體既無是故皆應捨置答也涅槃三十五亦有四答而一名小異謂從經一半向後因迦葉難佛性義有無如來答云善男子如來為眾生故四種答一者定答二分別答三隨問答四者置答如問作惡得何果耶應答得苦果是名定答二善男子如來十力四無所畏大悲三念處首楞嚴等八萬億諸三昧門三十二相八十種好五智印等三萬五千諸三昧門金剛定等四千二百諸三昧門方便三昧無量無邊如是等法是佛性者如是佛性則有七事一常二我三樂四淨五真六實七善是名分別答如汝先問斷善根人有佛性者亦有如來佛性亦有後身菩薩佛性是二佛性障未來故得名為無必定得故得名為有是名分別答三經云如我所說一切法無常復有問言如是世尊為何法故說於無常答言為有為法故無我亦爾為何法故說一切燒為煩惱故是名隨問答四經云若有說言斷善根人定有佛性定無佛性是名置答下迦葉難云不答名置如來今者何因緣答而名置答佛答云善男子我亦不說置而不答名為置答善男子置答復二一者遮止二者莫著以是義故得名置答釋曰據上諸文明是不答以為無記非善惡中之無記也據十四難正同俱舍凖涅槃意今文正當為遮止義兼令莫著)所以不答者何謂此乃無義語也知之不免生死不知不障涅槃前說有記則反於此智論第三云所以不答十四難者此事無實故諸法有常無此理故言斷亦爾如有人問聲於牛角得幾升乳豈曰問耶復次世界無窮猶如車輪復次無利有失墮惡邪中覆於四諦諸法實相復次人不能知復次稱法說故第十七云有一比丘思惟十四難不能解辭佛不為弟子佛言我為老病死人說法濟度此是𨷖諍法如中毒箭不應推尋楞伽亦云皆是世論非我所說(智論第三下正引論釋先引第三有五復次多同答十四難兼經中諸無記法如第一無實事故正答十四第二如車輪即答何等為生死最初際第三無利有失兼答世界來去等以從集因生歸寂滅理妄徵來去即覆四諦第四人不能知兼答有幾佛幾眾生以佛智知無𥁞法故第五復次兼答佛等先後通意可知第十七下二引此文即引昔例今其文稍畧具云有一比丘於十四難思惟觀察不能通達心不能忍持衣鉢至佛所白佛言佛能為我解此十四難使我了者當作弟子若不能解我當更求餘道佛言癡人汝共我要誓若答十四難汝作弟子耶比丘言不也佛言汝癡人今何以言若不答我不作弟子我為老病死人說法濟度此十四難是𨷖諍法於法無益但是戲論何用問為若為汝答汝心不了至死不解不能得脫生老病死譬如有人身被毒箭親屬呼醫欲為出箭塗藥便言未可出箭我先當知汝姓字親里父母年歲次欲知箭出在何山何木何羽作箭鏃者為是何人是何等鐵復欲知弓何山木何蟲角復欲知藥是何處生是何種名如是等事𥁞了知之然後聽汝出箭塗藥佛問比丘此人可得知此眾事然後出箭不比丘言不可得知若待𥁞知此則已死佛言汝亦如是為邪見箭愛毒所塗已入汝心欲拔此箭作我弟子為不欲拔箭而欲求𥁞世間常無常邊無邊等求之未得即失慧命與畜生同死自投黑暗比丘慚愧深識佛語即得阿羅漢道復次菩薩欲作一切智人推求一切法知其實相十四難中不滯不礙知其是心重病能出能忍是名法忍釋曰即䟽下文引論廣破及經結多聞之意是也論文引毒箭之喻與涅槃大同前已引竟楞伽亦云下即第三經佛令慎勿習近世間諸論舉昔有婆羅門來問我云瞿曇一切所作耶我答婆羅門言一切所作是初世論彼復問言一切非所作耶我復報言一切非作是第二世論復問言一切常耶無常耶生耶不生耶我報言是六世論復云一耶異耶俱耶不俱耶一切因種種受生現耶我報言十一世論（廣說云云）我言悉是世論非我所說是汝世論我唯說無始虛偽妄想習氣種種諸惡三有之因不能覺知自心現量而生妄想攀緣外性彼復問意癡愛業因故有三有耶為無明因耶我報言此二者亦是世論彼復問言一切法皆入自相共相耶我復報言此亦世論婆羅門乃至意流妄計外塵皆是世論又問頗有非世論不耶佛答意云外道中無我論中有非世論汝諸外道不能知以外性不實妄想虛偽計著故謂妄想不生覺了有無自心現量妄想不生不受外塵妄想永息是名非世論此是我法非汝有也偈中云乃至心流轉是則為世論妄想不轉者是人見自心來者謂事生去者事不現明了知去來妄想不復生解曰前偈無妄見後偈了知妄滅據今經文正明是前文一段所有妄計其再問癡愛因緣等雖是正義不了自心故為世論故智論云覆諸法實相亦即涅槃通遣著意)言十四者即此中前四四句其第四四句但合為二謂身與神一身與神異(言十四者下第三示十四相可知若曆五蘊三世成六十二見對前已說)然諸經論多說十四難而相或同異不繁會釋今經委論不出我法二執(然諸經論下第四總會異說言相或同異者多同少異諸處亦說名十四不可說俱舍十九已如上說正與此同智論十七即釋大品大品二十一佛母品云復次須菩提佛因般若波羅蜜諸眾生心數出沒屈伸如實知世尊云何知之佛言一切眾生心數出沒屈伸皆依色受想行識生佛於如是中知眾生心數出沒屈伸所謂神及世間常是事實餘妄語是見依色神及世間無常等三句凖知及世間有邊是事實餘妄語等四句凖知皆是見依色末云依受想行識亦如是神即是身是見依色等異身亦然依受想行識亦然又云死後有如去是事實為妄語是見依色二死後無如去三死後或有如去或無如去二句同初結云依受想行識亦如是釋曰斯即歷蘊諸句小異耳涅槃三十九先尼梵志問有我耶無我耶等廣有問難亦是小異之相繁不出之)。

　　謂世間有邊世間無邊世間亦有邊亦無邊世別非有邊非無邊世間有常世間無常世間亦有常亦無常世間非有常非無常如來滅後有如來滅後無如來滅後亦有亦無如來滅後非有非無我及眾生有我及眾生無我及眾生亦有亦無我及眾生非有非無。

　　文分五段第一有四四句就我明無記第二過去下就三世橫論凡聖數之多少三何等下約凡聖豎論初後四世間從何下徵三世間所從五何者下約生死際畔以辨無記(文分五段下第二辨相便有釋文就常等破皆中論意)今初句雖十六其過不出斷常二見言世間者凖大品中通三世間謂眾生世間五蘊世間及器世間今此文意正顯眾生世間兼明五蘊世間以眾生是總主假者外道計以為我故有邊等諸見初有邊四句約未來世常等四句約過去世如來有無依涅槃起故中論邪見品云我於過去世為有為是無世間常等見皆依過去世我於未來世為作為無作有邊等諸見皆依未來世涅槃品云如來滅後有無等依涅槃起我及眾生有無四句約現在說(今初叚中句雖十六下釋此第一就我明無記先辨見所依後正釋文今初有三一明不離斷常言世間下二明世間同異明見依我起凖大品者即上二十一經而三世間是智論釋論云世間有種等餘如䟽辨初有邊四句下三釋此我不同不出三世涅槃為起見處就引中論邪見品云我於過去世等者偈首之我即今世我意問今世之我於過去世為先已有為先未有若先已有即是計常若先是無今此雖起即是無常三則雙立四則雙非邊等諸義次下當釋中論涅槃品偈云滅後有無等無邊等常等諸見依涅槃未來過去世釋曰此即總示所依依前別配可知)既知起見之本次隨文別釋即為四段第一四句言有邊者即斷見外道計我於後世更不復作則與此身俱盡無邊者謂我於後世更有所作三俱句者身盡故有邊我不異故無邊四俱非句者亦以我存身盡見上有過故立此句謂身盡故非無邊我存故非有邊既皆邪見故不答之若欲破者初之二句墮無後世過謂有邊則與陰同盡無邊則是今身故皆無後世無後世者修道苦行為何益耶第三句亦有邊無邊者若身盡我存身我為一為異一則不應有盡不盡異則離蘊何相知有我耶若謂捨人生天人分猶在天分更增則半天半人故皆不可第四句非有邊未免於無非無邊未免於有云何於此強分別耶(第一四句者然論先明常等後說邊等廣破常等例破邊等今順經次先明邊等文中有三初辨四句之相即前偈中我於未來世為作為無作初以無作為有邊而是斷見外道亦先偈首之我是今世我四句之相䟽文自明既皆邪見下二明無記義即出不答所以也若欲破者初之二句皆墮無後世過者合破二句論云若世間有邊云何有後世若世間無邊云何有後世釋曰有邊則後無續故無後世無邊則是今身故無後世有邊則斷無邊則常無後世者下出無後世過亦即斷常過也論又云五陰常相續猶如燈火熖以是故世間不應邊無邊前出過破定有定無故墮斷常今立理破如熖從緣不可為無無定實故不可為有故離二邊又前破人我此破法我今經正破人我故不引破法又論反破云若先五蘊壞不因是五陰更生後五陰世間則有邊若先陰不壞亦不因是陰而生後五陰世間則無邊釋曰此亦正破五陰世間五陰和合為眾生世間既破五陰即破眾生眾生即假我故上云外道依之計我今破五陰亦已破我又上二偈亦別破二句亦兼明第三俱句第三句等者然論廣破常等後例破邊等故論云我於未來世為作為不作如是之見者皆同過去世然破邊等無有身一異破身一異破即是前破常等今依論例破故取前勢若論破第三句云若世半有邊世間半無邊是則亦有邊亦無邊不然彼受五陰者云何一分破一分而不破是事則不然受亦復如是云何一分破一分而不破釋曰前偈破眾生即是遣我後偈破受陰即是破法然俱是相違破無有一法亦常無常故此相難見故䟽取前破常等例前破常偈云若謂我即是而身有異相當知離於身何處別有我離身無有我是事為已成若謂身即我若都無有我但身不為我身相生滅故釋曰此則破常等以一異門今將例破邊等四句也若謂捨人生天下遮救即論正破邊等之意然偈云若天即是人則墮於常邊天則為無生常法不生故若天異人者是即為無常若天異人者是則無相續釋曰前偈破常即破無邊後偈破斷即破有邊次偈云若半天半人則墮於二邊常及於無常是事則不然今䟽即影公取偈之意捨人生天人分猶在天分更增等上即縱立則半天下正破結言畧明故皆不然不然之由即如偈文亦常無常二相相違猶如水火義無並立第四句下論但躡前破云若有邊無邊是二亦應成釋曰此即縱破亦相待破有第三句可待對此有第四非有邊無邊句以有無相待故今無第三之源何有第四之末䟽中即出過破非有遮有故未免於無非無遮無安得離有故還成亦有亦無無第四俱非之義以皆執取非中道故云何於此下結斥邪見)二常等四句約過去者過去世我即是今我名之為常若常即有大過破壞因果涅槃等故若謂我今始生名為無常若爾我是作法亦墮無因無因則亦無涅槃等第三見上二過便謂我常身無常離身何處有我又成上二過第四謂我不異故非無常身有異故非常破同第三句又中論云一切法空故何有邊無邊及常等見餘義廣如彼論(二常等四句者上破邊等先出四句後方別破今則常句便立便破初常句中先立然前問偈云我於過去世為有為是無即問今之現我過去先已有耶今初句云有故過去世我即是今我也論初常句云過去世有我是事不可得過去世中我不作今世我若言常者即有大過等者出過破也即彼長行云先世中我不作今我有常過故若常則有無量過何以故如人修福因緣故作天然後作人若先世我即是今我者天即是人以雖業因緣故作旃陀羅後作婆羅門若先世我即是今我旃陀羅即是婆羅門等若謂我今下即第二句亦先立後若爾下破有二種破先因緣破緣作是無常法立我常故二墮無因故故論云過去我不作是事則不然過去世中我異今亦不然若謂有異者離彼應有今我住過去世而今我自生如是則斷滅失於業果報彼作而此受有如是等過先無而今有此中亦有過我則是作法亦為是無因釋曰此中初二句牒計總非次二句標有異過次二偈二世相對以辨異過末後一偈獨就未來以彰其過上二句標下二句顯第三句由今始有故成作法即墮無常次句指同前非云亦是也前失業果即是無因今我自生豈非無因第三見上下謂見前二過便即雙立從離身下破即前所引偈中即離門文成上二過者亦常同初句亦無常同第二故第四句但翻用前句而立破則還第三論偈但云如過去世中有我無我見若共若不共是事皆不然又中論云下即品末之偈總結上過示以性空末後又偈云瞿曇大聖主憐愍眾生故悉斷一切見我今稽首禮即總結一品也)三如來滅後四句釋有二義一明如來者非是佛也如即相似來謂從前際來謂一有執云如從前世來生此間去向後世亦復如是故云如來滅後有謂如前來時有故此由計我異陰故二云如從前世來此間死後斷滅故云如來滅後無謂不如來時去故此計陰我一故三由計我有麤細故謂麤我與身俱盡故云不如去細我異陰不同滅故亦如來時而去故云如來滅後亦有亦無四云我如虛空體無來去故晉經云如來滅後如去不如去等此則通望三世以辨若依中論附涅槃起四句如來即佛也順此經文亦是外道自立己師而為如來有謂如來滅後定有不變或謂入無餘依同於太虛或謂法有應無或謂約應非有約法非無以其四句皆成戲論不見如來寂滅相故亦為邪見此則權小之徒未能免也瑜伽八十七云依二道理如實隨觀俱不可記如來滅後若有若無所以者何且依勝義彼不可得況其滅後或有或無若依世俗為於諸行假立如來為於涅槃若於諸行如來滅後無有一行流轉可得爾時何處假立如來既無如來何有無等若於涅槃涅槃唯是無行所顯絕諸戲論自內所證絕戲論故施設為有不應道理亦復不應施設非有勿當損毀施設妙有寂靜涅槃又此涅槃極難知故最微細故說名甚深種種非一諸行煩惱斷所顯故說名廣大現量比量及正教量所不量故說名無量(三如來滅後下前明見所依從其後義云依涅槃起而其前義通依三世我陰而起順於晉經若依中論下第二意於中二先定見所依及如來不同以外道自謂勒沙婆等是世尊是如來故故百論中序德相形言優樓佉等亦是世尊故有謂如來滅後者別示四句先示可知以其四句下明破無記之意上依中論涅槃品偈云如來滅度後不言有與無亦不言有無非有及非無涅槃與世間無有少分別世間與涅槃亦無少分別涅槃之實際及與世間際如是二際者無毫釐差別釋曰初之一偈依二諦說後之二偈唯依第一義與瑜伽同瑜伽八十七下證成上義則顯中論初偈俱通二諦約世諦中唯釋二句等字等於三四約涅槃中但釋初二句又此涅槃下三義通顯離四句絕百非中論末後偈云一切法皆空何有邊無邊亦邊亦無邊非邊非無邊何者為一異何有常無常亦常亦無常非常非無常諸法不可得滅一切戲論無人亦無我佛亦無所說釋曰此偈可結無記一段以文相續故此引耳)四我及眾生有無等四句此並雙立眾生即是五蘊非約總主有即定有定有著常無即定無定無著斷三遠上二過雙立有無即墮相違四避此相違立俱非句又成戲論然此四句亦有單計我有所無所有我無亦不離初之一句又合上成第三互奪成第四亦不出初之二句(四我及眾生等者雙立我法眾生即蘊蘊即法故故䟽直就緣生法理以辨有無然此四句大品智論俱舍等於此但立二句大品等云身與神一及異成二句俱舍即命與身即及離成二句初句云俱有者謂有執云但有身處則有神我有神我處其必有身身之與神不相離故釋曰此即身神一句故智論云神即是身者有人言身即是神何以故分析此身求神不可得故受之麤妙皆是身故故言身即是神身異神異者有人言神微細五情所不得亦非凢夫人所見攝心清淨得禪定人乃能得見是故言身異神異復次若身即神身滅神亦滅是邪見身異神異身滅神常是邊見釋曰論文但釋二句今經中初句是論初釋身神一句第二句是論復次身即是神身滅神滅是邪見第二句正是身神異句雖麤妙之異身在俱有身無俱無為俱句也第四即復是身神一句以身隨神體皆妙故俱離有無然此四句者此對前經中二雙立故亦是智論約邊見意其我有所無正同智論身滅神常二所有我無者身麤可見我無相故言亦不離初之二句者我有所有合是初句我無所無合為第二又合上為第三者初句我亦有第二句我亦無初句所亦無第二句所亦有故合為第三第四既合一處故互相奪如我有合我無則我非有所有合所無則所非有等遮無即為第一俱有句遮有即為第二俱無句故云亦不出初之二句間如初我及眾生有即是邪見以計我故次句云我及眾生無則是二空有何過耶故䟽中云定無著斷以執定故非緣生無亦應破云約計實我此我非有隨世假我此我非無故說俱無亦非當理)。

　　過去有幾如來般涅槃幾聲聞辟支佛般涅槃未來有幾如來幾聲聞辟支佛幾眾生現在有幾佛住幾聲聞辟支佛住幾眾生住。

　　第二門明三乘凡聖數之多少者以橫無邊故不可記也。

　　何等如來最先出何等聲聞辟支佛最先出何等眾生最先出何等如來最後出何等聲聞辟支佛最後出何等眾生最後出何法最在初何法最在後。

　　第三門豎無際故不可記也有人答問云有初佛言自然悟引獺祭天亦為應機寧加置記若有初佛如來應知則可說名言何法者染淨等一切法也(第三門竪明中言有人答問者即水南善知識答燕國公張說問云法在前佛在前答云法在前諸佛所師所謂法故便被難云若爾最初成佛前無佛說何由悟法答云自然而悟如月令中獺乃祭天豈有人教燕公大伏亦為應機者歎其善對寧加置記者為順經文從若有初佛下出不及置記所以既有初佛悉數難窮如來具足一切種智直舉初佛則可示矣故雖善對未息難源言何法者染淨一切法者即如真妄前後之難也初會畧明初地當廣)。

　　世間從何處來去至何所有幾世界成有幾世界壞世界從何處來去至何所。

　　第四門徵世間所從有六句初二句問眾生及蘊世間次四句約器世間以外道計眾生有最初生故或謂從冥諦中來還至㝠故或謂世界皆微塵成謂至妙之色常恒不變聚則為身器散則成微塵故此皆邪見之源故不應答(第四門徵世間所從中其諸邪見初卷已廣)有情世間不言成壞者瑜伽云有情望器有五不同一謂器界生死共因所生有情生死但由不共故是因不同二器有除斷有情流轉不斷故是時不同三謂三災壞不壞故名法不同四器界因無永斷有情不爾名斷不同五噐則斷而復續有情斷已無續名續不同以斯義故略無成壞也(器界生死共因者出現品說三謂三災但壞器界不壞有情先令有情生上界竟方壞器界故四器界因無永斷者如染剎之因已亡不復更修染因招染剎也有情染因雖滅陰識不滅五器界斷而復續者約招成壞之剎壞後更成有情若捨異生之性終不更為凡夫矣然此與四似當相違而四則器界約因斷果不生有情因斷果不失五器界約果斷果更續有情約妄因已斷妄果不續)。

　　何者為生死最初際何者為生死最後際。

　　第五約生死初後際唯有二句問初際無始聖教所明生死有終豈非正理答略有三義一約一人則可云終通望一切則無終極二以彼定執長邪見故亦不應答謂若許有終必有始故常法無始亦無終故三約法性皆不可說故中論云大聖之所說本際不可得生死無有始亦復無有終若無有始終中當云何有是故於此中先後共亦無既言本際不可得亦不應定謂無始無終況有始終之見耶又有偈云真法及說者聽者難得故是故則生死非有邊無邊(謂若許有終必有始故亦如初地中論云大聖之所說等即本際品偈此中初偈引教立理顯無始終次二句仍上遣中以無始終可待對故後兩句遣其先後畧有三義謂應有問言生死二法為先生後死為先死後生為生死一時一時名共今且總非下有偈出非所以云若使先有生後有老死者不老死有生生不有老死若先有老死而後有生者是則為無因不生有老死釋曰前偈破先生後死生必因死今先有生則不因老死而有故云不老死有生則亦今生無有老死先獨生故後偈破先死後生生是死因今死在前則為無因矣次破一時偈云生及於老死不得一時共生時即有死是二俱無因釋曰以生不因死死不因生故後結法空云若使初後共是皆不然者何故而戲論謂有生老死既言本際下䟽釋論正為證有始終之邪見故又有偈云此即邪見品破有邊等偈後前已引竟)上諸邪見多是外道亦參小乘菩薩善知則問答無滯便舉破者令自他造中故也(上諸邪見下總結上意言菩薩善知問答者具四種答一正是置答二如說生死無有始終是一向答三如云眾生器界五種不同是分別答四若有問云世尊約何法說我何法說眾生應答言約假名說我約因緣說眾生是名隨問答若通前七以辨多聞問答居然可知餘可思凖)。

　　是名無記法。

　　菩薩摩訶薩作如是念一切眾生於生死中無有多聞不能了知此一切法我當發意持多聞藏證阿耨多羅三藐三菩提為諸眾生說真實法是名菩薩摩訶薩第五多聞藏。

　　第二菩薩下顯多聞之意謂悲物無聞長淪生死故誓持聞藏自證利他。

大方廣佛華嚴經䟽鈔會本第二十一之三

　　音釋

　　輭

　　(而[〦/(ㄠ-ㄙ+?)]切與軟同)。

　　潰

　　(胡對切傍决曰潰)。

　　螫

　　(施隻切蟲行毒也)。

　　鎗

　　(千羊切與槍同)。

　　𤚼

　　(居候切取牛乳也)。

　　詰

　　(契吉切問也)。

　　鏃

　　(作木切矢鏑也)。

大方廣佛華嚴經䟽鈔會本第二十一之四　土三

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子何等為菩薩摩訶薩施藏。

　　第六施藏文三同前。

　　此菩薩行十種施所謂分減施竭盡施內施外施內外施一切施過去施未來施現在施究竟施。

　　釋相中二第一標列十章。

　　佛子云何為菩薩分減施。

　　第二佛子下依章牒釋釋中十段一一各三謂標釋結然此十施前六事捨謂身命財次三心捨謂不取著後一俱捨名為究竟。

　　此菩薩稟性仁慈好行惠施若得羙味不專自受要與眾生然後方食凡所受物悉亦如是若自食時作是念言我身中有八萬戶蟲依於我住我身充樂彼亦充樂我身饑苦彼亦饑苦我今受此所有飲食願令眾生普得充飽為施彼故而自食之不貪其味復作是念我於長夜愛著其身欲令充飽而受飲食今以此食惠施眾生願我於身永斷貪著是名分減施。

　　第一分減施釋中三初明分減之相二若自食下明施善巧外無施境而不捨施心三復作下對治施障。

　　云何為菩薩竭盡施。

　　第二竭盡施者不顧活命傾竭所有也然施心須成施行須量若彼為成大利則身命無悋若彼但為貪求無猒或惡心欲行大害應以方便勿成人惡如月光王施頭與怨奪萬姓之安施二人之死怨王喜死乞者恨死雖有賢行未全可準今言竭盡者以彰菩薩施心已成有應施境終無悋也內施內外凖此可知若不爾者菩薩能雨七珍充足一切何不施耶亦見眾生所不宜故(如月光王等者即賢愚經第五卷說月光王施頭二十八經中因說如來受波旬請却後三月當般涅槃舍利弗聞便白世尊不忍見佛涅槃當先涅槃佛便許之涅槃訖佛告阿難舍利弗非但今日不忍見我涅槃先取滅度昔亦如是阿難請說其事佛便廣引經文浩博今略意引佛告阿難過去久遠無量無數不可思議阿僧祗劫此閻浮提有一國王名旃陀婆羅脾（晉言月光）統閻浮提八萬四千國第一夫人名須摩檀（晉言華施）一萬大臣其第一者名摩訶旃陀（晉言大月）有五百太子大者曰尸羅跋陀（晉言戒賢）王所住城名跋陀耆婆（晉言賢壽）廣說莊嚴王思善因廣行大施告令國內悉令大捨時邊遠有一小國王名曰毗摩思那心生嫉妬廣詔外人乞取王頭無肯從者後復廣詔云得月光王頭分國半治以女妻之有婆羅門名勞度叉應詔乞頭月光王國先有變怪大月大臣復得惡夢城神遮之不令得入時首陀天託夢令知月光睡覺詔令見已大月大臣思以五百七寶贖頭換之不得心裂七分死於王前王許却後七日徧告國內國內皆至擗地請留王不受之言我計死所經地獄一日之中捨身無數竟無所益今日施頭持是功德誓求佛道當度汝等言訖入園以髮繫樹樹神以手搏婆羅門王語樹神我此樹下已捨九百九十九頭今當滿千汝莫遮我無上大道樹神依之婆羅門斬下王頭地六震動施頭之聲聲徧天下時毗摩羡王聞此語已喜踊驚愕心擗裂死時婆羅門嫌頭腥臭擲地脚踏人又呵之廻來在道無施給者飢餓委悴聞毗摩羡王已復命終懊惱憤憤心裂七分吐血而死王及婆羅門墮阿鼻地獄其餘人民感激死者皆得生天月光王者我身是也毗摩羡王波旬是也勞度叉者調達是也其樹神者目連是也大月大臣者舍利弗是釋曰此即世尊本行故云賢行此明世尊無不能捨則合施心須成恐無巧慧不善籌量故云未全可凖奪萬姓之安施二人之死向引已具若不爾下成上須量之義菩薩能施而不施者明是不宜即善量也)。

　　佛子此菩薩得種種上味飲食香華衣服資生之具若自以受用則安樂延年若輟己施人則窮苦天命時或有人來作是言汝今所有悉當與我菩薩自念我無始已來以饑餓故喪身無數未曾得有如毫末許饒益眾生而獲善利今我亦當同於徃昔而捨其命是故應為饒益眾生隨其所有一切皆捨乃至盡命亦無所悋是名竭盡施。

　　二釋相中三初明難施之物二或時下乞境現前三菩薩自念下正修施行下之四施皆有此三。

　　云何為菩薩內施。

　　第三內施謂內身也。

　　佛子此菩薩年方少盛端正美好香華衣服以嚴其身始受灌頂轉輪王位七寶具足王四天下時或有人來白王言大王當知我今衰老身嬰重疾煢獨羸頓死將不久若得王身手足血肉頭目骨髓我之身命必冀存活唯願大王莫更籌量有所顧惜但見慈念以施於我爾時菩薩作是念言今我此身後必當死無一利益宜時疾捨以濟眾生念已施之心無所悔是名內施。

　　煢者單也玉篇云無兄曰煢無子曰獨頓者損也冀者望也三是名下結名。

　　云何為菩薩外施佛子此菩薩年盛色美眾相具足名華上服而以嚴身始受灌頂轉輪王位七寶具足王四天下時或有人來白王言我今貧窶眾苦逼迫惟願仁慈特垂矜念捨此王位以贍於我我當統領受王福樂爾時菩薩作是念言一切榮盛必當衰歇於衰歇時不能復更饒益眾生我今宜應隨彼所求充滿其意作是念已即便施之而無所悔是名外施。

　　第四外施即王位也窶者無財備禮也。

　　云何為菩薩內外施佛子此菩薩如上所說處輪王位七寶具足王四天下時或有人而來白言此轉輪位王處已久我未曾得唯願大王捨之與我并及王身為我臣僕爾時菩薩作是念言我身財寶及以王位悉是無常敗壞之法我今盛壯富有天下乞者現前當以不堅而求堅法作是念已即便施之乃至以身恭勤作役心無所悔是名內外施。

　　第五內外施者王位為外兼身作役為內也。

　　云何為菩薩一切施佛子此菩薩亦如上說處輪王位七寶具足王四天下時有無量貧窮之人來詣其前而作是言大王名稱周聞十方我等欽風故來至此吾曹今者各有所求願普垂慈令得滿足時諸貧人從彼大王或乞國土或乞妻子或乞手足血肉心肺頭目髓腦菩薩是時心作是念一切恩愛會當別離而於眾生無所饒益我今為欲永捨貪愛以此一切必離散物滿眾生願作是念已悉皆施與心無悔恨亦不於眾生而生厭賤是名一切施。

　　第六一切施者凡所有物也此與竭盡及內外施異者竭盡揀異分減但約資生內外合前二門空言作役王位今云一切通前諸門又是事捨之終故總該[(冰-水+〡)*ㄆ]舉難攝易畧列數條廣則無邊如第六迴向所辨。

　　云何為菩薩過去施此菩薩聞過去諸佛菩薩所有功德聞已不著了達非有不起分別不貪不味亦不求取無所依𠋣見法如夢無有堅固於諸善根不起有想亦無所𠋣但為教化取著眾生成熟佛法而為演說又復觀察過去諸法十方推求都不可得作是念已於過去法畢竟皆捨是名過去施。

　　第七過去施者然三世之施通相皆明不著別則過去不生追戀未來預止貪求現在心無染著今過去釋中分二先明於佛法無著後又復下於一切法無著前中初二句總明次不起分別下別顯先顯不著之相不分別者稱法性故次不貪染不愛味亦不方便求取以為己德亦不依此而起修行次見法下廣上了達釋不著所由次但為下釋疑疑云既俱無著云何而說釋云為化眾生令無著故二於一切法無著者以般若智求不可得觸目現境尚了性空過徃法中寧當計有。

　　云何為菩薩未來施此菩薩聞未來諸佛之所修行了達非有不取於相不別樂徃生諸佛國土不味不著亦不生厭不以善根廻向於彼亦不於彼而退善根常勤修行未曾廢捨但欲因彼境界攝取眾生為說真實令成熟佛法然此法者非有處所非無處所非內非外非近非遠復作是念若法非有不可不捨是名未來施。

　　第八未來施釋中分二先正顯後釋疑前中不著修行之因不願淨土之果不味其好不猒其事不迴向者釋上不味不自安處求勝樂故不退已下釋上不猒修彼行故(不自安處求勝樂者初𤼵心住已會此文)二但欲下釋疑疑云既於淨不味修行何為釋有二意一者約悲但為攝物故二然此下約智智了非有故生即非生故不著不礙事故非生之生故修行非有處所者與理𡨋故非無處所者事像形故非內者相分境故非外者心所淨故非近者十萬等殊故非遠者我淨土不毀故此約淨國以說若通論未來法者可以意知復作已下更約性空結成捨義又目擊尚捨況於未形(非有處所者與理冥故者即明淨土四句之義謂有質不成無質不成等如世界成就品十萬等殊者十萬即阿彌陀經從此西方十萬佛土有世界名曰極樂故等者等於餘土遠近之數若約通論未來法可以意知者未來未至故非有處所緣會當成聖智所知故非無處所未來故非內由心故非外未至何有遠近)。

　　云何為菩薩現在施此菩薩聞四天王眾天三十三天夜摩天兜率陀天化樂天他化自在天梵天梵身天梵輔天梵眾天大梵天光天少光天無量光天光音天淨天少淨天無量淨天徧淨天廣天少廣天無量廣天廣果天無煩天無熱天善見天善現天色究竟天乃至聞聲聞緣覺具足功德。

　　第九現在施釋中有三初明所捨之境二聞已下正明捨心三為令下釋通外難今初先列諸天後列二乘功德上二世中舉佛菩薩今舉諸天二乘者文影畧耳天中初六欲界已如初會梵天已下明色界天然色界攝天多少諸說小異俱舍正理皆說十七故頌云三靜慮各三第四靜慮八長行之中建立十六以梵王梵輔同一天故瑜伽云處有十八謂色究竟外說大自在不言無想意在廣果中[(冰-水+〡)*ㄆ]今此即文而數有二十二然四禪初一皆是總標則初靜慮四二三各三第四有八還成十八正理初說有三今加梵身晉經梵眾名梵眷屬若然身亦眾義則梵身是外所領之眾梵眾則為內眷屬眾梵輔即大梵前行列侍御大梵即彼天王獲中間定初生後歿威德等勝故名為大。

　　次光天下即二禪三天一自地天內光明最少故二光明轉勝量難測故三光音者口出淨光故次淨天下即三禪三天意地受樂總名為淨一於自地中此淨最劣故名少淨二淨增難量故三此淨周普故次廣天下明四禪八天初三是凡離八災患皆稱福廣於自地中此福猶劣故名少廣二福難量故三異生果中此最勝故(異生果中此最勝故者上五聖居故)無煩已上名五淨居謂離欲諸聖以聖道水濯煩惱垢故名為淨淨身所止故名淨居或此天中無異生雜純聖所止故名淨居一無煩者煩謂繁雜或謂繁廣無繁雜中此最初故繁廣天中此最劣故此依正理若順今經皆作此煩則無廣義也二無熱者已善伏除雜修靜慮上中品障意樂調柔離熱惱故或熱者熾盛為義謂上品修靜慮及果此猶未證故三善現者已得上品雜修靜慮果德易彰故名善現(已得上品雜修靜慮者謂漏與無漏間雜而修故名雜修俱舍賢聖品論云前說上流雜修靜慮為因能生色究竟天先應雜修何等靜慮（問一）由何等位知雜修成（問二）復有何緣雜修靜慮（問三）偈云先雜修第四（答第一問）成由一念雜（答第二問）為受生現樂及遮煩惱過（答第三問）釋曰初句明夫欲雜修必先修第四靜慮由第四靜慮最堪能故二答成位謂阿羅漢或是不還成由一念雜者謂彼必先入第四靜慮多念無漏相續現前從此引生多念有漏後復多念無漏現前如是旋環後後漸減乃至最後二念無漏次引二念有漏現前無間復生二念無漏名雜修定加行成滿次復唯有一念無漏次復引起一念有漏無間復生一念無漏中間有漏前後無漏以相間雜故名雜修此一念雜名根本成修第四已乘此勢力亦能雜修下三靜慮三答何緣云雜修靜慮總有三緣一為受生生淨居天故二為現樂受現法樂故三為遮煩惱過若不還修由前三緣若羅漢修除受生一從此第六明淨居處何唯有五論頌云由雜修有五生有五淨居釋曰由雜修第四有五品故一下品有三心初起無漏次起有漏復起無漏二是中品亦同上修三心并前成六三是上品四上勝品五上極品亦皆同初各起三心三五便成一十五心如次五品感五淨居應知此中無漏勢力熏修有漏感五淨居非無漏感今善現天是第四品第五善見是極上品故障至微)四善見者雜修定障餘品至微見極清徹故名善見經本先見後現或恐誤也五色究竟者更無有處於有色中能過於此故或此已到眾苦所依身最後邊故。

　　言乃至二乘功德者中間越於四空等故。

　　聞已其心不迷不沒不聚不散但觀諸行如夢不實無有貪著。

　　二正明捨心中聞上世出世境已不迷為實不沈沒於貪不聚集其善因不散動以分別但觀下釋其所以可知。

　　為令眾生捨離惡趣心無分別修菩薩道成就佛法而為開演是名現在施。

　　三釋難者疑云既言不聚善因何以說五乘因果釋云拯三塗之劇苦示人天以蘇息止劣見之妄情說二乘以引攝為物然耳非自不捨也。

　　云何為菩薩究竟施。

　　第十究竟施文三同前徵名者畧有五義得究竟名一前六捨財命次三捨著心今則兼上二門故二又發大願令物無著故三令物得究竟果故四不生一念愛著則微細無著故五究竟能令物實益故如無眼等而施之者如世凡人豈能將他之目安之於己今菩薩福力令彼還得以慈善根力故如五百群賊平復如故故云究竟益。

　　佛子此菩薩假使有無量眾生或有無眼或有無耳或無鼻舌及以手足來至其所告菩薩言我身薄祜諸根殘缺惟願仁慈以善方便捨己所有令我具足。

　　釋相中三初施境現前二菩薩聞下正明施行三如我下迴向眾生。

　　菩薩聞之即便施與假使由此經阿僧祇劫諸根不具亦不心生一念悔惜但自觀身從初入胎不淨微形胞段諸根生老病死又觀此身無有真實無有慙愧非賢聖物臭穢不潔骨節相持血肉所塗九孔常流人所惡賤作是觀已不生一念愛著之心復作是念此身危脆無有堅固我今云何而生戀著應以施彼充滿其願。

　　二中分二初正施無悋二但自下釋成行之由由入觀故此觀即是念處觀也皆言身者觀有通別別觀五蘊一一名身故淨名云是身如泡不得久立等通觀五陰皆無常等故智論云五陰即無常無常即苦苦即無我等今此不淨偏語色身餘之三觀皆通五蘊第一苦觀謂始從入胎皆生苦攝老等可知二又觀下明無我觀謂無真實主宰故無有慙愧者雖假以澡浴衣食一旦背恩如小兒故非賢聖物者是世間故故智論云由無我故令捨世間三臭穢下明不淨觀四復作下明無常觀觀危脆故(一旦背恩如小兒故者即智論文審諦觀此身終畢歸死處難御無反復背恩如小兒故智論云由無我故下亦同此卷已前亦引)。

　　如我所作以此開導一切眾生令於身心不生貪愛悉得成就清淨智身是名究竟施是為菩薩摩訶薩第六施藏。

　　三迴向者揀小乘故然菩薩修此觀時以無所得而為方便故同法界故已不共小況迴向耶。

　　佛子何等為菩薩摩訶薩慧藏。

　　第七慧藏中分四一徵名二釋相三結名四歎益。

　　此菩薩於色如實知色集如實知色滅如實知色滅道如實知於受想行識如實知受想行識集如實知受想行識滅如實知受想行識滅道如實知於無明如實知無明集如實知無明滅如實知無明滅道如實知於愛如實知愛集如實知愛滅如實知愛滅道如實知於聲聞如實知聲聞法如實知聲聞集如實知聲聞涅槃如實知於獨覺如實知獨覺法如實知獨覺集如實知獨覺涅槃如實知於菩薩如實知菩薩法如實知菩薩集如實知菩薩涅槃如實知。

　　就釋相中二初明慧藏後釋無盡前中三初明如實知境次云何下釋如實知義三菩薩成就下總結多門以彰善巧今初以四諦慧照十種法攝十為五類前五五蘊次二有支後三三乘故(以四諦慧等者即無作四諦也故下四諦差別門中云若約菩薩能觀皆無作也)[(冰-水+〡)*ㄆ]此五類不出二門初二凡境後三聖境又若後三就果則初二有作四諦後一無作四諦界內界外因果異故此就所觀若約菩薩能觀皆無作也又初二流轉後三還滅前有滅道是流轉始修之還滅後有苦集是還滅未盡之流轉又前是所知之法後是能知之人人中有法即是前法歷於四諦是聲聞法所緣有支是緣覺法五蘊即是三乘共法皆如實知是菩薩法([(冰-水+〡)*ㄆ]五為二四門中前三皆約所知後一方具能所前有滅道下此通妨難謂有難言初二流轉即五蘊有支而皆有四諦謂色滅色道等滅道即是還滅何言流轉後有苦集亦然故今通云前五陰等中有滅道者於蘊等中方始修道期得滅耳若已證滅則無蘊等言後有苦集者即三乘中亦以四諦則有苦集既是還滅何得有之今答雖是聖人苦集未盡無餘涅槃方始盡故又前是所知下第四門中二先正明後人中有法下通妨經云聲聞法如實知緣覺法如實知等何言但是能知之人故為此通謂三乘聖人歷前諸法成三乘耳歷於四諦下示其以法成人之相其四諦之法遍在前七所緣有支即無明有愛能如實知諸法故名菩薩)皆言如實知者下經總釋今當畧辨一如事實二如理實。

　　十中前七當相是苦無明與愛有漏性故行苦隨故行蘊攝故緣成是集無性是滅顯滅為道從詮顯故此則總說及就理滅若別說者不了無常不淨等過而生愛著名為色集若滅癡愛名為色滅唯止與觀是色滅道由止離愛由觀離癡若兼助道即有戒學及道品等受想行識例此可知無明集者由他言說不如理引由自妄想不正思惟滅此名滅言愛集者謂無明觸為緣所生受故亦滅此名滅癡愛之道皆同蘊說十二支中唯舉二者發業潤業唯此二故能引能生各舉初故從癡有愛病之源故涅槃三十四云從無明生愛當知是愛即是無明從愛生取當知是取即無明愛等亦似斯義又約三際無明為本愛取為際此二中間有識等五及生老死今悟無明由迷過去有識等五現在之愛即是無明若不斷者輪轉不息今思斷之將來無復生死矣(無明與愛有漏性下釋妨謂有問言無明與愛此是煩惱云何而言七皆是苦故為此通明三義是苦緣生是集七皆緣生無性是滅七皆無性結是理滅顯滅為道者顯無性理言從詮顯者釋上顯滅為道謂緣生之法是顯滅之詮若不從緣不知無性故亦如修行止觀顯得滅理故次結云此則總說及就理滅若別說者下歷色等一一別明四諦之相可以思凖由他言說等皆瑜伽意義皆可知不正思惟亦涅槃意六地當明無明觸為緣等者亦瑜伽意大般若等皆說眼觸眼觸為緣所生諸受等如眼根境識三和合名觸若以明為緣不成有支由無明迷而受諸受樂受生愛故是愛因𤼵業下解釋略引三文一唯識生引門說無明𤼵業愛能潤業能引有二但舉無明能潤有三但舉於愛已攝取有涅槃下引經證即是北經有本當三十五南經三十二明一十一對諍論之中此當第十四有心數無心數義此文稍略若具引者經云善男子我於經中作如是說聖人色陰乃至識陰皆是無明因緣所出一切凡夫亦復如是從無明生愛當知是愛即是無明從愛生取當知是取即無明愛從取生有當知是有即是無明愛取從有生受當知是受即是行有從受因緣生於名色無明愛取有行受觸識六入等是故受者即十二支善男子我諸弟子聞是說已不解我意唱言如來說無心數釋曰此中有三先明聖人五陰從無明生二例凡夫三就凡中明心法展轉相生更無別數此中即三世十二因緣隱顯互論文中先列後結列中先明過去之因從無明生言從無明生愛當知是愛即是無明者謂無明之心對境染著即名為愛是故此愛即是無明言從愛生取當知是取即無明愛者即前愛心取著境界即名為取體性不殊是故此取即無明愛言從取生有當知是有即是無明愛取者前取心起業名有是故此有即無明等次論現果云從有生受當知此受即是行有者此詺識支以之為受識支即是現報之體從因緣得故名為受即前有支轉為此受是故此受即前行有亦應即前無明愛取就近言耳言從受因緣生於名色者受增為名所託識立以之為色從受生於無明愛取有行者從現報受起後因也從受因緣生於愛觸識六入等者從現報色轉起未來生老死也亦應宣說名色即是受乃至宣說六入即受而文略耳以下經云是故受者即十二支故此末句即是總結無別受外心法向前即於過去無明愛等向後即於名色等故受即十二支以今䟽引但引初叚證無明愛是十二支本其即無明愛等字等餘經文然其彼經本意為明斯義又約三際無明為本下即瑜伽論至下六地無別心法非成無明及愛是有支本故䟽結言亦似當廣分別今且略釋無明橫起是本可知不了第一義諦名無明故言愛取為際者即現在所起若更起愛取則有未來生老死支若不起者當苦不生有無由之故名為際言是二中間有識等五者是無明支後愛取支前中間五果言及生老死者即愛取支後望未來世未起愛取支前為中間耳以未來更起展轉無窮故)後三約淨聲聞是人四諦為法所行道品為集所成果為涅槃十二因緣是緣覺法無邊法界是菩薩法又知聲聞即是知苦以聲聞苦是已知故但舉其位法即是彼所行之法即是道諦集即是彼惑集未𥁞是為集諦已有斷故法後說之涅槃即是滅諦已證滅故改名涅槃緣覺菩薩凖斯可見前釋通因後釋就果若定以前二為分段後三為變易則小乘三果已前應受變易直徃七地已下非此所知故不可也(又知聲聞下會通四諦以前標云以四諦慧照十法故前釋通因下會二釋雖因果云異亦不殊四諦之意也若定以前下四結彈古義即刊定記釋䟽先敘之後則小乘三果下示其過相後之三乘通因通果今為變易則三果已受變易變易入無餘竟方始受之何得三果便受變易又此三果非此所知三果是分叚故言直徃七地等者廻小入大初地已上容受變易直徃菩薩八地已上方受變易今總為變易故七地已還非此所知亦可直徃七地已前應受變易各有二過䟽文影略耳然分叚變易者勝鬘經云有二種死何等為二謂分叚死不思議變易死分叚死者謂虗偽凡夫不思議變易死者謂阿羅漢辟支佛大力菩薩意生身乃至究竟無上菩提釋曰據此明小乘三果七地已還未受變易四變易義前已廣說)。

大方廣佛華嚴經䟽鈔會本第二十一之四

　　音釋

　　輟

　　(陟劣切音拙止也歇也)。

　　夭命

　　(夭於兆切短折也不盡天年謂之夭命)。

　　嬰

　　(於盈切縈也謂縈纏重疾也)。

　　煢獨

　　(煢渠營切獨也)。

　　羸頓

　　(羸力追切瘦弱也頓都困切顛仆也)。

　　籌量

　　(籌直由切筭度也量吕章切稱量也謂稱量輕重長短也)。

　　貧窶

　　(窶其矩切貧無禮也)。

　　逼迫

　　(逼筆力切驅也迫博陌切急迫也)。

　　髓腦

　　(髓息委切骨中脂也腦乃老切頭髓也)。

　　脆

　　(七芮切小耎易斷也)。

　　擗

　　(毘亦切正作躃倒也)。

　　愕

　　(逆各切驚愕也)。

　　憤

　　(房吻切怒也)。

大方廣佛華嚴經䟽鈔會本第二十一之五　土四

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　云何知知從業報諸行因緣之所造作一切虛假空無有實非我非堅固無有少法可得成立。

　　第二釋如實知義非唯能知行相亦顯所知之相也先徵後釋徵意云為隨相知為無相知若隨相知寧異凡小若無相知無相無知故言云何知後釋意云知相知性無有障礙是菩薩所知無知之知是菩薩知文分二別先約自利明知苦集後約利他彰知滅道二文影畧應各具四又二段中含前五類具顯三乘今初段中知從業報是五蘊相業集報苦是二諦相言諸行因緣之所造作十二支相諸行因緣即是集相之所造作是苦諦相上辨知相一切已下顯知無相通於苦集初有二句共三乘相非我已下釋成上文揀二別相由非我故空無有實但假五陰是聲聞相以非堅固空無有實但緣成假是緣覺相若無少法可得空無有實但虛假幻相是菩薩相非安立諦無可成故(亦顯所知之相者所知者即下性相要顯所知方識能知耳知相下此中有三一知相二知性三知無障礙無障礙有二一上性相無礙二以性融相重重無礙即四法界是此所知言無知知者是菩薩能知也即般若無知對緣而照耳又二段中含前五類等者謂前以如實知一一歷前五類之法在文昭著今明文中義合前法故䟽示)。

　　欲令眾生知其實性廣為宣說為說何等說諸法不可壞何等法不可壞色不可壞受想行識不可壞無明不可壞聲聞法獨覺法菩薩法不可壞何以故一切法無作無作者無言說無處所不生不起不與不取無動轉無作用。

　　二欲令已下次約利他彰知滅道能知實性是道諦相法不可壞及所知性即滅諦相廣為宣說唯菩薩相文中二初標說意二為說下展轉徵釋總有三重初徵意云說何等法令知實性釋云說不可壞此畧示其宗次徵云此不可壞為性為相此尋說處釋云相即性故五類等法皆不可壞依般若中自色已上種智已還悉皆徧歷後徵云現見諸法猶如聚沫泡焰芭蕉幻夢不實那言不壞下釋所由畧由三義一色等性空無可壞故若壞方空非本空故二由空即真同法性故若壞方真事在理外故三由即空不待壞故壞則斷滅文中十句五對初無我無造故不可壞二離能所詮故三能生不生所生不起故四因不取果果不與因故五體無動轉用無作相故(自色已上種智已還者大品畧引八十餘科大般若更廣謂色為首是五蘊初故次歷四蘊次歷十一入十八界次眼等觸等所生諸受次四念住四諦四禪八解脫陀羅尼十地五眼十力大慈大悲四等相好無忘失法一切種智四果菩薩行無上菩提釋曰上即所歷也現見諸法猶如聚沫等者舉五蘊不實破壞之義以難不壞釋意前已頻有)。

　　菩薩成就如是等無量慧藏以少方便了一切法自然明達不由他悟。

　　第三總結多門以彰善巧者更有多門皆以無所得等為少方便則色空見盡壞與不壞兩亡不隨境轉名不由他悟(皆已無得等為少方便者䟽以無得釋少方便下經云以無所得而為方便若凖大般若亦以無生為方便無住為方便無依為方便皆般若相也然為方便畧有二意一以為入有方便令有無所得等二為入空方便亦不住無得故今正取為入有方便)。

　　此慧無盡藏有十種不可盡故說為無盡何等為十所謂多聞善巧不可盡故親近善知識不可盡故善分別句義不可盡故入深法界不可盡故以一味智莊嚴不可盡故集一切福德心無疲倦不可盡故入一切陀羅尼門不可盡故能分別一切眾生語言音聲不可盡故能斷一切眾生疑惑不可盡故為一切眾生現一切佛神力教化調伏令修行不斷不可盡故是為十。

　　第二釋無盡義有標徵釋結釋亦十事五對一因緣二教理三福智四持辨五智通福智中云一味者百華異色共成一陰萬法雖殊貫之一智亦如上酥無不入也(亦如上酥無不入也者解深密經歎真實智無不入也)。

　　是為菩薩摩訶薩第七慧藏住此藏者得無盡智慧普能開悟一切眾生。

　　三結四歎文處可知。

　　佛子何等為菩薩摩訶薩念藏此菩薩捨離癡惑得具足念。

　　釋相中有四一總標念體二所念差別三能念勝相四明念益相。

　　憶念過去一生二生乃至十生百生千生百千生無量百千生成劫壞劫成壞劫非一成劫非一壞劫非一成壞劫百劫千劫百千億那由他乃至無量無數無邊無等不可數不可稱不可思不可量不可說不可說不可說劫念一佛名號乃至不可說不可說佛名號念一佛出世說授記乃至不可說不可說佛出世說授記念一佛出世說修多羅乃至不可說不可說佛出世說修多羅如修多羅祇夜授記伽陀尼陀那優陀那本事本生方廣未曾有譬喻論議亦如是念一眾會乃至不可說不可說眾會念演一法乃至演不可說不可說法念一根種種性乃至不可說不可說根種種性念一根無量種種性乃至不可說不可說根無量種種性念一煩惱種種性乃至不可說不可說煩惱種種性念一三昧種種性乃至不可說不可說三昧種種性。

　　二憶念下所念差別中唯依宿住以辨明記畧舉十事以顯無盡一生二劫三佛名四授記五演教六眾會七說義八根性九所治十能治文並可知。

　　十二分教今當畧說舊名十二部經恐濫部帙改名分教各有二相。

　　唯修多羅或二或三修多羅者此云契經廣如初卷言二相者一是總相謂涅槃十五云始從如是我聞終至歡喜奉行皆修多羅二者別相雜集十一云謂長行綴緝畧說所應說義然更有異名異名有四一法本二但名經三直說四聖教言法本者遠公以五義釋之一教為理本二經為論本三總為別本四初為後本五畧為廣本以彼立三修多羅故一總相二別相三本相亦名畧相總不異前別謂就前總相分出十一餘不[(冰-水+〡)*ㄆ]者還復攝在修多羅中名為別相用斯別相望祇夜等為其本故名初為後本言本相者於彼別相十二部中初畧標舉名修多羅後廣釋者隨別名之如言色者即是根本畧相復云青黃等者是名廣相故云畧為廣本然其後二不違雜集長行綴緝等言綴緝即是十一所不攝者如賢首品云爾時文殊師利說無濁亂清淨行大功德已等類此是結集綴緝非佛正說故云十一所不攝者其畧說所應說義即是畧為廣本如欲顯示菩提心功德故即其類也此第三畧相亦順成實成實名直說語言總相而言名為直說一一語言多義分別名非直說斯則通十二分皆有此一若十二分中修多羅並通前三若三藏修多羅唯局總相但開雜集別義以成後二有不曉者妄非先賢而云修多羅但依總相業用則違諸論長行綴緝等(修多羅者下別釋之此一部分二先辨二相其長行綴緝等者次下當知二然更有下辨異名便彰三相於中二先列四名亦如初卷言法本下別釋於中一正述遠公釋二以彼立下為出所以即立三相以五中後三即三修多羅相然其後二下遮破會通以刊定記自立兩重總別如第一䟽鈔不許立三彼第一䟽中破云隋遠法師雖說修多羅總別畧三初順涅槃二無聖教亦乖正理三違雜集雜集論云修多羅者謂長行綴緝所應說義彼自釋云畧說所應說義即是長行綴緝曾無先畧標舉後廣釋相言畧者總之異名謂修多羅一分是總餘十一分是別今修多羅依藏部中總相業用而立其名餘藏部名依藏部中別相業用所以者何修多羅業能貫攝故餘藏部所詮所化由此貫攝彼方成故故涅槃云始從如是我聞乃至歡喜奉行皆修多羅攝釋曰此即彼之立破今䟽知其所立但是總相更不敘之言違雜集故為辨相却用雜集故云不違此成別相故云長行綴緝是十一所不攝者恐義未顯故引涅槃賢首品示之以總長行綴緝即是總相總相何得揀偈頌耶其有畧說所應說義通畧相修多羅即離雜集論文而為兩段畧出別之據只用上賢首品一文雙證二義如云爾時文殊師利說無濁亂清淨行大功德已者但是長行綴緝若云欲顯示菩提心功德故即是畧相標下文之所說故次明不違成實可知從斯則通十二分者明畧相通也不同別相十一不攝若十二分下正辨大義雙結藏部二修多羅通局之異此文正為刊定立二總別彼云但藏部立名各有兩重總別一謂三藏十二部為總名修多羅等為別稱二謂修多羅為總號毗柰耶應頌等為別目自古相傳唯辨前門不論其後釋曰其後一總別彼為挺拔今正破之彼意云既契理合機名修多羅則律與論皆有契合豈不得名修多羅耶故今示云二藏有契合者即十二部中修多羅耳此約義該何須更立兩重總別三藏修多羅唯局總相十二分中却分三相故從總相立於經藏揀異二藏也但開雜集下結示遠公之據有不曉下結彈刊定違雜集言却在彼已餘十二分文並可知然隨一一分便引當經為證則顯此經具十二分耳)言二祇夜者此云應頌一與長行相應之頌由於長行說未盡故雜集云不了義經應更頌釋如十住品發心住頌即其類也二為後來應更頌故涅槃云佛昔為諸比丘說契經竟爾時復有利根眾生為聽法故後至佛所即便問人如來向者為說何事佛時知已即因本經以偈頌曰我昔與汝等不識四真諦是故久流轉生死大苦海等(涅槃云佛背為諸比丘等者即十五經云長行具云何等名為祇夜經佛告諸比丘昔我與汝愚無智慧不能如實見四真諦是故流轉久處生死沒大苦海何等為四苦集滅道如佛昔日為諸比丘說契經竟下全同䟽䟽後等字有二一等餘偈更有一偈云若能見四諦即得斷生死生有既已盡更不受諸有是名祇夜經二等取餘經文)三授記者梵云和伽羅那亦云記別記者錄也別謂分別一記弟子生死因果其文非一二記菩薩當成佛事如記彌勒此發心品及出現品並有其文(如記彌勒者涅槃云何等名為授記經如有經律如來說時為諸天人受佛記別汝阿逸多未來有王名曰穰佉當於是世而成佛道號曰彌勒是名授記經)四伽陀者此云諷頌諷即是頌謂孤起偈一為易誦持故二為樂偈者故三天偈讚皆是其流(四伽陀涅槃中引諸惡莫作偈二相即是二意立偈)五尼陀那此云因緣一因請方說為重法故如三家五請等二因事方說知本末故如觀善財又雜集云又有因緣制立學處即因事制戒亦第二攝(二因事方說知本末故者涅槃云何等為尼陀那經如諸經偈所因根本為他演說如舍衛國有一丈夫羅網捕鳥得已籠繫隨與水草而復還放世尊知其本末因緣而說偈言莫輕小罪以為無殃水滴雖微漸盈大器)六優陀那此云自說一為令知而請法故如十地本分等二為令所化生殷重故念佛慈悲為不請友如普賢行品等。

　　七本事者梵云伊帝目多伽一說佛徃事如說威光太子等二說弟子徃事如說諸善友因緣等(七本事二相中瑜伽八十一但有初相云本事者說佛前際所有事後際所生事雜集但有後意論云本事者謂宣說聖弟子等前世相應事)。

　　八本生者梵云闍陀伽謂說昔受身一說如來如說威光數數轉身值諸佛等二說弟子如諸善友等然其本事但云其事除所生事本生要說受身(八本生等一說如來者涅槃云如佛世尊本為菩薩時修諸苦行所謂比丘當知我於過去作鹿作羆作獐作兔作粟散王轉輪聖王龍金翅鳥如是行菩薩道時捨所可愛身)九方廣者梵云毘佛畧一廣大利樂故二正法廣陳故此經一部全受斯稱涅槃云所謂大乘方等經典其義廣大猶如虛空雜集開為五義云方廣者謂菩薩藏相應言說亦名廣破以能廣破一切障故亦名無比法無有諸法能比類故一切有情利益安樂所依處故宣說廣大甚深義故(九方廣可知所引雜集皆第十一開總菩薩藏相應言為四并總為五耳餘可知)十未曾有者梵云阿浮達磨亦云希法一德業殊異故如佛初生即行七步斯經不起而升四天等二法體希奇故謂說佛菩薩不共功德經文非一。

　　十一譬喻者梵云阿波陀那一為深智說似令解真故如法華云諸有智者以譬喻得解如出現品一一喻明二為淺識就彼取類誘令信故如為擔人說二蘊等此經所無雜集通說為令本義得明了故。

　　十二論義者梵云優波提舍一以理深故二義不了故並須循環研覈或佛自說或菩薩相論如問明品等。

　　此之十二於大於小為局為通若皆大者則違涅槃等文涅槃第三云護大乘者受持九部法華第一云我此九部法隨順眾生說瑜伽等論說聲聞藏無有方廣然諸經論且約一相故作是說如實說者大小皆具如深密中菩薩依十二分教修奢摩他瑜伽二十一云佛為聲聞一一具演十二分教而涅槃說大但有九者依三部中之小相故謂因緣中取因事制戒於譬喻中依為誘引於論議中約非了義法華九部小者三相大故於記別中取記作佛自說之內依不請友方廣之中依廣大利樂其正法廣陳通大通小然契經望餘總相畧相則許通有別相則無應頌諷頌本事本生互望並無本事本生望於記別亦是互無自說因緣容得互有如因事說不由請故除上所除餘皆互有此經之中具足十二已如上引十二分教義已畧周有欲廣知如涅槃十五雜集十二瑜伽八十一等說言一三昧種種性者如一定中凡小權實多差別故又一多即入故(涅槃第三云護大乘者受持九部者義引經云若有比丘供身之具亦常豐足復能護持所受禁戒能師子吼演說妙法謂修多羅祇夜授記伽陀憂陀那伊帝目多伽闍陀毗佛畧阿浮達磨以如是等九部經典為他廣說利益安樂諸眾生故等法華第一即是方便後偈下半云入大乘為本以故說是經下引瑜伽小唯十一)。

　　此念有十種所謂寂靜念清淨念不濁念明徹念離塵念離種種塵念離垢念光耀念可愛樂念無障礙念。

　　三此念下明能念勝相於中十句一靜慮相應故二無漏俱轉故三淨信俱故四了了知故五不取相故六離分別故七離所知故八與慧俱故九具上諸德故十離上諸過故。

　　菩薩住是念時一切世間無能嬈亂一切異論無能變動徃世善根悉得清淨於諸世法無所染著眾魔外道所不能壞轉身受生無所忘失過現未來說法無盡於一切世界中與眾生同住曾無過咎入一切諸佛眾會道場無所障礙一切佛所悉得親近是名菩薩摩訶薩第八念藏。

　　四菩薩住此下明念益相亦有十句既世與出世皆念故能離過成德並顯可知。

　　佛子何等為菩薩摩訶薩持藏此菩薩持諸佛所說修多羅文句義理無有忘失一生持乃至不可說不可說生持。

　　第九持藏釋相中三初別舉文義顯長時持。

　　持一佛名號乃至不可說不可說佛名號持一劫數乃至不可說不可說劫數持一佛授記乃至不可說不可說佛授記持一修多羅乃至不可說不可說修多羅持一眾會乃至不可說不可說眾會持演一法乃至演不可說不可說法持一根無量種種性乃至不可說不可說根無量種種性持一煩惱種種性乃至不可說不可說煩惱種種性持一三昧種種性乃至不可說不可說三昧種種性。

　　二持一佛下徧舉諸法顯能廣持所持即前所念之法。

　　佛子此持藏無邊難滿難至其底難得親近無能制伏無量無盡具大威力是佛境界唯佛能了是名菩薩摩訶薩第九持藏。

　　三佛子下辨能持德量文有十句一大之無外二廣能虛受三深難至底四四邊絕相五外無能制六體無分量七用無窮盡八內含眾德九因徹果源十餘無能究。

　　佛子何等為菩薩摩訶薩辨藏。

　　第十辨藏文有四別謂徵釋結歎。

　　此菩薩有深智慧了知實相廣為眾生演說諸法不違一切諸佛經典。

　　釋相中四初總舉體用雙照事理二種實相名深智慧。

　　說一品法乃至不可說不可說品法說一佛名號乃至不可說不可說佛名號如是說一世界說一佛授記說一修多羅說一眾會說演一法說一根無量種種性說一煩惱無量種種性說一三昧無量種種性乃至說不可說不可說三昧無量種種性。

　　二說一品下顯能廣演。

　　或一日說或半月一月說或百年千年百千年說或一劫百劫千劫百千劫說或百千億那由他劫說或無數無量乃至不可說不可說劫說劫數可盡一文一句義理難盡。

　　三或一日下明長時演先正明。

　　何以故此菩薩成就十種無盡藏故成就此藏得攝一切法陀羅尼門現在前百萬阿僧祇陀羅尼以為眷屬得此陀羅尼已以法光明廣為眾生演說於法。

　　後徵釋以是十藏之終故說具前十藏近接總持復舉陀羅尼門。

　　其說法時以廣長舌出妙音聲充滿十方一切世界隨其根性悉令滿足心得歡喜滅除一切煩惱纏垢善入一切音聲言語文字辯才令一切眾生佛種不斷淨心相續亦以法光明而演說法無有窮盡不生疲倦何以故此菩薩成就盡虛空徧法界無邊身故是為菩薩摩訶薩第十辯藏。

　　四其說法下彰辯之德亦有正明徵釋可知。

　　此藏無窮盡無分段無間無斷無變異無隔礙無退轉甚深無底難可得入普入一切佛法之門。

　　四歎勝中文有十句義該七辯一無窮盡是豐義味辯一一句中出多事理故二即㨗辯欲言即言無分段故三無踈謬辯不以邪錯間深理故四無斷辯相續連環故五應辯應時應機無變異故六迅辯迅若懸河無隔礙故已下四句即一切世間最上妙辯此辯有五德一甚深如雷即第八句二清徹遠聞故不退轉即第七句三其聲哀雅如迦陵頻伽故能普入一切佛法即第十句四能令眾生入心敬愛五其有聞者歡喜無厭故難可得入上二即第九句上來第三依章別釋竟(七辨十地廣明)。

　　佛子此十種無盡藏有十種無盡法令諸菩薩究竟成就無上菩提。

　　第四佛子下總歎十藏勝能分三初標歎。

　　何等為十饒益一切眾生故以本願善廻向故一切劫無斷絕故盡虛空界悉開悟心無限故廻向有為而不著故一念境界一切法無盡故大願心無變異故善攝取諸陀羅尼故一切諸佛所護念故了一切法皆如幻故。

　　二徵釋釋有十句攝為五對一下化上求二豎窮橫徧三捨相契實四無變善攝五外護內明。

　　是為十種無盡法能令一切世間所作悉得究竟無盡大藏。

　　三是為下結歎此後應有偈等或是畧無多是經來未盡第四會竟。

大方廣佛華嚴經䟽鈔會本第二十一之五

　　音釋

　　綴緝

　　(綴朱衛切聯也緝七入切續也)。

　　獐

　　(止良切麋屬)。

　　翅

　　(施智切翼也)。

　　嬈亂

　　(嬈而沼切擾同亦亂也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第二十二之一　土五

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　升兜率天宮品第二十三

　　自下第五會明上賢十向四門同前初來意中先會來者正為答前廻向問故廻前解行以向真證廣益自他令行彌綸無不周故菩薩大乘藏經云以少善根引無量果者謂廻向心以廻向心為大利故故行後明之又前解行既著令悲願彌博後品來者前會既終將陳後說先明說處表法故來(菩薩大乘藏經者或單名菩薩藏經唯一卷亦名禮佛懺悔隨喜等後廣說廻向等功德先明七寶布滿恒河沙三千大千世界供養於佛後云行此廻向功德等即引無量果乃是義引耳以廻向心為大利故即暗引淨名佛道品普現色身菩薩之偈云富有七財寶教授以滋息如所說修行廻向為大利故行後明之者廻前行故)二釋名者先會得名亦有三義同前二會(亦有三義者一約處名兜率天宮會二約人名金剛幢菩薩會三約法名十廻向會)二釋品名兜率是處佛以法界之身不起而應故名為升處此說者表位超勝是次第故又上下放逸此天知足表世間行滿故居喜足之天又以彼有一生補處表菩提之心功行滿故又積功累勳知階未足廻勳授子乃知有餘菩薩亦爾勤苦積行未見有餘廻向眾生乃知自足又欲界六天此居其中表悲智均平處於中故又生此天而修三福謂施戒定自餘不具偏多不均故處此說也(處此說下此句徵從表位下答答有六意一前行在夜摩今廻向超前故居兜率上但約次第二取知足天名三約天主說之四再就知足釋之前約自利足此約利他足五約中道說之六約均平釋言又生此天而修三福者即涅槃三十二應言修施戒者得上下天身修施戒定得兜率天身)第三宗趣者會以十向大願為宗得地為趣品以升天赴感為宗說向為趣。

　　爾時佛神力故十方一切世界一一四天下閻浮提中皆見如來坐於樹下各有菩薩承佛神力而演說法靡不自謂恒對於佛。

　　第四釋文此會有三品經初二當會由致後一正說所以無勝進者由二義故一以此會是三賢位終攝前解行總為趣地方便廻向當體自是勝進是故無也此經上下其例有四一約行滿入位之際如賢首品信滿總為入住方便二約願滿入證之際如此廻向初僧祇滿總為入地方便三約功用滿入無功用之際如第八地初總攝前七地以為方便此第二僧祇滿四約因位成滿之際如第十地初攝前九地為入方便此約三僧祇滿處攝也餘同位相接即別有方便故非一例(三約功用滿等者第八地初有總明方便集作地分集前七地為入地方便四十地初有方便作滿足地分是也)。

　　二方欲入地必離進趣相與無分別為方便故就初二品前一化主赴機後品助化讚佛今初品中大分十段一本會齊現二不離而升三見佛嚴處四迎佛興供五覩佛勝德六請佛處殿七如來受請八天王獲益九承力偈讚十如來就坐今初也初言神力即是徧因未必起神境通但是修成心自在力十方已下辨所現相於中亦有化主助化望第四會既加及須彌頂此亦應云坐於樹下及須彌夜摩天宮文無者略以第二段中帶前升後既全舉前四則影顯前四皆圓徧也而演說者亦通四會之所說也(未必起等者此亦即前第十二經初各隨其類為現神通餘說四會等例前可知)。

　　爾時世尊復以神力不離於此菩提樹下及須彌頂夜摩天宮而徃詣於兜率陀天一切妙寶所莊嚴殿。

　　第二爾時下明不離而升謂前十方一切處四會皆儼然不散而升此說意明橫徧十方豎該九會佛法界身徧時處故餘義具如第三會初。

　　時兜率天王遙見佛來即於殿上敷摩尼藏師子之座其師子座天諸妙寶之所集成過去修行善根所得一切如來神力所現無量百千億那由他阿僧祇善根所生一切如來淨法所起無邊福力之所嚴瑩清淨業報不可沮壞觀者欣樂無有厭足是出世法非世所染一切眾生咸來觀察無有能得究其妙好。

　　第三時兜率下見佛嚴處中二初明感應緣會二即於已下正顯嚴處於中分二先明一方嚴處後結通十方今初初雖標座下列樓帳等皆兼處嚴文分為二初總顯體德後有百萬下別明體用今初有十一句初總餘別總中無盡大願隨意出生悲智必俱生死無染名摩尼藏展行彌布故有敷言別有十種圓滿勝相以斯妙座實德成故初一自體相以寶成故次六因相一深遠相二勝妙相三廣大相四同體相五具德相六堅固相後三總顯殊特即座之德用一端嚴故二離染故三無極故。

　　有百萬億層級周帀圍繞百萬億金網百萬億華帳百萬億寶帳百萬億鬘帳百萬億香帳張施其上華鬘垂下香氣普熏百萬億華蓋百萬億鬘蓋百萬億寶蓋諸天執持四靣行列百萬億寶衣以敷其上。

　　二別明體用中通有二百九十九種百萬億廣上三段即為三別初廣自體次有百萬億初發心下廣前殊特三百萬億善根下廣前因相初一多明器世間嚴後二顯眾生世間嚴皆智正覺世間之力也皆言百萬億者位增十行之百萬故初中長分為十前九色相嚴後一音聲嚴其一一嚴事皆即法門可以意得。

　　第一有十句座體嚴於中初句辨座層級後九覆座之嚴雖四靣行列執蓋亦為覆座。

　　百萬億樓閣𦂶煥莊嚴百萬億摩尼網百萬億寶網彌覆其上百萬億寶瓔珞網四靣垂下百萬億莊嚴具網百萬億蓋網百萬億衣網百萬億寶帳網以張其上百萬億寶蓮華網開敷光榮百萬億寶香網其香美妙稱恱眾心。

　　第二樓閣下十句復於殿內建立樓閣繞座莊嚴亦是嚴處於中初句總下九句別顯嚴閣。

　　百萬億寶鈴帳其鈴微動出和雅音百萬億栴檀寶帳香氣普熏百萬億寶華帳其華敷榮百萬億眾妙色衣帳世所希有百萬億菩薩帳百萬億雜色帳百萬億真金帳百萬億瑠璃帳百萬億種種寶帳悉張其上百萬億一切寶帳大摩尼寶以為莊嚴。

　　第三寶鈴帳下十句辨帳嚴亦是繞座前已辨覆故若重辨者帳上建樓樓上覆帳重重無盡耳。

　　百萬億妙寶華周帀瑩飾百萬億頻婆帳殊妙間錯百萬億寶鬘百萬億香鬘四靣垂下百萬億天堅固香其香普熏百萬億天莊嚴具瓔珞百萬億寶華瓔珞百萬億勝藏寶瓔珞百萬億摩尼寶瓔珞百萬億海摩尼寶瓔珞莊嚴座身百萬億妙寶繪綵以為垂帶。

　　第四妙寶華下有十一句辨嚴座身其頻婆帳應在寶華之前類例穩便亦可十二句辨帳九句嚴座身頻婆者此云身影質謂帳莊嚴具中現外質之影故。

　　百萬億因陀羅金剛寶百萬億自在摩尼寶百萬億妙色真金藏以為間飾百萬億毘盧遮那摩尼寶百萬億因陀羅摩尼寶光明照耀百萬億天堅固摩尼寶以為窗牖百萬億清淨功德摩尼寶彰施妙色百萬億清淨妙藏寶以為門闥百萬億世中最勝半月寶百萬億離垢藏摩尼寶百萬億師子靣摩尼寶間錯莊嚴百萬億心王摩尼寶所求如意百萬億閻浮檀摩尼寶百萬億清淨藏摩尼寶百萬億帝幢摩尼寶咸放光明彌覆其上百萬億白銀藏摩尼寶百萬億須彌幢摩尼寶莊嚴其藏。

　　第五因陀羅金剛寶下有十七句亦嚴座四周皆明妙寶以為䆫門及覆亦嚴座體以莊嚴其藏是蓮華藏故標中表法有異住行不言蓮華理實應有或是座身之龕名藏。

　　百萬億真珠瓔珞百萬億瑠璃瓔珞百萬億赤色寶瓔珞百萬億摩尼瓔珞百萬億寶光明瓔珞百萬億種種藏摩尼瓔珞百萬億甚可樂見赤真珠瓔珞百萬億無邊色相藏摩尼寶瓔珞百萬億極清淨無比寶瓔珞百萬億勝光明摩尼寶瓔珞周帀垂布以為莊嚴百萬億摩尼身殊妙嚴飾百萬億因陀羅妙色寶。

　　第六真珠瓔珞下十二句瓔珞周垂嚴其摩尼身下二句文似缺略謂因陀羅妙色寶下無所結屬又非下之香類不可別為一段。

　　百萬億黑栴檀香百萬億不思議境界香百萬億十方妙香百萬億最勝香百萬億甚可愛樂香咸發香氣普熏十方百萬億頻婆羅香普散十方百萬億淨光香普熏眾生百萬億無邊際種種色香普熏一切諸佛國土永不歇滅百萬億塗香百萬億熏香百萬億燒香香氣發越普熏一切百萬億蓮華藏沉水香出大音聲百萬億遊戲香能轉眾心百萬億阿樓那香香氣普熏其味甘美百萬億能開悟香普徧一切令其聞者諸根寂靜復有百萬億無比香王香種種莊嚴。

　　第七黑栴檀下有十六句以香為嚴阿樓那者此云紅赤色。

　　雨百萬億天華雲雨百萬億天香雲雨百萬億天末香雲雨百萬億天拘蘇摩華雲雨百萬億天波頭摩華雲雨百萬億天優鉢羅華雲雨百萬億天拘物頭華雲雨百萬億天芬陀利華雲雨百萬億天曼陀羅華雲雨百萬億一切天華雲雨百萬億天衣雲雨百萬億摩尼寶雲雨百萬億天蓋雲雨百萬億天旛雲雨百萬億天冠雲雨百萬億天莊嚴具雲雨百萬億天寶鬘雲雨百萬億天寶瓔珞雲雨百萬億天栴檀香雲雨百萬億天沉水香雲。

　　第八雨百萬下二十句雨雲為嚴。

　　建百萬億寶幢懸百萬億寶旛垂百萬億寶繒帶然百萬億香罏布百萬億寶鬘持百萬億寶扇執百萬億寶拂懸百萬億寶鈴網微風吹動出妙音聲百萬億寶欄楯周帀圍繞百萬億寶多羅樹次第行列百萬億妙寶窗牖𦂶麗莊嚴百萬億寶樹周帀垂陰百萬億樓閣延袤𦂶飾百萬億寶門垂布瓔珞百萬億金鈴出妙音聲百萬億吉祥相瓔珞嚴淨垂下百萬億寶悉底迦能除眾惡百萬億金藏金縷織成百萬億寶蓋眾寶為竿執持行列百萬億一切寶莊嚴具網間錯莊嚴。

　　百萬億光明寶放種種光百萬億光明周徧照耀百萬億日藏輪百萬億月藏輪並無量色寶之所集成百萬億香燄光明映徹百萬億蓮華藏開敷鮮榮百萬億寶網百萬億華網百萬億香網彌覆其上。

　　百萬億天寶衣百萬億天青色衣百萬億天黃色衣百萬億天赤色衣百萬億天奇妙色衣百萬億天種種寶奇妙衣百萬億種種香熏衣百萬億一切寶所成衣百萬億鮮白衣悉善敷布見者歡喜。

　　百萬億天鈴幢百萬億金網幢出微妙音百萬億天繒幢眾彩具足百萬億香幢垂布香網百萬億華幢雨一切華百萬億天衣幢懸布妙衣百萬億天摩尼寶幢眾寶莊嚴百萬億天莊嚴具幢眾具校飾百萬億天鬘幢種種華鬘四靣行布百萬億天蓋幢寶鈴和鳴聞皆歡喜。

　　第九建百萬下四十八句座外四靣嚴於中有四初二十句雜雜莊嚴羅列座側言樓閣延袤者靜法云梵云蒲莫迦此云帳轝若是樓閣應云微麼囊既不爾者譯之誤也此或應爾前文已有樓閣故若重辯者亦無大失寶悉底迦者具云塞縛悉底迦此云有樂若見此相必獲安樂其形如萬字具於音義今寶形似此二光明寶下九句光明嚴言網覆者若世之燈以護夕蟲成隱暎故三天寶衣下九句寶衣敷布嚴四天鈴幢下十句寶幢行列嚴。

　　百萬億天螺出妙音聲百萬億天鼓出大音聲百萬億天箜篌出微妙音百萬億天牟陀羅出大妙音百萬億天諸雜樂同時俱奏百萬億天自在樂出妙音聲其聲普徧一切佛剎百萬億天變化樂其聲如響普應一切百萬億天鼓因於撫擊而出妙音百萬億天如意樂自然出聲音節相和百萬億天諸雜樂出妙音聲滅諸煩惱。

　　百萬億恱意音讚歎供養百萬億廣大音讚歎承事百萬億甚深音讚歎修行百萬億眾妙音歎佛業果百萬億微細音歎如實理百萬億無障礙真實音歎佛本行百萬億清淨音讚歎過去供養諸佛百萬億法門音讚歎諸佛最勝無畏百萬億無量音歎諸菩薩功德無盡百萬億菩薩地音讚歎開示一切菩薩地相應行百萬億無斷絕音歎佛功德無有斷絕。

　　百萬億隨順音讚歎稱揚見佛之行百萬億甚深法音讚歎一切法無礙智相應理百萬億廣大音其音充滿一切佛剎百萬億無礙清淨音隨其心樂悉令歡喜百萬億不住三界音令其聞者深入法性百萬億歡喜音令其聞者心無障礙深信恭敬百萬億佛境界音隨所出聲悉能開示一切法義百萬億陀羅尼音善宣一切法句差別決了如來祕密之藏百萬億一切法音其音和暢克諧眾樂。

　　第十天蠡出妙音下辨音聲嚴於中二初十句樂音嚴後恱意音下二十句法音嚴前中云牟陀羅者此云鋒鼓謂天樂初奏此鼓先作故後法音嚴中初十一句讚歎三寶後隨順音下九句說法益物。

　　別明體用中初廣自體竟。

　　有百萬億初發心菩薩纔見此座倍更增長一切智心百萬億治地菩薩心淨歡喜百萬億修行菩薩悟解清淨百萬億生貴菩薩住勝志樂百萬億方便具足菩薩起大乘行百萬億正心住菩薩勤修一切菩薩道百萬億不退菩薩淨修一切菩薩地百萬億童真菩薩得一切菩薩三昧光明百萬億法王子菩薩入不思議諸佛境界百萬億灌頂菩薩能現無量如來十力。

　　大文第二廣前殊特者前文略云見者無猒亦已略明益相今廣顯之即座之德用恭敬供養復顯為嚴文分為二初明獲益後申供養前中有三十九句曲分為四初十約位辨益。

　　百萬億菩薩得自在神通百萬億菩薩生清淨解百萬億菩薩心生愛樂百萬億菩薩深信不壞百萬億菩薩勢力廣大百萬億菩薩名稱增長百萬億菩薩演說法義今智決定百萬億菩薩正念不亂百萬億菩薩生決定智百萬億菩薩得聞持力持一切佛法百萬億菩薩出生無量廣大覺解百萬億菩薩安住信根。

　　二得自在下有十二句雜辨得益。

　　百萬億菩薩得檀波羅蜜能一切施百萬億菩薩得尸波羅蜜具持眾戒百萬億菩薩得忍波羅蜜心不妄動悉能忍受一切佛法百萬億菩薩得精進波羅蜜能行無量出離精進百萬億菩薩得禪波羅蜜具足無量禪定光明百萬億菩薩得般若波羅蜜智慧光明能普照耀百萬億菩薩成就大願悉皆清淨百萬億菩薩得智慧燈明照法門百萬億菩薩為十方諸佛法光所照百萬億菩薩周徧十方演離癡法。

　　三得檀下十句約行辨益。

　　百萬億菩薩普入一切諸佛剎土百萬億菩薩法身隨到一切佛國百萬億菩薩得佛音聲能廣開悟百萬億菩薩得出生一切智方便百萬億菩薩得成就一切法門百萬億菩薩成就法智猶如寶幢能普顯示一切佛法百萬億菩薩能悉示現如來境界。

　　四普入一切佛剎下七句約大用辨益後三並通諸位或可第二段明廻向第三段明十行第四段明十地或唯約十住通別無礙(或可第二明廻向者以初約位是十住三明十度全同十行故二配廻向四配十地則豎位具足以第二段中神通不壞等亦有廻向意第四段普入佛剎等亦有十地體勢故為此配由二三前却二四不顯故前正釋後三通諸位)。

　　廣殊特中初明獲益曲分為四竟。

　　百萬億諸天王恭敬禮拜百萬億龍王諦觀無厭百萬億夜叉王頂上合掌百萬億乾闥婆王起淨信心百萬億阿修羅王斷憍慢意百萬億迦樓羅王口銜繒帶百萬億緊那羅王歡喜踊躍百萬億摩睺羅伽王歡喜瞻仰百萬億世主稽首作禮百萬億忉利天王瞻仰不瞬百萬億夜摩天王歡喜讚歎百萬億兜率天王布身作禮百萬億化樂天王頭頂禮敬百萬億他化天王恭敬合掌百萬億梵天王一心觀察百萬億摩醯首羅天王恭敬供養百萬億菩薩發聲讚歎。

　　二諸天恭敬下明供養文分為五初十七句雜明八部人天菩薩三業設敬其中所作各隨類所宜。

　　百萬億天女專心供養百萬億同願天踊躍歡喜百萬億徃昔同住天妙聲稱讚百萬億梵身天布身敬禮百萬億梵輔天合掌於頂百萬億梵眾天圍繞侍衛百萬億大梵天讚歎稱揚無量功德百萬億光天五體投地百萬億少光天宣揚讚歎佛世難值百萬億無量光天遙向佛禮百萬億光音天讚歎如來甚難得見百萬億淨天與宮殿俱而來詣此百萬億少淨天以清淨心稽首作禮百萬億無量淨天願欲見佛投身而下百萬億徧淨天恭敬尊重親近供養百萬億廣天念昔善根百萬億少廣天於如來所生希有想百萬億無量廣天決定尊重生諸善業百萬億廣果天曲躬恭敬百萬億無煩天信根堅固恭敬禮拜百萬億無熱天合掌念佛情無厭足百萬億善見天頭靣作禮百萬億善現天念供養佛心無懈歇百萬億阿迦尼吒天恭敬頂禮百萬億種種天皆大歡喜發聲讚歎百萬億諸天各善思惟而為莊嚴。

　　二天女專心下二十六句唯明諸天三業敬養初之三句即欲界天色究竟後復言種種天者或通無色或總上諸類善思惟天亦通諸類。

　　百萬億菩薩天護持佛座莊嚴不絕百萬億華手菩薩雨一切華百萬億香手菩薩雨一切香百萬億鬘手菩薩雨一切鬘百萬億末香手菩薩雨一切末香百萬億塗香手菩薩雨一切塗香百萬億衣手菩薩雨一切衣百萬億蓋手菩薩雨一切蓋百萬億幢手菩薩雨一切幢百萬億旛手菩薩雨一切旛百萬億寶手菩薩雨一切寶百萬億莊嚴手菩薩雨一切莊嚴具。

　　三菩薩天下有十二句明菩薩事供養。

　　百萬億諸天子從天宮出至於座所百萬億諸天子以淨信心并宮殿俱百萬億生貴天子以身持座百萬億灌頂天子舉身持座。

　　四諸天子從天宮出下四句諸天身供養。

　　百萬億思惟菩薩恭敬思惟百萬億生貴菩薩發清淨心百萬億菩薩諸根恱樂百萬億菩薩深心清淨百萬億菩薩信解清淨百萬億菩薩諸業清淨百萬億菩薩受生自在百萬億菩薩法光照耀百萬億菩薩成就於地百萬億菩薩善能教化一切眾生。

　　五思惟菩薩下十句菩薩修法供養亦明得益菩薩多明得益諸天但說供養者諸天供養是益因故諸天得益即菩薩故。

　　上申供合前獲益大文廣前殊特竟。

　　百萬億善根所生百萬億諸佛護持百萬億福德所圓滿百萬億殊勝心所清淨百萬億大願所嚴潔百萬億善行所生起百萬億善法所堅固百萬億神力所示現百萬億功德所成就百萬億讚歎法而以讚歎。

　　第三百萬億善根下廣前因深十句可知所以此會嚴事偏多者一此天多以補處為王故二賢位已極大悲普周故所以十住無菩薩嚴表凡入位故夜摩即有已入位故然亦未廣而此勝相皆是如來海印所現法界差別自在實德人法無礙依正混融之嚴事也。

　　上廣因相合前先一方嚴處竟。

　　如此世界兜率天王奉為如來敷置高座一切世界兜率天王悉為於佛如是敷座如是莊嚴如是儀則如是信樂如是心淨如是欣樂如是喜恱如是尊重如是而生希有之想如是踊躍如是渴仰悉皆同等。

　　第二如此世界下結通十方可知。

　　見佛嚴處竟。

　　爾時兜率天王為如來敷置座已心生尊重與十萬億阿僧祇兜率天子奉迎如來。

　　第四爾時下迎佛興供於中二先將迎興供二爾時如來威神力下見佛興供前中二初奉迎。

　　以清淨心雨阿僧祇色華雲雨不思議色香雲雨種種色鬘雲雨廣大清淨栴檀雲雨無量種種蓋雲雨細妙天衣雲雨無邊眾妙寶雲雨天莊嚴具雲雨無量種種燒香雲雨一切栴檀沉水堅固末香雲諸天子眾各從其身出此諸雲時百千億阿僧祇兜率天子及餘在會諸天子眾心大歡喜恭敬頂禮阿僧祇天女踊躍欣慕諦觀如來。

　　二以清淨下興供於中先諸天興供皆從身出者非唯顯諸天福力亦表身為供具供自心生。

　　兜率宮中不可說諸菩薩眾住虛空中精勤一心以出過諸天諸供養具供養於佛恭敬作禮阿僧祇音樂一時同奏。

　　後兜率宮下菩薩興供可知。

　　將迎興供竟。

　　爾時如來威神力故徃昔善根之所流故不可思議自在力故兜率宮中一切諸天及諸天女皆遙見佛如對目前。

　　第二見佛興供中二先諸天後百千億那由他先住下明菩薩前中三初明承力見佛一現佛神力二宿善力三法門力。

　　同興念言如來出世難可值遇我今得見具一切智於法無礙正等覺者如是思惟如是觀察與諸眾會悉共同時奉迎如來。

　　二同興下慶遇奉迎。

　　各以天衣盛一切華盛一切香盛一切寶盛一切莊嚴具盛一切天栴檀末香盛一切天沉水末香盛一切天妙寶末香盛一切天香華盛一切天曼陀羅華悉以奉散供養於佛。

　　三各以下正明興供於中三初十句衣盛供以散佛表修寂滅以趣果故。

　　百千億那由他阿僧祇兜率陀天子住虛空中咸於佛所起智慧境界心燒一切香香氣成雲莊嚴虛空又於佛所起歡喜心雨一切天華雲莊嚴虛空又於佛所起尊重心雨一切天蓋雲莊嚴虛空又於佛所起供養心散一切天鬘雲莊嚴虛空又於佛所生信解心布阿僧祇金網彌覆虛空一切寶鈴常出妙音又於佛所生最勝福田心以阿僧祇帳莊嚴虛空雨一切瓔珞雲無有斷絕又於佛所生深信心以阿僧祇諸天宮殿莊嚴虛空一切天樂出微妙音又於佛所生最勝難遇心以阿僧祇種種色天衣雲莊嚴虛空雨於無比種種妙衣又於佛所生無量歡喜踊躍心以阿僧祇諸天寶冠莊嚴虛空雨無量天冠廣大成雲又於佛所起歡喜心以阿僧祇種種色寶莊嚴虛空雨一切瓔珞雲無有斷絕。

　　二百千億下十句明起心雨供嚴空顯所修萬行稱法性空空有無礙是嚴空義。

　　百千億那由他阿僧祇天子咸於佛所生淨信心散無數種種色天華然無數種種色天香供養如來又於佛所起大莊嚴變化心持無數種種色天栴檀末香奉散如來又於佛所起歡喜踊躍心持無數種種色蓋隨逐如來又於佛所起增上心持無數種種色天寶衣敷布道路供養如來又於佛所起清淨心持無數種種色天寶幢奉迎如來又於佛所起增上歡喜心持無數種種色天莊嚴具供養如來又於佛所生不壞信心持無數天寶鬘供養如來又於佛所生無比歡喜心持無數種種色天寶旛供養如來百千億那由他阿僧祇諸天子以調順寂靜無放逸心持無數種種色天樂出妙音聲供養如來。

　　三百千億那由他阿僧祇天子下九句雜申供養表萬行雜修故調順寂靜無放逸心應分為二則有十句。

　　先諸天興供竟。

　　百千億那由他不可說先住兜率宮諸菩薩眾以從超過三界法所生離諸煩惱行所生周徧無礙心所生甚深方便法所生無量廣大智所生堅固清淨信所增長不思議善根所生起阿僧祇善巧變化所成就供養佛心之所現無作法門之所印出過諸天諸供養具供養於佛。

　　第二菩薩興供中二先明行成依報供後其諸菩薩下身出正報供前中二十七句文分為三初十句多因成多果之供次八句一因成一果供後九句一因成多果供應有四句由多因成一果攝在初段以多因能一一成故又初段即一切中有一及一切中有一切次段即一中一後段即一中一切也。

　　今初十句一時併舉多因後通成諸供出過諸天者勝故多故餘可知。

　　以從波羅蜜所生一切寶蓋於一切佛境界清淨解所生一切華帳無生法忍所生一切衣入金剛法無礙心所生一切鈴網解一切法如幻心所生一切堅固香周徧一切佛境界如來座心所生一切佛眾寶妙座供養佛不懈心所生一切寶幢解諸法如夢歡喜心所生佛所住一切寶宮殿。

　　第二一因一果中皆因果相似一蓋以障塵若度能除蔽二帳以庇蔭若悲為佛境華以開敷如覺解清淨三法忍和恱用嚴法身四演教網則震金剛之妙音觀教網則不礙文而見理五香氣聞而不可見見而不可攬猶幻法見而不可取取而不可得知幻無堅以成堅法六周徧法空是佛智身所依之境座之義也七摧懈慢幢樹法勝幢故八諸法如夢是佛棲託之所也。

　　無著善根無生善根所生一切寶蓮華雲一切堅固香雲一切無邊色華雲一切種種色妙衣雲一切無邊清淨栴檀香雲一切妙莊嚴寶蓋雲一切燒香雲一切妙鬘雲一切清淨莊嚴具雲皆徧法界出過諸天供養之具供養於佛。

　　第三無著下一因多果供無著無生但是一義無生約理無著約智此二契合方成一因文中九句可知。

　　其諸菩薩一一身各出不可說百千億那由他菩薩皆充滿法界虛空界其心等於三世諸佛以從無顛倒法所起無量如來力所加開示眾生安隱之道具足不可說名味句普入無量法一切陀羅尼種中生不可窮𥁞辯才之藏心無所畏生大歡喜以不可說無量無𥁞如實讚歎法讚歎如來無有厭足。

　　第二身出正報供中文有十句初二明現身德量謂一一量周法界德齊佛故次以從下三句明勝辯之因次具足下四句顯勝辯所依後以不可下一句正申辯讚皆從總持辯藏之所流故情動於中故形於言言猶不足敬之至也(情動於中等者即子夏詩序具云情動於中而形於言言之不足故嗟嘆之嗟嘆之不足故詠歌之詠歌之不足故不知手之舞之足之蹈之)上菩薩興供合前諸天迎佛興供科竟。

大方廣佛華嚴經䟽鈔會本第二十二之一

　　音釋

　　兜率

　　(兜當侯切梵語也此云知足)。

　　蠡

　　(盧戈切音里即螺蚌屬)。

　　嚴瑩

　　(瑩烏定切嚴瑩謂嚴飾如玉之潔瑩也)。

　　沮壞

　　(沮慈吕切壞古聵切沮壞謂遏沮毀壞之也)。

　　層級

　　(層昨楞切級居立切層級猶重階疊級也)。

　　鬘

　　(莫班切)。

　　𦂶煥

　　(𦂶袪几切繒𦂶也細綾也煥呼玩切文彩明貌)。

　　間錯

　　(間古晏切廁也錯七各切雜也)。

　　繒綵

　　(繒疾陵切帛也綵倉改切繪繒也)。

　　欄楯

　　(欄落干切勾欄也楯食閏切闌檻也)。

　　延袤

　　(延以然切遠也袤莫候切長也又廣袤也南北曰袤東西曰廣)。

　　螺

　　(落戈切貝屬海介蟲也)。

　　箜篌

　　(箜苦紅切篌戶鈎切箜篌樂器也)。

　　撫擊

　　(撫芳武切彈也擊古歷切扣也)。

大方廣佛華嚴經疏鈔會本第二十二之二　土六

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　爾時一切諸天及諸菩薩眾見於如來應正等覺不可思議人中之雄。

　　第五爾時一切下覩佛勝德中分二先明覩佛身雲勝德後爾時如來大悲下明現勝德之意前中分二初覩佛勝德後時大眾咸見下見佛光用前通十眼所見後約天眼所見今初也然此經文次第具顯如來二十一種殊勝功德以文言浩汗致古釋同迷然離世間品雖具二十一句而此文義兼廣故隨便引於諸論文分為三初總觀如來次別觀德相三結成觀解(而此文義兼廣者以離世間品初嘆佛有名無釋今文有釋無名四紙餘經次第具釋二十一德故云文義兼廣四紙餘經文廣其中句義該[(冰-水+〡)*ㄆ]諸論異釋無遺故云義廣由此故於此中引於諸論將論釋經將經證論故云隨便古人亦引諸論在離世間既無經文論無憑㨿由此無名故古德同迷賢首以下總結十句分為十段刊定以十六三業配之並如下引今並不用)今初略舉三德以顯一雄一者如來二言應者即是應供三正等覺即正徧知此一應字亦通屬下隨應覺故此即總句離世間品名妙悟皆滿佛地攝論皆名最清淨覺親光釋云謂佛世尊普於一切有為無為所應覺境正開覺故此釋正義揀異邪覺又於一切所應覺境淨妙圓滿正開覺故此釋最清淨義亦明覺滿揀異菩薩又於一切如所有性盡所有性正開覺故此釋符今等字謂雙照二諦平等覺故亦是徧義故云正徧知(離世間品名妙悟皆滿三者上釋經中總句此下會其總句異名然攝論本論即無著所造世親無性二俱有釋唐三藏俱譯皆有十卷此並當第五今依無性釋所知相中因云若欲釋大乘法略由三相一由說緣起二由說從緣所生法相三由說語義論曰說語義者謂說初句後以餘句分別顯示或由德處或由義處釋中云已得在已圓滿饒益故名為德未得在已隨順趣求故名為義論曰德處者謂說佛功德即二十一種殊勝功德釋中云最清淨覺即是初句由所餘句開顯其義親光釋云者親光即佛地經論主二本攝論不解總句此菩薩解自有三釋䟽便以義揀斷釋之然此三釋有其二意一別釋總句一釋正字二釋最清淨字三釋等字彼無等字義符今經二者於所覺法影略出之一約為無為為所應覺境二云一切為所應覺境三以如所有性等為所應覺故小異也為與無為總明所覺不出二故二一切法曲𥁞差別故三如所有等通能所故其如所有性等今當略說即雜集論第十一云事邊際所緣者謂一切法𥁞所有性如所有性彼䟽釋云事邊際等者事有二種一是自相事二是共相事初能緣心盡法分量後能緣心如諸經中所有共體供稱邊際此中事即是境就文分三初標章次開二義後別釋此上是初二段下即別釋論云𥁞所有性者謂蘊界處為顯所知諸法體事唯有爾所分量邊際是故建立蘊界處三彼䟽釋云謂盡有為無為諸法自相論云如所有性者謂四聖諦十六行真如一切行無常一切行苦一切法無我涅槃寂靜等空無願無相彼䟽釋云此中略明四種共相第一諦門謂四聖諦第二行門謂十六行及真如第三鄔陀南門謂一切行無常至寂靜四解脫門謂空無相無願本論舉境不舉能了論云由如是等義差別門了所知境故名如所有性䟽先釋通名次別釋此初也謂由如是四諦十六行等是𥁞所有性中差別義其能緣心如諸法中所有差別皆悉了知故名如所有性論或以諦門了所知境彼䟽云謂即前所說諸蘊界處隨其所應了知是苦乃至是道彼䟽別釋四差別即為四段此初文也謂總觀前盡所有性中蘊界處有漏者觀於若集其無漏者觀其滅道故云隨其所應論云或以行門了所知境說一一諦各有四行及一切法無有差別皆真如行彼䟽云前諦及法門約所緣得稱此下就能緣得稱即是四諦各別有四行即是前總作諦解而了蘊等今約一一諦中別作四相解而起四行及一切法作總相真如緣而起真如行即名了無常及真如等行解名行即前十六行是緣安立行後真如行是緣非安立行論或以諸法鄔陀南門了所知境即諸行無常乃至涅槃寂靜彼䟽鄔陀南者舊為憂陀那訛也正翻為說義當無問自說隨義作名亦總略義或名標相義謂一切行無常是有為標相涅槃寂靜是無為標相論或以解脫門了所知境謂空無願無相如是等彼䟽云謂離繫涅槃稱為解脫空定諸心所是趣入涅槃所依之門此中即以空等三空門以了前境即了所知諸法是空及無相謂雙照下䟽釋第二義釋曰二性之義已略備矣其𥁞所有唯是世諦其如所有通於二諦則顯如來自相共相若教所說若法本性無不證知如實覺故䟽中但云雙照二諦平等覺故然二諦平等則二性無礙無所不[(冰-水+〡)*ㄆ]既無不知即是遍義)彼經無正等言此經缺最清淨上妙嚴品則有最言故云於一切法成最正覺下離世間中復有妙悟妙者微妙離覺相故悟覺及知名異義同妙正徧最名義俱別所揀異故若世親無性不解總句但以下別德成斯一覺故清淨覺句句皆徧(彼經無正等下會四經文言有影略總皆含具於中先列四別後妙者微妙下會釋妙正遍最者妙揀取相正揀於邪遍揀不周最揀未極如初會說餘義可知)。

　　其身無量不可稱數現不思議種種神變令無數眾生心大歡喜普徧一切虛空界一切法界以佛莊嚴而為莊嚴令一切眾生安住善根示現無量諸佛神力超過一切諸語言道諸大菩薩所共欽敬隨所應化皆令歡喜住於諸佛廣大之身功德善根悉已清淨色相第一無能映奪。

　　第二其身下別觀德相二十一德分二十段後二合故然攝論中二十一德通有三節一先列經二十一句二無著菩薩立功德名以為解釋三無性等但釋論名以符經旨今各句句配屬其佛地論釋有同攝論有異攝論異者引之今初明不二現行經也即觀察如來一向無障礙轉功德此是無著立名他皆倣此(今各句句配屬者以論中三節各一時併舉謂第一列經二十一句第二本論一時立二十一德之名第三釋論次第一時牒釋故今各配摘成二十段䟽中文各有二先釋名義後釋經文今初不二現行先釋名義中具指經論及釋三段可知但無性釋論中先牒本論功德之名後方指經如此段云謂於所知一向無障轉功德者此即開示不二現行下皆準此世親則先牒經今䟽皆先牒經後引本論立名故釋名義名且分為二一牒經立名二引釋論釋初中其即觀察如來五字是䟽義加順於此經觀佛德故餘皆是彼論文今初不二現行先牒經立各可知)無性二釋一云謂佛一向無障礙智於一切事品類差別無著無礙故非如聲聞等有處有障有處無障二種此約離所知障智德滿故非如聲聞有處有障者謂於極遠時方無邊差別諸佛法中有無智轉(此約離所下䟽取下生起中意以出德體)第二釋云或二處現行此中無有如是所說二種現行此釋二處亦前有障無障但前釋約表為一智轉此釋約遮故無彼二正同下經二行永絕。

　　世親同於後釋親光云凡夫二乘現行二障世尊無故凡夫現行生死起諸雜染二乘現行涅槃棄利樂事世尊無彼現行二事故名不二現行(世親所解者文全同也然世親有四一牒經名二自解釋三舉本論帖四重釋如此段云此中不二現行者（一牒經）謂二現行此中無有是故說名不二現行（二釋義）即是於所知一向無障礙轉功德（三舉本論帖）非聲聞獨覺智亦有障亦無障故（四重釋也）文多如此言親光下會親光釋同此消文)無性生起云云何而得此最勝覺故次說此諸聲聞等於所知境有二現行所謂正智不染無知佛無此故(無性生起云下第三段此是無性釋論總畢重復條流生起次第而不曉者謂為再釋今亦摘其生起為二十段句句別配此即躡前總句生此別中第一句也故前釋云此約離所知障不染無知即所知障體揀異染污無知耳)文中分二初廣顯利樂明離所知故不同二乘二住於下結成所住彰離煩惱不同凡夫前中三初明應廣順機令喜二普徧下明其徧應定慧莊嚴生物善根三示現下彰應用深廣雖超語言而無遺曲濟(文中二下二釋文雙用二論初廣利樂是親光意離所知故即無性意下離煩惱即唯親光意若約親光不二現行雙離二障雙異凡小定慧莊嚴等者釋經以佛莊嚴至安住善根言定慧者即法華第一云佛自住大乘如其所得法定慧力莊嚴以此度眾生故)二結成所住者初句明智住法身能住所住二俱廣大下句心無煩惱善根清淨色相超倫具上二義名清淨覺他皆倣此(能住所住俱廣大者所住即法界法身遍一切處故廣大智稱法身等彼真性如日光含空具上二義下結歸總句兼例下文)。

　　智慧境界不可窮盡無比三昧之所出生其身無際徧住一切眾生身中令無量眾生皆大歡喜令一切智種性不斷。

　　第二智慧已下明趣無相法即觀察如來於有無無二相真如最勝清淨能入功德無性云為明斷德故次說之不住生死涅槃相故即無住涅槃(後無性下引釋論釋於中文二一明無性生起即無住涅槃五字是䟽餘皆是論)然無相法即是清淨真如趣謂趣入謂此真如諸法無性以為相故非是有相體即圓成自相有故非是無相此二不相離名無二相諸法中勝故名最勝遠離客塵故名清淨既自能入亦令他入為最清淨自入則不住生死他入則不住涅槃(二然無相法下䟽取釋論釋然䟽雙用二釋論文清經及本論名理無不盡而文或取捨無性具云謂此真如有圓成相無遍計所執相由此道理明無二相無有無相是實有故無有有相所執無故最勝清淨能入功德者謂即真如最勝清淨一切法中最第一故遠離一切客塵垢故於此真如自覺能入亦令他入是故說名最勝清淨能入功德世親釋云趣無相法者謂清淨真如名無相法趣謂趣入即是於有無無二相真如最勝清淨能入功德謂此真如非是有相諸法無性以為相故亦非無相自相有故於此無相真如最勝清淨能入故最勝能入故清淨能入故釋口觀上二論以對䟽文昭然可見)文中先明自入今初先明不住生死智稱如境後明他入皆不可盡無比三昧令智出生又令真如出二障故二其身下明不住涅槃同體大悲徧住物身心真如性物物徧故二令無量下辨令他入一則大悲冥熏二則大智為說令於身中見如來性成一切智故種性不斷是入義也此用常寂名為涅槃(遍住物身者如有偈云我今解了如來性如來今在我身中我與如來無差別如來即是我真如)。

　　住於諸佛究竟所住生於三世諸佛之家令不可數眾生信解清淨令一切菩薩智慧成就諸根恱豫法雲普覆虛空法界教化調伏無有遺餘隨眾生心悉令滿足令其安住無分別智出過一切眾生之上。

　　第三住於諸佛究竟已下明住於佛住即觀察如來無功用佛事不休息功德為欲得上無住涅槃故次明之(為欲得上下第二引釋論釋但有生起義在釋文之中)文中初明所住後彰住益今初言佛住者謂聖天梵等皆佛所住而於性空大悲偏善安住大悲性空即是佛家故能不住生死涅槃為究竟住此即恩德是以親光亦名為觀所謂化功德常住大悲晝夜六時觀世間故後令不可下彰住家益初明由住大悲故能益物無遺是不休息義由住性空自無功用故能令物住無分別出過眾生總顯勝也(文中下釋文為二從多而言前段即釋經後段即釋論在文易了而取論意若具引釋論者無性論云謂不作功用於諸佛事有情等中能無間斷隨其所應恒正安住聖天梵住非如聲聞要作功用方能成辦利有情事非如外道雖有所住而非殊勝天住謂四種靜慮梵住即是悲等無量聖住即是空無相等世親云謂住佛所住無所住處（性空也）謂此住中常作佛事無有休息（大悲也）今用二論以釋經文大悲性空者大悲是利他家性空是自利家故法華經明大悲為室淨名云畢竟空寂含況二相導真實家也故雙安住故能不住下即上大悲般若所輔翼故)。

　　獲一切智放大光明宿世善根皆令顯現普使一切發廣大心令一切眾生安住普賢不可壞智徧住一切眾生國土從於不退正法中生住於一切平等法界明了眾生心之所冝現不可說不可說種種差別如來之身非世言詞而歎可盡能令一切常思念佛充滿法界廣度群生隨初發心所欲利益以法惠施令其調伏信解清淨示現色身不可思議。

　　第四獲一切下明逮得一切佛平等性下云得佛平等即觀察如來於法身中所依意樂作事無差別功德。

　　如上佛住為共不共故次明之此一切諸佛展轉和雜而同住故一切諸佛三事無差非如聲聞但有所依(此一切諸佛下躡上生起以為問端故今答云和雜而住此亦釋經從一切諸佛三事已下釋論此但標名)文即分三初明所依無差別謂一切智以一切諸佛皆依真如清淨智故放大光下顯智之用二普使已下明意樂無差謂同有利樂勝意樂故普使之言即意樂也不可壞智即如來藏普賢菩薩自體徧故染而不染名不可壞反源照極故名安住三徧住下作業無差一切皆作受用變化利他事故於中先明作業周徧(文中別釋三事皆先牒名舉釋論釋後隨經別解普使之言下是䟽此德世親但配屬而已)次從於下作業所依即自受用身一受不失名為不退謂得法性即念不退此後親生佛智此智生已還住法界次明了已下正顯作業初觀機後現不可說下作業受用變化各有多類名不可說差別之身能令已下彰業之益一能益他二隨初下滿本所願亦令於物能現色身。

　　此上四段明其自利後十七段明其利他。

　　等觀眾生心無所著住無礙住得佛十力無所障礙心常寂定未曾散亂住一切智。

　　第五等觀眾生下明到無障處即觀察如來修一切障對治功德利他之中先明化障對治故次明之謂己慣習一切煩惱及所知障對治聖道即一切智及定自在性(謂己慣習下釋德名全是無性論)故論名為修治又已到永離一切習氣所依趣處經名到無障處二文互顯以有治必無障無障由有治故(從故論名為修治是䟽釋又已到下復是無性論釋䟽將屬經故結云二文互顯)。

　　文中心無所著是無煩惱障住無礙住明無所知障得佛十力即是種智是所知障治心常寂定住一切智即煩惱障治。

　　善能開演種種文句真實之義能悉深入無邊智海出生無量功德慧藏。

　　第六善能開演下明不可轉法即觀察如來降伏一切外道功德由有上能治故他不能轉利有情事故次明之謂教證二法皆不為他所動轉故無有餘法勝過此故文中初明教道能悉已下證道出生已下二道之益。

　　恒以佛日普照法界隨本願力常現不沒恒住法界住佛所住無有變異於我我所俱無所著住出世法世法無染。

　　第七恒以佛日下明所行無礙觀察如來生在世間不為世法所礙功德顯示如來所化之中無高下礙故次明之謂世八風不能拘礙故親光名降魔功德謂色等境不能亂故(謂世八風下釋即䟽取意略釋兼會親光以色等五塵是塵境故至釋文中方出釋論)文中以佛身日普照法界則橫無礙常現不沒則竪無礙不以無信生盲等而不現故正顯八風不礙恒住已下顯無礙因無有變異示無礙相如摩尼珠不隨物變不著我所於內無礙世法不染於外無礙由住出世如蓮華故如有頌云諸佛常游於世間利樂一切有情類八法勢風邪分別不能傾動不拘礙(不以無信等而不現者即第一廻向中意如有頌云即無性論)。

　　於一切世間建智慧幢其智廣大超過世間無所染著拔諸眾生令出淤泥置於最上智慧之地所有福德饒益眾生而無有盡了知一切菩薩智慧信向決定當成正覺。

　　以大慈悲現不可說無量佛身種種莊嚴以妙音聲演無量法隨眾生意悉令滿足。

　　第八於一切下明其所安立不可思議即觀察如來安立正法功德由依前方便能作饒益之事故次明之謂十二分教名所安立由深廣故不可思議(謂十二下即䟽取論意釋無性具云謂契經等十二分教名所安立安立彼彼自相共相故如是安立非諸愚夫覺所行故出世間故不可思議此所安立不可思議即是功德)文中分二初約所詮以辨深廣後約能詮以明深廣今初初句總顯建即安立其智下釋超世廣大即是幢義拔置智地即是建義所有已下福智相對明高廣義。

　　二以大慈下現身說法約能詮教以明安立。

　　於去來今心常清淨令諸眾生不著境界恒與一切諸菩薩記令其皆入佛之種性生在佛家得佛灌頂。

　　第九於去來今下明遊於三世平等法性行利有情即觀察如來授記功德以上加事三世諸佛皆悉平等故次明之謂於三世平等性中能隨解了過去未來曾當轉事皆如現在而授記故故下經云普見三世(謂於三世下釋義即無性釋然前更有文云謂於三世平等法性能遍遊涉謂於三世平等下全同彼論故下經下證成以遊三世經不明顯故以餘義文中具之)。

　　文中初明三世平等之義故云心常清淨自得平等令物不著使他平等恒與已下正明授記授記未來令同過去種性亦名平等。

　　常遊十方未曾休息而於一切無所樂著法界佛剎悉能徧徃諸眾生心靡不了知所有福德離世清淨不住生死而於世間如影普現。

　　第十常遊十方下明其身流布一切世間即觀察如來於一切世界示現受用變化身功德顯上利益一時頓徧非次第作故次明之(顯上利益下生起義在文中易故不總釋無性云謂隨所化遍諸世界示現兩身利樂彼故)文中初通辨二身常約豎窮徧約橫廣十方法界𦂶互其文後諸眾生心下總顯現相德無不淨故不住生死機無不鑒故普現世間。

　　以智慧月普照法界了達一切悉無所得恒以智慧知諸世間如幻如影如夢如化一切皆以心為自性如是而住。

　　第十一以智慧月下明於一切法智無疑滯即觀察如來斷疑功德以於上十方彼彼之處作斷疑事故次明之謂於諸境善決定故故下經云智恒明達一切諸法(謂於諸境下釋義全無性論)文中初自斷疑非不自決能斷他疑故智月普照總明了境了達無得是了真境非不證真能了俗故恒以智下明了俗境一切皆以心為自性義通二境攝境為心是世俗勝義心之自性即是真如是勝義勝義如是而住以無所得而為方便雙照真俗無住住故菩薩智光月法界以為輪遊於畢竟空世間靡不現亦可屬上現受用身(文中二疑亦是論文論但有兩句云非於諸法自不決定能法他疑（此反釋也）非離決定能斷疑故（廣也）但用上句若準梁論具四無礙智能自決疑具四無礙辨能決他疑菩薩智光月者即五十九經偈亦可屬上者此文通二勢上約屬十一為自斷疑亦通第十其身流布一切世間則斷他疑方屬第十一以屬後為正故云亦可屬前)。

　　隨諸眾生業報不同心樂差別諸根各異而現佛身如來恒以無數眾生而為所緣為說世間皆從緣起知諸法相皆悉無相唯是一相智慧之本欲令眾生離諸相著示現一切世間性相而行於世為其開示無上菩提。

　　二隨諸已下能斷他疑初明隨機現身如來已下所斷疑境為說緣起是斷疑法深入緣起疑見亡故知緣起無性故知法無相無相無異故名一相智體理成故為其本(深入緣起者淨名云深入緣起斷諸邪見有無二邊無復餘習寶積偈云說法不有亦不無以因緣故諸法生故由見因緣能斷疑故)後欲令下正明斷疑若離相著開示菩提疑方斷故。

　　為欲救護一切眾生出現世間開示佛道令其得見如來身相攀緣憶念勤加修習除滅世間煩惱之相修菩提行心不散動於大乘門皆得圓滿成就一切諸佛義利。

　　第十二為欲救下明於一切行成就大覺即觀察如來令入種種行功德由所化生性有差別故次明之謂入種種行皆成大覺下經但云了一切行(謂入種種下釋義二論易故但以經屬論而已今䟽釋意以成就大覺屬所知即隨種種心行差別化之究竟至於一切智故如釋文中故以法華開示悟入意釋耳)文中初約說法令入開示佛道者令悟入故後令其下約現身令入攀緣修習是進善行除滅已下是離惡行修菩提行總舉萬行心不散動即是入義既萬行齊修則因無不滿果無不成。

　　悉能觀察眾生善根而不壞滅清淨業報智慧明了普入三世。

　　第十三悉能觀察下明於諸法智無有疑惑即觀察如來當來法生妙智功德由即於前所化有能無能善巧別知故次明之謂聖聲聞言此人全無少分善根如來知彼善法當生現證過去微少善根種子所隨故(由即於有下生起謂聖聲聞下釋義皆無性意)故文云悉能觀察下經云盡一切疑如求度者遠劫採薪興一善念佛便知故觀已便化故不壞其清淨業報智慧已下釋其所以以智普入無不知故故親光名為能隨所應恒正教誨功德謂於諸法懷疑惑者無有堪能隨應教誨唯佛能故名智慧明了則第十一是自斷疑此斷他疑(如求度者遠劫採薪者即大莊嚴論第九因說供養聲聞得無量福何況如來便引此緣昔有一人因緣力故𤼵心出家徃至僧坊值佛不在詣身子所身子觀其無少善根謂諸比丘比丘先問誰不度汝云舍利弗如是展轉皆不度之如來大慈至僧坊門為說偈云一切種智身大悲以為體佛於三界中見諸受化子猶如牛求犢愛念無休息以手摩頂其人悲泣具說不度因緣佛說偈云身子舍利弗者彼非一切智亦不解體性不盡知中下彼識有齊限不能深解了無有智能知微細之業報遂牽入僧坊與度得道身子問云我觀此人無少善因云何與度便得道耶佛言汝智微淺此人過去無量劫前為一貧人入阿蘭若山林取薪為虎所逼以怖畏故稱南無佛種子今熟故吾度之得羅漢耳故上云微少善根種子所隨則第十一者若準無性世親皆十一斷他疑今順親光故為此說)。

　　永離一切世間分別放光明網普照十方一切世界無不充滿色身妙好見者無厭以大功德智慧神通出生種種菩薩諸行諸根境界自在圓滿作諸佛事作已便沒。

　　第十四永離一切下明凡所現身不可分別下經但云無能測身即觀察如來如其勝解示現功德由上云善巧別知故此次云於前所化邪正及俱行中無有分別(由上善巧別知下生起此上是䟽謂前生後無性但云即於所化有情邪正冥行中所應現相不可分別耳義在文中)文中初二句明無分別義世虛妄解種現俱亡故云永離由自無分別故餘不可以分別知故親光名為能正攝受無染自體殊勝功德謂佛身功德非是雜染分別所起無煩惱業生之雜染故不可分別而無性云隨機現身如摩尼珠無分別者則順今文佛無分別不順彼經不可之言(而無性云下會通釋論然無性具云謂隨有情種種勝解現金色等雖現此身而無分別如摩尼珠等及簫笛等廣說如彼如來密經釋曰故䟽斷云則順今文)次放光明下彰所示現皆無分別見無猒足則顯眾生不能分別如瞿波觀佛毛孔念念無猒不能窮究故(如彼瞿波觀佛毛孔即七十五經)以大功德下辨能現德出生已下明所現益諸根已下辨所現相謂諸根圓滿境界自在作諸佛事總彰現意作已便沒明現時分既隨勝解現則感謝應移。

　　善能開示過現未來一切智道為諸菩薩普雨無量陀羅尼雨令其發起廣大欲樂受持修習。

　　第十五善能開示下明一切菩薩等所求智即觀察如來無量所依調伏有情加行功德為欲引發任持不定種性聲聞菩薩唯讚大乘故次明之言等所求者無不求故佛地名為正所求智謂唯菩薩正能求故(言等所求下是䟽釋經義在釋文)文中初明所求即一切智此所求智即是無量菩薩所依而言道者通因果也為諸已下即成所依義謂由無量菩薩為欲調伏諸有情故發起加行要以佛增上力故聞法為先獲得妙智而為所依令其發起廣大欲樂者即是調伏有情加行受持修習者即成智之因(此所求智即是無量菩薩所依者即是無性釋而言道下是䟽釋經謂由無量菩薩本論此下更有文云異類菩薩攝受付屬展轉相續無間而轉由此證得一切菩薩等所求智釋曰此即䟽中所成之智謂依此智化生令生成於此智故菩薩皆求)。

　　成就一切諸佛功德圓滿熾盛無邊妙色莊嚴其身一切世間靡不現覩永離一切障礙之法於一切法真實之義已得清淨於功德法而得自在。

　　第十六成就一切下明得佛無二住勝彼岸即觀察如來平等法身波羅蜜多成滿功德為遮所化於大師所疑一切智非一切智故次明之由滿諸度是一切智言無二者即平等也平等有二一法身平等於法身中滿諸度故二果住諸度無增減故名為平等親光則以住於法身即是彼岸不說諸度故云法身無差別相名為無二緣彼勝定常住其中故名為住即無二住名勝彼岸佛已窮到故名為得(由滿諸度下䟽取意答前疑也從言無二者即無性菩薩以彼經文會於本論從平等有二下釋義二義皆無性論云依平等法身波羅蜜多果位成滿故即前意也論云或平等無減無增於法身中波羅蜜多一切成滿其中無有或增或減非如於彼菩薩地中波羅蜜多有增有減釋曰即後意也二中前義平等屬於法身後義平等屬於諸度然皆法身是所滿諸度是能滿下親光法身即是波羅蜜多世親同無性前義)文中初滿諸度故云熾盛次無邊下以度滿故莊嚴法身故法華云微妙淨法身具相三十二以八十種好用莊嚴法身以十身圓融不相離故言一切世間者不隔凡聖靡不現覩雙現受用變化之身永離已下無二礙故和合識破相續心滅故於一切下顯現法身智純淨故於功德下諸度滿故(和合識破即起信意前文已有下復重明)。

大方廣佛華嚴經䟽鈔會本第二十二之二

　　音釋

　　摘

　　(陟革切擷也)。

　　犢

　　(徒谷切牛子也)。

　　淤泥

　　(淤依倨切淤泥謂滓淤濁泥也)。

大方廣佛華嚴經疏鈔會本第二十二之三　土七

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　為大法王如日普照為世福田具大威德於一切世間普現化身放智慧光悉令開悟欲令眾生知佛具足無邊功德以無礙繒繫頂受位隨順世間方便開導以智慧手安慰眾生為大毉王善療眾病一切世間無量國土悉能徧往未曾休息清淨慧眼離諸障翳悉能明見於作不善惡業眾生種種調伏令其入道善取時宜無有休息若諸眾生起平等心即為化現平等業報隨其心樂隨其業果為現佛身種種神變而為說法令其悟解得法智慧心大歡喜諸根踊躍見無量佛起深重信生諸善根永不退轉。

　　第十七為大法王下明不相間雜如來解脫妙智究竟即觀察如來隨其勝解示現差別佛土功德以外人聞上平等謂同一性故次說言不相間雜謂一切如來十身體用各各別故猶如㝠室千光(謂一切如下釋義此是疏家總釋經中不間雜義)但經云如來解脫無著釋云隨其勝解世親無性皆云此中勝解名為解脫(但經云下會經論異第一引二論釋明本論同經故云勝解名為解脫云何勝解得名解脫勝解謂於境印持為性如於大地作黃金解便成黃金一作多解便為多矣斯則不思議作用解脫如淨名得能令須彌入芥子等)又勝解者通機及佛故無性云謂觀眾生勝解差別現金銀等土不相間雜如來勝解現在前時隨眾生樂皆悉顯現無不了知名如來解脫等。

　　親光又為一釋即離障解脫故云如來妙智令眾生解脫名如來解脫妙智佛於此智已得究竟疏觀今經中諸論各得一意復應加佛自得離障及作用解脫謂文云離諸障翳故具無邊德故令其入道故明見善惡是如來勝解其心所樂即眾生勝解是以不可偏取下經但云具足如來平等解脫(復應加佛自離障者以親光但令眾生離故)在文分二初明變化身土不雜二明受用身土不雜無著但云差別佛土略舉一邊親光則雙明身土合今文意今初變化中先身後土初中先總顯化身超勝次普現者通十法界身放智慧光合如日義欲令已下彰所化意能為多化方顯佛德無邊所以名不間雜者以於一切世間普化一佛既爾餘何所化故知所屬不同重重皆徧是不間雜義(所以名不間雜下隨難別釋即是釋經於中先問後故知所屬不同下釋所屬不同即無雜義如千燈各異重重皆遍是無間義如光光涉入故上總言如冥室千光)後以無礙下別化因圓果滿之身初明因圓為大醫下現果滿身二一切世下明現化土初明非唯能化亦能徧往清淨慧下明佛觀機即是如來勝解現前於作不善下隨機現土等隨諸眾生應以何國起調伏心入佛智慧而取佛土故云善取時宜無適淨穢故云種種欲該餘化略無土言義必含有又對後平等但言不善亦應合有有漏之善。

　　二若諸眾生下現受用身土先土後身已證真如名平等心覩受用土是平等報上則心有高下此則依於佛慧(上則心有高下即淨名經意螺髻語舍利弗仁者心有高下不依佛慧故見此土為不淨耳今指上化土是隨心高下今見受用是依佛慧)後隨其心樂下現受用身故親光云於淨佛土現受用身亦不相雜令其已下明現之益親光云大集會中現種種身與諸菩薩受用法樂亦不相雜得智心喜等皆法樂也又心大歡喜即是初地見諸佛故生歡喜等以證生信故名深重以證不退故得永言。

　　一切眾生隨業所繫長眠生死如來出世能覺悟之安慰其心使無憂怖若得見者悉令證入無依義智智慧善巧了達境界莊嚴妙好無能映奪智山法芽悉已清淨或現菩薩或現佛身令諸眾生至無患地無數功德之所莊嚴業行所成現於世間一切諸佛莊嚴清淨莫不皆以一切智業之所成就。

　　第十八一切眾生下明證無中邊佛平等地即觀察如來三種佛身方處無分限功德由疑上如來妙智究竟非一非異其相云何故次明此無中邊等常無常等皆二邊相言方處者謂諸世界無分限者釋無中邊此無中邊略有四義一世界無中邊佛德如彼無有分限二世界無邊諸佛十身即於其中稱世界量平等徧滿三此法身等於佛地中平等徧滿無中無邊無有分限四此法身等徧一切處為諸眾生現作饒益然非自性無中無邊親光復名此為真如相殊勝功德謂真如相無有中邊如此真如即是佛地平等法性證此性故徧知一切於中不染今此文中總顯十身皆無分限(由疑上如來妙智下生起此但發揮前義耳此無中邊下總會論以釋其義初之四釋皆無性意然此四意異者一以世間為喻二佛身滿世界中上二皆用世界三法身遍佛地中四以契中道故然䟽取意義則已周若具無性之文云謂如世界無中邊佛地亦爾功德方處無有分限或復世界方處無邊諸佛三身即於其中稱世界量平等遍滿以法身即住如是諸世界中非餘處故或法身等於佛地中平等遍滿無中無邊無有分限或此法身等遍一切處為諸眾生現作饒益然非自性無中無邊釋曰以䟽四段對之可知則親光意義同後一)文中分二先別顯四智十身後無數下總結因果今初先就覺他翻明自覺成就法身於中先明覺他即妙觀察智及成所作智之所利樂若得見下彰其所益無依義智即大圓鏡是無中邊佛平等地以無礙智身無所依故則證真如為佛地性轉昔染依為智所依即是如如及如如智既令他證顯自己證也次智慧下二句即妙觀察智莊嚴無奪顯圓鏡智所現之影智山清淨即平等性智平等高出所以名山四惑已亡故云清淨因惑為種生必待時今能生自在故種受芽稱或現已下即平等性所現之影兼顯十身不唯此二故復言或令諸眾生至無患地者即成佛地以遠離微細念故名為無患(以無礙智身者即引出現品成大圓鏡智是無依義智故彼文云一切佛法依慈悲慈悲又依方便立方便依智智依慧無礙慧身無所依然無礙慧即根本智二智[(冰-水+〡)*ㄆ]四根本[(冰-水+〡)*ㄆ]大圓鏡故餘轉依等義如十地說四智之義已如前說因惑為種下釋法身清淨清淨字兩遍用之故云悉已謂七識在因四惑相應但能領攬內緣內熏而成種子今無四惑即此七識能生自在更不內熏故云爾)後總結中初總明謂十力四智等莊嚴法身業行所成即是報佛現於世間結他受用及變化身總上諸義則有十身(總上諸義者一就覺他翻明自覺是菩提身二成就法身及顯如如即法身三四智即智身四莊嚴妙好即相好莊嚴身五無能映奪即威勢身六無數功德即福德身七或現菩薩等即意生身八令生離惑即是願身及九變化身十業行所成現於世間即力持身故云具十)一切已下總結異因同歸一智謂智導萬行故能證此佛平等地若報若化無不清淨。

　　常守本願不捨世間作諸眾生堅固善友清淨第一離垢光明令一切眾生皆得現見六趣眾生無量無邊佛以神力常隨不捨若有往昔同種善根皆令清淨而於六趣一切眾生不捨本願無所欺誑悉以善法方便攝取令其修習清淨之業摧破一切諸魔𨷖諍。

　　第十九常守本願下明極於法界即觀察如來窮生死際常現利益安樂一切有情功德以上言無中邊相云何無相故次云極於法界謂此法界最清淨故離諸戲論是法界相能起等流利益之事極此法界無有盡期親光亦名此德為證得果相殊勝功德謂此窮於清淨法界如是法界修道得故以斯則極法界言有於二義一同法界常故二同法界清淨故(以斯下䟽會二論以就經又常即前無性意清淨即親光意)文中先明常利樂二廣利樂今初常守本願者謂本發心法界生界若有盡我願乃盡今生界未窮故常現利樂作善友者世之善友略有七事一遭苦不捨二貧賤不輕三密事相告四遞相覆藏五難作能作六難與能與七難忍能忍如來亦爾為物隨於六趣苦而不捨貧無法財而不見輕本性客塵無不相告善根未熟則以權覆實堪真實化則以實覆虛著弊垢衣執除糞器為難作能作解髻明珠為難與能與生違佛化乃至多劫心無退動為難忍能忍無不究竟方名堅固(如來亦爾下善友七事略無次第義無不具前三通諸教四善根已下即法華意則於一佛乘分別說三為權覆實會三歸一示真實相即以實覆虗上即法說周意五著弊垢衣即信解品意謂不說十蓮華藏之相故云脫珍御服而說三十二相等為著弊垢衣久證菩提示以三十四心斷結等為執除糞器六即安樂行品輪王解髻明珠喻一乘圓旨喻若明珠昔為權覆如在髻中開權顯實為解髻與珠七意亦通)。

　　次清淨已下明同法界清淨雖復常化離能所相故名第一次六趣下廣多不捨次若有已下不捨昔緣次而於下通顯不捨若暫不隨則捨本願如願能作名不欺誑次悉以下彰攝巧益令同法界清淨摧魔惑故。

　　從無礙際出廣大力最勝日藏無有障礙於淨心界而現影像一切世間無不覩見以種種法廣施眾生佛是無邊光明之藏諸力智慧皆悉圓滿恒以大光普照眾生隨其所願皆令滿足離諸怨敵為上福田一切眾生共所依怙凡有所施悉令清淨修少善行受無量福悉令得入無盡智地為一切眾生種植善根淨心之主為一切眾生發生福德最上良田智慧甚深方便善巧能救一切三惡道苦。

　　第二十從無礙際下顯於二句謂盡虛空性窮未來際即觀察如來無盡等功德謂上利樂皆無盡故深密佛地具斯二句開則別中自有二十一句下離世間但云等虛空界而無窮未來際欲顯圓數故親光亦云次後二句顯示世尊無盡功德初句自利後句利他故云謂如虛空經成壞劫性常無盡如來一切真實功德亦復如是如未來際無有盡期利他功德亦復如是而無著釋但云無盡功德等不言開合世親無性開此等字為究竟功德故皆云等言等取究竟功德則以無盡功德釋初句究竟功德釋後句而無性意後句是究竟無盡與前無盡異者前則橫論無盡故云盡一切界徧作有情諸饒益事後句則豎顯無盡故云顯佛功德永無窮盡所化有情永無盡故同顯無盡故二句合自他等異二句則開今文意合欲顯二利不相離故窮未來際通在極於法界及盡虛空故(六今文下顯今經意雖合而具無性二義利故)前段中已顯常隨不捨(前段中者謂無性即句盡虗空下二句明二利無盡今顯極於法界中已有利樂無盡)為順二論文分為兩初唯橫論無盡正明盡虛空性二為上福田下雙約橫豎以顯無盡兼明窮未來際今初先二句總言無礙際者即法身智身如彼虛空無有障礙無邊無際無盡無減無生無滅無有變易名無礙際而能現前作諸利樂如彼虛空容受質礙故云出廣大力次最勝日下別顯依空無礙之用略舉一日而有四德一蘊藏千光二百川現影三有目皆覩四生成萬差名種種施上一段文言含法喻佛是已下唯就法說初光明藏即上日藏身智光明含攝出生故諸力已下如日無缺恒以大下如日舒光離諸魔敵降老死怨如日大明眾景奪耀不獨合上故文有影略(降老死怨者淨名云譬如勝怨乃可為勇如是兼除老病死者菩薩之謂也今借用之)二雙約橫豎論無盡者但云一切通於十方及來際故文中先明為生福智之田上福田者具前德故凡所有下釋上田義三義名上一令清淨如無荒穢二因少果多如涅槃說純陀施福三入無盡智如田隨種隨生如穀展轉無盡成金剛種終不銷故具斯三義稱曰上田次為一切下顯為田主次為一切眾生發生下明體即是田後智慧下明能為田義具悲智故初權實無二總為一智對下能救悲智無礙合為一心則是如來最清淨覺(則是如來最清淨覺者以在最後故復結之句句亦皆合結也如涅槃說者經云我今所供雖復微少下佛令汝具足檀波羅蜜為果多也)上所引功德之名全依無著其所解釋多依無性有不同者亦已對決與世間品小有同異大旨無違至下品中當更顯示依上所釋文旨有據德相可分若列宿羅空粲然不雜豈得寬文廣申辭句於佛勝德蔑然略陳幸諸後學不咎其繁而不要也。

　　別觀德相二十段竟。

　　如是信解如是觀察。

　　第三如是下結成觀解謂前諸德不出內德及與外相今初二句總明能觀信解約於仰推觀察通於諸眼。

　　如是入於智慧之淵如是遊於功德之海如是普至虛空智慧如是而知眾生福田。

　　後之八句就所觀德以辨能觀前四內德後四外相前中謂佛內德無量不出福智前二福智之體智慧之淵略語其深功德之海義兼深廣淵宜趣入海宜遊涉次二句福智之用智廣虛空福無不益稱此而了名普至知。

　　如是正念現前觀察如是觀佛諸業相好如是觀佛普現世間如是觀佛神通自在。

　　後四外相中初一句重舉能觀揀內外故言正念者明非散心了佛德相唯心無性靜而能鑒復云觀察後三句亦就所觀以辨能觀初一句總後二句別身雲普現即是相好神通自在即前業用前二十一德中或一句之內言兼福智一德之內體用雙明若別配屬義成偏近(若別配屬者正彈古德以後十結句科上二十一德之經彼云然此所現佛法界身豈有限量今且依下結文分為十門於中二先顯十門之德後如是下正結十門之名前中即為十段然案後結少不次第從初至清淨善根已來超明第十見佛示現不可思議自在神力門彼約晉經與今小異恐尋不曉會取今經今經即至功德善根悉已清淨為第一段神通自在第二已去全依今經謂第二從色相第一下却明第一如是信解門第三獲一切智放大光下第二觀察正覺門第四示現色身不思議下明入智慧淵門第五恒以佛日普照法界下第四入功德海門第六以大慈悲現不可說無量佛身下明第七正念現前觀察門第七以智慧月下明第五普至虗空智慧門第八放光明網普照十方下即第八觀察如來諸業相好門第九為大法王如日普照下却明第六如是而知眾生福田門第十清淨第一離垢光明下却明第九如是觀佛普現世間門釋曰此即賢首解為十門以其總名[(冰-水+〡)*ㄆ]其別義皆不盡理故云偏近況結中不出內德外相內德不出福智如何攝得前文又刊定記科為十六三業而段段之中三業多闕亦消文不盡故皆偏近依今之釋一句無遺矣)。

　　時彼大眾見如來身一一毛孔出百千億那由他阿僧祇光明一一光明有阿僧祇色阿僧祇清淨阿僧祇照明令阿僧祇眾觀察阿僧祇眾歡喜阿僧祇眾快樂阿僧祇眾深信增長阿僧祇眾志樂清淨阿僧祇眾諸根清涼阿僧祇眾恭敬尊重。

　　第二時彼大眾下明見佛光用前雖有用乃觀如來常所具德今現目覩故不同也文中三初覩常光二覩放光三顯光意今初雖云毛出意取常出有十一句初總餘別前三光相後七光益。

　　爾時大眾咸見佛身放百千億那由他不思議大光明一一光明皆有不思議色不思議光照不思議無邊法界。

　　二爾時下覩放光中先舉體相。

　　以佛神力出大妙音其音演暢百千億那由他不思議讚頌超諸世間所有言詞出世善根之所成就復現百千億那由他不思議微妙莊嚴於百千億那由他不思議劫歎不可盡皆是如來無盡自在之所出生又現不可說諸佛如來出興於世令諸眾生入智慧門解甚深義又現不可說諸佛如來所有變化盡法界虛空界令一切世間平等清淨如是皆從如來所住無障礙一切智生亦從如來所修行不思議勝德生復現百千億那由他不思議妙寶光燄從昔大願善根所起以曾供養無量如來修清淨行無放逸故薩婆若心無有障礙生善根故。

　　後以佛下辨光業用文有五現一說法二現嚴此二皆先現後因三現佛則先現後意令成教證二甚深故四現神變五現寶焰光皆先現後因。

　　為顯如來力廣徧故為斷一切眾生疑故為令咸得見如來故令無量眾生住善根故顯示如來神通之力無映奪故欲令眾生普得入於究竟海故為令一切諸佛國土菩薩大眾皆來集故為欲開示不可思議佛法門故。

　　第三為顯下現光意並顯可知。

　　爾時如來大悲普覆示一切智所有莊嚴。

　　第二爾時如來下明現勝德之意文分二別先牒前現德悲為能現智為所現者影略其文應以依二嚴體現二嚴德。

　　欲令不可說百千億那由他阿僧祇世界中眾生未信者信已信者增長已增長者令其清淨已清淨者令其成熟已成熟者令心調伏觀甚深法具足無量智慧光明發生無量廣大之心薩婆若心無有退轉不違法性不怖實際證真實理滿足一切波羅蜜行出世善根皆悉清淨猶如普賢得佛自在離魔境界入諸佛境了知深法獲難思智大乘誓願永不退轉常見諸佛未曾捨離成就證智證無量法具足無邊福德藏力發歡喜心入無疑地離惡清淨依一切智見法不動得入一切菩薩眾會常生三世諸如來家。

　　二欲令下正明現意分二先明下益眾生二開示如來下明上弘佛道今初分二先彰現益後世尊下辨現益之因今初先舉所益後未信下辨益不同然此益中文含多勢且依一判先約行布初五十信始自初信令心調伏信位滿故次七句皆十住益謂初二句是住中觀慧次二句下化上求之心後三句住中證入知心自性故曰不違不退二乘故不怖實際不由他悟是證實理圓教十住許入證故三滿足下三句十行益初句位中之行後二句位中之德四離魔下三句十向益初句起行一向利他離二乘等魔迴向菩提故入佛境次句得法隨相離相無礙難思後句行成五常見諸佛下盡明十地初四句皆歡喜地一見受用身故稱曰常二根本證真後得證無量法又證徧行真如亦名無量三則僧祇積福證理出生名福藏力四發歡喜心是此位名入見道故名無疑地離惡清淨是第二地依一切智見法不動是三四地得入一切菩薩眾會是五六七地常生佛家八地已上念無有間故曰常生若約圓融初之五句信中攝位句各一位如理思之(句各一位者初信位二增長是住位三清淨是行位四成熟是向位五調伏是地位)從觀甚深下義通諸位以圓教中位位攝德故。

　　世尊所現如是莊嚴皆是過去先所積集善根所成為欲調伏諸眾生故。

　　二辨現因既積善所成故為益深大為欲調伏諸眾生故一句文含二勢一結前謂結因所屬二生後生後開示亦是為生。

　　開示如來大威德故照明無礙智慧藏故示現如來無邊勝德極熾然故顯示如來不可思議大神變故以神通力於一切趣現佛身故示現如來神通變化無邊際故本所志願悉成滿故顯示如來勇猛智慧能徧往故於法自在成法王故出生一切智慧門故示現如來身清淨故又現其身最殊妙故顯示證得三世諸佛平等法故開示善根清淨藏故顯示世間無能為喻上妙色故顯示具足十力之相令其見者無厭足故為世間日照三世故。

　　第二明上弘佛道中分二先別彰所為二自在已下舉因結歎前中有十七句為欲顯前二十一種殊勝功德初句為總餘皆是別於中前五各攝二德餘句各一第一照明無礙智慧藏句顯二德者一顯不二現行故云無礙無二礙故二顯趣無相法故云照智慧藏慧為能照藏即所照無相真如照明趣達眼目殊稱第二句一顯住於佛住謂住空大悲任運利樂無休息時名曰熾然二顯逮得一切佛平等住謂依清淨智起利樂意作二身業皆熾然故第三句一顯到無障處二顯不可轉法謂此二是降魔伏外功德前由有對治則不為他動今由有神變乃能轉他第四句一為顯所行無礙今徧趣現身即是所行有漏盡通八風不染又神通力即能徧因二顯其所安立不可思議謂佛威神所建立故第五句初顯遊於三世平等法性約記三世事亦是神通無邊際言即平等性二顯其身流布一切世間此言甚顯下皆各攝一德六顯於一切法智無疑滯本願已滿故七顯於一切行成最正覺名智徧往八顯於諸法智無有疑惑名於法自在九顯一切菩薩等所求智十顯凡所現身不可分別十一為顯得佛無二住勝彼岸彼岸已圓十身殊妙故十二顯不相間雜如來解脫妙智究竟功德又諸佛平等皆徧而不相雜故十三顯證無中邊佛平等地平等之地即清淨藏十四顯極同法界故云上妙十五有十力故能盡虛空見者無厭十六窮未來際故照三世。

　　自在法王一切功德皆從往昔善根所現一切菩薩於一切劫稱揚讚說不可窮盡。

　　第二舉因結歎前舉積因後歎無盡。

　　五覩佛勝德竟。

　　爾時兜率陀天王奉為如來嚴辦如是諸供具已與百千億那由他阿僧祇兜率天子向佛合掌白佛言善來世尊善來善逝善來如來應正等覺唯見哀愍處此宮殿。

　　第六爾時兜率下天王請佛處殿亦稱五號並曰善來及下文意皆如第三會說(亦稱五號者一世尊二善逝三如來四應供五正徧知然尋常略舉下三今加上二故為五德)。

　　爾時世尊以佛莊嚴而自莊嚴具大威德為令一切眾生生大歡喜故一切菩薩發深悟解故一切兜率陀天子增益欲樂故兜率陀天王供養承事無厭足故無量眾生緣念於佛而發心故無量眾生種見佛善根福德無盡故常能發起清淨信故見佛供養無所求故所有志願皆清淨故勤集善根無懈息故發大誓願求一切智故受天王請入一切寶莊嚴殿。

　　第七爾時世尊下如來受請分二先受請入殿二爾時一切下入已現嚴前中先明此界後辨結通前中初一句明能應之德次明所為之意三正受請並顯可知。

　　如此世界十方所有一切世界悉亦如是。

　　爾時一切寶莊嚴殿自然而有妙好莊嚴出過諸天莊嚴之上一切寶網周帀彌覆普雨一切上妙寶雲普雨一切莊嚴具雲普雨一切寶衣雲普雨一切栴檀香雲普雨一切堅固香雲普雨一切寶莊嚴葢雲普雨不可思議華聚雲普出不可思議妓樂音聲讚揚如來一切種智悉與妙法而共相應如是一切諸供養具悉過諸天供養之上。

　　第二現嚴顯是佛力故出過諸天。

　　時兜率宮中妓樂歌讚熾然不息以佛神力令兜率王心無動亂往昔善根皆得圓滿無量善法益加堅固增長淨信起大精進生大歡喜淨深志樂發菩提心念法無斷總持不忘。

　　第八時兜率宮下天王獲益文中初得定益往昔已下是進善益佛神力言通此二益十住位劣攝散歸靜故樂音止息此位超勝得動實性故動寂無二熾然音樂心不動也。

　　爾時兜率陀天王承佛威力即自憶念過去佛所所種善根而說頌言。

　　第九爾時下承力偈讚然憶念昔因亦是益相取文便故為說偈依文中二先明此處偈讚後結通十方前中先說偈依。

　　昔有如來無礙月諸吉祥中最殊勝彼曾入此莊嚴殿是故此處最吉祥。

　　昔有如來名廣智諸吉祥中最殊勝彼曾入此金色殿是故此處最吉祥。

　　昔有如來名普眼諸吉祥中最殊勝彼曾入此蓮華殿是故此處最吉祥。

　　昔有如來號珊瑚諸吉祥中最殊勝彼曾入此寶藏殿是故此處最吉祥。

　　昔有如來論師子諸吉祥中最殊勝彼曾入此山王殿是故此處最吉祥。

　　昔有如來名日照諸吉祥中最殊勝彼曾入此眾華殿是故此處最吉祥。

　　昔有佛號無邊光諸吉祥中最殊勝彼曾入此樹嚴殿是故此處最吉祥。

　　昔有如來名法幢諸吉祥中最殊勝彼曾入此寶宮殿是故此處最吉祥。

　　昔有如來名智燈諸吉祥中最殊勝彼曾入此香山殿是故此處最吉祥。

　　昔有佛號功德光諸吉祥中最殊勝彼曾入此摩尼殿是故此處最吉祥。

　　後正陳偈讚十頌頌各一佛佛名有異略無別德餘同前會此佛即前會十佛次前十佛寄位漸深憶念漸遠耳。

　　如此世界兜率天王承佛神力以頌讚歎過去諸佛十方一切諸世界中兜率天王悉亦如是歎佛功德爾時世尊於一切寶莊嚴殿摩尼寶藏師子座上結跏趺坐。

　　第十爾時世尊下如來就座文分四別一明就座。

　　法身清淨妙用自在與三世佛同一境界住一切智與一切佛同入一性佛眼明了見一切法皆無障礙有大威力普遊法界未嘗休息具大神通隨有可化眾生之處悉能徧往以一切諸佛無礙莊嚴而嚴其身善知其時為眾說法。

　　二法身下顯德亦大同前二十一德恐厭繁文不能具釋。

　　不可說諸菩薩眾各從他方種種國土而共來集眾會清淨法身無二無所依止而能自在起佛身行。

　　三不可說下眾集即眷屬圓滿然後品眾集有所表故但云一萬理實徧集故此但云不可說眾未必但是後品之人。

　　坐此座已於其殿中自然而有無量無數殊特妙好出過諸天供養之具所謂華鬘衣服塗香末香寶葢幢旛妓樂歌讚如是等事一一皆悉不可稱數以廣大心恭敬尊重供養於佛十方一切兜率陀天悉亦如是。

　　四坐此座下現嚴初此界後結通有云此升座一段宜置入殿之後歎處之前迴文不曉者未必然也謂初請入殿讚為請坐於理何違(有云下敘刊定破經二未必然也總非三謂初請入下出其正理彼破意云謂入殿即坐坐竟方歎故今廻文今明初入殿竟次即歎處請坐後方受請於理何失)。

大方廣佛華嚴經䟽鈔會本第二十二之三

　　音釋

　　螺髻

　　(螺盧戈切髻吉詣切)。

　　障翳

　　(翳於計切障翳謂障塞蔽翳也)。

　　依怙

　　(依於機切怙後五切依怙謂依𠋣恃怙也)。

　　珊瑚

　　(珊所間切瑚戶吳切珊瑚似玉而赤色作樹形出波斯師子二國)。

　　遞

　　(大計切更迭也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經疏鈔會本第二十三之一　土八

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　兜率宮中偈讚品第二十四

　　初來意者前明化主赴感今明助化讚揚及顯位體所依故次來也。

　　二釋名者謂十方菩薩於此宮中讚佛實德故受斯名通二種釋如第三會。

　　三宗趣者集眾放光偈讚為宗為說迴向為趣。

　　爾時佛神力故。

　　四釋文亦三初集眾二放光三偈讚初中二先明集因謂佛神力。

　　十方各有一大菩薩。

　　二十方下眾集於中文二先明此會後如此世界下結通今初長分十段一總舉上首。

　　一一各與萬佛剎微塵數諸菩薩俱。

　　二眷屬數。

　　從萬佛剎微塵數國土外諸世界中來詣佛所。

　　三來處遠近位增數增故各一萬。

　　其名曰金剛幢菩薩堅固幢菩薩勇猛幢菩薩光明幢菩薩智幢菩薩寶幢菩薩精進幢菩薩離垢幢菩薩星宿幢菩薩法幢菩薩。

　　四主菩薩名同名幢者略有五義一高出義表三賢位極故二建立義大悲大智建立眾生及菩提故三歸向義謂大悲攝生智願攝善歸向菩提及實際故四摧殄義如猛將幢降伏一切諸魔軍故五滅怖畏義如帝釋幢不怖惑業故異名即表十向行體至偈當明(幢者略有五義者刊定有七今略其二言一高出二建立下施幢旛中皆有其文一高出者亦云高顯顯即顯現亦出義也下經願一切眾生建高顯幢然智慧燈普照世間二建立者下經云願一切眾生立堅固幢悉能摧殄一切魔業刊定七中一堅固義二滅恐怖義三歸向義四建立義五高顯義六摧殄義七不為他壞義今以堅固即不為他壞凖上引經即建立中攝又他不壞在滅怖中攝涅槃三十一云修戒定慧如帝釋幢不移轉故故略其二謂不為他壞及堅固義三歸向義者列眾中有如燈幢為眾所歸四摧殄者七十八云菩提心者如猛將幢降伏一切諸魔軍故五滅怖者智論二十四明修八念能除恐怖八念者於六念上更加息怨於念三寶中引經證云佛告諸比丘釋提桓因與阿修羅國在大陣中時告諸天眾汝與阿修羅國時設有恐怖當念我七寶幢恐怖即滅若不念我幢當念伊舍那天子（帝釋左靣天王）寶幢恐怖即除若不念伊舍那寶幢當念婆樓那天子（帝釋右靣天王）寶幢恐怖即除以是故知幢為滅怖畏義)。

　　所從來國謂妙寶世界妙樂世界妙銀世界妙金世界妙摩尼世界妙金剛世界妙波頭摩世界妙優鉢羅世界妙栴檀世界妙香世界。

　　五所從來剎皆稱妙者迴向之力微善彌於法界故其別名即表十向所修法門一救護眾生離眾生相最可貴故二得不壞信常樂因故三等佛白淨故四如金徧至諸色像故五出用無盡如摩尼故六善根堅固如金剛故七隨順眾生不染塵故八真如之因如水生華最為勝故九如白栴檀能去熱惱之縛著故十如彼香氣能普周故故下文慈氏座前燒一丸香彌滿法界即其事也(慈氏座前等者即六十七經優鉢羅華長者經云善男子兜率天中有香名先陀婆於一生所繫菩薩座前燒其一丸興大香雲徧覆法界普雨一切諸供養具供養一切諸佛菩薩是也)。

　　各於佛所淨修梵行所謂無盡幢佛風幢佛解脫幢佛威儀幢佛明相幢佛常幢佛最勝幢佛自在幢佛梵幢佛觀察幢佛。

　　六本所事佛同名幢義不異菩薩別名即表修十向智亦表當位之果謂一救護之心不可盡故成無盡佛二如空中風不住不壞故三等佛解脫故四四威儀中無不至故五明了功德相故六常能隨順善根故七隨順眾生善最勝故八同於真如得自在故九淨無垢染不縛著故十觀察即是入法界故。

　　其諸菩薩至佛所已頂禮佛足。

　　七其諸已下至已修敬。

　　以佛神力即化作妙寶藏師子之座寶網彌覆周帀徧滿諸菩薩眾隨所來方各於其上結跏趺坐。

　　八以佛神力下善住威儀座體云妙寶者十住以慧光徧照故以毘盧遮那藏為體十行以行淨離垢故以蓮華藏為體今十向大悲處於生死普該萬法不拘乎一故座體直云妙寶不限色類以教行徧周籠攝眾生加以寶網彌覆其上。

　　其身悉放百千億那由他阿僧祇清淨光明此無量光皆從菩薩清淨心寶離眾過惡大願所起顯示一切諸佛自在清淨之法以諸菩薩平等願力能普救護一切眾生一切世間之所樂見見者不虛悉得調伏。

　　九其身悉放下放光利物此位多辨悲智救物故復辨此於中初光體次此無量下辨光因即圓淨迴向心後顯示下略示光業一智敬上業二悲救下業。

　　其菩薩眾悉已成就無量功德所謂徧遊一切諸佛國土無所障礙見無依止清淨法身以智慧身現無量身徧往十方承事諸佛入於諸佛無量無邊不可思議自在之法住於無量一切智門以智光明善了諸法於諸法中得無所畏隨所演說窮未來際辯才無盡以大智慧開總持門慧眼清淨入深法界智慧境界無有邊際究竟清淨猶若虛空。

　　十其菩薩眾下略讚勝德有十一句初總餘別別中十門一神通門二入證門三以智下依智修福四入於下上入果用五住於下住善決擇六於諸下四辯無盡七智開總持八慧眼見性九智慧徧知十究竟離障。

　　如此世界兜率天宮諸菩薩眾如是來集十方一切兜率天宮悉有如是名號菩薩而來集會所從來國諸佛名號亦皆同等無有差別。

　　結通可知。

　　爾時世尊從兩膝輪。

　　第二爾時世尊下放光文分四別一放光處言膝輪者位漸高故又表迴因向果等有屈申進趣之相故又悲智相導屈申無住故。

　　放百千億那由他光明。

　　二放百千下光數。

　　普照十方盡法界虛空界一切世界。

　　三普照下光照分齊。

　　彼諸菩薩皆見於此佛神變相此諸菩薩亦見於彼一切如來神變之相。

　　四彼諸下光所作業謂令彼此互相見故於中分三初正明彼此相見二如是下釋見所由三如是等下結德所屬。

　　如是菩薩皆與毘盧遮那如來於往昔時同種善根修菩薩行。

　　二中由二因故見一宿因同行故。

　　悉已悟入諸佛自在甚深解脫得無差別法界之身入一切土而無所住見無量佛悉往承事於一念中周行法界自在無礙心意清淨如無價寶無量無數諸佛如來常加護念共與其力到於究竟第一彼岸恒以淨念住無上覺念念恒入一切智處以小入大以大入小皆得自在通達無礙已得佛身與佛同住獲一切智從一切智而生其身一切如來所行之處悉能隨入開闡無量智慧法門到金剛幢大智彼岸獲金剛定斷諸疑惑已得諸佛自在神通普於一切十方國土教化調伏百千萬億無數眾生於一切數雖無所著善能修學成就究竟方便安立一切諸法。

　　二悉已下現德圓滿故文有二十句束為十對一離障成身對二入剎近佛對三用速心淨對四外護內證對五能覺所覺對謂一切智處是所覺故六用廣證深對身即智身同住法界及大悲故七得智生身對身即應身八行深解廣對九智極定深對此位中顯名金剛幢對金剛定即菩提智十得通立法對由得通故調化無數由離數故而能安立數有二種一數量數二色心有為皆名為數今文具二謂由不著一多能立一切故不著於有能安立故即真俗鎔融謂世俗幻有之相相本自空勝義真空之理理常自有有是空有非常有斯有未曾不空空是有空非斷空此空何嘗不有有空空有體一名殊名殊故真俗互乖迢然不雜體一故空有相順冥然不二一與不一不即不離鎔融無礙菩薩智契其源所以雖逈絕無寄而善修安立(一離障成身對者以交易故䟽不指經今當指之二入一切土下入剎對三於一念中下是四無量無[婁*殳]下是五恒以淨念下是六以大入小下是七獲一切智下是八一切如來下是九到金剛幢下是十已得諸佛自在下是由離[婁*殳]下釋立法謂世俗下別示真俗鎔融之相相從緣生舉體即空理非斷滅故常自有然有三意此上第一當體以明二有是空有下明二諦交徹成一即有是空即空是有三有空空有結成鎔融即仁王云於諦常自二於解常自一通達此無二真入第一義也從菩薩智𢍆下結成能立)。

　　如是等百千億那由他不可說無盡清淨三世一切無量功德藏諸菩薩眾皆來集會在於佛所因光所見一切佛所悉亦如是。

　　三結德所屬謂無盡德屬於此會菩薩及光中所見也。

　　爾時金剛幢菩薩承佛神力普觀十方而說頌言。

　　第三偈讚中十菩薩即為十段亦十方如次皆先標說人及說儀式今初東方金剛幢者此是會主名含總別總顯迴向不出悲智金剛者堅利也即悲之智二乘實際不能壞堅也斷難斷惑利也故文云智慧到彼岸即智之悲愛見不能動堅也無所不救利也故文中徧剎利生(即悲下二雙出悲智為金剛義)七十八云譬如金剛唯從金剛處及金處生非餘寶處生菩提心金剛亦復如是唯從大悲救護眾生金剛處一切智智殊勝境界金處而生非餘眾生善根處生故知金剛不獨喻智攻般若者不得此意但以標名獨將金剛喻於般若不觀文中悲濟九類而無所度悲智相導方為真實不共般若智者應知別名即是救護眾生悲也離眾生相智也義不殊總說頌儀式頻見上文(故知金剛下四結彈以今古諸師皆唯般若喻金剛故不觀文中下成上失意以金剛經具悲智為金剛故彼經云佛告須菩提諸菩薩摩訶薩應如是降伏其心所有一切眾生之類若卵生若胎生若濕生若化生若有色若無色若有想若無想若非有想若非無想我皆令入無餘涅槃而滅度之（悲濟九類也）如是滅度無量無[婁*殳]無邊眾生實無眾生得滅度者等（大智而無所度也）故䟽結云悲智雙運)。

　　如來不出世亦無有涅槃以本大願力示現自在法是法難思議非心所行處智慧到彼岸乃見諸佛境。

　　正顯頌文十頌歎佛寂用無礙德大分為二初八讚佛勝德後二結勸修行今初分三初五偈寂而常用次一偈用而常寂後二無礙自在今初分三初二偈無生滅而示生滅於中前偈就法正顯後偈寄對顯深以依體起用體用無礙故難思議又心有心相動不能行故難思議智無智相名到彼岸方見佛境。

　　色身非是佛音聲亦復然亦不離色聲見佛神通力少智不能知諸佛實境界久修清淨業於此乃能了。

　　次二偈非色聲而現色聲亦前偈就法正顯後偈寄對顯深少智謂權小久修謂圓機素習見聞故能了實。

　　正覺無來處去亦無所從清淨妙色身神力故顯現。

　　後一頌明無來去而示來去覺處即現不從方來迷處自無不從此去以神力故示有來去然從神力中來即無來矣。

　　無量世界中示現如來身廣說微妙法其心無所著。

　　二用常寂中三句用末句寂。

　　智慧無邊際了達一切法普入於法界示現自在力眾生及諸法了達皆無礙普現眾色像徧於一切剎。

　　三無礙自在中初偈了事理無礙起用自在後偈了生法無礙起用自在可知。

　　欲求一切智速成無上覺應以淨妙心修習菩提行若有見如來如是威神力當於最勝尊供養勿生疑。

　　後二偈結勸中初偈勸修智進行後偈勸修福斷疑。

　　爾時堅固幢菩薩承佛神力普觀十方而說頌言。

　　第二南方堅固者表不壞迴向故菩提心堅固觀佛無厭故。

　　如來勝無比甚深不可說出過言語道清淨如虛空汝觀人師子自在神通力已離於分別而令分別見導師為開演甚深微妙法以是因緣故現此無比身。

　　十頌多明如來為物所依德於中分二初三讚佛勝德後七勸修辨益前中初頌明佛體離言次偈無相現相後偈現相所因。

　　此是大智慧諸佛所行處若欲了知者常應親近佛。

　　後七中舉修有益即顯佛德深玄文中分三初偈指德勸依即結前生後。

　　意業常清淨供養諸如來終無疲厭心能入於佛道具無盡功德堅住菩提心以是疑網除觀佛無厭足通達一切法是乃真佛子此人能了知諸佛自在力。

　　次三示能入者令物思齊各先舉行後彰行益。

　　廣大智所說欲為諸法本應起勝希望志求無上覺若有尊敬佛念報於佛恩彼人終不離一切諸佛住何有智慧人於佛得見聞不修清淨願履佛所行道。

　　後三正勸進修然夫進修畧有五法謂欲精進念巧慧一心初偈明欲次偈辨念後偈巧慧前二正明後一反顯一心精進攝在志求之中(然夫進修等者釋此三偈自有二重一約五法即智論文天台取之為二十五方便此第五五止觀具云謂前二十法雖備若無樂欲希慕（一）身心苦䇿（二）念想（三）方便（四）一心決志者（五）止觀無由現前釋曰上即反釋下順釋云若能欣慕無厭（一）曉夜匪懈（二）念念相續（三）善得其意（四）一心無異（五）此人能進前路一心喻𦨣柁巧慧如點頭三種如篙櫓若少一事則不安穩無此五法事禪尚難何况理定)又慈氏論引醍醐喻經共說九善謂一切法欲為根本作意所生觸所集起受所引攝以念為主定為上首慧為最勝解脫為堅固出離為後邊有前未必有後有後定須有前是故先說欲為其本下二句揀非惡欲為勝希望(又慈氏論下第二九因釋也即瑜伽論從人名論是其造故醍醐喻經即涅槃經經有五味從牛出乳至於醍醐醍醐喻大般涅槃故事即三十八經明三十七品根本是欲因名明觸攝取名受增名善思主名為念尊名為定勝名智慧實名解脫畢竟名為大般涅槃廣如經說今即瑜伽引經故經論無違欲為根本者起希望故作意所生者[婁*殳]數警覺故觸所集起者和心心所對勝境故受所引攝者領在心故以念為主者常名記故定為上首者心澄寂故慧為最勝者擇善惡故解脫為堅固者息纏縛故出離為後邊者覺道滿故從有前下總結釋)次偈上半念主下半作意後偈反釋初句慧勝次句觸集及受次句定及解脫後句出離(次句觸集及受者即於佛得見聞見佛聞法皆是觸對見聞必領在心也次句定及解脫者修即心定澄寂也清淨為解脫可知後句履佛行道即已出離覺道滿故)。

　　爾時勇猛幢菩薩承佛神力普觀十方而說頌言。

　　第三西方菩薩淨心智力見佛盡源等一切佛故名勇猛。

　　譬如明淨眼因日覩眾色淨心亦復然佛力見如來如以精進力能盡海源底智力亦如是得見無量佛。

　　十頌分二前六明感應道交見佛聞法後四令捨偽求真拂見聞相故此一段總顯如來見聞弘益之德前中前五各上半喻下半合通分為二初二見佛後四聞法前中初偈雙明感應淨心如淨眼為見之因佛力如日為見之緣如來如色為見之境如人入闇則無所見斯則獨因不見也如明淨日瞽者莫見獨緣不見也此辨因緣和合方能見也(此辨因緣者正同金剛經云如人有目日光明照見種種色但彼以般若為日法中明心不住法則內心自有因緣不同佛力為日也)。

　　後偈偏舉於感以因奪緣如出現品云此非如來威神之力等(如出現品者謂佛光救地獄眾生生天便即念言此是如來威神之力佛便報言此非如來威神之力若一眾生於如來所不種善根能得如來少分智慧無有是處是也)。

　　譬如良沃田所種必滋長如是淨心地出生諸佛法如人獲寶藏永離貧窮苦菩薩得佛法離垢心清淨譬如伽陁藥能消一切毒佛法亦如是滅諸煩惱患真實善知識如來所稱讚以彼威神故得聞諸佛法。

　　後聞法中四偈分三初偈顯因能生法次二顯得法之益前偈得權智能離所知心垢後偈有根本智能除煩惱之患三一偈顯緣令聞法故上文云佛法無人說雖慧莫能了。

　　設於無數劫財寶施於佛不知佛實相此亦不名施無量眾色相莊嚴於佛身非於色相中而能見於佛如來等正覺寂然恒不動而能普現身徧滿十方界譬如虛空界不生亦不滅諸佛法如是畢竟無生滅。

　　後四令捨偽求真中二前一示偽令捨住相施故以色見佛行邪道故後三顯真令求初二偈顯真佛前偈即相非相故非色能見後偈即寂而應故不可以寂取末偈顯真法真法無生亦無滅故。

　　爾時光明幢菩薩承佛神力普觀十方而說頌言。

　　第四北方菩薩以大悲力運智慧光朗彼重昏無所不至名光明幢又以智慧令諸善根無所不至故。

　　人間及天上一切諸世界普見於如來清淨妙色身。

　　此頌中多顯如來即體化用周普之德十頌分三初一化用廣亦明化處次七化用深亦明化依後二雙結釋化。

　　譬如一心力能生種種心如是一佛身普現一切佛菩提無二法亦復無諸相而於二法中現相莊嚴身了法性空寂如幻而生起所行無有盡導師如是現三世一切佛法身悉清淨隨其所應化普現妙色身。

　　化依中分四初四雙明能所依次一拂其能化心次一拂其所依體後一雙融自在亦拂能依今初初偈總明一多無礙依一總心變多王所於一實佛應化多端故無礙也次一相二無礙無相現相無二現二體絕能所故云無二相依身有是即二也然相二相對應成四句畧舉其一無二現二即於一現多乃至百千亦名二故次偈顯依性起起不異性故如幻無盡後偈從法身流舉三世佛以顯道同。

　　如來不念言我作如是身自然而示現未嘗起分別。

　　二拂能化心中謂如摩尼珠無私成事故。

　　法界無差別亦無所依止而於世間中示現無量身。

　　三一偈拂所依謂上無二無相法性法身即是法界法界本自無差亦無定有為化依止由無依無別故為依為別故下文云虛空雖無所依能令三千世界而得安住如空無色而能顯現一切諸色。

　　佛身非變化亦復非非化於無化法中示有變化形。

　　四一偈雙融自在言非非化者此有二義一假非化以遣化非謂是非化則上半約體絕待下半依體起用二不礙化故然真化無二融為一身不壞體用名依真起依真起者則報亦依真非謂三身獨一是化(非謂是非化者此一向是遮即拂跡入玄耳故昔人云我言非有者但言非是有非謂是非有如人夜見於杌謂之為人智者告言此非是人但非其心中計人愚人聞之便謂此杌是於非人非人即鬼故人執雖無鬼執即起故為惑耳故下釋云上半絕待則化與非化兩亡二不礙化故者即重釋亦復非非化此即以化遣於非化則上句非變化者即是真身故亦復非非化者有化用故前釋上半是體下半是用今此上半自具體用依於後義廣釋經文於中二先總明然約三身自有多義一法報合為真身應化合為化身二法身以為真身報應皆為化身今依此義故云非謂三身獨一是化)且依真起化畧有二門一開義二融合(且依真下第二開章別釋)初中真應各有二義真中一不變義謂雖化而常湛然初句顯之二隨緣義謂不守自性無不現故故云亦復非非化二約化中一無體即空義謂攬緣無性故云於無化法中二從緣幻有義故云示有變化形(初開義中言各二義者即真同真如化同依他各有二義更無別也如前已釋但前通相說真如依他今就佛身以說二義謂攬緣無性者則知報身亦緣成義)二融合中亦二義一真化別合二真化融通初中由真中隨緣即不變故是故亦真亦非真非真非不真名真法身化中體空即幻有故是故亦化亦非化非化非不化名為佛化身二融通者謂由真不變顯化體空此真不無化不有以為法身而不無化用以有化中空義故又由真隨緣顯化幻有此是化不無真不有以為化身而不無真理以有真中隨緣義故又由隨緣幻有不異不變體空故是故現化紛然未嘗不寂真性湛然未曾不化真化鎔融為一無礙清淨法界冝審思之(二融合等者真化別合者即真如上二義自合依他上二義自合耳各成四句且真中四者一真二非真三俱四泯以前二義易故不明又是合故不開但明後二化中二義亦然融通者即將真如二義與依他二義互相𠬧攝耳文有四節前二節明四義文絡相融三復融上二四真化鎔融下結成一味法界四中一取真如不變義與依他體空義合由在緣不變故顯體空體空即真如此即真理奪事故真不無不變體空即是真空化不有者依他全體空故二又由真隨緣下取真上隨緣與依他幻有合此即真理成事門故化不無以能成事故真不有舉體隨緣故又上二義第一合得事能顯理門故云不無化用以有化中空義故由化即空故能顯第二義中兼得事能隱理門故故云不無真理但隨緣耳又由下三總融上二以前別合中二義已融今復真化互合故)。

　　正覺不可量法界虛空等深廣無涯底言語道悉絕如來善通達一切處行道法界眾國土所往皆無礙。

　　第三二偈雙結釋中前偈結歸於體謂智㝠真境等法界故深無底等虛空故廣無涯皆絕言道為不可量後偈舉因釋成所以法界無礙者智行徧故。

　　爾時智幢菩薩承佛神力普觀十方而說頌言。

　　第五東北方於佛寂用之境決斷無礙故又智導萬行出生無盡故名智幢故。

　　若人能信受一切智無礙修習菩提行其心不可量。

　　頌中多歎如來應現出生無盡無礙之德十頌分二初一標章勸信信有修行之益。

　　一切國土中普現無量身而身不在處亦不住於法。

　　後九所信勝德於中分二初一總餘八別總中上半用而無盡下半寂而無住不著應處不住法體即本末雙寂也通為寂用無礙。

　　一一諸如來神力示現身不可思議劫算數莫能盡三世諸眾生悉可知其數如來所示現其數不可得。

　　別中二初二明無盡一一眾生前能現無盡身故眾生可知佛不可數。

　　或時示一二乃至無量身普現十方剎其實無二種譬如淨滿月普現一切水影像雖無量本月未曾二如是無礙智成就等正覺普現一切剎佛體亦無二非一亦非二亦復非無量隨其所應化示現無量身。

　　後六明無礙於中三初四一異無礙亦是本末無礙一法二喻三合四釋。

　　佛身非過去亦復非未來一念現出生成道及涅槃。

　　次一偈延促無礙。

　　如幻所作色無生亦無起佛身亦如是示現無有生。

　　後一偈性相無礙。

　　爾時寶幢菩薩承佛神力普觀十方而說頌言。

　　第六東南方菩薩以圓淨智照平等理不礙應現隨順一切如摩尼寶故名寶幢。

　　佛身無有量能示有量身隨其所應覩導師如是現佛身無處所充滿一切處如空無邊際如是難思議。

　　頌中多顯平等超世之德十頌分二前五總顯難思後五逈超時數前中初二正明前一超量現量後一超處徧處故出現品云譬如虛空徧至一切色非色處等如是難思雙結上二。

　　非心所行處心不於中起諸佛境界中畢竟無生滅如翳眼所覩非內亦非外世間見諸佛應知亦如是饒益眾生故如來出世間眾生見有出而實無興世。

　　後三展轉釋成初云何以難思若身若處非生滅心行之境故何以非心境佛自不起心故何以不起體無生滅故若爾何以現見次偈釋云病眼所覩取色分齊勿謂為實次疑云若爾豈無如來出現世耶次偈釋云自機見耳上三句以應就感眾生謂出末句既因物感出即非出名實不出故諸法無行經云如來不出世亦不度眾生眾生強分別作佛度眾生既無有出安有沒耶上三亦初一超心行次一超內外後一超出沒。

　　不可以國土晝夜而見佛歲月一剎那當知悉如是。

　　後五偈逈超時數而現時數於中初一偈結前標後國土結前處故。

　　眾生如是說某日佛成道如來得菩提實不繫於日如來離分別非世超諸數三世諸導師出現皆如是譬如淨日輪不與昏夜合而說某日夜諸佛法如是三世一切劫不與如來合而說三世佛導師法如是。

　　後四別顯超時初偈立宗上半牒妄情下半正立菩提是有法定不繫時是宗法次偈立三因一智無分別故二三世不遷故三體非有為之數故次偈舉同喻謂日體常明故不合昏夜後偈合結上半合下半結合中語倒若順應云一切諸如來不與三世合又若以超時現時為宗者則上宗中四句皆宗應云菩提是有法定不繫日隨機說日是宗法因云體非三世等不礙三世等故同喻云如日輪不合昏夜以山暎故說有日夜合云佛無三世以不應見機之所暎故而說三世是則上三句皆合下一句結(菩提是有法者因明䟽云前陳是有法後陳是法法與有法和合為宗言有法者由於前陳為所依故能有後陳故有法但是持自性法無有軌義後陳具二謂由不計時知是常法如無常知是有為等作初偈量云日體無分別不與昏夜合如來無分別不與三世合（菩提是有法定不繫時是宗法因云無分別故同喻如日輪與偈合之日體無分別等也）二約非世為因菩提是有法定不繫時是宗法因云體非三世故同喻如日輪以偈合云日不屬於時不與昏夜合佛非世法故不與三世合三約超諸[婁*殳]釋菩提是有法定不繫時是宗法因云非有為故同喻如日輪偈云日輪無出沒不與昏夜合如來非有為不與三世合又若以超時現時等四句皆宗者若依前釋上二句牒妄情今將上二句合在下半成經偈云如來得菩提實不繫於日而隨眾生說某日佛成道（菩提是有法定不繫日隨機說日是宗法因云體非三世不礙三世故同喻如日輪日體恒明隨映見昧不合昏夜佛體湛然隨機應已超三世說三世）故䟽云定不繫日隨機說日是宗法而出因云體非三世不礙三世等者等取無分別不礙分別非有為不礙有為合等可知（菩提是有法定不繫日隨機說日是宗法因云體無分別不礙分別故同喻如日輪日離分別隨時殊不合昏夜說昏夜佛無分別隨機應已離分別說分別菩提至宗法同前因云體非有為不礙有為故同喻如日輪日非有念隨時殊不合昏夜說昏夜佛非有為）隨機殊已超有為說有為若作偈五言云日明映山故無時說晝夜佛體不礙用常住說三世七言云日體恒明隨映殊不合昏夜說昏夜佛體湛然隨機應已超三世說三世對上三因亦應云日離分別隨映殊佛無分別隨機應皆可意得)。

　　爾時精進幢菩薩承佛神力普觀十方而說頌言。

　　七西南方勤觀如來真應皆同故能平等隨順一切眾生名精進幢。

　　一切諸導師身同義亦然普於十方剎隨應種種現。

　　十頌顯此同義文分為二初一總標餘九別釋前中上半正標下半略顯同相言身同者三身十身皆悉同故義亦然者此含多意一且約三身體依聚義無不同故所覺能覺覺他同故又義名所以所以得名佛者正覺真智力無畏等無不具故得名為佛佛佛皆然故義同也又應用利樂無不同故故攝論第十云諸佛法身應知恒時能作五業等二十一種功德之中名為逮得一切佛平等性所依意樂作業無差別故(義亦然者下出三意一釋三身及與佛義體即法身依是報身聚是化身所覺下所覺是法身能覺是報身覺他是化身又義名所以者明成佛所以即具眾德故問明云十方諸如來同共一法身一心一智慧力無畏亦然諸佛法身者即應化法身言五業者攝論云第一救濟有情災橫為業於暫時見便能救濟盲聾狂等諸災橫故二救濟惡趣為業拔諸有情出不善處置善處故三救濟非方便為業令諸外道捨非方便求解脫行置於如來聖教中故四救濟薩遮耶見為業授之能超三界道故五救濟諸乘為業拯拔欲趣餘乘諸菩薩及不定性諸聲聞等安置善處令修大乘行故於此五業應知諸佛業用平等若梁攝論當第十五二十一下指上品所依智等三事佛佛平等無性亦明是利他德)二約十身釋義同者皆通三世間彼此互望無差別故種種利樂居然是同此有三因一行海齊滿二大願齊具三同一法性故非唯相似亦一即一切互相融故餘如問明品說。

　　下半同相略舉應用同以應即真故非應之外別明法身是同然普有二義一約諸佛謂無有佛不徧十方故二約一佛謂無一方而不現故。

　　汝觀牟尼尊所作甚奇特充滿於法界一切悉無餘佛身不在內亦復不在外神力故顯現導師法如是隨諸眾生類先世所集業如是種種身示現各不同諸佛身如是無量不可數唯除大覺尊無有能思議。

　　後九別釋中分二先四頌正釋後五頌轉釋前中初偈釋前普於十方無餘二義一無處不徧故二一切皆佛身故諸佛本師二頌影略次偈釋前現義謂有感方現故云非內神力能現故云非外次偈釋前隨應種種義一隨物類則十法界等萬類殊應二於一類中隨其先業各見不同如金色塗灰等後偈釋前身同之義結成難思佛身皆同無數量故唯除大覺者佛佛同證故。

　　如以我難思心業莫能取佛難思亦爾非心業所現如剎不可思而見淨莊嚴佛難思亦爾妙相無不現譬如一切法眾緣故生起見佛亦復然必假眾善業譬如隨意珠能滿眾生心諸佛法如是悉滿一切願無量國土中導師興於世隨其願力故普應於十方。

　　後五轉釋中從後向前釋上四偈前四兼喻後一唯法於中初二釋第四無能思義一以我為喻謂如妄計之我本無所有故不可思此以妄計情有理無非聖智境以況法身理有情無非下位測後偈以剎為喻喻雖絕相難思而不礙相次一偈釋第三隨業異現所以要隨業者同一切法必假緣故此以總喻別次一偈釋第二非內外義如珠現物雖非內外能滿物心後偈釋充滿法界義所以能滿者本願普周故。

　　爾時離垢幢菩薩承佛神力普觀十方而說頌言。

　　第八西北方菩薩真如體淨能成白法復淨世間故名離垢(真如體淨第八廻向中義復淨世間即今偈意)。

　　如來大智光普淨諸世間世間既淨已開示諸佛法設有人欲見眾生數等佛靡不應其心而實無來處。

　　十頌多歎如來淨德前六淨他後四自淨前中前二總明後四別釋今初前偈智淨妄惑既寂真智不無開示無我知見性相故名為法後偈身淨謂拂應顯真(妄惑既寂等者揀異斷空開示已下即法華開示悟入意也)。

　　以佛為境界專念而不息此人得見佛其數與心等成就白淨法具足諸功德彼於一切智專念心不捨導師為眾生如應演說法隨於可化處普現最勝身佛身及世間一切皆無我悟此成正覺復為眾生說。

　　後別釋中前二釋第二偈後二釋初偈前中初偈正明欲見諸佛應專佛境隨念隨現故名心等又了心境即佛真性迷則不知念則便現次偈轉釋專念之義無漏具德故能專念(隨念隨現者此有二意一隨念多少佛亦等之如稱一口有一化佛等二隨念淺深佛應稱之見有優劣又了心境下約觀心釋即心即佛之義耳)後二中前偈釋普淨世間說法現身而能淨故後偈釋開示佛法示其所悟二無我故。

　　一切人師子無量自在力示現念等身其身各不同世間如是身諸佛身亦然了知其自性是則說名佛如來普知見明了一切法佛法及菩提二俱不可得導師無來去亦復無所住遠離諸顛倒是名等正覺。

　　後四自淨中初一已淨差別之用後三內淨三德一見性成佛自開法身稱性現應次偈無得成佛自開般若佛法所覺菩提能覺必能所相因故俱叵得無所得者則得菩提後偈離妄成佛自開解脫不動無住故妄倒斯寂名真解脫。

　　爾時星宿幢菩薩承佛神力普觀十方而說頌言。

　　第九下方菩薩解佛徧應法界之身而不離法性若彼星宿粲然羅空不可縛著故以為名。

　　如來無所住普住一切剎一切土皆往一切處咸見佛隨眾生心普現一切身成道轉法輪及以般涅槃諸佛不思議誰能思議佛誰能見正覺誰能現最勝。

　　十頌顯佛此德分為三別初三總顯即體之應次六別釋體應自在後一拂去自在之迹前中初偈約處顯身之徧謂法性身則無所住約自受用則無所不住名為普住約他受用及變化身有感則往故云一切土皆往若約十身無處非佛故云一切處咸見(謂法性身者此初一偈上三句約四身說徧第四句約十身說徧此十身正說眾生國土等十身故則有虛空處即虛空身有國土處即國土身等故無非佛身矣)次偈約機顯身之多故云一切及八相事皆由物感後偈結歎難思初句總標下三句顯相二句約感不能思思惟約心見通心眼下句約應難思云誰能現。

　　一切法皆如諸佛境亦然乃至無一法如中有生滅眾生妄分別是佛是世界了達法性者無佛無世界如來普現前令眾生信喜佛體不可得彼亦無所見。

　　次六別釋中初三順釋後三反釋今初初偈釋前誰能現義謂現即同如無生滅故次偈釋前誰能思義謂起心而思是妄分別有依有正法性之中能所斯寂後偈釋前誰能見義謂能應隨緣體本自無能感之機竟何所見。

　　若能於世間遠離一切著無礙心歡喜於法得開悟神力之所現即此說名佛三世一切時求悉無所有若能如是知心意及諸法一切悉知見疾得成如來。

　　後三反釋中謂由無思見等方能思等則反顯前有思見等不了佛境於中初偈無思思要無著無礙故次偈無現現神力之現體即虛故後偈明無見見躡前無所有為見前稱實之見非唯見佛亦得疾成。

　　言語中顯示一切佛自在正覺超語言假以語言說。

　　三一偈拂自在之迹者上明自在尚假言詮正覺超言故拂言迹超言亦假應忘契之。

　　爾時法幢菩薩承佛神力普觀十方而說頌言。

　　第十上方菩薩知真實之法普入法界則所修行皆無分量故名法幢知法名佛故先讚見佛之益。

　　寧可恒具受一切世間苦終不遠如來不覩自在力。

　　十頌雙顯佛法難聞於中分二前四讚佛勸人聞見後六讚法勸物聞求前中初一正令甘苦近佛。

　　若有諸眾生未發菩提心一得聞佛名決定成菩提若有智慧人一念發道心必成無上尊慎莫生疑惑如來自在力無量劫難遇若生一念信速證無上道。

　　後三釋其所以畧舉三事初偈聞名益次偈發心益後偈生信益既受苦得聞成斯勝益受樂不覩不免長淪故應甘苦而近佛也。

　　設於念念中供養無量佛未知真實法不名為供養若聞如是法諸佛從此生雖經無量苦不捨菩提行一聞大智慧諸佛所入法普於法界中成三世導師雖盡未來際徧遊諸佛剎不求此妙法終不成菩提眾生無始來生死久流轉不了真實法諸佛故興世諸法不可壞亦無能壞者自在大光明普示於世間。

　　後六中已遇良醫復須法藥於中初二由聞實法能成行法前反後順次二由聞理智成於果法前順後反後二以感應釋成前偈佛興由生迷實後偈說法示於真實不動真際建立諸法則性不可壞不壞假名而說實相則相不可壞斯則天魔外道等皆法印故無能壞餘如十藏品上十菩薩之偈應以六相圓融(上十菩薩下總結言六相者一總顯佛德二別則十種德殊三同則同明佛德四異則十德互望不同五成則共成佛德六壞則各住自性)所以偈後無結通者為顯法界兜率讚德異故猶彼處處文殊偈偈各別顯佛德無盡故(所以偈後下彰無結意此後一段前二會無此後例前亦是三賢之最後故)。

大方廣佛華嚴經疏鈔會本第二十三之一

　　音釋

　　膝輪

　　(膝息七切脛頭節也膝輪謂脛膝之中也)。

　　闡

　　(齒善切顯明也)。

　　沃

　　(烏酷切溉灌也)。

　　殄

　　(徒典切滅也)。

　　叵

　　(普火切不可也)。

　　柂

　　(待可切正船木也)。

　　櫓

　　(郎古切進舟具也似槳而長)。

　　軌

　　(居洧切法也)。

大方廣佛華嚴經䟽鈔會本第二十三之二　土九

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　十廻向品第二十五

　　初來意者當會序分已彰正宗宜顯故又已總示所依佛智次別顯能依行位故次來也。

　　二釋名者廻者轉也向者趣也轉自萬行趣向三處故名廻向廻向不同有其十種然十之別名本分當釋廻向通稱今當重明隨境所向義有眾多以義通收不出三處謂眾生菩提及以實際上二皆隨相實際即離相。

　　開三為十一廻自向他故初廻向云若有善根不欲饒益一切眾生不名廻向。

　　二廻少向多故下文云善根雖少普攝眾生以歡喜心廣大廻向又云隨一善根普以眾生而為所緣乃名廻向。

　　三廻自因行向他因行故第三廻向云菩薩以諸善根廻向佛已復即以此善根廻向一切菩薩所謂願未滿者令得願滿心未淨者令得清淨。

　　四廻因向果此復二種一向自果下文云修諸善根廻向阿耨菩提故深密瑜伽梁攝論等大同此說二廻向他果第三廻向云願以我今所種善根令諸佛樂轉更增勝故(故深密等者深密第四觀自在菩薩白佛言何因緣故波羅蜜多名波羅蜜多佛告觀自在五因緣故一無染著二無顧戀三無罪過四無分別五正廻向乃至云正廻向者謂以如是所作所集波羅蜜多廻求無上大菩提果是也言瑜伽者即三十七云云何菩薩無倒廻向謂諸菩薩三門積集所有善根即善修事業一方便善巧二饒益於他三去來今世一切攝取以純一味淨妙信心廻求無上正等菩提終不用此所集善根希求世間餘果異熟唯除無上正等菩提梁攝論第十云由般若廻向前六度為得大菩提故施等無盡故般若能引方便又釋方便波羅蜜中云內欲為利益諸眾生故所作善根功德悉廻向無上菩提言等者無性世親皆同此說無性釋云若以此善根求無上正等菩提者為證無上佛菩提故世親釋云所有善根皆悉廻向無上菩提作諸有情一切義利釋曰以文易故䟽但略指)五廻劣向勝謂隨喜凡夫二乘之福廻向無上菩提故。

　　六廻比向證經文非一(六廻比向證者以文多故䟽不別指若取現證即前第三中心未淨者令得清淨清淨即淨心地淨心地即初地未淨即比是廻他比令他得證亦是自比令他得證等)七廻事向理故不壞廻向云與諸法性相應廻向入無作法成所作廻向第六廻向云永離依處到於彼岸故名迴向永絕所作至於彼岸故名迴向。

　　八迴差別行向圓融行故如第九迴向廣說(八廻差別等者初列懺悔等五門善根為差別善根一一廻向中皆願成普賢圓融行故)九迴世向出世故下文云所有善根皆悉隨順出世間法教化成熟一切眾生心常迴向出世之道第六迴向云永出諸蘊到於彼岸故名迴向等。

　　十迴順理事行向理所成事故廣如第八迴向所說(十廻順理事等者謂初積集資糧位中雙順事理即志求大乘勇猛無畏等事行植般若德本深心不動心寶成就等即順理行言向理所成事者謂百門真如況所成行即理所成也)前十義中初三皆迴向眾生次三皆迴向菩提次二迴向實際後二義通於果及與實際若依總云十迴向即帶數釋若準梵本晉經皆云金剛幢菩薩十迴向品則人法雙舉或人之法法之人人有法通二釋也。

　　三宗趣者以無邊行海順無盡大願為宗成就普賢法界德用為趣。

　　爾時金剛幢菩薩承佛神力入菩薩智光三昧。

　　四釋文者文有十分一三昧分二加分三起分四本分五說分六瑞應分七結通分八證成分九偈讚勸修分十校量功德分初中金剛幢入者是眾首故表歸向高出等義故不異名說承佛神力彰入定緣入菩薩智光三昧者顯所入名揀異果定故云菩薩智即是體謂根本智光有三義一是證智前相如明得定等此約寄位在賢終故二光即根本智用對治無明故如大乘光明定等三光即後得了所緣故二智無礙朗照法界此約剛幢自體釋也。

　　入是三昧已十方各過十萬佛剎微塵數世界外有十萬佛剎微塵數諸佛皆同一號號金剛幢而現其前。

　　第二入是下加分有三一總顯能加二辨加所為三正顯加相今初有二一明佛現二明讚善今初有五一標所因謂入是三昧已故十住中云以三昧力二十方下佛來近遠三有十下佛數多少上二顯位過行故云十萬四皆同下顯佛名同五而現下正明佛至餘如前說。

　　咸稱讚言善哉善哉善男子乃能入此菩薩智光三昧善男子此是十方各十萬佛剎微塵數諸佛神力共加於汝亦是毗盧遮那如來徃昔願力威神之力及由汝智慧清淨故諸菩薩善根增勝故令汝入是三昧而演說法。

　　二咸稱讚下明佛讚善於中初標稱善次別歎得定後顯得定所因先別顯五因一伴佛神力二主佛宿願三主佛現威四說者智淨五聽者善根十住無聽者善根十行缺說者自力此則具二理應徧具而影略者表住初自悟行則捨己利他今則悲兼自他俱無障礙故也所以要此五力者因果主伴皆具足故謂法因久遠願遂將化故主伴加威非器不傳明因主自力非感不應顯因伴善根餘之差當如第三會後令汝下結前生後(因果主伴者因主即金剛幢力因伴即聽者善根果主即遮那二力果伴即十方佛加謂法因下出五因之由法因久遠願遂將化是遮那本願主伴加威即及威神力為主加威十方佛加為伴加威)。

　　為令諸菩薩得清淨無畏故具無礙辯才故入無礙智地故住一切智大心故成就無盡善根故滿足無礙白法故入於普門法界故現一切佛神力故前際念智不斷故得一切佛護持諸根故。

　　第二為令下辨加所為有二十二句分二前二十一別明所為後一結為所屬前中初十標所成後十一明所作亦猶十地前十自利後十利他(亦猶十地者自利即同所成利他即同所作)。

　　前中初九內德後一外加謂得佛護持信等根故前中前八橫具諸德後一豎繼不斷從前所成明記決斷故前中前七法體後一大用佛神力者非神境通離世間品神力神通義有異故通謂無壅力謂幹能通多就外力多約內就前七中前六別明後一總說謂一門之中具於多門總攝福智重重無盡名普門法界故就前六中前五所具後一離過謂所具福智不與二礙有漏相應故前五中前四智慧後一福德就智慧中前三自分後一勝進住佛智故就自分中前二說教後一入證謂入緣起法界相即自在智故前中無畏則於緣無懼辯才常說不斷上來從後攝疊已釋所成。

　　以無量門廣說眾法故聞悉解了受持不忘故攝諸菩薩一切善根故成辦出世助道故不斷一切智智故開𤼵大願故解釋實義故了知法界故令諸菩薩皆悉歡喜故修一切佛平等善根故護持一切如來種性故。

　　二以無量下明其所作於中初一總謂廣說故後十別於中初一約法次三約位一攝地前二安地上三照佛果次三約修一令開𤼵十向大願二令解實際三令知迴向廣大與法界等後三約人一稱根令喜二喜故學三世佛迴向三救護一切眾生故不斷佛種。

　　所謂演說諸菩薩十廻向。

　　後一總結所屬者謂若說十向前益皆成故加所為即說所為六相融攝如理應思然約行布地約說地此為迴向故與下不同況彼義皆次第今復反此(然約行布下結釋明非全取十地中義以釋今文故䟽上云亦猶十地猶者如也但云如彼二利其中旬義則全不同言地約說地此約廻向者彼云如實說菩薩十地差別相故此云所謂說菩薩十廻向居然自別況彼義者彼中次第顯於地前地上等謂彼云緣念一切佛法故修習分別無漏法故此即地前次經云善選擇觀察大智光明巧莊嚴故即是見道次經云善入無量智門故下六句辨修道此句寄從二地至七地次下五句寄入八地至佛地則自淺至深地前地上見修究竟次第不亂故今則反此者明不依彼次如今經文無彼地前地上見修等次文之與義俱不全同故但可云如彼不可依彼次第釋也上之十句所成亦然但可類耳)。

　　佛子汝當承佛威神之力而演此法得佛護念故安住佛家故增益出世功德故得陀羅尼光明故入無障礙佛法故大光普照法界故集無過失淨法故住廣大智境界故得無障礙法光故。

　　第三佛子下正顯加相於中三初語業勸說以增辯二意業冥加以益智三身業摩頂以增威今初口加承語便故文有十句初總餘別總云說此法者有二種力一者他力如經得佛護念故此亦名果力亦名增上緣力二者自力即下八句亦名因位力亦是因緣力是故此法要自他因果親踈融合方得有說自力八中初三明有作淨法力一總謂既住佛家理宜宣法以行家業下二別一長無漏功德二入總持智慧故在佛家次二句無作淨法力一離所淨障謂無二障礙二得所淨智謂事理普照後三顯身淨力即三種盡一二乘不同盡謂雙集悲智離於捨悲入寂過失故二菩薩盡謂離心意識唯依大智法身境故三者佛盡無障礙智是佛法故(初三明有作者此亦取論勢而句多少所用不同彼十句中初總餘別別中初句他力下八自力自力中初一句有作善法淨經云普淨法界故次一句教化眾生淨經云普攝眾生故餘有六句皆名身淨攝為三種盡等今則有作有三句無作有二身淨有三又闕教化眾生者以依次無故攝在初有作淨中而言四淨者以因中有四義故一有力能作二無力不作三具二能引生四泯攝前三稱理成德如次配前四淨餘廣如彼以句開合不同亦可類取)此是地前有三盡者一圓教普賢位融攝故二約金剛幢內德位已極故又前加所為中住行但有十句正口加中唯有一句今並過前者表位增故隣於地故多同地經(又前加下亦辨三賢望於十地事須差別不可全同也)。

　　爾時諸佛即與金剛幢菩薩無量智慧與無留礙辯與分別句義善方便與無礙法光明與如來平等身與無量差別淨音聲與菩薩不思議善觀察三昧與不可沮壞一切善根廻向智與觀察一切法成就巧方便與一切處說一切法無斷辯。

　　二爾時下意加中二先正明加相二何以下釋偏加所以前中十句初總餘別然此十句大同地經唯五六前却餘如彼次(然此十句者比前諸叚彼不全同今為大同既唯一句前却故得全引彼釋所以此多同者以與智辨令其有說則得大同前就所說故小異耳此中十句須觀下十地經䟽不可具引隨要略引)後別中一不著辯才說法不斷無留礙故二堪辯才以善淨堪智有四種謂緣法作成故云分別句義三任放辯才說不待次言辭不斷處處隨意不忘名義故云無礙法光忘不隨意則有礙故四即第五不雜辯才三種同智常現在前者慧身平等知三相故故彼云與徧至一切處智五即第四能說辯才有淨音故六教出辯才靜鑒雙流故七不畏辯才智不可壞何有畏哉或六七前却思之八即無量辯才謂一切法智隨順宣說修多羅等六種正見故九即同化辯才得一切佛無畏身等三種教化隨所度者顯示殊勝三業神變化故(三種智者即自相共相及不二相自相者色心等殊同相者同無我等不二相者即一實理也或六七前却者六即不畏辨才以經云不思議善觀察三昧同彼如來無所畏故七是教出辨才以不可沮壞一切善根是教出故大同地經成道自在力故六種正見者一真實智正見二行正見三教正見四離二邊正見五不思議正見六根欲正見)。

　　何以故入此三昧善根力故　爾時諸佛各以右手摩金剛幢菩薩頂　金剛幢菩薩得摩頂已即從定起。

　　次釋偏加及爾時下身加并第三金剛幢下起分並如前後說。

　　告諸菩薩言佛子菩薩摩訶薩有不可思議大願充滿法界普能救護一切眾生所謂修學去來現在一切佛廻向。

　　第四告諸菩薩下本分中分二先總顯體相後佛子菩薩摩訶薩廻向有幾下別示名相今初若直就經文應分為三初句總標願體難思希求名願即具攝普賢無盡願海深廣難思二充滿下顯難思相謂體充法界故難思議用普救護故稱為大又約體深不思議約用廣不思議又深廣無礙名不思議又體相用三並充法界隨所徧處無不救護實難思議三所謂下釋成難思以行同佛故(二充滿下釋第二句自有四義一以體釋不思議以用釋大二雙約體用釋不思議三體用雙融釋不思議四約三大相融釋不思議)然總論品內一一難思別示其相略申十種一體深二用廣如上已辨三攝德無盡四出生眾行五餘不能壞此三充滿法界中攝六都不自為七忍苦無倦八背恩不轉九逆順多端十盡窮來際此五普能救護中攝此之十句一一超於言念皆不思議。

　　故收前後有三種體一所依體即智光三昧二約尅性即上大願三約總含通有六法一定二智三願四悲五所依法界六通慧作用即不思議解脫以為體性而圓融無礙為廻向體。

　　若取論勢亦初句是總下三句別一充滿法界即是勝願以是一切佛根本故二普救一切即是大願順作利益故三所謂學佛迴向是不怯弱願決定入佛大願故亦未入地故無觀相及真實願大悲增故加前行住大願利益而住行中有無常愛果因今此缺者大悲既增惟願救護不欲自求菩提果故。

　　佛子菩薩摩訶薩廻向有幾種。

　　第二別示名相文分四別一舉名徵數。

　　佛子菩薩摩訶薩廻向有十種三世諸佛咸共演說。

　　二佛子下標數顯勝諸佛共說故三何等下徵數列名四佛子是為下結數引證。

　　何等為十一者救護一切眾生離眾生相廻向二者不壞廻向三者等一切諸佛廻向四者至一切處廻向五者無盡功德藏廻向六者入一切平等善根廻向七者等隨順一切眾生廻向八者真如相廻向九者無縛無著解脫廻向十者入法界無量廻向。

　　三中先徵後列十廻向義略以五門分別一釋名二義相三體性四定位五行法差別。

　　初中先總名已見品初後別名今當略釋然通相而辨有其二意一廻向二字皆是能廻之願救護等名皆是所廻之行故皆依主受名二救護等名皆廻向之別相廻向二字皆別相之通名當名相望救護等即廻向若互相揀是救護之廻向非不壞之廻向則通依主隨其義便不可局定第一救護等者大悲廣濟名為救護一切眾生大智無著故云離眾生相即是廣大不顛倒心廻向是行謂以善根廻成救生離相之行故名廻向從所向立名故下文云願此善根普能饒益一切眾生明知救護非是所廻自以十度為所廻向耳又唯以離眾生相為能廻者則廻向中無隨相也將墜者護已墜者救救令脫苦護令息惡並以善根願能成此二於三寶等得不壞信以此善根用將廻向三學三世佛所作廻向名等諸佛四菩薩令其善根至一切處五由廻向故能成無盡功德之藏六順理修善事理無違入於平等七以善根等心順益眾生八善根合如以成廻向九不為相縛不於見著作用自在故名解脫如不思議解脫等十稱性起用謂以法界善根廻向法界故至隨文中當更開顯(即是廣大者四心之二至第八廻向當引釋救護眾生即廣大心離眾生相即不顛倒心上釋救護等竟廻向是行下以第一別名對總廻向以辨得名明知下結彈古義以救護言為所廻向故將墜下別釋救護一字第二不壞廻向從所廻善根得名三通能所廻悉皆等佛四從所廻向立名五從所成德六從所廻七通能所八通能所善根皆同如故九從能廻向心得名十亦通能所廻及所向法界立名)第二顯義相者先別後通別中前七隨事行後三稱理行前中初一悲智不住明行本次四明行相於中一者起行心堅二約佛辨廣三約法顯徧四約德顯多下二行成一智行成二悲行成後三中一正與理合顯體深廣二明依體起無方大用三顯體用無礙圓明自在二通論一一中皆有三種迴向謂以善根迴向眾生菩提實際此三各有二義故成迴向一以菩薩善根必由眾生而成是眾生之分故還向彼由餘二成餘二流故菩提分故稱實際故法爾向彼二凡是菩薩必為度生不爾同二乘故必求無上菩提是家法故不爾同凡小故必證實際背無明故照二空故所以要須三者義乃無邊略申十意謂依三法故滅三道故淨三聚戒顯三佛性成三寶會三身具三德得三菩提證三涅槃安住三種祕密藏故一依三法者謂真性觀照及與資成即起信論體相用也實際依體菩提依相眾生依用二滅三道者見苦實際方能滅苦照煩惱空即得菩提迴結縛業為利生業三淨三聚者謂向實際故律儀離過向菩提故廣攝眾善向眾生者即是攝也四顯三佛性者實際正因菩提了因向眾生者即是緣因五成三寶者實際成法菩提成佛向彼眾生成同體僧六會三身者謂法報化七具三德謂斷智恩八得三菩提謂實相菩提實智菩提方便菩提菩提樹下示成佛故九證三涅槃者謂性淨涅槃圓淨涅槃方便淨涅槃謂薪盡火滅若依地論唯有上二者則真極之成寧殊示滅菩提亦爾上四皆如次配迴向實際菩提眾生可以意得十安住三種祕密藏者由向實際則住法身佛以法為身清淨如虛空故由向菩提能成般若菩提朗鑒居極照故由向眾生能成解脫自既無累令他解脫隨機應現亦無礙解脫也以斯十義立三迴向若立三種菩提之心亦依此十又此十內舉一為首展轉相由又此三者成二行故向實自利向生利他菩提通二又向實護煩惱向生護小乘菩提通二護又為成悲智智照理事故有三也又隨舉悲智亦具此三悲中三者令彼眾生知其實際同證菩提故智中三者照生相盡即同實際證菩提故又此三者其必相資一即具三方成其一一為證實際故迴向眾生以化眾生成其自利斷障證實故亦向菩提速證菩提具一切智斷於二障方窮實故二為救眾生故迴向實際速證實際於惑自在方能化故故淨名云若自有縛能解彼縛無有是處亦向菩提速證菩提方能廣利故地經云欲度眾生不離無障礙解脫智三為得菩提故迴向眾生不化眾生不證果故亦向實際不證實際豈得菩提故此三事相資成立非唯三事自互相資隨一一事具攝法界德用即入無礙方名真實迴向三事(此三各有二義者第二成三之因言必由眾生者若無眾生菩薩不修行故即由上義故此修善屬於眾生是彼之分如父資財而子有分言餘二流故者同上必由眾生而成為菩提故為實際故而修其善即是二流菩提分故下同上是眾生之分一切萬行皆菩提分分亦因義皆稱實物即實際分二凡是菩薩下前就境明此就人說又前以人從法此則攝法從人又前是順釋此是反顯一依三法者下釋也三法即智論意亦三般若及三大也文中但出三大真性實際即實相般若觀照即觀照般若資成即是眷屬般若以不同三般若名又不攝五名故畧不配二滅三道即三雜染謂煩惱道業道苦道也三淨三聚者故法集經云若菩薩捨於三聚迴向之心菩薩不應與彼共住四顯三佛性即涅槃意以第一義空是正因性故了因雖通萬行成於菩提究竟了故了了見佛性故緣因亦通萬行成於菩提今以菩提照了故以向生為緣五成三寶諸佛所師所謂法也以法真常體性離故以眾生同體故我向之次四但列不釋下但云如次配之六法身即所證之實際故報身即巧證菩提故化身為眾生故七證實無惑故為斷德菩提是智化生是思不在言也八言實相菩提者下經云譬如世界有成壞而其虛空不增減一切諸佛成菩提成與不成無差別合中上句即實智菩提下句即實相菩提淨名云菩提者不可以身得不可以心得寂滅是菩提滅諸相故等若依地論下結彈地論地論但說性淨及方便淨即真淨今明真淨即圓淨萬德俱圓相累俱寂故云圓淨迹盡雙樹機盡應移故是方便淨十安住三種下此義深難又復最後故偈釋之釋解脫中具有三義一自解脫二解脫他若自有縛能解他縛無有是處三化眾生即作用解脫餘如前後說若立三種下例釋先例三菩提心即起信云信成就發心者發於三心一直心正念真如法故即向實際二者深心樂修一切善行故即向菩提三者大悲心救護一切苦眾生故即向眾生則亦明此十而成彼三又此十內下展轉相成成百)第三體性者有總有別總如前說謂大願等別在說分隨位顯之。

　　第四定位者若約資糧等五諸說不同一云此迴向位是修大乘順解脫分資糧位終從十信來皆資糧故十迴向後別立加行故莊嚴論說行盡一僧祇長養信令增上增上修達分善根又成唯識第九云初無數劫福智資糧順解脫分既圓滿已為入見道住唯識性復修加行雜集十一亦同此說有云此十迴向是加行位復有二說一云四順決擇分中是後二攝謂十解為煖十行為頂前九迴向為忍第十迴向為世第一法成唯識云此四善根亦勝解行攝此文為證雖不分明玄奘三藏意存此釋一云四加行中世第一攝故真諦翻攝大乘云如須陀洹道前有四方便菩薩亦爾有四方便謂四十心若依此釋則無五位地前四十心皆加行故餘約四位十三住等並如十住品明上來多是大乘初門接引二乘擬議彼立四善根故有說三賢總為趣聖方便不分資糧加行遠近此據終說有言一切行位都不可說此約頓顯真性而說若依當部一位之中頓攝諸位不礙前後而位滿處即是因圓約圓教說然與前教相叅應成四句一唯約相如前諸教二唯約自體如前頓說三以體從相四以性融相此二即當今文謂以性隨相性不差而位歷然以性融相相不壞而常相即故下一一位中具一切位非但融因亦常融果融果之因方是真因(莊嚴論說即第七論偈云行盡一僧祇長信令增上眾善隨信集亦具如海滿長行釋云若諸菩薩行行來一阿僧祇劫爾時長養於信方至上品於信增時一切眾善隨信聚集亦為具足如大海水湛然圓滿次引唯識成上莊嚴後引雜集轉證唯識及上二文雜集論云云何菩薩依瑜伽地方便修行證無所得（問也）謂諸菩薩已善積集福德智慧二種資糧已過第一無數大劫此結前也聞已隨順通達真如契經等法如理作意發三摩地等五位之義十住畧明廣在十地今但定位是資糧位信至迴向皆資糧故有云下二明是加行四加行義亦如初地然有二釋前釋即三藏意此文為證下以但云四是勝解行攝勝解行位即通指地前設四加行在迴向後豈可亦是勝解行攝以四善根未入地故一云四加行等者即真諦意雜集亦云願樂行人自有四種謂十信十住十行十迴向為菩薩聖道有四方便或有四人如須陀洹道前有四種方便此四十人名願樂行於第一阿僧祇修得圓滿亦於地前無別加行故䟽結云則無五位餘約下二畧指而言等者彼有十門故一約五位二約四住三約十二住四約十三住五約十三法師六約五忍七約五十二位八約四十二賢聖九約六種性十約四十二位圓融兼第九中含於楞伽無復次位並指如前)第五行法差別者行隨位別亦有圓融及寄法差別若對前教亦成四句準位應知有以十向配於十度隨勝受名雖位位所迴皆具諸度以名收之亦有理在(第五行法差別中先正釋圓融則一迴向行具攝諸迴向行二行布如向所釋別名義中有以十向配於十度者即北京李長者意以名收之亦有理在者一救護眾生離眾生相似施二不壞似戒三等佛似忍四至一切處似進進故周徧五無盡功德藏似禪禪攝德故六隨順堅固順般若故七等隨順眾生同方便故八真如相似大願故九無縛著似力故十法界似智入故欲顯多途不壞行布四十位中多分相似故為此[(冰-水+〡)*ㄆ]而一一位中多列諸度又如第六廣說於施故非正義故云亦有理在)。

　　佛子是為菩薩摩訶薩十種迴向過去未來現在諸佛已說當說今說。

　　四結數引證可知。

　　佛子云何為菩薩摩訶薩救護一切眾生離眾生相迴向。

　　第五佛子云何下說分說十迴向為十叚一一段中皆先長行後明偈頌長行中各二初位行後位果有不具者至文當知位行中各三初牒名徵起二依徵廣釋三依釋結名文處可見今初迴向文缺位果於位行中先牒名者具如本分又本業云常以無相心中常行六道而入果報不受而受諸受迴易轉化故名救護等(又本業云下初標以空涉有即先明離眾生相後救護眾生也言不受而受諸受者受即五陰及與六受由了無相故不受諸法為物現在見聞覺知故而受也又已超五陰現生五陰也故淨名云以無所受而受諸受未具佛法亦不滅受而取證也迴易轉化者救護非一故)。

　　佛子此菩薩摩訶薩行檀波羅蜜淨尸波羅蜜修羼提波羅蜜起精進波羅蜜入禪波羅蜜住般若波羅蜜大慈大悲大喜大捨修如是等無量善根。

　　二廣釋中二先明所迴善根後修善根時下正明迴向今初古人名此以為行體若順前名救護眾生是悲離眾生相為智則以悲智為其行體以是初行故將總體以為別體若以為欲迴向故修諸善根即彼善根亦得稱體古義依此(以是初行下通妨妨云何以將總體為別體)。

　　修善根時作是念言願此善根普能饒益一切眾生皆使清淨至於究竟永離地獄餓鬼畜生閻羅王等無量苦惱。

　　後正明迴向中二先明隨相迴向後我應如日下明離相迴向前即迴向眾生及與菩提釋救護眾生後即迴向實際釋離眾生相前中二先總明令物離苦至究竟菩提即雙明慈悲及二迴向。

　　菩薩摩訶薩種善根時以己善根如是迴向。

　　後菩薩摩訶薩下別顯文分為四一利樂救護二佛子菩薩於非親友下受惱救護三佛子菩薩見諸眾生下代苦救護四佛子菩薩以諸善根正迴向下逈拔救護初中三一總標二我當下別顯三佛子下總結今初晉無菩薩等言而有復作是念之語彌顯前已迴向。

　　我當為一切眾生作舍令免一切諸苦事故為一切眾生作護悉令解脫諸煩惱故為一切眾生作歸皆令得離諸怖畏故為一切眾生作趣令得至於一切智故為一切眾生作安令得究竟安隱處故為一切眾生作明令得智光滅癡暗故為一切眾生作烟破彼一切無明暗故為一切眾生作燈令住究竟清淨處故為一切眾生作導師引其令入真實法故為一切眾生作大導師與其無礙大智慧故。

　　二別顯中文有十句初離苦果二離苦因三通因果五怖畏中含三道故上三通於深淺後七唯約究竟四得菩提五得涅槃六滅煩惱之源根本不覺若滅此者如天之大明七滅所知之闇故云一切無明即觸事不了者若滅於此如人執炬委悉而照八令得解脫故涅槃云澄渟清淨即真解脫已脫重昏故云燈也九令證法身故言真法十令成般若無二礙智亦是權實無礙之智(五怖畏中含三道者惡道怖畏苦也惡名是煩惱大眾威德是業若舉其因五皆煩惱又死及不活煩惱為因餘少功德即是業也根本不覺者即起信文即最初無明)。

　　佛子菩薩摩訶薩以諸善根如是廻向平等饒益一切眾生究竟皆令得一切智。

　　三結中以前十句有通淺深故令究竟得一大事(一大事義已如初會)。

　　佛子菩薩摩訶薩於非親友守護廻向與其親友等無差別何以故菩薩摩訶薩入一切法平等性故不於眾生而起一念非親友想設有眾生於菩薩所起怨害心菩薩亦以慈眼視之終無恚怒普為眾生作善知識演說正法令其修習。

　　第二受惱救護中二先明受惱之相後佛子菩薩摩訶薩以諸佛法下明迴向之相前中亦二先法後喻法中有標徵釋可知。

　　譬如大海一切眾毒不能變壞菩薩亦爾一切愚蒙無有智慧不知恩德瞋狠頑毒憍慢自大其心盲瞽不識善法如是等類諸惡眾生種種逼惱無能動亂。

　　後喻中有二喻先大海不變喻喻遇惡緣不變本心海喻菩薩器量大故眾毒喻惡眾生不變喻菩薩不亂。

　　譬如日天子出現世間不以生盲不見故隱而不現又復不以乾闥婆城阿修羅手閻浮提樹崇巖邃谷塵霧煙雲如是等物之所覆障故隱而不現亦復不以時節變改故隱而不現。

　　二日輪普照喻喻遇惡不息利益於中三初喻次合後徵釋喻中略有其二先日輪具德後遇緣不息有十一惡緣。

　　菩薩摩訶薩亦復如是有大福德其心深廣正念觀察無有退屈為欲究竟功德智慧於上勝法心生志欲法光普照見一切義於諸法門智慧自在常為利益一切眾生而修善法曾不誤起捨眾生心。

　　合中具合先合具德舉其十德以合於日影顯於日亦具十德一福德之輪已圓二智用深廣難測三正念游空無有高下四慈風運用不退不疲五圓福智輪顯照空法六三乘山谷普照無私七使目覩萬像了真俗之義八使居自乘業以智成辦九常為利益晝夜無休十無器生盲亦不誤捨(一福德等者每句之中法喻具足一如日輪圓滿為喻法合即是福德已圓二唯智一字是法餘通法喻日輪廣者周鐵圍故深者不分而徧等故難測者通上二義六三乘山谷者十大山王如菩薩乘黑山為緣覺高原為聲聞谷兼眾生少分可生者餘可思準)。

　　不以眾生其性弊惡邪見瞋濁難可調伏便即棄捨不修迴向但以菩薩大願甲冑而自莊嚴救護眾生恒無退轉不以眾生不知報恩退菩薩行捨菩提道不以凡愚共同一處捨離一切如實善根不以眾生數起過惡難可忍受而於彼所生疲厭心。

　　後不以眾生下合非緣不阻於中有四不以具合十一事初一不以通合生盲先正合後但以下反合故出現品云無信無解毀戒毀見等皆名生盲若別合者弊惡合生盲邪見合乾城令人妄謂為實故瞋濁合脩羅手日為帝釋先鋒彼瞋故覆障次不知恩合間浮樹崇巖邃谷次不以凡愚下合前塵霧烟雲以彼能徧空猶彼凡愚同一處住後不以眾生數起下合前時節改變謂頻起過惑乍善乍惡如彼晝夜陰陽失度等。

　　何以故譬如日天子不但為一事故出現世間。

　　三何以下徵釋中先徵意云何以惡不厭捨釋意云悲智均故文中二初喻後合。

　　菩薩摩訶薩亦復如是。

　　二合中二初總合。

　　不但為一眾生故修諸善根迴向阿耨多羅三藐三菩提普為救護一切眾生故而修善根迴向阿耨多羅三藐三菩提。

　　後不但下別合於中二初以大悲合日惡是其境本為一切豈獨揀於惡人如日普益寧復棄於槁木。

　　如是不但為淨一佛剎故不但為信一佛故不但為見一佛故不但為了一法故起大智願廻向阿耨多羅三藐三菩提為普淨一切佛剎故普信一切諸佛故普承事供養一切諸佛故普解一切佛法故𤼵起大願修諸善根廻向阿耨多羅三藐三菩提。

　　二如是已下以智合日善惡均照故。

　　佛子菩薩摩訶薩以諸佛法而為所緣起廣大心不退轉心無量劫中修集希有難得心寶與一切諸佛悉皆平等。

　　第二明迴向之相中二先辨迴向之心後佛子下辨迴向之願前中依悲智心行迴向故於中二先緣境廣大上等佛心即以圓覺因果之法為所緣境圓明可貴所以稱寶。

　　菩薩如是觀諸善根信心清淨大悲堅固以甚深心歡喜心清淨心最勝心柔軟心慈悲心憐愍心攝護心利益心安樂心普為眾生真實廻向非但口言。

　　後菩薩如是下悲成利樂下救物心於中先牒前起後生二種心一於上等佛得淨信心二下與眾生同大悲體由依此二成甚深等十心一契理故二自慶慶他故三離過故四超二乘故五定樂相應故餘五可知普為已下結其所用心順口故名為真實。

　　佛子菩薩摩訶薩以諸善根廻向之時作是念言以我善根願一切趣生一切眾生皆得清淨功德圓滿不可沮壞無有窮盡常得尊重正念不忘獲決定慧具無量智身口意業一切功德圓滿莊嚴。

　　第二正辨迴向之願文中二先願眾生令成法器。

　　又作是念以此善根令一切眾生承事供養一切諸佛無空過者。

　　二又作下令得法圓滿於中四一總舉遇緣得法。

　　於諸佛所淨信不壞聽聞正法斷諸疑惑憶持不忘如說修行於如來所起恭敬心身業清淨安住無量廣大善根永離貧窮七財滿足。

　　二於諸佛下成自分德滿七財者即十藏前七(上辨十藏前七者一信二戒三慚四愧五聞六施七慧故)。

　　於諸佛所常隨修學成就無量勝妙善根平等悟解住一切智以無礙眼等視眾生眾相嚴身無有玷缺言音淨妙功德圓滿諸根調伏十力成就善心滿足無所依住。

　　三於諸佛所常隨下勝進德圓。

　　令一切眾生普得佛樂得無量住住佛所住。

　　四令一切下明得果滿先標佛樂下二句釋故第三迴向略明十種樂謂不可思議佛所住樂等(第三迴向等者䟽文有一等取餘九二無有等比佛三昧樂三不可限量大慈悲樂四一切諸佛解脫之樂五無有邊際大神通樂六最極尊重大自在樂七廣大究竟無量力樂八離諸知覺寂靜之樂九住無礙住恒正定樂十行無二行不變異樂)又不思議法品略明十種無量住謂常住大悲等(又不思義法下䟽亦有一等餘二住種種身作諸佛事三住平等意轉淨法輪四住四辯才說無量法五住不思議一切佛法六住清淨音徧無量土七住不可說甚深法界八住現一切最勝神通九住能開示無有障礙究竟之法滅數十耳)。

大方廣佛華嚴經䟽鈔會本第二十三之二

　　音釋

　　渟

　　(音𨑲)。

　　羼提

　　(梵語也此云忍辱又云安忍羼初限切)。

　　很

　　(胡懇切很戾謂不聽從也)。

　　盲瞽

　　(盲莫耕切目無童子也瞽公戶切目但有眹曰瞽)。

　　𨗉谷

　　(𨗉雖遂切𨗉谷謂深幽之山谷也)。

　　弊惡

　　(弊毘祭切亦惡也)。

　　甲冑

　　(冑直祐切甲冑謂鎧甲兜鍪也)。

　　玷缺

　　(玷都念切瑕玷也缺傾雪切𧇊缺也)。

大方廣佛華嚴經䟽鈔會本第二十三之三　土十

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子菩薩摩訶薩見諸眾生造作惡業受諸重苦以是障故不見佛不聞法不識僧便作是念我當於彼諸惡道中代諸眾生受種種苦令其解脫菩薩如是受苦毒時轉更精勤不捨不避不驚不怖不退不怯無有疲厭何以故如其所願決欲荷負一切眾生令解脫故。

　　第三代苦救護中文分為三初總明代苦迴向二復作是念我所修行下別明迴向之心三佛子菩薩摩訶薩以諸善根如是迴向所謂隨宜下總結成益今初分二初明先救重苦後菩薩爾時作是念言下念徧救諸苦今初有二先見苦興悲心堅不退堅有七相謂不捨所行不避苦事不驚忽至不怖迷倒不退大悲多苦不怯長苦無猒二何以下徵以釋成徵有二意一云生自造苦何干菩薩而欲代之二云劇苦難堪何為不猒釋意云本願荷故逢苦若猒焉能荷負。

　　菩薩爾時作是念言一切眾生在生老病死諸苦難處隨業流轉邪見無智喪諸善法我應救之令得出離。

　　二念徧救諸苦中二先救八苦八難等苦故有諸言隨業流轉是業繫苦邪見無智是愚癡苦我應已下起救之心(先救八苦者一生苦二老三病四死五五盛陰六求不得七怨憎會八愛別離八難下當廣釋)。

　　又諸眾生愛網所纏癡盖所覆染著諸有隨逐不捨入苦籠檻作魔業行福智都𥁞常懷疑惑不見安隱處不知出離道在於生死輪轉不息諸苦淤泥恒所沒溺菩薩見已起大悲心大饒益心欲令眾生悉得解脫以一切善根迴向以廣大心迴向如三世菩薩所修迴向如大迴向經所說迴向願諸眾生普得清淨究竟成就一切種智。

　　二又諸眾生下救迷四諦苦文中分二初念苦境二菩薩見下正興悲救今初於中先不知集謂癡愛為本是煩惱道染著已下明其業道為有造行故名染著隨業入苦如彼鳥獸因食愛故入於籠檻作魔業行明有惡業福智都𥁞明無善業次常懷疑惑無生道見滅之因故不見安隱圓寂不知出離道諦在於生死苦諦二興悲救中起大悲心者令脫苦集故大饒益心者令得清淨滅道故故用善根迴向大迴向經者賢首云如圓教所說普賢迴向故然藏內有大迴向經此教最初不應指彼若結集從簡於理可然。

　　復作是念我所修行欲令眾生皆悉得成無上智王不為自身而求解脫但為救濟一切眾生令其咸得一切智心度生死流解脫眾苦。

　　第二別明代苦迴向之心中有五復念前三明代苦之心後二明迴向之心今初即分為三初明一向普救無自為心次眾苦備受無懈怠心三決志保護無虛妄心初文可知。

　　復作是念我當普為一切眾生備受眾苦令其得出無量生死眾苦大壑我當普為一切眾生於一切世界一切惡趣中𥁞未來劫受一切苦然常為眾生勤修善根何以故我寧獨受如是眾苦不令眾生墮於地獄我當於彼地獄畜生閻羅王等險難之處以身為質救贖一切惡道眾生令得解脫。

　　二中復二先正明後徵釋今初言大壑者如尾閭壑飲縮眾生無暫已故後徵釋中先徵意云何以獨為眾生備受眾苦復勤修耶釋云一身之苦令多解脫故願自受顯悲之深(尾閭壑義出現品當明)問眾生之苦自業所招自心所變云何菩薩而能代耶答通論代苦有其七義一以苦自要增悲念故瑜伽四十九問云菩薩從勝解行地隨入淨勝意樂地時云何超過諸惡趣等此問菩薩云何自離惡趣下答文廣意云謂菩薩於世間清淨靜慮已善積資粮於多苦有情修習哀愍無餘思惟由此修習故得哀愍意樂及悲意樂為利惡趣有情誓處惡趣如已舍宅設住惡趣能證菩提亦能忍受為除物苦願身代受令彼惡業永不現行一切善業常得現行由此悲願力故一切惡趣諸煩惱品所有麤重於自所依皆得除遣得入初地釋曰約此但有悲願意樂身不能代由悲決定自獲勝益二約菩薩本為利生求法苦行已名為代後能為物為增上緣亦名代受三約菩薩留惑同事受有苦身為生說法令不造苦因因亡果喪亦名代受四設有眾生欲造無間等業菩薩化止不從遂斷其命菩薩自受惡趣苦報令彼得免無間大苦名為代受此依梁攝論第十一說涅槃仙預國王亦同此義非唯意樂而已五由菩薩初修正願為生受苦至究竟位願成自在常在惡趣救代眾生如地藏菩薩及現莊嚴王等乃至飢世身為大魚皆其類也或以光明照觸或神力冥加其事非一六由菩薩此願契同真如彼眾生苦即同如性以同如之願還潛至即真之苦依此融通亦名代也七由普賢以法界為身一切眾生皆是法界即眾生受苦常是菩薩故名為代上來七義初但音樂次二但約為增上緣四五二義實能身代六七二義理觀融通(此依梁攝論者本論云甚深差別者若菩薩由如此方便勝智行殺生等十事無染濁過失生無量福德速得無上菩提勝果釋論曰如菩薩能行如所堪行方便勝智今顯此二義若菩薩能行知如此事有人必應作無間等惡業菩薩了知其心無別方便可令離此惡行唯有斷命方便能使不作此惡又知此人捨命必生善道若不捨命決行此業墮極苦處長時受苦菩薩知此事已作如是念我若行此殺業必墮地獄願我為彼受此苦報當令此人於現在世受少輕苦於未來世久受大樂譬如良醫治有病者先加輕苦後除重病菩薩所行亦復如是於菩薩道無非福德故離染濁過失因此生長無量福德故能疾證無上菩提如是方便最為甚深行盜等行亦復如是涅槃仙預國王者第十六經梵行品因說一子地迦葉難云若諸菩薩住一子地者云何如來昔為國王行菩薩行時斷絕爾所婆羅門命下佛廣答先說慈悲竟末云菩薩常思以何因緣能令眾生𤼵起信心隨其方便要當為之諸婆羅門命終之後生阿鼻地獄即有三念一者自念我從何處而來生此即便自知從入道中來二者自念我今所生為是何所即便自知是阿鼻地獄三者自念我何業緣而來生此即便自知我謗方等大乘經典不信因緣為國王所殺而來生此念是事已即於大乘方等經典生信敬心尋時命終生甘露鼓如來世界於彼壽命具足十劫善男子以是義故我昔為與是人十劫壽命云何名殺)問若依四五二義應能普代何故猶有眾生受苦答此有三義一有緣無緣故與菩薩有緣則可代也二業有定不定故不定者可代三若受苦有益菩薩令受方能究竟得離苦故如父母教子付嚴師令治如是密益非凡小所知。

　　復作是念我願保護一切眾生終不棄捨所言誠實無有虛妄。

　　第三決志保護中二先正明。

　　何以故我為救度一切眾生發菩提心不為自身求無上道。

　　後徵釋徵意云云何不捨何名不虛釋有二意一異小乘不自為故。

　　亦不為求五欲境界及三有中種種樂故修菩提行。

　　二亦不為下明異凡夫著欲過故文中三初正明不求。

　　何以故世間之樂無非是苦眾魔境界愚人所貪諸佛所呵一切苦患因之而起地獄餓鬼及以畜生閻羅王處忿恚𨷖訟更相毀辱如是諸惡皆因貪著五欲所致耽著五欲遠離諸佛障礙生天何況得於阿耨多羅三藐三菩提。

　　二徵釋所以所以不求者見多過故文中體即是苦復能生苦近障天樂況大菩提惑習雙亡今言婬欲即是道者善須得意(近障天樂者釋曰此即大品經意第一經云菩薩摩訶薩行般若波羅蜜增益六波羅蜜時諸善男子善女人各各生歡喜意念言我等常為是人作父母妻子親族知識爾時四天王天乃至阿迦尼吒天皆大歡喜各各念言我等常作方便令是菩薩離於婬欲從初𤼵意常作童真莫使與色欲苦會若受五欲障生梵天何況阿耨多羅三藐三菩提以是義故舍利弗菩薩摩訶薩斷婬欲出家者應得阿耨多羅三藐三菩提非不斷欲今言婬欲下誡勸得意之義前已曾有法界品中更當廣釋)。

　　菩薩如是觀諸世間貪少欲味受無量苦終不為彼五欲樂故求無上菩提修菩薩行但為安樂一切眾生發心修習成滿大願斷截眾生諸苦𦊰索令得解脫。

　　三菩薩如是下結成前義。

　　佛子菩薩摩訶薩復作是念我當以善根如是廻向令一切眾生得究竟樂利益樂不受樂寂靜樂無依樂無動樂無量樂不捨不退樂不滅樂一切智樂。

　　第二有二復念明廻向之心即分二初念令彼得樂後念身為保護今初乘前欲苦故令得樂文有十句初總餘別別中前八涅槃後一菩提於涅槃中一住涅槃能建大事名為利益二滅心數三證無為四無能所五相不能遷六廣無分量七生死真性即是涅槃故無所捨智冥真理是以不退八一得永常湛然不滅依解節經說有五樂一出家樂脫家難故二遠離樂以斷欲得初禪故三寂靜樂二禪為首覺觀息故四菩提樂於法如實覺故五涅槃樂息化入無餘故彼通人天今唯究竟會釋可知(依解節經說有五樂初會已具)。

　　復作是念我當與一切眾生作調御師作主兵臣執大智炬示安隱道令離險難以善方便俾知實義又於生死海作一切智善巧船師度諸眾生使到彼岸。

　　二保護中初示安隱道令得菩提名知實義後又於下令度生死海得大涅槃名到彼岸。

　　佛子菩薩摩訶薩以諸善根如是廻向所謂隨宜救護一切眾生令出生死承事供養一切諸佛得無障礙一切智智捨離眾魔遠惡知識親近一切菩薩善友滅諸過罪成就淨業具足菩薩廣大行願無量善根。

　　第三總結成益中初總標所謂下別顯別中初句救護餘皆成益。

　　佛子菩薩摩訶薩以諸善根正廻向已作如是念不以四天下眾生多故多日出現但一日出悉能普照一切眾生又諸眾生不以自身光明故知有晝夜遊行觀察興造諸業皆由日天子出成辦斯事然彼日輪但一無二。

　　第四逈拔救護謂孤摽大志普為眾生而無冀望文中二先喻後合喻中有二一獨照喻二又諸下成益喻。

　　菩薩摩訶薩亦復如是修集善根廻向之時作是念言彼諸眾生不能自救何能救他唯我一人志獨無侶。

　　法合亦二先合獨照。

　　修集善根如是廻向所謂為欲廣度一切眾生故普照一切眾生故示導一切眾生故開悟一切眾生故顧復一切眾生故攝受一切眾生故成就一切眾生故令一切眾生歡喜故令一切眾生恱樂故令一切眾生斷疑故。

　　後修習下合前成益即正顯廻向初之一句通其二勢一成前二標後所謂下別顯文有十句初總餘別照謂照機顧復之義見於毛詩餘文可了(顧復之義見於毛詩云父兮生我母兮鞠我拊我畜我長我育我顧我復我出入腹我鄭玄箋云顧視也復反也言子離雖近猶步步反顧今菩薩於諸眾生亦爾)。

　　佛子菩薩摩訶薩復作是念我應如日普照一切不求恩報眾生有惡悉能容受終不以此而捨誓願不以一眾生惡故捨一切眾生但勤修習善根廻向普令眾生皆得安樂。

　　第二大段我應如日普照一切下離相廻向於中二先以忘機之智導前大悲令成無緣後安置下正明大智離眾生相今初功高二儀而不仁明踰日月而彌昏故於中先正明無私不求恩故能容受惡為普照故不以一惡而捨眾多設𥁞背恩尚無嫌恨豈況一耶(今初功高等者即肇論中文用老子意老子云天地不仁以萬物為蒭狗聖人不仁以百姓為蒭狗即道經道沖而用之章注云不仁者不為仁恩也蒭狗有二河上公云蒭草狗畜即二物也御注云結蒭為狗不恃其警吠也大意明天地聖人無心恃其仁德也今菩薩亦然菩薩功高而不恃般若觀空故而彌昏者若無所知也言高二儀者二儀覆而不載載而不覆菩薩兼之又但覆身不能覆心及萬善等言明逾日月者日月之明不兼晝夜大悲菩薩長燭幽昏日月照身不能照心菩薩智慧反此無法不照故下文云不求恩報即不仁等義也)。

　　善根雖少普攝眾生以歡喜心廣大廻向若有善根不欲饒益一切眾生不名廻向隨一善根普以眾生而為所緣乃名廻向。

　　後善根雖少下顯成廣大大智導悲能普緣故如聲入角小亦遠聞。

　　安置眾生於無所著法性廻向見眾生自性不動不轉廻向於廻向無所依無所取廻向不取善根相廻向不分別業報體性廻向不著五蘊相廻向不壞五蘊相廻向不取業廻向不求報廻向不染著因緣廻向不分別因緣所起廻向不著名稱廻向不著處所廻向不著虛妄法廻向。

　　第二正明離相廻向謂向實際然一一隨相皆具如下諸句離相說有前後行在一心(然一一隨相等者且如上向一眾生即安置眾生無所著法性廻向等諸句又如大般若隨一離相徧歷八十餘科之相如一清淨徧歷色等今不欲繁文故各併一處)文分為二先正明離相後菩薩如是下總結成益前中義雖總通且取文便略分為二先會前廻向眾生明入實際後以如是等下會前廻向菩提明入實際然入實際即事理無礙故前段亦明不離蘊等後段亦明離我我所前中二先廣明離善根廻向之相二解一切下雙結二相前中有二十一廻向分四初十四句離所取相次二句離能取想三一句離能詮名言四有四句顯如如理由離妄想成正智故令前名相皆即如如(初十四句等者此中即具五法一相二妄想三名四如如其正智含在離妄之中)今初初總餘別總謂令所向眾生契同所向實際故名安置實際即法性性自無著(性自無著者揀非修成無著修成文在安置之中)。

　　別中二前十入理後三離過今初初句遣所向眾生了自性故不著凝然不動隨緣不變二遣能廻悲願不依於悲不取願相三遣所廻善根四遣所獲果報五六二句雙明起行之身及所向眾生之相即真故不著即俗故不壞七遣所成業行八遣所得報相上四遣體九總顯諸事能成因緣十總明前事從緣所起明上廻向不出前十由後二句故無性無性故即法性故無所著(了自性者自性即真如具不變隨緣故九總顯等者諸事即能廻能向等皆從緣生故明上等者即總結也由後等者二句即能成因緣及緣所起以從緣起故無性也無性等者結歸總句安置眾生於無所著法性廻向也以總該別故皆無著也)後三離過一不著虛名二不著報處三不著敬養等名虛妄法。

　　不著眾生相世界相心意相廻向不起心顛倒想顛倒見顛倒廻向。

　　二離能取相中初句對所說能後句別無三倒謂於前諸事起心分別常無常等名為心倒於常等境取分齊相名為想倒於相執實名為見倒翻背正信立以倒名翻上名為不起三倒。

　　故大品十七彌勒語須菩提言新發意菩薩隨喜諸佛及佛弟子善根已廻向菩提云何不墮想心見倒須菩提言於彼善根心不生想用此心廻向菩提於此廻向心亦不生心想如是廻向則非想倒心倒見倒若取相廻向為想心見倒光明覺品云若於一切智發生廻向心見心無有生當獲大名稱此亦無三倒也若依大般若第二會隨喜迴向品意則上諸事皆𥁞滅離變此中何者是諸事耶若菩薩知此一切乃至菩提皆無所有而復能行隨喜廻向則非想心見倒以無所得為方便故(故大品下即隨喜廻向品引文小略若具經云爾時彌勒菩薩語須菩提若新𤼵意菩薩念諸佛及佛弟子諸善根隨喜功德最上第一最妙無上無與等者隨喜已應廻向菩提云何菩薩不墮想顛倒心顛倒見顛倒須菩提言若菩薩念諸佛及僧於中不生佛想不生僧想不生善根想用是心廻向菩提心中亦不生心想菩薩如是廻向想不顛倒心不顛倒見不顛倒若菩薩念諸佛及僧善根取相取相已廻向菩提名為想顛倒心顛倒見顛倒智論釋云須菩提答言若是菩薩以般若波羅蜜方便力故能於諸佛不生佛想及弟子諸善根中不生善根想一切法從和合生無有自性故無有實法名為佛是不生佛等想是廻向心亦不生心想是故菩薩不墮顛倒三若依大般若第二會正當別行大品文辭小異大旨無別而大品所引經末亦云若菩薩摩訶薩用是心念諸佛及僧諸善根是心念時即知盡滅法若盡滅法是不可得廻向心亦是盡滅相所廻向處及法亦如是相而人謂二經全別故䟽影略引之皆明性空心無取耳)然小乘或說想心見三次第而起或說一時義分前後心想非倒由見亂故立以倒名雖諸說不同皆六識建立若大乘中亦有多說一云依七識心義分三倒謂七識妄心性是乖理顛倒之法名為心倒依是心故便有一切妄境界生如依夢心有夢境起即於彼境妄取其相說為想倒於所取法執實分明說為見倒依此三倒於為無為境起常無常等八種顛倒諸宗異說恐猒繁文(然小乘或說下第三釋不同略舉三說小乘有二初即分別論者說想心見次第起謂初𤼵微想常無常等次重起心緣前之想取為定實後見成就於所取中執見分明此即三心俱是倒也若釋名者想謂取境分齊之相見謂推求心謂積集此中想等體即是倒皆持業釋或說一時者即法救論師心想見三同時義分唯見是倒餘二非倒與見相應為見所亂名之為倒是故見唯持業餘二依主俱舍論主正扶此義頌云四顛倒自體謂從三見生唯倒推增故想心隨見力釋曰初兩句出體第三句廢立第四句通經初出體者謂邊見中唯取常見以為常倒於見取中唯取計樂淨為樂淨倒於身見中唯取我見以為我倒也唯倒推增故者廢立也此舉三因以立四倒一一向倒故云唯倒也二推度性故三妄增益故餘或無此三因謂戒禁取非一向倒執有漏道得淨涅槃雖非究竟斷惑證滅而能蹔時離染證滅緣為淨故斷見邪見非妄增益無所轉故餘貪瞋等不能推度非見性故是故諸惑非顛倒體言想心隨見力者通經也謂有問云若唯見是倒何故經言於非常計常有想心見三倒於苦不淨非我亦有想心見三倒答理實唯見是倒想心隨見亦立倒名與見相應故行相同常樂我淨三四十二故此十二倒依婆沙師預流永斷見及相應見所斷故餘如彼說依此釋名想謂取境分齊見謂推求心謂積集若大乘下雖標多說但出其一意通性相宗在文可知又有釋云若細分別想心二倒可通七識見是執著局於六識者即下三藏意七識既有四惑中有我見豈無見耶諸宗等者不欲繁文然上已有三宗之義其薩婆多更有一釋想謂於無常苦不淨中妄想分別見謂即於彼所分別中忍可欲樂建立執著心謂即於彼所執著中貪等煩惱皆即心所名心非心王也既以王為所不順今文故不出之大乘之中復有三說一依起信三倒之心唯一妄念亦名不覺亦名無始無明而此無明全依本覺還迷本覺從無始來念念相續未曾離念即是一切心識之相然依不覺復生三種一無明業相等即以三細業轉現三如次為心見想之三倒也今菩薩雖未究竟覺已離凡夫不覺二乘初心相似覺故亦名為離釋曰以三細諸德正義皆在頼耶菩薩地盡始覺同本方得永離以此而為三倒非順今文故䟽不出二又依禪宗傳於達磨用楞伽意五識帶想總名想倒第七染淨別名心倒第六意識起諸見倒釋曰不順法相故不出之三云依唐三藏傳慈氏論五識現量總無顛倒猶如明鏡現眾色相故第七染識有想見倒第六意識具有三倒取我法相名為想倒於想愛樂復名心倒於想計著建立乃名見倒此亦分明上之大小乘大同小異故不委存恐要委知故復出耳初釋經文乃通諸說多同唐三藏意)。

　　不著語言道廻向。

　　三一句離能詮名言。

　　觀一切法真實性廻向觀一切眾生平等相廻向以法界印印諸善根廻向觀諸法離貪欲廻向。

　　四有四句顯如如者前明妄空一切皆空此彰實有一切妙有又即前之空是此之實二義不二為真法印是即妄取廻向菩薩不有真實廻向菩薩不無文有四句初總顯實性次別約眾生三印諸事善四心絕貪求(四有四句下先彰大意以諸宗或說妄空真有二真空妄有三真妄俱有四真妄俱空此具四意前明名相妄想皆空即妄空也此顯如如理有即真有也而䟽云一切皆空者則涅槃菩提亦空計有為妄情故又言一切妙有者則眾生善根亦皆妙有萬法即真故次云又即前之空是此之實者上明前空此有今即前之空是此之實則空即有則空非空此有即空則有非有矣由此則妄空真有即是妄有真空何者謂虛妄之法緣生無性名為妄空真性湛然名為真有今即上妄法緣生故名妄有即無性性名為真諦故說真空此無性空體即是實故名真有是故言語則別理無二致是則妄取廻向下結成本義此即妄空真有意然但除其病而不除法故前相歷然而無取著耳)。

　　觧一切法無種植善根亦如是觀諸法無二無生無滅廻向亦如是。

　　第二雙結者一句結所廻善根善根可以獨修但云種植一句結廻向行廻向必有能所故觀無二如此則德本不生惑本不滅又惑累寂然不生真德湛然不滅(如此則德本不生者此是真有本有湛然不生妄惑本空空無可滅又惑累寂然不生翻上惑不滅為不生真德湛然不滅翻上真不生為不滅前惑空無可滅今空則寂然故不生前以真無初故不生今以真無後故不滅)。

　　以如是等善根廻向修行清淨對治之法所有善根皆悉隨順出世間法不作二相。

　　第二會前廻向菩提入實際者又前明隨相次辨離相欲顯此二同時故雙非即離文中三初結前生後二非即下法喻釋成三離我下結成廻向(又前明隨相者上判會菩提入實即是離相中義今以小異分之則可為三第一隨相廻向第二以前會眾生入實為離相第三以今文為隨離同時)今初由前離相所行清淨故順出世無上菩提而言二者善根廻向世與出世若有若無若即若離皆名為二今並無之(而言二者善根廻向等者此有四二皆躡前文一善根廻向為一二即向言善根亦如是回向亦如是以總收前二故二者世與出世為一二即今經以善根隨順出世則能隨順是世故三若有若無為一二即前妄空真有是四若即若離為一二此曲有二一即隨相為即離相為離二隨離不同為離此二不二為即此四種二今並無之無之所以即下釋成)。

　　非即業修習一切智非離業廻向一切智一切智非即是業然不離業得一切智以業如光影清淨故報亦如光影清淨報如光影清淨故一切智智亦如光影清淨。

　　二釋成中先法後喻法中二對初以所廻善根對能廻行願辨非即離明因中無二初句業非廻向能所別故次句不離離業無可廻故亦同淨名布施廻向一切智為二布施性即是廻向一切智性故不離斯為不二非即故無不二也後對因果相望初句果不即因後句離因無果文影略耳理應因果各有非即離義(亦同淨名等者即無盡意菩薩其即是廻向一切智性下經云如是持戒忍辱精進禪定智慧廻向一切智為二智慧性即是廻向一切智性於其中入一相者是為入不二法門釋曰但知初度餘例可知故不廣引斯為不二者結彼經文以釋今經謂以今經不離是彼一性故不二以今經非即重遣不二則如文殊離諸問答乃至為真不二文影略者亦合云業非一切智然不離一切智而別有業故云理應因果各有非即非離之義)後喻中乘光發影及水月之影皆緣生無性非即非離故云清淨初二句以因對報報通十地故後二句以報對果。

　　離我我所一切動亂思惟分別如是了知以諸善根方便廻向。

　　三結成廻向者能廻之我所廻之所若隨若離並稱動亂今照而常寂故離斯分別而不壞相故名方便。

　　菩薩如是廻向之時度脫眾生常無休息不住法相雖知諸法無業無報善能出生一切業報而無違諍如是方便善修廻向菩薩摩訶薩如是廻向時離一切過諸佛所讚佛子是為菩薩摩訶薩第一救護一切眾生離眾生相廻向。

　　第二總結成益者由隨離不二故成無礙離過之益及第三結名文並可知。

　　爾時金剛幢菩薩觀察十方一切眾會暨于法界入深句義以無量心修習勝行大悲普覆一切眾生不斷三世諸如來種入一切佛功德法藏出生一切諸佛法身善能分別諸眾生心知其所種善根成熟住於法身而為示現清淨色身承佛神力即說頌言。

　　第二爾時下重頌分二先敘儀意於中初後二句說儀入深句義者說依以無量下亦是說依依此說故亦說所為為此說故。

　　不思議劫修行道精進堅固心無礙為欲饒益群生類常求諸佛功德法。

　　調御世間無等人修治其意甚明潔發心普救諸含識彼能善入廻向藏。

　　勇猛精進力具足智慧聰達意清淨普救一切諸群生其心堪忍不傾動。

　　心善安住無與等意常清淨大歡恱如是為物勤修行譬如大地普容受。

　　不為自身求快樂但欲救護諸眾生如是發起大悲心疾得入於無礙地。

　　十方一切諸世界所有眾生皆攝受為救彼故善住心如是修學諸廻向。

　　後正陳偈詞二十八偈分二前八偈半頌所廻善根前六四等一慈二悲一偈半喜一偈半捨如地無心故一偈結其普徧。

　　修行布施大欣恱護持淨戒無所犯勇猛精進心不動廻向如來一切智。

　　其心廣大無邊際忍力安住不傾動禪定甚深恒照了智慧微妙難思議十方一切世界中具足修治清淨行。

　　後二偈半明六度。

　　如是功德皆廻向為欲安樂諸含識大士勤修諸善業無量無邊不可數如是悉以益眾生令住難思無上智。

　　後如是下十九偈半頌廻向行分二前七偈半頌隨相初一偈半頌利樂廻向。

　　普為一切眾生故不思議劫處地獄如是曾無厭退心勇猛決定常廻向。

　　不求色聲香與味亦不希求諸妙觸但為救度諸群生常求無上最勝智。

　　智慧清淨如虛空修習無邊大士行如佛所行諸行法彼人如是常修學。

　　大士遊行諸世界悉能安隱諸群生普使一切皆歡喜修菩薩行無厭足。

　　除滅一切諸心毒思惟修習最上智不為自己求安樂但願眾生得離苦。

　　此人廻向得究竟心常清淨離眾毒三世如來所付囑住於無上大法城。

　　後六頌代苦廻向餘略不頌(餘略不頌即不頌受惱逈拔二救護也)。

　　未曾染著於諸色受想行識亦如是其心永出於三有所有功德盡廻向。

　　佛所知見諸眾生𥁞皆攝取無有餘誓願皆令得解脫為彼修行大歡喜。

　　其心念念恒安住智慧廣大無與等離癡正念常寂然一切諸業皆清淨。

　　彼諸菩薩處於世不著內外一切法如風無礙行於空大士用心亦復然。

　　所有身業皆清淨一切語言無過失心常歸向於如來能令諸佛悉歡喜。

　　未曾下十二偈頌前離相於中二前五頌正明離相。

　　十方無量諸國土所有佛處皆徃詣於中覩見大悲尊靡不恭敬而瞻奉。

　　心常清淨離諸失普入世間無所畏已住如來無上道復為三有大法池。

　　精勤觀察一切法隨順思惟有非有如是趣於真實理得入甚深無諍處。

　　以此修成堅固道一切眾生莫能壞善能了達諸法性普於三世無所著。

　　如是廻向到彼岸普使群生離眾垢永離一切諸所依得入究竟無依處。

　　一切眾生語言道隨其種類各差別菩薩悉能分別說而心無著無所礙。

　　菩薩如是修廻向功德方便不可說能令十方世界中一切諸佛皆稱歎。

　　後十方下七偈頌前成益文並可知。

大方廣佛華嚴經䟽鈔會本第二十三之三

　　音釋

　　籠檻

　　(籠盧紅切笭也檻戶黯切圈也)。

　　𨷖訟

　　(鬬都豆切競也訟似用切爭也)。

　　忿恚

　　(忿方問切怒也恚於避切恨怒也)。

　　𦊰

　　(古泫切網也)。

　　拊

　　(斐父切與撫同)。

　　蒭

　　(窻窬切茭草也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第二十四之一　會一

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子云何為菩薩摩訶薩不壞迴向。

　　第二不壞迴向長行中二先位行後位果位行中三謂牒釋結今初牒名徵起謂於諦寶等十種勝境深信堅固得不壞名然十表無盡信通事理故本業云觀一切法但有用但有名念念不住故名不壞是知善根迴向皆通事事無礙方真不壞耳(故本業云下證通事理但有名用事也念念不住故名不壞者單取不住即是剎那無常合是壞義以無所住故名不住則是理不壞義耳凖下供具等皆通事事無礙)。

　　佛子此菩薩摩訶薩於去來今諸如來所得不壞信息能承事一切佛故於諸菩薩乃至初發一念之心求一切智得不壞信誓修一切菩薩善根無疲厭故於一切佛法得不壞信發深志樂故於一切佛教得不壞信守護住持故於一切眾生得不壞信慈眼等觀善根迴向普利益故於一切白淨法得不壞信普集無邊諸善根故於一切菩薩迴向道得不壞信滿足殊勝諸欲解故於一切菩薩法師得不壞信於諸菩薩起佛想故於一切佛自在神通得不壞信深信諸佛難思議故於一切菩薩善巧方便行得不壞信攝取種種無量無數行境界故。

　　第二佛子下依徵廣釋中三初舉所迴善根二辨迴向之行三明迴向所為今初分二先明起不壞信後佛子下依信種善今初十句不出三寶四信初句佛寶次句僧寶餘皆法寶於中初句是總兼含理法餘七句別別中初一教法次四行法一大悲行二惡止善行行亦攝於戒三迴向行四近友行次一果法後一重舉行法意欲總包其中理法即信真如(不出三寶四信者四信即三寶外加一然二文不同若起信論即是真如故彼論修行信心分云畧說信有四種一者信根本所謂樂念真如法故二者信佛有無量功德常樂親近供養恭敬𤼵起善根願求一切智故三者信法有大利益常念修行諸波羅蜜故四者信僧能正修行自利利他常樂親近諸菩薩眾求學如實行故故下䟽云其中理法即信真如二若凖瓔珞下卷四不壞信前三是三寶四是正戒云從今時盡未來際歸依佛歸依法歸依賢聖僧歸依戒法如是言說故䟽云二惡止善行行亦攝於戒意取戒為第四信故四既不定為十何爽)。

　　佛子菩薩摩訶薩如是安住不壞信時於佛菩薩聲聞獨覺若諸佛教若諸眾生如是等種種境界中種諸善根無量無邊令菩提心轉更增長慈悲廣大平等觀察隨順修學諸佛所作攝取一切清淨善根入真實義集福德行行大惠施修諸功德等觀三世。

　　第二依信種善根中二先種善根後令菩提下長菩薩道有十句初總餘別可知。

　　菩薩摩訶薩以如是等善根功德迴向一切智願常見諸佛親近善友與諸菩薩同共止住念一切智心無暫捨受持佛教勤加守護教化成熟一切眾生心常迴向出世之道供養瞻侍一切法師解了諸法憶持不忘修行大願悉使滿足。

　　第二菩薩摩訶薩以如是等善根下明迴向行中二先將善根迴向後將勝報迴向前中即雙向眾生菩提文中又二初正明迴向後菩薩如是積集下結成今初先總明迴向菩提之果願常下別明迴向成得果之因文有十句初三行緣次二行因後五所成之行初成利他行即迴向眾生意次三自利後一通二利(前中即雙向等者以初云廻向一切智故是菩提次下教化調伏一切眾生等即向眾生故下䟽云即廻向眾生意)。

　　菩薩如是積集善根成就善根增長善根思惟善根繫念善根分別善根愛樂善根修習善根安住善根。

　　二結成中九句前三通顯收攝亦是聞慧一積一至多二令至究竟三隨一使增次四皆思慧後二修慧起行為修習相應為安住。

　　菩薩摩訶薩如是積集諸善根已以此善根所得依果修菩薩行。

　　二菩薩摩訶薩如是積集諸善根已下將勝報迴向謂依迴向得報復將迴向通向三處文中二先明所迴善根二如是修習無量功德下顯迴向行今初又二先結前生後。

　　於念念中見無量佛如其所應承事供養。

　　後於念念下正明供佛善根於中又二先總標後以阿僧祇下廣顯今初言如其所應者有二義一隨何所要如應即供二稱佛境界所應之供謂不以稱法界之供不能供稱法界之佛故。

　　以阿僧祇寶阿僧祇華阿僧祇鬘阿僧祇衣阿僧祇葢阿僧祇幢阿僧祇旛阿僧祇莊嚴具阿僧祇給侍阿僧祇塗飾地阿僧祇塗香阿僧祇末香阿僧祇和香阿僧祇燒香阿僧祇深信阿僧祇愛樂阿僧祇淨心阿僧祇尊重阿僧祇讚歎阿僧祇禮敬。

　　二廣顯中四一廣列供事二明供佛三顯供意四結分齊今初廣列供事有六十七句為六初二十句雜門明內外之供下皆純門。

　　阿僧祇寶座阿僧祇華座阿僧祇香座阿僧祇鬘座阿僧祇栴檀座阿僧祇衣座阿僧祇金剛座阿僧祇摩尼座阿僧祇寶繒座阿僧祇寶色座。

　　二座。

　　阿僧祇寶經行處阿僧祇華經行處阿僧祇香經行處阿僧祇鬘經行處阿僧祇衣經行處阿僧祇寶間錯經行處阿僧祇一切寶繒綵經行處阿僧祇一切寶多羅樹經行處阿僧祇一切寶欄楯經行處阿僧祇一切寶鈴網彌覆經行處。

　　三經行處。

　　阿僧祇一切寶宮殿阿僧祇一切華宮殿阿僧祇一切香宮殿阿僧祇一切鬘宮殿阿僧祇一切栴檀宮殿阿僧祇一切堅固妙香藏宮殿阿僧祇一切金剛宮殿阿僧祇一切摩尼宮殿皆悉殊妙出過諸天。

　　四宮殿。

　　阿僧祇諸雜寶樹阿僧祇種種香樹阿僧祇諸寶衣樹阿僧祇諸音樂樹阿僧祇寶莊嚴具樹阿僧祇妙音聲樹阿僧祇無厭寶樹阿僧祇寶繒綵樹阿僧祇寶璫樹阿僧祇一切華香幢旛鬘葢所嚴飾樹如是等樹扶踈蔭映莊嚴宮殿。

　　五樹。

　　其諸宮殿復有阿僧祇軒檻莊嚴阿僧祇窓牖莊嚴阿僧祇門闥莊嚴阿僧祇樓閣莊嚴阿僧祇半月莊嚴阿僧祇帳莊嚴阿僧祇金網彌覆其上阿僧祇香周帀普熏阿僧祇衣敷布其地。

　　六嚴宮殿亦純雜無礙可知。

　　佛子菩薩摩訶薩以如是等諸供養具於無量無數不可說不可說劫淨心尊重恭敬供養一切諸佛恒不退轉無有休息。

　　二佛子下明供佛中二先供現佛。

　　一一如來滅度之後所有舍利悉亦如是恭敬供養。

　　後一一下明供舍利。

　　為令一切眾生生淨信故一切眾生攝善根故一切眾生離諸苦故一切眾生廣大解故一切眾生以大莊嚴而莊嚴故無量莊嚴而莊嚴故諸有所作得究竟故知諸佛興難可值故滿足如來無量力故莊嚴供養佛塔廟故住持一切諸佛法故。

　　三為令一切下明供意有十一句可知。

　　如是供養現在諸佛及滅度後所有舍利其諸供養於阿僧祇劫說不可盡。

　　四如是供養現在下結供分齊謂非唯如上所列故云不可盡。

　　如是修集無量功德皆為成熟一切眾生無有退轉無有休息無有疲厭。

　　第二如是修集下顯迴向行中三初迴向之心二迴向之相三迴向行成前中有三初不離大悲兼迴向眾生之意。

　　無有執著離諸心想無有依止永絕所依遠離於我及以我所如實法印印諸業門得法無生住佛所住觀無生性印諸境界。

　　次無有執著下離妄契真即離相之意。

　　諸佛護念發心迴向。

　　後諸佛下結前生後。

　　與諸法性相應迴向入無作法成就所作方便迴向捨離一切諸事想著方便迴向住於無量善巧迴向永出一切諸有迴向修行諸行不住於相善巧迴向普攝一切善根迴向普淨一切菩薩諸行廣大迴向發無上菩提心迴向與一切善根同住迴向滿足最上信解心迴向。

　　二與諸法性下迴向之相兼顯迴向菩提於中十有一句前六離相後五隨相。

　　佛子菩薩摩訶薩以諸善根如是迴向時。

　　三佛子下迴向行成於中三初隨相行成二以清淨下離相行成三菩薩如是善巧下雙結二行無礙今初有三初牒前由前離相非唯不礙隨相亦能成此隨相(非唯不礙等者不礙者如空不礙萬象能成者如無水即無可為波亦如無空不能生起雲霞煙霧不礙即相徧門能成即相成門即理成事以有空義故一切法得成也)。

　　雖隨生死而不改變求一切智未曾退轉在於諸有心無動亂悉能度脫一切眾生不染有為法不失無礙智菩薩行位因緣無盡世間諸法無能變動具足清淨諸波羅蜜悉能成就一切智力。

　　次雖隨下正顯文有十句一由前法性相應故隨生死而不變二以入無作成所作故求一切智未曾退轉三由捨離想著故諸有不動四住多善巧能度眾生五永出諸有故不染有為六修行不住相故不失無礙智七普攝善根故因緣無盡八普淨大願故世法不動九發菩提心故具修諸度十由善根同住故具足十力如次配上(由前法性等者正辯離相成隨相也此句由與法性相應故是離相故法性即是真如真如隨緣故能成事不失不變故而不改下九例然細尋前十一一相對可知)。

　　菩薩如是離諸癡暗成菩提心開示光明增長淨法迴向勝道具足眾行。

　　後菩薩如是下結前生後即由前最上信解心生。

　　以清淨意善能分別了一切法悉隨心現知業如幻業報如像諸行如化因緣生法悉皆如響菩薩諸行一切如影出生無著清淨法眼見於無作廣大境界證寂滅性了法無二得法實相具菩薩行於一切相皆無所著善能修行同事諸業於白淨法恒無廢捨離一切著住無著行。

　　二明離相行成由前事不礙理故觸境了如(由前等者前之十句離相成於隨相者由理不礙事故今成離相由前事不礙理上總釋意)於中初一句總了一切下別別中初唯心觀成次知業下緣生無性觀成次出生下法眼了真具菩薩下妙行無著亦如次配前。

　　一了心性故(亦如次配前者從頭別釋即配前與諸法性相應廻向入無作法成就所作廻向等十句而前隨相行成舉前廻向離相為能成隨相為所成故前云由前法性相應故隨生死流而不變等今此則舉前隨相不礙成此離相若事礙理不即離故近躡前事亦遠躡前離相謂由前廻向與法性相應故今成了心性之行)二業無作故(二由前入無所作法成就所作故成此知業如幻等)三不起想故(三由前捨離一切諸事想著故成此中出生無著清淨法眼等)四行善巧故(四由住於無量善巧故成此具菩薩行)五諸有緣生故(五由前永出一切諸有故成此於一切相皆無所著)六行無住故(六由前修行諸行不住於相故成此善能修行同事諸業)七普攝無著故(七由前普攝一切善根故成此於白淨法恒無廢捨)八諸行廣大故(八由前普淨一切菩薩諸行廣大廻向故成此離一切著)九了菩提性無有二唯一實故(九由前發無上菩提心故成此離一切著此句難解故䟽云了菩提性無有二唯一實故)十由與善根同住故能具菩薩行(十由前與一切善根同住故住無著行)十一由最上信解故於無漏白法無有廢捨若通由前則易可知(十一由最上信解等即前第十一句此中對前文小不次而白淨法兩重用之第七已用故)。

　　菩薩如是善巧思惟無有迷惑不違諸法不壞業因明見真實善巧迴向知法自性以方便力成就業報到於彼岸智慧觀察一切諸法獲神通智諸業善根無作而行隨心自在。

　　三雙結二行無礙以成迴向中初總明不迷理惑事故名善巧思惟後不違下別皆理事無礙可知。

　　菩薩摩訶薩以諸善根如是迴向為欲度脫一切眾生不斷佛種永離魔業見一切智無有邊際信樂不捨離世境界斷諸雜染亦願眾生得清淨智入深方便出生死法獲佛善根永斷一切諸魔事業以平等印普印諸業發心趣入一切種智成就一切出世間法。

　　第三菩薩摩訶薩以諸善根如是迴向下迴向所為初句總明後不斷下別顯於中前離魔業通一切惡後魔事業通一切相但違法印皆魔事故故下釋云以平等印普印諸業則離魔也餘句可知。

　　佛子是為菩薩摩訶薩第二不壞迴向。

　　菩薩摩訶薩住此迴向時得見一切無數諸佛成就無量清淨妙法普於眾生得平等心於一切法無有疑惑一切諸佛神力所加降伏眾魔永離其業成就生貴滿菩提心得無礙智不由他解善能開闡一切法義能隨想力入一切剎普照眾生悉使清淨菩薩摩訶薩以此不壞迴向之力攝諸善根如是迴向。

　　第二位果亦如十地調柔等果文中初牒得時次得見下正辨果相後菩薩下總結所屬。

　　爾時金剛幢菩薩承佛神力觀察十方即說頌言。

　　菩薩已得不壞意修行一切諸善業是故能令佛歡喜智者以此而迴向。

　　供養無量無邊佛布施持戒伏諸根為欲利益諸眾生普使一切皆清淨。

　　第二偈頌二十五偈分三初二頌所迴善根及第一節迴向次十八偈頌所成供行復將迴向後五偈頌迴向所為。

　　一切上妙諸香華無量差別勝衣服寶葢及以莊嚴具供養一切諸如來。

　　如是供養於諸佛無量無數難思劫恭敬尊重常歡喜未曾一念生疲厭。

　　專心想念於諸佛一切世間大明燈十方所有諸如來靡不現前如目覩。

　　不可思議無量劫種種布施心無厭百千萬億眾劫中修諸善法悉如是。

　　彼諸如來滅度已供養舍利無厭足悉以種種妙莊嚴建立難思眾塔廟。

　　造立無等最勝形寶藏淨金為莊嚴巍巍高大如山王其數無量百千億。

　　淨心尊重供養已復生歡喜利益意不思議劫處世間救護眾生令解脫。

　　了知眾生皆妄想於彼一切無分別而能善別眾生根普為群生作饒益。

　　二中亦二前八頌所迴善根。

　　菩薩修集諸功德廣大最勝無與比了達體性悉非有如是決定皆迴向。

　　以最勝智觀諸法其中無有一法生如是方便修迴向功德無量不可盡。

　　以是方便令心淨悉與一切如來等此方便力不可盡是故福報無盡極。

　　發起無上菩提心一切世間無所依普至十方諸世界而於一切無所礙。

　　後十頌迴向之行文中三初四頌迴向之心。

　　一切如來出世間為欲啟導眾生心如其心性而觀察畢竟推求不可得。

　　一切諸法無有餘悉入於如無體性以是淨眼而迴向開彼世間生死獄。

　　次二頌迴向之相。

　　雖令諸有悉清淨亦不分別於諸有知諸有性無所有而令歡喜意清淨。

　　於一佛土無所依一切佛土悉如是亦不染著有為法知彼法性無依處。

　　以是修成一切智以是無上智莊嚴以是諸佛皆歡喜是為菩薩迴向業。

　　菩薩專心念諸佛無上智慧巧方便如佛一切無所依願我修成此功德。

　　後四頌迴向行成。

　　專心救護於一切令其遠離眾惡業如是饒益諸群生繫念思惟未曾捨。

　　住於智地守護法不以餘乘取涅槃唯願得佛無上道菩薩如是善迴向。

　　不取眾生所言說一切有為虛妄事雖復不依言語道亦復不著無言說。

　　十方所有諸如來了達諸法無有餘雖知一切皆空寂而不於空起心念。

　　以一莊嚴嚴一切亦不於法生分別如是開悟諸群生一切無性無所觀。

　　頌迴向所為可知。

　　佛子云何為菩薩摩訶薩等一切佛迴向。

　　第三等一切佛迴向長行亦二先位行後位果前中亦三初標名者若準次文但等三世諸佛迴向之道準下一等善根故文云如過去佛所行一切善根我亦如是故本業亦云三世諸佛善一切時行兼顯無間故下文云與妻子俱未曾暫捨菩提之心此從所等立名即等一切佛之迴向以深入法性行普門善而為其性(兼顯無間者上引本業但證等善根以云一切時行故云無間此從所等下結得名從以深入下出體性)。

　　佛子此菩薩摩訶薩隨順修學去來現在諸佛世尊迴向之道。

　　二依徵廣釋中二先總標舉即釋名也。

　　如是修學迴向道時見一切色乃至觸法若美若惡不生愛憎心得自在無諸過失廣大清淨歡喜恱樂離諸憂惱心意柔輭諸根清涼。

　　後如是下廣釋亦二先顯迴向後明成益前中又二先等隨相後等離相前中復二先明對境善根以將迴向後總攝萬善以將迴向前中又二初所迴善根後佛子下正顯迴向今初謂學佛修時於六境違順成四淨心一於順違成就行捨不為境牽名心自在二異於凡小以悲智廣大淨諸惑故三離憂過故有喜樂捨無憂苦惱四禪定輕安故心意柔輭不妄取境故諸根清涼。

　　佛子菩薩摩訶薩獲得如是安樂之時復更發心迴向諸佛作如是念。

　　第二正迴向中迴向五乘之境文分五段一佛二菩薩三有善眾生四二乘五有惡眾生初中二先牒前起後。

　　願以我今所種善根令諸佛樂轉更增勝所謂不可思議佛在住樂無有等比佛三昧樂不可限量大慈悲樂一切諸佛解脫之樂無有邊際大神通樂最極尊重大自在樂廣大究竟無量力樂離諸知覺寂靜之樂住無礙住恒正定樂行無二行不變異樂。

　　後願以我下正顯所願初總願樂增然佛德已圓今願增者尊重荷恩展誠敬故亦猶獻芹於上香華奉佛非彼須待(然佛德已圓下顯文意亦是通難先出難從尊重荷思下釋亦猶獻芹者即外典中事野老羙之而獻於君君豈羙之)所謂下別文有十句初句望九亦是總句具下諸住故由此名不思議二即天住謂海印等三即梵住四即聖住謂無邊解脫等五種類俱生無作行通(即天住等者智論云天住謂四禪聖住謂三解脫梵住謂四無量皆通三乘今皆約一乘果位故皆無量五種類等者即三種意生身中第三從十地得至佛亦同但增勝耳而非生死但取變化身耳三種之義第六廻向當辨)六十自在樂或八自在我(八自在我者即涅槃二十三經云一能示一身以為多身等二示一塵身滿三千界三能以滿三千界身舉飛過二十恒河沙等世界而無障礙四心自在故而得自在云何自在如來一心安住不動身化無量類形等五根自在一根見色聞聲等六以自在故得一切法謂無得而得等)七智用無邊(七說自在故謂說一偈義經無量劫等)八離覺圓寂(八如來徧滿一切諸處猶如虛空之性不可得見廣釋如彼皆明無得無作而有所成故云自在今但畧列而已)九大用恒湛十二行永亡(二行永亡者即上二十一種功德第一已如前辨)。

　　佛子菩薩摩訶薩以諸善根迴向佛已復以此善根迴向菩薩。

　　二佛子下迴向菩薩亦二初結前生後。

　　所謂願未滿者令得圓滿心未淨者令得清淨諸波羅蜜未滿足者令得滿足安住金剛菩提之心於一切智得不退轉不捨大精進守護菩提門一切善根。

　　後所謂下正顯有十前六自行後四利他前中通有三義一通相辨隨願行等而滿故二究竟滿故三從次滿(三從次滿者此義該下諸句即次第滿義)初信中隨緣之願如淨行品二淨十住解心故晉經云未淨直心者三成十行四成十向故菩薩戒名十金剛五得初地已上證不退故六得八地已上無功用行名大精進任運了一切法名護菩提門善根(初句信滿二十住滿故晉經云未淨直心證成此句是住義十住直心增故故云心未得淨者令得清淨)。

　　能令眾生捨離我慢發菩提心所願成滿安住一切菩薩所住獲得菩薩明利諸根修習善根證薩婆若。

　　後四利他中初令證發心離二我故二徧安諸地三通得地中之德四令證佛果。

　　佛子菩薩摩訶薩以諸善根如是迴向菩薩已復以迴向一切眾生願一切眾生所有善根乃至極少一彈指頃見佛聞法恭敬聖僧彼諸善根皆離障礙念佛圓滿念法方便念僧尊重不離見佛心得清淨獲諸佛法集無量德淨諸神通捨法疑念依教而住。

　　三佛子下迴向有善眾生亦是迷真實義愚眾生有於少善但為求有處人天乘今令住佛乘以成十益初三令念三寶次三念已成德後三由德成益各如次配佛法僧寶念佛三昧能發通故(各如次配者如云不離見佛即由前念佛圓滿所成等淨諸神通即是常見佛益由此句似隱故䟽釋云念佛三昧能發通故)。

　　如為眾生如是迴向為聲聞辟支佛迴向亦復如是。

　　四如為下迴向二乘然眾生於佛法易反復故先迴向之二乘終竟迴心故亦不捨例前成益(於佛法易反復者即淨名第二凡夫於佛法有反復而聲聞無也以聲聞斷結故下云終竟廻心揀異定性下當廣引)。

　　又願一切眾生永離地獄餓鬼畜生閻羅王等一切惡處增長無上菩提之心專意勤求一切種智永不毀謗諸佛正法得佛安樂身心清淨證一切智。

　　五又願下為於有惡謂不遺闡提亦是迷異熟愚眾生不見苦果故初令離苦果成善因後永不下令離惡因成當果(亦是迷異熟愚眾生者對前迷勝義愚亦如前釋)上來五段初一迴向菩提餘四迴向眾生。

　　佛子菩薩摩訶薩所有善根皆以大願發起正發起積集正積集增長正增長悉令廣大具足充滿。

　　第二佛子菩薩摩訶薩所有善根下總攝萬善迴向中二先總顯其相後佛子下歷事別陳今初所有善根即所發起等也皆以大願即能發起等也別有三句一未生善根以大願方便發起令生故晉經以發起為行二亦以大願積集令多三隨已生善一一增勝令充佛地而皆有重句云正發起等者謂隨發起積集增進必向三處不餘趣求離諸過失名之為正悉令已下總結成益由正發等故令稱悲智故名廣大由發起積集故諸善具足由增長故一一充滿法界等於如來無善不爾故云悉令而晉經譯正為等以梵本云三通正及等然等有二義一者等佛謂以菩薩之行等佛之行二者等餘謂以一行等餘諸行然古德將為結上雖穿鑿非一並未會下文若以等為平等與正相近亦攝義不周並非今用(然古德等者賢首云三結歎相光統云此結上三道究竟之義行等行者結樂與佛成證道行積聚等積聚者結法與菩薩成助道行長養等長養者結與眾生成不住道遠公云證心遊理名行一備一切名等行助道漸滿名為積聚一一行中具一切行名等積聚不住漸增名為長養一一門中各攝一切名等長養軌法師云但起一行名之為行總眾多行名為積聚增進勝前名為長養由是前行異名顯耳菩薩所行行既無量不可備舉但等言之故皆云等也正法師云善根等者施等善也以大願攝取者願大故行大也行者二利也等行者等行一切行也積聚者積行成德也等積聚者成一切德也長養者從行生行也等長養者生一切行也辨法師云行者是佛於願樂位中所行菩薩以大願攝同彼行故云等行積聚者是佛功用位修積聚菩薩同修名等積聚長養者是佛無功用位修菩薩同修名等長養是故上云如佛廻向開化一切菩薩廻向亦復如是此之謂也賢首云今更釋菩薩所有善根皆以大願廻向力故令此善根攝成勝行諸行齊行故云等行又由願力攝此善根所成諸行令不散失故云積聚有行斯積故云等積聚又由願力攝此善根所積眾行復生諸行名為長養一一行中生一切諸行名等長養是故皆由願力令此善根皆悉廣大具足充滿也靜法云釋行及積集增長義則無違而以等字勝正謂取等佛之義則不見正字之意又亦同古以為結前故俱非也所以䟽云雖穿鑿非一並未會下文下文積集增長皆有文故若以等為平等者但得廻向實際意耳向餘二處及離過等皆不具也)。

　　佛子菩薩摩訶薩在家宅中與妻子俱未曾暫捨菩提之心正念思惟薩婆若境自度度彼令得究竟以善方便化己眷屬令入菩薩智令成熟解脫雖與同止心無所著以本大悲處於居家以慈心故隨順妻子於菩薩清淨道無所障礙。

　　第二歷事別陳諸善非一略舉一兩以顯隨緣攝善皆成迴向文中二初顯增長迴向後佛子菩薩爾時下明積集迴向其發起迴向通在二處前段亦是大悲隨順後段以明大悲深重此約善根若據迴向前明迴向菩提為眾生故後迴向眾生令得菩提皆是𦂶互欲顯一時迴向三處耳(前叚等者此中通有三意一約所廻善根即如向科此下第二能廻悲願三從若據廻向下約所廻向皆是𦂶互者正是廻向𦂶互向佛亦向生故故云一時廻向三處二兼明上大悲隨順及大悲深重亦是𦂶互𦂶互亦是影畧)今初增長中分二先別明後菩薩如是下總結前中三初明隨染無汙迴向以慈故隨染以智故居清淨道念薩婆若。

　　菩薩摩訶薩雖在居家作諸事業未曾暫捨一切智心所謂若著衣裳若噉滋味若服湯藥澡漱塗摩迴旋顧視行住坐臥身語意業若睡若寤如是一切諸有所作心常迴向薩婆若道繫念思惟無時捨離。

　　二菩薩摩訶薩下動與道合迴向徧而無間。

　　為欲饒益一切眾生安住菩提無量大願攝取無數廣大善根勤修諸善普救一切。

　　三為欲下總顯迴向之相正顯前文大願發起增長之義文中二先總明初句標意安住下即能發起願攝取下所起所增善根普救一切即結成正義。

　　永離一切憍慢放逸決定趣於一切智地終不發意向於餘道常觀一切諸佛菩提永捨一切諸雜染法修行一切菩薩所學於一切智道無所障礙住於智地愛樂誦習以無量智集諸善根心不戀樂一切世間亦不染著所行之行專心受持諸佛教法。

　　二永離下別顯文有十句一離惑故二正趣向故三不取餘道故四正觀故五捨雜染故六具修因故七於菩提因捨二障故八持誦智地九以智集善十不染世行受出世法十皆自德能向菩提若以上普救一切貫之則十皆為生令得此善(謂離惑故者即永離一切憍慢放逸放逸眾惑之根憍為染法所依慢能長淪生死故離此三諸惑皆離餘可思凖)。

　　菩薩如是處在居家普攝善根令其增長迴向諸佛無上菩提。

　　二總結中以此文證釋增長義理甚分明。

　　佛子菩薩爾時乃至施與畜生之食一摶一粒。

　　第二明積集迴向中二初別明後菩薩摩訶薩如是下總結前中二初明微細積集後菩薩初發下長時積集前中亦二先明所積善根下至一摶一粒其福至微施與畜生其田至劣積此微善亦以大願令正發起成迴向行。

　　咸作是願當令此等捨畜生道利益安樂究竟解脫永度苦海永滅苦受永除苦蘊永斷苦覺苦聚苦行苦因苦本及諸苦處願彼眾生皆得捨離菩薩如是專心繫念一切眾生以彼善根而為上首為其廻向一切種智。

　　二咸作下明迴向行先總明離苦得樂次永度已下別彰離苦文有九句初總顯深廣次八別明苦相受即苦之自性蘊即苦依謂五盛陰苦覺謂苦相亦攝怨會愛離等覺聚謂生老病死三苦八苦行即罪業因即諸惑本即貪欲處即三塗乃至變易所依皆得捨離通後五句後菩薩如是下總結令得菩提(初總顯深廣者為苦海故餘可思凖本即貪欲者法華第二云諸苦所因貪欲為本)。

　　菩薩初發菩提之心普攝眾生修諸善根悉以迴向欲令永離生死曠野得諸如來無礙快樂出煩惱海修佛法道慈心徧滿悲力廣大普使一切得清淨樂守護善根親近佛法出魔境界入佛境界斷世間種植如來種住於三世平等法中。

　　第二長時積集者從初發心即積集故文中二先總標善根迴向後欲令下明迴向意即是迴向之相以欲令之言是心願故文有十三句前十二為六對得隨相益後一句入平等理益前中一離苦果得滅樂二出集因修正道三具悲智成上修道四護善近佛則出煩惱海餘二對共成初對。

　　菩薩摩訶薩如是所有已集當集現集善根悉以迴向。

　　第二總結中一摶一粒等即現集也初發心來即已集也當即之善雖則未起願力逆要起必任運注向三處況依此教九世圓融。

　　復作是念如過去諸佛菩薩所行恭敬供養一切諸佛度諸眾生令永出離勤加修習一切善根悉以迴向而無所著。

　　第二復作是念如過去下等佛離相迴向者即向實際統於前二說有前後行在一心文中二初等過去後佛子下等於現未前中二先舉所等後如彼下顯於能等前中三初標隨相即有離相故末句云而無所著次所謂下別顯離相之相三如是深入下結其無礙。

　　所謂不依色不著受無倒想不作行不取識捨離六處不住世法樂出世間。

　　二中先離妄契止初蘊次處不住世法即十八界有根境識是世間故不依不著即是出世。

　　知一切法皆如虛空無所從來不生不滅無有真實無所染著遠離一切諸分別見不動不轉不失不壞住於實際無相離相唯是一相。

　　後知一切下釋前不著所以不著者由見實成觀故初句是喻無所從下文含法喻但觀所喻能喻可知皆由從緣無性故無來等五句展轉相釋故上文云一切法無來是故無有生等遠離已下結其成觀心無分別故寂然不動外緣不轉不失於照不壞於止故與實際相應實際謂何即是無相何名無相體離十相唯是一相一相謂何即是無相又無相約理本自無故離相約智離取相故唯是一相心境冥故(一切法無來等者此上半以無來釋無生而言等者等取下半云以生無有故滅亦不可得此以無生釋無滅也不滅故無有真實有實則有可滅故無實故無染譬如雲霧不能染空故云五句展轉相釋何名無相等者涅槃三十一云大般涅槃名為無相師子吼問何名無相善男子無十相故何等為寸所謂色相聲相香相味相觸相生住壞相男相女相是名十相無如是相故名無相又無相約理下上之四義展轉相承唯明一體此下分能所證以為無相離相能所契合以為一相則實際為總下三別明)。

　　如是深入一切法性常樂習行普門善根悉見一切諸佛眾會。

　　三結無礙者既稱法性修隨相故一攝一切名普門善悉見諸佛略辨成益。

　　如彼過去一切如來善根迴向我亦如是而為迴向。

　　二顯能等中二先牒所等總顯能等。

　　解如是法證如是法依如是法發心修習不違法相知所修行如幻如影如水中月如鏡中像因緣和合之所顯現乃至如來究竟之地。

　　二解如是下別顯等相初二句願等佛解證次二句依之修行不違已下顯修行相至究竟地即是修果。

　　佛子菩薩摩訶薩復作是念如過去諸佛修菩薩行時以諸善根如是迴向未來現在悉亦如是。

　　第二等現未中分三初牒所等即舉過去例於現未。

　　我今亦應如彼諸佛如是發心以諸善根而為迴向。

　　次我今下總顯能等。

　　第一迴向勝迴向最勝迴向上迴向無上迴向無等迴向無等等迴向無比迴向無對迴向尊迴向妙迴向平等迴向正直迴向大功德迴向廣大迴向善迴向清淨迴向離惡迴向不隨惡迴向。

　　三第一下別明等相通能所等前過去章中已廣顯離相今此文內直歎殊勝義存影略不欲繁文有十九句晉經具二十句謂廣大下有明淨迴向今譯謂同清淨故缺此一於中初九形對辨勝初總明首出故名第一二越凡小故三超因位故四獨出故五無加過故六無與齊故七唯至極無二者可齊等故八無匹故九無敵故後十約自體顯勝一尊可貴重故二妙者言思不及故三稱理無差故四不餘趣向故五攝德故六周法界故舊云大願七離無記故八離垢染故九自無惡行故十不隨惡緣故上來正顯迴向竟。

大方廣佛華嚴經疏鈔會本第二十四之一

　　音釋

　　璫

　　(都郎切充耳珠也)。

　　門闥

　　(闥他達切宮中小門曰闥)。

　　毀謗

　　(毀虎委切訾也謗補曠切訕也)。

　　薩婆若

　　(梵語也此云一切智若爾者切)。

　　噉

　　(徒濫切食也)。

　　澡潄

　　(澡子皓切洗手也漱蘓奏切蕩口也)。

　　寤

　　(五故切寐覺也)。

大方廣佛華嚴經䟽鈔會本第二十四之二　會二

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　菩薩如是以諸善根正迴向已成就清淨身語意業住菩薩住無諸過失修習善業離身語惡心無瑕穢修一切智住廣大心知一切法無有所作住出世法世法不染分別了知無量諸業成就迴向善巧方便永拔一切取著根本。

　　第二明迴向成益文顯可知。

　　佛子是為菩薩摩訶薩第三等一切佛迴向菩薩摩訶薩住此迴向深入一切諸如來業趣向如來勝妙功德入深清淨智慧境界不離一切諸菩薩業善能分別巧妙方便入深法界善知菩薩修行次第入佛種性以巧方便分別了知無量無邊一切諸法雖復現身於世中生而於世法心無所著。

　　第二位果略辨十種勝德一因修佛業以等佛迴向故迴向眾生是佛業故又如離世間品十種佛業二趣佛果德向菩提故三智入深理向實際故餘可知(又如離世間者即五十八經云所謂隨時開導是佛業令正修行故夢中令見是佛業覺昔善根故為他演說所未聞經是佛業令生智斷疑故等恐繁且止)。

　　爾時金剛幢菩薩承佛神力普觀十方即說頌言。

　　彼諸菩薩摩訶薩修過去佛迴向法亦學未來現在世一切導師之所行。

　　第二偈頌二十四偈分三初二十一頌頌前位行次二位果後一結歎前中二初一頌總標釋名。

　　於諸境界得安樂諸佛如來所稱讚廣大光明清淨眼悉以迴向大聰哲。

　　菩薩身根種種樂眼耳鼻舌亦復然如是無量上妙樂悉以迴向諸最勝。

　　後二十偈頌上廣釋亦二先十九頌正明迴向後一頌成益前中隨相離相雙頌文中亦二初六頌對境所生善根迴向於中初二偈頌所迴善根兼迴向佛樂。

　　一切世間眾善法及諸如來所成就於彼悉攝無有餘盡以隨喜益眾生。

　　世間隨喜無量種今此迴向為眾生人中師子所有樂願使群萌悉圓滿。

　　一切國土諸如來凡所知見種種樂願令眾生皆悉得而為照世大明燈。

　　菩薩所得勝妙樂悉以迴向諸群生雖為群生故迴向而於迴向無所著。

　　後四頌迴向眾生令得佛安樂。

　　菩薩修行此迴向興起無量大悲心如佛所修迴向德願我修行悉成滿。

　　如諸最勝所成就一切智乘微妙樂及我在世之所行諸菩薩行無量樂。

　　示入眾趣安隱樂恒守諸根寂靜樂悉以廻向諸群生普使修成無上智。

　　非身語意即是業亦不離此而別有但以方便滅癡冥如是修成無上智。

　　二有十三偈頌總攝萬善迴向分三初四頌增長迴向。

　　菩薩所修諸行業積集無量勝功德隨順如來生佛家寂然不亂正迴向。

　　十方一切諸世界所有眾生成攝受悉以善根廻向彼願令具足安隱樂。

　　不為自身求利益欲令一切悉安樂未曾暫起戲論心但觀諸法空無我。

　　二有三偈頌積集迴向。

　　十方無量諸最勝所見一切真佛子悉以善根迴向彼願使速成無上覺。

　　一切世間含識類等心攝取無有餘以我所行諸善業令彼眾生速成佛。

　　無量無邊諸大願無上導師所演說願諸佛子皆清淨隨其心樂悉成滿。

　　普觀十方諸世界悉以功德施於彼願令皆具妙莊嚴菩薩如是學迴向。

　　三六偈却頌上對境善根迴向菩薩迴文前却初四隨相。

　　心不稱量諸二法但恒了達法無二諸法若二若不二於中畢竟無所著。

　　十方一切諸世間悉是眾生想分別於想非想無所得如是了達於諸想。

　　後二離相於中初偈達法際二與不二相待皆寂後偈了妄源以想遣境境盡想亡非想遣想相待俱寂寂而常照方名了想。

　　彼諸菩薩身淨已則意清淨無瑕穢語業已淨無諸過當知意淨無所著。

　　頌成益。

　　一心正念過去佛亦憶未來諸導師及以現在天人尊悉學於其所說法。

　　三世一切諸如來智慧明達心無礙為欲利益眾生故迴逈菩提集眾業。

　　頌位果。

　　彼第一慧廣大慧不虛妄慧無倒慧平等實慧清淨慧最勝慧者如是說。

　　結歎可知。

　　佛子云何為菩薩摩訶薩至一切處迴向。

　　第四至一切處迴向長行亦二先位行後位果前中亦三謂牒釋結今初牒名徵起至是能至善根及其供具一切處即所至供境謂以大願令此善根供具徧至一切時處隨所應供供諸福田本業云以大願力入一切佛國中供養一切佛故然準下文若因若果皆至一切略舉十事一法身至一切處如來藏身普周徧故二法身至故智身至三智身至故大願至四大願至故供具善根至五則見佛聽聞至六則現身開悟至七則無來無去至八則不出一毛孔而能至九則一身一毛等一切身毛至十則一念等一切劫至若尅陳別體則以供佛善根及勝解心為體通則該於法界(謂以大願下總示其相文有三節兩重能所一大願為能生二善根等是所生上二皆能至三一切處是所至然凖下文下總明能至有其十種前四展轉以為能生從第五已去通由上四令此六種皆悉能至五六約事至七約理八事理無礙九事事無礙上皆約法十即約時)。

　　佛子此菩薩摩訶薩修習一切諸善根時作是念言願此善根功德之力至一切處。

　　第二依徵廣釋中三初迴向眾生菩提二迴向實際三結歎成益前中二初略明後廣顯前中三謂法喻合法中謂以願力及善根力此二相資故能徧至。

　　譬如實際無處不至至一切物至一切世間至一切眾生至一切國土至一切法至一切虛空至一切三世至一切有為無為至一切語言音聲。

　　次譬如下喻況中實際者即一切法真實之際故無不在一切物者謂凡是有形故晉經中名一切有餘並可知此與如相及法界迴向有差別者此據善根迴向成供具至一切處第八約善根迴向同如體相業用第十約所迴向行廣多無量故無濫也。

　　願此善根亦復如是徧至一切諸如來所供養三世一切諸佛。

　　第三願此善根下以法合中先總。

　　過去諸佛所願悉滿未來諸佛具足莊嚴現在諸佛及其國土道塲眾會徧滿一切虛空法界。

　　後過去下別明於中二先舉三世合所至處能事已畢過云願滿修因已圓未云具足現成正化故云國土道場。

　　願以信解大威力故廣大智慧無障礙故一切善根悉迴向故以如諸天諸供養具而為供養充滿無量無邊世界。

　　後願以信下明能至供於中先成供因因有三種一以勝解則隨心轉變二以大智了無障礙三以善根迴向稱願而成以如諸下辨所成供可知。

　　佛子菩薩摩訶薩復作是念諸佛世尊普徧一切虛空法界種種業所起十方不可說一切世界種世界不可說佛國土佛境界種種世界無量世界無分齊世界轉世界側世界仰世界覆世界。

　　第二佛子菩薩摩訶薩復作是念下廣明於中二先約十方佛明其徧至後約常住佛明其徧至前中分三初總明供處二如是一切下別明供養三以此善根下通顯迴向之心今初先約處顯多次種種業所起約因顯多十方已下約數顯多種種世界約形類顯多義通受用及變化土。

　　如是一切諸世界中現住於壽示現種種神通變化。

　　二別明供養中二初供現在佛後若佛形像下供住持佛前中二先所供田後佛子下明能供行前中二初實報田。

　　彼有菩薩以勝解力為諸眾生堪受化者於彼一切諸世界中現為如來出興於世以至一切處智普徧開示如來無量自在神力法身徧徃無有差別平等普入一切法界如來藏身不生不滅善巧方便普現世間證法實性超一切故得不退轉無礙力故生於如來無障礙見廣大威德種性中故。

　　二彼有下辨權應田於中三初現身次說法言以至一切處智者意明今此位菩薩亦能爾也此即本下迹高若佛為菩薩則本高迹下或俱高俱下因果交徹思之(或俱高俱下者略成四句佛化為佛本迹俱高菩薩化為菩薩本迹俱下就菩薩中以位相望亦有高下可知)三法身下釋權佛所由初之三句顯與果佛平等同性起故一得法性身同徧徃故二等有智身入法界故三普賢自體如來藏身不生滅故由上三義故能善巧普現世間若爾眾生豈無如來藏身故下三句復釋成前義一證法實故得同法身二有無礙智力故普入法界三佛種中生故得如來藏身之用謂絕三障權實無礙是如來見廣大威德是如來用菩薩隨順悟入是生彼種性之中故出現品云若得聞此如來無量不思議無障礙智慧法門聞已信解隨順悟入當知此人生如來家廣如彼說得斯後三因位尚即為果況應現耶上亦供行所因(上亦供行所因者即上釋權化所由以如來藏等力故令供行至故為所因)。

　　佛子菩薩摩訶薩以其所種一切善根願於如是諸如來所以眾妙華及眾妙香鬘蓋幢旛衣服燈燭及餘一切諸莊嚴具以為供養若佛形像若佛塔廟悉亦如是。

　　二明供行及供住持佛等文並可知。

　　以此善根如是迴向所謂不亂迴向一心迴向自意迴向尊敬迴向不動迴向無住迴向無依迴向無眾生心迴向無躁競心迴向寂靜心迴向。

　　三通顯迴向之心中初句總牒善根迴向後所謂下別顯行相謂前以善根迴向成供供諸田時如是用心文有十句一不生妄念二專注正境三不由他悟四於田殷重五違順不動六不住於法七不依於境八知我空九心行安審十正順涅槃。

　　復作是念盡法界虛空界去來現在一切劫中諸佛世尊得一切智成菩提道無量名字各各差別於種種時現成正覺悉皆住壽盡未來際一一各以法界莊嚴而嚴其身道塲眾會周徧法界一切國土隨時出興而作佛事。

　　第二約常住佛明徧至者謂三世住壽盡未來際應亦常也三身十身融無礙故不同前文有塔廟等文中有三初以善根迴向供佛二願令一切下以供佛善迴向眾生三譬如下總願善根普攝迴向初中二先所供境後如是一切下顯能供行今初盡空法界明處無不徧去來現劫時無不窮諸佛世尊總該真應得一切下明真極之成於種種時下明應現成成即有始應乃無終故皆住壽盡未來際真應無二故一一各以法界莊嚴主伴圓通故道場眾會皆周法界出非在我故曰隨時興必利生名作佛事(三身十身融故者出應亦常所以若法相說應雖名常是不斷常今法性宗同是一常若別說者法身無始無終報身有始無終化身有始有終今化即法故即無始終況報同法亦無有始十身融義居然可知)。

　　如是一切諸佛如來我以善根普皆迴向。

　　二顯能供行中三初結前生後二願以下所成供具三以如是下結成供行。

　　願以無數香蓋無數香幢無數香旛無數香帳無數香網無數香像無數香光無數香燄無數香雲無數香座無數香經行地無數香所住處無數香世界無數香山無數香海無數香河無數香樹無數香衣服無數香蓮華無數香宮殿。

　　二中三初以香為蓋等二十事。

　　無量華蓋廣說乃至無量華宮殿無邊鬘蓋廣說乃至無邊鬘宮殿無等塗香蓋廣說乃至無等塗香宮殿不可數未香蓋廣說乃至不可數末香宮殿不可稱衣蓋廣說乃至不可稱衣宮殿不可思寶蓋廣說乃至不可思寶宮殿不可量燈光明蓋廣說乃至不可量燈光明宮殿不可說莊嚴具蓋廣說乃至不可說莊嚴具宮殿不可說不可說摩尼寶蓋不可說不可說摩尼寶幢如是摩尼寶旛摩尼寶帳摩尼寶網摩尼寶像摩尼寶光摩尼寶燄摩尼寶雲摩尼寶座摩尼寶經行地摩尼寶所住處摩尼寶剎摩尼寶山摩尼寶海摩尼寶河摩尼寶樹摩尼寶衣服摩尼寶蓮華摩尼寶宮殿皆不可說不可說。

　　次無量華蓋下以華鬘等九例於前香各具二十香等離蓋等更無別體故有二百(香等離葢等者如初以香等為二十事但有二十無二十一以香徧二十故如刻栴檀為二十事豈別有栴檀後華等九事各為二十亦然)。

　　如是一一諸境界中各有無數欄楯無數宮殿無數樓閣無數門闥無數半月無數却敵無數牕牖無數清淨寶無數莊嚴具。

　　後如是一一下隨彼蓋幢等中若總相說皆有楯等九事成一千八百并前本門總有二千是則香等成蓋等蓋等有楯等從無數無量如是漸增且至不可說理實皆等法界難可稱也然一一諸言定通香等不全通於蓋等以衣及光明何有門闥樓閣等耶是則都數未必二千但通相言一一諸境界也(如是一一下釋此第三段䟽文有三初正釋從無數下却釋前第三段中增數之相三然一一諸言下揀定言定通香等者香等十事為能成體故得定通不全通於葢等者葢是所成所成有二十事如以香為宮殿則有楯等香為光明何有楯等況燈光明為能成類前亦成葢等以燈光明成燈光明此之光上難具楯等故云不全通於葢等以能成中有燈光明所成之中復有燈光明故略舉燈光以示無楯等例且如香河河裏如何安前楯等明知總相則有別相或無思之可見)。

　　以如是等諸供養物恭敬供養如上所說諸佛世尊。

　　三結成供行可知。

　　願令一切世間皆得清淨一切眾生咸得出離住十力地於一切法中得無礙法明。

　　第二以供佛善根迴向眾生者正顯迴向之願然前段供後有不亂等心今此供後明清淨等願者文有影略義實相通文分為二初總顯所為謂令得果惑淨智明。

　　今一切眾生具足善根悉得調伏其心無量等虛空界徃一切剎而無所至入一切土施諸善法常得見佛植諸善根成就大乘不著諸法具足眾善立無量行普入無邊一切法界成就諸佛神通之力得於如來一切智智。

　　後令一切下別顯願得因圓果滿初明二利因圓成就已下智用果滿。

　　譬如無我普攝諸法。

　　第三總願善根普攝迴向者以上來三段別明善根但說成供供佛今欲顯此善根無所不成故復明此於中二初喻謂二無我理普攝理事無不周故。

　　我諸善根亦復如是普攝一切諸佛如來咸悉供養無有餘故普攝一切無量諸法悉能悟入無障礙故普攝一切諸菩薩眾究竟皆與同善根故普攝一切諸菩薩行以本願力皆圓滿故普攝一切菩薩法明了達諸法皆無礙故普攝諸佛大神通力成就無量諸善根故普攝諸佛力無所畏發無量心滿一切故普攝菩薩三昧辯才陀羅尼門善能照了無二法故普攝諸佛善巧方便示現如來大神力故普攝三世一切諸佛降生成道轉正法輪調伏眾生入般涅槃恭敬供養悉周徧故普攝十方一切世界嚴淨佛剎咸究竟故普攝一切諸廣大劫於中出現修菩薩行無斷絕故。

　　二我諸下法合有二十句前十二句攝成自利德。

　　普攝一切所有趣生悉於其中現受生故普攝一切諸眾生界具足普賢菩薩行故普攝一切諸惑習氣悉以方便令清淨故普攝一切眾生諸根無量差別咸了知故普攝一切眾生解欲令離雜染得清淨故普攝一切化眾生行隨其所應為現身故普攝一切應眾生道悉入一切眾生界故普攝一切如來智性護持一切諸佛教故。

　　後八成利他並顯可知。

　　佛子菩薩摩訶薩以諸善根如是迴向時用無所得而為方便。

　　第二佛子至以諸善根下實際迴向中二初總標二不於下別顯今初用無所得為方便者略有二義一以無所得導前隨相則涉有不迷於空為入有之方便二假無得以入有不存無得即此無得亦是方便此為入空之方便也今文正用前意義兼於後欲顯隨相離相無前後故然略云無得準大般若亦以無生無滅無住等皆為涉有之方便也(此為入空之方便者真空非得而無不得故欲顯隨相等者釋上正用前意也欲將離相無得導前隨相之有故言義兼於後者前意是結前此意是生後亦不住於離相故準大般若下例釋無得為方便如清淨歷一切法則以清淨為方便也若云無生即云行般若波羅蜜時知一切法無生所謂色無生受想行識無生眼無生耳鼻舌身意無生等今此猶是略舉能入方便廣更有多故復有等言等取無依無作清淨不增不減不垢不淨不可取不可見不可動不可壞等)。

　　不於業中分別報不於報中分別業。

　　二別顯中三初正顯觀心二菩薩如是了達下明觀成之相三菩薩如是觀一切下明觀成益初中十句義有四節初一會事歸理謂事法既虛相無不盡理無不現故業果皆空業空故無體可能招報况謂因中而有果耶報空故無體可以酬因况謂果中而有因耶若約觀心名會用歸寂(業空下別釋此有二意一正以緣生即空破權小見顯業不能為因招果果亦不能為果酬因二兼破外道因中有果等彼計因中有果者如乳是酪因乳中有酪成酪之後亦有於乳故曰果中有因若約觀心者上約法理通境及智今約觀心但一是非即名為寂亦無心於事理方稱為寂不失於照故名為用不取用相即用常寂)。

　　雖無分別而普入法界雖無所作而恒住善根雖無所起而勤修勝法不信諸法而能深入不有於法而悉知見。

　　次五句明理不礙事約心則寂不礙用於中初句理無能所分別而不礙有能入之智所入法界次句無作而造作次句無起而修起次句無能所信而能即事入玄此與初句但事理之異大般若云若信一切法則不信一切法以不信一切法名信一切法此約不信是真信今約不信不礙信末句不有能所見而不礙能所見(此與初句者初句約理無入而入今約事上無能入以諸法即事而能深入故云即事入玄大般若下引此文者揀義不同謂般若意却是即用而寂同上須彌山頂偈云無見即是見能見一切法於法若有見是則無所見此偈則先正後反大般若則先反後正今此中意明理不礙事故意別也末句不有能所見者以文言不有於法法通能所見也何以得知法是能所見以下句云悉知見故即同金剛如來悉知悉見)。

　　若作不作皆不可得知諸法性恒不自在。

　　三有二句事理雙絕約心則止觀兩亡初句正釋作事也不作理也待對假言故皆不可得下句釋成法從緣起不能不生諸緣離散不能不滅從緣生滅不能不有緣生無性不能不空故諸法性無暫自在何有性相而可得耶(待對者出絕事理之意一相待門謂待事說理待理說事如因長有短短不可得等二云假言者諸法寂滅本絕名言今云事理皆假名耳故皆雙絕上是䟽家釋成下句經自釋成)。

　　雖悉見諸法而無所見普知一切而無所知。

　　四有二句明事理無礙約心則寂照雙流良以事虛攬理無不理之事理實應緣無不事之理所以寂而常照照而常寂故終日知見而無知見也(良以事虗下出事理無礙之相是總意亦十門中相即門是三義中無礙義也廣如上說)上四句初則會有歸空有未曾損次依空立有有未始存次空有兩亡無隱無顯後空有無礙存沒同時四句鎔融方名離相實際觀也(上四句下總融前四言有未曾損者法即是空非法滅空有未始存者即空之有有相虗故無隱無顯者有存則空隱空存則有隱今由兩亡故非隱顯存沒同時者空不礙有故存有不礙空故沒然隱顯皆就理明存沒並約事說亦影略耳四句鎔融下總結此則非唯離於隨相亦離離相真無礙也真實際也)。

　　菩薩如是了達境界知一切法因緣為本見於一切諸佛法身至一切法離染實際解了世間皆如變化明達眾生唯是一法無有二性不捨業境善巧方便於有為界示無為法而不滅壞有為之相於無為界示有為法而不分別無為之相。

　　二觀成之相然此段文更有二意一前是即觀之止後明即止之觀前雖云知意明無知二以後段釋成前文由知因緣等故不於業中分別報等雖有此二觀成相顯於中分二初句結前生後由依如前了達心境故能成下如是知見後知一切下正顯其相文有八句初總餘別總中由上觀故能知因緣何等因緣謂一切法若漏無漏為無為等皆以因緣而為其本云何為本謂因緣故有因緣故空因緣故不有因緣故不空因緣故流轉因緣故還滅乃至一切皆由因緣故中論云未曾有一法不從因緣生有為緣生無為緣顯因有有為則有無為又形奪相盡是真無為(因緣故有者然通相說總有四義一緣生故有二無性故空三緣生故空四無性故有今但取因緣二句謂法從緣生安得言無二從緣無性故名為空上二即空有二門從因緣故不有者即明中道亦從因緣謂既從緣有有即不有既從緣空空即不空合前二句即亦空亦有四門之理皆從因緣因緣故流轉下辨生死涅槃亦皆因緣乃至一切下結例上所明義略舉綱要耳故中論云下引證皆從因緣然此偈前有一偈云因緣所生法我說即是空亦為是假名亦是中道義未曾有一法不從因緣生是故一切法無不是空者前偈亦得證前四句成三觀義而後偈釋前偈故但引之而論略結云是故一切法無不是空者亦合云未曾有一法不從因緣生是故一切法無不是假者又是故一切法無不是中者今此但取一切法從緣之義耳有為緣生下通妨妨云涅槃云我觀諸行悉皆無常云何知耶以因緣故若一切法從緣生者則知無常是諸外道無有一法不從緣生是故無常虗空如來佛性不從緣生是故名常則無為非因緣何言為無為法皆從因緣故今答云從緣有二一從緣生有無常義二約緣顯何得非緣故說佛性了因所了豈非因緣此是一義因有有為下相待門釋待於有為即從緣義後云又形奪相盡者要待形奪相盡故真無為亦是從緣)下別有七句釋成上義由觀因緣得見佛等是故因緣為諸法本一見法身因緣無住無住之本即是法身經云佛以法為身故中論云若見因緣法則為能見佛二見法實際因緣性離為法實故三無性緣生故如化似有四理外無事故唯一法皆如來藏事事皆虛故無二性尚無有二何況有五五緣性無礙故於業境皆得善巧以業攝報境必對心則內外因果皆善巧也六即事顯理而不壞事故云於有為等七即理成事而不隱理故云於無為等若滅壞有為則失有為本空若分別無為即壞無為之性是以若約相即為即無為無可滅壞無為即為亦無可分別若約無礙則事能顯理而非理理能成事而非事事理相即性相歷然故為無為體非一異示謂顯示有為界分無為界性(故中論云者上偈及此皆四諦品下句云見苦集滅道亦可證第二句尚無有二等者結彈五性以業攝報等者以經但云業境今業攝報故有因果境必對心故有內外六即事等者有為事也無為理也事能顯理故云於有為界示無為法事即是理故不壞事若壞於事成斷滅故下句反此可知若滅壞下反成上二是以若約相即下結成正義於中略有數門一相即門二約無礙下即相成門又云而非理而非事即不相是門即是事理無礙十門中六門一真理即事門二事法即理門三依理成事門四事能顯理門五真理非事門六事法非理門七又前有形奪相盡即真理奪事門八事能隱理門通辨無礙即事徧於理理徧於事八門非異不相是二門非一故䟽結云為與無為體非一異示謂顯示下隨難別釋)。

　　菩薩如是觀一切法畢竟寂滅成就一切清淨善根而起救護眾生之心智慧明達一切法海常樂修行離愚癡法已具成就出世功德不更修學世間之法得淨智眼離諸癡翳以善方便修迴向道。

　　三觀成之益文顯可知。

　　佛子菩薩摩訶薩以諸善根如是迴向稱可一切諸佛之心嚴淨一切諸佛國土教化成就一切眾生具足受持一切佛法作一切眾生最上福田為一切商人智慧導師作一切世間清淨日輪一一善根充徧法界悉能救護一切眾生皆令清淨具足功德佛子菩薩摩訶薩如是迴向時能護持一切佛種能成熟一切眾生能嚴淨一切國土能不壞一切諸業能了知一切諸法能等觀諸法無二能徧徃十方世界能了達離欲實際能成就清淨信解能具足明利諸根。

　　第三佛子至稱可下結歎成益上來近明離相之益今則通辨一迴向益文中二先明自分二利益初句上稱佛心餘句自成二利二佛子下勝進二利益文兼體用並顯可知。

　　佛子是為菩薩摩訶薩第四至一切處迴向菩薩摩訶薩住此迴向時得至一切處身業普能應現一切世界故得至一切處語業於一切世界中演說法故得至一切處意業受持一切佛所說法故得至一切處神足通隨眾生心悉徃應故得至一切處隨證智普能了達一切法故得至一切處總持辯才隨眾生心令歡喜故得至一切處入法界於一毛孔中普入一切世界故得至一切處徧入身於一眾生身普入一切眾生身故得至一切處普見劫一一劫中常見一切諸如來故得至一切處普見念一一念中一切諸佛悉現前故佛子菩薩摩訶薩得至一切處迴向能以善根如是迴向。

　　第二大段菩薩下位果中三初牒得時二得至下正顯所得文有十句初三三業體徧次三三業用徧後四顯用自在三佛子下總結。

　　爾時金剛幢菩薩承佛威力普觀十方而說頌言。

　　內外一切諸世間菩薩悉皆無所著不捨饒益眾生業大士修行如是智。

　　第二重頌有十一偈分三初七頌迴向眾生及菩提次三偈半頌迴向實際後半頌成益前中二初一偈頌前略明至一切處但頌法說所修善根。

　　十方所有諸國土一切無依無所住。

　　後六頌前廣明於中初半偈通頌前所至處。

　　不取活命等眾法亦不妄起諸分別普攝十方世界中一切眾生無有餘觀其體性無所有至一切處善迴向。

　　次一偈半頌前迴向眾生。

　　普攝有為無為法不於其中起妄念如於世間法亦然照世燈明如是覺。

　　菩薩所修諸業行上中下品各差別悉以善根迴向彼十方一切諸如來。

　　菩薩迴向到彼岸隨如來學悉成就恒以妙智善思惟具足人中最勝法。

　　清淨善根普迴向利益群迷恒不捨悉令一切諸眾生得成無上照世燈。

　　後四頌前普攝迴向餘可知。

　　未曾分別取眾生亦不妄想念諸法雖於世間無染著亦復不捨諸含識。

　　菩薩常樂寂滅法隨順得至涅槃境亦不捨離眾生道獲如是等微妙智。

　　菩薩未曾分別業亦不取著諸果報一切世間從緣生不離因緣見諸法深入如是諸境界不於其中起分別。

　　一切眾生調御師於此明了善迴向。

大方廣佛華嚴經䟽鈔會本第二十四之二

　　音釋

　　穢

　　(於廢切汙穢也)。

　　躁競

　　(躁則到切競渠敬切躁競謂急躁爭競也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第二十五之一　會三

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子云何為菩薩摩訶薩無盡功德藏迴向。

　　第五無盡功德藏迴向長行中亦二先明位行中亦三今初牒名徵起由緣無盡境行迴向故成無盡善根功德之行得十無盡藏之果從能迴及果行受名或無盡功德之藏或即藏通二釋以迴向望行迴向為能藏無盡功德是所藏以因望果亦然並有財釋本業云常以三寶授與前人故名無盡功德藏此義亦通所迴善根即以五門善根迴向而為其性。

　　第二依徵廣釋中三初明所迴善根二明迴向之行三結行成德今初文有八句初三可知四聞法修證屬於勸請以對佛親請必聞法故後四皆隨喜然依離垢慧所問禮佛法經總有八重一供養佛二讚佛德三禮佛餘即五悔或合禮讚或略供養或但為五以發願迴向但總別之異如十住婆沙今文依此迴向在於下文故此有四或但為三故智論云菩薩晝夜三時各行三事謂懺悔勸請隨喜行此三事功德無量轉近得佛若依善戒經但有二事謂懺悔迴向皆隨時廣略(初三可知者即經列五也一懺悔一禮敬三勸請四隨喜五廻向廻向在徒然昔有別章六門分別一說多少二釋名三出體四釋相五明益六問答今並具之但略出體總分為三初明開合即彼多少二釋文即釋名辨相三料揀含餘別門今初初為八行然依離垢等者唯一卷經大旨如常可知二或合禮讚即是七門禮讚俱是所依懺主故三或略供養即但為六供養亦屬佛故四或但為五以𢌞向發願但總別之異者二俱是願𢌞向是總發願是別別𤼵願故如十住毗婆沙者即第三初明至第四方懺悔即今晨朝前四悔是第五𤼵願即涅槃經闍王發願後人安之五今文依此則同上有五六或但有三即智論第七也七若依善戒即合為二以禮讚是懺所依依人德故𢌞向攝願亦攝隨喜勸請故結云隨時廣略又隨時者看臨其時應用廣略然晝夜三時不宜闕也)。

　　佛子此菩薩摩訶薩以懺除一切諸業重障所起善根。

　　然懺名陳露先罪悔名改往修來除惡業障故須懺也然懺有二種若犯遮罪先當依教作法悔之若犯性罪應須起行此復二種一事行如方等經及禮佛名等二依理觀謂觀諸法空如淨名說當直除滅勿擾其心等若依普賢觀及下隨好品皆具事理無礙之懺至下廣明(然懺名下第二釋文即釋名辨相四事即為四段今初釋懺悔先釋名懺悔二字古有二釋今䟽即天台釋亦通漢梵二者今釋即半梵半漢懺者梵云懺磨此云請忍悔即此方體是惡作厭先過失求請三寶忍受悔過單云悔者非是六釋合二即是依主除惡業者此辨懺益亦懺意也然懺有二下即辨相也如方等者經中令先嚴淨道場香泥塗地及室內外作圓壇彩畫懸五色旛燒海岸香然燈敷高座請二十四尊像多亦無妨設餚饍盡心力須新淨衣鞋履無新洗故出入脫着令無參雜七日長齋日三時洗浴初日供養僧隨意多少別請一明了內外律者為師受二十四戒及陀羅尼呪對師說罪要月八日十五日當以七日為一期此不可減若能更進隨意堪任十人已還不得出此俗人亦得須辦單縫三衣備佛法式旋遶一百二十帀却坐思惟等廣如經說佛名經常所見聞如淨名即優波離章波離白佛憶念昔時者有二比丘犯律行以為恥不敢問佛來謂我言我等犯律誡以為恥不敢問佛願解疑悔得免斯咎我即為其如法解說時維摩詰來謂我言唯優波離無重增此二比丘罪當盍除滅勿擾其心彼罪性不在內不在外不在中間如佛心垢故眾生垢心淨故眾生淨心亦不在內不在外不在中間如其心然罪垢亦然諸法亦然不出於如如優波離以心相得解脫時寧有垢不我言不也維摩詰言一切眾生心相無垢亦復如是唯優波離妄想是垢無妄想是淨取我是垢不取我是淨顛倒是垢不顛倒是淨一切法亦如是如夢如𦦨如水中月如鏡中像以妄想生其知此者是名奉律其知此者是名善解等即一向理觀以呵事也若普賢觀者初令晝夜六時對十方佛普賢菩薩徧懺六根即事懺也復令觀心令此空慧與心相應即是理懺如前釋毗盧遮那已引經竟今時常用一切業障海皆從妄想生等即彼經後總偈皆事理雙明隨好品意至下當知)。

　　禮敬三世一切諸佛所起善根。

　　言禮敬者除我慢障起信敬善故勒那三藏說七種禮今加後三以成圓十一我慢禮謂依次位立無敬心故二唱和禮高聲喧雜故此二非儀三恭敬禮五輪著地捧足殷重故四無相禮入深法性離能所故五起用禮雖無能所而禮不可禮之三寶一一佛前皆影現故六內觀禮但禮身中法身佛故七實相禮無內無外同一實故八大悲禮前雖有觀未顯為生今一一禮普代眾生故九總攝禮總攝前六為一觀故十無盡禮入帝網境若佛若禮重重無盡故(言禮敬者此牒第二行經文除我慢下䟽釋初明行益以我慢故不能禮敬今摧我慢山即是除惡起信敬善即是成德三皆行益故勒那下即辨相也前七是三藏意後三䟽以義加略無釋名以易知故然三恭敬禮云五輪著地者離垢慧經云一一發願初總願云我今五輪於佛作禮為斷五道離於五盖願諸眾生常得安住不壞互通具足五願願我右膝著地之時令諸眾生得正覺道願我左膝著地之時令諸眾生於外道法不起邪見悉得安立正覺道中願我右手著地之時猶如世尊坐金剛座右手指地震動現瑞證大菩提我今亦爾共諸眾生同證覺道願我左手著地之時令諸眾生離諸外道難調伏者以四攝法而攝取之令入正道願我首頂著地之時令諸眾生離憍慢心悉得成就無見頂相餘義可思)。

　　勸請一切諸佛說法所起善根聞佛說法精勤修習悟不思議廣大境界所起善根。

　　言勸請者名為祈求除謗法障起慈善根故聲聞自度但懺己罪菩薩愍眾故須勸請但勸如來普雨法雨則自必霑洽此文略云勸佛說法智論復加請佛住世占察經中亦請菩薩速成正覺次句因聞法故起悟入善言修習者瑜伽八十三云修者了相作意習者勝解作意故又修者於所知事而發趣故習者無間殷重修加行故(言勸請者此牒第三行也下䟽解釋除謗法下先明成益聲聞自度下來意智論復加者如十住毗婆沙亦請住世云十方一切佛現在成道者我請轉法輪安樂諸眾生十方一切佛若欲捨壽命我今頭面禮勸請令久住占察經者經具五懺悔勸請云唯願十方一切菩薩未成正覺者願速成正覺已成正覺者願常住世轉正法輪不入涅槃釋曰即具三也次句因聞下即經自辯勸請成益了相作意等即七作意義如三地釋)。

　　於去來今一切諸佛一切眾生所有善根皆生隨喜所起善根去來今世一切諸佛善根無盡諸菩薩眾精勤修習所得善根三世諸佛成等正覺轉正法輪調伏眾生菩薩悉知發隨喜心所生善根三世諸佛從初發心修菩薩行成最正覺乃至示現入般涅槃般涅槃已正法住世乃至滅盡於如是等皆生隨喜所有善根。

　　言隨喜者為慶恱彼故除嫉妬障起平等善然十住智論皆有三位一諸佛善二二乘善三人天善今文四句初一總明具於三善二乘正是所訶故不別舉而含在一切眾生之中次三句別其第二句別明三善結一隨喜後一隨喜諸佛因果(言隨喜者此明第四行也為慶下先釋行名然十住下三辯相然智論多同十住婆沙論云所有布施福持戒修禪定從身口意生去來今所有習學三乘人具足一乘者一切凡夫福皆隨而歡喜釋曰其初三句通三世佛也)大品隨喜品明大千海水一毛破為百分滴取海水可知其數隨喜之福不可知數法華展轉第五十人尚難校量況初隨喜此據隨喜如來權實功德其福更多(大品隨喜下重示隨喜成益即上平等功德初引大品即第十七法華展轉即第六經隨喜功德品第十八爾時彌勒菩薩白佛言世尊若有聞是法華經隨喜者為得幾所福經答文廣今當略引謂有人於會中聞是法華經隨喜已從法會出至於餘處轉為人說是第二人聞已復轉為第三人說如是展轉至第五十其第五十善男子善女人所得功德今當說之若四百萬億阿僧祇世界六趣四生充滿其中有人求福一一眾生與滿閻浮金銀瑠璃𤥭璖碼碯珊瑚琥珀乃至象馬車乘奴婢人民七寶樓閣等比第五十人聞法華經隨喜功德百分不及一乃至筭數譬喻所不能知下結云何況最初於會中聞而隨喜者釋曰此顯功德多此㨿等者䟽出得多所以大品但通明隨喜之福今就所隨喜中分其勝劣勝境隨喜其福更多言權實功德者即是法華經故經云此法華經開方便門（權也）示真實相（實也）如來智慧甚深無量（實也）其智慧門難解難入（相也）於一佛乘分別說三從實開權也會三歸一會權歸實也世尊法久後要當說真實實也佛以方便力示以三乘教權也故二十八品三周之文但顯如來權實知見昔人云此華不有則已有則華實雙含此經不說則已說則權實雙辨明知法華不出權實功德耳既窮終極唱難信難解今能隨喜故德難量最初聞人近獲六根清淨遠則速成佛果故云其福更多)然佛是除罪勝緣故與懺悔前後無在既淨身噐次希法雨復攝他同己迴向三處不墮三界及與二乘然禮等五果通得菩提別則懺得依正具足禮則尊貴身噐具足勸請得慧隨喜得大眷屬并大財福迴向離邪常遇佛世常能修行約教不同可以思準(然佛是下第三料揀於中曲有三門一明次第然禮等五果下二辨果報約教下三約教揀定言可思者如前禮佛十重初二非儀令其知非故辨之耳三通權小四是始教順空義故五是終教通事理故六七頓教但禮心佛無禮禮故八通終教同教一乘故後三合成圓教八是能禮一具一切故九融深淺事隨理融事事無礙故而言攝前六者二非儀故十重重無盡故下經云一毛孔中悉明見不思議數無量佛一切毛孔皆如是普禮一切世間燈舉身次第恭敬禮如是無邊諸最勝亦以言辭普稱讚窮盡未來一切劫一如來所供養具其數無量等眾生又普賢行云於一微塵中見一切諸佛菩薩眾圍繞法界塵亦然一一如來所一切剎塵禮等若依此禮一禮則無有盡功德豈可量哉餘之七門可以思準不入斯觀徒自疲勞)。

　　菩薩如是念不可說諸佛境界及自境界乃至菩提無障礙境如是廣大無量差別一切善根凡所積集凡所信解凡所隨喜凡所圓滿凡所成就凡所修行凡所獲得凡所知覺凡所攝持凡所增長。

　　第二菩薩如是下明迴向行中二先結前善根後悉以下正明迴向前中二初橫結上來及不可說者後凡所下豎結前善謂隨前一善皆有積集等故具足為圓滿學成為成就證入為獲得了性為覺知餘文並顯。

　　悉以迴向莊嚴一切諸佛國土。

　　二正明迴向於中二先迴向菩提後迴向眾生前中二先明隨相後明離相前中亦二先正起行願後結行成益前中又二先迴向淨土後總攝迴向前中亦二先明眾寶莊嚴後明人寶為嚴汎論嚴淨有其三種一處所淨二住處眾生淨即前二段三法門流布淨亦名受用淨徧上二叚又此二段之中具足十八圓滿今初有二初總標所成(又此二段此十八法華藏品中已具列釋今經文具䟽但隨文配屬難則釋之今鈔重依彼經論牒經配屬論云經曰薄伽梵住最勝光曜七寶莊嚴放大光明普照一切無邊世界（此上顯色圓滿）無量方所妙飾間列（形色圓滿）周圓無際其量難測（分量圓滿）超過三界所行之處（方所圓滿）勝出世間善根所起（因圓滿也）最極自在淨識為相（果圓滿也）如來所都（主圓滿）諸大菩薩眾所共雲集（輔翼圓滿）無量天龍人非人等常所翼從（眷屬圓滿）廣大法味喜樂所持（住持圓滿）作諸眾生一切義利（事業圓滿）滅諸煩惱災橫纏垢（攝益圓滿）遠離眾魔（無畏圓滿）過諸莊嚴如來莊嚴之所依處（依處圓滿）大念慧行以為遊路（即路圓滿）大止妙觀以為一乘（乘圓滿也）大空無相無願解脫為所入門（門圓滿也）無量功德眾所莊嚴大寶華王眾所建立（依持圓滿）大宮殿中論曰此顯如來住處圓滿謂佛淨土由十八圓滿淨事故說名圓滿次列十八圓滿竟下結云如是十八圓滿所莊嚴宮殿名佛淨土佛住如是大宮殿中說此契經釋曰下隨䟽釋依今經次釋義即彼論廣文)。

　　如過去世無邊際劫一切世界一切如來所行之處所謂無量無數佛世界種佛智所知菩薩所識大心所受莊嚴佛剎。

　　二如過去下別顯嚴相於中亦二先舉三世土嚴二願成彼嚴今初亦二先別明二總結前中三世即為三別謂過未現在而為其次今初分二先總明後別顯今初先舉時辨處次所謂下總標世界種者即方處間列如初會說無量者無分量故無數者數多故佛智所知者淨識所現唯佛窮故菩薩所識者登地分見故大心所受者地前能受故莊嚴佛剎者即正顯示此雖義當形色意是總該(今初下於總中數多者佛所莊嚴廣大剎等於一切微塵數故其中已有圓滿之相如方處間列即方處圓滿無分量即分量圓滿淨識所現者謂頼耶淨識現自受用土第七淨識現他受用土餘五淨識現變化土唯佛窮者八識轉智唯佛窮故登地分見見他受用故雖含有別意皆是總)。

　　清淨業行所流所引應眾生起如來神力之所示現諸佛出世淨業所成普賢菩薩妙行所興。

　　二清淨下別明有二圓滿初辨因圓滿謂出過三界淨土亦有出過之因然上世界成就品中起具因緣總有十種生佛兼說有淨穢故今此唯五欲同佛淨故略眾生(初辨因滿下總明)初句亦總亦別總明三土之因皆無漏業故云清淨自受用土淨行所流萬行生故他受用土及變化土淨業所引隨業現故別則唯約受用因緣所流增上緣所引故佛地論云如來藏識中無漏善根為因而生有義但是增上緣生以外法故有義亦是因緣而生親能生故若不爾者應無因緣外法相望非因緣故意以後義為正言亦是者通二緣故有云感報淨土以四塵種子而為正因親感土故六度萬行而為緣因助成土故或以自利後得而為緣因依此經宗以一切波羅蜜行隨其所應依正二果互為二因互相資辨以皆是法性相應善根成故常融常別餘如世界成就品下四唯別初二變化土因初句約為緣義後句約為因義次句是自受用因故云出世淨業後句義兼自他受用土因登地已上皆修普賢之妙行故又此妙行即圓融因融上諸土無障礙故(初句亦總下別別有五句初句亦總亦別即清淨業行所流所引亦總下中自利行業親相為所流利他行業與物為緣故云所引故釋云隨業現故此業即是所化者業以菩薩眾生之業為因親感他受用變化之土如來利他為增上緣隨他眾生之業成故故云引也泉能成池名為所流鑿池引水水名所引正同前世界品引生公義行致淨土非造之也造於土者眾生類矣別則唯約下釋上亦別之言於中三初總明也因緣親生曰流增上緣踈為引故佛地論下二成立二因之義此有三義一唯立因緣此已舍二法一如來識二無漏善合二為因亦同多聞熏習與阿頼耶中解性合之為因也然引論猶略若具應云謂大宮殿用出世間無分別智後得智善根為因而得生起非是無因非大自在等而為其因乃至云此用本來無分別智後得無漏善法種子三無數劫修令增廣為此淨土變現生因此佛淨土如來識中無漏善根為因而生則具修生本有二法合為因緣二云有義下出所以云以外法故謂以識生識可是因緣外生淨土那是因緣外土即為增上果故是增上緣三云有義下雙立非謂但取因緣亦取增上亦取因緣故云親能生故出因緣義若不下反難成立一切外法皆因內法熏習為因明有因緣故云不爾應無因緣無則非理外法相望者正成上義第二師義難第一師汝已外法故唯增上緣外法則不得立於因緣今謂外假內熏明有因緣若爾內熏其外既非自類何名因緣境全心變即八識相分亦不離心亦因緣矣意以後義為正四䟽家斷取也兼顯是通二義有云感報下出二因體四塵種子全在識中即八識中相分種也或以自利後得者上言六度萬行則通二利此依唯識別義以利他後得為他受用變化土緣故用自利後得為自受用土緣也依此經宗下正於前文唯取自利為自受用緣故二利之行同取他受用土以皆下出互通所以故指如世界品問明品中亦已明餘可思準)。

　　一切諸佛於中成道示現種種自在神力。

　　二一切下事業圓滿自能現作一切有情一切義利故如來雖即是主意取義利(自能現作者即佛地論文但略其要具足論云如其淨土住持圓滿作何事業（問也）作諸眾生一切義利（引文總經答也）謂於此中能現作一切有情一切義利或一切有情自作義剎等然十八圓滿皆初假問生起次引經答三以論釋文皆約宮殿上明今之所明乃通說耳以問易知故並不出)。

　　盡未來際所有如來應正等覺徧法界住當成佛道當得一切清淨莊嚴功德佛土。

　　第二盡未來下舉未來土嚴文中二初總標。

　　盡法界虛空界無邊無際無斷無盡。

　　二盡法界下別顯有九圓滿文分為五一分量圓滿此通二土謂約自受用從初得佛盡未來際相續無變橫周法界故無邊際約他受用為於地上隨宜而現勝劣大小改變不定但地前不測言無邊際登地常見亦無斷盡此文兼明方所圓滿以方所有二一自受用周徧法界於三界處不即不離故二他受用處下文當辨(從初得下即唯識文然論云相續變為純淨佛土今無變字乃是義釋謂雖復相續變化不同他受用土前後改轉故不云變橫周法界者即唯識論前所引論後云周圓無際佛地經中同佛地論又云無際者謂無長短等分齊相難測故下說他受用並如世界品)。

　　皆從如來智慧所生。

　　二皆從如來智慧生者即果圓滿自受用土圓鏡智生他受用土平等智生(即果下引鏡智等即世界品佛地論云以佛自在淨識為相)。

　　無量妙寶之所莊嚴所謂一切香莊嚴一切華莊嚴一切衣莊嚴一切功德藏莊嚴一切諸佛力莊嚴一切佛國土莊嚴。

　　三無量下依持圓滿故佛地經云無量功德眾所莊嚴大寶華王是為依持(佛地經下三會佛地經然彼論先問起云如是淨土門既圓滿如餘宮殿應有所依故次須說依持圓滿（問起）無量功德眾所莊嚴大寶華王眾所建立（舉經答也）今䟽引經云為所依持者以先問後不引釋故但結歸名)今文中先總標妙寶所謂下別列初三事嚴中有蓮華次二德嚴初即無量功德佛力即是能持後一即是所持之國佛地唯據於事但云蓮華今通事理故云佛力功德莊嚴亦通事理(後會彼論於中二先出論意以論廣釋但約華故論云謂如地等依風輪等或如世間宮殿依地如是淨土無量功德眾善所嚴大寶紅蓮華王眾所建立即紅蓮華大寶所成如是大寶無量功德眾善所起於眾寶中勝故名大此寶紅蓮華於諸華中最為殊勝故名華王或此寶華望諸菩薩善根所起紅蓮華最勝故名為大佛法王是佛最勝善根所起故名為王又此寶華極難得故名為大寶華中最勝故名華王又此大華非一或華蘂多故名為眾釋曰此即唯據事也以將功德莊嚴屬佛故若將無量功德通理則佛地亦有佛力任持故䟽云功德亦通事理)。

　　如來所都。

　　四明主圓滿(如來所都者全同佛地經論釋曰謂大宮殿諸佛世尊為主非餘以殊勝故唯屬世尊或唯屬世尊住持攝受非餘所能故)。

　　不可思議同行宿緣諸清淨眾於中止住未來世中當成正覺一切諸佛之所成就非世所覩菩薩淨眼乃能照見此諸菩薩具大威德宿植善根知一切法如幻如化普行菩薩諸清淨葉入不思議自在三昧善巧方便能作佛事放佛光明普照世間無有限極。

　　五不可思下輔翼圓滿復兼四種文中分二初總顯則兼眷屬圓滿眷屬謂人天八部然皆菩薩化作示淨土不空故今但云諸清淨眾則兼之矣(輔翼圓滿佛地論云如是淨土主既圓滿應有輔翼主必攝受輔翼者故彼經云諸大菩薩眾所雲集論云謂大宮殿有無數大菩薩僧所共雲集諸來朝者名為輔翼既有如是大菩薩僧常來輔翼故無怨敵能為違害諸聲聞等無如是事眷屬圓滿佛地經云無量天龍人非人等常所翼從今文無此故以諸眾攝之然皆菩薩化作示淨土不空即彼論釋妨妨云云何淨土超過三界所行之處而有天等以為眷屬天等皆是三界攝故答云淨識如是攝受變現為嚴淨土故不相違（第一釋也）或為成熟所化有情示現如是變化種類（第二釋也）即阿彌陀經云是諸眾鳥皆是阿彌陀佛欲令法音宣流變化所作論云或諸菩薩化作無量天龍等身住淨土中供養佛故（第三釋也）或自化身為天龍等翼從如來是故無過（第四釋也）四義皆示不空爾)後未來下別顯勝德兼三圓滿初明方所圓滿佛地經云超過三界所行之處今云一切諸佛之所成就通於自他受用非世所覩即是超過菩薩能見是他受用受用方所或說淨居或說西方等是(初明方所圓滿此即標名論云如是淨土分量圓滿為同三界為不爾耶（同也）超過三界所行之處（答也）論釋云謂大宮殿處所方域超過三界所行之處非如三界自地法愛執為己有所緣相應二縛隨增是彼異熟及增上果如是淨土非三界愛所執受故離天縛故非彼異熟增上果故如涅槃等超過三界異熟果地乃至云如是淨土為與三界同一處所為各別耶（問也）有義別有處說在淨居天亦有處說在西方等有義同處淨土周圓無際徧法界故如實義者實受用土周徧法界無處不有不可說言離三界處亦不可說即三界處若隨菩薩所宜現者或有在色界淨居天上或西方等處所不定釋曰今䟽直用其要兼取如實義耳)二此諸菩薩具大威下皆門圓滿以三三昧為所入門此中初句顯門之因知一切下是空門相行菩薩業是無相門相善巧方便下是無作門相入不思議三昧通該前後(以三三昧者即義引也彼經云大空無相無願解脫為所入門故䟽以下經配三門相三昧通該前後者該前明空等為不思議三昧故該後以三昧等為攝益故)三又此淨業即攝益圓滿以離煩惱纏垢等為攝益故名為清淨(三又此淨業下辨攝益相彼經云滅諸煩惱災橫纏垢故論云謂於此中遠離一切煩惱纏垢及諸災橫即諸煩惱名為纏垢如是即名諸災橫因煩惱纏垢此中無故所作災橫此中亦無釋曰離此煩惱等即名攝益又現證得解脫煩惱災橫纏垢殊勝福智故名攝益故䟽指上淨業名為攝益)。

大方廣佛華嚴經䟽鈔會本第二十五之一

　　音釋

　　楯

　　(食尹切欄檻也)。

　　餚膳

　　(餚何交切饍時戰切具食也)。

大方廣佛華嚴經疏鈔會本第二十五之二　會四

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　現在一切諸佛世尊悉亦如是莊嚴世界無量形相無量光色悉是功德之所成就無量香無量寶無量樹無數莊嚴無數宮殿無數音聲隨順宿緣諸善知識示現一切功德莊嚴無有窮盡所謂一切香莊嚴一切鬘莊嚴一切末香莊嚴一切寶莊嚴一切旛莊嚴一切寶繒綵莊嚴一切寶欄楯莊嚴阿僧祇金網莊嚴阿僧祇河莊嚴阿僧祇雲雨莊嚴阿僧祗音樂奏微妙音。

　　第三現在下舉現在嚴中亦二初總標類同過未云亦如是二無量下別顯有三圓滿一者形相即形色圓滿(無量形相者彼論雙問云如是淨土顯色圓滿形相云何引經答形色云無量方所妙色問列論釋云謂大宮殿妙色間列無量方所或大宮殿無量妙飾方所間列言無量者或殿無量或處無量妙慧為光安布為飾是故說名妙飾間列釋曰無量相貌間列即形色)二無量光色即顯色圓滿悉是已下總以因結(無量光色者彼經云最勝光曜七寶莊嚴放大光明普照一切無邊世間論釋云謂大宮殿用最勝光曜七寶莊嚴或寶嚴故最勝光曜於此所重且言七寶其實淨土無量妙寶𦂶飾莊嚴非世所識故經云無量光色又論釋放大光明等云謂大宮殿放大光明普照一切無邊世界或大宮殿其體周徧無邊世界故放大光普照一切釋曰彼經有其二句今經云無量光色則已攝二無量光者是彼放無邊光句無量色者即初最勝光曜等)三無量香下住處圓滿於中有三初總明住處次隨順下別顯處因即他受用因故云示現後所謂下廣顯處嚴以超過一切菩薩及餘住處名處圓滿(住處圓滿彼經云過諸莊嚴如來莊嚴之所依處論釋云謂於此中佛所住處勝過一切菩薩及餘莊嚴住處唯是如來妙飾莊嚴為所住處由勝彼一切莊嚴住處是故說名住處圓滿以超過一切菩薩下即彼論文經顯處嚴在文極顯)。

　　如是等無量無數莊嚴之具莊嚴一切盡法界虛空界十方無量種種業起佛所了知佛所宣說一切世界其中所有一切佛土所謂莊嚴佛土清淨佛土平等佛土妙好佛土威德佛土廣大佛土安樂佛土不可壞佛土無盡佛土無量佛土無動佛土無畏佛土光明佛土無違逆佛土可愛樂佛土普照明佛土嚴好佛土精麗佛土妙巧佛土第一佛土勝佛土殊勝佛土最勝佛土極勝佛土上佛土無上佛土無等佛土無比佛土無譬喻佛土。

　　第二如是等下總結三世嚴具及土於中二初總結能所嚴後所謂下別顯所嚴有二十九種隨體德用立名不同亦可并前總標通結上來十八圓滿隨勝立土如理應思(亦可并前等者上來過去有二未來有九現在有三但有十四下人寶中有五事業分佛菩薩遂即重出除重十八云何攝耶今總標文為主圓滿以言佛土故別中二十九句有十七圓滿一莊嚴二清淨為因圓滿佛地經云超出世間善根所生今以清淨故為出世以其莊嚴為所起嚴萬善嚴故三四事業平等妙好故五即是路大念慧行為威德故六七住處廣大安樂八即輔翼叵壞九眷屬無盡十分量無量十一依持不動十二無畏名同十三顯色光明十四無違十五可愛皆攝益圓滿無煩惱災橫之違故可愛也十六照明十七嚴好皆果最極清淨為其相故十八精麗十九妙巧二十第一皆依持無量功德眾所莊嚴大寶華王眾所建立故二十一二三四皆門圓滿三解脫門為最勝等故二十五六皆乘大止妙觀為無上等二十七無等二十八無比二十九無譬喻皆方所以徧法界性不並真無比對故經旨多含畧為此配未必要爾故䟽畧示令如理思)。

　　如是過去未來現在一切佛土所有莊嚴菩薩摩訶薩以己善根發心𢌞向願以如是去來現在一切諸佛所有國土清淨莊嚴悉以莊嚴於一世界如彼一切諸佛國土所有莊嚴皆悉成就皆悉清淨皆悉聚集皆悉顯現皆悉嚴好皆悉住持。

　　第二如是過去下願成彼嚴於中二先嚴一界。

　　如一世界如是盡法界虛空界一切世界悉亦如是三世一切諸佛國土種種莊嚴皆悉具足。

　　後如一世界下例嚴普周顯嚴分齊令法界土皆具三世一切莊嚴既一佛土即具無盡莊嚴則一嚴一切嚴亦顯一圓滿即一切圓滿重重無盡方是華嚴淨土圓滿。

　　佛子菩薩摩訶薩復以善根如是𢌞向願我所修一切佛剎諸大菩薩皆悉充滿。

　　第二佛子菩薩至復以善根下人寶為嚴同十大願中第七願也亦即是前輔翼圓滿文中三初總願所成二其諸下別顯願相三願令如是下結以嚴剎。

　　其諸菩薩體性真實智慧通達。

　　二中文二先願德齊後願業廣前中亦二先正顯德後結德嚴土前中有二十句初二總明體實智圓。

　　善能分別一切世界及眾生界深入法界及虛空界捨離愚癡成就念佛念法真實不可思議念僧無量普皆周徧亦念於捨法日圓滿智光普照見無所礙從無得生生諸佛法為眾勝上善根之主發生無上菩提之心住如來力趣薩婆若破諸魔業淨眾生界。

　　後善能下十八句別顯於中先明智慧後深入下明體實今初即路圓滿大念慧行為所游路路即道之異名(大念慧行為所遊路即佛地經文言路即道之異名者是彼論釋彼論具云謂此中大念大慧及以大行為所遊履故名遊路是道異名聞所成慧名為大念聞已記持無離義故思所成慧名為大慧依理審思得決定故修所成慧名為大行由修習力緣真理故大者念等緣大乘法而生起故彼所攝故履三妙慧淨土往還故名遊路此說菩薩因三妙慧得入淨土故名遊路)文中初明大慧分別是權深入是實此是慧體離癡慧業成就念下即大念也七念之中略舉前四七念如離世間品後法日下即是大行行即修慧故(七念等者等常六念加念眾生)。

　　深入法性永離顛倒善根大願皆悉不空。

　　後釋體實亦是行攝。

　　如是菩薩充滿其土生如是處有如是德。

　　二結德嚴土中初句總次生如是處指前淨土有如是德即指向文。

　　常作佛事得佛菩提清淨光明具法界智現神通力一身充滿一切法界。

　　第二常作佛事下願業廣中分四即四圓滿初明事業圓滿上辨佛業今菩薩業(上辨佛業者佛地經但云作諸眾生一切義利論先問云如是淨土任持圓滿作何事業即引向經論云謂於此中即能現作一切有情一切義利或令一切有情自作一切義利等今經云一切諸佛於中成道故是佛業今明菩薩常作佛事故是菩薩業)。

　　得大智慧入一切智所行之境善能分別無量無邊法界句義於一切剎皆無所著而能普現一切佛土心如虛空無有所依而能分別一切法界善能入出不可思議甚深三昧。

　　二得大智下即乘圓滿大止妙觀以為乘故(大止妙觀者即佛地經文論釋云止謂奢摩他觀謂般若大義如前大念中緣大乘故此二等運故名所乘乘前道路止與觀隨其所應行)。

　　趣薩婆若住諸佛剎得諸佛力開示演說阿僧祇法而無所畏。

　　三趣薩婆下無畏圓滿內無災患外無畏故(無畏圓滿彼經云遠離眾魔論云謂以此中遠離一切煩惱蘊死及以天魔或令他人遠離四魔如是四種是怖畏因由是能生諸怖畏故此中無彼故名無畏)。

　　隨順三世諸佛善根普照一切如來法界悉能受持一切佛法知阿僧祇諸語言法善能演出不可思議差別音聲入於無上佛自在地普遊十方一切世界而無障礙行於無諍無所依法無所分別修習增廣菩提之心得善巧智善知句義能隨次第開示演說。

　　四隨順三世下即任持圓滿論云諸佛菩薩後得無漏能說能受大乘法味生喜樂故文中二前明能受後知阿僧祇下能說(即任持圓滿者彼經文云廣大法味喜樂所持䟽即論釋也此文猶畧具云謂於此中大乘法味喜樂所持食能令住住是持義乃至云此淨土中諸佛後得無漏之智能說能持受大乘法味生大喜樂又正體智受真如味生大喜樂能任持身命不斷壞故長養善法名為食也在文可知)。

　　願令如是諸大菩薩莊嚴其國充滿分布隨順安住。

　　第三結以嚴剎中初總彰人徧。

　　熏修極熏修純淨極純淨恬然宴寂。

　　次熏修下結行德深謂以止以觀唯智唯悲熏修身心無有間斷名極熏修現惑不生故云純淨種習不起名極純淨恬和也宴安也恬和安寂即照寂之相也亦一乘也(亦一乘者以大止妙觀為熏修故)。

　　於一佛剎隨一方所皆有如是無數無量無邊無等不可數不可稱不可思不可量不可說不可說不可說諸大菩薩周徧充滿如一方所一切方所亦復如是如一佛剎盡虛空徧法界一切佛剎悉亦如是。

　　後於一佛剎下別示徧相兼顯數多於中三節一剎中一方有多數量次以方例剎後以剎例法界一方所言義兼大小凖下僧祇品於一微細毛端處則有不可說諸普賢也言如是者如前具德也。

　　佛子菩薩摩訶薩以諸善根方便𢌞向一切佛剎方便𢌞向一切菩薩方便𢌞向一切如來方便𢌞向一切佛菩提方便𢌞向一切廣大願方便𢌞向一切出要道方便𢌞向淨一切眾生界方便𢌞向於一切世界常見諸佛出興於世方便𢌞向常見如來壽命無量方便𢌞向常見諸佛徧周法界轉無障礙不退法輪。

　　第二佛子至方便𢌞向下總攝𢌞向非唯但向佛淨土故文有十句初三結前已說後七辨所未明言出要者小乘出要唯有四種謂進念定慧三十七品不離此故今亦兼有大乘出要唯有三科謂四攝四等及與十度三乘切要唯止與觀一乘切要唯智與悲故十地皆云大悲為首智慧增上餘並可知。

　　佛子菩薩摩訶薩以諸善根如是𢌞向時普入一切佛國土故一切佛剎皆悉清淨普至一切眾生界故一切菩薩皆悉清淨普願一切諸佛國土佛出興故一切法界一切佛土諸如來身超然出現。

　　第二佛子至如是𢌞向下結行成益總收三種世間。

　　佛子菩薩摩訶薩以如是等無比𢌞向趣薩婆若其心廣大猶如虛空無有限量入不思議知一切業及以果報皆悉寂滅心常平等無有邊際普能徧入一切法界。

　　第二佛子至以如是等下離相𢌞向即向實際文中二先明見實智冥實際後彰離妄德合實際此之二段反覆相成今初初句牒前𢌞向菩提其心已下正顯離相寂然無涯為入不思議即是契真故常平等由此故能徧入若事若理無礙法界名為一切(此之二段反覆相成者由見實故離妄如見杌則不見鬼由離妄故見實若無鬼見是見木故)。

　　佛子菩薩摩訶薩如是𢌞向時不分別我及以我所不分別佛及以佛法不分別剎及以嚴淨不分別眾生及以調伏不分別業及業果報不著於思及思所起不壞因不壞果不取事不取法不謂生死有分別不謂涅槃恒寂靜不謂如來證佛境界無有少法與法同止。

　　二佛子下彰其離妄文有十對初六遮妄執有以緣成無性故皆前𢌞向之法思所起者謂身語業餘文可知(思所起者謂身語業者俱舍云分別由業生思及思所作思即是意業所作謂身語故九地廣明)次一對遮妄執空以即真故不礙存故不壞假名說實相故不壞因果(以即真故下此有三義釋不壞因果初同淨名色即是空非色滅空故此約空觀二不礙存故即假觀三不壞假名說實相故二義雙照為中道觀)後三對雙遮空有初遮事理法即理法互相即故不可定取。

　　次遮生死涅槃離向背相通有二義一約離相謂生死涅槃相待而有俱空叵得二約體融以緣就實生死即涅槃故無妄分別以實從緣涅槃即生死故非真寂靜故中論云涅槃之實際及與世間際如是二際者無毫釐差別而𣈆經云生死非雜亂涅槃非寂靜言異義同(俱空叵得即上云有諍說生死無諍說涅槃生死及涅槃二俱不可得此約性空下約顯實)後對即遮能所證既二際無差唯佛能證故復拂之上句標下句釋亦通二意一約離相能證相離不能證於佛境所證體空故無少法與能證智同止相契故楞伽云遠離覺所覺二約體融佛即法界不應以法界更證法界故文殊問經云若以法界證法界則是諍競如智一體如外無少智為能證智外無少如為所證故無可同止次下文云無有少法為智所入亦無少智而入於法影公云法性不並真聖賢無異道即斯意也(故楞伽云遠離覺所覺前已引竟故文殊問云下亦前已引影公即中論䟽)上來三節皆約遮邊前來契實已辨雙照則四門備矣。

　　佛子菩薩摩訶薩如是𢌞向時以諸善根普施眾生決定成熟平等教化無相無緣無稱量無虛妄遠離一切分別取著。

　　第二佛子下𢌞向眾生中初總明謂即前𢌞向菩提時便以善根𢌞向眾生故云如是𢌞向時也次決定下別顯行相有七句二句隨相一無放捨心二無怨親相五句離相一不見眾生相二不取化緣三不稱量根性四無能度我人末句總結。

　　菩薩摩訶薩如是𢌞向已得無盡善根所謂念三世一切諸佛故得無盡善根念一切菩薩故得無盡善根淨諸佛剎故得無盡善根淨一切眾生界故得無盡善根深入法界故得無盡善根修無量心等虛空界故得無盡善根深解一切佛境界故得無盡善根於菩薩業勤修習故得無盡善根了達三世故得無盡善根。

　　第三菩薩至如是𢌞向已下結行成德有四佛子兼此為五一成無盡善根德二成二空智慧德三成境界清淨德四成福智無盡德五成福智廣大德就此五中初一雙明次二離相後二隨相今初由隨一一行發無盡心故成無盡德文有十句初總所謂下別於中前四隨相所成初二因果後二依正次二離相所成顯其深廣次二解行通於隨相及與離相後二通顯上來𢌞向同三世故。

　　佛子菩薩摩訶薩以一切善根如是𢌞向時了一切眾生界無有眾生解一切法無有壽命知一切法無有作者悟一切法無補伽羅了一切法無有忿諍觀一切法皆從緣起無有住處知一切物皆無所依了一切剎悉無所住觀一切菩薩行亦無處所見一切境界悉無所有。

　　第二佛子下成二空智慧益中十句初四我空一無眾生離眾生垢故二無壽命離生死故三無作者亦名無我離我垢故四無數取趣前後際斷故餘如十行說後六法空文亦可知(一無眾生垢故者多同淨名即目連章中淨名云夫說法者當如法說法無眾生離眾生垢故法無有我離我垢故法無壽命離生死故法無有人前後際斷故釋曰上四句我空故䟽取之此四即金剛無我無人無眾生無壽者今經辨次不同二經皆明無定前後也名亦小異以作者當我以補特伽羅當人若釋義者人我等相十行已具空之所以亦如前辨今取彼經意案今文釋一法無眾生者已無眾生為法故違公云正明理無其所無有三一無橫計神我二於假名眾生無有定性三無假名眾生之相此等皆是虛妄分別相有理無餘門類爾離眾生垢者破情顯理取我之心名眾生垢生公亦云若得見理垢情必盡以離垢驗之知無眾生也二法無壽命正明理無離生死故釋成上義壽命謂色心連持從生至死本無生死何有壽命又壽命為生死之果若有實者不合得離今有本離之人明本無矣三無有我者理本無也離我垢故釋成上義一同初句四數取趣淨名為人智論云能造善惡行人法故取於諸趣三際輪迴本無數取者何有前後際耶又若定有者不應聖人斷前後際今聖有斷明無有人能數取也)。

　　佛子菩薩摩訶薩如是廻向時眼終不見不淨佛剎亦復不見異相眾生無有少法為智所入亦無少智而入於法解如來身非如虛空一切功德無量妙法所圓滿故於一切處令諸眾生積集善根悉充足故。

　　第三佛子成境界清淨德一剎淨者畧有三義一了穢即空故二如螺髻等穢處見淨故三雖覩淨穢無見相故二眾生淨同一空故同如來藏故無見相故三法淨對法辨智義便故來此亦二義一空無能所故二同一如故舉一全收智外無如為智所入如外無智而入於如法性寂然故名為如寂而常照故名為智何有異耶亦同上來無法同住後一佛淨為破執有說佛如空若同空無此見非淨今明二利德圓非如虛空一向無也(螺髻亦是淨名前已引竟餘即可知)。

　　佛子此菩薩摩訶薩於念念中得不可說不可說十力地具足一切福德成就清淨善根為一切眾生福田此菩薩摩訶薩成就如意摩尼功德藏隨有所須一切樂具悉皆得故隨所遊方悉能嚴淨一切國土隨所行處令不可說不可說眾生皆悉清淨攝取福德修治諸行故。

　　第四佛子福智無盡德初上攝佛智謂十力智地有不可說用故念念得多福具足下自為福田此菩薩下福智無盡。

　　佛子菩薩摩訶薩如是𢌞向時修一切菩薩行福德殊勝色相無比威力光明超諸世間魔及魔民莫能瞻對善根具足大願成就其心彌廣等一切智於一念中悉能周徧無量佛剎智力無量了達一切諸佛境界於一切佛得深信解住無邊智菩提心力廣大如法界究竟如虛空。

　　第五佛子福智超勝德中初句總顯福智之因次福德下正顯勝相初明福勝其心已下顯智超勝。

　　佛子是名菩薩摩訶薩第五無盡功德藏𢌞向。

　　菩薩摩訶薩住此𢌞向得十種無盡藏。

　　第二菩薩下辨位果中四謂標徵釋結。

　　何等謂十所謂得見佛無盡藏於一毛孔見阿僧祇諸佛出興世故得入法無盡藏以佛智力觀一切法悉入一法故得憶持無盡藏受持一切佛所說法無忌失故得決定慧無盡藏善知一切佛所說法秘密方便故得解義趣無盡藏善知諸法理趣分齊故得無邊悟解無盡藏以如虛空智通達三世一切法故得福德無盡藏充滿一切諸眾生意不可盡故得勇猛智覺無盡藏悉能除滅一切眾生愚癡翳故得決定辯才無盡藏演說一切佛平等法令諸眾生悉解了故得十力無畏無盡藏具足一切菩薩所行以離垢繒而繫其頂至無障礙一切智故。

　　三中有十句皆先標名後釋義於中初六自利初一見佛約微細門一毛之義前文頻釋今重發揮謂心性本無大小悟之成智身土皆為智影智淨影明故大小無礙一多即入次五見法即相入門一證理法二持教法三慧知密意謂以實覆權等四義窮意趣謂四意趣等亦是窮於性相五聞藏義兼修證次三利他一福滿他意二智滅他惑三辯教平等後一攝行成果此上多有同十藏品可以意得。

　　是為十佛子菩薩摩訶薩以一切善根𢌞向時得此十種無盡藏。

　　四結可知。

　　爾時金剛幢菩薩普觀十方而說頌言。

　　菩薩成就深心力普於諸法得自在以其勸請隨喜福無礙方便善𢌞向。

　　第二應頌二十五偈分二初一頌所𢌞善根文並具含。

　　三世所有諸如來嚴淨佛剎徧世間所有功德靡不見𢌞向淨剎亦如是。

　　三世所有諸佛法菩薩皆悉諦思惟以心攝取無有餘如是莊嚴諸佛剎。

　　盡於三世所有劫讚一佛剎諸功德三世諸劫猶可盡佛剎功德無窮盡。

　　如是一切諸佛剎菩薩悉見無有餘總以莊嚴一佛土一切佛土悉如是。

　　餘二十四偈雙頌前𢌞向善根及結行成益於中二先有十一偈頌二段隨相後十三偈頌二段離相今初分三初八頌向菩提於中亦三初四頌上嚴剎。

　　有諸佛子心清淨悉從如來法化生一切功德莊嚴心一切佛剎皆充滿。

　　彼諸菩薩悉具足無量相好莊嚴身辯才演說徧世間譬如大海無窮盡。

　　菩薩安住諸三昧一切所行皆具足其心清淨無與等光明普照十方界如是無餘諸佛剎此諸菩薩皆充滿。

　　次三偈半頌人寶莊嚴。

　　未曾憶念聲聞乘亦復不求緣覺道。

　　後半偈頌總攝𢌞向。

　　菩薩如是心清淨善根𢌞向諸群生普欲令其成正道具足了知諸佛法。

　　二菩薩如是下一偈頌𢌞向眾生。

　　十方所有眾魔怨菩薩威力悉摧破勇猛智慧無能勝決定修行究竟法。

　　菩薩以此大願力所有𢌞向無留礙入於無盡功德藏去來現在常無盡。

　　三十方下二偈頌結行成德五段通頌。

　　菩薩善觀諸行法了達其性不自在既知諸法性如是不妄取業及果報。

　　無有色法無色法亦無有想無無想有法無法皆悉無了知一切無所得。

　　一切諸法因緣生體性非有亦非無而於因緣及所起畢竟於中無取著。

　　一切眾生語言處於中畢竟無所得了知名相皆分別明解諸法悉無我。

　　如眾生性本寂滅如是了知一切法三世所攝無有餘剎及諸業皆平等。

　　以如是智而𢌞向隨其悟解福業生此諸福相亦如解豈復於中有可得。

　　如是𢌞向心無垢永不稱量諸法性了達其性皆非性不住世間亦不出。

　　第二菩薩善觀下頌二段離相中二初七頌前菩提離相與前見實及離妄相參而頌顯此二相成故。

　　一切所行眾善業悉以𢌞向諸群生莫不了達其真性所有分別皆除遣。

　　所有一切虛妄見悉皆棄捨無有餘離諸熱惱恒清涼住於解脫無礙地。

　　次二頌眾生離相。

　　菩薩不壞一切法亦不滅壞諸法性解了諸法猶如響悉於一切無所著。

　　了知三世諸眾生悉從因緣和合起亦知心樂及習氣未曾滅壞一切法。

　　後四頌結行成德離相中初二頌境界清淨德。

　　了達業性非是業而亦不違諸法相又亦不壞業果報說諸法性從緣起。

　　了知眾生無有生亦無眾生可流轉無實眾生而可說但依世俗假宣示。

　　後二頌二空智慧德第五廻向竟。

大方廣佛華嚴經疏鈔會本第二十五之二

　　音釋

　　恬然

　　(恬徒兼切安然也)。

　　補伽羅

　　(梵語也或云補特伽羅此云數取趣謂數數徃來諸趣也伽求加切)。

大方廣佛華嚴經䟽鈔會本第二十五之三　會五

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子云何為菩薩摩訶薩隨順堅固一切善根廻向。

　　第六隨順堅固一切善根迴向長行中亦二謂位行位果行中亦三謂牒釋結今初牒名徵起謂所修事善皆悉順入堅固法性故下文云則為隨順真實住本分名入一切平等善根入即隨順平等即堅固平等之理不可壞故若順等理則順諸善根故下文云則為隨順佛住等又本業云習行相善無漏善而不二故名隨順平等一切善根此則不唯事順於理理事相順受平等名如此平等方名堅固此約所迴善根及所向實際以立斯名亦可名為堅固之善根堅固即善根若以隨順望堅固善根亦通二義即以無礙善根而為其性。

　　佛子此菩薩摩訶薩或為帝王臨御大國。

　　第二依徵廣釋中二先明行所依身二具足下依身起行前中復二先明得位後顯具德今初菩薩行檀之身隨宜萬類故置或言而偏語王者一則在家是施位故二難捨能捨舉勝䇿劣故三者菩薩多為王故以菩薩位唯有二種一者法王二者人王法王教化人王攝化具菩薩戒處處為王故發號施令無敢違故具能施物遂所求故帝者主也王者王也臨者治也御亦主領千乘之國即稱為大下言為轉輪王則以一洲已去可稱為大(千乘之國者古以一城出革車一乘千乘之國其地千城也乘即車乘謂以皮褁車革即皮也生曰革熟曰韋每乘管卒七十二人一洲已去者輪王有四鐵輪即王一州故)。

　　威德廣被名震天下凡諸怨敵靡不歸順發號施令悉依正法執持一蓋溥蔭萬方周行率土所向無礙以離垢繒而繫其頂於法自在見者咸伏不刑不罰感德從化以四攝法攝諸眾生為轉輪王一切周給。

　　二威德下顯具德中二先統領自在德後菩薩下正報殊倫德今初有十二句初二句總有威則下必畏之有德則下必懷之故令名振次凡諸下十句別初句釋威祖父之讎曰怨四夷有土曰敵由威被故敵歸怨順次發號下釋上有德依正施令物可則也執持一蓋等兼釋臨御一蓋有三一則無私萬物故二等教十善故下施蓋中云為令眾生得自在蓋能持一切諸善法故三慈悲蓋大光王云如諸菩薩為高蓋慈心普蔭諸眾生故以離垢繒釋為帝義於法自在釋為王義不刑已下雙顯威德謂不以刑戮徵罰之威但令感德從化則威而不猛也又加苦曰刑削奪為罰導之以德義莫敢不服則庶人無刑齊之以禮樂莫敢不敬則大夫無罰次以四攝下顯是菩薩揀異世王為轉輪王結成有位一切周給結有大財即財位果(二等教者夫輪王十善化世故)。

　　菩薩摩訶薩安住如是自在功德有大眷屬不可沮壞離眾過失見者無厭福德莊嚴相好圓滿形體支分均調具足獲那羅延堅固之身大力成就無能屈伏得清淨業離諸業障。

　　二正報殊倫德初句結前義兼生後有大眷屬下具七種果一宗族果二離眾過失不亢不驕發言誠實見者無厭有慈有慧人所信順即信言果三福德已下顯大色果四獲那羅延堅固之身顯壽命果五大力成就等顯大力果六得清淨業謂得大念慧成就總持曾事不忘未萌先覺由斯有上名振天下即聲譽果七離諸業障顯人性果有業報障非丈夫故兼上財位具八異熟是增上生如是自在是大勢生(具八異熟者即瑜伽論三十六淨行品已辨)。

　　具足修行一切布施或施飲食及諸上味或施車乘或施衣服或施華鬘雜香塗香牀座房舍及所住處上妙燈燭病緣湯藥寶器寶車調良象馬悉皆嚴飾歡喜布施或有來乞王所處座若蓋若傘幢旛寶物諸莊嚴具頂上寶冠髻中明珠乃至王位皆無所悋若見眾生在牢獄中捨諸財寶妻子眷屬乃至以身救彼令脫若見獄囚將欲被戮即捨其身以代彼命或見來乞連膚頂髮歡喜施與亦無所悋眼耳鼻舌及以牙齒頭頂手足血肉骨髓心腎肝肺大腸小腸厚皮薄皮手足諸指連肉爪甲以歡喜心盡皆施與或為求請未曾有法投身而下深大火坑或為護持如來正法以身忍受一切苦毒或為求法乃至一字悉能徧捨四海之內一切所有恒以正法化導群生令修善行捨離諸惡若見眾生損敗他形慈心救之令捨罪業若見如來成最正覺稱揚讚歎普使聞知或施於地造立僧坊房舍殿堂以為住處及施僮僕供承作役或以自身施來乞者或施於佛為求法故歡喜踊躍為眾生故承事供養或捨王位城邑聚落宮殿園林妻子眷屬隨所乞求悉滿其願或捨一切資生之物普設無遮大施之會。

　　第二依身起行中三一明隨相迴向二明離相迴向三釋迴向名初即迴向菩提及向眾生次即迴向實際後段通二又初是廣大迴向次甚深迴向後兼深廣今隨相中分三初總相標列善根迴向二佛子菩薩摩訶薩隨所施下依標廣顯善根迴向三佛子菩薩摩訶薩隨諸眾生下總結多門善根迴向今初亦三一列所施物二其中下辨所施田三佛子下顯行所依心今初初句總或施下別別中若望下迴向應為六十若直就文數都八十事初從飲食至牀座為一十以牀座但通是一牀下文別施座故次房舍至蓋為二十傘至頂髻為三十以王位為重為明外財施竟故結云乃至王位下文自有王位後迴向中此次後無故次眼至足為四十血至腸為五十厚皮至救損他形為六十示佛興至邑為七十從聚落至終為八十救獄囚中雖有妻等四事但為一救囚之行耳。

　　於中前二十七事是外財施次救獄囚一兼於內外代囚命下二十九事唯明內財下諸門中或兼內外或但是外可以意得(二內外料揀即一切施中二門明義)又前二十七施無樂者是為慈行救囚代命等為大悲行餘或通二行若通相辨皆兼二行(三四等料揀喜捨二行在總句中)又代命救殘害男形是無畏施斷殺有二若望所殺是無畏施若望能殺令持五戒是為法施告示佛興即是法施財施可知又此等既並是法門俱通三施(四三施料揀即一切施也)。

　　其中眾生種種福田或從遠來或從近來或賢或愚或好或醜若男若女人與非人心行不同所求各異等皆施與悉令滿足。

　　二所施田中等皆施與者不揀賢愚等故悉令滿足者隨所求故。

　　佛子菩薩摩訶薩如是施時發善攝心悉以迴向。

　　三顯能施迴向之心者望前是能施之心故云如是施時發善攝心望後是能迴向心故云發善攝心悉以迴向故下諸門迴向之內皆以此心貫之文中二先總明。

　　所謂善攝色隨順堅固一切善根善攝受想行識隨順堅固一切善根善攝王位隨順堅固一切善根善攝眷屬隨順堅固一切善根善攝資具隨順堅固一切善根善攝惠施隨順堅固一切善根。

　　後所謂下別顯於中所攝有五總[(冰-水+〡)*ㄆ]上來能施所施及以施物言善攝者釋隨順義謂此菩薩若行於施迴向之時於自他五蘊等心無住著不令馳散故云善攝如此則與實際相應便能隨順堅固善根謂捨住著故隨順施善無異求故隨順戒善忍深理故隨順忍善離色相故隨順進善不馳散故隨順定善了無生故隨順慧善如是乃至一切由順實際任運順於一切稱性之善(三隨順善根略舉六度總結萬行)第二依標廣顯中麤相望前略有五異一傘二頂前有後無舍宅一種前無後有即有無異也二前以法導化即後禁殺令住五戒即名字異也三承事供養前合後開象馬等事前開後合即開合異也四後文舌居牙齒之後眷屬居妻子之前骨居腸下飲於食後即前後異五前略後廣其文非一也餘皆大同然其都門但有六十由開合故謂十二段二二相合一象馬二幢旛三寶冠明珠四耳鼻五牙齒六手足七髓肉八厚薄皮九手足指十僮僕十一園林十二妻子復有二段各五事合謂一腸腎肝肺四事及大小腸合一迴向二王位邑聚落宮殿合一迴向故下文云國土一切諸物即斯五事都十四門合二十事雖缺二事而加二事謂舍宅及開承事與供侍別故有六十門昔光統師以後都門束前標中亦唯六十成一百二十門皆有十善成千二百以七施乘之成八千四百一一具十迴向成八萬四千言七施者隨相有六謂心有三種即三時喜事有三種即是三輪入理有一即照三輪空又以七聖財乘之亦得如一施行有八萬四千餘一一行皆亦如是此上且約法門非無有理若散說者行相無量如施資具及大會等不可言一故次標云無量無邊後都結云阿僧祇物實則皆是法界大緣起門普賢無礙自在之行故以一切所有施於一田一切皆爾一微塵處即施一切眾生徧法界皆爾一剎那中頓成此行盡前後際亦爾此一菩薩滿法界身備起此行仍有純雜若以純門於一施眼徧上時處唯見施眼十方無邊初後無際餘門如虛空雜則隨一施眼具足諸門餘亦如是純雜無礙重重無盡故知六十八十乃舉其大綱耳(然其都門下正出八十六十所以開合有無故二出其本意以皆成事事無礙重重之行)。

　　佛子菩薩摩訶薩隨所施物無量無邊以彼善根如是迴向。

　　文中二初總標施行成迴向行無量之義已如上辨。

　　所謂以上妙食施眾生時其心清淨於所施物無貪無著無所顧悋具足行施。

　　第二所謂下一一別顯六十門內一一皆四一施行二迴向行三雙結二行四迴向所為若缺所為則但有三亦可合後二段為雙結所為此科宜記下有廣略至文當知若具四段門前多不科判今第一施食以食為世命貴賤同依故首明之文但有三先明施行言其心清淨者離施過故謂不求名利果報及怖畏等而行施故不貪著者是無貪思無顧悋者是無慳思又施時無貪著施已無顧悋隨所施行與眾生共兼於事理名為具足此心在初亦貫下諸段。

　　願一切眾生得智慧食心無障礙了知食性無所貪著但樂法喜出離之食智慧充滿以法堅住攝取善根法身智身清淨遊行哀愍眾生為作福田現受摶食。

　　二願一切下迴向行然其所願正為眾生令得成佛即向菩提也下皆凖之然阿含唯識等說世間食總有四種一觸二思三識四段說出世食有其五種一禪恱二願三念四解脫五法喜今翻四成五(然阿含唯識食等說者唯識第四云謂契經說食有四種一段食即分段義變壞為相謂欲界繫香味觸三於變壞時能為食事但觸所得由此色處非段食攝以變壞時色無用故變壞不益色麤著眼根故又此三為與眼相離方能有用不與眼合故非是食也問食為對自根亦對餘根答先資身根為資養已後資餘根以𤼵識明利二觸食觸境為相即心所觸為此食體謂有漏觸纔取境時攝受喜等能為食事此正顯也此觸雖與諸識相應七八觸境細故不攝喜樂等故屬六識者食義偏勝觸麤顯境攝受喜樂及順益捨資養勝故三思食希望為相唯取與欲俱思謂有漏思與欲俱轉希可愛境能為食事此思雖與諸識相應屬意識者食義偏勝意識於境希望勝故四識食執持為相謂有漏識由段觸思勢力增長能為食事此識雖通諸識自體而第八識食義偏勝一類相續執持勝故釋曰此三食勢增長此識亦長養諸根大種能為食事由是集論說彼四食三蘊五處十一界攝釋曰叚食是色觸思是行識食如名叚是香味觸三處思是法處識是意處叚攝三界觸思法界識七心界論云此四能持有情身命令不斷壞故名為食餘如彼論而列叚食居其後者前三有漏通於三界叚唯欲界故又順經翻最在後故說出世食者然上云阿含即雜阿含連說九食前四世間後五出世一禪恱食者禪定資神輕安適悅即為食義然其五食既云出世通資法身二願力任持出世之法法身增長即為食義三念力明記聖道現前故四解脫除障居然資益五法喜內充攝喜樂故)一翻思食成智慧食即是念食念慧隣故二無所貪下翻於觸食以成法喜觸以攝受喜等能為食事故但願法喜其出離食即解脫食總離四故三智慧充下翻於識食以成禪恱禪則不動故以法堅住引生功德故攝取善根能除煩惱故二身清淨並如識食能執持故四哀愍下大悲願力現受段食今云摶者尚依古譯(一翻前思成第三念以經之智釋成於念念慧隣故出其所以亦如四念慧為體故隣近名念二翻觸成第五兼於第四三翻識成第一四翻段成第二願食言摶者尚依古譯今以飲水等亦是叚食不可摶握故譯為叚形叚分叚而食故)。

　　是為菩薩摩訶薩布施食時善根迴向。

　　三是為下雙結二行。

　　佛子菩薩摩訶薩若施飲時。

　　第二施飲中亦三。

　　初施行。

　　以此善根如是迴向。

　　二以此下迴向行於中先牒前起後。

　　所謂願一切眾生飲法味水精勤修習具菩薩道斷世渴愛常求佛智離欲境界得法喜樂從清淨法而生其身常以三昧調攝其心入智慧海興大法雲霔大法雨。

　　後所謂願一切下別顯願相下皆倣此然望食雖異不離五食望水雖異多同水用故所願事或翻或順或敵體相似或流類以明不全剋定文中一如飲無間易得充足飲法精勤速具大道餘並可知(一如飲無間此即敵體相似斷世渴愛常求佛智即惑翻也得法喜樂等即順也入海霔雨即同水義也下諸門中體勢亦爾隨時解釋)。

　　是為菩薩摩訶薩布施飲時善根迴向。

　　三雙結。

　　佛子菩薩摩訶薩布施種種清淨上味所謂辛酸醎淡及以甘苦種種諸味潤澤具足能令四大安隱調和肌體盈滿氣力彊壯其心清淨常得歡喜咽咀之時不欬不逆諸根明利內藏充實毒不能侵病不能傷始終無患永得安樂。

　　第三施味文四加所為故初施行可知。

　　以此善根如是迴向所謂願一切眾生得最上味甘露充滿願一切眾生得法智味了知一切諸味業用願一切眾生得無量法味了達法界安住實際大法城中願一切眾生作大法雲周徧法界普雨法雨教化調伏一切眾生願一切眾生得勝智味無上法喜充滿身心願一切眾生得無貪著一切上味不染世間一切諸味常勤修習一切佛法願一切眾生得一法味了諸佛法悉無差別願一切眾生得最勝味乘一切智終無退轉願一切眾生得入諸佛無異法味悉能分別一切諸根願一切眾生法味增益常得滿足無礙佛法。

　　二以此下迴向行中十願初願晉經得上味相則是三十二相之一經說佛大牙後有甘露泉但食入口悉為甘露約法亦即涅槃為甘露不死之味餘文並顯(經說佛大牙等者即涅槃十四其施食等亦皆𤼵願各是一事與此大同不能繁引)。

　　是為菩薩摩訶薩布施味時善根迴向。

　　三雙結。

　　為令一切眾生勤修福德皆悉具足無礙智身故。

　　四所為。

　　佛子菩薩摩訶薩施車乘時以諸善根如是迴向所謂願一切眾生皆得具足一切智乘乘於大乘不可壞乘最勝乘最上乘速疾乘大力乘福德具足乘出世間乘出生無量諸菩薩乘是為菩薩摩訶薩施車乘時善根迴向。

　　第四施車乘分三初施行者義通馬等以第十六別施車故迴向十願皆約代步初一唯果餘兼通因然乘體性通於理智隨義立名一體性包含二不可廢立三超劣四無過五不歷三祇六十力普運七兼五度萬行八無漏相應九發心趣者即名菩薩(義通馬等者以梵語通呼卓乘云野（余我）切食若別呼車云奢羯吒若呼車輅云曷羅他此云野囊明是車乘故通馬等下第十六即單是車以梵云奢羯吒故)。

　　佛子菩薩摩訶薩布施衣時以諸善根如是迴向所謂願一切眾生得慙愧衣以覆其身捨離邪道露形惡法顏色潤澤皮膚細輭成就諸佛第一之樂得最清淨一切種智是為菩薩摩訶薩布施衣時善根迴向。

　　第五衣中瑜伽施衣能感妙色以衣禦寒令顏色潤澤故人新衣成暫持獻佛得無量福若要期日數未滿而取成取佛物。

　　佛子菩薩摩訶薩常以種種名華布施所謂微妙香華種種色華無量奇妙華善見華可喜樂華一切時華天華人華世所珍愛華甚芬馥恱意華以如是等無量妙華供養一切現在諸佛及佛滅後所有塔廟或以供養說法之人或以供養比丘僧寶一切菩薩諸善知識聲聞獨覺父母宗親下至自身及餘一切貧窮孤露布施之時。

　　第六施華文四初施行中先列施物後供養下明所施田下至自身者身為福田是法器故依之進道故故施自身勝施外道無量。

　　以諸善根如是迴向所謂願一切眾生皆得諸佛三昧之華悉能開敷一切諸法願一切眾生皆得如佛見者歡喜心無厭足願一切眾生所見順愜心無動亂願一切眾生具行廣大清淨之業願一切眾生常念善友心無變異願一切眾生如阿伽陀藥能除一切煩惱眾毒願一切眾生成滿大願皆悉得為無上智王願一切眾生智慧日光破愚癡暗願一切眾生菩提淨月增長滿足願一切眾生入大寶洲見善知識具足成就一切善根。

　　迴向十願前七可知八赤蓮華等不遇日光翳死無疑菩薩之行必資乎智涅槃第九云譬如蓮華為日所照無不開敷九月開青蓮佛智照行涅槃二十云譬如月光能令一切優鉢羅華開敷鮮明十約寶華(涅槃第九下即如來性品廣歎涅槃之德䟽但舉喻彼合文云一切眾生亦復如是若得見聞大涅槃自未𤼵心者皆悉𤼵心為菩提因是故我說大涅槃光所入毛孔必為妙因彼一闡提雖有佛性而為無量罪垢所纏不能得出如蚕處繭以其合文第一䟽已用今但要喻耳九月開青蓮者即梵行品耆婆為闍王說因世尊入月愛三昧放光照王王問其故耆婆答云此是如來入月愛三昧放光王問云何等名為月愛三昧耆婆答言譬如月光能令一切優鉢羅華開敷鮮榮月愛三昧亦復如是能令眾生善心開敷下即廣說今但取月開青蓮耳合以佛智為月行為蓮開)。

　　是為菩薩摩訶薩布施華時善根迴向為令眾生皆得清淨無礙智故。

　　後二段可知。

　　佛子菩薩摩訶薩布施鬘時以諸善根如是迴向所謂願一切眾生人所樂見見者欽歎見者親善見者愛樂見者渴仰見者除憂見者生喜見者離惡見者常得親近於佛見者清淨獲一切智是為菩薩摩訶薩布施鬘時善根迴向。

　　第七施鬘者貫華如環而為首飾或以纓身故未見則樂見正見則愛樂(或以纓身者在身曰纓在首曰鬘纓乃鬘類普結華成方便故來)。

　　佛子菩薩摩訶薩布施香時以諸善根如是迴向。

　　第八施香中準下塗香十度萬行皆香此偏語戒者翻破戒之穢故。

　　願一切眾生具足戒香得不缺戒不雜戒不汙戒無悔戒離纏戒無熱戒無犯戒無邊戒出世戒菩薩波羅蜜戒願一切眾生以是戒故皆得成就諸佛戒身。

　　願有十二初一總標次十別顯少同十藏多同智論隨宜不同但案文釋一具持三聚二不雜外道三無染心涅槃經中乃至染環釧聲亦名汙菩薩戒四不犯重故犯重之人多生悔恨五設有誤犯深慙愧故如其故犯數犯不生慙愧深愛著犯見犯是福名之為纏六七定共相應故無惑熱常持如初八九道共相應離斷常邊成出世行十遠離二乘圓修十度方名不犯菩薩律儀是智所讚戒末句結因成果謂五分之一。

　　是為菩薩摩訶薩布施香時善根迴向為令眾生悉得圓滿無礙戒蘊故。

　　佛子菩薩摩訶薩施塗香時以諸善根如是迴向所謂願一切眾生施香普熏悉能惠捨一切所有願一切眾生戒香普熏得於如來究竟淨戒願一切眾生忍香普熏離於一切險害之心願一切眾生精進香普熏常服大乘精進甲冑願一切眾生定香普熏安住諸佛現前三昧願一切眾生慧香普熏一念得成無上智王願一切眾生法香普熏於無上法得無所畏願一切眾生德香普熏成就一切大功德智願一切眾生菩提香普熏得佛十力到於彼岸願一切眾生清淨白法妙香普熏永滅一切不善之法是為菩薩摩訶薩施塗香時善根迴向。

　　第九塗香十度皆有熏發資長菩提心義辟除蔽障俱得稱香。

　　佛子菩薩摩訶薩施牀座時以諸善根如是迴向。

　　第十施牀座中初舉施行下第十八別明施座故晉譯此以為牀敷深𠃔當也。

　　所謂願一切眾生得諸天牀座證大智慧願一切眾生得賢聖牀座捨凡夫意住菩提心願一切眾生得安樂牀座永離一切生死苦惱願一切眾生得究竟牀座得見諸佛自在神通願一切眾生得平等牀座恒普熏修一切善法願一切眾生得最勝牀座具清淨業世無與等願一切眾生得安隱牀座證真實法具足究竟願一切眾生得清淨牀座修習如來淨智境界願一切眾生得安住牀座得善知識常隨覆護願一切眾生得師子牀座常如如來右脇而臥。

　　迴向行中十願一即第一義天大智證故二菩提心是賢聖依三涅槃解脫四首楞嚴定名為究竟如四禪座能發神通餘六可知。

　　是為菩薩摩訶薩施牀座時善根迴向為令眾生修習正念善護諸根故。

　　佛子菩薩摩訶薩施房舍時以諸善根如是迴向所謂願一切眾生皆得安住清淨佛剎精勤修習一切功德安住甚深三昧境界捨離一切住處執著了諸住處皆無所有離諸世間住一切智攝取一切諸佛所住住究竟道安樂住處恒住第一清淨善根終不捨離佛無上住處是為菩薩摩訶薩施房舍時善根迴向為欲利益一切眾生隨其所應思惟救護故。

　　十一房舍中攝取一切諸佛所住謂聖天梵等後言不捨佛最上住者住大寂室餘取事類例可以虛求。

　　佛子菩薩摩訶薩施住處時以諸善根如是迴向所謂願一切眾生常獲善利其心安樂願一切眾生依如來住依大智住依善知識住依尊勝住依善行住依大慈住依大悲住依六波羅蜜住依大菩提心住依一切菩薩道住是為菩薩摩訶薩施住處時善根迴向為令一切福德清淨故究竟清淨故智清淨故道清淨故法清淨故戒清淨故志樂清淨故信解清淨故願清淨故一切神通功德清淨故。

　　十二住處謂僧坊等。

　　佛子菩薩摩訶薩施諸燈明所謂酥燈油燈寶燈摩尼燈漆燈火燈沉水燈栴檀燈一切香燈無量色光燈施如是等無量燈時為欲利益一切眾生為欲攝受一切眾生。

　　十三施燈一明施行於中列其施物寶燈者如夜光之類沉水栴檀用和酥油無量色者然膏色白然漆色赤然油色黃然檀色綠如是種種如是等下明其施意。

　　以此善根如是迴向所謂願一切眾生得無量光普照一切諸佛正法願一切眾生得清淨光照見世間極微細色願一切眾生得離翳光了眾生界空無所有願一切眾生得無邊光身出妙光普照一切願一切眾生得普照光於諸佛法心無退轉願一切眾生得佛淨光一切剎中悉皆顯現願一切眾生得無礙光一光徧照一切法界願一切眾生得無斷光照諸佛剎光明不斷願一切眾生得智幢光普照世間願一切眾生得無量色光照一切剎示現神力。

　　二以此下迴向行於中先正顯迴向願後辨迴向意前中十願然準瑜伽賢首皆明施燈得淨眼報然燈功德經燒燈供養大能滅罪生福令發願言當以大海為油須彌為炷然大燈明徧佛剎海供養無休又願法門之燈大願為炷等今文願中具身智光並可思準(然準瑜伽等者瑜伽文廣事亦可知賢首偈云又放光名眼清淨能令盲者見眾色以燈施佛及佛塔是故得成此光明然燈功德經者亦名施燈功德唯有一卷前廣說施燈所獲功德近後偈云於彼佛塔施燈已其人身光如日照牟尼牛王清淨眼以好燈明照彼塔得於無漏無上道其身光明照十方見四真諦具十力不共之法亦究竟得徧見眼成善逝此果皆由布施燈釋曰此明至極功德次有偈校量云設令一切諸眾生昔曾供養無量佛具大威德見實義億劫來成緣覺道十方所有諸世界悉布燈明無有餘以是世界諸燈鬘若人信心供養彼是人如是修供養於無量劫常不斷若人一燈供養佛得福過前無有量燈油譬如大海水其炷猶如須彌山有人能然如是燈徧照一切諸世界是人深心唯敬信其志唯求緣覺道十方徧置如是燈一心恭敬而供養若人𤼵於菩提心手執草炬暫供佛是人得福過於彼我見實義作是說釋曰案上經文以佛德難思故舉廣供辟支不及佛塔非令𤼵願今取下七十八大願為炷大悲為油等例之應廣𤼵願令其事理皆廣大耳)。

　　菩薩如是施燈明時為欲利益一切眾生安樂一切眾生故以此善根隨逐眾生以此善根攝受眾生以此善根分布眾生以此善根慈愍眾生以此善根覆育眾生以此善根故護眾生以此善根充滿眾生以此善根緣念眾生以此善根等益眾生以此善根觀察眾生。

　　後菩薩如是下顯迴向意。

　　是為菩薩摩訶薩施燈明時善根迴向。

　　三是為下雙結。

　　如是迴向無有障礙普令眾生住善根中。

　　四如是下迴向所為其迴向意諸文應具大同所為故略不明。

　　佛子菩薩摩訶薩施湯藥時以諸善根如是迴向。

　　十四湯藥中三一施行施藥近果得無病報如薄俱羅遠得藥王樹身等如十大願中辨。

　　所謂願一切眾生於諸蓋纏究竟得出願一切眾生永離病身得如來身願一切眾生作大良藥滅除一切不善之病願一切眾生成阿伽陀藥安住菩薩不退轉地願一切眾生成如來藥能拔一切煩惱毒箭願一切眾生親近賢聖滅除煩惱修清淨行願一切眾生作大藥王永除眾病不令重發願一切眾生作不壞藥樹悉能救療一切眾生願一切眾生得一切智光出眾病箭願一切眾生善解世間方藥之法所有疾病為其救療。

　　二迴向行言不重發者經云世醫所療治雖差還復生如來所治者畢竟不復發餘可知(世醫所療治雖差還復生即涅槃經第五地中當廣引說)。

　　菩薩摩訶薩施湯藥時為令一切眾生永離眾病故究竟安隱故究竟清淨故如佛無病故拔除一切病箭故得無盡堅固身故得金剛圍山所不壞身故得堅固滿足力故得圓滿不可奪佛樂故得一切佛自在堅固身故以諸善根如是迴向。

　　三菩薩下雙辨二行所為言金剛圍山所不能壞者如不思議法品十種大那羅延㡖勇健法中第一說堅固滿足力亦是彼品中十力第七名堅固力不可奪樂者是常樂故自在堅固身者即金剛身金剛為內照之實非唯金色故云自在(即金剛身者涅槃第三有金剛身品金剛為內照之實即生公釋言非唯金色亦不全遮意通內外耳前已引竟)。

　　佛子菩薩摩訶薩悉能惠施一切器物所謂黃金器盛滿雜寶白銀器盛眾妙寶瑠璃器盛種種寶玻瓈器盛滿無量寶莊嚴具硨磲器盛赤真珠瑪瑙器盛滿珊瑚摩尼珠寶白玉器盛眾美食栴檀器盛天衣服金剛器盛眾妙香無量無數種種寶器盛無量無數種種眾寶。

　　十五施器中文四初施行中三一所施物。

　　或施諸佛信佛福田不思議故或施菩薩知善知識難值遇故或施聖僧為令佛法久住世故或施聲聞及辟支佛於諸聖人生淨信故或施父母為尊重故或施師長為恒誘誨令依聖教修功德故或施下劣貧窮孤露大慈大悲愛眼等視諸眾生故專意滿足去來今世一切菩薩檀波羅蜜故以一切物普施一切終不厭捨諸眾生故。

　　二或施下對田顯施聖僧通三乘。

　　如是施時於其施物及以受者皆無所著。

　　三如是下成波羅蜜。

　　菩薩摩訶薩以如是等種種寶器盛無量寶而布施時以諸善根如是迴向所謂願一切眾生成等虛空無邊藏器念力廣大悉能受持世出世間一切經書無有忘失願一切眾生成清淨器能悟諸佛甚深正法願一切眾生成無上寶器悉能受持三世佛法願一切眾生成就如來廣大法器以不壞信攝受三世佛菩提法願一切眾生成就最勝寶莊嚴器住大威德菩提之心願一切眾生成就功德所依處器於諸如來無量智慧生淨信解願一切眾生成就趣入一切智器究竟如來無礙解脫願一切眾生得盡未來劫菩薩行器能令眾生普皆安住一切智力願一切眾生成就三世諸佛種性勝功德器一切諸佛妙音所說悉能受持願一切眾生成就容納盡法界虛空界一切世界一切如來眾會道場器為大丈夫讚說之首勸請諸佛轉正法輪。

　　二菩薩下明迴向行十願一廣二深三高四堅五勝六淨七果八悲九聞熏納教十攝法上首然隨施一器即發多願未必一器以對一願。

　　是為菩薩摩訶薩布施器時善根迴向為欲普令一切眾生皆得圓滿普賢菩薩行願器故。

　　三結四所為可知。

大方廣佛華嚴經䟽鈔會本第二十五之三

　　音釋

　　摶

　　(度官切音團以手圜食也)。

　　溥䕃

　　(溥滂古切廣也遍也䕃於禁切庇也覆也)。

　　戮

　　(力竹切殺也)。

　　腎

　　(時忍切水藏也)。

　　肝

　　(古寒切木藏也)。

　　腸

　　(直良切肚腸也)。

　　僮僕

　　(僮徒紅切僕蒲木切僮僕奴𨽾也謂供給走使之人也)。

　　咽咀

　　(咽於甸切吞也咀慈語切咀嚼也又含味也)。

　　欬

　　(苦葢切氣逆也)。

　　芬馥

　　(芬敷文切馥方六切芬馥謂華葉芬芳香氣馥郁也)。

　　順愜

　　(愜詰叶切快也順愜謂從順快愜其心也)。

　　玻璃

　　(梵語也亦云塞頗胝迦此云水玉亦云水精玻普禾切)。

　　鞋

　　(戶佳切履也)。

　　羯

　　(居謁切)。

　　輅

　　(魯故切車也)。

　　繭

　　(吉典切蚕衣也)。

　　繒

　　(慈陵切音情帛也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第二十六之一　會六

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子菩薩摩訶薩以種種車眾寶嚴飾。

　　十六施車中二先標列財田後佛子菩薩摩訶薩以如是下隨田別顯前中三一總標所施。

　　奉施諸佛及諸菩薩師長善友聲聞緣覺如是無量種種福田乃至貧窮孤露之者此諸人眾或從遠來或從近來或承菩薩名聞故來或是菩薩因緣故來或聞菩薩往昔所𤼵施願故來或是菩薩心願請來。

　　二奉施下別舉福田於中先辨類後此諸人下彰其來意因緣故來者往昔有緣應受施故。

　　菩薩是時或施寶車或施金車悉妙莊嚴鈴網覆上寶帶垂下或施上妙瑠璃之車無量珍奇以為嚴飾或復施與白銀之車覆以金網駕以駿馬或復施與無量雜寶所莊嚴車覆以寶網駕以香象或復施與栴檀之車妙寶為輪雜寶為蓋寶師子座敷置嚴好百千婇女列坐其上十萬丈夫牽御而行或復施與玻瓈寶車眾雜妙寶以為嚴飾端正女人充滿其中寶帳覆上幢旛侍側或復施與碼碯藏車飾以眾寶熏諸雜香種種妙華散布莊嚴百千婇女持寶瓔珞駕馭均調涉險能安或復施與堅固香車眾寶為輪莊嚴巨麗寶帳覆上寶網垂下種種寶衣敷布其中清淨好香流芬外徹其香美妙稱悅人心無量諸天翼從而行載以眾寶隨時給施或復施與光明寶車種種諸寶妙色映徹眾妙寶網羅覆其上雜寶瓔珞周帀垂下散以末香內外芬潔所愛男女悉載其上。

　　三菩薩是時下別列所施以明施行問瑜伽三十九云若有眾生來求種種能引戲樂能引無義所施之物不應施與今施美色豈不相違又云施妻子時不應施與怨家惡人藥叉羅剎凶暴業者今云種種福田豈皆施與答能有二謂必知能為損惱不施無咎若不委知但作利安之心施亦無咎況菩薩能知無染又同行之女必不生物染又女能以法而化彼故故攝論中有利有染無利無染有染無利此三菩薩不行有利無染菩薩乃行(問瑜伽等者即彼明菩薩應施不應施中總有二十三類今當其一不應施與下更有論云何以故若施彼時雖蹔令彼於菩薩所心生歡喜而復令彼廣作種種不饒益事謂因施故令彼多行憍逸惡行身壞之後墮諸惡趣從今施美色下䟽以論難經又云施妻子時不應施與怨家亦是此論次文其凶暴業者論具云又諸菩薩於自妻子奴婢僕使親戚眷屬若不先以正言曉喻令其歡喜終不強逼令其憂惱施來乞者雖復先以曉喻令其歡喜生樂欲心而不施與怨家惡友藥叉羅剎凶暴業者不以妻子形容輭弱族姓男女施來求者令作奴婢論次又云菩薩若有上品逼惱眾生樂行種種暴惡業者來求王位終不施與若彼暴惡補特伽羅先居王位菩薩有力尚應廢黜况當施與釋曰此皆不應施又從今云種種下䟽以論難經答能施有二下答中先正答後引證前有三意一菩薩善知不知皆得二知女無染三知翻利益故攝論中者即無性論第八兩本世親皆是第九梁論當第十二今依無性然是義引彼論先併舉本論四句後更牒釋今便舉便釋本論云若諸菩薩成就如是增上尸羅增上質多增上般若功德圓滿於諸財位得大自在何故現見有諸有情匱乏財位釋曰上即問也釋論今解本論答云見彼有情於諸財位有重業障故無性先總明答意云今當顯說由是因緣菩薩雖有財位自在而不施他釋向初答云謂諸菩薩見彼有情於其財位有重業障故不施與勿令惠施空無有果設復施彼亦不能受何用施為如有頌云如母乳嬰兒一經月無倦嬰兒喉若閉乳母欲何為觧曰此即第一無利無染以一向不能受何利何染二本論云見彼有情若施財位障生善法故釋論云謂諸菩薩見彼有情雖於財位無重業障而彼若得財位圓滿便多放逸不起善法作是思惟寧復現世少時貧賤勿令來生多時貧賤故不施彼所有財位觧曰即第二有染無利三本論云見彼有情若乏財位猒離現前故釋論云謂諸菩薩見彼有情若乏財位猒生死心便現在前求欲出離若得富貴即生放逸故不施彼所有財位作是思惟寧彼貧賤猒離生死心常現前勿復富貴愛樂放逸不起善法觧曰此亦成上有染無利四本論云見彼有情若施財位即為積集不善法因故釋論云謂諸菩薩見彼有情若當施彼滿足財位即便放逸積集種種惡不善業故不施彼所有財利如有頌云寧使貧乏於財位遠離惡趣諸惡行勿被富貴亂諸根令感當來眾苦噐觧曰亦有染無利五本論云見彼有情若施財位即便作餘無量有情損惱因故釋論云謂諸菩薩見彼有情若得富貴即便損惱無量有情故不施彼所有財位作如是念寧彼一身受貧窮苦勿令損惱餘多有情觧曰亦有染無利也故本論結云是故現見有諸有情匱乏財位此中有頌見業障現前積集損惱故現見諸有情不感菩薩施釋曰上云五重但有二句初一無利無染餘四皆有染無利而義不同一障生善法二不生猒離三自積不善四損惱於他其有利有染損益雙具故亦不施為損過微論畧不說餘可知也)。

　　佛子菩薩摩訶薩以如是等眾妙寶車奉施佛時。

　　第二隨田別顯約五類田則分為五一一段中文皆具四今初施佛先施行可知。

　　以此善根如是𢌞向所謂願一切眾生悉解供養最上福田深信施佛得無量報願一切眾生一心向佛常遇無量清淨福田願一切眾生於諸如來無所恡惜具足成就大捨之心願一切眾生於諸佛所修行施行離二乘願逮得如來無礙解脫一切智智願一切眾生於諸佛所行無盡施入佛無量功德智慧願一切眾生入佛勝智得成清淨無上智王願一切眾生得佛徧至無礙神通隨所欲徃靡不自在願一切眾生深入大乘獲無量智安住不動願一切眾生皆能出生一切智法為諸天人最上福田願一切眾生於諸佛所無嫌恨心勤種善根樂求佛智願一切眾生任運能往一切佛剎一剎那中普周法界而無懈倦願一切眾生逮得菩薩自在神通分身徧滿等虛空界一切佛所親近供養願一切眾生得無比身徧往十方而無厭倦願一切眾生得廣大身飛行迅疾隨意所往終無懈退願一切眾生得佛究竟自在威力一剎那中盡虛空界悉現諸佛神通變化願一切眾生修安樂行隨順一切諸菩薩道願一切眾生得速疾行究竟十力智慧神通願一切眾生普入法界十方國土悉盡邊際等無差別願一切眾生行普賢行無有退轉到於彼岸成一切智願一切眾生升於無比智慧之乘隨順法性見如實理。

　　𢌞向行中有二十願初十約所施佛田立願後十約所施車立願並顯可知。

　　但云修安樂行者法華安樂行品說四安樂行一畢竟空行經名行處近處已入於理而履行之名為行處故經云又復於法無所行而觀諸法如實相等雖未入理能遠諸惡親而近之名親近處故經云不親近國王及外道等為遠惡也觀一切法空為近理也二名身口無過失行三者心無嫉妬行四大慈悲行廣如彼說(法華等者今䟽所列初一會諸師義後三全同生公生公初一但名行處近處意是總明遠惡近理下三別耳寶林基公第一名空行二名離憍慢三四同生公南嶽云一名無着正慧二明口不說過三敬上接下四同生公大乘法師一正身行二正語行三心離諸惡自利行四心修善法利他行天台云止觀慈悲導三業及誓願初身有止故離身麤業有觀故不得身業不得能離無所得故不墮凡夫有慈悲故勤修身業廣利一切不墮二乘有止行故着忍辱衣有觀行故坐如來座有慈悲故入如來室止行離過即成斷德觀行無着即成智德慈悲利他即成恩德恩德資成智德智德能通達斷德名身安樂行餘口意誓願亦如是釋曰此即通辨三法為能導其所導即初一是身二是口三是意四是誓願大乘法師傍以立此名然諸師立皆從多分增勝以分通用三法理則玄妙不彰四別今取生公之意合身口在第二取行處近處及南嶽寶林共立一名名畢竟空行寶林但語一空似約於境南嶽云無着慧但語於心今云畢竟空心境兩亡空有雙會故生公云近處明遠惡近理行處而為履行之宗在畢竟空耳此為大智四為大悲悲智相導於中二三業天台之意亦不失也又初後成德中二離過離過即斷德初智後悲三德備矣雖義俱通從多故別是以第一經中但名行處近處意在近理行理耳已入於下即生公釋下䟽引經證既云無行而觀即寂照雙流為行理也而言等者等取下文亦不行不分別釋此自有二意一謂上無行而觀皆是不分別今又不行則寂照兩亡也二但對上而觀諸法如實相恐濫從行起觀今明正觀時亦不行此觀不分別此觀就行約心詣於理觀約照達於理今心行不行觀無分別即觀無觀是寂照雙流故下偈云又復不行上中下法有為無為實不實法即不行也亦不分別是男是女不得諸法不知不見正是入理即亦不分別也問若以入理為行住忍辱地等豈入理行耶答正是入理謂無生地寂滅之忍為所住處柔和善順即柔順忍而不卒暴心亦不驚即音聲忍三忍頓具故為入理住忍辱地即如來衣觀如實相即如來座以此導悲即如來室雖未入理下亦生公之意遠諸惡下引經證先證遠諸惡言及外道等等取餘八總離十緣一遠豪勢謂國王等為損害緣二不近邪人法謂外道梵志等為惡見緣三亦不親近諸有凶戲者是壞亂緣四又不親近旃陀羅等即惡業緣五不親近求聲聞等即離劣友緣六又文殊師利等不應於女人身取能生欲想相而為說法等即長染緣七亦復不近五種不男之人即非噐緣八不獨入他家即譏訶緣九若為女人說法下離非軌緣天台云八離怨害九離譏嫌十不樂畜年少弟子沙彌小兒等即散亂緣上明不應親近下云常好坐禪下明所應親近上為親近之始為初親近處次云復次菩薩摩訶薩觀一切法空如實相等即第二親近處為親近之終正明近理以觀想未除故名親近二身口無過失者經云若口宣說若讀經時不樂說人及經典過長行多唯辨口偈中則說於身以油塗身澡浴塵穢亦兼身矣三心無嫉妬者經云於後未世法欲滅時受持讀誦是經典者無懷嫉妬諂誑之心等四云於在家出家人中生大慈心於非菩薩人中生大悲心等廣如彼經)然安樂者略有二意一涅槃之果名為安樂此行能趣即安樂之行二住此四行則身靜神定身靜神定則外苦不干故稱安樂又常見外道因果俱苦斷見外道因樂果苦析法二乘因苦果樂唯有菩薩因果俱樂故涅槃云定苦行者謂諸凡夫苦樂行者謂聲聞緣覺定樂行者謂諸佛菩薩因果俱樂名安樂行(然安樂下釋安樂行名初釋以果名因二因即安樂亦生公意又常見等即天台意常見外道因果俱苦者計我常故修於苦行以期妙果所修是邪還招苦果斷見外道不信當報恣意行惡受五欲樂當受苦果析法二乘無常拙度加功苦到此名因苦得入涅槃故云果樂菩薩如實巧度故為因樂證大菩提常涅槃樂故涅槃下引證即二十七經經云善男子不見中道者凡有三種一定樂行二定苦行三苦樂行一定樂行者所謂菩薩憐愍一切諸眾生故雖復處在阿鼻地獄如三禪樂二定苦行者所謂凡夫三苦樂行者所謂聲聞緣覺聲聞緣覺行於苦樂作中道想以是義故雖有佛性而不能見下經文廣不正釋凡夫而說道有三種謂下中上下者梵天無常謬見是常等後說生死本際凡有二種一者無明二者有愛是二中間即有生老病死等者是定苦行也)。

　　是為菩薩摩訶薩以眾寶車奉施現在一切諸佛及佛滅後所有塔廟善根𢌞向為令眾生得於如來究竟出離無礙乘故。

　　三結文中加及佛滅後所有塔廟塔安舍利廟置佛像塔者正云窣堵波此云高顯亦曰歸宗之所言所有者不局佛塔故長阿含說四種人應可起塔一佛二辟支佛三阿羅漢四輪王十二因緣經云八種人應起塔一佛其露盤八層已上餘七謂菩薩緣覺四果輪王次第減一層輪王唯一層見一層塔不應禮拜非聖人故僧祇律說凡僧亦許起塔然不得安露盤令在屏處謂一持律二法師三營事四德望今造塔者宜審此文汎論起塔總有六意一為表人勝二為令生淨信三令標心有在四令供養生福五為報恩行畢六生福滅罪若造佛塔近招梵福遠脫生死故無上依經供佛舍利如芥子許悉得究竟脫生死苦(長阿含十二因緣經僧祗律造塔事未撿故無上依經者經有兩卷今當第一因阿難隨佛乞食見一新城樓閣心念有人以此勝閣布施四方僧并具四事若如來滅後取佛舍利如芥子大安立塔中起塔如阿摩羅子大戴剎如針大露盤如棗葉大造佛如麥子大此二功德何者為勝問佛佛讚廣為引喻校量初舉滿閻浮提如稻麻竹葦四果及辟支佛有人盡形四事供養滅後起大塔供養佛問功德多不阿難答多次舉西瞿陀尼次舉東弗婆提次舉北欝單越皆量漸廣供事如前比所造閣如帝釋所處問於阿難阿難皆答甚多佛告阿難若有善男子善女人佛涅槃後取舍利如芥子大造塔如阿摩羅子大戴剎如針大露盤如棗葉大造佛如麥子大此功德比前所說百分不及一千分不及一億分不及一乃至算數譬喻所不能及阿難若此功德不廻向阿耨多羅三藐三菩提此功德聚所獲福報盡娑婆世界微塵數作他化自在天王化樂天王兜率陀天王夜摩天王三十三天王况復轉輪聖王釋曰據此但云福多若加廻向必至究竟)。

　　佛子菩薩摩訶薩以眾寶車施菩薩等善知識時以諸善根如是𢌞向所謂願一切眾生心常憶持善知識教專勤守護令不忘失願一切眾生與善知識同一義利普攝一切與共善根願一切眾生近善知識尊重供養悉捨所有順可其心願一切眾生得善志欲隨逐善友未嘗捨離願一切眾生常得值遇諸善知識專意承奉不違其教願一切眾生樂善知識常不捨離無間無雜亦無誤失願一切眾生能以其身施善知識隨其教命靡有違逆願一切眾生為善知識之所攝受修習大慈遠離諸惡願一切眾生隨善知識聽聞諸佛所說正法願一切眾生與善知識同一善根清淨業果與諸菩薩同一行願究竟十力願一切眾生悉能受持善知識法逮得一切三昧境界智慧神通願一切眾生悉能受持一切正法修習諸行到於彼岸願一切眾生乘於大乘無所障礙究竟成就一切智道願一切眾生悉得上於一切智乘至安隱處無有退轉願一切眾生知如實行隨其所聞一切佛法皆得究竟永無忘失願一切眾生普為諸佛之所攝受得無礙智究竟諸法願一切眾生得無退失自在神通所欲往詣一念皆到願一切眾生往來自在廣行化導令住大乘願一切眾生所行不空載以智乘到究竟位願一切眾生得無礙乘以無礙智至一切處。

　　二施菩薩中有二十願前十約所施田𤼵相似願後十約所施車𤼵相似願並顯可知。

　　是為菩薩摩訶薩施善知識種種車時善根𢌞向為令眾生功德具足與佛菩薩等無異故。

　　佛子菩薩摩訶薩以眾寶車布施僧時起學一切施心智善了心淨功德心隨順捨心僧寶難遇心深信僧寶心攝持正教心住勝志樂得未曾有為大施會出生無量廣大功德深信佛教不可沮壞。

　　三施僧初施行中顯十施心一財無不捨田無所揀二了事可不受畜不淨不應施故三淨三輪故四順檀行故五因佛有僧佛難遇故六依僧知佛故七依僧知教故八應景慕九不局一僧十由教說僧故。

　　以諸善根如是𢌞向所謂願一切眾生普入佛法憶持不忘願一切眾生離凡愚法入賢聖處願一切眾生速入聖位能以佛法次第開誘願一切眾生舉世宗重言必信用願一切眾生善入一切諸法平等了知法界自性無二願一切眾生從於如來智境而生諸調順人所共圍繞願一切眾生住離染法滅除一切煩惱塵垢願一切眾生皆得成就無上僧寶離凡夫地入賢聖眾願一切眾生勤修善法得無礙智具聖功德願一切眾生得智慧心不著三世於諸眾中自在如王願一切眾生乘智慧乘轉正法輪願一切眾生具足神通一念能往不可說不可說世界願一切眾生乘虛空身於諸世間智慧無礙願一切眾生普入一切虛空法界諸佛眾會成就第一波羅蜜行願一切眾生得輕舉身殊勝智慧悉能徧入一切佛剎願一切眾生獲無邊際善巧神足於一切剎普現其身願一切眾生得於一切無所依身以神通力如影普現願一切眾生得不思議自在神力隨應可化即現其前教化調伏願一切眾生得入法界無礙方便一念徧遊十方國土。

　　二𢌞向行中有二十願亦前十約田後十約車其十三云乘虛空身者當其無有車之用故(當其無有車之用者即老子道經云三十輻共一轂當其無有車之用注云此明無有功用相資而成又下結云有之以為利無之以為用意明假轅廂輪等以成於車車中不虛則無所用故約形質麤有之利以明妙無之有用今借此語萬行緣成之乘其內無性即中空矣若不涉有無以利物若不入空無以道行以有空義故一切法得成故為大用也)。

　　是為菩薩摩訶薩施僧寶車善根𢌞向為令眾生普乘清淨無上智乘於一切世間轉無礙法智慧輪故佛子菩薩摩訶薩以眾寶車布施聲聞獨覺之時起如是心所謂福田心尊敬心功德海心能出生功德智慧心從如來功德勢力所生心百千億那由他劫修習心能於不可說劫修菩薩行心解脫一切魔繫縛心摧滅一切魔軍眾心慧光照了無上法心。

　　四施二乘中亦四初施行中言如來勢力生者設是獨覺亦由過去曾習佛法後道成無佛世故六七翻彼三生百劫故(翻三生百劫者羅漢三生修福緣覺百劫今令百千億那由他劫修等故)。

　　以此施車所有善根如是𢌞向所謂願一切眾生為世所信第一福田具足無上檀波羅蜜願一切眾生離無益語常樂獨處心無二念願一切眾生成最第一清淨福田攝諸眾生令修福業願一切眾生成智慧淵能與眾生無量無數善根果報願一切眾生住無礙行滿足清淨第一福田願一切眾生住無諍法了一切法皆無所作無性為性願一切眾生常得親近最上福田具足修成無量福德願一切眾生能現無量自在神通以淨福田攝諸含識願一切眾生具足無盡功德福田能與眾生如來十力第一乘果願一切眾生為能辦果真實福田成一切智無盡福聚願一切眾生得滅罪法悉能受持所未曾聞佛法句義願一切眾生常勤聽受一切佛法聞悉解悟無空過者願一切眾生聽聞佛法通達究竟如其所聞隨順演說願一切眾生於如來教信解修行捨離一切九十六種外道邪見願一切眾生常見賢聖增長一切最勝善根願一切眾生心常信樂智行之士與諸聖哲同止共歡願一切眾生聽聞佛名悉不唐捐隨其所聞咸得目見願一切眾生善分別知諸佛正教悉能守護持佛法者願一切眾生常樂聽聞一切佛法受持讀誦開示照了願一切眾生信解佛教如實功德悉捨所有恭敬供養。

　　二以此下𢌞向行中亦二十願多翻劣顯勝前十多翻緣覺樂獨善寂等故無諍有二一人嫌我行我則長立等二觀緣無性無乖違故。

　　後十翻聲聞一翻彼小乘非究竟滅罪之法彼犯律儀容可懺滅犯四重禁為不可救大乘至教無所不滅佛名經說一聞佛名滅無量劫生死重罪涅槃第十云若犯四禁及五逆罪若為邪鬼毒惡所持聞是經典所有諸惡悉皆消滅又云犯四重禁不還生者無有是處如是等文處處皆有犯重得佛聞大經力故二聲聞雖從佛聞未悟深理故三不能廣傳故四望於大乘猶是邪故所以諸處多說九十五種別有九十五種外道邪論經今言九十六者自有二義一依薩婆多律說外道六師各有十六種所學法一法自學餘十五種各教十五弟子師徒合論有九十六二者外道有二一外外道即佛法外二內外道此復三種一附佛法外道起自犢子方廣自以聰明讀佛經書而生一見附佛法起故得此名犢子讀舍利弗毗曇自別制義言我在四句外第五不可說藏中佛說此人不異外道諸論皆推不受名外道也又方廣道人自以聰明讀佛十喻自作義云不生不滅如幻如化空幻為宗龍樹斥言此非佛法方廣所作亦邪人法也二學佛法成外道謂執佛教門而生煩惱不得入理故智論云若不得般若意入阿毗曇即墜有中等三以大斥小故七卷楞伽第一云大慧云何為外道惡見謂不知境界自心分別現於第一義見有見無而起言說又第二云復有說言見一切法因作者有此是涅槃大慧彼無解脫以未能見法無我故此是聲聞及外道種性於未出中生出離想應勤修習捨此惡見故諸大乘訶彼二乘同於外道非奪方便之意今合後三總為一類成九十六依此義故𤼵願永離七中得目見者非聞見故餘可例知(涅槃等者明經法資人除惑有十復次今是其一經云若比丘比丘尼優婆塞優婆夷及諸外道有能受持如是經典讀誦通利復為他人分別演說若自書寫令他書寫斯等皆是菩提因緣若犯四禁及五逆罪若為邪鬼毒惡所持聞是經典所有諸惡悉得除滅如見良毉惡鬼遠去當知是人是真菩薩摩訶薩也何以故暫得聞是大涅槃故亦以生念如來常故若暫聞者尚得如是何况書寫受持讀誦釋曰是則䟽但舉中又云犯四重者即第五經云又解脫者名為虛寂無有不定有不定者如一闡提究竟不移犯重禁者不成佛道無有是處何以故是人若於佛正法中心得淨信爾時即便滅一闡提若復得作優婆塞者亦得斷滅於一闡提犯重禁者滅此罪已則得成佛若言畢竟不成佛道無有是處如是等文者第六又云是大涅槃微妙經典不可消伏甚奇甚特若有聞者聞已信受能信如來是常住法如是之人甚為希有如優曇華我涅槃後若有得聞如是大乘微妙經典生信敬心當知是等於未來世百千億劫不墮惡道第九經初又云譬如日出眾霧悉除此大涅槃微妙經典亦復如是出興于世若有眾生一經於耳悉能滅除一切諸惡無間罪業其餘大乘文亦廣多二學佛法成外道若不得般若意入阿毗曇則滯有故故七卷楞伽者七卷即實叉難陀三藏所譯然十卷文廣四卷文慳七卷處中而文又潤䟽所引經具足經文引意明此呼二乘以為外道何以得知是二乘耶以此前有經云大慧此是過去未來現在一切如來應正等覺覺法自性第一義心以此心成就如來世出世間最上之法以聖慧眼入自共相種種安立其所安立不與外道惡見共故次即是䟽所引之文謂前是佛法言不與外道共早兼二乘况出相不知境界自心分別等即二乘見又四卷云大慧云何外道論惡見共所謂自境界妄想見不覺識自心所現分齊大通大慧愚癡凡夫性無性自性第一義作二見論釋曰此則皆二乘見故同外道又第二云者亦彼七卷經外道二乘同義更顯䟽所引經一字無闕以斯二段明呼二乘同外道也（出相下疑有脫文）)。

　　是為菩薩摩訶薩施聲聞獨覺種種車時善根𢌞向為令眾生皆得成就清淨第一智慧神通精進修行無有懈怠獲一切智力無畏故。

　　佛子菩薩摩訶薩以眾寶車施諸福田乃至貧窮孤獨者時隨其所求一切悉捨心生歡喜無有厭倦仍向彼人自悔責言我應往就供養供給不應勞汝遠來疲頓言已拜跪問訊起居凡有所須一切施與或時施彼摩尼寶車以閻浮提第一女寶充滿其上或復施與金莊嚴車人間女寶充滿其上或復施與妙瑠璃車內宮妓女充滿其上或施種種奇妙寶車童女充滿如天婇女或施無數寶莊嚴車寶女滿中柔明辯慧或施所乘妙栴檀車或復施與玻瓈寶車悉載寶女充滿其上顏容端正色相無比袨服莊嚴見者欣悅或復施與碼碯寶車灌頂王子身載其上或時施與堅固香車所有男女悉載其中或施一切寶莊嚴車載以難捨親善眷屬佛子菩薩摩訶薩以如是等無量寶車隨其所求恭敬施與皆令遂願歡喜滿足。

　　五施諸田初施行中有悲境故加以拜跪等言以有劣田重舉妙物最下乞人等如來故言袨服者大盛玄黃之服也。

大方廣佛華嚴經䟽鈔會本第二十六之一

　　音釋

　　駿馬

　　(駿子峻切馬之材良者曰駿)。

　　駕馭

　　(馭牛倨切駕馭使馬也謂範其馳驅也)。

　　稱悅

　　(稱昌孕切稱悅謂愜稱喜悅人意也)。

　　翼從

　　(翼與職切翼衛也從疾用切侍從也)。

　　恡惜

　　(恡良刃切慳恡也惜私積切貪惜也)。

　　袨服

　　(袨黃絹切袨服謂好衣盛服也)。

　　腎

　　(時軫切水藏也)。

　　窣

　　(蘇骨切)。

　　輻

　　(方六切輪轑也)。

　　轂

　　(古祿切輻所湊者為轂)。

　　轅

　　(于元切音員輈也)。

　　闡提

　　(齒善切梵語也比云信不具)。

大方廣佛華嚴經䟽鈔會本第二十六之二　會七

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　以此善根如是迴向所謂願一切眾生乘不退轉無障礙輪廣大之乘詣不可思議菩提𣗳下願一切眾生乘清淨因大法智乘盡未來劫修菩薩行永不退轉願一切眾生乘一切法無所有乘永離一切分別執著而常修習一切智道願一切眾生乘無諂誑正直之乘徃諸佛剎自在無礙願一切眾生隨順安住一切智乘以諸佛法共相娛樂願一切眾生皆乘菩薩清淨行乘具足菩薩十出離道及三昧樂願一切眾生乘四輪乘所謂住好國土依止善人集勝福德發大誓願以此成滿一切菩薩清淨梵行願一切眾生得普照十方法光明乘修學一切如來智力願一切眾生乘佛法乘到一切法究竟彼岸願一切眾生載眾福善難思法乘普示十方安隱正道願一切眾生乘大施乘捨慳恡垢願一切眾生乘淨戒乘持等法界無邊淨戒願一切眾生乘忍辱乘常於眾生離瞋濁心願一切眾生乘大精進不退轉乘堅修勝行趣菩提道願一切眾生乘禪定乘速至道場證菩提智願一切眾生乘於智慧巧方便乘化身充滿一切法界諸佛境界願一切眾生乘法王乘成就無畏恒普惠施一切智法願一切眾生乘無所著智慧之乘悉能徧入一切十方於真法性而無所動願一切眾生乘於一切諸佛法乘示現受生徧十方剎而不失壞大乘之道願一切眾生乘一切智最上寶乘滿足普賢菩薩行願而無厭倦。

　　二以此下迴向行亦二十願施田非一故但就車發相似願其中亦兼所施女等可以意得。

　　六云十出離道者即是十地以十度行出十重障離十麤故。

　　七乘四輪乘者文中自列然莊嚴論第六名四種不放逸輪先辨相者各具五種因緣一住好國土輪者彼名勝土輪言五緣者一者易求謂四事易故二善護王如法故三善地處調和故四善伴同戒見故五善寂無喧聲故(莊嚴論第六名四種不放逸輪者一勝土輪二善人輪三自正輪四先福輪下䟽依此論以釋其相經住好國土者論有偈云易求及善護善地亦善伴善寂此勝土菩薩則徃生今䟽即長行釋但小略耳具云一者易求謂四事供身不難得故二善護國王如諸惡人盜賊不得住故三善地處所調和無疾癘故四善伴同見同戒為伴侶故五善寂謂盡日無喧雜聲故)二依止善人輪五緣者一多聞二見諦三巧說四憐愍不貪利故五不退無疲倦故(經依止善人偈云多聞及見諦巧說亦憐愍不退此丈夫菩薩勝依止下釋即論前三易故不釋論具云一多聞成就阿含故二者見諦得聖果故三者巧說分別法故四憐愍不貪利故五者不退無疲倦故)三集勝福德輪者彼當第四名先福輪一可樂由住勝世為因故二無難由值善人為因故三無病四三昧五智慧此三以自正輪為因(經三集勝福德偈云可樂及無難無病與寂靜觀察此五種宿植善根故釋云一可樂二無難三者無病四三昧五智慧第一事由住勝土為因第二事由值善人為因後三事由自正成就為因釋曰䟽中將後出便因間名釋之)四發大誓願彼當第三名自正輪故成實論名自發正願輪一善緣妙法為緣故二善聚具福智故三善修止觀諸行相應修故四善說無求利故五善出所有上法恭順修故(經四𤼵大誓願下彼當第三偈云善緣及善聚善修及善說善出此五種是名自正勝彼釋云一者善緣妙法為緣故下四多同一兩字異二者善聚福智具足故三者善修止觀諸行相應時修故四者全同五順字是敬字耳上云成論名自𤼵正願者論第二日法品云又經中說人天四輪能增善法一住善處二依善人三自𤼵正願四宿植善根次即明摧八難次下當知)。

　　然前二就果立稱後二從因立名雖俱通因果影略五顯前二外緣後二內因願是智因福是福因。

　　此四何因受輪之稱依成實論以四輪能摧八難故謂初住善處能除五難即三塗北洲及長壽天次依善人除佛前後難三發大誓願除世智辯聰四宿植善根除生盲聾瘂前五是惡處六是惡時七是惡因八是惡果已知四輪云何總名為乘瑜伽論說住好國土謂得人天身出諸難處以為車體二由集勝福諸根完具如車轂軸釭鐧可施脂膏三發大願如良牛引重致遠四依善人謂佛菩薩如善御者由具此四成大涅槃故云成滿一切清淨梵行因圓必至果也若依此經國土即十國土海善人即十身如來勝福即性起功德大願即普賢願海共成無盡大法界緣起車也餘並可知(三得名二先明得輪名即成實論文)。

　　是為菩薩摩訶薩以眾寶車施諸福田乃至貧窮孤露之人善根迴向為令眾生具無量智歡喜踊躍究竟皆得一切智乘故。

　　佛子菩薩摩訶薩布施象寶其性調順七支具足年齒盛壯六牙清淨口色紅赤猶如蓮華形體鮮白譬如雪山金幢為飾寶網羅覆種種妙寶莊嚴其鼻見者欣玩無有厭足超步萬里曾不疲倦或復施與調良馬寶諸相具足猶如天馬妙寶月輪以為光飾真金鈴網羅覆其上行步平正乘者安隱隨意所徃迅疾如風遊歷四洲自在無礙菩薩以此象寶馬寶或奉養父母及善知識或給施貧乏苦惱眾生其心曠然不生悔恡但倍增欣慶益加悲愍修菩薩德淨菩薩心。

　　以此善根如是迴向所謂願一切眾生住調順乘增長一切菩薩功德願一切眾生得善巧乘能隨出生一切佛法願一切眾生得信解乘普照如來無礙智力願一切眾生得發趣乘能普發興一切大願願一切眾生具足平等波羅蜜乘成滿一切平等善根願一切眾生成就寶乘生諸佛法無上智寶願一切眾生成就菩薩行莊嚴乘開敷菩薩諸三昧華願一切眾生得無邊速疾乘於無數劫淨菩薩心精勤思惟了達諸法願一切眾生成就最勝調順大乘以善方便具菩薩地願一切眾生成最高廣堅固大乘普能運載一切眾生皆得至於一切智位。

　　十七施象馬二事合有十願一如性調順二如隨意所徃三似彼盛壯四如超步萬里五猶行步平正六如彼象寶七似彼如華八即迅疾如風九上云調順通顯增於功德今云具菩薩地名最勝調象馬各有調義故分二願十似彼上立金幢。

　　是為菩薩摩訶薩施象馬時善根迴向為令眾生皆得乘於無礙智乘圓滿究竟至佛乘故。

　　佛子菩薩摩訶薩布施座時或施所處師子之座其座高廣殊特妙好瑠璃為足金縷所成柔輭衣服以敷其上建以寶幢熏諸妙香無量雜寶莊嚴之具以為莊校金網覆上寶鐸風搖出妙音聲奇珍萬計周帀填飾一切臣民所共瞻仰灌頂大王獨居其上宣布法化萬邦遵奉其王復以妙寶嚴身所謂普光明寶帝青寶大帝青寶勝藏摩尼寶明淨如日清涼猶月周帀繁布譬如眾星上妙莊嚴第一無比海殊妙寶海堅固幢寶奇文異表種種莊嚴於大眾中最尊最勝閻浮檀金離垢寶繒以冠其首享灌頂位王閻浮提具足無量大威德力以慈為主伏諸怨敵教令所行靡不承順時轉輪王以如是等百千萬億無量無數寶莊嚴座施於如來第一福田及諸菩薩真善知識賢聖僧寶說法之師父母宗親聲聞獨覺及以發趣菩薩乘者或如來塔乃至一切貧窮孤露隨其所須悉皆施與以此善根如是迴向所謂願一切眾生坐菩提座悉能覺悟諸佛正法願一切眾生處自在座得法自在諸金剛山所不能壞能悉摧伏一切魔軍願一切眾生得佛自在師子之座一切眾生之所瞻仰願一切眾生得不可說不可說種種殊妙寶莊嚴座於法自在化導眾生願一切眾生得三種世間最殊勝座廣大善根之所嚴飾願一切眾生得周徧不可說不可說世界座阿僧祗劫歎之無盡願一切眾生得大深密福德之座其身充滿一切法界願一切眾生得不思議種種寶座隨其本願所念眾生廣開法施願一切眾生得善妙座現不可說諸佛神通願一切眾生得一切寶座一切香座一切華座一切衣座一切鬘座一切摩尼座一切瑠璃等不思議種種寶座無量不可說世界座一切世間莊嚴清淨座一切金剛座示現如來威德自在成最正覺。

　　十八施座迴向中言三種世間義如常釋辨法師云地前為願樂世間初地至七地名功用世間八至等覺名無功用世間有云西域相傳眾生界中有三世間一地下世間龍修羅等二人中世間三天上世間若依智論三世間者即眾生五蘊及噐為三於彼顯勝義皆無失餘並可知。

　　是為菩薩摩訶薩施寶座時善根迴向為令眾生獲離世間大菩提座自然覺悟一切佛法故。

　　佛子菩薩摩訶薩施諸寶葢此葢殊特尊貴所用種種大寶而為莊嚴百千億那由他上妙葢中最為第一眾寶為竿妙網覆上寶繩金鈴周帀垂下摩尼瓔珞次第懸布微風吹動妙音克諧珠玉寶藏種種充滿無量奇珍悉以嚴飾栴檀沉水妙香普熏閻浮檀金光明清淨如是無量百千億那由他阿僧祗眾妙寶物具足莊嚴以清淨心奉施於佛及佛滅後所有塔廟或為法故施諸菩薩及善知識名聞法師或施父母或施僧寶或復奉施一切佛法或施種種眾生福田或施師僧及諸尊宿或施初發菩提之心乃至一切貧窮孤露隨有求者悉皆施與。

　　十九施葢中本行經說編草為葢七寶葢隨況眾寶嚴功報何極(本行經者賢愚經第八說過去有王名為金剛夫人有胎身上恒有七寶大葢及生太子身紫金色相好具足葢在其上名葢事王七寶自至王四天下即是佛身佛言阿難因過去久遠仙人山有辟支佛涅槃後有長者起塔以葢葢其上故獲斯報)。

　　以此善根如是迴向所謂願一切眾生勤修善根以覆其身常為諸佛之所庇廕願一切眾生功德智慧以為其葢永離世間一切煩惱願一切眾生覆以善法除滅世間塵垢熱惱願一切眾生得智慧藏令眾樂見心無厭足願一切眾生以寂靜白法而自覆蔭皆得究竟不壞佛法願一切眾生善覆其身究竟如來清淨法身願一切眾生作周徧葢十力智慧徧覆世間願一切眾生得妙智葢出過三世無所染著願一切眾生得應供葢成勝福田受一切供願一切眾生得最上葢獲無上智自然覺悟是為菩薩摩訶薩布施葢時善根迴向。

　　為令一切眾生得自在葢能持一切諸善法故為令一切眾生能以一葢普覆一切虛空法界一切剎土示現諸佛自在神通無退轉故為令一切眾生能以一葢莊嚴十方一切世界供養佛故為令一切眾生以妙幢旛及諸寶葢供養一切諸如來故為令一切眾生得普莊嚴葢徧覆一切諸佛國土盡無餘故為令一切眾生得廣大葢普葢眾生皆令於佛生信解故為令一切眾生以不可說眾妙寶葢供養一佛於不可說一一佛所皆如是故為令一切眾生得佛菩提高廣之葢普覆一切諸如來故為令一切眾生得一切摩尼寶莊嚴葢一切寶瓔珞莊嚴葢一切堅固香莊嚴葢種種寶清淨莊嚴葢無量寶清淨莊嚴葢廣大寶清淨莊嚴葢寶網彌覆寶鈴垂下隨風搖動出微妙音普覆法界虛空界一切世界諸佛身故為令一切眾生得無障無礙智莊嚴葢普覆一切諸如來故又欲令一切眾生得第一智慧故又欲令一切眾生得佛功德莊嚴故又欲令一切眾生於佛功德生清淨欲願心故又欲令一切眾生得無量無邊自在心寶故又欲令一切眾生滿足諸法自在智故又欲令一切眾生以諸善根普覆一切故又欲令一切眾生成就最勝智慧葢故又欲令一切眾生成就十力普徧葢故又欲令一切眾生能以一葢彌覆法界諸佛剎故又欲令一切眾生於法自在為法王故又欲令一切眾生得大威德自在心故又欲令一切眾生得廣大智恒無絕故又欲令一切眾生得無量功德普覆一切皆究竟故又欲令一切眾生以諸功德葢其心故又欲令一切眾生以平等心覆眾生故又欲令一切眾生得大智慧平等葢故又欲令一切眾生具大迴向巧方便故又欲令一切眾生獲勝欲樂清淨心故又欲令一切眾生得善欲樂清淨意故又欲令一切眾生得大迴向普覆一切諸眾生故。

　　四所為中有十為令二十又欲皆令眾生因圓果滿觸理皆葢方顯菩薩悲智深妙可謂隨順一切善根並可虛求法門浩大不可具釋。

　　佛子菩薩摩訶薩或施種種上妙幢旛眾寶為竿寶繒為旛種種雜綵以為其幢寶網垂覆光色徧滿寶鐸微搖音節相和奇特妙寶形如半月閻浮檀金光踰曒日悉置幢上隨諸世界業果所現種種妙物以為嚴飾如是無數千萬億那由他諸妙幢旛接影連輝遞相間發光明嚴潔周徧大地充滿十方虛空法界一切佛剎菩薩摩訶薩淨心信解以如是等無量幢旛或施現在一切諸佛及佛滅後所有塔廟或施法寶或施僧寶或施菩薩諸善知識或施聲聞及辟支佛或施大眾或施別人諸來求者普皆施與。

　　以此善根如是迴向所謂願一切眾生皆能建立一切善根福德幢旛不可毀壞願一切眾生建一切法自在幢旛尊重愛樂勤加守護願一切眾生常以寶繒書寫正法護持諸佛菩薩法藏願一切眾生建高顯幢然智慧燈普照世間願一切眾生立堅固幢悉能摧殄一切魔業願一切眾生建智力幢一切諸魔所不能壞願一切眾生得大智慧那羅延幢摧滅一切世間慢幢願一切眾生得智慧日大光明幢以智日光普照法界願一切眾生具足無量寶莊嚴幢充滿十方一切世界供養諸佛願一切眾生得如來幢摧滅一切九十六種外道邪見。

　　二十幢旛二事合一迴向十中初二幢旛合願一建善翻惡二重法翻慢次一唯就旛旛書字故後七皆就幢辨。

　　是為菩薩摩訶薩施幢旛時善根迴向為令一切眾生得甚深高廣菩薩行幢及諸菩薩神通行幢清淨道故。

　　佛子菩薩摩訶薩開眾寶藏以百千億那由他諸妙珍寶給施無數一切眾生隨意與之心無恡惜。

　　以諸善根如是迴向所謂願一切眾生常見佛寶捨離愚癡修行正念願一切眾生皆得具足法寶光明護持一切諸佛法藏願一切眾生能悉攝受一切僧寶周給供養恒無厭足願一切眾生得一切智無上心寶淨菩提心無有退轉願一切眾生得智慧寶普入諸法心無疑惑願一切眾生具足菩薩諸功德寶開示演說無量智慧願一切眾生得於無量妙功德寶修成正覺十力智慧願一切眾生得妙三昧十六智寶究竟成滿廣大智慧願一切眾生成就第一福田之寶悟入如來無上智慧願一切眾生得成第一無上寶王以無𥁞辯開演諸法。

　　二十一開藏施寶迴向行中言十六智寶者辨法師云地前明得明增印順無間等四定地上光明集福德王賢首健行等四定此八各有自分勝進依此發智為十六智寶有云佛地四智智各有四故為十六以果位自在互融通故(地上光明集福德王賢首等如出現品四智之義亦具上文智各有四如出現品)今依賢首即是八忍八智然此有二一依觀能所取以立十六一苦法智忍觀三界苦真如正斷三界見苦所斷分別隨眠二苦法智謂忍無間觀前真如證前所斷煩惱解脫三苦類智忍謂智無間無漏慧生於法忍智各別內證言後聖法皆是此類四苦類智謂此無間無漏智生審定印可苦類智忍前二觀如後二觀智苦下有四三諦亦然為十六智(今依賢首者且依唯識釋之即論釋相見道中緣安立諦有十六心見道一苦法智忍者苦即苦諦法者即彼能詮之教智者所謂加行道中緣苦法智忍者無漏忍忍前苦法智也此苦法智忍觀苦下如能斷三界見道二十八種分別隨眠謂欲苦有十上二界苦各九以除瞋故三界合有二十八也二苦法智者法謂苦如能緣苦如之智名苦法智三苦類智忍者謂苦法智無間無漏慧生等意云此第三心於一剎那各別內證法忍法智謂二心後乃至無學一切聖法從此二心彼得生故故云皆是此類四苦類智者此智但緣第三苦類智忍故雜集云於苦類智忍內證印可故名苦類智前二等者謂法忍法智觀如類忍類智觀智)二者依觀上下諦境別立謂觀欲苦有法忍法智初即無間道後即解脫道次觀上二界苦為類忍類智類同欲故如苦既然餘三亦爾為十六智廣如唯識雜集第九所明(二者依觀者論云二者依觀上下諦境別立法類十六種心謂觀現前不現前界苦等四諦各有二心一現觀忍二現觀智釋曰欲界名下是現前界色無色名上是不現前界十六心者謂觀欲界四諦別立法忍法智八種依觀上二界四諦別立類忍類智八種然論但舉欲界苦諦以為法也一現觀忍是無間道二現觀智是解脫道餘可凖知如其所應法真見道無間解脫見分觀諦斷見所斷百一十二分別隨眠名相見道釋曰今䟽以略配而不法自證者彼疏云以於前十六心後而作此觀觀漸麤故今謂觀智即法自證既不觀智故不法耳一百一十二者欲界四諦四十上二界四諦各除瞋故八諦滅八故百一十二餘可知如苦既然下類釋餘三一諦有四故有十六皆斷二十八分別隨眠然是取意具足論云如於苦諦有四種心集滅道諦應知亦爾此十六心八觀真如八觀正智可知法真見道無間解脫見自證分差別建立名相見道釋曰謂法忍法真無間道見分法智法真解脫道見分類忍法無間之自證分類智法解脫之自證分印前智故差別立也)第十願言無上寶王者佛為法寶之主故。

　　是為菩薩摩訶薩施眾寶時善根迴向為令一切眾生皆得成滿第一智寶如來無礙淨眼寶故。

　　佛子菩薩摩訶薩或以種種妙莊嚴具而為布施所謂一切身莊嚴具令身淨妙靡不稱可菩薩摩訶薩等觀一切世間眾生猶如一子欲令皆得身淨莊嚴成就世間最上安樂佛智慧樂安住佛法利益眾生以如是等百千億那由他種種殊妙寶莊嚴具勤行布施行布施時以諸善根如是迴向所謂願一切眾生成就無上妙莊嚴具以諸清淨功德智慧莊嚴人天願一切眾生得清淨莊嚴相以淨福德莊嚴其身願一切眾生得上妙莊嚴相以百福相莊嚴其身願一切眾生得不雜亂莊嚴相以一切相莊嚴其身願一切眾生得善淨語言莊嚴相具足種種無盡辯才願一切眾生得一切功德聲莊嚴相其音清淨聞者喜悅願一切眾生得可愛樂諸佛語言莊嚴相令諸眾生聞法歡喜修清淨行願一切眾生得心莊嚴相入深禪定普見諸佛願一切眾生得總持莊嚴相照明一切諸佛正法願一切眾生得智慧莊嚴相以佛智慧莊嚴其心。

　　二十二施莊嚴具中十願初一利他後九自利於中初三約身次三約語後三約意其中言百福相前文已引涅槃二十四說依瑜伽五十三名百福行故論云復由百行所攝律儀謂少分離殺乃至邪見為一十二多分離殺等三全分離四少時離五多時離六盡壽離七自離八教人離九以無量門稱揚讚述離十見離殺等深心慶悅生大歡喜十門各十總說為百行所生福量亦爾此且就同教三十二相化身而說若依此經十身相海隨一一相無盡因成故上普興雲幢主水神偈云清淨慈門剎塵數共生如來一妙相等故餘可知(依瑜伽五十三百福行即決擇分中文相甚顯少分者經部許有分受或多或全由彼根性有劣中上差別及時有多時少時等少時從一日至十日多時謂一年已去未知命終時耳然其十種分為四類初三十據事以分次三十依時有別次之二十約自他明後之二十依讚說立正約行時名為百行約所生福則為百福若就十惡名為百非此且就同教者第一會中已廣分別即師子吼品二十八經南本二十六)。

　　是為菩薩摩訶薩惠施一切莊嚴具時善根迴向為令眾生具足一切無量佛法功德智慧圓滿莊嚴永離一切憍慢放逸故。

　　佛子菩薩摩訶薩以受灌頂自在王位摩尼寶冠及髻中珠普施眾生心無恡惜常勤修習為大施主修學施慧增長捨根智慧善巧其心廣大給施一切。

　　以彼善根如是迴向所謂願一切眾生得諸佛法之所灌頂成一切智願一切眾生具足頂髻得第一智到於彼岸願一切眾生以妙智寶普攝眾生皆令究竟功德之頂願一切眾生皆得成就智慧寶頂堪受世間之所禮敬願一切眾生以智慧冠莊嚴其首為一切法自在之王願一切眾生智慧明珠繫其頂上一切世間無能見者願一切眾生皆悉堪受世間頂禮成就慧頂照明佛法願一切眾生首冠十力莊嚴之冠智慧寶海清淨具足願一切眾生至大地頂得一切智究竟十力破欲界頂諸魔眷屬願諸眾生得成第一無上頂王獲一切智光明之頂無能映奪。

　　二十三施寶冠及髻珠二事合一迴向六智慧明珠等者體圓德備鑒徹惑亡為智明珠極果所宗故名頂上是祕是妙無能見者亦以權隱實名在髻中開權顯實故名解髻文無解義因便故來若不明解佛有祕藏前後可知(體圓德備等者釋智明珠此有二意一直就智上體圓者顯是圓智即智性也德備者能成一切眾德故即是智相鑒徹即明照無遺惑亡即所知障盡略舉珠之四德二融於理智為涅槃三德一體圓即法身二鑒徹即般若三惑亡為解脫德備通於三德亦別屬法身具足三德方名圓智亦以權隱實者上直就佛智以明今就法華經意兼彰於教以權隱覆實理即昔開三三即為髻隱一乘旨從開權下即會三歸一文無已下成上開義後若不明解下出因便明之義所以反顯佛無秘藏故涅槃說如來但有密語而無密藏如秋月十五日欲令同見豈有祕藏眾生不了謂之為密上言如來有秘密藏者約下位不測耳有約法體無約佛心佛心無恡故)。

　　是為菩薩摩訶薩施寶冠時善根迴向為令眾生得第一智最清淨處智慧摩尼妙寶冠故。

　　佛子菩薩摩訶薩見有眾生處在牢獄黑暗之處杻械枷鏁檢繫其身起坐不安眾苦競集無有親識無歸無救裸露饑嬴酸劇難忍菩薩見已捨其所有一切財寶妻子眷屬及以自身於牢獄中救彼眾生如大悲菩薩妙眼王菩薩既救度已隨其所須普皆給施除其苦患令得安隱然後施以無上法寶令捨放逸安住善根於佛教中心無退轉。

　　二十四施妻子等救獄囚者上來皆明外施此下二段明無畏施初一兼於內外之財內財為難故佛本行經說昔五百長者子各捨珍寶等施有一貧人問求何願云欲求佛道自念貧無以蜜塗身塚間而捨天帝試之心安不動知求佛果而稱讚之汝此勇猛過彼五百菩薩所施百千億倍當先作佛彼貧人者即我身是故知難中之難施行有三初覩境興悲二如大悲下指同先例大悲即觀自在也以其偏主此門故下文引例皆準此知後既救度下施以財法迴向行十願準思易了(故佛本行經等者具足經云過去有五百長者子各出珍寶象馬車乘衣服飲食隨乞悉與有一貧人見而問之曰汝等施福求何等耶答願欲求佛道又問何謂佛道答中廣歎佛德貧人聞已自念我今欲習學此願度一切復念貧窮無財行施當持己身而用惠施念已索密徧塗其身臥於冡間我今以身施與二切若有須血肉頭目髓腦悉以與之持是功德用求佛道廣度一切作是願已應時三千大千世界而大震動諸天惶懅帝釋天眼見於菩薩臥於冡間以身布施下來欲試化作眾狗鳥獸欲食菩薩見有欲來噉身心便歡喜無有退轉傾動之意天帝復形讚問所求為求輪王帝釋梵王答云不爾唯求佛道廣度眾生帝釋諸天同讚善哉語菩薩言汝此勇猛過彼五百菩薩所施百千萬億不可計倍當先作佛時貧人者今我身是五百長者子者今此彌勒五百菩薩是也我以精進勇猛力人超諸菩薩所作功德而先成佛)。

　　佛子菩薩摩訶薩於牢獄中救眾生時以諸善根如是迴向所謂願一切眾生究竟解脫貪愛纏縛願一切眾生斷生死流升智慧岸願一切眾生除滅愚癡生長智慧解脫一切煩惱纏縛願一切眾生滅三界縛得一切智究竟出離願一切眾生永斷一切煩惱結縛到無煩惱無障礙地智慧彼岸願一切眾生離諸動念思惟分別入於平等不動智地願一切眾生脫諸欲縛永離世間一切貪欲於三界中無所染著願一切眾生得勝志樂常蒙諸佛為說法門願一切眾生得無著無縛解脫心廣大如法界究竟如虛空願一切眾生得菩薩神通一切世界調伏眾生令離世間住於大乘是為菩薩摩訶薩救度牢獄苦眾生時善根迴向為令眾生普入如來智慧地故。

　　佛子菩薩摩訶薩見有獄囚五處被縛受諸苦毒防衛驅逼將之死地欲斷其命捨閻浮提一切樂具親戚朋友悉將永訣置高碪上以刀屠割或用木搶竪貫其體衣纏油沃以火焚燒如是等苦種種逼迫菩薩見已自捨其身而代受之如阿逸多菩薩殊勝行王菩薩及餘無量諸大菩薩為眾生故自捨身命受諸苦毒菩薩爾時語主者言我願捨身以代彼命如此等苦可以與我如治彼人隨意皆作設過彼苦阿僧祗倍我亦當受令其解脫我若見彼將被殺害不捨身命救贖其苦則不名為住菩薩心何以故我為救護一切眾生發一切智菩提心故。

　　佛子菩薩摩訶薩自捨身命救眾生時以諸善根如是迴向所謂願一切眾生得無斷盡究竟身命永離一切災橫逼惱願一切眾生依諸佛住受一切智具足十力菩提記莂願一切眾生普救舍識令無怖畏永出惡道願一切眾生得一切命入於不死智慧境界願一切眾生永離怨敵無諸厄難常為諸佛善友所攝願一切眾生捨離一切刀劍兵仗諸惡苦具修行種種清淨善業願一切眾生離諸怖畏菩提𣗳下摧伏魔軍願一切眾生離大眾怖於無上法心淨無畏能為最上大師子吼願一切眾生得無障礙師子智慧為諸世間修行正業願一切眾生到無畏處常念救護諸苦眾生是為菩薩摩訶薩自捨身命救彼臨刑諸獄囚時善根迴向為令眾生離生死苦得於如來上妙樂故。

　　二十五捨身代死囚一向內財文四可知。

大方廣佛華嚴經䟽鈔會本第二十六之二

　　音釋

　　冡

　　(知隴切高墳也)。

　　填

　　(徒年切填塞也)。

　　光踰曒日

　　(踰音俞曒音皎光踰曒日謂金光踰越於曒明之日也)。

　　首冠

　　(冠古玩切加冠於首曰冠)。

　　杻械

　　(杻敕久切手械也械胡懈切器之總名桎梏也)。

　　枷鏁

　　(枷古牙切項械也鏁蘇果切銀鐺也謂鐵索也)。

　　裸露

　　(裸郎果切裸露謂赤體也)。

　　酸劇

　　(酸蘇官切辛酸也劇竭㦸切尤甚也)。

　　碪

　　(正作椹知林切木櫍也)。

　　屠割

　　(屠同都切刳也殺也割古達切切肉也又剥也)。

　　木槍

　　(槍千羊切木槍謂剡木為矟也)。

　　記莂

　　(莂并列切記莂謂授將來成佛之記劫國名號之莂也)。

　　懅

　　(其據切懼也)。

　　釭鐧

　　(釭音工鐧音澗釭鐧車軸鐵也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第二十七之一　會八

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子菩薩摩訶薩布施乞者連膚頂髻。

　　二十六連膚頂髻即肉髻也施行中三初總標施行。

　　如寶髻王菩薩勝妙身菩薩及餘無量諸菩薩等。

　　二如寶髻下指物同修。

　　菩薩是時見乞者來心生歡喜。

　　三菩薩是時下正明施行於中六一覩乞生欣住種性故。

　　而語之言汝今若須連膚頂髻可就我取我此頂髻閻浮提中最為第一作是語時心無動亂不念餘業捨離世間志求寂靜究竟清淨精勤質直向一切智。

　　二而語下語意清淨離二障故。

　　便執利刀割其頭上連膚頂髻右膝著地合十指掌一心施與。

　　三便執下身業正捨事業勝故。

　　正念三世一切諸佛菩薩所行發大歡喜增上志樂。

　　四正念下欣慕上流意樂勝故。

　　於諸法中意善開解不取於苦了知苦受無相無生諸受互起無有常住。

　　五於諸法下巧安諦理無相攝故。

　　是故我應同去來今一切菩薩修行大捨發深信樂求一切智無有退轉不由他教善知識力。

　　六是故下決志思齊依止勝故此及廻向有七最勝成波羅蜜前後諸施文多略無。

　　菩薩摩訶薩作是施時以諸善根如是廻向所謂願一切眾生得無見頂成就菩薩如塔之髻願一切眾生得紺青髮金剛髮細軟髮能滅眾生一切煩惱願一切眾生得潤澤髮密緻髮不侵𩯭額髮願一切眾生得柔軟髮盡於𩯭額而生髮願一切眾生得如卍字髮螺文右旋髮願一切眾生得佛相髮永離一切煩惱結習願一切眾生得光明髮其光普照十方世界願一切眾生得無亂髮如如來髮淨妙無雜願一切眾生得成應供頂塔之髮令其見者如見佛髮願一切眾生皆得如來無染著髮永離一切暗翳塵垢。

　　二菩薩下廻向行中十願一無見頂者縱窮上界亦有餘故言如塔者菩薩敬故二堅無中斷故五中靜法云凖梵本令得二相髮謂室利靺蹉塞縛悉底迦相髮義如前說六云得佛相髮凖梵本却是右旋餘可知。

　　是為菩薩摩訶薩施連膚髻時善根廻向。

　　為令眾生其心寂靜皆得圓滿諸陀羅尼究竟如來一切種智十種力故。

　　𢌞向所為中總綰諸髮成髻圓滿故云爾也。

　　佛子菩薩摩訶薩以眼布施諸來乞者如歡喜行菩薩月光王菩薩及餘無量諸菩薩等所行惠施。

　　二十七施眼智論十四說施有三種飲食為下珍寶為中頭目五臟為上廣如彼說文中施行內有四一標章引例(經云及餘無量菩薩者賢愚經第六快目王施眼說過去阿僧祗劫有王名為快目其目徹過牆壁見四十里王八萬四千國性善好施有邊國王名波羅陀拔彌不賔王化治正失度快目王舉兵徃伏彼王有臣云快目王好施今一盲婆羅門從其乞眼快目便許之七日後施臣佐悲諫太子請以眼代快目王廣為說法令剜一眼置於掌中廣發大願後置婆羅門眼中彼即得視復剜一眼置彼匡中亦即得視大地震動諸天下讚帝釋問王施眼何求答惟求佛道問有悔心不答言無悔若不悔者令我如故尋便平復婆羅門𢌞奏報彼王彼王聞已心裂而死)。

　　菩薩摩訶薩布施眼時起清淨施眼心起清淨智眼心起依止法光明心起現觀無上佛道心發廻向廣大智慧心發與三世菩薩平等捨施心發於無礙眼起不壞淨信心於其乞者起歡喜攝受心。

　　二菩薩摩訶薩下發起勝心。

　　為究竟一切神通故為生佛眼故為增廣大菩提心故為修習大慈悲故為制伏六根故於如是法而生其心。

　　三為究竟下明行心所為可知。

　　佛子菩薩摩訶薩布施眼時於其乞者心生愛樂為設施會增長法力捨離世間愛見放逸除斷欲縛修習菩提隨彼所求心安不動不違其意皆令滿足而常隨順無二捨行。

　　四佛子下彰施儀式。

　　以此善根如是廻向所謂願一切眾生得最勝眼示導一切願一切眾生得無礙眼開廣智藏願一切眾生得淨肉眼光明鑒徹無能蔽者願一切眾生得淨天眼悉見眾生生死業果願一切眾生得淨法眼能隨順入如來境界願一切眾生得智慧眼捨離一切分別取著願一切眾生具足佛眼悉能覺悟一切諸法願一切眾生成就普眼盡諸境界無所障礙願一切眾生成就清淨離癡翳眼了眾生界空無所有願一切眾生具足清淨無障礙眼皆得究竟如來十力。

　　二廻向行願成十眼與離世間大同小異(願成十眼等者今畧會之彼十眼者一所謂肉眼見一切色故二天眼見一切眾生心故三慧眼見一切眾生諸根境界故四法眼見一切眾生實相故五佛眼見如來十力故六智眼知見諸法故七光明眼見佛光明故八出生死眼見涅槃故九無礙眼所見無齊故十一切智眼見普門法界故若會今文一即第八示導眾生令出生死得涅槃證為最勝故二即第九名義全同次五即五眼用小有異多同尋常五眼八即第十名同所見從能見智是佛一切智雙就能所故名普眼九即光明眼從其能照名為光明身智二光照生性空就其離過名淨離瞖十即智眼如來十力方見諸法故然彼約菩薩此願得佛因果小異故用小殊大旨同也故䟽云大同小異)。

　　是為菩薩摩訶薩布施眼時善根廻向為令眾生得一切智清淨眼故。

　　佛子菩薩摩訶薩能以耳鼻施諸乞者如勝行王菩薩無怨勝菩薩及餘無量諸菩薩等。

　　二十八施耳鼻中二事合明施行別顯廻向而文但三今初施行有二一標章引例。

　　布施之時親附乞者專心修習諸菩薩行具佛種性生如來家念諸菩薩所修施行常勤發起諸佛菩提清淨諸根功德智慧觀察三有無一堅固願常得見諸佛菩薩隨順憶念一切佛法知身虛妄空無所有無所貪惜菩薩如是施耳鼻時心常寂靜調伏諸根勉濟眾生險惡諸難生長一切智慧功德入大施海了達法義具修諸道依智慧行得法自在以不堅身易堅固身。

　　二布施之時下安住勝心一具佛種性即安住最勝二念諸下事業最勝三常勤下依止最勝四隨順下清淨最勝五免濟下意樂最勝六生長下巧便最勝(具佛種性者謂具七最勝成波羅蜜如第一會)。

　　佛子菩薩摩訶薩布施耳時以諸善根如是廻向所謂願一切眾生得無礙耳普聞一切說法之音願一切眾生得無障耳悉能解了一切音聲願一切眾生得如來耳一切聰違無所壅滯願一切眾生得清淨耳不因耳處生分別心願一切眾生得無聾聵耳令蒙昧識畢竟不生願一切眾生得徧法界耳悉知一切諸佛法音願一切眾生得無礙耳開悟一切無障礙法願一切眾生得無壞耳善知諸論無能壞者願一切眾生得普聞耳廣大清淨為諸耳王願一切眾生具足天耳及以佛耳。

　　二廻向行中先耳十願初及第七俱名無礙者凖梵本初名無著聵者從生即聾故為耳王者聞與不聞皆自在故。

　　是為菩薩摩訶薩布施耳時善根廻向為令眾生皆悉獲得清淨耳故。

　　佛子菩薩摩訶薩布施鼻時。

　　後施鼻廻向中有四初牒起。

　　如是廻向所謂願一切眾生得隆直鼻得隨好鼻得善相鼻得可愛樂鼻得淨妙鼻得隨順鼻得高顯鼻得伏怨鼻得善見鼻得如來鼻。

　　二正顯中有二願前一願得十鼻言隨好者兩孔不現故善相者相海品云如來鼻有大人相名一切神通智慧雲故隨順鼻者隨宜所現故。

　　願一切眾生得離恚怒面得一切法面得無障礙面得善見面得隨順面得清淨面得離過失面得如來圓滿面得徧一切處面得無量美好面。

　　後一願得十面鼻居面中好醜由起故相從立願一切法者正向諸法故。

　　是為菩薩摩訶薩布施鼻時善根廻向。

　　是為下結。

　　為令眾生究竟得入諸佛法故為令眾生究竟攝受諸佛法故為令眾生究竟了知諸佛法故為令眾生究竟住持諸佛法故為令眾生究竟常見諸如來故為令眾生皆悉證得佛法門故為令眾生究竟成就無能壞心故為令眾生皆能照了諸佛正法故為令眾生普悉嚴淨諸佛國土故為令眾生皆得如來大威力身故。

　　四為令下廻向所為有十以鼻香氣所入故攝受香故了知故住於覺故如眼見色故合中知故不壞鼻根故不邪分別故香氣嚴潔故五分法身香故。

　　是為菩薩摩訶薩施耳鼻時善根廻向。

　　佛子菩薩摩訶薩安住堅固自在地中能以牙齒施諸眾生猶如往昔華齒王菩薩六牙象王菩薩及餘無量諸菩薩等。

　　二十九施牙齒初施行中安住堅固自在位者登地已上故智論十四云象王施牙是法身菩薩事廣如彼及十輪第四(論云如釋迦文佛曾為六牙白象獵者伺便以毒箭射之諸象競至欲來踏殺獵者白象以身捍之擁護其人愍之如子曉喻殷勤遮止羣象徐問獵人何故射我答曰我須汝牙即以六牙內石孔中血肉俱出以鼻舉牙授與獵者雖曰象身用心如是當知此象非畜生行報阿羅漢法中都無此心當知此為法身菩薩及十輪者經云若有苾芻於諸根本性重罪中隨犯一罪雖名破戒惡行苾芻猶勝一切在家白衣犯性罪者尚應如是况犯其餘諸小遮罪是故不許國王大臣諸在家者輕慢謫罰所以者何善男子乃至過去有迦奢國王名曰梵授勑五旃陀羅有大象王名青蓮華六牙具足住雪山邊汝可徃彼拔取牙來若不得者汝等五人定無活義時旃陀羅為護身命執持弓箭被赤袈裟現於沙門威儀形相徃雪山邊至象王所彼母象遙見人來執持弓箭驚怖馳走詣象王所白言大天今見有人張弓挾箭徐行覘視來趣我等將非我等命欲盡耶象王聞已舉目觀見剃除鬚髮着袈裟人即為母象而說偈言被殑伽沙等諸佛法幢相觀此離惡心必不害眾生時彼母象以頌答曰雖知被法服而執於弓箭是惡旃陀羅樂惡無悲愍時大象王復說頌曰見袈裟一相知是慈悲本此必歸佛者愍念諸眾生汝勿懷疑慮宜應速攝心被此法衣人欲度生死海時旃陀羅即以毒箭彎弓審射中象王心母象見之悲號呌哭聲哀哽咽以頌白言被此法衣人宜應定歸佛威儀雖寂靜而懷毒惡心應速踏彼身令其命根斷滅此怨令𥁞以射天身故時大象王以頌答曰寧速捨身命不應生惡心彼雖懷詐心猶似佛弟子智者非為命而壞清淨心為度諸有情當習菩薩行時大象王心生悲愍徐問人言汝何所須彼人答曰欲須汝牙象王歡喜即自拔牙施旃陀羅而說頌曰我以白牙今施汝無忿無恨無貪惜願以施福當成佛滅除眾生煩惱病善男子當觀如是過去象王雖受如是傍生趣身為求阿耨多羅三藐三菩提故而能棄捨身命無恡恭敬尊重着袈裟人雖彼為怨而不加報然未來世有剎帝利旃陀羅王宰官居士長者沙門婆羅門等歸於我法而出家者若是法器若非法器弟子諸所惱亂呵罵或已鞭杖楚撻其身或閉牢獄乃至斷命此於一切過去未來現在諸佛犯諸大罪决定當趣無間地獄斷滅善根焚燒相續一切智者之所遠離莊嚴論十三亦云昔釋迦牟尼為菩薩時作六牙白象王時王夫人於象有怨即募人取與一牸象別處而住獵師服袈裟懷挾弓箭屏𣗳徐行牸象語象王象王問彼着何衣服云着袈裟象王答云何所怖畏亦說偈云如是之幢相不害於外物內有慈悲心常護於一切於是臘人即射毒箭牸象乃云大天云有慈悲何以為此象王偈云此是解脫服煩惱之所作遠離於慈悲悉非衣服過牸象欲害王言何不治結使復說偈云如人鬼入心癡狂毀罵毉毉師治於鬼不責病苦人羣象尋來王恐傷之向彼獵師安之腹下遣去羣象獵師感之悲泣流淚象王撫之問為何來獵師答云王遣取牙象王命取云不敢取象王遂以鼻絞牙良久而出血大流出痛苦戰掉有天說偈言心當堅安住莫為愚癡悶當觀苦惱眾云何可濟拔復有天云弟子拔牙苦悲念於地獄拔已而住獵師思惟將無悔耶象王知念說偈勸取以鼻擎牙而授與之釋曰緣起小異大意皆同而牙有出沒又為難行故重重引證)。

　　菩薩摩訶薩施牙齒時其心清淨希有難得如優曇華所謂無盡心施大信心施步步成就無量捨心施調伏諸根心施一切悉捨心施一切智願心施安樂眾生心施大施極施勝施最勝施輟身要用無所嫌恨心施。

　　菩薩爾時以諸善根如是廻向所謂願一切眾生得銛白牙齒成最勝塔受天人供願一切眾生得齊平牙齒如佛相好無有踈缺願一切眾生得調伏心善趣菩薩波羅蜜行願一切眾生口善清淨牙齒鮮白分明顯現願一切眾生得可憶念莊嚴牙齒其口清淨無可惡相願一切眾生牙齒成就具滿四十常出種種希有妙香願一切眾生意善調伏牙齒鮮潔如白蓮華文理迴旋卍字成就願一切眾生口脣鮮淨牙齒潔白放無量光周徧照耀願一切眾生牙齒堅利食無完粒無所味著為上福田願一切眾生於牙齒間常放光明授諸菩薩第一記莂。

　　二菩薩下廻向行十願唯第三單約心說謂智能調惑趣於彼岸如牙調食以資法身餘皆約牙齒說萬字成就者若梵本但云右旋及有樂耳放無量光者即如相海品說。

　　是為菩薩摩訶薩施牙齒時善根廻向為令眾生具一切智於諸法中智慧清淨故。

　　佛子菩薩摩訶薩若有人來從乞舌時於乞者所以慈悲心軟語愛語猶如往昔端正面王菩薩不退轉菩薩及餘無量諸菩薩等佛子菩薩摩訶薩於諸趣中而受生時有無量百千億那由他眾生而來乞舌菩薩爾時安置其人在師子座以無恚心無害心無恨心大威德心從佛種性所生心住於菩薩所住心常不濁亂心住大勢力心於身無著心於語無著心兩膝著地開口出舌以示乞者慈心軟語而告之言我今此身普皆屬汝可取我舌隨意所用令汝所願皆得滿足。

　　菩薩爾時以諸善根如是廻向所謂願一切眾生得周普舌悉能宣示諸語言法願一切眾生得覆面舌所言無二皆悉真實願一切眾生得普覆一切佛國土舌示現諸佛自在神通願一切眾生得軟薄舌恒受美妙清淨上味願一切眾生得辯才舌能斷一切世間疑網願一切眾生得光明舌能放無數萬億光明願一切眾生得決定舌辯說諸法無有窮盡願一切眾生得普調伏舌善能開示一切祕要所有言說皆令信受願一切眾生得普通達舌善入一切語言大海願一切眾生得善說一切諸法門舌於言語智悉到彼岸。

　　三十施舌願中初即相海品廣長舌相餘可知。

　　是為菩薩摩訶薩布施舌時善根廻向為令眾生皆得圓滿無礙智故。

　　佛子菩薩摩訶薩以頭布施諸來乞者如最勝智菩薩及大丈夫迦尸國王等諸大菩薩所行布施。

　　三十一施頭初施行中三初標章引證引迦尸國王者又本行經說月光王報恩第五名大光王施頭與婆羅門具說如彼(迦尸國王未見名同月光王緣十藏品已引菩薩本緣經亦有大同小異)。

　　為欲成就入一切法最勝智首為欲成就證大菩提救眾生首為欲具足見一切法最第一首為得正見清淨智首為欲成就無障礙首為欲證得第一地首為求世間最勝智首欲成三界無能見頂淨智慧首為得示現普到十方智慧王首為欲滿足一切諸法無能破壞自在之首。

　　次為欲下顯施所為為有十種皆約佛智隨義不同一入理二導悲三見事四離障五融事理六為所依七超劣八見無初相九現用自在十即事而真故不可壞。

　　佛子菩薩摩訶薩安住是法精勤修習則為已入諸佛種性學佛行施於諸佛所生清淨信增長善根令諸乞者皆得喜足其心清淨慶恱無量心淨信解照明佛法發菩提意安住捨心諸根恱豫功德增長生善樂欲常好修行廣大施行。

　　後佛子下正顯施行亦具最勝可以意得。

　　菩薩爾時以諸善根如是廻向所謂願一切眾生得如來頭得無見頂於一切處無能映蔽於諸佛剎最為上首其髮右旋光淨潤澤卍字嚴飾世所希有具足佛首成就智首一切世間最第一首為具足首為清淨首為坐道場圓滿智首。

　　二菩薩下廻向行等可知。

　　是為菩薩摩訶薩布施頭時善根廻向為令眾生得最勝法成於無上大智慧故。

　　佛子菩薩摩訶薩以其手足施諸眾生如常精進菩薩無憂王菩薩及餘無量諸菩薩等於諸趣中種種生處布施手足。

　　三十二施手足二事合願文但有三初施行亦三初標章引證。

　　以信為手起饒益行往反周旋勤修正法願得寶手以手為施所行不空具菩薩道常舒其手擬將廣惠安步遊行勇猛無怯以淨信力具精進行除滅惡道成就菩提。

　　次以信下標因祈果信為手因果能雨寶行為足因果普遊步等。

　　佛子菩薩摩訶薩如是施時以無量無邊廣大之心開淨法門入諸佛海成就施手周給十方願力任持一切智道住於究竟離垢之心法身智身無斷無壞一切魔業不能傾動依善知識堅固其心同諸菩薩修行施度。

　　後佛子下淨心正施於中初施手心願力已下明施足心如足住地能持身故願住智地能成智身離心垢故能顯法身法身湛然故不可壞智證永續故無有斷。

　　佛子菩薩摩訶薩為諸眾生求一切智施手足時以諸善根如是廻向所謂願一切眾生具神通力皆得寶手得寶手已各相尊敬生福田想以種種寶更相供養又以眾寶供養諸佛興妙寶雲徧諸佛土令諸眾生互起慈心不相惱害遊諸佛剎安住無畏自然具足究竟神通。

　　二佛子下明𢌞向行文二初廣辨一用手能雨寶足能遊剎。

　　又令皆得寶手華手香手衣手葢手華鬘手末香手莊嚴具手無邊手無量手普手得是手已以神通力常勤往詣一切佛土能以一手徧摩一切諸佛世界以自在手持諸眾生得妙相手放無量光能以一手普覆眾生成於如來手指網縵赤銅爪相菩薩爾時以大願手普覆眾生願一切眾生志常樂求無上菩提出生一切功德大海見來乞者歡喜無厭入佛法海同佛善根。

　　次又令下略舉諸手之用。

　　是為菩薩摩訶薩施手足時善根𢌞向。

　　佛子菩薩摩訶薩壞身出血布施眾生如法業菩薩善意王菩薩及餘無量諸菩薩等。

　　三十三壞身出血施文亦唯三施行引例及下施髓並如智論十四中說(及下施髓並在智論者論云月光太子出行遊觀癩人見之要車白言我身重病辛苦懊惱太子嬉遊獨自歡耶大慈愍念願見救療太子聞之以問諸毉毉言當須從生長大無瞋之人血髓塗而飲之如是可愈太子念言設有此人貪生惜持云何可得自除我身無可得處即命旃陀羅令除身肉破骨出髓以塗病人以血飲之)。

　　於諸趣中施身血時起成就一切智心起欣仰大菩提心起樂修菩薩行心起不取苦受心起樂見乞者心起不嫌來乞心起趣向一切菩薩道心起守護一切菩薩捨心起增廣菩薩善施心起不退轉心不休息心無戀己心。

　　以諸善根如是𢌞向所謂願一切眾生皆得成就法身智身願一切眾生得無勞倦身猶如金剛願一切眾生得不可壞身無能傷害願一切眾生得如變化身普現世間無有盡極願一切眾生得可愛樂身淨妙堅固願一切眾生得法界生身同於如來無所依止願一切眾生得如妙寶光明之身一切世人無能映蔽願一切眾生得智藏身於不死界而得自在願一切眾生得寶海身見皆獲益無空過者願一切眾生得虛空身世間惱患無能染著。

　　是為菩薩摩訶薩施身血時以大乘心清淨心廣大心欣恱心慶幸心歡喜心增上心安樂心無濁心善根廻向。

　　佛子菩薩摩訶薩見有乞求其身髓肉歡喜軟語謂乞者言我身髓肉隨意取用如饒益菩薩一切施王菩薩及餘無量諸菩薩等。

　　三十四施身髓肉中二事合願初施行中三初標章引證。

　　於諸趣中種種生處以其髓肉施乞者時歡喜廣大施心增長同諸菩薩修習善根離世塵垢得深志樂以身普施心無有盡具足無量廣大善根攝受一切妙功德寶如菩薩法受行無厭心常愛樂布施功德一切周給心無有悔審觀諸法從緣無體不貪施業及業果報隨所會遇平等施與。

　　次於諸趣下正顯行相。

　　佛子菩薩摩訶薩如是施時一切諸佛皆悉現前想之如父得護念故一切眾生皆悉現前普令安住清淨法故一切世界皆悉現前嚴淨一切佛國土故一切眾生皆悉現前以大悲心普救護故一切佛道皆悉現前樂觀如來十種力故去來現在一切菩薩皆悉現前同共圓滿諸善根故一切無畏皆悉現前能作最上師子吼故一切三世皆悉現前得平等智普觀察故一切世間皆悉現前發廣大願盡未來劫修菩提故一切菩薩無疲厭行皆悉現前發無數量廣大心故。

　　後佛子下彰施現益。

　　佛子菩薩摩訶薩施髓肉時以此善根如是廻向。

　　所謂願一切眾生得金剛身不可沮壞願一切眾生得堅密身恒無缺減。

　　願一切眾生得意生身猶如佛身莊嚴清淨。

　　二廻向十願三云意生身者七卷楞伽第二云譬如意去速疾無礙名意生身此乃意是舉喻(此乃等者彼經意生身下便云大慧譬如心意於無量百千由旬外憶先所見種種諸物念念相續疾詣於彼非是其身及山河石壁所能為礙意生身者亦復如是故云喻也)然此身類有其二種一三昧樂二覺法自性三種類俱生無作行(然此身類下二顯別類三一列名今依七卷若依四卷初明三昧樂正受第二名中有重性字然三叚俱是七卷第四若依四卷即當第三今更引四卷對决四卷地位便在釋相之中最初列竟即云修行者了知初地上增進相得三種身)初者楞伽第四云謂入於三昧離種種心寂然不動心海不起轉識波浪了境心現皆無所有(楞伽下第二釋相即七卷若第四但畧結名及地位耳地位一同四卷留待辯位明故初身四卷云大慧云何三昧樂正受意生身謂第三第四第五地三昧樂正受故種種自心寂靜安住心海起浪識相不生知自心現非境界性是名三昧樂正受意生身釋曰斯則七卷文簡而顯然四卷䟽意云從初至七皆觀三界心意識境界妄想是故須入三昧滅心意識以起意生法身經隱前二沒後二地畧舉中間從種種自心下出體亦有解云初二約位未得定故不說意生身六七已得般若常在無相故屬第二身今䟽依此故下約位云五地前)云何覺法自性謂了法如幻皆無有相心轉所依依如幻定及餘三昧能現無量自在神通如華開敷速疾如意如幻如夢如影如像非四大造與造相似一切色相具足莊嚴普入佛剎了諸法性故(云何覺法自性等者四卷云大慧云何覺法自性性意生身謂八地觀察覺了如幻等法悉無所有身心轉變得如幻三昧及餘三昧門無量相力自在明如妙華莊嚴迅疾如意猶如幻夢水月鏡像非造非所造如造所造一切色種種支分具足莊嚴隨入一切佛剎大眾通達自性法故是名覺法自性性意生身釋曰二經相對居然可見彼䟽釋云謂八地菩薩覺一切法無自性性故名覺法自性性意生身也經文釋中由八地已上滅心意意識覺知諸法無所有故得如幻等無量三昧門也從無量相下三昧所起德用於三昧中得自在故名力自在明以此功德莊嚴其身故云如妙華嚴也法性生身隨念所起如意迅疾也從猶如下所起化身不實也非四大造如四大造色也從一切色下辯莊嚴具足隨入下入佛境界以化生也通達自性法故者釋能化所以也)云何種類俱生無作行謂了達諸佛自證法相釋曰初身從所依定為名次身從所依智立稱三自證法相義兼定慧及法性相故名種類由此故能隨眾生類種種一時現生任運而成云無作行(云何種類下明第三身四卷經云大慧云何種類俱生無作行意生身所謂覺一切佛法緣自得樂相是名種類俱生無作行意生身釋曰彼䟽釋云得如來法身隨眾生類以現其形而不作意故立其名言覺一切佛法者如來覺知一切佛法也緣自得樂相者緣自內心所證自覺聖智樂相欲與眾生故作種類身也大雲釋云以八地深證無相於一切法不能圓滿故為佛呵得勸便修至九地便獲四無礙智具修一切佛法覺一切法皆是法界以覺即法界緣內證真如得寂滅之樂與一切法無差別矣釋曰此但說菩薩覺一切法前是恭法師意謂佛覺也理實通二今䟽文分二先畧引經正釋義當佛覺諸法從釋曰下將釋第三便騰前二顯三得名從三自證法下正釋第三得名便釋俱生種類之義)若依地位初即五地前次即八地前後即八地後(初即五地前者自有二意一依蜜嚴第三初地即得意生身則通五地一依上四卷七卷經皆以三四五地當其初身以初二地未得定故故十卷楞伽第五云三地修定得三昧樂意生身八地證無生故得覺法自性意生身第三身不配地位斯則初身以初攝後云三地得第二身以後攝初云八地得故䟽云八地已前由六七地已得般若常在無相是故覺法自性攝不爾三得第一八得第二初唯至五則六七地何無意生明是以後攝初耳三不配者三本楞伽總皆不配既以八地向前為第二則三即九地至十乃至如來居然可知耳有云所以已見上文若無上依經第一不配地位但約三人得謂聲聞緣覺大地菩薩若勝鬘經云無明習地為緣無漏業為因有阿羅漢緣覺自在菩薩三種意生身西域自有二解勝鬘一依楞伽二依無上依前中復有三說羅漢緣覺廻心至十信仍本名故名為二乘至十廻向終名自在菩薩即初地已上對前二位故名自在初地已上即有三種如前楞伽一云羅漢緣覺俱廻心俱至十廻向終方名羅漢緣覺直徃菩薩初地已上名自在菩薩菩薩亦有三種意生身一云聲聞緣覺同第二釋從二乘有學廻心至廻向終名自在菩薩對未發心得名自在三身得同前二解二據無上依隨三乘人即為三身前二廻心至等覺位名聲聞緣覺意生身後一初地至等覺名菩薩意生身釋曰後釋似非得意經意但明三乘人皆得三意生身耳)若成唯識第八名為意成隨意願成故意明但轉變成非新生故故論又云亦名變化身無漏定力轉令異本如變化故(若成唯識下三彰異名唯識因解變易生死名云由悲願力改轉身命無定齊限故名變易無漏定願正所資感妙用難測名不思議或名意成身隨意願成故彼釋云隨大悲意之所成耳意明已下是䟽釋論然此異名總有其三一名不思議變易身二名變化身三名意成身若出體者總有三說一云悲願為體二云定願為性三云無明住地惑無漏有分別業為性若問答者問若所依身隨地有別可說短長而命如燈熖念念生滅非如分叚一期等事憑何說彼無定齊限答玄奘三藏解云理實命根無別分限隨所依身假說分限問若依悲願而感此身故留煩惱此復何用諸法師答云七地已來自有菩薩受分叚身故留不斷八地已上雖受變易而與聖道不相違故所以不斷又解八地已上變易生死還相假籍故留不斷由此惑力資別業力得受用身非如無學廻心大者唯依一業問若所知障助業能感生死二乘定性應不永入無餘涅槃釋曰小乘問也二乘既有所知障則常感生死不入涅槃論主答云如諸異生拘煩惱故釋曰異生有煩惱不趣涅槃彼趣寂者心樂趣寂為此心拘馳流無相不起無上正等菩提如諸異生為煩惱拘故論問云如何道諦實能感苦釋曰以無漏有分別業即是道故論答云誰言實感不爾如何下論主答無漏定願資有漏業令得得果相續長時展轉增勝假說名感如是感時由所知障為緣助力非獨能感然所知障不障解脫無能發業潤生用故釋曰謂第四禪無漏勝定資色無色已感異熟諸有漏業令所得果相續增長無漏資勝假說能感非無漏業實能感苦又此能感由所知障助故所知障不感苦者不同煩惱障有發潤故論云彼復何須所知障助論答云既未圓證無相大悲不執菩提有情實有無由發起猛利悲願餘可畧也)上皆通因今即十身之一義取亦通後一廣如別章。

　　願一切眾生得百福相身三十二相而自莊嚴。

　　四云百福相身此舉三十二相之通因若別因者如涅槃師子吼品(百福相等者百福十行品中已辨三十二相至法界品瞿波處廣說)。

　　願一切眾生得八十種好妙莊嚴身具足十力不可斷壞。

　　五云八十種好者謂皆殊妙立隨好名具如瑜伽四十九大般若三百八十一說餘文可知(八十種好今當畧示大般若三百八十一今當具引經云善現云何如來應正等覺八十隨好善現一世尊指爪狹長薄潤光潔鮮淨如華作赤銅色二世尊手足指圓纖長𦟛直柔輭節骨不現三世尊手足各等無差於諸指間悉皆充蜜四世尊手足圓滿如意輭淨光澤色如蓮華五世尊筋脉盤結堅固深隱不現六世尊兩踝俱隱不現七世尊行步直進庠審如龍象王八世尊行步威容齊肅如師子王九世尊行步安平庠序不過不減猶如牛王十世尊行步進止儀雅猶如鵝王十一世尊廻顧必皆右旋如龍象王舉身隨轉十二世尊支節漸次𦟛圓妙善安布十三世尊骨節交結無隟猶若龍盤十四世尊膝輪妙善安布堅固圓滿十五世尊隱處其文妙好威勢具足圓滿清淨十六世尊身支潤滑柔輭光悅鮮淨塵垢不着十七世尊身容敦肅無畏常不怯弱十八世尊身支堅固稠密善相屬着十九世尊身支安定敦重常不掉動圓滿無壞二十世尊身相猶如山王周帀端嚴光淨離翳二十一世尊身有周帀圓光於行等時常自照曜二十二世尊腹形方正無欠柔輭不現眾相莊嚴二十三世尊齊深右旋圓妙清淨光澤二十四世尊齊厚不𮃹不凸周帀妙好二十五世尊身皮遠離疥癬亦無靨點疣贅等過二十六世尊手掌充滿柔輭足下安平二十七世尊手文深長明直潤澤不斷二十八世尊脣色光潤[舟-(白-日)]輝如頻婆果上下相稱二十九世尊面門不長不短不大不小如量端嚴三十世尊舌相輭薄廣長如赤銅色三十一世尊發聲威震深遠如象王吼明朗清徹三十二世尊音韻羙妙具足如深谷響三十三世尊鼻高修而且直兩孔不現三十四世尊諸齒方整鮮白三十五世尊諸牙圓白光潔漸次鋒利三十六世尊眼淨青白分明三十七世尊眼相修廣譬如青蓮華葉甚可愛樂三十八世尊眼睫上下齊整稠密不白三十九世尊雙眉長而不白緻而細輭四十世尊雙眉綺靡順次紺瑠璃色四十一世尊雙眉高顯光潤形如初月四十二世尊耳厚廣大修長輪埵成就四十三世尊兩耳綺麗齊平離眾過失四十四世尊容儀能令見者無捨無染皆生愛敬四十五世尊額廣圓滿平正形相殊妙四十六世尊身分上半圓滿如師子王威嚴無對四十七世尊首髮修長紺青稠密不白四十八世尊首髮香潔細輭潤澤旋轉四十九世尊首髮齊整無亂亦不交雜五十世尊首髮堅固不斷永無折落五十一世尊首髮光滑殊妙塵垢不着五十二世尊身分堅固充實逾那羅延五十三世尊身體長大端直五十四世尊諸竅清淨圓好五十五世尊身支勢力殊勝無與等者五十六世尊身相眾所樂觀常無猒足五十七世尊靣輪修廣得所皎潔光淨如秋滿月五十八世尊顏貌舒泰光顯含笑先言惟向不背五十九世尊面貌光澤熙怡遠離頻蹙青赤等過六十世尊身支清淨無垢常無臭穢六十一世尊所有諸毛孔中常出如意微妙之香六十二世尊面門常出最上殊勝之香六十三世尊首相周圓妙好如末達那亦如天蓋六十四世尊身毛紺青光澤如孔雀項紅輝綺餙色類赤銅六十五世尊法音隨眾大小不增不減應現無差六十六世尊頂相無能見者六十七世尊手足指約分明莊嚴妙好如赤銅色六十八世尊行時其足去地如四指量而現印文六十九世尊自持不待他衛身無傾動亦不逶迤七十世尊威德遠振一切惡心見喜恐怖見安七十一世尊音聲不高不下隨眾生意和悅與言七十二世尊能隨諸有情類言音意樂而為說法七十三世尊一音演說正法隨有情類各令得解七十四世尊說法咸依次第必有因緣言無不善七十五世尊等觀諸有情類讚善毀惡而不愛憎七十六世尊所為先觀後作軌範具足令識善淨七十七世尊相好一切有情無能觀𥁞七十八世尊頂骨堅實圓滿七十九世尊顏容常少不老好巡舊處八十世尊手足及胷臆前俱有吉祥喜旋德相文同綺畫色類丹珠善現是名八十隨好但經結次後云是為一二等今廻次在前意不欲具如經文耳若瑜伽說與上有異今當更說論云如來八十種好謂兩手足具二十指及以節爪並皆殊妙是即名為二十隨好兩手兩足表裏八處手四足四並皆殊妙即名為八種隨好兩踝膝股六處殊妙是即名為六種隨好兩臂肘腕六處殊妙是即名為六種隨好腰膝殊妙各一隨好兩核殊妙為二隨好陰藏殊妙為一隨好兩臀殊妙為二隨好腕臚臍三並皆殊妙各一隨好（腕尻也臚呂於及胷腹前後是也）兩脇腋乳並皆殊妙為六隨好腹胷項脊各一隨好如是所說除頸以上於下身分六十隨好上下齒勢並皆殊妙為二隨好（其齒勇出行列猶如華鬘故名勢也）𪙫腭殊妙為一隨好（𪙫者墟也齒所居處腭謂虛腭）兩脣眷屬並皆殊妙為二隨好順葢圓滿為一隨好兩頰圓滿善安其所為二隨好兩目眷屬並皆殊妙為二隨好兩眉殊妙為二隨好其鼻二孔並皆殊妙為二隨好其額殊妙為一隨好角鬢兩耳並皆殊妙為四隨好頭髮殊妙為一隨好如是所說從頸已上二十隨好總合說為八十隨好若依無上依經亦有八十與大般若大同恐繁不引然釋此相瑜伽之中乃有二門一列名二辨釋初中上瑜伽但列名而已二辨釋中論更有五門一相好起位二相好之因三相好位差四相好廢立五相好優劣初起位者論云如是諸相及諸隨好若諸菩薩入淨勝意樂地時以得異熟從此已上諸相隨好展轉獲得殊勝清淨二明因者大同涅槃前䟽已引三位差別者論云當知如是三十二相八十隨好菩薩在種性地唯有種子依身而住菩薩若在勝解行地始能修彼能得方便若在清淨增上意樂地中乃名為得若在諸飯上地如是相好轉勝清淨若在如來到究竟地當知相好善淨無上四廢立者論云如是諸相是有色故劣中勝品諸有清淨易了知故餘有一切不共佛法皆得名為大丈夫相唯立此為大丈夫相又即如是三十二種大丈夫相由所依性為任持故釋曰此三十二與餘功德為所依故偏得立名餘不得名下辨好論云由極殊妙令端嚴故說名隨好五優劣者至隨好品當廣分別)。

　　願一切眾生得如來身究竟清淨不可限量願一切眾生得堅固身一切魔怨所不能壞願一切眾生得一相身與三世佛同一身相願一切眾生得無礙身以淨法身徧虛空界願一切眾生得菩提藏身普能容納一切世間。

　　十云菩提藏身者如出現品如來成正覺時於其身中普見一切眾生成正覺等故(普見一切等者等有二義一等下文云乃至普見一切眾生入涅槃皆同一性所謂無性無何等性所謂是無相性無盡性無生性無滅性等二等取次下經云佛子菩薩應知如來身一毛孔中有一切眾生數等諸佛身亦即身藏之義上則普會眾生此則但含諸佛上全身含今一毛含遍法界毛當知亦爾故身為藏)。

　　是為菩薩摩訶薩求一切智施髓肉時善根廻向為令眾生皆得如來究竟清淨無量身故。

　　佛子菩薩摩訶薩以心布施諸來乞者如無悔厭菩薩無礙王菩薩及餘無量諸大菩薩。

　　三十五施心初施行。

　　以其自心施乞者時學自在施心修一切施心習行檀波羅蜜心成就檀波羅蜜心學一切菩薩布施心一切悉捨無盡心一切悉施慣習心荷負一切菩薩施行心正念一切諸佛現前心供養一切諸來乞者無斷絕心。

　　菩薩摩訶薩如是施時其心清淨為度一切諸眾生故為得十力菩提處故為依大願而修行故為欲安住菩薩道故為欲成就一切智故為不捨離本誓願故。

　　二廻向行中先辨意後顯願有二十心。

　　以諸善根如是廻向所謂願一切眾生得金剛藏心一切金剛圍山等所不能壞。

　　初云金剛藏者藏即名堅其猶𣗳藏金剛亦堅即佛地智世法莫壞如不思議品十種勇健法中第一法說(藏即名堅者此即十地初釋金剛藏論文如不思議品者經云謂一切諸佛身不可壞命不可斷乃至云八部天龍𥁞其勢力兩大金剛山如須彌山及鐵圍山遍於三千大千世界一時俱下不能令佛心有驚怖乃至一毛亦不搖動)。

　　願一切眾生得卍相莊嚴金剛界心。

　　二中外標卍相表萬德吉祥內智契如名金剛界界者性也由契性故堅如金剛不可損壞由成智故利如金剛壞難壞惑故十地受職分內名金剛莊嚴臆德相不思議法品及離世間皆有此心名大同也第九𢌞向及離世間又名金剛界根金剛焰根亦即此名以清淨心王於無分別智有所依增上義故立以根稱。

　　得無能動搖心得不可恐怖心得利益世間常無盡心得大勇猛幢智慧藏心。

　　其大勇猛幢取降伏義。

　　得如那羅延堅固幢心。

　　言堅固幢取不為他壞義。

　　得如眾生海不可盡心得那羅延藏無能壞心得滅諸魔業魔軍眾心得無所畏心得大威德心得常精進心得大勇猛心得不驚懼心得被金剛甲冑心。

　　被金剛甲是大誓義。

　　得諸菩薩最上心得成就佛法菩提光明心得菩提𣗳下坐安住一切諸佛正法離諸迷惑成一切智心得成就十力心。

　　餘並可知。

　　是為菩薩摩訶薩布施心時善根𢌞向。

　　為令眾生不染世間具足如來十力心故。

　　佛子菩薩摩訶薩若有乞求腸腎肝肺悉皆施與如善施菩薩降魔自在王菩薩及餘無量諸大菩薩。

　　三十六施腸腎肝肺四事合一𢌞向前有大小二腸今合為一腸。

　　行此施時見乞者來其心歡喜以愛眼觀為求菩提隨其所須悉皆施與心不中悔觀察此身無有堅固我應施彼取堅固身復念此身尋即敗壞見者生厭狐狼餓狗之所噉食此身無常會當棄捨為他所食無所覺知佛子菩薩摩訶薩作是觀時知身無常穢汙之極於法解悟生大歡喜敬心諦視彼來乞者如善知識而來護想隨所乞求無不惠施以不堅身易堅固身。

　　佛子菩薩摩訶薩如是施時所有善根悉以𢌞向願一切眾生得智藏身內外清淨願一切眾生得福藏身能普任持一切智願願一切眾生得上妙身內蘊妙香外發光明願一切眾生得腹不現身上下端直支節相稱願一切眾生得智慧身以佛法味充恱滋長願一切眾生得無盡身修習安住甚深法性願一切眾生得陀羅尼清淨藏身以妙辯才顯示諸法願一切眾生得清淨身若身若心內外俱淨願一切眾生得如來智深觀行身智慧充滿雨大法雨願一切眾生得內寂身外為眾生作智幢王放大光明普照一切。

　　言智藏身者身為智依故餘可知。

　　是為菩薩摩訶薩施腸腎肝肺善根廻向為令眾生內外清淨皆得安住無礙智故。

大方廣佛華嚴經䟽鈔會本第二十七之一

　　音釋

　　紺青

　　(紺古暗切青而含赤色也)。

　　緻

　　(直利切密也)。

　　𩯭額

　　(𩯭必刃切額旁髮也額五革切顙也)。

　　卍

　　(按卍字本非是字武后長壽二年權制此文著於天樞音之為萬謂吉祥萬德之所集也)。

　　壅滯

　　(壅委勇切堨塞也滯直例切凝滯也)。

　　聾聵

　　(聾音籠耳無聞也聵胡對切亦聾也)。

　　網縵

　　(縵莫官切網縵謂佛手指間皮相連如鵝鴈掌也)。

　　慣習

　　(慣古患切亦習也)。

　　脇

　　(虛業切腋下也)。

　　𦟛圓

　　(𦟛尺容切圓直也)。

　　瘂

　　(倚下切瘖瘂也)。

　　靺

　　(亡達切)。

　　蹉

　　(倉何切)。

　　卍

　　(音萬)。

　　剜

　　(烏歡切刻削也)。

　　捍

　　(侯旰切衛也)。

　　彎

　　(烏還切持弓也)。

　　牸

　　(疾置切牝牛也)。

　　窊

　　(烏瓜切不平也)。

　　絞

　　(古巧切)。

　　踝

　　(胡瓦切足骨也)。

　　凸

　　(田結切高起也)。

　　䐡

　　(前西切與臍同)。

　　靨

　　(於琰切黑子也)。

　　覘

　　([山/虫]占切音襜窺也探也)。

　　疣贅

　　(疣于求切𡸁瘤也贅朱芮切附贅也)。

　　𥈤

　　(即涉切目旁毛也)。

　　緻

　　(直利切密也)。

　　埵

　　(都火切)。

　　頻蹙

　　(蹙子六切頻蹙愁貌)。

　　肘

　　(陟栁切臂節也)。

　　腕

　　(烏貫切手也)。

　　逶迤

　　(逶於危切迤余支切逶迤衺去貌)。

　　𪙫腭

　　(𪙫羌魚切腭五各切與齶同)。

　　頥

　　(盈之切頷也)。

　　臀

　　(徒孫切脽也)。

　　臚

　　(呂於切腹前曰臚)。

　　綰

　　(音椀)。

　　蹋

　　(徒合切音達又音榻踐蹋也)。

　　讁

　　(音責)。

　　殑

　　(渠京切音擎又音兢)。

　　擎

　　(渠京切音鯨持高也拓也)。

　　銛

　　(思亷切聲同先利也)。

　　隟

　　(音乞空隙也)。

　　黭

　　(烏含切音菴又音闇並黯也)。

大方廣佛華嚴經䟽鈔會本第二十七之二　會九

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子菩薩摩訶薩布施乞者支節諸骨如法藏菩薩光明王菩薩及餘無量諸大菩薩施其身分支節骨時見乞者來生愛樂心歡喜心淨信心安樂心勇猛心慈心無礙心清淨心隨所乞求皆施與心。

　　三十七支節諸骨前云骨髓髓已前明而加支節諸骨若合者但是一事謂支節之骨若開支節自是一事如節節支解等即前列所無。

　　菩薩摩訶薩施身骨時以諸善根如是𢌞向所謂願一切眾生得如化身不復更受骨肉血身願一切眾生得金剛身不可破壞無能勝者願一切眾生得一切智圓滿法身於無縛無著無繫界生。

　　迴向行中言無繫界者即涅槃界。

　　願一切眾生得智力身諸根圓滿不斷不壞願一切眾生得法力身智力自在到於彼岸願一切眾生得堅固身其身貞實常無散壞願一切眾生得隨應身教化調伏一切眾生願一切眾生得智熏身具那羅延支節大力。

　　言具那羅延支節大力者如涅槃校量(具那羅延者即涅槃北經第十一南本第十現病品因佛現臥迦葉怪問如來已離病惱何故𠋣臥便校量佛力云十小牛力不如一大牛力十大牛力不如一青牛力十青牛力不如一凡象力十凡象力不如一野象力次四牙象次雪山白象次香山象次青象次黃象次赤象次白象次山象次優鉢羅象次芬陀利象次一力士次鉢健提次八臂那羅延次十住菩薩一節之力皆前前之十不及後後之一如前六重故知佛力不可思議)。

　　願一切眾生得堅固相續不斷絕身永離一切疲極勞倦願一切眾生得大力安住身悉能具足精進大力願一切眾生得徧世間平等法身住於無量最上智處願一切眾生得福德力身見者蒙益遠離眾惡願一切眾生得無依處身皆得具足無依著智願一切眾生得佛攝受身常為一切諸佛加護願一切眾生得普饒益諸眾生身悉能徧入一切諸道願一切眾生得普現身普能照現一切佛法。

　　言普照現身者如淨明鏡無不現故餘可知。

　　願一切眾生得具足精進身專念勤修大乘智行願一切眾生得離我慢貢高清淨身智常安住無所動亂願一切眾生得堅固行身成就大乘一切智業願一切眾生得佛家身永離世間一切生死是為菩薩摩訶薩施身骨時善根廻向。

　　為令眾生得一切智永清淨故。

　　所為中言得智者智為萬德之骨故。

　　佛子菩薩摩訶薩見有人來手執利刀乞其身皮心生歡喜諸根恱豫譬如有人惠以重恩逢迎引納敷座令坐曲躬恭敬而作是念此來乞者甚為難遇斯欲滿我一切智願故來求索饒益於我歡喜和顏而語之言我今此身一切皆捨所須皮者隨意取用猶如徃昔清淨藏菩薩金脇鹿王菩薩及餘無量諸大菩薩等無有異。

　　三十八施身皮引例中清淨藏菩薩未見同名智論十六中如毒龍受一日戒被剝五色皮忍而施之云云言金脇鹿王者智論及菩薩本緣集經第三說金脇鹿救於溺者彼人背恩告王取鹿大例名同而非施皮(智論者論云問曰已知尸羅相云何波羅蜜答曰有人言菩薩持戒寧自失身不毀小戒是為尸羅波羅蜜如上蘇陀摩王經中所說不惜身命以全禁戒如菩薩本身曾作大力毒龍若眾生在前身力弱者眼視便死身力強者氣徃而死是龍曾受一日禁戒出家求靜入林樹間思惟坐久疲懈而睡龍法睡時復形如蛇身有文綵七寶雜色獵者見之驚喜言曰此乃希有難得之皮獻上國王以為服飾不亦宜乎便以杖按其頭以刀剝其皮龍自念言我力如意傾覆此國其如反掌此人小物豈能困我今以持戒故不計此身當從佛語於是自忍眠目不視閉氣不息憐愍此人為持戒故一心受剝不生悔意既以失皮赤肉在地時日大熱宛轉土中欲趣大水見諸小蟲來食其身為持戒故不復敢動自思惟言我今此身以施諸蟲為佛道故今以肉施以充其身後成佛時當以法施以益其心如是誓已身乾命終即生第二忉利天上爾時毒龍即今我身釋迦佛是是時獵者提婆達多等六師是諸小蟲輩釋迦佛初轉法輪八萬諸天得道者是菩薩護戒不惜身命決定不悔其事如是名尸羅波羅蜜釋曰雖本明戒正是施皮耳菩薩本緣經亦有此緣其事更廣先為大龍有大勢力或化身為人為與諸龍女共相娛樂至毗陀山幽邃之處金翅欲食欲來諸山碎壞泉池令其枯涸諸龍龍女化為女人來附此龍龍為金翅說慈心法令反本宮後為諸龍說慈心法亦令行慈後捨諠就靜山間齋戒多日困乏暫臥止息遂遇惡人餘同上智論及菩薩本緣經者經云菩薩過去墮畜生中而為鹿身兩脇金色眷似瑠璃餘處雜廁種種難名髀如硨磲角如金精其身莊嚴如七寶藏身色光燄如日初出諸天敬重為立名字名金色鹿善解人語為諸羣鹿宣說正法為大利益下取意略引至一河邊暴水泛溢損壞樹岸見一溺人投水救之其人得濟白鹿王言君即是我再生父母何以報德鹿王言我無所須以身皮妙常恐人見當嘿汝言知恩之人具多功德不知恩者多受苦報此人背恩還白王知王即命駕令此溺人引至鹿所鹿王正睡有烏啄耳覺已瞻望見王兵已近乃安撫羣鹿云王為我來汝勿驚怖尋至王所溺者指言此是鹿王兩手墜落王見是事下馬詣鹿鹿却慰王勿令驚怖我施一切眾生無畏王遂讚言汝雖獸身非實畜也王語鹿言既施一切眾生無畏為何令此溺人兩手墮落鹿王答言如人犯官重法自招其咎此人自作自受非我使然王便長跪叉手白鹿我從今日長相歸依鹿白王言若能爾者願賜此人無畏如赤子想此人必墮地獄故可憐愍王益稱敬願長為弟子普施諸鹿令得無畏勑令國內不得遊獵殺害眾生廣如彼說更有九色鹿經事緣一同但云九色又王夫人夜夢託病王為求之許分半國貪利見王言知鹿處當即面癩後結會云鹿即我身是王即父王夫人即先陀利烏即阿難溺人即調達餘皆同也釋曰金色義同非正捨皮云大例相似)。

　　菩薩爾時以諸善根如是𢌞向所謂願一切眾生得微細皮猶如如來色相清淨見者無厭願一切眾生得不壞皮猶如金剛無能壞者願一切眾生得金色皮如閻浮檀上妙真金清淨明潔願一切眾生得無量色皮隨其心樂現清淨色願一切眾生得淨妙色皮具足沙門善軟清淨如來色相願一切眾生得第一色皮自性清淨色相無比願一切眾生成就如來清淨色皮以諸相好而自莊嚴願一切眾生得妙色皮放大光明普照一切願一切眾生得明網皮如世高幢放不可說圓滿光明願一切眾生得潤澤色皮一切色相悉皆清淨。

　　願中云相好皮者謂金色等(相好者相謂三十二相中第十五身皮金色好者八十種好中第十六世尊身皮潤滑柔輭光恱鮮淨塵垢不着故䟽云等)。

　　是為菩薩摩訶薩施身皮時善根廻向為令眾生皆得一切嚴淨佛剎具足如來大功德故。

　　所為云淨佛剎者皮為外相故。

　　佛子菩薩摩訶薩以手足指施諸乞者如堅精進菩薩閻浮提自在王菩薩及餘無量諸大菩薩菩薩爾時顏貌和恱其心安善無有顛倒乘於大乘不求美欲不尚名聞但發菩薩廣大之意遠離慳嫉一切諸垢專向如來無上妙法。

　　三十九施手足指。

　　佛子菩薩摩訶薩如是施時攝諸善根悉以𢌞向。

　　廻向十願。

　　願一切眾生得纖長指與佛無異。

　　纖長者量(纖長者直就事說若約相好纖長是相即三十二中第三相)。

　　願一切眾生得𦟛圓指上下相稱。

　　𦟛圓者形(圓𦟛是第二好)。

　　願一切眾生得赤銅甲指其甲隆起清淨鑒徹。

　　赤銅者色(赤銅是第一好)。

　　願一切眾生得一切智勝丈夫指悉能攝持一切諸法。

　　能攝者力此以智為指(能攝者持法界故亦第五十三好)。

　　願一切眾生得隨好指具足十力。

　　隨好者妙言十力者隨一一指能持一切世界等(隨好者總指由此一句故別名云為力為色等亦瑜伽二十指皆殊妙為二十隨好也)。

　　願一切眾生得大人指纖𦟛齊等。

　　齊等者不參差(齊等者不參差即第三隨好云各等無差)。

　　願一切眾生得輪相指指節圓滿文相右旋。

　　輪相等者準梵本云願一切眾生得十指端裏面皆有千輻輪相所餘節中裏面皆有本那伽吒及以塞縛悉底迦相相間莊嚴準此則圓滿之言應云滿鉼右旋之言應云有樂若準觀佛三昧海經一一指節端有十二輪相現(輪相等即第八十隨好上說八十世尊手足及胷臆前俱有吉祥喜旋德相文同𦂶畫色類丹珠裏面皆有本那伽吒者此云滿瓶塞縛悉底迦此云有樂故云圓滿之言應言滿瓶右旋之言應云有樂其右旋梵云難提迦物多若凖等者即第一經觀相品)。

　　願一切眾生得如蓮華卍字旋指十力業報相好莊嚴。

　　八中準梵本願得大蓮華難提迦物多相指却是右旋十力業報者亦十種大那羅延幢勇健法也相即纖等好即殊妙有云卍字旋者約中文也準三昧海經指端各有萬字相萬字點間有千輻輪相。

　　願一切眾生得光藏指放大光明照不可說諸佛世界願一切眾生得善安布指善巧分布網縵具足。

　　網縵者經云斂指不現張時即現如真珠網分明可愛餘可知。

　　是為菩薩摩訶薩布施指時善根𢌞向為令眾生一切皆得心清淨故。

　　所為云得清淨心者得指由心故。

　　佛子菩薩摩訶薩請求法時若有人言汝能施我連肉爪甲當與汝法菩薩答言但與我法連肉爪甲隨意取用如求法自在王菩薩無盡菩薩及餘無量諸大菩薩為求法故欲以正法開示演說饒益眾生一切皆令得滿足故捨連肉爪甲與諸乞者。

　　菩薩爾時以此善根如是廻向所謂願一切眾生皆得諸佛赤銅相爪願一切眾生得潤澤爪隨好莊嚴願一切眾生得光淨爪鑒徹第一願一切眾生得一切智爪具大人相願一切眾生得無比爪於諸世間無所染著願一切眾生得妙莊嚴爪光明普照一切世間願一切眾生得不壞爪清淨無缺願一切眾生得入一切佛法方便相爪廣大智慧皆悉清淨願一切眾生得善生爪菩薩業果無不淨妙願一切眾生得一切智大導師爪放無量色妙光明藏。

　　四十施連肉爪中言赤銅相者即是小相五無比者事爪則不染塵垢智爪則不染境相言善生者善業生故有云西域方言謂善生為端正餘可知(赤銅者即第一隨好事爪則不染者亦第一好第一好云一世尊指爪狹長薄潤光潔鮮淨如赤銅色故具此二)。

　　是為菩薩摩訶薩為求法故施連肉爪甲時善根廻向為令眾生具足諸佛一切智爪無礙力故。

　　所以求法偏語施爪者一則以引例中有現事故下入火求法亦準此通二有所表以爪能𤔩取順求義故下入火求者表難取故故智論云般若波羅蜜猶如大火聚四邊不可取無取亦不取故(般若波羅蜜猶如大火聚即龍樹讚般若至勝熱處當廣引釋)。

　　佛子菩薩摩訶薩求佛法藏恭敬尊重生難得想有能說者來語之言若能投身七仞火坑當施汝法菩薩聞已歡喜踊躍作是思惟我為法故尚應久住阿鼻獄等一切惡趣受無量苦何況纔入人間火坑即得聞法奇哉正法甚為易得不受地獄無量楚毒但入火坑即便得聞但為我說我入火坑如求善法王菩薩金剛思惟菩薩為求法故入火坑中。

　　四十一求法入火施行中言七仞者一仞七尺也(求法入火者三地有文又賢愚經云又復世尊過去久遠無量阿僧祇劫此閻浮提有大國王名曰梵天王有太子字曇摩鉗好樂正法四方求法周遍不獲愁悶懊惱帝釋化為婆羅門來詣王所王請就座為說妙法婆羅門言學之甚難云何便說太子審問答言若能作大火坑令深十丈滿中熾火自投於中為供養者吾乃與法太子如教羣臣諫喻令愍我等婆羅門曰吾不相逼若不爾者吾不說法王知意定令使乘八千里象宣告一切太子却後七日求法入火諸小王等遠近皆集悲哀勸喻太子告言我於久遠生死之中喪身無數人中為貪更相殘害天上壽盡失欲憂苦地獄之中火燒湯煑等受無量苦未曾為法吾今以此臭穢之身為法供養云何止我將欲投火先請說法時婆羅門為說偈云常行於慈心除去恚害想大悲愍眾生矜傷為雨淚修行大喜心同己所得法救護以道意乃應菩薩行聞說法已便投火坑帝釋梵天王各執一手而歎之言一切生類賴太子安何為投火喪他父母太子答言為無上道不惜身命纔投於火火變華池太子安然坐蓮華臺諸天雨華沒至于膝爾時梵天王者淨飯王是)。

　　菩薩爾時以此善根如是廻向所謂願一切眾生住佛所住一切智法永不退轉無上菩提願一切眾生離諸險難受佛安樂願一切眾生得無畏心離諸恐怖願一切眾生常樂求法具足喜樂眾法莊嚴願一切眾生離諸惡趣滅除一切三毒熾火願一切眾生常得安樂具足如來勝妙樂事願一切眾生得菩薩心永離一切貪恚癡火願一切眾生悉得菩薩諸三昧樂普見諸佛心大歡喜願一切眾生善說正法於法究竟常無忘失願一切眾生具足菩薩神通妙樂究竟安住一切種智。

　　廻向行中初及第九約求法為願餘約入火為願。

　　是為菩薩摩訶薩為求正法投火坑時善根廻向為令眾生離障礙業皆得具足智慧火故。

　　佛子菩薩摩訶薩為求正法分別演說開菩薩道示菩提路趣無上智勤修十力廣示一切智心獲無礙智法令眾生清淨住菩薩境界勤修大智護佛菩提時以身具受無量苦惱如求善法菩薩勇猛王菩薩及餘無量諸大菩薩為求法故受無量苦乃至攝取誹謗正法惡業所覆魔業所持極大惡人彼所應受一切苦惱以求法故悉皆為受。

　　四十二為求法護法受眾苦者如香城粉骨雪嶺忘軀其類非一(如香城粉骨等下句即涅槃上句即大般若大般若文廣今依大品二十七略引經云佛告須菩提菩薩摩訶薩求般若者當如薩陀波崙此云常啼欲求般若不惜身命聞空中聲汝但東行莫憚勞苦即當得聞菩薩聞已作是念言令我東行何時何處當聞般若即住立啼泣經于七日空中有佛即語之言從此東行五百由旬有城名眾香彼有菩薩名曇無竭此云法尚日中三時宣說般若波羅蜜心念欲徃即得無量三昧法門諸佛慰喻忽然不現欲見法尚自念貧無以何供養遂欲賣身中路有城以魔蔽故並無人聞賣身之聲唯有城中長者女聞帝釋化為婆羅門云我不要人唯要人血髓用祀天神菩薩遂刺左臂出血割右髀肉復當破骨出髓時長者女樓上遙見下問其故答云我欲供養法尚求聞般若女遂止之許供所須與共同徃帝釋即時復天身云我相試耳欲求何願答云與我無上菩提帝釋言是佛境界非我所能更何所求答云無所求帝釋乞令其身如故菩薩許之平復如故釋曰此即粉骨言香城者彼眾香城七重欲徃彼故又至彼城刺血灑地故言雪嶺忘軀者即涅槃第十四聖行品明世尊昔在雪山修行為求菩提帝釋化為羅剎去其不遠遂說半偈云諸行無常是生滅法菩薩忽聞竪髮舉視遂見羅剎初疑其人若聞此偈不合受此可畏之身又思或於過去佛所曾聞尋徃問言汝於何處得是過去離怖畏者所說半偈半如意珠耶羅剎言曰我饑讇言菩薩請言汝所說者義味不盡為我說終我當終身為汝弟子供給所須又言我今饑苦終不能說菩薩問言汝須何食羅剎答言我所飲者唯人熱血我所食者唯人暖肉我飛行處處而不能得菩薩請言但為我說我聞偈已以身奉施羅剎又言誰當信汝菩薩答言釋提桓因大梵天王得他心者諸佛菩薩以為證明次脫衣服以敷高座羅剎坐已說餘半偈云生滅滅已寂滅為樂羅剎又言偈已說竟當施我身菩薩是時深思此義若石若壁若樹若道書寫此偈後昇樹上投身而下未至於地虛空之中𤼵種種聲稱歎菩薩上至阿迦尼吒天釋復本身接之安置平地稱讚善哉真是菩薩必成正覺願見濟度禮足而去因此乃超彌勒菩薩十二劫在先成佛言其類非一者如菩薩本緣經說䖍闍那棃王愛樂正法廣召賢達有婆羅門應召而至令王剜身千燈經停七日廣集眷屬遂剜千燈燈如錢大添滿油竟請說偈法婆羅門說偈言常者皆盡高者亦墮合會有離生必有死聞竟然燈又𤼵願言願成菩提然大法燈照於一切帝釋問云得無悔耶答言不悔若不虛者平復如故言畢平復賢愚經第一亦有此緣名䖍闍婆棃又有釘身千道涅槃二十二亦有賣身重法之緣恐繁不引八十經中普賢自說求法因緣第三地中亦說求法內外無恡)。

　　以此善根如是廻向所謂願一切眾生永離一切苦惱逼迫成就安樂自在神通願一切眾生永離諸苦得一切樂願一切眾生永滅苦蘊得照現身恒受安樂願一切眾生超出苦獄成就智行願一切眾生見安隱道離諸惡趣願一切眾生得法喜樂永斷眾苦願一切眾生永拔眾苦互相慈愛無損害心願一切眾生得諸佛樂離生死苦願一切眾生成就清淨無比安樂一切苦惱無能損害願一切眾生得一切勝樂究竟具足佛無礙樂。

　　是為菩薩摩訶薩為求法故受眾苦時善根廻向為欲救護一切眾生令離險難住一切智無所障礙解脫處故。

　　佛子菩薩摩訶薩處於王位求正法時乃至但為一文一字一句一義生難得想能悉罄捨海內所有若近若遠國土城邑人民庫藏園池屋宅𣗳林華果乃至一切珍奇妙物宮殿樓閣妻子眷屬及以王位悉能捨之於不堅中求堅固法為欲利益一切眾生勤求諸佛無礙解脫究竟清淨一切智道如大勢德菩薩勝德王菩薩及餘無量諸大菩薩勤求正法乃至極少為於一字五體投地正念三世一切佛法愛樂修習永不貪著名聞利養捨諸世間自在王位求佛自在法王之位於世間樂心無所著以出世法長養其心永離世間一切戲論住於諸佛無戲論法。

　　四十三求法捨海內所有即捨王位所統也。

　　菩薩爾時以諸善根如是廻向所謂願一切眾生常樂惠施一切悉捨願一切眾生能捨所有心無中悔願一切眾生常求正法不惜身命資生之具願一切眾生悉得法利能斷一切眾生疑惑願一切眾生得善法欲心常喜樂諸佛正法願一切眾生為求佛法能捨身命及以王位大心修習無上菩提願一切眾生尊重正法常深愛樂不惜身命願一切眾生護持諸佛甚難得法常勤修習願一切眾生皆得諸佛菩提光明成菩提行不由他悟願一切眾生常能觀察一切佛法拔除疑箭心得安隱。

　　迴向行中言疑箭者如涅槃說人中毒箭應速拔之若妄分別未究而終故。

　　是為菩薩摩訶薩為求正法捨國城時善根廻向為令眾生知見圓滿常得住於安隱道故。

　　佛子菩薩摩訶薩作大國王於法自在普行教命令除殺業閻浮提內城邑聚落一切屠殺皆令禁斷無足二足四足多足種種生類普施無畏無欺奪心廣修一切菩薩諸行仁慈莅物不行侵惱發妙寶心安隱眾生於諸佛所立深智樂常自安住三種淨戒亦令眾生如是安住菩薩摩訶薩令諸眾生住於五戒永斷殺業。

　　四十四為王斷殺等施行中自住三聚淨戒令他住於五戒是為法施五戒殺初故此偏語若望所殺是無畏施。

　　以此善根如是迴向所謂願一切眾生發菩薩心具足智慧永保壽命無有終盡願一切眾生住無量劫供一切佛恭敬勤修更增壽命願一切眾生具足修行離老死法一切災毒不害其命願一切眾生具足成就無病惱身壽命自在能隨意住願一切眾生得無盡命窮未來劫住菩薩行教化調伏一切眾生願一切眾生為壽命門十力善根於中增長願一切眾生善根具足得無盡命成滿大願願一切眾生悉見諸佛供養承事住無盡壽修習善根願一切眾生於如來處善學所學得聖法喜無盡壽命願一切眾生得不老不病常住命根勇猛精進入佛智慧。

　　是為菩薩摩訶薩住三聚淨戒永斷殺業善根廻向為令眾生得佛十力圓滿智故。

　　佛子菩薩摩訶薩見有眾生心懷殘忍損諸人畜所有男形令身缺減受諸楚毒見是事已起大慈悲而哀救之令閻浮提一切人民皆捨此業。

　　四十五救於形殘初施行中具足三施於中三初覩境興悲。

　　菩薩爾時語其人言汝何所為作是惡業我有庫藏百千萬億一切樂具悉皆充滿隨汝所須盡當相給汝之所作眾罪由生我今勸汝莫作是事汝所作業不如道理設有所獲於何可用損他益己終無是處如此惡行諸不善法一切如來所不稱歎。

　　次菩薩爾時下以法諫喻。

　　作是語已即以所有一切樂具盡皆施與復以善語為說妙法令其歡恱所謂示寂靜法令其信受滅除不善修行淨業互起慈心不相損害彼人聞已永捨罪惡。

　　後作是語下財法雙救財救所害之現苦法救能害之當苦示寂靜滅修淨業道滅集因故俱舍論說昔有黃門救五百牛毀形之事善根力故男形具足(俱舍論說等者與西域記第一全同彼云是屈支國舊曰龜茲國城西門外路之左右各立佛像高九十餘尺五年修設一大會西北渡河至阿奢理貳伽藍唐言奇特相傳云昔此國先王崇敬三寶將欲遊方觀禮聖迹乃命母弟攝知留事其弟受命竊自割勢防未萌也封之金凾持以上王王曰斯何謂也對曰駕廻之日乃可開𤼵即付執事隨軍掌護王之還也果有搆禍者白王王命監國婬亂中宮王聞震怒欲置嚴刑弟曰不敢逃責願開金凾王遂發而觀之乃斷勢也曰斯何異物欲何𤼵明對曰王昔遊方命知留事懼有讒禍割勢自明今果有徵願垂照鑒王深敬異情愛彌隆出入後庭無所禁礙王弟於後行遂遇一夫擁五百牛欲事刑腐見而懷念引類增懷我今形虧豈非宿業即以財寶贖此羣牛以慈善力男形漸具以形具故遂不入宮王怪而問之乃陳其始末王以為奇特也遂建伽藍式旌美迹傳芳後葉從此立名)。

　　菩薩爾時以此善根如是廻向所謂願一切眾生具丈夫形成就如來馬陰藏相願一切眾生具男子形發勇猛心修諸梵行願一切眾生具勇猛力恒為主導住無礙智永不退轉願一切眾生皆得具足大丈夫身永離欲心無有染著願一切眾生悉得成就善男子法智慧增長諸佛所歎願一切眾生普得具於大人之力常能修習十力善根願一切眾生永不失壞男子之形常修福智未曾有法願一切眾生於五欲中無著無縛心得解脫厭離三有住菩薩行願一切眾生成就第一智慧丈夫一切宗信伏從其化願一切眾生具足菩薩丈夫智慧不久當成無上大雄。

　　二廻向行中修諸梵行未必制心後離欲心必無身過具男子形但異女身具大丈夫必心懷道德。

　　是為菩薩摩訶薩禁絕一切毀敗男形善根廻向為令眾生具丈夫形皆能守護諸善丈夫生賢聖家智慧具足常勤修習丈夫勝行有丈夫用巧能顯示七丈夫道具足諸佛善丈夫種丈夫正教丈夫勇猛丈夫精進丈夫智慧丈夫清淨普令眾生究竟皆得。

　　四所為中初令得果後常勤下令得起行丈夫行者涅槃十八云一切男女若具四法即名丈夫一近善知識二聽聞正法三思惟其義四如說修行又四相品具四相故名為丈夫(四如說修行者此下餘經云善男子若男若女具足四法謂名丈夫若有男子無此四法即不得名為丈夫也何以故身雖丈夫行同畜生如來調伏若男若女是故佛號調御丈夫也又四相品即南經北經即如來性品卷當第四言四相者一者自正二者正他三者能隨問答四者善解因緣義前亦已引意云自正者明信三寶常住不移寧以利刀割斷其舌終不說言如來法僧是無常也二正他者意云隨機受法智小未堪說無常等智大堪化乃可具說常無常等三能隨問答者意云善知如來制聽之意隨問而說如有問言云何不施一錢得大施名佛言不食酒肉施以酒肉不飾香華施以香華無費一毫施名流布迦葉因言食肉之人不應受施便為廣說斷肉之制昔開三種乃為漸損其貪耳四善解因緣義者意云知佛有何因緣初不說深不廣制戒後方說之知未堪聞故先未說未有過失故不廣制隨過補之然此四相將為眾生開大涅槃為能開德通是利他若別說者初一自利自行非邪故名為正後三利他令離邪過故名正他此一正是利他行體後二化德能隨問答明知法藥自在隨問巧答四達根性善知隨機授化因緣上說就能開以說若就所開四者經云復次自正者所謂得是大般涅槃正他者我為比丘說言如來常存不變隨問答者迦葉因汝問故得廣為菩薩摩訶薩比丘比丘尼優婆塞優婆夷說是甚深微妙義理因緣義者聲聞緣覺不解如是甚深之義不聞伊字三點而成解脫涅槃摩訶般若成祕蜜藏我今於此闡揚分別為諸聲聞開𤼵慧眼等餘廣如彼經此中但取知其四事名丈夫耳)又云雖是女人能信自身有佛性者即是丈夫故男子不信即是女人顯示七丈夫道即丈夫用道字梵本名為揭底此云事業晉本云丈夫趣與道相近然七丈夫總有多說一約世間瑜伽丈夫有其七義一長壽久住二妙色端嚴三無病少惱四非僕非女非半擇迦五智慧猛利六發言威肅七有大宗葉具此七法名為丈夫道即是彼之因也即下所列六句小有開合可以思準前令具丈夫形即非女等也二依小乘有七丈夫即七賢聖一隨信行二隨法行三信解四見至五身證六慧解脫七俱解脫離世間品當說此應不願成彼小乘三依大乘瑜伽七地即七賢聖如十住品初說四依瓔珞六位及信即上生賢聖家復有說言即七善知謂知法知義知時知足知自知眾知尊卑故佛丈夫種所謂大悲成十力等為佛丈夫丈夫正教即內三藏及外五明餘文易了(雖是女人下亦即涅槃第九經末前廣說女人之過竟便云善男子以是義故諸善男子善女人等聽是大乘般涅槃經常應呵責女人之相求於男子何以故是大乘經典有丈夫相所謂佛性若人不知是佛性者我說是等名為女人若能自知有佛性者我說是人為丈夫相若有女人能知自身定有佛性當知是等即是男子釋曰以此文證宗五性者都非丈夫若具四德不揀男女即丈夫矣然七丈夫者䟽出其五一依瑜伽七丈夫即八異熟中除財位果以屬外故八異熟義即當瑜伽第三十六此廻向初已具引竟淨行品中亦以略出依小乘者如俱舍賢聖品離世間亦出七善知如梵行品引)。

大方廣佛華嚴經䟽鈔會本第二十七之二

　　音釋

　　鉼

　　(音丙)。

　　[爪*國]

　　(居縛切爪持也)。

　　莅物

　　(莅力至切莅物謂臨莅萬物也)。

　　剥

　　(北角切)。

　　邃

　　(雖遂切深也)。

　　翅

　　(施智切鳥翼也)。

　　脇

　　(虛恊切腋下也)。

　　髀

　　(部禮切殿骨也)。

　　讇

　　(丑冉切佞言也)。

　　剜

　　(烏官切刻也)。

　　龜茲

　　(龜音丘茲音慈龜茲國名)。

　　腐

　　(扶雨切謂割去勢宮刑也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第二十八之一　會十

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子菩薩摩訶薩若見如來出興於世開演正法。

　　四十六歎佛出世如上大威光童子偈聲普告等初施行者即法施行於中三一見佛興世二以大下法施益生三爾時下結所成益。

　　以大音聲普告一切如來出世如來出世令諸眾生得聞佛名捨離一切我慢戲論復更勸導令速見佛令憶念佛令歸向佛令攀緣佛令觀察佛令讚歎佛復為廣說佛難值遇千萬億劫時乃一出眾生由此得見於佛生清淨信踊躍歡喜尊重供養復於佛所聞諸佛名轉更值遇無數諸佛植諸善本修習增長。

　　二中四初令聞名離惑益二復更下見身起行益三復為下讚希增敬益四復於下展轉增長益。

　　爾時無數百千萬億那由他眾生因見佛故皆得清淨究竟調伏彼諸眾生於菩薩所皆生最上善知識想因菩薩故成就佛法以無數劫所種善根普於世間施作佛事。

　　三結益可知。

　　佛子菩薩摩訶薩開示眾生令見佛時以諸善根如是廻向所謂願一切眾生不待勸誘自徃見佛承事供養皆令歡喜願一切眾生常樂見佛心無廢捨願一切眾生常勤修習廣大智慧受持一切諸佛法藏願一切眾生隨所聞聲皆悟佛法於無量劫修菩薩行願一切眾生安住正念恒以智眼見佛出興願一切眾生不念異業常憶見佛勤修十力願一切眾生於一切處常見諸佛了達如來徧虛空界願一切眾生皆得具足佛自在身普於十方成道說法願一切眾生遇善知識常聞佛法於諸如來得不壞信願一切眾生悉能稱歎諸佛出興令其見者普得清淨。

　　二廻向可知。

　　是為菩薩摩訶薩歎佛出世善根廻向為令眾生見一切佛供養承事於無上法究竟清淨故。

　　佛子菩薩摩訶薩捨於大地或施諸佛造立精舍或施菩薩及善知識隨意所用或施眾僧以為住處或施父母或施別人聲聞獨覺種種福田乃至一切貧窮孤露及餘四眾隨意悉興令無所乏或施造立如來塔廟於如是等諸處之中悉為辦具資生什物令隨意用無所恐懼。

　　四十七施大地中但通相言也初施行中略列諸田實通一切言別人者謂有資財人非敬非悲故菩薩通於一切善知識要在益我(言別人者即不思議境界經普賢云又復菩薩為護三昧隨法施時不揀福田怨親善惡持戒破戒富貴貧賤又復思惟施於富者雖無所用然我自應修習施行釋曰即有財為別人也)於中佛塔菩薩知識父母是恩田亦敬田眾僧二乘是德田亦敬田貧孤是悲田亦苦田此等皆能生福如世之田(於中佛塔下第二料揀諸田有四一總立五田謂恩敬德悲苦)若敬田有病即亦敬亦悲乃成四句故智論十四云一憐愍施謂於貧窮下賤及畜生二恭敬施謂於佛及法身菩薩等三憐愍恭敬施謂於老病貧窮阿羅漢辟支佛等(二若敬田下辨其兼通言智論十四者論云復次三事因緣生檀一者信心清淨二者財物三者福田心有三種若憐愍若恭敬若憐愍恭敬施貧窮下賤及諸畜生是憐愍施佛及諸法身菩薩是為恭敬施若施諸老病貧窮阿羅漢辟支佛是為恭敬憐愍施釋曰論唯此三句今有非恭敬非憐愍即上別人)總[(冰-水+〡)*ㄆ]為二謂悲與敬其非敬非悲亦悲田攝無德可恭敬故(三總[(冰-水+〡)*ㄆ]為二者謂悲田攝苦敬田攝恩德)然此二田以理御心則等無優劣故淨名云最下乞人猶如如來福田無異無所分別等于大悲若直就境論則敬強悲劣以恩深德厚故如校量功德經說若就於心即悲田為勝親引悲故故敬則田強而悲心弱悲則田弱而悲心強各有其美俱為良田若等是敬田恩則勝德故校量經云供百羅漢不及一生身父母阿含中說供養父母共一生補處功德齊等若同是恩田在家人則父母恩勝出家則師僧恩勝如舍利弗請問經說或約生色身及生法身則優劣可知矣等是德田別不如普故梵網經說別請五百羅漢菩薩僧不如僧次一凡夫僧又由主財田異感報勝劣種種不同恐繁不載(然此二田下四彰其優劣一約智二約境三約悲初融心境故云以理御心今初成上以理御心則心境無二况就於境而有分別即淨名第一善德長者子章中長者子自於父舍設大施會供養一切沙門婆羅門及諸外道貧窮下賤孤獨乞人期滿七日時雜摩詰入會訶云當為法施之會何用是財施會為問曰何謂法施之會答云法施會者無前無後一時供養一切眾生是名法施之會後廣為說法施長者子發心解身瓔珞價直百千上之不肯取再請受之分作二分一分施此會中最下乞人持一分奉彼難勝如來一切眾會皆見光明國土難勝如來又見瓔珞在彼佛上變成四柱寶臺四靣嚴飾分明不相障蔽時維摩詰現神變已復作是言若施主等心施一最下乞人猶如如來福田之相無所分別等于大悲不求果報是則名為具足法施釋曰既云無所分別即以理御心等于大悲亦同體悲矣又云施主等心施明以理御心也若直就下第二約境敬勝言校量功德經者經云施畜生得百倍福施外道得千倍福等前已引竟又甚希有經云以七寶等供滿四洲四果聖人及滅度後廣起塔廟不如造𪍿麥等佛塔功德乃至算數譬喻非比釋曰此即四果尚不及佛明敬田勝也若就於心下第三約悲心說然探玄記引像法決疑經中乃至施佛菩薩聲聞眾生不如有人施畜生一口飯食等此是偽經故䟽不引但取親引於悲悲是菩薩根故悲為菩薩體故若無大悲非菩薩故淨名亦云等于大悲故故敬則田強下即羅什法師釋淨名等于大悲之言而𠮉公不許但以心等故等即前第一義耳今取雙成後二故云各有其美若等是敬田下第二但就敬中以論優劣以恩德田皆敬田故於中三一敬恩分別若同是恩下二恩中道俗分別如舍利弗請問經者經唯一卷問云何故如來說父母恩大不可報又言師僧之恩不可量其誰為最佛言夫在家者孝事父母在於膝下莫以報生長育養等以生育恩深故言大也若從師學開發知見此恩大也夫出家者捨其父母生死之家入法門中受微妙法是師之力也生長法身出功德財養智慧命功莫大也追其所生乃次之耳釋曰若據經意前䟽順前意各自為重以二相望則出家為勝故言成約生色身等則優劣可知即順經後意也三等是德田下就德田中普別分別引梵網經即菩薩戒云若佛子有出家菩薩在家菩薩及一切檀越請僧福田求願之時應入僧坊問知事人今欲次第請者即得十方賢聖之僧而世人別請五百羅漢及菩薩僧不如僧次一凡夫僧若別請者是外道法七佛無別請法不順孝道若故別請者犯輕垢罪又由主財田等者俱舍論云由主財田異故施果差別此即約分別門就於三輪皆具優劣主謂重心輕心等財謂好物惡物等田謂若敬若悲等)然今此中菩薩施心悲智齊於虛空事物窮乎法界施田凡聖𥁞於十方故三事性空深無底三事殊特勝無比三事廣大徧無涯三事相融俱無礙(然今此中下第三結示經旨三事即三輪廣即約事深即約理融有二義一融於上事理二以理融事重重無盡)。

　　菩薩摩訶薩隨何方所布施地時以諸善根如是廻向所謂願一切眾生具足清淨一切智地悉到普賢眾行彼岸願一切眾生得總持地正念受持一切佛法願一切眾生得住持力常能守護一切佛教願一切眾生得如地心於諸眾生意常清淨無有惡念願一切眾生持諸佛種成就菩薩諸地次第無有斷絕願一切眾生普為一切作安隱處悉令調伏住清淨道願一切眾生同諸如來利益世間普使勤修安住佛力願一切眾生普為世間之所愛樂悉令安住無上佛樂願一切眾生獲善方便住佛諸力無畏法中願一切眾生得如地智自在修行一切佛法。

　　二迴向行中初一果地餘九因地各相似義如理應思。

　　是為菩薩摩訶薩施大地時善根廻向為令眾生皆得究竟一切如來清淨地故。

　　佛子菩薩摩訶薩布施僮僕供養一切諸佛菩薩真善知識或施僧寶或奉父母尊勝福田或復給施病苦眾生令無闕乏以存其命或復施與貧窮孤露及餘一切無瞻侍者或為守護如來塔廟或為書持諸佛正法以百千億那由他僕使隨時給施其諸僕使皆聦慧善巧性自調順常勤精進無有懈惰具質直心安樂心利益心仁慈心恭恪心無怨恨心無讎敵心能隨受者方俗所宜於彼彼中作諸利益又皆從菩薩淨業所感才能技藝工巧筭數靡不通達善能供侍恱可其心。

　　四十八施僮僕少美曰僮以擬瞻侍執守曰僕以備勞役然不放之從良而施與人還令成僕者以菩薩行海無善不修若唯放從良有三義缺一行海不具二彼僕本願不滿三佛果缺此應機之德餘可知。

　　菩薩爾時以諸善根如是廻向所謂願一切眾生得調順心一切佛所修習善根願一切眾生隨順供養一切諸佛於佛所說悉能聽受願一切眾生得佛攝受常觀如來更無餘念願一切眾生不壞佛種勤修一切順佛善根願一切眾生常勤供養一切諸佛無空過時願一切眾生攝持一切諸佛妙義言詞清淨遊行無畏願一切眾生常樂見佛心無厭足於諸佛所不惜身命願一切眾生得見諸佛心無染著離世所依願一切眾生但歸於佛永離一切邪歸依處願一切眾生隨順佛道心常樂觀無上佛法。

　　是為菩薩摩訶薩施僕使時善根廻向為令眾生遠離塵垢淨治佛地能現如來自在身故。

　　佛子菩薩摩訶薩以身布施諸來乞者布施之時生謙下心生如地心生忍受眾苦無變動心生給侍眾生不疲厭心生於諸眾生猶如慈母所有眾善悉廻與心生於諸愚險極惡眾生種種侵陵皆寬宥心安住善根精勤給事。

　　四十九施自身為給侍。

　　菩薩爾時悉以善根如是廻向所謂願一切眾生隨其所須常無闕乏修菩薩行恒不間斷不捨一切菩薩義利善住菩薩所行之道了達菩薩平等法性得在如來種族之數住真實語持菩薩行令諸世間得淨佛法深心信解證法究竟令諸眾生出生清淨增上善根住大功德具一切智又以此善根令一切眾生常得供養一切諸佛解一切法受持讀誦不忘不失不壞不散心善調伏不調令調以寂靜法而調習之令彼眾生於諸佛所住如是事又以此善根令一切眾生作第一塔應受世間種種供養令一切眾生成最上福田得佛智慧開悟一切令一切眾生作最上受者普能饒益一切眾生令一切眾生成最上福利能使具足一切善根令一切眾生成第一好施處能使獲得無量福報令一切眾生於三界中皆得出離令一切眾生作第一導師能為世間云如實道令一切眾生得妙總持具持一切諸佛正法令一切眾生證得無量第一法界具足虛空無礙正道。

　　二迴向行中有二十願前十進善後十住持。

　　是為菩薩摩訶薩施自己身善根廻向為令眾生皆得應供無量智身故。

　　佛子菩薩摩訶薩聞法喜恱生淨信心能以其身供養諸佛欣樂信解無上法寶於諸佛所生父母想讀誦受持無礙道法普入無數那由他法大智慧寶諸善根門心常憶念無量諸佛入佛境界深遠義理能以如來微密梵音興佛法雲雨佛法雨勇猛自在能分別說一切智人第一之地具足成就薩婆若乘以無量百千億那由他大法成滿諸根佛子菩薩摩訶薩於諸佛所聞如是法歡喜無量安住正法自斷疑惑亦令他斷心恒怡暢功德成滿善根具足意恒相續利益眾生心常不匱獲最勝智成金剛藏親近諸佛淨諸佛剎常勤供養一切如來。

　　五十聞法喜恱捨身供佛初施行者即財法二供文中三初標行體二欣樂下別顯行相初自利行後能以如下利他行三佛子下結行成益。

　　菩薩爾時以諸善根如是廻向所謂願一切眾生皆得圓滿最勝之身一切諸佛之所攝受願一切眾生常近諸佛依諸佛住恒得覲仰未曾遠離願一切眾生皆得清淨不壞之身具足一切功德智慧願一切眾生常勤供養一切諸佛行無所得究竟梵行願一切眾生得無我身離我我所願一切眾生悉能分身徧十方剎猶如影現而無來徃願一切眾生得自在身普徃十方無我無受願一切眾生從佛身生處在如來無上身家願一切眾生得法力身忍辱大力無能壞者願一切眾生得無比身成就如來清淨法身願一切眾生成就出世功德之身生無所得清淨法界是為菩薩摩訶薩以身供佛善根廻向為令眾生永住三世諸佛家故。

　　佛子菩薩摩訶薩以身布施一切眾生為欲普令成就善根憶念善根。

　　五十一以身普施一切眾生施行中亦具事法二施初總標。

　　菩薩摩訶薩自願其身為大明燈普能照耀一切眾生為眾樂具普能攝受一切眾生為妙法藏普能任持一切眾生為淨光明普能開曉一切眾生為世光影普令眾生常得覩見為善根因緣普令眾生常得值遇為真善知識令一切眾生悉蒙教誘為平坦道令一切眾生皆得履踐為無有上具足安樂令一切眾生離苦清淨為明淨日普作世間平等利益。

　　後菩薩下別顯若約事則身為日月光明河池井泉以施於物以三種世間身得自在故若約法施則法燈照耀法日利益等文中或法或事而義實兩兼。

　　菩薩爾時以諸善根如是廻向所謂願一切眾生常親近佛入佛智地願一切眾生得隨順智住無上覺願一切眾生常處佛會意善調伏願一切眾生所行有則具佛威儀願一切眾生悉得涅槃深解法義願一切眾生具知足行生如來家願一切眾生捨無明欲住佛志樂願一切眾生生勝善根坐菩提𣗳願一切眾生殺煩惱賊離怨害心願一切眾生具足護持一切佛法。

　　二廻向行中上之施行以身就生等翻願眾生以身近佛等隨義思之。

　　是為菩薩摩訶薩以身布施一切眾生善根廻向為欲利益一切眾生令得無上安隱處故。

　　佛子菩薩摩訶薩自以其身給侍諸佛於諸佛所念報重恩如父母想於諸如來起深信樂以清淨心護佛菩提住諸佛法離世間想生如來家隨順諸佛離魔境界了達一切諸佛所行成就一切諸佛法器。

　　五十二施身給侍諸佛初施行亦有身侍心侍。

　　菩薩爾時以此善根如是廻向所謂願一切眾生得清淨心一切智寶而自莊嚴願一切眾生住善調伏遠離一切諸不善業願一切眾生得不可壞堅固眷屬普能攝受諸佛正法願一切眾生為佛弟子到於菩薩灌頂之地願一切眾生常為諸佛之所攝受永離一切不善之法願一切眾生隨順諸佛修行菩薩最勝之法願一切眾生入佛境界悉皆得授一切智記願一切眾生與諸如來皆悉平等一切佛法無不自在願一切眾生悉為諸佛之所攝受常能修行無取著業願一切眾生常為諸佛第一侍者一切佛所修智慧行。

　　二廻向行亦依二侍立願。

　　是為菩薩摩訶薩給侍諸佛善根廻向為欲證得諸佛菩提為欲救護一切眾生為欲出離一切三界為欲成就無損惱心為得無量廣大菩提為欲成就照佛法智為欲常蒙諸佛攝受為得諸佛之所護持為欲信解一切佛法為欲成就與三世佛平等善根為欲圓滿無悔恨心證得一切諸佛法故。

　　佛子菩薩摩訶薩布施國土一切諸物乃至王位悉亦能捨。

　　五十三施國所有乃至王位初施行中先明事捨。

　　於諸世事心得自在無繫無縛無所戀著遠離惡業饒益眾生不著業果不樂世法不復貪染諸有生處雖住世間非此處生心不執著蘊界處法於內外法心無依住常不忘失諸菩薩行未曾遠離諸善知識持諸菩薩廣大行願常樂承事一切善友。

　　後於諸下明其心捨自在是總下十句別現棄萬乘猶如脫屣何繫縛哉餘義見十藏品。

　　菩薩爾時以此善根如是廻向所謂願一切眾生為大法王於法自在到於彼岸願一切眾生成佛法王摧滅一切煩惱怨賊願一切眾生住佛王位得如來智開演佛法願一切眾生住佛境界能轉無上自在法輪願一切眾生生如來家於法自在護持佛種永使不絕願一切眾生開示無量法王正法成就無邊諸大菩薩願一切眾生住淨法界為大法王現佛出興相繼不斷願一切眾生於諸世界作智慧正化導群生無時暫捨願一切眾生普為法界虛空界等諸世界中一切眾生作法施主使其咸得住於大乘願一切眾生得成具足眾善之王與三世佛善根齊等是為菩薩摩訶薩布施王位善根廻向為欲令彼一切眾生究竟住於安隱處故。

　　佛子菩薩摩訶薩見有人來乞王京都嚴麗大城及以關防所有輸稅𥁞皆施與心無恡惜專向菩提發大誓願。

　　五十四施王都城可知。

　　住於大慈行於大悲志意歡恱利益眾生以廣大智解了深法安住諸佛平等法性發心為求一切智故於自在法起深樂故於自在智求證得故淨修一切諸功德故住於堅固廣大智故廣集一切諸善根故修行一切佛法願故自然覺悟大智法故安住菩提心無退故修習一切菩薩行願一切種智𥁞究竟故而行布施以此善根如是廻向所謂願一切眾生悉能嚴淨無量剎土奉施諸佛以為住處願一切眾生常樂居止阿蘭若處寂靜不動願一切眾生永不依止王都聚落心樂寂靜永得究竟願一切眾生永不樂著一切世間於世語言常樂遠離願一切眾生得離貪心施諸所有心無中悔願一切眾生得出離心捨諸家業願一切眾生得無恡心常行惠施願一切眾生得不著心離居家法願一切眾生得離眾苦除滅一切災橫怖畏願一切眾生嚴淨十方一切世界奉施諸佛是為菩薩摩訶薩布施王都善根廻向為令眾生悉能嚴淨諸佛剎故。

　　佛子菩薩摩訶薩所有一切內宮眷屬妓侍眾女皆顏貌端正才能具足談笑歌舞悉皆巧妙種種衣服種種華香而以嚴身見者歡喜情無厭足如是寶女百千萬億那由他數皆由菩薩善業所生隨意自在敬順無失𥁞以布施諸來乞者而於其中無愛樂心無顧戀心無耽著心無繫縛心無執取心無貪染心無分別心無隨逐心無取相心無樂欲心。

　　五十五施內宮眷屬初施行中二一女麗具德二而於下明施心清淨。

　　菩薩爾時觀諸善根為欲令一切眾生咸得出離故廻向得佛法喜故廻向於不堅固中而得堅固故廻向得金剛智不可壞心故廻向入佛道場故廻向到於彼岸故廻向得無上菩提心故廻向能以智慧了達諸法故廻向出生一切善根故廻向入三世諸佛家故廻向。

　　二菩薩爾時下明廻向行文分為二初廻向意二正顯廻向今初以歷事將終文勢稍展此一段文貫於前後然晉經廻向二字皆在句初則是廻向菩提意也今經在於句末則是廻向之意然廻向意與廻向所為大同小異小異云何謂有此意故所以廻向今廻向者為成此故又意則多通諸行所為別約施行言大同者意為此故就文又二初正顯廻向之意文有十句。

　　佛子菩薩摩訶薩住如是法生如來家增長諸佛清淨勝因出生最勝一切智道深入菩薩廣大智業滅除一切世間垢惱常能供施功德福田為諸眾生宣說妙法善巧安立令其修習諸清淨行常勤攝取一切善根。

　　後佛子下重牒前意欲將迴向初句總指上意故云住如是法生如來家下從後倒牒亦有十句一牒入佛家二勝因即出世善次五可知八善巧者謂不堅易堅九修習者是得法喜十常攝善根為令出離西域文勢義多如此反騰前辭(義多如此者即五失本中之一如初會說)。

　　菩薩爾時以諸善根如是廻向所謂願一切眾生常得無量三昧眷屬菩薩勝定相續不斷願一切眾生常樂見佛悉入諸佛莊嚴三昧願一切眾生成就菩薩不思議定自在遊戲無量神通願一切眾生入如實定得不壞心願一切眾生𥁞獲菩薩甚深三昧於諸禪定而得自在願一切眾生得解脫心成就一切三昧眷屬願一切眾生種種三昧皆得善巧悉能攝取諸三昧相願一切眾生得勝智三昧普能學習諸三昧門願一切眾生得無礙三昧入深禪定終不退失願一切眾生得無著三昧心恒正受不取二法。

　　二菩薩爾時下正明廻向文有十願隨一一願具前十意十願皆云三昧者禪定輕安身心柔輭猶彼女故故善財偈云定女常供侍。

　　是為菩薩摩訶薩布施一切內宮眷屬時善根廻向為欲令一切眾生皆得不壞清淨眷屬故為欲令一切眾生皆得菩薩眷屬故為欲令一切眾生悉得滿足佛法故為欲令一切眾生滿足一切智力故為欲令一切眾生證於無上智慧故為欲令一切眾生得於隨順眷屬故為欲令一切眾生得同志行人共居故為欲令一切眾生具足一切福智故為欲令一切眾生成就清淨善根故為欲令一切眾生得善和眷屬故為欲令一切眾生成就如來清淨法身故為欲令一切眾生成就次第如理辯才善說諸佛無𥁞法藏故為欲令一切眾生永捨一切世俗善根同修出世清淨善根故為欲令一切眾生淨業圓滿成就一切清淨法故為欲令一切眾生一切佛法皆悉現前以法光明普嚴淨故。

　　三結四所為並可知。

　　佛子菩薩摩訶薩能以所愛妻子布施猶如徃昔須達拏太子現莊嚴王菩薩及餘無量諸菩薩等。

　　五十六施妻子二事合願初施行中二先標章引例須達拏者此云善愛或云好愛事如彼經現莊嚴王如大莊嚴經說又如菩薩本緣經說一切持王子施二子等(須達拏者此云善愛或云好愛經唯一卷說事甚廣今當畧引阿難請問佛說過去不可說劫有一大國名為葉波王號濕波無子禱神後乃有子內外歡喜號須大拏手一五六無藝不通納妃名曼垣生一男一女太子廣行惠施施王敵國行蓮華白象與其怨國大臣瞋懼白王𢷤太子於檀特山太子出門一切皆施無陳車馬亦為他乞太子負男其妃抱女至其山所山有道人名阿蘭陀太子遂問道人云何可居止答云山是福地無處不可乃造草庵而居有拘留國十二醜婆羅門年四十方娶妻妻令求奴婢聞太子好施去山六千里而來求乞初遇獵師欲殺之云王遣迎太子獵遂放之見太子乞子太子自縛以施之其母不在母目瞤動左手復痒恐太子不安遽歸三問太子不應復問方答云我已施訖其妻悶絕良久乃甦放聲大哭太子言汝憶過去提和竭佛時我為婆羅門子汝為女賣華我以五百金錢買汝五華汝寄二華以上於佛願為我妻我時要汝莫違我意汝答可爾今何亂我善施心耶帝釋知其心堅復化為婆羅門亦十二醜就其乞妻太子即施却來寄太子所太子怪問方答云我是天帝故來相試遂復天身令其求願妻有三願一願賣我子還至本國二願我子不至饑苦三願我及太子早還本國帝釋曰如汝所願太子發願言願一切眾生皆得度脫生老病死之苦帝釋歎言大哉是願非我所能更求何願又願言今且願大富常行布施又願國王大臣皆思見我帝釋言如意婆羅門將子歸婦瞋何用王種別求奴婢遂外國賣子帝釋謗無買者遂至本國國人識之白王王欲抱之啼不肯就問賣男子先言男銀錢一千特牛百頭女銀錢二千牸牛二百王問何以女貴男賤答言王之後宮與王無親出自徵賤而受榮寵王唯一子逐之深山曾不眷念明知女貴男賤王遂令人追太子還付以寶藏恣其布施遂致得佛父即淨飯母即摩耶妃即瞿夷男即羅睺女即現羅復成利母婆羅門即調達妻即旃遮那摩山上道人即目連獵師即阿難又如菩薩本緣者經有三卷今當第一一半向後至第二卷一半向前然其緣起全似須大拏但彼施一男一女此施二子皆男又加乞眼畧無王請歸餘多同也更復畧引一切持王好施施王白象行蓮華上力能敵國國人大臣皆悉恐懼又慮敵國來侵遂令𢷤王子於雪山山中施二子與醜婆羅門婆羅門賣之至本國祖王驚歎後帝釋化為婆羅門乞妻王子施之便云汝妻端正恐為賊劫且寄於汝我要當取王子聞已默然受之復化婆羅門從之乞眼王子欲挑復止之云我今未用且寄汝處我要當取王子云我云何受二種寄付釋知心堅復還天身云妻及目二物是我所有今且寄汝勿復施人飛空而去雨華稱讚必證菩提)。

　　菩薩爾時乘薩婆若心行一切施淨修菩薩布施之道其心清淨無有中悔罄捨所珍求一切智令諸眾生淨深志樂成菩提行觀菩薩道念佛菩提住佛種性。

　　二菩薩爾時下明能施心於中初自分所依。

　　菩薩摩訶薩成辦如是布施心已決定志求如來之身自觀己身繫屬一切不得自在又以其身普攝眾生猶如寶洲給施一切未滿足者令其滿足菩薩如是護念眾生欲令自身作第一塔普使一切皆生歡喜欲於世間生平等心欲為眾生作清涼池欲與眾生一切安樂欲為眾生作大施主智慧自在了知菩薩所行之行而能如是大誓莊嚴趣一切智願成無上智慧福田普念眾生常隨守護而能成辦自身利益智慧光明普照於世常勤憶念菩薩施心恒樂觀察如來境界。

　　後菩薩摩訶薩下勝進所為初結前生後次自觀下觀身不堅況於妻子後又以下而修堅固二利之法。

　　佛子菩薩摩訶薩以無縛無著解脫心布施妻子所集善根如是廻向所謂願一切眾生住佛菩提起變化身周徧法界轉不退輪願一切眾生得無著身願力周行一切佛剎願一切眾生捨愛憎心斷貪恚結願一切眾生為諸佛子隨佛所行願一切眾生於諸佛所生自己心不可沮壞願一切眾生常為佛子從法化生願一切眾生得究竟處成就如來自在智慧願一切眾生證佛菩提永離煩惱願一切眾生能具演說佛菩提道常樂修行無上法施願一切眾生得正定心不為一切諸緣所壞願一切眾生坐菩提𣗳成最正覺開示無量從法化生諸善男女。

　　二佛子下明𢌞向行有十一願初一依於施心欲令普徧故次二依妻立願次三及後一依子立願生自己心如己骨肉等故餘通依上三立願。

　　然所施化實應成四句一乞者是化所施為實如賢愚經說毗沙門化作夜叉從王乞子等此破菩薩執故(然所施下第二料揀言如賢愚經毗沙門等者即第一經因梵王請佛說法佛辭眾此垢蔽不如速滅梵王遂引昔緣勸佛昔無數劫為生求法乃至一偈以身心妻子而用施與何不念昔而欲棄生過去久遠於𨶒浮提有大國王號修樓婆領此世界八萬四千小國初以財施後思以堅實法施遂募說者毗沙門王見欲往試變作夜叉色貌青黑眼赤如血鉤牙外出頭髮悉豎詣王宮門云我能說法王請入宮欲請說法彼云先以所愛夫人及所愛子與我食者乃與汝法王即以所愛夫人及兒中勝者與之夜叉食竟為王說偈云一切行無常生者皆有苦五陰空無相無有我我所王聞歡喜書寫流布無有悔恨毗沙門遂復本身讚云奇特夫人及子猶存如故王者佛是昔為法尚爾今何速滅釋曰此即妻子是實乞者是化此破菩薩執者如淨名云十方世界中作魔王者多是住不思議解脫菩薩以方便力現作廣王故云破菩薩執)。

　　二乞者是實所施是化如攝論說毗荀陀王捨子與婆羅門是化無惱以菩薩方便滿乞意故(二乞者是實者引第十一梁攝論云或現種種本生由逼惱他及逼惱怨對令他相愛利益安樂心釋論曰為化邪見眾生不信因果令得正法離惡修善故化現種種本生如毗荀陀王捨兒與婆羅門非是逼惱他此兒是化作何以故菩薩無逼惱此人生彼人安樂故又如藥藏菩薩令眉絺王與毗提訶王相逼惱此亦是化作後悉令相愛利益安樂心菩薩行如是事有何利益論曰生他信心為先後於三乘聖道中彼善根成熟是名菩薩甚深制差別)三者俱化旁誓眾生(三俱化可知)四者俱實復有二種一始行者欲將施時再三本問故瑜伽三十九說施妻子時先當曉喻令喜終不強逼令其憂惱於來乞者雖以正言曉喻不施怨家等二根熟者其所施人多與菩薩同結志願互為主伴今將為施遂本所祈故下經云生生行施處願常以我施(四俱實者如一切施王施兒與婆羅門婆羅門鞭打而持去至一樹下更欲打之樹神手擬婆羅門婆羅門即倒神欲斷彼命奪王子送還王子告神請勿害之我若再還令我父王檀行不足即為不孝之子神遂放之此即妻子同行也尚須自捨身命豈有辭苦而退言生生行施處者即七十五釋迦女瞿波昔緣中事當時妙德童女欲事太子太子要云恐為其障修菩薩道彼女意云我無染心請為主者偈白太子中有偈云無量劫頂戴廣大金剛山若能眷納我甘心受此苦無量生死海以我身肉施汝得法王處願令我亦然若能眷納我與我為主者生生行施處願常以我施釋曰斯皆根熟之者)。

　　是為菩薩摩訶薩布施妻子善根𢌞向為令眾生皆悉證得無礙解脫無著智故。

　　佛子菩薩摩訶薩莊嚴舍宅及諸資具隨有乞求一切施與行布施法於家無著遠離一切居家覺觀厭惡家業資生之具不貪不味心無繫著知家易壞心恒厭捨都於其中無所愛樂但欲出家修菩薩行以諸佛法而自莊嚴一切悉捨心無中悔常為諸佛之所讚歎舍宅財物隨處所有悉以惠施心無戀著見有乞求心生喜慶。

　　五十七施宅舍可知。

　　菩薩爾時以此善根如是廻向所謂願一切眾生捨離妻子成就出家第一之樂願一切眾生解脫家縛入於非家諸佛法中修行梵行願一切眾生捨離慳垢樂一切施心無退轉願一切眾生永離家法少欲知足無所藏積願一切眾生出世俗家住如來家願一切眾生得無礙法滅除一切障礙之道願一切眾生離家屬愛雖現居家心無所著願一切眾生善能化誘不離家法說佛智慧願一切眾生身現在家心常隨順佛智而住願一切眾生在居家地住於佛地普令無量無邊眾生發歡喜心。

　　是為菩薩摩訶薩布施舍宅時善根廻向為令眾生成就菩薩種種行願神通智故。

　　佛子菩薩摩訶薩布施種種園林臺榭遊戲快樂莊嚴之處作是念言我當為一切眾生作好園林我當為一切眾生示現法樂我當施一切眾生歡喜之意我當示一切眾生無邊喜樂我當為一切眾生開淨法門我當令一切眾生發歡喜心我當令一切眾生得佛菩提我當令一切眾生成滿大願我當於一切眾生猶如慈父我當令一切眾生智慧觀察我當施一切眾生資生之具我當於一切眾生猶如慈母生長一切善根大願。

　　五十八施園林等施行中二先標起念。

　　佛子菩薩摩訶薩如是修行諸善根時於惡眾生不生疲厭亦不誤起棄捨之心設滿世間一切眾生悉不知恩菩薩於彼初無嫌恨不生一念求反報心但欲滅其無量苦惱於諸世間心如虛空無所染著普觀諸法真實之相發大誓願滅眾生苦永不厭捨大乘志願滅一切見修諸菩薩平等行願。

　　後佛子下離過成德餘可知。

大方廣佛華嚴經䟽鈔會本第二十八之一

　　音釋

　　懈惰

　　(懈古隘切怠也惰徒臥切慢也)。

　　恪

　　(克各切敬也)。

　　技藝

　　(技奇寄切方術也藝魚祭切才能也)。

　　寬宥

　　(宥于救切謂寬之而已未全放也)。

　　怡暢

　　(怡弋支切怡恱也暢尺亮切通暢也)。

　　匱

　　(求位切竭也)。

　　履踐

　　(履力紙切蹈也踐才線切蹋也)。

　　阿蘭若

　　(梵語也此云閑靜處若爾者切)。

　　摩訶衍

　　(梵語也此云大乘衍以淺切)。

　　屣

　　(所𦂶切履也)。

　　𪍿

　　(古猛切麥也)。

　　瞤

　　(舒閏切目動也)。

　　痒

　　(余兩切膚欲搔也)。

　　甦

　　(孫租切死而更生也)。

大方廣佛華嚴經䟽鈔會本第二十八之二　盟一

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子菩薩摩訶薩如是觀察已攝諸善根悉以廻向所謂願一切眾生念念滋生無量善法成就無上園林之心願一切眾生得不動法見一切佛皆令歡喜願一切眾生樂法園苑得諸佛剎園苑妙樂願一切眾生得淨妙心常見如來神足園林願一切眾生得佛戲樂常善遊戲智慧境界願一切眾生得遊戲樂普詣佛剎道場眾會願一切眾生成就菩薩解脫遊戲盡未來劫行菩薩行心無疲倦願一切眾生見一切佛充滿法界發廣大心住佛園林願一切眾生悉能徧徃一切佛剎一一剎中供養諸佛願一切眾生得善欲心清淨莊嚴一切佛剎。

　　是為菩薩摩訶薩布施一切園林臺榭善根廻向為令眾生見一切佛遊戲一切佛園林故。

　　佛子菩薩摩訶薩作百千億那由他無量無數廣大施會。

　　五十九設大施會初施行中初總標。

　　一切清淨諸佛印可終不損惱於一眾生普令眾生遠離眾惡淨三業道成就智慧。

　　次一切下離過成德擇薪而囊濾水而用不強乞求名不惱眾生今多反此豈成大益。

　　開置無量百千億那由他阿僧祇清淨境界積集無量百千億那由他阿僧祇資生妙物。

　　次開置下畧顯儀式。

　　發甚難得菩提之心行無限施令諸眾生住清淨道初中後善生淨信解隨百千億無量眾生心之所樂悉令歡喜以大慈悲救護一切承事供養三世諸佛為欲成就一切佛種修行布施心無中悔增長信根成滿勝行念念增進檀波羅蜜。

　　次發甚難得下顯施所依心成波羅蜜。

　　菩薩爾時以諸善根如是廻向所謂願一切眾生發大乘心悉得成就摩訶衍施願一切眾生皆悉能行大會施盡施善施最勝施無上施最無上施無等等施超諸世間施一切諸佛所稱歎施願一切眾生作第一施主於諸惡趣勉濟眾生皆令得入無礙智道修平等願如實善根得無差別證自境智願一切眾生安住寂靜諸禪定智入不死道究竟一切神通智慧勇猛精進具足諸地莊嚴佛法到於彼岸永不退轉願一切眾生設大施會終不疲厭給濟眾生無有休息究竟無上一切種智願一切眾生恒勤種植一切善根到於無量功德彼岸願一切眾生常蒙諸佛之所稱歎普為世間作大施主功德具足充滿法界徧照十方施無上樂願一切眾生設大施會廣集善根等攝眾生到於彼岸願一切眾生成最勝施普令眾生住第一乘願一切眾生為應時施永離非時大施究竟願一切眾生成就善施到佛丈夫大施彼岸願一切眾生究竟常行大莊嚴施盡以一切諸佛為師悉皆親近興大供養願一切眾生住清淨施集等法界無量福德到於彼岸願一切眾生於諸世間為大施主誓度羣品住如來地是為菩薩摩訶薩設大施會善根廻向。

　　為令眾生行無上施究竟佛施成就善施不可壞施供諸佛施無恚恨施救眾生施成一切智施常見諸佛施善精進施成就一切菩薩功德諸佛智慧廣大施故。

　　佛子菩薩摩訶薩布施一切資生之物心無貪惜不求果報於世富樂無所希望離妄想心。

　　六十施資具者以別說諸門不可盡故末後總說一切資具文但有二一施行二廻向行以隣後都結故缺後二今初有四一施時離過。

　　善思惟法為欲利益一切眾生審觀一切諸法實性。

　　二善思惟下辨施所依。

　　隨諸眾生種種不同所用所求各各差別成辦無量資生之具所有嚴飾悉皆妙好行無邊施行一切施盡內外施。

　　三隨諸眾生下正明施行。

　　行此施時增志樂力獲大功德成就心寶常能守護一切眾生皆令發生殊勝志願初未曾有求反報心所有善根等三世佛悉以圓滿一切種智。

　　四行此施下顯所成德。

　　佛子菩薩摩訶薩以此布施所有善根廻向眾生。

　　二佛子下明廻向行中二先牒前起後後願一切下正顯。

　　願一切眾生清淨調伏願一切眾生滅除煩惱嚴淨一切諸佛剎土願一切眾生以清淨心於一念中周徧法界願一切眾生智慧充滿虛空法界願一切眾生得一切智普入三世調伏眾生於一切時常轉清淨不退法輪願一切眾生具一切智善能示現神通方便饒益眾生願一切眾生悉能悟入諸佛菩提盡未來劫於十方世界常說正法曾無休息令諸眾生普得聞知願一切眾生於無量劫修菩薩行悉得圓滿願一切眾生於一切世界若染若淨若小若大若麤若細若覆若仰或一莊嚴或種種莊嚴所可演說在世界數諸世界中修菩薩行靡不周徧願一切眾生於念念中常作三世一切佛事教化眾生向一切智。

　　顯中十願資生多種願亦類別一施洗滌資具願二施掃拭資具願餘可準思又資具總明願亦總發未必別配。

　　上來依標別顯善根廻向竟。

　　佛子菩薩摩訶薩隨諸眾生一切所須以如是等阿僧祇物而為給施。

　　第三從佛子菩薩摩訶薩隨諸眾生下總結多門善根廻向別不可盡故此總明文分二別先結善根即前施行後佛子下結前廻向今初分三一結所施物謂菩薩所施非止六十故等以僧祇二為令下結施所為三時十方下結能施心。

　　為令佛法相續不斷大悲普救一切眾生安住大慈修菩薩行於佛教誨終無違犯以巧方便修行眾善不斷一切諸佛種性隨求悉與而無患厭一切悉捨未曾中悔常勤廻向一切智道。

　　二中文含二意以初貫後即是所為若依大悲等而行布施是施所依所為即通為自他所依則自心所住瑜伽三十九云又諸菩薩於諸有怨以慈意樂而行惠施於諸有苦以悲意樂於諸有德以喜意樂於諸有恩親善同意以捨意樂而行惠施當知亦名菩薩巧慧而行布施文中初句總後大悲下別顯不斷之相謂以四等心而行萬行為相續不斷初悲次慈不斷一切下明其大捨後段廣明大喜又下離相亦是起捨。

　　時十方國土種種形類種種趣生種種福田皆來集會至菩薩所種種求索菩薩見已普皆攝受心生歡喜如見善友大悲哀愍思滿其願捨心增長無有休息亦不疲厭隨其所求悉令滿足離貧窮苦。

　　三結能施心中四初對多田生喜離過。

　　時諸乞者心大欣慶轉更稱傳讚揚其德美聲遐布悉來歸徃菩薩見已歡喜無量。

　　二時諸乞下明其田彌多其喜彌廣。

　　假使百千億那由他劫受帝釋樂無數劫受夜摩天樂無量劫受兜率陀天樂無邊劫受善變化天樂無等劫受他化自在天樂不可數劫受梵王樂不可稱劫受轉輪王王三千樂不可思劫受徧淨天樂不可說劫受淨居天樂悉不能及。

　　三假使下校量顯廣畧舉十王所受之樂不及菩薩喜樂之心其中色天缺於光音若依瓔珞十五輪王則二禪王當第十三應言王二千樂若王三千即當第十四覺德光相輪作三界王當等覺菩薩也又依十大數不可思後有不可量今文缺此則似梵本脫於二禪四禪已上雖捨受相應地無報樂而有定樂凡是禪定皆有輕安適恱之樂故又五那含分有解脫樂故無色界中報非顯現故此不言若依大丈夫行論中菩薩喜樂過於世間及二乘涅槃今但是世間者淨居天中兼二乘樂(若依瓔珞者即三賢十聖等妙二覺至隨好品善廣今引此中然是一禪梵王若依大丈夫行論之有一卷成禪云大丈夫論廣說世間今之事皆不及菩薩見乞歡喜未舉解脫之樂亦不能及即過二乘也)。

　　菩薩摩訶薩見乞者來歡喜愛樂欣慶踊躍信心增長志樂清淨諸根調順信解成滿乃至增進諸佛菩提。

　　四菩薩摩訶薩下結喜廣深何等菩薩見乞生喜謂施行熟故施障盡故言施障者瑜伽三十九云又諸菩薩於施障及對治如實了知施障有四一先未慣習二施物鮮缺三躭著上妙物四欣樂當來具足財果云何對治若現有施物乞者現前而施心不發應觀此心由徃習故今若不施後世之中定背施行故應勵力思擇而行惠施二觀宿業過今受饑渴乏少之苦尚應亡軀况有少活命而不行施三應觀妄樂能生當苦四應觀當果是邪果報速滅離散求大菩提(瑜伽三十九云等者於中有三初標舉二列障三明治前二具論文對治中略取論意耳然論文繁廣[(冰-水+〡)*ㄆ]義無遺論後結云如是菩薩四種施障當知四種能對治智對治於彼一者覺悟二者忍受眾苦三者徧知顛倒四者見一切行性不堅牢是諸菩薩由前二種能對治智決定堪能正行惠施由後一種能對治智能正攝受施福勝果當知亦名菩薩巧慧而行布施)。

　　佛子菩薩摩訶薩以此善根為欲利益一切眾生故廻向為欲安樂一切眾生故廻向為令一切眾生得大義利故廻向為令一切眾生悉得清淨故廻向為令一切眾生悉求菩提故廻向為令一切眾生悉得平等故廻向為令一切眾生悉得賢善心故廻向為令一切眾生悉入摩訶衍故廻向為令一切眾生悉得賢善智慧故廻向為令一切眾生悉具普賢菩薩行願滿十力乘現成正覺故廻向。

　　第二結前廻向廻向隨義已具上文今但結其廻向所為則顯前來別別廻向不出於此可知。

　　佛子菩薩摩訶薩以諸善根如是廻向時身口意業皆悉解脫無著無繫。

　　大文第二佛子菩薩摩訶薩以諸善根如是廻向時下雜相廻向即向實際行稱涅槃此彰行深前彰行廣深廣同時言不並耳文分為二先正明離相後菩薩如是觀察下不礙隨相前中三初畧標二無眾生下別顯三何以故下徵釋今初三句解脫是總不著於解不繫於縛是真解脫。

　　無眾生想無命者想無補伽羅想無人想無童子想無生者想無作者想無受者想。

　　二別顯中分二一內絕想念故無縛解二佛子下觸境離染故無縛解今初分二先明絕想後如是下彰其行成前中又二先絕我想但法上妄執故具如前釋(先絕我者即歡喜行中)。

　　無有想無無想無今世後世想無死此生彼想無常想無無常想無三有想無無三有想非想非非想。

　　後無有想下絕其法想前段以法奪我今則以我除法既無有我則無我所故法我無礙文有六對一不於法體起增減想二於法時離三世想三於分位離流轉想四於法義離斷常想五於影像離依處想六於法本遣心非心想(一不於法體者一切法體不出有無定有則增益定無則損減四於諸法者就一有上即有常無常義從緣而有即是無常不從緣有即名為常五三有器界唯識頓變名為影像為生所依想即是心非想非心六於法本遣心非心想以上諸句皆有想言一切諸法皆想所持通是有心之義心為法本故忘心即為非想人並遣之故云六於法本遣心非心想耳)。

　　無知所以下經自釋今且畧明初對為總言無有想者有即空故二空一味等無差故言無無想乃有五意一以事例無有法觸目尚不生想無法無物安可念耶一者相無來去故謂有本自無非有去無來即以此義則無可無也故無無想三者有即非有不可謂之為有況得言無則言思道斷四者假非有以遣有非謂有於非有故復遣之五者以是法無我理非是斷無必不礙有故無無也故下釋云非有非非有矣有無既寂俱及俱非豈當有寄餘對例知(有即空故者約緣有明二空一味等無差故約真如說皆無有義然法相所立依他緣有圓成性有今明緣有故非有二空為性性即非有言無無想者初一遣無物之無如虗空龜毛兔角等二明緣有即無故淨名云色即是空非色滅空色性自空明有即無故此明非滅色之空也三明遣無為有四遣無為非有三四俱遣以空為有義五者上四遣病明非有此句顯實明非有不礙有故故下釋云非有非非有矣引證也此非非有即是非無但言非無含義則少言非非有含義則多但言非無得前二義後之二義言非非有方始攝也然第一義即古人云我言非有者但言非是有非謂是非有五明有即空故非有空即有故非非有上之五句但順經文以為二句此下總遣四句合上即俱句相奪即俱非有無之本既無俱句非俱何立)末對總結前有無等想總名為想一切都絕是曰無想假非想以遣想非有非想故云非非想餘義例知(末對釋結句非非想中唯取第四意耳亦可兼於第五不礙想耳)。

　　如是非縛廻向非縛解廻向非業廻向非業報廻向非分別廻向非無分別廻向非思廻向非思己廻向非心廻向非無心廻向。

　　二顯行成文有五對初對為總由絕如是我法想故無有縛解謂非想故非縛非非想故非解下四對別初對唯語於縛但因果之異由無作者及受者故次對雙顯縛解由無有無等想故即顯上來有分別業無分別業二皆絕故次雙顯二業行俱為思行後為思已後對亦雙明縛解即思所依王有心則生死波浪無心則同乎外道又以無心為是則未免於有故皆非之(次對雙顯者以分別為縛無分別為解也次對雙顯二業者即思及思已而為二也後對亦雙明縛解者有心則生死波浪故非心廻向無心則同乎外道故非無心廻向此則無不礙有義又以無心下拂迹以明前意言有心為非有者有起動也言無心為非者無觀照也此則寂不失照後意則寂乎唯寂二皆有理)。

　　佛子菩薩摩訶薩如是廻向時不著內不著外不著能緣不著所緣不著因不著果不著法不著非法不著思不著非思。

　　第二觸境離染無縛解者文分為三初明無著次辨不縛後明不解心染於境故名為著由境纏心故名為縛楞伽云心縛於境界覺想智隨轉此之謂也離於心境故名為解今初無著中初牒前起後謂內無想念廻向之時則於諸境心無所著文有十六句初十句五對顯界處空故不染著內謂六入外謂六塵次對兼前即十八界能緣是識所緣通於內外因果一對即界處為緣所生之法法與非法總顯諸法通其三義一則有無二則善惡三則性相已如上辨末後一對別語業體性相。

　　不著色不著色生不著色滅不著受想行識不著受想行識生不著受想行識滅。

　　後之六句顯不著蘊大般若中觀色等有三一相二生滅三無生滅今不著前二即契無生滅不著色者即是色相知色緣成如聚沫故不著生滅者生無所來滅無所至故由此則入無生滅理後之四蘊但相有異餘二並同己遣三科則無所遺矣。

　　佛子菩薩摩訶薩若能於此諸法不著則不縛色不縛色生不縛色滅不縛受想行識不縛受想行識生不縛受想行識滅。

　　二佛子下明其不縛縛著雖異義不出前。

　　若能於此諸法不縛則亦於諸法不解。

　　三若能下明其不解若本無縛其誰求解離縛取解未免於縛故復遣之遣之又遣以至無遣儻然無寄理自玄會矣(若本無縛其誰求解者即闇用淨名不二法門中寶印手菩薩曰樂涅槃不樂世間為二若不樂涅槃不猒世間則無有二所以者何若有縛則有解若本無縛其誰求解無縛無解則無樂猒是為入不二法門儻然無寄者此言出肇公百論序彼有二對具云其為論也言而無當破而無報儻然靡據而事不失真蕭焉無寄而理自玄會反本之道著乎茲矣釋曰此通說論旨前對不失事後對不失理雖不據說於事理而契當於事理今䟽合其二對但取不失於理以是離相廻向故儻者俶儻廣雅云俶儻者卓異也謂無所依據卓異繫象而暗與理會矣)。

　　何以故。

　　三徵釋中先徵意云設我假立法體不無今無念著其故何耶。

　　無有少法若現生若已生若當生無法可取無法可著一切諸法自相如是無有自性自性相離。

　　後釋意云法性爾故文分為二初總顯法體離相後非一下別彰所離今初先顯法體無生故不可取著即般若中第三義也三世求生不可得故從無而有故名為生已生已有不可名生如母已有不名生故未生未有亦不名生若未生名生眾生菩提應名為生諸未生法悉應名生現在之法剎那不住恒屬已未離於已未無別現故為生之理不出三世三世既無生將安寄既無有生則亦無滅無生無滅則無境可取於何執著(三世求生者即總顯文意是中論三時門從無而有故名為生者立生之理下別出三世求不得生相已生未生正生為三已未不生理易彰顯現在正生之理隱故以不住故過未分之則無現在之正生也正同淨名若過去生過去生已滅若未來生未來生未至若現在生現在生無住以無住故即屬已未從為生之理下結成無生)次應問云生是能生之相可許推無所相法體豈應非有故復釋云一切諸法自相如是離生滅外有為法體不可得故從緣而生相即無相故生即無生故此顯相空次應問云法從緣生相可觸目云何言無故復釋云從緣而生無自性故此顯性空自性相離雙結上二又顯法本自離非推之使離。

　　非一非二非多非無量非小非大非狹非廣非深非淺非寂靜非戲論非處非非處非法非非法非體非非體非有非非有。

　　二別彰所離者上但云離為離何相謂一二等文有十對初二約數次二約量外望論大小內望論廣陿次二約理智淺深約事理靜論語識智次二約教法處非處者邪正教相對法非法者善惡相對後二約體相初對約體色心之體不可得故離色心外非體之法亦叵得故後對約相為法之相不出有無設非有非無若有此者亦不出有若無此句亦不出無但遣有無萬法斯寂由離性相故觸法斯非(靜論語識智者然依智不依識識是戲論智是寂靜今並雙非則不可以智知不可以識識矣即法四依四依之義下文當釋)。

　　菩薩如是觀察諸法則為非法於言語中隨世建立非法為法不斷諸業道不捨菩薩行求一切智終無退轉了知一切業緣如夢音聲如響眾生如影諸法如幻而亦不壞因緣業力了知諸業其用廣大解一切法皆無所作行無作道未嘗暫廢。

　　第二菩薩如是觀察下不礙隨相者凡情封執𩼟言生滯聞於離相則謂乖前隨相之言失於業果菩提之行故此畧為雙會二文言隨相者約隨俗說言離相者約勝義說諸佛依二諦為眾生說法此之謂也(諸佛依二諦者即中論四諦品下更偈云一以世俗諦二第一義諦若人不能知分別於一諦則於深佛法不知真實義前已引竟)然俗是真俗則不壞假名而說實相故云觀察諸法則為非法真是俗真故不動真際而建立諸法故云於言語中隨世建立非法為法由建立故不斷諸業道則不壞世間不捨下不壞出世因果次了知下却釋觀察諸法則為非法初了俗即真而不壞俗謂依他業緣等皆如夢幻無真實故俗即為真由即俗而真故不壞因果本來自真不假壞故不妨了業其用廣大謂業雖如幻一念幻惡長劫沉淪一念幻善遠階佛果故云廣大次解一切下明了俗即真不礙修真無作真道尚須修行若不修行不契真故况不壞俗寧無修證隨相離相準此應知此二無礙異於凡小(然俗是真俗下融上二諦成無礙義)。

　　佛子此菩薩摩訶薩住一切智若處非處普皆廻向一切智性於一切處皆悉廻向無有退轉。

　　大文第三佛子此菩薩摩訶薩住一切下釋廻向名文分為二初總釋後以何下別釋今初住一切智是自善根由此能成下諸義故若處已下釋平等隨順義若約對境處即是善非處為惡若約自行處即隨相非處離相處非處殊皆向智性於一切處悉皆廻向是隨順一切善根義廻向智性是廻向義無有退轉是堅固義又向智性亦堅固義。

　　以何義故說名廻向永度世間至於彼岸故名廻向永出諸蘊至於彼岸故名廻向度言語道至於彼岸故名廻向離種種想至於彼岸故名廻向永斷身見至於彼岸故名廻向永離依處至於彼岸故名廻向永絕所作至於彼岸故名廻向永出諸有至於彼岸故名廻向永捨諸取至於彼岸故名廻向永出世法至於彼岸故名廻向。

　　二別釋中三初假徵起釋廻向義二佛子下釋隨順義三又佛子釋堅固一切善根義今初然隨相之名以堅固心修諸善行皆願眾生向菩提果不言自顯而離相受稱非釋不知所以偏明故徵起云離相之中無能所殊以何義故說名廻向下隨順等例此可知(然隨相之名下䟽文有二一辯來意)畧顯十義雖一離相得成廻向謂但能離相順一切智則自度世等至於彼岸豈非廻向義耶(二略顯十義下正明離相受廻向名前即假徵此下解釋於中有二先總)一過世八法至不動岸(後一過世八法下別各隨所趣立彼岸別今初利衰毀譽稱譏苦樂此之八法即世間法八法不動名不動岸)二度我我所至解脫岸(二依蘊計我故有二我若離二我名為解脫)三離尋伺至實際岸(三尋伺即言語道道是因故實際絕言故)四滅盡諸想至實智岸(四念想觀除為實智故)五離煩惱本至有餘岸(五身見以為煩惱障本故但能斷便是有餘)六離苦依身至無餘岸(六苦依身即為依處智所依身身智俱亡為無餘也)七出一切業至施等岸(七施等即是所作善法故)八出三界至無住涅槃岸(八菩薩出有入無而無染故為無住岸)九盡有漏至法身岸(九證於法身是無漏界故)十出生住滅見至自覺聖智岸(十生住異滅即是有為世間之法覺心現量生滅流注無有自性故成自覺聖智岸也)。

　　佛子菩薩摩訶薩如是廻向時則為隨順佛住隨順法住隨順智住隨順菩提住隨順義住隨順廻向住隨順境界住隨順行住隨順真實住隨順清淨住。

　　二釋隨順然下二段兼顯益相正為釋名亦應徵云實際之內誰是能隨誰是所隨故此釋云但能如是離相廻向自然隨順佛法智等以佛法等實為體故。

　　佛子菩薩摩訶薩如是廻向則為了達一切諸法則為承事一切諸佛無有一佛而不承事無有一法而不供養無有一法而可滅壞無有一法而可乖違無有一物而可貪著無有一法而可厭離不見內外一切諸法有少滅壞違因緣道法力具足無有休息。

　　三釋堅固一切善根亦合徵云實際非相何名堅固實際無差何名一切此釋意云如是離相廻向方名堅固凡是有相可破壞故但能離相自成諸善諸善皆以實際而為體故於中一不了法無相不名為了故二佛以法為身心詣於法為事佛故三若身承事則有事不事若事於理則一事一切事佛無二體故四如理修行真供養故五相即無相不須滅壞六無非無相不可乖違七八染淨皆空無貪無厭九世間常住故無少滅壞隨緣起滅故不違因緣十究此根源法力方具又由無礙故名具足。

　　佛子是為菩薩摩訶薩第六隨順堅固一切善根廻向。

　　第三依釋結名可知。

　　菩薩摩訶薩住此廻向時常為諸佛之所護念堅固不退入深法性修一切智隨順法義隨順法性隨順一切堅固善根隨順一切圓滿大願具足隨順堅固之法一切金剛所不能壞於諸法中而得自在。

　　大文第二菩薩摩訶薩住此廻向時下明位果隨離無二招斯十果。

　　爾時金剛幢菩薩觀察十方觀察眾會觀察法界已入於字句甚深之義修習無量廣大之心以大悲心普覆世間長去來今佛種性心入於一切諸佛功德成就諸佛自在力身觀諸眾生心之所樂隨其善根所可成熟依法性身為現色身承佛神力而說頌言。

　　第二應頌先說因緣有十二句初一總辨儀式後一總明所依前文屢釋中間十句別顯二義初二儀式一觀所被二徹事理上觀察言通心及眼下辨所依一依教智次下三句依廣大心初句為總大悲普覆即上廣心長佛種性即前大心次二句上依果德一依說德二依說身次二依權智觀樂觀宜後句依體起用。

　　菩薩現身作國王於世位中最無等福德威光勝一切普為羣萌興利益。

　　其心清淨無染著於世自在咸遵敬弘宣正法以訓人普使眾生獲安隱。

　　現生貴族升王位常依正教轉法輪稟性仁慈無毒虐十方敬仰皆從化。

　　智慧分別常明了色相才能皆具足臨馭率土靡不從摧伏魔軍悉令盡。

　　堅持淨戒無違犯決志堪忍不動搖永願蠲除忿恚心常樂修行諸佛法。

　　後正顯偈四十一頌長分為三初五偈頌行所依身次飲食下三十偈半頌依身起行後隨順下有五偈半頌釋名中隨順等義兼頌位果。

　　飲食香鬘及衣服車騎牀褥座與燈菩薩悉以給濟人并及所餘無量種。

　　為利益故而行施令其開發廣大心於尊勝處及所餘意皆清淨生歡喜。

　　菩薩一切皆周給內外所有悉能捨必使其心永清淨不應暫爾生狹劣。

　　或施於頭或施眼或施於手或施足皮肉骨髓及餘物一切皆捨心無恡。

　　菩薩身居大王位種族豪貴人中尊開口出舌施羣生其心歡喜無憂戀。

　　以彼施舌諸功德廻向一切諸眾生普願藉此勝因緣悉得如來廣長舌。

　　或施妻子及王位或施其身作僮僕其心清淨常歡喜如是一切無憂悔。

　　隨所樂求咸施與應時給濟無疲厭一切所有皆能散諸來求者普滿足。

　　為聞法故施其身修諸苦行求菩提復為眾生捨一切求無上智不退轉。

　　以於佛所聞正法自捨其身充給侍為欲普救諸羣生發生無量歡喜心。

　　彼見世尊大導師能以慈心廣饒益是時踊躍生歡喜聽受如來深法味。

　　菩薩所有諸善根悉以廻向諸眾生普皆救護無有餘永使解脫常安樂。

　　菩薩所有諸眷屬色相莊嚴能辯慧華鬘衣服及塗香種種莊嚴皆具足。

　　此諸眷屬甚希有菩薩一切皆能施專求正覺度羣生如是之心無暫捨。

　　菩薩如是諦思惟備行種種廣大業悉以廻向諸含識而不生於取著心。

　　菩薩捨彼大王位及以國土諸城邑宮殿樓閣與園林僮僕侍衛皆無悋。

　　彼於無量百千劫處處周行而施與因以教導諸羣生悉使超升無上岸。

　　無量品類各差別十方世界來萃止菩薩見已心欣慶隨其所乏令滿足。

　　如三世佛所廻向菩薩亦修如是業調御人尊之所行悉皆隨學到彼岸。

　　二中分兩先十九偈頌隨相廻向於中初一頌標後三頌結中間皆頌廣顯標顯二文影畧不具。

　　菩薩觀察一切法誰為能入此法者云何為入何所入如是布施心無住。

　　菩薩廻向善巧智菩薩廻向方便法菩薩廻向真實義於其法中無所著。

　　心不分別一切業亦不染著於業果知菩提性從緣起入深法界無違逆。

　　不於身中而有業亦不依止於心住智慧了知無業性以因緣故業不失。

　　心不妄取過去法亦不貪著未來事不於現在有所住了達三世悉空寂。

　　後菩薩觀察下十一偈半頌離相廻向文分四別第一五偈頌內絕想念於中初句總顯觀力次句人空餘皆法空知菩提等者菩提性淨不礙從緣淨法為緣有菩提起起即無性不違法界是性起菩提(菩提性淨下有二菩提一性淨二圓淨從緣起者即是圓淨圓淨復二一明緣起萬行為緣故二明性起全是真如性淨功德之所顯故又緣起無性即性淨故廣如出現此亦法華云諸佛兩足尊知法常無性佛種從緣起是故說一乘義耳前已廣引)若業依身有則不由心若住心中則有心皆業既許有心無業則業假緣生其性安有(若業依身下釋不於身中而有業偈)。

　　菩薩已到色彼岸受想行識亦如是超出世間生死流其心謙下常清淨。

　　諦觀五蘊十八界十二種處及己身於此一一求菩提體性畢竟不可得。

　　二菩薩已到下二偈頌觸境離染由到不可得岸故無所著。

　　不取諸法常住相於斷滅相亦不著法性非有亦非無業理次第終無盡。

　　不於諸法有所住不見眾生及菩提十方國土三世中畢竟求之無可得。

　　三有二偈頌前徵釋。

　　若能如是觀諸法則如諸佛之所解雖求其性不可得菩薩所行亦不虛。

　　菩薩了法從緣有不違一切所行道開示解說諸業跡欲使眾生悉清淨是為智者所行道一切如來之所說。

　　四二偈半頌不礙隨相餘並可知。

　　隨順思惟入正義自然覺悟成菩提諸法無生亦無滅亦復無來無有去。

　　不於此死而生彼是人悟解諸佛法了達諸法真實性而於法性無分別。

　　知法無性無分別此人善入諸佛智法性徧在一切處一切眾生及國土三世悉在無有餘亦無形相而可得。

　　一切諸佛所覺了悉皆攝取無有餘雖說三世一切法如是等法悉非有。

　　如諸法性徧一切菩薩廻向亦復然如是廻向諸眾生常於世間無退轉。

大方廣佛華嚴經䟽鈔會本第二十八之二

　　音釋

　　萃

　　(秦醉切聚也)。

　　爨

　　(七亂切炊爨也)。

　　濾

　　(良據切漉去滓也)。

　　儻

　　(他曩切或然之辭)。

　　伺

　　(相吏切察也)。

　　俶

　　(他歴切)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第二十九之一　盟二

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子云何為菩薩摩訶薩等隨順一切眾生廻向。

　　第七等隨順一切眾生廻向長行中亦二先位行後位果初中亦三今初牒名徵起謂以善根等心順益故等即平等通於能所所順眾生無相平等能隨順心智照平等此從廻向受名等即隨順故本業云以觀善惡父母無二一相一合相故名隨順觀一切眾生廻向名無等字釋有等義有云善惡即怨親此二平等俱生法身皆名父母應云善父母者方便般若也惡父母者無明貪愛也不滅癡愛起於明脫故無二相智契無二名一合相即以無貪等善根而為其性(應云下正釋義般若方便即淨名及今經七十九中之意下當廣釋惡父母者無明貪愛即楞伽第三經云爾時大慧菩薩白佛言世尊如世尊說若男子女人行五無間業不入無間地獄世尊云何男子女人行五無間業不入無間地獄佛告大慧諦聽諦聽善思念之吾為汝說大慧白佛言善哉世尊唯然受教佛告大慧五無間業所謂殺父母及害羅漢破壞眾僧惡心出佛身血大慧云何眾生母謂愛更受身貪喜俱如緣母喜無明為父入處聚落斷二根本名害父母彼諸使不現如鼠毒發究竟斷彼名害羅漢云何破僧謂異相諸陰和合積聚究竟斷彼名為破僧大慧不覺外自共相自心現量七識身以三解脫無漏惡想究竟斷彼七識佛名為惡心出佛身血若男子女人行此無間著名五無間事亦名無間等偈言貪愛名為母無明以為父覺境識為佛諸使為羅漢陰集名為僧無間次第斷是謂五無間不墮無間獄釋曰言如鼠毒發者西方有鼠嚙人甚毒毒在身中其瘡雖差忽遇雷聲其瘡還𤼵使亦如之忽遇境雷則還動𤼵餘可知不滅癡愛下釋一合相義即淨名須菩提章二乘之人滅癡得明滅愛則脫今了一性故不滅之體即明脫知理無二即是契合合無合相方是真合)。

　　佛子此菩薩摩訶薩隨所積集一切善根所謂小善根大善根廣善根多善根無量善根種種善根微塵數善根阿僧祇善根無邊際善根不可思善根不可量善根。

　　第二佛子下依徵廣釋中二先明廻向後佛子菩薩摩訶薩修行如是廻向之時下辨所成益初中亦二先辨所廻善根後佛子菩薩摩訶薩以淨志下攝將廻向前中復二先正修善根後佛子菩薩摩訶薩於此善下因修成德亦可初是行體後明行用前中有三十一句分為三段初十一句明善根分齊次十善所依緣後十善根體性然其前十一一徧從中十中十一一能生後十後十一一容具前十前十一一該後二十思之自顯(然其前十下料揀言前十一一徧從中十者從佛境生小等從法境生小等從餘八亦然二中十一一能生後十者從一佛境能生檀等十度從法生十度餘八亦然三後十一一容具前十者謂布施等有小有大或一或二或三或四或具足十不必皆具故云容具戒等九度於前十亦然四前十一一該後二十者謂從佛境起小施或從佛境起大施等或於佛境起小戒或從佛境起大戒等理即昭然云思之自顯)今初十一句即增數十也於中初三約分量如小心施名為小善為菩提施名之為大為利他施名之為廣餘之九度例此可知又從佛境所生之施有此小等從九境生亦有小等如施既爾餘九亦然此三既爾下八例知次三約類謂有多色類乃至無量種種不同未至無量但可名多三五相望亦名種種餘五約數明多於中後二亦顯甚深難思傍無分量。

　　佛境界善根法境界善根僧境界善根善知識境界善根一切眾生境界善根方便善巧境界善根修諸善心境界善根內境界善根外境界善根無邊助道法境界善根。

　　二佛境下中十句內前五為緣境前四智境後一悲境後五造修境初一能修智次一能修心次二所觀境後一所修法因覩此法能起十度等。

　　勤修一切捨善根立勝志究竟持淨戒善根一切捨無不受堪忍善根常精進心無退善根以大方便入無量三昧善根以智慧善觀察善根知一切眾生心行差別善根集無邊功德善根勤修習菩薩業行善根普覆育一切世間善根。

　　三勤修下後十中前七可知八願心積德九念力習行辨力說法以為業行十由智自在故能覆育。

　　佛子菩薩摩訶薩於此善根修行安住趣入攝受積集辦具悟解心淨開示發起時。

　　二因修成德中二先牒已修後顯成德初有十句初總餘別一住作意二加行趣入三攝行屬己四漸集成多五假緣資助六照其事理七惑障不生此上自修後二轉教八開顯指示九勸如說行隨修一善則有斯十。

　　得堪忍心閉惡趣門善攝諸根威儀具足遠離顛倒正行圓滿堪為一切諸佛法器能作眾生福德良田為佛所念長佛善根住諸佛願行諸佛業心得自在等三世佛趣佛道場入如來力具佛色相超諸世間不樂生天不貧富樂不著諸行一切善根悉以廻向。

　　後得堪忍下正顯成德文分為二初成自利德後為諸眾生下成利他德前中十對皆含因果一得忍息惡二攝根具戒三離倒行正四上受下資五佛護善增六住願起業七心等諸佛行詣道場八內入佛力外相超世九不樂當報不貪現樂十不著諸行而修廻向此雖有廻向之言意取所廻之善十中前八成德後二離過九離凡十離小。

　　為諸眾生功德之藏住究竟道普覆一切於虛妄道中拔出眾生令其安住一切善法徧諸境界無斷無盡開一切智菩提之門建立智幢嚴淨大道普能示現一切世間令除垢染心善調伏生如來家淨佛種性功德具足作大福田為世所依安立眾生咸令清淨常勤修習一切善根。

　　後利他中先總明悲智雙運為究竟道於虛妄下別顯文並易知常勤修下一句總結。

　　佛子菩薩摩訶薩以淨志願菩提心力修諸善根時作是念言此諸善根是菩提心之所積集是菩提心之所思惟是菩提心之所發起是菩提心之所志樂是菩提心之所增益皆為憐愍一切眾生皆為趣求一切種智皆為成就如來十力作是念時善根增進永不退轉。

　　第二攝將廻向中二初念修善根本因法應廻向後佛子下正將廻向今初先經敘念時次此諸下正陳所念初之五句總顯諸善由菩提心多聞積集思惟義理發起修行志樂無猒唯深唯廣皆為下三句顯菩提心三廻向義種智證於實際即是菩提三心廻向三處也後作是下結。

　　佛子菩薩摩訶薩復作是念願我以此善根果報盡未來劫修菩薩行悉以惠施一切眾生悉以廻向一切眾生普徧無餘。

　　第二正將廻向中文為三別初向眾生及向菩提二佛子菩薩摩訶薩如是廻向時不著業下明向實際三佛子菩薩摩訶薩以此善根普施世間下總結三種廻向今初分二初廻己修善願成資具以施眾生二佛子菩薩摩訶薩以所集善根於念念下復廻此施願令眾生具足財法今初亦二先總顯要期二願令下別彰施行今初所以偏願成施行者一則自具行緣故云修菩薩行二則眾生現益故云惠施一切三則檀為行首舉一例餘四則此一施行具一切行。

　　願令阿僧祇世界珍寶充滿阿僧祇世界衣服充滿阿僧祇世界妙香充滿阿僧祇世界莊嚴具充滿阿僧祇世界無量摩尼寶充滿阿僧祇世界妙華充滿阿僧祇世界上味充滿阿僧祇世界財貨充滿阿僧祇世界牀座充滿蓋以寶帳敷以妙衣阿僧祇世界種種莊嚴寶冠充滿。

　　二別彰中先願成外施後佛子菩薩摩訶薩復作是念下願成內施以情非情而為內外今初分四一顯施廣大各僧祇故。

　　假使一人盡未來劫常來求索以此等物而惠施之未曾厭倦而有休息如於一人於一切眾生悉亦如是。

　　二假使下辨施無限長時多田隨求無猒故。

　　佛子菩薩摩訶薩如是施時無虛偽心無希望心無名譽心無中悔心無熱惱心但發專求一切智道心一切悉捨心哀愍眾生心教化成熟心皆令安住一切智智心。

　　三佛子下明施殊勝離過順理故文有十句前五離過追悔不已則生熱惱後五順理前二大智後三大悲。

　　佛子菩薩摩訶薩以諸善根如是廻向盡未來劫常行惠施住一切智智心。

　　四又佛子結成二行謂由廻向行以成施行。

　　佛子菩薩摩訶薩復作是念我為一眾生故欲令阿僧祇世界寶象充滿七支具足性極調順上立金幢金網彌覆種種妙寶而為莊嚴以用布施願令阿僧祇世界寶馬充滿如龍馬王種種眾寶莊嚴之具而嚴飾之持用布施願令阿僧祇世界妓女充滿悉能敷奏種種妙音持用布施願令阿僧祇世界男女充滿持用布施願令阿僧祇世界己身充滿發菩提心而用布施願令阿僧祇世界己頭充滿起不放逸心而用布施願令阿僧祇世界己眼充滿而用布施願令阿僧祇世界己身血肉及以骨髓充滿其中心無顧戀持用布施願令阿僧祇世界自在王位充滿其中持用布施願令阿僧祇世界奴僕作使充滿其中持用布施。

　　第二內施文四初對一田顯施廣大謂一眾生即施多事各僧祇故。

　　菩薩摩訶薩以如是等種種諸物盡未來劫安住廣大一切施心施一眾生如一眾生盡眾生界一切眾生皆如是施。

　　二菩薩下以一例餘彰施無限先舉人例人。

　　佛子菩薩摩訶薩於一世界盡未來劫修菩薩行以是等物施一眾生如是給施一切眾生皆令滿足如於一世界於盡虛空徧法界一切世界中悉亦如是大悲普覆終無間息普加哀愍隨其所須供給供養不令施行遇緣而息乃至不於一彈指頃生疲倦心。

　　佛子下舉處例處總[(冰-水+〡)*ㄆ]其義有六無限一物二時三心四田五施六處三大悲下結成所作該六無限一處徧法界故普覆二時盡未來故無息三田𥁞生界而加哀四施隨所求而滿足五物該種種行不息六心住大施而無疲。

　　佛子菩薩摩訶薩如是施時生於此心所謂無著心無縛心解脫心大力心甚深心善攝心無執心無壽者心善調伏心不散亂心不妄計心具種種寶性心不求果報心了達一切法心住大廻向心善決諸義心令一切眾生住無上智心生大法光明心入一切智智心。

　　四佛子下顯施殊勝離過成德有二十心初一牒前起後後所謂下正顯一十九心一不染施行二不為施縛三由遮前二故得解脫四違緣不傾五詣甚深理六無相善攝上六皆巧便殊勝(上六皆巧便殊勝者通即七種最勝成波羅蜜初會已具然最勝亦名殊勝前雖已釋為對經文須知總意言巧便殊勝者彼當第五云要無相智所攝故故上六句皆無相智)次五清淨殊勝初句總總無二執故下四別初句無我執餘三無法執一不取法相故二了唯心性故三見性空故(言次五清淨最殊勝者彼當第七云謂要不為二障間雜別中一無法執及了唯心離所知障三見性空無煩惱障)次有三心即安住殊勝初句為總菩薩種性萬行齊修皆可貴故二心為別無瑕而明故(次有三心即安住殊勝者彼當第一謂要安住菩薩種性)次有二心即廻向殊勝善決諸義具三廻向故(次有二心即殊勝者廻向彼當第六謂要廻向無上菩提今言善決諸義具三廻向者決智決悲決實際故)次有一心即意樂殊勝悲愍一切故(次有一心即意樂殊勝者彼當第三謂要悲愍一切眾生)後之二心依止殊勝依菩提心故初句因後句果(後之二心依止殊勝者彼當第二謂要依止大菩提心)上顯施中廣大無限即事業殊勝具上七勝檀度行成(上顯施中即事業殊勝者彼當第四謂要具行一切事業具上七下結成前義故唯識云要七最勝之所攝受方可建立波羅蜜多以上釋經文同符契)。

　　佛子菩薩摩訶薩以所集善根於念念中如是廻向所謂願一切眾生財寶豐足無所乏少願一切眾生成就無盡大功德藏願一切眾生具足一切安隱快樂願一切眾生增長菩薩摩訶薩業願一切眾生成滿無量第一勝法願一切眾生得不退轉一切智乘願一切眾生普見十方一切諸佛願一切眾生永離世間諸惑塵垢願一切眾生皆得清淨平等之心願一切眾生離諸難處得一切智。

　　第二𢌞上施行願令眾生具足財法中文分為三第一慈悲𢌞向二又勸眾生下勸物𢌞向三又以諸善如是𢌞向下究竟𢌞向今初分三初正明𢌞向二佛子菩薩摩訶薩如是𢌞向時發歡喜心下明𢌞向所為三佛子菩薩摩訶薩如是悲愍下結其成益今初先總標後所謂下別顯十願初一豐財以財施故餘皆具法積善本故文意總顯。

　　佛子菩薩摩訶薩如是𢌞向時發歡喜心。

　　第二𢌞向所為中二先牒前起後。

　　為令一切眾生得利益安樂故為令一切眾生得平等心故為令一切眾生住能捨心故為令一切眾生住一切施心故為令一切眾生住歡喜施心故為令一切眾生住永離貧窮施心故為令一切眾生住一切財寶施心故為令一切眾生住無數財寶施心故為令一切眾生住普施無量施一切施心故為令一切眾生住盡未來劫無斷施心故為令一切眾生住一切悉捨無悔無惱施心故為令一切眾生住悉捨一切資生之物施心故為令一切眾生住隨順施心故為令一切眾生住攝取施心故為令一切眾生住廣大施心故為令一切眾生住捨無量莊嚴具供養施心故為令一切眾生住無著施心故為令一切眾生住平等施心故為令一切眾生住如金剛極大力施心故為令一切眾生住如日光明施心故為令一切眾生住攝如來智施心故。

　　後為令下隨義別顯總有一百一十句文分為二前七十二句令成行布修因至果後三十八句令成圓融因圓果滿此二無礙為𢌞向意亦是前自分後勝進前中六初二十一句為令修善趣賢首位之行然純明施行末云攝如來智施行者照三輪空離諸分別同菩提故(善趣賢首位之行者圓融十信位也)。

　　為令一切眾生善根眷屬具足故為令一切眾生善根智慧常現在前故為令一切眾生得不可壞淨心圓滿故為令一切眾生成就最勝清淨善根故為令一切眾生於煩惱睡眠中得覺悟故為令一切眾生滅除一切諸疑惑故為令一切眾生得平等智慧淨功德故為令一切眾生功德圓滿無能壞者故為令一切眾生具足清淨不動三昧故為令一切眾生住不可壞一切智智故。

　　二為令一切善根下十句成種性位中修行(種性即十住)。

　　為令一切眾生成滿菩薩無量清淨神通行故為令一切眾生修集無著善根故為令一切眾生念去來今一切諸佛心清淨故為令一切眾生出生清淨勝善根故為令一切眾生滅除一切魔所作業障道法故為令一切眾生具足無礙清淨平等功德法故為令一切眾生以廣大心常念諸佛無懈廢故為令一切眾生常近諸佛勤供養故為令一切眾生廣開一切諸善根門普能圓滿白淨法故為令一切眾生無量心廣大心最勝心悉清淨故。

　　三有十句令成解行位中修行第十云無量者四等也(解行雖通三賢今正取行向二位故故解行𤼵心在於十行方𤼵廻向心故)。

　　為令一切眾生成就清淨等施心故為令一切眾生奉持諸佛尸波羅蜜等清淨故為令一切眾生得大堪忍波羅蜜故為令一切眾生住精進波羅蜜常無懈故為令一切眾生住無量定能起種種神通智故為令一切眾生得知一切法無體性般若波羅蜜故為令一切眾生圓滿無邊淨法界故為令一切眾生成滿一切神通清淨善根故為令一切眾生住平等行積集善法悉圓滿故為令一切眾生善入一切諸佛境界悉周徧故。

　　四從成就清淨等施心下令成十地位中修十度行七云滿無邊淨法界此通事理故曰無邊是方便度也八成滿神通即是大願九住平等方可名力十入佛境是謂智圓。

　　為令一切眾生身口意業普清淨故為令一切眾生善業果報普清淨故為令一切眾生了達諸法普清淨故為令一切眾生了達實義普清淨故為令一切眾生修諸勝行普清淨故為令一切眾生成就一切菩薩大願普清淨故為令一切眾生證得一切功德智慧普清淨故為令一切眾生成就一切同體善根𢌞向出生一切智乘普圓滿故為令一切眾生嚴淨一切諸佛國土普圓滿故為令一切眾生見一切佛而無所著普圓滿故。

　　五有十句令成等覺位中修行故皆有普言。

　　為令一切眾生具諸相好功德莊嚴普圓滿故為令一切眾生得六十種音聲發言誠諦皆可信受百千種法而以莊嚴如來無礙功德妙音悉圓滿故為令一切眾生成就十力莊嚴無礙平等心故為令一切眾生得一切佛無盡法明一切辯才普圓滿故為令一切眾生得無上無畏人中之雄師子吼故為令一切眾生得一切智轉不退轉無盡法輪故為令一切眾生了一切法開示演說普圓滿故為令一切眾生以時修習清淨善法普圓滿故為令一切眾生成就導師無上法寶等清淨故為令一切眾生於一莊嚴無量莊嚴大莊嚴諸佛莊嚴普圓滿故為令一切眾生等入三世所有境界悉周徧故。

　　六從具諸相好下有十一句令成佛果位中行言六十種音者第十廻向有而不具至文當知密迹力士經第二具說莊嚴論亦引此經而云百千種法而以莊嚴者不思議法品云如來具足六十種音聲一一音有五百分一一分有無量百千清淨之音以為嚴好即其事也復有處說六十四音以聲有八轉謂體業具為從屬於呼是八轉聲各具八德所謂調和聲柔輭聲諦了聲易解聲無錯謬聲無雌小聲廣大聲深遠聲八八則有六十四種(密迹力士經者亦至第十𢌞向明之莊嚴論亦引此經者論當第六偈云菩薩自成就如前義應知聲有六十種是說如來事長行釋中具引佛祕密經佛祕密經即密迹經耳並至下明復有處說者瑜伽等說八轉者䟽文但舉唐言之名今兼顯梵音西域國法若欲尋讀內外典籍要解聲論此八轉聲方知文義分齊一補盧沙此是直指陳聲如人斫𣗳指說其人即今體聲二補盧衫是所作業聲如所作斫𣗳故云業也三補盧崽拏是能作具聲如由斧斫故云具也四補盧沙耶是所為聲如為人斫故云為也五補盧沙䫂（丁可反）是所從聲如因人造舍等故云從也從即所因故六補盧殺婆是所屬聲如奴屬主故云屬也七補盧鍛（所戒反）是所於聲如客依主故云於也於即依義瑜伽第二名上七種為七例句以是起解大例故唯有梵語聲論八轉更加醯補盧沙是呼召之聲故云呼也然此八聲各有三種一男聲二女聲三非男非女聲此上且約男聲說之以梵名丈夫為盧沙也是八轉聲者即八梵音賢首品已明今當重說一調和者謂大小得中故二柔輭者言無麤鑛故三諦了者亦云最好如迦陵頻伽等故四易解者亦云易了言辭辯了故五無錯謬者亦云不誤言無錯誤故六無雌小者亦云不女其聲雄朗故七廣大者亦云尊慧言無戰懼故八深遠者臍輪發生故如來具此八八之音)四云無盡法明者第八地云如來法明有無量轉等第十云一莊嚴者無二相故以一莊嚴嚴一切故無量莊嚴者眾多差別故大莊嚴者稱法界故若依若正皆具此嚴。

　　為令一切眾生悉能徃詣一切佛剎聽受正法無不徧故為令一切眾生智慧利益為世所宗與佛等故為令一切眾生以一切智知一切法普圓滿故為令一切眾生行不動業得無礙果普圓滿故為令一切眾生所有諸根咸得神通能知一切眾生根故為令一切眾生得無差別平等智慧於一相法普清淨故為令一切眾生與理無違一切善根悉具足故為令一切眾生於一切菩薩自在神通悉明達故為令一切眾生得一切佛無盡功德若福若智悉平等故為令一切眾生發菩提心解一切法平等一相無遺缺故。

　　第二悉能往詣下三十八句明圓融行因圓果滿明位位中有佛義故若將此下屬前佛果則令果中有修菩薩行遇善知識便違正理文分為四初十句令眾生於種性位因行圓滿四云行不動業得無礙果者毀譽不動則觸境無礙有云其因有四一就機法施二無障礙願三悲心亡已為物受生四修法性鎔融行感三業皆無功用盡眾生界同時普應無所障礙(若將此下屬前佛果下會異釋即刊定記釋二段皆屬於佛果故今明修菩薩行及近善友非屬佛耳)。

　　為令一切眾生了達正法為世最上福德田故為令一切眾生成就平等清淨大悲為諸施者大力田故為令一切眾生堅固第一無能沮壞故為令一切眾生見必蒙益無能摧伏故為令一切眾生成滿最勝平等心故為令一切眾生善能了達一切諸法得大無畏故為令一切眾生放一光明普照十方一切世界故為令一切眾生普修一切菩薩精進行無懈退故為令一切眾生以一行願普滿一切諸行願故為令一切眾生以一妙音普使聞者皆得解故。

　　二從了達正法下十句令解行位中因圓果滿二云大力田者謂於其中種少善根能壞大惑故三云堅固第一者悲智大願無能壞故。

　　為令一切眾生悉能具足一切菩薩清淨心故為令一切眾生普得值遇諸善知識咸承事故為令一切眾生修菩薩行調伏眾生不休息故為令一切眾生以妙辯才具一切音隨機廣演無斷盡故為令一切眾生能以一心知一切心以一切善根等廻向故為令一切眾生常樂積集一切善根安立眾生於淨智故為令一切眾生得一切智福德智慧清淨身故為令一切眾生善知一切眾生善根觀察廻向普成就故。

　　三從悉能具足一切菩薩清淨心下八句令十地位中因行圓滿𣈆經第一名直心平等即初證真如此約離障故云清淨二云見善知識生大歡喜正順初地得見多佛故云咸事。

　　為令一切眾生得一切智成等正覺普圓滿故為令一切眾生得具足神通智於一處出興一切諸處皆出興故為令一切眾生得普莊嚴智嚴淨一眾會一切眾會皆嚴淨故為令一切眾生於一佛國土普見一切佛國土故為令一切眾生以一切莊嚴具不可說莊嚴具無量莊嚴具無盡莊嚴具莊嚴一切諸佛國土普周徧故為令一切眾生於一切法悉能決了甚深義故為令一切眾生得諸如來最上第一自在神通故為令一切眾生得非一非異一切功德自在神通故為令一切眾生具足一切平等善根普為諸佛灌其頂故為令一切眾生悉得成滿清淨智身於諸有中最尊勝故。

　　四從令得一切智成等正覺下十句令成佛果圓滿八云非一非異等者即十通中無體性無作神通以了一切為無為等非一異故於一切染淨自他等境轉變自在相即相作而非一異業用無礙又非一異應成四句如十忍品說(八云非一者標示也故彼通中廣說非一異義以了一切下出非一異是神通相若一向非一各互相礙不能相作若一向非異無二可得將何相作以非異故一理融通非一事故得相作等又非一異者一非一二非異三非非一非非異四非亦一亦異十忍當說)然上諸義望一一位各有所由恐猒繁文舉其大略耳又行布圓融無礙不可定執。

　　佛子菩薩摩訶薩如是悲愍利益安樂一切眾生。

　　第三結其成益中二先結前生後。

大方廣佛華嚴經䟽鈔會本第二十九之一

　　音釋

　　斫

　　(職略切斬也)。

　　崽

　　(所皆切)。

　　䫂

　　(丁可切)。

　　鎩

　　(所戒切)。

　　鑛

　　(古猛切銅鐵朴石也)。

大方廣佛華嚴經疏鈔會本第二十九之二　盟三

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　咸令清淨遠離慳嫉受勝妙樂具大威德生大信解永離瞋恚及諸翳濁其心清淨質直柔輭無有諂曲迷惑愚癡行出離行堅固不壞平等之心永無退轉白淨法力具足成就無惱無失善巧廻向常修正行調伏眾生滅除一切諸不善業修行苦行一切善根。

　　後咸今下別顯益相文有十三句顯二種生攝一切德初三句顯勝妙生二句為因一句為果清淨者戒受人天身離慳者施有大財位人天財位即勝妙生有大威德後之十句顯功德生功德生者即決定勝道有人天中具大財位無信解等非功德生一生大信解揀異邪小二永離三毒障翳即癡濁即是貪亦兼餘障故致諸言三其心下即離毒之德初句為總質直下別由離瞋故質直柔輭由離貪故無有諂曲由離癡翳故無有迷惑愚癡四修真定慧為出離道五運同體悲為平等心六入無漏因為白淨法七由離前過不惱眾生自行無失兼能廻向八自他兼利九滅除惡因十修行善本(初之三句者即前十度章中引唯藏釋前三為增上生道感大財體及眷屬故其勝妙生即增上生名異義同後三決定勝道)。

　　又勸眾生令其修習普為含識具受眾苦以大智眼觀諸善根知其悉以智慧為性方便廻向一切眾生。

　　第二勸物廻向中二先令悲智雙行而成廻向。

　　為令一切眾生悉得安住一切清淨功德處故為令一切眾生悉能攝受一切善根知諸功德性及義故為令一切眾生普淨一切諸善根故為令一切眾生於福田境界中種諸善法心無悔故為令一切眾生普能攝受一切眾生一一皆令趣一切智故為令一切眾生普攝一切所有善根一一皆與平等廻向而相應故。

　　後為令下明廻向意意通能所約能菩薩為此故教約所教其當如是為文有六句二中性即體性義即所以通於理事。

　　又以諸善根如是廻向所謂願一切眾生究竟安隱願一切眾生究竟清淨願一切眾生究竟安樂願一切眾生究竟解脫願一切眾生究竟平等願一切眾生究竟了達願一切眾生究竟安住諸白淨法願一切眾生得無礙眼願一切眾生善調其心願一切眾生具足十力調伏眾生。

　　第三又以下究竟迴向上來展轉迴向以隨冝故或通因果世及出世今迴向既終惟願得成究竟之果安隱者無障惱故安樂者唯寂滅故。

　　佛子菩薩摩訶薩如是迴向時不著業不著報不著身不著物不著剎不著方不著眾生不著無眾生不著一切法不著無一切法。

　　第二迴向實際中先牒前隨相後不著下正顯離相十句五對一己業因果二自己身財三起行方便四所化眾生五所迴行法亦通一切不著一切法者了法空故不著無一切者空亦空故。

　　佛子菩薩摩訶薩如是迴向時以此善根普施世間願一切眾生成滿佛智得清淨心智慧明了內心寂靜外緣不動增長成就三世佛種。

　　第三佛子已下總結三種迴向近仍前起謂即上離相不礙隨相遠結上文普施世間即向眾生願生成佛即向菩提得清淨心下即向實際成就三世佛種即總結三種迴向之能。

　　佛子菩薩摩訶薩修行如是迴向之時超出一切無能過者一切世間所有言詞悉共稱讚亦不可盡普修一切菩薩諸行悉能徃詣一切佛土普見諸佛無所障礙又能普見一切世界菩薩所行以善方便為諸眾生分別諸法甚深句義得陀羅尼演說妙法盡未來劫無有斷絕為眾生故念念於不可說不可說世界猶如影像普現其身供養諸佛念念嚴淨不可說不可說諸佛國土悉令周徧修行嚴淨佛剎智慧而無厭足念念令不可說不可說百千億那由他眾生清淨成就平等滿足於彼一切諸國土中勤修一切諸波羅蜜攝取眾生成就淨業得無礙耳於不可說不可說諸佛世界一一如來所轉法輪聽聞受持精勤修習不生一念捨離之心住無所得無依止無作無著菩薩神通於一剎那一彈指頃分身普詣不可說諸佛世界與諸菩薩等同一見。

　　大文第二迴向成益即此行所成廣大之德有四佛子即為四段第一佛子成因位廣大德第二佛子果位清淨德三會違自在德四相盡平等德前之二段即隨相益後之二段即離相益又初一現成德次一當成德此二因果一對三是會相德四是得實德此二會違攝法對今初先牒成益之時顯正修時即成此益後超出下正顯顯有十二句初二為總初句顯深無能過故後句顯廣歎不盡故後十句別攝為五對初二所行所見對行中初行行後詣剎所見中初見果後見因二說法深廣對事理善巧故法義甚深總持廣包辭辯無斷三為眾生下現身嚴剎對於嚴剎中先果後因四念念令下成就攝生對初成就後於彼下攝取五得無礙下遠聽速徃對初明遠聽聽必修行後住無得下速徃徃皆無得不假靜慮故曰無依不起加行故云無作不染通境故云無著依此無依故能剎那頓現等同一見者詣剎雖多道風無異。

　　佛子菩薩摩訶薩如是修習菩薩行時尚能成滿無量不可說不可說清淨功德憶念稱讚所不能盡況復得成無上菩提。

　　第二果德清淨文分為二一牒現況當謂結前因德尚爾無盡況當成果德豈可量耶。

　　一切佛剎平等清淨一切眾生平等清淨一切身平等清淨一切根平等清淨一切業果平等清淨一切眾會道場平等清淨一切圓滿行平等清淨一切法方便智平等清淨一切如來諸願迴向平等清淨一切諸佛神通境界平等清淨。

　　二一切佛剎下懸解當相謂成果之狀略舉此十前六果相圓備後四舉因顯果謂此果滿由因圓故皆言清淨者無染不盡云平等者無理不證染淨皆虛故云平等淨符乎理但云清淨此上因果德用若非圓教諸位相攝何容地前得斯無礙。

　　佛子菩薩摩訶薩如是迴向時得一切功德清淨歡喜法門無量功德圓滿莊嚴。

　　第三會違自在德中二初結前生後此結有二一近結上果德果德無邊上言不盡故云一切功德清淨二通結因果以隨相益竟欲明得隨相益即有離相故總結云得一切功德乃至圓滿莊嚴由此故有不違等也。

　　如是迴向時眾生不違一切剎剎不違一切眾生剎眾生不違業業不違剎眾生思不違心心不違思思心不違境界境界不違思心業不違報報不違業業不違業道業道不違業。

　　二如是迴向時下正顯會違之益有十五對大分為四初十一對法法相望無違次二對世世無違次一對世法無違後一因果無違即是總結前中分三初六對事事無違次法性下二對事理無違三剎平等下三對理理無違。

　　今初一依正二業果三王所四心境五業報二是引業此是滿業六正助無違行前之思方便造業但名為業思之所起身口意行名為業道以是思之所遊履故晉經名業迹迹即道也此之事事所以無違者隨性融故緣起相由故同一緣起義故亦由後二段令此無違(六正助無違者即經業道不違業業不違業道俱舍業品云俱得名尸羅一妙行二業三律儀四唯初表無表名別解脫五業道六釋曰此有六名今此即當第六彼䟽釋云又此初念亦名業道第六名也本求戒思今曰究竟依業暢義立業道名謂戒前之思名之為業初念戒體名之為道思所履故業家之道故名業道故初剎那名別解脫初棄惡故亦得名為別解脫律儀能防非故亦得名為根本業道暢思起故第二念等不名業道非暢思故名為後起根本後故今䟽全依俱舍論文故不更引古來異釋此之事事下出事事無違之因畧出三因一法性融通門二緣起相由門上二即事事無礙義三直語同一緣起通事通理非無礙義如覩一葉落知天下秋矣亦由後二者後二即事理無違及理理無違由此故今事事無違謂既同一味事復即理由事即理理融於事故得事事無礙故無違也)。

　　法性不違相法相不違性法生不違性法性不違生。

　　次二對理事無違者初對約所相之法論性相無違後對約能相四相辨性相無違略舉一生耳性不違相者理能成事故相不違性者事能顯理故不動真際建立諸法故不壞假名說實相故。

　　剎平等不違眾生平等眾生平等不違剎平等一切眾生平等不違一切法平等一切法平等不違一切眾生平等離欲際平等不違一切眾生安住平等一切眾生安住平等不違離欲際平等。

　　三理理無違三對一依正二人法三能所證離欲際即所證理眾生安住即能證智智冥於理故二無違。

　　然上三段無違初後二段唯約異類相望由後段中以事取理有多平等故中間事理無違則有二義一自類相望如剎望剎平等二異類相望如剎望眾生平等平等即無性之理也(然上三段下重總料揀於中有二一同異類料揀)。

　　開此則有四句若細論則有五重四句第一四句者一剎二眾生三剎無性理四眾生無性理此四為本第二四者一剎即剎無性以事不存故二不即以不壞事故三無性即剎以不守自性故四不即剎以性不變故第三四者眾生與無性亦同剎說上二四句各初及第三是第二段性相無違中自類相望各二及四雖非無礙亦不相違義如上說第四四者一剎無性即眾生無性以無二故二不即以無可即故三剎即眾生以無性是眾生剎既無性即眾生故四剎不即眾生以不礙兩存故此中初二句是第三段理理無違以無可即亦無可違故第三句是第一段事事無違第四句雖非無礙亦不相違第五四句者一剎即眾生無性二不即三眾生即剎無性四不即此中初及第三句是第二段理事無違中異類事理相望二四兩句雖不壞性相亦不相違然為門不同有多差別理實諸句無不融通(二開此則有下句數料揀但就剎眾生以成諸句初根本四句二剎上理事成四句三約眾生上理事成四句上二三兩四句但是事理無礙四以剎事對生理為四五以眾生事望剎理成四此後二四方成事事無礙上二等者以事理相望唯就同類即得成故言各二及四雖非無礙亦不相違義如上說者以二四皆是不即故非無礙亦不相違者由上同一緣起故由不壞之事不變之性皆同一緣起故此中初二句是理理無違者一剎無性即眾生無性二理同故以無可即亦無可違者釋第二句是理理無違義第四句者第四不礙兩存故非無礙而亦同是一緣起故及第五四句中亦不相違皆同前二三四句中亦不相違此中初及第三句是異類事理相望者以將剎望眾生無性眾生與剎是異類也)。

　　過去不違未來未來不違過去過去未來不違現在現在不違過去未來。

　　二約世世。

　　世平等不違佛平等佛平等不違世平等。

　　三約世法。

　　菩薩行不違一切智一切智不違菩薩行。

　　四約因果文並可知。

　　佛子菩薩摩訶薩如是迴向時得業平等得報平等得身平等得方便平等得願平等得一切眾生平等得一切剎平等得一切行平等得一切智平等得三世諸佛平等。

　　第四相盡平等德文分為二初得平等離相益。

　　得承事一切諸佛得供養一切菩薩得種一切善根得滿一切大願得教化一切眾生得了知一切業得承事供養一切善知識得入一切清淨眾會道場得通達一切正教得成滿一切白法。

　　二得承事一切佛下明得不壞諸相益。

　　佛子是為菩薩摩訶薩第七等隨順一切眾生迴向。

　　第三依釋結名可知。

　　菩薩摩訶薩成就此迴向則能摧滅一切魔怨拔諸欲刺得出離樂住無二性具大威德救護眾生為功德王神足無礙往一切剎入寂滅處具一切身成菩薩行於諸行願心得自在分別了知一切諸法悉能徧生一切佛剎得無礙耳聞一切剎所有音聲得淨慧眼見一切佛未嘗暫捨於一切境界成就善根心無高下於一切法得無所得菩薩摩訶薩以一切善根等隨順一切眾生如是迴向。

　　大文第二辨位果與益異者成益約於位中得果就其位滿有二十一句初一牒前後一總結中間十九攝為九果一斷染果降魔冤謂止惡緣拔欲刺斷惡因也二入證果得出離樂正證住無二性證因三益生果具大威德即護生之因四內外超勝果謂內德外用五往一切下寂用無礙果六具一切下行願廣大果七分別下智通殊勝果八得無礙下見聞自在果九於一切境下修行具足果初成就後無得。

　　爾時金剛幢菩薩承佛神力普觀十方而說頌言。

　　菩薩所作諸功德微妙廣大甚深遠。

　　第二重頌二十一偈分三初十一偈頌迴向次九偈頌成益後一偈結讚今初分二初半偈頌所迴善根。

　　乃至一念而修行悉能迴向無邊際。

　　菩薩所有資生具種種豐盈無限億香象寶馬以駕車衣服珍財悉殊妙。

　　或以頭目并手足或持身肉及骨髓悉徧十方無量剎普施一切令充徧。

　　無量劫中所修習一切功德盡迴向為欲救度諸群生其心畢竟不退轉。

　　餘頌攝將迴向於中三初三偈半頌迴己修善願成資具以施眾生。

　　菩薩為度眾生故常修最勝迴向業普令三界得安樂悉使當成無上果。

　　菩薩普興平等願隨其所集清淨業悉以迴施諸群生如是大誓終無捨。

　　菩薩願力無限礙一切世間咸攝受如是迴向諸群生未曾暫起分別心。

　　普願眾生智明了布施持戒悉清淨精進修行不懈廢如是大誓無休息。

　　菩薩迴向到彼岸普開清淨妙法門智慧同於兩足尊分別實義得究竟。

　　次菩薩為度下五偈頌復迴此施願令眾生具足財法。

　　菩薩言詞已通達種種智慧亦如是說法如理無障礙而於其中心不著。

　　常於諸法不作二亦復不作於不二於二不二並皆離知其悉是語言道。

　　三菩薩言詞下二偈頌迴向實際。

　　知諸世間悉平等莫非心語一切業眾生幻化無有實所有果報從茲起。

　　一切世間之所有種種果報各不同莫不皆由業力成若滅於業彼皆盡。

　　二知諸世間下頌成益中三初二頌因德廣大。

　　菩薩觀察諸世間身口意業悉平等亦令眾生住平等猶如無等大聖尊。

　　菩薩善業悉迴向普令眾生色清淨福德方便皆具足同於無上調御士。

　　菩薩利益諸群生功德大海盡迴向願使威光特超世得成雄猛大力身。

　　凡所修習諸功德願使世間普清淨諸佛清淨無倫匹眾生清淨亦如是。

　　菩薩於義得善巧能知諸佛最勝法以眾善業等迴向願令庶品同如來。

　　次五頌果德清淨。

　　菩薩了知諸法空一切世間無所有無有造作及作者眾生業報亦不失。

　　諸法寂滅非寂滅遠離此二分別心知諸分別是世見入於正位分別盡。

　　後二頌相盡平等略不頌會違上已委具然頌三段勢少異前前直語益今兼顯迴向之因。

　　如是真實諸佛子從於如來法化生彼能如是善迴向世間疑惑悉除滅。

大方廣佛華嚴經疏鈔會本第二十九之二

　　音釋

　　暢

　　(丑亮切通也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第三十之一　盟四

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子何者是菩薩摩訶薩真如相廻向。

　　第八真如相迴向長行中二先廣明後結示前中亦二先明位行後辨位果前中亦三今初標名善根合以成迴向從所依立名義通能所故本業云常照有無二諦一切法一合相故若梵本中具名真如相自性迴向相即德相性即體性以二非即離所以雙舉多說德相唐本單名即以法界印而為其性此與前後異者謂第七明會事向理故云平等此明事盡理現故行等同如第九明從體起用第十明用同體同體而用餘如第四迴向會釋(從所依立名者但言真如相即是所依善根合如故義通能所常照者以有能所况一合相復有二義一有無不二即一合相以同如故二智與境冥絕能所故則通能所為如相矣即以法界下四出體能所契合為法界故此與前後下五揀濫前即第七以平等隨順眾生故後即九十九即離於能所縛著故十入法界亦契合故故其四名多分相濫䟽揀可知餘如第四廻向者彼以善根如於實際故至一切處前對此揀竟故今不對第四揀之)。

　　佛子此菩薩摩訶薩正念明了其心堅住遠離迷惑專意修行深心不動成不壞業趣一切智終不退轉志求大乘勇猛無畏植諸德本普安世間生勝善根修白淨法大悲增長心寶成就常念諸佛護持正法於菩薩道信樂堅固。

　　第二依徵廣釋中三初明隨相迴向二佛子菩薩摩訶薩以此善根下離相迴向三佛子此菩薩摩訶薩如是迴向時得一切下迴向成益初中分二先積善迴向後佛子菩薩摩訶薩若見下觸境迴向前中亦二先明所迴行體後菩薩爾時慧眼下攝將迴向前中亦二先積集資粮後成就無量下結德成就。

　　今初文有十句初一為總謂正念堅明下九為別文有三節初三正念菩提一遠離迷惑是明了義專意修行即為正念正念是定明了是慧定慧雙運為道之源二契理不動故曰深心緣不能沮成不壞業即自分堅住三求佛不退即勝進堅住次四句正念化生初句為總勇求兼濟為大法故下三句別一悲智雙運為明了般若為眾德之本故二進善去漏為正念三悲增智圓為堅住後三正念三寶一念佛二護法三信僧上有正念下句堅固影畧該攝。

　　成就無量淨妙善根勤修一切功德智慧為調御師生眾善法以智方便而為廻向。

　　二結德成就文有四句前三結前一非止上十故云無量二三統而[(冰-水+〡)*ㄆ]之不出福智大悲末句生後廻向。

　　菩薩爾時慧眼普觀所有善根無量無邊。

　　第二攝將廻向中二先觀察善根本期廻向二以諸善根下正明廻向今初有三初總標。

　　其諸善根修習之時若求緣若辦具若治淨若趣入若專勵若起行若明達若精審若開示。

　　次其諸善下別顯。

　　如是一切有種種門種種境種種相種種事種種分種種行種種名字種種分別種種出生種種修習。

　　三如是下總結於中二先結種類多門有十句謂隨前求緣等有多差別一通遊非一故如一趣入為用有門為用空門乃至無量故慈行童女云諸佛各以異門令我入此普莊嚴門二隨其一門緣何為境為佛為法等三隨一境上相貌不同四相所依事謂色心等五隨一事上有多分位六施等萬行七能詮名字八分別決擇九生多知見十若定若慧上中下修。

　　其中所有一切善根悉是趣向十力乘心之所建立皆悉廻向一切種智唯一無二。

　　後其中下結修本意本意既然寧不廻向。

　　以諸善根如是廻向所謂願得圓滿無礙身業修菩薩行願得清淨無礙口業修菩薩行願得成就無礙意業安住大乘願得圓滿無障礙心淨修一切諸菩薩行願起無量廣大施心周給無邊一切眾生願於諸法心得自在演大法明無能障蔽願得明達一切智處發菩提心普照世間願常正念三世諸佛諦想如來常現在前願住圓滿增上志樂遠離一切諸魔怨敵願得安住佛十力智普攝眾生無有休息。

　　第二正明迴向分二初向菩提二佛子菩薩摩訶薩如為己身下迴向眾生前中有二十願分三初十願願成智行即菩提因果。

　　願得三昧遊諸世界而於世間無所染著願住諸世界無有疲厭教化眾生恒不休息願起無量思慧方便成就菩薩不思議道願得諸方不迷惑智悉能分別一切世間。

　　二得三昧下四願周徧利生即化用因果一化所依二化時處三知藥治四識病宜。

　　願得自在神通智力於一念中悉能嚴淨一切國土願得普入諸法自性見一切世間悉皆清淨願得生起無差別智於一剎中入一切剎願以一切剎莊嚴之事顯示一切教化無量無邊眾生願於一佛剎中示無邊法界一切佛剎悉亦如是願得自在大神通智普能往詣一切佛土。

　　三得自在下六願普嚴佛剎即淨土因果一神通智嚴淨事土二入理智嚴法性土亦非嚴嚴故三事理無礙智嚴帝網土四以前三嚴用化眾生上四因圓後二果滿。

　　佛子菩薩摩訶薩以諸善根願得莊嚴一切佛國願得周徧一切世界願得成就智慧觀察如為己身如是迴向如是而為一切眾生。

　　第二迴向眾生文三初牒前起後即從後倒牒前之三段。

　　所謂願一切眾生永離一切地獄畜生閻羅王趣願一切眾生除滅一切障礙之業願一切眾生得周普心平等智慧願一切眾生於怨於親等心攝受皆令安樂智慧清淨願一切眾生智慧圓滿淨光普照願一切眾生思慧成滿了真實義願一切眾生以淨志樂趣求菩提獲無量智願一切眾生普能顯示安隱住處。

　　二所謂下正顯迴向文有八句初二願離三障障礙之言義兼煩惱次四成四智後二結二果謂菩提涅槃菩提不唯四智故云無量。

　　佛子菩薩摩訶薩恒以善心如是迴向為令一切眾生遇清涼雲霔法雨故為令一切眾生常值福田勝境界故為令一切眾生皆能善入菩提心藏自護持故為令一切眾生離諸盖纏善安住故為令一切眾生皆獲無礙神通智故為令一切眾生得自在身普示現故為令一切眾生成就最勝一切種智普興利益無空過故為令一切眾生普攝群品令清淨故為令一切眾生皆能究竟一切智故為令一切眾生心不動搖無障礙故。

　　三佛子下總結所為。

　　佛子菩薩摩訶薩見可愛樂國土園林草木華果名香上服珍寶財物諸莊嚴具或見可樂村邑聚落或見帝王威德自在或見住處離諸諠雜見是事已以方便智精勤修習出生無量勝妙功德為諸眾生勤求善法心無放逸廣集眾善猶如大海以無𥁞善普覆一切為眾善法所依之處以諸善根方便廻向而無分別開示無量種種善根智常觀察一切眾生心恒憶念善根境界以等真如平等善根迴向眾生無有休息。

　　第二觸境迴向大同淨行對境發願於中五一列所見境二見是事下覩境成德謂增悲智三以諸善根下總明迴向亦是迴向之德四菩薩爾時下別明迴向五佛子下迴向成益前三可知。

　　菩薩爾時以諸善根如是迴向所謂願一切眾生得諸如來可愛樂見見法真性平等平等無所取著圓滿清淨願一切眾生見諸如來甚可愛樂圓滿供養願一切眾生徃生一切無諸煩惱甚可愛樂清淨佛剎願一切眾生得見諸佛可愛樂法願一切眾生常樂護持一切菩薩可愛樂行願一切眾生得善知識可愛樂眼見無所礙願一切眾生常見一切可愛樂物無有違逆願一切眾生證得一切可愛樂法而勤護持願一切眾生於一切佛可樂法中得淨光明願一切眾生修諸菩薩一切能捨可愛樂心願一切眾生得無所畏能說一切可愛樂法願一切眾生得諸菩薩極可愛樂甚深三昧願一切眾生得諸菩薩甚可愛樂陀羅尼門願一切眾生得諸菩薩甚可愛樂善觀察智願一切眾生能現菩薩甚可愛樂自在神通願一切眾生能於諸佛大眾會中說可愛樂甚深妙法願一切眾生能以方便開示演說甚可愛樂差別之句願一切眾生常能發起甚可愛樂平等大悲願一切眾生念念發起甚可愛樂大菩提心常令諸根歡喜悅豫願一切眾生能入一切甚可愛樂諸如來家願一切眾生得可愛樂能調伏行調伏眾生無有休息願一切眾生得諸菩薩甚可愛樂無盡辯才演說諸法願一切眾生於不可說不可說劫住於一切可樂世界教化眾生心無厭倦願一切眾生以無量方便普能悟入甚可愛樂諸佛法門願一切眾生得可愛樂無礙方便知一切法無有根本願一切眾生得可愛樂離貪欲際知一切法畢竟無二斷一切障願一切眾生得可愛樂離貪欲際知一切法平等真實願一切眾生具足成滿一切菩薩甚可愛樂無戲論法願一切眾生得金剛藏精進之心成可愛樂一切智道願一切眾生具可愛樂無礙善根摧伏一切煩惱怨敵願一切眾生得可愛樂一切智門普於世間現成正覺。

　　四中初句總標標將說別上起行中云以諸善根方便迴向未知迴向其相云何故云爾時如是迴向後所謂下別顯顯如是言三十一願皆言令得可愛樂者由見可愛樂境起可愛樂善故願成可愛樂德釋此諸願通有二意一橫對上境發等流願二豎配地位以彰總願總者隨見一境即發多願該因果故言橫對者初之十願對上國土一若見國土當願眾生見法性土二土之供具三通受用變化淨土餘皆土中之事可以意得對此一境發十願者以一例諸皆應有多不欲繁文下漸從畧(三通受用者但言清淨變化亦有淨故無諸煩惱則是受用既眾生徃生故皆通也餘皆是土中之事者四法即法門流布五行即菩薩修行六即天眼常喜世界生者天眼徹見十方七則水鳥樹林華池寶閣八護法九證法十心無著)次得無畏下三願對上園林無漏法林無所畏故總持三昧為園苑故(無漏法林等即淨名佛道品無漏法林樹總持之園苑下經三昧為園苑故)次一願對上草木善觀五乘三草二木智差別故(對上草木者三草二木即法華藥草喻品初會已引五乘差別但由智異故將善觀察智以對草木)次三對華神通等法如華開敷處眾開演皆華敷故果之一種留在後明。

　　從發大悲下一願以對一境謂大悲熏心以對上香令根喜悅如彼上服生如來家得珍寶分以調伏行為聖財物無礙辯說為莊嚴具可樂世界猶如於村悟入多門等彼城邑無礙無本如彼聚落畢竟無二若國無二王證離欲際方得自在無戲論法為離諠雜後三句即對前果。

　　二賢配地位者文分為二前顯因圓後三果滿前中分三初七未入法者令得入法即是地前一最初發心同佛見理二行法供養此二十信三生諸佛前四解心見法此二十住五如說行即是十行六同善友見七觸境無違此二十向。

　　二證得下十七願已入法者令得入地初三初地一證如理二得教光三成施行次一二地行不慮誤犯故無所畏愛語偏多故能說法次二三地行習諸禪定求多聞故次有三願如次三地謂熖慧觀道品難勝具神通現前深般若次方便下二願七地行謂方便偏多故雖善修空無相而慈悲不捨眾生故云平等大悲次二八地行謂諸佛勸起利他大心無間現前常悅豫故得無生忍真生家故次二九地行善知稠林能調伏故四十無礙辯善說法故次二十地行得入劫智入微塵世界等廣利樂故能受如來大法雨故。

　　三有四願已入地者成普賢位一一切境中得無礙見覺法本源無根本故二得無二住斷二障故三住真實際等如來故四得寂滅忍無戲論故。

　　第二三願明果滿者即是三德亦初金剛智而為能斷次離二礙以為所斷此二為無間道後一解脫道證成出現智周法界故用前二釋文旨有據次第無差金剛幢之巧談非說者之穿鑿也(第二三願者能斷是般若所斷是解脫智周法界即法身取所證故又初智德次即斷德後即恩德恩德故能現世間故涅槃三德釋中云如來之身亦非涅槃通色身故)。

　　佛子菩薩摩訶薩修習如是諸善根時得智慧明為善知識之所攝受如來慧日明照其心永滅癡冥勤修正法入諸智業善學智地流布善根充滿法界以智廻向盡諸菩薩善根源底以智深入大方便海成就無量廣大善根。

　　第五迴向成益中先明得時後得智下正顯十句攝為五對一以因感緣由智內明外為友攝二以緣感因外蒙慧照內滅癡冥此除障益三由勤修入三慧業此明學益四上學證智自善普充此證入益五盡善福源入實智海此成二嚴益即為向實際之本以智窮入故。

　　佛子菩薩摩訶薩以此善根如是廻向所謂不著世間不取眾生其心清淨無所依止正念諸法離分別見不捨一切佛自在慧不違三世一切諸佛正迴向門隨順一切平等正法不壞如來真實之相。

　　第二離相迴向即向實際此與前諸迴向小異前多攝相歸性少有依性起相今此多顯性相無礙以為如相故上諸標文皆躡前隨相之時今不要對前以成無礙故無時字文分為二初直明迴向後譬如下對如廣辯今初分二初順如之行二於諸佛法下順如之益前中亦二先約心明則止觀雙運不著有無後雖善下別約行明則權實雙行不違性相今初復二一止寂妄取不違體用二等觀下觀達空有信智雙圓前中初二句標次其心下二句釋上句無所取故下句離能取故不捨下明其不違一不違因二不違法三不違果所以不違者不著無故。

　　等觀三世無眾生相善順佛道善說於法深了其義入最勝地悟真實法智慧圓滿信樂堅固。

　　觀中初觀真空善順下觀其妙有。

　　雖善修正業而知業性空了一切法皆如幻化知一切法無有自性觀一切義及種種行隨世言說而無所著除滅一切執著因緣知如實理觀諸法性皆悉寂滅了一切法同一實相知諸法相不相違背與諸菩薩而共同止修行其道善攝眾生入去來今一切菩薩迴向之門。

　　二權實雙行中初句立宗以無礙為宗次句同喻如幻相有體即虛故後知一切下合及出所因一法無性故二觀一切下觀無著故上二順於空如三知如實下知一實故則順不空如四知諸法下結成無違五與諸下結成所作謂能橫入一道豎入一門(初句立宗者即雖善修正業而知業性空量云正業是有法空有無礙是宗法因云緣成即無性故同喻云如幻幻法從緣生空有不相礙正業從緣生同彼幻法不相礙)。

　　於諸佛法心無驚怖以無量心令諸眾生普得清淨於十方世界不起執取我我所心於諸世間無所分別於一切境界不生染著勤修一切出世間法於諸世間無取無依於深妙道正見牢固離諸妄見了真實法。

　　二順如益中十句五對令四心彌固一上安深法下淨眾生即廣大心二二我不生世見斯絕即不顛倒心三於境無染出世勤修四不依世間正道唯固上二即第一心無住涅槃為第一故五妄見斯寂了實體同即常心常不捨離同體悲故(十句五對者即天親般若論中答住問也若依無著即當第一𤼵心住處然無著十八住處住住皆答三問三問即應云何住應云何修行應云何降伏秦經闕修行問合在二中言𤼵心住處者經佛告須菩提菩薩應如是降伏其心所有一切眾生之類若卵生若胎生若濕生若化生若有色若無色若有想若無想若非有想若非無想（即廣大心）我皆令入無餘涅槃而滅度之（第一心也）如是滅度無量無數無邊眾生實無眾生得滅度者（常心也）何以故須菩提若菩薩有我相人相眾生相壽者相即非菩薩（不顛倒心也）論偈云廣大第一常其心不顛倒利益深心住此乘功德滿此偈上半摽四心下半說住義四心利益具自他行故此深心菩薩應住大乘功德𥁞圓滿矣四心者三界九類皆𥁞度之是廣大心令入無餘涅槃是第一心二乘尚有三餘非曰無餘不名第一今二種涅槃無餘第一四涅槃中無住涅槃方為第一今言無餘即佛無住徃昔但有三涅槃故不言無餘耳彼䟽科上二心名加行住言常心者論云如是取眾生如我身常不捨離是名常心偈中利益解其常義謂度眾生常不離大悲同體如我之心故名常矣䟽科此心為修行定言不顛倒心者䟽科為折散心言不顛倒者論云此示現離依止身見眾生等相故依身執我名為身見有我等四即非菩薩是名顛倒今離此四即是菩薩非顛倒心大雲言此文即根本智前文大悲是後得智由根本智離我見故前大智悲觀無眾生相始得成就又大雲解實無眾生得滅度者總有五義一眾生性空故無可滅二菩薩後得智同體大悲離自身外無別眾生即無他體於根本智必先自離我見之相即自無體既無自他實無眾生得滅度矣三一切眾生本來寂滅不更滅故四順法性法性無念心若起念即違法性故五解法界不度眾生天親解云平等真法界佛不度眾生以眾生名名即法界眾生陰身陰即法界眾生與佛同一法界豈於此理度眾生哉故淨名云眾聖賢亦如也至於彌勒亦如也若彌勒得受記者一切眾生亦應受記以同一如不應別故斯理特深天親下文有此解者謂教地上諸大菩薩以初地上𥁞證真如今地上學佛平等法界觀矣而今天親即解此文大悲同體是教地前學地上觀故為此釋天親妙意今日曉矣釋曰上皆暉公之意今謂不然且問寂滅與空為一為異若言一者則初三不別若言異者異相云何豈不詮言法性本空寂耶又寂滅言但是𥁞相為顯實耶若是顯實即同第五同一法界又同體悲寧殊同一法界又五法界與順法性復何差別非無念智不名真解是知論明法界生佛相望論明同體菩薩望生故不應二則上五解唯應為二其無念義應合在於不顛倒心經唯舉我以為顛倒法執不亡豈非顛倒故不顛倒約止絕妄想同體常心觀冥真理是故經文以不顛倒釋上常心云何以故由無妄故方能契實由契理故方得無妄二義相成故無眾生得滅度者一契空如性空寂滅故無可度二契不空同一法性法性平等故無可度足顯玄妙皆就諸佛菩薩觀心非獨約理故今䟽文直取論意便為正解復順今經以今經證天親解經妙符聖旨)第二對如廣辯如相迴向生此段文畧以五門分別一釋名真謂真實顯非虛妄如謂如常表無變易此法相宗若法性宗云不變為真順緣曰如由不變故與有為法有非一義由順緣故與有為法有非異義而起信云無遣曰真無立曰如唯就遮詮頓彰真理(順緣曰如者即隨緣義淨名云法隨於如無所隨故今謂如隨於法無能隨故以如性空方能隨緣成一切故而起信下此論解釋分中初釋真如門正舉法體有二一正顯如體二會執釋名初門論云心真如者即是一法界大總相法門體所謂心性不生不滅一切諸法唯依妄念而有差別若離心念則無一切境界之相是故一切法從本以來離言說相離名字相離心緣相畢竟平等無有變異不可破壞唯是一心故名真如釋曰此上論文自有三段一就實畧標二一切諸法下會妄顯真三是故下結真離妄此三皆是正顯如體即離妄偽為真離異相為如今䟽所引即會執釋名具足論云以一切言說假名無實但隨妄念不可得故言真如者亦無有相謂言說之極因言遣言此真如體亦無可遣以一切法悉皆真故亦無可立以一切法皆同如故當知一切法不可說不可念故名為真如釋曰此上論文中二先釋後當知一切如結前中分三初正會執恐有執言上言離名字相何故復立真如之名故云此真如名亦是假說二言說之極下約名釋疑疑云若但假立何故不立餘名而立真如釋云真如者言說之極此後更無有名故攝論中謂真如為究竟名故云極耳因言遣言立此極名若無此名無以遣名若存此名亦不遣名三此真如體亦無可遣下約相釋遣古有多釋今並不依今謂此即非安立真如若安立說遣妄曰真顯理為如同唯識意今正拂此二無法非真何有妄可遣耶則真非真矣無法不如何有理可顯耶故如非如矣斯則無遣無立為非安立之真如矣故䟽結云唯就遮詮頓彰真理)二明種類或唯一味無有差別或分為二即生空真如法空真如又安立非安立二又空不空二並如常釋或分為三約三性辨如瑜伽等或分為七謂一流轉真如即諸行流轉實性二實相真如謂思惟諸法無二我性三唯識真如即唯識性四安立五邪行六清淨七正行上四即如次四諦體性如顯揚說或分為十十地當明或有百門十十無盡如今經辨則上來所列皆是其中一義設言通一切法亦一義耳(二明種類總有六門謂一二三七十及百為六類一中有三及六真如并八真如總有十義餘如十藏及前諸會已說唯七真如今當說之即顯揚論第三卷攝事品第一之三論曰真如作意相者謂緣七種徧滿真如作意廣說如經一流轉真如作意謂己見諦諸菩薩以增上法行善修治作意於染淨法時思惟諸行無始時來流轉實性既思惟已離無因見及不平等見二實相真如作意謂如前說乃至於染淨法因思惟諸法眾生無我性及法無我性既思惟已一切身見及思惟分別眾相作意不復現行三唯識真如作意謂如前說乃至於染淨法所依思惟諸法唯識之性既思惟已如實了知唯心染故眾生染唯心淨故眾生淨四安立真如作意謂如前說乃至於染淨法體思惟苦諦既思惟已欲令知故為有情說五邪行真如作意謂如前說乃至染汙法因思惟集諦欲令斷故為有情說六清淨真如作意謂如前說乃至於清淨法體思惟滅諦既思惟已欲令證故為有情說七正行真如作意謂如前說乃至於清淨行思惟道諦既思惟已欲令修故為有情說釋曰作意之義即菩薩觀餘可知䟽但列名畧囑而已)三辨德用一成依持用與一切法而為所依此能持故二成觀境謂為賢聖證觀境故亦是百門之一德耳起信說有三大一者體大謂真如平等不增減故二相大謂具足無量性功德故三用大能成一切世間出世間善因果故然彼依心說於三大真如乃是其一以一統二二皆屬如然違真名惡契如則滅順真為善稱如則大約善順義故說如為善因然違順雖殊離如則無可違故惡亦以如為體若會此經百門之內或體或相或用或兼實則一一皆通體等故為百門融通理事使重重無盡猶如帝網(一成依持用者即唯識論真如為迷悟依如四轉依義中廣辯十地再辯起信等者䟽文有四一引論三大全是論文而體大中一者體大下欠一切法言耳斯即立義分中彼䟽釋體云真性深廣而凡聖染淨皆以為依故受大名隨流加染而不增反流除染而不減又反流加淨而不增隨流闕淨而不減良以染淨之所不虧始終之所不易故云平等不增減也二相大論云謂如來藏具足無量性功德故䟽釋云二種藏中不空如來藏也今䟽畧無如來藏言但約真如以說相故謂不異體之德故云性功德也如水八德不異於水三用大全同彼䟽釋云謂隨淨業約自然大用報化二身麤細之用令諸眾生始成世善終成出世善故彼論下文具顯用相然彼依心下第二對會今經亦是解妨妨云彼論依一心法而立三大真如乃是其一何得真如具三大耶故彼立義分中云摩訶衍者總說有二種一者法二者義所言法者謂眾生心是心則攝一切世間出世間法依於此心顯示摩訶衍義所言義者則有三種一者體大等通局既異何得引耶故下通云以一統二二皆屬如故下解釋分中分為三門真如即是一法界大總相法門體又此二門不相離故故如必有相用二也然違真下三釋用大義似太局亦名解妨妨云真如既為一切法體隨流成法何得不言能生惡因果耶故為此通是以瓔珞經云始起一想住於緣順第一義諦名之為善背第一義諦名之為惡約違義邊不言生惡於中先明不言生惡所以然違順雖殊下釋為惡體藏和尚云以違真故不得離真以違真故非其用也故今䟽云離如則無可違故不離也如波違水離水無波若會此經下第四會釋經文具闕至下當知)四約教不同可以思凖(四約教不同者小乘但有生空始教即立二空及六七等不即於事終教則即事即如頓教多用非安立義圓教即是百門重重無𥁞)五釋文者然此百門古釋非一一英法師十十分之如次配於十位中如一賢首位二十住三十行四十向五淨心地六行迹地七決定地八究竟地九等覺地十佛地更有諸德各分十門賢首並皆不許遠公分三初十配地前次八十八句配地上後二句佛地中如理皆難通佛地何以無前如德如第二門真實為性何以不得通於諸位若取隨位之德以立如名如十地十如理則可通然又不出其相實則百門之德必貫之一如能如之德豈無異相異相難見且從不分分亦無過故末句云究竟清淨義同於果(理皆難通下二辯順違於中二意初奪分者次若取下縱成分義責不出相貌後實則縱成二義)今且十十科之以配十地十如(今且十十下三申今正解上辯順違二皆有理後有究竟分則理長)初徧一切及無相為相等即徧滿真如之義(初徧一切下別顯即為十叚依唯識第九前雖隨地別釋今為對文類例併舉今初徧一切處及無相為相即徧滿真如謂此真如二空所顯無有一法而不在故世親釋云謂此法界徧一切行以無少法非無我故今言二空無有一法非二空故今䟽云徧滿一切徧滿義彰無相為相即二空相)二中無能測量無有比對即最勝義(二中等者唯識釋最勝真如云謂此真如具無邊德於一切法最為勝故注云由能離犯戒垢證此真如德莊嚴故今無測無對即最勝義)三中於法無破為眾法眼即勝流義(三中下論釋勝流真如云謂此真如所流教法於餘教法最為勝故注由得三慧照大乘法觀此法教根本直如名勝流真如或證此如說法勝故今云於法無礙即教法等為眾法眼亦勝流矣)四中無著無住等即無攝受義(四中等者論云四無攝受真如謂此真如無所繫屬非我執等所依取故世親解云於此如中無計我所無攝我所如北洲人無繫屬故應說此如非我執我慢我愛無明邊見我所見等所依取故今無著無住即無攝受)五中畢竟無盡無有變易即類無別義(五中下論云五類無別真如謂此真如類無差別非如眼等類有異故注云謂生死涅槃二皆平等故無差別今竟無盡變豈有別耶)六中無有分別體性無生即無染淨義(六中下論云六無染淨真如謂此真如本性無染亦不可說後方淨故中邊釋云由六地觀十二因緣知緣起法無染無淨非謂如也由真如故法無染淨詺此真如為無染淨今無有分別何有染淨)七中無所不在住有無法即法無別義(七中下論云七法無別真如謂此真如雖多教法種種安立而無異故注雖諸教法依如建立如無異故今無所不在何有別耶有無同如法豈別耶)八中體性清淨體性平等即不增減義(八中下論云八不增減真如謂此真如離增減執不隨染淨有增減故即此亦名相土自在所依真如謂若證得此真如已現相現土俱自在故注謂凡位不減聖位不增故今清淨平等豈有增減)九中徧一切法是佛境界即智自在義(九中下論云九智自在真如謂若證得此真如已於無礙解得自在故注謂此地中得無礙解名智自在今徧一切智何不知是佛境界真自在也)十中住一切地成就一切諸佛菩薩等即業自在義其中餘義可以類取(十中下論云十業自在真如謂若證得此真如已普於一切神通作業總持定門皆自在故今住一切地成佛菩薩業自在矣然此十如約詮辯體若不爾者且如非先不徧今者方徧若不約詮說徧何法上來畧取文中各有二義以成其名餘各八義取類本名可以意得)隨地別顯唯說十如一具一切十十成百欲顯如德無量無邊(隨地別顯下第二解妨總有四妨第一十百不同妨謂有妨云彼唯十如此中說百何要將百以同十耶故䟽釋云為順十地且說十如理實真如具無盡德十十融攝且說百門百十皆是一周圓數順無盡耳)地前通修等覺徧等如來窮證(地前通修者第二通前後無如妨妨云將百門如配十地如地前等妙應無如矣故為通云地前通修十如等覺徧等十如妙覺窮證十如但同地如無不同矣)然異從義別體本常融但契一如自含眾德非由作意順差別如能同迴向亦融攝無礙(然異從下第三通如觀難成妨妨云十地菩薩一地之內唯觀一如加行既成方證其一今羅百數成觀何由况一味之如何由契合故今答云約行布說別證十如就圓融修一含眾妙加行有異說十不同正證相應本唯一味隨門入理畧有百門若契一門自含眾妙如海一滴味具百川牽衣一角全體來矣故唯識云雖真如性體無差別而隨勝德假立十種十既假立百門亦然德用多門非體不一言能同廻向者由如融攝行順於如亦融攝矣故初地中徧達十如隨能證行後後建立)稱如起行體即是如但人信如德尚迷迴向故以如德喻迴向德若取文義便者應云真如體相徧一切處善根迴向以同如故亦徧一切無邊際等又徧一切方得同如(稱如起行下第四通廻向非如妨妨云夫如普徧無法非如何有如外別有廻向以為所喻通意有二一以其所信喻所不信二若取文義下立為體式則無前難)百門之內各有二句上即所同之如德下善根下能同迴向之德(百門之內下第三釋文於中有二先總)。

大方廣佛華嚴經䟽鈔會本第三十之一

　　音釋

　　稠

　　(除留切密也)。

　　穿𨰢

　　(𨰢疾各切音昨)。

　　躡

　　(尼輙切音捻)。

　　麤

　　(倉胡切音粗物不精也)。

　　詺

　　(眉病切音命辨別物名)。

大方廣佛華嚴經䟽鈔會本第三十之二　盟五

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　譬如真如徧一切處無有邊際善根廻向亦復如是徧一切處無有邊際譬如真如真實為性善根廻向亦復如是了一切法真實為性譬如真如恒守本性無有改變善根廻向亦復如是守其本性始終不改譬如真如以一切法無性為性善根廻向亦復如是了一切法無性為性譬如真如無相為相善根廻向亦復如是了一切法無相為相譬如真如若有得者終無退轉善根廻向亦復如是若有得者於諸佛法永不退轉譬如真如一切諸佛之所行處善根廻向亦復如是一切如來所行之處譬如真如離境界相而為境界善根廻向亦復如是離境界相而為三世一切諸佛圓滿境界譬如真如能有安立善根廻向亦復如是悉能安立一切眾生譬如真如性常隨順善根廻向亦復如是盡未來劫隨順不斷。

　　最初十中初門顯在緣中故無不徧二明不變故云真實三明隨緣即不變云恒守本性四示其性五示其相此五一向就如以辨次二對智以說故為智境八顯真如非境為境謂要忘境方契如境故如之本性非安立故九即安立如十即如常之義餘可思準逐難當解(後最初下別既依十如則十十科之)。

　　譬如真如無能測量善根廻向亦復如是等虛空界盡眾生心無能測量譬如真如充滿一切善根廻向亦復如是一剎那中普周法界。

　　十二云充滿一切者謂若色若心若大若小等極微剎那亦皆圓滿非分滿故如不可分分則多過即由此義及下四十不離諸法故諸法隨如徧一塵中故下果中得此門故一毛容納一切剎等。

　　譬如真如常住無盡善根廻向亦復如是究竟無盡譬如真如無有比對善根廻向亦復如是普能圓滿一切佛法無有比對。

　　十四無比對者法性不並真故。

　　譬如真如體性堅固善根廻向亦復如是體性堅固非諸惑惱之所能沮譬如真如不可破壞善根廻向亦復如是一切眾生不能損壞。

　　十五惑不能壞十六人不能壞。

　　譬如真如照明為體善根廻向亦復如是以普照明而為其性。

　　十七寂而常照智即如用故。

　　譬如真如無所不在善根廻向亦復如是於一切處悉無不在譬如真如徧一切時善根廻向亦復如是徧一切時譬如真如性常清淨善根廻向亦復如是住於世間而體清淨譬如真如於法無礙善根廻向亦復如是周行一切而無所礙譬如真如為眾法眼善根𢌞向亦復如是能為一切眾生作眼。

　　二十二既以照明為體何無照矚之眼又由見如成法眼故大般若云三世諸佛皆以性空而為佛眼(大般若者見性為佛眼故)。

　　譬如真如性無勞倦善根廻向亦復如是修行一切菩薩諸行恒無勞倦譬如真如體性甚深善根廻向亦復如是其性甚深譬如真如無有一物善根廻向亦復如是了知其性無有一物譬如真如性非出現善根廻向亦復如是其體微妙難可得見譬如真如離眾垢翳善根廻向亦復如是慧眼清淨離諸癡翳譬如真如性無與等善根𢌞向亦復如是成就一切諸菩薩行最上無等譬如真如體性寂靜善根廻向亦復如是善能隨順寂靜之法譬如真如無有根本善根𢌞向亦復如是能入一切無根本法。

　　三十云無根本者前無所依故即無住本故。

　　譬如真如體性無邊善根𢌞向亦復如是淨諸眾生其數無邊譬如真如體性無著善根廻向亦復如是畢竟遠離一切諸著譬如真如無有障礙善根廻向亦復如是除滅一切世間障礙譬如真如非世所行善根廻向亦復如是非諸世間之所能行譬如真如體性無住善根𢌞向亦復如是一切生死皆非所住譬如真如性無所作善根廻向亦復如是一切所作悉皆捨離譬如真如體性安住善根廻向亦復如是安住真實。

　　三十七云安住者由無所住安住真實故。

　　譬如真如與一切法而共相應善根廻向亦復如是與諸菩薩聽聞修習而共相應譬如真如一切法中性常平等善根廻向亦復如是於諸世間修平等行譬如真如不離諸法善根廻向亦復如是盡未來際不捨世間譬如真如一切法中畢竟無盡善根廻向亦復如是於諸眾生廻向無盡。

　　四十一畢竟無盡者雖在諸法諸法盡而體常又正在法中取不可盡如芥子之空故。

　　譬如真如與一切法無有相違善根𢌞向亦復如是不違三世一切佛法譬如真如普攝諸法善根廻向亦復如是盡攝一切眾生善根譬如真如與一切法同其體性善根廻向亦復如是與三世佛同一體性譬如真如與一切法不相捨離善根廻向亦復如是攝持一切世出世法譬如真如無能映蔽善根廻向亦復如是一切世間無能映蔽譬如真如不可動搖善根廻向亦復如是一切魔業無能動搖譬如真如性無垢濁善根廻向亦復如是修菩薩行無有垢濁譬如真如無有變易善根廻向亦復如是愍念眾生心無變易譬如真如不可窮盡善根廻向亦復如是非諸世法所能窮盡譬如真如性常覺悟善根廻向亦復如是普能覺悟一切諸法。

　　五十一性常覺悟者能內熏𤼵起厭求故。

　　譬如真如不可失壞善根廻向亦復如是於諸眾生起勝志願永不失壞。

　　五十二不可失壞者在於生死染而不染故。

　　譬如真如能大照明善根廻向亦復如是以大智光照諸世間。

　　五十三即大智光明徧照法界義故。

　　譬如真如不可言說善根廻向亦復如是一切言語所不可說。

　　五十四離言真如。

　　譬如真如持諸世間善根廻向亦復如是能持一切菩薩諸行譬如真如隨世言說善根廻向亦復如是隨順一切智慧言說譬如真如徧一切法善根廻向亦復如是徧於十方一切佛剎現大神通成等正覺譬如真如無有分別善根廻向亦復如是於諸世間無所分別譬如真如徧一切身善根廻向亦復如是徧十方剎無量身中譬如真如體性無生善根廻向亦復如是方便示生而無所生譬如真如無所不在善根廻向亦復如是十方三世諸佛土中普現神通而無不在。

　　六十一無所不在者上徧一切即無邊際今隨一一法皆全在中。

　　譬如真如徧在於夜善根廻向亦復如是於一切夜放大光明施作佛事。

　　六十二在晝夜乃至盡未來者一念長劫各各收如各各依如故得念劫互收互入。

　　譬如真如徧在於晝善根廻向亦復如是悉令一切在晝眾生見佛神變演不退輪離垢清淨無空過者譬如真如徧在半月及以一月善根廻向亦復如是於諸世間次第時節得善方便於一念中知一切時譬如真如徧在年嵗善根廻向亦復如是住無量劫明了成熟一切諸根皆令圓滿譬如真如徧成壞劫善根廻向亦復如是住一切劫清淨無染教化眾生咸令清淨譬如真如盡未來際善根廻向亦復如是盡未來際修諸菩薩清淨妙行成滿大願無有退轉譬如真如徧住三世善根廻向亦復如是令諸眾生於一剎那見三世佛未曾一念而有捨離譬如真如徧一切處善根廻向亦復如是超出三界周徧一切悉得自在譬如真如住有無法善根廻向亦復如是了達一切有無之法畢竟清淨。

　　七十住有無者理無惑計有無常實故(理無惑計者即生公十四科實相義中具云夫惑情所封則兩端斯失失理背宗所計皆虛理無惑計則有無並實實則說空可以祛滯有者之惑明有可以釋守空者之迷斯則空有二教旨俱得實釋曰此中有三初約情非二約理是三約教真今當其中但用理是)。

　　譬如真如體性清淨善根廻向亦復如是能以方便集助道法淨治一切諸菩薩行譬如真如體性明潔善根廻向亦復如是令諸菩薩悉得三昧明潔之心。

　　七十二性覺為明離念為潔。

　　譬如真如體性無垢善根廻向亦復如是遠離諸垢滿足一切諸清淨意譬如真如無我我所善根廻向亦復如是以無我我所清淨之心充滿十方諸佛國土譬如真如體性平等善根廻向亦復如是獲得平等一切智智照了諸法離諸癡翳譬如真如超諸數量善根廻向亦復如是與超數量一切智乘大力法藏而同止住興徧十方一切世界廣大法雲譬如真如平等安住善根廻向亦復如是𤼵生一切諸菩薩行平等住於一切智道譬如真如徧住一切諸眾生界善根廻向亦復如是滿足無礙一切種智於眾生界悉現在前譬如真如無有分別普住一切音聲智中善根廻向亦復如是具足一切諸言音智能普示現種種言音開示眾生譬如真如永離世間善根廻向亦復如是普使眾生永出世間譬如真如體性廣大善根廻向亦復如是悉能受持去來今世廣大佛法恒不忘失勤修一切菩薩諸行譬如真如無有間息善根廻向亦復如是為欲安處一切眾生於大智地於一切劫修菩薩行無有間息譬如真如體性寬廣徧一切法善根廻向亦復如是淨念無礙音攝一切寬廣法門譬如真如徧攝群品善根廻向亦復如是證得無量品類之智修諸菩薩真實妙行譬如真如無所取著善根廻向亦復如是於一切法皆無所取除滅一切世間取著普令清淨譬如真如體性不動善根廻向亦復如是安住普賢圓滿行願畢竟不動譬如真如是佛境界善根廻向亦復如是令諸眾生滿足一切大智境界滅煩惱境悉令清淨譬如真如無能制伏善根廻向亦復如是不為一切眾魔事業外道邪論之所制伏譬如真如非是可修非不可修善根廻向亦復如是捨離一切妄想取著於修不修無所分別。

　　八十九非可修者無所得故非不可修者為聖境故。

　　譬如真如無有退捨善根廻向亦復如是常見諸佛𤼵菩提心大誓莊嚴永無退捨譬如真如普攝一切世間言音善根廻向亦復如是能得一切差別言音神通智慧普𤼵一切種種言詞譬如真如於一切法無所希求善根廻向亦復如是令諸眾生乘普賢乘而得出離於一切法無所貪求譬如真如住一切地善根廻向亦復如是令一切眾生捨世間地住智慧地以普賢行而自莊嚴譬如真如無有斷絕善根𢌞向亦復如是於一切法得無所畏隨其類音處處演說無有斷絕譬如真如捨離諸漏善根廻向亦復如是令一切眾生成就法智了達於法圓滿菩提無漏功德。

　　九十五捨離諸漏者準梵本云阿那薩攞嚩此云無漏今言捨者性本捨故猶心體離念。

　　譬如真如無有少法而能壞亂令其少分非是覺悟善根廻向亦復如是普令開悟一切諸法其心無量徧周法界。

　　九十六云無有少法而能壞亂令其少分非覺悟者如徧非情則有少分非是覺悟況經云佛性除於瓦石論云在非情數中名為法性在有情數中名為佛性明知非情非有覺性故應釋言以性從緣則情非情異為性亦殊如涅槃等況緣從性則非覺不覺本絕百非言亡四句若二性互融則無非覺悟起信云以色性即智性故說名智身以智性即色性故說名法身徧一切處論云菩提菩提斷俱名為菩提說智及智處俱名為般若亦可證此既二性相即緣復即性故無少分非覺悟者況心為總相又融攝重重哉(無有少下文中三意初牒經二如徧非情下設難三故應釋云下會通然此段䟽為遮妄執一切無情有佛性義就計此義自有淺深一謂精神化為土木金石梟獍負塊以成於子情變非情非情變情斯為邪見不異外道眾生計生草木有命故不可也若說無情同一性故則稍近宗亦須得意彼本立意約於真如自體徧故真實之性無有二故涅槃經說第一義空為佛性故一切法中有安樂性攝境從心無非心故色性智性體無二故如是等文諸經具有今謂此釋太即太過失情無情壞於性相若以涅槃第一義空該通心境涅槃何以揀於瓦礫言無性耶廣如別破今直顯正義謂性與相非一非異情與非情亦非一非異故應釋言以性從緣等一如涅槃者揀去牆壁瓦礫等故二無覺不覺者真性之中無心境故三無非覺悟以無情性融覺性故故引起信文畧一句然其此義前已引竟今此復要彼論通問問云若諸佛法身離於色相者云何能現種種色相答即此法身是色體故能現於色所謂從本已來色心不二以色性即智性故色體無形說名智身以智性即色性故說名法身徧一切處今取二性相即互融之義說耳論云等者引證非正證前故云亦可證此可為證者智及智處同般若故既二性下結釋經文况心為總相下舉况以釋前結一性義今結唯心義總相則無所不攝又融攝重重即本經意隨舉一塵即含法界何令色境非一性耶)。

　　譬如真如過去非始未來非末現在非異善根廻向亦復如是為一切眾生新新恒起菩提心願普使清淨永離生死。

　　九十七云過去非始等者過去初際所以名始未來為終故稱為未現在似有已未分之無暫住時故名為異今明真如雖徧三世之中體絕三世初中後相故並言非廻向亦爾雖為眾生新新起願同彼真如徧三世中而令永離三世生死之相方名清淨而晉本云過去非同未來非故現在非異若以今文會取非同過去之始雖在未來非是性本故有又晉經誤將後門三世無分別同入此門致今百數缺一紛然異解繁不敘之。

　　譬如真如於三世中無所分別善根廻向亦復如是現在念念心常覺悟過去未來皆悉清淨。

　　言三世無分別者前約遮詮不同三世今約顯詮常無分別意旨相似故晉本合之耳又上不同三世總顯非新今無分別亦明非故而性相互融能新能故新故雙絕矣。

　　譬如真如成就一切諸佛菩薩善根廻向亦復如是𤼵起一切大願方便成就諸佛廣大智慧譬如真如究竟清淨不與一切諸煩惱俱善根廻向亦復如是能滅一切眾生煩惱圓滿一切清淨智慧。

　　佛子菩薩摩訶薩如是廻向時得一切佛剎平等普嚴淨一切世界故得一切眾生平等普為轉無礙法輪故得一切菩薩平等普出生一切智願故得一切諸佛平等觀察諸佛體無二故得一切法平等普知諸法性無易故得一切世間平等以方便智善解一切語言道故得一切菩薩行平等隨種種善根盡廻向故得一切時平等勤修佛事於一切時無斷絕故得一切業果平等於世出世所有善根皆無染著咸究竟故得一切佛自在神通平等隨順世間現佛事故佛子是為菩薩摩訶薩第八真如相廻向。

　　第三迴向成益及結名並顯可知。

　　菩薩摩訶薩住此迴向證得無量清淨法門能為如來大師子吼自在無畏以善方便教化成就無量菩薩於一切時未曾休息得佛無量圓滿之身一身充徧一切世界得佛無量圓滿音聲一音開悟一切眾生得佛無量圓滿之力一毛孔中普能容納一切國土得佛無量圓滿神通置諸眾生於一塵中得佛無量圓滿解脫於一眾生身示現一切諸佛境界成等正覺得佛無量圓滿三昧一三昧中普能示現一切三昧得佛無量圓滿辯才說一句法窮未來際而不可盡悉除一切眾生疑惑得佛無量圓滿眾生具佛十力盡眾生界示成正覺。

　　大文第二菩薩住此下明位果初牒得因後證得下正顯所得文有十句初總餘別皆云無量者同如廣大無盡故皆云得佛者同佛所證故作佛事故。

　　佛子是為菩薩摩訶薩以一切善根順真如相廻向。

　　大文第二佛子下總以結示。

　　爾時金剛幢菩薩承佛威力普觀十方而說頌言。

　　第二應頌二十九偈分四。

　　菩薩志樂常安住正念堅固離癡惑其心善輭恒清涼積集無邊功德行。

　　菩薩謙順無違逆所有志願悉清淨已得智慧大光明善能照了一切業。

　　初六頌隨相於中先二所迴行體。

　　菩薩思惟業廣大種種差別甚希有决意修行無退轉以此饒益諸群生。

　　諸業差別無量種菩薩一切勤修習隨順眾生不違意普令心淨生歡喜。

　　已升調御人尊地離諸熱惱心無礙於法於義悉善知為利群生轉勤習。

　　菩薩所修眾善行無量無數種種別於彼一切分別知為利群生故廻向。

　　後四迴向之行。

　　以妙智慧恒觀察究竟廣大真實理斷諸有處悉無餘如彼真如善廻向。

　　譬如真如徧一切如是普攝諸世間菩薩以此心廻向悉令眾生無所著。

　　菩薩願力徧一切譬如真如無不在若見不見念悉周悉以功德而廻向。

　　夜中隨住晝亦住半月一月亦隨住若年若劫悉住中真如如是行亦然。

　　所有三世及剎土一切眾生與諸法悉住其中無所住以如是行而廻向。

　　譬如真如本自性菩薩如是𤼵大心真如所在無不在以如是行而廻向。

　　譬如真如本自性其中未曾有一法不得自性是真性以如是業而廻向。

　　如真如相業亦爾如真如性業亦爾如真如性本真實業亦如是同真如。

　　譬如真如無邊際業亦如是無有邊而於其中無縛著是故此業得清淨。

　　二有十六偈頌離相迴向於中先九頌對如廣辯。

　　如是聰慧真佛子志願堅固不動搖以其智力善通達入於諸佛方便藏。

　　覺悟法王真實法於中無著亦無縛如是自在心無礙未曾見有一法起。

　　如來法身所作業一切世間如彼相說諸法相皆無相知如是相是知法。

　　菩薩住是不思議於中思議不可盡入此不可思議處思與非思皆寂滅。

　　如是思惟諸法性了達一切業差別所有我執皆除滅住於功德無能動。

　　菩薩一切業果報悉為無盡智所印如是無盡自性盡是故無盡方便滅。

　　菩薩觀心不在外亦復不得在於內知其心性無所有我法皆離永寂滅。

　　後七却頌約法直明菩薩住是不思議等宜善思之。

　　彼諸佛子如是知一切法性常空寂無有一法能造作同於諸佛悟無我。

　　了知一切諸世間悉與真如性相等見是不可思議相是則能知無相法。

　　若能住是甚深法常樂修行菩薩行為欲利益諸群生大誓莊嚴無退轉。

　　是則超過於世間不起生死妄分別了達其心如幻化勤修眾行度群生。

　　菩薩正念觀世間一切皆從業緣得為欲救度修諸行普攝三界無遺者。

　　了知眾生種種異悉是想行所分別於此觀察悉明了而不壞於諸法性。

　　三彼諸佛子下六偈頌迴向成益。

　　智者了知諸佛法以如是行而𢌞向哀愍一切諸眾生令於實法正思惟。

　　四一偈結迴向意並可知。

大方廣佛華嚴經䟽鈔會本第三十之二

　　音釋

　　祛

　　(丘於切音區却也)。

　　攞嚩

　　(攞朗可切嚩符約切)。

　　梟獍

　　(梟吁驕切獍居慶切)。

　　礫

　　(即擊切小石也)。

　　蹔

　　(同暫)。

　　繁

　　(符難切音煩多也)。

　　遮

　　(之奢切者平聲蔽也)。

　　輭

　　(市[〦/(ㄠ-ㄙ+?)]切柔也)。

　　謙

　　(苦兼切欠平聲敬也讓也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經疏鈔會本第三十一之一　盟六

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子云何為菩薩摩訶薩無著無縛解脫迴向。

　　第九無著無縛解脫迴向長行中亦先明位行後顯位果前中亦三。

　　今初牒名徵起謂理智無依不為能所見著相惑所縛由此即名解脫此約行體釋之故本業云以諸法無二般若無生二諦平等三世一合相故又解脫者亦作用自在如不思議等此約行用由攝善根皆用迴向普賢三業無邊自在德用故(今初等者約行釋無縛著引證中諸法無二所見無著般若無生能見無著二諦平等通上所結諸法即無二般若即無生三世一合相豎論無著一合相言文在三世義通前三一者一切法無二二者般若無知三者上二契合)。

　　於何無縛著耶謂心等十以自身有心身口業果及所作佛事有世界佛剎眾生法智等故不為何等所縛著耶略如上說別有十事五對一由離凡故不縛生死以出小乘不著二乘二離六識取不縛外境離第七執不著於內三離現行縛無種子著四不取有縛不執空著五無惑障縛無智障著皆縛麤著細若約一事由著故縛義如總中或縛著一義(於何已下三約解釋解脫之言具有五義一生死為能縛由離凡故不縛言不縛生死者不為生死所縛耳此即相不縛不著二乘即所見不著二境相不縛能見不著三現惑不縛所見不著種子即所見故四有不能縛所見空不能著五惑不能縛見智不著故雖十事不出相惑及能所見也)此約無礙大用受名通能所迴向約脫惑障無縛無著即是解脫約用解脫乃無縛著之解脫若望心等亦是無縛著之心即上體用並為其性。

　　佛子是菩薩摩訶薩於一切善根心生尊重所謂於出生死心生尊重於攝取一切善根心生尊重於希求一切善根心生尊重於悔諸過業心生尊重於隨喜善根心生尊重於禮敬諸佛心生尊重於合掌恭敬心生尊重於頂禮塔廟心生尊重於勸佛說法心生尊重於如是等種種善根皆生尊重隨順忍可。

　　第二廣釋中分三一明所迴善根二佛子下能迴向行三菩薩摩訶薩如是迴向時如三世下明迴向成益今初先總標尊重以一毫之善皆佛因故無非佛所流故次所謂下別顯後於如是下總結並可知(以一毫下即生公解法華一毫之善發跡顯佛舉手低頭皆已成佛言無非佛流即涅槃意乃至外道典籍亦佛法流況內法耶大小等教皆從如來大悲所流故)。

　　佛子菩薩摩訶薩於彼善根皆生尊重隨順忍可時究竟欣樂堅固信解自得安住令他安住勤修無著自在積集成勝志樂住如來境勢力增長悉得知見。

　　第二迴向行中二先仍前進修擬將迴向二以諸下正明行願今初亦二先總牒前後究竟下別顯修相文有十句前五修前即釋尊重等言謂一欣樂故尊重二信解故忍可三自隨順四今他順五總顯無著以該上四後五進修一積集勝進二志樂普賢無方德用三上入佛境四善根增勢五知見逾明。

　　以諸善根如是迴向所謂以無著無縛解脫心成就普賢身業以無著無縛解脫心清淨普賢語業以無著無縛解脫心圓滿普賢意業以無著無縛解脫心發起普賢廣大精進。

　　第二正明願行中義有十門文分為二第一廣顯其相二佛子菩薩摩訶薩以彼善根如是迴向所謂心無縛下總結多門前中分二先明眾生及菩提迴向後佛子菩薩摩訶薩以無著無縛解脫心迴向不分別下實際迴向前明廣大後顯甚深廣大迴向有六十一門甚深之內有二十門并前尊重進修復二十門總有百一門顯圓融無盡深廣無礙為大迴向就廣大六十一門廣顯普賢自在德用大分為二初之四門總顯餘皆別明今初前三成三業以下諸門不出三業故後一精進通䇿萬行故於中無著無縛解脫心是能迴之心成就普賢身業正是所向他皆倣此前諸善根即是所迴故以諸善根之言下流八十門內此一迴向不願成佛願成普賢者以普賢通於位前及以位後得道不捨因行窮盡生界利樂有情故願成普賢兼二迴向下別顯中一一門內皆攝法界自在德用或理或行或智或境或自行或化生或體或用或因或果或人或法皆各總攝一切法故不可相從(願成普賢者位後普賢是佛即向菩提等覺位前即向眾生)。

　　以無著無縛解脫心具足普賢無礙音聲陀羅尼門其聲廣大普徧十方以無著無縛解脫心具足普賢見一切佛陀羅尼門恒見十方一切諸佛以無著無縛解脫心成就解了一切音聲陀羅尼門同一切音說無量法以無著無縛解脫心成就普賢一切劫住陀羅尼門普於十方修菩薩行。

　　別科略分為二初二十三門顯普賢自分究竟即位中普賢後三十四門顯普賢勝進究竟即位後普賢二分無礙是普賢德前即因圓果滿後即得道不捨因行故二段中皆含因果今初分三初四成普賢總持德二有十二願成普賢自在力用三有七願願成普賢行然諸門德多約三業今初總持亦具三業初一語業總持二身業見佛三意業解了後一三業用之時處標名約時辨用就處文互顯耳。

　　以無著無縛解脫心成就普賢自在力於一眾生身中示修一切菩薩行盡未來劫常無間斷如一眾生身一切眾生身悉亦如是以無著無縛解脫心成就普賢自在力普入一切眾道場普現一切諸佛前修菩薩行以無著無縛解脫心成就普賢佛自在力於一門中示現經不可說不可說劫無有窮盡令一切眾生皆得悟入以無著無縛解脫心成就普賢佛自在力於種種門中示現經不可說不可說劫無有窮盡令一切眾生皆得悟入其身普現一切佛前以無著無縛解脫心成就普賢自在力念念中令不可說不可說眾生住十力智心無疲倦以無著無縛解脫心成就普賢自在力於一切眾生身中現一切佛自在神通令一切眾生住普賢行以無著無縛解脫心成就普賢自在力於一一眾生語言中作一切眾生語言令一切眾生一一皆住一切智地以無著無縛解脫心成就普賢自在力於一一眾生身中普容納一切眾生身令皆自謂成就佛身以無著無縛解脫心成就普賢自在力能以一華莊嚴一切十方世界。

　　第二力用中復二初九願一多攝入自在文有三業化時處等可知。

　　以無著無縛解脫心成就普賢自在力出大音聲普徧法界周聞一切諸佛國土攝受調伏一切眾生以無著無縛解脫心成就普賢自在力盡未來際不可說不可說劫於念念中悉能徧入一切世界以佛神力隨念莊嚴以無著無縛解脫心成就普賢自在力盡未來際所住之劫常能徧入一切世界示現成佛出興於世。

　　後三廣大自在可知。

　　以無著無縛解脫心成普賢行一光普照盡虛空界一切世界以無著無縛解脫心成普賢行得無量智慧具一切神通說種種法以無著無縛解脫心成普賢行入於如來盡一切劫不可測量神通智慧以無著無縛解脫心成普賢行住盡法界諸如來所以佛神力修習一切諸菩薩行身口意業曾無懈倦。

　　第三成普賢行中分二初四願成神通。

　　以無著無縛解脫心成普賢行不違於義不壞於法言詞清淨樂說無盡教化調伏一切眾生令其當得一切諸佛無上菩提以無著無縛解脫心修普賢行入一法門時放無量光照不思議一切法門如一法門一切法門皆亦如是通達無礙究竟當得一切智地以無著無縛解脫心住菩薩行於法自在到於普賢莊嚴彼岸於一一境界皆以一切智觀察悟入而一切智亦不窮盡。

　　二有三願願成四辯初一總具四辯次二別顯法義初法後義即顯果滿究竟。

　　以無著無縛解脫心始從此生盡未來際住普賢行常不休息得一切智悟不可說不可說真實法於法究竟無有迷惑以無著無縛解脫心修普賢業方便自在得法光明於諸菩薩所行之行照了無礙以無著無縛解脫心修普賢行得一切方便智知一切方便所謂無量方便不思議方便菩薩方便一切智方便一切菩薩調伏方便轉無量法輪方便不可說時方便說種種法方便無邊際無畏藏方便說一切法無餘方便。

　　第二始從此生下明勝進究竟而言因者乃果中之因於中分三初有九門攝法廣大自在德次有十五門相即相入重重德後有十門明微細容持甚深德初中分六初三願成智前一實智後二方便智初是照行方便後一照方便之方便。

　　以無著無縛解脫心住普賢行成就身業令一切眾生見者歡喜不生誹謗發菩提心永不退轉究竟清淨以無著無縛解脫心修普賢行得了一切眾生語言清淨智一切言詞具足莊嚴普應眾生皆令歡喜。

　　二有二願成利益不空三業。

　　以無著無縛解脫心住普賢行立殊勝志具清淨心得廣大神通廣大智慧普詣一切廣大世間廣大國土廣大眾生所說一切如來不可說廣大法廣大莊嚴圓滿藏。

　　三有一願廣大三業廣大眾生者具大心故。

　　以無著無縛解脫心成滿普賢迴向行願得一切佛清淨身清淨心清淨解攝佛功德住佛境界智印普照示現菩薩清淨之業善入一切差別句義示諸佛菩薩廣大自在為一切眾生現成正覺。

　　四一願成清淨三業。

　　以無著無縛解脫心勤修普賢諸根行願得聰利根調順根一切法自在根無盡根勤修一切善根根一切佛境界平等根受一切菩薩不退轉記大精進根了知一切佛法金剛界根一切如來智慧光照金剛𦦨根分別一切諸根自在根安立無量眾生於一切智根無邊廣大根一切圓滿根清淨無礙根。

　　五一願諸根三業別有十四根皆以勝用增上光顯義故立以根名初聰利等三根約眼等六兼五受根聰利者領覽敏疾故調順者內無剛強故自在者外境不牽故餘約信等五根初一信根信心無盡故亦兼命根次一進次一念唯念佛平等故次一定及精進以不退轉是定義故餘七皆慧(別有十四根者按經文數有十四義合二十二根如俱舍第十一明皆以勝用者彼論解根有二義此依薩婆多宗故彼論云最勝自在光顯名根由此總成根增上義解云根體勝故為最勝根用勝故名為自在體用雙彰名為光顯由有最勝自在光顯名為增上將增上義以釋根也論云此增上義誰望於誰釋曰謂二十二根望誰增上頌曰傳說五於四四根於二種五八染淨中各別為增上釋曰傳說五於四者眼等五根於其四事能為增上一莊嚴身二導養身三生識等四不共事釋曰初盲聾等非莊嚴故二眼見耳聞避險難故香味觸三是段食性能受用故三生識等等取心所四不共事眼唯見等言四根於二種者謂男女命意名為四根各於二種而得增上男女於二得增上者一有情異謂男女類別二分別異謂形相言音乳房等別命根二者一能續過去眾同分二能持現在眾同分意根二者一能續後有二自在隨行謂經云心能導世間即自在義心能徧攝受即隨行義如是一心法皆自在隨行言五八染淨中者五謂樂等五受八謂信等五根三無漏根謂五受順三毒染信等八根順清淨法隨生長故論次敘異說云了自境增上總立於六根（謂𤼵識了境根名增上）從身立二根女男性增上（同前分別）於同住雜染清淨增上故應知命五受信等立為根釋曰謂下二句由上二句得增上義故立以根名謂命根於同分住得增上等五受於染法得增上信等於煖頂位中伏諸煩惱引聖道故大同前解頌云未知當知根具知根亦爾於得後後道涅槃等增上釋曰言亦爾者類顯一一各能為根未知根是見道已知根是修道具知根是無學道未知於已知根道有增上用見道引修道故已知於具知道有增上用引無學故具知於涅槃有增上用由具知根心得解脫心若解脫方證涅槃故已知是未知之後具知是已知之後故言後後更有異說未知已知各於自道斷惑增上具知於現法樂住得增上已知根義正義所立二十二根經中略無男女二根餘皆具有兼五受根者頌云身不悅名苦（損惱義故）即此悅名樂（攝養義故）及三定心悅（謂第三禪五識無故無有身樂心悅名樂）餘處悅名喜（餘處謂初二禪及欲界處心悅名喜）心不悅名憂中捨二無別（中謂非苦非樂此處中故名為捨根捨在身心同無分別任運而生故雖通二身心二捨同一捨根耳）見修無學道依九立三根者釋曰九謂意喜樂捨信等五根若在見道依此九立未知當知根修道及無學亦依九立已知具知論云如是三名因何而立謂在見道有未曾知當知行轉故說彼名未知當知根解云即見道十五心八忍七智如苦法忍與疑得俱未知苦諦名未曾知後至智位必當知故名為未知當知根如苦忍既爾諸餘七忍亦然故忍總名未知當知中間七智雖能正知良由知諦未徧中間起故亦名未知當知故說彼在見道行者名未知當知又論云若在修道無未知當知但為斷除餘隨眠故即於彼境復數數知是故說彼名為已知釋曰從道類智已去乃至金剛喻定皆名修道若在修道上下八諦總故知竟無未曾知但為斷除迷事煩惱貪瞋癡慢四隨眠故於四諦境復數起智知名為已知又論云在無學道知己已知故名為知（此釋知也謂盡智無生智作知己已知之解故名為知）有此知者名為具知（此釋具義有此者成就義也約成釋具也）或習此知已成性者名為具知（此第二解約習釋具也）謂得盡智無生智故如實自知我徧知苦不復更知乃至廣說釋曰即以盡無生智為具知根體四諦之上各有盡無生義故云乃至論彼所有根名未知當知根等者此釋名謂彼未知等行者身中所有此根故名未知根等也餘如俱舍根品廣明信等五根前䟽已釋命根之義問明品說以不退轉者以精進言經文自有定但有義故以不退當之進謂進趣定謂不動故)金剛界根者義兼定慧金剛三昧即是定故金剛正智即是慧故界即是性智了心性名上定故亦即未知當知根現觀位中得不壞故(金剛界根者釋此一根䟽文有二一正釋二傍通今初有四一雙標定慧二金剛三昧下示定三金剛正智下示慧四界即是性釋於界言通定慧義智了心性者智了即慧契性不動是定然此根體通智通心二俱名根故第六廻向施心中云願一切眾生得萬字相莊嚴金剛界心心體性堅即金剛心智符心王同不可壞心智俱能壞惑壞惑亦即利義受金剛名金觀心性義含王所亦即未知者二傍通也金剛定慧即等妙覺今欲具三無漏根故以此當未知根未知根正在見道何有金剛之義故言現觀位中得不壞故現觀即見道諦現觀也現觀之義十地廣釋)金剛𦦨者𦦨通事理及能所故即已知根已成智故離世間品云如金剛根證知一切諸法性故即此界根又云金剛光𦦨根普照一切佛境界故佛境有二一所觀境通於事理二分齊境即能觀智亦得稱境(金剛燄下文中有二一正釋金剛𤼵燄金剛如燈𤼵燄如教故雙了事理言及能所者照境為所亦兼照於能觀智也即已知根者通照事理如修道中故二離世間下引證雙證前二根初證界根知法性故二又云金剛光燄根即證前燄根雙照之義先舉經後佛境有二下釋同一所知中已通事理二分齊境有能觀智故前釋云燄通事理及能所故後二具知根三無漏根具矣然心名根清淨心王於無分別智有所依增上義故二智名根即於後後道涅槃得增上故如前論釋大小乘說六入等殊三得成根義類相似故得引於俱舍文證人常了故)次三調化後二果圓惑淨即具知根也。

　　以無著無縛解脫心修普賢行得一切菩薩神力所謂無量廣大力神力無量自在智神力不動其身普現一切佛剎神力無礙不斷自在神力普攝一切佛剎置於一處神力一身徧滿一切佛剎神力無礙解脫遊戲神力無所作一念自在神力住無性無依神力一毛孔中次第安立不可說世界徧遊法界諸佛道場示諸眾生皆令得入大智慧門神力。

　　六一願神力三業文雖缺語義亦兼具。

　　以無著無縛解脫心入普賢門生菩薩行以目在智於一念頃普入無量諸佛國土一身容受無量佛剎獲能嚴淨佛國土智恒以智慧觀見無邊諸佛國土永不發起二乘之心以無著無縛解脫心修普賢方便行入智慧境界生如來家住菩薩道具足不可說不可說無量不思議殊勝心行無量願未曾休息了知三世一切法界以無著無縛解脫心成就普賢清淨法門於一毛端量處悉包容盡虛空徧法界不可說不可說一切國土皆使明見如一毛端量處徧法界虛空界一一毛端量處悉亦如是。

　　第二即入重重德中分六初三入普賢門一行門二智門三法門。

　　以無著無縛解脫心成就普賢深心方便於一念心中現一眾生不可說不可說劫念心如是乃至現一切眾生爾許劫念心以無著無縛解脫心入普賢迴向行方便地於一身中悉能包納盡法界不可說不可說身而眾生界無所增減如一身乃至周徧法界一切身悉亦如是以無著無縛解脫心成就普賢大願方便捨離一切想倒心倒見倒普入一切諸佛境界常見諸佛虛空界等清淨法身相好莊嚴神力自在常以妙音開示演說無礙無斷令其聞者如說受持於如來身了無所得。

　　二有三願成普賢方便一深心方便以契理深心故於一心能現多心二迴向方便一身悉包一切但向一身已向一切故云方便三大願方便以無得心入佛境故。

　　以無著無縛解脫心修普賢行住菩薩地於一念中入一切世界所謂入仰世界覆世界不可說不可說十方網一切處廣大世界以因多羅網分別方便普分別一切法界以種種世界入一世界以不可說不可說無量世界入一世界以一切法界所安立無量世界入一世界以一切虛空界所安立無量世界入一世界而亦不壞安立之相悉令明見。

　　三有二願入普賢位初一始入於地故能入剎無礙。

　　以無著無縛解脫心修習普賢菩薩行願得佛灌頂於一念中入方便地成滿安住眾行智寶悉能了知一切諸想所謂眾生想法想剎想方想佛想世想業想行想界想解想根想時想持想煩惱想清淨想成熟想見佛想轉法輪想聞法界了想調伏想無量想出離想種種地想無量地想菩薩了知想菩薩修習想菩薩三昧想菩薩三昧起想菩薩成想菩薩壞想菩薩歿想菩薩生想菩薩解脫想菩薩自在想菩薩住持想菩薩境界想劫成壞想明想暗想晝想夜想半月一月一時一歲變異想去想來想住想坐想睡想覺想如是等想於一念中悉能了知而離一切想無所分別斷一切障無所執著一切佛智充滿其心一切佛法長其善根與諸如來等同一身一切諸佛之所攝取離垢清淨一切佛法皆隨修學到於彼岸。

　　後一終成故得灌頂成智於中三初標能所知次所謂下列所知想有五十二其業行界解根等皆十力智所知如初會釋餘亦攝在其內持謂執持善惡地謂斷證分齊菩薩成者解行正命菩薩壞者戒見邪命餘皆可知(其業行界下䟽以十力攝五十二於文有二先知眾生後知菩薩前中有十七想眾生是總十力皆是化生事故餘即明十力所知初有五想皆處非處於佛法等相應為處不相應者名非處故二業力三行即禪定行四界力五解力六根力七時即宿住八持即徧趣行徧持善惡至諸趣故九煩惱下三想即漏盡力十見佛想即天眼智力想取其相皆了知故從法輪想下知菩薩亦不出十力所知恐繁不配)後如是等想下結能知德謂離四過失具五功德(謂離四過等者從一切佛智下即具五功德)。

　　以無著無縛解脫心為一切眾生修普賢行生大智寶於一一心中知無量心隨其依止隨其分別隨其種性隨其所作隨其業用隨其相狀隨其思覺種種不同靡不明見以無著無縛解脫心成就普賢大願智寶於一處中知於無量不可說處如於一處於一切處悉亦如是以無著無縛解脫心修習普賢行業智地於一業中能知無量不可說不可說業其業各以種種緣造明了知見如於一業於一切業悉亦如是以無著無縛解脫心修習普賢知諸法智於一法中知不可說不可說法於一切法中而知一法如是諸法各各差別無有障礙無違無著。

　　四有四願成普賢智一成行智無機不知以化眾生為其行故二大願智無處不知願徧化故三窮業智了因緣故四知法智知化法故。

　　以無著無縛解脫心住菩薩行得具普賢無礙耳根於一言音中知不可說不可說言音無量無邊種種差別而無所著如於一言音於一切言音悉亦如是以無著無縛解脫心修普賢智起普賢行住普賢地於一一法中演說不可說不可說法其法廣大種種差別教化攝受不可思議方便相應於無量時於一切時隨諸眾生所有欲解隨根隨時以佛音聲而為說法以一妙音令不可說道場眾會無量眾生皆悉歡喜一切如來所無量菩薩充滿法界立殊勝志生廣大見究竟了知一切諸行住普賢地隨所說法於念念中悉能證入一剎那頃增長無量不可說不可說大智慧聚盡未來劫如是演說於一切剎修習廣大虛空等行成就圓滿。

　　五有二願願成普賢聽說初耳無不聽次舌無不演。

　　以無著無縛解脫心修習普賢諸根行門成大行王於一一根中悉能了知無量諸根無量心樂不思議境界所生妙行。

　　六有一願成知根德一攝一切於中言大行王者以徧知根於化行自在故一根知一切根者有二義一約理融二約事別謂如一人有多乘根性一一乘中有無量品如聲聞中有信行法行等此二通有退思護住等上中下根隨於一品復有信等種種善根之異(如聲聞等此二通有退思護住者俱舍二十五云阿羅漢有六謂退至不動前五信解生總名時解脫後不時解脫從前見至生釋曰契經說有六阿羅漢一者退法謂遇少緣便退所得二者思法謂懼退失恒思自害三者護法謂於所得喜自防護四安住法無勝退緣雖不自護亦能不退無勝加行亦不增進五堪達法謂性堪能好修練根速達不動六不動法不為煩惱所退動故前五種性從無學位信解性生此五總名時解脫也以要待時方能入定及心解脫言待時者此有六種一得好衣二得好食三得好臥具四得好處五得好說法師六得好同學後不動性名不時解脫謂是利根以不待時便能入定及心解脫故從無學位見至性生釋曰論云從無學位信解生等者二十三論云第十六心隨三向住果名信解見至亦由鈍利別釋曰隨三向住果者隨三向人至住三果隨鈍利根得名不同若鈍根人名為信解若利根者名為見至前隨信行今名勝解謂由信故勝解相顯名為信解前隨法行今名見至謂由向見得至果見故名見至此二聖者信慧互增故標信解見至名別言謂由向見得至果見者以法行人見理情多故次前論云且依見道十五心位建立眾聖有差別者頌曰名隨信法行由根鈍利別具修惑斷一至五向初果斷次三向二離八地向三釋曰初二句明見道位中有二聖者謂根鈍者名隨信行彼於先時隨信他言而行義故若利根者名隨法行彼於先時由自披閱契經等法隨行義故此上二句下䟽更釋此中相承故具出之下四句即前二聖於見道位為三向釋曰梵行品已引取意不同今復引之謂於先時未以世道斷欲修惑名具修惑此為一人或有漏道斷於一品至於五品即為五人兼前六人至見道中名初果向趣預流果故若斷六七八品名為次三此有三人至見道中名向第二果也言難八地向三者謂斷欲界第九品為一人次四禪三空為七地名九品七九六十三兼前欲界一品故有八地為六十四人至見道中名第三果向故上總有七十三人皆在見道故見道中名為信行法行至第十六心去修道位中三果聖人名信解見至至羅漢位名時解脫不時解脫故如聲聞中有信行法行等此二通有退思護住等者信行至羅漢有前五見至至羅漢為不動等即等取堪達不動就前五中有上中下據法華中則不動羅漢亦有上中下三根聲聞悟不同故五百千二百亦稱下故況前見道之內有多種人亦是上中下也言隨於一品後有信等者如一下根亦具五根而於五中互有勝劣有人定增有慧增等故其根品多不同也今菩薩理觀深玄於一根中能都照耳)。

　　以無著無縛解脫心住普賢行大迴向心。

　　第三得色甚微細下十門明願得普賢微細知法以所知之事幽微故能知之智微細微細有二一準無性攝論以難知故二就經宗於一法中有一切法炳然齊現故如文云眾生業報微細等即約初義如在母胎等通於二義十門即為十段第一明世間法微細瑜伽云色微細性有三一損減微細性即㭊至極微二種類微細性謂如風等色中有色三心自在轉微細性即色無色界色如經說有天住一毛端量地處展轉無礙此三即難知微細也餘之難知類此各有異義文中分三初標得所依(一準無性者即第一論釋阿陀那識甚微細言論意云深揀世智細揀聲聞故論釋甚深云諸聲聞對難了知是故不為聲聞等開示此識彼不求微細一切智故釋曰本論雖但云細釋有微細之言辯公亦云此等並難知故衍法師云所知之事幽微故能知之智微細亦難知義也)。

　　得色甚微細智身甚微細智剎甚微細智劫甚微細智世甚微細智方甚微細智時甚微細智數甚微細智業報甚微細智清淨甚微細智。

　　次得色下列所得法。

大方廣佛華嚴經疏鈔會本第三十一之一

　　音釋

　　欣樂

　　(樂五教切)。

　　疲倦

　　(疲音皮勞乏也倦渠卷切懈也)。

　　誹謗

　　(誹敷尾切非議也謗補曠切訕也)。

　　逾

　　(雲俱切越也)。

　　倣

　　(妃兩切效也)。

　　數數

　　(生角切音朔頻頻也)。

　　㭊

　　(思積切音昔同析分也)。

大方廣佛華嚴經疏鈔會本第三十一之二　盟七

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　如是等一切甚微細於一念中悉能了知而心不恐怖心不迷惑不亂不散不濁不劣其心一緣心善寂定心善分別心善安住。

　　後如是等下結能知之德不怖甚深不迷理事亂謂錯謬散謂不專濁謂垢染劣無堪任今皆反此上明離過下顯成德一緣謂專注一境故不散善寂謂心境兩亡故不亂即定而知名善分別故不迷即照而止名善住故不怖此能知之德以在初門義通下九皆應爾知(一緣謂專注者釋曰此下成德翻上諸過而小不次一緣成上不散以善寂成上不亂以善分別成上不迷以善住成上不怯怖)。

　　以無著無縛解脫心住菩薩智修普賢行無有懈倦能知一切眾生趣甚微細眾生死甚微細眾生生甚微細眾生住甚微細眾生處甚微細眾生品類甚微細眾生境界甚微細眾生行甚微細眾生取甚微細眾生攀緣甚微細如是等一切甚微細於一念中悉能了知。

　　第二知眾生趣微細智住謂住壽餘並可知。

　　以無著無縛解脫心立深志樂修普賢行能知一切菩薩從初發心為一切眾生修菩薩行甚微細菩薩住處甚微細菩薩神通甚微細菩薩遊行無量佛剎甚微細菩薩法光明甚微細菩薩清淨眼甚微細菩薩成就殊勝心甚微細菩薩往詣一切如來道場眾會甚微細菩薩陀羅尼門智甚微細菩薩無量無畏地一切辯才藏演說甚微細菩薩無量三昧相甚微細菩薩見一切佛三昧智甚微細菩薩甚深三昧智甚微細菩薩大莊嚴三昧智甚微細菩薩法界三昧智甚微細菩薩大自在神通三昧智甚微細菩薩盡未來際廣大行住持三昧智甚微細菩薩出生無量差別三昧智甚微細菩薩出生一切諸佛前勤修供養恒不捨離三昧智甚微細菩薩修行一切甚深廣博無障無礙三昧智甚微細菩薩究竟一切智地住持行智地大神通地決定義地離翳三昧智甚微細如是等一切甚微細悉能了知。

　　第三知菩薩行德微細智列所得中有二十句前十別類後十同明三昧。

　　以無著無縛解脫心修普賢行。

　　第四知菩薩位德大用智於中三初標所修。

　　悉知一切菩薩安立智甚微細菩薩地甚微細菩薩無量行甚微細菩薩出生𢌞向甚微細菩薩得一切佛藏甚微細菩薩觀察智甚微細菩薩神通願力甚微細菩薩演說三昧甚微細菩薩自在方便甚微細菩薩印甚微細菩薩一生補處甚微細。

　　次悉知下列所得有四十一種初十一事位行成滿。

　　菩薩生兜率天甚微細菩薩住止天宮甚微細菩薩嚴淨佛國甚微細菩薩觀察人中甚微細菩薩放大光明甚微細菩薩種族殊勝甚微細菩薩道場眾會甚微細菩薩徧一切世界受生甚微細菩薩於一身示現一切身命終甚微細菩薩入母胎甚微細菩薩住母胎甚微細菩薩在母胎中自在示現一切法界道場眾會甚微細菩薩在母胎中示現一切佛神力甚微細菩薩示現誕生事甚微細菩薩師子遊行七步智甚微細菩薩示處王宮巧方便智甚微細菩薩出家修調伏行甚微細菩薩菩提樹下坐道場甚微細菩薩破魔軍眾成阿耨多羅三藐三菩提甚微細如來坐菩提座放大光明照十方界甚微細如來示現無量神變甚微細如來師子吼大涅槃甚微細如來調伏一切眾生而無所礙甚微細如來不思議自在力如金剛菩提心甚微細如來普護念一切世間境界甚微細如來普於一切世界施作佛事盡未來劫而無休息甚微細如來無礙神力周徧法界甚微細如來於盡虛空界一切世界普現成佛調伏眾生甚微細如來於一佛身現無量佛身甚微細如來於去來今三世中皆處道場自在智甚微細。

　　後生兜率下三十事明位滿大用現八相等其中有菩薩佛名因果之異皆是用中之事耳其微細之事離世間品及不思議法品廣明。

　　如是等一切微細悉能了知成就清淨普能示現一切世間於念念中增長智慧圓滿不退善巧方便修菩薩行無有休息成就普賢廻向之地具足一切如來功德永不厭捨菩薩所行出生菩薩現前境界無量方便皆悉清淨普欲安隱一切眾生修菩薩行成就菩薩大威德地得諸菩薩心之樂欲護金剛幢廻向之門出生法界諸功德藏常為諸佛之所護念入諸菩薩深妙法門演說一切真實之義於法善巧無所違失起大誓願不捨眾生於一念中盡知一切心非心地境界之藏於非心處示生於心遠離語言安住智慧同諸菩薩所行之行以自在力示成佛道盡未來際常無休息一切世間眾生劫數妄想言說之所建立神通願力悉能示現。

　　三如是下結能知德謂成普賢自在行德德亦名益此德通從諸智而生亦可別配恐厭繁文於中云心非心等者以識緣境名為心地以智了境名非心地識所了境通於善惡善唯有漏智所了境唯無漏善漏無漏境心能含之心即名藏故晉經云究竟了知思議不思議地諸功德藏言於非心處示生於心者即非心量之心量也由此故能離言語道安住智等故晉經云於不思議出生思議示諸法門離言語道上經云菩薩住是不思議於中思議不可盡入此不可思議處思與非思俱寂滅即斯義也以心與非心生滅真如非即離故不為此釋令人誤解謂使無情有心設令無情有心既云示生於理無失餘文可知(識所了境者無分別是智有分別是識故晉經下證成上義思議是心地不思議非地也此中心地不同心地法門於非心下於中有二初正釋二揀濫言即非心量之心量者此有二義若楞伽云非心為心量我說為心量者此拂迹入玄謂以非心量為遣心量若以非心量為是斯即心量二者不同上意謂非心量即不思議之心量者不礙心量故引第八迴向證之住不思議即非心量思議不可盡即之心量以二相即奪故有下半俱寂滅也以心與非心下引義證成不為此釋下第二揀濫人多誤解情作非情非情作情故下又縱云設言於非心處示生於心是非情為情者既言示生非真無情為有情矣)。

　　以無著無縛解脫心修普賢行。

　　第五知眾生界智其第二知眾生趣即十力中自業智境此知生界即是性異十力之中種種界智境故晉經云入眾生性微細也文中亦三初標德所依。

　　得一切眾生界甚微細智所謂眾生界分別甚微細智眾生界言說甚微細智眾生界執著甚微細智眾生界異類甚微細智眾生界同類甚微細智眾生界無量趣甚微細智眾生界不思議種種分別所作甚微細智眾生界無量雜染甚微細智眾生界無量清淨甚微細智。

　　次得一切下列所得智於中十句初總所謂下別別言眾生界分別等者亦可言眾生分別界等一分別者自性強思起邪見等二言說界者依邪師教名言熏習等三謂戒見等四五可知六欲求趣天有求趣靜慮邪梵行求趣無色無想各謂為涅槃故七謂諸行界諸求眾生行各異故隨一邪求有裸形等種種殊故八多貪瞋等雜染異故九聞一乘三乘無量乘等皆清淨故又染淨二句通前七句謂有染分別淨分別等又通有四義故甚深微細一顛倒即空故二理有真實故三緣成離念故四相入無羇故。

　　如是等一切眾生界境界甚微細於一念中能以智慧皆如實知廣攝眾生而為說法開示種種清淨法門令修菩薩廣大智慧化身無量見者歡喜以智日光照菩薩心令其開悟智慧自在。

　　三如是下結能知德業初結德後廣攝下明作業亦有通別思以配之。

　　以無著無縛解脫心為一切眾生於一切世界修普賢行得盡虛空界法界一切世界甚微細智。

　　第六知世界智文三初總標。

　　所謂小世界甚微細智大世界甚微細智雜染世界甚微細智清淨世界甚微細智無比世界甚微細智種種世界甚微細智廣世界甚微細智狹世界甚微細智無礙莊嚴世界甚微細智徧一切世界佛出現甚微細智徧一切世界說正法甚微細智徧一切世界普現身甚微細智徧一切世界放大光明甚微細智盡一切世界示現諸佛自在神通甚微細智盡一切世界以一音聲示一切音甚微細智入一切世界一切佛剎道場眾會甚微細智以一切法界佛剎作一佛剎甚微細智以一佛剎作一切法界佛剎甚微細智知一切世界如夢甚微細智知一切世界如像甚微細智知一切世界如幻甚微細智。

　　次所謂下別顯有二十一智初九直語器界次九明其受用其一多相作亦是菩薩受用後三正知無取著故。

　　如是了知出生一切菩薩之道入普賢行智慧神通具普賢觀修菩薩行常無休息得一切佛自在神變具無礙身住無依智於諸善法無所取著心之所行悉無所得於一切處起遠離想於菩薩行起淨修想於一切智無取著想以諸三昧而自莊嚴智慧隨順一切法界。

　　三如是下顯能知德於中亦有通別別可思之。

　　以無著無縛解脫心入普賢菩薩行門。

　　第七知法界智此顯即理之事法界故云一切法界即事之理復云不生等亦初標所修。

　　得無量法界甚微細智演說一切法界甚微細智入廣大法界甚微細智分別不思議法界甚微細智分別一切法界甚微細智一念徧一切法界甚微細智普入一切法界甚微細智知一切法界無所得甚微細智觀一切法界無所礙甚微細智知一切法界無有生甚微細智於一切法界現神變甚微細智。

　　次得無量下辨所得初句總餘十別。

　　如是等一切法界甚微細以廣大智皆如實知於法自在示普賢行令諸眾生皆悉滿足不捨於義不著於法出生平等無礙之智知無礙本不住一切法不壞諸法性如實無染猶若虛空隨順世間起於言說開真實義示寂滅性於一切境無依無住無有分別明見法界廣大安立了諸世間及一切法平等無二離一切著。

　　後如是下結能知之德唯就通說於中初標二利滿足後不捨下釋成滿義普賢行滿不出二種一證道二化道初離二邊顯證道滿不捨於義此離空邊不著於法此離有邊故得平等無礙之智言知無礙本即是所證次不住下雙照二諦明化道滿可知。

　　以無著無縛解脫心修普賢行生諸劫甚微細智。

　　第八知入劫智初標。

　　所謂以不可說劫為一念甚微細智以一念為不可說劫甚微細智以阿僧祇劫入一劫甚微細智以一劫入阿僧祇劫甚微細智以長劫入短劫甚微細智以短劫入長劫甚微細智入有佛劫無佛劫甚微細智知一切劫數甚微細智知一切劫非劫甚微細智一念中見三世一切劫甚微細智。

　　次所謂下列。

　　如是等一切諸劫甚微細以如來智於一念中皆如實知得諸菩薩圓滿行王心入普賢行心離一切分別異道戲論心發大願無懈息心普見無量世界網無量諸佛充滿心於諸佛善根諸菩薩行能聞持心於安慰一切眾生廣大行聞已不忘心能於一切劫現佛出世心於一一世界盡未來際行不動行無休息心於一切世界中以如來身業充滿菩薩身心。

　　後如是等下結能知德亦是益相先結後益可知。

　　以無著無縛解脫心修普賢行成不退轉得一切法甚微細智。

　　第九知法智初標。

　　所謂甚深法甚微細智廣大法甚微細智種種法甚微細智莊嚴法甚微細智一切法無有量甚微細智一切法入一法甚微細智一法入一切法甚微細智一切法入非法甚微細智無法中安立一切法而不相違甚微細智入一切佛法方便無有餘甚微細智。

　　次所謂下列文有十句義有四重一法體具德二一切入一等明法用即入三入非法等明理事相即亦有無相即以非法有三義一非善法故二非即是無如兔角等三非即是理今是後二次云無法亦即非法晉本名非今譯以非通二義故互明之依第二義則法本自無因緣生諸故云安立若依第三則從無住本立一切法故不相違四入方便無餘是體用善巧(今譯等者一非法是不善二是無法今言無法則非不善但有無義無義自有二意依第二義者是上非即無物則法本自無因緣生諸者全是仁王下卷經然有二義一本來自空從緣生故則同第三義若準唯識等從無至有曰生自有還無稱滅則法本從無因緣生諸今依第二義異第三亦復彼經須彌巨海俱為灰颺二儀尚殞國有何常生必滅義若依第三者無住即實相異名)。

　　如是等一切世界一切言說所安立法諸微細智與彼同等其智無礙皆如實知得入無邊法界心於一一法界深心堅住成無礙行以一切智充滿諸根入諸佛智正念方便成就諸佛廣大功德徧滿法界普入一切諸如來身現諸菩薩所有身業隨順一切世界言詞演說於法得一切佛神力所加智慧意業出生無量善巧方便分別諸法薩婆若智。

　　後如是下結德可知。

　　以無著無縛解脫心修普賢行出生一切甚微細智。

　　第十得總知一切盡無餘微細智故晉經十句皆有無餘之言文中分四初總標。

　　所謂知一切剎甚微細智知一切眾生甚微細智知一切法果報甚微細智知一切眾生心甚微細智知一切說法時甚微細智知一切法界甚微細智知一切盡虛空界三世甚微細智知一切語言道甚微細智知一切世間行甚微細智知一切出世行甚微細智。

　　二所謂下別列即牒前十門名或小變次或不等會意皆同(名或小異者今當會之一剎即第六世界二眾生即第二眾生趣三一坏法果報即第九法四眾生心即第五眾生界五一切說法時即第八入劫六法界即第七法界七盡虛空界一切三世亦屬第八入劫八語言道即第四菩薩位德位但假名故九世間行即第一世間法十出世間行即第三菩薩行德甚微細十句結於九門故一重明而劫即長時三世即短時耳)。

　　乃至知一切如來道一切菩薩道一切眾生道甚微細智修菩薩行住普賢道若文若義皆如實知。

　　三乃至下結所不說。

　　生如影智生如夢智生如幻智生如響智生如化智生如空智生寂滅智生一切法界智生無所依智生一切佛法智。

　　四生如影下顯知之德亦有通別通從前生別則次第對前十句一外剎是心之影像故今能知剎則知影像二眾生想現故云如夢三者果報緣生故如幻四心性寂然緣感成異故云如響五說時如化六即空界七言語本寂八即法界九世間無依十出世間行即是佛法。

　　佛子菩薩摩訶薩以無著無縛解脫心廻向不分別若世間若世間法不分別若菩提若菩提薩埵不分別若菩薩行若出離道不分別若佛若一切佛法不分別若調伏眾生若不調伏眾生不分別若善根若廻向不分別若自若他不分別若施物若受施者不分別若菩薩行若等正覺不分別若法若智。

　　第二迴向實際文有十對初假實對二即人法求菩提故名菩提薩埵三即體用亦名能所梁攝論云於分別依他起性不見所行行及能行道即此義也謂證智能行則出離故第九因果等正覺者約人契法異前菩提三中雖有菩薩行意取所行此約為因故不重也十法即教法教智相對餘並可知。

　　佛子菩薩摩訶薩以彼善根如是廻向所謂心無著無縛解脫身無著無縛解脫口無著無縛解脫業無著無縛解脫報無著無縛解脫世間無著無縛解脫佛剎無著無縛解脫眾生無著無縛解脫法無著無縛解脫智無著無縛解脫。

　　第二佛子下總結多門由心無縛令身等皆無縛著也。

　　菩薩摩訶薩如是廻向時如三世諸佛為菩薩時所修廻向而行廻向學過去諸佛廻向成未來諸佛廻向住現在諸佛廻向安住過去諸佛廻向道不捨未來諸佛廻向道隨順現在諸佛廻向道勤修過去諸佛教成就未來諸佛教了知現在諸佛教滿足過去諸佛平等成就未來諸佛平等安住現在諸佛平等行過去諸佛境界住未來諸佛境界等現在諸佛境界得三世一切諸佛善根具三世一切諸佛種性住三世一切諸佛所行順三世一切諸佛境界。

　　第三菩薩下行成利益初牒後顯顯有十句初總餘別別中一廻向者正起修行二道者常遊法徑三廻向教四平等智五所緣境六功行絕修是佛善根七了見本源成如來性八無礙悲智是佛所行如出現品九無盡體用是分齊境。

　　佛子是為菩薩摩訶薩第九無著無縛解脫心廻向。

　　第三結名從初廣說故有心言。

　　菩薩摩訶薩住此廻向時一切金剛輪圍山所不能壞於一切眾生中色相第一無能及者悉能摧破諸魔邪業普現十方一切世界修菩薩行為欲開悟一切眾生以善方便說諸佛法得大智慧於諸佛法心無迷惑在在生處若行若住常得值遇不壞眷屬三世諸佛所說正法以清淨念悉能受持盡未來劫修菩薩行常不休息無所依著普賢行願增長具足得一切智施作佛事成就菩薩自在神通。

　　第二位果成三種果一現成果於中先自利後為欲下利他二在在下成當得果初自利後盡未來下兼於自他三普賢下明終成果因果無礙。

　　爾時金剛幢菩薩承佛神力普觀十方而說頌言。

　　普於十方無等尊未曾一起輕慢心隨其所修功德業亦復恭敬生尊重。

　　所修一切諸功德不為自己及他人恒以最上信解心利益眾生故廻向。

　　未嘗暫起高慢心亦復不生下劣意如來所有身等業彼悉請問勤修習。

　　第二應頌五十一偈分二先頌位行後二位果前中三初三頌所廻善根二所修下四十四頌頌廻向行三過去下二頌頌行成利益今初云不為自己等者照理大智無私自他同體大悲利益廻向。

　　所修種種諸善根悉為利益諸含識安住深心廣大解廻向人尊功德位。

　　二頌廻向中但頌廣大略不頌甚深以徧在廣大中故文二初一偈頌普賢自分究竟。

　　世間所有無量別種種善巧奇特事麤細廣大及甚深靡不修行皆了達。

　　世間所有種種身以身平等入其中於此修行得了悟慧門成就無退轉。

　　世間國土無量種微細廣大仰覆別菩薩能以智慧門一毛孔中無不見。

　　餘頌勝進究竟於中前長行有三一攝法廣大德二即入重重德三微細容持德今通頌之但顯微細於中分十第一有三偈頌世間微細智。

　　眾生心行無有量能令平等入一心以智慧門悉開悟於所修行不退轉。

　　二一偈頌眾生趣趣由行別故。

　　眾生諸根及欲樂上中下品各不同一切甚深難可知隨其本性悉能了。

　　眾生所有種種業上中下品各差別菩薩深入如來力以智慧門普明見。

　　三有二偈超頌第五眾生界界即根性故。

　　不可思議無量劫能令平等入一念如是見已徧十方所行一切清淨業。

　　過去未來及現在亦知其相各不同而亦不違平等理是則大心明達行。

　　世間眾生行不同或顯或隱無量種菩薩悉知差別相亦知其相皆無相。

　　四有三偈頌第三菩薩行德菩薩亦受眾生之稱神通等行名顯三昧等行名隱餘義細詳。

　　十方世界一切佛所現自在神通力廣大難可得思議菩薩悉能分別知。

　　五十方下二十七偈頌第四位德大用於中三初一總。

　　一切世界兜率中自然覺悟人師子功德廣大淨無等如其體相悉能見。

　　或現降神處母胎無量自在大神變成佛說法示滅度普徧世間無暫已。

　　人中師子初生時一切勝智悉承奉諸天帝釋梵王等靡不恭敬而瞻侍。

　　十方一切無有餘無量無邊法界中無始無末無遐邇示現如來自在力。

　　人中尊導現生已遊行諸方各七步欲以妙法悟羣生是故如來普觀察。

　　見諸眾生沉欲海盲闇愚癡之所覆人中自在現微笑念當救彼三有苦。

　　大師子吼出妙音我為世間第一尊應然明淨智慧燈滅彼生死愚癡闇。

　　人師子王出世時普放無量大光明令諸惡道皆休息永滅世間眾苦難。

　　或時示現處王宮或現捨家修學道為欲饒益眾生故示其如是自在力。

　　如來始坐道場時一切大地皆動搖十方世界悉蒙光六趣眾生咸離苦。

　　震動一切魔宮殿開悟十方眾生心昔曾受化及修行皆使了知真實義。

　　十方所有諸國土悉入毛孔無有餘一切毛孔剎無邊於彼普現神通力。

　　一切諸佛所開演無量方便皆隨悟設諸如來所不說亦能解了勤修習。

　　徧滿三千大千界一切魔軍興𨷖諍所作無量種種惡無礙智門能悉滅。

　　如來或在諸佛剎或復現處諸天宮或在梵宮而現身菩薩悉見無障礙。

　　佛現無量種種身轉於清淨妙法輪乃至三世一切劫求其邊際不可得。

　　寶座高廣最無等徧滿十方無量界種種妙相而莊嚴佛處其上難思議。

　　諸佛子眾共圍繞盡於法界悉周徧開示菩提無量行一切最勝所由道。

　　諸佛隨宜所作業無量無邊等法界智者能以一方便一切了知無不盡。

　　諸佛自在神通力示現一切種種身或現諸趣無量生或現婇女眾圍繞。

　　或於無量諸世界示現出家成佛道乃至最後般涅槃分布其身起塔廟。

　　如是種種無邊行導師演說佛所住世尊所有大功德誓願修行悉令盡。

　　以彼善根廻向時住於如是方便法如是修習菩提行其心畢竟無厭怠。

　　次二十三別頌因果八相等。

　　如來所有大神通及以無邊勝功德乃至世間諸智行一切悉知無不盡。

　　如是一切人中主隨其所有諸境界於一念中皆了悟而亦不捨菩提行。

　　諸佛所有微細行及一切剎種種法於彼悉能隨順知究竟廻向到彼岸。

　　後三頌能知之德。

　　有數無數一切劫菩薩了知即一念於此善入菩提行常勤修習不退轉。

　　六有數下一偈頌第八知劫智。

　　十方所有無量剎或有雜染或清淨及彼一切諸如來菩薩悉能分別知。

　　七一偈頌第六世界智。

　　於念念中悉明見不可思議無量劫如是三世無有餘具足修治菩薩行。

　　於一切心平等入入一切法亦平等盡空佛剎斯亦然彼最勝行悉了知。

　　八二偈頌第七法界智。

　　出生眾生及諸法所有種種諸智慧菩薩神力亦復然如是一切無窮盡。

　　九一偈頌第九知法智以法與法界性相互舉前分二門義必相通偈居一處。

　　諸微細智各差別菩薩盡攝無有餘同相異相悉善知如是修行廣大行。

　　十方無量諸佛剎其中眾生各無量趣生族類種種殊住行力已悉能知。

　　十有二偈頌一切法智。

　　過去未來現在世所有一切諸導師若人知此而廻向則與彼佛行平等。

　　若人能修此廻向則為學佛所行道當得一切佛功德及以一切佛智慧。

　　一切世間莫能壞一切所學皆成就常能憶念一切佛常見一切世間燈。

　　菩薩勝行不可量諸功德法亦如是已住如來無上行悉知諸佛自在力。

　　成益位果二段可知。

大方廣佛華嚴經疏鈔會本第三十一之二

　　音釋

　　翳

　　(於計切)。

　　狹

　　(侯夾切隘也)。

　　薩婆若

　　(梵語也此云一切智若爾者切)。

　　羇

　　(堅溪切音雞繫也)。

　　薩埵

　　(梵語也此云成眾生謂用佛道成就眾生也埵音朵)。

　　摧

　　(昨回切折也)。

　　劣

　　(力輟切鄙也)。

　　盲闇

　　(盲武庚切目無童子也闇烏紺切不明也)。

　　𨷖諍

　　(闘都豆切競也諍側耕切訟也)。

　　厭怠

　　(厭於𧰟切足也怠徒耐切情也)。

　　颺

　　(餘亮切風飛物也)。

　　殞

　　(羽敏切墜也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第三十二之一　盟八

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子云何為菩薩摩訶薩等法界無量廻向。

　　第十等法界無量廻向於長行中先位行後位果前中亦三初牒名徵起次依徵廣釋後依釋結名今初謂稱法界起大用故然等者入義故本分中名入法界法界無量即是所入何法能入略有其四一所迴行法謂法施之行稱法界施故二所行行體廣大無邊故三能迴之智四所向之德謂以稱法界之大智迴等法界之善根向同法界之大用成法界之行體此則位滿至極故標法界之名當法受稱等何法界此通四義一等理法界故經云如法界一性如法界自性清淨善根迴向亦復如是其文非一二等事法界經云欲見等法界無量諸佛調伏等法界無量眾生或願起等法界無量行或願成等法界無量德或願得等法界無量果皆即理之事也三等理事無礙法界經云願一切眾生作修行無相道法師以諸妙相而自莊嚴則相無相無礙皆其類也四等事事無礙法界故經云一佛剎中現一切佛剎等然其四事全等四種法界融而無二故此能等即是所等非有二物而可依之故上稱入入無所入本業但云法界無等入言即斯意也彼釋云覺一切法第一義諦中道無相一切法皆一相照故第一中道即是所入皆一相照即是能入此二無二即是法界故不可但以事法界為名(故不可下結彈古人即刊定云等是能等迴向行法界無量是所等事謂盡十方虛空所攝事法界無可限量今迴法施等善根令成無漏體德及用顯彼數量等彼數量等彼事法界故故令彈之所等有二安局事耶)言無量者亦有二義一無分量即理法界二無數量即事法界前迴向明依體起用此明體用無礙圓極自在即以法施及諸相應普賢自在大善巧德為其位體。

　　佛子此菩薩摩訶薩以離垢繒而繫其頂住法師位。

　　第二佛子已下依徵廣釋文分為三初明所迴善根二以此善根下攝將迴向三佛子菩薩摩訶薩如是迴向時安住下迴向成德初中二先明行依身位第二廣行下依位起行今初如第十地得離垢三昧受智職位內得此定灌心首故外示表彰白繒繫頂法從喻稱名離垢繒但有此相知得彼定表位成滿方能雲雨說法以益群生名法師位然斯位滿總有五重一約信滿如賢首品說便得灌頂而升位等二約解滿如灌頂住及海幢處說三約行滿如第十行入因陀羅網法界等四善巧願滿如此位辨五約證滿如十地說此五重內隨一成處必具理行內相應故皆名位滿然信解等殊故不相濫若約圓融但一位滿即因究竟更不待餘又若得一即得餘位總一法界受職之位隨門差別五位不同法體融通全攝無礙不同餘教。

　　廣行法施起大慈悲安立眾生於菩提心常行饒益無有休息以菩提心長養善根為諸眾生作調御師示諸眾生一切智道為諸眾生作法藏日善根光明普照一切於諸眾生其心平等修諸善行無有休息心淨無染智慧自在不捨一切善根道業作諸眾生大智商主普令得入安隱正道為諸眾生而作導首令修一切善根法行為諸眾生作不可壞堅固善友令其善根增長成就。

　　二依位起行中二先明起行後佛子下顯其行成又前即利他後明自利又前明自分後顯勝進今初十一句初總餘別別謂慈等皆是法施夫法施者生解之妙方起行之根本入聖道之階漸越苦海之津梁古德云此經中託人以弘道多歎法師之勝德寄行以表法每引普賢為末篇故知法施之功過財施之難喻(夫法施者亦古德意然各二句今各舉一彼云一則發之以智慧為生解之妙方二則化之以多人作津濟之弘躅三則為起行之根本實𠋣仗之良詮四則為入聖之階漸標引道之要津䟽畧以摘其語用故不指古人下引則全是)於中十句一慈悲安物於菩提心二益物無息上二即廣大心三大心長善揀非餘為四究竟調御御以佛道上二即第一心五法日普照六等勸修善晉經云欲使眾生修諸善根上二即常心常愛眾生同於己故名為平等七心淨無礙即不顛倒心顛倒有二一心染能所之化今不生於化其化大焉名智自在二見無能所便趣寂滅今不捨善業無滯事理八示果寶渚故云商主安隱正道俱通因果果即涅槃菩提因即八正萬行九導以萬行之因上二即作義利亦第一心也十增長不壞為護念也初令發心終令成就有始有卒其唯聖人然廣等四心般若雖當發心住中位位皆用(今不生於化者即金剛三昧經云若化眾生無生於化不生無化其化大焉上兩句遮過下兩句成德今但要成德耳八示果寶渚者即法華化城喻品云譬如五百由旬險難惡道曠絕無人怖畏之處若有多眾欲過此道至珍寶處有一導師聰慧明達善知險道通塞之相將導眾人欲過此難釋曰五百由旬眾釋云云今依生公三界途阻二乘路險此五百是菩薩惡道甚難過也眾人即發菩提心欲求佛智以為寶渚如來以况導師故下經云我亦復如是為一切導師既知是息已引入於佛慧佛慧即寶亦喻涅槃於理無失以會相門菩提涅槃無二體故故䟽雙合果道即菩提涅槃有始有卒者即論語第十以世人靡不有初解克有終唯聖人能有始終耳亦由乾卦知進退存亡而不失其正者其唯聖人乎然廣等四心下解妨可知四心已見第八廻向)。

　　佛子此菩薩摩訶薩以法施為首發生一切清淨白法攝受趣向一切智心殊勝願力究竟堅固成就增益具大威德依善知識心無謟誑思惟觀察一切智門無邊境界。

　　第二行成中二初牒前晉經云菩薩行法施等一切善法後攝受下正顯成相文顯可知。

　　以此善根如是廻向願得修習成就增長廣大無礙一切境界。

　　第二攝將廻向文小異前諸段通下總有二十一門若通將上十句法施善根共成諸段理無間然今且分三初九門別對十一句善根以明迴向即自分迴向次四門通顯迴向之意三有八門更以異門別明迴向即勝進迴向今初即為九段第一願聞法見佛修二利行對前二句於中二初一願總明餘皆別顯今初初句牒前起後願得已下正顯願辭一切境者文局初段義總該於二十一段迴向皆一切境此一切境廣大如法界理事事事皆無障礙如此之境皆得增長成就。

　　願得於佛正教之中乃至聽聞一句一偈受持演說。

　　後別顯中二初願聞法受持即成上文廣行法施之義。

　　願得憶念與法界等無量無邊一切世界去來現在一切諸佛既憶念已修菩薩行。

　　二願念佛修行成上饒益無休於中亦二初正明念佛之行。

　　又願以此念佛善根為一眾生於一世界盡未來劫修菩薩行如於一世界盡法界虛空界一切世界皆亦如是如為一眾生為一切眾生亦復如是以善方便一一皆為盡未來劫大誓莊嚴終無離佛善知識想常見諸佛現在其前無有一佛出興於世不得親近。

　　次又願下迴念佛善成二利行於中亦二先總為一切徧於時處修菩薩行。

　　一切諸佛及諸菩薩所讚所說清淨梵行誓願修行悉令圓滿。

　　後一切諸佛下別明修行梵行為萬行之本故偏明之於中三初總舉所願二所謂下列所修之行三佛子下通難釋成。

　　所謂不破梵行不缺梵行不雜梵行無玷梵行無失梵行無能蔽梵行佛所讚梵行無所依梵行無所得梵行增益菩薩清淨梵行三世諸佛所行梵行無礙梵行無著梵行無諍梵行無滅梵行安住梵行無比梵行無動梵行無亂梵行無恚梵行。

　　二中有二十梵行與智論所列十戒多同所謂不缺不破不穿不雜隨道無著智所讚自在隨定具足(二中文有二十梵行下䟽文有四初列十戒)通用性戒而為根本(二通用下出體)今開為二十一不破在初者謂持四重十重若犯此者猶破器無用故二不缺者謂持僧殘殘如器缺猶可修補三持方便若念破戒事染心共語聞環釧聲皆名為雜四持波逸提如白珪之玷雖則可磨亦不為也五定心相應乃至吉羅亦不誤失六緣不能壞上三皆不穿戒穿如漏器不堪受道前六皆律儀七即智所讚謂事理無違契聖心故八不依名利果報九不得能持所持由有此二雖秉御自他於世間中得自在也次三皆隨道戒十揀小道十一顯是佛行十二兼能通達非道故云無礙皆隨中道也十三無著即見真成聖次四即具足戒謂觀中道具事理故一事理無違二順理而行則常不滅三心能詣理四對餘超勝無動已下皆隨定戒謂隨首楞嚴定不起滅定現諸威儀雖示十法界像無戒不行而寂然不動順境不能亂違境而無恚(三今開下釋文望智論文開為二十若望經文束為十戒皆用智論釋十戒文以會今經八九即自在戒十三即無著戒餘文可知)又安住無比即住大慈悲無動無亂即捨心常現無恚即喜是四等心亦名梵行(四又安住下收為四等)。

　　佛子菩薩摩訶薩若能為己修行如是清淨梵行則能普為一切眾生令一切眾生皆得安住令一切眾生皆得開曉令一切眾生皆得成就令一切眾生皆得清淨令一切眾生皆得無垢令一切眾生皆得照明令一切眾生離諸塵染令一切眾生無諸障翳令一切眾生離諸熱惱令一切眾生離諸纏縛令一切眾生永離諸惡令一切眾生無諸惱害畢竟清淨。

　　第三通難釋成者有伏難云菩薩期心先人後己今先自行豈不相違故下釋云但自修行便能益物此亦成上安立眾生於菩提心及以菩提心長養善根文中分二初正明二重徵釋今初先總明後令一切下別顯有十二句總顯持犯前六明有持德安住者通住諸戒二開曉者明閑持犯三善行四惡止五心無垢六智能照後六明無犯過一不起心過故無塵染二不犯身口故無業報障照明開曉不翳於理三由不犯則二世清涼四離無慙及悔纏所縛五離惡因惡果六不自惱惱他成波羅蜜。

　　何以故菩薩摩訶薩自於梵行不能清淨不能令他而得清淨自於梵行而有退轉不能令他無有退轉自於梵行而有失壞不能令他無有失壞自於梵行而有遠離不能令他常不遠離自於梵行而有懈怠不能令他不生懈怠自於梵行不生信解不能令他心生信解自於梵行而不安住不能令他而得安住自於梵行而不證入不能令他心得證入自於梵行而有放捨不能令他恒不放捨自於梵行而有散動不能令他心不散動。

　　二徵釋中二初正徵反釋後重徵順釋今初徵意云自他行異如何自行便是為他釋意云自身不正其令不從故上自行便為為物淨名云若自有縛能解彼縛無有是處攝論云若自住邪行設欲正他非是人終不能制止他過失文有十句例上可知(攝論云等即梁論第七引契經說若無性攝論當第五句小異云如契經言若自住邪行便受他譏謗是人終不能制止他過失又云若懷瞋分誨他所犯以非利益非方便故言不威肅他轉違背起諸邪行如有頌云慈憐如一子誨舉他所犯決定令受持後不復當犯)。

　　何以故菩薩摩訶薩住無倒行說無倒法所言誠實如說修行淨身口意離諸雜染住無礙行滅一切障菩薩摩訶薩自得淨心為他演說清淨心法自修和忍以諸善根調伏其心令他和忍以諸善根調伏其心自離疑悔亦令他人永離疑悔自得淨信亦令他得不壞淨信自住正法亦令眾生安住正法。

　　二重徵意云石雖不利而能利刀自雖不行何妨化物今云不能益者其故何耶釋意云若自犯教他便成顛倒菩薩無倒必言行相符故要如說而行方能如行而說。

　　文中先總明後菩薩下別顯初門竟。

　　佛子菩薩摩訶薩復以法施所生善根如是廻向。

　　第二復次願得法廣演以益自他亦成上文為調御師示一切智道文分為三初牒前起後次所謂下正明三是為下總結。

　　所謂願我獲得一切諸佛無盡法門普為眾生分別解說皆令歡喜心得滿足摧滅一切外道異論。

　　二中二願初一願總明得法文有四節一得法二解說三益機四摧滅下成自德。

　　願我能為一切眾生演說三世諸佛法海。

　　二一願別明演法釋前四段故晉經異論之下無願我之言文分為五初總明。

　　於一一法生起一一法義理一一法名言一一法安立一一法解說一一法顯示一一法門戶一一法悟入一一法觀察一一法分位悉得無邊無盡法藏。

　　二於一一下明得法。

　　獲無所畏具四辯才廣為眾生分別解說窮未來際而無有盡。

　　三獲無所畏下能演。

　　為欲令一切眾生立勝志願出生無礙無謬失辯為欲令一切眾生皆生歡喜為欲令一切眾生成就一切淨法光明隨其類音演說無斷為欲令一切眾生深信歡喜住一切智辯了諸法俾無迷惑。

　　四為欲令下明所為機並可知。

　　作是念言我當普於一切世界為諸眾生精勤修習得徧法界無量自在身得徧法界無量廣大心具等法界無量清淨音聲現等法界無量眾會道塲修等法界無量菩薩業得等法界無量菩薩住證等法界無量菩薩平等學等法界無量菩薩法住等法界無量菩薩行入等法界無量菩薩廻向。

　　五作是念言下自修成德即為物勤修自成己德成十種德初二云徧徧於事理餘八云等兼等無礙影略其文其中云住者即聖天梵等。

　　是為菩薩摩訶薩以諸善根而為廻向為令眾生悉得成就一切智故。

　　第三總結中上成自德亦為攝生故復重云為令眾生成一切智。

　　佛子菩薩摩訶薩復以善根如是廻向所謂為欲見等法界無量諸佛調伏等法界無量眾生住持等法界無量佛剎證等法界無量菩薩智獲等法界無量無所畏成等法界無量諸菩薩陀羅尼得等法界無量諸菩薩不思議住具等法界無量功德滿等法界無量利益眾生善根。

　　第三復次願得二利行圓成上作法藏日獲智見佛等皆普照故文中二先通二利。

　　又願以此善根故令我得福德平等智慧平等力平等無畏平等清淨平等自在平等正覺平等說法平等義平等決定平等一切神通平等如是等法皆悉圓滿如我所得願一切眾生亦如是得如我無異。

　　後又願下別明二利即成上文於諸眾生其心平等初以自等於理後如我所得下令物等自。

　　佛子菩薩摩訶薩復以善根如是廻向所謂如法界無量善根廻向亦復如是所得智慧終無有量如法界無邊善根廻向亦復如是見一切佛無有其邊如法界無限善根廻向亦復如是詣諸佛剎無有齊限如法界無際善根廻向亦復如是於一切世界修菩薩行無有涯際如法界無斷善根廻向亦復如是住一切智永不斷絕如法界一性善根廻向亦復如是與一切眾生同一智性如法界自性清淨善根廻向亦復如是令一切眾生究竟清淨如法界隨順善根廻向亦復如是令一切眾生悉皆隨順普賢行願如法界莊嚴善根廻向亦復如是令一切眾生以普賢行而為莊嚴如法界不可失壞善根廻向亦復如是令諸菩薩永不失壞諸清淨行。

　　第四復次願行稱法界成上心淨無染及智慧自在以動合法界故無所染是以末云永不失壞諸清淨行此章多同理法界也如智因理發故同法界餘皆準之即向實際意也。

　　佛子菩薩摩訶薩復以此善根如是廻向所謂願以此善根承事一切諸佛菩薩皆令歡喜願以此善根速得趣入一切智性願以此善根徧一切處修一切智願以此善根令一切眾生常得徃覲一切諸佛願以此善根令一切眾生常見諸佛能作佛事願以此善根令一切眾生恒得見佛不於佛事生怠慢心願以此善根令一切眾生常得見佛心善清淨無有退轉願以此善根令一切眾生常得見佛心善解了願以此善根令一切眾生常得見佛不生執著願以此善根令一切眾生常得見佛了達無礙願以此善根令一切眾生常得見佛成普賢行願以此善根令一切眾生常見諸佛現在其前無時暫捨願以此善根令一切眾生常見諸佛出生菩薩無量諸力願以此善根令一切眾生常見諸佛於一切法永不忘失。

　　第五復次有十四願願得見佛解法成上大智商主初三自成智性是商主德餘為眾生是商主事。

　　佛子菩薩摩訶薩又以諸善根如是廻向所謂如法界無起性廻向如法界根本性廻向如法界自體性廻向如法界無依性廻向如法界無忘失性廻向如法界空無性廻向如法界寂靜性廻向如法界無處所性廻向如法界無遷動性廻向如法界無差別性廻向。

　　第六復次願解法界即理法界豈以此文而名隨相然此中云如晉經云解解契於理故名為如即是成前安隱正道文有十句一不隨緣變二不守自性故為法本三如亦復如是其自體故晉經中名為如如四非是能依五不暫離如六隨緣無性即是如性七無性亦無本來寂靜八無二性離能所故九不隨三世十一味平等。

　　佛子菩薩摩訶薩復以法施所有宣示所有開悟及因此起一切善根如是廻向所謂願一切眾生成菩薩法師常為諸佛之所護念願一切眾生作無上法師方便安立一切眾生於一切智願一切眾生作無屈法師一切問難莫能窮盡願一切眾生作無礙法師得一切法無礙光明願一切眾生作智藏法師能善巧說一切佛法願一切眾生成諸如來自在法師善能分別如來智慧願一切眾生作如眼法師說如實法不由他教願一切眾生作憶持一切佛法法師如理演說不違句義願一切眾生作修行無相道法師以諸妙相而自莊嚴放無量光善入諸法願一切眾生作大身法師其身普徧一切國土興大法雲雨諸佛法願一切眾生作護法藏法師建無勝幢護諸佛法令正法海無所缺減願一切眾生作一切法日法師得佛辯才巧說諸法願一切眾生作妙音方便法師善說無邊法界之藏願一切眾生作到法彼岸法師以智神通開正法藏願一切眾生作安住正法法師演說如來究竟智慧願一切眾生作了達諸法法師能說無量無盡功德願一切眾生作不誑世間法師能以方便令入實際願一切眾生作破諸魔眾法師善能覺知一切魔業願一切眾生作諸佛所攝受法師離我我所攝受之心願一切眾生作安隱一切世間法師成就菩薩說法願力。

　　第七復次願眾生成法師即成上而作導首導首即是法師上為他作今令他作仁王經說十三法師如來滅後流化不絕亦名法師如法華菩薩藏經各有其品今此多就極勝而說於中有二十法師七云如眼者現證非聞見故九無相之相是妙相故二十唯有說法能安世間。

大方廣佛華嚴經䟽鈔會本第三十二之一

　　音釋

　　繒

　　(疾陵切帛也)。

　　玷

　　(都念切)。

　　恚

　　(於避切恨怒也)。

　　謬

　　(靡幼切誤也)。

　　俾

　　(并弭切使也)。

　　齊限

　　(齊在詣切齊限分齊限量也)。

　　覲

　　(渠遴切見也)。

　　躅

　　(厨玉切跡也)。

大方廣佛華嚴經疏鈔會本第三十二之二　盟九

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子菩薩摩訶薩復以諸善根如是迴向所謂不以取著業故迴向不以取著報故迴向不以取著心故迴向不以取著法故迴向不以取著事故迴向不以取著因故迴向不以取著語言音聲故迴向不以取著名句文身故迴向不以取著迴向故迴向不以取著利益眾生故迴向。

　　第八復次不取著迴向即向實際此及第九成上作不可壞堅固善友此之一段明堅固緣文顯可知。

　　佛子菩薩摩訶薩復以善根如是迴向所謂不為耽著色境界故迴向不為耽著聲香味觸法境界故迴向不為求生天故迴向不為求欲樂故迴向不為著欲境界故迴向不為求眷屬故迴向不為求自在故迴向不為求生死樂故迴向不為著生死故迴向不為樂諸有故迴向不為求和合樂故迴向不為求可樂著處故迴向不為懷毒害心故迴向不壞善根故迴向不依三界故迴向不著諸禪解脫三昧故迴向不住聲聞辟支佛乘故迴向。

　　第九離過成德迴向先十七句離過即離可壞緣後但為下成德明其所為為不可壞堅固善友今初前十五事護煩惱行於中初二不躭現境次一不求當報餘通二世後一護小乘行其第十六若解脫三昧唯小乘因諸禪三昧通生死因未得不求己得不著誰復求死所謂求生生必死故求和合者除涅槃樂皆有合故沙彌求龍是懷毒迴向願為魔王即壞善迴向(沙彌求龍者智論云昔有羅漢居近龍池每至食時皆請羅漢入池供養羅漢神通安坐繩牀忽然而去有一沙彌於一日中臨至食時密在牀下攀繩牀轅羅漢不知如常運通至龍池中從牀下出龍王怪問此未離欲何以將來以天甘露以供養羅漢以人間味而饍沙彌沙彌滌鉢駭其香味恨師忿龍兼貪龍女興心欲奪龍得他心知沙彌意復兼頭痛求其謝過沙彌心志毒願不息加切精誠後足下水出尋至池邊以衣覆頭便化為龍遂入池內咬殺其龍奪其宮殿妻子眷屬報龍已畢即興風雲震雷降雹拔倒寺字淨無所有國王知之復為立寺復被毀滅國王大怒遂要其龍若更為害當填此池龍遂謝過謂其師曰自今已後不敢為惡然是龍身性多瞋毒恐後還𤼵若見池上有黑雲生即是弟子起於惡心當令鳴鐘念摩訶般若惡心則息後如其言每有雲起即念般若鳴鐘擊磬雲則散滅釋曰此沙彌為龍具有二意一為貪色味二為瞋恚而皆是毒)。

　　但為教化調伏一切眾生故迴向但為成滿一切智智故迴向但為得無礙智故迴向但為得無障礙清淨善根故迴向但為令一切眾生超出生死證大智慧故迴向但為令大菩提心如金剛不可壞故迴向但為成就究竟不死法故迴向但為以無量莊嚴莊嚴佛種性示現一切智自在故迴向但為求菩薩一切法明大神通智故迴向但為於盡法界虛空界一切佛剎行普賢行圓滿不退被堅固大願鎧令一切眾生住普賢地故迴向但為盡未來劫度脫眾生常無休息示現一切智地無礙光明恒不斷故迴向。

　　後顯成德亦是所求在文易了。

　　佛子菩薩摩訶薩以彼善根迴向時以如是心迴向所謂以本性平等心迴向以法性平等心迴向以一切眾生無量平等心迴向以無諍平等心迴向以自性無所起平等心迴向以知諸法無亂心迴向以入三世平等心迴向以出生三世諸佛種性心迴向以得不退失神通心迴向以生成一切智行心迴向。

　　大文第二四門總顯迴向之意故初不云復以善根但云以彼善根迴向時居然揀別四門即為四別初一門明應向實際及向眾生第二門明應向菩提第三門明應離過第四門明有成益初門為二初明應向實際後又為令下明應向眾生今初本性即不變性法性即隨緣性眾生是入即無分量無諍是法理事不乖自性則起無所起諸法則橫該本寂三世則豎入無差以知法性為緣則生起佛種依性依用無退失時照斯實際實智行立。

　　又為令一切眾生永離一切地獄故迴向為令一切眾生不入畜生趣故迴向為令一切眾生不徃閻羅王處故迴向為令一切眾生除滅一切障道法故迴向為令一切眾生滿足一切善根故迴向為令一切眾生能應時轉法輪令一切歡喜故迴向為令一切眾生入十力輪故迴向為令一切眾生滿足菩薩無邊清淨法願故迴向為令一切眾生隨順一切善知識教菩提心器得滿足故迴向為令一切眾生受持修行甚深佛法得一切佛智光明故迴向為令一切眾生修諸菩薩無障礙行常現前故迴向為令一切眾生常見諸佛現其前故迴向為令一切眾生清淨法光明常現前故迴向為令一切眾生無畏大菩提心常現前故迴向為令一切眾生菩薩不思議智常現前故迴向為令一切眾生普救護眾生令清淨大悲心常現前故迴向為令一切眾生以不可說不可說勝妙莊嚴具莊嚴一切諸佛剎故迴向為令一切眾生摧滅一切眾魔𨷖諍羅網業故迴向為令一切眾生於一切佛剎皆無所依修菩薩行故迴向為令一切眾生發一切種智心入一切佛法廣大門故迴向。

　　後應向眾生中有二十所為七云十力輪者圓滿摧伏故十四云無畏菩提心者不畏生死長遠眾生難度轉依難證萬行難修菩提曠遠故(不畏等者即三種練磨心唯識第九資糧位中偈云乃至未起識求住唯識性於二取隨眠猶未能伏滅長行釋未能伏滅中云此位二障雖未能滅修勝行時有三退屈而能三事練磨其心於所證修勇猛不退一聞無上正等菩提廣大深遠心便退屈引他已證大菩提者練磨自心勇猛不退注云第一菩提廣大屈引他況己練廣者無邊大者無上深者難測遠者長時由此退屈引他已證我同彼類何故退耶攝論頌云十方世界諸有情念念速成善逝果彼既丈夫我亦爾不應自輕而退屈二聞施等波羅蜜多甚難可修心便退屈省己意樂能修施等練磨自心勇猛不退注云第二萬行難修屈省己增修練偈云汝已惡道經多劫無益受苦尚能超今修少善得菩提大利不應生退屈三聞諸佛圓滿轉依極難可證心便退屈引他麤善況己妙因練磨其心勇猛不退即第三轉依難證屈引麤況妙練如行施等尚感貴樂況我所修清淨妙善而無果耶論偈云博地凡夫初𤼵心尚擬遠趣菩提果我已精進經多劫不應退屈却況淪論云由斯三事練磨其心堅固熾然修諸勝行今䟽初不畏生死長遠眾生難度即通說也轉依難證下即例牒三種練磨之心故總說云不畏無性攝論當其第六)。

　　佛子菩薩摩訶薩又以此善根正念清淨迴向智慧決定迴向盡知一切佛法方便迴向為成就無量無礙智故迴向為欲滿足清淨殊勝心故迴向為一切眾生住大慈故迴向為一切眾生住大悲故迴向為一切眾生住大喜故迴向為一切眾生住大捨故迴向為永離二著住勝善根故迴向為思惟觀察分別演說一切緣起法故迴向為立大勇猛幢心故迴向為立無能勝幢藏故迴向為破諸魔眾故迴向為得一切法清淨無礙心故迴向為修一切菩薩行不退轉故迴向為得樂求第一勝法心故迴向為得樂求諸功德法自在清淨一切智智心故迴向為滿一切願除一切諍得佛自在無礙清淨法為一切眾生轉不退法輪故迴向為得如來最上殊勝法智慧日百千光明之所莊嚴普照一切法界眾生故迴向為欲調伏一切眾生隨其所樂常令滿足不捨本願盡未來際聽聞正法修習大行得淨智慧離垢光明斷除一切憍慢消滅一切煩惱裂愛欲網破愚癡闇具足無垢無障礙法故迴向為一切眾生於阿僧祇劫常勤修習一切智行無有退轉一一令得無礙妙慧示現諸佛自在神通無有休息故迴向。

　　第二應向菩提者有二十二迴向前三無為字欲成二十故於中前二十迴向明因圓果滿後二明得果不捨因窮未來際以化物。

　　佛子菩薩摩訶薩以諸善根如是迴向時不應貪著三有五欲境界何以故菩薩摩訶薩應以無貪善根迴向應以無瞋善根迴向應以無癡善根迴向應以不害善根迴向應以離慢善根迴向應以不諂善根迴向應以質直善根迴向應以精勤善根迴向應以修習善根迴向佛子菩薩摩訶薩如是迴向時得淨信心於菩薩行歡喜忍受修習清淨大菩薩道具佛種性得佛智慧捨一切惡離眾魔業親近善友成己大願請諸眾生設大施會。

　　第三明應離過中有標徵釋及第四成益文並易知。

　　佛子菩薩摩訶薩復以此法施所生善根如是迴向所謂令一切眾生得淨妙音得柔軟音得天鼓音得無量無數不思議音得可愛樂音得清淨音得周徧一切佛剎音得百千那由他不可說功德莊嚴音得高遠音得廣大音得滅一切散亂音得充滿法界音得攝取一切眾生語言音得一切眾生無邊音聲智得一切清淨語言音聲智得無量語言音聲智得最自在音入一切音聲智得一切清淨莊嚴音得一切世間無厭足音得究竟不繫屬一切世間音得歡喜音得佛清淨語言音得說一切佛法遠離癡翳名稱普聞音得令一切眾生得一切法陀羅尼莊嚴音得說一切無量種法音得普至法界無量眾會道場音得普攝持不可思議法金剛句音得開示一切法音得能說不可說字句差別智藏音得演說一切法無所著不斷音得一切法光明照曜音得能令一切世間清淨究竟至於一切智音得普攝一切法句義音得神力護持自在無礙音得到一切世間彼岸智音又以此善根令一切眾生得不下劣音得無怖畏音得無染著音得一切眾會道場歡喜音得隨順美妙音得善說一切佛法音得斷一切眾生疑念皆令覺悟音得具足辯才音得普覺悟一切眾生長夜睡眠音。

　　大文第三有八門更以異門別明迴向即是勝進文分四別第一二門迴向眾生二有二門迴向菩提三有二門總顯所為四有一門迴向實際今初分二前門願得圓音後門總令具德今初以法師位故欲令物同得圓音演法要故有四十五種音聲即密迹經中六十種音但數不足次多不同名或小異彼第一名吉祥與此淨妙義同名異二名柔輭次第與名全同三可樂即此第五四悅意即此第二十一歡喜音五清淨即此第六六離垢即此二十三遠離癡翳七顯耀即此第三十一一切法光明照耀音乃至第六十宣諸德音即此第二十九能說不可說字句差別智藏音(即密迹下第二會他經於中有四一會同異二會有無三會通教旨四會他經意然密跡經即大寶積經中金剛力士會第三之三卷當第十爾時寂意菩薩復問金剛力士如來有幾事祕要答有三種一曰身密二曰意密三曰口密口中說六十種音廣讚如來無思無想無言之言竟即云如來從口敷演如一言詞出六十品各異音聲何謂六十釋曰然經直列今加次第一吉祥音二柔輭音三可愛樂音四恱意清淨音五離垢音六顯曜音七微妙音八明德音九無亂音十無憒音十一師父音十二無剛硬音十三無麤獷音十四善順音十五安重音十六身所吉利音十七隨心隨時音十八如如恱意音十九天愛安想音二十無熱惱音二十一方正音二十二識達音二十三親近音二十四意好音二十五歡恱音二十六和雅音二十七曉了音二十八精勤音二十九和忍音三十重了音三十一其響去穢音三十二應師子音三十三龍鳴音三十四好雨音三十五海雷龍王音三十六真陀羅伎音三十七哀鸞音三十八鷹暢音三十九鶴鳴音四十耆域音四十一英鳥音四十二雷震音四十三不卒音四十四不暴音四十五普入響音四十六去非時音四十七無乏音四十八無怯音四十九恱豫音五十通暢音五十一戒禁音五十二甘美音五十三進行音五十四廣普音五十五具足音五十六諸根無班音五十七不輕疾音五十八無住音五十九響聲普入眾會音六十宣諸德音密跡金剛力士謂寂意菩薩言是為如來六十梵音其如來音普徧十方諸佛世界恱可一切眾生心行釋曰已具列六十今經但四十五欠於十五次下當明然密跡經但列不釋莊嚴論第六亦引彼經而兼有釋論偈云菩薩自成就如前義應知聲有六十種是說如來事長行釋云如來有六十種不可思議音聲如佛祕密經中說寂靜慧如來具足六十種聲語所謂潤澤柔輭可意意樂清淨如是廣說（上是論釋引經下釋云）此中潤澤聲者眾生善根能攝持故柔輭聲者現前聞法得樂觸故可意聲者由善義故意樂聲者由善字故清淨聲者無上出世後得故無垢聲者諸惑習氣不相應故明亮聲者字句易解故善力聲者具足功德破諸外道惡邪見故樂聞聲者信順出離故不絕聲者一切外道無能斷故調伏聲者貪等煩惱能對治故無刺聲者制戒樂方便故不澀聲者令犯戒人得正念故善調聲者教化授故恱耳聲者亂心對治故身𠋣聲者能引三摩提故心了聲者能引毗鉢舍那故心喜聲者善斷疑故喜樂生聲者決定拔邪故無熱惱聲者信受不悔故能持智聲者成就聞因智依止故能持解聲者成就思因智依止故不隱覆聲者不惱而說故可愛聲者令得自利果故渴仰聲者已得果人深願樂故教勑聲者不思議法正說故令解聲者思議法正說故相應聲者不違聽故有益聲者如其所應教示導故離重聲者不虛說故師子聲者怖外道故象王聲者振大故雷聲者深遠故龍聲者令信受故緊那羅聲者歌音美妙故迦陵頻伽聲者韻清亮故梵聲者出遠去故命命鳥聲者初得吉祥一切事成故天王聲者無敢違故天鼓聲者破邪魔故離慢聲者讚毀不高下故入一切聲者入毗伽羅論一切種相故離不正聲者憶不忘故應時聲者教化事一切時起故無著聲者不依利養故不怖聲者離慚羞故歡喜聲者聞無猒故隨捨聲者一切明處善巧入故善友聲者一切眾生離成就故常流聲者相續不斷故嚴飾聲者種種顯現故滿足聲者一音無量聲說法故眾生根喜聲者一語無量義顯現故不毀呰聲者如所立義信順故不增減聲者應時量說故不躁急聲者不疾疾說故徧一切說聲者遠近諸眾同依止故一切種成就聲者世間法義皆譬喻令解故上依論牒釋亦欠其一與彼經亦少不次其佛秘密經即密迹經)然彼無天鼓今此缺彼師子龍鳴好雨海雷龍王真陀羅伎哀鸞鷹暢鶴鳴等以從喻說此畧不論(然彼無下第二會有無（此一）乃是名變論釋亦有此欠十五䟽中但列其九餘更欠六應添一耆婆二英鳥三雷震震與海雷龍王別故此亦喻故更添四師父五親近六明德方為六十)又此所明顯德廣大如彼但云普入眾會音此則云普至法界無量眾會道場等(又此所明下第三會通教旨可知)法有所本不可不知名言不同無俟全會(法有所本下第四會他經意兼欲盡其論釋)中間云音聲智者在心為智宣吐稱音皆應具二影略而說第八云不可說功德莊嚴者大悲芬陀利經說以三千界眾生功德為一聚更增十倍不及如來一毛功德展轉乃至無見頂前一切功德總為一聚更增百千萬億那由他阿僧祇倍不及如來胸中大種所發音聲一聲功德彼約總說即此別明然六十種中不出有二一約具德如柔輭等二約無失如不下劣等故不下劣初有又以此善之言通言音聲者聲謂四聲為音之依音謂五音依五行別木聲壅其音角火聲熾其音徵土聲寬其音宮金聲清其音商水聲濁其音羽若一音之義廣在下文。

　　佛子菩薩摩訶薩復以諸善根如是迴向所謂願一切眾生得離眾過惡清淨法身願一切眾生得離眾過惡淨妙功德願一切眾生得離眾過惡清淨妙相願一切眾生得離眾過惡清淨業果願一切眾生得離眾過惡清淨一切智心願一切眾生得離眾過惡無量清淨菩提心願一切眾生得離眾過惡了知諸根清淨方便願一切眾生得離眾過惡清淨信解願一切眾生得離眾過惡清淨勤修無礙行願願一切眾生得離眾過惡清淨正念智慧辯才。

　　第二總令眾生具德中十句前五果滿後五因圓。

　　佛子菩薩摩訶薩復以諸善根為一切眾生如是迴向願得種種清淨妙身所謂光明身離濁身無染身清淨身極清淨身離塵身極離塵身離垢身可愛樂身無障礙身。

　　第二三門迴向菩提分三初一門得正果次一二果因圓後一依報果滿今初然上眾生得果有其十句各應有多今但廣初一身則餘可例取文中三初明得身次顯身用後結所成前中初總相所謂下別相身是同相餘是異相成壞可知然此十身通法通智一光明者身光智光無不照故二體無闇障能鑒徹故三體不受染若彼潤玉涅而不緇四淨德內充如玉無瑕翳五非暫時淨揀異下流上三就體辨次三對境以明六不為塵坌對上清淨七極微不著對極清淨八垢穢無汙對上不染若就內德即煩惱障盡名為離塵習氣亦亡名極離塵所知不住名離心垢九具相具德十形充法界智徧十方山河事理不能障礙(若彼等者涅者水中黑泥緇者黑色謂若玉在泥中千載不黑)。

　　於一切世界現諸業像於一切世間現言說像於一切宮殿現安立像如淨明鏡種種色像自然顯現示諸眾生大菩提行示諸眾生甚深妙法示諸眾生種種功德示諸眾生修行之道示諸眾生成就之行示諸眾生菩薩行願示諸眾生於一世界一切世界佛興於世示諸眾生一切諸佛神通變化示諸眾生一切菩薩不可思議解脫威力示諸眾生成滿普賢菩薩行願一切智性。

　　二於一切下依身起用前四色身用前三羅一身於法界後一收萬像於一身次示諸下五句智身用後示菩薩行願下通二身用。

　　菩薩摩訶薩以如是等微妙淨身方便攝取一切眾生悉令成就清淨功德一切智身。

　　後菩薩下總結所成。

　　佛子菩薩摩訶薩復以法施所生善根如是迴向願身隨住一切世界修菩薩行眾生見者皆悉不虛發菩提心永無退轉順真實義不可傾動於一切世界盡未來劫住菩薩道而無疲厭大悲均普量同法界知眾生根應時說法常不休息於善知識心常正念乃至不捨一剎那頃一切諸佛常現在前心常正念未曾暫懈修諸善根無有虛偽置諸眾生於一切智令不退轉具足一切佛法光明持大法雲受大法雨修菩薩行。

　　第二門願二果因圓中二初即理起用行後入一切下即事入玄行今初初成行緣身隨住故次眾生見下利他不空後於善知識下兼通二利。

　　入一切眾生入一切佛剎入一切諸法入一切三世入一切眾生業報智入一切菩薩善巧方便智入一切菩薩出生智入一切菩薩清淨境界智入一切佛自在神通入一切無邊法界於此安住修菩薩行。

　　後入玄中智契名入無邊法界通身智入。

大方廣佛華嚴經疏鈔會本第三十二之二

　　音釋

　　耽

　　(丁含切樂也)。

　　鎧

　　(可亥切甲也)。

　　憍慢

　　(憍舉喬切恣也慢莫晏切倨也)。

　　裂

　　(良薛切破也)。

　　柔軟

　　(軟乳[〦/(ㄠ-ㄙ+?)]切亦柔也)。

　　頃

　　(丘頴切頃刻也)。

　　轅

　　(于元切)。

　　饍

　　(上演切具食也)。

　　滌

　　(亭歴切洗也)。

　　檄

　　(刑狄切牒也)。

　　憒

　　(古對切心亂也)。

　　偽

　　(于睡切詐也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第三十三　盟十

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子菩薩摩訶薩復以法施所修善根如是廻向。

　　第三門願成依果文分為二先總明後其一一下別顯今初十句一牒前起後。

　　願一切佛剎皆悉清淨以不可說不可說莊嚴具而莊嚴之一一佛剎其量廣大同於法界純善無礙清淨光明諸佛於中現成正覺一佛剎中清淨境界悉能顯現一切佛剎如一佛剎一切佛剎亦復如是。

　　後正顯願相一願清淨二願莊嚴三分量普周四純善五無障礙六具淨光七有佛現八融攝九舉一例餘一剎之展量同法界一剎之卷顯現無餘展卷無礙是一佛剎如一佛剎剎剎皆然準上華藏及後人嚴塵塵尚然況復剎剎。

　　其一一剎悉以等法界無量無邊清淨妙寶莊嚴之具而為嚴飾。

　　第二別顯中分二先顯寶嚴後如寶莊嚴下類顯餘嚴今初分三初總標次所謂下別顯三是為菩薩下總結。

　　所謂阿僧祇清淨寶座敷眾寶衣阿僧祇寶帳寶網垂布阿僧祇寶盖一切妙寶互相映徹阿僧祇寶雲普雨眾寶阿僧祇寶華周徧清淨阿僧祇眾寶所成欄楯軒檻清淨莊嚴阿僧祇寶鈴常演諸佛微妙音聲周流法界阿僧祇寶蓮華種種寶色開敷榮曜阿僧祇寶樹周帀行列無量妙寶以為華果阿僧祇寶宮殿無量菩薩止住其中阿僧祇寶樓閣廣博崇麗延袤遠近阿僧祇寶却敵大寶所成莊嚴妙好阿僧祇寶門闥妙寶瓔珞周帀垂布阿僧祇寶牎牖不思議寶清淨莊嚴阿僧祇寶多羅形如半月眾寶集成。

　　二中復二先通顯寶嚴後佛子下別明人寶嚴前中以阿僧祇數但有九十四數以晉經皆云無量阿僧祇初有數事但云無量則阿僧祇言非是數中之一但是無數之言若定是數便為限局今就九十四內寶樹之中有無量妙寶以為華果為一宮殿中有無量菩薩為二初段顯因之後有無數寶藏為三一一瓔珞中百千菩薩上妙莊嚴為四下寶枝中有不思議鳥為五寶華中有無量菩薩為六足滿百數文中分二初十八事略明顯勝初略明。

　　如是一切悉以眾寶而為嚴飾離垢清淨不可思議無非如來善根所起具足無數寶藏莊嚴。

　　如是一切下舉因顯勝。

　　復有阿僧祇寶河流出一切清淨善法阿僧祇寶海法水盈滿阿僧祇寶芬陀利華常出妙法芬陀利聲阿僧祇寶須彌山智慧山王秀出清淨阿僧祇八楞妙寶寶線貫穿嚴淨無比阿僧祇淨光寶常放無礙大智光明普照法界阿僧祇寶鈴鐸更相扣擊出妙音聲阿僧祇清淨寶諸菩薩寶具足充滿阿僧祇寶繒綵處處垂下色相光潔阿僧祇妙寶幢以寶半月而為嚴飾阿僧祇寶旛悉能普雨無量寶旛阿僧祇寶帶垂布空中莊嚴殊妙阿僧祇寶敷具能生種種微細樂觸阿僧祇妙寶旋示現菩薩一切智眼阿僧祇寶瓔珞一一瓔珞百千菩薩上妙莊嚴阿僧祇寶宮殿超過一切妙絕無比阿僧祇寶莊嚴具金剛摩尼以為嚴飾阿僧祇種種妙寶莊嚴具常現一切清淨妙色阿僧祇清淨寶殊形異彩光鑒映徹阿僧祇寶山以為垣牆周帀圍繞清淨無礙阿僧祇寶香其香普熏一切世界阿僧祇寶化事一一化事周徧法界阿僧祇寶光明一一光明現一切光。

　　後復有下八十二事廣顯於中分五第一二十四事唯以外寶為嚴其間三兩亦標以事名釋以法門且從多判。

　　復有阿僧祇寶光明清淨智光照了諸法復有阿僧祇無礙寶光明一一光明周徧法界有阿僧祇寶處一切諸寶皆悉具足阿僧祇寶藏開示一切正法藏寶阿僧祇寶幢如來幢相逈然高出阿僧祇寶賢大智賢像具足清淨阿僧祇寶園生諸菩薩三昧快樂阿僧祇寶音如來妙音普示世間阿僧祇寶形其一一形皆放無量妙法光明阿僧祇寶相其一一相悉超眾相阿僧祇寶威儀見者皆生菩薩喜樂阿僧祇寶聚見者皆生智慧寶聚阿僧祇寶安住見者皆生善住寶心阿僧祇寶衣服其有著者生諸菩薩無比三昧阿僧祇寶袈裟其有著者纔始發心則得善見陀羅尼門。

　　二復有阿僧祇寶光明下有十五事標以事名釋以法門欲顯即事成法門故。

　　阿僧祇寶修習其有見者知一切寶皆是業果決定清淨阿僧祇寶無礙知見其有見者得了一切清淨法眼阿僧祇寶光藏其有見者則得成就大智慧藏。

　　三寶修習下三事唯約法門顯即法可貴非要託事。

　　阿僧祇寶座佛坐其上大師子吼阿僧祇寶燈常放清淨智慧光明阿僧祇寶多羅𡬾次第行列繚以寶繩莊嚴清淨其𡬾復有阿僧祇寶幹從身聳擢端直圓潔阿僧祇寶枝種種眾寶莊嚴稠密不思議鳥翔集其中常吐妙音宣揚正法阿僧祇寶葉放大智光徧一切處阿僧祇寶華一一華上無量菩薩結跏趺坐徧遊法界阿僧祇寶果見者當得一切智智不退轉果阿僧祇寶聚落見者捨離世聚落法阿僧祇寶都邑無礙眾生於中盈滿阿僧祇寶宮殿王處其中具足菩薩那羅延身勇猛堅固被法甲冑心無退轉阿僧祇寶舍入者能除戀舍宅心阿僧祇寶衣著者能令解了無著阿僧祇寶宮殿出家菩薩充滿其中阿僧祇寶珍玩見者咸生無量歡喜阿僧祇寶輪放不思議智慧光明轉不退輪阿僧祇寶跋陀𣗳因陀羅網莊嚴清淨阿僧祇寶地不思議寶間錯莊嚴阿僧祇寶吹其音清亮充滿法界阿僧祇寶鼓妙音克諧窮劫不絕。

　　四寶座下二十二事約於事寶能成法門或顯依中有正明雜莊嚴。

　　阿僧祇寶眾生盡能攝持無上法寶阿僧祇寶身具足無量功德妙寶阿僧祇寶口常演一切妙法寶音阿僧祇寶心具清淨意大智願寶阿僧祇寶念斷諸愚惑究竟堅固一切智寶阿僧祇寶明誦持一切諸佛法寶阿僧祇寶慧決了一切諸佛法藏阿僧祇寶智得大圓滿一切智寶阿僧祇寶眼鑒十力寶無所障礙阿僧祇寶耳聽聞無量盡法界聲清淨無礙阿僧祇寶鼻常嗅隨順清淨寶香阿僧祇寶舌能說無量諸語言法阿僧祇寶身徧遊十方而無𦊱礙阿僧祇寶意常勤修習普賢行願阿僧祇寶音淨妙音聲徧十方界阿僧祇寶身業一切所作以智為首阿僧祇寶語業常說修行無礙智寶阿僧祇寶意業得無障礙廣大智寶究竟圓滿。

　　五寶眾生下十八事顯於內身六根三業皆名為寶並圓明可貴故此上諸事或純或雜或依正無礙皆以事事無礙法門因所感故若將一因各對一事如以寂忍為因所感寶衣等恐繁不顯觀者思之復將一因成一切果四句融通義如常說。

　　佛子菩薩摩訶薩於彼一切諸佛剎中於一佛剎一方一處一毛端量有無量無邊不可說數諸大菩薩皆悉成就清淨智慧充滿而住如一佛剎一方一處一毛端量如是盡虛空徧法界一一佛剎一一方一一處一一毛端量悉亦如是。

　　二人寶嚴者法華云彼國何故名曰大寶莊嚴其國中以菩薩為大寶故所以楚魏之朝亦不以金玉為珍而以賢臣為寶徧法界微塵之處有多菩薩可謂大心嚴剎也(法華云者即第二經譬喻品中授舍利弗記云其劫名大寶莊嚴何故名曰大寶莊嚴其國中以菩薩為大寶故所以楚魏等者其文出國語)。

　　是為菩薩摩訶薩以諸善根而為廻向普願一切諸佛國土悉具種種妙寶莊嚴。

　　三結成寶嚴可知。

　　如寶莊嚴如是廣說如是香莊嚴華莊嚴鬘莊嚴塗香莊嚴燒香莊嚴末香莊嚴衣莊嚴盖莊嚴幢莊嚴旛莊嚴摩尼寶莊嚴次第乃至過此百倍皆如寶莊嚴如是廣說。

　　二類顯餘嚴有十一事一一皆有上之百事并前一百則一千二百言次第乃至過此百倍者若言嚴事過者則不應言皆如寶嚴若準晉經云衣蓋幢旛乃至百事莊嚴即以香等為百過此倍之三字譯者不妙若別理通者以前寶嚴但列百事非止唯百應過百倍則百百為萬表圓融萬行則應迴文云摩尼寶嚴皆如寶莊嚴如是廣說次第乃至過此百倍理則無違(若言嚴事過者然嚴事即是所成謂座旛幢蓋等百事其寶香華鬘等即是能成能成如金銀銅鐵及泥木等所成如以金為佛菩薩華鬘等百事以銀為百事亦然能成有十一各各能成所成百事今云若嚴事己過者則不應言皆如寶莊嚴者寶嚴有百事今過百倍即成一萬何言如寶如寶但有百事耳下引𣈆經即是能成為百如金銀銅鐵等為百事故云即以香等為百事等是能成故言過此倍等者謂但列香等百事何要過此百倍之言以無可過故若過寶嚴事百倍則有可過次云若別理通者為順今經故欲令過前嚴事百倍則有萬矣而亦文不便故應迴過此百倍向寶莊嚴下則能成唯十一所成各萬則成十一萬兼前一百有十一萬一百嚴事)。

　　佛子菩薩摩訶薩以法施等所集善根為長養一切善根故廻向為嚴淨一切佛剎故廻向為成就一切眾生故廻向為令一切眾生皆心淨不動故廻向為令一切眾生皆入甚深佛法故廻向為令一切眾生皆得無能過清淨功德故廻向為令一切眾生皆得不可壞清淨福力故廻向為令一切眾生皆得無盡智力度諸眾生令入佛法故廻向為令一切眾生皆得平等無量清淨言音故廻向為令一切眾生皆得平等無礙眼成就盡虛空徧法界等智慧故廻向為令一切眾生皆得清淨念知前際劫一切世界故廻向為令一切眾生皆得無礙大智慧悉能決了一切法藏故廻向為令一切眾生皆得無限量大菩提周徧法界無所障礙故廻向為令一切眾生皆得平等無分別同體善根故廻向為令一切眾生皆得一切功德具足莊嚴清淨身語意業故廻向為令一切眾生皆得同於普賢行故𢌞向為令一切眾生皆得入一切同體清淨佛剎故𢌞向為令一切眾生悉觀察一切智皆趣入圓滿故廻向為令一切眾生皆得遠離不平等善根故廻向為令一切眾生皆得平等無異相深心次第圓滿一切智故廻向為令一切眾生皆得安住一切白法故廻向為令一切眾生皆於一念中證一切智得究竟故𢌞向為令一切眾生皆得成滿清淨一切智道故𢌞向。

　　第三二門廻向所為中初一門應為眾生後門應為菩提今初有二十三句初之二句文雖在初義通二處第三成就眾生是為總句下皆是別始自信心終成種智其文並顯。

　　佛子菩薩摩訶薩以諸善根普為一切眾生如是廻向已復以此善根欲普圓滿演說一切清淨行法力故廻向欲成就清淨行威力得不可說不可說法海故廻向欲於一一法海具足無量等法界清淨智光明故廻向欲開示演說一切法差別句義故廻向欲成就無邊廣大一切法光明三昧故廻向欲隨順三世諸佛辯才故廻向欲成就去來現在一切佛自在身故廻向為尊重一切佛可愛樂無障礙法故廻向為滿足大悲心救護一切眾生常無退轉故廻向欲成就不思議差別法無障礙智心無垢染諸根清淨普入一切眾會道場故廻向欲於一切若覆若仰若麤若細若廣若狹小大染淨如是等諸佛國土常轉平等不退法輪故廻向欲於念念中得無所畏無有窮盡種種辯才妙法光明開示演說故廻向為樂求眾善發心修習諸根轉勝獲一切法大神通智盡能了知一切諸法故廻向欲於一切眾會道場親近供養為一切眾生演一切法咸令歡喜故廻向。

　　二應向菩提中明因圓果滿大用無盡亦顯可知。

　　佛子菩薩摩訶薩又以此善根如是廻向所謂以住法界無量住廻向以住法界無量身業廻向以住法界無量語業廻向以住法界無量意業廻向以住法界無量色平等廻向以住法界無量受想行識平等廻向以住法界無量蘊平等廻向以住法界無量界平等廻向以住法界無量處平等廻向以住法界無量內平等廻向以住法界無量外平等廻向以住法界無量發起平等廻向以住法界無量深心平等廻向以住法界無量方便平等廻向以住法界無量信解平等廻向以住法界無量諸根平等廻向以住法界無量初中後際平等廻向以住法界無量業報平等廻向以住法界無量染淨平等廻向以住法界無量眾生平等廻向以住法界無量佛剎平等廻向以住法界無量法平等廻向以住法界無量世間光明平等廻向以住法界無量諸佛菩薩平等廻向以住法界無量菩薩行願平等廻向以住法界無量菩薩出離平等廻向以住法界無量菩薩教化調伏平等廻向以住法界無量法界無二平等廻向以住法界無量如來眾會道場平等廻向。

　　第四廻向實際有二十九句皆云法界皆理事無礙法界也皆云住者智契即事之理無所住故住即入義以安住故法界無二即是等義初云無量住者一切善根皆是所住今以無住之住便同法界無量他皆倣此。

　　佛子菩薩摩訶薩如是廻向時安住法界無量平等清淨身安住法界無量平等清淨語安住法界無量平等清淨心安住法界無量平等諸菩薩清淨行願安住法界無量平等清淨眾會道場安住法界無量平等為一切菩薩廣說諸法清淨智安住法界無量平等能入盡法界一切世界身安住法界無量平等一切法光明清淨無畏能以一音盡斷一切眾生疑網隨其根欲皆令歡喜住於無上一切種智力無所畏自在神通廣大功德出離法中。

　　第三廻向成益文有十句皆言安住者由上智契故能得安也身等即差別事法今即平等清淨平等清淨即是法界無盡法界清淨即是所得智能安住全同法界由八安住成後二用一一音普斷物疑二上住佛德佛德雖多略舉其四謂十力四無畏十自在六神通名廣大德對上種智為佛二嚴是出離法。

　　佛子是為菩薩摩訶薩第十住等法界無量廻向。

　　三佛子下依釋結名。

　　菩薩摩訶薩以法施等一切善根如是廻向時。

　　大文第二菩薩下位果分三初標得因次成滿下列其所得三如是等下結得之相。

　　成滿普賢無量無邊菩薩行願悉能嚴淨盡虛空等法界一切佛剎令一切眾生亦得如是具足成就無邊智慧了一切法。

　　二中略顯三種果滿一因果利益滿。

　　於念念中見一切佛出興於世於念念中見一切佛無量無邊自在力。

　　二於念念下見佛自在滿初總標。

　　所謂廣大自在力無著自在力無礙自在力不思議自在力淨一切眾生自在力立一切世界自在力現不可說語言自在力隨時應現自在力住不退轉神通智自在力演說一切無邊法界俾無有餘自在力出生普賢菩薩無邊際眼自在力以無礙耳識聞持無量諸佛正法自在力一身結跏趺坐周徧十方無量法界於諸眾生無所迫隘自在力以圓滿智普入三世無量法自在力。

　　後所謂下別顯皆以體用理量俱無障礙是佛自在(皆以體用等者理量即如理智如量智佛地論第三亦名二修一如理修二如量修世間所知唯有二種一人二法若能通達此二空者則永證得真如實際是故名為理量（總釋二修）如理修者不壞人法如此人法本來妙極寂靜為性故無增無減離有離無寂靜者性清淨法本來無生淨心不執名為滅諦是心有自性清淨及煩惱惑障如此兩法無漏界中善心惡心獨自行故於一念中兩心不相應故乃至如此而知名如理智（別釋初修會歸理智）如量修者究竟窮達一切境界名如量智若見一切眾生乖如境智則成生死若符境智則得涅槃以是義故名為如量（別釋量智即第二修）至初地菩薩得此二智以通達徧滿法界理故生死涅槃二法俱知（二智起種也）又此兩智是自證知見由自得解不由他得但自得證知名自證知見（明自證非池也）又此二智有二種相一者無著二者無礙言無著者見眾生界自性清淨名為無著是如理智相言無礙者能通達觀無量無邊界是如量智相（二智相別）又此二智復有二義如理智為因如量智為果言如理為因者能作生死及涅槃因如量智為果者由此智故知於如是真俗等法具足成就（因果義別）又如理智是清淨因如量智是圓滿因清淨因者由如理智三惑寂滅圓滿因者由如量智三德圓滿（二因不同）釋曰前文頻有理量二智此方廣釋)。

　　又得無量清淨所謂一切眾生清淨一切佛剎清淨一切法清淨一切處徧知智清淨徧虛空界無邊智清淨得一切差別言音智以種種言音普應眾生清淨放無量圓滿光普照一切無邊世界清淨出生一切三世菩薩行智清淨一念中普入三世一切諸佛眾會道場智清淨入無邊一切世間令一切眾生皆作所應作清淨。

　　三又得下清淨果滿由淨惑障見性淨故亦先標所謂下別文顯可知。

　　如是等皆得具足皆得成就皆已修治皆得平等皆悉現前皆悉知見皆悉悟入皆已觀察皆得清淨到於彼岸。

　　三結能得之相平等者離能所知故餘並易了。

　　爾時佛神力故十方各百萬佛剎微塵數世界六種震動所謂動徧動等徧動起徧起等徧起踊徧踊等徧踊震徧震等徧震吼徧吼等徧吼擊徧擊等徧擊。

　　大文第六從爾時佛神力下瑞應分於中二先動地生信。

　　佛神力故法如是故雨眾天華天鬘天末香天諸雜香天衣服天珍寶天莊嚴具天摩尼寶天沉水香天栴檀香天上妙盖天種種幢天雜色旛阿僧祇諸天身無量百千億不可說天妙法音不可思議天讚佛音阿僧祇天歡喜音咸稱善哉無量阿僧祇百千那由他諸天恭敬禮拜無數天子常念諸佛希求如來無量功德心不捨離無數天子作眾妓樂歌詠讚歎供養如來百千阿僧祇諸天放大光明普照盡虛空徧法界一切佛剎現無量阿僧祇諸佛境界如來化身出過諸天。

　　後佛神力故下興供表行於中三一供因二外事供三阿僧祇下內事三業供。

　　如於此世界兜率陀天宮說如是法周徧十方一切世界兜率天宮悉亦如是。

　　大文第七如於此世界下結通十方以是通方之說故準上諸會或結瑞應今此結說故別開章。

　　爾時復以佛神力故十方各過百萬佛剎微塵數世界外各有百萬佛剎微塵數諸菩薩而來集會周徧十方咸作是言善哉善哉佛子乃能說此諸大廻向佛子我等皆同一號名金剛幢悉從金剛光世界金剛幢佛所來詣此土彼諸世界悉以佛神力故而說是法眾會眷屬文辭句義皆亦如是不增不減我等皆承佛神力從彼土來為汝作證如我來此眾會為汝作證十方所有一切世界兜率天宮寶莊嚴殿諸菩薩眾來為作證亦復如是。

　　大文第八爾時復以佛神力下證成分云百萬者位過前故。

　　爾時金剛幢菩薩承佛神力觀察十方一切眾會暨于法界已善知文義增廣大心大悲普覆一切眾生繫心安住三世佛種善入一切佛功德法成就諸佛自在之身觀諸眾生心之所樂及其所種一切善根悉分別知隨順法身為現清淨妙色之身即於是時而說頌曰。

　　大文第九爾時金剛下偈讚勸修分於中二先序意。

　　菩薩成就法智慧悟解無邊正法門為法光明調御師了知無礙真實法。

　　菩薩為法大導師開示甚深難得法引導十方無量眾悉令安住正法中。

　　菩薩已飲佛法海法雲普雨十方界法日出現於世間闡揚妙法利群生。

　　常為難遇法施主了知入法巧方便法光清淨照其心於世說法恒無畏。

　　善修於法自在心悉能悟入諸法門成就甚深妙法海普為眾生擊法鼓。

　　宣說甚深希有法以法長養諸功德具足清淨法喜心示現世間佛法藏。

　　諸佛法王所灌頂成就法性智藏身悉能解了法實相安住一切眾善法。

　　菩薩修行第一施一切如來所讚喜所作皆蒙佛忍可以此成就人中尊。

　　菩薩成就妙法身親從諸佛法化生為利眾生作法燈演說無量最勝法。

　　後正說偈於中亦二先明第十廻向偈後歎勝勸修前中三十六偈分三初九偈頌所廻善根。

　　隨所修行妙法施則亦觀察彼善根所作眾善為眾生悉以智慧而廻向。

　　所有成佛功德法悉以廻施諸群生願令一切皆清淨到佛莊嚴之彼岸。

　　次七偈頌廻向行後二十偈頌位果二中分三初二偈總頌前文九段廻向。

　　十方佛剎無有量悉具無量大莊嚴如是莊嚴不可思𥁞以莊嚴一國土。

　　次一偈頌廻向嚴剎。

　　如來所有清淨智願令眾生皆具足猶如普賢真佛子一切功德自莊嚴。

　　成就廣大神通力徃詣世界悉周徧一切眾生無有餘皆使修行菩薩道。

　　諸佛如來所開悟十方無量諸眾生一切皆令如普賢具足修行最上行。

　　諸佛菩薩所成就種種差別諸功德如是功德無有邊願使眾生悉圓滿。

　　後四偈頌二段中迴向所為。

　　菩薩具足自在力所應學處皆徃學示現一切大神通普詣十方無量土。

　　三菩薩具足下頌位果中三初一偈頌見佛自在由己自在方見佛自在。

　　菩薩能於一念頃覲等眾生無數佛又復於一毛端中盡攝諸法皆明見。

　　世間眾生無有量菩薩悉能分別知諸佛無量等眾生大心供養咸令盡。

　　種種名香上妙華眾寶衣裳及旛盖分布法界咸充滿發心普供十方佛。

　　一毛孔中悉明見不思議數無量佛一切毛孔皆如是普禮一切世間燈。

　　舉身次第恭敬禮如是無邊諸最勝亦以言辭普稱讚窮盡未來一切劫。

　　一如來所供養具其數無量等眾生如是供養一如來一切如來亦復然。

　　供養讚歎諸如來盡彼世間一切劫世間劫數可終盡菩薩供養無休懈。

　　一切世間種種劫於爾所劫修諸行恭敬供養一如來盡一切劫無厭足。

　　如無量劫供一佛供一切佛皆如是亦不分別是劫數於所供養生疲厭。

　　法界廣大無邊際菩薩觀察悉明了以大蓮華徧布中施等眾生無量佛。

　　寶華香色皆圓滿清淨莊嚴甚微妙一切世間無可喻持以供養人中尊。

　　眾生數等無量剎諸妙寶盖滿其中悉以供養一如來供一切佛皆如是。

　　塗香無比最殊勝一切世間未曾有以此供養天人師窮盡眾生數等劫。

　　末香燒香上妙華眾寶衣服莊嚴具如是供養諸最勝歡喜奉事無厭足。

　　等眾生數照世燈念念成就大菩提亦以無邊偈稱述供養人中調御者。

　　如眾生數佛世尊皆修無上妙供養如眾生數無量劫如是讚歎無窮盡。

　　如是供養諸佛時以佛神力皆周徧悉見十方無量佛安住普賢菩薩行。

　　次十七偈頌得清淨中一念中普入二世一切諸佛眾會道場智清淨上云入者必在供養故此廣顯此是力能不可頌前願成所為。

　　過去未來及現在所有一切諸善根令我常修普賢行速得安住普賢地。

　　一切如來所知見世間無量諸眾生悉願具足如普賢為聰慧者所稱讚。

　　後過去下二偈總結第十廻向然上且依麤相而分菩薩縱任辯才體勢包攝大旨無異故不委論。

　　此是十方諸大士共所修治廻向行諸佛如來為我說此廻向行最無上。

　　十方世界無有餘其中一切諸眾生莫不咸令得開覺悉使常如普賢行。

　　如其廻向行布施亦復堅持於禁戒精進長時無退怯忍辱柔和心不動。

　　禪定持心常一緣智慧了境同三昧去來現在皆通達世間無有得其邊。

　　菩薩身心及語業如是所作皆清淨一切修行無有餘悉與普賢菩薩等。

　　譬如法界無分別戲論染著皆永盡亦如涅槃無障礙心常如是離諸取。

　　第二此是下歎勝勸修通於十向於中九偈分二先六偈舉人就行以歎勝謂是菩薩所行如來所說六度隨相等行法界離相等行故是超勝。

　　智者所有廻向法諸佛如來已開示種種善根悉廻向是故能成菩薩道。

　　佛子善學此廻向無量行願悉成滿攝取法界盡無餘是故能成善逝力。

　　若欲成就佛所說菩薩廣大殊勝行宜應善住此廻向是諸佛子號普賢。

　　後智者所有下三偈結歎勸修。

　　一切眾生猶可數三世心量亦可知如是普賢諸佛子功德邊際無能測。

　　一毛度空可得邊眾剎為塵可知數如是大仙諸佛子所住行願無能量。

　　大文第十末後二偈校量功德德既無限宜可修行然此顯德深勝高遠者一圓融教故二約殊勝願力故登地已上寄位階差故每結云若以殊勝願力復過於此不可數知勿謂此深便言地劣第五會竟。

大方廣佛華嚴經䟽鈔會本第三十三

　　音釋

　　欄楯

　　(欄音闌楯食尹切檻也)。

　　延袤

　　(袤莫候切亘長也)。

　　芬陀利

　　(梵語也此云白蓮華芬音分)。

　　瓔珞

　　(瓔於盈切珞盧各切)。

　　聳擢

　　(聳息拱切高也擢直角切抜也)。

　　逈

　　(戶茗切寥遠也)。

　　繚

　　(憐蕭切纏也)。


乾隆大藏經（新文豐版）第 131 冊 No. 1557 大方廣佛華嚴經疏鈔會本


大方廣佛華嚴經䟽鈔會本第三十四之一　何一

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　十地品第二十六

　　初來意者為答普光十地問故夫功不虛設終必有歸前明解導行願賢位因終今明智冥真如聖位果立故有此會來也前是教道此是證道教為證因證即證前三心之教故無性攝論云此聞熏習雖是有漏而是出世心種子性即斯義也然會來即是品來一會之中唯一品故故釋名宗趣亦品會無差晉經此會有十一品則名等皆別(初來意等者文分為五一總明答問可知夫功不下立理明次前因後果義次第故解即十住行即十行願即十向故為賢終親證十如故名聖位先賢後聖亦次第故前是教道者辯定法門即九種教證中地前地上相對言證前三心者謂直深大悲三菩提心三賢別增此中齊證故無性下引論證成前為此因即第三論具云此聞熏習種子下中上品應知亦是法身種子與阿頼耶相違非阿頼耶所攝是出世間最淨法界等流性故雖是世間而是出世心種子性又出世心雖未生時已能對治諸險惡趣已作一切有漏惡業根壞對治又能隨順舉事一切諸佛菩薩雖是世間應知初修業菩薩所得亦法身攝釋論中云雖是世間者以有漏故而是出世心種子性者是無漏心資糧性故在文可知然會來下辯其通別一會一品來意即通晉經闕十定品重會普光故十地他化中說十一品則會品意別)次釋名者會名有三一約人名金剛藏會(釋名三初約人可知)二約處名他化自在天會謂他化作樂具自得受用表所入地證如無心不礙後得而起用故事理存泯非即離故因他受用而有所作非自事故自他相作皆自在故將證離欲之實際故不處化樂者表凡聖隔絕故(二約處名他化等者分三初釋天名二表所入下顯表法三不處化樂下通妨二中二先釋他化自在後釋第六天前中三一約二智二約事理三約自他今初證如無心若自不化後得起用如他為化事理存泯非即離故者二約事理釋然事理相望互為自他泯如不自化存如他為化言非即離者自他既別如事理非即他化自受如二非離然其通有四句一存理泯事猶根本證如二存事泯理如後得觀法三俱存如齊照四俱泯如兩亡既事理互為自他則亦應言他人無心我為彼化而自望他是他之化故但云他化又應唯就證如之上亦有自他一於境無心唯能證智如他無心我為他化即存自泯他二絕能證智唯有如故如自無心他為我化即存他泯自三不壞能所俱無執故云都無所得即俱存義四取都無所得即俱泯義因他受用而有所作非自事故者三約自他釋然曲有二義一自他隱顯義二自他相作義前中語則是一義乃有二一約見他受用身土名而有所作非是受用之自事故二者大悲為首一向利他非由自己而有其事二自他下明自他相作義如第八地十身相作經云此菩薩能隨眾生心之所樂能以自身作國土身眾生身業報身聲聞身緣覺身菩薩身如來身法身智身虛空身此即自作他也又隨眾生心之所樂能以眾生身作自身即他作自也若令眾生身作國土身等亦有以他作他今但取自他相作之義然自作他如自身無作他作自如令他化作樂具又自作他如為他化作樂具他作自如他為己化作樂具故云自他相作皆自在故將證離欲下二通釋第六天義以是欲界之頂隣梵天故色界梵天即是離欲如於佛位今明十地如在第六希欲將昇隣極證故)三約法名十地會即同品名所以得此名者本業云地名為持持百萬阿僧祇功德亦名生成一切因果故名為地本論云生成佛智住持故即斯義也唯識第九云與所修行為勝依持令得生故者但語其因闕生果義(三約法下就法釋名分二一得名二十是一周下釋名前中二先解本名後釋別目今初本業有三義一持二生三成本論開為四義住持為二故一生者出生謂出因生果二成者成就亦通因果又以因望果始起名生終滿名成又為因名生為緣名住故第三名住住亦住處故龍樹十住毗婆沙云十皆住處名之為地又因滿分相應不退名之為住住即不動義故初地云以不動相應故四持者通望因果如彼初地能持自地一切功德復持二地乃至佛果所有功德若無初地餘不成故若合住持但是三義則同本業為功德依地能持故能持為持所持為住住亦依義然若望離佛智外無可修行由行佛智而成十地則佛智為能持如下經說十山十德皆依於海海喻佛智若不修十地不得成佛則佛智功德皆是所持十地能持今約此義下會唯識云以與所修行為勝依持故闕生果義本論云生成佛智佛智已含因果論及經中皆名地智為佛智故況住持中不唯佛智無盡功德皆依持故)有別行譯本名十住經住是地中一義故仁王兼明云入理般若名為住住生功德稱為地而下經又名集一切智智法門亦兼因果復有別譯名漸備一切智德經以後後過前前故名為漸備漸備即是集義若名十地就義約喻以受其名若云十住唯就法稱(有別行下二釋異名言名十住經即藏中大十住經以古譯十地為十注故十住毗婆沙亦是十地言仁王兼明者有住地二字言入理般若者入證也揀於地前未證真理所有般若不得名住住字亦有二義一者以無住住二者安住不動)十是一周圓數十十無𥁞皆帶數釋後之二釋皆是依主一切智智之法門故漸備一切智之德故十之別名見於本分。

　　三宗趣者先總後別總有二義一以地智斷證寄位修行為宗以顯圓融無礙行相為趣二前二皆宗為成佛果為趣(三宗趣下䟽文有三初正明宗趣二別示體性三問答料揀言總有二義者前義以行布為宗圓融為趣然總含別義謂證即初二初證契合二即所證故智即第三斷即第四修行即五六寄位即七九證及修行共為第八其撮要宗不出上九亦含在總中)後別者別於上總略有十義(後別中下䟽文有三一正明十義二以義收束三結成宗趣)一約本唯是果海不可說性以離能所證故雖通一部此品正明(今初一約本唯是果海者此義即示說分齊中論經云我但說一分論解云是地所攝亦有二種一因分二果分說者為解釋一分者是因分以於果分為一分故然因果二言畧有二意一唯就十地以明以證智為果分方便寄法等並為因分此復二義一以修證相對則方便造修為因分息修契實為果分二以詮表相對則以寄法顯地為因分真實證智為果分二約究竟佛果對普賢因說義通一部謂此證智冥同果海為果分地相之因同普賢因便為因分然論唯前意就究竟果說乃是古德義取論意䟽存二義故云雖通一部此品正明)二約所證是離垢真如(二約所證者約己出障故云離垢)三者約智謂根本後得亦通方便(三約智中亦通方便者正唯二智以後九方便即後得故初地方便未是地故如欲入二地起於十心是住初地後得智中進修此十所謂正直柔輭堪能調伏寂靜純善不雜無顧戀廣心大心此十若滿即入二地二地入三等皆準此知初地加行若未圓滿正屬地前四加行位今言亦通者後九方便望於本地雖是後得望起後地為方便故初地加行在十地會明非迴向位故屬初地則此會中亦有未入地行之方便也)四約所斷謂離二障種現(四約所斷一者分別謂邪師邪教及邪思惟入初地時便能永斷二者俱生生而便有此於修道地地斷之此又二種一者現行二者種子若俱生所知種現地地斷之若煩惱現行亦地地斷俱生煩惱種子直至金剛無間道斷)五約所修初地修願行二地戒行三禪行四道品行五四諦行六緣生行七菩提分行八淨土行九說法行十受位行(五約所修者所修正約行時故禪道品等起行各別)六約修成有四行謂初地信樂行二戒行三定行四地已上皆慧行於中四五六地是寄二乘慧七地已去是菩薩慧(六所成者唯成四故)七約寄位行十地各寄一度(七約寄位行者下論名為別地行相一地一度顯位別故此中寄位唯就大乘顯位差別不同二乘寄淺近法等故一地說行畧有四別一十地差別行如第五門二約三學行如第六門三約二利行如第八門三道品行故四約十度行即如此門然十度行曲復有三初別地門如今文二約增勝門則初地成檀二地成二度以戒加行前檀已得故乃至十地加智十度即圓謂前已得後不失故三約圓修門地地之中皆修十度初心菩薩尚自圓修豈況登地唯施無戒等耶明知具足今顯地差故言各一)。

　　八者約法有三德謂證德阿含德及不住道是十地之德故(八約法有其二德者若遠公云宗趣者何若就經本義要唯三一所說教道之行二所顯證道三所表地法言所說者一切地前因分之行隨相造修可以言說故曰所說言所顯者一切地中果分行德捨修契實離相離言但可寄彼因分修相顯標真德故說斯德以為所顯言所表者向雖顯德意不在事為欲寄彼諸佛菩薩離相淨證表彰地法以為所表良以地法眾生自實情倒謬解處而不覺今欲即情拂要顯實令人趣入即要辯具在理難彰故寄淨證以表法也若就論說宗要有四一是所釋經本言教二是所成教道之行三是所顯離相證道四是所表地之法體今䟽就約經中加不住道成真德故畧無地法地法即是所證十如及與果海之所攝故既不別釋經論不同故不存於論之四釋)九約寄乘法謂初二三地寄世間人天乘四五六七寄出世三乘八地已上出出世間是一乘法故以諸乘為此地法(九約寄乘者謂初地明施復願人王即是人乘二地十善生天是欲天乘三地八定是色無色乘故以初三為人天乘四地初斷俱生身見觀於道品同須陀洹五地四諦理終寄阿羅漢六地觀緣寄於緣覺七地一切菩提分法方便涉有故寄三乘之中大乘菩薩八地已上既是一乘故不云寄)十者撮要謂六決定宗辯此故(十撮要者本分當明)於此十中二三四八十通於圓融行布初一雙非餘皆行布多約寄法顯淺深故若以圓融融彼行布則無不圓融故以別從總皆十地宗若別中之別則地地別宗別論其趣不異總趣(於此十中下第二以義收束不出圓融行布如二中所證十如若約十如各異即行布門若約一如無二如十如之德各互相收即圓融門三中約十親證淺深之異即行布門若約證如之智如既圓融智無異相一證一初證即圓融義四中若約所斷十障即行布門皆是所知一斷一切斷即圓融門八中三德隨地不同即行布門以教同證並皆無住即是圓融十中六決定不出證智等倒前可知故通二相初一雙非者以離言故若說圓融未免於言言地地別宗者如初地以施為宗二地以戒為宗餘非不修不成宗故別論其趣不異總趣者第三結成宗趣也上十別宗初明相異分二不同後圓融融之十皆具二一一行布為宗則圓融為趣若具二為宗則一一皆成佛為趣)論其體性多不出前為成十故小有加減一即離言體二所證體梁攝論云出離真如為地體故三能證體無性論云法無我智分地位故此論亦名為智地故其所斷約離故非地體若取離惑所顯又即真如四合能所證以為地體獨不立故梁攝論云如如及如如智獨存故五收五六七及其第九為隨相體此等皆為成地法故六取光明三昧即證入體正相應故論云三昧是法體故七就德體即教證不住三道為體入隨要體謂六決定九總攝體成唯識云總攝一切有為無為功德為自性故十唯因體取其別相異果海故收此十體不出三體一總含體二剋實體謂智與證三離言體配屬可知上二即因下一為果因果非即離言慮雙絕以為地體(論其體性下第二示體性也於中亦二先別示十體後以總收別今初然解上十宗體可例知但有開合取捨之異耳六取光明三昧即證入體者上說如智合明但雙舉能所證法今以人就法正明三昧剛藏以如如智合如如理云正相應收此十體下第二以總收別言配屬可知者十中初一即離言體二三四六皆尅實體五七八九十皆總含體)問何為地前顯圓融德地上行布彰淺劣耶答顯一乘故云何顯耶三乘之位地前行布地上圓融今一乘位地前地上俱有行布圓融若俱雙辯則前後不異若地前行布地上圓融則全同三乘前淺後深又似行布圓融各別教行不知法性教行非即非離故於地前但顯圓融已過三乘地上多明行布以顯超勝勝相云何謂賢位始終已圓融自在登地已去則甚深甚深言所不至若不寄位何以顯深不包三乘何以顯廣故虛空鳥迹迹迹合空大海十德德德皆海地地之中具攝一切諸地功德文文之內皆云若以殊勝願力復過於此不可數知故剛藏俟五請而方說世親以六相而圓融意在於斯矣又此一會文唯一品闕於方便及勝進者正表斯義所以闕方便者有二義故一表證法無二離方便故二總攝三賢皆為入地之方便故闕進趣者亦有二義一十地如佛更無趣故二以十定等品即此勝進故若爾何以別會說耶含二義故一開此勝進成等覺故二勝進趣佛行深遠故若別立方便勝進即不得包攝前後顯地圓融十地甚深良在於此地前乃我地之前安得云深異於地上此解尤妙學者應思(問何為地前下第三問答料揀先問深淺後答明欲顯一乘有標徵釋釋中有六一示三之相二若俱下反舉非理三故於地前下順答其難四故虛空下引證一鳥跡即示說分齊中二大海是地影像中三即第一經云菩薩住於一地具攝一切諸地功德四文文之內即說分中辯五結深如下明又此一會下六以文成立於中二先標由無方便進趣故知攝前後故為甚深後所以下釋於中四初正明二若爾下解妨三若別立下反舉立過四十地甚深下結酬)第四釋文一品分二初長行散說後偈頌總攝偈中雖有第十地偈以後有總攝之偈前隔結通等文故從文便科之中間諸頌攝在當地初長行中二先正說十地後爾時復以下菩薩證成前中亦二先顯此界所說後如此世界下結通十方齊說(第四釋文下然下用論小異於古謂論先具牒經文後以論釋遠公先委釋經後復釋論後人多取遠公釋論之文不觀前文釋經之處故多闕畧今皆對會二處釋文為一異也二昔人或釋經竟後牒論釋或復牒論而後釋論今則經中易者則直用論為䟽釋之或令義顯加一兩字若經文難則先釋經後引論釋若論難者先牒論文後方䟽釋或先取論意以解經文後引論證為二異也三晉經論經及今唐本三經不同賢首釋晉遠公釋論後人但取以釋今經若不善會時有差失今同則不明異則通會為三異也四古德隨難釋論而不具用意令經論相對而講故無論本釋經不盡後人則多牒論又不委釋論語既難對於論本講之尤難今則難易皆牒難者則釋設有不引彼論易了故有論無論講皆無滯為四異也已知文意次正釋文䟽文分二先總科判後隨文釋前中若準遠公就經分判有其二義一寄人顯德二就法分別初中復二一約化主二約助化此二各具體相用二化主三者佛成正覺顯證法體次七日思惟以彰德相下論云思惟因緣顯不共法後金剛藏入三昧下彰其德用二就金剛藏助化三者初入三昧顯證法體諸佛同加顯德勝相故下諸佛相與讚歎乃能入是大乘三昧起分已下是其德用釋曰此上各三深有所以以非釋法故畧不明今䟽科文即是就法分別耳䟽文分二先傍論依經科後為四十八下依論約義科前中又二先正科判後明次第前中復二先攝疊科從後攝之則有三重若從前數應為四段一此界說地二結通十方三菩薩證成四偈頌總攝)前中或總為一十地法門(前中或總為一下二增數展轉科欲明此十須知論中初地八分謂一序分二三昧分三加分四起分五本分六請分七說分八較量勝分下文開合多涉此八)或為二分謂初正說後動地等顯實證成。

　　或為三分謂序正流通然教證不同三分亦異就教三者初至起分是其由致以發起正說故二本分已去是其正宗正說地故三地利益分以為流通益末代故二就證三者序分為序三昧分為正宗因入此定顯實證故故論云三昧是法體故也加分已去皆是流通由說自所得令信行菩薩證入地故(言加分已去皆是流通者以己之德流彼信地說為流通若約顯法益及末代則屬教攝信行菩薩次下當明)或為四分於正說中初法說顯地影像分喻顯地故教證凖前(或為四分者具列應云一序分二法說顯地分三約喻顯地分四流通分言教證準前者若約教道即正宗開二已如上列若約證道即流通開出應云一序分二正宗分三法說流通分四喻說流通分然下釋文但就教道故䟽但云於正說中)或為五分序為遠序三昧已下是近序故(言或分為五者亦準約教道就序分二一序分為遠序二三昧加起此三為近序後三同前四中)或為六分隨行德分初至起分起化之由為生物信二本分中略說讚勝起眾樂欲三請分中彰地超言令生正解四說分中廣明修相令物起行五影像分寄喻顯德六利益分明德成證實感化斯現(言或分為六者即於前五分合初二序為一由致開法說顯地以為三分若立名者一起化由致分二畧說讚勝分三彰地超言分四廣明修相分五寄喻顯德分六德成證實分然其義意下文廣明今當畧釋故於䟽中皆有一句如初分云為生物信者佛法大海信為能入初分顯六成就明信可知三昧分信其親證起分信其將說第二分云起眾樂欲者示體舉名讚是三世諸佛同說故生樂欲第三令生正解者剛藏令知心地無我令聞空中風畫之相示其深玄不許隨識令隨智解諸佛加請令開勝藏廣智妙行入住展轉修習之相復示分齊義說二大同不同相超言絕慮故生正解第四分令起行可知第五分言顯德者說於四喻顯教證德寶珠大海顯證深玄十山四河彰教深廣故名顯德第六分言德成證實感化斯現者此段意籠下文結說證成地利益故菩薩證成即是證實現瑞證成即感化斯現餘如下說)或為七分從初至請分為六說分徧通於十地故問論云初地所攝八分第七說分八校量勝分明知說分唯說初地如何得通答若不許通何為初地獨受說名故知標於總稱即受初地別名若以論云初地所攝便定局者則前六分亦不應通是知八中前七皆通後一方局又下說分雖言自此已後正說初地既有初地說分則有二地乃至十地說分(或分為七者於中二先正科合論入中後二為說通十地故後問論云下解妨難先難可知後答於中五一反詰以成謂十地皆說何以初地獨受說名二故知下正示通義五塵皆色色獨受名初地在初論偏名說三若以論云下引例反成論主既云初地所攝有其八分前六既通七何不通若前六不通應獨為初地入定不應通舉十地名體三家五請應唯請初前六既通七通何矣四是知八中下結示正義後一即校量勝分五又下說下重遮外難恐有難云下文論云已說請分自此已下正說初地明說局從既有初地說分下是䟽通難以論例釋初地有說地地有說復應更有難云若許說通則此一品唯有九分無四十八亦應答云隨地別科有四十八十地通說為九無失)或為八分開地利益異正說故(或為八分者謂說分分二云七說分八地利益分)或為九分影像望前法喻別故(或為九分者即於前八說分中開應云七法說分八喻說分九利益分)或為十分即是十地或於前九加後偈頌(或為十分初為十地即是論意因便故來下是䟽意既加偈攝則現瑞證成結通十方皆屬地利益攝)此十次第有其三義一就化相通為起說二就化意通為顯證三隨宗要教證雙辨初之一義隨文釋中論自具之今當略辨一起說由致故有序分二顯證能說有三昧分三示說不虛故有加分四定無言說故有起分五起先略陳故有本分六聞名渴仰故有請分七正為廣陳故有說分上七依論次第八別說難曉以喻總明有影像分九為說既竟顯勝勸修有利益分十散說難知有偈頌分二顯證者初分為顯證由致餘九正顯證相於中前三就相顯證一寄入顯證二因加顯證由得加故顯證不虛三寄出顯證不起無言不能顯寂故次四就說顯證謂本分略說顯證請分拂相顯寂說及影像寄修相以表德但法喻不同次一分就益顯證後一重述證德三雙辨者初一為由後九正顯教證之相於中三昧顯證後八顯教從加已去即有說故八中次第同初門說(此十次第者下第二生起次第先標三章說即教道證即證道三即合二後初之一義下隨章別釋初教可知二顯證中言請分拂相顯寂者剛藏三昧顯證深寂令亡情相知心無我悟於地智本寂默故言寄修相以表德者此言有二一通二別別則七為修相八為表德通則可知三雙辨亦可知)或為四十八分謂初地十地各攝八分二地二分三四與九各攝四分五六各三七地五分八地七分故四十八(或為四十八下第二依論約義科於中二先正科後問答今初先且依論具列對䟽可知論曰十地法門初地所攝八分一序分二三昧分三加分四起分五本分六請分七說分八較量勝分二地即第四論論云如是說證正位依出世間道因清淨戒說第二菩薩離垢地此清淨戒有二種一發起淨二自體淨三地即第五論論云依第三明地差別有四一起猒行分二猒行分三猒分四猒果分四地即第六論論云第四燄慧地依彼淨三昧聞持如實智中顯示此地差別有四分一清淨對治修行增長因分二清淨分三對治修行增長分四彼果分五地即第七論論云第五地中分別有三一勝慢對治二不住道行勝三彼果勝六地即第八論論云如五地中三分一差別勝慢對治二不住道行勝三彼果勝六地亦如是應知轉勝七地即第九論論云第七地中有五種相差別一樂無作行對治二彼障對治三雙行差別四前上地勝差別五彼果差別八地即第十論論云八地中有七種相差別一總明方便集作地分二得淨忍分三得勝行分四淨佛國土分五得自在分六大勝分七釋名分九地即第十一論論云九地中有四分差別一法師方便成就二智成就三入行成就四說成就十地即第十二論論云菩薩九地中以作淨佛國土及化眾生第十地中修行令智覺滿足此是勝故此地中有八分差別一方便作滿足地分二得三昧分三得受位分四入大𥁞分第五釋名分六神通力有上無上分七地影像分八地利益分已列四十八分類例不次而引對論可知)問初地八中前七十地八中後二義該十地何為論判屬初十耶答地論科文有其四例一以後攝前例以前序等近初地故判屬於初二以前攝後例後二近於十地故法雲攝非謂不通三當相分文例如中間諸分四顯地該𠬧例謂顯十地是陀羅尼法故諸地中文雖隱顯義必全𠬧一一地中皆四十八如初六分屬於初地許該餘九類顯餘分無所不通問初不說戒無彼二淨不說禪枝無起猒等如何諸分地地皆通答明言義通那引文局豈不經說地地之中具足一切諸地功德寧許初地不持戒等已略料揀(問初第八中前七下第二問答料揀於中有二問答初問論科通局後問初不說戒下釋通外難前中先問後答可知二答中二先訶問非以文難義故後豈不下示正可知)。

　　爾時世尊在他化自在天王宮摩尼寶藏殿。

　　次正釋文若依十地即為十段初歡喜地文有八分七如前明第八名為校量勝分文之分齊至下明顯今初序分論經別行具六成就今攝在大部故闕信聞但有餘四謂一時二主三處四眾雖有四事而論但云時處等校量顯示勝故此法勝故在於初時及勝處說而不言主眾勝者意明主眾餘經容有故若以相從主既十身眾不可說亦得名勝故論有等言(言雖自四事等者引論釋局意二而不下出論局意三若以下將論義通)今初爾時者時勝以是初時得名為勝故論云婆伽婆成道未久第二七日故論經別行故標二七今經攝在大部但云爾時即是初會始成正覺時也且依論明若以初表勝初七最初何故不說論云思惟行因緣行故因者能說之智緣者所化之機欲將所得妙法以逗物機故云思惟行行故法華云我所得智慧微妙最第一思惟因也眾生諸根鈍等思惟緣也論云本為利他成道何故七日思惟不說顯示自樂大法樂故此問意云在法身地見機堪化方應成佛何用更思今答意云非是思而後知自為受法樂故大法樂者即所得智慧寂靜樂也論云何故顯己法樂為令眾生於如來所增長愛敬心故復捨如是妙樂悲愍眾生為說法故何故惟行因緣行耶顯示不共法故謂窮智究竟照機無遺除佛一人無能及者名不共法又因緣亦即所證深理唯佛窮故(以是初時下䟽文有三初畧釋勝義二論經別行下會今無二七之言並可知論云何故顯己法樂下第三徵釋受樂之意成上為利眾生非己自要受樂三且依論下徵釋初勝前初有多云且依論於中有四重徵釋一明初七不說義為思惟故於中先依論釋後因者下以䟽釋論引法華中然彼以智慧為所說此為能說小異大意是同故下論釋眾疑何因何緣論云為因說者不能說耶為緣聽者不堪聞耶即是義也論云本為下第二徵釋思不說意可知何故唯行因緣行下第四徵釋唯因緣意前段及此俱是論文從謂窮智究竟下䟽釋論於中先順論文釋其通相審法觀察又因緣下唯約所證果海得不共名)二世尊者主勝義如前釋(二主勝可知)三在他化下處勝論云此處宮殿勝故宮即自在天宮勝下五天故殿即摩尼寶藏純寶所成勝寶嚴故他化天宮既表地智無心而成化事摩尼寶殿亦表慈覆無心出用無𥁞若以欲頂為表勝者色界尤勝何不彼說論云此處感果故謂機感在此故又色界為長壽天難不能感果能感勝果必是欲界之身故密嚴中明此處十地菩薩常所遊履大乘同性經云此處有報佛淨土故於此處說若唯約機感失所表義(三處勝正釋中言宮即下䟽釋論文若以欲頂下一難成勝義於中三初取意徵起二引論王釋三謂機感下䟽釋論文於中二釋一物機為感佛應為果二又色界下一向就機能感果報釋下引二經皆明他化能感勝果若唯約下反成後義言失所表者失地智無心等故則前正說對下顯勝後將欲頂對上顯勝故獨第六得名處勝)。

　　與大菩薩眾俱。

　　四與大下眾勝文分為五一揀定眾類二住一切下歎其勝德三其名下依德列名四如是下結數難測五金剛藏下標說法主今初又三一揀大異小同菩薩故。

　　其諸菩薩皆於阿耨多羅三藐三菩提不退轉。

　　二其諸下揀尊異卑謂八地已上念不退轉故彌勒問經云自分堅固名不退勝進不壞名不轉若凖論經又云皆一生得無上菩提則皆等覺等覺亦通念不退故又仁王經一生正得下寂滅忍言不退者不復退入無生忍故顯文雖爾本迹難量多是諸佛之所化故。

　　悉從他方世界來集。

　　三悉從下揀新異舊他方集故(眾勝五科中初文分三揀大異小揀尊異卑揀新異舊並可知)。

　　住一切菩薩智所住境入一切如來智所入處勤行不息。

　　二歎德中有二十句初二略明後二總結中間廣歎今初略中初句自分行滿謂權實無礙智住真俗雙融境境智一如無住住故後句勝進行滿證佛所證則是如來勤行不息故名菩薩(二歎德畧明中言證佛所證即是如來者此明是等覺菩薩故即十定品意舉其十對以是義故則名為佛以是義故即名菩薩恐繁不引)。

　　善能示現種種神通諸所作事教化調伏一切眾生而不失時為成菩薩一切大願於一切世一切劫一切剎勤修諸行無暫懈息。

　　二善能下廣歎有十六句分二前十三句廣自分。

　　後三廣勝進前中亦二初三明行修具足一神用善巧二調化應時三行願徧於時處。

　　具足菩薩福智助道普益眾生而恒不匱到一切菩薩智慧方便究竟彼岸示入生死及以涅槃而不廢捨修菩薩行善入一切菩薩禪定解脫三昧三摩鉢底神通明智諸所施為皆得自在獲一切菩薩自在神力於一念頃無所動作悉能徃詣一切如來道塲眾會為眾上首請佛說法護持諸佛正法之輪以廣大心供養承事一切諸佛常勤修習一切菩薩所行事業。

　　餘十句德用圓備四福智益而不竭五權實智慧雖已究竟六以無住道不捨修行七內證定智通明八外用施為自在七中若順三乘法相禪即四禪定即四無色定解脫謂八解脫三昧者此云等持平等持心趣一境故即三三昧諸有心定三摩鉢底此云等至由離沈掉至一境故局在定地通無心定謂無想滅定等神通明智即通目一切有心無心定地所引功德今此菩薩皆能善入善引若就一乘釋者禪定即十禪定解脫即不思議等三昧等至各有無量百千通明及智皆各有十十十無𥁞是普賢位菩薩所得九內獲自在幹能十外能一念周徧請法十一護法十二供養十三二利勤修(言若順三乘者即瑜伽論釋中明已見上文中)。

大方廣佛華嚴經䟽鈔會本第三十四之一

　　音釋

　　襵

　　(陟涉切猶摺也)。

　　匱

　　(求位切乏也)。

　　掉

　　(徒了切搖動也)。

　　榦

　　(古尸切枝榦也)。

　　顧戀

　　(戀龍眷切顧戀係慕也)。

　　撮

　　(子括切捎取也)。

大方廣佛華嚴經䟽鈔會本第三十四之二　何二

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　其身普現一切世間其音普及十方法界心智無礙普見三世一切菩薩所有功德。

　　後三廣勝進即三業廣大及下結文並顯可知。

　　悉已修行而得圓滿於不可說劫說不能盡其名曰金剛藏菩薩寶藏菩薩蓮華藏菩薩德藏菩薩蓮華德藏菩薩日藏菩薩蘇利耶藏菩薩無垢月藏菩薩於一切國土普現莊嚴藏菩薩毗盧遮那智藏菩薩妙德藏菩薩栴檀德藏菩薩華德藏菩薩俱蘇摩德藏菩薩優鉢羅德藏菩薩天德藏菩薩福德藏菩薩無礙清淨智德藏菩薩功德藏菩薩那羅延德藏菩薩無垢藏菩薩離垢藏菩薩種種辯才莊嚴藏菩薩大光明網藏菩薩淨威德光明王藏菩薩金莊嚴大功德光明王藏菩薩一切相莊嚴淨德藏菩薩金剛燄德相莊嚴藏菩薩光明燄藏菩薩星宿王光照藏菩薩虛空無礙智藏菩薩妙音無礙藏菩薩陀羅尼功德持一切眾生願藏菩薩海莊嚴藏菩薩須彌德藏菩薩淨一切功德藏菩薩如來藏菩薩佛德藏菩薩解脫月菩薩。

　　三列名中前三十八同名藏者表於地法有含攝眾德出生果用故後一名解脫月者即請法上首脫眾疑闇使得清涼如夜月故又藏表根本智包含出生月表後得清涼益物蘇利耶者此云月也俱蘇摩者恱意也即是華名餘之別名可隨義釋。

　　如是等無數無量無邊無等不可數不可稱不可思不可量不可說諸菩薩摩訶薩眾。

　　四結數可知。

　　金剛藏菩薩而為上首。

　　五標法主論云何故菩薩說此法門為令增長諸菩薩力故謂彼同類而能爾故(五標法主中文有三節第一釋菩薩從謂彼同類而能爾故)菩薩眾多何故唯金剛藏說論答云一切煩惱難壞此法能破善根堅實猶如金剛故不異名說此釋金剛謂表地智有堅利二義如金剛故能壞煩惱即是利義(菩薩眾多下第二釋金剛義上句義生次何故下皆是論文後此釋下䟽釋論但釋利義堅義文顯)下釋藏義論先問云何故名金剛藏此問意云為以藏攝金剛名金剛藏為以金剛而為藏耶上即有財下即持業而論雙順二句順後句云藏即名堅其猶樹藏謂如𣗳心堅密能生長枝葉華實地智亦爾能生因果此就能藏名藏次順上句云又如懷孕在藏是故堅如金剛如金剛藏此謂子孕在胎藏中善業所持堅不可壞而得生長此就所藏名藏二喻俱有生長之義論下廣合云是諸善根一切餘善根中其力最上猶如金剛亦能生成人天道行諸餘善根所不能壞故名金剛藏此之一合通上二喻是諸善根謂無漏善餘諸善根即二乘地前今無漏善於餘善中如孕在於胎藏其力最上雙合二喻堅義亦能生成通合一喻生長之義其力最上猶如金剛當體名堅餘不能壞對他名堅(下釋藏義下第三釋藏然含攝名藏前已總釋今將金剛問藏從此問意下䟽釋問意次而論下生起後答藏即名堅下論文謂如樹下䟽釋言就能藏名藏者金剛即藏持業釋也從又如懷孕下論文從此謂子孕下䟽釋所藏名藏即有財釋也從論下廣釋合下論文從此之一合下䟽釋論然能藏即地智所藏即因果俱有堅及生長故得通合餘可思準)。

　　爾時金剛藏菩薩承佛神力入菩薩大智慧光明三昧。

　　第二爾時下明三昧分爾時者眾已集時金剛藏菩薩者標入定人為眾首故承佛神力者辯入所依顯定深玄唯佛窮究故推功有在無我慢故菩薩大智慧光明三昧者顯所入定名三昧通稱餘皆別名智慧是體光明就用照二無我證如名慧照事名智此二無礙能破見惑及無明故名曰光明大有二義一揀異凡小二能斷大惑能證大理成大果故彰非果定故云菩薩即照之寂故云三昧智與理冥故稱為入(第二三昧分䟽文有四一釋文二會論三出體四入意今初照二無我證如名慧者即根本智照事即後得智此二通十地故能破見惑局初地證智謂分別隨眠及無明言通於十地地地斷二愚離所知故亦以上二智別對二惑慧破見惑智斷無明一揀異凡小者地前為凡不破惑故不證理故不得稱大二乘為小二乘見道現在前時唯斷煩惱唯照生空故二能斷下當相辯大)論經名為大乘光明三昧則光明即智此與唯識第九四定初定名同(論經下第二會論則光明即智者光明乃從喻得名全喻智慧即雙含體用言同唯識第九四定者四定已見第六廻向出現更廣然論釋云一大乘光明定謂此能發照了大乘理教行果智光明故即知大乘之言通體用矣即今大字)然其體性不出三種一定二慧三所證如以具能所證兼寂照故(然其體性下出三昧體三合為體非獨定也)所以入者意略有六論但有二一謂表深論云顯示此法非思量境界故二即以此義顯非證不說故餘四如十住品(所以入者下第四入意言二即以此義顯非證不說者論文唯有上語此即取意為第二義耳然非思量境直就法體顯其離言非證不說約人就法言餘四如十住者三示法體故四觀機審法故五上受佛加故六下為物軌故其三昧是法體即次下論文)。

　　入是三昧已。

　　第三入是下加分有六一辯加所因二即時下能加佛現三作如是下讚其得定四善男子此是下雙辯加定因緣五欲令汝下辯加所為六善男子下別顯加相今初入是三昧已者若未入定佛不加故故下論云所以偏加金剛藏者得此三昧故十住會云以三昧力故(三加分有六初辯加所因可知)。

　　即時十方各過十億佛剎微塵數世界外各有十億佛剎微塵數諸佛同名金剛藏而現其前。

　　二能加佛現中有五一佛現時謂正入定時二十方下來處遠近三各有下能加佛數四同名金剛藏顯名同所加五而現其前現身生信(二能加佛現等者䟽文有二一略消經文)上二三中意明多數勝前位故若爾何以不言無量世界而云十億剎塵界耶論云方便顯多佛故謂無量雖多其言猶漫人不謂多今假以剎塵一塵一剎一剎一佛便謂細而叵測若爾但趣舉剎塵即已顯多何要定言十億有二意故一為說十地故二此經如是多說十數顯無盡故即由此義不云無量無量不得顯無盡故何要顯此多佛加耶論云顯於法及法師增長恭敬心故又表諸佛皆同說故(二上二三下依論釋五叚釋文於中分二先合觧二三同顯多故後別釋第四前中四一舉少顯多二若爾何以下釋成多義先舉論謂無量下䟽釋三若爾但趣舉下釋成十字四何要顯此多下釋多所以)何要同名加論有二意一云本願力故何故如來作如是願顯示多佛故此三昧是法體本行菩薩時皆名金剛藏同說此法今成正覺亦名金剛藏故不異名加此中論意云諸佛因中得定名金剛藏遂發願言我成佛時亦同其名所以同者為顯菩薩所得法體同於多佛明人異道同故論意正爾若以義取亦通遮那本願以佛因中得定說法能加所加同名法爾亦發斯願以顯道同故下經云亦是毗盧遮那如來本願力故第二意論云又是菩薩聞諸如來同己名已增勇恱故前就法理此就化儀(何要同名加第二別釋第四叚先問意云若顯多佛何不說一切異名佛加豈不更多故論有二答初意中二先舉論然論文有三初標本願二何故如來下釋願所以三本行菩薩時下出願相此中論意云下䟽釋論中先順文釋後以義釋前中二先釋論第三願相後所以同者下釋論第二出願所以然上論文顯是多佛故此三昧是法體者此言稍略合云顯示多佛同依此三昧法體故此明佛得三昧同於菩薩故䟽云為顯菩薩所得法體同於多佛反釋論文從人異道同下結成同意故諸佛菩薩從地門顯皆名金剛藏從廻向顯皆名金剛幢等若以義取下第二以義釋前明諸佛本願今顯遮那本願引下經證即是次文雙辯加定因緣中文彼既主佛願加則其願相同多佛也第二意下同己名者然結云前就法理者證金剛智名皆同故此就化儀者謂化儀誘物故言踴悅非金剛體有此悅也約化儀中二儀故悅一約自行諸佛證窮金剛之智名金剛藏我入此定上造佛境是故悅也二約利他我入此定將演斯法恐物未知今佛自說與己名同眾知金剛藏同佛所證言必信受故踴悅也)。

　　作如是言善哉善哉金剛藏乃能入是菩薩大智慧光明三昧。

　　第三同讚得定顯有加因。

　　善男子此是十方各十億佛剎微塵數諸佛共加於汝以毗盧遮那如來應正等覺本願力故威神力故亦是汝勝智力故。

　　第四雙辯加定因緣中有四因緣一伴佛同加故二主佛本願故三主佛現威故四定者智力故(第四雙辯加定下䟽文有四一略囑經文二料揀通局三彰冥顯加異四定其因數)初之一事唯得定因先由佛加方能入故故論云彼佛先作是願今復自加後之三事通於二因由此能入定由此得加故非正加相故論云後餘佛加故言盧舍那佛本願力故加此論意云後文方顯諸佛加相即由此中本願力耳則此是加因(初之一事下第二料揀通局然其論文但有前一無現威自智論釋已具䟽文今先連引論云彼佛先作是願今復自加後餘佛如故云盧舍那佛本願力故加䟽離開論以釋二因則以論文後餘佛加為後加相今主佛願為後加因細尋可知)若約得定由主佛加則此中願等已顯加相但意冥加故即前承佛神力耳(若約得定下第三彰㝠顯加異所以辯此者由古人以初伴加為顯加相後之三因唯是加因則因與加別為因義成今既後三皆通定因今已得定那言非正加相加相在後故有此義明加有二一則冥加在於定前加今得定二是顯加要得定後方堪受加故)是則定因有四加因亦四雖闕伴佛加因而有得定一因故有四也所以第三會中後三因初有又是之言四五兩會同云亦是故不可將前一因為正作加若此已作加何用下文正顯加相餘如第三會辯(是則加因下第四定其因數伴佛之加唯是定因故加因闕一是前得定還成四因故上云讚其得定顯有加因於中三初正明二所以第三會下引例成立三故不可下結彈古人初文可知二中凡言又亦皆是重義上已有一下方言又若初伴佛是其加相主佛本願初是加因何得言又亦字同此明知伴加已是定因下二亦是定因故云又耳故不可下第三結彈古人先直非後若此已下出其所以成復重故餘如第三會辯者彼處廣顯差當故略敘少分一者十住中古人以初一為定因後三轉為加因亦非定因二者前自問云加之與定何先何後若先定後加則不應言汝能入是三昧此是諸佛共加於汝若先加後定則不應在三昧分後又散心不能受加古人過云加定一時䟽前難云為因不成不同俱有因義加定可分故示正義云加有二種謂𡨋與顯𡨋加在前顯居定後等故云餘如彼䟽)。

　　欲令汝為一切菩薩說不思議諸佛法光明故所謂令入智地故攝一切善根故善簡擇一切佛法故廣知諸法故善能說法故無分別智清淨故一切世法不染故出世善根清淨故得不思議智境界故得一切智人智境界故。

　　第五明加所為故論云何故加然直就經文則應分二初總明後所謂下別顯論無所謂二字故取別中入智地句入初總句總別合明但有二十前十依自利行後十依利他行義雖兼通從多分判欲顯二利差別相故今依論釋初十句中論以二門解釋一直釋經文二會通本末初門先釋總句彼經云又一切菩薩不可思議諸佛法明說令入智慧地故既將別句入總即經論開合不同論經云明即今經光明但廣略有異彼云明說此云說不思議彼未廻文即經論方言有異(第五明加所為等者然論有二問云何故加復云何加以復云何加是徵加相下文重徵故此不釋言義雖兼通者以自利中有善能說法利他中有習無漏法則是互有今通云從多多有二義一句多二如善說法亦通二利今取自利之能故故分二利略有四門一就行體六度等行以為自利四攝等行以為利他二就行益六度四等成之在己皆名自利勸人修起盡名利他三約修說自他二利自分所成可用化人皆名利他勝進分中一切行德修之未熟未任化他唯可自習名為自利如下第九地法師方便中說四就義門以分自他諸行皆同一體互相助成自利門說皆成自利利他門說無不利他今就第四故云兼通從多說耳文有二十句分二初十依自利後十依利他前中二初直釋經文二通會本末前中又二初釋總二釋別總中二初會二經同異可知)既知二經同異次正釋文初欲令汝為者標舉章門總顯加意意為何事謂一切菩薩說等此中三義一一切菩薩是所被機二不思議諸佛法光明是所說法二令入智地是說之益(二正釋經文二初總標三義可知)被何等機論云是中一切菩薩者謂住信行地此通二類一謂地前未證真如但依信心而起行故無著論中亦同此名二通地上如初地加行位中名信行地即地地加行皆名信行以攝論中意言無分別觀通於四位故知地上亦有信行下釋所入智地及別入中皆通十地明知所被不唯地前况下請分中論云未入地者令得淨心已入地者令得十力必通被也(二別釋三義三初所被機中言被何等機者徵也二釋經一切菩薩先舉論可知從此通二類下䟽釋然其分位略有二種一信二證趣證方便決定名信正得云證若大位以分地前名信地上名證故下論云已入初地非信地攝即䟽初意若通相說地前地上皆有未得名信已得名證今此菩薩為信非證即䟽後意於後意中䟽文有二先標舉立理可知以攝論中下引證於中二先引攝論意言之義已見上文即是意識依名言分別故是地地加行非正證也通四位者五位之中唯除究竟耳下釋所入下引當論證)二中說何法被此有二種一所證法論云不可思議諸佛法者是出世間道品此明十地法體是無漏故名出世間生佛果故名道十位行法類別名品既是佛因是佛所證故云佛法心言路絕名不思議二說能證論云光明者見智得證此謂後得觀事差別名見根本觀理一相名智見達於事名得智契於理名證直語智體故言見智以智合境故言得證地法雖多不出此二見智雖廣此釋正宜故解深密第三云我無量門宣說智見今當為汝略說其相若緣總法修奢摩他毗鉢舍那所有妙慧是名為智若緣別法修奢摩他毗鉢舍那所有妙慧是名為見即斯義也上云說者令分別上來能所證法(二歎能被法中二初徵可知二釋中三初標可知二釋三結釋中此明十地法等者是䟽釋論然道有二義一即證道當相名道二道即因義即䟽中意既是佛因下䟽釋經文佛法有二義故一是佛因法二是佛所證法同證如故從心言路絕釋不思議謂言語道斷心行處滅故前文已具然遠公云歎勝之辭也據法望情名不思議以其法外本無情故其義云何情相之興原由妄想妄想故便有相生以依相故復起心想隨名取實即是覺觀依此覺觀便起言說起言說已復起心想取所說法此即言語以之為道心以為行於是心想熾然不息今契法實滅除妄想相即不生相不生故立名心滅名心滅故名即不生名不生故覺觀不起覺觀不起故言說隨亡言說亡故不復依言取於所說不取說故言語道斷心行處滅心行滅故名不思議以法出情心言不及故不思議今就情望法故不可思議釋曰言雖繁重亦有理在二說能證下即釋經光明字先舉論可知從此謂下䟽釋論於中二先正釋可知後地法雖多下結成於中又二先結成論意謂地法無量門不出能所二智故將此二以釋光明為至當也見智雖廣下結成於䟽謂見智二字雖有多釋此釋正順論意故云正冝故觧深密下引經證成此釋要當緣總法者萬法雖異一智以貫故云總法隨事相差名為別法故與䟽釋義理合也言見智雖廣者略示一二如般若論見即是智揀於比智故云見也揀於眼見故云智也又遠公云俱是一智隨義立名見智是觧得證是行觧有始終見始智終推求名見決斷稱智行有始終得始證終法顯在心名之為得心𡨋合如說以為證上之二觧雖各有理不如前觧契合論文故云正宜以其二智遍攝諸法故三結可知)三中說此何益令入智地論云入者信樂得證此中信樂即所被機得證即上二智契合入何法耶所謂智地論云智慧地者謂十地智如本分中說即上不思議佛法也上說能所證者意令菩薩以能證智入佛所證法是此總意(三中說此何益下即釋令入智地之經先釋令入二初引論證可知此中信樂下䟽釋論若準遠公信樂得證皆是入義信樂入始得證入終於證決定名信信增名樂得證如前此亦有理䟽意可知)已說總句入地之相次下九句依本開末顯入差別論云此修多羅中依根本入有九種入此九種入寄於四位初四願樂位次一見位次三修位後一究竟位(此九種入下是䟽觧釋先科為四願樂即是地前)近地方便亦屬地故地後勝進趣究竟故皆十地攝(近地方便下通妨謂別九入依總開出以總名別皆帶入言即入約證地前未證何得屬入究竟非因豈為地智故云近地方便等通前願樂後勝進下通後究竟)言九入者一者攝入謂聞慧中攝一切善根故(言九入者一攝入下別釋九入全是論文若有䟽釋自當指出初一全是論文)二者思義入思慧於一切道品中智方便故智方便者即善揀擇道品即是佛法(二思義入者然思慧二句後句思成此句正思思必依義云思義入從智方便者下是䟽釋論會就經文)三法相入彼彼義中無量種種知故彼彼即是諸法種種知即廣知此即所思法成(言彼彼即是下䟽釋)四教化入隨所思義名字具足故能善說此知修慧修通二利菩薩利他即是自成佛法故入自利中[(冰-水+〡)*ㄆ](四中修通二利下通妨謂既言前十自利那明善說通意可知)五證入於一切法中平等智見道時中善清淨故言平等者即無分別無分別智正證真如離二取相故云平等二我分別隨眠不生名善清淨最初照理立見道名(五證入者從言平等下即䟽釋論此入見道正證真如故唯識論通達位頌云若時於所緣智都無所得爾時住唯識離二取相故釋論曰若時菩薩於所緣境無分別智都無所得不取種種戲論相故爾時乃名實住唯識真勝義性即證真如智與真如平等平等俱離能取所取相故能取所取俱是分別有所得心戲論相故觧曰此即總釋偈意言俱離能取所取相者謂能證智及所證如俱無二取又上言不取者離於能取種種相者離於所取餘可思準一次論云有義此智二分俱無所取能取相故二有義此智相見俱有帶彼相起名緣彼故若無彼相名緣彼者應色等智名聲等智若無見分應不能緣寧可說為緣真如智勿真如性亦是能緣故應許此定有見分釋曰即破前師義先破無相謂如智之上無真之相而能緣如色等智上無聲等相應緣聲等後破無見中言勿真如性亦是能緣者同無見分而能緣故三次彼論云有義此智見有相無說無相取不取相故雖有見分而無分別說非無取非取全無釋曰說無相取下即瑜伽七十三文既無相分何名緣彼彼論次答云雖無相分而可說此帶如相起不離如故如自證分緣見分時不變而緣此亦應爾變而緣者便非親證如後得智應有分別故應許此見有相無釋曰謂此緣真智挾帶真如之體相起故名所緣非帶相分影像而起名緣於如不離如故釋曰上之三師彼論以後義為正依今經宗應雙取前二有即俱有能所宛然無即俱無能所斯寂此二無礙方名證如然今䟽文先釋平等從二我下釋善清淨釋平等中但觀上來所引唯識居然易了若細委配言平等者即無分別智將論就經論中平等即是經中無分別義從無分別智正證真如下釋無分別稱平等所以即唯識中平等平等言二我分別隨眠不生名善清淨者釋論善清淨言論意正明見道時中清淨今䟽先釋清淨後重解見道得名言二我者即人我法我二我為本而起二障今言二我意取二障耳故唯識云煩惱障者謂執徧計所執實我薩迦耶見而為上首一百二十八根本煩惱及彼等流諸煩惱隨煩惱此皆擾亂有情身心能障涅槃名煩惱障釋曰欲界四諦各有十惑為四十上二界各除瞋有七十二為百一十二並是見道根本之惑然疑及三見唯是見斷修道之中欲界唯六上二界除瞋為十故修有十六見修辯有一百二十八論曰所知障者謂執徧計所執實法薩迦耶見而為上首見疑無明愛恚慢等覆所知境無顛倒性能障菩提名所知障釋曰見疑已下辯出頭數與煩惱障同煩惱障麤有多品類二乘所斷唯是不善有覆性故以數來顯今所知障細無多品類唯菩薩斷亦是異熟無記所攝故不顯數又顯法執無明唯一住地煩惱即是四住地攝故不顯數言慢等者亦等隨惑言所知境者有為無為言無顛倒性者謂真如理由處此境今智不生前則煩惱即障今所知之障然二障別義之本在我法兩字故二我言即是二障言分別隨眠者分別揀與俱生謂依邪師邪教邪思惟生言隨眠揀於現行即是種子由上二不生故名清淨故唯識云如是二障分別起者見所斷攝任運起者修所斷攝二乘但能斷煩惱障菩薩俱斷永斷二種唯聖道能伏二現行通有漏道釋曰今是大乘復是斷道異地前伏及與二乘名善清淨言最初照理立見道名者此釋上論見道時中故唯識云加行無間此智生時體會真如名通達位初照理故亦名見道釋曰此是彼論釋位名也此智者即無分別智體者通也會者達也照理名見見即是道而言初者此應有難若照理名見二地已上豈不照理故今釋云此最初故以此受名餘隨別義此言時中即真見道中故唯識云真見道者清即所說無分別智實證二空所顯真理實斷分別二障隨眠釋曰既真見實斷明是真見道中二見道義次下當說)六不放逸入於修道時中遠離一切煩惱障故故世法不染(六不放逸入等者初舉論說世法不染䟽會經文言修道者唯識頌曰無得不思議是出世間智捨二麤重故便證得轉依釋論曰菩薩從前見道起已為斷餘障證得轉依復數修習無分別智離能所取故說無得及不思議或離戲論說為無得妙用難測名不思議釋曰此釋偈初句言餘障者即俱生二障故今論云一切煩惱障以所知障亦以煩惱為能障故任運而起不由分別故名俱生此上辯立修意斷俱生惑故從復數修下出所修法體離能所取下辯修之德即釋論偈無得不思議言論有二釋初遠離所取名為無得遠離能取名不思議上唯就體釋下約體用對明故世法不染者以經帖論既離煩惱即世法不染即唯識論是出世間智也釋論云是出世間無分別智名出世間二取隨眠是世間本唯此能斷獨得出名或出世名依二義立謂體無漏及證真如此智具斯二種義故獨名出世餘智不然即十地中無分別智釋曰言餘智者後得智也)七地地轉入出世間道品無貪等善根淨故此明修道位中離障證理智行轉進於地地中雙斷二愚是無漏善能淨所知以此無漏淨三善根名淨煩惱論復云復有善根能為出世間道品因此明諸地中加行善根淨也(七地地轉入中此明修道下䟽釋論文先釋地地轉入以地非一故言離障者即是十障如本分明言證理者即證十真如如第八廻向下說分中隨地別說從於地地中下釋淨善根義於中二前明正地善根淨後論復有下明加行善根淨亦即唯識第三句意論云數修此故捨二麤重二障種子立麤重名性無堪任違細輕故今彼永滅故說為捨此即總意言於地地中雙斷二愚者謂開上十障一各成二故有二十愚若兼等覺有二十二愚今約十地故說二十下說分中亦皆別說今當略示初地斷二愚者一執著我法愚是惑二惡趣雜染愚是業二地二者一微細悞犯愚二種種業趣愚三地二者一欲貪愚二圓滿聞持陀羅尼愚四地二者一等至愛愚二法愛愚五地二者一純作意背生死愚二純作意向涅槃愚六地二者一現觀察行流轉愚二相多現行愚七地二者一細相現行愚二純作意求無相愚八地二者一於無相作加行愚二於相自在愚九地二者一於無量所說法無量名句字後後慧辯陀羅尼自在愚二辯才自在愚十地二者一大神通愚二悟入微細祕密愚至說分中地地之初各辯其相然准唯識此後更有二愚障於佛地謂一於一切所知境極微細著愚即是此中第二智障二極微細礙愚即是此中一切任運煩惱障種)八菩薩𥁞入於第十地中入一切如來秘密智故即下大盡分中入如來十種秘密之智是也如來秘密下地不測名不思議若入彼所入是智之境入彼能入即智是境得即是入故歎淨名云諸佛秘藏無不得入(即大盡分下䟽釋論入如來十種祕蜜者經云又入如來祕密處所謂身祕密語祕密心祕密時非時祕密授菩薩記祕密攝眾生祕密種種乘祕密一切眾生根行祕密業所作祕密得菩薩記祕密如是等皆如實知故歎淨名云下引證即問疾品文殊歎也經云爾時佛告文殊師利汝行詣維摩詰問疾文殊師利白佛言世尊彼上人者難為詶對深達實相善說法要辯才無滯智慧無礙一切菩薩法式悉知諸佛祕藏無不得入降伏眾魔遊戲神通其慧方便皆已得度今取一句)九佛盡入於一切智入智故上一切智釋一切智人下智字即智境界入即得也上直釋竟自下論文融會本末初會末歸本謂上九種入為欲校量地智差別轉勝之相非根本入有此行布後明本末無礙欲顯前從本起末則無別之別次攝末歸本別而無別故以六相融而無礙(自下下通會本末二初會末歸本可知後明本未無礙中言以六相圓融者然遠公四門解釋一立意為破定執二立依依初地行例釋三泛就諸法以釋四釋文三中如一色中同時具足有苦無常等法義集為一色為總相無常色等為別相無常等上皆有色言是同相無常非苦等是異相成壞二門約體同異成前二門以彼異相苦無常等體不相雜是故隨彼差別多色得攝為一故取攝為成以彼異相苦無常等義不同故一色隨之分成多色故名為壞非實成壞如色既爾即色無常為總亦然謂色無常苦無常空無常等別餘四例知餘同相亦然色體既爾一切法亦然今䟽文中牒論便釋無別釋文又以易故無別立依但有二門兼取賢首義理分齊中意故今䟽中總有七門一總彰大意二標舉顯通三彰其立意四列名略釋五總以喻明六舉例徧釋七指廣在餘今初謂欲六相圓融今本末無礙故從本起末即前直釋經文中依根本入開為九入根本無別於中說九故云無別之別言次攝末歸本者即向會末歸本門九入為別會歸根本言非根本入有此差別者別而無別)論云一切所說十句中皆有六種差別相門者此標舉顯通故云一切皆有(論云一切所說下第二標舉顯通法之體狀目之為相義別為門又由此通入證智中故)此言說解釋應知除事者此顯立意謂此六相為顯緣起圓融之法勿以陰界入等事相執取(此言說觧釋下第三彰其立意先舉論此顯下䟽釋即賢首意為顯一乘圓教法界緣起無盡圓融自在相即無礙容持乃至因陁羅網無窮理事等此義現前一斷一切斷一證一切證乃至即具普賢圓因十佛境界故此言說者約教道觧釋故後勿以下釋除事之言論中但云謂陰界入等今䟽加執取之言以釋論意意不令人隨事執取非陰界體不具六相故遠公云如陰等色非受想乃至非識如是一切以其別相無總相故不得將別對總說成之與壞故曰不具若就體性一一陰等悉具六相如向泛就諸法中辨)。

　　言六相者謂總相別相同相異相成相壞相此標列也下釋云總者是根本入者以初一入無不攝故別者餘九入別依止本滿彼本故者謂依一開九無總別不立故云依止由別方成總故云滿彼同相者入故者同名入故異相者增相故者九相漸增不相似故成相者略說故者攬九緣以成一略言標顯故壞相者廣說故者分一作九九外無一此九因緣各住自相不相成也又云如世界成壞者猶如世界多緣共成其中事物一一推徵何者是界名壞(言六相者下第四列名略釋先須總識其相一總相者一含多德故一別相者多德非一故三同相者多義不相違故四異相者多義不相似故五成相者由此諸義緣起成故六壞相者諸緣各住自性不移動故列名皆是論文此標下䟽參釋之欲分主客先一時出論論云總者是根本入別者餘九入別依止本滿彼本故同相者入故異相者增相故成相者略說故壞相者廣說故如世界成壞餘一切十句隨義類知釋曰其中有䟽可以意得言九相漸增者䟽釋如攝入是聞慧思義入是思慧後後勝前故以漸增為不相似言攬九緣成一者成一入故言分一作九者九義不同總入隨之故無別一也然準遠公成壞二門因上異相而有故成是略者以彼異中聞思修等體不相應是故隨彼九入復成一入故名為略壞是廣者以彼異中聞等九種義不同故總入隨之分以為九故云廣也亦可總則攬別而成別則分總為別同則別別帶總異則別別互乖成則雙攬同異方成若無異相總不成故如舍椽梁總皆相似終不成舍壞則唯別各住自性故此二對歷然不同又云如世界下論喻成壞從猶如下即䟽釋論謂三輪四大等即成剎之緣起攬為娑婆故名為成就一分為百億四天下無別娑婆稱之為壞非如世界二十劫成二十劫壞)亦如梁等共成一舍總則一舍別則諸緣同則互不相違異則諸緣各別成則諸緣辦果壞即各住自法(亦如梁下第五以喻總釋即賢首意)餘一切十句皆應隨義類知(餘一切十句下第六舉例遍釋即論文也)別章廣顯(別章廣顯者即第七指廣在餘即賢首教義分齊彼唯三門一教興義二別名略釋三問答料揀前之二門上已具竟今但明問答寄就一舍之上辨其六相例法可知問何等是總相答云舍是總相問此但椽等何者是舍答椽等即是舍獨能作舍故離即不成若爾未有瓦等應即是舍答未有瓦等不是椽故以無瓦等對何說椽若諸緣共出少力共作不全作者有斷常過但諸少力不成一全舍故舍則斷也不成執有是無因常今去一椽即非全舍明椽全成椽即舍也由此全成便令此椽即瓦栿等以去於緣即舍便壞則瓦栿等亦皆壞故故此諸緣皆即是椽舍方善成一緣既爾餘緣亦然故緣起法不成則已成則圓融第二別相者椽等諸緣別於總故若不別者總義不成由無別時則無總故是故即以總為別也問若總即別應不成總答由即別故故得成總如椽即舍故名總相舍即是椽故名別相若別不即舍不是椽故若舍不即椽不是舍故若不相即總在別外即非總也別在總外即非別也問若不別者復有何過答有斷常過謂若無別即無椽等舍不成故無而執有無因常故下之四相各有斷常可以意得第三同相者椽等諸緣和合作舍不相違故皆名舍緣非作餘物故若不同者諸緣相背則不同作舍則不成與總何別答總相唯望一舍同則諸緣互望成力義齊第四異相者椽等諸緣隨自形類相差別故問異應不同答由相各異長短等殊方為舍緣同力成舍此與別何異別相諸緣別於一舍異則諸緣自互相望第五成相者由此諸緣舍義得成故由成舍故椽等名緣不爾二俱不成問現見諸緣各住自性何因得成答由不作舍舍方得成以若作舍失本緣故舍不得成今由不作諸緣現在故舍得成又若不作舍椽不名緣今既名緣明知作舍第六壞相者椽等諸緣各住自法本不作故若作舍者即失本法舍則不成由不作故舍得成也又總即一舍別即諸緣同即互不相違異則諸緣各別成則諸緣辨果壞則各住自法乃為頌曰一則是多為總相多即非一是別相多類自同成於異各體別異顯於同一多緣起理妙成壞住自法恒不作唯智境界非事識以此方便會一乘六相之義略已終矣)。

大方廣佛華嚴經䟽鈔會本第三十四之二

　　音釋

　　孕

　　(以證切妊也)。

　　攬

　　(魯敢切取也)。

　　分齊

　　(分扶問切齊才詣切分齊限量也)。

　　栿

　　(房六切音伏梁也)。

　　椽

　　(重圎切音傳秦謂之椽周謂之榱齊魯謂之桷)。

大方廣佛華嚴經䟽鈔會本第三十四之三　何三

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　又令得菩薩十地始終故如實說菩薩十地差別相故緣念一切佛法故修習分別無漏法故善選擇觀察大智光明巧莊嚴故善入決定智門故隨所住處次第顯說無所畏故得無礙辯才光明故住大辯才地善決定故憶念菩薩心不忘失故成熟一切眾生界故能徧至一切處決定開悟故。

　　第二又令得下十句依利他行是增數十經有十二句論經合七八二句故唯十一(第二又令得下十句依利他行䟽文分二先總明句數開合言增數十者依大智度論[婁*殳]法有二一小二大以十為十數狹名小少減名狹數寬少增名寬名大七八等名少減十一二等名為少增今據大數名增數十以十二為十故)初句為總餘十為別總中始者內起信欲外近善友聽聞終者憶念任持所聞地法地地皆爾故云十地始終此約教行(初句為總下正釋文先釋總句中依論有二解一就教行解二教證相對解前中始於地法決定名信信增名欲欲是信果故依欲趣法名為親近攝法在心故名憶念念法不失故說為持地法是其所持言地地皆爾故云十地始終者䟽結釋經文非論文也十入約次位始終約行修行位並舉如下經云復應於諸佛善知識所請問第二第三地等相及得果為欲成就彼地法故等皆其例也明知地地之內皆有始終問何故自利云入利他云始終答自利以入證為本故皆云入利他令知性相故有始終)復有阿含為始以證為終則前皆是教(復有阿含為始下第二教證相對也䟽中三初總次別後結今初言阿含者梵言此云淨教既唯以證為終而行非是證故前教始行終並名為始故䟽結云則前皆是教)此教證義總有九重一教行相對言聲為教行德為證猶下請中字義二藏(此教證義下第二別釋也言猶下請中字義二藏者即下如來加請中義偈云佛子當承諸佛力開此法王最勝藏諸地廣智勝妙行以佛威神分別說論云歎此法藏有二種一義藏成就二字藏成就云何義藏諸地上妙行即今經勝妙行論云行者諸菩薩行所謂助道法故妙者真實智故上者神力勝故如是顯示深妙勝上故釋曰初是助道真實智即證道神力勝是不住道次論云云何字藏偈言分別智地義即今經諸地廣智及分別說謂十地差別相故論云分別說者說十地差別故既以分別說為字明是言教三道皆為義藏明以行德為證論以字義為教證故)二地前地上相對如下請中歎眾以地前聞思修等為教淨地上行德為澄淨(二地前地上相對者遠公云二約位相對解行已前依教修行名為阿含初地已上離言合實說之為證言如下請中歎眾以地前聞思修等為教淨等者即解脫月歎眾堪聞請中文經云善淨深心此句為總下九別云善潔思念善修諸行善集助道善能親近百千億佛成就無量功德善根此四別句名為教淨次云捨離癡惑無有垢染深心信解於佛法中不隨他教名為證淨釋曰以前四句屬地前故)三真偽相對即於地中聞思修慧報生識智緣照之解名曰阿含真智出言為證下論云聞思修等是則可說地智離言(三真偽相對等者不與如合隨世而修名之為偽契如為真䟽中先正釋後引證正釋中云即於地中聞思修慧報生識智緣照之解名曰阿舍者此第三教證不對地前但就地上而論教證故云即於地中總有四法皆名為教三慧及報生識智下請分中具明謂地上菩薩生來即有此智故云報生識智非約證如故皆屬教可宣示故真智出言故名為證論云下二引證即許說分齊中文而是義引故云聞思修慧是則可說若具引者即彼論釋經云智起佛境界非念離心道非蘊界處門智如意不及之偈論云此偈示現思慧及報生識智是則可說此智非彼境以不同故即其文也)四修成相對一切地中真偽合修為教捨偽契真為證猶下所明義說二大(四修成相對者引證言義說二大者即許說分齊中全意謂如來大仙道等十二偈分之為二初七偈義大後慈悲及願力下五偈說大說大中有證智故云真有加行後得緣世法故云偽真偽合修義大唯明證智故云捨偽契真又準下文解脫月雙歎人法請中此是菩薩最初所行成就一切佛法故論云最初所行者依阿含行故成就一切佛法者謂是證智釋曰此明依修而證亦修成相對)五相實相對世間中修得彼證相名教契本實相為證猶下所說增上妙法光明法門光明是教增上是證(五相實相對等者其所引文即本分中彰地要勝內文經云此是菩薩摩訶薩向菩提最上道亦是清淨法光明門釋曰上句證下句教論云歎說者於中有二義一者為說阿含二者為證入義其論上句增上勝妙法故䟽云增上妙法論釋證句云大勝妙法者諸法門中勝故清淨法者即法體光明者此大乘法顯照一切餘法門故既云照餘法則得修相既云最上明契本離相故彼下經自釋二句釋初阿含云所謂說菩薩諸地釋證句云佛子此處不可思議所謂諸菩薩隨證智明是相實相對)六體德相對就彼離相所成行中顯本法性為證依本成德為教猶下鍊金金體與釧等(六體德相對等者謂所成行體為證成德為教引鍊金喻者十地皆有鍊金之喻且初地云是菩薩隨所勤修供養諸佛教化眾生皆以修行清淨地法所有善根悉以廻向一切智地轉轉明淨調柔成就隨意堪用佛子譬如金師善巧鍊金數數入火轉轉明淨調柔成就隨意堪用釋曰火即能鍊喻供養佛等金即所鍊喻信心慈悲捨等如世之金在鑛石中融冶便出喻真地法與妄和合名曰眾生行人修行至初入地時出煩惱障今至地滿復更供養教化眾生如重入火熏發真心令生信等名為修行清淨地法至二地時如重以攀石煑之方得清淨初地之時雖除慳垢微過猶在至二地時慳嫉破戒並皆遠離如轉清淨至三地中修習淨禪令其不退如秤兩不減四地集起菩提分法如為莊嚴具五地之中以不住道方便起觀修治力故如硨磲磨瑩轉更明淨六地以觀因緣不住巧智修治力故如瑠璃磨瑩光色轉盛七地中具修一切菩提分法益更精好如以眾妙寶間錯莊嚴轉更增勝倍益光明八地之中無功用修如持金寶冠置閻浮提主聖王頂上一切羣臣諸莊嚴具無與等者九地菩薩智自在修如善巧金師用作寶冠轉輪聖王以嚴其首四天下內一切小王及諸臣民諸莊嚴具無與等者十地菩薩業自在修譬如金師以上妙金作莊嚴具大摩尼寶鈿廁其間自在天王身自服戴其餘人天莊嚴之具所不能及釋曰十地皆具金喻意皆以金喻證顯本性故成信等德以為教道是修成故然云金與釧等者此經無釧之文即嚴身具是)。

　　七體用相對前體及德皆證依體起教智之用為教下珠放光光喻於教珠體喻證(七體用相對等者引文云下珠放光喻教珠體喻證者即第四地調柔果中云如摩尼寶清淨光輪能放光明非諸餘寶之所能及風雨等緣悉不能壞論云摩尼寶生光喻者彼證智法明摩尼寶中放阿含光明入無量法門智處普照示現以是義故此地釋名為燄地即其事也)八自分勝進相對自分所成體德及用皆證進受佛教為教下歎金剛藏二力妙智及辯名為證力堅念教法為阿含(八自分勝進相對等者引文云下歎金剛藏二力妙智如者即大眾請中經云上妙無垢智無邊分別辨宣暢深美言第一義相應念持清淨行謂前四句歎證念持清淨行歎教論云初偈歎證力辯才成就第二偈上句歎阿含力辯成就以證力阿含力故能有所說是故讚歎是也)九約詮就實相對真智之體為證約言分十為阿含猶下迹處虛空喻證空處之迹喻地阿含下論云字身住處證智所攝非無地智名句字身名句字身即阿含也(九約詮就實相對等者下引論云字身住處等者即下示說分齊中鳥跡喻也經云如空中鳥跡難說難可示如是十地義心意不能了論云此偈是何義如鳥行空中跡處不可說相亦不可見何以故虛空鳥跡相不可分別故非無虛空行跡如是鳥跡住處名句字身住處菩薩地智所攝不可得說不可得聞何以故非如聲性故非無地智名句字身此中深故示義大踴悅釋曰空處之跡喻教跡處之空喻證也然上九重教證前五前教後證後四前證後教又前五教則後後漸寬證則後後漸狹後四中證則後後漸寬教則後後漸狹)當第四一經之內頻語教證理須通會勿厭繁文(今當第四者第三結示兼遮妨難恐有嫌繁故以論文但云復有阿含及證如是次第依初相應知謂令以阿含為始以證為終故云如是次第依前始終前始後終云依初相應知何用廣明䟽意恐人教證既多相對文生疑故總併說豈得為繁)次依根本始終有十始終(有十始終下釋別句義䟽文有四一摽指二總科三料揀四釋文今初謂菩薩利他行該法界隨宜列十耳)前三地前思修利物次一見道餘六修道(前三地前下總科可知)此陿前入謂初闕聞慧後無佛盡者理實齊通以此二並非正地前已說竟故此略無(三此狹前入下料揀言故此略無者明有亦無妨若出所以此中利他略自所聞)一攝始終經云如實說菩薩十地差別相故謂以思慧智攝持所聞稱思宣說故云如實(一攝始終下四釋文十句分二初明前五句於中初句一摽名二牒經三謂以下釋義此取意釋若具論云思慧智隨所聞義受持說故謂如經如實說菩薩十地差別方便故論經加方便之言謂善巧集成十地之相今經即差別中收然論受持即釋摽中攝義故䟽云攝持所聞即自攝也此上釋論其稱思宣說下以論釋經若不稱思非如實說故論云思慧智說如實說者即是攝他前入即以說為修此則以說為思亦是影略以前說後無修故以說為修此中說後有修故以說為思)二欲始終緣念佛法意欲令物證故此即思慧上品求心(二欲始終緣念下以論釋經論具云令證一切佛法故今謂經明緣念非是自念念欲令物證所念法故論云欲言上品求心者有二義故一令物證二唯緣佛法故)三行始終以是修慧故名修習言分別無漏法者於地上無漏道品起意言分別觀行故以未證故但是觀分之時帶相觀心未覺無相故云分別(三行始終者論釋云觀分時中無漏道品分別修覺相故論中修字釋摽名行字依念進修名行行即此經修習故䟽先解修習之言言分別無漏法下牒經解釋即明地前菩薩於地上法而起觀修但是意識名言分別次以未證下釋論觀分之時即加行位然觀分言論釋彼經觀字以論經云觀達分別無漏法故後帶相下釋經分別字謂帶如相故論名修覺相也即唯識云現前立少物謂是唯識性以有所得故非實住唯識彼論釋四加行已云皆帶相故未能證實故說菩薩此四位中猶於現前安立少物謂是唯識真勝義性以彼空有相未除故帶相觀心有所得故非實安住真唯識性彼相滅已方實安住彼䟽釋云心上變如名為少物此非無相故名帶相若證真時彼相便滅者即是空所執相有依他相名空有相位謂有空相是彼唯識真勝義性由有此相未證真理滅空有相方識真故彼論結云依如是義故有頌言菩薩於定位觀影唯是心義相既滅除審觀唯自相如是住內心知所取非有次能取亦無後觸無所得釋曰此則結四加行謂初二句煖位次二句頂次二句中下悉次一句即上忍位合上三句為世第一末句見位也)。

　　四證始終即見道位大智者即真見道根本法無我智過小乘故名大治無明故云光明此智親證真如平等平等離二取相名善觀察實斷二障分別隨眠名善選擇巧莊嚴者即相見道是後得智故論名方便方便即巧法真見道種種建立名為莊嚴又莊嚴者即二智成德由得此二善達法界於多百門已得自在故云莊嚴故論云此事中彼時中皆善知故由相見道復有二種一觀安立諦名此事中二觀非安立諦名彼時中以法真見道正證如時不可名事相望前真故名為彼(四證始終具足論云四證始終見道時中法無我智方便故如經善決擇大智慧光明方便故是中善決擇者擇中最勝最勝者法無我智故大智慧者過小乘故光明者對治無明故此事中彼時中皆善知故釋曰此中論有三節初略釋次引經帖後是中下隨難牒釋今䟽摘論銷經義無遺矣然經中巧莊嚴字是相見道上皆真見道䟽乃當中先釋大智此二見道即唯識第九今欲釋䟽須知根源先當具引彼論論中先總釋偈意已如上證入中已具引文今但引二見道即彼次論云然此見道略有二種一真見道謂即所說無分別智實證二空所顯真理實斷二障分別隨眠雖多剎那事方究竟而相等故總名一心釋曰言雖多剎那者此一心見道以無間解脫并一切勝進故中問多有剎那論云有義此中二空二障漸證漸斷以有淺深麤細異故有義此中二空二障頓證頓斷由意樂力有堪能故釋曰加行意樂欲俱斷故論曰二相見道此復有二一觀非安立諦有三品心一內遣有情假緣智能除輭品分別隨眠二內遣諸法假緣智能除中品分別隨眠三遍遣一切有情諸法假緣智能除一切分別隨眠前二名法智各別緣故第三名類智總合緣故彼䟽云即三心見道非安立即真如也內謂內身假者談其無體先計有情皆妄所計但有內心似有情現今能遣之緣智者謂能緣心即緣內身為境遣有情假緣之智然此中人法二障各分上下麤者為上細者為下合為四類然二麤者各別除之以智猶弱未雙斷故若上品智方能雙斷此即隨智說為輭等輭者下也初智名輭次智名中勝前劣後後起名上能斷見惑此智最上然初二智未能殊勝別緣內身除我法假第三心時其智上品廣緣內外若我若法故三別也言類智者前智類故論法真見道二空見分自所斷障無間解脫總別建立名相見道法者倣學為義真見道中雖有二空自證分而見分親緣真如所以法之然見分中有無間解脫隨自所斷障有四見分無間道中斷惑別故人法二見分各別法之立初二心解脫道中證理同故人法一見總以法之有第三心故論云總別建立名相見道論有義此三即是真見道攝以相見道緣四諦故有義此三是相見道以真見道不別緣故釋曰論以後義為正故䟽但云相見道有二論云二緣安立諦有十六心等前廻向品十六智寶處已引但觀上所引論文䟽文易了然䟽中有二先標位云即見道位通二見道次大智者下牒經以釋當中牒釋者大智即是二見道依依真見道以立相故故先明真言即真見道者辨位言根本法無我智者出體也謂即所說無分別智然唯識論實證二空今文為揀勝二乘故標法無我言治無明者根本智用正破迷理無明從此智親證真如下釋善選擇大光明言而善字兩用善觀察者實證如故即上唯識實證二空所顯真如從平等平等下即前論文正釋論偈無得之言以能證所證俱離二取故有二平等言離二取相即平等義若有二取非善觀故實斷二障下即全用唯識論文以釋善選擇語二障即煩惱所知前入就根本故云二我今通就能生所生故云二障其分別隨眠已如前釋即相見道下釋相見道中文分三初正就相見以釋莊嚴二雙就二智以釋莊嚴三釋本論初中即相見道者辨位也是後得智者出體也故論名方便者以論證成是後得義方便即巧者以論會經言法真見道種種建立者釋莊嚴義具如上引謂三心十六心故云種種建立又莊嚴下第二雙就二智以釋莊嚴不同前義但用後得言由得此二善達法界者法界有事理二智別能了之亦以無礙二智了事理無礙法界等也言於多百門等者謂於一念頃得百三昧得見百佛知百佛神力能動百世界能過百佛世界能照百佛世界能教化百世界眾生能住壽百劫能知前後際各百劫事能入百法門能示現百身一一身能示百菩薩以為眷屬等故云於多百門皆由二智得自在也故論云此事中下第三釋本論然古有三釋一云此事中即真見道彼時中即前觀分之時二云此事中同前彼時中即後修道位中亦須善了如下發趣果中須知二地乃至佛果等三云此事即後得相見道中彼時中即是根本智真見道皆須善知今以後義稍正故依傍之而皆屬相見道並是後得故異昔解以法真見道觀彼正證亦後得故言相望前真故名為彼者則相為此也)五修道始終論云出世間智智力得入法義故者以後得了俗由於證真名出世間智智由證真達俗故名善入智能入法即名為門上寄從二地至七地竟(五修道始終等者修道之義已見入中論云出世間智智者出世間智即根本智重言智者即後得智從以後得下䟽釋可知言上寄從二地至七地者以功用行滿二僧祇滿為一類故初地二見道後即是修道一約地分見屬初地故從二說)次下五句有五始終寄入八地至於佛地治菩薩於菩提五障五障在於七地至於等覺經文但有能治障在文外今初二句即能破邪論障始終不能破邪論障即是所治隨所住處者即邪論心住著之處言次第顯說者以宗因喻現比教量顯己正義隨病治之上皆論所據言無所畏者即論莊嚴後句辯才即是論體亦論莊嚴謂語具圓滿順言敦肅故名辯才又上皆論多所作法所作有三一善自他宗二勇猛無畏三辯才不竭配文可知言光明者性不闇故即論出離謂善觀察得失等故由具上諸義故不墮負由破此障得入八地(次下五句中言寄從八地至於佛地者然論但云此處菩薩於菩提有五障不配地位配即遠公之意而彼不立等覺即佛地之中治於二障又彼云寄在八地至於佛地則以最後句以為佛位便乖後無佛盡之言故䟽云寄入八地等則正在等覺斷第五障當入佛地故未有佛盡然文有二先寄位釋後約通相釋以此五障地前即容對治故地地用之由上已配七地故依遠公先配八地已上然此五障亦虛亦實謂此障者不得五種功德名為實障已登地者實無此障假立顯得名之為虛五中前二是其解障次二行障後一用障今初解障䟽不能破邪論障即是所治者乖理之言名曰邪論不堪以正摧邪稱曰不能此一叚具有瑜伽十五釋因明中論有七例頌云論體論處所論據論莊嚴論負論出離論多所作法第一論體有六一言論二尚論三諍論四毀謗論五順正論六教道論一言論謂一切言說言音言辭是名言論二尚論者謂諸世間隨所應聞所有言論下取意略引三諍論謂或依諸欲所起自他所攝諸欲更相侵奪等（云云）或因惡行所起自身惡行他譏毀等（云云）或依諸見所起（云云）四毀謗論者謂懷憤發者以染汙心振發威勢更相𢷤毀所有言論（云云）五順正論者謂於善說法律中為諸有情宣說正法（云云）隨順正行隨順解故六教道論者謂教習增上心學增上慧學增上戒學等（云云）最後二論是真實能引義利所應修習中間二論能引無義故應遠離初之二論應分別之第二論處所有六一於王家二於執理家三於大眾中四於賢哲前五於解法義沙門婆羅門前六於樂法義者前第三論據即依義所依有十謂所成立義有二一自性二差別自性謂有立為有無立為無差別謂有常無常等能成立法有八一立宗二辨因三引喻四同類五異類六現量七比量八正教（云云）同類謂隨所立法望餘展轉少分相似（云云）異類望餘少分不相似六現量有三一非不現見二非已思應思三非錯亂境（云云）此下取意釋謂初如眼見等二如良醫授藥色香味足有大勢力纔取便成取所依止病若末愈名為應思其病若愈名為已思亦如瑜伽師作地水等觀建立境界取之所依非錯亂者謂想亂數亂等（云云）上總謂有世間現量有出世間現量謂出世智所行境七比量者謂與思擇俱已思應思所有境界此復有五一相比量如見煙比知有火等（云云）二體比量謂現見彼自體性比類彼物不現見體如以現比過未等又如飲食衣服等現見一分得失之相比知一切等（云云）三業比量謂以作用比業所依如見遠物無有動搖鳥居其上比知是杌等唯聞哮吼比知師子等（云云）四法比量謂以相隣相屬之法比餘相隣相屬之法如屬無常比知有苦以屬苦故比空無我（云云）五因果比量謂以因果展轉相比如見有行比至餘方見至餘方比先有行見善作業比知當有大富等（云云）八正教量者一切智所說言教此復三種一不違聖言二能治雜染三不違法相（云云）已說論據第四論莊嚴者略有五種一善自他宗二言具圓滿三無畏四敦肅五應供言具圓滿謂尼有所說皆以其聲不以非聲聲者具五德一不鄙陋二不輕易三雄朗四相應五義善相應者謂前後法義相符（云云）無畏可知敦肅者謂如有一人待時方說而不嚵速是名敦肅應供者謂如有一人為性諷善不惱於他乃至言語柔軟如對善友（云云）第五論墮負者謂有三種一捨言二言屈三言過捨者取意謂辭謝對論者言我不善論等二言屈者為對論者之所屈伏或託餘事方便而退或引外言或現憤發或默然等（云云）言過者謂雜亂麤獷不辯了無限量非義相應不以時不決定不顯了不相續等（云云）第六論出離者先應以彼三種觀察論端方興言論或不與論名論出離謂一觀察得失二觀察時眾三觀察善巧及不善巧觀得失者謂我立論無自損他損俱損等耶（云云）觀時眾有僻執耶有正見耶等觀善巧不善巧者謂自觀我於論處論據等為善不善等（云云）第七論多所作法有三種一善自他宗二勇猛無畏三辯才無竭由有此三能善酬答故名多所作法耳釋曰上所引瑜伽略其大綱廣說如彼但觀所引論文䟽文居然易了今更略釋一隨所住處等者即善於他宗言次第顯說兼善自宗然經云隨所住處亦兼論處所而文正在執著之處故次便云次第顯說等言以宗因喻現比教量顯己正義隨病治之上皆論所據者顯己正義即所據中所成二義自性差別此二即是己宗能成八中文但有六闕同類異類以此二但約所立與餘有少同異故是喻及宗中攝之言隨病治之者以所執非一故言辯才即論體者流於聽表曰辯巧應物心曰才即是言論宣說教道順正理故言亦論莊嚴者標下出莊嚴莊嚴有五無畏一種前句已有善自他宗後所作法中兼明此但有三一語具圓滿二順言者即是惠供謂不惱於他言辭柔軟故曰順言三敦肅可知言又上皆多所作法者此標謂總收上二門二句以成所作法一善自下列言配文可知者下二可知善自他宗即隨所著處即善他宗次第顯說即善自宗言謂善觀察得失等者等取餘二謂時眾及善巧不善巧從由具上諸義下即仍前五例釋不墮負謂有體有據有嚴有作既出離有能何得墮負言由破此障得入八地者謂七地中猶有此障不入八地破故得入下四句例然)二能善答難始終上明能破此顯能立第九善慧是辯才地住即證也(言上明能破此顯能立者總釋也因明論云能立與能破及以唯悟他現量與比量及似唯自悟此之一偈總有八義一真能立二似能立三真能破四似能破五真現量六似現量七真比量八似比量今此辨於利他故但明能立能破而菩薩離過但有真能立破無似能立破)三樂著小乘對治始終不忘菩提上求下化故四化眾生懈怠對治始終成就不疲故五無方便對治始終善達五明為一切處開悟故能巧化又上五障一不能破邪二雖能破而不能立三雖能破立情樂小乘四雖不樂小乘而不勤化他五雖化不疲而無化方便治於此五行化略周(又上五障下二重收總釋不要對他則令諸菩薩皆離此五則得菩提)第六正顯加相論云已說何故加復云何加加相有三謂口意身約別相說口加以益辯意加以與智身加以增威如實說者能加則局所加皆通乘前語便故先口加得智堪說事須起定使身觸令覺故為此次此就十方佛辯若約舍那先意令得定當有所說次身光照觸增威後雲臺說偈令演亦義次第非有優劣(第六正顯加相者䟽文有三一引論生起何故加結前云何加生後言云何者謂加相云何加相有三下二辨加相言約別說者謂以身加身以口加口等如實說者謂能加隨舉一業即加所加三業故若約舍那下二辨本師次第意加即承神力入菩薩大智慧光明三昧次身光照觸等者即下如來加請文中放眉間光照十方竟云又照十方一切世界一切諸佛所加說法菩薩金剛藏之身是後雲臺下口加者時光臺中以諸佛威神力故而說頌言佛無等等如虛空十方無量勝功德人間最勝世中上釋師子法加於彼是也言令演者彼次偈云佛子當承諸佛力開此法王最勝藏諸地廣智勝妙行以佛威神分別說即其文也謂即先須冥加次放光成臺後方得臺中勸說云亦義次第)。

　　善男子汝當辯說此法門差別善巧法所謂承佛神力如來智明所加故淨自善根故普淨法界故普攝眾生故深入法身智身故受一切佛灌頂故得一切世間最高大身故超一切世間道故清淨出世善根故滿足一切智智故。

　　初口加中有十一句初總餘別總中令以樂說辯說十地法門名相差別不違事理善巧成故故云汝當辯說等(總中等者謂以樂說為能說說十地之法義故經云辯說說必有詞其所說中名相差別即是法義論以名相釋於差別亦可在口為辯辯通四辯也不違已下釋善巧字)所謂下十句別中依根本辯才有二種辯才一他力辯即是初句謂承佛力承何力耶如來智明故二自力辯即後九句自他因緣方有說故攝此九力為四種淨以因中有四義故一有力能作二無力不作三具二能引生四泯攝前三稱理成德故為四淨(由自他因緣者自力為因他力為緣故攝此九力此句總標以因中有四下二總出四淨所以言因中有四義者揀非約緣但就自力因中耳亦如泛舉因緣生法中有其四義如穀子為因水土為緣能生於芽但就穀子即有四義一緣不生自因生故即穀子是有力義二因不生自緣生故即穀子上有無力義要具有力無力方能生芽即第二義總攝上三即穀子之德是第四義一有力能作故有有作善法淨二無力能作故有無作法淨三具二能引生故有教化眾生淨四泯攝前三稱理成德故有第四身淨泯謂泯絕以三不相離互相即故便互泯奪攝者三不相離舉一全[(冰-水+〡)*ㄆ]具泯奪義故稱理成德又上四義前三行圓後一行滿前三之中前二自利後一利他自利二中依體相分故有有作無作然其別義正在前二此二並以真心為體以真心中有於三大順體相大故有無作法淨順用大故有有作善法淨言有作者即是教行教行本無順性德用而修起故名為有作有作順理故名為善善之自體故名為法法出垢染目之為淨言無作者即是證行性出自古不由緣造故名無作此無作體不更順他不立善言若約性善亦可名善論依前義故無善字法淨二義不異前釋然有純真不生單妄不成真妄和合方有所作無明內熏惡友外引造諸惡行背真流轉真如內熏善友外引造諸善行反本還源順真名善無妄可治不成善故由順性無慳貪故隨順修行檀波羅蜜則反慳含成於檀度之善餘可例知然此二淨若在凡時但可有性名作無作不得名淨然無作體古今常湛體無增減約就於緣有隱有顯有始有終說因說果有作法體本無其體但可依生方名有作如𣗳有芽等乳有酪等非是事有然雖修生若無有性修不可生故作無作皆名有性此二入住有作名為習種性攝無作名為性種性攝若就解行有作名方便淨無作名體性淨今就聖位有作名教行無作名證行若至果位有作名方便淨菩提涅槃及報身佛無作名為性淨菩提涅槃及法身佛此二無礙今明剛藏內順德用萬行爰增云有作淨心冥性德思慮斯寂有無作淨大意如是)一淨自善根者有作善法淨即是教行亦約相故名為有作(次正釋一淨自善下釋此一淨文有四節初句牒經二有作善法淨依論立名三即是教行出其行體四亦約相故名為有作依體釋名謂由約相約教故有修作修作即是教行)二普淨法界者無作法淨此約證行亦約體故名為無作依此性相而有說故上二皆自利(二普淨法界故者釋此一淨文有五段一牒經二無作法淨依論立名三此約證行出其行體四亦約體故名為無作依體釋名由約體故無有修作但出妄染故稱為淨如拂雲霧顯出晴空故此但約顯體名淨不同前門對治名淨五依此性相下雙結上二先結二淨性即體證相即相教後上二皆自利者結上自利生下第三利他故也)三普攝眾生者教化眾生淨即是利他餘六句經皆名身淨攝為三種盡皆顯二利滿故成德成德有二義一當位顯益有菩薩盡二寄對辯勝有後二盡(餘六句下釋第四淨䟽文有三第一標名約體無垢故名身淨攝為三種盡下依論開義於中亦三初句標望論是聞為三望經六句六攝為三二皆顯二利滿故成德者總顯三盡但滿上三句二利故下三盡中皆有二利三成德有二下出三所以言後二盡者一對下彰出有二乘不同盡二對上彰入故有佛盡故此三盡約人為三一自約菩薩二出二乘三上同佛)初菩薩盡者因位窮終故攝經三句初句位滿謂十地勝進破和合識顯現法身非心意識之所能得唯如智所依成於智身菩薩照寂故云深入(初菩薩下第三隨文解釋初句標名具足論云一菩薩盡有二種利益初句位滿是一益即顯後二句成益為二今約即經深入法身智身故從謂十地下䟽釋今䟽先以起信意釋後用本論今初即釋本覺中隨染本覺之文論云復次本覺隨染分別生二種相與彼本覺不相捨離云何為二一智淨相二不思議業相智淨相者謂依法力熏習如實修行滿足方便故破和合識相滅相續心相顯現法身智純淨故今正用此智淨相言智淨相者即本覺隨染還淨之相不思議業相者明還淨本覺業用之相此之二門若離染緣則不能得成故云隨染此智淨中論文先明因法力熏習此是地前非今所用如實修行此當地上十地行終故云滿足方便此在金剛因位之極今䟽取意故云謂十地勝進從破和合識下辯果也謂本以不生不滅與生滅和合名阿頼耶識今破和合識由生滅之相顯其不生不滅之性此根本無明盡故心無所合即顯法身本覺義也即於此時能染心中滅業相等相續之相不滅心體故令本覺還源淳淨圓智以相續心體故合本覺故今䟽不引智淳淨者智淳淨言意在下䟽非心意識下是本論意論具云菩薩盡者法身離心意識唯智依止如經法身智身故今䟽言非心意識之所能得即取論意反成法身了心體離念不可得故說名法身故慮知集起思量分別安能得耶如智所依下釋智身體此一句向上順成法身法身唯為智依故非心等能得二向下成智身即依法身之智即是智身始覺義也然此始覺無別始覺即是本覺隨染而作今染緣既息始還同本故云淳淨則法報一體故經云唯如如及如如智獨存名為法身故次下論云若無明滅相續則滅智性不滅明智身全同法性如金成像像不離金從能所證義分二身耳菩薩照寂者此以瓔珞經釋深入義彼經云等覺照寂妙覺寂照今是菩薩故云照還寂則等覺已未為深入)後二句成益一成現報益得佛灌頂受佛位故(後二句等者此句總標一成現報纔證十地得離垢三昧末後有一三昧名受一切智勝職此三昧現前時有大寶蓮華忽然出現身坐其上十方諸佛現身灌頂名為受位故是現報廣如第十地說然泛明受位略有三種一唯就相如彌勒等示居長子已窮聖位授記當來次補佛處二就相顯實如廻向所引名為得位三唯就實十地行滿眾累永寂法身之相顯自心源雖有三義今取第二故云現報)二成後報益十地攝報生大自在云高大身高大二義一色形中極量最大故居有頂故二約三乘此成報身位極普周故云高大論云摩醯首羅智處生故者智處亦二義一摩醯首羅智自在故二攝報智滿成種智故(二成後報益䟽有三節初句標名二十地攝報下取論意釋經三正引論釋二中然十地各有攝報之果初地多作閻浮提王二地輪王乃至第十為大自在天王今是第十一色形中極者俱舍頌云欲天俱盧舍四分一一增色天瑜繕那初四增半半此上增倍倍唯無雲滅三謂色界十七天初之四天各半瑜繕那至於第四方二由旬此上增倍倍謂第五有四第六有八七有十六八有三十二九有六十四第十合有一百二十八十即無雲欲成上都數故減於三有一百二十五則第十一有二百五十十二五百十三一千十四二千十五四千十六八千十七一萬六千故至十七即色究竟身高一萬六千由旬故云高大言居有頂者唯是色界之頂無色無處故此便為三有之頂二約三乘下上就攝報王身為大今約成佛報身為大然云約三乘者以一乘中唯說攝報多作此王亦不必作而其實成妙覺不局於處不定於天於閻浮提成亦成真佛故指三乘而三乘意亦就攝報身為彼王於彼成佛即周法界學人便謂報身之佛在色究竟則今報土皆成局劣故指三乘便為不同法界論云下三引論釋從智處二義即䟽釋論二義亦順上高大二義一即就攝報之身智便自在故賢首品云摩醯首羅智自在大海龍王降雨時悉能分別數其滴於一念中皆辯了即其文也然此天何以為智處耶以下天定少四空定多以四禪中定慧均等色界中極故文約二乘之人多無漏之智熏習禪定故二攝報智者此有二意一約未成佛但是十地攝報居彼智度已圓故云攝報智滿二就彼天上得成菩提具足種智名為智處然論成佛通說有三一寄化顯實在閻浮提即周法界二寄報顯實在色究竟成便遍法界三就實顯實妙出三世不可定其時處身相今就中義)二寄對顯勝中一對下彰出有二乘不同盡攝經二句一超一切世間道者度五道故道即因義二清淨出世善根者論云復涅槃道淨故以二乘雖度五道有三餘故不淨涅槃今無三餘故云復淨也由具此二故不同二乘(二寄對顯勝下釋後二淨此句總標一對下彰出下釋第二盡也以二乘下䟽釋上論涅槃道淨言三餘者一無明住地惑為煩惱餘二無漏有分別對業為業餘三變易生死為苦餘故有三餘涅槃非淨即佛性論文故法華云是人於何而得解脫但離虛妄名為解脫其實未得一切解脫佛說是人未實滅度斯人未得無上道故等第一䟽中已廣分別今則金剛藏已出三餘故涅槃道淨經言出世善根者根者即無貪等既盡所知超度變易滿菩薩行諸度皆圓常樂我淨三德皆圓處而不住故涅槃道淨問此句不同二乘義則可爾上句度於五道則不同凡夫何名不同二乘有人答云但約超勝略無凡夫此義不然今謂凡夫此不足論今明正度五道有濫小乘故淨涅槃顯不同彼故合二句方成此盡又二句皆濫二乘今皆不同由淨善根故不住涅槃由度五道故不住生死合二無住故不同二乘度於五道入涅槃矣)。

　　後一望上顯同名為佛盡等覺菩薩同滿種智故(後一望上下明第三盡此句顯意標名言滿種智者釋一切智智字此有二意一上一切智是根本智重言智者是後得智此二無礙名一切種智二依論經意上一切智是佛下智字是佛智慧故論云得一切智人智滿足故二義皆是智)自力辯中多義顯者校量後後勝前前故(自力辨下解妨問意云他力唯一句自力有十句者答謂他力總彰佛加不在彰於佛德自力欲彰剛藏勝德故具列多句後後勝前前則無德不偹如無作法淨即勝有作善法淨教化眾生勝前自利身淨已勝前三皆顯二利滿故身淨中受位過於位滿後報勝於現前得涅槃道後勝於前同佛種智謂位極尊勝方顯剛藏從因至果無德不偹方堪說法故廣顯之)。

大方廣佛華嚴經䟽鈔會本第三十四之三

　　音釋

　　鈿廁

　　(鈿亭年切廁初吏切鈿廁以金華間飾也)。

　　狹

　　(胡夾切窄狹也)。

　　鑛

　　(古猛切與礦同金樸也)。

　　礬

　　(符袁切藥名)。

大方廣佛華嚴經䟽鈔會本第三十四之四　何四

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　爾時十方諸佛與金剛藏菩薩無能映奪身與無礙樂說辯與善分別清淨智與善憶念不忘力與善決定明了慧與至一切處開悟智與成道自在力與如來無所畏與一切智入觀察分別諸法門辯才智與一切如來上妙身語意具足莊嚴。

　　第二意加中二初正顯後徵釋偏加所以前中十句初總餘別總中身有二種一與無上勝威德身如王處眾無能暎奪二與辯才無能暎奪身前色身勝後名身勝(第二意加者雷時如來但意地冥被與其智力都無言說皆集經者言總中者論經總句云與金剛藏菩薩真實無畏身無畏即無能勝義上力被下故名為與雖己之智即不可他用約為緣助故得言與如鬼入身尚增智辯況於如來問此與為蹔為未答有三義一就實相金剛藏上契佛心佛力下被相應為與此與則常二就化體既金剛藏化周法界無時不說隨說即與無有蹔廢亦得名永三就化相有說不說說時即與此則非永然此總句亦總亦別總謂總攝十句為無能勝身故別謂此句即當色身後九句別唯屬名故二名已去即得名身身者眾義)後與無礙下別別開名身成九種身所加通三故增其色身在心名智在口稱辯經云與智論判為名二文影略顯義方備(後與無礙下釋別句於中有四一總顯別句不徧色身所加通三下二解妨謂有難云上云口加增辯意加益智身加增威今何意加而增身威此即難前身勝故為此答亦是此釋云如實者能加則屬所加則通故隨一業皆加三業今此意加故益身勝由意得智便說無礙即益口也在心名智下三會論同經正顯所加通加口義)一與不著辯才說法不斷無滯礙故謂無偏住著故不滯事理云無礙樂說(一與不著下隨文別釋九中前八與其自在說智後一與其殊勝化業前中相從攝為三對初二句一對前句說能後句能說智令知世法次三句為一對初句說能後二句能說智前句方便智後句了理智後三句為一對前二句說能後一句說智令知教法然案文影略故為此判實則智能皆通諸句故總名與智已總科判今當別釋今初一不著辯才䟽文有四一此上即論標名峻若懸流無澀滯故二說法不斷無滯礙故即是論釋三謂無偏住著故不滯事理即䟽釋論四云無礙樂說䟽舉經帖下八大同)二與堪辯分別法相能正說故名為清淨論云善淨堪智有四種一者緣二者法三者作四者成善知此義成不成相故此言緣者即因緣生法亦名觀待二法者即法爾之法三作者此二作用四成者引正理例證成上三若順此四名為成相不順此四名不成相菩薩善知故堪能有說名為堪辯然其此四經論多明相續解脫經名為四成相續觧脫即解深密經前後異譯深密第五名為四種道理然上二經文愽義隱今依雜集十一釋之名次全同深密彼論云觀待道理者謂諸行生時要待眾緣如牙生時要待種子時節水土等二作用者謂異相諸法各別作用如眼等根為眼等識所依作用色等境界為眼識等所緣作用等三證成者謂為證成所應成義宣說諸量不相違語所應成義者謂自體差別所攝所應成義諸量不相違語者謂現量等不違立宗等言故四法爾者謂無始時來於自相共相所住法中所有成就法性法爾如火能燒等有為法無常等而彼經論次第爾者謂緣生之法有此作用以理成證後結諸法性相常爾今論義次已如前說(二與堪辯此論標名分別法相下䟽以論意會經由解法相故能正說解故名堪正故名淨論云下二別示堪相解此四事名解法相故堪說法所應成義者聲為自體常無常等而為差別又色是自體形色顯色表無表等而為差別謂現量等者等取比量聖言量不違立宗等言者等取於因因唯一字何故不言不違宗因今等取言云何等言如云聲是有法定無常故宗法因云從緣生故此言既多今立宗等言四字攝之故云等言如火能燒者此釋自相下釋其相)三即任放辯才說不待次言辭不斷處處隨意不忘名義故云善憶念不忘力謂隨門異說不忘本宗故(三任放辯才於中有三此標名言說恣心故名任放二說不待下論釋三謂隨門下䟽釋論然論經云與善憶念不忘加論釋加字云是不忘加意力故所以偏就此釋者意加正為不忘故)四能說辯隨所應度種種譬喻能斷疑故謂應機斷疑故名決定能隨所應是謂明了(四能說辯者初舉論二謂字下䟽會論就經)五不雜辯三種同智常現前故三同智者即自相同相及不二相自相者色心等殊故同相者同無常苦無我故不二相者即一實理又自相即俗諦同相即真諦不二即中道第一義諦金剛仙等諸論皆明此三無法不爾故云徧至一切菩薩所了故云開悟(五不雜下初舉論三義無亂故云不雜次三種同智下䟽釋論無法不爾下會經)六教出辯以十力智自在化物斷惑得果故云自在成道(六教出辯然論但云得佛十力不壞於可度故者斷煩惱故釋曰謂令眾生斷惑出離故名教出而論經云與佛不壞力故故有不壞之言今䟽云化物即是教義斷惑是出義論無得果之言今會經文成道二字)。

　　七不畏辯於他言說不怯弱故。

　　八無量辯於一切智隨順宣說修多羅等法六種正見故六正見者即是法門金剛仙論云一真實智正見能知理法二行正見能知行法此二教旨三教正見能知教法四離二邊正見知前理法不同情取五不思議正見知前行法成德出情六根欲性正見知前教法說隨物心瑜伽六十四名六種理門大旨無異(八無量辯先舉論言修多羅等等餘二藏次言六正見者下䟽釋論此正見即深密中六種理趣已如普賢三昧品說此中名亦小異用其能知教法合云教道前三為本後三次第釋於前三就其所知名為理趣就其能知名為正見全與前同若約今文前三即理行教略無果耳)九同化辯一切如來同以三輪化故三業殊勝故曰莊嚴上十已辯他力(上十已辯他力者然論文中無自力他力之文以前口加中有自力他力二辯才故以義例之故此上已有佛力正與智故為他力具德堪加故為自力)。

　　何以故得此三昧法如是故本願所起故善淨深心故善淨智輪故善積集助道故善修治所作故念其無量法噐故知其清淨信解故得無錯謬總持故法界智印善印故。

　　第二何以故下釋偏加所以以顯自力堪加偏就意業釋者意為本故初徵意云諸佛慈力若隨闕者可許偏加既有力能與有慈能普何以上十偏加剛藏而不加餘下釋十句初總餘別總明得此三昧法合偏加剛藏得此餘不得故何以得此三昧下別顯中有二因故一本願所致故即初句顯示二善淨下三昧身攝功德故(何以得此者䟽徵得三昧之由上總句中由得三昧故得偏加今徵意云三昧殊勝何以能得下別顯下答有二因一宿願深重謂因中發願欲證十地智光二昧故今得之二是現緣即三昧身攝功德也現身無德雖有宿願亦不能入然諸菩薩皆具此德隨門顯法在金剛藏故偏言有又標佛力能加草木何要有德欲令菩薩進修具德上契佛心方得加故表此地法證方說故)此復八種淨依自利利他故謂前四自利後四利他(此復八種下就總開別於中有三初總科先出論文前四已下䟽釋)一善淨深心是因淨信樂至極能趣菩薩地盡皆清淨故故云善淨此一為眾行本故名為因次三明自利行德謂二即智淨趣菩薩地盡修道真如觀如日輪圓滿普照法界故此即智德三身轉淨謂生生轉勝集助道福德故四心調伏淨善斷煩惱習故云修治此即斷德上三亦證助不住(一善淨下別釋此一句中文有五節上句牒經二是因淨者是論立名三信樂下是論釋義論中具云一因淨深心趣菩薩地盡清淨故如經善淨深心者信樂等復是一切善根本故今䟽取後論向前釋其信樂字是論釋經深心即初地契理淨心論主但云信樂其至極兩字即是䟽釋深心之言以信樂殷重故日深心由此深心故能得第二第三乃至十地為菩薩地盡即論等字既至地盡障無不除云盡清淨故云下䟽以論會經此一為眾行本下䟽釋論立名即復是一切善根本也既此為因則顯下德為其行體二即智淨下舉論則顯初句是見道故次如日輪下義取論釋具足論云此真如觀內智圓滿普照法界猶如日輪光遍世界故然今䟽文言含法喻三身轉淨者助道能得出世報身名身初地已上受身非一後後勝於前前名生生轉勝總由助道福行淨故四心調伏者空有自在名心調伏言善斷等者不著有故斷麤煩惱不住無故斷微細習無住而斷故稱善斷言故云修治者以論會經無住是菩薩本業即是修治故論經云善修本業本業即是今經所作亦是以無住心修前證助以為本業言此即斷德者初是智德則顯助道是其恩德已配三德下配三道故有亦言)後四利他中五聞攝淨能聞持佛法故為法噐此利他方便餘三利他行體即身語意業六者通淨以勝神通生物信解故七辯才淨由總持力於一字中攝一切字句前後無違故無錯謬八離慢淨謂雖化眾生以實智印印之不違法界故無化慢(五聞攝淨謂聞持智而為能念其無量法即是所念持即是念具能所持故為法器論云一切如來所說祕密法者一切明廣祕密顯深若不持法不能利他故以聞持而為方便其無量言便含二義一多無分量二深無分量)上八句中前四自利因一精進因二不忘因三勢力因四彼不染因如次配前四句謂由深心能起行等後四利他因謂五是斷疑因由知法故六是敬重因以神通力令信入故七是轉法理因法若壞時假餘尊法誦持故八教授出離因論云如是化者得自利不忘故此意明若化時取相以法界印即自利不忘便能出離(上八句下第三總顯上八行能為因義謂由深心者前明深心是起行方便起行即是精進故深心為精進因二由得如智故常不忘三由助道成勝勢力四由不住道不住空有生死涅槃故無染著五由自念法能斷他疑六由神通故令他敬重敬重即是信入七是轉法理因者即無錯謬總持法是故法是教法理是義理化流名轉謂正法滅時假餘外法流通誦持彼正法義故以總持持餘尊法為教理流轉之因八教授出離因者具足論云教授出離因即經法界智印善印故謂教授於他由契法界自出取相即化而無化也亦今他出次引論釋此意明下䟽釋論)。

　　爾時十方諸佛各申右手摩金剛藏菩薩頂。

　　第三身加增威令起故言各申者不離本處而申即延促無礙諸佛皆摩故云各申即一多無礙即四通中如意通也餘義如前三會中說(不離本者今經但云各申右手論經云爾時十方諸佛不離本處以神通力皆各申右手故䟽為此釋即四通者智論云一如意通轉變自身以大音聲聞一切等二者幻通轉變外事三法智通智法無礙四聖自在通能於苦中生於樂想於彼樂中能生苦想於苦樂中生於捨想如是一切今於自身但延促一多故是如意非餘三也)。

　　摩頂已金剛藏菩薩從三昧起。

　　第四摩頂已下起分所以起者三昧事訖故云何訖已得勝力故雖已得力何不且定說時至故何不定中說定無言說故(所以起等者徵其起因乃有四義論主但云即三昧起者以三昧事訖故又得勝力說時復至定無言說故釋此論文乃通二勢一當句釋二相承釋即今䟽意後後躡於前前若當句釋者言事訖者上入三昧為顯已證故能宣說今已顯竟故名事訖二前入三昧為受佛加今佛已加云得勝力三前入三昧為觀物機隨順受法物悟在今故云時至四前入三昧顯證離言今說起定反顯所入寂滅離言故云定無言說當句則顯入定有其四義句句不同相躡則得勝力言含於多意謂顯證得加觀機已竟皆名得力應存二釋)第五普告下本分略示綱要為廣本故亦與下請為其本故不請而說者不自說本眾則不知為說不說又復不知欲說何法故文分為三初明六決定以為地體次佛子何等下標列十名以顯地相三佛子我不見下舉十方同說彰地要勝(第五普告下本分者若約教道分三分者此下當其正宗正說地故如品初所明例如法華方便品去以為正宗此中本分如雙歎二深下請分如身子三請說分如彼廣明開權顯實故前四分為序即起說之由今物生信今此本分舉法歎勝令起樂欲是所成行文中有四一釋名何名為本生下二分故於此中略示綱要有體有相說分之中說於地相以顯體故請分下於名體而申請故若別說者十名地相即說分本說分廣顯十地相故云為廣本此中地體即請分本廣顯地體寂滅出言道故故云亦與請分為其體故不請而說下二辨妨妨云下待三請此何不請答有二意前意疑說後意疑法謂設知欲說不知說何此即無問自說經也問上言佛加為今說法何言不知為說不說答諸佛雖加不知剛藏承力說不問上言說不思議諸佛法明云何言復不知欲說何法答不思議法中門別非一故猶不知若爾上以能加同名金剛藏則知所為是金剛法云何不知答藉相表知而非決定猶名不知為說何法文分為三下三科判也科為三叚若別對者對下請中互相成起此初地體起下請中地體寂滅後顯寂滅成此標體此彰要勝起下大眾令生樂欲下自陳有根有欲即成於此其第二叚自對說分此能起彼彼能成此)。

　　普告一切菩薩眾言諸佛子諸菩薩願善決定無雜不可見廣大如法界究竟如虛空盡未來際徧一切佛剎救護一切眾生為一切諸佛所護入過去未來現在諸佛智地。

　　今初地體已如前辯文中初句標告諸佛子下正顯於中初句總明後無雜下別顯總中言菩薩願善決定者標人求故名為列法故云菩薩於大菩提立誓趣願即下初地中發菩提心也此願所以名善決定者以真實智攝故謂攝導此願皆令順理決擇揩定故真智即善善即決定持業受名故論云善決定者即是善決定此揀依他受名也此已入初地是證決定非是地前信地所攝之願受決定名若通論決定有其六義一約行體決定堅固二望所證決定須證三定能斷惑四決信不疑五決能度生六決成佛果(今初地體下四釋文也即是品初有十種體一離言體二所證體三能證體四能所合體五隨相體六三昧體七就德體八隨要體九總攝體十唯因體今此即當第八隨要以六決定而為體也言菩薩下釋此總句文有六叚一解菩薩於大菩提下二解願義於中有二初正釋願願以希求為義故即下初地者即指初地住分之中菩提心生即是此願故下論文還指此願故彼文云生是心者是本分中願善決定良以心願體一故二處相指兩處之文俱顯地體謂出世真證善根以能增長順趣菩提故說名願亦名發心體雖是同隨義有異心願不同言義異者謂大菩提起意趣向是發心義要彼屬已是其願義問願善是諸地體說分已下但是地相何故偏指初地發心答曰就始言故又問願善是體說分已下但是地相云何指相而得顯體答總相指彼在地相中分別指彼即相所顯果分發心是此願矣此願所以下三釋善決定義願是希求若地前願不得稱善決定今是證智相應之願真能隨理故名為善此善即是決定之義真智即善下四會六釋於中有二先正釋後故論下引證廻文未盡合言善決定者善即是決定此已入下第五揀善決定地前亦有相心之善非真智攝不名決定地前亦有決定復非至順於理不得稱善故地持說決定有三一種性地名為決定定為佛種二解行地名為決定定能發心三初地已上名為決定今是第三揀非前二若通論下六通別句顯決定得名唯取第三決定耳下中有六決定一一皆具今之六義)後別中此善決定有六種即經六句瑜伽地持皆說此六名次小異大旨不殊此六行相前五自分後一勝進五中前四自利後一利他四中前三明行體德後一顯行功能三中前二行體周圓後一行德具備二中初一明行自體後一顯行離過是故自體離過攝德為因二利行圓成就佛果此行相也(後別句者釋此別句經前有三初就總開別瑜伽下二指文引證既諸論皆說故要為六此六行相下三通相料揀先後漸[(冰-水+〡)*ㄆ]後是故下順牒結示)一無雜者即觀相善決定真如觀一味相故謂正體緣如境智一味為觀之相則無帶相之雜(一無雜者文總有四一牒經二即觀相下論主立名總中開出故有決定三真如下即論釋也真如觀釋觀一味相釋相理絕妄情說之為真諸法體同目之為如照理名觀觀之體狀故名觀相四謂正體下䟽釋上論正體緣如轉釋真如觀言正體者揀非後得是根本智名為正體此是能觀如是所觀緣即觀義故唯識云若時於所緣智都無所得爾時住唯識離二取相故境智即是二取離二取相故為一味即以一味為觀之體相一味是喻如海雖廣同一鹹味亦如眾藥煑之一器其味無別能觀所觀皆無所得即為一味則無帶相者以論會經經云無雜論以一味相釋無雜也若是地前現前立少物謂是唯識性以有所得故非實住唯識未能忘如為帶如相此相為雜今俱無所得故無此雜)二不可見者是真實善決定非一切世間境界出世間故謂此真智超出世間可壞之法故名真實真實故非世智所見(二不可見者牒經是真實下二論立名也非一切下三是論釋義謂此真智下䟽釋於論由此句明行體離過行成離妄故曰真實緣觀不覩名非世間境言出世間者轉釋非境既是出世世智安知經云不可見斯乃契實反望情想虛𡚶由來不有故名為出非有世間對之出也謂此真下四䟽釋可知)三廣大如法界者勝善决定論總釋云大法界故一切諸佛根本故此中上句出所如法界亦釋大義下句顯能如地智亦釋廣義法界所以名界者一是因義迷悟根故二是性義法本性故今能如地智為佛根本故得如之况體合如無所如矣下開義釋經標廣大釋以勝善此云何同論總釋云大勝高廣一體異名法相義故言一體者唯一味故異名者隨法相義故體無不在曰大而相非情取曰勝理超數表為高用無不該為廣上釋廣大二字次釋法界名云一切法法爾故一切法者釋法字法爾者即是界義性自爾故下法爾字皆倣此知此上釋所如法界下辯能如地智亦受四名一雙釋大勝義云復法界大真如觀勝諸凡夫二乘智等淨法法爾故此云淨者異前所如體該染淨故此即根本智地當體稱如周徧名大形對凡小超劣名勝二釋廣義云復法界大方便集地謂說大乘法法爾故者以證真了俗廣集大行既通二智故曰大乘三釋高義云大白法界善法法爾故謂無漏善法出世表故即二智所成之善故隨義立四不出境智一如(三廣大如法界者牒經勝善決定即論立名此明行德行合法界隨義廣大故名為勝此中上句出所下二䟽釋論上句即論云大法界故下句即一切諸佛根本以地智是諸佛根本故如法界之廣大也法界所以下次別釋二句先釋所如法界後今能下合上二義法界為悟之根今地智為菩提智根法界為諸法性今地智為佛本性况體合下三釋成上義地智所以得如法界者由契合故合則一味離於二取故無所如智即是如況後相契如是方是真實如法界矣言一體下䟽釋論既是一體異名故不妨將勝釋於廣大便更將高釋廣理亦無違四義同體故法爾等者梵云達摩䭾都此云法界亦云法爾故一雙釋下論釋能如文有三叚義包四字於三叚中皆初句標舉論意次舉論文後䟽釋論故隨義下三總結上三節又大字為總故上四節皆有大言餘之三義在三別中雖無其名義無遺矣然其三叚皆應有說大白第二顯廣云說大乘第三顯高特云白也)四究竟如虛空盡未來際是因善決定此有二種一成無常愛果因是因如虛空依是生諸色色不盡故二常果因得涅槃道故故經云盡未來際有釋云一為生因生菩提有為果故二為了因了涅槃無為果故此順法相不順經宗以經宗常與無常非一異故今更直釋論文明此地智有其二能一寂而常用故為無常因用雖虧盈而智無起滅如所依空非無常故經明此智究竟如空二用而常寂故為常果因雖涅槃永寂而智體不無不爾將何窮未來際若會三身者用為化身寂為法身智為報身非無常矣設智為了因亦雙了菩提涅槃故論云涅槃道道亦菩提故若相融攝固不在言言無常愛者用適機故(用雖虧盈者正揀智體非無常義智體如空空非無常所生之色有起有滅如用應機說為無常言究竟如空者謂畢竟無有不如空義若會下二會三身明報身不在無常因中設智為了因下三遮救恐彼救云智為了因了於涅槃若為生因生於菩提故今答云性淨菩提亦了因所了本具智慧光明義故故論云下四釋成上義古譯菩提名之為道是故䟽云道亦菩提明論亦說菩提涅槃以為常矣用是無常若別對菩提涅槃因者即寂之照是菩提因即照之寂是涅槃因寂照既融二果亦融故云若相融攝故不在言)五徧一切佛剎救護一切眾生者大善決定隨順作利益他行故即普覆名大論又云次前善決定此願世間涅槃中非一向住故者謂由前因善則大智不住生死由此大善則大悲不住涅槃前雖有應用亦智所成故有云取前常果因故不住生死取前無常果因及此大善為不住涅槃亦不違理然約雙遮則俱不住若約雙照即二俱住謂大悲故常處生死等是故論云非一向住(前雖有應用者遮難恐有難云常果因是智無常果因為用既為應用豈不是悲答因善中已成不住故為此答有云下二敘異解許不違理即遠公意謂常果因能得涅槃故於世間不一向住無常愛果因及此大善能隨世間故於涅槃不一向住然約雙遮下三廣釋不住之義復有二義謂住不住論意即是雙住之義云非一向住不言無住然即由非一向住故成無住猶如船師非一向在此岸住亦非一向在彼岸住故成無住運載眾生而言謂大悲故常處生死等者等字多義一者等取大智故常處涅槃是俱住義二大悲故不住涅槃大智故不住生死即二俱不住又一明俱不住者有二義故不住生死一見生死過患故不可住二由見生死本空無可住上二皆約智故不住有二義故不住涅槃一見涅槃本自有故不住二由不異生死故不可住又智與理冥無別異故能所絕跡故無能所住也則雙不住生死涅槃上皆約智二明俱住者有二義故住於生死一由見過患起大悲故住為練除二見空故住不怖也上句約悲下句約智又有二義一見過生猒故住二見空即涅槃住此即常在生死恒在涅槃也此二皆約智前了相後了性有二義故常住涅槃一常證理故住二常化眾生故住以所化眾生即涅槃故上句約智下句雙具悲智又合生死涅槃二境體無二故無偏住處故云無住又即住此無二之處故亦云住又合住不住之二行以為無礙良以不住為住住為不住唯一無分別行故無二也又合境行二門以法界法門絕能所故平等法性唯一味故無境行之異也上開則多門合則無二開合無二總為一大無障礙門言思斯絕故)六為一切下是不怯弱善上入智地不怯弱故論經闕於一切諸佛所護一句但云入智地不怯若準此經由佛護故入智無怯言佛護者智造佛境佛智照故故佛所護與入智地反覆相成(一切下是不怯弱善決定文中有三初論立名於深能入故不怯弱與入智地者智造佛境即入智地故得佛護此以入智地成佛護由得佛護得入智地即佛護成智地)論下六相圓融類前可見(論下六相圓融者論云善決定者總相餘者是別相同相者善決定謂六種同名善決定故異相者別相故一觀相二真實三勝四因五大六不怯弱相別不同故不同前別分一總句為六決定以為別相成相者略說故壞相者一一廣說故如世界成壞前文已有故云類前可見)。

　　佛子何等為菩薩摩訶薩智地。

　　第二地相中四一寄問徵起二佛子下舉數顯同三何等下徵數列名四佛子此菩薩下結名顯勝初一可知。

　　佛子菩薩摩訶薩智地有十種過去未來現在諸佛已說當說今說我亦如是說。

　　二中以生成住持故三世同說同說之言文在地相義兼地體(二中以生成住持故者出同說所以然生之與成望於佛果始起為生終滿為成亦可生為因成為緣因有二種一證二教果亦有二一是性淨二方便淨望性淨果證道為因教道為緣望方便淨果教道為因證道為緣因果功德皆因地智而住地智能持有斯勝能故三世同說同說之言者地體最為要勝故又依論經初無寄問徵起釋不怯弱善竟便云諸佛子此菩薩十地是過去未來現在諸佛已說今說當說故論先云復此十地生成佛智住持故如經諸佛子此菩薩十地等方牒向前所引經文明是三世同說地體六決定也)。

　　何等為十一者歡喜地二者離垢地三者發光地四者燄慧地五者難勝地六者現前地七者遠行地八者不動地九者善慧地十者法雲地。

　　三列名中為對治十障證十真如成十勝行說於十地及引諸論並如下廣釋中辯(三列名下䟽文有三初總明即唯識論指在說分然本論此中文有三叚初列十障二釋十地名三總以喻顯今䟽唯廣第二喻顯略標初叚即今總明今當具顯故論問云何故定說菩薩十地對治十障故何者十障一凡夫我相障二邪行障三暗鈍障四解法慢障五身淨慢障六微細煩惱習障七細相習障八於無相有加行障九不能善利益眾生障十於諸法中不得自在障義如下說)今依本論略釋地名論云成就無上自利利他行初證聖處多生歡喜故名歡喜地此有二義一二利創成故二聖位新得故遂本期心故生歡喜(今依本論者即論第二叚也論先徵云何故十地初名歡喜乃至十名法雲此有二義上則論文此下䟽釋一二利創成是其教行由前修習今得初成非前能加故云無上二聖位新得即是證行理即聖家故名為處此地證始故名為初無上揀前初證揀後上二喜事故生歡喜即是喜心)二離能起誤心犯戒煩惱垢等清淨戒具足故名離垢地此有三義一即因離謂離能起誤犯煩惱二果行離謂離犯戒惡業故云等也三對治離謂清淨戒具足(此有三義下釋論一因離者三離之義本地具之今當略釋因惑起業詺惑為因攬因成行詺業為果行體清淨故能對治然惑有二一麤二細犯亦有二一麤二細細即悞犯麤即故犯由麤煩惱起於故犯由細煩惱起於悞犯今無細惑故不起悞何況故耶此之三義即同十住毗婆沙論)三隨聞思修等照法顯現故名明地此唯一義謂三慧照當地所聞之法若準下論更有一義謂得四地慧光明相故如明得定等故下論云彼無行無生行慧此名光明依是光明故名明地然唯識此經皆名發光謂成就勝定大法總持能發無邊妙慧光故此則三義一定為能發二持為能持三後地慧光為所發所持然三慧就初發光約後故受名不同(此唯一義下䟽釋中三初順今釋聞思修等是所知法順法正解故名為照照法分明稱為顯現言當地所聞者以此地中亡軀求法故若準下二引論重釋彼無行慧者義如下釋然唯識下三引他經論釋以此一地與經名別故引他論於中有四一雙標經論二謂成就下唯識論釋三此則三義下䟽釋論文四然三慧下會今地論謂唯識以得三慧方發證智故慧光為後)四不忘煩惱薪智火能燒故名燄地燄即慧燄故此名燄慧地此亦兼下二義今即根本智火能燒前地聞持不忘恃以成慢之煩惱故二就後得智起用故下論云彼證智法明摩尼寶光中放阿含光明入無量法門義光明智處普照示現以是義故此地釋名為燄問約初義者前後諸地豈不燒惑有二義故此偏受名一就寄位言此地寄當出世間無漏故二以三學此地當慧初得慧故(此亦兼下䟽釋二義前約內證後約外用據能燒惑應名火地但火能燒未必有燄今取有燄故能普照)五得出世間智方便善巧能度難度故名難勝此唯一義謂真俗無違極難勝故以三地同世未能得出四地雖出而不能隨多滯二邊難以越度今得出世又能隨俗巧達五明真俗無違能度偏滯實為難勝此初得故偏受其名(五得出世間智下先舉論文遠公意云上二句解難度難度即釋勝義今䟽但通釋此唯下䟽釋於中有二先總明後以三地下別顯初三地是一難度四地下是二難度多滯已下結前難度謂三滯世諦四滯出世云滯二邊上明所度之境今得出世下是能度之法此句由得四地已度世間故論云十平等心實難得故又能隨下即是論文巧方便智已入五地能度出世前三滯俗違真第四滯真違俗今已度前故化眾生而無著故俗不違真證出世智而起用故真不違俗則前四地不能勝也若爾六地已上豈不然耶故䟽通云此初得故)六般若波羅蜜行有間大智現前故名現前地謂妙達緣生引無分別名般若行親如目覩名曰現前對後彰劣名為有間以第七地常在觀故(六般若下先舉論後謂妙達下䟽釋於中有二初解大智準龍𣗳云智有二種一小二大小謂因分緣照之解即妙達緣生大謂果分滅觀智心即䟽引無分別會取所引故云大智二親如目下釋現前義三對後下釋有間字若遠公意二智皆有間二智皆現前)七善修無相行功用究竟能過世間二乘出世間道故名遠行此或三義一善修無相到無相邊故名遠行二功用至極故名遠行三望前超過故名遠行合唯一義善修無相行釋行字功用下皆釋遠字然善修有二義一前地有間不名善修今常在觀故云善修二捨有之無非善修無今有無雙離故名善修云何雙離謂空中方便慧故離有有中殊勝行故離無下釋遠中功用究竟正明遠義如極一界之邊故遠何所過望前三地相同世間過之已遠望四五六相同二乘今亦超過五地真俗無違何異此中有無雙離略有三異一彼猶未能過二乘故二雖以真入俗猶於雙行未自在故三彼尚未得甚深般若故於雙行非微妙故(此或三義下䟽釋論文於中有二初為三義釋次第對論三節可知二合唯一下為一義釋先標然善下別釋二字文並可知)八報行純熟無相無間故名不動地此亦三義一捨三界行生受變易果故云報行依此起行任運而成故功用不動二得無生忍無相妙慧則有相不動三此二無間煩惱不動合唯一義謂前地無相已得無間相及煩惱亦不能動而為功用所動無不動名今由無功用故令無相觀任運無間故三不能動下輪王梵王之喻可以證此(此亦三義下䟽釋第一義釋報行純熟曲有二義一以變易果為報二依此下約行德釋所有行德由前修起故名報行成就在今故云純熟即下經釋名中名為無功用地先以成就故二釋無相三釋無間即下經名為力持地他不能動故意明功用不動下輪王喻者七地菩薩煩惱及相已不動故而非報行不動梵王捨欲生於梵天即功用不動故證合唯一義遠公意云離功用相名為無相空有雙現故曰無間則無相無間俱非前地無相無間也)九得無礙力說法成就利他行故名善慧地得無礙慧尚未稱善徧說徧益方名為善(九得無礙下䟽釋然其論文義通一地尅字取義即說成就於中有三初得無礙力即口業成就謂內具無礙之智外以美妙言說名無礙力二說法成就者即智成就三利他行者即法師自在成就故䟽云遍說遍益方名為善)十得大法身具足自在故名法雲此有二義一得大法身語法雲體具足自在釋法雲義謂能雲雨說法自在用故此約能說為名二得大法身此明法義是大法噐故具足自在此釋雲義能受如來雲雨說故下釋名分自當廣釋(十得大法下先舉論後此有下䟽釋有二一以法身為雲此地菩薩法身普周一切法界云大法身二以佛說為雲能受為法即法器故論釋第十既云得大法身具足自在恐濫於佛故寄對顯異失對下歎勝論云如是受法王位猶如太子而得自在後對上彰劣論云是處有微細智障故不自在對治此障故說佛地釋曰謂金剛心後微細障盡種智現前故第三次下論云總喻十地䟽略不出今當具之於中二喻一喻十地在障未出一喻十名所顯之德前中亦二先喻菩薩云又如懷孕在藏菩薩十地亦復如是以諸地有障故二喻如來於中又二先喻體圓後喻用極前中論云如子出時佛亦如是事究竟故二喻用極論云又如生時諸根覺了佛亦如是於一切境界智明了故在文可知但喻於障與前小異前之十障在十地前如第十地於諸法中不自在障在於九地若斷此障則得十地今明十障障在當地乃障於後如十地有障未得成佛故猶喻在胎出胎生時方喻於佛無有障故第二喻前十名之德論但有喻而無合法而於胎中分為十時以喻十地論云藏有十時一陁羅婆身時遠公云前三梵語難解彼䟽不釋今以類取即俱舍涅槃之梵語也陁羅婆者即最初羯剌藍涅槃云歌羅邏則大同也俱舍譯為凝滑亦云和合順今論意即喻初地如智契合離於生澀初託聖胎故論云二者得捭羅婆身時釋曰即當俱舍次生類部曇此云胞也喻如二地初成戒身之體論云三者尸羅陁身時即俱舍閉尸此云耎肉如第三地忍辱柔軟亦禪定柔軟也論云四者堅身時下皆唐言即俱舍云閉尸生鍵南鍵南此云堅也正與此同以四地出世法身堅固又精進堅牢故論云五者形相似色身時即俱舍次鉢羅奢佉此云支節與形相似義同謂五地涉俗不住道行則於一身有支節分段也上之五位屬胎中名色支其第五位兼六處支俱舍更有兩句云後髮毛爪等及色根諸相論云六者性相似身時即猶屬上支節之位已具六處如頭等六分成智身性論云七者業動身時於其胎中已能動轉即七地中得方便智起殊勝行故論云八者滿足身時釋曰此下喻後三地行德滿足論云於中有三種根滿足時男女相別滿足時廣長諸相滿足時釋曰根滿足者即六根也即俱舍云及色根也如八地報行純熟二男女相別滿足時即俱舍云諸相謂九地分自利利他二行故三廣長諸相滿足者亦俱舍諸字攝謂第十地得大法身充滿一切一切功德皆已滿故下論結云如是十時諸地相似故釋曰上來論文總喻十地大義易了故䟽不存恐尋論者不能曉了抄具釋之)此十得名略有四對一約法喻燄慧法雲法喻合目餘皆就法二約體用歡喜善慧約體為名餘皆就用三約自他離垢不動就他受稱餘皆自義立名四約當位相形難勝遠行形他受稱餘皆當位受名此十圓融地地皆具若約行布則前前之名應該後後後後之稱不該前前如歡喜之名義該十地法雲之稱不預前九今為顯別相各從初得受名下文重顯。

　　佛子此菩薩十地三世諸佛已說當說今說。

　　四結名顯勝可知。

　　佛子我不見有諸佛國土其中如來不說此十地者。

　　第三彰地要勝者為欲令物生渴仰故文中二初明不見不說反顯十方報化皆說。

　　何以故此是菩薩摩訶薩向菩提最上道亦是清淨法光明門所謂分別演說菩薩諸地佛子此處不可思議所謂諸菩薩隨證智。

　　二徵釋所由徵云佛國不同化儀亦異如何十地要皆說耶釋意云此最勝故謂萬法皆如體如成聖離斯證智皆是隨宜故為要勝文有四句初二句總標顯勝初句證行謂諸佛證此為因成菩提故餘皆助道故此最上最勝(謂諸佛證此者釋經道字十地證智為佛因故今經但云最上論經則云增上勝妙法故最上最勝)次阿含法門者名為法體光明者顯照一切餘法門故(次句阿含言法門名為法體者則顯光明是用體有二義一即上地法由此證真故能了俗名為光明二即後得智為體能了一切餘法餘法門者差別法也)後二句別顯其相初句釋前阿含云分別說即明前法光明是教體用此句是教所照法門故論云分別十地事者顯示世間智所知法故(後二句者初句即經所謂分別演說菩薩諸地)後句顯上證道非地前世智所知名不可思議故論云顯示出世間智故說證將默故呼佛子已說本分(後句顯上證道者即經佛子此處不可思議所謂菩薩隨證智此有二句䟽云一者是義句故若分二者上句歎勝超劣下示其體相)。

大方廣佛華嚴經䟽鈔會本第三十四之四

　　音釋

　　躡

　　(尼輙切履也)。

　　創

　　(楚亮切始也)。

　　詺

　　(彌正切詺目也)。

　　羯

　　(居謁切)。

　　邏

　　(魯可切)。

　　頞曇

　　(頞阿葛切曇徒南切)。

　　捭

　　(比買切)。

　　䎡

　　(而[〦/(ㄠ-ㄙ+?)]切弱也)。

大方廣佛華嚴經䟽鈔會本第三十四之五　何五

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　第六爾時金剛藏菩薩說此下請分中三初說已默住二是時下三家五請三爾時金剛藏觀察下許說分齊。

　　所以默者將欲演之必固默之欲令大眾渴仰請說故(所以默下二顯意也然通論請分總有三意一明請中所顯之法二依法生成之行三以請對說互相起成今三段中具此三意文中有二一顯默所以令生愛樂請法行故文中又二先立理借老子意彼道經云將欲歙之必固張之將欲弱之必固強之將欲廢之必固興之將欲奪之必固與之是謂微明釋曰意明君子行權反經合義將欲歙斂眾生情欲則先開張極其侈心令自固於愛欲之念則當歙斂矣強弱等例然此道甚微而動則著明矣故云是謂微明今借此意將欲為說必先默然令其敬請是欲說也欲令大眾等者二正顯意也總云請說細辨多意一令菩薩敬請二如來加請以顯重法三希佛加被聽者四冀佛教其說儀義在下科而論但去何故默然住欲令大眾渴仰請故復增菩薩尊敬法故今䟽將論初意以釋然之所由後意轉釋請意)所以俟請者略有二意一增諸菩薩尊敬法故二前本分中舉地歎勝為增樂欲令此請中生正解故云何生解謂由請故得說默之由顯地體甚深離於言念令眾先解後聞說分不隨聲取離謬解故即復由此故有第三示說分齊(所以俟請下二釋請所以䟽有二意前意之中自有二義一為生行生於恭敬重法行故由上首大眾及於如來加被請說知法可重故增恭敬二為起說之由令恭敬故剛藏便說二前本分下是䟽第二意曲有二意一為生行謂生正解解亦行故若以請對說請為生解說為生行若但就請解亦名行對所顯法就人名行故二者顯法即次䟽言云何生解等謂徵釋上解便明顯法請分為欲顯於地體離言念故得說默之田者由解脫月意第一怪默騰疑請第二金剛藏法深難受止即默所以故經云菩薩行地事最上諸佛本顯示分別說第一希有難微細難可見離念超心地出生佛境界聞者悉迷惑即默所以中顯地體也令眾先解下釋上顯法之意便成第三請說相成之義此中正明以請起說然下說中意義有二一者明行二者明說今請對彼亦有二義一對彼後行令其起行若不正解後行顛倒隨聲取著行亦謬故正今文意二朢後教亦為起教眾有謬解剛藏不說故上辨起說意云何以說成此請耶以後說因分行相言教詮表顯斯地體真實離相今明請意故畧不論說能成請即復由此下釋第三段所以言即復由此者上說默之由顯於地體甚深玄妙本為彰默之意傍令物解第三段中將欲為說特明義說二大顯法之深玄令知所說但是說因說大可說因於說大悟解深義亦為令眾不隨聲取離謬解故故有即復之言)。

　　爾時金剛藏菩薩說此菩薩十地名已默然而住不復分別。

　　初默可知。

　　第二請中三家請殊即分三段謂初解脫月請二大眾請三如來請。

　　所以要三家者顯法深妙令聞解故眾首顯揚當機渴仰化主加勸事方周故道大兼亡法應請故為順請主此眾堪聞言不虛故為成請者如來護念而生信受言有徵故此約因請生請亦是次第又佛請者即名為加謂眾雖已請要假主佛威光方堪說故亦名為教如來教說顯剛藏說傳佛教故又前二家請顯此地法因人修故後一家請顯此地法佛所證故前之二請餘經容有後之一請餘經所無法華三請但是一家良以地法甚深寄位難說故(眾首以下初正助分別眾首為正餘二為助道大兼亡下二相因分別相躡起故道微則自濟道大則兼亡亡字無心此訓無也若加於心兼忘兩字出於莊子意於自他兩忘若人相忘於道術魚相忘於江湖雖有深意非此所用為順請主者此第二家因第一家起也謂初剛藏云法深難受故止不說次解脫月歎眾堪聞請云此眾無諸垢志解悉明潔等眾若不請則非堪聞令解脫月此言虛謬故大眾請則言不虛為成請者即第三請亦躡第一家生謂解脫月末後雙歎人法請云佛子願承佛神力分別說此不思議法此人當得如來護念而生信受何以故說十地時法應如是得佛護念得護念故於此智地能生勇猛即其文也為成此言故有第三如來加請文云若為善逝力所加當得法寶入其心即護念生信有徵也此約因請生請者總結上意亦是次第者此中正顯三家所以下文方說三家次第今此所以兼於次第致亦是言又佛請下第三主伴分別上首助伴但可名請如來為主故有加言前之二請下第三結歎此言因於天台而生謂法華䟽歎身子三請云餘經無此殷勤之請唯華嚴解脫月請金剛藏可為連類而彼因人請於因法此請佛慧故亦不同今此翻明法華劣此畧言但是一家細分乃有多異且列四門彼是一家此有三家一不同也彼之一家但是聲聞此有三家是佛菩薩二不同也彼唯三請此有五請三不同也彼唯因人請此有佛請四不同也但彼云法華請果華嚴請因者然此請因乃是佛因說分等中因果兼說是故經云此是菩薩向菩提最上道亦是清淨法光明門又云如來大仙道智起佛境界第十地後校量佛德地影像分十山依地十德依海皆明因果相順又有因果二分令於因門徹見果海所入智地亦通果故法華雖然請說佛智及下廣說但示因門故說眾生皆有知見諸佛智慧即此證道其智慧門即此教道教證二門該因徹果非此獨因各隨所弘自揚聖教耳)又三請次第者初解脫月者彼眾上首故餘問則亂何緣大眾不亂問耶眾調伏故由前二止三請抑揚時眾故次眾請以表䖍誠然非爭起依前請儀同聲齊請故亦不亂後聽說理窮故如來勸說(又三請下第三明次第初上首請二由前下大眾同請三聽說下如來加請)今初眾首請中總有三請所以三者順世儀式少不殷重多則繁亂正得中故以止有三抑揚當時調伏機故二家助成各唯一請(今初眾首下四別釋上首於中有四初辨三請意自有二意一順世得中故二以止有三下對止須三故上意通諸經下意正是今意抑揚當時者三止皆抑三請皆揚謂初止通抑不堪次止正明法深難受後止劣者不堪故皆抑也請皆揚者初請怪默騰疑有疑欲問次請歎眾堪聞後請雙歎人法皆是揚也夫請法者必歎人歎法歎法有教有證歎人歎說歎聽故請儀具矣二家助成者第二通妨謂有問言若三有表餘何不三通意可知)然依三請應分三段若兼三止應分為六以前默住之止通為五請之本不可唯屬於初故止請相乘且為五段一怪默騰疑請二法深難受止三歎眾堪聞請四不堪有損止謂雖有堪者亦有不堪故五雙歎人法請謂不堪聞者以法深故亦得佛護固應為說於是剛藏理窮更無違請。

　　是時一切菩薩眾聞菩薩十地名不聞解釋咸生渴仰作如是念何因何緣金剛藏菩薩唯說菩薩十地名而不解釋。

　　就初請中分二初明大眾覩默生疑二解脫月下騰疑為請今初言何因何緣者疑怪之辭為因說者不能說耶為緣聽者不堪聞耶金剛藏下出所疑事。

　　解脫月菩薩知諸大眾心之所念以頌問金剛藏菩薩曰。

　　二騰疑為請中二初敘請因謂領眾疑故。

　　何故淨覺人念智功德具說諸上妙地有力不解釋一切咸決定勇猛無怯弱何故說地名而不為開演諸地妙義趣此眾皆欲聞其心無怯弱願為分別說眾會悉清淨離懈怠嚴潔能堅固不動具功德智慧相視咸恭敬一切悉專仰如蜂念好蜜如渴思甘露。

　　二以頌正請文有五偈顯說聽無過是以應說即分為二初偈說者無過亦遣大眾何因之疑後四聽者無過亦遣大眾何緣之疑雖似初二徵默所由為拂眾疑後三請說為遂眾欲文影略耳非不互通故依前判今初歎說者淨覺無過偈初二字偈末三字合為徵問之詞謂有中間淨覺無過何故不解釋耶聖德雖多偏歎淨覺者是說因故覺即覺觀由此得為口加行故具能所治無思𤼵言故云淨覺淨覺之人名淨覺人三字為總餘皆是別(雖似初二者文具二意前意約所歎分別歎說歎聽故分為二後釋約徵請分別徵請互有故依前判言互有者如初二中何故不說即正顯徵默所由既云何故不開演亦是請說為順眾欲如後三中此眾皆欲聞願為分別說正是請順欲說若為宣說眾疑即除相視恭敬義兼徵默故論經云迭共相瞻住一切咸恭敬即上句正是怪默意也故云互通歎說歎聽則不互有故依前判䟽合為徵問之辭總言何故不解釋細論何故是徵問之辭不解釋是徵問之相中間淨覺是徵問所以故䟽合云謂有中間淨覺無過何故不解釋耶具能所治下別釋淨義)別歎淨覺有二勝能一攝對治謂念智具念謂四念智謂如智二離諸過謂餘十字具字兩用初中由有能治所治不生所治有二一者雜覺謂凡夫尋伺與四倒相應即迷事倒以四念為治二雜覺因憶想分別謂隨名相轉即迷理倒以真如智為治前唯凡夫後通凡小(一者雜覺者常等四倒思求名覺穢濁之心目之為雜以四念為治者觀身不淨等能治淨倒等二雜覺因者想心見倒能生四倒名雜覺因憶想分別即三倒也憶是心倒想是想倒分別是見倒令心亦倒不能見如妄取染淨因果相故隨名相轉即䟽釋論由不了如故隨名相名得如智斯倒自亡)言離過者離三種過一由無瞋等功德具故離慳嫉過謂無瞋治嫉等取無貪無貪治慳不等無癡無癡即前念智攝故二由前已說上妙地故無說法懈怠過三由有樂說辯力無不樂說過(離慳嫉者悋法為慳忌勝為嫉正是說法之過三善根中無貪在初瞋為菩薩大障故論舉瞋等貪無說法懈怠者有八雖無慳嫉而墮開演故無不樂說者有人雖勤而無巧慧凡所言說令他不樂故此不樂之言乃屬於他亦可屬自若爾何異不懈怠耶謂復有人心勤欲說無有辯才故不樂說)然念智正為治雜覺等故受治名而無瞋等本意不為治於嫉等有此任運自無彼故但名離過(然念智者三通妨難也謂有問言雜覺是過有念智等即得名離慳嫉是過功德具等豈非能治何以前覺偏名攝治此離慳等為離過耶故為此通前由先有雜覺故修念智治之此中先無貪等自無慳嫉故別立名前猶以藥治病後猶內有妙藥眾病不生故有二別又遠公云念智內德對治義顯不貪無失離過義彰故有隱顯理實具通)第二歎聽者無過中四偈分三初二歎同生眾論云同法決定故有樂聞故次一偈歎異生眾論云復示餘者心淨故後一偈雙歎論云又顯此眾皆堪聞法故(第二歎聽者無過䟽文有二先總科此中引論即釋前偈前論雙明說聽無過上䟽已明總意及說者無過故今但引聽者無過彼論云復顯聽者同法決定故有樂聞故復示餘者心淨故又願此眾皆堪聞法故偈言迭共相瞻住故釋曰上即聽者論文今䟽以偈配之於文可見同法二字該於二偈是同生眾故決定二字唯屬初偈有樂聞者是第二偈異上同法而云餘者故是異生此眾皆樂則知雙歎皆者俱故)。

　　今初二偈前偈歎根故云決定後偈歎欲故云欲聞若有欲無根雖聞不解有根無欲設聞不受故須雙歎(若有欲下雙結上二根約器量無之則猶牛跡不能受海欲約愛樂無之若許由洗耳)今初同法即是同生揀後異生決定即是根器揀後樂欲初句為總論云決定者黠慧明了故黠慧即根黠能知教慧能入證故(黠慧即根者此䟽釋論黠即訓慧今分二別黠即當智智能了事慧照理故分於教證此二無暗通曰明了根體是慧故以黠慧釋根)次二句別論云決定有三一上決定願大菩提故云勇猛二名聞決定他善敬重故云無怯弱由內無怯弱外著大名三攝受決定謂彼說者善知故即經說地名由堪攝受方為說耳下句徵默可知(願大菩提者然經云勇猛無怯弱論經云菩薩大名稱今順經帖願大菩提即是論釋既云菩提則諸德皆上大願為主故偏說之以梵云薩埵有勇猛義勇猛求菩提故故二經語異願求菩提義同由內無怯弱者即以此經會論經也以論經云大名稱故上三決定若別相說前二是證決定後一阿含決定通皆具二)後偈歎欲中初句所欲之法次二句正明有欲後句結請。

　　論云是中若但有阿含決定無證決定但有非現前決定無現前決定如是決定法器不滿足故不能聽受者現前是欲現見起故非現前是根但冥具故此中意明但有根而無欲不堪聞法今前偈於教決解於理決證具二決定為非現前之根復有今偈現前之欲教證決定則具足決定故堪受也(論云下初舉論文論初標云決定者是中有阿含決定等所以先標決定者以前偈云同法決定決定是根根能受法故云決定今此意云決定之言根欲具足方稱決定唯根無欲法器不具非真決定故此標云言決定者必須根欲言是中者聽者中有阿含決定非證決定者謂若前偈但有教根而非證根亦不具足則反顯前具有教證次云但有非現前決定無現前決定者明若前偈有教證之根為非現前決定而無今欲現前決定法器亦不具足故結云如是法器不滿足故不能聽受則反顯前偈有根今此有欲為具足也若但兩字是䟽義加使義明了不違論意現前是欲下二釋現非現義言根但𡨋具者有人雖有堪聞之智為㝠具而未欲聞故云冥具冥具宿成故如五頂于具足七德堪傳六句而著妻奴未欲其教此中意明下三總出論意即論云示現此眾具足決定故能聽受)其心無怯弱者論經云佛子智無畏無畏即無怯弱契理之心即名為智然智有二種一證法故此屬前根二現受故此屬今欲欲亦須智故於樂聞心無怯弱總前二偈根欲雙具諸地妙義願為說之(其心無怯下第三隨要重釋於中有二先正釋此句後總前下雙結歎意釋於初句及第四句)第二一偈歎異生眾但云眾會故雙歎根欲初句為總心無濁故名為清淨三句為別別離六濁一不欲濁謂無心餐採故離懈怠治之二威儀濁不恭肅故嚴整治之三五蓋濁貪名等故潔淨治之四異想濁謂貢高雜染輕慢雜染等皆名異想今說行堅固不動治之五不足功德濁善根微少故於彼說中心不樂住具功德治之六愚癡濁謂愚闇不了故智慧治之(四異想濁者論云四異想濁妬勝心故破壞心故釋曰妬勝就人破壞約法又亦通二今不依論云貢高等者義廣異想即喻伽論三十八云聽法由離六種相遠離貢高雜染由四種相遠離輕慢雜染由一種相遠離怯弱雜染言六種者一應時聽二殷重聽三恭敬聽四不為損惱聽五不為隨順聽六不求過失聽言四相者一恭敬正法二恭敬說人三不輕正法四不輕說人言一相者謂不自輕蔑復由五相故無散亂心聽法一求悟解心二專一極心三聆音囑耳四掃滌其心五攝一切心故總有二謂不雜染心無散亂一心聽法今䟽舉前二名等取怯弱及無散亂上皆異想妬勝破壞此二偏重故本論舉之五不足功德濁此段全是論文善根微少語因中心不樂住明無現果謂由善少多緣多病懈怠散動故於說中心不樂住六愚癡濁愚謂迷教暗謂惑理即釋上癡)第三一偈雙歎二眾云一切故相視為總論云迭相共瞻者示無雜染故餘皆是別咸恭敬等無輕慢雜染下半喻顯敬法轉深何有雜染(第三一偈雙歎中三初總釋偈相視為總者正是此偈之總既雙歎二眾則相視之總遍前四偈而論正說是此偈總下例餘偈皆有總別則歎異生中不濁是總上歎欲中欲聞是總初歎根中決定是總歎能說中淨覺是總別等可知)論經云如蜂欲熟蜜古釋云齊心趣證如蜂熟蜜專意求教如渴思甘露今但云念蜜則二句皆通教證(論經云下二會經文中有三初舉論經二引古釋三會今經念通教證者熟蜜如教蜜成如證今念有二若明記為念即是念教若無念念者即是念證故起信云若知無有能念所念是名隨順此念教也若離於念名為得入此念證也)然蜂之念蜜渴之思漿喻希法喜解脫之味更言好蜜復思甘露顯法之妙思渴情深(然蜂之下三別釋喻法喜如蜜蜜即食故故法華云法喜禪悅食更無餘食想解脫合上甘露甘露如漿故故淨名云甘露法之食解脫味為漿即甘露為食今以蜜當於食故以甘露配於解脫故涅槃中亦以甘露況於涅槃涅槃即解脫故)。

　　爾時大智無所畏金剛藏菩薩聞說是已欲令眾會心歡喜故為諸佛子而說頌言。

　　第二爾時大智下法深難受止文中二先敘意後偈酬前中令眾歡喜是總酬答相謂說偈本為除前疑惱得心喜故酬答有二一堪酬答自有大智故二不怯弱酬答不畏大眾之不堪故論云此二示現自他無過故故後偈意明法難說非己無智而不能說但言難聞非斥大眾全不堪聞(除前疑惱者由前覩默生疑疑則心惱又請未說心尚疑惱故為除之今心得喜然大智無畏乃是經家取當時意讚述說者是故論主用此成於總今意悅二不怯弱酬答論釋云離不正說者若畏大眾不堪隨情而說是不正說)。

　　菩薩行地事最上諸佛本顯示分別說第一希有難微細難可見離念超心地出生佛境界聞者悉迷惑。

　　偈中五偈分四初二頌明法難說遣上何因之疑成上有智次頌顯法難聞遣上何緣之疑成前無畏三一偈喻難說聞後一偈舉難結默(遣上何因之疑者上云何因何緣不說論釋云為因說者不能說耶為緣聽者不堪聞耶今云難說非不能說成上有智者亦由難說顯法難聞下遣上何緣例此可知)初中分二前偈顯難說之法後偈彰難說所以今初偈末難字即是總相謂難得故難得所以後偈明之此難有二種一最難體出名相故經云第一二未曾有難在相所無故經云希有上二明難相何者是難法體即偈初二句菩薩行者是出世間智謂即是證道證心涉境故名為行地事者謂十地事行即是教道相差別故最上者通說上二勝故諸佛本者釋上證智得菩薩行名所以行是因義覺於佛智所以名佛今此證智亦覺佛智故為彼本本即因也此之教證於何處成難謂顯示分別說證道亡心故難顯示教道依證亦難分別(今初文也偈末難字下䟽文有四初釋難字此難有二者二別釋第四句上四字明義難相何者是下釋初二句明難法體覺於佛智者然論但云諸佛之根本者覺佛智故此語迷人以佛是梵音覺是此語若順西方應云佛佛智故若順此國應云覺覺智故安得以唐釋梵為釋義耶此有深意謂佛智即是菩提此但云覺佛陁是人此云覺者以人得法故名覺者故今䟽云覺佛智故故名為佛今十地菩薩為能覺人亦將因智以覺佛智故為佛本為分人法唐梵互彰譯者之妙今加於字以釋論故此之教下釋第三句顯其難處難示難說即同淨名其說法者無說無示後約難聞即其聽法者無聞無得然無則一向約遮難則遮表雙辨若準楞伽宗通自修行說通示未悟宗說即是教證則二全別今明教證皆有說者有示有說但云難耳則示即說即證說證之相如何可知廢詮論實真體一味說之為證亦如義大及說大三漸次中辨若真俗詮異說為十地目之為教以證攝教故俱難說)第二釋難所以者彼前菩薩行事所以難者由住微妙深義故故論云彼菩薩行事義住不可如是說(第二釋難所以中䟽文有二先總明所以即是論意論云行者即牒前菩薩行事者即牒前地事義住者語倒應言住義故䟽云由住微妙深義深義即義大妙理也)偈中初二句對劣彰深次句就勝顯妙末句舉聞迷惑顯成難說於中難者是總相云何難難得難證故(難得難證者論經云難得論釋云難得者難證故即以證釋得今䟽經論雙牒耳以論經有難字及難得字今經但有一難字故雙牒彼經論論經偈云微難見離念非心地難得境界智無漏若聞則迷悶)難得有四一微細難得顯非聞慧境故(難得有四下釋別於中有三初釋對劣彰深初之二句一非聞慧境者乃有二義一非所知境二非分齊境聞慧之中無此相故論釋聞慧云麤事不須思惟謂教法麤事聞慧能得故)二難見難得亦非思慧心眼見故(二思慧則可了見於心三世間之修未忘念慮故並非之)三離念難得亦非世間修慧境故以地智是於真修故非地前心數分別緣修之境(三慧皆是世間何以就修偏云世間答有二義一修有真偽真修似於正證故不揀之二報生識智亦是修慧今取世間之修耳)四超心地難得非唯非地前之境亦非登地已上報生善得修道智境謂變易所起異熟心識名為報生生便能知無常等故名善得修道智以非照實之智故亦不測地智知無常等未忘心境名為心地以七地已還皆容出觀故又此善得修道智即加行後得智非根本故所以揀之故瑜伽五十五修道位中有出世斷道世出世斷道既通於世故非其境(故名善得者生而即得不假修習故名善得其由生而知之者上也言無常等等取苦空無我及常樂我淨以昔久修無漏因故變易酬彼名為報生言以非照實者釋不能知夫照實者忘心體極今報生識雖知無常等不契合故不能知此未忘心境者心地之言通有二義一就體性如梵網經說盧舍那佛心地法門謂心體包含生成住持亦如法華一切智地斯為妙也今言心地是所揀者即是心量法門故楞伽說覺自心現量非心之心量我說為心量心量即心地故)既非四心之境是誰境耶即佛智境何者是智見實義故出生有二義一生彼佛智故二出離於生是無漏故(二出離於生者如見道名離生是無漏故離生之義前已𩔗釋以論經云境界智無漏故為此會無漏出生皆是離過當體得名生於佛智就於功能望他立稱然二相成由無漏故能生佛智)末句云所以難說者恐聞者隨聞取著悉迷惑故。

　　持心如金剛深信佛勝智知心地無我能聞此勝法。

　　第二一偈顯難聞者論云已辯難說復顯難聞然偈中舉具德能聞反顯難聞兼欲使人學能聞故於中三句舉德末句結成能聞初中初句為總謂持聽法心堅如金剛則能得聞下二句別堅有二種一決定信堅即第二句若無此堅於他分法不能入故二證得堅即第三句若無證堅於自分法不能入故。

　　深信之相云何謂於佛智設心智不及仰推佛智非我境界是深信相即勝鬘三種正智中仰推智也所信是何謂佛智慧以此地智上同佛智故佛智有二一菩提智是自行證法稱性無邊二化生權智是利他教法隨機隱顯種種差別即是法華諸佛智慧及智慧門於此二深皆能信故(即勝鬘三種正智中仰推智者彼經勝鬘白佛言云何三種善男子善女人於甚深法義離自毀謗生大功德入大乘道何等為三謂若有善男子善女人自成就甚深法智若善男子善女人成就隨順法智若善男子善女人於諸深法不自了知仰推世尊非我境界唯佛所知是名善男子善女人仰推如來智除此諸善男子善女人已餘諸眾生於諸深法堅著長說違背正法習諸外道腐敗種子當以王力及天龍鬼神力而調伏之所信是何下釋佛勝智字於中有四初明地智得佛智所以佛智有二下開義別釋此中有四對義共成一義謂一前是菩提實智後是化生權智二前是自行後是利他三前是證道後是教道四前實智稱性無分量後權智則差別有隱顯說權為實則隱實施權說權為權則權實皆顯其無邊種種即是論文由佛菩提無有邊故故佛化生所說法門種種差別即是法華下三證成勝義即方便品初云爾時世尊從三昧安詳而起告舍利弗諸佛智慧甚深無量其智慧門難解難入論釋云諸佛智慧即證甚深其智慧門則阿含甚深故此二句即佛教證二道故古人云二深先唱警察羣座之心是也彼經自釋如來知見廣大深遠即實智也如來方便知見波羅蜜皆已具足即權智也所以難解者一當體深故二權實隱顯故故云唯有諸佛乃能知之下廣文云諸佛隨宜說法意趣難解即智慧門難入也唯以一大事因緣故出現於世即智慧甚深也昔不言三是方便故方便門閉今云三乘是方便門開開則見實故彼經云此經開方便門示真實相故方便門如道之華真實相者如華之蓮此華不有則已有則華實雙含此經不說則已說則權實雙辨一經唯為說佛智慧故彼文云說佛智慧故諸佛出於世以佛智慧不離教證權之與實故說二深即以畧示法華經宗此二亦即淨名經中智度菩薩母方便以為父一切眾導師無不由是生故地智二道徹果海之二深是所信也於此二深皆能信故結成信義)云何證堅此亦有二一知是能證二心地是所證言無我者通能所證心地即二空真理所依之事謂唯識相論云隨心所受三界中報此即異熟識又隨心所行一切境界亦名心地此即前七轉識及通八識相分內外諸境於此二類如實了知我法二空成無我智(心地等者義出體性也所依之事者明非能依理理即無我故言唯識相者則顯非唯識性唯識性即二無我理二無我理即勝義諦故唯識云此諸法勝義亦即是真如常如其性故即唯識實性此分性相二門不同即此心地便是無我事理非異非一是此所信論云下論釋心地通於二類初即第八識又隨心下次即通於七識及八識所緣之境言內外境者六識緣六塵即是外境第七緣第八即為內境第八緣三境根身種子即是內境緣器世間即是外境又意識亦通緣內外五識亦有通內外義故云諸境而皆名心地者生成住持義故依八生於七七復熏成八以心變於境託境而生心皆得心地名於此二類下總相收束一句之意)下句結成既知難聞之義如是具上二堅方聞上來微細勝智。

　　如空中彩畫如空中風相牟尼智如是分別甚難見。

　　第三一偈喻顯說聞中上半喻下半合此中喻意不單取虛空以無𥁞處空不為喻故亦不單取畫以壁上畫不將喻故正取空中之畫風喻亦然於中能依風畫以喻阿含所依之空以喻證智然空中風畫不可言無謂若依樹壁則可見故亦不可言有依空不住故非有非無故不可說文意正爾。

　　論有三段初釋喻相次釋合相後揀喻不同初中有三初離釋二喻以明非有次合釋二喻以明非無三雙結二喻成不可說前中畫喻有二一正顯喻相云此偈示現如空中畫色如壁者謂此空中畫色不異壁上畫色故云如壁若爾何以不見二顯其非有論云是中不住故不可見謂壁上之畫有壁可住故可得見空中之畫無可依住故不可見下風喻亦有二段一云如空中風如樹葉此正顯喻相二云是中不住故不可得見此顯非有謂樹葉上風有葉可依故可得見空中之風無可依住故不可見二合釋二喻以辯非無云此動作者非不空中有是二事此論意明但無可依故不得見非風動畫作其體全無三結成不可說義云是虛空處事不可得說處者虛空處是風畫所依之空虛空事是空中風畫之相由前義故不可說有由後義故不可說無故此空處及畫事風事皆不可說其處所(論有三叚下三舉論廣釋具引論文科釋畢備細尋可見)。

　　第二釋合喻中次第合上三段而但雙合初論云是畫風如說者此合上喻相次論云以非自性不可得是不住故以其客故者合上非有即以非自性合上不住以其客故者出名無性不住所以謂名是實之賔故無所住無自性也二合前非無云非不於中有此言說三合前結成不可說云如是佛智言說顯示地校量勝分別難見者佛智即所分別合上空處言說顯示下是能分別合上空中事以詮從旨故亦難見合上不可說處然論佛智即今經牟尼智牟尼此云寂默以智相即智性故此即地智而名佛智者無二體故亦是譯人見牟尼之言謂是釋迦故耳(但文中云合上非有即以非自性者由上論云以非自性不可得是不住故即知非自性不可得是聲名等從緣無性故不可得如彼風畫依空無住故云以無自性合上不住也出無自性者謂聲從緣生故無自性依法立名故是虛假故云名無得物之功物無當名之實名無得物之功非名也物無當名之實非物也若實即名見面則應知名若名即實召火則應燒口故知名是假設安有自性即如風等與虛空合然論經云佛智者即會論經今經二經同異)第三揀喻不同者舉二喻者喻旨別故論云畫者喻名字句依相說故謂畫有相狀如名句之屈曲能顯地相風者以喻音聲聲無屈曲如風一相假實既殊故雙舉之又假實相依闕一不可故云又說者以此二事說聽者以此二事聞故舉二喻雙喻說聞若將二喻喻所詮者仍有兩重一風畫喻地相所以不可見者以同地智故如風畫合空二將風畫復喻地智地智所以不可說者以即同果分離說相故如風畫合空若以果從因則亦可說以智從相地有差殊以旨從詮可聞可說是則無聞說之聞說也(假實既殊者出用四所以也謂聲為實名句文假故即總取四法為教體義耳又假實相依者重釋用四之由名等依聲得有曲屈故名等為能依若無名等空有一聲不能詮表故非教體則聲依名等故云假實相依若將二喻下四例釋說默謂上論文但以風畫喻於能詮但以空喻所詮佛智今例論意唯就所詮自有兩重能所之異兼上論意則有三重於中有二先以能依就所依則三重皆不可說一以詮就旨二以相就智三以因就果若以果從因下例以所依就能則三重皆可寄言一以果從因二以智從相三以旨就詮是則風畫喻於三法一喻救二喻地相三喻地智當知虛空亦喻三法一喻所詮二喻地智三喻果海總有四法成三重能所逆順互望則有六重可自思之)。

　　我念佛智慧最勝難思議世間無能受默然而不說。

　　第四一偈舉難結默者若準上義以二事說以二事聞則可說可聞但是難見如何不說故有此偈意云說聞本在證見難見說之何益況復加以難信故我默然初句所證見法次句難證難中之難故云最勝次句難信非地前證信故曰世間上三句舉難後一句結默。

　　爾時解脫月菩薩聞是說已白金剛藏菩薩言。

　　第三解脫月歎眾堪聞請前已歎竟此復歎者由聞上言證信難得顯示此眾有信有證有堪能故(此復歎下生起歎意先問言此復歎者以前怪默騰疑請中已有四偈歎眾請竟今何重歎從由聞上言下釋重歎意謂前歎眾不因止生今歎因前法主止生故得復歎)先長行後偈頌前中分二先敘請。

大方廣佛華嚴經䟽鈔會本第三十四之五

　　音釋

　　蔑

　　(莫結切輕易也)。

　　聆

　　(盧經切聽也)。

　　歙

　　(許及切合斂也)。

　　黠

　　(胡八切音轄)。

　　迭

　　(杜結切更也)。

大方廣佛華嚴經䟽鈔會本第三十四之六　何六

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子今此眾會皆悉已集。

　　後佛子下發言正請於中三初陳眾集二善淨下歎眾德三善哉下結請。

　　善淨深心。

　　二中十句初總餘別總謂善淨深心離教證過故名善淨深心有二一具修一切諸善行故即下教淨二與理相應故即下證淨。

　　善潔思念善修諸行善集助道善能親近百千億佛成就無量功德善根。

　　下九別中前五阿含淨後四證淨謂順教修行名阿含淨證理起行名為證淨教通地前證唯地上。

　　今初五中一善潔思念即欲淨隨所念阿含得方便念覺淨謂得方便即不取念相名為善潔(一善潔思念等者此之五淨前二聞慧三四思慧五是修慧欲淨是求法心樂法稱欲隨所念阿含得方便念覺淨即是論文謂得方便下䟽釋論文上言隨所念者所念非一故得方便念覺是能念心念是欲念覺是思覺䟽家但釋得方便言然其方便乃有二意一以念覺與聞慧為由二不取念相今䟽但出深意耳)二善修諸行者求淨三業敬順起求法行故(三業敬順者起行攝法故名為求但令三業修行順法即名求耳)三善集助道即生得淨願得益眾生處上上勝生生而便得悲智勝念以助正道故(即生得淨論當第四今以論就經耳益眾生處即是上上勝生悲智勝念即是思心此順論文若遠公意云論文語倒合云得生淨生是所求勝生得是思慧集於勝念亦是一理)四善能等即受持淨親近多佛意在多聞憶持故(即受持淨論當第三持即思慧憶持不忘經言近佛論言受持義豈為同故䟽出意云近佛意在受持法故然論經約由見多佛受持法故常得勝生故受持第三今經約由得勝生生生見佛受持妙法故受持第四而同思慧)五成就善根即行淨為求地上真證法故習少欲頭陀等離著善根(離著善根者欲入證時先須修行離著之行十二頭陁皆為捨著故)。

　　捨離癡惑無有垢染深心信解於佛法中不隨他教。

　　後證淨四中一捨離癡惑者得淨現智善決定故謂真見道中得無分別智非比知故名為現智相見道中以後得智審觀理智故決定無惑亦可俱通相見道中亦名現觀真見道中決理無惑皆破無明故云捨離癡惑(得淨現智者上皆論文謂真見道下䟽釋於中有二先別配現智善決定後亦可下通配二句前中以現智二字配真見道即六現觀中第四現觀智諦現觀名為現智相見道下以善決定字配相見道言後得智者然三心見道有配根本智有配後得彼論以其後義為正故今䟽中名相見道是以三心及十六心皆配後得言審觀理智者三心見道悉皆緣理十六心見道八觀真如八觀正智故知相見通緣理智亦可俱通者通配二句但前所不通謂前相見道不名現智今亦得名以論亦名為現觀故三心見道亦是第四現觀少分所攝是觀非安立後得無分別智故十六心見道即是第五現觀所攝真見道者上真見道但名現觀不名善決定今亦名決親證真如於理決定故皆破無明者以上二釋會釋經文上但釋論觀智善決定言今此所明二種見道皆破無明是故經云捨離癡惑謂真見道正能破於迷理無明故云捨癡相見道中是後得智無力能破迷理無明而亦能破迷事無明謂所知障故云離惑故下剛藏牒此文云雖此眾集善潔思念捨離愚癡及以疑惑明知癡惑二字義殊上言六現觀者即唯識第九釋二見道後云此二見道與六現觀相攝云何六現觀者一思現觀謂上品喜受相應思所成慧此能觀察諸法共相引生煖等加行道中觀察諸法此用最猛偏立現觀煖等不能廣分別法又未證理故非現觀彼䟽意云思有三品上揀餘二劣故非也喜受相應揀於捨受此明利故共相即是無常苦等能引煖等者思生修故雖未證理而觀於法勝於煖等用最猛故偏立現觀煖等近見境界微略又未證理故非現觀論二信現觀謂緣三寶世出世間決定淨信此助現觀令不退轉立現觀名釋云信亦上品通漏無漏現觀是慧故信為助論三戒現觀謂無漏戒除破戒垢令觀增明亦名現觀釋云即道共戒論四現觀智諦現觀謂一切種緣非安立根本後得無分別智釋云謂在何位但緣非安立即通二智皆是此攝故言一切種大論七十五說三心見道是此現觀故知亦是後得智攝即見道修道之二智也不取無學之二智者與究竟現觀不殊別故論五現觀邊智諦現觀謂現觀智諦現觀之後諸緣安立世出世智釋曰謂緣安立十諦等後所得智然通有漏無漏一切見修道緣安立諦智大論七十一等說緣安立諦境慧是此自性故論六究竟現觀謂盡智等究竟位智釋云即無學道後盡智無生智等而為自性論此真見道攝彼第四現觀少分此相見道攝彼第四第五少分彼第二第三雖此俱起而非自性故不相攝釋曰第四觀緣非安立根本智即真見道攝緣非安立後得即三心相見道攝第五觀緣安立諦故十六心相見道攝而通修道故云少分論云菩薩得此二見道時生如來家住極喜地善達法界得諸平等常生諸佛大集會中於多百門已得自在自知不久證大菩提能盡未來利樂一切釋曰諸平等者攝論第六得三平等謂一切眾生一切菩薩一切如來上皆唯識論文上䟽已引意釋但觀論如居然可知二見道皆是第四現觀謂緣非安立根本即真見道緣非安立後得即三心相見道十六心緣安立世出世智故是第五現觀)二無有垢染即不行淨修道中一切煩惱不行故相見道後至金剛無間道中皆是修道復數修習無分別智故名修道滅二麤重皆使不行對見道中初斷所知故云垢染成唯識第十云煩惱障中修所斷種金剛喻定現在前時一切頓斷彼障現起地前漸伏初地已上能頓伏盡令永不行如阿羅漢由故意力七地之中雖蹔現起而不為失八地已上畢竟不行等煩惱即是垢染不行即是無有然見道中非不斷惑見理義增修道位中審慮重觀除障義勝故此偏說(即不行淨者文中有二先舉論後䟽釋前中有三初標名二修道中者辨位三一切下釋相見道下二䟽釋論亦有三節一定位即初地之中含通達修習兩位從金剛喻定解脫道後方是究竟位二復數下釋修道名即唯識第九加所為中已廣引竟三滅二麤重下䟽釋論中煩惱不行之言此言正解不行淨義䟽文有五初正釋二解妨三引證四會經五重解妨今初唯識云數修此故捨二麤重二障種子立麤重名性無堪任違細輕故令彼永滅故說為捨對見道者二解妨謂有問言然見道中雙斷二障而云所知者何答以異生性障正取所知以為體故故唯識云雖初地所斷實通二障而異生性障意取所知說十無明非染汙故是故此經云捨離癡惑癡惑即是偏舉所知次云垢染即是煩惱成唯識等者三引證此前論云此十一障二障所攝煩惱障中見所斷種於極喜地見道初斷彼障現起地前已伏修所斷種下論與此䟽同釋曰就修斷中直觀論文初地已上能頓伏盡修惑現行如阿羅漢諸漏已盡無復煩惱次云由故意力七地之中雖蹔現起而不為失自是一叚通於妨難謂有問云既如阿羅漢令永不行如何前四猶起我見七地已前猶起貪瞋等耶故此答云故意力起謂六地之前容有出觀尚有悞起七地之中常在無相為化眾生故意而起起不為失示起示滅如下經中七地文云雖畢竟寂滅諸煩惱燄而能為眾生起滅貪瞋癡煩惱燄即其文也論言而不為失者下經云雖常寂滅以方便力而還熾然雖然不燒即其文也故下經中解脫月問金剛藏言佛子七地菩薩為是染行為是淨行金剛藏言初地至七地所行諸行皆捨離煩惱業以廻向無上菩提故分得平等道故然未名為起煩惱行便舉輪王梵王為喻輪王乘空不染貪病未名超人以喻七地乘波羅密乘不染煩惱未名超煩惱行若捨王身生於梵天爾乃名為超過人位以喻八地乘清淨乘爾乃名為超煩惱行故次下論云八地畢竟不行此之論文甚與經合而大乘法師釋意如阿羅漢由故意力連成一句云如阿羅漢有怖有不怖不怖者起怖者不然此則以護法羅漢懼於煩惱不敢起故似非得意又云然此中所說見所斷者唯頓悟人修所斷者通漸有學漸無學者二種俱無又問云其在地前所未伏者相貌可知其已伏者與此何別答道力猶徵不能伏盡為煩惱制少分自行即我貪等有失念起故說地前已伏少分非有別相地前伏之釋曰此釋地前漸伏之言以非正要故在後釋八地已上任運不行道力勝故此是對法第十四文煩惱即是下四會經文然見道等者五重解妨也應有並云修道能斷惑修道名修道見道既斷惑亦應名修道又並云見道能見理見理名見道修道既重觀亦應名見道故此釋云從增勝義各舉一名言見理義增者初見理故即顯斷惑義微不斷俱生故修道除障義勝者能除難斷俱生惑故數數斷故前已見理故此為微)三深心信解即無厭足淨不樂小乘但於上勝佛德深心希欲信解決定故(即無猒等者即八地無功用行在法源中趣果無間故曰無猒不樂小乘自分堅也但於勝進上求希欲即是深心決定釋其信解)四於佛法下不隨他教淨趣菩薩地盡道中自正行故上歎德竟(不隨他教淨者論立名趣菩薩地盡下論釋然論但云趣盡道中自正行故今䟽加於菩薩地盡釋論盡字即是十地位極道圓地法在心不由他教故云自正行也)。

　　善哉佛子當承佛神力而為演說此諸菩薩於如是等甚深之處皆能證知。

　　第三結請可知。

　　爾時解脫月菩薩欲重宣其義而說頌曰。

　　願說最安隱菩薩無上行分別於諸地智淨成正覺此眾無諸垢志解悉明潔承事無量佛能知此地義。

　　二偈頌中初偈直舉法請不頌前文上半舉法請說下半彰說有益後偈頌前請可知。

　　爾時金剛藏菩薩言佛子雖此眾集善淨思念捨離愚癡及以疑惑於甚深法不隨他教。

　　第四爾時下不堪有損止中二先長行中亦二先領前所歎對下有損所以言雖。

　　然有其餘劣解眾生聞此甚深難思議事多生疑惑於長夜中受諸衰惱。

　　後然有下舉損違請於中二先舉損劣解之人通凡小等皆是迷法之器故名生疑者正行相違猶豫義故惑者心迷於理能破壞善法遠離善法故此明現損於長夜下明其當損(劣解之人者經言劣解論經云樂小法者故䟽合舉凡即地前小謂小乘等取權教菩薩此中無小何以揀之謂此會中亦有小心之眾生故亦可不欲廣被即名為小此雖揀之激令起心即為所被多生疑下牒經解釋正行已下至善法故皆是論文然疑從二境上生既滯二途故無詣理真正之行惑謂迷惑一向不了故能不信由此故能破壞善法遠離善法遠公亦將後二句論別結疑惑二種之過由有疑故破壞善法由有惑故遠離善法亦有理在但論二句共一故字則以通結疑惑二字此明現損是䟽結前生後於長夜者生死昏寢事等於夜輪轉無際名之為長破法不信墜三惡道故受衰惱)。

　　我愍此等是故默然。

　　後我愍下結默違請。

　　爾時金剛藏菩薩欲重宣其義而說頌曰。

　　雖此眾淨廣智慧甚深明利能決擇其心不動如山王不可傾覆猶大海。

　　有行未久解未得隨識而行不隨智聞此生疑墮惡道我愍是等故不說。

　　偈中亦二初偈頌前段淨明有信餘皆有證如山如海雙喻教證(初偈頌前叚者即領前所歎淨明有信者信即順教是前叚中善潔思念等即長行中善淨深心前淨深心雖兼教證今為分二故云有信餘皆有證者廣智慧即前捨離癡惑無有垢染即長行中捨離愚癡及以疑惑甚深明利能決擇即前深心信解已下經文長行中於甚深法不隨他教如山海者動謂動搖覆謂返覆今於教決信不動更無翻覆於證亦然)後偈頌後段以取相故但依於識不能依智(後偈頌後叚即舉損違請以取相故但依於識者返顯不取相是智故應依之)第五雙歎人法請中復重請者示彼疑惑應須斷之豈可避之避之不說有多過咎何等過咎不得成就一切佛法(雙歎人法請䟽中有二先敘意中先徵後示彼下論釋豈可避之翻前多生疑惑後避之不說有多過者翻前於長夜中受諸衰惱安能成就一切佛法)。

　　爾時解脫月菩薩重白金剛藏菩薩言佛子願承佛神力分別說此不思議法此人當得如來護念而生信受。

　　文中先長行後偈頌長行中三初標請次何以故下釋請後是故佛子下結請。

　　何以故說十地時一切菩薩法應如是得佛護念得護念故於此智地能生勇猛。

　　釋中二先直徵釋後轉徵釋前中先徵意云何以當得佛護而能信耶釋云法應得護由得護故必能信受。

　　何以故。

　　二轉徵釋中先徵後釋徵意云何以說十地時法應得佛護耶下釋意云如來說法不離教證最所要故。

　　此是菩薩最初所行成就一切諸佛法故。

　　文中三謂法喻合法中最初所行者依阿含行故成就一切諸佛法者是證智故此即九種教證中第四修成相對。

　　譬如書字數說一切皆以字母為本字母究竟無有少分離字母者。

　　二喻中以字母喻於地智為諸法本論云書者是字相如嘶字師子形相等者以書記字非正字體言師子形者謂𭀛字如蹲踞形有云如呼師子為𭗺(詞孕)多故𭗺字像形似師子頭尾者全不似也(以書記字下䟽釋論書即色法字即是文不相應行故言非正字體言師子形者牒論解釋然嘶字本從卂娑上字流出即十二音中第四字謂娑上娑（平）枲嘶蘇（上）蘇（引）洗鰓蘇騷毿索今嘶字即第四字梵語輕重今古小殊大旨無異若作十二梵字者◇娑（上）◇娑◇枲◇嘶◇蘇（上）◇蘇（引）◇洗◇鰓◇蘇◇騷◇毿◇索有云如呼師子下即刊定記釋然𭗺字亦不似師子又西方無此字)字者論云噁阿等者即十四音正是字體字即文也等餘十二然有十四音二音不入字母謂里棃二字數者名句此二是數義者謂有二字多字名必以多字成句故皆數也說者是語言(即十四音者此下䟽釋論此譯帶古然噁字合是第十四字若準興善三藏譯金剛頂瑜伽字母云一阿（上）二阿（長）三伊（上）四伊（長）五塢六汙七𠴊𠴊（引去）八力嚧（引）九曀十愛十一汙十二奧（引）十三暗十四惡其里梨字即金剛頂中𠴊𠴊力嚧字各是二合故成十四其奧字云引者更有三藏說十二字中上六前短後長下六前長後短則奧字不合引西方異同故今具出謂有二字者若一字名不名為數二字名三字名等皆名為數如色即一字名末那即二字名阿頼耶即三字名言必以多字成句者終無一字句故說者語言義當色法)皆以字母為本者明末依本喻果依因字母究竟者明本能攝末喻因無不攝上二順明無有少分離字母者反成上二(是則上書字數說總是聲名句文共為教體故此四事總攝一切能詮教法皆用字母而為其本)言字母者即迦佉等三十四字以前十二音入此三十四字則一一字中成十二字復有二合三合乃至六合展轉相從出一切字故名為母論經名為初章者以梵章之中悉談字母最在初故然五天口呼則輕重有異書之貝葉字體不殊梵天之書千古無易不同此土篆𨽾隨時故此為母亦常楷定(即迦佉等者若古三藏說謂牙齒舌喉脣各有五音及會音有九牙音五者即迦（上）佉（上）誐（上）伽（去引）仰（鼻呼聲去）齒音五者左蹉（上）惹酇（才可）孃（上）舌音五者謂吒（上）咤（上）拏（上）荼（去）拏（旎爽反仍鼻聲呼）喉音五者多（上）他娜䭾囊脣音五者謂跛頗麼婆（云重）莽（鼻聲呼之）會音九者野囉邏（上）嚩（無可反）捨灑娑（上）賀乞灑（二合）已上三十四字足若般若三藏云前五句中一句之內即有五音如迦齒音佉氣從喉出誐字喉音伽字胷藏音仰字鼻音其餘四句準例皆然則一一字者謂將上阿（上）阿等十二字遍入三十四如初迦字十二音入便成迦（上）迦鷄（上）鷄俱（上）俱計（上）改姑哠甘伽（去）入迦字既爾入佉字三十三字亦然復有二合等者如以囉字半體入迦字時便成舸羅（二合）字成十二字言囉字半體者囉字具足梵字者◇字是也半體者◇一半是也若入迦字者迦字梵書◇若入半體謂◇此字是也◇（即迦邏字）即云迦羅（二合里下反一）柯羅（里迦反二）吉里（三）吉梨（四）古魯（五）姑盧（六）吉禮（七）吉犁（入）古路（九）古澇（十）吉濫（十一）吉邏（來下反十二）若以迦佉字合娑字為遏塞迦即三合字成十二字梵字樣若此通言四合者遏悉怛邏五合者遏悉怛梨（上）也言六合者謂遏讖（上）彌（上）雉持也但至六合字已無邊如一字王但有二合云部林有三合云唵部林此等諸義故非正要經有論有故須略知耳梵天之書者謂大梵天王劫初之時作此書字以教眾生不同此方者古書隨時有多名目史籀是大篆李斯為小篆蔡邕八分程邈為𨽾書等皆隨時有別)。

　　佛子一切佛法皆以十地為本十地究竟修行成就得一切智。

　　三合中初合末依於本後十地究竟合因無不攝所以須此二者若但言為本容非是末如以百錢為本成多財貨等今明如水為海本無海非水故云究竟無有離者又為本者非但因為果本亦乃後為前本地前望證修阿含故初心即以智觀如故。

　　是故佛子願為演說此人必為如來所護令其信受。

　　第三結請可知問若依上義諸佛有力能令信者何故今後眾生於彼法中亦有謗意答有二種定則不可加一感報定以先世今世造定業故二作業定宿惡熏心猛利纏起難曉喻故上如釋種下如琉璃(上如釋種等者並如觀佛三昧經及智度論等說釋種報定是故必為瑠璃王殺瑠璃王作業定故佛不能諫)。

　　爾時解脫月菩薩欲重宣其義而說頌曰。

　　善哉佛子願演說趣入菩提諸地行十方一切自在尊莫不護念智根本。

　　此安住智亦究竟一切佛法所從生譬如書數字母攝如是佛法依於地。

　　頌中初偈頌標請後偈頌釋請略不頌結頌釋中長行法中無究竟之言而喻中有今此反前欲顯具有又法中明本能生末合中明末依於本皆影略耳。

　　爾時諸大菩薩眾一時同聲向金剛藏菩薩而說頌言。

　　第二大眾同請者上來眾首請說顯眾堪聞樂聞今大眾展誠自陳有根有欲文中先敘請(自陳有根有欲者有根故堪聞有欲故樂聞)。

　　上妙無垢智無邊分別辯宣暢深美言第一義相應念持清淨行十力集功德辯才分別義說此最勝地。

　　後正偈請於中二前四偈半歎人堪能請後一偈歎法成益請今初亦二前二頌歎說者餘歎聽者前中初五句歎說者自成教證後三句歎能令他入今初初四句歎證一句歎教自分所成一切行位通名為證上受佛教說為阿含即九種教證中第八門也今初上者是總然總有二義一雙為教證之總二唯顯證力辯才對教名上(對教名上者則前雙為教證之總稱上者約人以歎明金剛藏所有教證最上也)。

　　此中歎證辯才有三一真實智為辯所依即經初句無漏故無垢過小故云妙二辯體性即第二句謂堪能分別無邊法義故三者辯果即下二句依前起詞樂說故名為果一詮表深旨字義成就即下句二滑利勝上字義成就即宣暢句(此中歎證下釋別句依前起者上三辯才即為三節一真智為本二依真智能解法義三依法義起詞樂說然約心智四皆稱智若流在口四皆稱辯然詞樂說即是能說法義二智即是所說正說時詞樂為能今約內有法義方起詞樂故詞樂為果詮表深旨即是樂說滑利勝上即詞無礙二皆約說故並為字)二有一句歎阿含謂念持於教得淨慧無疑名清淨行三句歎能令他入者初句令入證謂已入地者令得佛十力未入地者令得入地故云集功德集功德即論經淨心淨心即初地由集德成故後二句令入阿含辯才分別說者意令受持十地法故(淨心即初地者證心離染故言由集德成故者會經同論經論經云為十力淨心論言淨心即所成初地今經言集功德即能成因故下說分初地云若有眾生深種善根善修諸行善集助道等而為得地所依之身故集功德成於初地辯才分別說者䟽但通釋則上句經是正說下句經是說意若遠公意兩句不同則辯才分別義者即依前體性分別地義說此最勝地即依詞樂說說十地法令人受持以論但云云何令入阿含無礙分別義令受持十地法故故䟽但通相釋耳)說主既內具二力外令他入何故不說(說主既具下通結二力二頌之意)。

　　定戒集正心離我慢邪見此眾無疑念惟願聞善說。

　　二有二頌半歎聽者中二初偈歎眾有根後一偈半歎眾有欲今初由有根故堪受教證初句有治次二句離所治下句結請結請惟願是總惟願有二一求阿含二求正證有二妄想不堪聞教一我二慢以我慢故於法法師不生恭敬以定戒為治謂若有定則心調伏故內無我慢戒則善住威儀外相不彰有二妄想不堪得證一邪見顛倒見故二疑念於不思議處不生信故有二對治則能得證一正見善思義故即經集正謂積集深思故二者正心信心歡喜故(惟願是總下直至不生恭敬皆是論文從以定戒為治下䟽取意釋然論教證各二妄想一時併舉下四對治亦一時併舉今䟽教證分說今但舉教之二過以戒定下取下論治彼論具云有二對治堪聞阿含一定二戒定者心調伏故戒者住善威儀故今䟽乃添字釋之可知次舉證二過便牒二治並顯可知但經集正心句論經云定戒深正意深即今經集字意即今經心字又第二句論經云離我慢𡚶見𡚶即今之邪字而論別釋𡚶字故遠公云初句攝治行門有五相從為四要攝唯二言行有五者一定二戒三深四正見五正意正見一門義有文無以論釋云三正見四正意故云義有經文則無相從四者深與正見合以為一要唯二者但是入阿含及證行耳今䟽但有二四不開成五者以經無妄字妄即邪字論釋妄云妄者謂𡚶想見中同使故而釋見但云顛倒見義通淺深謂於法妄取名顛倒見此見則淺撥無因果為顛倒見此見則深見中同使則撥無因果之邪見故不聞耳但正字兩用謂正見正意故所治既唯有四能治集正合治倒見謂積集深思者以經集字會論深字耳深思即稱理見也故論云深者細意善思惟故信心歡喜者正心即是信心信解具足故能入證餘文可知)。

　　如渴思冷水如饑念美食如病憶良藥如蜂貪好蜜我等亦如是願聞甘露法。

　　二歎有欲者顯示大眾求法轉深於中一偈喻明半偈法合前有四喻喻四種義門示現正受彼所說義一受持謂求聞慧初聞即受隨聞受持如水不嚼隨得而飲(示現正受者遠公四種求心謂一求聞等隨喻通合具有五種一求法心二所求法三是依法所成之行四是依行所治之病五是求法起行之人言求法心者謂求聞思修證心也所求法者聞思修證四種法也所成行者依法所成聞思修證四種行也所治病者聞思修證四種障也言求人者且約大位攝以為四一善趣人求教起聞二習種人求義起思三性種人求行起修四解行人求實入證今對此五以喻顯示如初一喻渴是病思是求心冷水是法略無求人次二句亦然第四喻中蜂喻於人影顯前三亦有求人略無有病例前應有亦貪字兼之由貪故思好蜜其成行即飲食服味文即現無義已含有論經云如眾蜜蜂依蜜依義同行亦影略耳雖有五事正意喻能求心至耳故䟽中引論便釋其此五義謂求聞慧求即求心聞慧即所求法初聞即受是行既云隨得而飲必除渴病下三求心及法例知)二助方謂求思慧嚼所聞法助成智力如食咀嚼以資身力(謂求思中嚼所聞即行資身力即除病)三遠離謂求修慧依聞思行能去惑習如服良藥藥行除病上三三慧(謂求修中依聞思行能去惑習即除病)四安樂行謂求證智即三慧果聖所依處現法受樂行故如蜜眾蜂所依故云貪也(四安樂行者現法受樂行故即行必無疲苦即病除)後法合中能求一向是法所求猶通法喻以一甘露總合四喻甘露有四能故一除渴二去饑三愈病四安樂故(所求猶通法喻者甘露是喻故法學即法故涅槃中以大涅槃為甘露不死之藥配於上四在論所無)。

　　善哉廣大智願說入諸地成十力無礙善逝一切行。

　　二有一偈歎法利益請直觀經文似當結請今依論判故云歎法善哉是總所說法中善具足故善哉有三一所依即廣大智說地必依此慧故二體性即第二句正說入諸地則地地轉勝故三者地果即後二句謂具十力無障礙佛菩提故行亦果行如出現品說(行亦果行者行有二義一因行即十地能得善逝名善逝行二者果行如出現品者出現品云真實行是如來行無礙行是如來行真實即契實智無礙即悲智雙流如金翅闢海依法性空入生死海故)自下第三如來加請前雖二家四請為顯法勝復待佛加前來為分主伴主佛唯明意加今欲具於身口故復重加又前默與威神令有加請今加為說不與前同若爾諸佛前已具於三業何得復加前但是加未是請故今以加為請並異於前上力被下說以為加因加勸說目之為請加即是請故云加請長行則以加為請偈頌則以請為加不以常口求請而以雲臺發言不以常身展敬而以光業代者為不輕尊位故要復請者為重法故前加分中不加大眾今此加者前若即加說主無由三止此若不加請主前言得佛護念便為無驗(自下第三如來加請故論云若請者非尊法非殊勝聖者則不說釋曰此是反明若也順說由請者尊故顯所說勝剛藏則說前來為分下二通妨難於中有二先通伏難後通躡跡難然遠公總有五門分別一能加佛異二所加不同三加業有異四加相不等五加請分差今䟽皆具而文中先通伏難者謂有問言前來已加今何復加此為復重難之答此有二一前未具故二所為別故前中先出不具足意云為分主伴由主威力令十方佛加故前身口不同諸佛次正顯未具即唯辨意加謂承佛神力因中毗盧遮那本願威神今長行光照為身加偈頌請說為口加故具三業加相方具此即遠公第三加業有異又前默與下二所為別故亦應問言前何不具今方具耶答云留此身口發起請法言令有加請者前主佛加今得諸佛加既得佛加出定說本故便有請則前主佛加為諸佛加因及三家請因今主佛加加即是請故不同也此即遠公第五加請分差若爾已下第二通躡跡難難意云主佛未具身口故今欲具伴佛已具何得復加復加即經云十方諸佛悉亦如是及諸佛威神力故而說頌言前但是加下答此亦加請分差此叚亦含遠公第一能加佛異前約所表皆十方金剛藏加今但云十方表通方故又遮那亦照十方說法菩薩則知異名諸佛亦得同加要復請下通躡跡難謂有問云若重尊位何如莫請答云為重法故前則尊人此為重法尊極請故故法為重前加分下二揀所被不同即遠公所加不等則前局說者此通說聽䟽出所以可知)。

大方廣佛華嚴經䟽鈔會本第三十四之六

　　音釋

　　枲

　　(息里切)。

　　鰓

　　(蘇來切)。

　　毿

　　(蘇含切)。

　　噁

　　(烏故切)。

　　𠴊

　　(音呂)。

　　嚧

　　(音盧)。

　　哠

　　(胡告切)。

　　籀

　　(直又切)。

　　邈

　　(墨角切)。

　　嚼

　　(在藥切咀嚼含味也)。

大方廣佛華嚴經䟽鈔會本第三十四之七　何七

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　爾時世尊從眉間出清淨光明名菩薩力燄明百千阿僧祇光明以為眷屬普照十方一切世界靡不周徧三惡道苦皆得休息又照一切如來眾會顯現諸佛不思議力又照十方一切世界一切諸佛所加說法菩薩之身作是事已於上虛空中成大光明雲網臺而住。

　　文中通有八業二身且分為二先長行有二身七業後偈頌但明請業前中二先此佛光照十方後十方佛放光照此二光互照必互相見二段皆有二身七業今初分二先明光體業用後作是事已下正明所作今初先明光本上加於下多用眉間之光亦表將說中正之道出清淨下正明體用於中文有六業一覺業即光名體謂是光照菩薩身已自覺如來力加故覺照光用故曰燄明二百千下因業能生眷屬義故三普照下卷舒業舒則普照十方卷則還入常光今文略無卷業若兼取下文如日身中於空中住義則通有四三惡下止業五降伏業論經云一切魔官隱蔽不現今經闕此六又照一切下敬業顯現佛會令物敬故七又照十方下示現業正為令眾見說聽者皆得佛加堪說聽故長行受身加之名偏從此立(今文畧無卷業者以卷約作用已竟卷歸毫光下既有餘業故經畧無但以如日身當之而論經舒卷相對故逆明之故論經云普照十方諸佛世界靡不周遍照已還住本處還住本處即是卷業四止業明光利益五降伏業明光勢力六敬業顯光攝益謂顯佛力令他敬故即為攝益正為令眾見說聽者文云又照此娑婆世界佛及大眾并金剛藏菩薩身故明知通說聽也)。

　　二正顯所作即二身之一言二身者一流星身徃他方世界故論不指經古德共指卷舒敬示三業當之以是徃來光體如星流故三如日身謂如日處空即此所作於上空中為臺是也故以身業相對應成四句一業而非身謂八中除三二身而非業即如日身三亦身亦業即流星身四非身非業此經所無即論經彼此相見以身約有體業約有用三則雙具四則非正所為故(以身約有體下出四差別所以業約有用如日身但能皎住故言非正所為者本意不為令相見故故無業無體今經畧無)。

　　時十方諸佛悉亦如是從眉間出清淨光明其光名號眷屬作業悉同於此又亦照此娑婆世界佛及大眾并金剛藏菩薩身師子座已於上虛空中成大光明雲網臺。

　　二十方佛放光照此者正為照此然其作業亦周十方七業二身不殊此佛而加又亦照此娑婆經文以主佛普照此不待言伴佛普照正意為此加被相故。

　　時光臺中以諸佛威神力故而說頌言。

　　第二偈頌明請業中二初偈所依望前猶屬於身。

　　佛無等等如虛空十力無量勝功德人間最勝世中上釋師子法加於彼。

　　後正偈請五偈分二前四加請所說後一教說分齊前中亦二初二偈舉法請後二偈舉益請前中亦二初偈正顯作加後偈顯加所為今初加於彼三字是總此偈正為加故其世中上亦總亦別望加於彼是別以二種加中是具果加故望四勝義是總以上即勝義具四種勝為世中上故(今初等者此中經文有其三節一唯總二通總別三唯別䟽文有二初定總別總別有二加於彼三字二偈之總其世中上即二十五字之總除加於彼三字故言以上即勝者會今經同論經)言四勝者亦如世王一自在勝所作無礙故即經初句言佛無等者由離二障解脫自在不染如空十地已還皆無等故重言等者唯與佛等欲顯佛佛等正覺故(言四勝下二釋別相一自在勝不為他屈二障即他二力勝即能伏他三眷屬勝即輔弼豪強四種姓勝籍胄尊貴不染如空者空有多義今取不染此含二德以離二障即是斷德能離此者即是智德故下結云等正覺故又自在者離煩惱障則心自在離所知障則智自在問斷癡慧明滅愛心脫故淨名云不滅癡愛起於明脫今此何故除癡除愛皆名心脫以但云煩惱故事中照用為慧解脫文云離所知故釋曰二脫有二義一由解中無染之心名心解脫照理之智名慧解脫是為心脫除愛慧脫除癡二以真識出離愛染為心觧脫事中照用為慧觧脫則心解脫雙離癡愛慧解脫照事無遺餘經多依前門今論乃是後意十地已還下釋佛無等等之言謂過下故為無等以齊上故重言於等欲顯等者此遮復難謂有問言何不但說無等何用重言齊等故今答云以諸賢聖望於下地皆名無等而更有上猶未上齊故今唯佛方能等佛覺以究竟正覺同也)二力勝即經十力能伏邪智之怨敵故(二力勝者亦是智德多約權智如十力是體能伏邪智之怨敵故是用然論經言十力無畏等總為力勝十力是體無畏制外等字兼於神力以用降魔今以無量等言屬下眷屬勝以無量字該之故但將十力以為力勝為順文故若將勝功德言兩處用之於理無失故今取意能伏邪智即是制外其怨敵言亦有二用一者邪智即為怨敵二怨敵言即是天魔)三眷屬勝即無量勝功德及人間最勝論經即當無量諸眾首謂具功德堪為眾首故云人間最勝論云諸眾首者佛於世間最上勝故(論經等者彼經下句云諸佛無等等功德如虛空十力無畏等無量諸眾首釋迦姓法生人天上作加釋曰由此故遠公與論皆初二句是自在勝如虛空言獨喻功德今功德字在第二句中屬第三勝則無量勝功德之言通於三處一以功德屬自在勝二以功德當無畏神通便屬力勝三該無量勝功德便屬眷屬勝今䟽順文別配故但屬眷屬勝次論云諸眾下引論牒釋則今之經文同論釋語)四種姓勝謂家姓勝故即釋師子法於中又二一釋師子是生家勝謂應生釋姓輪王貴胄故諸佛同加偏語釋者以現見故是主佛故二法之一字是法家勝謂非但生家勝諸佛皆同真如法中住故。

　　由上四義故稱法王名世中上上云二種加者一具身加依法身故謂釋師子是有法所依之身故二具果加證佛果故即是世中上及別明四果勝異未成佛之色身故今此具德之人加金剛藏(上云二種加下結歸第一重總以二加加金剛藏故於中先結二加有法所依之身者謂具相好身未成佛時已有故未是果後依身修起方名為果向約四勝中則釋師子法別開二義唯法一字名為法家餘則生家今為二加則單取釋師子為身加總取釋師子法為具果加)。

　　佛子當承諸佛力開此法王最勝藏諸地廣智勝妙行以佛威神分別說。

　　第二偈加所為者欲令開現法藏義故(第二偈加所為䟽中初總辯意令開法藏示顯現故)文中初句及下句以佛威神是說所依餘文正辯所為開勝藏一句是總下十字是別別歎勝藏有其二種一義藏成就二字藏成就義藏即勝妙行行者諸菩薩行所謂助道法故妙者真實智故即是證道勝者神力勝故是不住道染淨無礙故云神力如是顯示深妙勝上之義二字藏者即諸地廣智及分別說謂說十地差別相故上舉法請竟(是說所依者依佛神力說故故論問云此偈中何故顯承佛力說答有眾生於如來所生輕慢想以自不能說請他而說為遮此故顯是承力非佛不能開勝藏者即開此法王最勝藏句然此勝藏屬於如來故云開法王藏義藏即是地體字藏即是地教染淨無礙故云神力謂經但云勝論詺為上者神力勝故䟽會釋謂不住道處生死而不染不礙涅槃在涅槃而不證不礙生死是為染淨無礙又論但名行為助道其證不住䟽例論釋以義順故論舉一隅耳如是顯示者總結義藏深即助道助道能窮實故故說為深妙結證道勝上二字同結不住論經云上今經云勝論結雙明勝上二字藏者即諸地廣智及分別說若望經文分別說言通說二藏以論經云分別智地義一句為字藏今取文同故合第三句四字及第四句三字當之)。

　　若為善逝力所加當得法寶入其心。

　　第二舉益請者顯所說法利他有三時益故二偈分三初半偈聞時益若得上加則法寶入心成聞持故(若得上加者正順解脫月雙歎人法請說此不思議法此人當得如來護念而生信受由法勝故則得佛加得佛加故法寶入心法寶入心即是聞持既由法勝故加明是舉法勝益以請)。

　　諸地無垢次第滿亦具如來十種力。

　　次半頌修時益上句修時因圓下句所修果滿。

　　雖住海水劫火中堪受此法必得聞其有生疑不信者永不得聞如是義。

　　後一偈轉生時益即具堅種人上半順明明有信之益下半反顯舉無信之損(即具堅種人謂具金剛種雖在八難而得聞經以彰聞經益之深遠種子無上故地獄天子三重頓圓)論經但有順明偈云雖在於大海及劫盡火中決定信無疑必得聞此經今經堪受即決定信義此中大意云若有信有機為堪受者無問惡道善道難處生者皆得聞經以難不障聞故言雖也海水劫火即是轉生難處(今經堪受決定信義者正會釋也若無信心在善道中尚不得聞況惡道耶故次辯大意若有信心難處尚聞況非難處以難不障下四以論釋文於中但釋前半後半總科之中以出大意竟就釋前半中䟽文有二先總明此言有二意一者成上所以不問難不難者以不信障聞非難障聞故二者即躡此意以釋雖字雖者縱奪之詞言含得失八難是惡而不障聞故雖難而非難也言海水劫火即是轉生難處者即總指經文釋論轉生之義)大海即是惡道畜生趣故故論云龍世界長壽亦得聞此經偈言雖在於大海故而言長壽者如有經說右脇著地未動之間已經賢劫千佛出世更一轉亦爾但蹔臥息尚爾況其一生(大海即是下二別釋也先釋海水堪聞以龍宮有經故龍至佛會故)劫火中者即是善趣論云雖在色界光音天等亦得聞此經偈言及劫盡火中故此即指二禪已上為長壽天難然論無長壽之言而前龍趣却有長壽且三惡為難不必長壽恐是譯人誤將此中長壽入於前文然二經中文皆巧略若具應言劫盡火起時在光音天中故論為此釋以火起時初禪無人二禪不為其壞於中得聞故等言等取三禪四禪免水風災長壽天難乃至無色亦皆得聞今舉初攝後及對水成文故云劫火案智論等通上二界除五淨居皆長壽難今不取初禪者以彼有梵王多好說法有覺有觀聞法障輕又正己燒故不說之(此即指下二會釋論文以論云光音天已上故然二經下三以論會經言巧略者下云若具應言即顯經意文是略也而云巧者下云舉初攝後對水成文此即巧也等言等取下第四釋論等字於中文有二先顯論包含劫盡有三謂火水風火壞初禪二禪已上得聞水壞二禪二禪已上得聞風壞三禪四禪已上得聞故劫火言亦是火劫異水風劫故論經云劫盡火中者正取二十住劫已終又十九劫壞有情竟名為劫盡一劫壞器名為火中今舉初下二顯經之巧舉火劫攝於水風顯義巧也對上海水而云劫火顯文巧也此言切對長壽天所以得聞者以彼有天曾從佛聞而為說法故二能下就佛而聽法故如初列眾處說皆由信故難不為難其為難者未曾聞熏躭禪味故按智論下五會長壽寬狹即智論三十八云長壽天者謂非想非非想天處八萬大劫故或有人云一切無色定通名長壽以無形可化故不任得道常是凡夫處故或說無想天名為長壽亦不任得道故或說從初禪至四禪除淨居天皆名長壽以著禪味邪見不能受道故上即智論等言等取梁攝論及成實論皆同智論第三師說上諸論意皆以上二界壽長又躭禪味不任受道故為難處今有信心並非是難今不取初禪者明論小狹二因故除一有覺觀義通餘處二正燒者正順論文若說初禪為長壽天難無由得說火劫今火燒初禪初禪無人故約二禪已上得聞長壽之難得聞)上順論釋八難之中善惡二趣各舉其一理實八難皆容得聞又劫火之言兼佛前後劫壞之時無佛出故脩羅地獄容在海中則兼數難矣今經但云劫火則正在火中亦容得聞以眾生見燒燒處有不燒故(後理實八難下正申別旨於中又二先通八難八難雖則不具不唯有二謂論已有二加佛前後為三海兼地獄為四修羅兼鬼為五以趣明義修羅亦鬼攝故其生聾盲正絕見聞不可說聞但潛益耳忽令生於耳目亦容見聞世智辯聰亦不妨聞今經但云火中者二別釋火中之言即法華意華藏品已引故華藏云劫燒不思議所現雖敗惡其處常堅固即明火中聞也火浣之布火中之鼠炎鐵團內而有蟲生眾生業殊豈妨火中聞法方對海水之內正在其中)問若依前義云何堪受法人復生難處答此約乘戒緩急應成四句(答此約下初以義正答然戒能防非止惡近得人天之身乘者理運彌載遠證涅槃之果為功不等益有淺深故美乘而輕戒然戒有隨相離相三聚尸羅則體即是乘定慧若有漏取相亦不能運出今以隨相律儀不動不出不得稱乘定慧了知性相動出名乘各舉一邊以美乘妙)一乘緩戒急生長壽比洲不聞法要(一乘緩戒急者事戒嚴峻織毫不犯二種觀心了不開解以戒急故人天受生或隨禪梵世躭湎定樂世雖有佛說法度人而於此類全無利益設得值過不能開解震旦一國不覺不知舍衛三億不聞不見著樂諸天及生難處不來聽受是此類也譬如禁繫之人或以財物求諸大力申延日月冀逢思赦在人天中亦復如是冀善知識化道修乘即能得觧脫若於人天不修乘者報盡還墮三惡道中百千佛出終不得道)二者乘急戒緩生三塗中不礙聞法故佛會中多列龍鬼等類(二乘急戒緩者是人德薄垢重煩惱所使是諸事戒皆為羅剎之所噉食專守理戒觀行相續以事戒緩命終即墮三惡道中受於罪報於諸乘中隨何乘強強者先牽若一乘強即聞華嚴等)三者乘戒俱急則人天聞法(三乘戒俱急者謂具持眾戒理事無瑕於諸妙乘觀念相續即於今生便應得道若未得道此業最強強者先牽必昇善處隨戒優劣欲色等殊隨乘勝劣運出亦異若一乘急即於人天等身中聞華嚴等)四乘戒俱緩則處三塗諸根不具又不聞法(四乘戒俱緩者謂具犯眾戒又復無乘永墜泥犁失人天報神明闇塞無得道期展轉沉淪不可度脫)今海水劫火是二三兩句餘二無乘故經論不明即後半意。

　　勉旃學徒願留心法要故涅槃云於戒緩者不名為緩於乘緩者乃名為緩(勉旃已下結勸引證即涅槃第六當四依品因明菩薩忘犯護法迦葉菩薩白佛言世尊如是菩薩摩訶薩於戒縱緩本所受戒為具在不佛言善男子汝今不應作如是說何以故本所受戒如本不失設有所犯即應懺悔悔已清淨乃至云善男子於乘緩者乃名為緩於戒緩者不名為緩菩薩摩訶薩於此大乘不作懈慢是名奉戒為護正法以大乘水而自澡浴是故菩薩雖見破戒不名為緩釋曰此意唯以大乘為乘今䟽文意亦取大乘正法為乘耳故結勸云留心法要旃猶之也)。

　　應說諸地勝智道入住展轉次修習從行境界法智生利益一切眾生故。

　　第二一偈教說分齊中應說諸地者總勸說也說地何義謂應說前字藏之中諸地廣智三漸次相故次修習言即為總相言漸次者漸明非頓次辯不亂云何為三一觀漸次二證漸次三修行漸次此即十地之中加行根本後得三智為地地中初中後相也(一觀漸次下觀者所謂觀解始心揀擇名之為觀依解得實名之為證證心清淨解脫成德說為修行如金清淨為莊嚴具此即十地下出體體即三智遠公更有一釋云解行為觀初地為證二地已去說為修行今以論意皆言十地觀等故唯依前釋)勝智道者即觀漸次道者因也以加行智為正證勝智之漸次故名勝智道謂說此十地若加行觀若加行所依止理能生諸地實智故(道者因也著以勝智為地智因故以道為因道即加行若遠公意詺三慧為智漸增為勝虛通曰道就辯觀相中觀為能觀依止理為所觀理智相應能生後地而遠公云始觀為觀正住名依止地中滿足起後為能生此三自為觀中漸次似非論意故䟽不依但以加行為證漸次耳)次入住展轉者是證漸次入者入地心住即住地心未轉向餘地故展轉即出地心地地轉所住處故即此三心證智自為漸次。

　　第三句即修行漸次以後得智要由證真修行方能了俗故名修行漸次言法智者正辯後得智體緣法別故名為法智此智從二境生一由證真故云從行生故論云行者入住展轉成就故二外能了俗故云從境界生故論云境界者此行種種異境界故謂以正證之行行於俗境是後得也利益眾生一句結說之益亦是後得智境(以復得智者故三漸次唯證一種當證上論自云三心以為漸次餘二以自望他而為漸次)問地地正證者如初地中正智親證真如則後九地中不應更證以如無二無異故古德釋云如雖一味約智明昧有十親證此亦順理(此亦順理下二䟽為會釋以刊定取唯識意約德異故有十親證破智明昧故為會釋二義俱取於中有二初句總標言此亦順理者非是不許彼之正義正義即唯識意故云此亦順理彼䟽有二先難古釋後中正義難古有三一難云謂境智互相如約智證十如何不境智互相如約境證一如二難云加行後得非親證可說彼智有明昧正體緣如不變影何得說此有明昧三難云能證有分限所證無分限以限證無限境智豈相如下出正義云應知親證之言但望當地加行後得故名為親不望後地說為親證故不相違也於義可知今為古德先通此難一我許有十如則應如所難我今立一如何因為此難故應順語答第一云境智互相如說智十遍證境智互相如約境唯一證二答第二云汝證十如不變影一如而說為十如我證真如不變影何妨一智十親證三酬第三有其二意一隨難通以能隨所證不許有明昧以所隨能證真如應是智二反難云具如無分限不許有明昧真如體不異十德何由成是則前難未為切要)故唯識論云雖真如性實無差別而隨勝德假立十種此約所證德異故有十地親證(故唯識下二會別釋於中有四一舉唯識正義唯識正答如無異難刊定傍此而斥本師然唯識䟽中釋云真如實無別隨其所證所生能證勝德假立十種釋曰既云所生能證勝德假立十種早有智明昧義矣)又云雖初地中已達一切而能證行猶未圓滿為令圓滿後後建立此則亦約能證明昧意也(又云雖初地下二借唯識文通賢首義然唯識論此一叚文自明廢立應有問言初地之內不達十如應無𤼵趣之果能達後後相及得果若已通達何不齊證真如十德故今答云達即齊達證行未圓故行位有十故有十種圓滿真如乃至如來十皆能了如辯中邊論廣有分別言能證者由如行圓後後地行別別漸圓豈非約智有昧明義雖彼䟽釋本為廢立即以此義可通明昧故得引之以非證論中通真如無異之義故今䟽云亦約能證明昧意也)若唯取所證德異則初地未全證如亦未能全通如無異難(若唯取下三反難成立此有二難一初地未證難如有十德初唯證一豈是證如二不通本難難謂本難云如本無異何有十證今云當地證於一德名親證者無異之難豈得免耶)如人觀空小時不遠大則漸增空雖無差眼有明昧(如人觀空下四以喻顯示眼有小大空無差別是故生公依於此理立頓悟義明唯佛悟證如窮故十地聖賢皆為信境未全證如故云夫稱頓者明理不可分悟語極照以頓明悟義不容二不二之悟符不分之理理智兼釋謂之頓悟即斯意也雖逈異常談亦為繫表之玄矣)。

　　爾時金剛藏菩薩觀察十方欲令大眾增淨信故而說頌曰。

　　自下第三許說分齊謂所說不過義說二大是地分齊於中二先敘說儀意後正顯偈辭今初觀察十方是敘說儀論云示無我慢無偏心故觀十方佛將欲承力故無我慢觀十方機擬將普被故無偏心故上下文皆云承佛神力普觀十方也亦可普觀物機不慢旁人普觀諸佛不偏一佛(觀十方下䟽釋論文自有二意一以無慢對佛不偏對機佛請不說便是自高今承力說安敢慢乎二亦可下意欲顯通却以無慢對機不偏對佛)欲令大眾增淨信者是敘說意謂眾先有信深渴所聞今更示說正地二大增益聞者堪受正義不如言取名增淨信若凖論經更有增喜彼經云欲令大眾重增踊恱生正信故以踊恱即是淨信故今略無故論云踊恱者心清不濁故由信以心淨為性則稱理而恱以前說主違請中已令眾喜故今云增如何得此踊恱論云踊恱有二種一義大踊恱為得義故二說大踊恱因此說大能得義故(欲令大眾下二釋說意䟽文有四一依經釋然䟽示說正地該通二大遠公以示說為說大正地為義大乃成穿鑿三以前說主下三䟽釋論中重增之言)義名所以深廣稱大即是當法受名說名詮表因於此說得彼義故依所得義故名為大大之說故依他受稱聞於二大皆踊恱者因詮得旨湛淨無疑法喜內充故增踊恱大意如此。

　　然二大體相古說不同遠公云此地經中宗要有四一是言教二是所說教道之行三是所顯證道之行四是證道所表地法就此四中初二為說大以行依言成言依行發故合為說後二合為義大以證依法成法由證顯故合為義賢首釋云此經宗要有六一所依果海如太虛空二地智所證十重法界如空所畫之處三根本智能證法界如能依畫相四此地後得隨事起行悲智不住五諸地加行所起行解為趣地方便六寄法顯成諸地差別如第二地中十善為正三地禪支等於此六中前三合為義大後三合為說大然其後解不取能詮者意云如偈中七偈亦明義大豈無能詮正應用所以甚深故名之為義可寄言說故稱為說且依後解(四是證道者證道約人契會地法本自有之猶十二緣以法就人三世流轉廢人論法性相常定)古德因此復辯可說不可說義然下論自明因果二分說不說義非無眉目故今敘之於中先就義大次約說大後辯雙融(然下論自明者論意云因分為可說果分不可說舉論此文即奪古德從非無眉目下縱成古義妙理無妨故)義中有三一約果海可以總標舉令人知有名為可說不可指斥示人名不可說(義中有三下別顯言可以標舉令人知有者顯三意為義大皆可標舉如前七偈即其事也不可指斥者文云言說莫能及是也)二約證處既此所證離相離名還云此法不可說聞以此遣言之言當彼法故名為可說有言斯遣名不可說(二約證者如鳥足所履之處以喻所證而言此處非有非無即為可說為跡之處不可顯示名不可說)三約本智謂以遮詮易解故名可說直詮不逮故不可說(三約本智等謂以空中鳥跡喻於證智說有空中之跡即是可說不可示其長短大小即不可說)攝論云無分別智離五相故謂睡眠昏醉等以直詮不到故約遮詮以示彼法(攝論云者雙證說不說義即無性攝論第八增上慧品第九論曰此中無分別智離五種相以為自性一離無作意故二離過有尋有伺地故三離想受滅寂靜故四離色自性故五離於真義異計度故離此五相應知是無分別智釋論曰依智自性說離五相由遮詮門說智體相以表詮門不可說故遣分別門無分別智其相可了若異此智應有分別何等分別謂後廣說無作意等若無作意是無分別智者睡眠醉等無所作意應成無分別智然不應許由離功用應得無煩惱故若二是者第二靜慮已上應成無分別智若三是者此智體相難可成立以彼離心無有心法故若四是者應不成智如四大所造故若五是者此智不成是無分別性有分別故論頌云諸菩薩自性遠離五種相是無分別智不異計於真釋論云前三句遮五第四句正說自性已上引論今䟽中言睡眠醉等略舉五相之一等字二義一者等取餘四皆為證成第三約智耳二者等於無想定及無想報以五位無心略舉二故第五滅定第三相中自揀竟故以直詮不到下即釋論意具如上引上句即不可說下句即可說義又上三義且從別義配果海等而實三義俱通果海理智等三皆可摽舉不可指示寄言遣言約遮約表思之又上三義明說不說更有二義一約自體真法互相顯現名為可說如經云智起佛境界等謂以如顯智以智顯如名為可說不可以此性相別取名不可說二者情實相對以情望實情外有真可以談說據真就情真外無情用何起說)二就說大中亦三一約後得智隨事行相可以言辭分別是則可說是出世間故不可說(是出世間者以後得智必由證真故是出世如何可說)二約加行智謂是意言觀故是則可說觀中行相言不至故名不可說又諸法自相皆不可說諸法共相皆是可說此通一切法(觀中行相者以修中觀必稱性修性出名言故不可說故彌勒云種性麤相我已略說諸餘實義唯佛能知又諸法自相者比依因明論謂一切法上實義皆名自相以諸法上自相共相各附己體不共他故若分別心立一種類能詮所詮通在諸法如縷貫華名為共相此要散心分別假立是比量境一切定心離此分別皆名現量如第十唯識䟽說然就說大中約加行智傍出此義以其加行觀法廣故通意言觀故傍出也)三約所寄法可以寄此表示令人解十地故名為可說不可以此即為十地名不可說。

　　三約雙融中此上六中各說即是無說無說即說無二俱融凖思可知又果海離緣故不可說所證就緣是則可說二所證非修故不可說能證修起是則可說三正證離相故不可說後得帶相是則可說四後得無分別故不可說加行有意言是則可說五加行觀無分別故不可說寄法表地是則可說(又果海離緣下上說不說通其六重此下六重相望則初後唯一中間具二)此上不可說皆各不異於可說以真理普徧故可說不異不可說以緣修無性故是故下文雖說一分義亦不少故論云如實滿足攝取故意在於此涅槃亦云不生生等皆不可說有因緣故亦可得說故說不說不可局執餘至下明(此上不可說下三融通於中有二先正融通以真理普徧故者真理不可說普徧於事是故可說言以緣修無性故者緣修即可說無性故便同真理不可說也是故下引證先引當經即末偈云我今說少分涅槃亦云下二引他經即涅槃北本第二十一高貴德王菩薩品說十功德中第一智慧功德因辯修行大般涅槃聞所未聞瑠璃光菩薩從東方不動世界滿月佛所而來問佛便明至不至義世尊以生不生等釋成至不至義略有六句四句是複一不生生不可說二生生不可說三生不生不可說四不生不生不可說二句單云五生亦不可說六不生亦不可說今略釋之第一可未生之法名為不生有可生性名之為生既不生為他所生故不可作不生說也第二句謂生相能生可生之法名為生生今生相不能自生既不自生何故生他故不可作生生說第三句謂生相能生未生之法名生不生今由不生無漏故不可作生不生說第四句謂未生時無有生事名不生不生如虛空未生之時無有生事不能令生有漏之法既未生時無有生事若有緣會則能生耶故不可作不生不生說也五生相是生不能自生故不可說六未生是不生緣會便生故不可說言有因緣故亦可得說者經云有十因緣則可得說遠公二釋一以十二緣生前十共為生支之因二云即地持等十因謂一隨說因一觀待因三牽引因四攝受因五生起因六引𤼵因七定異因八同事因九相違因十不相違因釋曰後義為善廣如唯識等然彼經中廣解不生等相今但略引證說默之旨故不廣具)上來敘意竟。

大方廣佛華嚴經䟽鈔會本第三十四之七

　　音釋

　　弼

　　(薄密切輔也)。

　　胄

　　(直又切裔也)。

大方廣佛華嚴經䟽鈔會本第三十四之八　何八

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　如來大仙道微妙難可知非念離諸念求見不可得無生亦無滅性淨恒寂然離垢聰慧人彼智所行處。

　　第二正顯偈詞有十二偈大分為二前七顯義大後五明說大今初分四初四偈緫顯地智微妙二有一偈類地行微三有一頌寄對彰微四有一頌喻顯地微今初分二初二緫顯地微後二別顯微相今初正顯地智微妙之相故論云此偈依何義說依智地故依者據也云何知依智地上來本分請分皆依智地後說分中亦說智地即今此中第六偈云智起佛境界亦依智地明知此顯地智微妙非別明佛果(今初正顯下䟽文有三初定所顯之法以遠公意明初三偈半顯佛法微妙後有三偈舉彼佛法顯地出言故今揀之明初三偈半亦是顯於地智微妙非說佛果故論云下二引證也文中有五一問二依智地故論答三依者據也䟽釋四云何知下論重徵五上來下論自釋然論但云上來所說皆依智地後復所說亦依智地第六偈言智起佛境界故釋曰論無本分請分等言今䟽義加耳此論引三節文謂一上來二者後說三即今偈本分即前摽舉地之體相是請分謂解脫月大眾如來皆請說十地解脫月請經云何故說地名而不為解釋諸地妙義趣是眾皆欲聞大眾請經云辯才分別義說此最勝地如來請經云諸地廣智勝妙行以佛威神分別說如是等文皆是十地之智地耳非佛果也後說分等者即論後復所說意云酬請既說十地法門明知許說分齊亦說十地之深義耳即今此中等者此經第六偈即論經第四指語全同意云智從佛境界起所起之智即是十地故下釋云智者是地智起者以何觀以何同行能起此智此下釋佛境界言次前論云此偈示現思慧及報生識智是則可說此智非彼境界以不同故偈言智起佛境界故意云此智地唯佛窮盡故辯所知亦只智地又境界即如如為佛境今此智地由於加行觀佛境起明皆說十地智耳不爾豈有請說皆明十地今乃示果之分齊耶)於中論經但有六句初二句即此初偈彼云微難知聖道非分別離念言微妙者二偈緫相即前地智超言念故餘皆是別別中初句是微體餘皆是微所以於中難可知總顯所以下六句別顯所以論云云何微偈言難知聖道故此即雙指謂聖道是體難知故微也故淨名云微妙是菩提諸法難知故(此即雙指下䟽釋論言聖道是體難知故微者聖之一字即今經如來大仙即聖人之道名為聖道以人取法意在於道道即地智故云是體言難知故微者難知是微所以亦是微相該於說證故下開二義言故淨名云者即菩薩品彌勒章中文也)云何難知此有二義一說時難知口欲辯而辭喪故二證時難知心將緣而慮息故上大仙道是所證說大仙是佛故言微妙道者是因修行證智之因得大仙果故(云何難知下二開章別釋口欲辯而辭喪者言語道斷故心將緣而慮息者心行處滅故前來頓釋問既云說時云何難知答有心不能說故故淨名云其說法者無說無示則言而無言矣上大仙道者牒經第一句為其地體即論經聖道二字上直就法體以論微妙今以人顯法以是佛因何不微妙)六句別顯微所以中初句即說時難知言非念者非有念慮分別心者之境界故何以非是念慮境耶以此地智自體無念故故云離諸念也由上二義如是聖道名為甚微(初句即說時者次第釋上二章也非念離念語則非念似南宗義無念離念似北宗義釋乃非念同北宗修得非念故離念同南宗本性離故若二宗相成由本無念要須離念方知今此云何以非念者由本離念故言自體無念者以無緣故然體無念復有二意一性淨無念以心體離念故今亦非此義以此通一切凡小故二契理無緣都無所得名為無念即今所用若依此義亦異偏就南宗故南北圓融方成離念由上二下結即非念離念二義)下之五句明證時甚微於中復有總別初句為總求欲證見難證得故以無見無得方能證故(求欲證見者以論經但云難得今經云求見不可得得之與見俱約證說故云求欲證見難可得故次無見無得下雙證二經言無見者上經精進慧菩薩云有見則為垢此則未為見遠離於諸見如是乃見佛又善慧菩薩云無見說為見無生說眾生若見若眾生了知無體性又功德慧菩薩云無見即是見能見一切法於法若有見此則無所見無得者智慧菩薩云有諍說生死無諍說涅槃生死及涅槃二俱不可得真實慧菩薩云佛法不可覺了此名覺法諸佛如是修一法不可得又云一切法無住定處不可得諸佛住於此究竟不動搖般若宗中無智亦無得以無所得故菩薩心無罣礙諸佛則得菩提淨名天女云若有得有證於佛法中為增上慢故無見得方能證得得與無得俱絕名言非離有得而證無得方為真無得也亡言亡言)下四句別有四甚微第一觀行第二依止第三清淨第四功德(下四句者以總明難得其相猶隱故別顯之第一觀行下二列名依論次下釋順經論經云難得無垢濁智者所行處自性常寂滅不滅亦不生故為此次)初句即功德甚微不生者契理出世故不滅者非一往滅不捨利益眾生事故即無住涅槃寂用無礙功德(初句下三釋經初句釋第四功德微即無生亦無滅句無生者用而常寂不滅者寂而常用故云不一徃滅一徃滅者即同二乘上來釋經即無住涅槃寂用無礙功德者結成論名)次句即清淨甚微性離煩惱非先有染後時離故名為性淨如此則無不離之時故恒寂然即性淨涅槃(次句清淨下釋第三清淨微上功德微即是自在我義此微既約性淨即是常義悟實本淨無染可除先染後淨即是無常)言離垢者即觀行甚微謂觀智中離無明垢故不同世間八禪為無明雜故(言離垢下釋第一觀行微即是淨義先順釋論云智中無無明故不同世間下反釋故論云有無明雜智是名為濁以論經云無垢濁故世間八禪是不動業必雜無明)聦慧人下即依止甚微聦慧人者登地已上有智之者彼人之智能行地智(聰慧人下釋第二依止微即顯樂德言依止者為行依故先釋能行之人此聰慧即論經智者二字)何智能行若就緫就實唯一實智見一實諦故若就別兼權則通三智一加行智增上善勝解故二根本智增上善寂滅故謂滅諸惑證寂滅理故三後得智隨聞明了故(何智能行下二徵以別顯然有二對一總別二權實今䟽合明論云智者所行處者自證知故自證知者依彼生故於中智者見實諦義故復增上善解法故增上善寂滅故復有世間智隨聞明了知故釋曰今䟽意明此中論有總別先總後於中下別總中二句皆是實智別中有實有權故合之就總就實唯一實智然總別就文權實約義)云何行處此之地智是彼證智自證知故依彼地智說證智生故說為行非正證時有能所行也(云何行處即第三正釋行處二智可見故唯約證智能行即是論中總意初云此之地智是彼證智自證知故者即論云智者所行處者自證知故次云依彼地智說證智生者即釋論第二句云自證知者依彼生故是則地智約本有之證智約人就法亦由遠公上云三證智四所表地法思之)。

　　上四微中功德異小觀行異凡依止清淨揀異外道自尊之者以智斷異故前清淨微是斷德不同彼有見惑及滅心想為清淨故依止即是智德不同彼以六行而伏惑故上依增勝若通說者並異凡小(上四微下第四料揀於中有二光依論從勝以配上依增勝下二䟽意明通通相云何如功德異小無住功德凡外豈有觀行異凡小乘外道皆有無明明彼亦無依止清淨揀異外道凡小寧有以並非聰慧雙證二空定契性淨為涅槃寂然故知論主從勝略配耳)。

　　自性本空寂無二亦無盡解脫於諸趣涅槃平等住非初非中後非言辭所說出過於三世其相如虛空。

　　第二兩頌別顯微相故論云此甚微智復有何相此徵體相也是智有二相初二句明同相智體空寂故後六句不同相智位差別故(此徵體相者䟽釋論體相有三一者標相如見煙知火見鶴知池等二者形相長短方圓等三者體相如火熱相等今揀前二故云體相體相復二一者事體如向所引二者理體如空寂等今是理體約不同相雖義兼於事皆事理相即為深義之體也智體空寂者其猶世間色等空寂名為同相色相差別名為不同相不同猶於自性也)今初同中上句總下句別總中此是誰相彼智相故故言自體此智自體以何為相謂本空寂何以言同此即性淨涅槃上同諸佛下同眾生一切眾生皆有此故橫同諸法諸法皆如故此如即是自體空故一切皆以空為自性智性色性本無差別一切皆有安樂性故(總中下釋總句有二先釋經中兩重假徵以經配答可知但體性有同有異異者相據於外性主於內體者性相之通稱則寬狹不同今此所明即性為體故經云自性論經云自體何以言同此即性淨下二釋論同相之言先出體此即性淨涅槃者出體也則下言不同是方便淨涅槃同相有二一對因彰果本隱今顯二對用彰體涅槃體淨故不揀修生修顯功德彰體齊稱性淨若依初義無始法性名之為體昔為妄覆今障息德顯故名為淨若依後義則涅槃法體名之為性涅槃體淨名為性淨下方便淨亦有二義次下當辯上同諸佛下後釋名也以體釋名由體同故略舉三同顯橫竪皆同上下即𥪡橫同諸法摽也諸法皆如下展轉釋成文中自有五重徵釋一云云何得知皆同諸法釋云諸法皆如故智體即如故云同也二又徵云經云性空何十於如故釋云如即空故三又徵云河以得知如即是空故釋云一切皆以空為自性故自性即是空如四又徵云豈不言總意別別在於智何言諸法故釋云色性智性本無二故即起信文以法取性性隨法別是則智空非說餘空若以法就性性無不同五又徵云縱言性同何以得知是涅槃性故引涅槃經證一切諸法中皆有安樂性安樂性者即涅槃性即涅槃第三四十二問中一問也)下句別者論經加一有字云有不二不盡釋云此智空寂其相云何謂離三種空攝是真空相三種空者即地前空亂意菩薩一疑空滅色取斷滅空此失空如來藏即損減也二疑空異色取色外空三疑空是物取空為有今云有者即初離謗攝不謂斷滅如兔角故言不二者即離異攝不謂異此空智更有異空言不盡者離盡滅攝不謂有彼此自體彼此轉滅故此明非滅有體之智成有體之空亦非空有物可轉滅也離此三空即見自性本空空如來藏今闕有字如何會通此有二意一以不盡攝之謂有體故不盡無則異於斷滅若無可盡滅則非有物義如前說二者西域之經自有二本故論云有二種頌一有不二不盡二定不二不盡此頌雖異同明實有若非實有不得言定此云何定定能滅除諸煩惱故意云定即是有故能滅惑今經亦無定字義同定本謂定是有無不二法故離前二空謂無二中兼得空與有不二故非斷滅三種空義如寶性論第四所明(三種空者即寶性論第四云若散亂心失空眾生者謂初𤼵心菩薩離空如來藏義以失變壞物修行名為空解脫門此明何義初𤼵心菩薩起如是心實有法可滅後時得涅槃如是菩薩失空如來藏修行又有人以空為有物我應得空又生如是心離色等法別更有空我應修行彼人不知空今䟽二當第三三當第二為順論中三種謗故又取意引對文可知然般若經中四句正遣此三空疑一疑空滅色故以色即是空以遣之二疑空異色故以色不異空空不異色遣之三疑空是物今明空即是色故非別有空也今云有者四引論別釋也然論先列三病即返問辯非後列三名治之即順問彰是今初論云自體空者可如是取如兔角耶不也可如是取異此空智更有異空耶不也可如是取有彼此自體彼此轉滅耶不也後順問彰是云云何取此自體空有不二不盡如是取此句顯離三種空攝一離謗攝二離異攝三離盡滅攝釋曰上論先舉所揀以經對治今䟽乃分其能治所治兼經五字一一對釋於義易了如云今云有者牒經即初離謗攝者即舉論立名不謂斷滅下明離前過如兔角者即前可如是取如兔角耶其不謂兩字即前不也二字斷滅兩字即取三空亂意中第一亂意會同論文下之二攝例此可知但觀上來所引論文自分主客二即疑空異色三即疑空是物謂空為有此明非滅下者此有二釋今是第一釋由論云彼此自體故以空為此智為彼既離盡滅故非滅有體之智等亦非空下即第二釋前釋雙就智空上論盡滅今就空上論盡滅正順上第三謂空為有謗不異約智論有也離此三空下結成正義然正義尚難初二是有後義非有自互相違何成正義故說正義智相是有智性說空今此智空由有三德離上三謗一相作義故離物謗攝謂若無智則無有空若無真空智不成立故若諸法不空即無道無果故中論云以有空義故一切法得成故論經云有能離謗攝既空能成有豈待滅智方說空耶二不相礙義是故不異異即有礙於空定性有故空礙於有定性無故既不相礙故非色外別更有空故離異攝三相違義以體非有故無可盡安謂空為有耶故初則廢他成己故有空後則廢己成他故非有空由初有故不無由後無故非有非有非無是中道義故此空有豈得異耶由空義故與智非一由前二義與智非異非一非異是中道故故此真空是智之體體相無二為智之相是同相也同相即是空如來藏空如來藏即性淨涅槃其揆一耳今闕有字下第五會通經文此句徵也此有二意下釋初意以不盡字攝有字前明不盡是無故無可盡則離謂空為有過今明有體故不盡則離斷滅過二者下第二意即以無盡二字攝有字以是有無不二故離斷滅於中先出論文次意云下釋論後今經亦無定字下會釋今經離前二空者一謂有無二故離於異攝二即異故義如前說二者有無既其不二豈滅有明無故離斷滅雖有二意後意最親)二有六句明不同相者即方便淨涅槃(二有六句者䟽文有三一總彰大意文中有三初出體即方便涅槃對前性淨方便有二一對因彰果從因方便而修得故二對體起用作用差別故名方便方便即寂故稱涅槃)斷惑平等不同凡小而能斷故不同外境但是所證有異相故不同於空(斷惑平等下第二釋名釋此不同對於前同前同有三今亦有三而少開合一對下同眾生言斷惑平等者斷惑異凡夫平等異小乘小乘不斷法執故非平等又謂有惑可斷不解無斷而斷今皆反此故云平等二而能斷者以其外境但是所證即對前橫同諸法然諸法中含其有無故開為二今對有境質礙之境不能斷惑但是所證三有異相者即前諸法中含此無法又加此空者前約性淨同空義多今方便淨同空義少故云不同於空不云不同諸佛者此多同佛故)涅槃是果此云何是約分證故又是所依果海如下十山十德不離海故此當義大不可說故今明地智應是菩提那言涅槃若分相門則所證為涅槃今顯相融即智之性為性淨涅槃智出惑障為方便淨涅槃二而不二難說甚深良在於此(涅槃是果下三通妨難而文有二妨一以果違因妨先問後約分證下答答有三義文並可知今明地智下第二所證違智妨亦先問後若分相下答大意可知然約相融凡是一法即攝一切若以涅槃為門涅槃攝一切法若以菩提為門菩提攝一切法若法身為門法身攝一切法今約地智地智門中攝一切法智相即同菩提智性即同涅槃今取即相之性故同與不同皆名涅槃二而不二者性與相殊而復相即故難說甚深欲言菩提即同涅槃欲言涅槃即說為智互融雙絕難以一事當之故理圓言偏理與言絕為難說耳)文中解脫是總餘皆是別總謂淨相解脫故異前也寶性論第四云清淨有二種一自性清淨謂性解脫即前同相二離垢清淨謂得解脫即此淨相解脫(文中解脫是總下隨文解釋先解總句異前同相也寶性論下引論成立此論前有偈云佛身不捨離清淨真妙法如虛空日月智離染不二論云此偈明何義向說轉身實體清淨又清淨者略有二種何等為二一自性清淨二離垢清淨自性清淨者謂性解脫無所捨離以彼自性清淨心體不捨一切客塵煩惱以彼解脫不離一切法如水不離諸塵垢等而言清淨以自性清淨心遠離諸煩惱垢更無餘故又依彼果離垢清淨故（云云）若無上依經第一亦明四德各有二義淨有二者一自性清淨是其通相二無垢清淨是其別相我有二者一遠離外道邪執我二離二乘無我樂有二種一者斷苦集二斷意生身諸陰滅常有二種一離無常斷見二離涅槃是常見故上皆取意引經耳廣如涅槃章)別中以別顯總別有二種一何處得解脫即經於諸趣也此顯所脫謂煩惱為趣緣業為趣因生為趣果故三雜染皆諸趣攝若脫因緣則無生果(別中以別顯總下釋別句於中有二先釋於諸趣言)二云何解脫即下五句此明解脫之體五句即顯五種解脫之相一等二際是觀智相二斷煩惱是離礙相後三體德圓備即是涅槃之相(二云何下釋餘五句五句即顯五種解脫之相者摽也下唯列三後三合故若具應云三明般若是觀行相四明法身是轉依相五明解脫是無礙相今以後三合為涅槃前之二義亦三德開出般若約决理邊即名觀智約契合邊即名觀行無間道斷即斷惑相解脫道證即證無礙相故雖五句但是三德（補曰三拜合一經文繁長下開萬三）（二復開五）（三復開三）)言平等者謂世間涅槃平等攝取非如聲聞一向背世間故以世間之性即涅槃故中觀云世間之實際即是涅槃際無毫末差別故(言平等者即牒經解釋也此即第一等二際是觀智相者即經涅槃平等住謂世間涅槃平等攝取下皆是論文以世間之性下䟽釋平等之義然論云平等攝取約人說平等非如聲聞不得平等得與不得並約於人而䟽以性釋者由二乘不了性等故背生死向涅槃菩薩了性本來平等生死即涅槃故不捨生死而取涅槃不離不在納法在心故云平等攝取中觀云下引證釋成即涅槃品偈云涅槃與世間無有少分別世間與涅槃亦無少分別涅槃之實際及與世間際如是之二際無毫𨤲差別今但義引三句意已具矣若更廣說應有四句一全涅槃故無毫𨤲差以世間實性說為涅槃涅槃之相說為世間以性[(冰-水+〡)*ㄆ]相無相非性故唯涅槃亦無有差二全世間故無毫𨤲差以相收性無性非相故三全世間之涅槃與全涅槃之世間無毫𨤲差以雖互收不壞二相故四全世間之涅槃非涅槃也全涅槃之世間非世間也非世間與非涅槃無毫𨤲差以性相互奪異不可得故義句雖四法唯一事所謂無事故非四也是故順情而取四句俱非順法而言四句俱是也此般若智於外能照諸法皆空內照之體廓然即空空四絕故四絕中間即空之神照朗無相之虛宗是般若法也此即非中之中也由不礙事之理故全涅槃入生死全生死入涅槃由不礙理之事故差別宛然也由二俱無礙故入不入俱成也由二無礙又不二故入即不入不入即入如是方為究竟平等)二斷惑相者謂三時無斷方說斷故故云非初非中後(二斷惑相下釋此一句䟽文有三一總明大意謂三時相因俱無定性故三時無斷由無定性方能斷惑故云方說斷耳故云非初下指經文然雜集第十亦云從何而說煩惱斷耶不從過去已滅無故不從未來以未生故不從現在道不俱故此即三時無斷義也中觀廣說即以三時門明無斷義無斷即是性空義以有性空義故一切法得成故成斷義下當廣明（補曰二斷煩惱科文繁復分為五細玩得之）)釋此有二義一約相翻二約相續。

　　言相翻者謂無間道正斷惑時為智先起惑後滅耶為惑先滅智後生耶為同時耶此三惑智各有兩失故不成斷謂智先起智有自成無漏過不能滅惑過煩惱先滅煩惱有自滅過不障聖道過智後同時各具四過如燈不破闇可以喻此又涅槃云毘鉢舍那不破煩惱若爾云何說斷若依唯識第九明二真見道現在前時彼二障種必不成就猶明與闇定不俱生如秤兩頭低昂時等諸相違法理必應然是故二性無俱成失者此但舉法相一邊亦不違餘緣集斷義若望此宗則有所遺謂秤衡是一低昂無妨解惑不爾豈得俱時明闇之喻雖則相傾到與不到俱不破闇同時則相乖異時不相預故若此宗斷結要性相無礙上明非先後俱為顯無性無性緣成則說斷結由能斷無性方為能斷所斷本空方成所斷若定有者則墮於常不可斷故若定無者則墮於斷失聖智故(謂智先起者一本因斷惑得無漏智今智先起則不斷惑自成無漏二智既先起惑猶在故不能斷惑煩惱二過者一智已先起煩惱猶在故後滅時是自滅耳二惑在不礙智起故不障聖道惑智各二故有其四智後同時等者併出二關言智後者即前為惑先滅智後生耶言四過者初明惑二一惑自先滅過由智未生而惑滅故二不障聖道過惑先已滅不礙智故智二過者一智有自成無漏過惑已先滅智不斷惑故二不能滅惑過惑已先滅無可滅故言同時者即惑智同時亦有四過智二過者既與惑俱惑不千智故自成無漏亦不斷惑惑二過者既與智俱故不障聖道與智俱時惑猶在故後若斷時亦自滅耳如燈不破闇下約喻以明通經及論又涅槃下引經法說成上喻說並如下明若依唯識下四正顯斷義於中有三一正顯唯識言二真見道者彼䟽不釋有云謂真見道及相見道此釋非理言二真故斷惑正在真見道故有云人法二空此亦難依二空所證今說能斷故有云無間解脫為一此二應非斷惑正在無間道故若爾何者指南應是大小二乘為二故次前論云二乘見道現在前時唯斷一種名得聖性菩薩見道現在前時具斷二種名得聖性二種即二障所斷廣狹小異大小俱是真見道斷故然彼論意為異薩婆多宗彼宗所立見道之前斷異生性無間道起與惑得俱說言斷耳故為伏難云若異生性見道前捨無漏果起無有凡聖俱成就失今既依於見斷種立即無間道有惑種俱異生未斷如何凡聖無俱成夫故唯識云見道起時彼種不成猶如明生不與闇並故凡聖二性無俱成失若無間道與惑得俱却有凡聖俱成之失雜集第七亦明此義明暗之喻下二破明開喻明開同喻極似於法理則無違故先印許到與不到下但就無性理破三論廣說中論三相品中小乘被破大生小生二互相生彼便救云本生生時能生生故引喻云如燈能自照亦能照於彼生法亦如是自生亦生彼論主破云燈中自無闇住處亦無闇破闇乃名照無闇則無照意云明中無闇闇中無明明既無闇為何所破彼便救云具足之燈無闇可破初生之燈明體未全則有闇破故復破云云何燈生時而能破於闇此燈初生時不能及於闇意云初生名半生半未生未生之半此半無明亦不能破已生之半此半無闇亦無所破彼便救云何用及闇但使能破故復破云燈若不及闇而能破闇者燈在於此間應破一切闇又反並云若燈能自照亦能照於彼闇亦能自闇亦能闇於彼釋曰今闇不能闇於彼明知是燈不能破闇由依此義故上䟽云雖則相傾意云而明闇理別明能破闇闇不破明故涅槃二十九亦同於此以燈不破闇喻上毗鉢舍那不破煩惱若此宗下三辯此宗大意如前總中及下相續中明由能斷無性下三雙明能所即空而斷（補曰相翻科中有四一定斷處以開三謂此三惑智下依關五過若爾下假問徵起若依唯識下正影斷義）)言相續者不約惑智相對但就一智自有三時論依此釋就此三時復有二種一約初心究竟通分三時二約無間道中剎那三時經論並通此二論云此智盡漏為初智斷為中為後答云非初智斷亦非中後偈云非初中後故此上順釋偈文兼定三時唯約智說故言是智斷惑若爾三時無斷云何斷耶論云如燈熖非唯初中後前中後取故此舉喻釋成謂實教斷惑必性相雙明經文正顯證智唯據甚深緣性不可說義論主兼明斷義故性相雙辨非初中後辨因緣無性是斷之不斷前中後取即不壞緣相是不斷之斷故大品云菩薩非初心得菩提亦不離初心後心亦爾而得菩提譬如然燈非初熖燋炷亦不離初熖後熖亦爾而炷實燋故龍樹判云佛以甚深因緣答涅槃二十九亦云眾生五陰雖念念滅而有修道如燈雖念念滅而有光明上諸經論皆顯性相無礙無斷之斷又今經論反覆相成謂若定斷者一念便足何假三心既並取方成明知無性無初中後無初中後是無性故方得成於初中後斷此則因緣故無性無性故因緣也若云初念則能斷後念方究竟斷者不異毘曇一念有燒始終方盡若云初念獨不能斷積至中後方能斷者不異成實一念不燒相續方然勿失宗旨(就此三時下二辯三時不同䟽中自有二種三時前三時長如下大品之文𤼵心為初修行為中成佛為後後三時短謂唯無間道然無間道通於諸位今且取見道為初金剛為後各有三時論云此智盡漏下三依論正釋文中分三初順釋無斷義此舉喻下二䟽觧經論此中亦有古義至下結彈中明今但直就性相無礙以解正義於中有二一釋論經文正顯證智者此中義大是不可說故唯顯甚深論主若不性相雙明豈知是斷惑義故大品下二引證證成論主如燈燄義然大品經具云須菩提白佛言世尊菩薩為用初心得菩提為用後心得菩提初心不在後心後心不在初心心法不俱云何善根增益能得菩提佛反問言譬如然燈為用初燄燋炷為用後燄燋炷須菩提白佛言世尊非初燄燋炷亦非離初燄後燄亦爾佛問須菩提炷為燋不須菩提白佛言實燋佛合喻云菩薩不用初心得菩提亦不離初心後心亦爾從初𤼵意行般若具十地得菩提經已分明況論釋云佛以甚深因緣法答所謂不但初心得亦不離初心得所以者何若但初心得不以後心者菩薩初𤼵心便應是佛若無初心云何有第二心第三心以初心為根本因緣亦不但後心亦不離後心者是後心亦不離初心若無初心則無後心初心集種種無量功德後心即具足故能斷煩惱習得無上菩提合喻準法此中燈喻菩薩道炷喻無明等煩惱燄如初地相應智慧乃至金剛三昧相應智慧燋喻無明等煩惱燋亦非初心智燄亦非後心智燄而無明等燋成無上道彼既云非初不離初等則非唯但取相續之義故論云甚深因緣又彼經中法喻影略法說得菩提喻說斷煩惱二義相成同故引證涅槃二十九等者然涅槃云念念滅者即是空義由念念滅是無性故不同小乘何以得知彼經初師子吼問云眾生五陰空無所有誰有受教修集道者佛便以此經答云雖念念滅而有修道明知念念滅即是空義故義符今論性相雙明又今經論下重結正義謂非唯無礙而又相成前則事不礙理理不礙事性相雙存今則依理成事事能顯理亦含雙奪此則因緣等者即中論云若法從緣生是則無自性若無自性者云何有是法即緣生故空義也次云無性故因緣者即中論云以有空義故一切法得成即無性故有義也若云初念下四結彈古義即遠公解前解經云治必階漸非定始終故云非初亦非中後正論其果斷在窮終不得說言非初中後今乃據果反談昔因因時不頓是故說言非初中後下釋論言非初智斷亦非中後云非初智獨斷中後亦然通取三時方能盡結次釋論云若爾云何斷如燈燄非初中後前中後取不異毗曇一念有燒始終方盡治結同然若依成實一念不燒相續方然治結亦爾若依大乘慧心明勝一念能斷但相續終始方盡究竟故經說言念念具足一切助道於一念中尚能具足一切道品何有不能斷除煩惱但相續始終方盡究竟是故今說前中後取如義正知名之為取釋曰此公雖明大乘慧勝要明具足三時始終方斷故䟽不依但依前為正義約性相無礙釋云今依其義開為兩關難令同彼毗曇成實謂應問言為初念即斷後念方究竟耶為初念不斷積至後念方能斷耶依初則同毗曇依後則同成實一念具足道品何所證耶又但成於斷惑之義不知斷而不斷不斷煩惱入涅槃義故結彈云莫失宗旨)上猶通實教若依圓宗所斷之惑一迷一切迷一斷一切斷無斷無不斷若具顯諸宗差別如別行章(若具顯下指廣從略廣如五教義分齊中即是別章上已略辯謂結彈同毗曇成實即小乘斷結義引唯識文及具三時即初教義正約性相無礙即實教義第五結成圓融中正顯圓教義於無斷無不斷中兼頓教義謂若無斷者一切契理故無不斷者一斷一切斷故即圓教義若云尚無有斷何有無斷性本寂寥言亡慮絕說為斷者即頓教義第二斷煩惱竟)非言詞下三句明三德者初句即般若是觀行相謂無分別觀體絕名言真智內發不同聲聞依聲而悟前云觀智約其決了此云觀行約行契極(三句明三德者即前體德圓備是涅槃之相若別說者法身是體般若解脫是德若通相說三皆稱德合為涅槃之體故云三德涅槃即對前解脫於諸趣諸趣有三雜染般若對煩惱解脫對業繫法身對苦生翻三雜染成三德涅槃釋此三德䟽文有三先觀行相二轉依相三解脫相初句即般若者指經辯德即非言辭所及也言是觀行相者依論立名然論無觀行之言依下結中云如是觀故立其名耳謂無分別下取論意釋而論具云如是時解脫可同他音聲觀耶不也云何觀偈言非言辭所說離語言故此論有三節初反問辯非二云何觀下順問彰是三離語言故者釋是異非前云觀智下後揀濫前即涅槃平等住前云一等二際是觀智相謂以智决了生死涅槃二平等理今即三德中般若以行契實餘如前會（補曰三相分三科）)次句法身是轉依相謂轉無常依云出過三世故此微智依常法身論云非如無常意識智依止無常因緣者此揀未轉依時今為所轉依也無常意識智是彼能依無常因緣即是所依持種本識是無常因所持染淨諸種子等是無常緣依此因緣起無常意識今轉無常識成妙觀察智轉無常意成平等性智以為能依依彼本識如來藏性真如法身以為所依論云如修多羅中決定說者是了義故涅槃經說轉無常識獲常識故諸大乘經其文非一問所依本有可得是常能依修起寧無生滅若依唯識所依常故能依亦說為常非自性常是有為故若起信等始覺同本亦皆是常勝鬘經云一切法常住故(次句法身等者法身是舉德異前般若是轉依相依論立名轉是廻轉先是無常今皆常故轉亦離義離於無常惑業等故謂轉無常依下以論意釋然唯識中轉依有四一能轉道此復有二一能伏道謂伏二障隨眠勢力不令引起二障現行此通有漏無漏二道加行根本後得三智隨其所應漸頓伏彼釋曰六行伏惑是曰有漏加行漸伏根本後得能頓伏故二能斷道謂能永斷二障隨眠此道定非有漏加行釋曰二道除有漏三智除加行論釋除有漏有二義故一有漏曾習相執所引二未冺相故論釋除加行云加行趣求所證所引未成辦故釋曰取根本者根本正能斷惑故取後得者後得雖不能斷迷理隨眠而於安立非安立相明了現前無倒證故亦能永斷迷事隨眠二所轉依此亦有二一若種依謂即本識由此能持染淨法種與染淨法俱為所依聖道轉令捨染得淨餘依他起雖亦是依而不持種故此不說二迷悟依謂即真如由此能作迷悟根本諸染淨法依之得生聖道轉令捨染得淨餘雖亦作迷悟法依而非根本故此不說三所轉捨此復有二一所斷捨謂二障種真無間道現在前時障治相違彼便斷滅永不成就說之為捨彼種斷故不復現得妄執我法所執我法不對妄情亦說為捨由此名捨遍計所執釋曰實我實法自性本無但對妄情妄似於有今妄情斷無境對心假說此境亦名為斷由此道理名捨所執諸有處言斷遍計者義在於此二所棄捨謂餘有漏劣無漏種金剛喻定現在前時引極圓明純淨本識非彼依故皆永棄捨彼種捨已現有漏法及劣無漏畢竟不生既永不生亦說為捨由此名捨生死劣法釋曰餘有漏者即二障餘有漏善法劣無漏種者即十地中所生現行圓謂圓滿明謂行相分明異於菩薩未圓明故此淨八識非餘有漏劣無漏依故皆棄捨此則總釋下有二師義一云此之有漏及劣無漏與二障種一時而捨由二障種有此二故第二師云無間道中斷二障種解脫道中方捨此二由無間道尚是菩薩猶有生死有所熏識未即是佛是故皆用解脫道捨四所轉得此復有二一所顯得謂大涅槃雖此本來自性清淨而由客塵覆令不顯真聖道生斷彼障故令其相顯得名涅槃二所生得謂大菩提然論釋涅槃有其四種一自性清淨二有餘依三無餘依四無住處論釋菩提亦有四種即是四智至出現品當廣會釋上所引論文已略具今當會䟽然本論釋此文有四叚一反問辯非論云可如世間智依世間耶不也二順問彰是論云云何依偈言出過於三世三釋是異非論云轉依止依止常身故非如無常意識智依止無常因緣法四引經證成論云如修多羅中決定說上具引論科釋已竟䟽文之中亦有四節而有開合合初二為一開三為二三今初合論前二叚取意略釋故云謂轉無常依云出過三世論云非如下三即論異非非即因中上二開論釋是異非為二持種等者即唯識所轉依中持種依也以此能持而為因者親是所熏成名言種二所持染淨種子等是無常緣者染淨即有善惡業種等故言依此因緣起無常意識者依種起現行也此即第八種現俱為所依前七轉識等皆為能依唯識約能持種但取第八為所依種子等並為能依耳今轉無常識下釋今為所轉依即唯識論云聖道轉令捨染得淨謂在因中雙持染淨今得聖道捨染得淨即名轉依故此轉者亦是捨義䟽中先釋能依智後釋所依今初然四智之義已見第一經初而此唯二者成唯識云平等性智相應心品菩薩見道初現前位違二執故方得初起妙觀察智相應心品法空觀品菩薩見位方得初起已得法空無漏智故大圓鏡智相應心品有義金剛喻定無間道得有義至解脫道乃得初起異熟識種金剛喻定現在前時猶未頓捨與無間道不相違故非障有漏劣無漏法但與佛果定相違故金剛喻定無所熏識無漏不增應成佛故釋曰此意正明捨異熟識方始轉名圓鏡智故成所作智相應心品有義菩薩修道位中後得引故亦得初起釋曰謂第六意識後得引故於淨土中起五識故論有義成佛方得初起以十地中依異熟識所變眼等非無漏故有漏不共必俱同境根𤼵無漏識理不相應故此二於境明昧有異由斯此品要得成佛依無漏根方容現起而數間斷作意起故釋曰言不共者即不共眼根根唯為眼識依故言必俱者是俱有依根識同時故言同境者即同境依根識共同緣一境故此三名異俱是五根皆三依中俱有依攝所依眼等既是有漏故不能𤼵無漏識智言此二於境有明昧者二即是漏及與無漏無漏即明漏識即昧十地五識既是有漏故至佛果方成所依俱有依義廣如問明品引今䟽意取成佛時得故此不言依彼本識者二釋所依言真如者即前唯識為迷悟依聖道轉令捨染得淨然其真如即唯識性故彼論云此諸法勝義亦即是真如常如其性故即唯識實性今即於本識之中依真如性又法性宗識相識性互交徹故然於一識有二種門一真如門二生滅門於真如門中法身即是真如門攝故經云真如平等無相身若生滅門中法身即名如來藏性如來藏性即是本覺故起信云所言覺義者謂心體離念離念相者等虛空界無所不遍法界一相即是如來平等法身依此法身說名本覺然真妄和合名阿頼耶凡夫但從妄識熏種聖智去妄雖則本識未捨異熟而其二智唯依真如法身常理故論云轉依止依止常身故是了義下䟽釋於中亦二此句出意由是了義故經定說涅槃經下二為引經文於中又二先正引即南經第三十五憍陳如品云爾時世尊告憍陳如色是無常因滅是色獲得解脫常住之色受想行識亦是無常因滅是識獲得解脫常住之識彼經次說苦空不淨亦復如是故說如來五蘊常樂我淨言其文非一者即涅槃經第二開宗顯德即說常住如玄談中已廣分別此經上下其文非一若依唯識下二解釋於中又二先依法相宗言非自性常者自性則凝然常此約法身報身名相續常即上能依亦說名常三者化身名不斷常應用不斷故若起信下二依法性宗先引論謂本覺是法身始覺是報身既云始覺同本覺無復始本之異名究竟覺則二常無別生公亦云真理自然悟亦冥符真則無差悟豈容易不易之體為湛然常照等並如前說勝鬘經者若別說三身如來妙色身世間無與等無比不思議是故今敬禮則說化身如來色無盡智慧亦復然即歎報身一切法常住即歎法身是故我歸依總歸三身既云一切法常住則上二身豈非常住亦同法華世間相常住世間尚猶常住三身豈得無常)三其相如虛空即解脫相不同聲聞猶有智障二障雙亡故如空無礙(不同聲聞下釋顯其相亦取論意耳論亦有三一反問辯非云可同聲聞緣覺智有障得觧脫耶不也二順問彰是云云可解脫偈言其相如虛空三釋是異非云無一切煩惱障礙故釋曰煩惱即法華云離諸苦縛名得解脫是人於何而得解脫但離虛妄名為解脫其實未得一切解脫未脫所知有三餘故今脫二障故不同彼)三德之義已見上文然圓滿在佛圓教十住即許開發此中約因即言分得所依果海等佛無差轉依亦爾從因門中是見修轉就果辨者究竟廣大轉也(三德之義下二總結三德於中有二先總結見上文者即問明品然下出現品復當廣明然圓滿在佛下約位分別即天台智者意約圓教六即以明一理即三德謂一切眾生平等共有即三雜染煩惱即般若結業即解脫苦報即法身迷成三雜染體即三德二名字三德謂於圓理若因若果解了分明三觀行三德三德圓修障無不寂理無不照寂照雙流徹見心性又一空一切空即是般若一假一切假即是解脫一中一切中即是法身四相似三德謂六根清淨身如瑠璃照法實相業繫不覊五分真三德如初𤼵心住得如來一身無量身說法智慧所作自在六究竟三德即是如來今此即當分真三德今云圓滿在佛即究竟三德十住開𤼵即是分真此中約因即言分得亦分真也從十住初心直至十地皆名分真故所依果海即等究竟轉依亦爾下二別會轉依即唯識第十釋四轉依之前先云如是菩薩於十地中勇猛修行十種勝行斷十種障證十真如於二轉依便能證得（二轉依果即菩提涅槃）轉依位別略有六種一損力益能轉謂初二位由習勝解及慚愧故損本識中染種勢力益本識內淨種功能雖未斷障種實證轉依而漸伏現行亦名為轉二通達轉由見道力通達真如斷分別二障麤重證得一分真實轉依三修習轉謂修習位由數修習十地行故漸斷俱生二障麤重漸次證得真實轉依攝大乘中說通達轉在前六地有無相觀通達真俗間雜現前令真非真現不現故說修習轉在後四地純無相觀長時現前勇猛修習斷除麤重多令非真不顯現故釋曰通達真俗者以有相觀通俗無相觀達真言令真非真現不現者入無相觀真現非真不現出觀真不現入有相故非真現言後四地多令非真不顯現者常在無相觀故多不現由雜煩惱未名清淨則非真猶現故有多言四果圓滿轉謂究竟位由三大劫阿僧企耶修習無邊難行勝行金剛喻定現在前時永斷本來一切麤重頓證佛果圓滿轉依窮未來際利樂無盡五下劣轉謂二乘位專求自利厭苦欣寂唯能通達生空真如斷煩惱種證真擇滅無勝堪能名下劣轉釋曰上有六義故稱下劣六廣大轉謂大乘位為利生故趣大菩提生死涅槃俱無欣猒俱能通達二空真如雙斷所知煩惱障種頓證無上菩提涅槃有勝堪能名廣大轉此中意說廣大轉依捨二麤重而證得故問曰何以不取果圓滿轉釋云對菩薩說是以不取意明上約位不出後二大乘小乘小乘不取故唯取第六今䟽文中但不取小乘及損力益能益能但是資糧加行今辯地故)此不同相由得前同成斯不同能顯前同令離障清淨無別不同如融金成像像非金外論中結後五句云如是觀智如是斷煩惱如是觀如觀如如是依止依止如是解脫得解脫後三皆重言者皆上牒前下是結成謂如是觀而觀等也偏此後三有重牒者以前文後三對妄顯真故須牒真就以結之(此不同相下二總結會通於中有二先結會同義應有問云若解脫如空則本來無礙何異同相故為此會同約體空此約契空悟本無縛名真解脫故云由得前同成斯不同彼能成斯斯能顯彼能所不一也論中已下二結不同但結五句者解脫是總於諸趣是脫處故不結之謂如是等者謂應如是契實而觀莫作餘不契之觀而云等者等取依止解脫謂應如是依止於常莫依無常應如是雙離二障解脫莫同聲聞後三對妄顯真者一般若云不同聲聞依聲而悟二法身云非如無常意識智依止無常意識因緣三解脫云不同聲聞猶有智障故牒於真以結此三令依於真不依於妄故亦可後三即涅槃故前二不離三故已如上說論中此後會六相云如是說已於中自體空是總三種智空是別釋曰此會同相論又云解脫是總五種解脫是別釋曰此會同不同相也但會總別同異成壞略可知故)。

大方廣佛華嚴經䟽鈔會本第三十四之八

　　音釋

　　燋炷

　　(燋茲消切音焦炷腫與切音主)。

大方廣佛華嚴經䟽鈔會本第三十四之九　何九

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　寂滅佛所行言說莫能及地行亦如是難說難可受。

　　第二一偈類地行微於中上半牒前地智離言以為能類下半正舉地行以為所類(第二一偈等者然遠公復云後之三偈以佛果法類顯地實意云前二涅槃是佛所行故難言說類於地實亦難說聞雖有此理前之四偈曾不說於佛果之相但指涅槃菩薩得者是佛所行之涅槃故故今䟽云以上地智類顯地行為甚微妙故論釋行云謂是檀等非地實故)初中謂彼前地智顯二涅槃皆言不及寂即同相性淨涅槃自性寂故滅即不同相方便淨涅槃要智緣滅非約性滅故此二涅槃是佛所行故言不及行者證也言不及者說聽皆難也何不直說無言而云言所不及若一向無言何由悟解令尋言求理而知理圓言偏故但云不及。

　　下半所類者謂非唯證智如是深玄而令智眷属行亦難說受論云地者境界觀行者智眷属智眷属者謂同行同行者謂檀等諸波羅蜜言境界觀者如為境界照達名觀此即加行設地是地體意在舉地取行故云地行將此地智修行檀等故名同行同彼事而行故斯即後得為證智眷属也(設地是下四揀濫也王揀遠公所類是其地實以前論言地者境界觀徃䟽作加行觀釋故今縱之云設令地是地實境界觀非是加行是地實者意取地實所起之行非取地實故論云行謂同行以其地實即是證智同彼檀等差別行故明知取行耳)。

　　智起佛境界非念離心道非蘊界處門智知意不及。

　　第三一偈寄對彰微者對聞思等以顯微故(寄對彰微者文中有二先總顯意取對即聞等三慧等取報生識也)。

　　初句舉法體智是所起地智即前五偈所明根本之智起者即加行後得二皆觀如如即佛境並為能起故論云以何觀以何同行能起此智此即前偈何觀者前境界觀何同行者前檀等行皆言何者隨何觀行是非一之言以加行隨地不同後得緣境各別故(初句舉下隨文牒釋四句三節中二合故初句有三一取意正釋言起即加行後得者此二為能起其智一字即是所起二皆觀如如亦能起故云並為能起故論云下二以論釋前加行後得之言何觀是加行何同行是後得此即前偈下三䟽釋論文然論但牒問云以何觀等而無別答今䟽即指偈之論釋觀及同行從皆言何下正示答相即隨地加行等起證智故其論此智字前䟽已釋)次二句明難說於中初句非心數故難說非念者非思慧境故離心道者非報生識智境故報生識者如上違請中辨後句明不同三科有色心根境故不可說論經云非陰界入說論釋非說云離文字故今經略無說字門即是說故法華中以說為智門(故法華者彼釋諸佛智慧甚深無量為證甚深釋其智慧門難解難入為阿含甚深阿含即教法生公云夫知智在說說則為門非唯智不可解門亦難了了門則達二非非難解如何皆以說為門也)下句明不可聞智知者唯證智知故意不及者如聞取故即依智不依識也。

　　如空中鳥跡難說難可示如是十地義心意不能了。

　　第四一偈喻顯地微上半喻下半合此中喻者不唯取空餘處虛空不為喻故不唯取迹砂土上迹不為喻故正取空中鳥迹(第四一偈喻者䟽文有四一揀喻體一同前文風畫之喻)論云鳥行空中迹處不可說相亦不可見者總顯喻相也處即迹處之空相即空處之迹不可示其長短大小令見不可說為有無等此中迹處之空以喻證智空處之迹以喻阿含故論合云如是鳥迹住處名句字身住處也(此中跡處下䟽釋此下更有論云何以故虛空處鳥跡相不可分別故非無虛空行跡今䟽但義合影在合中)何以不可說論云虛空處鳥迹相不可分別故意云鳥足履沙則有迹及處由履空故處迹難分名句字身亦爾菩薩證智所攝故不可說聞若說若聽心意不能了也故以證攝教如空攝迹令名句等非如聲性也以是證智之名等故上明麤相非有順喻不可說聞後明細相不無以喻可證論云非無虛空行迹故謂迹處之空異於餘空喻非無他智空處之迹異於無迹喻非無名句字身以有鳥行必有迹故故論云非無他智名句字身即雙合也謂有諸聖親證如故證尚不無況於言教。

　　又以空攝迹迹不可示以迹攝空空亦非無喻以證攝教教不可示以教攝證證可寄言喻意正爾。

　　若欲開鳥異迹則鳥喻言詮迹喻差別地相則有三事而迹處中以迹隨於鳥迹相非無以迹隨於空迹相非有喻以差別隨於詮差別非無地相隨於證差別非有(若欲開下二取類展合於中有三一展成三事加於鳥故)若更開迹處之空異太空者則迹空喻證智太空喻果海迹空隨於迹地智可說迹空隨太空則地智離言雖通此義在論無文若以迹喻證智如前風畫中辨(若更開下二展為四事開空為二故若以跡喻證智下三例前以釋亦有四義然向四者一太空喻果海二跡處之空喻證智十如三空處之跡喻地相四鳥喻言教而跡不喻證智今例風畫跡喻證智則應云一大空喻果海二跡處空喻十如三空處跡喻證智四鳥喻言教地相皆教道故言如風畫中辯者已上空中風畫例同今跡故然彼處本論但以風畫喻阿含所依之空喻證智然其阿含約言教說次下䟽云若將二喻喻所詮者仍有兩重一以風畫喻地相所依空喻證智二以風畫喻地智所依空喻果海今取例第二意然其風畫三遍用之方成四事一喻言教二喻地相三喻證智兼所依空喻所證十如四太空喻果海然其風畫離於空中風畫無別風畫如鳥異跡故無空處之畫以喻地相畫喻能詮)以斯鳥迹之喻暎下十地之文則寄位淺深之言施戒禪支之類一文一句莫不深玄豈謂地前為深地上為淺故論總結云此中深故示義大踊恱(以斯鳥跡下結歎勝能)此中鳥迹亦雙喻教證難說難聞何異請中風畫之喻故論云云何復說論答云汝等不應如聲取義此意云上喻及法是顯默不說之意此中喻及難說誡眾捨著許為宣說意不同也若以著心隨聲取義有五過失一不正信以隨言解不稱實故二退勇猛不能忘相趣實理故三者誑他以己謬解為人說故四者謗佛旨己謬解是佛說故五者輕法以淺近解解深旨故謂法如言不殷重故意令大眾自知無此五過所以酷明難說難聞今人以地上為淺者並䧟斯五失故歎難說聞則翻斯五失以成五德已說深義令生正信(若以著心下二引論釋取著之過於中有四一正出五失論主但有五名䟽中一句舉名如一不正信即是論文一句釋論如云以隨言解不稱實故下四例然初中通有三節前二違行次二違人後一違法今人下三結彈異釋今人者非對古人但謂如今有人耳故歎難說下四舉五失之損翻成五德故言五德者一者正信二者勇猛三者正說四者順佛五者重法)。

　　慈悲及願力出生入地行次第圓滿心智行非慮境是境界難見可知不可說。

　　自下第二復顯說大令生正信五偈分三初一偈半正顯說大三成就義二有三偈彰己無過誡眾除失三有半偈示說分齊但是說因。

　　今初言三成就者一因成就大謂慈悲願力為起行本故名為因二因漸成就大謂聞思慧等為出世智因起之不頓故名為漸三教說修成就大謂即修慧真修契實如於正證可寄言詮故名教說教說二字正揀義大非如果分不可說故前二不似正證體非玄妙不假言揀但為出世智因故並稱因當分獲得三皆成就此三地位為在何所此有二意一約初地則前二容在地前地加行故後一唯居地上二約通說地地之中加行修等慈悲願力即是因成聞思慧等即為因漸正證後得皆教說修(今初下先釋名也若粗相分別即聞思修慧為三若細辯相修慧有二真修為第三緣修屬第二前二不似正證下後解妨兼釋通名謂有問言三種成就並非義大何以第三獨揀義耶答意可知當分下重復通難謂有難云若皆是因何名成就釋云當分說成非對因說以為成就以獲得釋成就者俱舍論云得謂獲成就故即以此文便釋通名名三成就此三地下第二肆位遠公名為約處以定䟽意十地皆有三種成就初地三成前二在地前餘皆地上故云初二容在地前若遠公意總有二意一假寄處因此有三義一寄種性種性種子成立因成就大相順彼故二寄解行解行起修趣入出道因漸成就相順彼故三寄地上地上德成教說修者相順彼故二約實行處說大同䟽意以後義要當但為後解)問慈等聞等說十地中在文易了正證之相何處是耶答此有二意一地體玄妙不可直彰寄法顯示即是其相謂如十善禪支道品諸諦等二因滿入處即是正證如初地云名住菩薩歡喜地不動相應故八地云入一切法如虛空性成就此忍名入不動地等即其文也以真實正證不可說示故此二類皆是說修若爾上三漸次何以諸佛教說證耶彼從所表義大故名為證今從可說但得云說故上論云因此說大能得彼義故(問慈等下三就文辯意慈等等取悲願力聞等等取思及修故上論云下後引論證成在文易了然此解妨問即是遠公對前辯異同其問意云此三成就何異三漸次釋云初因成就非三漸次因二其因漸成就是三漸次體即前三中觀漸次也皆是聞思修故三其教說修成就所有觀修是前三中證漸次此說證智為觀修故其滿足修是前三中修行漸次漸說彼中真修所有教行為滿足故今之䟽意並不用此其因成就及因漸成就皆觀漸次以通諸地皆悉有三因成就即是地加行故三種成就望於後地皆是加行望於前地即是後得故滿足觀修亦後得攝其證漸次但是深義前七偈明為不可說故此說分無證漸次故今對前以通妨難然其此義不合傍敘恐慮後人不知䟽意故對辯之)已知大意次正釋文因成就大即初二句慈悲是利他願通二利力通上三以二利熏修不同二乘故名為力下句即二利之功出生地行正是因義。

　　二因漸成就大即次第二字論云說聞思慧等次第乃至能成出世間智因故(論云說聞思慧等次第者釋漸字從聞生思從思生修故云次第從乃至能成就出世間智因故者即釋因字前因成就是聞思修因今云因者是出世智因)此云等者通有二義一者等上以其修慧是第三大故不等之二者等修修有二種一者緣修属此門攝二者真修属第三攝由等義有包含故但云等不爾何不但言聞思修而以等替修。

　　三圓滿下明教說修成就大此有二種一滿足修即初八字二者觀修即後兩句真修位極世慮都寂能滿地智名滿足修真智內發寂照分明名為觀修初即稱性寂然後即寂而能照猶瑩明鏡垢無不淨如滿足修鑒無不徹如彼觀修此二種修望於真證猶彼等妙等覺等於妙覺而但是因圓妙覺捨行方稱果滿此亦然也二修如於出世但是因分之終正證捨修方名果分諸有智者請鑒斯旨(真修位極下二釋二修之相䟽意可知遠公云滿足修者即真實教道真心之體隨順集起法界行德名滿足修下釋論中云真德之中教行滿也觀修者即真實證道真心之體本隨妄隱今隨對治離妄漸淨始淨之心內照法界名為觀修下釋論中云真德之中證心明也此公意以教為滿足以證為觀修今䟽小異滿足則教道之修觀修亦屬教道教中似證故稱為觀則以能顯為滿足所顯為觀修以未息修不得名證猶瑩明下第四喻顯然亦分喻對前稱性寂然即是全喻對滿足教道猶是分喻但取二修同時似正證義耳二修如於下次明所例則二修如等覺正證如妙覺亦如七地修無功用未名無功八地報行方得斯稱)文中慮即聞思智即真修之智心即真修心體謂若無聞思緣慮之心方名真修之心圓滿故唯真修之智所能行耳若準論經心是所如出世之心故論經云非心境智滿如淨心論釋云滿足修者偈言非心境故非心境者此句示聞思慧等心境界處唯是智因能生出世間智而此不能滿彼出世間智者此明聞思是心境不能滿地智翻顯真修非心境方能滿地智故次便引偈云偈言智滿如淨心故次牒釋云如淨心者如出世間清淨心能滿彼地智故此明函蓋相稱謂欲滿地智非餘心能要真修慮寂之心一如出世智心方能滿也其所如出世之心即是正證地智此言甚直(心即真修者謂所證心體恒沙性德唯是真智方能行故)次觀修中是境界者即真修之境難見者非聞思能見可知者唯真修自心寂照方知知即見也故論經云難說自心知釋云自心清淨可見既難可見亦難可說而隨修以顯說大中[(冰-水+〡)*ㄆ]不同果分但是深義(次觀修者下即經是境界難見可知不可說也既難可見下通妨妨云既難見聞何不義大中[(冰-水+〡)*ㄆ]後而隨修下會釋)。

　　佛力故開演汝等應敬受如是智入行億劫說不盡我今但略說真實義無餘一心恭敬待我成佛力說勝法微妙音譬喻字相應無量佛神力咸來入我身。

　　第二彰己無過誡眾除失中二初半偈總明後二頌半別顯今初由說聽者各有二過不能得證故並彰離說二過者一佛不隨喜說今云佛力開演則知佛已隨喜二不平等說今云汝等應受則情無彼此聽二過者一見諍過言我法是彼法非如是執著種種諸見二於說法者不生恭敬今令敬受雙離二過謂敬法故無見諍過以敬人故無第二過(一佛不隨喜者亦名違法慢心謂若自說不承佛力言多乖理不順聖心故佛不隨喜)第二別顯中上雖離四過事但有三一承力二開演三敬受今三段廣之初一偈廣開演次一偈顯敬受後半偈顯承力今初上但云開演未知廣略今顯略而非廣上半顯智入之行深玄廣說不盡言智入行者地法為所入證智為能入行此智行則入地法又智入是證智行是事行下半今雖略說攝廣無遺真實者即智入行也無餘者若事若理無不具故(地法為所入者即當經文如是二字證智為能入者論云此所說地法眾生以智入若事等者以所入如來藏中恒沙佛法此知理也事者即因分之行解也)。

　　第二顯敬受者即示恭敬相初句正明三句出因恭敬有二一身正恭敬待如威儀住堪受說法故二心正恭敬待如心決定堪能憶持故心敬則身必恭敬偈但云心也下釋恭敬所因謂由善說故初句對人彰己善說說之一字論經名善說善說者對於當機無謟無憍慢故承佛力者示己無增上慢不言齊佛故次二句對法彰己善說勝法二字即是所詮次六字是能詮其相應二字通能所詮文雖三節義乃四重一今之所詮示現何事所謂勝上地法故云勝法二復徵云所詮是地能詮多種或以色香威儀進止皆為能詮為用何法為能詮耶故論云以何事答云我用八種梵響微妙音聲以為能詮不用香等故經云微妙音三復徵云用此音聲復有多種為直爾用為喻類顯故論云云何事答云非直爾顯寄喻類明故云譬喻然喻有二種一是譬事為喻如下節節引金莊嚴具大海珠寶等二借法相事况出於理曉喻時聽亦名為喻今通此二四復徵云雖知喻顯喻亦多種為依世間不善文字而為喻耶為依出世善字喻耶故論云依止何事答云依於善字經闕善言論經具有云何相應通能所詮一以妙音聲與喻相應是約能詮二約善字與理相應是通所詮故論云善字有二種一隨方言音善隨順故二字句圓滿不增不減與理相應故又與能詮三事相應則與理相應也(一身等者若別釋者形虔曰恭心重曰敬然實恭敬通於身心是故䟽云心敬則身必恭論云身正恭敬等恭謂恭謹敬謂敬重由心恭敬則身恭敬恭者恪也敬者恭也故二大同有人釋云貌多心少曰恭心多貌少曰敬故從多分配於身心實即通也言正恭敬者敬善法故若於邪法雖復恭敬而非正也由恭敬故便決定求即此求心亦名敬相待有二義一者停待待我當說故二者當待當者對也將恭敬心當對我說無諂等者謂勝我者則謟其心必下劣我者憍慢其心必高心無高下故不謟慢易云上交不謟下交不黷辯必然之理不改其志操亦斯義也文雖下解義然論一時總徵云一示現何事二以何事三云何事四依何事次重其問以對經文更無別釋今䟽取意便牒便釋四重釋中初重有二先問所謂下答即果分地法為所顯示故云勝上地法下之三叚文皆有四一義釋問意二故論云以何事即引論證三答云下義釋答意四故經云微妙音者引經證成斯則經答伏難論假問起先釋義後方引文此釋第二下三句例知為依等者妙音是聲善字是名句文文即是字為名句依故但云字則四法偹矣故上風畫喻云說者以此二事說聽者以此二事聽一隨方等者隨諸方土梵漢等異二字句等即教與理相應又與能詮等者上明說人與教相應復與理相應理即所詮今明但稱能詮居然合理若乘能詮即違理故三事即聲字譬喻)第三廣承力者論云前言承佛神力未說云何力故說此也無量佛者略有三類一是主佛二十方金剛藏佛三千方一切佛也。

　　此處難宣示我今說少分。

　　第三示說分齊者但是說因耳半偈之中下句論經乃在說大五偈之初云我但說一分正是分齊或是譯者迴文或是梵本有異義旨不殊前後何妨於中上句牒前所請兼結上來義說二大為此處也難宣示義廣如上辨下句許說少分論上解云前言十地如是不可得說聞今言我但說一分此言有何義是地所攝有二種一因分二果分說者謂解釋一分者是因分以於果分為一分故然因果二分古有多釋全乖文旨者今所不論有可通者正而用之直望論意即指義大為果分故不可說說大為因分是則可說更以義取略有二種一唯就十地以明以證智為果分方便寄法等並為因分此復二義一以修證相對則方便造修為因分息修契實為果分二以詮表相對則以寄法顯地差別為因分真實證智為果分如初三地寄同世間次三寄二乘及禪支道品等令眾因此表解地義為因所表證智是此因之果斯皆證智言所不及故不可說如彼鳥迹同於虛空方便寄法可以言顯故云可說如空中鳥迹約鳥說異是以一迹通有二分即可說不可說也二約究竟佛果對普賢因說義通一部謂即此證智冥同究竟果海為果分如迹處之空不異太空地相之因同普賢因以廣說則有無量差別事殊勝願力復過於此故是則迹處之空隨於空處之迹亦有說義地智亦可寄言標舉故(古有多釋者有云十地有二義一約教所安立十地法門在聞者識上以義顯現名為因分因此表離言之義故二者正詮十地證入十地正行離諸言教所安立相說名果分由此因分之所表故是故因分可說果分不可說釋曰此釋理似可通而因分義成果義不顯又似影像教則可說本質教則不可說有云於一證智不壞相邊可言說故名為因分相即無相言教不及邊名為果分故此二分非一非異釋曰此解則似下文不說無相又唯約一證論說不說教行不言故又說與不說縱許得成因果不顯故䟽並略之是則跡處下三辯可說不可說果海絕言易故不明)問上論云是地所攝有二如何說為究竟果耶答豈不向言冥同果海故上論云此智是誰證偈言佛所行故又上加分云不思議佛法又地影像分云彼十大山因大海得名大海亦因十山得名菩薩十地亦爾同在一切智因一切智得名彼因果相順故是知論主亦用究竟之果為十地攝有云彼說十山依海不說大海即山者大海十德豈離海耶寶珠十義豈離珠耶明知為此難者不見地智之旨又且依一相不可指陳等云不可說及與可說若有因緣故果可寄言即事入玄因亦叵說故云說少分也不可局執(問上論云下第二解妨先問即刊定記主難師答豈不下答中即今䟽扶昔大義於中有二一總呵既冥同果海豈非地攝有能所同因果非一既曰冥同則因果非異非一非異為真地智故上論云下二引證略引三文一即示說分齊中釋寂滅佛所行偈又上加分即加所為中自利總句經云欲令汝為一切菩薩說不思議諸佛法光明故論釋云不思議諸佛法者是出世間道品明知地智是佛果法又且依一相下三拂跡入玄如前二大)自下大文第七明說分中三門分別一來意謂請儀既終已示分齊彰其地實地實難明寄顯在相相即因分從此已下廣明地相令尋相得實故有此來又請分生其正解此後顯其行修故次來也(又請分等者上一來意約法以明此之一意就益以辯又前約相實相對此約解行故二不同)二釋名演暢宣陳十地差別故名說分以上請分通請十地對請辨說理必宜通為歡喜在初受斯總稱故論云自此已後正說初地既有初地說分即知十地皆有說分又初地中皆應名說為分地滿異於初住故十願下更與異名名校量勝又論家科文但舉大格至於血脉殊不介懷隨時起盡不應執定(以上請分下二通違論妨論云初地所攝有其八分說分屬初那言通十故為此通又初地下三通展轉難謂有問云既言初受總名何以更立校量勝分故為此通又論家下四總相會釋餘如品初)三釋文者十地即為十段就初地中七門分別一來意二釋名三斷障四證理五成行六得果七釋文。

　　初來意者十地之中最初斷障證理得聖性故。

　　二釋名者此論所釋己見本分當經有釋備於下文今引地部成立正義唯識第九云初獲聖性具證二空能益自他生大喜故此有三義一得位二證理三成行由此三故名極歡喜攝大乘論第七云由此最初得能成辨自他義利勝功德故此唯依第三成行義說十住毗婆沙云始得法味生大歡喜故此唯約證理義說瑜伽七十八引深密經云成就大義得未曾有出世間心生大歡喜故此約二義大義即是二利行成出世間心是得聖位此同本論本分中釋(此有三義一得位者諸解雖眾唯識委具故先引之謂既斷異生之性便獲聖人之性以成聖位下二揀異二乘二揀唯證生空三揀唯能自利對於二空故云具證然準攝論二利亦云初得則以初冠下三皆初得此文唯依者故自利中亦攝初二在文不顯故云一義出世間心者亦舍二空故能出世亦以文不顯故屬一義耳)三所斷障者唯識第九中異生性障是此所斷謂二障中分別起者依彼種立異生性故二乘見道現在前時唯斷一種名得聖性菩薩見道現在前時具斷二種名得聖性此言異生即是凡夫梁攝論中名凡夫性此論本分中名凡夫我相障此障障於初地上來就能起煩惱是根本故說斷二障若具說者亦斷惡趣論業果等由斯初地說斷二愚及彼麤重一執著我法愚即異生障二惡趣雜染愚即惡趣諸業果等此業果等雖非是愚愚品類故下九地中愚皆準此斷義如前分齊中說(謂二障下次明斷障先舉唯識此中意明依分別障種立異生性障分別揀於俱生種揀現起分別之言此言猶漫而本論云凡夫我相障知是我執故下二愚名執著我法愚彼論釋云雖初地所斷實通二障而異生性障意取所知說十無明非染汙行由斯初地下次引論正釋言斷二愚即是現行及彼粗重者彼論釋云顯彼二種次文釋云或二所起無堪任性如入二空說斷苦根所斷苦根雖非現種而名粗重此亦應然彼粗重言例亦應釋)四所證理者由斷前障證徧行真如謂此真如二空所顯無有一法而不在故梁攝論中名為徧滿徧滿一切有為行故意明無有一法非二空故此地最初偏證徧滿(四所證等者文中有五初對前生起以斷障證如義相順故由前在凡二我之執不見二空若證二空彼障隨斷故斯斷證二義相成二謂此真如下引唯識釋三梁攝下會其異名四意明下雙釋二論謂一切法本是二空故云遍滿等非別有如來遍諸法五此地下為遮伏難謂有難言下之九如豈不遍耶豈復非是二空所顯故為此通意明遍行之如是如總相下之九如隨德別立今當初得得於總相以受別名)五所成行略有四種一約增勝修成施行二約所成起十大願三約修成謂信等十行四約實行謂十度等行無不皆修餘所修行釋文自顯(二約所成者大願昔發至於初地能如願作故稱所成復名為行謂信等者即淨治地法文在行校量中一信二悲三慈四捨五無有疲猒六知諸經論七善解世法八慚愧莊嚴九具堅固力十供養諸佛依教修行)六所得果略有四種一得當地滿時調柔等四果二得檀行成大財果三依攝論通達障空得一切障滅果四通論得唯識三性三無性理智及奢摩他毗鉢舍那等果。

　　然上諸門多依行布若約圓融一斷一切斷一證一切證一行一切行一得一切得也(然上諸門下二總相圓融於中四義對於三四五六四門來意一門但明次第不離下六釋名通從三四五六得果一種非正地法故但對四)第七釋文分二先長行後偈頌前中若直就經文應分為二初明地法後佛子菩薩住此地多作閻浮提王下地果前中先廣明後佛子是名下總結前中有三初明入心次佛子此菩薩以大悲為首下明住地心後佛子菩薩住此歡喜地已以大願力得見多佛下明其出心十地之文大體皆爾故依慈氏論於十地內皆有三心仁王上卷亦云地地上中下三十忍地地中始生住生終生不可得等理必然也而論以出心為調柔果所以至下當明(故依慈氏下次引證先引瑜伽二引仁王仁王即觀如來品文云般若空故菩薩亦空何以故於十地中地地已上文如䟽引)。

　　今且依論判長行中二先明初地說分後佛子菩薩住此下校量勝分前中依論總有百句分為三分初四十句明住分二佛子菩薩住歡喜地下三十句釋名分三佛子此菩薩以大悲下三十句安住分若通取校量勝即為初地四分初云住者出世菩提心生堅守初地更不退失故稱為住即始住入心初雖住地未得名善更起信等地中善住故名安住即地中正住及後一分並是住心其釋名分十地應齊但從義顯徧釋三地謂初及八十餘略不論以初地是得聖之始釋名故用初八地無功用初法雲菩薩地盡各無數劫滿故偏釋也(初云住下二䟽釋論其釋名分最後釋者義通始終故)然十地中既三心齊證則地地之中皆攝前之三位此中住分攝發心住其釋名分攝歡喜行後之二分攝救護眾生離眾生相迴向皆文義相順如文思之。

大方廣佛華嚴經䟽鈔會本第三十四之九

　　音釋

　　叵

　　(普火切音頗不可也)。

　　畫

　　(胡卦切音話繪也)。

大方廣佛華嚴經䟽鈔會本第三十四之十　何十

　　唐于闐國三藏沙門實叉難陀　譯

　　唐清涼山大華嚴寺沙門澄觀撰述

　　佛子若有眾生深種善根善修諸行善集助道善供養諸佛善集白淨法為善知識善攝善清淨深心立廣大志生廣大解慈悲現前。

　　今初住分文分為二初別顯住法後菩薩住如是下結住入位前中四十句分四初十依何身次十為何義三有十句以何因四有十句有何相初謂深種善根為所依身次為得佛果為所緣境義上二皆發心緣三以大悲為發心之因四以過凡得聖為發心福利之相瑜伽四十七亦有四相論依經造故同於此又此四事即三種菩提心深種善根是深心次為求菩提是直心三即大悲心具此三心成後入地之相又此四段各具含三心可以思準(今初住分下釋文有四初一曲科瑜伽下三引證彼云菩薩發心因四行相一者何相發心二者何緣發心三者何狀自性四起何勝利即此四段也又此四下會三菩提心即起信意前十住品已廣分別又此四叚者向就熖勝各配其一一者深心即樂修一切善行故配依何身深種善根今有集白淨法即是直心慈悲現前即大悲心二直心正念真如法故配為何義以求佛智同念真如故今有救一切世間等即是悲心為淨一切佛剎即是深心三大悲心救護一切苦眾生故故配以何因大悲為首今有智慧增上故有直心善巧方便所攝故有深心四有何相總則具上三心故得入位今別說者生如來家是直心相得菩薩法即大悲相住菩薩處即深心相餘可例知)今初依何身十句初總餘別總云若有眾生者是具行之人依地持論是解行人有如是心則入初地入已此心常現在前下諸地中初之十心類此可知言深種善根者正是總句論經名厚集厚則深也集即種也若約圓融則不定時數若依行布謂一僧祇已積資糧故云深種。

　　別有九種集前六護煩惱行後三護二乘行前中即增上三學初戒次定餘四是慧慧中前三如次是聞思修後一所成出世之智後三中初二護二乘心謂大志護陿心大解護小心後一護二乘行。

　　已知其意云何九集一行集即經善修諸行善作眷屬一持戒故三聚非一故名為諸不淨尸羅不生三昧故首明矣。

　　二定集即經善集助道善作眷屬三昧故即明得等及四靜慮以定親資慧故名助道皆云眷屬者慧為主故(已知下後釋經九句前二皆言眷屬者慧為正道戒定助道)三親近集即經善供養諸佛供佛為欲集聞慧故。

　　四聚集即經善集白淨法聚思慧善思量波羅蜜等諸善法故謂依聞思彼若名若義自性差別有上下故成煖頂位治諸蔽漏故云白淨。

　　五護集即為善知識善攝由內修行實證得外教授故修行實證即如實智亦分上下立於忍位及世第一上五皆同加行下四皆已入地(謂依聞思等者以前之五集明四善根古來諸德皆云權教似小擬議立四華嚴即無然華嚴正約四十二位文無彰灼四善根名論無釋文義旨含有是約五位收攝之義且十地皆有十句加行起十種心此心未滿猶屬初地滿成二地二地加行十心未滿屬於二地滿屬三地下七皆然未知初地亦起十心十心已滿即入初地未滿屬何例於下九即在地前迴向會竟既非迴向當屬何人為加行位理極成矣又上深種善根之人地持判屬勝解行人有如是心即入初地明知未具是地前也彼依四位明義初一即是勝解行人始從十信終至地前餘三即是見修究竟同於唯識又依十二住亦以地前為第二勝解行住三即極善明知加行勝解行攝然判地位總有十門廣如十住今約五位初地加行屬加行攝況論釋十句前五約聞思修等第六方名淨心集者前為加行文理更明雖局初地而以地前望於地上即為十地之加行也故於十地總有三處總集方便謂初地八地及與十地然初地方便復有二種一[(冰-水+〡)*ㄆ]三賢皆為趣地之遠方便二者取加行為近方便三賢別會已廣說竟今為加行於理無違復有人言此中十句唯屬初地四加行位總屬十地斯人不曉唯識論文云為入見道復修加行明知即是初地加行故四加行義道於總別勿復麤心言四加行者唯識第九偈云現前立少物謂是唯識性以有所得故非實住唯識論曰菩薩於初無數劫善備福德智慧資糧順解脫分既圓滿已為入見道住唯識性復起加行伏除二取謂𤏙頂忍世第一法此四總名順決擇分順趣真實決擇分故近見道故立加行名非前資糧無加行義釋曰決擇是智即擇法也決揀疑品擇揀見品疑品擇而不決以猶豫故見品決而不擇非正見故今此具二決擇即分論𤏙等四法依四尋思四如實智初後位立標也四尋思者尋思名義自性差別假有實無釋四尋思也如實遍知此四離識及識非有名如實智何故名義各別尋求名義自性及與差別即合觀察問也名義相異故別尋求二二相同故合思察次論別釋四相文云依明得定發下尋思觀無所取立為𤏙位謂此位中創觀所取名等四法皆自心變假施設有實不可得初獲慧日前行相故立明得名即此所獲道火前相故亦名𤏙釋曰明得是定尋思是慧故云發也下發皆然次論云依明增定發上品尋思觀無所取立為頂位謂此位中重觀所取名等四法皆自心變假施設有實不可得明相轉盛故名明增尋思位極故復名頂依印順定發下品如實智於無所取決定印持無能取中亦順樂忍既無實境離能取識寧有實識離所取境所取能取相待立故印順忍時總立為忍印前順後立印順名忍境識空故亦名忍釋曰忍有三品下品名印忍印所取無故中品名樂順樂無能取順修彼故上忍名印順印能取無順觀彼故故論云印順忍時總立名忍印順俱定名印順定忍即智也次論云依無間定發上品如實智印二取空立世第一法謂前上忍唯印能取空今世第一法二空雙印從此無間必入見道立無間名異生法中此最勝故名世第一法下論總釋云如是𤏙頂依能取識觀所取空下忍起時印境空相中忍轉位於能取識如境是空順樂忍可上忍起位印能取空立世第一法雙取空相皆帶相故未能證實故說菩薩此四位中猶於現前安立少物謂是唯識真勝義性以彼空有二相未除帶相觀心有所得故非實安住真唯識理彼相滅已方實安住依如是義故有頌云菩薩於定位觀影唯是心義想既滅除審觀唯自想如是住內心知所取非有次能取亦無後觸無所得釋曰此偈初二句𤏙位次二句頂位次二句下忍位第七句中忍合前三句為上忍位其世第一住時促故此偈畧無末句見位但觀上來唯識論文四五二集釋然自解治諸蔽漏者按唯識論但是伏位故次論云此加行位未遣相縛於麤重縛亦未能斷唯能伏除分別二取違見道故於俱生者及二隨眠有漏觀心有所得故有分別故未全伏除全未能滅釋曰今約伏故云白淨耳又上䟽言欲集聞慧及思慧等者彼論次云此位菩薩於安立諦非安立諦俱學觀察為引當來二種見故及伏分別二種障故非安立諦是正所觀非如二乘唯觀安立釋曰上皆聞思也又上䟽云定謂四禪者彼論次云菩薩起此𤏙等善根雖方便時通諸靜慮而依第四方得成滿託最勝依入見道故唯依欲界善趣身起餘趣猒心非殊勝故次論云此位亦名解行地攝未證唯識真勝義故釋曰即順攝論唯四位義也)六淨心集即善清淨深心以得出世間正智於所緣境無分別智都無所得不取種種戲論相故名為善淨智能契理故曰深心(六淨心集者牒名指經從以得出世間正智即是論釋從於所緣下䟽釋經前加請分皆已廣明)七廣集即立廣大志深心廣利故(七廣集者明護小乘發意曠兼故名廣心起心殷重故名為深)八信心集即生廣大解以求一切智智故(信解大因求大果故名為大心)九現集即慈悲現前謂多行慈悲無時蹔捨故云現前(慈悲現前䟽釋論名謂多行下即是論釋)然小乘無求佛意故於護小心中明自利心求一切智小乘亦有自利三學之行故今護行之中但舉利他慈悲於中慈依苦苦壞苦以正在苦思願樂故悲依行苦拔彼妄樂不知行苦之所遷故三界不離三苦故為慈悲之境又明與樂即能拔苦故慈依二苦拔苦即與真樂故悲依行苦(然小乘下第二隨難料揀即是後三應有問言何以護心雙約二利護行唯約利他故為此通又約自利多同前六故於中等者然其慈悲畧有三義一別慈能與樂悲能拔苦二通故三地中釋慈心廣大無量云廣者與欲界樂大者與色界同喜樂無量者與不同喜樂經文後三無量例同於慈更不見釋義當同與樂也又彼地中依苦眾生故入慈悲無量即慈亦拔苦今則二皆拔苦慈心麤拔二苦悲心細拔行苦䟽中有二先順論總明拔苦又明與樂下顯二通義可知)。

　　已知總別集為同相戒等異相略說為成廣說為壞如上具明。

　　為求佛智故為得十力故為得大無畏故為得佛平等法故為救一切世間故為淨大慈悲故為得十方無餘智故為淨一切佛剎無障礙故為一念知一切三世故為轉大法輪無所畏故。

　　第二為何義者為求佛果先別顯求果之相後佛子下總結發心今初十句初總餘別總云佛智謂無上智知斷證修故約無作四諦說此四別修究竟故亦得名修(總云佛智等者上句舉經謂無上智即論總指其體知斷證修故論別顯其相謂知苦斷集證滅修道苦是報法不可言斷但可言知以令生猒集則可斷滅是理法但可云證道是心法可以進修約無作者此䟽釋論揀非權小如四諦品言修究竟故者釋妨恐有問言既是佛智何得有修通意可知)此智差別有九種業皆悉求之一力佛智問記為業以十種力隨機答故(此智差別下別中九句一問記業記即答也)二無畏佛智破邪見業揀異菩薩復稱為大(二揀異菩薩者皆窮盡故)三平等佛智得人法無我教授眾生證入之業(三中平等有其二義一二無我理生佛平等二令眾生平等皆證)四救佛智以四攝法化眾生業五淨佛智能為救攝因業慈悲淨瞋恚故(五中救攝因者由慈淨嗔能用四攝廣利樂故)六無餘智佛智常以佛眼觀世間眾生業十方徧觀故云無餘(六無餘智下四句經文約五無量界謂六即眾生界無量七即世界八即法界及調伏眾生界九即調伏加行界如文可知六中言佛眼觀眾生者四眼九眼入於佛眼皆名佛眼無餘亦有二義一遍觀眾生盡無盡故二以十眼委照性相心行等故)七無染佛智若順今經以無障礙智嚴其依報自然應化令其信樂為業論經闕於淨剎(七中言論經闕於淨剎者論云七無染佛智一切世間無障無染自然應化令信作業智心無礙如經得一切世界無障淨智故釋曰經無淨剎釋有淨義即淨剎無染心解脫故化徃無障慧解脫故今經亦令眾生但生信樂而無染著)八覺佛智一念知三世眾生心心數法為業(八中窮盡心行方善調故)九轉法輪佛智解脫方便善巧業故言善巧者於百億閻浮提同時轉大法輪故法輪即是能令眾生解脫方便(九中初舉論法輪即是下䟽以經文會論所釋)然上九句皆先標智體後顯其業初三自利後六利他利他之中四攝是利他之行慈悲是利他之心後四利他之智。

　　佛子菩薩起如是心。

　　二總結發心中言起如是心者若直望經文即指前十心而論云即是本分中願善決定者上求佛智即是願故前本分中指此文云願善決定者如初地中發菩提心即此本分中願者即指此文生心即是生菩提心以上求佛智故願即願於菩提二體不殊故得互指前指於此即攝上之十句佛智此指於前即攝前文六決定義彼是總句中指此是總結中指總攝別故(前指於此下三辯論指文不同前即指此結文欲以後攝前此則指前總句欲明以前攝後總之與結皆是總義故結云總攝別故)又但云生心者心是總即攝知斷證修故不云生智亦攝一切助道法故不云生餘心所已說為何義(又但云生心者四釋通妨難論有二問二答䟽亦兩節一問云前求佛智何故唯云生如是心不云生智故今答云心是總故已攝於智知斷證修亦攝下亦有問言別有諸德何故但云生如是心答云心亦是總總攝諸德故不別舉助道等法亦應問言心既是總攝於知斷證修何故前文不求佛心有二義故一前是所求此是能求故二果位智強心不可知故)。

　　以大悲為首智慧增上善巧方便所攝最上深心所持如來力無量善觀察分別勇猛力智力無礙智現前隨順自然智能受一切佛法以智慧教化廣大如法界究竟如虛空盡未來際。

　　第三以大悲下明以何因生如是心意云何因求大菩提謂以大悲為眾生故如三地中思惟度生不離佛智故下總句論經云是心以大悲為首是心即指前求佛智心也(明以何因者此是論文此中䟽文問意稍畧應云第三以大悲下明以何因次應更云謂以何因生如是心今以先科文便釋意耳意云何下䟽釋論文引於二經成立論意)十句中初總餘別別有九種大(十句文下釋文不釋總句者有二意馬一以下別成總義故二者前生起中已顯意故謂菩提心依於大悲為根本故亦即瑜伽四因之中大悲因也)一增上大細行苦智慧增上生故謂若了苦苦壞苦智非增上論又云智者因果逆順染淨觀故此約了事名智論云慧者自相同相差別觀故此約了二諦通理為慧復是一門別義言自相者因緣之有是法自體故同相者二空真如等一味故念生迷此故起悲心同六地中大悲增上觀其逆順等亦如六地廣明(一增上大䟽文有八一標名即經智慧增上智導前悲所以先辨二細行苦下論釋名細智現前故名為生三謂若了下䟽反釋論四論又下論釋智慧別釋二字皆先舉論此約下䟽釋五復是一門下雙結智慧以智慧名有通有別通謂分別名慧決斷名智此義雖別而通事理二別有二義一了事名智如第十度了理名慧如第六度二者如今䟽文六自相下牒論解釋七念生下出經論意不知三界皆苦及苦性相故八其逆順下指難在下)二善巧等即攝大四攝曲巧隨宜攝故(二善巧等者等取方便所攝也四攝釋所攝曲巧釋善巧隨宜釋方便巧用四攝隨物所宜故)三最上下淳至大淳至即最上義謂向發大心許盡生界無盡利益故曰深心緣此悲增淳厚至到故云最上常以此二持此菩薩(三最上下下取深心所持謂向發下是論自釋然論經云直心深心淳至故論意以深直是別淳至是總故標為名謂深則悲行深重直則正念真如悲智相資能盡生界故云淳至淳至即最上然經深心有其二義一以樂修善行為深深即重義二以契理為深深即直心故第二地初有十深心論經名直則知深心已攝直心)四如來力無量者無量大攝取如來無量神力生物信故(四如來下無量大此下四大皆明勝進此謂雖攝佛智亦為利生)五善觀等即決定大於上妙法決定信解名善觀分別於諸眾生決定能度為勇猛力於所治障決能對治為智力無礙智現前通結上句(五善觀等者等取下經具云善觀察分別勇猛力智力無礙智現前論經云善決定眾生力智力論云五者決定大上妙決定信深智勝對治今䟽開經成三決定復以無礙智該於上三即展演經論)六隨順自然智即隨順大(六中有名無釋論釋云隨順菩提正覺即佛自然智前䟽頻有故畧不釋)七能受等即受持大能取大勝法授與眾生故大包一切勝即佛法授與即教化智慧故能授(七中先舉論後大包下䟽釋就經)八廣大如法界即最妙大攝受勝妙功德故。

　　九究竟下住盡大無量愛果因盡涅槃際故為成十句合於此二後之二大如本分說但前云無常愛此云無量者勝用非一故上九大中前七悲體次一悲德後一悲能七中前三自分一拔苦智二拔苦行三拔苦心後四勝進。

　　佛子菩薩始發如是心即得超凡夫地入菩薩位生如來家無能說其種族過失離世間趣入出世道得菩薩法住菩薩處入三世平等於如來種中決定當得無上菩提。

　　第四佛子菩薩下有何相正顯得位福利之相文有九句初總餘別總云始發如是心者指前二段即得超凡夫地者以得出世間聖道故超即過義一入菩薩位下別有八種過論皆先法後喻此入聖位生如來家如世王子生王家故故句句皆有相似法言(以得出世者聖道是福利正體故論為總)一入位過初成出世間心如始住胎相似法瑜伽住品名入菩薩正性離生(一入位下二隨別解釋前七自分後一勝進一入位過中先舉論後瑜伽下引證正性離生是出世義)二生如來家者即家過生家相似法謂如世人雖受胎報若在凡家不足為勝要在王家方為顯勝菩薩亦爾若在外道法中出家不足為勝今得佛所證法方為尊勝梁攝論云生法王家具足尊勝下諸句例皆躡前揀勝(謂如世人下上即論文此下䟽釋所證即是真如故攝論云真如為家契會為生前約入位此約入證下引梁論明生家亦勝)三無能下種姓過子相似法大乘行生故謂大行成立如得王體分堪紹佛種是子義也非賤非客故梁攝論云以過二乘及世間種姓故(子相似法者上即論又謂大行下䟽釋大行即助道行也)四離世下道過非有漏故離世間趣如非鬼畜等王之體成無漏故入出世道如要人王之體分故梁攝論云永不作殺生等邪行故(道過經有二句前一句揀異地前下句明是地上喻揀可知引梁論殺生等即世間道道即因故論云四者道過世間道不攝出世間道攝故異異生道相似法故者謂世間不攝是初句出世間攝故是下句異生道相似法者喻謂人道異於三惡之道䟽中喻文義已分明)五得菩薩法即法體過以同體大悲為菩薩體故以化他事即是自事若無大悲法身不具如揀異殘缺瑜伽云設有問言菩薩以何為體應答以大悲為體(五即法體過初至自事皆是論文論下云自身體相似法若無大悲下䟽釋論意義已明顯)六住菩薩處者處過謂不住道是其住處不同凡小染世捨世以滯二邊如世王子不處鄙陋(六論云六者處過不捨世間方便不染善巧住故處相似法會䟽可知)七入三世平等者業過謂證平等真如以資慧命揀無滋味則壽命夭促不任紹繼故是命相似法(七業過論云順空聖智生命相似法故)八於如來下畢定過佛種不斷顯因畢定得無上道顯果畢定如世王子雖依正精勝志氣不立所作不成今志氣成立決定紹位名成就相似法(八畢定過者大心堅固名為畢定論云佛種不斷究竟涅槃道成就相似法故會䟽就經文並可知)論云如是示現凡夫生菩薩生不相似有煩惱無煩惱故者顯與地前不相似也(論云下第三總結不相似顯成過義先舉論顯與地前下二䟽釋然論此下更云如是次第家不相似種性不相似道不相似體不相似處不相似生業不相似成就不相似如是說住此地中是名為住如次經云菩薩住如是法名住菩薩歡喜地以不動相應故釋曰此論次第別結皆有不相似言則知十句不似地前從如是說下釋於結文乍觀此論則似唯取第四叚為住如是法以攬前三成斯相故故全收四以總該別皆有煩惱無煩惱異)。

　　菩薩住如是法名住菩薩歡喜地以不動相應故。

　　第二菩薩住下結住入位住如是法者指上四段名住歡喜地者是初住地義以不動相應故者釋成住義一證真理不復失故二乘異道不能動故然不動有五一種子不壞名不動即種性地已上二起行不退名不動即此初地已上地持云初地已上如明分月日夜增長善法不退亦復如是三空有無間不動即七地四無功用不動即八地已上五究竟不動即佛地也。

　　佛子菩薩住歡喜地。

　　大文第二釋名分中二一總標(釋名分者此中論有生起云已說住義次說釋名云何多歡喜示名歡喜（此問得名）以何歡喜（此問喜相為身為心下答具二）此地中菩薩歡喜復以何念（此喜問因）初說十句（此答喜相）後說二十句（此答喜因）釋曰上論䟽已摘用故不併舉恐尋論者怪不見文故此具出)。

　　成就多歡喜多淨信多愛樂多適恱多欣慶多踊躍多勇猛多無鬬諍多無惱害多無瞋恨。

　　二成就下別顯於中分二初正明喜相後佛子下出喜所因然其喜相對依何身以深種善根得此位故後喜因中有念當得喜對為何義以所求果定當得故有念現得喜對有何相以現離凡得聖故其第三以何因悲心惻愴喜義不顯故不對之今初正明喜相中十句初總餘別總有三喜云多歡喜一心喜謂入觀之心適恱二體喜出觀喜受相應三根喜由前心體歡喜內充外及五根輕安調暢故此喜者亦名為樂又內及觀心即無喜之喜不同二禪浮動之喜故梵本他經多名極喜喜之極故(總有三喜者論主但云歡喜者名為心喜體喜根喜䟽便開釋但直下彰名據其體性即是下九此是論主攝別入總謂下九中前六自利喜行之體後三化他顯於喜能前中初二敬之與愛是喜行心非正喜體今攝入總名為心喜次三正是喜心之體攝之入總名為體喜後一明其喜行功能出生之義說以為根攝之入總名為根喜備此三喜故名多喜今雖直釋至下別中結歸此三三根喜者心即初一體即第二二皆為內然五受明義在五根為樂在意地為喜三禪心喜亦名為樂此地身樂亦名為喜就通義故輕安之言即是善數亦輕安樂調暢之言即是受樂所以結云故此喜者亦名為樂又內及觀心下重會前三揀異凡小觀心是初內通前二謂雙證二空離憂喜相名為無喜冥契寂靜唯證能知故云之喜二禪喜相三地當知)別中九一敬喜證三寶體得不壞信增恭敬故(一敬喜別九喜中已如總中之科下䟽便結之今初尊敬三寶名為敬喜由證同體信不可壞恭敬轉增然總具下九故名為多當句言多復有何義遍敬二寶即是多義餘可類取)二愛喜樂觀真如法故上二即喜行之心即是心喜次三正是喜之體相(上二即喜行下結成總中心喜次三即喜之體相者即總中體喜)三調柔喜身心徧益皆適恱故即六根喜。

　　四慶喜自覺所證勝地前故此句論當第三前覺後恱義甚次第(前覺後恱者論經先慶喜但心自覺勝於地前次調柔喜離諸獷強是故身心悉皆適恱)五踊躍喜身心徧益增上滿足故增上過前是踊躍義(後踊躍者遍益逾前故名踊躍是為三句作初中後之次第也)六勇猛喜自知堪受菩提去果不遙故云勇猛此一喜能上六皆自行喜下三化地離於喜障(此一喜能者喜行成就能攝菩提故名為能此與念當得喜有何異耶答念當逆念當果此念念之自能故不同也下三化他者即口身意離三業障故下論云闘諍於言中等論義通於自他問此等解釋唯約自行又此三句初句自他無擾次句不惱於他後句不為他惱)七無鬬諍喜自心調伏故論義解說時不令自他心擾動故。

　　八無惱喜化攝眾生時但以慈柔不惱他故。

　　九不瞋恨喜見不如說行當時不瞋後無恨故此句不為他惱。

　　佛子菩薩住此歡喜地念諸佛故生歡喜念諸佛法故生歡喜念諸菩薩故生歡喜念諸菩薩行故生歡喜念清淨諸波羅蜜故生歡喜念諸菩薩地殊勝故生歡喜念菩薩不可壞故生歡喜念如來教化眾生故生歡喜念能令眾生得利益故生歡喜念入一切如來智方便故生歡喜。

　　第二彰喜所因中二先念當得故喜後念現得故喜各有十句今初初總餘別總云念諸佛者論云如佛所得我亦當得故者文中雖皆念他並是以他類己故判為念當得也以總該別皆屬己當別有九種一念佛法二念佛菩薩三念佛行四念佛淨五念佛勝六念佛不壞七念佛教化八念佛利益九念佛入以總該別皆名佛者為成佛故六相融故。

　　若別顯義相統收十句不出因果人法一佛二法是果中人法論云初二念共者佛及佛法二事通二乘念故名為共則顯餘八不共二乘。

　　後八皆因初一是人謂二地已上乃至普賢之位餘七是法於中更有總別菩薩行為總(於中更有總別者此中之總望前為別望後為總即亦總亦別)別中六句次第顯前菩薩行一以何法為所顯謂波羅蜜淨以是行體故二彼之行體顯相云何謂一地去一垢淨一度即菩薩地殊勝故三何謂此行全顯謂第十菩薩地盡去障盡故則行不可壞上三自利餘三利他皆法雲之行一能受諸佛法明為教化法二能雲雨說法則眾生得利益三受佛智職入大盡等是一切智行亦可後三通於諸地(別中六句者則以六句為能顯菩薩行為所顯以別顯總故即顯示之義於六句中自有能所初一行體為所顯餘五句能顯亦是別明顯相此則顯理之教義其次第之言兩向用之初佛次法後菩薩今菩薩行等故為次第二於後六句初體後顯六句次第餘三利他者故論釋菩薩地盡竟便云此中餘者約教化法故等則顯餘三是菩薩地盡中事也亦可後三下然論云此中餘者故䟽配在菩薩地盡之中然無顯文故兼顯通諸地意)又上十句初佛次法餘皆是僧僧中有人有德可知。

　　復作是念我轉離一切世間境界故生歡喜親近一切佛故生歡喜遠離凡夫地故生歡喜近智慧地故生歡喜永斷一切惡趣故生歡喜與一切眾生作依止處故生歡喜見一切如來故生歡喜生佛境界中故生歡喜入一切菩薩平等性中故生歡喜遠離一切怖畏毛竪等事故生歡喜。

　　第二念現得中二初正明所念二何以故下隨難徵釋前中十句初總餘別總云我轉離一切世間境界者轉離一切凡夫取著事故然事有麤細麤則外六塵境通是一切凡夫取著境故細謂現前立少物謂是唯識性亦為地前凡夫取著境故(轉離一切者此即論文上即指經下即䟽釋)別有九種轉離然此九種對前有何相中總別九句文雖不次法體全同以是念前福利相故故論二段之中皆以相似不相似揀謂與地前不相似故(總別九句者初即第二生如來家過二即總句超凡夫地三即第一入菩薩位入位過四即第四離世間趣得道過五即第五得菩薩法法體過六即第三無能說其種姓過失種姓過七即第六住菩薩處處過八即第七入三世平等是業過九即第八於如來種中決定當得無上菩提名畢定過餘八全同唯第九捨轉離相文小不同故䟽會釋)九中一入轉離經云親近一切佛以了法如常見佛故此顯事不相似謂即前生如來家以佛法為事不似凡夫六塵事故。

　　一遠轉離。

　　三近至轉離此二示自身不相似謂初即過凡夫地識為身故後即入菩薩位智為身故。

　　四斷轉離即行不相似謂離世間趣行行出世淨行故。

　　五依止轉離即迭相依止不相似謂得菩薩法大悲為體依眾生起還與眾生為依不同凡夫不起悲心不為他依故。

　　六近見轉離是他力不相似謂以大乘行成種性無過見佛得助道力不似凡夫非器不得故。

　　七生轉離即處不相似謂不住道是佛境界亦菩薩住處依之起行名生其中。

　　八平等轉離即生業不相似謂證三世平等之性以資慧命而生智業不同凡夫雜染業也。

　　九捨轉離即成就不相似謂成就離障畢定勝位捨約離障成約得位即前第八畢定過成就相似法故由離怖畏決得無上菩提前就行位此就斷位言怖畏者論云不愛疑慮憂想共心相應故不愛是所畏事不活等五令心憎惡故疑慮憂想正是畏體所畏不定便生疑慮所畏決定便生憂想由心畏故相現在身名毛豎等(即前第八下二會通前文此斷前行故須會釋謂前明者志氣成立決成菩提於如來種中即是行義行斷雖殊決成菩提義則同矣言怖畏下釋文先舉論不愛下䟽釋)然此九句與有何相文同符契皆己義引不得異解由上諸義不相似故名為轉離非唯離障名轉離也。

　　何以故此菩薩得歡喜地已所有怖畏悉得遠離所謂不活畏惡名畏死畏惡道畏大眾威德畏如是怖畏皆得永離。

　　第二隨難徵釋由捨轉離文義廣故重徵釋之義有四重謂怖畏與離各有因果而文分五節一總徵二列名總答三轉徵四舉因顯相五菩薩如是下結酬初徵今初徵意云何以此中說離畏耶二答意云以五怖畏是初地障得初地時法爾離故又離此即是此地利益翻畏名喜此相最顯故於釋名分中辨之(今初徵意者謂得初地遠離一切煩惱業苦何以偏言離怖畏耶二答䟽有二意一以五怖偏障初地初地盡斷所以偏說餘障通障諸地初地不盡是以不說如十使中五見及疑盡在見位偏說斷之貪瞋癡慢通障見修此中不盡二畏是喜障故偏說之故於釋名分中說耳)。

　　何以故此菩薩離我想故尚不愛自身何況資財是故無有不活畏不於他所希求供養唯專給施一切眾生是故無有惡名畏遠離我見無有我想是故無有死畏自知死已決定不離諸佛菩薩是故無有惡道畏我所志樂一切世間無與等者何況有勝是故無有大眾威德畏。

　　三轉徵者此之一徵文含四意一云何以名為不活等畏耶二云何因而有此五畏耶此二是怖畏因果故論上生起云何者是怖畏云何怖畏因三何以名為得永離耶四因何令此得永離耶此二離畏因果若得離因自然無果故論上云遠離此因無怖畏故(故論上云下以是經前生起之論故云上也論文具云次說何者是怖畏云何怖畏同遠離此因無怖畏故釋曰論中怖畏有問無答經中離畏有答無問故疏具出)四舉因顯相者謂正舉離因顯離果相反顯畏因及畏果相故通有四意酬前四徵如不愛自身何況資財是離不活因則反顯愛身資財是不活畏因若不畏不活即是離畏果則反顯畏於不活是此畏果餘四例然又此離因即是能治其怖畏因即是所治。

　　五怖畏果不活與死二相何別懼無資緣身不存於朝夕名不活畏懼其因盡正捨報時名為死畏大怖之極無過死故又不活通於三業死唯約身故論云第一第二第五依身口意第三第四依身死約愛於善道懼捨身故惡道畏者憎於惡道懼得彼身故但說五者打縛等畏皆五攝故(五怖畏下後開義別釋不次第釋經而取義類以釋於中分二先總彰五畏之果但揀相相濫即為釋文死約愛下次揀死惡道此因上第三第四依身故為此揀上三有濫所以揀之惡名威德易故不釋但說五者後通妨辨攝謂有問言怖畏多種謂打縛等豈不畏耶何但說五故為此通則五無不攝如打縛等即不活死畏所攝等)此怖畏因略有二種一邪智妄取想見愛著故二善根微少故然此二因通五怖畏善根少者亦乏資財懼不活等故有愛著者未能忘懷畏大眾等故若取相顯初一為前三畏因後一為後二畏因邪智即是分別身見取我乖理目之為邪邪心決斷名之為智由有此智妄取於我及我所想以成執見而起愛著故我見為主我所隨生愛著於我則有死畏見有我身懼捨命故愛著我所有前二畏但著財利有不活畏著利兼名有惡名畏但無我我所則三畏因亡然不活因舉我況所意但取所後二因者功德善少畏墮惡道智慧善少畏於大眾又過去善少今畏大眾現在善少當畏惡道今具福智兼二世善以為對治故初三離因即二空智後二離因即二莊嚴(此怖畏下二彰怖畏因及明離義文中有三初引論總明觀下釋文二因自顯懼不活等者等取死及惡名邪智愛著別是前三之因今通為後二之因畏大眾等等取惡道若取相下後別別從相顯通約義兼故通明中即別所揀謂善根微少別為後二之因今通為前三之因)。

　　菩薩如是遠離驚怖毛竪等事。

　　五菩薩如是下結酬初徵前云何以能離今酬由上三段如是義故所以能離意正如此而論云怖畏毛豎等事何故二處說耶前說身怖畏後說異身怖畏者意謂前第十句屬念現得故但云身今通當報惡道等故云異身。

大方廣佛華嚴經䟽鈔會本第三十四之十

　　音釋

　　𤏙

　　(乃管切)。

　　猶豫

　　(猶于求切豫羊遇切猶豫獸名多疑慮每聞人聲輙登木久之方下須臾又上如此非一故不决曰猶豫)。


