乾隆大藏經（新文豐版）第 155 冊 No. 1642 明道正覺森禪師語錄


　　明道正覺䒢溪森禪師語錄目錄　幾八卷上上堂小叅(上)卷中小叅(下)示眾普說拈頌法語卷下機緣垂問書問讚偈佛事雜著塔銘(附)

明道正覺䒢溪森禪師語錄卷上

　　嗣法門人超德等編

　　上堂

　　結制陞座問答畢師云放下布袋快活無匹閒看猢猻偷喫生鐵阿呵呵的的的問甚生前靣目誰論梨花笑日齋堂有粥有飯禪和要喫便喫喫即不無飽後作麼生夜行莫踏白下座。

　　解制陞座問正法眼藏即不問今朝解制句如何師云穿山鼻孔破僧禮拜師大笑云雖然和盤托出却是大叚不同瑯琊禪師道本來無一物厭殺天下人直饒便分明坐在糞坑裏作麼生是透脫一路妙音觀世音梵音海潮音眾兄弟朝看東南暮看西北近世雙笛從羌侊飯不及壺食下座。

　　報恩元旦秉拂僧問古德道清光照眼尚迷家明白轉身猶墮位且止請問報恩意作麼生師云數點梅花報曉春進云恁麼則月明簾外家風古寶鏡堂前瑞氣新師云且站過問靈山記莂則不問今朝分座事如何師云孤鴻嚦嚦進云龍象雲臻乞慈再示師云野鶴穿雲進云點開碧眼水到渠成畢竟恩歸何地師云不許物外安身進云恁麼則水接長天遠春光徧界新師云巡照去問物有新舊柱杖子還有新舊也無師云老鴉亂呌進云今古頓超圓智體何山松柏不青青師云截斷葛藤進云謝師答話師云今日且放過問幾點梅花送春來那裏來師云人笑你進云數聲爆竹催臘去那裏去師云羞也不識進云去來且止卉木咸新又作麼生師云轉見轉見進云一天佳氣萬象騰輝師云望烟尋食地一僧出呈數珠云這箇依舊一百八請師點出新鮮句師云光寒星斗少進云不會師云切忌五更初又進云不會師便打進云從今更不疑師云錯認焇皮家同舉足動步則不問新年接新令句作麼生師云貴貨易土僧禮拜師云今日行森承老人命為眾敷揚適纔一問一答秪恐錯會數點梅花報曉春一聲爆竹催殘臘不許物外安身誰論老鴉亂呌嗟嗟多少人望烟尋食地錯認焇皮家呵呵光寒星斗少切忌五更初咄孤鴻嚦嚦野鶴穿雲新年新令貴貨易土眾兄弟六橋近日水仙花十字街頭鐵拐李卓柱杖云珍重。

　　上堂問答畢師乃云行脚須具眼叅禪要識句大眾識得句也未適纔答僧云是柱不見柱咦非柱亦不見柱既然是非都去了因甚又說是非裏薦取汝等諸人作麼生薦莫是雲日能催曉風光不惜年麼莫錯會好幸逢征客盡歸在落花前切忌顢頇儱侗去所以古德云至道無難唯嫌揀擇桃花紅李花白誰道融融只一色諸禪德瞥不瞥一夜東風吹散枝頭殘雪會麼老祖殿前梵王宮闕雙峰燈放九天風月燕子語黃鶯鳴誰道關關只一聲不透祖師關棙子空認山河作眼睛咄冷的冷熱的熱粥鍋西邊底莓苔裏石碣良久喝一喝云歇如今是什麼時節師大笑曳杖下座。

　　兩序請陞座師竪拂云一羣子上來一羣子下去殘夢五更鐘落花三月雨合掌低頭換步時進前退後翻身處有利有害人無遠慮歸到故鄉還似客布穀催耕鳴別樹叉手句可惜許一切數句非數句打一拂云去下座問學人道眼不明未審什麼碍師云幾時立春僧云昨日二十三師云怪我作麼。

　　小年上堂師曰諸禪德適纔問短草含金臘請師法雨施又問今晚小年盡鐘中無皷響還知答第三要金吳溪上樹麼寂歷歷煒煌煌一入荒郊便夕陽私通車馬時句前句後切須防浪跡莫言難問訊誰論殿角露堂堂咄語路處滅遊人多在客僧房流通千古者不是五通光第一要第二要大開寶藏火裡冰霜打一拂曰樓閣門開也善財童子在何方好笑開路神挺身丈八長切忌破錢買破紙過後始思量喝一喝。

　　結制上堂乃曰大雄新開爐韛鎔盡金銀銅鐵那管你寒風𧺫白露垂天邊客子濕征衣諸禪契知不知蝦蟇練橋人下棋昌化縣人織絲大雄山結制長老上堂說的是甚麼東西五七三十五三九二十七呵呵富陽縣人賣木蜜卓柱杖下座。

　　老祖開爐上堂僧問雙峰插漢截斷眾流不落古今請師別唱師曰又是新聞曰祗如未出方丈法雨已降神通妙用耶法爾如然耶師曰天不高地不遠曰一杖撥開千澗月三盂収盡五湖烟師曰近火先焦問老祖孤危關山險阻實可悲哀乞慈方便師曰這塲大富貴憑人心所願問千年罏韝今始開人天共聽無生曲如何是無生曲師曰當官莫近前問輕風拂月寶華開如何是寶華中事師曰白馬紫金鞍曰考皷擊鐘師登寶座意旨如何師曰且莫顛倒亂僧禮拜師乃曰適纔新聞普告眾賢誰道關山險峻截斷眾流天不高地不遠這塲大富貴憑人心所願卓杖云切忌未生前你又如何看好笑顛倒者闖破餿粥礶且莫悶且莫亂白馬紫金鞍騎出萬人看咄現成公案下座。

　　老祖開池上堂乃曰萬仞雙峰存古寺祖風千嵗復重新春日好趂良辰開池待月蓄金鱗風暖竹隨松影舞紫雲端裏黑龍吟須着力莫因循同心振起舊家聲咦莫錯聽下座。

　　開中山上堂師竪拂曰諸上士到這裏莫懈怠萬物因人成勝槩竹開三徑候賢行中山深邃無塵礙屐齒脫心暢快怪石松關如有待四顧山光接水光別是壺中閒世界箇中無處不清凉老祖心傳千古外溪一帶雲靉靆大好家風在拂一拂下座臘八上堂師拈柱杖曰前山纔解松根雪石臺又挂梅梢月說向諸禪人醒醒開眼聽明星現時世尊悟道明星幾時不現一僧出師便打僧茫然師笑曰世尊不覆藏達磨不慎初洞庭湖鄱陽湖說甚麼梅放鴈聲孤誰論錦上又花鋪呆禪客九江人愛學姑蘇姑蘇城外閶門市家家年到貼神符老祖山頭真好笑兩堂賢聖嘴蠻粗下座。

　　起華嚴期上堂師卓杖曰華嚴法界相一切若空花咦也難話南無觀世音菩薩嶺樹江雲別路賒大眾未到故鄉都是客文殊師利法王子忽聞鄉語似還家普賢老大士虧了你過辛苦鏡裏明朝𩯭有華善財童子落日流紅浪龍女哥哥因甚長江徙白沙請問毘盧遮那佛昔日趙州懸足井中呌曰相救相救南泉呼曰一二三四五是甚麼道理良久云圓照今朝總說破日近長安遠日遠長安近下座。

　　開龍溪上堂師竪拂子曰蕩蕩乎表表地梁橫棟直法法全彰喝一喝有天有地來幾個眼睛活一僧擬出復縮退師笑曰一任襟懷倒峽越樣生機到這裏只得退身三步是則是䒢溪也不擔板今日八字打開拂一拂復大笑曰南靣北風凉下座
欽賜歸圓照結制上堂拈香祝
聖畢師曰今日開爐用報
皇恩竪拂子曰大眾三五一十五把定繩頭數翻來覆去看鄉談因甚吐雨歇鐘聲催日暮天溪汎影隔平渡露露崑崙奴着鐵褲空裏走亂飛舞生呌喊老師父放出臨濟大龍抽出雲門一顧妙妙拿倒猢猻鎚作醋良久曰住了且看甚麼主顧拋拂子下座。

　　元宵解制上堂問答畢師大笑云禪和子知不知燈影裏馬如飛處處人搥牛皷皮普天樂笑話兒遍地孩兒眼搭癡咄咄老頭子自己家風不說起喜喜雨打風吹破窓無紙好似人間措大詩下座。

　　香林禪師誕眾耆舊請上堂問答畢乃云九日雨微晴香風出桂林鐵樹開花時碧雲天黃花地金將火裏試還曾透出一字也無天寒日短一不得向二不得開白露収殘月霜風散曉霞一杈一撘時登高風落帽老祖能識人林㘭多敗葉卓杖云千里何明又卓云清機歷掌去不到去來不到來誰不錯會黃鶴斷磯頭人多悲客路擲杖下座。

　　小叅(上)

　　眾入室師拈杖云摩訶般若波羅蜜明如日黑如漆異解多途商量非一卓柱杖云急若人信受奉行一生叅學事畢昔日殃崛摩羅尊者持鉢至一長者家其家婦人正值產難子母未分長者曰瞿曇弟子汝為至聖當有何法能免產難尊者曰我乍入道未知此法待問世尊却來相報及返具事白佛佛告殃崛速往報言我從賢聖法來未曾殺生殃崛奉佛語疾往告之其婦得聞當時分娩師云從古至今拈提者極多錯會者不少龍溪今晚索性與你點出天蒼蒼野茫茫風吹草見牛羊禪和子會也未不會再說一遍水溢天開堤花落滿龍溪鳬隨潮落去日上綺霞低眾作禮師擲柱杖便起。

　　小叅師拂一拂曰歌以盡言舞以盡意至簡至易九月初一咄逢人不得錯舉便下座。

　　小叅僧問如何是世尊不說說師曰爛柯山上半盤棋曰如何是迦葉不聞聞師曰東隣人殺牛曰如何是向上關棙子師曰蝦蟇水上真書出曰還許學人進步也無師曰蚯蚓泥中草寫之曰謝和尚指示師曰西隣人禴祭僧禮拜師良久曰抱景者咸扣懷響者必彈或因枝以振葉或沿波以討源咄胡家車裏老倉官世尊不說說爛柯山上半盤棋關棙子是甚的蝦蟇水上真書出蚯蚓泥中草寫之東隣人殺牛西隣人禴祭。

　　佛誕靈山法華會眾居士請小叅師召大眾蝴蝶夢中蝴蝶舞杜鵑花裡杜鵑啼今朝四月初八老僧親到靈山錢塘山水交呈道趣鳥語花香互露真機直下逍遙超然自在古人云單明自己不悟目前此人有眼無足若悟目前不明自己此人有足無眼據此二人十二時中常有一物蘊在胸次胸次不安觸途成滯祖不云乎執之失度必入邪路放之自然體無去住菩薩子老作家濯足西湖水水底清見沙遊人欣日晴笑指雙峰霞此話且置試問諸人還見法華會上諸佛菩薩大放光明麼下座。

　　小叅師云涫涫紛紛孰知其形世出世間誰不錯認設有人云天溪又作麼生向他道你真精靈。

　　小叅師舉德山因嵒頭來叅山纔見便下禪床作抽坐具勢頭曰這箇且置或遇心境一如底人來向伊道箇甚麼免被諸方檢責山曰猶較昔日三步在別作箇主人公來頭便喝山默然頭曰塞却者老漢咽喉也拂袖便出溈山聞舉曰奯公雖得便宜爭奈掩耳偷鈴師曰諸禪者難難西北五臺山東南虎牢關魚枕蕉一舉十分當覆盞誰能蜩蛻濁穢之中捨得命施之理與萬物遷徙而不自失者呵呵香爐紫烟生一綫天風吹落荻花灘。

　　小叅師竪拂曰耕夫習牛則獷獵夫習虎則勇漁夫習水則沉戰夫習馬則健大眾習底作麼生打一拂曰大寒在四九啞子捧鬼首臘月二十四店前粘倒酉。

　　重陽早叅師云今朝九月九猢猻上樹賽觔斗右轉左左轉右好手手中呈好手呵呵天溪長老不唧𠺕。

　　早叅師云水中鹽味色裏膠青咄將謂明星是眼睛通身有口向誰說挽盡天河洗鐵丁。

　　六月十九早叅師云路上紅塵起江中白浪飛拈柱杖云觀音菩薩來也有眼者近前無眼者退後一僧出作禮畢擬歸位師打云與麼不得得與麼良久卓柱杖云禮拜歸位真堪笑與麼不得得與麼曼拏羅指地為泉胡大頭錘破鐵山若也知去龍行虎步如或懵懂世尊陞座默然阿難遣出比丘左右顧云半山廟三天竺遂以柱杖一齊打散。

　　冬至早叅師云冷地裏夢見一獃和尚曰昨夜三更子癸時楓杉隔塢問松枝滿天飛雪來何處寒梅低首笑嘻嘻他又大呌云老祖老祖如今是什麼時節大眾說看傍僧擬答師便打僧復出問生擒猛虎活捉獰龍人來時如何師云官法如爐進云忽遇透網金鱗又作麼生師云謹慎火燭進云驅耕夫牛奪饑人食未是向上鉗鎚如何是向上鉗鎚師叱云揚州客僧擬議師云大眾歸堂。

　　四月八日早叅師云從古相傳釋迦佛今日降生不知是否說與諸人檢點看南康府裏星子縣黃梅縣外義豐城這便是森長老見處良久云知客在否眾答在復云內外大眾今早都念課誦麼眾云念師便入臥室。

　　早叅云保寧勇和尚道有手脚無背靣既無背靣如何有手脚明眼人看不見若看不見何以為明眼人天左旋地右轉正當恁麼時諸禪在那裏安身立命西風一陣來落葉兩三片恰恰恰遶村捉鵝鴨。

　　早叅云大眾道眼若明纔脫窠臼接物應機如鐘待扣咦千萬關山道分明南與北觸目古人思時憑最高閣錯自知老祖癡見笑水潦鶴昔有牛頭會下僧叅破竈墮和尚遶一匝出去公案會麼良久曰新月姢姢夜寒風靜山啣斗起來搔首雪裏梅花瘦好個霜天閒却三臺手君知否古人去後思念濃如酒說與行脚人左掌中書右。

　　早叅云霽霞散曉雪猶明枯木挂殘星霜花重逼雲裘冷西望陽關誰故人咄貼秤麻三斤心共馬蹄輕打一拂曰金剛腦後鐵釘深。

　　師誕早叅云圓照老凍膿不中用勞無功五十五年成底事十千八百五更鐘也有好處學得箇秘密真言今日母難之辰告報大眾唵啞吽。

　　早叅師云香烟帶雨飄和緲不見明星出現寂寂竹窓天已曉試問諸禪知此否枉自空煩惱倒不如枯梅枝上翻寒鳥咦且把茶頻澆看今朝臘八何似前宵。

　　早叅云徧地黃花秋容老最是東籬好趂紅輪躡屐急登高任西風冉冉吹衣帽却有一件緊要脚下踏不實仰靣便躂倒。

　　早叅云圓照家風無異於人靣修原而帶流水倚郊甸而枕平臯築蝸室於竹林搆環堵於桑陌雖然如是可使莊周觀魚而忘可使逸少袚褉而祥可使太白泳月而狂祗有一般告報衲僧家不可使飽後而貪凉見笑誌公和尚。

　　早叅云肯即未脫根塵不肯則永沉生死因何道直饒句下承當猶是瞌睡漢雄雄之尊近之不得怎麼又道如火與火將謂一合相了不可得麼盡道不隔毫𨤲時流遠嚮往往如斯莫是貴人多忘耶立不見立行不見行良馬高飛天外去阿難依舊世尊前識去就者下語看。

　　早叅云易之失失於鬼樂之失失於淫詩之失失於愚書之失失於忮春秋之失失於訾且道禪之失失於甚麼誰不知今日是九月初一諸禪德一向恁麼去雨打無聲鼓子花若不恁麼時眼底瞳人吹觱篥不恁麼却恁麼作福不如還舊債恁麼却不恁麼明朝後日悔之不及拂一拂。

　　佛誕早叅師云悉達哥實欠老指天指地如何好教壞世人鬬百草亂尋討鬬罷可憐生狼籍無人掃咄今朝四月八因甚不學尖新偈頌却恁麼胡說亂道驀云有了山東蚊子廣西獦蚤。

　　早叅云顏貌年年異世途局局奇盡為浮生累其如高尚遲大眾肯自新者愚有得事智有遺道市井諸法有可隨者禪學諸俗有可非者善諸所在雖卑屈而世不能賤惡諸所在雖隆盛而世不能貴呵呵好笑村獦獠且碾鳳團消舊夢春王今早入東郊咦說什麼着衣食飯量家道。

　　早叅云衲僧家𤼵言吐氣直須脫俗理要深而遠大旨要切而明著句要練而顯喻有意無意間逗露本地風光使人見聞有所感悟方極其妙大眾觸石而出膚寸而合不崇朝而遍雨乎天下者泰山之雲諸禪覺華定自在王如來如何念。

　　早叅云金堤北去通沙磧梅堰南來接井陘眾禪卿日出樓陰整整風暖烟消人靜蚤起自搔頭閒掃門前荒徑清淨清淨秪剩數枝竹影知音者道看書記問上東門外人無數為何道青絹扇子足風凉師曰捉蛇看七寸曰雪埋深夜月陸地慣行舟師曰五服內犯重罪問石火莫及電光罔通從上諸聖以何為人師曰七月算頭九月算尾曰無人過價打與三百其實難道師曰落地錢四六分。

　　早叅云虗空有體須親證定慧無門莫妄修収収竹枝謾寫當年恨星曉寒聲葉葉秋張打油李打油公子城今無食客覇王宮已變荒邱慇懃為謝渭濵叟空坐磯邊白了頭休南有睦州北有趙州。

　　早叅師云天曉也水上人家漠漠池塘十里蛙門臨壩踈籬曲曲紫薇花諸禪者隔河柶樹上無數白烏鴉。

　　早叅云人行野色分鳥囀溪光曙因甚吳江造齋堂却來杭州天龍謝土莫是日出小舟橫依依天外渡麼良久曰若然說得不差明年再來下顧。

　　冬至早叅云天寒草木踈日出照平野物情自索寞冬色正瀟灑罷罷大眾曹溪六祖是盧行者唐明嵩和尚在雪地裏因甚麼被首山念祖打。

　　早叅云夢覺朔風大落枝擊虗瓦鏗鏘玉磬音隱隱迭高下咄咄西來的旨是何語話罷罷大雅小雅之乎者也三千年前字經三寫三千年後烏焉成馬。

　　早叅云一葉放春流孤窗來鳥語報道馬回子甕裡捉老鼠妙湛總持不動尊在那裏十字街四隅頭東西南北一年曆春夏秋冬八個節大眾記得前嵗黃州火𤼵麼不知打破多少酒甕。

　　早叅云大哉宗旨也萬世皆宗焉而邪禪弗信耳若是真正佛祖必然師之然亦何常師之有唯眼所師以佛祖之眼受佛祖之訓得佛祖宗旨矣邪禪不知其由也其唯祖師乎俗眼不明故先聖恐後人隨邪而速正之所以宗旨立也擇而不僻順而不苟直而有法其正法唯眼明今之禪者非昔之禪也競雜外學而取名焉名為叅禪其跡譎其乘流之弊不得已借稱宗門故正眼沒而名實散矣臨濟先祖云大凡演唱宗乘一句中須具三玄門一玄門須具三要語有權有實有殺有活有縱有奪有照有用有賔有主大眾第一玄人前切莫亂粧村第二玄不相干處却相干第三玄翻轉靣皮不是冤第一要莫與胡孫鬬巧妙第二要捉虎拿龍須得竅第三要韓獹野干憑他跳諸知識三玄三要作麼生溪南溪北淡烟橫曉風吹斷沙禽夢人在綠楊堤上行。

　　早叅云大眾一快不足以成善積快而為德一怨不足以成非積怨而成恨千載之積譽百世之積毀向什麼處見釋迦老子今朝八月初一眼睛豈是金州漆。

　　早叅云衲僧家脫盡習套正眼方明正眼明而佛法自可愛可喜可從可師故妙用者出活機句到者顯妙用活機莫若妙用妙用在於語脉語脉生於妙用是故因語以識用用生於體故因用以明體意以句𤼵用以言著故語者所以明用得用而忘句用者所以明意得意而忘言者大宗匠也是故學死句者非得妙用能妙用者須得活機是故妙用生於活機而得受用焉則所得者乃非實法也句生於用而得句焉則所得者乃非死句也所以忘句乃能活機活句乃能妙用得意在忘用得用在忘句故𤼵用以盡意現顯以明妙是故觸類方為妙用合道方為活機若眼不精明邪見彌深縱復僥倖而道無可取葢死句忘活機之由也脫死句而得活機者遣詞命意雖無心學古而有心學古者不能到也意高句老故不知其然而然矣大眾圓照眉毛還在麼咄咄咄。

　　安居早叅師云大眾山高尋雲溪肆無景南無慈力王佛南無紅𦦨帝幢王佛南無善遊步功德佛小事之成不若大事之廢隣隣阡陌多農家無寸泥誰道秀水扶踈眾草齊妙妙叮的哩叮的哩。

　　元旦早叅師打一拂云大樹大皮裹小樹小皮纏古徃今來者歡喜成風顛喫飯湯燒速香開得眼來天地光咦俗氣不除呵呵不妨不妨有大神呪有大明呪有無上呪什麼呪新年新嵗而今而後入俗隨俗入鄉隨鄉一卷子程子曰一卷天地玄黃一味順朱填墨不用向下向上所以問新年佛法答他紫雲瑞雪降重重問前三三後三三答他梵王宮殿隱晴空大眾玉童端拱雙尖上石船峰在碧波中年初一駕長虹任從天上醉春風知眾在否眾應在師云有功無功莫使肚空齋堂排齋佛殿上供。

　　早叅云窮春秋演河圖不如載茗一車差差低枝窺簷似含笑臨水小邨三四家舉頭紅日近回首白雲奢咄什麼說話。

　　早叅云未曾動脚禪和瞞你一絲不得及乎踏遍十方七尺單前為何又看苕菷星不見十箇有五雙說今日是小年又遇立春曾知紫雲峰頭故事麼湖天儼似水谿山雪後凋咄咄。

　　早叅云悲歌久去耳風韻今何如荒院夕流盻古道行人踈大眾雲天一片高談抗冷氊笑寒暖世間人面且休分皂白儘隨他冷淡因緣因甚道社蘭苦不長蕭艾苦不殘。

　　早叅云溪頭鳥聲呼曉雨淡烟鎻斷村前路呵呵圓照門前看天不見天看地不見地諸禪者誰道眉毛是八字。

　　早叅彈指云剝剝剝誰錯誰不錯語不傳於軒輶地不被乎正朔樂樂樂珠玉碌碌瓦礫确确知藏問近奉山門請水上挂燈毬是何宗旨師云是你沒造化進云待有即向和尚道師云前面走的麻子笑你。

　　元旦早叅問答畢乃云老祖山頭春至臘完送客偶出戶看雲還倚門說甚麼未生前咄草蕪沒平野你要知今日事麼木落見前村諸禪人仔細聽老祖病多識藥性憑你說殘臘新春年新月新日日新三家村裏舞魁星竹裏聲清急薦取莫將餿話厭人聽雞未鳴風最冷梅花無數落山城拍桌云無花果不結無枝果不成大笑下座。

　　早叅云夢寒孤渚雪茶響一罏風若作世諦會日出楚歌聲若作佛法會風生漢人陣畢竟作麼生大眾細聽。

　　早叅云宗乘演唱均一句也今人隨其言見其句不見脉古人會其意見其脉不逐句祖師明其旨不滯意不滯句一通皆通不執之即妙執之即不妙妙妙見乞兒與美酒以免破屋之咎咦心眼精明透徹宗旨者若碗若盂若瓶若壺若甕若盎皆能建天地兆龜數蓍破瓦文石皆能告吉凶是知萬物天地成理一物包焉物物皆包之各各不相借會麼風急啼鶯未了雨來戰蟻方酣真是真非安在人間北看成南客僧問古帆未挂時因甚道後園驢喫草師云夜長進云從門入者不是家珍作麼生師云脚冷僧作禮師云顧水自憐湖水碧高吟嬴得四山青。

　　早叅云四十二字妙陀羅泗州大聖那姓何老禪客武功太白去天三百孤雲兩角去天一握山水險阻黃金子午蛇盤烏隴勢與天通吽吽䒢溪見處不瞞諸公。

　　四月八早叅云今日聖誕良辰洛伽石呌曰黃鸝莫作藏身處一入柳絲遣不開漢陽江應曰楚雲一夜真堪賦華頂峰道佛國何年入望來泰安山問天下英雄今孰是陳搏谷答犬聲空自聚如雷老祖各供白水一盃淡薄淡薄莫怪莫怪侍者出禮拜師便打客僧問少室山前無異路因甚又道差別智難明師云噯㖿人無廉恥不若狗彘進云鬧市裡打靜槌西方日出卯師云苦哉撞在這個網裏。

　　早叅云終年說法一字無終年學道仍狂夫諸禪者你在老祖何所圖漁樵耕讀非有心帝車侯服非有意因甚道理安於獨善勢便於兼濟盧舍佛言千佛諦聽汝先言金剛種子有十心若佛子信者一切行以信為首咦江上始知山色好時倚層雲望笑臺為何又曰十七十八道着即瞎。

　　解制早叅云大眾今日甚麼時候竪拂云結如芭蕉葉解如楊柳枝看看六月盡百舌你何為若道須臾之間無忘其為賢者必困其性百步之內無忘其為容者必累其形咄且去䒢溪口似鼻孔擲拂下座。

　　早叅云盡道今朝是冬至為甚麼須菩提涕淚悲泣迦葉尊者只管冷笑大眾記得麼孟子見梁惠王僧問易開終始口難保嵗寒心和尚又作麼生師云千世不修生在貴州進云荊三汴四作麼生師云貞節祠南石判官進云舉則易答則難如何到得和尚田地師云麻城鹽客識闍黎。

　　起七早叅云夫出世至此時笑啼俱不敢論道於末劫邪正遞相嘲古亦有之蔡中郎以反舌為蝦蟇淮南子以砌𧉨為蠛蠓高子明以乾鵲為蟋蟀文人誤謬自古為然何獨於今禪者比聞有讀維摩經至舍利弗問天女曰何不轉女身女曰我從二十年來求女人相了不可得當何所轉即時天女以神通力變舍利弗令如天女女自化身如舍利弗乃問言何以不轉女身舍利弗以天女相而答言我今不知云何轉靣而變為女身今時有錯解者曰與倩女離魂一般又有云不過弄鬼眼睛也又有云者是如來禪又有云不合三玄三要宗旨又有云與念佛者誰不相似又有云不是巖頭末後句又有云豈有男身變女人之理又有云恰是竹篦子相似大眾南風靜兮北風興吹不了兮紙錢灰冷吹不了兮古戌烟橫吹不了兮酒旗葉葉江邊影吹不了兮野燒痕青吹不了兮人悲客路斜陽艇吹不了兮鬼哭沙塲夜雨燐更有一般吹不了子規啼月血微腥咄咄山茗滿斟魑魅舞百塲三萬六千丁。

　　早叅云白紙書屏風客來且與讀咄甚麼曲草裏跳蚤毒攪得睡不熟。

　　早叅召眾云今日是甚麼日眾無對師大笑云人之生也直。

　　早叅僧問赤土畫簸箕使米跳不出是也未師云闍黎生得好耳朵僧作禮師云何所見而來何所聞而去水底看紅輪清波無透路喝一喝云曲有誤周郎顧。

　　早叅云蘇子美讀漢書以此下酒百斗不足多老祖瞌睡似夢非夢忽聞云船上不漏針為何枕頭沒處尋茲請大眾判斷若道復讐者不折鏌干雖有忮心者不怨飄瓦不勞拈出。

　　早叅云見善修然必以自存見不善愀然必以自省善在身介然必以自好不善在身菑然必以自惡行森昨夜夢遇老演祖勝如得美官栖栖無聊中握手意便歡再三細問家風這樣清淡為何不學化緣。

　　早叅云亂石堆頭泛破航急流溪畔柳初長歌欵乃濯滄浪四山遶座元章米雪居孫皆非妙筆一目連天蝦蟇阜狗兒堆盡是佳圖還有一般快活邇來公令嚴禁不許開塲放賭知藏禮拜起喝一喝師大笑進云靣前骨堆高三尺莫是三九二十七麼師云接客喜送官愁進云華光寺主手脚長師云你好似停喪赴考僧問如何是有相身中無相身師云費錢因事急進云入市能長笑歸家着短衣時作麼生師云郎中尋韮菜進云橋翁賽南神日午點金燈師云怪不得師叔賣茶地問學人肉有千斤智無銖兩時如何師云你生得好眼睛進云寧可截舌不犯國諱師云咄者樣種草進云忙中怎得作閒人師云正好沿街呌。

　　冬至早叅云數九不到九風引鐘聲喚客留正欲徘徊思往事紛紛霜葉下長流大眾真淨文禪師歸宗寺裏冬至日何故披禪衣燒柏子香靣南看北斗你道洪覺範禪師在那裏走。

　　早叅云毘富山頭豆花螿露濕四天之下蟻隊出頺垣依報之土正報之身黃雞時啄黍白屋曉炊烟世無災害祖師無所施其德上下和睦衲僧無所立其功今日蘭盆勝會為何王涅槃罵太嵗柴房寮主問廣則一線道狹則一寸半意旨如何師云問維那給假進云如何是不傷物義底句子師云你師兄幾個徒弟知眾問罪性本空未審和尚教學人向什麼處懺悔師云扛竈擡石磨進云弄罷影戲回來別賽時作麼生師云你却做得倍堂進云波斯不學漢語師云你為何鼻孔頭出冷水。

　　大雪早叅云水似青銅鏡山如碧玉城厨寒靣减色吟罷滴餘聲咦忽燒銀遍野種玉成田白初粘草舍茅簷好似瑤池宮殿天天空庖恰早炊㸑烟遲瓊英亂灑晨光碎敲冰煮瀹茗香園蔬脆一盞麤飯僧歡喜人間尚有瓶無米行脚詩僧得句時貧家何限凄凉淚衲子品格第一要除葛藤僧護經姑置之案頭何如。

　　早叅云大眾破除煩惱五更鐘鼓木魚聲因甚又道白鶴飛來迎赤壁東坡到處便西湖咦廣濟縣二十四都李大戶物故。

　　早叅云弄月嘲風此曲秪應天上有茅齋竹院不知誰是地行仙桃花流水白雲深處個中事作麼生。

　　早叅云富貴福兮人所難必不足恨獨恨無販沽之能負擔之力俛仰之態為世絕物大眾諸方生意何如呵呵黃連山和尚道的。

　　早叅云撫心自惜觸物生感禪和子春風天上來滿城紅與紫如何朝暮間飄落如流水維那問兩度上名未審落在那裏師云將直袋盛着進云塵中人自老天際月常明師云多費閒錢雲水堂寮主問水出高原即不問竹竿頭上禮西方意作麼生師云兩個聾子講得好不熱閙進云卭州多出九節杖悔𢹂書劒謁將軍師云呌做一叚極希罕的新聞。

　　早叅云禪者禪者前觀音後勢至大市以質小市以劑咄往往如斯。

明道正覺䒢溪森禪師語錄卷上

　　音釋

　　懵懂

　　(上莫紅切音蒙下多動切音董懵懂心亂貌)。

　　獃

　　(魚開切艾平聲癡獃)。

　　獰

　　(奴登切)。

　　蝸

　　(古華切音瓜)。

　　獦

　　(居曷切音葛)。

　　輶

　　(于求切)。

　　确

　　(轄覺切音學)。

　　噯㖿

　　(上於盖切音愛下似嗟切音邪聲也)。

　　蠛蠓

　　(上彌列切音滅下母總切蒙上聲蠛蠓小飛蟲)。


乾隆大藏經（新文豐版）第 155 冊 No. 1642 明道正覺森禪師語錄


明道正覺䒢溪森禪師語錄卷中　幾九

　　嗣法門人超德等編

　　小叅(下)

　　晚叅師云萬法歸一一歸何處呵呵學人也有趣和尚也有趣拂一拂歸臥室。

　　晚叅師云山門前得底句禪堂裏商量去進到方丈不必再舉何也天溪不肯辜負汝。

　　晚叅師云竹窓夜啟月明霜大高鴻入雲鼠兒穿磨大眾行住坐臥且道是箇什麼良久大笑云癩頭回子騎駱駝。

　　室中晚叅問答畢師乃云阿逸多笑甚麼蛇穿耗子窟普化搖鈴過嗚呼小子脚板踏破癢瘡近火血沾衣傷鹽傷醋陳年貨有人道慈翁老有茶請喫茶無茶滾水好咄漢仙琴高騎赤鯉羲之寫字換鵞兒良久云歸堂去。

　　雪夜晚叅師云喫苦茶說淡話誰管佛法不佛法馮夷剪破龍溪練枯柳梅花處處春咦月下凍痕生綠井隔窓玉片飛無影樹枝風息轉迎寒寒人如鳥棲未安日短夜長誰先覺熒熒殘燭嗚嗚角咄咄黃龍三關香嚴獨脚。

　　小年晚叅眾集師舉柱杖云是我不是眾茫然師擲下歸臥室。

　　晚叅師云反一無跡庸非常乎因二以濟能無彰焉諸禪者浦樓低晚照拍案云切忌夕陽前。

　　晚叅云癡不癡癖不癖擊節歌離騷湘靈招不得狂風吹落花花落風無跡大眾為甚麼石灰山上寫個會眾拿賊。

　　晚叅云眾知識最好是元宵普家家樂鳴花皷石橋水畔遊人處醉漢隔溪顛笑語燈隨遠浪泛如星雲散平堤似柳絮真有趣恁般去月明風暖凍泥開紛紛踏碎瓊瑤路阿呵呵截斷聖凡門戶前山巖崖裏猢猻倒上樹。

　　晚叅云大眾與麼來者寒聲聽不斷不與麼來者又見晚烟橫總不與麼來者遠樹渾無色清風滿袖生喝一喝。

　　晚叅云上樓月在野下樓月在樓葉與雲俱落霜仍枝上浮大眾西來離海岸東去是何州切忌切忌平地起深溝。

　　晚叅云天溪一片月萬戶擣衣聲便恁麼去旱地遭釘不恁麼去有眼如盲畢竟作麼生三脚驢兒弄蹄行錚錚秋入銀屏夢不成。

　　晚叅云昔日西漢士論以經術為內學辭賦雜說為外學季彥之時方尚辭文反以章句為內學經書為外學邇來吾宗亦然你看唐時西天大耳三藏因誦華嚴經入法界品得他心通肅宗皇帝請南陽忠國師試驗公案有僧舉問玄沙沙曰汝道前兩度曾見國師麼玄沙意在那裏莫是學人不姓黃耶有僧舉問趙州大耳三藏第三度不見國師未審國師在甚麼處州曰在三藏鼻孔上且道鼻孔上是國師不是大眾壽星龜鶴鹿又云今人喜糢倣圓悟大慧中峰三尊宿咦繪雪者不能繪其清繪月者不能繪其明繪花者不能繪其馨繪泉者不能繪其聲還識國師玄沙趙州麼怪石岑崟當路幽篁深不見天此路若逢醉客應在萬仞峰前。

　　晚叅云出家兒父母不供甘旨大事又不了明所為何事古人道行脚叅禪只圖見性即今上人性在甚麼處見得自性方脫生死眼光落地時作麼生脫脫得生死便知去處四大分散時向什麼處去同此荒村破落正好着力囊也空鉢也空窮則變變則通不然雨打青燈寺風吹白石牛蛇不踏着尾萬年無轉頭喝一喝。

　　貼單晚叅僧問釣魚船上顯家風可是西來祖師意否師曰盡道上座會打支查曰量材補職伏惟尚饗師曰荳腐店裏亦罵你曰利動君子師曰如何敢怪巡照乃曰今日本是平常日若作平常看去便是俗人見識因甚𠰚只為汝眉毛蓋着眼睛所以錯過祖師有件事告報諸人每夜裏一覺夢醒伸脚時好個出奇句子。

　　晚叅云避暑竹林凉風透樹潮聲到門明月在戶燕子歸巢狗兒當路大眾一期華嚴經喝得好字母。

　　晚叅師云江平秋萬里人靜夜初更彷彿寒烟外長洲落鴈聲諸禪德曠古乾坤觀不盡海昌塔上錯分明。

　　晚叅云衲僧家吐露本地風光有縱有奪似斷似續而心地靈徹有如秋色秋聲不知何起不知何止非妙悟人不能辨始可人前當機維那問貧兒抱子渡恩愛競隨流還有佛法大意也無師曰燒菴婆子是那裏人曰古渡秋風寒颯颯黃花紅蓼滿江灣師曰演武亭有件新聞問不居正位玉殿苔生可是異類中行履否師曰上座身邊想是經錢作怪曰無名不挂體棒上不成龍底作麼生安排師曰弄出事來纔知苦典座問在家只言為客易為什麼臨川又覺取魚難師曰再有誰似你曰這一番不虗行脚也師曰說的就是。

　　晚叅云萬賤之直不能挽一貴之曲咄咄草舍三山隔銀河一水通多少人錯會立近晚風迷蛺蝶坐臨南浦亂芙蓉吽吽秋聲蟲語外夜氣稻香中。

　　晚叅云開口時便成增語不開口時便成剩語孫阿豎鹽官今夜聲不是當年譜諸大眾莫與麼去可惜許。

　　晚叅執事白云明晨解制求和尚說法師曰說什麼法近水天難夜高原晚易風衲僧家量腹而食度形而衣容身而遊隨意而行餘天下而不貪委萬物而不取處大廓之宇樂無極之野咄正朝夕者視比辰正是非者視古人拈槌竪拂又作麼生此去有人問鹽官近日事憑你喚鐘作甕。

　　晚叅云富莫富於常知足貴莫貴於能脫俗貧莫貧於無見識賤莫賤於少骨力的今晚五月三日微風開夕眺奔雲帶梁越滑躂波斯翻着襪喝一喝。

　　除夜小叅云今晚是除夕除却除却盡唋却且道除却箇什麼莫是一年三百六十日千妖百怪魑魅魍魎邪魔外道麼不說不說再不說有個妙處不可說驀打一拂。

　　晚叅眾集師大笑曰特地一塲愁良久曰不須愁比鬱單越南贍部洲以拂子劃<<PIC>L155p0028_01.gif</PIC>曰千年田地八百主切忌人前又馬牛吽吽民事因甚官酬。

　　中秋晚叅云如何是般若體如何是般若用萬里關河遙北望無邊風趣入秋來說甚麼箭穿楊柳李廣䧟番錯過雲峰悅和尚故人尺素年年隔薄暮清砧處處催大眾峩眉山脚下有件事極古怪。

　　除夕小叅云拆不拆單不單檢盡曆頭冬又殘不指白牛賺大眾破衲蒙頭看遠山添老大轉癡頑五彩神荼滿世間咄辣離番鼕鼕打皷祭東關。

　　晚叅云彌勒放下布袋迦葉難陀生者以壽死者以葬城郭以固三軍以強千金之子不倚𢖍古人曰汝等諸人盡是噇酒糟漢與麼行脚何處有今日眾禪契欲不出納以湮其源空堂幽幽有梏有莞松下圍棋松子每隨棋子落當得麼知藏擬作禮師連棒打出問承聞和尚有偈西溪之西畢竟是甚麼所在師曰你這癩子曰學人普天之下都走過總不曾見有個人師曰廣濟院去。

　　晚叅師曰梅蒸過蘋風起修竹畔桑林裏莎雞喚醒南窓睡諸禪者切忌切忌夢繞吳峰翠醒來時喫冷水。

　　晚叅云無今無古有甜有苦靜坐底靜坐亂舞底亂舞三十三天盡皺眉四海龍王笑痛肚好好大眾抽衣聽打皷。

　　晚叅云縮却頸伸出手昔日世尊拈花今晚外揚家醜今年是壬寅去嵗是辛丑天寒人寒時月下牛如狗老虎吼爬當走道甚麼雲綻綻路相同湖南有湖北有山東茄山西韮咄草裏猢猻打筋斗。

　　乞米歸晚叅師云瓦鉢凝霜成玉鉢雞冠綴露變珠冠夕日頺時游鱗跳躍秋月凉宵澄瑩朗徹且道牛頭沒馬頭回時作麼生。

　　晚叅云名世法語妙不在多驚人活句流聲甚遠近世以古人死套子教人哀哉如見鳥將來張羅以待之得鳥者羅之一目也若常為一目之羅則無時得鳥矣如被甲者以備矢之至若使人必知所集則懸一扎而已萬事不可前窺萬物不可定慮故先德為人無窠臼如鮫之為魚其子既育驚必歸母還入其腹小則如之大則不復咄多少人道秦人失鹿天下共逐。

　　晚叅云今日前明日後白牛背上金毛吼大眾因甚麼一步三回首莫是客馬思歸嘶路口否寶劍折作鐮悲歌刈霜韮誰適與謀於天之右咄馬郎舅南陽忠國師低頭作揖高拱手。

　　晚叅云從上來關棙子轉向人前卓卓有根有據使人見之不敢謂向上無來歷而詆先德為奇怪也如僧問睦州請師講經州云買帽相頭大眾會麼案山欲暮溪邊雪裡雲藏樹漁艇橫斜沙觜露流年度風光已向松梢吐遠村四望知何處行客徃來無意緒急歸去故園正在寒梅渚。

　　晚叅云宵燈熒熒夜雨瀧瀧商風衝衝壁蟲薨薨心之懷矣惟其永繫逢人則誦無人則涕諸賢契寒則寒熱則熱雞足家風何者是懷古思深兩行淚那堪更說聽猿時。

　　晚叅問答畢師良久曰禪和子叢菊吐蘂寒露依依燈燭輝煌白雲滿地雲門云蝦蟆鑽你鼻孔毒蛇穿你眼睛且向葛藤裏薦取知也未桐葉落葵花謝憑你禮拜了歸位去靣前鴻鴈過屋後雉雞啼知恩者少負恩者多。

　　晚叅云從上諸祖建立宗旨圓應無方以其無方之應故應無不適猶若水也水則源泉混混晝夜不竭既似力者盈科後行既似持平者循嶽赴下不遺小間既似察者循溪谷而不迷奏萬里而必至既似智者障防山而能清淨既似知命者不清而入潔清而出既似善化者赴千仞之壑石而不疑既似勇者感德而生失之則死既似有德者所以汾陽昭祖云夫說法者須具十智同真若不具十智同真邪正不辨大眾識汾陽祖師麼十智同真虎露牙別峰相見暮飛沙細看月明風遠近須知是石是梅花喝一喝。

　　晚叅云眾禪德日短讀書少夜長轉側多不可不可如何如何但知其一不知其他只知暴虎不知馮河鹿生三年其角乃墮。

　　晚叅云諸禪德一語不能踐萬卷徒空虗試問目前人何如天地初展手云是何言歟。

　　晚叅云年不過五月不過五天堂底樂地獄底苦初三十一眉橫鼻直大開了眼底因甚麼脚踏實地時又看不得若道急則佩韋緩則佩絃爭奈山頭玉樹生寒水裏錦紋成織。

　　晚叅云紅不成雪白不成血等閒一事不分明苦使從頭皆曲折咦不曲折大黃體挂穿山甲天官之大者不名所生人官之大者不名所職禪和子喫喫。

　　晚叅云爐瀹千年液樹留太古青咄也未定足所踐者遠然待所不踐而後能行心所知者遍然待所不知而後能明老竈丘山寒雲鎻石擲火夜飛星。

　　除夕維那恭白云今日嵗暮大眾乞和尚說法師云一年三百六十日什麼處去了眾無對師喝云青龍頭上出米石。

　　七月十四晚叅師云萬物欣交得江山閒自知說甚麼終日嘷而嗌不嗄終日視而目不瞚終日握而手不倪我憶南湖秋西山暮雲起擊桌云大眾幾時自恣知客問菩提心作麼生𤼵師云煩惱進云學人不知落處師云歡喜進云明知向上事學人因甚麼不會師云十言十當。

　　晚叅云先進於禮樂後進於禮樂十方虗空築着磕着只有一事可疑畫蛇如何不畫脚還有一件可笑老祖不識水潦鶴。

　　晚叅云居則具一日之積到則不點作家不啐啄啐啄同時失青天似水無魚月鈎空釣千里草何青青十日卜不得生惺惺惺日午打三更耆舊問古人道柳色黃金嫩梨花白雪香請問和尚還具賓主句也無師云出門踏着屎進云不長不短不粗不細遇見冤家作對頭時作麼生師云為何走到陳朝奉店裏僧喝師云這裏不曾燒神福且出去。

　　晚叅云言人之美評彼之過者智不可及明不可見諸禪德螃蠏入𦌘恰似蜘蛛結網燈蛾撲火渾如蛺蝶穿花如何季世事反近結繩初莫是隱然示來者此意即焚書麼三千威儀門二百五十隨眾喫誰道證得虗空時無是無非法耆舊問請問和尚大方無外大圓無內為何杏山不種莧菜師云睡熟吹土應三年進云一言易出駟馬難追師云者裡豈好打睡鋪。

　　晚叅師良久云諸大德我已說清淨法竟是中清淨否是中清淨否是事如是持餘紙半幅留與五百年後人䟦尾僧出作禮畢擬歸位師連打三棒維那問烏龜入水即不問相逢不相識時如何師云分明是個駱駝進去但念水草餘無所知師云口裏氣聞不得進云拈却貓兒會上樹未審落花流水歸何處師云但聞人賣子不聞人賣爺。

　　晚叅云誰令白日晚坐使遠山青山何為兮高高水奚為兮深深塢西冷垂虹亭龍拖急雨長橋過帶累老祖聽事不真。

　　晚叅云佛法興衰皆有必至之理人特昧昧耳不見道聘賢以珪問士以壁召僧以瑗絕人以玦反絕以環大眾白鶴峰烏龍潭仰山道底會麼僧問平地上死人無數過得荊𣗥林是好手紫雲山堂前因何草長丈二師云你去年一病幾個月進云銀香臺上種蘿蔔大開佛殿門阿誰在內阿誰在外師云當初喫冷物起的麼進云新羅人迷路滿目是青山時如何師云那個所在最疼痛進云日出東方月落西恰似兩重公案師云你有年的人想是着嚇生病僧禮拜師云迷路人苦郵亭長亭短亭滿目是山青不覺底大風斗雨鹿蹄兒趷蹬趷蹬穿山徑東方日西方星兩兩三三牧童詠黃花兒遍地生踈籬邊半啟扄帆飛京口渡砧響石頭城說什麼銀香臺上生蘿蔔樹下猩猩弄眼睛典座問未從齋戒得不向佛邊求和尚為何教人𤼵菩提心師云伍其良也笑張伯義也笑進云不因今日幾錯招愆師云江南矮子。

　　晚叅問異類中行紹隆聖種底向甚麼處行履師云那有此理進云耳聽不聞眼看不見七手八脚三頭兩面師云莫進當舖進云香嚴悟處不在擊竹俱胝得處不在指頭未審在什麼處師云快去呌菜頭來知藏問當初未欲成相別恐悞同叅一首詩可是到家句否師云快快搶行李進云既是聖僧為何頭上有漏師云幾更時候起火進云碓觜生花師云神明鑒察知藏擬議師喝云未明三八九難透祖師關好笑頭上日輪誰不見南無佛陀耶把臂上高山山頭妙竅徃追不及來不有年老天誰言黃野歸來晚今在羅浮作地仙侍者問城中青史樓雲外高僧塔去此之外請師指示師云江西錫箔進云可是下文看註脚師云衢州阡張進云日出卯用處不須生善巧師云周脚夫𤼵黃病。

　　晚叅云鍾山之玉寒嶺之松比之瓀珉榆柳無殊及其燒以爐炭三日而色不改處以積氷終嵗而枝葉不凋咄日月所照舟車所載富嵗子弟所頼你看面前案山且道多少大。

　　起七晚叅云大眾木若稼纔害怕何也呢不見楊岐會祖云百丈開田說大義是何言歟楊岐兩日種禾亦有奇特語達磨大師無當門齒且道意在甚麼處禪和子山頭日日風和雨行人歸來石應語情盡橋名折柳橋任多離恨絮條條良久云唐朝崔皓寫翎毛。

　　坐七完除夕晚叅云年窮月盡了衲衣下事作麼生眾禪者代地燕京北荊湘百粵南休妄想莫卜卦不是山間不似野月在傍邊星在下這話且罷畢竟如何是衲衣下事僧答不契師笑曰阿難是佛侍者雲水堂寮主問每日三條線長年一衲衣還有別傳事也無師云泥鬆墻倒進云娘生臂子短瓦鉢使人持師云前功俱廢。

　　大雪晚叅云明明向你道錯過也不知苦哉佛陀耶何處尋踪跡大眾朝寒不能起夜寒不能睡夢裡見湖山幾點雪中翠喜喜洗靣觸着鼻子。

　　冬至晚叅云大眾先德眼目越洪寧之蕩蕩追玄漠之造化跨五三其無偶邈卓立而獨奇看却今時羽族盛興毛羣並起上蔽雲穹下被臯藪一塵纔動大地全収咦晚來初雪霽烟火隔林微一徑牛羊入孤村桑柘稀玄鳥冬至之日祀於高禖以請子諸禪者知也未知客出問道著不著孤雲野鶴是何語話師云你是那裏戶籍進云山舍一年冬事辦得閒誰管竹竿低師云有管隊在麼。

　　晚叅云僧家無累以世界為影柱上觀先哲深原道德下考市流乃足以羞禪和子凭欄莫與禽魚共水底月明誰得知咦有趣有趣熱熬猢猻賣俏俐。

　　晚叅問答畢乃云洋洋乎盈耳哉作者七人知也未玉環擊碎令人惜妙手良工修不得鎮江客雙峰山外衣衫赤帝釋宮中飛檀特。

　　晚叅云今古應無墜分明在目前因甚又有客愁繁似雨鄉路草芊芊知道了回首壟頭樹似接古塘烟蛙鼓螢燈蚯蚓笛鶯歌蝶舞鷓鴣天蒼天蒼天。

　　晚叅云生余人間世夫豈不猶人若少松柏共除非天地親良久云咄咄破衲數十年白髮四五寸經書不記卷熟睡不記頓。

　　示眾

　　示眾師云一二三四五六七風響槐凉似人跡泉落不歸山東流更西出咦不聞正旨則志不弘不明向上凡心不息溪谷被繁霜孤兒當門泣嗟嗟近世禪道俱以門庭為宗乘結搆之端何熱亂之婉而多風也至於說法皆以套古作見解有如鶴唳空山猿啼斷岸使人深入迷魂隊裏渺於天外奇峰令人莫測呵呵。

　　示眾云佛祖以眾生之耳目為視聽眾生之心為心端坐而自化居成而不有斯可以謂得正法也諸賢契思於正法道不遠人念靜而眾生自清不疑而眾生自信不私而眾生自公賤珍則眾生去貪徹侈則眾生從儉用實則眾生不偽崇讓則眾生不爭始得人心和平眾生淳質樂其生保其道優游大德以慰老僧厚望。

　　天台歸示眾云下烟蘿過西澗晴空落落潭底漫漫紐半列三成羣和響拈一去七雨後鳩鳴會也會也百嵗老人入漆甕。

　　先老和尚誕日示眾云連城之璧瘞影荊山夜光之珠潛輝鬱浦玉無翼而飛珠無脛而行揚聲於章華之臺炫燿於綺羅之堂衲子有脛豈可汩沒至殆蠧才於幽岫腐智於柴蓽耶行森今日燒香供養先老人酬恩報德大眾要當絕塵寰豈是看平素。

　　示眾云若說一個自己懡㦬若說兩個大眾懡㦬若說三個人天懡㦬若說四五六七八個十方三世無處蹲坐諸禪德你道慈翁有過有過。

　　示眾云四海和平之福只在隨緣一生牽惹之勞皆因好事古宿與徒同坐徒聞車馬聲出觀宿喝曰汝非我徒也大眾箇箇難拋妄念人人怕老其身與誰兩兩爭輸嬴恁地不知安分咦卜筭從來不准憑天自有前程筭來懞懂勝聰明落得無愁無悶若過望便千般未圓若安分便于今十全且喜安閒清健向這壁把茶盃拈向那壁把草鞋安。

　　示眾云一切眾生皆有佛性一切眾生皆無佛性諸禪者䒢溪平生愚鄙無他好獨好五家語脉好明古人宗旨不好掩目害後賢而性復疎懶不能骫骳取名圜轉滑稽以遊市井苟非從佛法相視鮮不對靣失之所以云流水韶華東山日上西溪月斜看彌勒樓閣壺中洞苑別有平沙惜於今紅塵白浪天涯回首處衰柳啼鴉歎溈嶠堂前穿簾燕子今在誰家。

　　普說

　　普說云今時語錄動使四六長篇或拈頌詩文百十首自矜多才不知意皆人人盜襲之意句皆人人套古之句特東補西凑矯強成篇耳了無半語一字𤼵己心眼開人性靈雖多亦奚以為上代宗匠遺一則機緣明透親切使人見之直下廓開正眼豈曰少乎多為少善不如精一鼯鼠五能不成正術徒耀其狂𤞚狡猾虗炫猖猗耳大眾莫學賣弄率多游談妄自矜誇失道德之大體尚糠粃之薄俗萬輩之中一不足取縱合時務玷汙先聖然人非不知特知之而不改耳或互相奸私而取印證趣世炎凉不懼𠎝尤專恃外護聲勢越加彰惡此乃僥倖之徒不足以語也諸禪子欲明先祖正眼而不以己之所弊者速改猶註本草解叅同而不知自病之深痼哀哉普說云大眾今日小年好個消息風霜冰雪刻露清秀以山色言之四時之變亦多矣而惟經風霜冰雪之餘則有一種奇韻淡淡漠漠超於艷冶濃麗之外而若溫和盎盎百花獻巧爭妍者不可勝數惟梅花獨於風霜冰雪之中以標格韻致為萬卉冠而世人徒知萬物華於溫燠之餘殊不知長養於寒沍之時者為尤奇也由此觀之衲僧若處豐厚安居飽食毫不沾風霜冰雪之氣縱有所成去凡品不遠惟夫叅叩於迫拶困𢖍之極有志衲僧徃徃淬礪磨鍊琢成法器何者叅究震撼之後靈機逼極而通正眼開焉乃至續佛慧命學問皆由此出而况世緣詩文乎今者大雄諸禪盡是久叅遍歷叢林𤼵憤窮極苦志欲學古人為法真切迥出埃𡏖有如葉落見山古梅舒蘂老僧每觀羣禪而喜之私念此非經風霜冰雪之餘有以銷磨其習氣而然歟先祖有言能推食與人者必能忍饑者也賜之車馬而辭者不畏徒步者也若畏饑而憚步者欲法道興其吝為之恡為之不亦多乎而今諸子知法道之難為者也必無難法道興矣老僧以此期諸子焉。

　　拈頌

　　僧舉毘婆尸佛偈。

　　師拈曰。

坐深梅氣斷還續柳眼開時枯榦禿寒鳬猶傍南塘宿速速蛇珠在口鱉珠在足魚珠在眼蚌珠在腹毘婆尸佛毘婆尸佛

　　知客舉南泉斬貓公案。

　　師拈曰。

月上起日日上起時作寒作熱太嵗不利一刀兩叚斬却貓兒彈指一下百無禁忌

　　僧舉洞山初曰五臺山頂雲蒸飯佛殿堦前狗尿天剎竿頭上煎䭔子三個猢猻夜簸錢石霜云風吹石臼曾哮吼泥捏夜叉空裏走趯翻海月亂波生驚起土星犯南斗道吾真云三靣狸奴脚踏月兩頭白牯手拿烟戴冠碧兔立庭柏脫殼烏龜飛上天保寧勇云一與佛祖為師一驗衲僧眼目一與天下人作榜樣。

　　師拈曰。

江東村個個出來稱大官四五月間天大旱掀起方巾舐粥盤

　　僧舉南泉示眾三十年來牧一頭水牯牛公案。

　　師拈曰。

和和和東西幾何南北幾何歸去歸去免風免雨耕耨以時實我倉𢈔

　　書記舉雪峰於法堂前坐眾集峰指柱杖云這個為中下根人僧問忽遇上上根人來時如何峰拈起柱杖雲門云我不似雪峰打破狼籍僧問未審和尚如何門便打。

　　師拈曰。

雪峰拈起柱杖雲門問着便打慈翁即不然忽遇上上人來時如何但云去汝非其人

　　老和尚舉僧問資福古人拈椎竪拂意旨如何資福曰古人與麼那僧復問拈椎竪拂意旨如何福便喝出。

　　師頌曰。

鰲身映天黑魚目射江紅鄉樹扶桑外主人孤島中

　　黃龍三關。

　　頌曰。

人人有個生緣國清寺裏豐干日裡隨緣作夢夜來騎虎看山

我手何似佛手拾得放下苕菷串頭茄子帶糟寒山呵呵拍手

我脚何似驢脚踢起天昏地黑雖然用處無多也勝寶應四喝

　　侍者舉雲門初叅睦州州搊住云速道速道門擬議州拓開云秦時𨍏轢鑽。

　　師頌云。

秦時𨍏轢鑽莫道無希罕如今古廟前好似延賓館

　　老和尚舉寶壽開堂三聖推出一僧壽便打聖云恁麼為人非但瞎却這僧眼瞎却鎮州一城人眼去在壽便歸方丈。

　　師頌云。

轔轔車甲馬蕭蕭路上行人弓在腰四顧寥寥雲影斷一輪紅日正昭昭

　　法語

　　示徒云衲僧家心無着於是非行不違於道德氣靜心空不存矜尚體亮意達不繫於欲矜尚不存則能超名相任佛法心空氣靜則能審得失調萬物萬物調大道無違也名相超是非無着也故衲僧以心空為主調物次之眾生以匿情乃墮以違道乃苦匿情違道故受沉淪古德曰吾無己吾又何患所以先祖用心不滯於情而後行不離於道而立法活脫無依廓達靈明澄然忘賢而與法具恍然任心而與道合儻然無染事與理融吾徒勉之。

　　示邦寧周護法法名超鳳春池拾礫者懷寶覓前程唐人懌不出火把照魚行漁翁穩睡潭深且清周之至德朝陽鳳鳴玉翻荊岫寒光動劒出豐城紫氣橫咦高飛良馬因鞭影歸去來兮見太平。

　　示徒云道不屬修不屬不修然而行解相應名之曰祖上僧忘名中僧立名下僧竊名忘名者體道合德享人天之福祐立名者修身慎行懽榮觀之達顯竊名者厚貌深奸揚浮華之俗態足之所履不過數寸然而咫尺之途顛蹶於崖岸拱抱之梁沉溺於川谷者為其立無正地衲子學道抑亦如之。

　　示徒云凡說法須從胸中流出先有眼目而後𤼵之宗旨則縱奪自如不落常套若就事說理承言接語一有留滯雖甚工巧終屬死格。

　　示侍者云衲子懷佛祖志處末世未遇知音而獨往獨來胸中一叚不可對人說并無人知之苦心釀成孤憤無倫骨氣令人想見俯仰叢林以名世自居始得稱行脚見鹽官來然後或隱或顯更須知時識變逆順同根惡善共域逆境所倚反而為順順境所伏還慮成逆惡境所現或能為吉善境所降恐回成凶逆順善惡難以𩔗推見不善而修德則惡反為祥見善而不修德即善還成惡故境風警衲僧市刑警俗子境風不能勝智眼則惡反成善市刑不能勝道德則逆轉為順故所謂有逆必懼懼必生敬敬則有順順必有喜喜必生驕驕則有逆是以祖師榮至不生喜愈敬慎以檢誡其身辱來不為慽愈修謹以為務唯論道論禪用意用句若斷若續似顯似微古人作用宗旨直須透頂透底不可輕易放過思之思之。

　　示形山寶上座云全提格外獨步機先諸佛慧命相繼聯漣形山寶子重加意焉所以云三方鼎峙九有未艾聖賢拯救之秋衲子樹功之會我今付汝正法眼藏汝其光大囑囑。

　　題墨竹示楊超祖云米公石陶君菊周子愛蓮何似竹坡仙曾有言無此令人俗心空節勁質直如玉。

　　示徒云衲子行脚母友不如己者雪峰得巖頭始於鰲山成道黃龍不遇雲峰那能復見石霜是以浮山遠天衣懷同叅葉縣敦篤為法其誓信以固惜夫近世伐木有鳥鳴微剌谷風有棄余薄怨而論者諄諄疾淺薄寧懷𢹂貳惡俗黨寧絕交遊不見瑯琊覺芭蕉泉慎人交己審己交人出世則無暴集客處靜則無邪僻賓原其所以來則知其所以去見其所以始則知其所以終如死心新靈源清友道交信善則久要不忘惡則忠告善誨否則止而無自辱如道吾智雲巖晟不為可棄行不患人遺己躬自厚而薄責於人求諸己而不求諸人如保福展明招謙非禪不言非法不親交遊以戒會友以道噫嘻邇來剌薄者博而濫斷交者真而孤與其不獲已而矯世寧將從夫孤何也朝涉溪猶淺暮涉溪忽深水猶如此變安可測人心。

　　示天鏡前上座云慧命相繼始於正悟而終於宗旨繁文不與焉後賢雖有根本而不加之明眼則必惑母謂拈頌易學旨脉難識世皆知浸水及物則生其所不及則死不知日月之所照功莫大焉禪流受法蔭甚遠不識其由來可乎吾徒識之。

　　示徒云心如虗空界示等虗空法法無差等願有大小器有寬隘量有巨細任有輕重所取未可舛乖萬碩巨鼎不可滿以盂水一鈞纖鐘豈可容於湧流十抱良木不可蓋以茆茨榛𣗥蒺藜豈可負於宮殿小非大所任大非小所載重非輕所制輕非重所用以大任小必有枉分之失以小容大必有輕溢之危以重處輕必然傷折以輕載重必致壓覆鵾鵬一振橫厲寥廓皆負青天足蹠浮雲有六翮之奇資也海驪神騕騰飛萬里絕塵掣電有迅雷奮發之力耳今以燕雀慕冲天速疾犬羊學追日飛步知其必不能及奔蜂不能化藿蠋越鳨不能伏鵠卵何也蓋神龍能變化故能乘雲驅霧佛祖能利生故能承道立法雲霧雖密蟻蚓不能昇法道雖同無眼不能行智小不可以謀大願狹不可以處廣以小處大必危以狹處廣必敗願小而承大謂之濫願大而任小謂之降而其失也寧降母濫是以佛祖量才而授承量承而授法則師無虗授徒無虗承故無危累之憂衲僧為法智眼可不慎諸。

　　示宗漢朱護法云曹溪水向西流一片月生海幾多人上樓火可冷冰可熱艷紫烏能混朱色優波毱多丈室盈籌不已而已多少人摸索不得。

　　示松雲明上座云四時常青嵗寒不改豈非松乎萬化千變出沒太虗豈非雲乎此乃上古風韻也子其有可尚矣履立標格應如松之堅剛濟物利生須似雲之布澤以布澤之雲培堅剛之松則其賓主互換當何如也以布澤之利生用履立之標格則其奪境奪人轟雷掣電宜何如哉夫松者以慧命為根以道眼為株以綱宗為枝以向上為葉雲者以因時為權以妙密為實以収放為照以變化為用豈世間所謂松之為松雲之為雲也歟明上座思之勗之。

　　示徒云日月至明而浮雲蔽河水至清而沙土穢性源至靜而嗜慾害故先佛不貴顯達比丘而貴知愧僧也若由富貴興禪者貧賤時吾恐其惑亂若由貧賤興禪者富貴時吾恐其驕邪唯有謹慎比丘富貴而眼不明則慚愧貧賤而眼不明則慚愧在得師友之功吾信斯矣蓬生麻中不扶自直白沙在泥與之俱黑是故衲僧擇友而交譬舟車然相濟而行己先則援彼先則推行則為友負無席則寢其趾若富貴而迷不如貧賤而悟生以辱不如死以榮故古德為法忘軀不隱其短不知則問不能則學取之玉也。

　　示徒云世事熟者不逆人情人情通而不通正法外矣正法通而不通道眼亂矣道眼通而不通料揀雜矣佛法明眼為貴眼明旨的而道方顯續佛慧命宗乘之所以建法者三一曰眼二曰戒三曰志眼以為本戒以行諸志以成諸衲僧必不得已守一於茲眼以為主衲僧所以擇法者有四誠其心正其智實其德定其旨心誠則諸佛應之况諸眾生智正則人天順之况於萬物德實則功立旨定則不亂古德所謂禪者徹悟今人所謂禪者邪解先德有言適東而西轅錯矣。

　　示豁庵文上座云但凡說法於時套最近口耳最熟者須極力出脫莫學邪禪爭習死句須知宗旨語脈自性生機盡而有餘久而更新者當深扣之若習古人陳語以此相尚便為俗禪然而亦有離而上者不可知也蓋佛法正脈不盡絕於天地間也無一切趣下之理。

　　示徒云禪以靜興以雜衰法以正安以邪亂古今常論世所共知然而衰禪亂法繼踵不絕者豈是時無明眼尊宿耶誠苦法道不行耳十步之間有茂草城市山林有宗匠曹溪有二桂汾陽有六人今以宗門盛行衲子繁庶叢林豐隆知識紛紜而師無智眼徒無正悟非世之無賢皆因接之乖實志道者少興逐俗者多儔朋黨用私背實趨華印證者不辨質幹不審材行虗造聲譽妄生毛羽濫於許可止取熱閙覽察其狀則德侔大衲詳覈厥能則鮮及中根而乃虗張高譽彊蔽瑕疵以相光耀嗟乎佛祖慧命至此窮極師家之唱若聲學者之和如響長短大小清濁邪正皆從師眼故先祖接人以短取長慎於料揀今使授受必覈以實若其眼邪勿強衣飭出處語默須辨根器則雲門趙州德山臨濟何慮不企踵而致耶。

　　示徒云理無常是事無常非先日所用今或置諸今日所棄後或所取投隙抵時應事無方在乎明眼若欲眼明在乎力叅世皆知以衣愈寒莫知以勤愈賤故先宗大德立志于勤苦以見自性末劫衲僧倘能砥礪其材自誠其明覩俗生慚徹證本源觀始終諸端覽無外諸境逍遙乎無方之內彷徉乎塵埃之表卓然獨立超然絕俗追踪上古友賢前哲籌䇿邪正以識禍福窮搜本末設義立度死有遺法生有芳名此皆衲子之所當行然而莫肯為者淪漫懈墜縱情故也蓋勤者立身之大本也儀狀齊等而眼明者勝質性同倫而勤苦者成是故砥礪琢磨可以利金勤苦叅究可以厲心大凡衲僧欲深察法旨以垂芳名未有不從叅究克苦而成者如水積成川蛟龍生土積成山豫樟長勤積成功榮達至千金珍裘非一狐而成臺廟諸椽非一木而支歷劫心垢非一日而能淨盡是以先祖勤苦叅究其行可法其立可法其坐可法其顏貌辭氣可法者此也。

　　示德文殊云道行惟讓臨事惟平立身惟清清則無欲平則不曲讓則無諍三者備然後可以說法衲僧盡悲願行道德而不化者緣時未至也眾生莫不欲安佛祖順而安之莫不欲善佛祖教而善之篤以大義固其心導以清淨和其氣宣佛弘恩大其化施仁行惠莫用威刑視佛與羣生如觀己體則眾生愛之如父母出世為人豈細事哉德子勉之。

　　示徒云上古師僧行脚時品高韻逸氣靜神閑而意致幽深語味不盡故稱僧中絕倫季世堪嗟學游談而稱悟道及乎付法住持施施佛祖容貌匈匈市井汙行多方營求盛利盛利至則隨積敗德𠎝尤者何也不能知恥知過而附集者不正恣情縱慾則翼佐者邪羣故法道存亡於是乎在諦審先宗哲匠高蹈獨往以法自任身寄五濁波流心越三界之表道全于內遺物于外豈與俗輩競門庭而飾佞世媚容耶如上林喋喋嗇梟春蜩夏蠅聒耳德業不足以相涉聰明不足以相資蓋魔外黨隊見稱波旬迦葉苦行謂為法王則衲僧不在於聲色也今叢林稄稄知識茀茀誰念祖宗正法傷哉人入豺狐狼伍方思獅子智明處於不德惡族始信高操不渝咦法道凌遲須當竹柏其行雖嵗寒而無改峩然卓拔確爾不移莫蓬轉以循俗莫易志以趨流然而任法道者不能免羣惡不生憎不能使魔外不侵害故苦且難而多貧順世情者樂且易而皆富是以俗流莫不委此而就彼秉操孤立者志定計决勸沮不能回知足知止憂患不能入困頓而彌堅窮獨而不悔嗚呼處此末運可謂長吟甚於痛哭。

　　示明宇王護法法名超麟人間麟兒出天上見文星正當與麼時菜園墻倒晴須築莫待廬穿漏始醒南兮北兮三拎五停進前兩步轉脚千扄呵呵揚眉鷂子過照顧自家珍。

　　示雲子驤維那雲從龍風從虎聖人作萬物覩天王峰上祖峰高放下身心三四五。

　　示雪安映上座月映千江持竿獨釣烟波靜晚風初定一隻船兒正撐出溪灣細閱楊岐景開雪徑雙峰庭前與子安心竟。

明道正覺䒢溪森禪師語錄卷中

　　音釋

　　癩

　　(落蓋切音頼)。

　　癖

　　(匹亦切)。

　　崟

　　(魚音切音吟)。

　　荼

　　(同都切)。

　　鼕

　　(徒紅切音同皷聲)。

　　梏

　　(古祿切音谷)。

　　爬

　　(蒲巴切音杷)。

　　瑩

　　(縈定切)。

　　鮫

　　(居肴切)。

　　刈

　　(倪製切音[卄/執/衣]割也)。

　　詆

　　(典禮切音邸訶也)。

　　薨

　　(呼宏切音轟薨薨羣飛聲)。

　　馮

　　(蒲平切音平)。

　　瀹

　　(弋灼切音藥)。

　　嘷

　　(𮗎刀切)。

　　嗌

　　(伊昔切音抑哽咽也)。

　　嗄

　　(所嫁切沙去聲)。

　　瞚

　　(輸慎切音舜)。

　　玦

　　(居月切)。

　　瓀

　　(而宜切輭平聲)。

　　珉

　　(彌鄰切音民石之美者)。

　　骩骳

　　(上烏賄切音委下部比切皮上聲骩骳屈曲也)。

　　舐

　　(上𥿄切時上聲以舌取食物也)。

　　蹠

　　(之石切音職)。

　　騕

　　(伊鳥切音杳)。

　　蠋

　　(神六切音孰)。

　　鳨

　　(林直切音力鳥似鳬而小)。

　　喋

　　(徒協切甜入聲)。


乾隆大藏經（新文豐版）第 155 冊 No. 1642 明道正覺森禪師語錄


明道正覺䒢溪森禪師語錄卷下　幾十

　　嗣法門人超德等編

　　機緣

　　僧問如何是烏道玄路師云白雲飛起紅葉落進云文武兼濟人來時如何施設師云不許飲酒食肉進云邪法難扶時如何師云豈有此理進云如何是正法眼師云早晚也進云何以為之大機師云米進云何以為之大用師云時進云異類中如何行得師云斗有大小秤有輕重進云疑情未息時如何師云魚勞尾赤人勞頭白。

　　同叅問首座親見老人是否師云是叅云還有奇特事也無師云扣冰人少崇福人多。

　　僧入室請師决疑師云鬼谷老爺不在家僧云豈無方便師云歸去門前自打瓦。

　　僧問如何是清淨法身師云普請擔泥僧云因甚學人不會師云有直嵗在僧云如何是超佛越祖之談師云依教奉行。

　　僧云牛頭橫說竪說不知有關棙子如何是關棙子師云止僧擬議師云去。

　　僧問如何是妙唱不干舌師云罕遇知音僧云如何是死蛇驚出草師云照顧性命僧云如何是鐵鋸舞三臺師云呆鴨聞雷僧云如何是解針枯骨吟師云切忌寐語。

　　僧問終日紛紛擾擾如何是不動尊師云天晴快走僧擬進語師云換手搥胸。

　　僧問四方八靣來時如何師云門前石馬脚撩天。

　　僧問羚羊挂角時如何師云引我笑。

　　僧問一等是水因甚海鹹河淡師云莫矢溺。

　　僧請益云不假半寸繩如何出得深井人師云賴遇天溪進云大似失便宜師云看你顛倒進云乞師方便師云大聖緊那羅王菩薩。

　　僧問如何是玄中玄師云日長夜短。

　　僧問佛心無處不慈悲觀音大士因甚不去高麗國師云謝汝饅頭湯餅。

　　遊山歸問僧塗毒皷聞者皆喪因甚擊者不死僧下語不契師示偈云山上鴟夷又買舟清風明月幾時休欲知進退存亡事只問歸來鄭化州。

　　僧問昔日趙州勘破臺山婆子畢竟在甚麼處師云天開河進云學人不知落處師云齋堂東邊進云乞師慈悲直說師云趙州兩隻眼婆子一條舌五臺山上去舊路嶺莫歇。

　　僧問如何是先照後用師云臨濟來也僧擬議師便喝僧云如何是先用後照師搊住云道道僧𣴭然師遂托開僧云如何是照用同時師掌云非驢所堪僧云如何是照用不同時師云不知痛癢漢僧喝師云再喝看僧又喝師便打。

　　僧問如何是無相涅槃師云五里亭十里舖僧云因甚學人不會師云驢前馬後。

　　僧問如何是雲門顧鑑咦師展手云那僧擬議師云了僧再問師云去。

　　僧問劈靣來時如何師隨聲便掌。

　　僧問如何是大雄山底佛法師云白額當途坐僧云還有方便也無師云闍𥠖莫夜行。

　　僧問如何是西來祖意師云南人瘦北人肥。

　　僧問諸佛出身處且置如何是和尚安身立命處師云你却跳得好僧喝師云為什麼僧擬議師打退。

　　僧問因甚不點路燈師云一任瞎闖。

　　僧問入門便喝便打意作麼生師云祖師在你背後。

　　僧問不慕千聖不重己靈時如何師云你五戒也不持僧云古人到者裏為甚不肯住師劃一畫僧喝師云好喝僧擬議師便打。

　　僧問金鎻斷後時作麼生師云腦門着地。

　　僧問堆堆坐禪圖箇什麼師掩鼻云出去僧𣴭然師云走來僧近前師云三黃丸好。

　　僧問從上宗乘如何接續師云日東上月西下僧云與麼則人人有分也師云知章騎馬似乘船。

　　同叅問如何是首座家風師云沒籬沒壁叅云忽遇賊來時作麼生師云憑你摸索。

　　僧問畢竟如何是佛師云撞不破便燒。

　　僧問如何是梵音相師云鋪堂不細行。

　　僧問箭鋒相拄時如何師云過者邊立僧喝師便笑僧擬議師云大好箭鋒相拄。

　　僧問作麼生轉得自己歸山河大地去師云昨夜好秋雨。

　　僧問如何是和尚為人處師云獃子獃子進云不落古今句作麼生道師云官久必富進云七佛未出世時向甚處行履師云疑人莫用。

　　僧入室請益心經云揭諦揭諦意旨如何師云孔子產山東文才今古通大夫天下有白屋出三公僧云學人不知落處師云自衛返魯。

　　僧問一人𤼵真歸元十方虗空悉皆消殞為什麼方丈後泥挑不盡師云鬼喫餿饅頭。

　　僧問既是報恩人因甚不識金車山師云看你打之遶僧喝師云有甚了期僧擬議師云還怪得我麼便打。

　　僧問山河大地還有過也無師云缺嘴打鑼。

　　僧問乍起乍滅時如何師云不是鬼燈便是螢火。

　　僧問如何是觀音三昧師云夜來孩子哭僧云如何是文殊三昧師云日裏踢繡毬僧云如何是普賢三昧師云包公廟裡失毡包。

　　僧問心佛俱忘時如何師云誰與麼道僧擬議師喝出。

　　僧問浩浩塵中如何辨主師云飯裏沙多僧云謝師指示師云莫亂嚼。

　　僧問無夢無想時主人公在什麼處師云大眾笑你。

　　師問僧仙鄉那裏僧答合浦縣師云明珠拈出看僧無對師云想是新戒。

　　師問座主金剛且止喚什麼作經主擬議師便笑主問如何是經師召云法師主應諾師云好個座主主指茶鍾云者裏有趙州也無師云匙挑不上。

　　師問一切葛藤敲門瓦子如今門開也瓦子在什麼處僧𣴭然師云可惜七間僧堂。

　　僧問一字不着畫是什麼字師云鼻大心無毒。

　　僧問未生之前即不問如何是趙州勘破婆子處師云飯飽弄筋進云某甲即不然師云要屙那邊去僧無語師云急歸堂。

　　僧問如何是有柱杖子與柱杖子師云伶俐好僧云如何是無柱杖子奪柱杖子師云懵懂漢。

　　僧問目前蕩盡時如何師云更夢見什麼僧作禮師問汝名什麼僧云南山師云南山起雲為甚北山下雨僧無對師云春無三日晴。

　　僧問百尺竿頭進步時如何師云三月三僧云學人不知落處師云起席不謝坐僧云從今得箇安樂地師云義塚淚痕多。

　　師問僧抑而為之可謂貴人多忘擬向那邊施設僧無對師問傍僧若也鑑不出落地作金聲你道作麼生僧擬作禮師便打師遊牛首時路逢一道者者彈指一下問云是何宗旨師云老鼠喫鹽者云如何是藏鋒句子師云東西南北者云如何是事藏鋒師云隔岸醉人多者云如何是理藏鋒師云滿江野鴨子者云如何是事理俱藏鋒師云水裏船船裏水者云如何是事理俱不藏鋒師云上底上下底下者便作禮。

　　僧問萬法歸一即不問畢竟一歸何處師云昨日典座來今朝柴頭去。

　　僧問髑髏粉碎時如何師云僧排夏臘俗列耆年。

　　僧問供養百千諸佛不如供養一無心道人諸佛有何過無心道人有何德師云打皷轉船頭。

　　僧問王索仙陀婆意作麼生師云聽事不真僧云古人點鐵成金乞師直㨗指示師云淮北皷。

　　師問打稻僧禾熟不臨塲且置作麼生耕人田不種僧無對師云賀家湖上天華寺。

　　僧問不是風動不是旛動是什麼動師云禪和走入漆桶僧云和尚作麼生師云䒢溪號做慈翁。

　　僧問樹凋葉落時如何師云大好從頭起僧云體露金風又作麼生師云歌於斯哭於斯僧喝師云汝命何短僧擬議師打退。

　　僧問至道無難唯嫌揀擇是否師云雙陸盤開大喝彩進云如何是至道師云不差不差進云學人今日得遇和尚師云禪客昨晚在那裏歇。

　　僧問如何是大通智勝佛師云古家橋下進云為什麼佛法不現前師云臨平腐乾入室僧問臨濟的的意作麼生師云官打現在進云學人不識宗旨時如何師云我是天溪主人進云道眼如何得明師云禮防君子進云乞師方便師云你問什麼僧罔然師云近前來僧近前師大笑云金風落落洗芳菲瘦盡千峰鴈始飛南海一波長不定西山半靣莫疑非。

　　僧問燕子善談實相如何是實相師云韓獹韓獹。

　　僧問撩起便行時如何師云泥作頭。

　　僧問如何是古佛心師云橋流紅樹僧云如何是物不遷師云葉泛霜波。

　　僧問禪客相逢祗彈指此心能有幾人知如何是此心師云闍黎鼻頭黑。

　　僧問如何是道師云好日多同僧云如何是道中人師云再過一家。

　　僧問作麼生是禪師云日裏不點燈。

　　僧問牛頭未見四祖時如何師云初七清明僧云見後如何師云念二穀雨。

　　僧問上木下鐵意旨如何師云逢凶化吉僧擬議師大笑僧再問師云近日工夫太殺閒。

　　師問僧無根樹子作麼生種僧無對師云巡山稍暇。

　　僧請益舉玄沙問光侍者打鐵船也未光無對請師代師云今日好風問進門一句作麼生道師云猢猻騎鱉背問既是大雄山因甚麼又道雲覆庵師云你是瓶窑來的僧云是師云扣冰去。

　　黴天連雨師落堂云大眾因甚麼迷癡許久不晴眾無對師云知之為知之不知為不知天上雷公呌地下走蟛蜞呵呵好塲熱亂以柱杖畫云湄眾茫然師喝云聾牛瞎驢一齊打散。

　　解制師問僧云秋風清秋月明百城烟水任君行只有一事撞見勝熱婆羅門時莫道在者裏起程何故呢彭良久云你道老祖意在甚麼處。

　　師問僧語是謗默是誑語默向上有事在什麼事呵呵不到死牛邊不欠死牛錢我與麼道你又作麼生。

　　僧問如何是學人親切處師云火燒烏龜進云如何是本身盧舍那師云受戒也未僧云如何是清淨法身師云𩰚打相爭。

　　僧問如何是大通智勝佛師云東廊西廊僧云為甚十劫坐道塲師云看你顛僧云作麼生佛法不現前師笑云酒鬼子僧云何故不得成佛道師咄云癡蟲。

　　師問柴頭無根樹子斫斷也未頭無對次早云昨夜看無根樹子聞鑼聲忽然斷去師指花云因甚麼喚作海棠頭擬議師便掌。

　　僧問清淨本然云何忽生山河大地師云你尋衣單麼進云學人請問佛法師云天旱棉花少。

　　僧呈懷州牛食禾頌師笑云蠻婆哈醋嘴三尺村老聞酸靣百摺引得乞兒聳膊寒儼然一幅吳生筆。

　　師遊五臺宿顯通寺寺前見一貧婆頭纏紅布鬂插山花鵰翎身披雜色襖子左足花履右脚黃鞋目光射人手提竹籃籃中諸物俱有口嚼石子師問婆在此何為婆云乞我一文師云年多少婆云六十四師云有家主公麼婆云徧地都是師大笑婆睜目視師師便打婆便喝師又打婆𢹂籃作舞而去師遊中臺回婆仍在路嚼石子見師便笑口稱南無佛南無佛師問婆生緣何處婆云太原師云幾時到者裏婆云今日六月二十七師云識得你也婆合掌云大通佛大通佛便作禮提籃而去師云幾不問過。

　　僧問東隣田舍翁八字不着丿畢竟如何說師云你肚裏有無數草稿曰免教名字落人齒甘作村中百拙僧師云看你翻來覆去好難過。

　　僧問世界與麼𤄃因甚麼鐘聲披七條師曰張黑牙煮牛腿曰法海無邊舌頭有限如何到得底師曰赭山人罵天熱。

　　送亡僧歸僧問亡僧遷化向什處去師召曰闍黎僧應諾師曰那裡來僧茫然師曰再打皷。

　　僧問有時拈在千峰頂劃斷秋雲不放高和尚肯放學人一線道也未師曰包袱如何者樣濕曰未歸客思故鄉誰是未歸客何處是故鄉師曰一角水淋淋的。

　　游蕪湖僧問如何是本來靣目師指漁舟僧茫然師便掌良久云會麼江水生江月起青簾白舫江風駛江頭老翁披短簑獨泛江心羨魚美大張一網羅羣魚羣魚勇出江心裏勇者傷於鈎貪者傷於餌起者如浮𤓰落者如沉李入者困而怒出者躍而喜大者三尺五尺長小者七寸八寸止老翁一縱仍一擒網大魚多莫能紀須臾捲盡千頃雪勢及馮夷也披靡禪和子本來靣目在那裡。

　　僧問不是見聞生滅法葉落歸根露遠山時如何師曰一五一十曰不脫麻衣拳作枕幾生夢在綠蘿庵師曰山下人盡知你做事。

　　僧問和尚還肯接下下機否師曰木蘭色茄花色曰徧天徧地刀鎗甚處迴避好師曰上包也得散賣也得。

　　客僧問如何是清淨伽藍師曰東司街西曰如何是伽藍中人師曰高聲呌看曰拈一放一未為好手如何是好手師曰孫行者。

　　僧問狗子有佛性也無師曰碓搗東西曰古人云不可更向道是鹽意在於何師曰這私販。

　　僧問是即龍女成佛不是即善星生䧟去此之外乞師指示師曰曾與柴頭有甚冤曰無目不畫眉為何又道夜叉屈膝眼睛黑師曰濕草鞋莫放蒲團上曰八花毬子裏不用繡紅旗師曰巡照說你粗糙。

　　僧問雖然截斷天下衲僧舌頭分明只道得一半如何是十足句子師曰六月裏還蓋綿被那曰也只理長即就師曰原來打擺子。

　　僧問此事楞嚴常露布而今忘却來時路乞師指示師云肉麻進云鍾馗醉裏唱揚州大家拍手上高樓師云難消菩薩。

　　僧問無着菩薩𤼵一念心清淨為何不見真文殊師云再去單下摸一陣看進云惺惺直言惺惺歷歷直言歷歷師云只恐是破瓶破缸進云障蔽魔王一千年覓金剛齊菩薩起處不得未審在何處住師云你今早曾進厨房麼。

　　僧問演若何曾認影善財不往南方甚麼意旨師云莫怕進云可是紅爐爆出鐵烏龜麼師云牛屎進云大風吹落楞伽山時如何師云捧起看。

　　垂問

　　師垂問云祖師西來籬邊山菜帶泥挑滋味新鮮好諸增上慢者聞必不敬信侍者答云甘草甜黃連苦師云向去莫言今日事觀音自在放毫光誰不忍者說答深山藏猛虎師云風燈動夜幃大棒打老鼠為什麼窓敲碎玉聲偏細答明月堂前風冷淡師云太平時節桑麻話不用兵符佩綘紗錯過也答雲從龍風從虎師云蛟翻波作雪鼉吼氣蒸雲金色頭陀供麥飯還知否答曲不藏直師云畢陵伽呵叱河神梅花倒影插人頭是否答樓閣裏善財師云一鈎新月魚吞影雙峰雲外暝是何病答碧波生水靣師云月上女出城舍利弗入城布袋和尚何故如今笑不止答辰屬龍卯屬兔師云東西南北水灑不着潑墨飛毫莫浪題你能搆得麼答雨過看長虹師云禪和子親舍每疑雲外近長安翻覺日邊遙呢侍者答不𢍆師遂遣出。

　　師垂問云三世諸佛因甚不知有僧答不𢍆師曰記得江西鐵樹宮麼曰記得師曰黧奴白牯却知有僧茫然師曰大好河南歸德府僧求開示師曰清晨寺裏鐘黃昏祭鬼皷吾欲觀於轉附朝儛。

　　師垂問云不思而得不勉而中因甚又道不是苦心人不知。

　　師問僧云我也不識好惡帶累你不是好人黃河三千年幾度清僧答不𢍆師云金堤溫伯雪。

　　師落堂垂問云放之事分収之理至如何是無賔主句又問還知雨雪霏霏雀勞利麼咦五代長連城又作麼生會。

　　書問

　　復友人

　　叅禪學佛祖不必言妙在學佛祖而宛然佛祖尤妙在不獨禪宛然佛祖而德品亦宛然佛祖蓋禪從德品中光揚惟德品去佛祖不遠故所謂禪與佛祖相近若學佛祖不知德品為何如動以狂放字句求佛祖胡可得耶比來老師大衲所謂欲進前而不御遙聞聲而相思麟鳳擬麏鷄珠玉較礫石白日垂其照青眸寫其形故凡操千曲而後知聲觀萬尤而後識器知音同道歡然共懌流鄭眩人無或失聽聊舒鄙悃讙復。

　　復形山寶西堂

　　老僧受用唯山林耳草衣木食安步勝車無過為貴不復知有人間欲樂此老僧習氣也吾徒謂其得計否乎來書云佛法通即世法通老僧謂之不然道不同不相為謀亦各從其志也富貴如可求雖執鞭之士吾亦為之如不可求從吾所好嵗寒然後知松柏之後凋舉世汙濁清士乃見何也其重若彼其輕若此老僧常笑幻影浮沉真同蕉鹿人生結果不異網蛛千里之駿未遑大馳然龍媒蹀踥人自垂青亦不必向飛嘶也山中踈篁萬竿峰頂奇松舒翠怪石舞躍龍淵無底案頭尊宿古錄舉目師友不離此標此趣恐亦造化所慳吾徒不見𢖍山四絕天獨靳其餘乎千萬為道自重臨紙遠念不次。

　　復戴岵瞻護法公

　　坐視綱頺如此不一挽之可乎夫護法有以名節相砥礪者有以佛法相切磋者有以見地相許與者至於披瀝襟期陶寫性靈膠漆自投芝蘭契合則始於見地之許與而切磋佛法砥礪名節實該之焉茲非有光風霽月之卓識青天白日之眼目則握手秦越可槩以語之耶願大作家如黃山谷始不負先師之囑託也。

　　答禪者

　　衲僧願力立綱宗擇法眼一切是非毀譽得失因乎道不因乎情庶幾所樹當下解脫不則慼慼然是昧子闖寶藏顧安能識吾寶也世間眾生遇弱則噉同境則爭此六道因果也至如聲聞緣覺辟支十地雖能說法如雲如雨而不能續佛慧命者由有執心故惟佛與祖神化如龍隱顯莫測方能普利羣迷龍雖處于涔蹄局中未嘗不沂鱗濯羽能大能小龍之為龍一神至此况佛祖乎古人演易首以龍德配大人易者無所往也在于善藏其用如來說法應無所住惟貴靜默夫翠不藏毛魚不隱鱗尚能殺身况衲僧乎是故大道不道大德不德大才不才大節不節道者導也有導則滯滯則碍故衲僧有以道招謗者德者得也如人得物則矜矜則人見而畏故衲僧有以德招謗者才者財也如人有財盜欲刦之故衲僧有以才招謗者節者高也氣高則折身高則危行高則蹶故衲僧有以高節招謗者世間禍患莫大于私己顯現而據執于局執之為執其伏甚細其禍甚大古來宗匠能脫于世者方能說法利生情執不盡而欲利生者譬如有人自縛其手欲解彼縛終不能得執見不脫禍身壞法且莫自保况能利益人天乎自利利他者如同舟遇風眾人同心何地不可行何亂不可涉哉古德悟道者得心空非空境界也空執心也執心在則見空境亦礙何也有可得而見也執心盡則居惡境亦空何也無可得而見也是故佛祖出世親不得[跳-兆+東]不得譽不得毀不得尚無有福何有於禍處世利物微矣微矣呵呵清溪一棹柴床一覺這滋味誰知道天公自古無分曉倒做癡聾偏是好世上誰人忙得了數日猛熱殆不堪幸病朽稍閒適在荒壠避暑來僧迫書草草以復隣庵相見均此道意。

　　答禪友

　　接來翰知寶剎錢米山積院事川湧然而折腰趨豪門低眉見護法拱手道左望塵遙拜屏息車下不敢高聲泥沙在衣風塵掬靣衲僧之志亦盡矣臨風念友中心若結先德云南陽忠國師三詔竟不赴遂使唐肅宗愈重於佛祖然我望南陽雲泥雖異路回首思古人媿汗下如雨豈可為一身法門同受污萬古長江水惡名洗不去呵呵釣竿頭上容漁隱少風波處便安身還笑那着甚羊裘嚴子陵老祖峰頭雪霽清境但有荒崖怪石修竹古木日啜苦茗睡起曳杖放脚不知遠近亦曠然真趣與棒喝談禪未見議優劣也臨楮馳切不盡。

　　復居士書

　　行森和南聞風日久恨愚衲多病多故不得靣晤請教承翰勤懇甚慰懷仰接示此公纂刻拈頌捧讀增歎然拈古者辯眼目頌古者顯法道拈而不正則眼亂于實頌而不切則道失其真道之失由于順情而害法眼之亂在乎棄目而信耳耳目雖異宗旨顯明顯明而拈妄不可以稱拈宗旨而頌迂未得以言頌頌迂拈妄則佛法亂矣是以先祖玄要真旨不可雜以邪解料揀語脉不可欺以虗文賔主誠分不可罔以混統故眼正以擇法則真假易辯明眼以騐人則邪正難瞞若名實顛倒便可歎惜先宗大匠廓徹亮於聞前智鑒出於意表不被世情眩惑不以名色易眼不沒纖芥之善不掩螢𫋤之光呵呵黃河古道金堤阜青草新陂水拍天社燕城烏渾不解飛鳴只在土塘邊茲因浙僧遊山故輙附奉答草率不盡。

　　讚偈

　　世尊出山相

頭髼鬆鼻突兀膝拄腮皮裹骨見之曰佛咄咄

　　水月觀音大士

一蒲青草上四靣白雲飛盡日無言說巖花落滿衣野店風濤驚泊岸西峰月上善財歸

　　窑變觀音像讚

滿頭滿面落索離離披披衣着猛火堆裏出手出脚你捧的豈不是如意寶輪麼多少人看破銅鐶石角合掌云也怪他不得

　　布袋和尚讚

頭大頭無角肚大肚無橐盡道是奉化縣老官不知說得着不着放下布袋等個人手裏把柄破木杓噁

　　達磨祖師贊

怒目咬齒何苦如此而今用師不着有理也是無理西天東土一般各各自有所以祖師祖師請起請起

　　千嵗寶掌和尚像讚(老祖常住請題)

懷悲願露古顏孤笻直過萬重關竿頭風月灘灘別足底烟霞處處閒稱幽興惟此山驚回龍夢出潺湲奇石蟠松無限意雙峰絕頂許誰攀

　　自讚(梅源德首座請)

者漢毫無長處惟聞先聖遺言如飲甘露曰不強無達不勞無功不忠無親不信無復不恭無禮此五者終身行之或云既傳臨濟正宗因甚不行棒行喝烹佛煉祖作此三家村裡老儒語耶慈翁曰是是問取懿山德子

　　又(超同請)

踏碎暮雲披破衲衝開朝露握茶條饑投古寺暮歇崩窑電雷無剩跡如何有影留休休且與円青共唱酬

　　雁宕山過夏示徒

踏破草鞋坐消白日北海天麻南台烏藥嚼得破者急須吐却吞不下者翻成毒藥

　　示溟源禪人

水至柔而能攻堅故一其內美哉渢渢乎經始綿綿滂沱淮海子宜自勉

　　示明鏡

本來無一物何處惹塵埃六祖好語話幾人不錯會

　　天目秋夜禮祖塔

凉月侵衣紅葉鮮杖藜幾度塔松前寒鴉數點棲枯杪一陣西風霜滿天

　　頌世尊拈花迦葉微笑

是處江湖有釣簑相逢猶更問如何橫吹黃鶴樓前笛直是廬山採菊歌

　　頌汾陽十智同真示僧

當軒竹珮因風響遶徑梧陰帶月奢曾識桃源仙子靣豈緣流水覓胡麻

　　宿黃梅小石口五祖送六祖灘

夕陽樓外淡烟籠野渡舟橫草接空望斷嶺南人不見九江月冷水溶溶

　　宿四祖塔前

破額山窓紙泣風烏聲月下遶青桐夜寒古殿鷄鳴蚤曳杖仍登最上峰

　　宿黃梅東禪寺

撲靣蓬塵擬蔽天東禪槽厰若為傳應庵華祖三生室耕者南田又北田

　　秋日掃龍池傳祖塔

塔上雙虹適偶期焚香誰識獨悲思池當夕照半添色句與秋山兩鬬奇龍出無心三汲浪鶴鳴育意九臯岐若非吾祖何來此雨細風斜歸去遲

　　禮磬山師翁塔宿海會寺

遊罷荊溪過上方笑看歸鳥磨斜陽千盤石徑雲承屐一室松風月滿床既破浮生塵外夢寧躭長夜定中香分明塔下鐘清韵多少時人歎渺茫

　　佛事

　　天目掃高祖塔

　　綠犀海外分離坎金毛崖畔甲丁庚三四四三三四四四三三四四三三西方庵上鐵蛇鑽入金剛眼東塢峰下巖前石虎抱兒眠恭惟老祖珍重萬福行森到此瞻之仰之萬年松拂日百怪石騰溪不一而一不二而二。

　　掃笑巖祖塔

　　師拈香云。

孤逈逈露堂堂紅柿落雪梅香一洲魚胔市千樹木奴荒多少人到者裏錯過祖師何以故終日河隍談法要無人塔影又斜陽

　　便作禮。

　　為澹齋禪者起龕

　　恁麼恁麼時至花先覺不恁麼不恁麼陰晴鳥自知澹齋上座金車山上梅浮白幽溪响雪待君歸。

　　為聞聞聰禪人火

潮聲隱隱自歸宗別壑沉沉起暮風望裏青眼闊孤飛天外鴻聰上座行矣霜花白重來枸𣏌紅

　　掃虎邱隆祖塔

　　師拈香云。

寧從落落勿碌碌始信睡虎藏深谷試劍池邊花自閒點頭石上雲團簇息當六月風方勁名在千秋日正昱一瓣心香告祖前數聲長歎離山𪋤

　　雜著

　　自箴

　　詩云無易由言耳屬于垣事以密成語以泄敗聰明深察而近於死者好議人者也博辨廣大而危其身者𤼵人之惡者也孔子惡稱人之惡者阮嗣宗口不論人過亂之所生也則言語以為階吉人之辭寡言以簡為貴言簡而意盡者至言也少言氣完而夢寐亦安君子絕交不出惡言少臯氏有不才子崇飾惡言天下之民為之窮奇人而不仁疾之已甚亂也汝唯不矜天下莫與汝爭能矜己能喪厥功齊桓公葵邱之會微有振矜而叛者九國人有滿於意而不覺形於詞色者則其所養可知矣人好直言必及於禍言切直則不用而身危剛腸疾惡不避嫌疑謂之大失狃於能直者所𤼵多敝惡言不出於口忿言不反於身好盡言以招人過國武子所以見殺於齊也出言有時而不敢盡保身之道也往哲提命猶在一堂不次書之以清座右嗟乎金人三緘實惟我師。

　　示病人多逐苦境

　　莫莫莫病是眾生之良藥我在俗時一病幾死正迷悶中忽聞鼓吹始知病源不從他有遂决志出家云鼓角分明破毒針驀然劄斷愛情心死去活來真好笑石頭土塊盡知音語諸人識病因大家割捨夢中身咄咄不作維摩詰文殊何處尋。

　　山中四儀

　　山中行

春鳥逢人自喚名芝蘭滿谷藏深草無限禪和努眼睛

　　山中住

結夏安居雲水聚施主雖然個也無竹石松風時共遇

　　山中坐

燕去雁來歷亂過梧桐葉落一天秋雙峰月上僧功課

　　山中臥

被絮前冬脚踢破夜寒無數箇翻身牀頭老鼠如旋磨

明道正覺䒢溪森禪師語錄卷下

　　音釋

　　黴

　　(謨杯切音枚)。

　　膊

　　(伯各切音愽)。

　　馗

　　(渠為切音逵)。

　　儛

　　(與舞同)。

　　麏

　　(規雲切音均鹿屬)。

　　蹀

　　(徒協切音叠)。

　　踥

　　(七接切音妾)。

　　涔

　　(鋤林切音岑)。

　　渢

　　(符咸切音凡渢渢中庸之聲)。

　　緘

　　(古咸切音兼)。

　　塔銘

　　天地有不可磨滅之道古今有不可磨滅之人道與人合然後能使天地不變古今不變而人愈不可磨滅也從來道法不一闡道法者不一未有舍光明心地能別求本來靣目者則凡千支百派不至於涓滴歸海而不已吾圓照慈翁和尚其北溟之歸墟也哉師諱行森號䒢溪生博羅黎氏器宇神奇性情天放甫壯聞鐘有省輙師歸宗無何依雪嶠信公窮極隱秘公示寂始叅大覺大覺一見奇之旋命分座師接機如鵬劈海鶻摩霄活啄生吞命根立斷叢林咸以䒢鐵棒稱之戊子冬受諸護法請手闢龍溪直如達磨蘆渡大破洪荒為千古兒孫開正法眼藏豈徒效靣壁故態已哉師後遊五臺上山遇一貧婆口嚼石子望師稱大通佛師與語似讖似禪亦異事也師歸龍溪
　上親書勑賜圓照禪寺
　命杭織造同所司易龍溪額師既歸
　上猶降御書等嗚呼
　世祖於師始終恩遇夫亦金身兆夢亘古以來之僅見者師後浮沉人間何翅朱門蓬戶軒冕泥塗正如化世界為沙盆納須彌於芥子山海珍奇人天色相都擲最上層非非想天而師之心地本自光明如日月如星辰歷歷可數非有一形定在者師之錫飛不一地如老祖鹽官諸處要皆化城息影最後主大雄閱春丁巳𢹂寶子輩漫遊吳山指華巖曰此中修篁奇品可以臥數江颿吾將老於𥁞圖中乎優游至六月二十四驀曰早晚吾行矣諸子請留曰三日可及期集諸子曰慈翁老六十四年倔強遭瘟七顛八倒開口便罵人無事尋煩惱今朝収拾去了妙妙人人道你大清國裏見
　天子萬善殿中說禪道呵呵總是一塲好笑諸子數問後事師不答但大書龕封云䒢溪老䒢溪老到這裡還有什麼不了咄封却遂擲筆含笑而化時異香遠徹緇素競奔七日掩龕餘香猶烈諸子侍龕至庚申佛成道之後三日塔於圓照之右脇焉師世壽六十有四僧臘三十有六九坐道塲有語錄若干卷嗣法自懿山德形山寶豁庵文子公然芾山彥天鏡前雪安映松雲明霞川英五山乾秋濤光環山珍雨山恩天麟瑞隆道祖石幢際洪惠貴卓羣玉曉山會山堂關半山吉宇庵文續那藏雲嶠宏外其隨機密印名跡莫稽姑置以俟再攷云適吾里文殊懿山德公繼席圓照走人抱狀請銘余門外人也豈能悉師高深不過摘德公行狀大槩如此此亦見天地有不可磨滅之人生不遽生生不徒生生不多生生而必頂天立地超古絕今以闡揚道法然則慈翁和尚北溟之歸墟也哉銘曰。

　橫拿老棒　打開天地　百代之師
　睛點活龍　龍飛在天　赫赫円墀
　喝正宗風　擒來佛祖　立地成之
　毫光燭宇　霜氣摩霄　在此須眉
　金精玉彩　磷磨百折　亘古如斯

　　賜進士出身四川道監察御史楚桃源羅人琮拜撰


