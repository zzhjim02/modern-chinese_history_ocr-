乾隆大藏經（新文豐版）第 154 冊 No. 1639 天隱修禪師語錄


　　天隱禪師語錄目錄　　　　　　　秉一卷第一上堂示眾卷第二示眾卷第三示眾卷第四示眾卷第五示眾卷第六示眾小叅卷第七小叅卷第八舉古卷第九舉古拈古徵古卷第十別古代古普說卷第十一復問或問卷第十二或問書問卷第十三法語法偈卷第十四法偈卷第十五機緣卷第十六機緣卷第十七頌古卷第十八頌古詩卷第十九詩卷第二十讚自讚佛事傳跋

　　天隱禪師語錄目錄終

天隱禪師語錄卷第一

　　嗣法門人通琇編

　　上堂

　　住湖州府報恩寺師於崇禎七年八月二十有二日入院以拄杖指三門云從者裏入皇恩佛恩一齊報答且道最初一句作麼生道彈指頓開華藏界剎那都向個中來便入
佛殿師云古寺重興慈風再扇有頭有尾無背無面既然有頭有尾為什麼無背無面擲拄杖云天上人間無處不現大展具禮拜
方丈師拈拄杖云據此室行此令不入虎穴焉得虎子從他牙如劒樹口似血盆到者裏也須喫棒為什麼如此不曾得祖印難過此關頭便起。

　　結制上堂師至法座前云最初一步蹋著須向千峰頂上提持且道是什麼人行履處高著眼師遂陞座拈香云此一瓣香天不能葢地不能載靈根透於劫外秀葉覆於閻浮爇向爐中端為今上皇帝聖躬萬歲萬歲萬萬歲次一瓣香遇貴則價滿娑婆遇賤則半文不值奉為滿朝文武闔郡公勳主請邑侯本山檀越現前居士眾等同乘般若之慈航共證金剛之種智又一瓣香殷勤古木林間埋沒白雲堆裏向無所得中得來在有修證處不證今日對眾拈出供養荊谿龍池山禹門禪院本師大和尚幻有老人以醻法乳遂斂衣就座維那白椎云法筵龍象眾當觀第一義師云若論第一義老僧未到此間已與諸人激揚了也重新再舉落二落三還有出格英靈遞相醻唱者麼僧問把斷要津不通凡聖正恁麼時請和尚道師直視云見麼進云一句曲含千古韻萬重雲障月初來師云站過一邊問大開爐鞴煅聖鎔凡忽遇無背面漢來如何煅煉師云你從那裏來僧提臥具云從者裏來師云却有背面了也進云和尚又恁麼去也師便喝問最初一句即不問未審蹋著個什麼師云半夜裏偷𤓰進云偷後如何師云未到你在問如何是報恩境師云梯子嶺頭雲翼翼金車山下水潺潺進云如何是境中人師以拂子左右拂進云如何是人中意師放下拂子進云還有向上事也無師云有則有未可與你道在師廼云當陽顯露人人鼻孔撩天直截根源個個脚跟點地達磨西來徒為徃返之勞神光斷臂枉受辛勤之苦所以道言前薦得屈辱宗風句後承當埋沒家寶恁麼則世尊道吾有正法眼藏涅槃妙心付囑飲光廣令傳化勿使斷絕且道傳個什麼來者裏會得何須長期短期消磨歲月如未委悉老僧畫蛇添足與你諸人通個消息驀竪拂子云還見麼若是不見除却你生來眼以拂子擊案云還聞麼若道不聞除却你生來耳既見既聞聞又聞個什麼見又見個什麼老僧說到者裏話頭也忘却了且道報恩一句作麼生道左右顧視云全憑一點無私力報答四恩咸有餘維那云諦觀法王法法王法如是下座。

　　師在荊谿磬山辭眾拈拄杖云一十五年成小搆謝諸檀信護持心別行一路暫時去汝等堅修守寂岑左右顧視云目睹雲霄已有年醻恩報德不相關而今帶水拖泥也杖笠迎風過遠山還有同起同倒者麼出眾相見僧問法性無去來普徧周沙界和尚去耶非去耶師竪起拄杖云你還識得者個麼進云祖禰不了殃及兒孫師便打問巖前円桂香飄遠說法乘風去報恩如何是報恩的句師云到那邊向你道師廼云雲本無心出岫乘風縹緲於長空徃來無礙月非有意臨谿趁水光含於四海映徹何窮住也心包太虛無欠無餘行也道不虛應有來有去到者裏事絕理絕超古超今去亦得來亦得行亦得住亦得驀卓拄杖云都盧收在拄杖頭上優游自在放曠逍遙喝一喝云出門一句作麼生道木人執板林間拍石女含笙嶺外吹。

　　到德清開封寺鳴鄒蔡封翁請上堂師云迷封曠劫開悟剎那不涉迷悟關頭別通消息道看良久師廼云至道無難惟嫌簡擇但莫憎愛洞然明白以拂子上下指云上是天下是地高是山深是水男是男女是女僧是僧俗是俗老是老少是少如何得不簡擇去驀擲下拂子云撲落非他物從橫不是塵下座。

　　臘八日上堂師云此一瓣香從雙徑諸德齋來要老僧拈向爐中熏我釋迦老子鼻孔為天下衲僧出氣還有不甘者麼僧問未離磬山身橫宇宙何須更出方丈師云秖為闍黎累及問上無佛道可成下無眾生可度世尊於此日成道堪作什麼師云切忌眼華問達磨大師直指人心見性成佛某甲窮到者裏元無性可見亦無佛可成師云者裏是什麼所在問如來具五眼睹明星是那一眼師云你者一問是那一眼僧喝師云喝即不無未具眼在僧復喝師云一喝兩喝後如何進云和尚請尊重師云闍黎不得造次問心地不從諸種得圓音豈向耳邊聞天未開地未闢者個在什麼處師云你從那裏來僧呈坐具云從者裏師云開了也進云混沌未分原有此頭頭顯露本天然殷勤有意還無覓擲向人前不直錢師云收起葛藤問蓮華不透水因語識人未審是迷是悟師云兩頭俱不實進云釋迦老子是迷是悟師便喝僧禮拜云雲到雪山重點破金鍼一現絕塵埃師云自起自倒師廼拈拄杖云禪非解會道絕功勳妙體湛然真機獨露不可以心思不可以意想不可以言宣不可以默照不可以色見不可以聲求一念回光便同本得恁麼則釋迦老子睹明星時見個什麼來者裏透得頓越三祇坐斷報化佛頭隨時著衣喫飯還有向上一路在驀竪拄杖云釋迦老子在諸人眼睫毛上放光動地秖是不得動著動著則三十拄杖何故不見道丈夫自有衝天志不向如來行處行卓拄杖下座。

　　元旦上堂師云滿天甘露灑濛濛徧地森森點翠濃佛法不須重舉似大家齊唱太平風有麼有麼拈拄杖云如無老僧自拈自弄去也年年有個新年頭今日新年事事周國泰民安無底事道人林下自優游山河大地也優游以拄杖作舞勢卓下云拄杖子豈不優游耶所以道當堂顯示只要知歸擬議之間白雲萬里喝一喝云且道目前一句作麼生殘雪已消千嶂冷和風纔起萬谿春擲拄杖下座。

　　解制上堂師云春山青春水綠萬卉榮榮爭秀郁三三兩兩出林巒雲水悠悠自奔逐途中驀撞鐵蛇橫擬議遭他的荼毒咦諸人還過得麼僧問機關未動杲日當空撥轉之時為什麼乾坤猶礙師云黑漆漆地僧喝師云好一喝且道落在什麼處僧作掌勢師拈棒僧復喝師震威一喝問虛空隨量顯方圓結解依時不變遷個裏本來無背面孰分長短與中偏本來無背無面和尚結解個什麼師云問你來進云是則華開紅樹亂鶯啼師云笑殺目前大眾師廼云九十日中眉毛廝結從今已去兩眼橫開爍破山河大地個中無去無來驀竪拄杖云三世諸佛從者拄杖頭上興慈運悲歷代祖師從者拄杖頭上點化羣迷天下老和尚從者拄杖頭上指東話西今日山僧一時捉敗眾中還有不甘者麼喝一喝卓拄杖云雲在嶺頭閒不徹水流澗下太忙生下座。

　　二月十二上幻祖供師拈香云大明國裏者老漢兒孫滿地盡道今日是忌日山僧則不然正是老漢大解脫的時節諸人還知落處麼若知得落處也許你們拈一分香便禮拜。

　　檀越請上堂師云老僧自解制後收起法幢封却法皷待汝等新建法堂再與你們說幾句無義味話不料今日嘉定張居士數百里而來得得設供請老僧陞座掀翻般若懺滌𠍴尤眾中還有超情離見者麼出眾遞相醻唱問超情離見即不問和尚向日道不盡的今日請垂一語師云你那裏得者消息來師廼拈拄杖云罪從心起將心懺心若空時罪亦空個裏了然塵垢盡無邊障難悉消鎔雖然如是須知有向上一著始得悄然突出難辯端倪信手拈來豈容擬議驀竪拄杖云看喚作拄杖則觸不喚作拄杖則背速道速道道得亦出不得建化門頭道不得亦出不得建化門頭且不落建化門一句作麼生道卓拄杖云三世諸佛亦如是歷代祖師亦如是天下老和尚亦如是老僧亦如是諸仁者亦如是個中有個不如是者好與三十拄杖復偈云解冤釋結總非難只在當人一念間剔起眉毛從此會歸家樂業享餘年卓拄杖下座。

　　觀音誕度僧上堂師喝一喝云入山不畏虎兕獵人之勇也入水不畏蛟龍漁人之勇也且道衲僧家以何為勇僧問萬峰頭上略展鋒鋩時如何師云惜取眉毛問如何是全提不隔的句師云師姑原是女人做師廼云一塵不立猶在半途截斷眾流尚居門外且道誰是到家者顧視左右云觀音菩薩將錢買胡餅放下手時原來是饅頭到者裏直得如天普葢似地普擎耳裏藏得須彌山眼裏著得四大海方有語話分恁麼則此人渾身坐在什麼處委悉麼數聲清磬是非外一個閒人天地間復說偈云堂堂已具丈夫相就裏還教識得渠今日分明親指示不須回顧更躊躇卓拄杖下座。

　　四月八日上堂師云大千沙界百億須彌不動步而到且道是什麼人行履處諸人還知麼問答不錄師廼云自從放出拏雲手隨波逐浪四十九只為普利於羣迷月印千江隨人走年年有個四月八人人盡稱生悉達雲門跛足老阿師一棒拈來要打殺若將此語當禪宗後代兒孫坑䧟殺咦雲門大師來也左右顧視云還見麼為汝諸人不唧溜隱入拄杖子裏去也喚作拄杖子又是雲門大師喚作雲門大師又是拄杖子者裏若分疎得下釋迦老子還他釋迦老子雲門大師還他雲門大師拄杖子還他拄杖子且道報恩老漢脚跟站在什麼處驀卓拄杖喝一喝下座上堂維那擬白椎書記玉林喝住云待我問了話白椎問云昔日黃檗道大唐國裏無禪師如今大明國裏還有個把麼師拈拄杖作打勢云看棒林便喝師亦喝林又喝便轉身云不是狂兒多意氣秖因曾透上重關竟出師喝一喝林亦喝維那重白椎林聞廼高聲云歎你孃的死氣師良久廼云一向灰頭土面了無佛法判斷若個伶俐衲僧當機不用打算更有麼問如何是奪人不奪境師云兩株梅歷歷進云如何是奪境不奪人師便喝進云如何是人境兩俱奪師云闍黎站過一邊進云如何是人境俱不奪師卓拄杖云汝還識者個麼問莫謂無心云是道無心猶隔一重關且道是那一重師云那一重僧擬進語師便喝進云還許學人透過麼師便打師廼云資生貴圖求富叅禪貴圖求悟求悟若似資生個個成佛作祖大小高峰末後咄云甜瓜徹蒂甜苦瓜連根苦却似首尾不相照報恩則不然資生何必求富叅禪豈待求悟者裏直下承當人人本是佛祖喝一喝卓拄杖云炎天汗流脊解衣林下凉下座。

　　示眾

　　住荊谿磬山臘八示眾師云磬山茅屋冷凄凄到者都緣向上機鼻孔盡從今打失赤條條地得無依作麼生是向上機師自代云泥牛吸水武陵谿今辰是我釋迦牟尼佛桶底脫落的時節大眾還知麼若也知得當初釋迦老子悟得個什麼來若也未知驀舉拂子云看取釋迦老子在汝等眼睫毛上放大光明照見三千大千世界召大眾云見麼見得徹去睹明星時無二無別未能見得誠所謂徒入空門了也各各挽起眉毛盡平生力量挨拶將去不可蹉跎歲月埋沒此光明去也復云新安徐居士二十年長齋慕道海內知識一一叅叩錯禮山僧為師今日為伊芟染有個頌子相記脫俗為僧翻掌間轉凡成聖也非難雪嶠老漢夜成道今古明星照遠山久立珍重。

　　除夜示眾師云一年容易過大盡在今宵生死無憑據陰陽定不饒大眾團團圍圍住茲磬山阿相伴老僧作何功行莫謂老僧使得你們忙忙碌碌地無暇叅禪辦道且道你們終日起來忙閒動靜運水搬柴者是誰迎賔待客墾土掘地者是誰穿衣喫飯屙屎放溺者是誰須是於中識得本命元辰不離放溺屙屎不離喫飯穿衣不離掘地墾土不離待客迎賔不離搬柴運水不離動靜忙閒若於此識不得本命元辰忙閒動靜即被忙閒動靜礙運水搬柴即被運水搬柴礙迎賔待客即被迎賔待客礙墾土掘地即被墾土掘地礙穿衣喫飯即被穿衣喫飯礙屙屎放溺即被屙屎放溺礙者一落索老僧代你們用力不得須要你們件件自家著力始得還曾撿點得也未不然莫說一年除歲容易縱經百年如是除歲亦是虛度光陰有什麼用處大眾會麼驀卓拄杖云來年更有新條在惱亂春風卒未休。

　　歲旦示眾祝聖畢師召眾云本地風光無背面物物拈來自成現大千沙界絕羅籠一句當陽如閃電年新月新日又新步步行來步步新蹋著者重關棙子原來即是舊時人所以回天轉地不須愚智功能透古超今不落聖凡階級且如新年頭上佛法有商量否若道是有水中捉月若道是無色裏膠青恁麼則不涉有無還委悉麼將拄杖子畫一畫云打開雲戶看露柱放光輝復頌云雪後一枝梅吐玉豁然天地共陽春太平盡唱無生曲引得巖前石虎吟。

　　示眾師卓拄杖云眾兄弟久處叢林徧叅知識曾撥著者一著子也未若撥著者一著子順逆境緣自然穩當不被塵勞封鎻生死岸頭脫然自在不隨業識牽纏在世出世了無𦊱礙謂之無事道人若未撥著徒自山山水水千里勞神出家兒父母遠離親朋絕徃澹泊無為翛然灑落趁此色力強健猛著精彩究取者一著子十二時中幸無異緣畢竟要討個分曉纔得不孤出家之志不負佛祖之恩雖然此話在了事人前却如送個臘月扇子也驀喝一喝云截斷葛藤。

　　歲旦示眾師云天啟四年正一日春到人間將半月梅華笑雪滿院香透過時人孃生鼻驀舉拄杖召大眾云看惟有者個原如此也無年來也無月也無新舊秖平常直直對君親剖悉擲拄杖云雖然如是新年頭上一句又作麼生道良久云大眾登寶殿祝聖願長春。

　　絕糧示眾師舉世尊一日敕阿難食時至汝入城持鉢難應諾佛云汝既持鉢當依七佛儀式難遂問如何是七佛儀式佛召阿難難應諾佛云持鉢去師云幸喜幸喜世尊大慈大悲當時若不開者一路洎合餓殺老僧大眾且道靈山會上他曾到者境界遣阿難未曾到者境界遣阿難試道看况世尊三界大師福被人天何故只遣阿難入城持鉢千二百眾合作麼生磬山今日則不敢釘釘遣誰去且者一條路誰行得誰行不得可不見義勇為耶磬山記得當年有個頌子拓鉢生涯七佛儀瞿曇盡力為提撕阿難當下通消息那用婆心第二機。

　　誕前一日示眾師云寄跡閻浮五十春不知虛幻受跉𨂲自從胡亂年來後閒看長空放白雲所以道真如性海本無出沒大悲願力示現去來且道既無出沒焉有去來真如性海與大悲願力是同也是異也若道同驀舉拂子云者是大悲願力如何是真如性海若道異驀垂拂子云者是真如性海如何是大悲願力若道不同不異則無老無少無大無小無長無短無有無無不可以形名得不可以智識知大眾得得到磬山來與老僧慶誕慶個什麼可不隨情逐世了也且道不隨情逐世一句作麼生道指庭菊云黃菊經霜老青松帶露寒若將時節會依舊是顢頇。

　　誕日示眾師拈拄杖云老僧去年四十九曾向人前揚家醜譚禪論道作生涯想起從前不唧溜今年幸爾已五十對君一字無可說橫拈拄杖按乾坤那個丈夫來受屈所以道把住也十方虛空也須喫棒放行也森羅萬象總是齊彰山僧今日也不放行也不把住與諸人聊通一線驀將拄杖向前周帀廻遶云一任七縱八橫去也良久卓拄杖云真金自有真金價終不和沙賣與人。

　　除夜示眾師云爆竹一聲催歲盡寒梅數點帶春來道人林下無餘事心地閒閒却似呆欲識佛性義當觀時節因緣時節既至其理自彰過去時節已過去未來時節猶未來現在時節而不住深山窮谷之中寂寥虛廓無喧譁雜擾之聲無朱紫玄黃之色無笙歌燕舞之作無大歡小悅之娛剛剛一種灰頭土面懶散禪和歷歷孤明澄心聽法莫不是者個時節若是者個時節又何用更識便轉得身吐得氣喫得山僧手中痛棒若未轉得身吐得氣喫得山僧手中痛棒向前則截斷你路頭落後則無你退身之地住著則與你三十棒到者個時節還有不惜身命者出來麼須知句中剗意意中剗句意句交馳甚為可畏雖然官不容鍼私通車馬汝等入堂坐禪俄經一月並無有一人造我室中通個消息都盧是一隊無心道人老僧信得汝等過汝等還信得老僧過麼若信得過莫謂無心云是道無心猶隔一重關不見藥山和尚坐禪石頭一日偶見之問曰汝在者裏作麼山云一物不為頭云恁麼即閒坐也山云若閒坐即為也頭云汝道不為不為個什麼山云千聖亦不識你看古人一個閒坐尚不可得而況昏沈掉舉妄念紛飛者乎石頭便云從來共住不知名任運相將秖麼行自古上賢猶不識造次凡流豈可明你看石頭和尚舌頭拖地入泥入水為人老僧今晚為汝等註破從來共住不知名那裏識得來任運相將秖麼行也是客作漢自古上賢猶不識難道造次凡流豈可明不是壓良為賤既註破還知麼若論者一段事人人本有個個不無秖為無始以來無明業識煩惱葢覆不得現前還見麼驀舉拄杖云先天有物能為主不屬陰陽造化生久立珍重。

　　元旦示眾師云今朝元來新年頭昨晚元來舊年尾新年頭上不見來舊年尾上不見去不來不去常現前個裏元來無所住無所住處著眼看大千沙界一毫許漫看春風滿面生張公喫酒李公醉更有一般堪羨處千門萬戶瞳瞳睡大家齊唱太平歌哩哩囉兮囉囉哩所以道有條攀條無條攀例大眾祝聖壽以無疆讚皇圖而永固。

　　元宵示眾師云一燈纔燄萬燈瑩爍破乾坤徹底空山色自今光燦爛桃華依舊笑春風大眾剛纔過歲又已半月流光荏苒無暫停息若是手脚未穩切宜努力幹辦莫待臨渴掘井追悔無門會得麼英靈衲子未舉先知機鈍之流不妨薦取指燈云喚作燈則觸不喚作燈則背且道喚作什麼來雲門大師道光不透脫有兩般病一切處不明面前有物是一又透得一切法空隱隱地似有個物相似亦是光不透脫直饒恁麼不恁麼會即聲色而非聲色不恁麼恁麼會即非聲色而非非聲色般若經云若取法相即著我人眾生壽者若取非法相即著我人眾生壽者是故不應取法不應取非法到者裏無你下口處無你入頭處無你插手處無你拶脚處佇思停機即沒交涉還會麼除非是上根利器一聞千悟始得不見達磨初祖遙觀震旦有大乘根器得得航海而來在梁國不契直造少室面壁九載剛接得個神光二祖斷臂以求安心之法頓悟本來謂之得髓傳至六祖開心地法門然後宗分二派派列五宗豈不是燈燈相續瑩徹交輝所以道法流不泯派永接於曹谿燈燄常存光愈明於少室老僧今晚見此世燈引者一落索明眼人前一塲笑具可不通身輥在葛藤窠裏了也還有剔脫得出者麼良久云少林祕要無多子五派單傳不二門喝一喝。

　　示眾舉興教坦和尚初開堂有雪竇化主省宗出問諸佛未出世人人鼻孔撩天出世後為甚麼杳無消息坦云雞足峰前風悄然宗云未在更道坦云大雪滿長安宗云誰人知此意令我憶南泉拂袖歸眾更不禮拜坦云興教今日失利便歸方丈坦令人請宗至云適來錯秖對一轉語人天眾前何不禮拜葢覆却宗云大丈夫膝下有黃金爭肯禮拜無眼長老坦云我別有話在宗廼理前問至未在更道處坦云我有三十棒寄汝打雪竇宗廼禮拜師云你看古人真實處無一字相欺若是今時善知識權柄在手不辯來機要施設到底那肯屈尊就下若是今時學者出頭來硬作主宰到底亦未肯服善你看坦長老從容和雅云適來錯秪對一轉語且道作麼生是他錯處省宗不肯後云寄三十棒打雪竇雪竇又有何過省宗便肯禮拜者裏若看得分明許你們通個消息眾各呈見不輟師復云學道先須達本後識綱宗綱宗既明其本自立既得其本道隨手應所以道從天降下則貧窮從地湧出則富貴若道見過古人田地秖好與古人提瓶執杖若道見到古人田地秖好與今人提瓶執杖若未見到者更叅三十年始得何故卓拄杖云選佛若無如是手宗門那得到如今左右顧視云有麼有麼如無老僧且去守困便曳杖出堂。

　　示眾師云諸方善知識難見而易得親近老僧者裏易見而難得親近何故諸方善知識道眼高明福德博厚叢林整齊飲食精潔可謂難見而易得親近也老僧者裏世緣淺薄闢草開荒茶飯麤糲可謂易見而難得親近也難得親近難中之難雪裏送炭者少易得親近易中之易錦上添華者多左右顧視云眾中還有道得不難不易一句麼驀卓拄杖云拄杖子𨁝跳出來道也不難也不易清風明月共知音天上人間隨所去師復笑云不然不然老僧還要用著你曳拄杖歸方丈。

天隱禪師語錄卷第一

　　音釋

　　沌

　　(徒本切音囤混沌元氣未判也)。

　　墾

　　(口很切音懇力治也)。

　　𨂲

　　(郎丁切跉𨂲行貌)。

　　苒

　　(而琰切荏苒猶展轉也)。

　　祕

　　(兵媚切神也密也藏也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第二　　　　　　秉二

　　嗣法門人通琇編

　　示眾

　　示眾師云諸人既流入心地法門必須向己躬下做真實工夫叅究一回始得不可依依稀稀當有當無如患瘧病一般今日提起便心中火急明日放下即緩縱身心或恐色力不佳病魔纏繞或慮衣食不周貧窮困苦幹辦世事調養四大漫漫學道殊不知恁麼去縱有怕生死之念不覺埋沒塵勞而被結習驅使者等根噐都是無始以來信位之不足也如何叅得我祖師禪驢年也未有出頭日子四恩奚報耶若果具大丈夫志猛省將來𢬵此四大也不管貧窮困苦也不管饑寒凍餒也不管病魔纏繞也不管世諦紛紜單單提個話頭澄澄湛湛切切思思行也叅坐也叅住也叅臥也叅不顧得失危亡不知迷悟境界便如斯挨拶將去歲久月深驀然打失鼻孔卻如虛空粉碎大地平沈漫漫甦醒將來方有少分相應到者田地急急見人不可耽著此事須知祖師門下本無有實法繫累他人若有一法繫累他人入地獄如箭射便不相應也故笑巖師翁云聖人之道個個完具惟不自究明甘自輕棄且道那裏是自輕棄處須時時撿點不可放過珍重珍重。

　　檀越請示眾師云在家菩薩身居富貴之中而不被富貴之所羅籠信知有者段出世之事此迺屢劫種的善根最是難得須當十二時中猛省提撕如何是我父母未生前本來靣目須要治家應緣處知賔待客處著衣喫飯處驅奴使婢處忙閒動靜處一一體究不可放過直下能見得本來便識得妙明真心不生不滅不常不斷無老無少無去無來非古非今非成非壞自然超出苦海昔日無著道人二十七八寡居學道叩叅徑山打硬修行志氣超羣見地卓犖大徹後為尼播揚宗教接物利生豈不是出格道人也彼既如是我寧不爾你們若要家園事業成辦然後修行則便耽閣三界空華猶如火宅豈可認定家園事業一息不來就屬後世切莫為長久之計汝等若信得及各各須念無常迅速生死事大提撕話頭以悟為期二六時中切不可忽趙州和尚道我在南方三十年除二時粥飯是我雜用心處如此用工無有不發明者珍重。

　　示眾師云截徑一路見在目前正道玄微意超言外物物就手事理藏鋒諸人還知落處麼不見汾陽老人云金華布地玉蕊承天杲日當空乾坤朗耀雲騰致雨露結為霜不傷物義道將一句來還有道得的麼若道不得眼中有屑直須出卻始得其時不肖遠孫若在但云覓火和烟得擔泉帶月歸風穴云若立一塵家國興盛野老顰蹙不立一塵家國喪亡野老安貼於此明去闍𥠖無分全是老僧縱奪由你不得壓良為賤爭奈賔中有主於此不明老僧即是闍𥠖殺活聽憑且不得自起自倒爭奈主中有賔闍𥠖與老僧亦能悟卻天下人亦能瞎卻天下人全放由你也不得作憨爭奈賔中賔在要知闍𥠖與老僧麼拊其兩膝云者裏是闍𥠖者裏是老僧全[(冰-水+〡)*ㄆ]由你切不得教壞人家男女爭奈主中主在且問諸上座老僧與闍𥠖是同是別若道是同去上座自上座老僧自老僧若道是別去又道老僧即是闍𥠖分亦憑你不分亦憑你驀拈拄杖云只是不得忘卻者個諸人又作麼生會若能於此明得去一句中有三玄三要賔主歷然平生事辦叅尋事畢諸人還識得一句麼卓拄杖喝一喝諸人還見徹三玄麼以拄杖點空𠁼喝一喝諸人還要會三要麼以拄杖於空畫<<PIC>L154p0103_01.gif</PIC>喝一喝永嘉云粉骨碎身未足醻一句了然超百億老僧舉到者裏一件要緊事不得與諸人再打葛藤左右顧視云看看汾陽老人來也便出堂。

　　示眾舉楚石禪師上堂云通身是眼為什麼覷不見通身是耳為什麼聽不聞通身是口為什麼說不到通身是心為什麼鑒不出報恩有道聰明神咒布施諸人去也師云且道通身既然是眼那裏得見耳來通身既然是耳那裏得見口來通身既然是心那裏得見眼耳身口來諸人到者裏須自撿點看磬山說得是報恩即不是報恩說得是磬山即不是雖然直饒覷得聽得說得鑒得已落第二頭了也復云叅。

　　歲旦示眾林臯問玉綻梅華分幾𣗳和風陣陣送香來新年頭佛法即不問如何是三寶堂前祝聖的句師云天長地久進云恁麼則垂衣王化裏打鼓樂昇平師云誰是知音者進云官不容鍼私通車馬時如何師云試道看進云白毫宛轉交光相青髻盤螺滿月輝如何是佛師以拂子打圓相進云玉軸未分三獸別金函纔展大車歸如何是法師據座而坐進云七尺單前知默坐一瓢方外任閒遊如何是僧師云且過一邊著進云三寶已蒙師指示宗乘的旨是何宣師以脚趯云一脚趯過進云栴檀林內曾遊戲踏轉崑崙作象騎如何是向上為人句師云日月齊明進云歸猿攀得枝頭月去鳥衝開石上雲師云少賣弄師迺云皇圖永固帝道遐昌佛日增輝法輪常轉作麼生是轉法輪的句適纔者些問答你道還報得皇恩佛恩也無知麼喝一喝云不見臨濟大師道我有時奪人不奪境有時奪境不奪人有時人境俱奪有時人境俱不奪且道老僧者一喝是奪人耶奪境耶是人境俱奪耶人境俱不奪耶若道奪人人人鼻孔撩天若道奪境物物融通亨泰若道人境俱奪爭奈滿靣春風若道人境俱不奪老僧且拈向一邊如何是奪人奪人則不問如何是奪境奪境則不問如何是人境俱奪人境俱奪則不問且道人境不奪一句作麼生道以拂子作書勢云歲朝把筆百事大吉驀擲拂子出堂。

　　示眾舉泰首座到洞山值喫果子洞山云有一物上拄天下拄地黑漆漆常在動用中動用[(冰-水+〡)*ㄆ]不得未審過在什麼處泰云過在動用中洞山令人掇退果桌佛果云天下衲僧盡道泰首座箭鋒不相拄所以遭洞山貶剝後來溈山真如道此果子莫道泰首座不得喫三世諸佛也不敢正眼覷著宗師家正令當行十方坐斷有定乾坤句辯龍蛇眼不妨難趁當時若是英靈衲子解捋虎鬚待他道過在什麼處便拈起果子云和尚畢竟喚作什麼待他擬議劈靣便擲師云二大老一人雖扶弱且未得果子喫在一人雖太甚而有過人之志亦未得果子喫磬山則不然待洞山道過在什麼處但云有過無過且置隨聲拈起果子云和尚先得了也便喫可不有意氣時添意氣不風流處也風流。

　　示眾舉瑯琊和尚問舉和尚近離甚處舉云兩浙琊云船來陸來舉云船來琊云船在什麼處舉云步下琊云不涉程途一句作麼生道舉以坐具摵一摵云杜撰長老如麻似栗便拂袖而出琊問侍者此是什麼人者云舉上座琊遂親下旦過堂問莫是舉師叔麼莫怪適來相觸忤舉便喝復問長老何時到汾陽琊云某時到舉云我在浙江早聞你名元來見解只如此何得名播寰宇琊遂作禮云慧覺罪過師云大眾凡看古今公案先須得句而後知義義句昭然意趣深解若脫略言句其義不全得失難辯其間擒縱殺活抑揚[(冰-水+〡)*ㄆ]放何從而得之也老僧閱古尊宿集舉和尚錄中刪去以坐具摵一摵云慧覺罪過句豈非集者自失一隻眼也且妙喜分明道賔則始終賔主則始終主二大老驀劄相逢主賔互換直下發明臨濟心髓苟非徹證向上巴鼻具出常情正眼未免作得失論量今日眾中莫有為瑯琊出氣者麼眾無語師高聲說頌云虎踞龍蟠展大機當陽著著不思議就中各顯藏鋒句惹得時人取次疑。

　　示眾舉玄沙示眾云諸方老宿盡道接物利生或遇三種病人來作麼生接患盲者拈槌豎拂他又不見患聾者語言三昧他又不聞患啞者教伊說又說不得且作麼生接若接此人不得佛法無靈驗有僧請益雲門門云你禮拜著僧禮拜起門以拄杖挃僧退後門云你不是患盲復喚近前僧近前門云你不是患聾迺豎起拄杖云還會麼僧云不會門云你不是患啞其僧於此悟去師云玄沙老人可謂善說未能善接雲門大師如此接人也秪接得無三種病的果實有三種病人來又如何接若到磬山門下來也不難何故如患盲者來高聲向他道個瞎若患聾者來劈脊便棒若患啞者來便以拂子打圓相示之今日還有三種病的麼良久迺云如無老僧今日失利。

　　示眾師拈拄杖云老僧有時拈拄杖子不作拄杖子用有時拈拄杖子作拄杖子用有時以拄杖子行徧四天下擲向壁角落裏有時拋下拄杖子獨自打頓去也諸人者裏見得便迺會得我臨濟大師的賔中主主中賔賔中賔主中主雖然切不得動著動著一字打你頭破腦裂莫言不道驀卓拄杖歸方丈。

　　望日示眾師云剛纔過初一又是月半了也諸人本分事作麼生會若也會得出來與老僧通個消息眾無語師遂出堂左右顧云天晴日頭出。

　　示眾師云垂鉤四海秖釣獰龍獨步大方為尋知己賔中有主豈肯倚戶傍門主中有賔不用撒沙撒土賔主互換縱奪交馳各各有坐斷之機著著有出身之路誰是恁麼人行恁麼事大眾看舉慈明和尚見泉大道來迺云片雲橫谷口道人何處來泉左右顧視云夜來何處火燒出古人墳明云未在更道泉作虎聲明以坐具一摵泉接住推明向禪牀上明卻作虎聲泉大笑云我見七十餘員善知識今日始遇作家師云你看他二大老驀劄相逢正所謂師子遊行象王踞地全機出沒大用現前諸人還識得麼若也識得不假如何若何便請單刀直入其或未然盲龜跛鼈豈堪克紹老僧更有個頌子諸人聽取二虎爭雄猛作威爪牙全露震崔嵬同音哮吼驚羣獸千古傳聞似怒雷休眨眼電光回不是等閒相共語漫將狐兔亂真規。

　　示眾舉巴陵示眾云祖師道不是風動不是幡動既不是風幡向什麼處著有人與祖師作主出來與巴陵相見雪竇云風動幡動既是風幡向什麼處著有人與巴陵作主出來與雪竇相見師云雪竇老漢也是依樣畫猫兒今日有人出來為伊作主山僧放伊三十棒。

　　佛誕示眾師云今朝四月八處處叢林浴悉達人人盡道報佛恩惟有磬山心未洽試問諸人報恩一句作麼生道一僧出云橫按鏌鋣全正令太平寰宇斬癡頑師云也秪道得一半進云請和尚全道師云一人有慶兆民頼之僧禮拜云謝和尚答話師云乾坤著眼看幾個知恩者復舉隨州關子嶺無聞聰禪師有僧問云今朝四月八天下叢林皆慶佛誕未審如來何處降生聞於几上畫個圓相僧無語笑巖和尚代僧作禮云盡界普瞻師云今日有人問著老僧如來何處降生則向伊道休瞌睡復示頌云古佛重興關子嶺拈華旨趣笑巖醻磬山今日無思算兀坐雲深白了頭。

　　示眾舉歸宗文禪師上堂云日徃月來大盡小盡生死漸近大眾總是祖師門下客須知生死不相關且道歸宗與麼說話還有過也無良久云父母不聽不得出家師云者老漢前言不應後語既是祖師門下客又道個父母不聽不得出家且作麼生是諸人的父母試道看眾無語師云老僧與諸人頌出了知生死不相關擬議之間靣隔山若是祖師門下客橫吹鐵笛汨羅灣。

　　示眾師云今朝四月半農家秧好看堪笑懶禪和一事無可斷開了兩片皮只是粥飯罐道眼不能明閻羅要打算。

　　示眾舉玄沙禪師一日集眾將拄杖一時趁下卻回向侍者云我今日作得一解險入地獄如箭射者云喜得和尚再復人身翠巖芝云大小玄沙前不搆邨後不迭店且作麼生道得出身之路道吾真云大小芝老只是偏枯若是道吾即不然玄沙侍者一人具一隻眼雲居舜云此語眾中舉得爛如泥且作麼生會山僧道侍者不在言也玄沙也是荊𣗥裏求栴檀東禪觀云大小玄沙性命在侍者手裏師拈云觀此四大老批判有稱強處有扶弱處有評論處有見的處若有人檢點得出許他雙眼圓明其或未然切忌作得失論量若作得失論量入地獄如箭射。

　　示眾師云北山人喫飯南山人種田不知具何義蓑笠笑烟巒風雨共施設雲月漫相瞻更有一般奇特事嘯殺峰頭野老猿。

　　示眾舉宗門有四種藏鋒初曰就理次曰就事至於理事俱藏則曰入就俱不涉理事則曰出就師云就理就事理事俱就且止理事俱不涉者一藏如何著語諸人試道看眾無語師自代云三腳蝦蟆飛上天復示頌云氣吞佛祖定乾坤出就藏鋒斷命根昨夜泥牛曾哮吼今朝絕跡到荒邨。

　　示眾師云今朝五月五騎卻艾虎街頭舞驀然撞著桃符神打落鍾馗手中小鬼鼓笑殺旁觀一個人喫了菖蒲雄黃燒酒沿街吐且道磬山清眾又如何諸人試道一句看山茨進云穿衣喫飯隨時過嘯月吟風只自知箬菴進云寒衣送卻知時節蛇鬼潛形避鏌鋣師云一個隨時意賞一個諳節言行老僧亦有一句子無錢買糉子剛把貧來訴。

　　示眾舉佛眼禪師云上座未來此間時無一人上座既來此間後有一人上座秪是一人為甚成有成無僧無語師云磬山若作者僧只消輕輕道個禍不入慎家之門。

　　示眾舉馬祖令人馳書併醬三甕送與百丈丈令排向法堂前迺上堂眾纔集百丈以拄杖指醬甕云道得即不打破道不得即打破眾無語百丈便打破歸方丈師云老僧若在管取大眾沾恩不使百丈失利待他道道得即不打破道不得即打破但云喚典座來擡將去雖然已作死馬醫也更為諸人頌出堪嗟一眾是疑團打破從教仔細看若得磬山當座下林間貼貼地相安。

　　朔日示眾師云磬山阿裏有兩個小老虎昨日老僧被他截住卻在三家邨裏軃過你們出出入入切須仔細隨顧左右云且喜不露爪牙便歸方丈。

　　示眾師云今日有一等不識好惡口稱為臨濟門下兒孫妄判先宗以死煞法定要把冬𤓰印子印人不知我從上臨濟嫡脈作略奪饑人之食驅耕夫之牛何曾有實法繫累人耶不見廓侍者因華嚴和尚上堂云大眾今日若是臨濟德山高亭大愚鳥窠船子兒孫不用如何若何便請單刀直入華嚴與汝證據廓出眾禮拜起便喝嚴亦喝廓又喝嚴亦喝廓禮拜起云大眾看者老漢一塲敗闕又喝一喝拍手歸眾嚴下座歸方丈時風穴作維那上去問訊嚴云維那汝來也尀耐守廓適來把老僧扭捏一上待集眾打一䪺趁出穴云趁他遲了也自是和尚言過他是臨濟下兒孫本分恁麼嚴方息怒穴下來舉似廓廓云你著甚來由勸者老漢我未問前早要棒喫得我話行如今不打搭卻我者話也穴云雖然如是已徧天下也師召眾云還會麼若會得便知臨濟兒孫作略若不會老僧與諸人頌出賔則賔兮主則主兩陣交鋒貴無住賔家作主主家賔卻被旁人冷眼覷咄咄咄臨濟兒孫真個毒言中有響破重圍千古萬古遺芳躅。

　　示眾舉古人道幽鳥語如簧柳垂金線長烟[(冰-水+〡)*ㄆ]山谷靜風送杏華香永日蕭然坐澄心萬慮忘欲言言不及林下好商量師云言之不及商量個什麼且道有商量古人恁麼道無商量古人恁麼道諸人作麼生會良久云熏風自南來殿閣生微凉。

　　示眾舉鄧峰永菴主問僧審奇汝久不見何所為奇云見偉藏主有個安樂處永云試舉似我奇敘所得永云汝是偉未是奇莫測歸語偉偉大笑云汝非永不非奇走積翠質之南公南亦大笑永聞作偈云明暗相參殺活機大人境界普賢知同條生不同條死笑倒菴中老古錐覺範洪禪師云觀其語言想見當時法喜遊戲之逸韻使永公施於今則其取詬辱必矣師云永菴主問審奇云汝久不見何所為探竿影草奇云見偉藏主有個安樂處永云試舉似我奇敘所得露永云汝是偉未是明賞暗罰翻其窠臼奇莫測歸語偉傳言送語漢偉大笑云汝非永不非靣赤不如語直奇走積翠質之南公南亦大笑君子千里同風永聞作偈云明暗相參殺活機大人境界普賢知同條生不同條死笑倒菴中老古錐覺範云觀其語言想見當時法喜遊戲之逸韻使永公施於今則其取詬辱必矣範老可謂知言矣諸大老如播弄摩尼珠各各見其本色光明透露爭奈奇公即珠何能得覩本色耶老僧已為諸人註破眾中還有不了者麼更聽一頌偉哉永哉說是說非兩口一舌就高作低積翠重巖走殺伊笑中何似刃相持師顧山茨云你為者僧代得一轉語麼進云請和尚問師云汝久不見何所為進云菴主那裏瞌睡來師云他便掌時如何進云震聲一喝師云喝後如何進云大地平沈師云也秪道得一半進云和尚如何師云干戈永息茨禮拜。

　　因眾議德山托鉢因緣示眾師喝住云諸人還知趙州當時問南泉離四句絕百非請師道泉便歸方丈州云者老漢尋常口吧吧地不消一問諸人若識得南泉歸方丈便識得德山低頭處師復喝云諸人會則便會傍家走什麼瞎漢拈拄杖旋風打散。

　　示眾舉佛眼禪師因遊蓮華峰至半山亭有僧後到云和尚還在者裏眼云我到了來也僧無語眼自代云也是齋後鐘師云磬山當時若作者僧敢教佛眼老漢立地待他道我到了來也但云和尚且住待某亦到來。

　　示眾舉雲門大師纔上堂云雪上加霜便下座師云你看者老漢通身是口只是不識身子藏在什麼處諸人下得一轉語與雲門老人相見麼師迺云韶陽領眾不辭勞金屑明明著眼梢到得文塲擬題目手中失却筆頭刀。

　　中秋示眾師云諸方叢叢簇簇者裏清清澹澹若向清清澹澹處會得便入叢叢簇簇不妨若向叢叢簇簇處會得直到清清澹澹始得秪如不清清不澹澹不叢叢不簇簇又作麼生良久云天上一輪滿清光何處無復云諸行者人人真心獨朗比如秋月圓明迺因雲霧氤氳翳障不得光明透露如人根塵相對便有三六一十八界纏縛不得自由何謂三六一十八界所謂六根六塵六識如眼耳鼻舌身意謂之六根色聲香味觸法謂之六塵既有六根六塵中間發起六識所謂眼識耳識鼻識舌識身識意識也眼與色對便有青黃赤白長短男女等相而起好惡心光不能透脫耳與聲對便有宮商清濁音韻言辭而起好惡心光不能透脫鼻與香對便有薰蕕穢馥腥羶等而起好惡心光不能透脫舌能嘗味便有甘肥鮮美酸醎甜淡等而起好惡心光不能透脫身能覺觸便有軟煖細滑輕重等而起好惡心光不能透脫此五根所對謂之外塵惟意識分別思慮取舍謂之內塵所以內外相應起惑造業無暫停息如蠶作繭自縛自纏無有解脫之期諸行者若要了脫生死須是自家發起勇猛心叅究勘破者一十八界本來空空蕩蕩無有一毫遮障處如今夜之月圓滿明徹若到者田地纔不徒入空門雖然更須知古人道心月孤圓光吞萬象光非照境境亦非存光境雙忘復是何物諸人又作麼生會不可虛度光陰百年易過歲不久留努力努力。

　　示眾舉灌谿叅末山尼了然禪師山問上座今日離何處谿云路口山云何不葢卻谿無語師代云當時老僧若作灌谿但云官塘大道谿時禮拜問如何是末山山云不露頂問如何是末山主山云非男女相谿乃喝云何不變去山云不是神不是鬼變個什麼師云老僧若作末山亦與一喝道個不是神不是鬼變個什麼令人不暢快谿無語作園頭三載師代云恁麼非男女相聻如此見得免復勞矣雖然如是可見古人腰包行腳為此大事不著人我相一言透不過甘自執務叅究今人能如是乎然且衲僧氣槩則不然男兒自有衝天志不向古人行處行。

　　示眾舉佛眼禪師一日垂示從東過西顧眾云是是復從西過東顧眾云不是不是遂歸位立云適來猶記得師拈云者老漢看他自起自倒可惜當時眾中無人作禮三拜。

　　示眾師云古人道得到寶山須採寶莫教空去再來難諸人且道寶山在什麼處莫是南天台北五臺耶莫是東洛伽西峨眉耶迺至今住磬山是耶老僧敢道未是在諸人作麼生會良久云不見道乾坤之內宇宙之間中有一寶祕在形山諸人採寶也未休教空去虛度光陰一僧出眾云是寶非但和尚獨有人人皆有師即踏下一步云者是形山如何是寶進云用得出便是師又踏下一步作聽勢云汝作麼生用僧亦退一步擬進語師便掌僧喝師厲聲云侍者將拄杖子來痛打一頓僧擬議師以袖驀靣撲便歸方丈。

　　示眾舉馬大師令智藏持書上徑山山接書開見一圓相於中下一點忠國師聞迺云欽師猶被馬師惑雪竇云徑山被惑且置若將呈似國師別作個什麼伎倆免被惑去有老宿云當時坐卻便休亦有道但與畫破若與麼秪是不識羞敢謂天下老師各具金剛眼睛廣作神通變化還免得麼雪竇見處也要諸人共知只者馬師當時畫出早自惑了也師云灼然宗師手段切須為人解粘去縛拔楔抽釘你看當時雪竇老人恁麼拈提公案作家宗師天然有在今時有等晚軰齷齷齪齪拈個圓相出來示人未免傷鋒犯手不見雪竇道若與麼秖是不識羞而今更不識羞在亂道圓相七佛之始既為七佛之始誰人畫出又道七佛各有言詮咄還知釋迦老子當時對文殊師利云你道我四十九年曾說一字來否葢為你不達源頭動著便成窠臼山僧也是路見不平要諸人與古人相見纔識得他漏逗處不入他圈繢去也不然一犬吠虛千猱啀實諸人還知麼姹女已歸霄漢去獃郎猶坐火爐邊。

　　極菴居士請示眾僧問磬山法席如雲如水凡聖交叅龍形虎勢凡聖交叅即不問龍形虎勢如何接師以拄杖點云看腳下進云武陵谿水龍池出磬山峰對白雲巖師云直上看進云禹門還有浪滔雷動也無師便喝僧翻身云舞散青霄去肩挑庾嶺風師便打迺卓拄杖云於此會得不涉程途其或未然且聽山僧葛藤凡夫謂之有二乘謂之無菩薩當體即空爾我衲僧家要行便行要止便止眾中有道得一句不涉多途者合受人天供養不見古人云供養百千諸佛不如供養一無心道人諸人且道無那個心無是非心耶無善惡心耶無忻上厭下心耶無一切心耶若恁麼會到磬山無喫棒分在今日雲陽賀居士設齋要老僧通個消息一則與大眾結個般若緣二則冀祐二子行金行玉老僧說到者裏又無法可說且看拄杖子頭上端坐大悲觀世音說道應以居士身得度者即現居士身而為說法應以童男童女身得度者即現童男童女身而為說法且道說什麼法偈云雲陽賀氏世植福從來代代受天祿今日當齋供佛僧祈保二子如金玉大眾珍重。

　　示眾舉舍利弗問天女汝何不轉卻女身女云我從十二年來求女人相了不可得當何所轉即時天女以神通力變舍利弗如天女迺自化身如舍利弗而問云何不轉却女身舍利弗云我今不知何轉而變為女身師拈云舍利弗當時好心不得好報諸方盡道被天女轉卻女身據山僧見處當時天女莫道轉得舍利弗一人直饒你轉得大地男子為女身總是自家女身脫不得在何故既云十二年來求女人相了不可得你那裏得見舍利弗轉女身來明眼者試看。

　　元旦示眾師云古人道今日新年頭昨日舊年尾識得本來人無憂亦無喜且道既是本來人要識得作麼諸人試道看眾無語師自代云眉橫鼻豎。

　　示眾舉趙州行腳到一寺院經旬辭去院主云何徃州云臺山禮文殊去主云某甲有頌相送頌云無處青山不道塲何須策杖禮清凉雲中縱有金毛現正眼觀時非吉祥州迺問作麼生是正眼主無語師云可惜好個頌子當時院主卻似畫龍的見真龍現時舉手無措若是山僧作院主待老趙州道作麼生是正眼便云你還要第二杓惡水潑麼瑯琊覺道個啼得血流無用處也是扶強不扶弱諸人試撿點看。

　　示眾舉佛眼禪師示眾云廣額屠兒手中屠刀如何放下自代云不須放下師別云待你成佛後即向你道眼又云靣前是什麼自代云無物師別云青山綠水。

　　示眾舉南泉送黃檗出至門泉云如許大身材戴椰子大笠子檗云三千大千世界總在裏許泉云王老師聻檗戴笠子便行師云王老師當時不可屈己從人磬山若作王老師但道恁麼闍𥠖却被笠子葢覆了也待他戴笠子行時但云恰是。

　　禹門示眾師云遠近歸來拜祖庭法門大事緊須惺嚴持戒律心無垢把本窮玄道易親休順妄緣趨物外寧安寂靜樂身貧但依遺訓能開悟他日傳燈亦贅名。

天隱禪師語錄卷第二

　　音釋

　　餒

　　(奴罪切音鮾餓也)。

　　犖

　　(呂角切音䃕卓犖超絕也)。

　　馗

　　(渠龜切鍾馗人名)。

　　齷齪

　　(上乙角切音渥下測角切音娖齷齪迫也)。

　　贅

　　(朱芮切音[祟*ㄆ]最也得也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第三　　　　　　秉三

　　嗣法門人通琇編

　　示眾

　　示眾舉僧問佛果和尚如何是主中賓果云闍黎問處帶纖塵如何是賓中主果云山僧未免自道取如何是主中主果云坐斷舌頭無去取如何是賓中賓果云青山之外更愁人師云者僧既問主中賓何故佛果答他道闍黎問處帶纖塵此豈不是賓中句也問賓中主何故答他道山僧未免自道取此豈不是主中句也此二轉語若透得過便會得主賓互換之機答在問處方做得我臨濟門下兒孫識得佛果老人作略不同諸家答處老僧也要大家知今日拈出設有人問老僧如何是主中賓信手拈來不是塵如何是賓中主撥草瞻風為誰爾如何是主中主茅堂獨坐無餘事如何是賓中賓走盡千山路不窮且道與古人是同是別。

　　示眾師云諸人既為臨濟門下兒孫當盡臨濟法道若不盡伊法道他日不堪為人師範秖如四賓主今時人不悟看字落處便儱儱侗侗打發將去賓主糢糊而已老僧又氣力衰弱不能一一與諸人剖悉時有僧問如何是賓看主師云入門須辯取進云如何是主看賓師云不待形言語進云如何是主看主師云兩眼對兩眼進云如何是賓看賓師云二俱是瞎漢師復云離卻四賓主諸人道將一句來良久云了復云老僧今日更與諸人頌出如何是賓看主踏破雲山千萬重歸來事事已從容竿頭獨坐垂絲者孰諳滄波泛莫窮如何是主看賓赤條條地顯家風不是無端霹靂空殺賊便能騎賊馬到頭輸卻僧中龍如何是主看主以鏡照鏡鏡奚容面面光含萬象空識得個中消息子不尋枝葉落殘紅如何是賓看賓相逢盡是幻中人影現何曾識得真分付此時林下客莫教空帶眼中塵所以臨濟大師道山僧所舉皆是簡魔辯異知其邪正驀喝一喝云珍重。

　　示眾舉九峰禪師問僧近離甚處僧云閩中峰云遠涉不易僧云不難動步便到峰云有不動步者麼僧云有峰云爭得到此間僧無對峰以拄杖趁下師云此僧將成九仞之山難進一簣之土磬山若作此僧更踏上一步云願和尚萬福諸人還下得一轉語麼若下得者一轉語許汝明窗下到處安閒若下不得動步皆錯試道看復示頌云千里雲山不憚勞何妨覿面轉途遙殷勤報與當場者莫待臨機無下梢。

　　示眾舉石門徹禪師因今初上座領眾來叅徹問萬仞峰頭石牛吼穿雲渡水意如何初無對師云老僧若作初公便云天曉清風拂輕袖夜來明月上高峰徹云山僧住持事大叅堂去師著語云諾也知此事不易復云可見此事相續也大難徹後今僧下語或云久嚮和尚或云訪道尋師明的旨覺了根源顯異機徹云當時初上座若下得者語不將他作叅學人師云不將他作叅學人且道作什麼人看若知得他落處磬山已作學人看如是還與古人同耶異耶試道看。

　　示眾舉真歇了禪師問僧你死後燒作灰撒卻了向什麼處去僧便喝真云好一喝秪是不得翻欵僧又喝真云公案未圓更喝始得僧無語師云可惜當時者僧無末後句若有末後句也不奈伊何真老雖是洞上兒孫宛有濟翁門下作略我當時若作此僧何不道喝則不無恐和尚作喝會待伊打云者死漢便喝拂袖而出。

　　示眾師云向上一路把住牢關截斷眾流不通凡聖秖為誘引初機不無曲垂方便諸人還知麼不見當時有僧問臨濟大師如何是真佛真法真道乞垂開示濟云佛者心清淨是法者心光明是道者處處無礙淨光是三即一皆是空名而無實有如真正道人念念心不間斷自達磨大師從西土來只是覓個不受惑的人後遇二祖一言便了始知從前虛用工夫山僧今日見處與佛祖不別若第一句中得堪與佛祖為師若第二句中得堪與人天為師若第三句中得自救不了有僧問如何是第一句濟云三要印開朱點窄未容擬議主賓分如何是第二句濟云妙解豈容無著問漚和爭負截流機如何是第三句濟云看取棚頭弄傀儡牽抽全藉裏頭人師云老僧今日不惜口業與諸人通個消息僧問如何是第一句師云描也描不成畫也畫不就如何是第二句師云無風荷葉動決定有魚行如何是第三句師云雨打棃華蛺蝶飛復示頌云第一句聲前坐斷閒家具千聖從茲道眼開個裏難容殺活智第二句言下分明須薦取人天路上未為奇光爍乾坤孰不懼第三句回頭轉腦尤鈍遲風塵狼藉不知歸止啼黃葉空教費到者裏諸人還薦得麼若薦得更須知慈明老人云第一句薦得和泥合水第二句薦得無繩自縛第三句薦得四稜著地又作麼生會若會得許你與佛祖為師若未會切須仔細莫學今時不識好惡錯下名言埋沒先聖珍重珍重。

　　朔日示眾師云今朝六月一光陰如火疾那事總無妨畢竟如何說懸崖能撒手大事方了畢於此得分明也要通消息還有通得消息者麼一僧咳𠻳一聲出一僧作禮師云夜眠侵早起更有夜行人。

　　七月朔示眾師云隔江招手尚心安何況親承一夏叅此事不從言語得個中那許著毫端情忘處處原初體境寂頭頭達本源休把世間浮學解等閒埋沒祖師禪。

　　示眾師云五更熟睡時撞鐘不聞鐘聲頃寤時鳴鼓便聞鼓聲若先不聞鐘聲後聞鼓聲寤寐不得恒一或聞性有不徧耶鐘聲有不到耶鐘聲若不到同處寤者亦應不得聞聞性若徧寐者亦當得聞何以寤時聞寐時不聞若融會得寤寐一如若融會不得生死關頭如何打脫不可放過諸人撿點看。

　　示眾舉佛眼禪師垂示云無目仙人能揣骨既是無目將什麼辯貴賤師云摸著鼻孔喚作眼眼云有人問你隨問隨答無人問你時作麼生道師云掩耳偷鈴漢眼云有情說法易見無情說法難聞秖如無情說法什麼人得聞師云從那裏得者消息眼云芥子納須彌且問你諸人即今在芥子內芥子外若道在芥子外如何納得須彌若道在芥子內許多大身材如何卻在芥子內師云內外且置喚什麼作芥子又云三界惟心萬法惟識。

　　示眾師云今時學道人做工夫不得㘞地一聲蓋為工夫不能綿密凡情聖解不得頓忘古人所謂如患瘧疾一般寒了一會又熱一會何曾下整片工夫若是真叅實究生死心切一刻不放空挨拶將去日久月深無有不悟的道理。

　　示眾師云截斷一切單單只究本分一著果迺親見一回從前學解的都不虛棄若未親見一回總為閒學解埋沒祖師心。

　　茶次示眾師云古人設茶因敘話磬山因話而設茶茶話分明已舉似諸人切莫得周遮雖然且道茶與話是一是二若道是一諸人但得茶不得話若道是二老僧但得話不得茶諸人試道看如何得恰好眾無語師舉茶甌云且喫茶漫漫與你們打葛藤。

　　禹門示眾師云吾於此地本來無福不勞眾兄弟讚歎儻若讚之讚之無益吾於此地本來無過不用眾兄弟毀謗設若毀之毀之不及既讚之無益毀之不及豈非平等法門乎夫佛與眾生平等煩惱與菩提平等西方與東土平等天與地平等我與你平等平等與不平等平等噫白日易遷顏色老黃金難買少年還。

　　臘八示眾師云把住也乾坤失色放行也草木生輝山僧今日也不把住也不放行作麼生商量還有知音者麼問六年霜雪經多少夜半明星眼豁開睹明星事則不問釋迦老子向什麼處安身立命師云腳下看進云恁麼則萬古宗猷全頼今日師拈拄杖云倚天長劍逼人寒進云祇𣗳生香草曇華帀地開也師以拄杖畫一畫云截斷葛藤進云還有知恩報恩一句請和尚全道師云闍黎也須道一半進云大眾證明便禮拜師迺云今日瞿曇成道諸方老禿譚玄惹動羣情意地塞卻當人性天惟獨磬山白眼又被諸子綿纏到者裏阿呵呵說個什麼法要終不道一拏三只有個蠻頌子與諸人通個消息六載雪山清修鍊卻鍛身心如死灰縱然拶得明星現也是重添眼上眉黃面老子今日被山僧鈍置一上諸人證明還有不甘者麼出來道個出格的句看一僧出纔禮拜師劈脊便棒僧無語師云谷深連夜雪壓折幾株松。

　　示眾師召眾云大凡看古人公案不得造次須是腳踏實地見得古人落處然後著著自有出身之路不見當時報恩華和尚為佛智雪堂舉哀上堂舉大覺和尚順世謂眾云我有一隻箭子要付與人時有僧出云請和尚箭覺云汝喚什麼作箭僧便喝覺打數棒歸方丈次喚其僧來問汝適來會麼僧云不會又打數棒擲下拄杖云已後遇明眼人分明舉似報恩和尚云大覺平生用一隻箭子穿卻天下衲僧鼻孔因甚到者僧面前折卻眾中莫有為大覺雪屈的出來與報恩相見有麼如無育王師但薦福師叔亦未免喫報恩手中痛棒何故有功者賞師云大覺報恩二大老一個鼻頭兩孔出氣正所謂殺人刀活人劍上古風䂓諸人切忌向此僧邊覓若也會得當堂拈出老僧即與你拄杖子若是不會且向蒲團上搜索一回始得一僧出眾云拄杖子也不要搜索也不去師便喝進云鳥棲林麓易人出是非難師直打出法堂轉身卓拄杖云不是藍田射石虎如何識得李將軍。

　　立春示眾師云臘盡剎那際春光潑面來道人行履處不逐四時推驀豎起拄杖云你向未舉已前薦得猶是不堪更若末後承當自救不了所以道戢玄機於未兆釋迦彌勒攢眉藏𡨋運於即化臨濟德山卻步到者裏拶得冷湫湫不別今時驀地裏開展浩浩然不離劫外既然如是且道和光同塵一句作麼生道卓拄杖云洞門老𣗳梅先放惹得遊人雜沓來。

　　示眾舉應菴和尚上堂舉僧辭歸宗宗問向什麼處去僧云諸方學五味禪去宗云我者裏只有一味禪僧問如何是一味禪宗便打僧云莫打某甲會也宗云你作麼生會僧擬開口宗又打黃檗聞云馬祖出八十四員善知識個個屙漉漉地惟有歸宗較些子圓悟師翁道若非黃檗深辯端倪幾乎勞而無功應菴老祖云二尊宿只解扶強不能扶弱若作一味禪入地獄如箭其如別有生涯何異鏤冰作玉且道節角在什麼處驀拈拄杖卓一卓喝一喝師拈云應菴老漢施大人作略掀翻時人窠窟如虎口裏奪食著著自有出身之路諸人還見麼雖然若道不是一味禪埋沒歸宗若道是一味禪忽略應菴到者裏如何識得古人落處良久云天共白雲曉水和明月流。

　　示眾師拈拄杖云今朝是個臘月半大事分明須了辦莫待臨時有屈伸解脫門開成大患堂中個個老成人著著拈來要方便言言見諦剔祖燈自古傳持吹毛劍吹毛劍有何驗當陽拈出隨人薦驀擲拄杖云洎合停囚長智便出堂。

　　示眾舉雲門云若說菩提涅槃真如解脫是燒楓香供養你若說佛說祖是燒黃熟香供養你若說超佛越祖之譚是燒餅香供養你皈依佛法僧下去應菴云三百六十骨節八萬四千毛竅被雲門一棒打開了也還有為眾竭力的麼出來為雲門作主與歸宗相見師云雲門老人將三分真香以熏天下衲僧鼻孔如截虛空作三節看不無氣蓋諸方應菴老人拈一條白棒總要穿卻亦是倚勢欺人大眾那裏是他一棒處若道雲門一棒打開爭奈伊分作三節判斷若道三分商量爭奈應菴一棒穿卻到者裏有斷得者出來與磬山相見不惟撥轉二大老關棙子亦為諸方雪屈有麼有麼良久喝一喝云鴈飛不到處人被利名牽。

　　示眾舉應菴和尚道叅學人切忌錯用心叅禪見性是錯用心成佛作祖是錯用心看經講教是錯用心行住坐臥語言三昧是錯用心喫粥喫飯屙矢放溺是錯用心一動一靜一徃一來是錯用心更有一處錯用心歸宗不敢與諸人說破何故一字入公門九牛拽不出師云歸宗和尚慣用抽釘拔楔之鉗錘也是者般人始得若不如是洎被謾過了也山僧則不然出家兒須知不錯用心處叅禪見性是不錯用心處成佛作祖是不錯用心處看經講教是不錯用心處行住坐臥語默動靜是不錯用心處奔南走北幹辦常住是不錯用心處更有一處不錯用心我未敢與諸人通個消息在何故一言既出駟馬難追你道磬山與歸宗是同是別試道看良久云復雨消殘雪開雲見遠山。

　　除夕示眾師云年年有個除舊歲歲歲有個新年來新舊不知誰改變去來無礙莫疑猜所以道已去無有去未去亦無去離已去未去去時亦無去已住無有住未住亦無住離已住未住住時亦無住巖頭和尚云大凡唱教須從無欲中流出三句秖是理論齩去齩住欲去不去欲住不住或一向不去或一向不住可見古人發言直透一大藏教是故釋迦老子云我四十九年說法未嘗道著一字末上梢頭拈優鉢羅華道個教外別傳密授心印也是臨風賣俏雖然大眾也須急著眼看驀豎拂云且道與釋迦老子是同是別若道是同釋迦拈華山僧豎拂若道是別古今不二道聖凡無兩心也是鉢盂安柄然汝等若提掇得起便可円霄獨步放曠自如識得祖祖相傳心心相印不見六祖示明上座云不思善不思惡正恁麼時如何是上座本來面目明便轉身問云上來密語密意外還別有意旨也無祖云我今與汝說者即非密也汝但返照自己本來面目密卻在汝躬深見祖師實無一法與人汝等會得便識得南泉示趙州平常心是道不屬知不屬不知知是妄想不知是無記若達不疑之道猶如太虛廓然豈可強是非耶還委悉麼若未委悉急須猛著精彩汗出一回始得又不見當時苕谿和尚示眾云吾有大病非世所醫有僧持問曹山未審是什麼病山云攢簇不得底僧云一切眾生還有此病也無山云有僧云既有因什麼不病山云眾生若病即非眾生僧云和尚還有此病也無山云老僧正覓起處不得今時人縱拶到者裏不是望崖而退便於此處軃根卻成窠臼若到磬山門下好與三十痛棒者僧又問一切諸佛還有此病也無山云有僧云既有為什麼不病山云為伊惺惺你看曹山著著有轉身吐氣處汝等於此透得可以踏步向前便識古人到與不到纔見得疎山在溈山會下聞示眾云行腳高士直須向聲色裏睡眠聲色裏坐臥始得時疎山出眾問云如何是不落聲色底句溈山豎起拂子疎山云此是落聲色底句溈山便歸方丈者裏疎山失卻一隻眼遂不契廼辭香嚴嚴云何不且住疎山云某甲與和尚無緣嚴云有何因緣不契疎舉前話嚴云某甲有個語疎云道什麼嚴云言發非聲色前不物正是以水投水似空合空疎云元來此中有人你他日有住處某甲卻來相見廼去溈山至晚問香嚴問聲色底矮闍黎在什麼處嚴云已去也溈云向汝道什麼嚴云某甲亦曾對他來溈云試舉看嚴云某對他道言發非聲色前不物溈云他道什麼嚴云深肯某甲溈山不覺失笑云者矮子我將謂他有長處元來秖在者裏他後設有住處近山無柴燒近水無水喫大眾可見古人勘驗學者實非細事切不得草草後疎山復造大溈安和尚處聞示眾云有句無句如藤倚𣗳廼問忽遇𣗳倒藤枯句歸何所溈山放下泥盤呵呵大笑噫溈山老人一笑直至如今笑不休何故今時有等無地頭漢死獦狚逐句下個註腳自瞎猶可更瞎他人可不更使溈山笑轉新也山僧見昔日有個俗漢也不曾叅禪也不曾慕道剛在馬祖菴前過即石鞏也問馬祖云有鹿過否祖云汝是什麼人鞏云我是獵人祖云汝既獵人善射否鞏云善射祖云一箭射幾個鞏云一箭射一個祖云汝不善射鞏云師善射否祖云善射鞏云一箭射幾個祖云一箭射一羣看他鉤頭有餌鞏云彼此皆是生命何用射他一羣一釣便上祖云你恁麼何不自射驀頭一拶石鞏到者裏露出本來面目便云若教某自射無下手處祖抗聲大喚云者漢曠劫無明從此蕩盡鞏便擲下弓箭正所謂牢籠不肯住呼喚不回頭千聖絕安排至今無住所你看石鞏是個俗漢子於馬祖言下便道無下手處可不超過曹山了也廼舉拂云大眾已上一隊老漢皆是大宗匠赤手提持今夜被山僧拂子穿卻鼻孔擲向諸人面前還見麼若見得便好孤峰絕頂盤結草菴無心出世而譽播寰區無心濟物而德洽湖海到者裏年窮歲盡且道徹頭徹尾一句作麼生道喝一喝云驪龍不臥澄潭水猛虎還藏深谷林。

　　元旦示眾師以拂打一圓相復拋後云新年頭上佛法信手拈來豁達撞著無位真人打算全無合煞剛道拾隻達磨皮鞵放下時元來是憨布袋破衲一年四季好風光枝頭春鳥喃喃嘴又滑聒聒狼藉幾多沒搕𢶍喝一喝云日月明天象山河壯帝都。

　　示眾舉雲門云你若不相當且覓個入頭處微塵諸佛在你舌頭上三藏聖教在你腳根底不如悟去好還有人悟得麼出來對眾道看師云雲門老人雖慈悲之故而有落草之譚山僧若在眾中便道恁麼則不相當也何故不見他將佛法賤使今日眾中有人出來掀倒禪牀喝散大眾山僧劈脊便棒且道是賞伊是罰伊。

　　燈節示眾師云光前薦得截斷眾流照後知歸趯翻影像不是依依稀稀零零落落當得平生直饒得似澄潭月影靜夜鐘聲隨扣擊以無虧觸波瀾而不散猶是生死岸頭事明則普天帀地明暗則普天帀地暗要且明不自明暗不自暗所以道當明中有暗勿以暗相遇當暗中有明勿以明相睹不見當時百丈深撥溈山便知落處龍潭吹滅德山忽爾洞然老僧今晚也不用吹滅也不用深撥驀豎拂子云大眾還見麼於此見得徹去人人常光現前個個壁立萬仞順逆卷舒縱橫自在正與麼時且道應時及節一句作麼生道良久云巖上雪消春水澑庭前玉綻蝶梅香。

　　示眾林臯出眾問云雲影到山賓作主谿聲入海主為賓賓主歷然如何施設師舉如意云還見麼進云敢謂是和尚為人處也無師云知則不問進云騰騰煙雨裏春濤送客新師云且過一邊進云臨濟大師道我於黃檗先師處喫三頓痛棒如蒿枝拂相似為是報恩耶伸冤耶師云你還知麼進云和尚在禹門大師處曾喫棒也無師云老僧忘卻了也進云恁麼則法法盈千古燈燈燄不窮便禮拜師云聽取廼云當臺顯露觸處洞然豈容鑿壁偷光覿面提持隨方應用那許顢頇取性若是作家戰將不必如之若何如其臨陣遲疑未免機前失照所以道決行者不顧於後決戰者不顧於首登山須到頂入海須到底入海不到底不知滄溟之淵深登山不到頂不知宇宙之寬廣是以古人三登投子九上洞山只為端的此事直得劄劄地打風打雨浩浩然蓋地蓋天不見德山老人見人入門便棒臨濟大師見人入門便喝從上宗乘如是作略山僧雖是他家兒孫不用者些茶飯且道即今當陽直指一句如何為眾通個消息驀豎如意云看若將者個名如意昧卻當人底本來。

　　示眾舉僧問雲門佛法如水中月是否門云清波無透路僧云和尚從何得門云再問復何來僧云便與麼去時如何門云重叠關山路師云雲門老人此三轉語內有函蓋乾坤句有截斷眾流句有隨波逐浪句山僧今日一一點破可惜當時者僧水中捉月若人透得許伊親見雲門若不如是佛法猶未夢見在叅。

　　休夏烏瞻山法濟禪院示眾師云坐斷威音那畔全超今事門頭若是伶俐衲僧當場共出隻手僧問雲覆千峰頂風和大地開如何是和尚接人處師云直上看進云恁麼則馨香徧界聞去也師云且放你過師廼云靈源湛寂智體自如觸處洞然隨方應用目前無法拈來物物全彰個裏無私舉起頭頭成現須是恁麼人行得恁麼事且道那個是恁麼人禾山打鼓雪峰輥毬趙州喫茶雲門餬餅到者裏總用不著且道有甚長處卓拄杖云偶然獨立孤峰頂閒看湖帆自徃來。

　　示眾舉勝思惟梵天問不退轉天子云天子我常於此佛國土不曾見汝天子云梵天我亦不曾於此國土不曾見我師云二天子一曰不曾見汝一曰不曾於此國土既彼此皆不曾見今覿面又作麼生卻是貧兒索舊債一般豈非二俱瞎漢山僧若作不退天子見梵天恁麼道便廼攔腮一掌若作梵天見不退天子恁麼道也好驀面一唾何故豈肯當面蹉過如斯可不二俱作家耶山僧今已作死馬醫諸人還知落處麼咦有意氣時添意氣不風流處也風流。

　　示眾師云今朝四月一大事如何畢急急下疑情莫待臨時決春回夏復來光陰如電疾嗟嗟一等人唐喪竟不惜到者裏如何得不虛度去喝一喝云萬古碧潭空界月再三撈摝始應知。

　　示眾舉初祖迦葉尊者因外道問如何是我我祖云覓我者是汝我外道云者個是我我師我何在祖云你問我覓師云外道被迦葉熱瞞直饒會得我我祖我也未會無我在且道無我何我無我即真我真我即無我咄更饒會得到者個田地也好與三十棒同雲出問如何是真常師云即幻是進云如何是真樂師云極苦是進云如何是真我師云妄我是進云如何是真淨師云惱亂是進云四德已蒙師指示向上還有事也無師云有進云如何是向上事師豎起拂子進云點開千聖頂𩕳眼露出威音劫外春便禮拜師休去。

　　示眾舉善慧大士因梁武帝請講經士纔陞座以尺拊案一下便下座帝愕然誌公迺問陛下還會麼帝云不會公云大士講經竟白雲端云傅大士與誌公被武帝一狀領過師云傅大士既不是座主何得赴他講席如是說經若不得誌公如何合煞後來白雲端和尚道傅大士與誌公被武帝一狀領過且道那裏是他一狀領過處山僧今日也是路見不平如此判斷還知三大老一人有定國之謀一人有安邦之智一人有過量之才可惜當初武帝未能搆得今日眾中還有代他下得一轉語者麼良久云雖然如是帝王自有擎天略不動干戈定太平。

　　示眾舉百丈海禪師因侍馬祖行次忽見一羣野鴨飛過祖云是什麼師云探竿在手丈云野鴨子師云相隨來也祖云甚處去也師云點丈云飛過去師云又恁麼去也祖遂把丈鼻扭師云用也丈負痛失聲呌阿㖿阿㖿師云纔知痛癢祖云又道飛過去元來只在者裏師云破也丈直得浹背汗流因茲有省師云直須恁麼始得丈次日赴叅眾纔集廼出捲卻拜簟師云纔得賤用祖便下座師云雖是當陽直㨗不如振聲一喝免使後面周遮次問丈我適來上堂未曾說話爾為甚便捲卻簟師云然雖勘驗也是憐兒不覺醜丈云昨日被和尚扭得鼻頭痛師云好不識羞祖云昨日向甚處畱心師云灸瘡瘢上更著艾丈云今日鼻頭又不痛也師云也是死中得活祖云爾深知昨日事師云轉見葛藤丈廼作禮而退後再叅侍立次祖以目視禪牀角拂子師云無風起浪丈云即此用離此用師云逆風使箭祖云爾向後開兩片皮將何為人師云當頭一拶丈取拂子豎起師云砥柱中流祖云即此用離此用師云掉轉鎗頭丈挂拂舊處師云不動毫端祖振威一喝師云方用金剛王寶劍丈當下大悟直得三日耳聾師云何止三日耳聾百千萬劫命根斷盡大眾到者裏還知古人徹處麼切勿狐疑豈不見大慧老人云大悟十七八徧小悟不知其數此際是個人擔當得下山僧今日不惜眉毛為諸人點破還知麼良久云從前汗馬無人識只要重論蓋代功。

　　示眾舉臨濟聞德山示眾云道道道得也三十棒道不得也三十棒濟令侍者去見他如是道便問道得為甚也三十棒待伊打你便接住拄杖推一推者去一如指教德山被推倒便歸方丈閉卻門者回舉似濟濟云從來疑著者漢雖然如是你還見德山麼者擬議濟便打師云德山和尚把住綱宗臨濟老人誘人犯法山僧若作德山待者僧推倒漫漫起來捉住他三十棒一棒也少不得何故不惟令者僧別有生機免致他遭臨濟毒手可不全放全收若作臨濟待他回來舉似便打不使者僧重加迷悶山僧今日如此判斷莫有旁不甘者出來更試斷看還出得者僧麼。

天隱禪師語錄卷第三

　　音釋

　　戢

　　(側立切音輯藏兵也又斂也)。

　　矮

　　(鴉蟹切隘上聲短人也)。

　　抗

　　(口浪切音伉舉也)。

　　聒

　　(古活切音括聒聒無知貌)。

　　浹

　　(即恊切音浹徹也)。

　　瘢

　　(蒲官切音槃瘡痕也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第四　　　　　　秉四

　　嗣法門人通琇編

　　示眾

　　示眾舉臨濟訪平田路口見一婆使牛廼問婆平田路向甚處去婆將牛打一棒云者畜生諸處走到者裏不知路濟云我問你平田路向甚處去婆云者畜生五嵗也尚使不得濟云欲觀前人先觀所使便有抽釘拔楔之意濟至平田田問還見我婆也未濟云已[(冰-水+〡)*ㄆ]下了也田云近離甚處濟云江西黃檗田云情知你見作家來濟云特來禮拜和尚田云已相見了也濟云不然賓主之禮合禮三拜田云既是賓主之禮禮拜著師云我臨濟老人真為大人作略只是平實問將去隨者婆子張牙露齒欵欵道欲觀前人先觀所使便有抽釘拔楔之意且道者是贊他者是蓋覆及至平田田問還見我婆也未輕輕道個已[(冰-水+〡)*ㄆ]下了也田只得別行一路你看平田老漢道還見我婆也未者一句且道是探竿是賣弄今人要識賓主句麼二大老足可觀光雖然如是白拈手段總不見得且道如何是白拈手段驀喝一喝。

　　示眾舉鎮州萬壽和尚與保壽同叅萬一日去保壽保坐不起萬廼展坐具保下禪牀萬便坐卻禪牀保廼歸方丈閉卻門萬坐不起主事云和尚閉卻門請庫下喫茶萬便歸院保明日卻去復禮萬亦坐不起保展坐具萬亦下禪牀保亦坐卻禪牀萬歸方丈閉卻門保於侍者寮取灰圍卻方丈三道便歸萬開門見云我不與麼他卻與麼師云二大老一衝一撞似兩虎相見各露爪牙無有一毫虧損處果為同叅千古模範也豈若今時人纔露爪牙先自傷鋒犯手只欲謾人殊不知旁觀者哂法濟今日不唧𠺕恁麼與諸人告報亦是傷鋒犯手了也還知得落處麼良久云不因夜來鴈爭見海門秋。

　　示眾師云剛纔過了五月一又是六月初一了也諸人本分事作麼生各各須要親見一回始得若不親見一回隨你做什麼學問他時後日一場懡㦬莫謂老僧不道。

　　示眾舉陳操尚書請雲門齋纔見便問儒書中即不問三乘十二分教自有座主作麼生是衲僧行脚事師云諦當諦當門云曾問幾人來書云即今問上座門云即今且置作麼生是教意師云掉轉鎗頭來也書云黃卷赤軸師云禍出口門門云者個是文字語言作麼生是教意書云口欲譚而辭喪心欲緣而慮忘師云道得一半門云口欲譚而辭喪為對有言心欲緣而慮忘為對妄想作麼生是教意師云更上一層樓書無語師云可惜拶到牛角梢頭無門得出山僧若作尚書便道已知上座深得如來禪也門云見說尚書看法華經是否書云是師云又是一重公案門云經中道一切治生產業皆與實相不相違背且道非非想天有幾人退位書無語師云山僧若作尚書便云待老漢到非非想天即向上座道門云尚書且莫草草三經五論師僧拋卻特入叢林十年二十年尚不奈何尚書又爭得會書禮拜云某甲罪過師云雲門老人如握一柄吹毛寶劍直教法法難存尚書素常亦具人天眼目到者裏不得不復受鉗錘今時還有如是衲僧如是居士麼有則向前來遞相證據良久喝一喝云不妨[(冰-水+〡)*ㄆ]起垂鉤線免使風波浪裏行。

　　示眾舉齊峰和尚一日與龐居士竝行士廼前行一步云我強如師一步峰云無背向老翁要爭先在士云苦中苦未是此一句峰云怕公不甘士云老翁若不甘齊峰堪作什麼峰云若有棒在手打不解倦士便打一摑云不多好峰始拈棒被士把住云者賊今日一場敗闕峰笑云是我拙是公巧士廼拊掌云平交平交師云二大老一個半斤一個八兩得人一牛還人一馬雖然如是就中有一個出格的也是自起自倒眾中還有人撿點得出麼若撿點得出許你叅得禪如無山僧為你說破良久云雪中月色誰能辯堪笑知音暗點頭。

　　示眾舉趙州和尚一日到僧堂後逢一僧廼問大眾總向甚處去僧云普請去州遂於袖中取刀度與云老僧住持事繁請上座為我折倒卻便引頸向前其僧便走師云當時趙州老漢幸是不遇其人若遇其人則性命難存矣雖然剛刀雖快不斬無罪之人山僧今日亦是住持事繁要諸人折倒也無刀子縱有刀子亦不藏在袖裏所以道我王庫內無如是刀諸人還知落處麼更有一頌金剛寶劍逼人寒纔露𨦟鋩便不堪殺活豈容君擬議主賓相見辯毫端。

　　示眾舉西峰至睦州致茶果次州問長老今夏在甚處安居峰云蘭谿州云有多少眾峰云七十來人州云時中將何示徒峰拈起柑子州云著什麼死急峰無語師云西峰當時應答一一供直末後著些精彩卻被睦州老人用金剛王寶劍一截截斷便不完賓主之禮山僧若作西峰待他道著什麼死急只向伊道也須舉似過豈不賓主始終和美耶所以道賓則始終賓主則始終主雖然如是殺人刀活人劍。

　　示眾舉忠國師因虞軍容問師住白崖山如何修行師喚童子以手摩頂云惺惺直言惺惺歷歷直言歷歷向後莫受人謾軍容無語師云大小國師老大修行卻被軍容一問直是手忙脚亂推出童子來之乎者也莫引後人認識神為自己你們且道軍容會得無語會不得無語。

　　示眾舉世尊因長爪梵志索論義預約云我義若墮我自斬首世尊云汝義以何為宗志云我以一切不受為宗世尊云是見受否志拂袖而去行至中路廼省謂弟子云我當回去斬首謝世尊弟子云人天眾前幸當得勝何以斬首志云我寧於有智人前斬首不於無智人前得勝廼歎云佛置我兩處負門若我說是見我受是負門處麤故眾人所共知第二負門處細我欲不受以少人知作是念已而白佛言世尊一切不受是見亦不受佛語梵志汝不受一切法是見亦不受則無所破與眾人無異何用貢高而生憍慢梵志不能致答默自念言我負墮處世尊不彰我負不言是非得大甚深法最可恭敬即於坐處得法眼淨師云梵志當時雖是伶俐中途省得意欲斬首謝世尊脫得兩處負墮為什麼到者裏致答不得殊不知直饒你脫得兩處負墮已落在世尊圈繢了也即今還有出得世尊圈繢者麼以拄杖畫一畫云且截斷葛藤雖然今時人不惟不知負墮猶自護病則不若梵志多矣擲下拄杖呵呵大笑。

　　示眾舉南泉大師因山下有一菴主人謂近日南泉和尚出世何不去禮見主云非但南泉出世直饒千佛出興亦不能去泉聞廼令趙州去勘州去便設拜主不顧州從西過東又從東過西主竝不顧州云草賊大敗拽下簾子便歸舉似泉泉云我從來疑著者漢師云南泉老人坐斷乾坤到者裏也把不住卻令趙州慣戰作家去也搖撼不動他豈不勞而無功者菴主雖然把定綱宗也是抱樁搖櫓山僧今日看來個個都是不唧𠺕漢者裏眾中莫有唧𠺕者麼出來為三大老出氣如無老僧今日失利。

　　示眾舉雲門到灌谿有僧舉谿語云十方無壁落四面亦無門淨躶躶赤灑灑沒可把問門作麼生師云虧你記得者一絡索門云與麼道即易也大難出師云驀頭一拶僧云上座不肯和尚與麼道那師云逐句尋言門云你驢年夢見灌谿師云復是一拶僧云某甲話在師云猶是不知門云我問你十方無壁落四面亦無門你道大梵天王與帝釋商量什麼事師云慣得其便僧云豈干他事師云隨語生解門喝云逐隊喫飯漢師云果然果然師復召大眾云者僧不惟孤負灌谿垂訓亦負雲門指點若是伶俐衲僧在二大老處達其端倪便是一生叅學事畢今日還有知音者救得此僧麼老僧為你證據良久云更聽一頌當場體用得全機著著分明何更疑只為從前都學解到頭難做克家兒。

　　示眾舉夾山會禪師會下有一僧到石霜入門便道不審霜云不必闍黎僧云與麼則珍重又到巖頭亦云不審頭廼噓兩聲僧云與麼則珍重纔回步頭云雖是後生亦能管帶其僧歸舉似山山明日陞堂廼喚昨日從石霜巖頭歸的阿師出來如法舉似前話僧舉了山云大眾還會麼若無人道老僧不惜兩莖眉道去也廼云石霜雖有殺人刀且無活人劍巖頭亦有殺人刀亦有活人劍師云者僧雖不怎麼頗耐風霜若不是二大老慧眼圓明爭能勘得伊出然則巖頭固有長處若非夾山洎合埋沒可見當時善知識推己讓人若是今時人不惟不肯恁麼道猶要弄巧謾人藏頭蓋尾山僧今日亦是不惜眉毛與諸人明明拈出雖然如是且道如何是殺人刀活人劍者裏識得非但見得巖頭石霜亦廼會得夾山老人親切處若不如是正落在時人圈繢裏便道到者個所在有什麼得失是非將個棗子囫圇吞了也豈不菽麥不分遭人撿點耶良久云竹密何妨流水過山高那礙白雲飛。

　　示眾舉漸源同道吾去弔慰次源廼拊棺云生耶死耶吾云生也不道死也不道源云為甚不道吾云不道不道回至中路源云和尚快與某甲道若不道打和尚去也吾云打即任打道即不道源便打吾歸院云汝宜離此去恐知事得知不便道吾遷化後源至石霜舉前話請益霜云生也不道死也不道源云為甚不道霜云不道不道源於言下有省師云者公案批評者多決斷者少山僧今日要與道吾下個註脚則不孤他一片婆心而受人屈處何故他道生也不道死也不道忒煞分明爭奈漸源逐句迷源還問道為甚不道到者裏道吾更說個不道不道雖是雪上加霜亦廼赤心片片他又漆桶不快如斯莽鹵以致道吾末後𦆆纖若是山僧當時作道吾何必定要說到底道個打即任打道即不道但向他道闍黎切忌恁麼會待他擬議便棒免致伊獲罪彌天即今眾中還有人見得道吾落處出得漸源麼如無山僧更與頌出風飄飄兮雨濛濛意欲還鄉路不通挨到水窮山盡處方知昔日是朦朧。

　　示眾舉忠國師因紫璘供奉擬註思益經國師廼問大德凡註經須會佛意始得供奉云若不會佛意爭解註得國師廼令侍者盛一盌水著七粒米在水中盌面安一隻箸問云者個是什麼義供奉無語國師云老僧意尚不會豈況佛意爭解註得經溈山果云供奉先鋒有作殿後無功當時纔見國師問此是什麼義只對云草本不勞拈出趯倒便行直饒國師通身是口也無說處師云溈山恁麼批判不無衲僧氣槩仔細撿點將來也出不得國師圈繢在山僧若作供奉待他道者個是什麼義但云上大人丘乙己化三千七十士爾小生八九子佳作仁可知禮也。

　　示眾舉雲門問直嵗什麼處去來嵗云刈茅來門云刈得幾個祖師嵗云三百個門云朝打三千暮打八百東家杓柄長西家杓柄短又作麼生嵗無語門便打師云當時法濟若作者僧待他道朝打三千暮打八百云云但道和尚猶嫌少在他若打來接住推倒可不慶快平生雖然爭奈雲門老人棒頭有眼徑山道個直嵗無語有三百個祖師證明雲門令雖行要且棒頭無眼老老大大作如是語話具正眼者試辯看。

　　示眾舉世尊一日坐次見人舁豬過廼問者個是什麼人云佛具一切智豬子也不識世尊云也須問過師云當時世尊雖是退步就人爭奈舁豬者不鑑誰解得大慈悲父若是山僧見他道佛具一切智豬子也不識但云我也知你秖識得個豬子若是旁觀者道既不喚豬子又道個什麼只輕輕向他道者孽障復頌云大似無端驀問來令伊異類著疑猜個中識得瞿曇面管教不動出三災。

　　示眾舉奉先深禪師同明和尚在眾時聞僧問法眼如何是色眼豎起拂子或云雞冠華或云貼肉汗衫二人特徃請益問云承聞和尚有三種色語是否眼云是深云鷂子過新羅便歸眾師云千人叢裏奪高標時李王在座下不肯師云蹉過不少廼白法眼云寡人來日致茶筵請二人重新問話明日茶罷備綵一箱劍一口謂二師云上座若問得話是奉賞雜綵一箱若問不是秖賜一劍師云王令當嚴法眼陞座師云倚勢欺人深復出問今日奉敕問話師還許也無師云探竿在手眼云許師云忒煞實頭深云鷂子過新羅捧綵便行師云慣得其便大眾一時散去時法燈作維那廼鳴鐘集眾僧堂前勘深師云也是陣後興兵眾集燈問承聞上座久在雲門有甚奇特因緣舉一兩則來商量看深云古人道白鷺下田千點雪黃鸝上樹一枝華維那作麼生商量師云用大旗鼓一奪燈擬議師云安知落處深打一坐具便歸眾師云得大機顯大用快哉不忝雲門之後可惜當時無有敵手任者漢一衝一撞如趙雲百萬軍中取阿斗相似今日還有知音者麼出來為燈維那出一口氣看良久云太平原是將軍定不許將軍見太平。

　　示眾舉道吾見雲巖修鞵次廼問作什麼巖云將敗壞補敗壞吾云可不道即敗壞非敗壞師云者兩個老漢卻似座主見解山僧若作雲巖見道吾問作什麼便拋下鞵子云你道是什麼又若作道吾見雲巖道將敗壞補敗壞但道忒煞扯東蓋西如是免使後人落在義解中去雖然山僧恁麼批判亦是相樓打樓有什麼交涉廼呵呵大笑。

　　示眾舉三平忠禪師一日陞座有一道士出眾從東過西又一僧從西過東師云真偽歷然平云適來個道士卻有見處師僧未在師云探竿在手道士出眾作禮云謝和尚接引師云著平便打師云正令當行僧出作禮云乞和尚指示師云來也平亦打師云終無二格平復謂眾云此兩個公案作麼斷還有人斷得麼如是三問眾無對師云法濟當時若在座下但云和尚也須喫棒何故𢬵不得自己贏不得他人平云既無人斷得老僧為斷去也廼擲下拄杖歸方丈師云諸人還知三平落處麼若知得三平落處便知法濟落處左右顧視云夜靜水寒魚不餌滿船空載月明歸。

　　示眾舉忠國師問座主講什麼經主云惟識論國師云作麼生會惟識論主云三界惟心萬法惟識國師指簾云者個是什麼法主云色法國師云大師簾前賜紫對御譚經何得五戒不持師云座主講得千經萬論到者裏開口便錯法濟當時若作座主待國師指簾問者個是什麼只對他道國師老老大大簾子也不識眾中有不甘者出來道你也只識得個簾子法濟向他道國師問什麼來待他擬議即便喝出。

　　示眾舉韓文公問大顛和尚春秋多少顛廼提起數珠示之云會麼公云不會顛云晝夜一百八師云韓公蹉過不少公罔措歸宅怏怏而已夫人廼問侍郎神思不懌復有何事師云賢哉賢哉公遂舉前話夫人云何不進云晝夜一百八意旨如何師云善言言者公明日淩晨遂去門首廼逢首座座云侍郎入寺何早師云好不知來處公云特去堂頭通話座云堂頭有何因緣開示公舉前話座云侍郎怎生會公云晝夜一百八意旨如何師云老老大大做學語之流座廼扣齒三下公後至堂頭又進前語云晝夜一百八意旨如何堂頭亦扣齒三下公云信知佛法一般師云休錯認顛云見什麼道理廼云一般公云適來門首接見首座亦復如是顛遂喚首座問適來秖對侍郎佛法是否座云是顛便打趁出院師云大顛末後全行正令在首座以振真規在侍郎則失其所向當時侍郎具眼果信得佛法一般便速禮三拜保得首座不趁出院豈不一場好事今日有人代他一轉語看如無不惟孤負大顛亦使老僧失利有麼有麼良久云佛法若無真正眼宗門那得到如今。

　　示眾舉僧叅善道禪師纔展坐具道云不用通時暄還我文彩未生時道理來僧云某甲有口啞卻即閒苦死覔個臘月扇子作麼道拈棒作打勢僧把住云還我未拈棒時道理來道云隨我者隨之南北不隨我者死住東西僧云隨與不隨且置請師指出東西南北道便打師云者僧可謂敵勝驚羣的手段秖是末後欠一著在老僧若作者僧待他打來更接住云打即不無且道是南是北是東是西便推倒可不有意氣時添意氣不風流處也風流今日法濟門下還有者等僧向前麼老漢也不用棒管教他一一透露去時有僧纔出眾師云文彩已彰便休去。

　　示眾舉雪峰問僧甚處來僧云浙中來峰云船來陸來僧云二途俱不涉峰云爭得到者裏僧云有什麼隔礙峰打趁出僧過十年後再來峰又問甚處來僧云湖南峰云湖南與者裏相去多少僧云不隔峰豎起拂子云還隔者個麼僧云若隔即不到也峰又打趁出此僧住後凡見人便罵峰一日有同行聞特去訪廼問兄到雪峰有何言句便如是罵他遂舉前話廼被同行詬叱與他說破當時悲泣常向中夜焚香遙禮師云雪峰老人行其正令者條白棒不忝德山之風可惜當時不遇其人重重蹉過者僧既不憚勞撥草瞻風何其莽鹵以至如斯及遇同叅通個消息悔之晚矣雖然此猶是君子禪也豈若今時不服善者寧招謗法之愆永無悲泣之意可見今人不如古人多矣大凡叅學須自具眼目切莫當面蹉過以貽後日之悔今日有新到者麼眾無語師復頌云憧憧徃返隔千山覿面相承與話難不得知音痛呵叱到頭終是一顢頇。

　　示眾舉夾山問僧甚處來僧云洞山山云洞山有何言教僧云洞山尋常許人三路學所謂玄路鳥道展手山云實有此語否僧云實有山云執持千里鈔林下道人悲師云者僧在洞山門下秖成得個學語之流豈具叅方眼目夾山老人雖持勘辯鉗錘審知來處好似打縶脚兔子一般若是法濟則不然待他道許人三路學便云我者裏一路也無若是遲疑攔頭便棒令伊不孤負洞山別有生涯今日眾中還有與者僧出氣得者麼良久云如無切忌傳言送語。

　　示眾舉澧州大同濟禪師一日因米胡領眾來纔欲相見濟便拽轉禪牀面壁而坐米於背後立少時卻回客位濟云是即是若不驗破已後遭人貶剝卻令侍者去請米纔上來卻拽轉禪牀便坐濟廼遶牀一帀便歸方丈米卻拽轉禪牀領眾便出去師云二大老各展𨦟鋩不無機用秖是未得賓主和融山僧若作米胡見他面壁而坐便拊背一下拂袖而出免使後面周遮若作大同看伊拽轉禪牀便坐更令侍者點茶來可使主賓道契雖然如是看來不會作客勞煩主人二俱失利。

　　示眾舉円霞訪龐居士至門逢靈照洗菜次霞問居士在否照放下菜籃斂手而立霞再問照提起籃便行霞遂回須臾居士還照廼舉似前話士云円霞在麼照云去也士云赤土塗牛奶師云三大老各顯神通不無撿點円霞問頭雖是平常也要糚個朦朧靈照應機截然不無臨風賣俏龐老結欵卻似父子相謾山僧恁麼判斷總是因語識人雖然秖如赤土塗牛奶者一句又如何商量還有道得者麼試道看。

　　示眾舉臨濟大師道赤肉團上有一無位真人在汝等面門出入未證據者看看有僧出問如何是無位真人濟下禪牀扭住云道道僧擬議濟拓開云無位真人是什麼乾矢橛師云臨濟大師雷聲甚大雨點全無纔道未證據者看卻被者僧一拶直得自下禪牀手忙脚亂幸而不遇其人若法濟作者僧待他扭住時輕輕道個老漢忙什麼又待他拓開云無位真人是什麼乾矢橛但云我也知你說真方賣假藥今日未證據者且置已證據者出來道看如無山僧更為頌破赤肉團中無位人面門出入最相親可憐未遇知音者卻把真金換六塵。

　　示眾舉円霞問龐居士昨日相見何似今日士云如法舉昨日事來作個宗眼霞云秖如宗眼還著得龐公麼士云我在你眼裏霞云某甲眼窄何處安身士云是眼何窄是身何安霞休去士云更道取一句便得此話圓霞亦不對士云就中有一句無人道得師云円霞老漢被龐公折倒了也若是山僧當時見他道是眼何窄是身何安但向道半肯半不肯何故老龐前言不應後語雖然更道取一句方得此話圓良久云太湖三萬六千頃月在波心說向誰。

　　示眾舉羅山道閑禪師在禾山因清貴上座說話次貴云天下無第一人大小溈山猶輸他道吾師云道聽塗說山云有什麼語輸他師云審諦貴舉石霜辭溈山纔禮拜起溈問有句無句如藤倚樹子意如何霜無對師云許你真實卻到道吾吾問甚處來霜云溈山來吾云有什麼言句霜遂舉前話師云也是直頭吾云汝何不道取師云旁觀者清霜云秖為道不得師云直不藏曲吾云汝為我看菴待我與你報讎去師云錯吾徃溈山溈泥壁次忽回首見道吾在背後便云智頭陀因何到此師云探其來由吾云某甲不為別來秖為和尚問諸道者有句無句如藤倚樹還是也無師云著溈云是師云著賊了也吾便問樹倒藤枯時如何師云相隨來也溈山呵呵大笑師云慣得其便被道吾捺向泥裏師云欺敵者亡溈山總不管師云失便宜處得便宜貴上座舉了云者個豈不是溈山輸他道吾師云虧你具眼羅山云上座三十年後若有把茅蓋頭切忌舉者個話貴不肯卻與道吾作主師云怪伊不得被羅山擒下地云白大眾各請停喧某甲今日與清貴上座直為溈山雪屈話且須側聆師云作家戰將貴云知也知也便禮拜師云慙惶殺人山云何不早道你還識道吾麼祇是館驛裏本色撮馬糞漢師云明眼宗匠天然猶在當時溈山老人慈悲之故開方便門親到者多錯會者不少道吾者些英氣雖是當仁不讓不知溈山放過處豈得旁觀者不忿要與證明今時還有知古人落處者麼切忌穿鑿你看羅山道你還識道吾麼秖是館驛裏本色撮馬糞漢且道是賞伊是罰伊具眼者試辯看。

天隱禪師語錄卷第四

　　音釋

　　刈

　　(倪制切音乂芟草也)。

　　懌

　　(夷益切音睪悅也)。

　　詬

　　(許候切吼去聲恥辱也又怒也)。

　　縶

　　(陟立切音執繫也又絆也)。

　　糚

　　(側羊切音莊粉飾也)。

　　驛

　　(羊益切音亦道也)。

　　鑿

　　(疾各切音昨以意穿鑿)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第五　　　　　　秉五

　　嗣法門人通琇編

　　示眾

　　歸磬山謝新舊執事示眾師云宗風不墜全憑作者提撕法道流行須藉賢能醻唱表率得人紀綱以立視虛空徧界為一室攝情與無情為同叅到者裏法法全彰心心無間事理圓融權實並用退者安閒修證進者勇猛行持且道不進不退一句作麼生道喝一喝云秋月長夜凉山桂滿庭香好個真消息從君漫度量。

　　示眾舉僧問風穴古曲無音韻如何和得齊穴云木雞啼子夜芻狗吠天明妙喜云者黃面浙子恁麼答話也做他臨濟兒孫未得在今日或有人問徑山古曲無音韻如何和得齊只向他道木雞啼子夜芻狗吠天明師云妙喜老人直饒恁麼答亦未作得風穴兒孫磬山則不然有人問古曲無音韻如何和得齊但與他道天明芻狗吠子夜木雞啼。

　　示眾師拈拄杖云今朝十月一秋光漸漸歇報道冬令嚴籬頭吹觱篥邪說混世間拄杖一條直阿呵呵且道笑個什麼笑他偷心人不得祖師訣驀擲拄杖出堂。

　　示眾舉雲門云盡十方世界乾坤大地天下老和尚以拄杖畫一畫云百雜碎雪竇云者老漢是即是要且無有出身之路如今拄杖在雪竇手裏復橫按云東西南北甚處得來師云雲門解放不解[(冰-水+〡)*ㄆ]雪竇解[(冰-水+〡)*ㄆ]不解放山僧今日拄杖子在手卓一下云盡十方世界廼至天下老和尚總在者裏要東便東要西便西要南便南要北便北到者裏還有全放全[(冰-水+〡)*ㄆ]者麼喝一喝云豈容淺見衲僧會惟許通方作者知。

　　誕日眾請示眾師拈拄杖云老漢今年五十九諸人要我揚家醜自從一脚蹋地來不落人前與人後記得東邨陳媽媽卻道無生生已就喝一喝卓拄杖云且道拄杖子幾時生耶道得亦三十拄杖道不得亦三十拄杖何故不見道賞罰要分明以拄杖畫一畫云且置是事仰勞大眾起居萬福。

　　示眾師拈拄杖云今朝廼是十月半戶債糧租要打算十方雲水一無憂本分應須急早辦閻羅天子甚分明出入公私平等判若還者裏有虧缺世世管教填不滿咄不涉陰陽迥然一句合作麼生道良久云本來無一物何處惹塵埃雖然如是今時有一等不識好惡漢便謂是偏見也他時喫鐵棒有日在莫言不道驀卓拄杖云𦏰羊挂角無蹤跡更有𦏰羊在上層。

　　體真教闍黎七十請示眾師云人壽希逢七十爾今已是身值若與趙老齊年正好叅尋知識那事雖本現成也須明明證得莫道以老為休定要今生打徹今日當齋施主楊道友等得得買舟而來為慶教闍黎七十老僧今年秖得五十九若論年紀彼老我少若論師徒我大彼小教中道父少而子老舉世所不信到者裏大眾還信麼既信如何融會得若會得則無老無少無高無下無彼無此無得無失既然如是即世出世又如何道卓拄杖云日月易蹉跎個中無改變教闍黎出問虛度光陰已七十背曲頭低步難涉耳聲目色兩無情特請和尚分明說師以拄杖點云我與你道過了也進云未生前如何師云你向未生前問將來進云落地後如何師便喝進云前後無遮不住中坐臥經行面面通縱經無量塵沙劫即與今日目前同師笑云也許闍黎道著一半教禮拜云謝和尚慈悲師拽杖出堂。

　　結制示眾問十方聚會共學無為千指駢臻願聞法要如何是吾師為人一句師云舉目皆是進云恁麼普天帀地從人薦滯義承言空自迷師云也許闍黎啟請問和尚開爐學人辦炭是誰作鐵師云將炭來問一切諸法則不問鼓未鳴眾未集已前事作麼生師云你在那裏安身立命進云恁麼則人人本具個個不無師云你又問他作麼進云也須和尚證明師便喝問香浮磬谷清音遠泉落茅峯洪化長露地白牛吞皓月寒林華發挂斜陽未審是阿誰境界師云青天白日進云境界已蒙師指示當陽一句又如何師豎起拂子云還見麼師廼云磬山不蓄一文錢要與諸方共結緣終日秖餐無米飯定教打徹祖師關且道如何是祖師關拶適纔二三僧問話各各有個落處諸人還知麼若知則門門有路若未知直饒當堂顯露猶落第二門頭驀拶知歸未是本分一著擬之則差強之則隔近之則遠向之則背且道不向不背不近不遠不強不隔不擬不差一句又作麼生道所以聲前一句千聖不傳學者勞形如猿捉影者裏透得何須立限立期畫地為牢者裏未透且高挂鉢囊向七尺單前豎起脊梁坐斷眾流一念不生前後際斷直至威音那畔更那畔慢慢甦醒轉來攪長河為酥酪變大地作黃金亦不為分外事要須到者田地始得若未到者田地將古人言句妄生穿鑿道者是什麼句那是什麼句饒你穿鑿到彌勒下生也只是個恁麼不見巖頭老人云若有一法繫綴人土亦難消况信心檀越脂膏耶諸人既信向老僧特入深山來叩己所叅切須仔細古人云塵勞迥脫事非常緊把繩頭做一場不是一翻寒徹骨怎得梅花撲鼻香擲下拂子云珍重。

　　示眾師云大眾都下埠老僧獨看庫雖無一物中也須要保護露柱與燈籠笑他閒底苦苦苦口說甚分明心裏至莽鹵堆堆守個閒驢年成佛祖眾中有個孟八郎漢出來道大小磬山動靜裏見人放你三十棒且道是賞伊是罰伊驀擲下拄杖。

　　冬至示眾問暑往寒來即不問冬至陽生事若何師云形興未質問學人未達本源如何趨進師云阿誰要達問一陽未動萬物未生時如何師云動了也進云動後如何師云退步看僧蹋步向前云進一步時如何師舉起拄杖云你還知有者個麼便打僧作舞出法堂師云好個猴子師廼卓杖云陽消則陰至陰極則陽生陰陽未判時試問誰作主今見書雲日物物轉機爾惟有者些兒無動無靜旨者裏若委悉得生陰也在者裏生陽也在者裏生天也在者裏生地也在者裏生人也在者裏生物也在者裏上則有君下則有臣尊則有父卑則有子內則有理外則有事到者裏理無事外之理事無理外之事事理圓融權實並用即今應時及節一句作麼生道擲拄杖云識得一陽纔動處森羅萬象掌中看。

　　示眾師云四十年來端為禪半肩風月只隨緣尋常檢點無欺處纔向烟波擲釣竿以拄杖作釣勢云不惜性命者上來吞餌問檀信屢日營齋法王連晨陞座財法二施兼周且道無事衲僧憑何報德師橫呈拄杖進云與麼一粒一莖布雲水鉢中咸成菩提種草或語或默與寶華座下胥為大道標模師云禮拜著進云古人道大家相聚喫莖虀喚作一莖虀入地獄如箭射又道喫粥了也洗鉢盂去雖總殘羹剩飯試問是別是同師云你還待第二杓惡水麼進云不明先聖門中事逐隊饔餐實可危師云放你三十棒問檀那精誠設供和尚舉揚般若記得淨名道施者不名福田受者墮三惡道和尚還受也無師以手拋後云總拋卻了也進云恁麼則三輪體空去也師云許你道一半問法筵已建四眾雲臨覿面親呈則不問向上宗乘事若何師驀豎拄杖云高著眼進云此亦是門庭邊際如何是堂奧中事師良久云還見麼僧禮拜云學人恁麼去也師云也知你恁麼去師顧視左右云還有問話者麼眾無語師廼云道本無方因方故迷心本無住因住故執執之則觸途成滯迷之則背覺合塵念念攀緣矻矻造業故經云一切眾生皆由不知常住真心性淨明體用諸妄想此想不真故有輪轉若能一念回光返照直下見得廣大心體無有邊際涯畔則不被生滅妄緣之所流轉也於是一念清淨一念清淨故則一身清淨一身清淨故則一世界清淨一世界清淨故則無量無邊世界清淨諸人還到者田地麼若未到者田地切不可以無明為佛性將煩惱作菩提日用現行更須仔細不見當時龐居士云難難十石油麻樹上攤龐婆出來道易易百草頭上祖師意靈照女又道也不難也不易饑來喫飯困來睡據山僧見處此三老有一人行到說不到有一人說到行不到有一人行到說亦到若人檢點得出許你一生叅學事畢正與麼時一句又作麼生道當陽直截能開悟萬別千差總一般。

　　示眾師云今日臘月一玉峰打供給試問兩堂僧報德作麼生說有性燥者出來對眾道看僧問同門出入玷辱宗風別路資生難謾作者今日玉峰法叔臨筵且禹門得力句如何舉似師豎起拂子進云三級浪高龍臥穩九天雲淨鶴飛遙師云武陵谿水向西流進云恁麼則大眾咸忻也師云闍黎道個末後句看進云不是久叅洎合打失鼻孔便禮拜師云缺卻半邊也問水窮山盡則不問虛空撲落事如何師云你曾到者田地麼進云覿面相呈今已曉臨濟家風事若何師便喝進云祖師心印蒙師指當機付囑又如何師云未到你在進云恁麼則宗風永振佛祖重輝師云度師廼云祖師巴鼻迥迥撩天師子爪牙獰獰踞地得之者羣魔喪膽用之者百獸腦裂且道誰是其人不見我臨濟大師道有時一喝如金剛王寶劍有時一喝如踞地師子有時一喝如探竿影草有時一喝不作一喝用且道山僧適纔者一喝是金剛王寶劍耶是踞地師子耶是探竿影草耶是一喝不作一喝用耶若道是金剛王寶劍如何是踞地師子若道是踞地師子如何是探竿影草若道是探竿影草如何是一喝不作一喝用者裏識得堪作濟下兒孫者裏未識得切莫胡喝亂喝直饒你喝得虛空落地猶未在且將我者一喝入於四喝之中不見有一喝之相亦將四喝入我一喝之內不見有四喝之名到者裏你還分得那一句是賓那一句是主不見谷隱老人云一喝分賓主照用一時行會得個中意日午打三更你還知麼不是祖師親嫡印直饒動地野干鳴。

　　復舉龍牙道雲居師兄得第二句我得第一句師云大小龍牙得便宜處失便宜山僧則不然我玉峰師弟得第一句我得第二句且道與古人是同是別諸人會得許你具一隻眼若無山僧自道去也驀擲拂子云南山起雲北山下雨。

　　臘八示眾師拈拄杖云握毘盧印撥向上機赤手全提通身擔荷且道誰是其人還有知恩報恩者出眾相見麼問睹星成道即不問禹門消息乞垂揚師云與你道過了也進云慧雲含攝三千界法雨均沾五分香師云過問釋迦老子今日成道歎云一切眾生皆具如來智慧德相但以妄想執著而不證得如何是妄想師云立人立我進云如何是智慧德相師云忘我忘人師廼云釋迦今日打失鼻孔諸人還知他落處麼若也知得他落處便好向今事門接物利生如或未知且向七尺單前研窮至理適纔僧問世尊今日成道歎云奇哉一切眾生皆具如來智慧德相但以妄想執著而不證得妄想老僧道破了也殊不知世尊百劫千生已證已得今日廼是開權顯實化利羣迷道個立人立我忘我忘人恁麼也不得不恁麼也不得不見石霜云休去歇去一念萬年去寒灰枯木去古廟香爐去一條白練去冷湫湫地去雲峰又道不休不歇去業識茫茫去七顛八倒去十字街頭鬧浩浩地坐臥去三家邨裏盈衢塞路荊棘裏遊戲去刀山劒𣗳劈腹剜心鑊湯爐炭皮穿骨爛去如此舉唱大似三嵗孩兒輥繡毬你看二大老各資一路山僧則不然今日將三條篾纜緊緊縛卻擲在無底坑裏也不許休去歇去也不許不休去不歇去動著則三十棒有旁不甘者出來道磬山老漢有甚長處喝一喝云丈夫自有衝天志不向古人行處行。

　　示眾師豎起拳召大眾云捏聚也由者個舒手云放開也由者個若者裏識得根源管保你歸家穩坐還有遞相證據者麼良久云風雨蕭騷塞汝耳根落葉交加塞汝眼根香臭叢雜塞汝鼻根冷熱甘甛塞汝舌根衣緜溫冷塞汝身根顛倒妄想塞汝意根古人恁麼道山僧則不然風雨蕭騷開汝耳根落葉交加開汝眼根香臭叢雜開汝鼻根冷熱甘甛開汝舌根衣緜溫冷開汝身根顛倒妄想開汝意根者裏若透得通身受用了無障礙其或未然真是平地骨堆更聽取一偈根塵識得原初體縛脫何曾兩樣來者裏不隨聲色轉無勞動步出三災叅。

　　檀越請示眾師云霜風夜夜吹人老此事誰能端的來不是一番親證得如何脫得暑寒推還有不涉陰陽地者出眾道看良久云如無山僧與你們打葛藤去也諸佛與一切眾生惟是一心更無別法此心非大非小非長非短無垢無淨不生不滅猶如虛空不可測度超過一切限量名言蹤跡對治當體便是動念即乖既乖此心便有十法界之分何謂十法界諸佛菩薩緣覺聲聞此四聖之法界也天人阿修羅餓鬼畜生地獄此六凡之法界也諸佛法界者從四無量心萬德莊嚴之所成菩薩法界者識得當體即空修六度萬行之所成緣覺法界者以十二因緣為本行之所成聲聞法界者轉四諦法離苦集滅道之所成天道法界者精修十善之所感人道法界者嚴持五戒之所感阿修羅法界者鬬爭堅固嗔恚之所報餓鬼法界者慳貪鄙悋之所報畜生法界者癡心橫想之所報地獄法界者十習六交之所報者裏一念回光直下見得本來便能超凡入聖透出法界之量諸人既入深山各須努力究取不見龐居士將家財悉沉湘江道有男不婚有女不嫁大家團圞頭共說無生話一日又謂靈照女曰明明百草頭明明祖師意汝作麼生會照曰者老漢頭白齒黃猶作者個見解士云汝又作麼生照曰明明百草頭明明祖師意師驀豎起拂子云山僧今日亦有一問者是百草頭者是祖師意若道是祖師意如何是百草頭若道是百草頭如何是祖師意諸人會得對眾通個消息如若不會卻被山僧拂子穿卻鼻孔了也擲下拂子云你作麼生打脫去叅。

　　除夕示眾師拈拄杖云巖石積經霜迸裂庭梅疊壓雪凋殘人生百嵗終何用此道誰能著眼看莫有個念茲在茲者出來道師語未絕僧衝出師喝退笑云你若謂磬山老漢壓良為賤我也不怪你道僧復出云年窮歲盡時如何師指爐云一炷清香徧十方進云時節因緣休蹉過徹骨知寒有幾人師云看腳下師廼云今年除歲也恁麼舊年除歲也恁麼明年除歲也恁麼直饒你除到眼光落地四大分張也只是恁麼老僧四十年來叅之究之研之窮之猶是恁麼大眾又作麼生此事要實悟實證實行實踐始得到者裏拄杖子𨁝跳出來道今夜是什麼時節說者些牽牽蔓蔓話不見道有物先天地無形本寂寥能為萬象主不逐四時凋師驀喝一喝云也是牽蔓說話畢竟直截一句如何道召大眾云各各歸堂喫茶去和聲擲下拄杖。

　　元旦示眾師云好個新正日雨打千山溼人人有生緣者裏無間歇傾湫倒嶽鎮常靜一念萬年終不回左右顧視召大眾云伏惟珍重。

　　示眾師拈拄杖云白日照消千嶂雪清風吹散一天雲道人活計隨時用信手拈來不是塵有知音者出來遞相醻唱得否僧問雪覆千山則不問孤峰不白事如何師云直上看進云雲開碧岫千林曉日照晴沙萬壑明師便喝師廼云昨夜三更時分文殊普賢二大士口喃喃地道助揚法化及至天明都走向無生國裏剛剛剩得一條楖栗拄杖橫拈倒用都合其宜一觸觸著帝釋鼻孔東海鯉魚打一棒雨似盆傾或云者是雲門扇子不是德山拄杖若道是雲門扇子又是德山拄杖若道是德山拄杖又是雲門扇子即今在山僧手裏驀卓一下云諸人還定奪得出麼若定奪得出也有權也有實也有照也有用殺活縱奪總在者裏且得力一句又如何道復卓一下云懸崖路絕承渠力斷橋溝缺賴伊扶。

　　檀越請示眾慧骨法師白椎云磬山不是等閒山說法單明向上關明鏡當臺妍醜現英靈衲子豈顢頇法筵龍象眾當觀第一義師拈拄杖僧問趙州庭前柏𣗳磬山門首青松未審是同是別師云腦後看師廼卓拄杖云大道寥寥像季年不拘朝市與林間但能一念回光照報德醻恩總現前師顧左右云且道誰是知恩者到菩提場斷煩惱路開智慧門坐無生國未為好手何故日用無回互當機有卷舒驀豎起拄杖云大眾急著眼看卓一下云天得之以覆育地得之以生成君王得之恩被萬物羣臣得之報國祐民且道衲僧家得之又如何施設琇侍者驀掀倒香案云截斷天下人舌頭便出堂師擲下拄杖擎兩手作修羅勢振威一喝便下座兩旁顧視時一眾失色遂轉身召云大眾便歸方丈琇禮拜云適來觸怒和尚師云好與三十拄杖隨聲拈棒琇逆上掌云即今便打說甚好與師亦打琇約住拄杖師注視琇即㩳拄杖云須還者老漢始得師擲下拄杖大眾作禮教闍黎出眾呈頌云一喝猶如霹靂聲擊碎虛空世界沈諸佛腳跟無處立謬耳無聞斷命根出世不經師匠手年過彭老枉長春師云老當益壯教作禮隨眾退。

　　解制示眾師云木馬正嘶雲影去泥牛長臥石臺邊個中消息誰能解切忌當機著意猜還有性燥者麼問掩息如灰則不問隨流得妙事如何師云腳腳蹋著去進云與麼則個中一物無歸家罷問途頭頭明歷歷坐斷古毘盧師云逢人切莫錯舉進云與麼則縱橫沒影象步步絕行蹤聲未絕師便喝問如何是一擊粉碎去師云近前來與你道僧喝師便打問古帆未挂時如何師云坦坦平平地進云挂後聻師云波浪滔天進云恁麼則逆流深入去也師云未在問頭頭明法法了猶是影像邊事如何是尊貴一路師云退後看進云折合終歸炭裏坐如何是炭裏坐師云向前看進云如何是大悲心師云中間看進云如何是無根草木自開華語未竟師便喝師廼云春色融融百草頭邊明祖意春風蕩蕩一瓢瀟灑樂天涯不用寒巖兀兀何消定水澄澄直得緊帩草鞵橫擔楖栗千峰萬峰絕蹤絕跡塵塵獨露物物全彰隨緣放曠應用無虧所以道未有常行而不住未有常住而不行欲益無所益欲為無所為聚則如雲歸谷散則似月臨谿不聚不散一句合作麼生道良久云閒來獨坐當軒下漫看華枝自短長。

　　本師幻有大和尚忌日掃塔師云者老漢當時不提一個元字腳直是教人無可奈何不肖今日拈一瓣香不是報德醻恩亦非雪怨伸屈顧視左右云冤有頭債有主不是時人無本據便拈香。

　　示眾師云剛纔過了月半又是初一矣老僧病軀不能應時及節與諸人商量佛法若論此事如百斤擔子各各擔著到得地頭方始輕快不得依依俙俙打混過日久叅先學舉起便知落處晚進初機切須努力。

　　示眾舉愚菴禪師一日入園見典座割瓜菴問刈得幾個祖師頭座云三十個菴云那個皮下有血座云和尚何得重重相戲菴云好心不得好報師云若作佛法商量愚菴好與三十棒若作世諦戲論典座好與三十棒除此二途諸人道將一句來。

　　示眾世尊將諸聖眾徃第六天說大集經敕他方此土人間天上一切獰惡鬼神悉皆集會受佛付囑擁護正法師云大小世尊憐兒不覺醜設有不赴者四天門王飛熱鐵輪追之令集何必既集會已無有不順佛敕者各發弘誓擁護正法以德服人惟有一魔王謂世尊云瞿曇我待一切眾生成佛盡眾生界空無有眾生名字我廼發菩提心山僧若作世尊咄云魔王你而今在眾生界內耶眾生界外耶若在眾生界外不見有一眾生當發菩提心若在眾生界內已發菩提心了也到者裏看他如何合煞即今諸人還識得者老魔王落處麼良久云更為諸人頌出者個魔王能大力眾生界盡始方修須知逆順承恩德風捲殘雲一色秋。

　　示眾舉天台寒山子預知溈山來國清受戒遂與拾得徃松門接溈纔到二人藏路兩邊透出作大蟲吼三聲溈仡然無對師云一名是個老賊寒云自從靈山一別迄至於今還相記麼溈無對師云忘卻了也拾拈起拄杖云老兄喚者個作什麼溈無對師云知你用得熟寒云休休不用問他從別後三生做國王來總忘卻也溈又無對師云老僧住持事煩復頌徃徃志因貧處得從教古佛要精修三生已落王家也不是溈山怎出頭。

　　示眾師云今朝七月一個事如何說秋風漸漸來切莫自放逸日月易蹉跎光陰在瞬息若不把本叅焉能得竟徹既然如是臘月三十日到來作麼生打疊得去顧視左右噫丈夫不奮衝天志依舊懡㦬過一生。

　　示眾舉僧問雲峰如何是心地法門峰云不從人得僧云不從人得時如何峰云此去衡陽不遠妙喜云雲門即不然如何是心地法門不從人得不從人得時如何看腳下楚石云或問天寧如何是心地法門不從人得不從人得時如何早晨有粥齋時有飯師云諸大老恁麼答話美則美矣善則未善若問磬山如何是心地法門不從人得不從人得時如何如人飲水冷煖自知。

　　示眾師拈拄杖云今日七月半農夫禾好看你我衲僧家以何為公驗秋風一陣來黃葉兩三片凋殘功德林石人也驚歎既然如是各各須教照顧鼻孔切忌漫將閒學解依俙埋沒祖師心擲下拄杖。

　　示眾舉僧問五祖如何是佛祖云露胸跣足如何是法云大赦不放如何是僧云釣魚船上謝三郎妙喜云此三轉語一轉具三玄三要四料簡四賓主洞山五位雲門三句百千法門無量妙義若人簡得許你具一隻眼楚石云三玄三要四料簡四賓主洞山五位雲門三句百千法門無量妙義大似頭上安頭天寧今日為你諸人抽卻釘拔卻楔做個灑灑落落地丈夫兒豈不好何故喫他殘羹餿飯隨他腳後跟轉被他喚作無地頭漢慚惶殺人師云二大老一人高高山頂立一人深深海底行雖然如是還曾蹋得五祖老人三句話著也未據磬山看來總是無地頭漢何故從前汗馬無人識秖要重論葢代功。

　　示眾舉密菴傑禪師上堂拈金峰和尚示眾云老僧二十年前有老婆心二十年後無老婆心時有僧問如何是和尚二十年前有老婆心峰云問凡答凡問聖答聖曰如何是二十年後無老婆心峰云問凡不答凡問聖不答聖菴云烏巨當時若見但冷笑兩聲者老漢忽若瞥地自然不墮聖凡窠臼師云某當時若在烏巨會中則把住問那裏有聖凡窠臼見他眼目定動便拓開呵呵大笑歸眾也是山僧路見不平今日眾中還有人知得落處麼若知得落處不妨出眾證據如無一總不離凡聖窠臼在叅。

　　報恩示眾師召眾云土木瓦石轉大法輪發諸人大機大用切不得當面蹉過。

　　師六十誕示眾師云幻住人間六十春相逢未遇幾知音虛懷祖印全提旨遙望羣賢造詣深幾度白雲空聚影多番黃鳥亂啼聲報恩今日重拈出也道當生即不生。

　　冬至示眾師云冬來老谷霜華冷從此陽生日日長個裏不知誰著力森羅萬象盡敷揚大眾且道敷揚個什麼事若會得道將一句來如未會按下雲頭始得珍重。

　　示眾師舉圓悟禪師上堂云有句無句超宗越格如藤倚𣗳銀山鐵壁及至𣗳倒藤枯多少人失卻鼻孔直饒收拾得來已是千里萬里秖如未有與麼消息時還透得麼風煖鳥聲碎日高華影重師云佛果老人恁麼舉揚真萬世標榜見得古人徹頭徹尾以破時人支離穿鑿之窠窟今時有等漢魔魅人家男女膠柱鼓瑟定要人入他圈繢道作麼生是有句作麼生是無句作麼生是如藤倚𣗳作麼生是𣗳倒藤枯逐句義解合他杜撰有不合處便道你只會得個有句未會得個無句若到𣗳倒藤枯句歸何處猶隔遠在諸人還知古人建立法要處麼如未知當自看佛果老人言語一一究明方不隨羣逐隊雖然若具個金剛正眼莫道看破他邪根種子者些圈繢連老僧說話亦颺在一邊圓悟老人說話亦颺在一邊將古人葛藤亦拋向那邊更那邊自家自有出身之路一叚本地風光葢天葢地豈肯把虛空分長分短分古分今耶到者裏還知落處麼良久云數聲清磬是非外一個閒人天地間。

　　望日示眾師云剛纔結制俄爾半月矣諸人曾撿點與未結制前是同是別此事按牛頭喫不得草先師幻有老人云學道要人逼拶做工夫便不濟事矣生死心切教他放亦放不下我者裏堂中也有久叅的也有一知半解的也有纔入門的也有懵然無知的各做自己工夫始得昨晚執事等勉老僧與大眾說法冷地裏仔細思量有什麼法可說良久驀出座顧視左右云誰是欠少的那便下座僧入室呈偈云結制還同未結制話頭忘卻轉茫然空拳赤手無依倚脫卻皮膚得自閒師云作麼生是你自閒的道理僧舒掌師云又不得自閒了也。

　　示眾師云今朝臘月一事事應當急個裏若茫然看孔須著楔莫待三十夜手腳做不及諸人還覺毛寒骨豎麼切忌卜度便下座。

天隱禪師語錄卷第五

　　音釋

　　胥

　　(新於切音湑皆也)。

　　饔

　　(於容切音邕熟食也)。

　　矻

　　(苦骨切音窟矻矻榮極也)。

　　[打-丁+(隻*隻)]

　　(息勇切音悚推也)。

　　仡

　　(魚乞切音𢖴壯勇貌)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第六　　　　　　秉六

　　嗣法門人通琇編

　　示眾

　　示眾舉張無垢居士叅楚明禪師問入道之要明云此事惟念念不舍久久純熟時節到來自然證入復舉趙州栢𣗳子話令時時提撕士久之無省謁善權禪師問此事人人有分個個圓成是否善云然士云為甚某無個入處善於袖中出數珠示之云此是誰的士俛仰無對善復袖之云是汝的則拈取去士悚然未幾留蘇氏館一夕如廁以栢樹子話究之聞蛙鳴釋然契入有偈云春天月夜一聲蛙撞破乾坤共一家正恁麼時誰會得嶺頭脚痛有玄沙師云古人為道决不敢造次須是真實叅悟方自信自入無垢後來復見諸大老叅證至徑山與馮給事諸公議格物慧云公祗知有格物而不知有物格士茫然慧大笑士云師能開諭乎慧云不見小說載唐人有與安祿山謀叛者其人先為閬守有畫像在焉明皇幸蜀見之怒令侍臣以劍擊其像首時閬守居陝西首忽墮地士聞頓領㴱旨題不動軒壁云子韶格物妙喜物格欲識一貫兩箇五百慧始許可你看無垢當時既悟得乾坤共一家因甚到者裏自家茶飯又喫不下且道利害在什麼處者裏若會得許你們叅得祖師禪若未會得切不可將之乎者也以當平生自欺欺人况先軰大儒投誠入室不自埋沒廼今之衲子一百個倒有九十九個略得些光影便斷送一生光陰易過歲不久留汝等珍重。

　　示眾師云今朝臘月十五夜半椎鐘擂鼓觀音入理之門到此休教莽鹵不莽鹵五九四十五五九四十五窮漢街頭舞不要舞春寒途中猶更苦顧左右云且道家堂坐的又作麼生喝一喝云休瞌睡下座。

　　立春示眾師云拶破泥牛徧界春一回消息一回新江山不改舊時色指點諸人賞寂音。

　　示眾舉乾峰云舉一不得舉二放過一著落在第二雲門出眾云昨日有人從天台來卻往徑山去乾峰召維那云來日不得暜請師云乾峰當時卻似誘人犯法好與三十棒雲門雖是見兔放鷹亦是忘前失後諸人到此不得放過乾峰來日不得暜請句雖然也是賊過後張弓頌云漁翁終日在灘頭釣得金鱗即便休放去[(冰-水+〡)*ㄆ]來風浪穩坐看明月下滄洲。

　　示眾舉世尊九十日在忉利天為母說法及辭天界下時四眾八部俱往虛空界迎有蓮華色比丘尼作念云我是尼身必俱大僧後見佛不如用神力變作轉輪聖王千子圍繞最初見佛果滿其願世尊纔見廼訶云蓮華色比丘尼何得越大僧見吾汝雖見吾色身且不見吾法身須菩提巖中宴坐卻見吾法身師云蓮華色比丘尼未解世尊太煞慈悲若解當下脫然雖然世尊只說得如來禪若山僧見他恁麼來攔頭便棒管教變去不得諸人還知落處麼良久云天共白雲曉水和明月流。

　　示眾舉夾山云我二十年住山未嘗舉著宗門中事有僧問承和尚有言我二十年住山未嘗舉著宗門中事是否山云是僧便掀倒禪牀山休去師云報恩若作夾山但云今日卻被闍𥠖啟請看他眼目定動劈脊便棒山明日暜請掘一坑令侍者請昨日問話僧來云老僧二十年只說無義語師云支離不少山云請上座打殺老僧埋向坑中便請便請上座若不打殺老僧自著打殺埋此坑中始得師云雖用紅緜套子亦是令人不快山僧若作者僧但進前云某甲罪過拂袖便行何必潛去諸人委悉麼未會更為頌出賔主由來未作家遞相鈍置莫矜誇個中若具拏龍手任爾風濤眼豈賒。

　　示眾舉石樓和尚一日纔見龐居士來便掩卻門云多知老翁莫與相見士云獨坐獨語過在阿誰樓便開門纔出被居士把住云是師多知是我多知樓云多知且置閉門開門卷之與舒相較幾何士云秖此一問氣急殺人樓不語師云二大老驀劄相逢如兩陣交鋒不無勝負報恩若作石樓便道居士老老大大作者個話會他若道弄巧成拙但云卻是廼說頌云兩陣交鋒果是奇到頭贏得者些兒當塲一著擬強弱不避𨦟鋩破禁圍閒翫賞弄旌旗[(冰-水+〡)*ㄆ]得頭來把尾歸咄。

　　示眾舉道吾因南泉云法身具四大否有人道得與他一腰褌吾云性地非空空非性地此是地大三大亦然泉不違前言廼與褌一腰師云道吾與麼道報恩則不然性地本空空非性地一大如故三大亦然且道與古人是同是別若人撿點得出還我一腰褌有麼有麼。

　　示眾舉歸宗禪師泥壁次白侍郎叅宗問汝是君子儒小人儒白云君子儒宗廼打泥拓一下白遂過泥宗接得便使良久云莫便是快俊的白侍郎否白云不敢宗云秖有過泥分師云侍郎將成萬仞之山未進一簣之土山僧若作侍郎但云和尚莫壓良為賤雖然今日要恁麼君子儒也難得諸人不得放過莫將無事為無事往往事從無事生。

　　元宵示眾師云一燈續燄百千燈剔起眉毛見未曾照徹心空及第處方堪遠繼嶺南人。

　　示眾師云今時人做工夫疑情不起葢為生死心不切生死心若切疑情不得不起教你放也放不下。

　　示眾師云今時禪門大變總是個弄虛頭漢教壞人家男女不肯指點人做實地工夫剛剛學些魔嘴說話不顧本分中黑漆漆地老僧者裏不比諸方容人打口令謂之叅禪若要在此住須將從前學得的盡情吐卻淨淨地本分叅究一回討個分曉始得若不如斯唐喪光陰有何利益。

　　示眾舉玉泉浩布褌因東坡相訪浩問云尊官何姓坡云姓秤是秤天下長老的秤浩唾地云者一唾重多少坡無對師云山僧若作東坡便道未出定盤星在不使者老漢一唾至今[(冰-水+〡)*ㄆ]不得還有人[(冰-水+〡)*ㄆ]得麼若[(冰-水+〡)*ㄆ]得也許伊識分兩顧視左右頌云識得眉毛眼上何須特地戈矛氣吞宇宙無礙觸著風雷捲[(冰-水+〡)*ㄆ]意綢繆漫看天涯一色秋者裏若還親薦得道人無事樂悠悠。

　　示眾舉善道禪師因杏山問承聞行者遊臺山來還見文殊麼善云見杏云道什麼善云道你生身父母在深草裏杏無對師云山僧若作杏山便道恁麼說話未見文殊在拂袖便行廼頌云𦏰羊蹤跡最難尋步步相隨意轉新挨到一天星斗上陡然霹靂暗中行。

　　示眾舉藥山向手中書一佛字問道吾是什麼吾云佛字山云者多口阿師師云藥山秖知他人多口不知自己多手廼呵呵大笑云老僧恁麼批判秖見錐利不見鑿方諸人還知落處麼若知落處他日不得錯舉不知落處他日亦不得錯舉珍重。

　　示眾舉大慧禪師上堂舉須菩提巖中宴坐諸天雨華讚歎尊者云空中雨華讚歎者是何人天云我是梵天尊者云汝云何讚歎天云我重尊者善說般若尊者云我於般若未曾說一字云何言善說慧喝一喝云當時若下得者一喝非但塞卻梵天口亦廼二千年後免被徑山檢點天云尊者無說我廼無聞無說無聞是真般若慧又喝一喝云當時若下得者一喝非但塞卻須菩提口亦廼二千年後免被徑山檢點且道徑山還有遭人檢點處也無自云有什麼處是遭人檢點處不合多口師云徑山老人築著空生梵天漏洞自家漏洞還曾築著也未諸人若築得著道將一句來良久云不合多口便下座。

　　示眾師云今朝七月一秋風漸漸急若是個中人不用重重說他人難用力須教自打徹大眾且道打徹個什麼驀竪拂子云八角磨盤空裏走露柱懷胎笑點頭下座。

　　示眾舉翠巖真禪師因黃國博問百丈華長老既是百丈為什麼卻短小華云今日好天晴黃不契卻請真代語真云但問將來黃再問真云須彌南畔把手同行黃佇思卻問意旨如何真云蚊子上鐵牛黃又佇思云不會請和尚為某甲說真云你離卻妻子來老僧為你說黃云秖如和尚還行得麼真云上藍寺裏送客一日行百千遭師云大小國博恁麼見解欲勘騐諸方未到你在山僧今日也是扶強不扶弱眾中有扶弱不扶強的出來代他一轉語看若代不得切忌草草頌云三擒三放不知歸陸地行舟未可為個裏要知端的意還他真正作家兒。

　　辛未重陽眾請說始終叅悟示眾師云若論此事本無言說叩己所叅聊通影響余生荊谿閔門母潘氏不幸早歲失怙母老孀居時值凶荒艱難困苦無從師範讀書幸植宿因時中嘗念觀音名號憶得小時伯母攜出閒望井邑忽一念返照見空豁豁地境界一回至十餘歲賣菜養母漸涉世緣不覺隨聲逐色轉轉迷重從此頓失前來赤子之心年二十始發心茹齋報母劬勞之恩然不知三寶歸向惟對神明立願二六時中邪念忽起默誦小人閒居為不善章頓然念息一日偶經講肆值講楞嚴一切眾生皆由不知常住真心性淨明體用諸妄想此想不真故有輪轉余時一聞惕然發起畏生死心自念既在世間虛受輪廻遷變不常咸屬幻化何不急早修行貴圖脫苦聞幻有和尚是大善知識自清凉山來廼唐凝菴太常吳安節通政延居龍池山道風遐播闡揚臨濟正宗單提向上一著渴欲拜見聞出山過毗陵龍嘴菴即日買舟至毗陵相見和尚顧余曰何弗出家余曰有志未逮曰何故余曰老母在堂是未敢也一見遂別明年又同密雲兄特造龍池時遇風雪連住十餘日得盤桓請益自後但一念怕生死心切單單體究本分一著雖處塵寰之中實無有一毫留念世緣一日母命攜籃買腐籃錢俱與店家空手而歸被母呵責余時工夫愈覺痛切母見我道念堅固不悅處世亦食長齋偶請瞽目星士使推余命士曰此八字壽夭余適從外歸問曰出家可否士曰出家甚好時母聞說方允出家余即禮謝明年萬曆戊戌遂脫俗芟染初看趙州無字話半載和尚問曰工夫邇來如何余曰話頭雖切但無入處和尚示余更叅如何是父母未生前本來面目余領受歸堂刻刻提撕無論閒忙動靜處行住坐臥時死死挨拶不敢少怠一日和尚同眾看出窰有覺所兄云聞四大名山菩薩出現神通廣大和尚驀接語云我者裏亦不少余進云如何是者裏神通和尚曰快些度甎其時稍稍有入次後工夫急切晝三夜三看來看去及百餘日偶展楞嚴見佛咄阿難云此非汝心於時如善財入彌勒樓閣忽憶昔年童稚境界與現前無異無別頓覺從前疑情放下平貼貼地一日室中和尚舉華嚴經佛身充滿於法界暜現一切羣生前為什麼汝等張著兩眼不見時邘州兄云據某見處是佛見無我是我見無佛和尚云料掉沒交涉復顧余曰你如何會余曰據某見處道得一字即不出和尚曰同坑無異土明春侍和尚入城在顯親禪堂余請問永嘉大師道忽然如拓空時如何和尚一喝復顧余云我代你修行罷余時禮拜便會得主賔照用之句復適石城寓天界寺謁雲松老師貌古臘高精勤定課寒暑不移可畏可敬親榻數日受益良多又訪文齋老師於能仁寺此老敏而文出語新奇令人心暢秋後還山至辛丑余遂掩關和尚囑云汝既有入處此番當更精進他日利導有情勿令斷絕吾北行矣余時不獲從侍巾瓶如失慈父懊恨無已然無可奈何只得關中依時消遣雖閱古人因緣一一有透露處或拈或頌隨問隨答至僧問乾峰十方薄伽梵一路涅槃門未審路頭在什麼處乾峰拈拄杖畫一畫云在者裏僧復問雲門門拈扇子云𨁝跳上三十三天築著帝釋鼻孔東海鯉魚打一棒雨似盆傾卻又去不得於是力叅兩載終日蒲團正在忘絕境界之際忽聞驢鳴恍然頓釋前疑如放下百千斤擔子有偈曰忽聞驢子呌驚起當人笑萬別與千差非聲非色閙自後看公案如劈竹相似了無滯礙偶聞風拂松梢雨打窓紙隨口云風聲與水聲不必論疎親一耳聞為決何曾有二音至甲辰年四月八日解關與密雲兄三藐弟覲和尚於燕都暜照寺時冬殘矣和尚見三人遠去甚喜因騐余等曰汝軰離老僧三載各各呈個見處看余禮拜便出復呈偈曰人說北地寒我說南方暖寒暖不知人竆人知寒暖和尚笑云汝是竆人次日復徵云汝既為我臨濟門下兒孫當盡臨濟法要秖如四料簡汝如何會余以四法界答之和尚首肯余復問曰歷歷孤明時如何和尚曰待你到者田地與你道余便喝和尚曰汝還起緣心麼余拂袖便出一日因侍和尚穿褊衫舉椅子曰汝上坐待我拜你為師余含笑而退呈偈曰木人提唱笑呵呵更著衣衫誰識他昨日覸來是男子今朝還作老婆婆和尚覽竟云此偈甚愜老僧意只是不可得而名焉余故假傀儡題之時古輝老師博通三藏講諸經於白塔寺余思教乘不可不達古德云通宗不通教開口便亂道通教不通宗如蛇入竹筒宗教兩俱通如日處虛空宗教俱不通如犬吠茅叢因同密雲兄遊歷教海明春蒙聖母慈恩建無遮大會於臺山延靜淵老師主法余時得從杖履領法華妙旨此老孤高標格操履冰霜真乘法範萬指圍繞余受益甚多又親近妙峰老師於塔院寺連居數月真誠苦行因果明白德業浩然回京謁幻也老人於天寧高風逸韻人所不及以上皆一時耆宿為人師法者一日本師和尚得恙甚重余思法門事大吾本分雖略露一斑曾未明證儻和尚不起奈何時晨夕不離左右曾於中夜拜跪曰某雖侍和尚十有餘載本分所得因緣特未明騐今欲呈似不敢自欺一字望和尚證明和尚矍然坐起余一一傾心披誠和尚曰汝既如是吾亦如是余時便禮拜丁未歲余與三藐弟懇和尚還龍池次年臘月就龍池開堂命余為西堂余固辭是冬發大病明春稍愈和尚復以秉拂事命余余復固辭癸丑命理院事余因病又辭因假嶺南靜室掩關時計隨侍和尚南北往還并初發心親近共一十八載䟦涉道途間關勞頓總為自己本分事冬底拜辭入關和尚復垂偈付密雲兄齎來云老衲於今不坐關既無住也幸無閒何曾進又何曾出只在尋常天地間余拜讀訖隨韻呈數首不幸春來和尚順世余破關匍匐而歸哀悼不已待抿龕安制調停叢林事妥曳杖弗辭依舊入關承凝菴居士及諸檀越貽書強余出關余力辭不返至㴱秋舊病復作幾番垂死延到冬底眾兄弟強余還山余亦恐不能久住於世故順從歸龍池沉疴之症夙業牽纏淹留至庚申年方得病瘳意希徧歷諸方遇緣垂手偶識徒蹋此山南幽處進二十餘里名磬山廼荊谿極㴱谷也余因是有終焉之思矣是年秋便誅茅仲冬後蒙密雲兄等送余越嶺時祁寒中縛茅未就尚無卓錐之地匆匆到來眾皆歎息此冬洎春大雪緜緜積五十餘日人跡罕到徘徊四顧惟饑禽野獸而已儲盡糧空㸑烟欲絕余自若也因卓杖語伴者曰若老僧數盡即埋此山不必更送骸骨入龍池塔他日自然成就伽藍地也迄今屈指已經一十二寒暑藉眾檀那吳曹諸公協力護持卻成叢席每每雲水高流沿溪尋入乞余開示備述往行余素不從不期今日與諸人吐露浪布一場敗闕正眼觀之如空花水月本無生滅去來之相可不見笑大方諸人若要幹辦本分大事豈在尋人蹤跡宜當自勉勿記吾言大眾躍然禮謝。

　　小叅

　　住荊谿磬山華嚴禪期小叅師云要蹋毘盧頂上行不須向外去追尋回光返照原初體著著拈來不是塵豎起拂子云大眾還見麼十方虛空無邊香水海一一世界中有千丈盧舍那身在此一毛端上現寶王剎轉大法輪打開華藏玄門演出不思議法所以道塵說剎說眾生說熾然說無間歇於此會得逈出三乘高超十地不勞覺城東畔始見文殊樓閣門開方叅慈氏脫或未然再打之遶去也若人欲識佛境界當淨其意如虛空遠離妄想及諸取令心所向皆無礙汝等既到此間妄想不得不離意根不得不淨意根既淨妄想自離妄想既離令心所向自然無礙心既無礙左打一拂云者邊也無礙右打一拂云那邊亦無礙中間打一拂云者裏亦無礙無礙無礙亦無礙今人聞此等說話便道貪嗔癡亦無礙殺盜婬亦無礙妄言綺語亦無礙惡口兩舌亦無礙如此見解撥無因果莽莽蕩蕩他時後日閻羅老子打算喫鐵棒有日在莫言不道不見南嶽讓和尚初叅曹谿六祖祖云什麼物恁麼來只此一轉語叅承八載方始瞥地云某甲有個會處祖云何不道云說似一物即不中祖云還假修證否云修證則不無染污即不得祖云即此不染污諸佛之所護念汝既如是吾亦如是善自護持者便是真叅實悟真修實踐的樣子汝等既到者裏當磨褌擦褲堅豎脊梁打屏身心體究一回始得古人云懸崖撒手自肯承當絕後再甦欺君不得正恁麼時直截根源一句作麼生道良久云木馬暗嘶雲影道泥牛橫臥石巖前若能坐斷千差路頃刻歸家不用鞭和聲擲下拂子喝一喝。

　　元宵小叅師云山中正月十五也無邨歌社舞都盧本分禪和不打尋常笛鼓剔起無相燈光照破人人鼻祖且道燈未明時光在什麼處舉起拂子云明暗兩頭俱脫落一毛端上現全身。

　　清明小叅師云今朝原來清明節河邊細柳垂枝折捐舟登岸小阿娘跌脚捶胸訴冤屈聲聲哭到松林間呌殺青天全不答誰知生死路悠悠一去更無個消息何如脫俗出家兒無憂無喜無交涉驀拈拄杖卓一下云惟有者個不遷變今年去年曾無倦登山涉水賴伊扶風前月下長相見見見見眼裏瞳神耳裏現喝一喝良久云愁人莫向愁人說說與愁人愁殺人。

　　小叅師拈拄杖云達磨一宗看看掃地矣賴有志者盡力扶之何故今時大法未明而為人師者觸著則任意揮張便道大機大用不識是何宗旨學人問著蒲團即將蒲團打問著禪板即將禪板打設若問著虛空你還將虛空打得麼問著山河大地還將山河大地打得麼若將不得可見大機大用不在蒲團禪板上有等不識好惡者吞卻鈎餌播弄一生生死岸頭一毫用不著諸人也須撿點古人謂此是風力所轉終歸敗壞不見趙州和尚有個秀才來問佛不違眾生願是否州云是才云弟子欲就和尚手中乞取拄杖得否州云君子不奪人所好才云某甲非君子州云老僧亦不是佛看他得的人大機大用活鱍鱍地老僧晚年來有些性燥也要用些棒行些喝葢遇其人則不得不行不得不用顧左右云磬山非是貶駁諸方要且扶立宗旨作麼生是宗旨喝一喝卓拄杖云男兒自有衝天志不向古人行處行復云今晚就水和泥趁爐打鐵也要打草驚蛇還委悉麼將拄杖橫肩云楖栗橫擔不顧人直入千峰萬峰去便歸方丈。

　　小叅師云今辰二月十九菩薩應身暜救人人好證圓通打破無明窠臼舉拂子云觀音妙智力能救世間苦打一下云大眾聞麼如若不聞除是生來耳如若聞又聞個什麼來雲門大師道觀音菩薩將錢買胡餅放下手原來是饅頭山僧者裏也無胡餅也無饅頭且道大眾喫個什麼今日周沙彌為伊師設供補慶乞老僧說個小叅仰勞大眾誦無量壽真言唵嘛呢叭𠺗吽復說偈云生來半百知安分漫看山華爛熳紅且喜闍𥠖實頭處長年相伴老龍鍾。

　　到陽山眾請小叅師云目瞪雲霄第一峰端居無事萬緣空無生曲調從君和不落閒忙動靜中既不落閒忙動靜且道在什麼處驀卓拄杖召眾云莫不落在者裏還會得麼你若會得即便言下知歸若未會得現前若僧若俗若老若少波波挈挈登此陽山作麼好生叅個古人的話頭昔我禹門堂上幻有老人慣教人叅如何是我父母未生前本來面目汝等須是行也叅坐也叅語默動靜叅迎賔待客叅做買做賣叅穿衣喫飯叅屙矢放溺叅莫管一年兩年十年二十年直須叅到無叅處忽然㘞地一聲親見本來面目所以道叅須實叅悟須實悟閻羅老子不怕多語復舉古德云十方世界是沙門一隻眼師云且道眼在什麼處老僧今日為汝等諸人點出將拄杖指燈云智燈常燄燄晝夜永光明擲拄杖休去。

　　到烏瞻山眾請小叅師云摩竭令行傳千古而今拈出又重新爍迦羅眼猶難覰試問當機有幾人良久云南贍部洲打鼓北俱盧洲陞座西牛賀洲說法東勝神洲叅堂且道說什麼法諸人還聞麼若聞對眾證據未聞切忌作驢前馬後漢認奴作郎古人道叅禪都是病病在耳目者撐眉努目側耳點頭為禪病在口舌者顛言倒語胡喝亂喝為禪病在手足者進前退後指東畫西為禪病在心腹者竆玄究妙超情離見為禪據彼所論無非是病所以道涅槃心易曉差別智難明芭蕉和尚云你有拄杖子我與你拄杖子你無拄杖子我奪你拄杖子又有尊宿云你有拄杖子我奪你拄杖子你無拄杖子我與你拄杖子磬山則不然你有拄杖子我不奪你拄杖子你無拄杖子我不與你拄杖子諸人還會麼若會得從你高高峰頂盤結草菴把定牢關不通凡聖又從你入草求人帶水拖泥現佛現魔隨方應用你若未會切忌動著動著則三十棒卓拄杖復示偈云問答須教識主賔休迷事理亂君臣一言失照無憑據萬行全乖喪本真舉起吹毛當面截高撾塗毒絕根塵果然佛日重懸處相播玄風憶少林。

　　烏瞻山薦亡道場小叅師云百嵗光陰瞬息回幾人到此不曾欺貪名圖利心無厭逐色隨聲意轉迷生死岸頭方有悔輪廻路上更多疑如來金口分明諭地獄天堂任爾之今日廼溫氏薦夫愛谿吳居士道場完滿乞老僧對眾舉無生之旨不免說幾句現成說話妙性圓明離諸名相本來無有世界眾生因妄有生因生有滅生滅名妄滅妄名真驀豎拂子云咦還見麼若道見離諸名相又見個什麼若道不見妙性圓明何處安著者裏會得便識得愛谿居士安身立命處識得愛谿安身立命處便識得自己安身立命處識得自己安身立命處便識得從上諸佛諸祖安身立命處所以生本無生滅本無滅中論云已生無有生未生亦無生離已生未生生時亦無生已死無有死未死亦無死離已死未死死時亦無死諸人會麼有則對眾拈出老僧與你證據若未會各各珍重叅取去。

　　解華嚴禪期小叅師云說甚長期與短期自家面目自家知坐叅五十三員老樓閣門開彈指時卓拄杖云吽大開了也諸人還覺毛寒骨豎麼出亦得入亦得雖然如是且道門在什麼處還見麼如此見得無論開卷便退者終卷而退者一部而退者半部而退者一年而退者年餘而退者二年餘而退者三年滿而終者一任七縱八橫逍遙自在故經云心同虛空界示等虛空法證得虛空時無是無非法你若者裏未見得徹從你三年期滿而終者兩年不足而退者半部一部廼至一卷半卷而退者總皆當面蹉卻所以道如人數他寶自無半錢分於法不修行多聞亦如是白雲端祖云若得一回汗出一莖草現出瓊樓玉殿未得一回汗出瓊樓玉殿卻被一莖草葢覆切忌顢頇努力自辦卓拄杖云雪後始知松栢操事難方見丈夫心。

　　小叅師云雲霞堆裏埋沒祖心人我無明山高水㴱華柳叢中闡揚佛道塵勞習氣風恬浪靜所以道愚人除境不除心智者除心不除境直饒心智兩忘根塵俱泯到衲僧分上正好買草鞵行腳臨濟大師道我有時先照後用有時先用後照有時照用同時有時照用不同時汝等若會得臨濟大師在汝等鼻孔裏出氣若未會老僧借臨濟大師鼻孔為汝等出氣汝等還知麼喝一喝云者是先照而後用又喝一喝云汝等還聞麼者是先用而後照且道如何是照用同時復喝一喝隨聲以拄杖打云看棒照用不同時廼龍象蹴蹋非驢所堪緩緩地與你們商量咄臨濟大師來也便出堂。

天隱禪師語錄卷第六

　　音釋

　　孀

　　(師莊切音霜嫠婦曰孀)。

　　懊

　　(鳥浩切音襖懊惱也)。

　　覸

　　(居閑切音艱視貌)。

　　妥

　　(他果切音㟎安也民去愁歎而就安妥)。

　　屏

　　(必郢切音丙除也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第七　　　　　　秉七

　　嗣法門人通琇編

　　小叅

　　除夕小叅僧問昨日萬山松今朝千嶺雪一色本同真俄爾成差別如何是不差別法師云當爐不避火進云古人烹露地牛與眾分歲今日磬山以何分歲師云舉意便知有僧禮拜云恁麼則謝恩無𥁞師便喝問燈燈續燄祖祖聯芳濟上一宗至今猶在未審阿誰分中事師高聲云道什麼僧喝師便打僧又喝師亦喝師廼云老漢居山三十年未曾輕舉到人間只因諸子尋蹤迹不肯糢糊放過關大眾今夜大盡佛法無剩祖印全提要行正令若向壁立萬仞處腦後一槌百尺竿頭時脚跟下鏟適纔二上座不顧危亡得失抑揚酬唱諸人還知麼若也未知不可影影逴逴依依稀稀多知多見埋沒自己一段大事老僧說到者裡記得雲門大師道盡乾坤大地無有纖毫過患猶為轉句不見一法猶是半提若到者裡更須知有全提時節且道那個是全提時節不見臨濟大師道大凡演唱宗乘一句中須具三玄門一玄門須具三要有權有實有照有用今時有等杜撰長老以玄為權以要為實定言前為照後為用咄你還曾夢見我臨濟大師汗臭氣麼他明明向你道有時先照後用有時先用後照有時照用同時有時照用不同時先照後用有人在先用後照有法在照用同時驅耕夫之牛奪饑人之食敲骨打髓痛下針錐照用不同時有問有答立主立賔合水和泥應機接物若是過量人向未舉時撩起便行猶較些子所以汾陽老人云三玄三要事難分得意忘言道易親一句明明該萬象重陽九日菊華新此頌正治者般病所謂醍醐上味為世所珍遇此等人翻成毒藥諸人還知落處麼若知落處便知磬山落處若知磬山落處便知古人落處若識得古人落處便知杜撰錯處老僧今晚有個頌子白拈手段在當場不是英靈孰敢當裂石崩崖休側耳奔雷掣電豈容商小根魔子何堪諭無智狂徒益轉茫今日老人親說破從教千古不磨揚喝一喝且道依時及節一句作麼生道良久云燈殘小案臘方盡爆竹一聲春已回卓拄杖云珍重。

　　小叅師一日驀地入堂一喝眾駭然無語師周帀四顧而出次日晚小叅云老僧昨晚立在萬仞崖頭命如懸絲為接汝等老僧今晚卻用婆婆禪接汝等復喝一喝云且道今日一喝與昨日一喝是同耶是異耶不同耶不異耶汝等若會得出眾道來老僧為你證㨿一僧出纔禮拜師劈脊便棒僧起師震聲云速道速道僧云忽逢英傑手聲未絕師復打僧退步師卓拄杖云瞎漢廼云不見臨濟大師道我有時一喝如金剛王寶劍有時一喝如踞地師子有時一喝如探竿影草有時一喝不作一喝用師喝一喝云且道者一喝是金剛王寶劍是踞地師子是探竿影草是一喝不作一喝用若會得方作得我臨濟門下兒孫若會不得切忌亂統以拄杖旋風打散。

　　除夕小叅師云自從拈得者烏藤蹋徧清涼返故岑今住磬山十餘載未曾打著個中人有麼有麼不見臨濟大師道我有時先照後用有時先用後照有時照用同時有時照用不同時師驀地一喝和聲打一拄杖云且道者是先照後用耶是先用後照耶是照用同時耶是照用不同時耶眾無語師云且放過一著大眾你道如何是個中人莫是深山窮谷雲耕雨種草衣木食者是麼莫是千里迢迢四海叅尋撥草瞻風者是麼莫是昭昭靈靈認著見聞覺知觸著動著者是麼莫是靜悄悄地終日蒲團細念纔生即便遏捺者是麼莫是錦繡叢中柳巷花街披一片挂一片以瓢乞食者是麼莫是寶華王座萬指圍繞嘴漉漉地說長道短者是麼若恁麼摶量老僧拄杖子未肯點頭在良久云年窮時盡且與你們商量古人道欲識佛性義當觀時節因緣時節若至其理自彰若喚作時節會則孤負老僧拄杖子若不喚作時節會又埋沒諸人自己大眾且道如何是其理自彰的句卓拄杖云一聲爆竹度殘年幾點梅華放春谷。

　　禹門院入塔請小叅師云靈源寂寂本無去而無來智體如如現有生而有滅生即不生故來而無來滅即不滅故去而無去來而無來故不來相而來湛若太虛而無際萬象不能逃其形去而無去故不去相而去明如杲日以當空森羅不能遺其照所以亘古今而常存超然獨脫根塵之外者也既然如是生亦得死亦得少亦得老亦得大亦得小亦得凡亦得聖亦得都盧歸向個中安享無為之化到者裡[(冰-水+〡)*ㄆ]因結果一句作麼生道驀呈拄杖云雲飛不斷青山靜水到無邊滄海閒。

　　四月八師病起小叅師云病骨羸形氣力衰奈緣諸子又歸來強扶竹杖行庭際指點虛空道眼開以拄杖指云者是虛空那裡是道眼卓拄杖云者是道眼那裡是虛空若人單明虛空不開道眼如人有體而無足若人單明道眼不悟虛空如人有足而無體且問大眾超出虛空道眼一句作麼生道一僧云那邊不坐空王殿豈肯耘田向日輪師云放汝三十棒問當初四月八降生悉達未審今日降生什麼人師豎拄杖問諸佛不入法界眾生不出法界請問釋迦老子從何處降生師以拄杖點地云從者裡生進云忽遇雲門大師來時如何師云且教站過一邊師廼云淨法界身本無出沒大悲願力示現受生驀舉拄杖云釋迦老子在山僧拄杖頭上一手指天一手指地道天上天下惟吾獨尊當時有個跛足阿師道我若見一棒打殺與狗子喫貴圖天下太平撿點將來也是無佛處稱尊磬山則不然將此身心奉塵剎是則名為報佛恩擲拄杖趨殿禮佛。

　　休夏小叅師云古風不墜全憑衲子扶持正眼圓明何勞知識鍛鍊山僧卑志隱迹巖房豈料諸仁者不遠千里而來共守寂寥同甘澹薄拋卻拄杖脫落草鞵放下蒲團諸緣坐斷直須盡底掀翻廓徹本來靣目不見當時馬大師問藥山云汝在者裏多時本分事作麼生山云皮膚脫落盡惟有一真實祖云子之見處可謂協于心體布于四肢何不將三條篾束取肚皮隨處住山去山云某甲何人敢言住山祖云未有常行而不住未有常住而不行欲益無所益欲為無所為宜作舟航無久住此由是住山師召眾云你看古人到者田地猶不肯自就須知此事不得草草若到得者田地不妨隨緣去住若不到者田地終是倚草附木有什麼用處更有一偈不學諸方撩嘴禪奮然努力究心源頂門豁達通天眼方始迴流駕鐵船雖然如是者猶是功勳邊事且道不涉程途一句作麼生道卓拄杖云熏風自南來殿閣生微凉。

　　端午小叅僧問時逢端午百毒皆藏未審磬山塗毒鼓藏向什麼處師云還聞麼進云為什麼猶有聞而不死者師便喝進云還有賔主也無師以拄杖畫一畫進云如何是賔中主師以拄杖點云下是誰進云如何是主中賓師卓拄杖進云如何是賓中賔師云腳下帶泥深進云如何是主中主師收拄杖橫按進云如何是主賔互換之機師便打進云不落賓主一句又作麼生道師云且過一邊師廼云當陽顯露未免周遮覿面提持猶為委曲適纔者闍𥠖問四賓主老僧恁麼答他諸人還會得麼若也會得恁麼也得不恁麼也得恁麼不恁麼總得若也不會恁麼也不得不恁麼也不得恁麼不恁麼總不得于中還有向直截根源處道得一句者麼一僧禮拜出師云且緩著顧視左右云還有麼又僧云請和尚歸方丈師云老僧還要按個時節師迺云天中節令五月五他方已有龍舟舞磬山㴱處本寂寥也要乘時撾毒鼓千妖百怪盡潛藏放出林間一羣虎雖然未備爪牙兒已是氣具吞牛勢萬仞崖頭撒手歸翻身蹋破來時路還委悉麼頂門開道眼肘後挂神符。

　　解夏小叅師云秋風飄飄秋葉蕭蕭凉颼颼地客路迢迢一條楖栗杖散漫以逍遙秪與麼去又是隨羣逐隊不與麼去切忌枯守寒巖正當恁麼時如何通消息拈拄杖云結也從者裡結山河大地情與無情一時結解也從者裡解森羅萬象人與非人一時解不結不解一句又如何道卓拄杖云幾年獨立千峰頂劃破飛雲不放高以拄杖一時趁散。

　　檀越請小叅僧問今日陞堂說法為薦蓉城先靈此去江千二百八未審亡者還聞法要否師云聞則暜天帀地聞師廼云靈源湛若覺體自如迥脫根塵高超物表迷之者永劫輪迴悟之者當處閴寂澄江居士黃介子為薦先考彚所元公乞山僧舉揚般若若論此事向居士未舉念處山僧未啟口時大解脫了也其或遲疑不妨起模畫樣以拂子打圓相召大眾云者裡會得圓明了知無欠無餘不見道身從無相中受生猶如幻出諸形象幻人心識本來無罪福皆空無所住既無所住亦無所去既無所去寧有來耶無去無來無住故湛然常寂心境一如不被三世之所拘如是且道元公即今安身立命在什麼處識得他安身立命便識得自己安身立命處識得自己安身立命便識得諸佛諸祖安身立命處識得諸佛諸祖安身立命便識得一切蠢動含靈安身立命處到此便知佛與眾生平等煩惱與菩提平等生死與涅槃平等西方與東土平等近亦得遠亦得動亦得靜亦得生亦得死亦得來亦得去亦得得無所得無去無來無生無滅無動無靜無遠無近恁麼即今追薦一句又作麼生道驀拍香几云彈指頓超華藏界剎那擊碎涅槃城復聽一偈孝子蘭孫世希有江上佳聲傳已久專誠一念薦先嚴萬仞崖頭要垂手天生者種火中蓮直透威音那畔阜若能言下悟無生超脫從前不唧𠺕下座。

　　檀越請小叅師云妙性圓明離諸名相本來無有世界眾生因妄有生因生有滅生滅名妄滅妄名真真既不立其妄本空不意釋迦老子說到者個田地而今現前大眾若僧若俗若男若女若老若少若高若下還能離諸名相得達妙性圓明否只因各守其名各執其相故不得見本來面目山僧今日與你諸人通個消息以拂子打圓相云高著眼看者裡薦得也無僧也無俗也無男也無女也無老也無少也無高也無下轉愚癡為般若易短壽為長年恁麼薦得時山還是山水還是水僧還是僧俗還是俗男還是男女還是女老還是老少還是少高還是高下還是下不得動著一絲毫動著則與你三十拄杖委悉麼不見道具足凡夫法凡夫不知具足聖人法聖人不會聖人若會即同凡夫凡夫若知即同聖人左右顧視云還知麼聖賢俱是凡夫做秪恐凡夫心不堅驀擲拂子。

　　眾請小叅師拈拂子云仰藉名藍清眾助揚法化玄猷直須言下薦取不用遲疑別求還有淵底鯨鯤出現麼僧問昨夜三更後簷前水滴聲祖庭華又發春澤滿江瀛如何是不通涓滴句師云漫天漫地師廼云當臺顯露誘引初機覿面提持猶為晚進個中無向背此際絕誵譌不可以智知不可以識識驀豎拂子云恁麼恁麼會得豎窮三際放下拂子云不恁麼不恁麼會得橫徧十方復豎拂子云恁麼不恁麼會得輝騰日月放下拂子云不恁麼恁麼會得超越古今若向坦坦平平處入須是屼屼㟮㟮處全彰若向屼屼㟮㟮處入須是坦坦平平處放下若不如斯饒你喝似雷轟棒如雨點掀翻四大海趯倒五須彌未是衲僧本分事且道如何是衲僧本分事一念頓超塵劫外千峰齊立下風吹。

　　檀越請小叅慧法師出眾云目前萬象崢嶸那畔一輪空寂向背本來非有迷悟也須體悉諸方勞苦不辭奔走磬山求決咦四眾覿面當機請觀向上一著師震聲一喝廼以拂子打圓相云靈光獨耀照破罪性之本空智鑑常明見徹因果之報實因果報實故須懺累劫之愆尤罪性本空故以證無生之實際逍遙於三界之中放曠於六塵之外不見有一法可生不見有一法可滅生滅既滅寂滅現前正恁麼時儲茂士向何處安身立命驀豎拂子云在拂子頭上得大解脫且轉身一句又作麼生打一拂云一拂打開生死路翻身步步蹋金蓮。

　　懸鐘小叅師云懸起也名喧宇宙遐邇安寧撞著也響應寰區幽冥拯拔恁麼則名從何得聲從何來名不自名聲不自聲聲若自聲不待撞而自鳴名若自名不待鑄而自成既然如是其名也聲也都從檀越信心中流出諸人還知麼咄但將眼聽分明也徧界何曾有覆藏。

　　小叅師云今朝六月十九菩薩應身暜救大開圓通法門不落聲色窠臼驀豎拄杖云大眾者是色還見麼卓一卓云者是聲還聞麼若見若聞如何是不落窠臼一句顧視左右云觀音菩薩將錢買胡餅放下手元來是饅頭還知落處麼若不知落處觀音菩薩隱拄杖裏入千峰萬峰去也喝一喝。

　　到龍舌菴小叅師云指月臺前拈拄杖連雲片片石顛頭笑他誰是知音者萬水千山聽不休卓拄杖云古人建菴龍舌上也教說法虎頭邊而今到此重拈出那個男兒不丈夫到者裏懸崖撒手自肯承當絕後再甦欺君不得便可逍遙翠篔徑漫跨觀瀑橋直上擊竹崖行住坐臥於曝背巖窩酌石浪泉唱無生曲挂瓢於蒼松枝上作個無事衲僧其或未然切不得見山忘道所以古人云通玄峰頂不是人間心外無法滿目青山喝一喝云且道懸崖撒手一句作麼生道舉頭天外看誰是者般人。

　　住烏瞻山法濟禪院佛誕小叅僧問指天指地獨稱尊棒下無生不讓人今日喜臨佳節令皇宮降誕是何人師卓拄杖一下進云恁麼則雲門大師來也師以拄杖拉過進云龍袖拂開全體現象王行處絕狐蹤師云且放過你進云如何是烏瞻境師云兩株白果參天進云如何是境中人師便喝進云人境交參如何施設師便打僧禮拜云不因今日問錯到五峰前師云且過問纔出娘生悉達未曾舉步稱尊纔出娘生則不問如何是稱尊的句師豎拄杖云還見麼進云如何是悉達師攔頭一棒僧禮拜云謝師答話師云伶俐衲僧問今朝四月八說法傳戒利生請問和尚如何是戒中戒師云向下看進云如何是定中戒師云中間看進云如何是慧中戒師云頂上看進云有戒無戒請和尚別道一句師便喝問即今四月八幸遇聞佛法二途俱不問單傳一句請師明師豎起拂子進云單傳一句蒙師指立地相呈是何人師揮拂一下進云至道無難惟嫌簡擇即今什麼是無簡擇處師云闍𥠖是第一個師廼云諸佛無心出世祖師豈意西來秪緣眾生顛倒垂慈應接凡胎今晨是我釋迦老子露頭露面的時節現前大眾若僧若俗若男若女若老若少若遠若近還委悉麼若委悉得見聞隨喜者皆發菩提心欣懷戀慕者願成無上道到者裏還有知恩報恩者麼不見當時世尊初生下時一手指天一手指地周行七步目顧四方云天上天下惟我獨尊便有衲僧氣象末後有個雲門道我當時若見一棒打殺與狗子喫貴圖天下太平雖是逆風把舵且要報恩有分何故一言迥脫特拔古今老僧今日有個頌子要與佛祖相見頌云三大阿僧祗劫修出頭端的振玄猷可憐跛足韶陽老盡力掀翻徹骨醻沒來由堪笑時人逐浪遊不是英靈真衲子誰敢當機撼鐵牛老僧今要順水張帆更與諸人通箇消息若要紹隆佛祖應須諦審先宗若不諦審先宗盡是隨邪逐隊看以拂子打圓相舉柄剔破打一拂云在臨濟則三玄三要照用同時復以拂子打圓相舉柄剔破打一拂云在曹洞則五位君臣緜密回互復以拂子打圓相舉柄剔破打一拂云在雲門則事理雙彰權實竝用復以拂子打圓相舉柄剔破打一拂云在溈仰則父子唱醻體用不二復以拂子打圓相舉柄剔破打一拂云在法眼則滿目青山心境一如且道在山僧分上合作麼生拋下拂子云佛也祖也照也用也君也臣也事也理也父也子也體也用也心也境也都盧只在者些本地風光上發現喝一喝復拈拂子云而今一一重拈出收放還他得自由。

　　端陽小叅同雲問皮肉骨髓心印心二枝五派續宗乘吾師今日重拈出一曲無生作麼吟師云天上漫漫地下漫漫進云三度喫棒揚家醜代代兒孫達要玄臨濟宗風請師施設師云千雷竝吼進云趯倒淨缾山子住集雲峰前小釋迦溈仰宗乘畢竟如何師云父子投機進云會得無情能說法過谿睹影露全身洞上一宗意旨如何師云君臣道合進云閉門推出秦時鑽跛足阿師千古聞雲門宗旨乞師指示師云一鏃破三關進云片石在心行不得三界惟心作麼論法眼宗趣又且如何師云即在目前進云五宗已蒙師指示儻遇不涉宗乘的人時如何師以拄杖橫按几上進云還有應時及節一句請師全道師攔頭一棒云你還當得麼雲禮拜云恁麼則龍得水時增意氣虎逢山勢長威獰師云過一邊著問如何是端陽節師云麥糉子你曾噇麼進云家賊難防時如何師云識得不為冤進云不為冤後如何師云且去坐進云大眾證明師云未在問杲日臨頭古今一色杲日臨頭即不問古今一色是何人境界師云目前無闍𥠖進云此是迦葉門庭事還有威音那畔請師明師豎起拄杖問時逢端午事如何師云日輪正當午進云正午時百毒在何處藏身師云猶有一個進云和尚還有藏身處麼師便喝僧亦喝師便打師廼卓拄杖云天中節令嚴千妖萬怪盡被山僧拄杖子一口吞卻了也所以世界清淨一世界清淨則四維上下世界清淨四維上下世界清淨則多世界清淨多世界清淨則無量無邊世界清淨無量無邊世界清淨則不可思議世界清淨不可思議世界清淨則無不可思議世界清淨清淨亦清淨且道拄杖子何故有如是威光如是作用如是奇特如是自在復卓拄杖當年曾蹋上頭關今日分明親舉似。

　　六月十九小叅玉林琇侍者問鳴蟬滿林噪青蓮徧界馨觀音大士從耳根證圓通則不問如何是正法眼師云腦後看進云與麼則飲光生面重開煥殘榴飛處笑顏新也師云過那一邊進云秪如大士千眼阿那隻是正眼師豎起拄杖云還見麼進云傑侍者喚作破沙盆還有報恩分也無師云無進云與麼則瞎驢滅卻風猷振臨濟綱宗千古威三玄三要請師提掇師云歷問將來進云如何是第一玄師拈拄杖云者是楖栗拄杖子進云如何是第二玄師拈杖橫按桌上進云如何是第三玄師喝隨聲便打進云如何是第一要師云開口便好笑進云如何是第二要師云我不向你道進云如何是第三要師云日輪當午照進云秪如入門便喝作麼生應和師云你試喝看進云三頓烏藤還有差別也無師便喝進云與麼則要玄棒喝鋒鋩凜穿鑿顢頇犯手多師以拄杖畫一畫云截斷葛藤進云枝頭啼血空勞力不如緘口臥煙蘿天色炎蒸伏惟珍重便禮拜師云少賣弄又僧禮拜起問者一拜是崇德是辯惑師云你那裡摸得脚跟著僧推香爐向師前云供養和尚師便打問如何於生死中得脫生死師橫按拄杖云你還識得者個麼師廼云揭開雲霧鎻露出萬重山大悲千手眼隨處得安然驀豎拄杖云大眾還見麼菩薩現全身作用於拄杖頭上興慈運悲暜利一切要某上座助揚法化只得舉則現成公案與大眾通個消息記得南院問風穴南方一棒作麼商量穴云作奇特商量穴卻問和尚此間一棒作麼商量院拈拄杖曰棒下無生忍臨機不見師穴於言下大徹玄旨當時風穴悟則不無爭奈落在第二頭了也若山僧作南院待他開口道和尚此間一棒作麼商量劈脊便棒管教伊七通八達雖然今時有等莾鹵漢便作一棒會埋沒先聖瞎卻時人眼目不少諸人又作麼生會顧視左右喝一喝云劍為不平離寶匣藥因救病出金缾。

　　小叅師拈拄杖云若論此事久叅達士未舉先知晚學初機應當努力不見趙州和尚道我在南方三十年除二時粥飯是我雜用心處諸人作麼生得不雜用心昔日有一僧問龍牙十二時中如何用力牙云如無手人行拳大溈云是則是又教人入陰界裏作活計十二時中如何用力如有手人行拳又且如何今日法濟道你若十二時中用力處道無卻是斬頭覓活落在龍牙手裏你若十二時中用力處道有又是頭上安頭落在大溈手裏你若十二時中用力處道不有不無一發儱儱侗侗又落在法濟手裡你若道三處俱不著又是莽莽蕩蕩了也到者裏諸人十二時中如何用力生死事大切不得悠悠漾漾唐喪光陰他日有人算飯錢莫言不道卓拄杖云叅。

　　七月朔小叅師云今朝已夏末明早是秋來人人本分事切莫被時埋且道不涉陰陽一句作麼生道左右顧視云出頭天外看誰是者般人。

　　嚴居士兄弟施銅鐘薦先請小叅師拈槌指鐘云者鐘為薦父母乞山僧說法山僧無法可說記得東坡云有鐘誰為撞有撞誰撞之三合而後鳴聞所聞為五缺一不可得汝則安能聞汝聞竟安在云云大小東坡說義理禪山僧則不然驀舉鐘槌云還見麼復敲鐘三下云還聞麼者裏會得一超直入如來地其或未會更聽一偈鐘聲一擊頓超然薦拔先靈出陰纏今日老人親指示管教步步蹋青蓮。

　　薦亡小叅師云靈光耿耿智體如如今古洞然聖凡靡間與麼委悉得逍遙於三界之中放曠於六塵之外男身沒女身出不減一絲毫女身沒男身出不增一線道來時如片雲點太虛而無所住去時似孤月映寒潭不留剩迹於是則生亦得死亦得湛然常住心境一如既然如是且道目前所薦茅氏在何處安身立命豎拂子云全憑殊勝力畢竟拓蓮胎。

　　復舉文殊師利問菴提遮女曰生以何為義女曰生以不生生為生義殊曰如何是生以不生生為生義女曰若能明知地水火風四緣未嘗自得有所和合而能隨其所宜是為生義殊曰死以何為義女曰死以不死死為死義殊曰如何是死以不死死為死義女曰若能明知地水火風四緣未嘗自得有所離散而能隨其所宜是為死義到者裏菴提遮女翻問文殊師利曰明知生是不生之理為什麼卻被生死之所流轉殊曰其力未充師云大小菴提遮女雖見到而未能行到文殊師利雖行到也則盡力說得個其力未充大眾即今其力已充一句又作麼生道喝一喝云巨靈擡手無多子分破華山千萬重。

　　解夏小叅師拈拄杖云當陽顯露作者知歸驀劄相逢時人未會收綸罷釣五湖煙水澄清撥草瞻風四海雲林奔走若住也若行也本來無得無失若迷也若悟也便迺有證有修到者裏直須兩頭撒開中間不立所以道未有常行而不住未有常住而不行欲益無所益欲為無所為既然如是隨緣不變一句作麼生道卓拄杖云且歸茅屋舊居處閒看清谿不斷流。

　　住吳興報恩檀越請小叅師拈香云者一瓣香從祈遠唐居士信心中流出爇向爐中祝延慈父當朝冢宰存憶大檀越壽請山僧舉揚般若眾中還有知恩報德衲子出眾相見麼僧問如何是奪人不奪境師云脚下蹋黃泥進云如何是奪境不奪人師云頭頂破屋漏進云如何是人境兩俱奪師云老僧者裏也無說法者亦無聽法者進云如何是人境俱不奪師便喝進云三陽交泰即不問一陽未動時作麼生道師云退後看進云聲前句後且止即今問處如何師云闍𥠖還具眼麼僧禮拜云謝和尚師云切莫詐明頭問報恩有路通峰頂蹋破歸來見月明報恩有路即不問蹋破歸來事若何師云到家即不問進云謝和尚指示師云未在僧喝師云也許你者一喝問長江浪涌曹溪水今日重興臨濟宗曹谿一句即不問如何是臨濟宗師震聲一喝進云還有為人處也無師云未好與你道在僧喝師云胡喝亂喝作麼問冬至陽生時添一線未審唐冢宰本命元辰壽添多少師舉拂柄云添得者些子進云恁麼則片梅雪裏傳新臘孤月天中印碧潭師云好似一聯詩僧禮拜云謝和尚證明師噓師廼云驀劄相逢便舉揚拈來無事不相當至誠一念超情念敢保無虞日月長天地覆育父母生成人所共恩誰能報答直須看到父母未生已前親見一回到者裏無恩不報無德不醻召眾云還委悉麼不見當時陸亘大夫叅南泉云肇法師道天地同根萬物一體也甚奇怪泉指庭前牡丹云大夫時人見此一株華如夢相似當時南泉大師雖具驅耕夫之牛奪饑人之食手段未能令大夫慶快去今日居士若問山僧天地同根萬物一體驀豎起拂子云都盧在者裏放下拂子左右顧視云者裏若還親見得醻恩報德在其間。

　　除夕小叅師云爆竹聲聲歷亂來煙雲陣陣過蒼苔老人兀坐山窓下閒看梅花笑滿腮還有道出常情者麼僧問年窮歲盡許學人探個消息也無師云錯過了也僧喝師云喝後如何僧禮拜起呈坐具云和尚便歸眾師云都盧去也問歲盡年窮即不問斬新一句請師宣師云明日向你道進云恁麼則萬物生輝去也師云未到你在問爆竹聲聲歷亂來是誰的消息師云開眼看進云秪如大眾濟濟又作麼生師云你自道看進云學人便禮拜去師云莫錯認好僧喝師云好一喝只是未知落處在進云蒼天蒼天師云蒼天蒼天師廼云天無蓋地無載森羅萬象無在不在春夏秋冬只恁麼過於中不知誰主宰燈籠露柱最相親佛殿山門咸頂戴東村喫酒西村舞笑倒張家王小妹且道笑個什麼一年四季好風流此際分明都捉敗顧視左右云更有一事一發與你諸人說破今夜小盡圍爐喫茶去。

　　小叅師拽杖入堂云今日有則因緣不得不舉似大眾知道報恩偶得二猫玉林琇書記攜至方丈問老僧云那一個好老僧指琇左手的云者個好琇驀擲下而去二猫皆幾死老僧問旁人云死了耶移時琇復入老僧云你又來迺趁出琇云老漢真個無殺心至後老僧出猫猶放在地上琇見便與一蹋猫亂輥老僧趕進琇已從別路出老僧拈棒直趁至門外打眾皆集琇轉身云和尚也掙命老僧便打琇約住作掌勢老僧復抽杖打琇拗折拄杖擲地歸寮老僧復至寮外高聲云你不知鼠的害只欲行祖師門下事琇在寮高聲答應云說什麼祖師不祖師老僧云與麼為甚蹋殺猫琇云和尚作者個說話入地獄如箭射老僧低頭入方丈到者裏老僧性命幾合不存眾中有人代得一轉語相救老僧麼箬菴出眾云大眾和尚今日暜請拂袖出師云過去了也玉林厲聲云箭去西天十萬里猶在大明國裏擬議便退師卓拄杖云雖然如是不因漁父力爭得見波濤。

天隱禪師語錄卷第七

　　音釋

　　羸

　　(力為切音𡰟瘦也)。

　　蠢

　　(尺允切音惷蟲動也)。

　　漾

　　(弋亮切音樣水搖動貌)。

　　耿

　　(古幸切音𦵸光也與炯通)。

　　厲

　　(力霽切音例烈也猛也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第八　　　　　　秉八

　　嗣法門人通琇編

　　舉古

　　舉鼓山赴王大王請雪峰門送回至法堂廼云一隻聖箭直射九重城裏去也孚上座云是伊未在峰云渠是徹的人孚云若不信待某甲去勘過遂趁至中路便問師兄向什麼處去山云九重城裏去孚云忽遇三軍圍繞時如何山云他家自有通霄路孚云恁麼則離宮失殿去也山云何處不稱尊孚便回峰問如何孚云好隻聖箭中路折卻了也遂舉前話峰廼云奴渠語在孚云者老凍膿猶有鄉情在妙喜云眾中商量道什麼處是聖箭折處云鼓山不合答話是聖箭折處鼓山不合說道理是聖箭折處恁麼剖判非惟不識鼓山亦廼不識孚老殊不知孚上座正是一枚賊漢於鼓山面前納一塲敗闕懡㦬而歸卻來雪峰拔本大似屋裏販揚州若非雪老有大人相者賊向甚處容身當時可惜放過卻成不了公案只今莫有為古人出氣的麼試出來我要問你什麼處是聖箭折處師云知子莫若父在雪老有之矣可惜當時折卻拄杖子若磬山者裏有此等漢直打出山門免教他日遭人撿點雖然未免有得有失還有跳得得失出者麼驀喝一喝。

　　舉恕中和尚頌芭蕉拄杖話云咄哉亂走阿師何曾放得拄杖捉來拗作兩橛(請續末後句)師呵呵笑云有無還他一半。

　　舉五祖和尚云世有一物不屬凡不屬聖不屬邪不屬正萬事臨時自然號令恕中云世有一物在凡屬凡在聖屬聖在邪屬邪在正屬正萬事紛紜何須號令師云兩個老古錐各自分疆界一個混俗和光隨流得妙一個峭子孤危坐斷情塵磬山將來縛作一束拋向大洋東海免使後人分凡分聖說邪說正旁有不甘者出來道和尚恁麼道是分耶不分耶說耶不說耶拈拄杖直打出去廼呵呵笑云也是為他閒事長無明喝一喝。

　　舉馬祖令僧馳書上徑山山開緘見一圓相於中下一點卻封回忠國師聞廼云欽師猶被馬師惑雪竇云徑山被惑且置若將呈似國師別作個什麼伎倆免被惑去有老宿云當時坐卻便休亦有道但與畫破若與麼只是不識羞敢謂天下老師各具金剛眼睛廣作神通變化還免得麼雪竇見處也要諸人共知只者馬師當時畫出早自惑了也浮山云欽師被馬師惑且置國師惑卻多少人雪竇云馬師當時畫出早自惑了也穿卻天下人鼻孔恕中云馬師自惑國師惑人置而弗論當時徑山下者一點非惟點破馬師髑髏抑且為千古龜鑑師云一隊老宿揣虛空之骨掃雲霧之蹤總未出得馬大師圈繢在有出得者麼一任𨁝跳如無切莫弄虛。

　　舉無盡居士詢晦堂家風於兜率恱欲往就見恱云此老只一拳頭耳師喝一喝恱廼潛奉書於晦堂云無盡居士世智辯聰非老和尚一拳垂示安能使其知有宗門向上事耶師又喝一喝無盡訪晦堂堂果示以拳頭話無盡默計不出恱所料由是易之有偈云久向黃龍山裏龍到來只見住山翁須知背觸拳頭外別有靈犀一點通師云著賊了也二大老何以隨人腳跟轉兜率悅是何心行耶蒼天蒼天。

　　舉德山到溈山挾複子上法堂從西過東從東過西云有麼有麼溈坐次殊不顧盼德云無無便出至門首廼云雖然如此也不得草草遂具威儀再入相見纔跨門提起坐具云和尚溈擬取拂子德便喝拂袖而出溈至晚問首座今日新到在否座云當時背卻法堂著草鞵出去也溈云此子已後向孤峰頂上盤結草菴呵佛罵祖去在師云二大老龍象蹴蹋誠為作家相見雖然待他提起坐具便與一喝管教草鞵脫在溈山何必去後施設未免賊過張弓今日莫有新到者麼許伊穿卻草鞵相見老僧要拔本有麼有麼。

　　舉傅大士云法地若動一切不安楚石云壽山從朝至暮不知走了幾遭若是法地誰敢動著一莖草復云我不爭恁麼道傅大士坐了起不得師云楚石恁麼道起了坐不得有起得坐得的出來相見看喝一喝云雖具一雙窮相手未曾下揖等閒人。

　　舉睦州問僧近離甚處僧云河北州云河北有趙州和尚上座曾到彼麼僧云某甲近離彼中州云趙州有何言句示徒僧舉喫茶話州廼呵呵大笑云慙愧卻問僧趙州意作麼生僧云秪是一期方便州云苦哉趙州被你將一杓矢潑了也便打雪竇云者僧克由尀耐將一杓矢潑他二員古佛妙喜云雪竇只知一杓矢潑了趙睦二州殊不知者僧末上被趙州將一杓矢潑了卻到睦州又遭一杓只是不知氣息若知氣息什麼處有二員古佛師云雪竇扶弱不扶強妙喜扶強不扶弱且道磬山合作麼生也不可放過或有一人纔出眾老僧即云珍重。

　　舉裴相國入寺見壁間畫像問院主是何圖相主云高僧真儀公云真儀可觀高僧何在主無對公云此間有禪僧麼適黃檗禪師散眾在寺主云近有一僧投寺執役頗似禪者公遂請相見云休適有一問諸德吝辭今請上人代醻一語檗云但請問來公舉前語檗召裴休公應諾檗云在什麼處公於言下領旨師云裴公忘人忘我言下超脫黃檗直心快口獨露真機是者等人可說者等話千古䂓模令人欣羨妙喜云黃檗只有殺人刀且無活人劍師召眾云且道那裏是他無活人劍處還撿點得麼若道有埋沒妙喜若道無屈殺黃檗二邊不涉還我裴相國悟的意旨來良久云谿邊石女暗嗟吁海底泥牛亂奔走。

　　舉百靈一日路次見龐居士廼問昔日南嶽得力句曾舉向人麼士云曾舉來靈云舉向甚人士以手自指云龐公靈云直是妙德空生也贊之不及士卻問阿師得力句是誰得知靈戴笠子便行士云善為道路靈更不回首師云二大老得力句子各各有本若到磬山未放你在何故切忌認奴作郎即今還有道得得力句者麼速道速道。

　　舉興化謂克賓維那云汝不久為唱導之師賓云不入者保社化云會了不入不會不入賓云總不與麼化便打廼云克賓維那法戰不勝罰錢五貫設飯一堂次日化自白椎云克賓維那法戰不勝不得喫飯即便趁出雲居舜云大冶精金應無變色其奈興化令行太嚴不是克賓維那也大難承當若是如今泛泛之徒翻轉面皮多少時也師云灼然灼然妙喜云雲居拗曲作直要作臨濟烜赫兒孫直須翻轉面皮始得師云妙喜老人不是誘人犯法諸人還知他落處麼路逢劍客須呈劍不是詩人莫獻詩。

　　舉石頭示眾云言語動用沒交涉藥山云非言語動用亦沒交涉頭云我者裏鍼劄不入山云我者裏如石上栽華師云石頭藥山彈沒絃琴唱無生曲父子投機師資道合雖然不顧旁觀者見其家醜承虛接響漢切忌動著動著則三十棒。

　　舉雪峰住菴有僧到峰見以手拓菴門放身出云是什麼僧亦云是什麼峰低頭歸菴其僧後至巖頭頭云雪老有何言句僧舉前話頭云雪峰道什麼僧云雪峰無語頭云噫我當初悔不向伊道末後句若向伊道天下人不奈雪老何僧至夏末舉此話請益頭云汝何不早問僧云不敢造次頭云雪峰雖與我同條生不與我同條死要識末後句秪者是師云雪峰老將久戰沙場者僧小卒何能抵敵泛泛流到巖頭又納敗闕至今還曾識得末後句麼良久云會中若有仙陀客好向人前唱鷓鴣。

　　舉疎山示眾云病僧咸通年已前會得法身邊事咸通年已後會得法身向上事雲門出問云如何是法身邊事山云枯樁門云如何是法身向上事山云非枯樁門云還許學人說道理也無山云許門云秪如枯樁豈不是明法身邊事山云是門云非枯樁豈不是明法身向上事山云是門云未審法身還該一切也無山云法身周徧爭得不該門指淨瓶云還有法身也無山云闍黎莫向淨瓶邊覓門禮拜師云疎山引敵入寨雲門單鎗直入疎山若無後語幾乎勞而無功老僧今日不問諸人法身向上事法身邊道將一句來咦洎合停囚長智。

　　舉天如和尚示眾云雲門道東海鯉魚打一棒雨似盆傾意作麼生各請下一語看良久自代云東海鯉魚打一棒雨似盆傾師云天如老人卻似抱樁搖櫓且道天隱又如何泥牛流出血木馬走如烟。

　　舉古人云山中何所有嶺上多白雲只可自怡恱不堪持贈君師呵呵大笑云古人恁麼道謾人即得謾磬山未在且道白雲是誰家物廼以拂子點雲云看看。

　　舉天如示眾云生死事大諸禪德須是將生死兩字貼在額頭上始得有僧出云某甲不然只將不生不死四字貼在額頭上如召眾云者漢元來怕生死如何會得老漢禪遂拈拄杖趁出師云怕生死的師子林門下不容不怕生死的龍池山門下不容且道古人的是老僧的是諸禪德也須撿點不可放過儻有云怕生死即不怕生死的不怕生死即怕生死的師喝云者儱侗漢出去。

　　舉趙州問僧甚處來僧云雪峰來州云雪峰有何言句示徒僧云雪峰道盡大地是沙門一隻眼汝諸人向什麼處屙州云汝若回我附你鍬子去雪竇云者僧既不從雪峰來可惜趙州鍬子師召眾云者僧道雪峰來雪竇何以云不從雪峰來試說看。

　　舉僧到金峰方叅禮峰云我有一則因緣舉似你只是不得錯會僧云請和尚舉峰豎起拂子僧作聽勢峰云早錯會了也僧以目顧視便出峰云雪上加霜師云者僧點頭知尾爭奈落第二機何。

　　舉天奇和尚云世間無法出世間無法透得者個無法歸家穩坐師云奇祖只要盡法不顧無民不肖子孫卻不恁麼世間無法出世間無法透得者個無法正好行腳。

　　舉千巖和尚云無明者裏只使無明與你一棒太煞慈悲與你一喝十分直捷若作棒喝商量千里萬里師云不作棒喝商量亦千里萬里且道作無明是佛法是喝一喝。

　　舉千巖和尚舉祖師云父母非我親誰是最親者諸佛非我道誰是最道者雲蓋本云父母非我親無有不親者諸佛非我道無有不道者祖師得第一句雲蓋得第二句有人添得一句許伊鼎足三分無明則不然父母非我親我亦非親者諸佛非我道道亦非我者祖師也不得第一句雲蓋也不得第二句無明碎身作微塵何止頭破作七分師云祖師雲蓋輸我千巖老人一籌何故𢬵得自己贏得他人咦還有人添得一句麼試道看。

　　舉僧問破竈墮和尚如何是大修行人竈云擔枷抱鎖僧云如何是大作業人竈云坐禪入定復云會麼僧云不會竈云你問我善善不從惡你問我惡惡不從善後有僧舉似安國師安云此子會盡諸法無生佛果云窮善善自何生究惡惡從何起若能明見者個田地便是諸法無生有問崇寧如何是大修行人對他道坐禪入定如何是大作業人對他道擔枷抱鎖且道是同是別師云若道同一個問善答惡一個問善答善若道別從來佛法無兩般有問磬山如何是大修行人向他道不執一法如何是大作業人向他道不了一法且道與古人相去幾何。

　　舉臨濟同普化赴施主齋次濟問毛吞巨海芥納須彌為復是神通妙用為復是法爾如然化趯倒飯牀濟云太麤生化云者裏是什麼所在說麤說細濟休去次日又同赴齋濟復問今日供養何似昨日化又趯倒飯牀濟云得即得太麤生化云瞎漢佛法說甚麤細濟廼吐舌師云得大機發大用龍象蹴蹋非驢所堪今人未到古人田地也要弄些牙爪不顧旁觀者哂山僧不是倚勢欺人壓良為賤也要諸人簡別邪正識取來源正己正人實非草草咄臨濟普化又來赴齋也不覺吐舌。

　　舉仰山坐次大禪佛到翹一足云西天二十八祖亦如是唐土六祖亦如是和尚亦如是某甲亦如是仰下禪牀打四藤條佛果云師資會遇輥芥投鍼一期借路經過不免互相鈍置雪竇道藤條未到折因甚只打四下大似隨邪逐惡大禪佛後到霍山自云集雲峰下四藤條天下大禪佛叅霍云維那打鐘著禪便走果云者漢擔仰山一個冬瓜印子向人前賣弄若不是霍山幾被糊塗雖然可惜令行一半當時不用喚維那好與擒住更打四藤條且聽者漢疑三十年師云如今負冬瓜印子者不少且看大禪佛被我圓悟老祖活埋在無底深坑了也諸禪德見不賢而內自省還救得伊麼如無老僧救一救看將拄杖作釣勢良久云夜靜水寒魚不餌滿船空載月明歸。

　　舉玄沙問僧近離甚處僧云瑞巖沙云有何言句示徒僧云長喚主人公復應諾自云惺惺著他後莫受人謾沙云一等是弄精魂也甚奇怪復云何不且在彼住僧云已遷化也沙云如今還喚得應麼僧無語雪竇云蒼天蒼天師云本分修行輸他瑞巖臨機勘辯堪羨玄老者僧親見作家當面蹉過待他道如今還喚得應麼但云也知和尚大慈悲便禮拜免得後來撿點佛果云萬丈寒潭徹底月在當心千尺巖松倚天風生幽谷直得凜凜孤標澄澄風彩及至月離碧天影落雲衢遂廼當面蹉過當時者僧若是個漢待伊道如今還喚得應麼當下便喝非惟把定玄沙要津亦與瑞巖老子出氣師召眾云今日還有與者僧出氣者麼一片白雲橫谷口幾多歸鳥盡迷巢。

　　舉藥山久不陞堂院主白云大眾久思和尚示誨山云打鐘著眾纔集山便下座歸方丈院主隨後問云和尚既許為大眾說法因甚一言不措山云經有經師論有論師爭怪得老僧師云善言言者言所不能言咄院主失卻一隻眼。

　　舉世尊示隨色摩尼珠問五方天王云此珠作何色時五方天王互說異色世尊藏珠入袖卻擡手云此珠作何色時五方天王云佛手中無珠何處有色世尊歎云汝何迷倒之甚吾將世珠示之便各強說有青黃赤白色吾將真珠示之便總不知時五方天王悉皆悟道師云世尊奇特俾天王一一悟道千古之下令人樂聞磬山不肖遠孫也要效顰不識大眾信得及未驀伸出拳云是什麼色若云是拳非珠老僧喚他近前來你恁麼道天王不知且道是賞伊是罰伊。

　　舉世尊因外道問昨日說何法世尊云說定法外道云今日說何法世尊云說不定法外道云昨日說定法今日何故說不定法世尊云昨日定今日不定師云世尊說法似隨色摩尼何定不定外道卻如矮子觀戲記得天真頌云曉雨乍晴山色好夜凉如水月明多凭欄姹女聞天籟逐響隨聲意欲何者個頌子分明說破了也諸人還知落處麼也是鉢盂添柄。

　　舉僧問百丈如何是奇特事丈云獨坐大雄峰僧禮拜丈便打師云百丈和尚寰中獨據振閫外之威權者僧亦一員上將到此只得拍拍聽令棒頭有眼明如日實是真金不混沙豈非奇特之事須向奇特人前拈出即今還有人撥著麼快來與木上座相見如無老僧失利。

　　舉僧問藥山平田淺草麈鹿成羣如何射得麈中主山云看箭僧放身便倒山云侍者拖出者死漢僧便走山云弄泥團漢有什麼限師云好一枝箭爭奈其人未敢承當若是個丈夫漢開襟俯受不勞藥山放出後箭而今還有敵勝驚羣者麼且道如何射得麈中主喝一喝。

　　舉高亭叅德山隔江問訊山以手招之亭忽開悟廼橫趨而去更不回顧後開法嗣德山妙喜云高亭橫趨而去許伊是個伶俐衲僧若要法嗣德山則未可何故猶與德山隔江在師云徑山老漢是謂一擡一捺且賊過後張弓今時人在知識門下三二十年既不隔江合作麼生路遙知馬力日久見人心。

　　舉僧問趙州寂寂無依時如何州云老僧在你背後師云者僧挨到者個田地意欲就手安閒廼被趙州腦後一搥直得無言可對無理可伸師召眾云汝等還見趙州在背後麼若云趙州則不見但見磬山在面前向他道你那裏得見磬山來拈棒一時趁出。

　　舉無業國師云若一毫頭凡聖情念未盡不免入驢胎馬腹裏去白雲端和尚云設使一毫頭凡聖情念淨盡亦未免入驢胎馬腹裏去師云未盡淨盡一時拈卻喝一喝云切忌鑽龜打瓦。

　　舉南院上堂云赤肉團上壁立千仞時有僧問赤肉團上壁立千仞豈不是和尚道院云是僧便掀倒禪牀院云你看者瞎漢亂做僧擬議院便打趁出師云者僧欲成九仞之山未進一簣之土待南院道你看者瞎漢亂做不若一不做二不休縱然南院打殺也不得趁你出院即今還有人於壁立千仞處與者僧出氣麼。

　　舉外道問佛不問有言不問無言世尊良久外道讚歎云世尊大慈大悲開我迷雲令我得入外道去後阿難問佛外道有何所證而云得入世尊云如世良馬見鞭影而行雪竇云邪正不分過由鞭影大慧云邪正兩分正由鞭影師云二大老卻在鞭影裏批判且道離卻鞭影一句作麼生道良久云三十年後此話大行。

　　舉僧辭趙州州云甚處去僧云諸方學佛法去州豎起拂子云有佛處不得住無佛處急走過三千里外逢人不得錯舉僧云與麼則不去也州云摘楊華摘楊華師云者僧鼻孔被趙州穿卻若人會得許伊具叅方眼。

　　舉雲門上堂拈拄杖云凡夫實謂之有二乘析謂之無緣覺謂之幻有菩薩當體即空衲僧家見拄杖但喚作拄杖行但行坐但坐不得動著師云雲門老人法令雖嚴可謂官不容鍼私通車馬雖然有人動著亦得不動著亦得動著不動著總得有人動著不得不動著不得動著不動著總不得且道利害在什麼處。

　　舉天衣和尚云百骸俱潰散一物鎮長靈百骸潰散皆歸土一物長靈甚處安南堂云一物長靈甚處安長空雲散碧天寬蓮宮佛剎華無數眨起眉毛仔細看師云眨起眉毛仔細看天堂地獄任君安百骸未散當先覺莫待臨時撒手難。

　　舉僧問香林如何是衲衣下事林云臘月火燒山師云臘月火燒山衣下事何干千峰雪覆冷坐破者蒲團若人更不會分明也大難。

　　舉昔有秀才因看千佛名經問長沙云百千諸佛但見其名未審居何國土沙召秀才才應諾沙云黃鶴樓崔顥題後秀才還曾題麼才云不曾題沙云得閒題取一篇好師云長沙雖得殺人刀活人劍曲垂善巧不無龍頭蛇尾使人不能當下擔荷若是山僧待伊應諾時高聲云居何國土免致葛藤。

　　舉祖師云極小同大忘絕境界師云拄杖子吞卻十方虛空剎那間流出無邊香水海若道是忘絕境界合喫衲僧痛棒若道非忘絕境界且叅取信心銘好與拄杖子相見祖師云極大同小不見邊表師云須彌山走出蟭螟眼裏須臾之頃見徹三千大千界若道不見邊表未可與衲僧拄杖子相見若道見邊表如何合得信心銘叅。

　　舉僧問雲門佛法如水中月是否門云清波無透路僧云和尚從何得門云再問復何來僧云便恁麼去時如何門云重疊關山路師云者僧萬古碧潭再三撈摝爭奈雲門老漢有翻天覆地之能不易抵當可惜末後進不得且道者一步又如何進始得。

　　舉臨濟兩堂首座相見同時下喝僧問臨濟還有賓主也無濟云賓主歷然師云以鏡照鏡面面皆正蓮華出水香流遠蘭谷風飄氣宇清。

　　舉僧問五祖一大藏教是個切腳未審切那個字祖云鉢囉孃師云電光裏穿鍼。

　　舉前寶壽問後寶壽父母未生前那個是你本來面目後寶壽罔措一日在街頭見兩人相爭揮一拳云你得恁麼無面目壽當下大悟師云錦繡叢中撞著白雲堆裏活埋洞見本地風光面目依然長在。

　　舉南泉示眾云王老師自小養一頭水牯牛擬向谿東牧不免食他國王水草擬向谿西牧亦不免食他國王水草不如隨分納些些總不見得師云把住則坐臥空園放行則雲山萬里混塵俗而不流超潔白而無住縱橫自在左右逢源雖然切忌動著動著則三十棒。

　　舉古人云護生須是殺殺盡始安居會得個中意鐵船水上浮師云今時有一等癡狂漢自不能守戒護生而笑人守戒護生便以護生須是殺殺盡始安居為據佛果老人云且道殺個什麼殺眾生物凡夫見解殺六賊煩惱座主見解殺佛殺祖大闡提人見解衲僧分上畢竟殺個什麼試定當看。

　　舉趙州到百丈丈問從甚處來州云南泉來丈云南泉有何言句示人州云有時道未得之人亦須悄然去丈叱之州容愕然丈云大好悄然州便作舞而出師云趙州生而知之卻到百丈門下鈍置再撥而轉何不當伊叱時呵呵大笑拂袖而出。

　　舉曹山行腳時問靈觀如何是毗盧師法身主觀云不道曹舉似洞山山云好個話頭只欠進語何不更去問為甚不道曹去進語觀云若言我不道即啞卻我口若言我道即禿卻我舌曹歸舉似洞山山深肯之師云三大老雖同毗盧頂上行其間不無優劣秪如洞山雖識機宜卻似扶小兒入市教他語話曹山雖遵承師命要且隨人腳跟老觀也是方便不少且道山僧恁麼說話是肯伊不肯伊若道肯伊如何恁麼說若道不肯伊又如何恁麼說會得許你具一隻眼。

　　舉僧問仰山法身還解說法也無山云我說不得別有一人說得僧云說得的人在甚處山廼推出枕子溈山聞廼云寂子用劍刃上事師云仰山藏身露影謾者僧即得謾磬山未在若作者僧待伊云別有一人說得遂揕住云莫不是者老賊麼縱然手快教伊推枕不出雖然不知溈老道個劍刃上事又作麼生商量咄休將死鼠為真玉莫把山鷄當鳳凰。

　　舉洞山問雲居甚處去來居云蹋山來山云阿那個山可住居云阿那個山不可住山云與麼則國內總被闍黎占卻也居云不然山云與麼則子得個入路居云無路山云若無路爭得與老僧相見居云若有路即與和尚隔生也山云此子已後千人萬人把不住師云今時人要覓個山子住且看雲居蹋山樣子若不如斯出門便是草漫漫雖然不是洞山老漢也勘驗他不出可謂作家相見如珠走盤盤走珠縱橫無礙豈比迷頭認影敲冰索火緣木求魚者哉今日有人蹋山來且問有路來無路來若有路不合雲居若無路不合洞山若有路無路磬山道隔隔且作麼生合得古人去試道看。

天隱禪師語錄卷第八

　　音釋

　　孑

　　(古屑切音結健也)。

　　潰

　　(胡對切音繪散也)。

　　叱

　　(尺栗切音䲧訶也大訶曰叱)。

　　揕

　　(知鴆切砧去聲擬擊也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第九　　　　　　秉九

　　嗣法門人通琇編

　　舉古

　　舉玄沙一日見三人新到遂自去打普請鼓三下却歸方丈新到具威儀了亦去打普請鼓三下卻入僧堂久住來白沙云新到輕欺和尚沙云打鐘集眾勘過大眾集新到不赴沙令侍者去喚新到纔到法堂却向侍者背上拍一下云和尚喚你侍者至沙處新到便歸堂久住迺問和尚何不勘新到沙云我與你勘了也師召眾云者新到具叅方眼也未若道具叅方眼玄沙却云我與你勘了也若道不具叅方眼公案現在當時玄沙待久住云和尚何不勘新到便好劈頭一拄杖可不有意氣時增意氣不風流處也風流。

　　舉維摩會上三十二菩薩各說不二法門文殊問維摩居士我等各自說已云何是仁者所說不二法門維摩默然師云者個公案自毗耶離城以至震旦叢林商量不少都在語默上摸索轉沒交涉須向眾菩薩未啟口處識得根源方知眾菩薩說的即是老維摩不說的老維摩不說的即是眾菩薩說的纔知維摩那時其聲如雷豈不見道龍象蹴蹋非驢所堪即今還識得維摩老人根源麼良久云天共白雲曉水和明月流。

　　舉遵布衲在藥山處浴佛次山云者個從汝浴還浴得那個麼遵云把將那個來山休去師云藥山旁通一線俯誘初機遵衲當仁不讓一拶便了若作藥山待伊道把將那個來劈手奪杓子還他一杓惡水可不徹頭徹尾去也。

　　舉僧問雲門如何是法身門云六不[(冰-水+〡)*ㄆ]道林和尚云雲門道得一半若問道林只對他道一不立廼頌云一不立六不[(冰-水+〡)*ㄆ]突然那更有蹤由無限青山𤲢不住落華流水太悠悠師云還知二大老鼻孔落在什麼處然雖不負來機盡力道將來秖得法身邊事且道如何是法身豎拂子云龍得水時添意氣虎逢山勢長威獰。

　　舉溈山問仰山什麼處去來仰云田中來溈云田中多少人仰插鍬叉手而立溈云今日南山大有人刈茅仰拔鍬便行雪竇云諸方咸謂插鍬話奇特大似隨邪逐惡據雪竇見處仰山被溈山一問直得草繩自縛去死十分妙喜云仁者見之謂之仁知者見之謂之知百姓日用而不知故君子之道鮮矣師云妙喜老人出言吐氣忒煞風流儒雅雪竇和尚龜鑑宗乘卻似壓良為賤磬山合作麼生商量不得顢頇放過還知麼幾度黑風吹大海未曾聞道釣舟傾。

　　舉龍濟問僧甚麼處來僧云翠巖來濟云翠巖有何言句示徒僧云常道出門逢彌勒入門見釋迦濟云與麼道又爭得僧便問和尚又如何濟云出門逢阿誰入門見什麼僧於言下有省師云者僧雖然有省只會得龍濟的未會得翠巖的若會得翠巖的許你全具眼。

　　舉雪峰示眾云南山有一條鼈鼻蛇汝等諸人切須好看雲門以拄杖攛向峰面前作怕勢長慶云今日堂中大有人喪身失命僧舉似玄沙沙云須是稜兄始得雖然如是我即不恁麼僧云和尚作麼生沙云用南山作麼師云雪峰老漢如撾塗毒鼓聞之咸喪身失命二三大老超羣唱和是者般事須者般人若非者般人爭搆得者般事山僧今日不將拄杖糚龍作蛇但只恁麼與眾同食同衣同坐同臥不出尋常大眾還見麼格外不須重審問尋常一句作麼生。

　　舉僧問巴陵如何是提婆宗陵云銀盌裏盛雪師云道吾舞笏同人會石鞏彎弓作者知。

　　舉雲巖掃地次道吾云太區區生巖云須知有不區區者吾云恁麼則有第二月也巖豎起掃帚云是第幾月吾便休師云得人一牛還人一馬若作道吾待雲巖豎起掃帚云是第幾月但云恰是管教他者把掃帚無地放在。

　　舉天平和尚行脚時叅西院常云莫道會佛法覔個舉話人也無一日西院遙見召云從漪平舉頭院云錯平行三兩步院又云錯平近前院云適來者兩錯是西院錯上座錯平云從漪錯院云錯平休去師云衲僧行腳切不得草草纔有些些省處便開大口須要自己揣摩十二時中還曾穩當否心境一如否腳蹋實地否如紅爐飛片雪否天平和尚行腳時自道會禪旁若無人撞著西院下兩個錯便把一肚子禪一點也用不著當時若作天平待西院道適來者兩錯是西院錯上座錯何不高聲還他個錯管教西院不復故眼相看直到後來住院謂眾云我當初行腳時被業風吹到思明長老處連下兩錯勘我更留我過夏待共我商量我不道恁麼時錯我發足向南方去時早知道錯了也看他恁麼示眾正如貧兒索舊債一般磬山亦下個錯且道與西院同耶別耶與天平同耶別耶諸人試辯看有麼有麼復云錯。

　　舉魯祖凡見僧來便面壁南泉聞云我尋常向師僧道向佛未出世時會取尚不得一個半個他恁麼驢年去師云古今多少尊宿向魯祖釣竿頭上抑揚提唱還曾摸著魯祖腳跟麼殊不知魯祖恁麼接人亦是曲垂方便若有性燥的向他未面壁時一覰覰破還他者老漢不在含元殿裏相見即今還有人知他落處麼少林壁觀無多子不是神光也大難。

　　舉石頭問長髭甚處來髭云嶺南來頭云大𢈔嶺頭一鋪功德畫了未髭云畫了秖欠點眼在頭云莫要點麼髭云便請頭垂一足髭便禮拜師召眾云長髭善畫功德而不善點眼者何也還知麼今時人畫未就而先自點眼不知瞎了多少人也眾中還有請點眼者麼僧云有師搖手云我也知你畫未就在。

　　舉雪巖和尚上堂云道在日用日用不知饑只喫飯寒只添衣晴天愛日挂枯藜點簡谿頭梅樹向陽偷放南枝師召眾云還會麼臨濟大師道有時奪人不奪境有時奪境不奪人有時人境兩俱奪有時人境俱不奪直須親到若不親到抱椿搖櫓有甚用處。

　　舉興化云三聖逢人則不出出則便為人興化則不然逢人則出出則不為人雪巖頌云弄晴微雨濕春風柳自青青華自紅寄語遊人急回首歌樓不在畫橋東師云二大老作略被雪巖翁一頌徹骨徹髓撒向諸人面前了也大眾還會麼若會得為人也得不為人也得若未會為人也不得不為人也不得叅。

　　舉溈山坐次仰山入來溈云寂子速道莫入陰界仰云慧寂信亦不立溈云子信了不立不信不立仰云秖是慧寂更信阿誰溈云若恁麼即是定性聲聞仰云慧寂佛亦不立師云仰山如珠走盤縱橫無礙諸人還識得麼識得向前速道莫入陰界。

　　舉僧問首山如何是佛山云新婦騎驢阿家牽僧云未審此語什麼句中[(冰-水+〡)*ㄆ]山云三玄[(冰-水+〡)*ㄆ]不得四句豈能該僧云此意如何山云天長地久日月齊明師云還識得首山老漢紫羅帳裏撒真珠麼有僧問如何是紫羅帳裏撒真珠師云阿家牽驢新婦騎僧云不會師云切忌妄生穿鑿。

　　舉僧問灌谿如何是一色谿云不隨僧云一色後如何谿云有闍𥠖承當分也無師云今時人都坐在一色邊還知灌老答處麼直饒明得走到磬山正好喫棒。

　　舉三聖問僧近離甚處僧喝聖亦喝僧又喝聖復喝僧云行棒即瞎便喝聖拈棒僧廼轉身作受棒勢聖云下坡不走快便難逢便棒僧云者賊便出次有僧問適來爭容得者僧聖云是伊見先師來師云若識得三聖與此僧交鋒處堪為臨濟下兒孫且道次僧恁麼問三聖答他道是伊見先師來是肯伊不肯伊時有僧欲進語師即喝出。

　　舉僧問法眼求佛知見何路最徑眼云無過此師云還識得法眼老人最徑路麼切忌動著動著打破你頭。

　　舉興化問雲居權借一問以為影草時如何居無對化云想和尚答者話不得不如禮拜了退二十年後居云如今思量當初不消道個何必後遣化主到興化處化問和尚住三峰菴時老僧問伊話對不得如今道得也未僧舉前話化云雲居二十年秖道得個何必興化即不然爭如道個不必師云古人一機未透積歲窮研豈肯造次胡言亂道今人不揣己分纔入門來學些口頭三昧便要為人師範可不深愧於古人乎且道當時雲居道個何必興化道個不必還有優劣也無試道看。

　　舉曹山辭洞山洞密授以宗旨復問子向什麼處去曹云不變異處去洞云不變異處豈有去耶曹云去亦不變異師云古今師資道合豈造次成就耶曹山數載親承臨別尚不放過云去亦不變異看曹山此語穩密無以加矣然在臨濟門下正好喫棒。

　　舉大涅槃經云十二因緣法下智觀故得聲聞菩提中智觀故得緣覺菩提上智觀故得菩薩菩提上上智觀故得佛菩提師云大小世尊說如來禪依經解義三世佛冤離經一字即同魔說且道衲僧家合作麼生道卓拄杖云千山勢到嶽邊止萬派聲歸海上銷。

　　舉保福僧到羅漢琛禪師處漢問彼中佛法如何僧云有時示眾道塞却你眼教你覰不見塞却你耳教你聽不聞坐却你意教你分別不得漢云吾問汝不塞你眼見個什麼不塞你耳聞個什麼不坐你意作麼生分別師云一縱一奪殺活自在二俱作家且道根根塵塵周徧法界誰與安名。

　　舉石頭問龐居士子見老僧已來日用事作麼生士云若問日用事即無開口處廼呈偈云日用事無別惟吾自偶諧頭頭非取舍處處沒張乖朱紫誰為號丘山絕點埃神通并妙用運水及搬柴師云既無開口處者一絡索從何處得來。

　　舉長生問靈雲混沌未分時含生何來靈云如露拄懷胎生云分後如何靈云如片雲點太清生云未審太清還受點也無靈不答生云恁麼則含生不來也靈亦不答生云直得純清絕點時如何靈云猶是真常流注生云如何是真常流注靈云似鏡長明生云向上更有事也無靈云有生云如何是向上事靈云打破鏡來與汝相見師云靈雲兩處不答是何意你看古人純清絕點似鏡長明直須打破鏡來相見驀拈拄杖云諸人曾到者田地麼若到者田地好與老僧拄杖子相見。

　　舉石門蘊禪師在青林作園頭一日歸侍立次林云子今日作什麼來門云種菜來林云徧界是佛身子向甚處種門云金鉏不動土靈苗在處生林欣然次日入園喚蘊闍𥠖門應諾林云剩栽無影樹留與後人看門云無影樹豈受栽耶林云不受栽且置你曾見他枝葉麼門云不曾見林云既不曾見爭知不受栽門云秪為不曾見所以不受栽林云如是如是師云終日蒲團上靜悄悄的菜不摘一莖米不揀一粒謂之叅禪辦道切莫靜沈死水埋沒己靈還識古人親切處麼你看他隨方應用都合其宜信手拈來頭頭本具師打一拄杖云受栽不受栽且置無影樹子聻。

　　舉臨濟同普化赴施主齋次濟問毛吞巨海芥納須彌為復是神通妙用為復是法爾如然化趯倒飯牀濟云太麤生化云者裏是什麼所在說麤說細濟休去次日又同赴齋濟復問今日供養何似昨日化又趯倒飯牀濟云得即得太麤生化云瞎漢佛法說什麼麤細濟廼吐舌師云擒龍手陷虎機擇法眼者請辯取。

　　舉臨濟示眾云有時奪人不奪境有時奪境不奪人有時人境俱奪有時人境俱不奪師云作麼生是奪人不奪境作麼生是奪境不奪人作麼生是人境俱奪作麼生是人境俱不奪若一一透過作得臨濟門下兒孫若透不過却被人境埋沒了也喝一喝云且道那裏是人那裏是境叅。

　　舉心地觀經云此法名為一切凡夫入如來地䪺悟法門此法名為三世諸佛自受法樂微妙寶官此法能引諸菩薩眾到色究竟自在智處此法能與生死長夜作大智燈師云諸人看者黃面老子在靈山會上百萬人天眾前拈出也甚奇特雖然且道如何是此法驀卓拄杖云擬之則差強之則隔道道。

　　舉太傅王延彬居士到招慶煎茶朗上座與明招把銚忽翻茶銚公問茶罏下是什麼朗云捧罏神公云既是捧罏神為什麼翻却茶朗云事官千日失在一朝公拂袖便出師云朗上座恁麼道可謂當面蹉過何不道重命輕財明招云朗上座喫招慶飯了却向外邊打野榸師云也是賊過後張弓朗云上座作麼生師云更納什麼敗闕招云非人得其便師云也救不得一半。

　　舉龍濟上堂云卷簾除却障閉戶生窒礙秪者障與礙古今無人會會得是障礙不會不自在師云無繩自縛。

　　舉溈山見劉鐵磨來乃云老㹀牛汝來也磨云來日臺山大會齋和尚還去麼溈乃放身作臥勢磨便出去師云二大老一等是大人作略猶欠些賓主句在溈云老牸牛汝來也磨何不速禮三拜方云來日臺山大會齋和尚還去麼磨恁麼道溈何不道汝去麼然後放身作臥勢可不隨流得妙乎。

　　舉趙州訪寶壽壽在禪牀背面而坐州展坐具禮拜壽起入方丈州[(冰-水+〡)*ㄆ]坐具而出師云分析虛空。

　　舉三角菴主因荒亂魁師入山執刃而問和尚有甚財寶角云僧家之寶非君所宜魁云是何寶角震聲一喝魁不悟以刃加之師云路逢劍客須呈劍不是詩人莫獻詩雖然臨難不苟免此老得之矣。

　　舉僧問曹山世間什麼物最貴山云死猫頭最貴僧云為甚死猫頭最貴山云無人著價師云無人著價道甚貴賤。

　　舉溈山示眾云老僧百年後向山下作一頭水牯牛左脇書五字曰溈山僧某甲此時喚作溈山僧又是水牯牛喚作水牯牛又是溈山僧喚作什麼即得仰山出禮拜而退師云老僧居龍池時人喚作雲巖道人今日住磬山人喚作天隱和尚你道喚天隱是喚雲巖是總是沒交涉叅。

　　舉罽賓國王仗劍問師子尊者云師得蘊空否者云已得蘊空王云脫生死否者云已脫生死王云可施我頭者云身非我有何况於頭王遂斬之白乳涌高數尺王臂自落雪竇云作家君王天然有在黃龍新云黃龍要問雪竇既是作家君王因甚臂落大慧云孟八即漢又恁麼去也師云三人中有一人可以為師。

　　拈古

　　舉佛日和尚因僧送拄杖日云莫從天台得麼僧云不從天台得日云莫從南嶽得麼僧云不從南嶽得日云從什麼處得僧度拄杖日豎起云是體是用僧云拈也從體起用放也從用歸體日云你與麼來只得其體不得其用僧云和尚與麼舉只得其用不得其體日卓一下靠拄杖云體用一時[(冰-水+〡)*ㄆ]師云佛日老人可謂家富小兒驕驀拈拄杖卓一下云且道老僧的什麼處來便歸方丈。

　　舉雲門一日拈拄杖云凡夫實謂之有二乘析謂之無緣覺謂之幻有菩薩當體即空衲僧見拄杖但喚作拄杖行但行坐但坐不得動著師卓拄杖云雲門老人特地一場愁。

　　舉舍利弗一日入城見月上女出城弗乃問云什麼處去女云如舍利弗與麼去弗云我方入城汝方出城何言如我與麼去女云諸佛弟子當依何住弗云諸佛弟子依大涅槃而住女云諸佛弟子既依大涅槃而住而我如舍利弗與麼去師云舍利弗善放而不善[(冰-水+〡)*ㄆ]當斷不斷反招其亂月上女腳跟穩當要且未知向上事在若山僧見伊道如舍利弗與麼去一把拉入城來看他作何伎倆待他擬議撒手便行云不同我與麼去饒伊有超佛越祖之機也不奈何。

　　舉保寧上堂侍者燒香罷指侍者云侍者已為諸人說法了也師云保寧說法如雷也是借他鼻孔出氣何不侍者未燒香時便道為諸人說法了也免使後人在侍者邊覔山僧今日無侍者與諸人說還知麼男兒自有衝天志不向古人行處行。

　　舉興化見同叅來纔上法堂化便喝僧亦喝纔行三兩步化又喝僧亦喝化拈棒僧又喝化云你看者瞎漢猶作主在僧擬議化直打下法堂侍者請問適來僧有甚觸忤和尚化云他適來也有權也有實也有照也有用及乎我將手向伊面前橫兩橫到者裏却去不得似者般瞎漢不打更待何時師云興化握千聖之鉗錘提諸祖之正印日月難比其光氷雪豈方其素然不無漏逗何不於侍者問時攔頭一棒可不痛快。

　　舉雲門上堂云世尊初生一手指天一手指地周行七步目顧四方云天上天下惟我獨尊我當時若見一棒打殺與狗子喫貴圖天下太平師云雲門大師但用錐利不見鑿方。

　　舉翠巖示眾云一夏與兄弟東語西話看翠巖眉毛在麼師云面皮三寸厚。

　　舉古德云者一片田地分付來多時也我立地待你搆去法眼云者一片田地分付來多時也我坐地待你搆去師云既曰者一片田地分付來多時也又道搆去作麼磬山雪上加霜驀將拄杖卓一下云莫不是者一片麼噫也是揠苗兒。

　　舉雲門上堂云光不透脫有兩般病一切處不明面前有物是一透得一切法空隱隱地有個物相似亦是光不透脫又法身亦有兩般病得到法身為法執不忘己見猶存坐在法身邊是一直饒透得法身去放過即不可仔細撿點將來有什麼氣息亦是病師云病多諳藥性得瘥始傳方雲門大師曾在乾峰和尚處患過者病來要大地眾生個個透脫將去雖則慈悲之故未免好肉剜瘡淨名云彼自無瘡勿傷之也。

　　舉德山小參云今夜不答話問話者三十棒時有僧出禮拜山便打僧云某甲話也未問因甚打某甲山云汝是甚處人僧云新羅人山云未跨船舷好與三十棒法眼云大小德山話作兩橛圓明云大小德山龍頭蛇尾師云二尊宿錯下名言好與三十棒。

　　舉千巖和尚示眾云僧問趙州大地無塵掃個什麼州云掃外來的若是無明秪向道掃裏頭的大眾趙州的是無明的是師云說甚內外直饒非內非外一齊掃却還有掃帚柄在。

　　徵古

　　舉溈山普請次板鳴有一僧拍手呵呵大笑歸去山云奇哉此是觀音入理之門至晚問其僧你適來見什麼道理僧云朝來未喫飯聞板聲歡喜山云賺殺人師云百姓日用而不知故君子之道鮮矣鏡清道當時溈山有此一僧鼓山道當時溈山無此一僧且道是賞伊是罰伊。

　　舉大耳三藏得他心通朝見肅宗皇帝帝命忠國師驗之藏見國師便禮拜側立於右國師云汝得他心通是否藏云不敢國師云汝道老僧在什麼處藏云和尚是一國之師何得在西川看競渡船國師再問汝道老僧即今在什麼處藏云和尚是一國之師何得在天津橋上看弄胡猻國師良久復問汝道老僧只今在什麼處藏罔測國師叱云者野狐精他心通在什麼處藏無對有僧問趙州三藏第三度不見國師未審國師在什麼處州云在三藏鼻孔上又問玄沙既在鼻孔上為什麼不見沙云秪為太近後僧問海會端和尚端云若在三藏鼻孔上有甚難見殊不知在三藏眼睛裏師云者一隊老漢却如盲人摸象總未知國師下落處在諸人還知國師下落處麼若知得國師下落處許你他心通。

　　舉雲門示眾云直得觸目無滯達得名身句身一切法空山河大地是名名亦不可得喚作三昧性海俱備猶是無風帀帀之波直得亡知於覺覺即佛性矣喚作無事人更須知有向上一竅在師云雲門大師語句一一與修多羅合且道如何是向上一竅叅。

　　舉僧辭大隨隨問什麼處去僧云峨眉禮普賢去隨豎起拂子云文殊普賢秪在者裏僧畫一圓相拋向背後隨云侍者將一貼茶與者僧師云且道大隨是賞伊是罰伊眾中有人道得老僧付你拂子。

　　舉黃檗云若擬著一法印早成也印著有即四生文現印著空即空界無想文現但不印一切物此印與虛空等師云不著有不著空印即是不印即是試道看。

　　舉興化示眾云今日不用如何若何便請單刀直入興化為你證據時旻德長老出禮拜起便喝化亦喝旻又喝化復喝旻禮拜化云若是別人三十棒一棒也較不得何故為他旻德會一喝不作一喝用師云賓家也喝主家也喝且道那裏是他一喝不作一喝用或有人亦喝老僧道且謾且謾我也知你一喝不作一喝用且道此語與興化同也異也復喝一喝。

　　舉仰山問溈山如何是西來意溈云大好燈籠仰云秖者個便是麼溈云者個是什麼仰云大好燈籠溈云果然不識師云汝等參詳也未且道仰山會得恁麼醻不會恁麼醻若道會溈山又道果然不識若道不會仰山又道秖者個便是試道看。

　　舉僧問趙州學人乍入叢林乞師指示州云喫粥了也未僧云喫粥了也州云洗鉢盂去其僧有省師云叢林三百五百誰不知喫粥了洗鉢盂去且道其僧省個什麼。

　　舉僧問鏡清如何是清淨法身清云紅日照青山僧云如何是法身向上事清云風吹雪不寒師云紅日照青山還具法身也無風吹雪不寒還明法身向上事也無。

　　舉玄沙見鼓山來乃作一圓相示之山云人人出者個不得沙云情知你向驢胎馬腹裏作活計山云和尚又作麼生沙云人人出者個不得山云和尚與麼道却得某甲為什麼道不得沙云我得汝不得師云二大老優劣在什麼處一得一不得試道看。

　　舉僧問報慈如何是平常心合道慈云喫茶喫飯隨時過看山看水實暢情師云喫茶喫飯看水看山還合平常心麼。

　　舉溈山見劉鐵磨來乃云老牸牛你來也磨云來日臺山大會齋和尚還去麼山放身作臥勢磨便出去中峰和尚云溈山被劉鐵磨一拶拶倒要起起不得鐵磨被溈山一推推轉要住住不得本上座與麼批判多少人在背後齩斷拇指師云中峰老人恁麼道可謂口大心細你道他還知二老落處麼若知落處何故又道要起起不得要住住不得試道看。

　　舉趙州訪一菴主纔相見便云有麼有麼主豎起拳頭州云水淺不是泊船處便去又訪一菴主亦云有麼有麼主亦豎起拳頭州云能縱能奪能殺能活便禮拜師云趙州問處一般二菴主答處不別為什麼一肯一不肯諸人且道利害在什麼處。

　　舉僧問風穴語默涉離微如何通不犯穴云常憶江南三月裏鷓鴣啼處百華香師云既作臨濟下兒孫須識臨濟綱宗始得不然未免傷鋒犯手或有問磬山語默涉離微如何通不犯豎起拂子云見麼且道與古人是同是別。

　　舉德山到溈山挾複子直上法堂從西過東從東過西顧視云無無便出至門首迺云也不得草草遂具威儀再入相見纔跨門提起坐具云和尚溈擬取拂子德便喝拂袖而出溈至晚問首座今日新到在否座云當時背却法堂著草鞵出去也溈云此子已後向孤峰頂上盤結草菴呵佛罵祖去在妙喜云二尊宿恁麼相見每人失却一隻眼師云妙喜恁麼道還具眼也未若道具眼且道二尊宿那裏失却一隻眼若道不具眼他怎恁麼道者裏緇素分明許你具一隻眼。

天隱禪師語錄卷第九

　　音釋

　　攛

　　(取亂切音爨擲也)。

　　揠

　　(乙黠切音軋拔也宋人有閔其苗之不長而揠之者)。

　　齩

　　(五巧切同咬齧也)。

　　拇

　　(莫厚切音某大指也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第十　　　　　　秉十

　　嗣法門人通琇編

　　別古

　　舉僧問投子如何是一大事因緣子云尹司空請老僧開堂佛果云人道投子實頭不妨忒煞淳樸若山僧則不然有問如何是一大事因緣只對他道弄潮須是弄潮人師云二老宿舉揚大事因緣本無優劣作麼生是投子實頭處設有問磬山如何是一大事因緣但向他道朝看雲片片暮聽水潺潺。

　　舉僧問趙州十二時中如何用心州云你被十二時使老僧使得十二時師云者僧問處直頭趙州答處依實但不能令人言下薦取設有人問磬山十二時中如何用心即向他道你在什麼處見十二時來。

　　舉僧問汾陽如何是祖師西來意陽云青絹扇子足風涼師云有人問磬山如何是祖師西來意向他道水流千派月山鎻一谿雲。

　　舉臨濟大師云一喝分賓主照用一時行圓悟和尚喝一喝云且道是賓是主是照是用還委悉麼千峰勢到嶽邊止萬派聲歸海上銷師喝一喝云且道非賓非主非照非用還委悉麼師子窟中無異獸象王羣內絕狐蹤。

　　舉懶瓚和尚云吾有一言絕慮忘緣巧說不得只要心傳師云吾有一言不待忘緣拈來便得作麼心傳或眾中有人出來道既不必心傳諸祖心心相印所為何事但云低聲低聲達磨大師來也。

　　舉僧問石門年窮歲盡時如何門云東邨王老夜燒錢僧復問開先暹和尚暹云依舊孟春猶寒師云有問磬山對他道一爐紅燄暖騰騰。

　　舉僧問石鞏生死到來如何廻避鞏云者的無生死師云識得要廻避生死者許你透生死。

　　舉雲門示眾云你若實未得個入頭處三世諸佛在你腳跟下一大藏教在你舌頭上且向葛藤裏會取師云你若實得個入頭處三世諸佛在你腳跟下一大藏教在你舌頭上休向葛藤裏會取。

　　舉明招在婺州智者寺為第一座尋常不受淨水主事云不識觸淨淨水也不肯受招下禪牀拈起淨瓶云者個是觸是淨主無語招廼撲破師云明招徹底為人無絲毫委曲爭奈為主者未是其人不無賓主傷和氣耳磬山若作明招待主無語時輕輕對云莫道不識觸淨好留者淨瓶以付識者。

　　舉忠國師因紫璘供奉擬註思益經廼問大德凡註經須會佛意始得供奉云若不會佛意爭解註得國師令侍者盛一盌水著七粒米在水中盌面安一隻箸乃問者個是什麼義供奉無語國師云老僧意尚不會何况佛意子焉能註得經幻有和尚云莫謂紫璘供奉不識此意即如佛來也不解國師所設是何意也山僧一見便會得元來總是一個非難意師云可惜供奉未能會國師意若山僧則不然待國師置水盌在面前一腳趯翻國師總有無窮妙意也阻他註經不得我幻有老人若在便道汝雖會國師意未會老僧意在也知某甲罪過。

　　舉賓頭盧尊者因阿育王問承聞尊者親見佛來是否尊者以手䇿起眉毛良久云會麼王云不會者云阿耨達池龍王曾請佛齋吾是時亦預其數師云育王見尊者䇿起眉毛何不道真見佛來速禮三拜免得尊者後來一絡索尊者聞育王道不會何不高聲云不會最親切則育王直下見得亦未可知雖然老僧恁麼說話也是抱椿搖櫓呵呵。

　　舉玄沙到莆田縣眾以百戲迎之次日沙問小塘長老昨日許多喧閙向什麼處去也小塘提起袈裟角沙云料掉沒交涉師云山僧則不然或有人問昨日許多喧閙向什麼處去也只對他道今日一齣尤勝昨日。

　　舉洞山示眾云兄弟初秋夏末東去西去直須向萬里無寸草處去始得秖如萬里無寸草處作麼生去後有僧舉似石霜霜云出門便是草師云磬山則不然兄弟夏末秋初南行北徃直須腳蹋實地去若不如斯未出門時亦是草漫漫地。

　　舉雪峰在國清拈起鉢盂問座主道得與你鉢盂主云此是化佛邊事峰云你作座主奴也未得主云某甲不會峰云你問我我與你道主方禮拜峰便蹋倒主後舉似雲門云某甲得七年方見門云你得七年方見主云是師云雲門如是磬山則不然待伊道七年方見劈頭一拄杖雖然要識磬山則易要識雲門則難。

　　舉僧問雪峰拈槌豎拂不當宗乘未審和尚如何峰豎起拂子僧廼抱頭出去峰不顧法眼代云大眾看此一員戰將師別云草賊大敗。

　　舉鏡清訪先曹山山問甚處來清云昨日離明水山云甚時到明水清云和尚到時山云汝道我甚時到清云適來猶記得山云如是如是師云曹山只管憐民不能盡法磬山則不然待伊道適來猶記得劈脊便棒。

　　舉昔有老宿畜一童子並不知軌則有一行腳僧到廼教童子禮儀晚間見老宿外歸遂去問訊老宿怪訝遂問阿誰教你童子云堂中上座老宿喚其僧來問上座傍家行腳是什麼心行童子養來三二年了幸自可憐生上座教壞伊快束裝去黃昏雨淋淋地被趁出師別云即今有恁麼行腳僧山僧卻與彼問訊。

　　舉僧問螺峰如何是本來人峰云惆悵松蘿境界危師云螺峰甚是奇特若有問磬山如何是本來人我與汝道即不本來也。

　　舉僧問咸澤禪師不與萬法為侶者是什麼人澤云城中青史樓雲外高峰塔師別云磬山則不然獨步孤峰月閒聽幽澗琴。

　　舉僧叅睦州州問汝豈不是行腳僧僧云是州云禮佛也未僧云禮那土堆作麼州云自領出去師別云待伊道是即云者掠虛漢行甚驢腳馬腳出去。

　　舉僧問興教盈龍宮溢海藏真詮即不問如何是教外別傳的法教云眼裏耳裏鼻裏師別云今日有人問如何是教外別傳的法風送水聲來枕畔月移山影到牀前。

　　舉棗樹和尚問僧發足甚處僧云閩中樹云俊哉僧云謝師指示樹云屈哉僧作禮樹云我與麼道落在什麼處僧無語樹云彼自無瘡勿傷之也師云棗樹老人慈悲太切磬山則不然待伊云閩中且道多少途程到者裏。

　　舉溈山坐次仰山入來溈以兩手相交示之仰作女人拜溈云如是如是師云老溈可謂憐兒不覺醜磬山則不然待拜起來便放下手看他作麼生合煞。

　　舉法華舉和尚上堂云鐘鳴鼓響鵲噪鵶鳴為諸人說般若講涅槃了也諸人還信得及麼若信得及觀音菩薩向諸人面前作大神通若信不及卻往他方救苦利生去也師別云若信不及依舊鐘聲鼓響鵲噪鵶鳴。

　　舉廓侍者問德山從上諸聖向什麼處去山云作麼作麼廓云敕點飛龍馬跛鼈出頭來山休去師別云俊哉來日山浴出廓過茶與山山拊廓背云昨日公案作麼生廓云者老漢今日方始瞥地山又休去師別云瞎。

　　舉瑞鹿和尚上堂云鑑中形影惟憑鑑光顯現汝等諸人所作一切事憑個什麼顯現還知得麼若也知得於叅學中千足萬足無事莫立師別云若也知得正好著力咦。

　　舉僧問同安如何是和尚家風安云金鷄抱子歸霄漢玉兔懷胎入紫微僧云忽遇客來將何秖待安云金果朝來猿摘去玉華晚後鳳銜歸師別云或問山僧如何是和尚家風雲耕雨種客來將何秖待麤茶淡飯。

　　舉石門蘊禪師在青林作園頭一日歸侍立次林云子今日作甚麼來門云種菜來林云徧界是佛身子向甚處種門云金鉏不動土靈苗在處生林欣然次日入園喚蘊闍黎門應諾林云剩栽無影樹留與後人看門云無影樹豈受栽耶林云不受栽且置你曾見他枝葉麼門云不曾見林云既不曾見爭知不受栽門云秖為不曾見所以不受栽師別云若見已受栽也。

　　舉雲門問直歲今日作甚麼來歲云刈茅來門云刈得幾個祖師歲云三百個門云朝打三千暮打八百東家杓柄長西家杓柄短又作麼生歲無語門拈拄杖便打師別云待直歲道三百個便打。

　　舉道吾示眾云高不在絕頂富不在福嚴樂不在天堂苦不在地獄相識滿天下知心能幾人佛日云高在絕頂富在福嚴樂在天堂苦在地獄誰知席帽下元是昔愁人師別云高則從他高富則從他富樂則從他樂苦則從他苦數聲清磬是非外一個閒人天地間。

　　舉僧問雲峰如何是心地法門峰云不從人得僧云不從人得時如何峰云此去𢖍陽不遠師別云不從人得時如何不將此問來問。

　　舉天池隆禪師在金峰普請搬柴次峰問搬柴人過水否隆云有一人不過水峰云不過水還搬柴否隆云雖不搬柴也不得動著他師別云雖則搬柴也不得動著他。

　　舉趙州上堂云兄弟但改往修來若不改往修來大有著你處在老僧在此三十餘年未嘗有一個禪師到此間設有來一宿一食急走過且趁輭煖處去也師云山僧在此開山數年來未嘗有一個沒禪的到此間設有一個半個便與明窓下安排山僧者裏無閒茶剩飯兄弟你不改往修來無有著你處在入此門來切須仔細。

　　舉趙州上堂良久云大眾總來也未對云總來也州云更待一人來即說話僧云候無人來即說似和尚州云大難得人師云古人恁麼垂慈方便不少老僧者裏不然顧視左右云汝等總在者裏個個是英靈衲子更莫待誰來喝一喝。

　　舉僧問雲門如何是諸佛出身處門云東山水上行又客問幻有和尚如何是諸佛出身處有云西河火裏坐師云有問磬山如何是諸佛出身處雲起長空水歸大海。

　　代古

　　舉世尊因自恣日文殊三處度夏迦葉欲白椎擯出纔拈椎廼見百千萬億文殊迦葉盡其神力椎不能舉世尊遂問迦葉你擬擯那個文殊迦葉無對師代云來說是非者便是是非人一齊擯卻旁有不甘者出來道磬山老漢有甚長處開此大口便合掌向前云汝真文殊。

　　舉宋太宗皇帝見僧看經問云看什麼經對云仁王經帝云既是寡人經為甚在卿手裏僧無語師代云一人有慶兆民頼之。

　　舉悟空禪師問座主講什麼經主云法華經空云有說法華經處我現寶塔當為證明座主講請甚人證明主無對師代云尊德不淺。

　　舉僧訪翠巖值巖不在遂看主事主云叅見和尚也未僧云未主廼指狗子云上人要見和尚但禮拜者狗子僧無語後翠巖歸聞得廼云作麼生免得與麼無語師云者僧非惟不見翠巖要且不見主事若作者僧待伊指拜狗子但高聲云若不識和尚洎合錯禮狗子拂袖便行。

　　舉雪竇在莊上數僧立次竇問維摩老云步步是道場者裏何似山裏眾下語皆不契自代云只恐和尚不肯師云磬山若在會教者老漢無立地處者裏是什麼所在。

　　舉陸亘大夫問南泉云弟子家中於一瓶內養一鵞兒今來長大欲出此鵞且不得破瓶亦不得損鵞未審和尚有何方便泉召大夫大夫應諾泉云出也大夫無語師代大夫速整威儀三拜。

　　舉楚石和尚與眾僧觀海次僧問秖是一片水因甚喚作海石云秖是一片海因甚喚作水你且道源從何來僧云從一滴來石云一滴又從何來僧無語師云磬山若在將手急掩其口塞卻者漏洞。

　　舉玄沙在雪峰時光侍者謂沙云師叔若學得禪某甲打鐵船下海去沙住後問光打得鐵船也未光無對師代云師叔且喜叅得禪也。

　　舉道匡禪師拈起鉢囊問僧你道直幾錢僧無對師代云和尚從甚處得來。

　　舉昔有一僧入𡨋見地藏菩薩藏問你平生修何業僧云念法華經藏云止止不須說我法妙難思為是說為是不說僧無對師代云謝指示。

　　舉藥山問僧甚處來僧云湖南來山云洞庭湖水滿也未僧云未山云許多時雨水為甚未滿僧無語師代云某甲未雨水前離彼。

　　舉僧侍玄沙沙以杖指面前地上白點云還見麼僧云見如是三問僧亦如是三答沙云你也見我也見為什麼道不會僧無語師代云和尚慈悲恩逾父母。

　　舉泗州塔前一僧禮拜有人問上座日日禮拜還見大聖麼僧無對師代云者一問從何來。

　　舉鏡清再叅雪峰峰問甚處來清云嶺外來峰云什麼處逢達磨清云更在什麼處峰云未信汝在清云和尚莫恁麼粘泥好峰便休師代云老僧年邁。

　　舉臨濟到京行化至一家門首云家常添鉢有婆云太無厭生濟云飯也未曾得何言太無厭生婆便閉卻門師代濟云情知你慳吝。

　　舉雪峰一日陞座眾集定峰輥出木毬玄沙遂捉來安在舊處師代峰云放汝三十棒復召眾云且道是賞伊是罰伊。

　　舉智門祚禪師示眾十一問智云登天不假梯徧地無行路正當恁麼時向什麼處安身立命師云徧界不曾藏復云徧界不曾藏切忌絕啇量諸人還見麼智云千人排門不如一人拔關還有人拔得關麼試對眾道看若道不得且居門外師云我若在會從西過東從東過西卻依位而立復云關諸人又作麼生拔得智云三十年前即不問你三十年後不用將來正當即今還道得麼若道不得一處不通兩處失功師云天長地久日月齊明復云普諸人如何道智云荊𣗥林中則不問你出身一句作麼生道師云三腳驢子弄蹄行復云險諸人又如何出身智云天下行腳道我叅禪你道禪是什麼義師云眉分八字復云擬議則白雲萬里諸人作麼生叅智云鉢盂無底成得個什麼師云不從手得或云不從手得將什麼喫飯師云沒卻你鼻孔諸人作麼道智云天降時雨為什麼枯木不生華師云切忌枝頭覓復云切忌枝頭覓如何是根本諸人作麼生得見智云衲僧須是透得名句身句方可具得衲僧一隻眼還有道得的麼師云拄杖子𨁝跳復云拄杖子𨁝跳還出得名句身句麼諸人如何透智云滿口道不著的句還有人道得麼師云卻被和尚道著復云道著即不無道不著的諸人又作麼生道智云秋初夏末遊山玩水且從你驀劄一問快道將來師云山華開似錦澗水湛如藍復云者猶是遊山玩水驀劄一問諸人道將來智云出門一句不問你萬里無雲道將一句來師云青天也須喫棒復云且道過在什麼處諸人試說看。

　　普說

　　眾請釋疑告香普說師卓拄杖云法門衰替頼人扶那個男兒不丈夫勿學承虛接響漢他年決上祖師圖大眾還知麼佛佛授受祖祖傳持以心印心心心不異所以古人行脚單為此事費盡草鞵跋涉谿山千里萬里叅師訪友發明本分然後覓深林歸大壑潛身養道俟其因緣時至龍天推出說法利生用報四恩豈求名聞利養取誚當世耶適纔告香僧問世尊拈華單傳直指祖師提印分派接人謂是一耶謂是二耶老僧豎起拄杖卓一下云且道是一是二僧云既然如是今古昭然何得分三分一老僧云虛空裏釘橛僧云若三一不存教學人何處著腳老僧云切莫隨人腳跟僧云三峰執三去一又作麼生老僧云你且領話他便禮拜噫今人不達黃面老子直下的的相承之旨著意穿鑿破壞綱宗上誣先覺下賺後昆異論紛然見笑識者若不究其根源考其虛實以譌傳譌則熒惑無窮矣吾為此懼不得不力救之以啟將來眼目故復問中畧見一斑他尚不知非更向人前揚其底蘊謂三玄三要從釋迦老子三法而來睹星為心觀樹為法十方佛讚歎為師夫華嚴經云一時佛在摩竭提國阿蘭若法菩提場中始成正覺七處九會大唱真乘無法不周無機不被當時二乘在座有耳不聞圓頓教有眼不見舍那身於此脫珍御服著敝垢衣示生王宮出家雪山苦行六載歎云一切眾生皆具如來智慧德相但以妄想執著不能證得至於法華會上云我始坐道場觀樹亦經行於三七日中思惟如是事我所得智慧微妙最第一眾生諸根鈍著樂癡所盲如斯之等類云何而可度世尊述成道之初但說一乘法念眾生沒於苦海所以權設三乘引導眾生作是思惟時十方佛皆現廼助揚法化也可見釋迦老子明心得法已久他著在化迹門頭經文尚不明而况佛旨乎又經云善男子我實成佛已來無量無邊百千萬億那由他劫於是中間我說然燈佛等又復言其入於涅槃如是皆以方便分別豈可以星為心以樹為法以十方佛為師耶又不見金剛經云若有法如來得阿耨多羅三藐三菩提者然燈佛即不與我授記汝於來世當得作佛號釋迦牟尼以實無有法得阿耨多羅三藐三菩提是故然燈佛與我授記作是言汝於來世當得作佛號釋迦牟尼何以故如來者即諸法如義世尊所得師法明文尚在豈可遮掩得人耶又把世尊傳法偈謬解云此法之本本無法也無法豈無本有法也無法而付即有法也法法何法即無法也此有而無也無而有也不可有無有無不可者也而如來傳法偈廼如是乎除非滅卻法本法無法無法法亦法今付無法時法法何曾法偈方可任爾穿鑿秖如四祖優婆毱多尊者傳法偈云心自本來心本心非有法有法有本心非心非本法七祖婆須密尊者付法偈云心同虛空界示等虛空法證得虛空時無是無非法若此者疊疊顯然你又如何穿鑿廼不察自己謬誤翻道他人暗短滅之抹之且道是誰滅抹果有滅抹之者何不明據其非以共證乎天下竟訩訩然混指為滅抹也秖圖誣人之短以炫己長獨不知逞其癖見以昧宗旨乎又謂二十七祖遙讖達磨云東土有聖人氣惟駿馬駒腳下蹋殺天下人言馬大師之下出臨濟雲門溈仰法眼之四宗謂之腳下也足見他是個執相凡夫定將馬駒四足膠黏釘釘以配四宗無非欲證三擊之為三玄三要之原各有所據若恁麼執相生解達磨一宗看看掃地矣當時二十七祖但云震旦雖闊無別路要假兒孫腳下行金鷄解銜一粒粟供養十方羅漢僧所以六祖諦囑南嶽讓禪師云西天般若多羅讖汝足下出一馬駒蹋殺天下人病在汝心不須速說此明明道南嶽足下出一馬駒蹋殺天下人也祖師遞代讖囑分明他又捏造更之以四取義可發一笑又將神秀身是菩提樹心如明鏡臺時時勤拂拭勿使惹塵埃偈判為執有修行此凡夫法也必欲把秀大師作個凡夫見是何言與不見南嶽讓一日有省白六祖云某甲有個會處祖云作麼生讓云說似一物即不中祖云還假修證否讓云修證則不無染污即不得祖云祇此不染污諸佛之所護念汝既如是吾亦如是神秀雖無南嶽轉語之圓終不可謂之凡夫法也又將六祖菩提本無樹明鏡亦非臺本來無一物何處惹塵埃偈判為從前後際斷忽得心空遂墮空邊正外道法也師喝一喝云你曾夢見祖師來否既不識祖師縱奪之機當見龐居士云十方同聚會個個學無為此是選佛場心空及第歸豈亦可作外道法耶且傳法正宗記云五祖見偈默許不即顯稱恐嫉者相害廼佯抑之云此誰所作亦未見性先德語言至今不泯况毘婆尸佛偈云身從無相中受生猶如幻出諸形象幻人心識本來無罪福皆空無所住可見佛祖理徹心通無二無別肇論云本無實相法性性空緣會一義耳必以本來無一物為墮空落外其謗法之愆焉能逃哉又謂袈裟法數為宗旨之至細至密處一以迦葉持衣載法以傳彌勒一以阿難副貳以傳西天四七不知世尊說付法偈已止告迦葉吾將金縷僧伽棃衣傳付於汝轉授補處至慈氏佛出世勿令朽壞次至多子塔前止命迦葉分座令坐以僧伽梨圍之告云吾以正法眼藏密付於汝汝當護持傳付將來而後迦葉亦止告阿難言我今年不久留今將正法付囑於汝汝善守護聽吾偈言法法本來法無法無非法何於一法中有法有不法說偈已廼持僧伽棃衣入鷄足山俟慈氏下生豈有二袈裟一以俟彌勒一以付阿難殊不知衣為表信必欲妄執名相而迷其原以衣為至細至密之宗旨何西天二十五祖當二十六祖之啟請而不付東土六祖遵五祖之遺囑而不傳恁麼則宗旨之不得而付不得而傳也可見得法源底豈在衣乎故二十五祖云此衣為難故假以證明汝身無難何假其衣化被十方人自信向五祖云昔達磨來自異域雖法傳二祖恐世未信其所師承故以衣鉢為驗今我宗天下聞之無不信者則衣鉢可止蓋可行可止可付可不付吾所謂宗旨之不在衣明矣又謂鞵之一擦碓之三擊與袈裟縷縷明示則法數具足原無欠少原無增減既云一擦為之痛快而又據三擊碓牀宜以詳見祖師所用不定秖要人直下知歸你又釘定三擊為三玄張本足見倍迷其原矣如得法悟心之士寧執相滯名若此哉又謂不待悟而後出生死非因迷而曾墮生死不聞楞嚴經云當知一切眾生從無始來生死相續皆由不知常住真心性淨明體用諸妄想此想不真故有輪轉又古人云背之則凡順之則聖迷之則生死始悟之則輪廻息豈非因迷而有生死因悟而出生死昭然之理咸可見也他顛倒反是令人安得不疑果如不待悟而後出生死非因迷而曾墮生死卻也無迷也無悟也無佛也無祖宗旨俱不必傳將率天下以滅佛法者必彼之言夫又何用絮絮於袈裟者哉又舉馬祖與百丈因緣至一喝三日耳聾云此非三棒之法而何此語實可憐生何執之於三廼至如斯百丈從一喝大悟云三日耳聾他何止三日耳聾百千萬劫命根斷盡又謂三法之師承自此而來使馬大師當時震聲三喝令百丈三日耳聾則你今日引證確乎成據矣既非三喝而唯一喝則三棒之法不獨證之不成益見古人得之者尚不定在一而况執其三乎又說馬大師三甕醬示百丈丈一時打碎檗亦以三頓棒示臨濟濟還大愚肋下三拳你謂三甕醬一時打碎且道百丈一時將三棒打破耶將一棒打破耶若將一棒打破不合馬大師三甕醬之為三法矣若將三棒打破又不合馬大師一喝令百丈三日耳聾矣既前後三一不合又如何合得黃檗三頓痛棒以發臨濟悟由耶不見雲菴和尚頌云便言黃檗無多法大丈夫兒豈自乖脇下兩拳明有信不從黃檗付將來你還委得麼又謂比時野狐之種不少會各不同有者會得本來無物便執道是有者會一棒一喝亦執道是果爾會得本來無物令人不著名相果爾會得一棒一喝合人不墮死水且本來無物正六祖見徹處一棒一喝正馬祖百丈親承授處廼翻道野狐之種會本來無物以至一棒一喝也還知徹底人自然人法兩忘而何得支離瞎說如此耶又據百丈上堂野狐公案不落因果以破本來無一物不昧因果以破身是菩提樹且夫前百丈五百生前錯答一字而墮野狐安有意向後百丈前以破六祖之偈乎嗟嗟古人錯答一字尚墮野狐身五百生今人恁麼妄判先宗又如何耶不見百丈至晚上堂舉前因緣黃檗出問云古人錯答一轉語墮五百生野狐身轉轉不錯合作個什麼丈云近前來向汝道檗近前打一掌丈拍手笑云將謂胡鬚赤更有赤鬚胡你把黃檗一掌如何看若識得黃檗一掌便識得溈山老人三撼其門得大法者何曾在名相上著腳自下臨濟和尚不惟三頓痛棒徹困向上一路關棙子七通八達方作人天師範若執三法臨濟之宗寧有今日哉不見濟一日夏半上黃檗山見檗看經云我將謂是個人元來是唵黑豆老和尚住數日廼辭檗云汝破夏來何不終夏去濟云某甲暫來禮拜和尚檗便打趁令去濟行數里疑此事卻回終夏後辭檗檗云甚處去濟云不是河南便歸河北檗便打濟約住與一掌檗大笑廼喚侍者將百丈先師禪板几案來濟云侍者將火來檗云不然子但將去已後坐斷天下人舌頭去在大眾師資相印豈是草草若者裏見得徹山僧亦將鉢袋子擲與你們隨處住山去若者裏見不徹且按下雲頭七尺單前研窮本分直到大休大歇始可向人前提掇此事不然都落在意根卜度邊無有出頭日子切須仔細如八十翁翁入場屋真誠不是小兒嬉且看臨濟大師徹證之後當時復被黃檗打了趁出尚數里疑不肯自滿掉轉頭來復造黃檗是何境界而後得意旨黃檗和尚便付禪板囑云已後坐斷天下人舌頭去在方自相承建立宗旨所以連次打普化克符至晚小叅云有時奪人不奪境有時奪境不奪人有時人境兩俱奪有時人境俱不奪此正料簡人法知其邪正他解云料者物料簡者簡擇此四簡以成一句之料也此等邪知曲說諸人可以推之不待老僧轉播唇舌而後見矣僧問臨濟大師如何是真佛真法真道乞師開示濟云佛者心清淨是法者心光明是道者處處無礙淨光是臨濟大師當時直截答他句句了然恐人執著即云三即一皆是空名而無實有如真正道人念念心不間斷自達磨大師從西土來秖是覓個不受惑的人後遇二祖一言便了始知從前虛用工夫山僧今日見處與佛祖不別若第一句中薦得堪與佛祖為師若第二句中薦得堪與人天為師若第三句中薦得自救不了僧便問如何是第一句濟云三要印開朱點窄未容擬議主賓分云如何是第二句濟云妙解豈容無著問漚和爭負截流機云如何是第三句濟云但看棚頭弄傀儡抽牽全藉裏頭人臨濟大師到者裏曲垂不少雖逐句下一聯語直是痛快令人𢄶然奈他又向鉢盂上添柄說出三身中有九法顛顛倒倒句義且不照應况佛祖之至理乎一味欲以能所見壓當世以狂妄論超先軰汝等切忌入他圈繢裏播弄一生終無了期濟又云大凡演唱宗乘一句中須具三玄門一玄門須具三要有權有實有照有用汝等諸人作麼生會你看臨濟綱宗面目現在者裏他又自問自答說此一句之大法也猶非大法之大法也何為大法之大法前一棒後一棒折作炭灰發光亮意謂超過三玄三要之大法也所以又道會此大法之大法方好賓主相見瞎漢不見臨濟大師明明道一句中須具三玄門一玄門須具三要有權有實有照有用汝等諸人作麼生會若賓主未相見時縱有權有實有照有用三玄三要湛然無聞那裏下口大眾要知臨濟大師立法蓋為賓主相見者裏切須究取不可隨他生解所以百丈老人云義句知解知解為貪貪變成病秪如今但離一切有無諸法亦離於離透過三句自然與佛祖無差他又將四喝分為賓主逐句分疏不見臨濟大師對僧云我有時一喝如金剛王寶劍有時一喝如踞地師子有時一喝如探竿影草有時一喝不作一喝用汝作麼生會僧擬議濟便喝諸人還知四喝落處麼若知得落處則不受伊惑矣又拈今之杜撰禪和心麤膽大不識好惡便道世尊拈華秖是個一心之法更無餘事種種枉直作曲老僧今日不與較量他又道我佛秖是一心更無餘法如此方是正宗若有三玄四料便是旁出指三玄四料為旁出等語說自何人你看他向虛空裏鑿出要謾天下學者必也你假造一本道是某人著作令不聞不見者道聽塗說一人傳虛多人傳實方可如是說不然有何據而如斯誑妄耶又謂那裏曉得有萬峰今日一場說破他室中傳授之祕者樣誣說更可慙惶人既室中付囑之祕語你因何竊得如此捏造秖恐閻羅老子未肯放你在又把臨濟大師傳法偈云沿流不止問如何真照無邊說似他離相離名人不稟吹毛用了急須磨將前三句逐句下個註腳定要穿套起來合他偏見盡判為未妥單取末後一句吹毛用了急須磨而已咄你單取者一句為是則吹毛劍何所歸著莫道久叅衲子槩不堪聞凡有血氣者皆不堪聞矣不見臨濟大師復謂眾云吾滅後不得滅卻吾正法眼藏三聖出云爭敢滅卻和尚正法眼藏濟云子已後有人問你向他道什麼聖便喝濟云誰知吾正法眼藏向者瞎驢邊滅卻你看三聖者喝繼臨濟千百年來還有人撿點得也無他又謂今人要把極麤一棒便了者欺人欺佛欺祖欺前欺後而欲妄號佛祖不亦無耻之甚乎此亦因死執其三而非其一殊不知執一執三皆不明三一之理何故但知其一不知其三如人有首而無足但知其三不知其一如人有足而無首首足體一也豈可執一而不知其三乎又豈可執三而不知其一乎足首用分也豈可執其用而昧其體耶又豈可執其體而不達其用耶所以永嘉大師云至理虛玄窮微絕妙尚非其一何是於三不三之三而言三不一之一而言一一三非三尚不三三一之一亦何一一不一自非三三不三自非一非一一非三不留非三三非一不立不立之一本無三不留之三本無一一三本無無亦無無無無本故妙絕如其執定三法為之準繩以貫佛祖之道則西天四七皆不得道矣有何三法為據哉廼至東土二三及諸大禪師何曾個個專用三法闡揚佛祖之道耶我臨濟大師有三玄三要亦未嘗執定三法而有四賓主四料簡四照用四喝之唱且汾陽老人有三種師子四句十八問十智同真廼至遠公九帶南堂十門若死煞看定三法則汾陽遠公南堂何能續臨濟之道哉他又訕道廣通邪說既已大行不得不力辯其偽者裏若非老僧孰知其真偽之詳也老僧今日實不得不正其偽以伸先軰之誣懲三峰之罪亦杜不知者蹈襲之咎諸人看笑巖和尚聯芳偈序云世尊瞬目迦葉破顏達磨安心神光斷臂了知佛法無多子黃梅暗付以紛爭庾嶺明傳而弗受洎乎錯認定盤星不肖上承迦葉六十五世之元祖下繼曹谿三十三葉之真孫驗邪正以秦鏡甘本分於磻谿苟遇其人囊橐罄付云爾笑巖老人既云不肖上承迦葉六十五世之元祖下繼曹谿三十三葉之真孫正嗣臨濟上下之一脈總謂之數十世也何謂抹殺者乎又廣通序云是集始刊於隆慶己巳孟秋是時吾師已南行矣及自金陵伏牛清涼於萬曆丙子孟春元日都中檀越迎請回京仍置興德舊居因晚參次與諸徒敘見集中字多譌舛板亦損壞諸徒意欲重梓兼南中一帶之語隨之續入又前原公之序渾言大體但未畧申吾師嗣祖回風之正意故茲因而序曰夫釋迦文佛說法訖將言外單傳之道嫡付飲光下至二十四祖師子尊者得婆舍斯多付法訖復攝達磨達始有旁出之名逮達磨以來二祖可師四祖信師五祖忍師亦有正傳旁出之事暨曹溪之下厥旁岐縱橫肆出厥奇名異相涯岸各封以羅天下學者致使晚進無知靡所適從前代格法漸遠末世相承漸偽輙成駕虛望空授受何異漚泡明珠之歎乞兒聖主之誅者耶師得絕學老人不傳之旨望臨濟二十八代之祖而弗專臨濟之稱者何也見諸天下浸蔓泛繁久假而莫知歸故截枝泝流以復本原惟曰曹溪正脈某十某代俾天下末世無根據者竟不墮於紛紜妄號之責回祖風真淳之舊寧不以為宜乎者哉此序正表笑巖聯芳序之意旨何有削去臨濟抹殺五家之說明眼者詳其理可也他尚不知廣通出處彼生平見地徹證中年已亡別無著作何以諄諄罵詈總是無稽之譚直要橫行到底立自己見深可哀也諸人當知余非好辯三峰狂言詆謗此猶可容傷殘慧命實為可痛各宜力究辨別正邪研窮至理助揚法化共報佛恩久立珍重。

　　有師子王振尾涌筋作大哮吼羣狐腦裂愚於磬山普說亦云謀諸同志重刻以廣流通客曰師家垂語不同或謂一切眾生皆有佛性或又謂一切眾生皆無佛性矣或謂一大藏教秖說者個或又謂一大藏教不說者個矣學人何必緣赤白幟分左右袒即邪正灼然安知為彼一說者非逆行菩薩示外道身現波旬說發石磬之妙音乎吾與子壁上觀可耳路見不平拔刀相助是佐鬬也愚慨然曰以我不平破不平汝若得平則我平磬山從平等慈發無礙辯何鬬之足云說在孟氏之闢楊墨矣自今觀之揚墨亦何足辯而彼時人心為所狂瞽墮坑落塹者紛紛一則天上天下惟我獨尊一則捨命大王髑髏徧野言之各自成理安得不辭而闢之孔欲無言孟豈好辯一也愚聞諸師曰世尊默然良久外道謂開我迷雲空生宴坐不言帝釋謂善說般若讀普說者謂磬山老人善說般若開我迷雲即是默然宴坐可矣人知老人振師子威作師子吼通身是口莫敢攔當抑知老人懼師子蟲食師子肉大慈大悲赤心片片以戈止戈以楔出楔以辯息辯不說一字是名磬山普說。

　　江上弟子黃毓祺和南跋

天隱禪師語錄卷第十

　　音釋

　　婺

　　(亡遇切音敄州名隋唐置婺州)。

　　訩

　　(許容切音凶眾語也)。

　　炫

　　(熒絹切音眩耀光也)。

　　讖

　　(楚禁切㞚去聲驗也凡讖緯皆言將來之驗也)。

　　訕

　　(所晏切刪去聲謗也)。

　　塹

　　(七豔切音槧坑也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第十一　　　　　直一

　　嗣法門人通琇編

　　復問

　　復三峰漢月藏公(附來書)

　　粵自威音無象一○為千佛萬佛之祖故七佛以雙頭獨結四法交加勒成無文密印而飲光傳二十八代無非以法印心此法之不可滅沒也重矣達磨東來六傳之後奈何旁出之徒又於法偈中鑽出理路故密處成疎絕滲漏中成漏馬大師萬不得已拈出一機一境絕盡旁門單提向上故以正出為重遂有野狐兩扇而三撼其門百丈再叅而末後一喝從前心法印定於此矣黃檗因而有三頓痛棒未聞有兩頓四頓之旨此臨濟之三玄要所以發明七佛歷祖之祕以簡一橛頭相似野狐涎也此臨濟之所以為萬世法也故後世聞臨濟兒孫出興不憚費盡杖頭破盡草鞵千里萬里為之叅叩耳未嘗有簡臨濟為旁出者不待辯而明矣自唐及宋而元臨濟之法楚楚至中峰傳法於千巖失卻一隻眼誵譌從此而起然萬峰寶藏尚以三玄為傳法之要去後則泯泯無聞焉迨笑巖之徒廣通不知何許人廼肆滅六祖已下五家詆為旁岐益可恨矣其說一唱法遂滅盡但得一知半解全無古格肆其臆說不是本來無一物定是凉颼颼地苟非認性認心又落不上機境今時外道陋不可聞今時禪品惡不可見皆因無祖法之印為格則也藏竊痛哭流涕久矣期一再見臨濟兒孫身雖百歲得三歲之的派者必禮為師此無他以深叅覺範高峰之禪實透臨濟玄要賓主之法故耳徃年嘗欲走叩龍池以先得語錄不果後以髮將垂白聞金粟出世喜臨濟重興特為叩荷其傳所望其瀾益濶其道益光嗣聞我叔大師建幢石磬尤見古佛並興拜讀新刻果如初日乍出便欲拽杖禮龍池塔聆石磬響以寺事所勒未克如願遙聞來歲世甲乍周祖堂將闢願和尚無外臨濟正宗大豎三玄古格藏等願就克符普化之列共扶七百年既抹殺之宗光天耀日於大明之世何其快哉何其快哉藏臨楮不勝仰望之至。

　　諸佛為一大事因緣出現於世故我釋迦如來初生下時便一手指天一手指地周行七步目顧四方云天上天下惟吾獨尊四十九年彈偏化小會權歸實所以云惟此一事實餘二則非真以此一心之法印定故末後拈華微笑嫡付教外單傳至二十八代達磨東來傳至六祖亦無非一心之法彼羣英疊出兩派分岐旁出繁興皆以所得淺深教化馬大師單提向上百丈再叅而末後一喝黃檗因聞不覺吐舌纔明大師大機大用故施棒以接臨濟如發藥人秖欲救病今來書云秖有三頓痛棒未聞有兩頓四頓之旨此語若在臨濟則可在黃檗則不可何故若黃檗恁麼為人已成實法了也况臨濟至大愚言下點破悟徹根源握萬世之綱宗開法四賓主四料簡四喝一句中具三玄一玄中具三要簡別邪正殺活縱橫自後五宗並立門庭雖異總之咸歸一心之法如洞山得法雲巖臨行囑付因過水睹影大悟前旨有偈云云可不各各師承有㨿或嚴密或痛快又豈有實法繫累人耶正宗流至中峰傳法於千巖廼云失卻一隻眼誵譌從此而起此何說也况中峰大師語錄言言見諦句句超宗其道要歌發明玄要字字破的及餘開示小叅拈提公案當時無有出其右者而千巖築破方甓盡底掀翻中峰尚囑云時節若至其理自彰後三十年住山出世若是半邊見焉能道得一句子流出百千萬億句百千萬億句入者一句豈非全收全放全放全收耶古德云但恐不成佛不慮佛不解語萬峰寶藏從此得傳縱奪抑揚主賓照用莫不本臨濟綱宗若非具眼豈能作得他家兒孫耶此繫法門大事立論宜當三思如云泯泯無聞今日新萬峰從何而得也又云笑巖之徒廣通肆滅六祖已下五家詆為旁岐此因未諳通本昔我幻有老人親聞笑巖祖翁云當時因少林出祕要天奇和尚直註破時人之執遂議論紛起謂正宗久寂已無其人所以笑巖深慮法門而聯芳偈敘故有上承迦葉六十五世之元祖下繼曹谿三十三葉之真孫以遮表同時遮則遮其濟洞無分表則表其曹源不絕命通序之並非肆滅五家削去臨濟不欲承嗣但詆曹谿上下旁岐涯岸各封以羅天下學者恐晚進無知靡所適從泝流歸本之意耳此處將藥作病失照不少至云今時外道陋不可聞今時禪品惡不可見此誠諦之言不肖亦未嘗不附膺痛心念祖道之陵夷師承失嚴密也及觀所作五宗原始於圓相七佛由來五宗各出一面正宗先出四宗相續其餘旁出莫不悉備者葢欲發明先軰抹殺五家宗旨單傳拈華一事也所云傳宗旨者不悟宗旨抹宗旨者不知宗旨夫既不悟宗旨所傳何事耶五家宗唱若不本單傳之旨又傳何事耶然而五家雖各從一宗莫不發明拈華旨趣若抹殺宗旨非魔即外不待辯而自明矣今公千辛萬苦叅訂將來猶恐後學反以圓相為軃跟奈何卻成窠臼不見當時五祖演和尚舉祖師道吾本來茲土傳法救迷情一華開五葉結果自然成達磨信腳來信口道後代兒孫多成計較要會開華結果處麼鄭州棃青州棗萬物無過出處好所以云垂慈則有法無法不垂慈認取鉤頭意莫認定盤星公數十年操守博學晚年繼我密雲師兄法道不減夾山船子之風道光遐布欣慰欣慰若非念公以法眷見稱不肖亦不敢如是以法為親也客歲過吳門希一晤因歸迫未果適接來翰并佳刻如見丰儀又承厚惠種種何以克當不肖病軀孱劣久困巖壑偷安待盡誠為法門罪人仰望高賢唱導隆盛素所願矣素所願矣。

　　因閱五宗原題附

　　野人不識尉山面遙聞哮吼如雷電拈出威音者個圈擲向人前誰得薦擬之如聞塗毒鼓觸著似犯太阿劍頂門直透上重關超脫從前者白練。

　　又答問并判

　　三峰云承大教以一心為宗(師答你還跳得出麼)印定萬法以一拈華為單傳之法(答西天東土亦如是)此外並無餘法而一拈之內亦並無餘蘊(答你那裏摸索)便以一棒一喝一句棃棗東來西去你出我入互相活脫不滯機用謂之殺活縱橫(答你不達古人方便死了不得活)以五宗為此外另立之門庭(答自生分別)故不欲盡明其說而將就彀用於今時則已(答將謂你鑿壁偷光)故逢著祖宗嫡骨之要皆意思間放過(答呵呵大笑)若人舉著還他一個絡索二字(答未舉先知)自己立在無人對證處(答瞎漢)今日被不肖問著便東塗西抹說些四無頭果子阿母話支塞(答尚且不會)又要立在上風(答可見你有人我相)此非支塞過便了者不肖正為舉世如此(答則恐你還不識)痛承小釋迦再來畢竟要與臨濟出口毒氣耳(答未到你在)今復有問願和尚真實答我(答從來不妄語)幸勿遮遮掩掩說半開合話方好流布諸方(答諸方早已見矣)救得正法重新光顯(答何曾隱晦來)若又是前來話柄則不敢求搜索也(答不識好惡在)一問兩派分岐旁出繁興皆以所得淺深教化且道兩派分岐是所分何等岐講何等事兩派可有淺深(答諜諜迷源話頭也不識)如何是他深處如何是他淺處(答待你腳跟點地方知)且道旁岐所說是何等法遂判為非正(答你也出不得)正者說何法遂判為正支淺深之旨可得聞乎(答看取老僧上下文)次問來教云馬大師單提向上百丈再叅而末後一喝黃檗因聞不覺吐舌纔明大師大機大用故施棒以接臨濟且道馬大師既單提向上百丈於扭鼻處已明得哭笑卷席大師已印過他會也又印過子深明昨日事矣為什麼還弄者些子而至豎拂挂拂之最後方震聲一喝而百丈方悟得三日耳聾耶若道此處纔明一喝他前師印資呈皆落妄語矣(答錯)若前來都是又何必一喝而方貴耶(答錯錯)前之扭鼻哭笑獨非機與用乎至一喝而方明大機大用(答你未夢見在)大字遂成重見疊出一何嘮叨若此哉(答云轉見不堪)黃檗吐舌明得大機之用而百丈讚其超師且道他超處在於何所(答放你三十棒)亦不可糊塗也(答自領去)承教如人發藥秖欲救病今來書云秖有三頓痛棒未聞有兩頓四頓之旨(答𧄼)此語在臨濟則可在黃檗則不可何故若黃檗恁麼為人已成實法了也請問為何在檗則可意者以非實法故(答以楔出楔)若言非實法者此是謾他臨濟也(答我也知你作實法會)而臨濟恁麼會黃檗禪已成實法乎(答以己防人埋沒先聖)是則臨濟何足貴而小釋迦於溈山處極口讚歎而將此身心奉臨濟以報佛恩耶抑錯之甚矣甚矣豈不爾思室是遠而(答親言出親口)承教臨濟至大愚言下點破悟徹根源他既是悟得一句一喝一棒的又何說他悟徹根源遠之遠矣(答你未知落處在)且道如何是根源處耶(答待你徹後見)又云握萬世之綱宗且道何者為綱宗亦不可不識也(答再叅三十年與你道)又云開四賓主且道他兩人對面說話何者是賓(答照顧腳下)何者是主(答賞罰分明)何為賓中賓(答闍𥠖切忌道著)何為主中主(答老僧決不謾你)四料簡者何為料(答想你不識)何為簡(答門外漢)料簡作麼(答恐你顢頇)又云一句具三玄請問何者為一句中之第一(答倚天長劍)第二(答威風凜凜)第三玄(答全提正令誰敢當鋒)何者為第一要(答杲日當天)二要(答虛空霹靂)三要(答風馳電捲不留剩迹)不可塗糊隨語生解象病冤鬼(答恰是)說一句支塞過不肖必不肯輕放也(答面皮厚多少)又云三玄三要以簡邪正此語天教說出頼不得也(答掩耳偷鈴)且道如何是邪正處(答一分少你不得)如何是簡他邪正處(答簡了也)豈可忽哉(答寐語在)若不過意思間說個總歸一心(答謗佛謗法謗僧)便是果子說話便是座主奴也(答老僧不如你音者聲之外者也)曹洞一宗想非和尚茶飯不必言矣(答扯東蓋西)中峰千巖且待辯明已上諸說方好點撿(答劍去久矣)不然徒虛爭耳(答果然)此事實曾三思方立大論(答未知之咎也)雖千佛列祖出世皆欣欣然合掌者(答可憐生)但當世之所不容(答可知禮也)佛法欲滅正謂此也(答難道)通公之說實屬未知之咎敬為懺謝(答墮也)但其言溷指旁岐實不通旁岐之理有犯正宗不得不為力誅之以存佛祖也(答負也)承教及觀所著五宗原始於圓相七佛由來五宗各出一面正宗先出四宗是已而竟言相續(答大妄語漢)其餘旁出莫不悉備者則又似數曹洞為旁出也譌矣(答昧)又言夫既不悟宗旨所傳何事耶請問一喝一句一棒轉轉弄此謾人者即是宗旨乎(答你還跳得出麼)又云公千辛萬苦叅訂將來猶恐後學反以圓相為軃跟奈何卻成窠臼此說大為可笑(答下士聞道)若圓相成了軃跟窠臼則我金粟大師一棒亦成了軃跟窠臼乎(答自語相違漢)麻三斤乾矢橛亦成了軃跟窠臼乎(答遏)而和尚磬山集上道蒼天蒼天太平盡唱無生曲引得巖前石虎吟亦成軃跟窠臼矣(答你那見他著實處)吁人可欺乎佛祖可欺乎直心道場何可若此也(答作賊人心虛)久聞和尚心如虛空(答也不消得)今日竟將一夕雷雨崩擊一上(答青天白日)想大慈不我怪也(答放過則不可)不肖多所未知幸垂示我至禱至禱。

　　師判云余復三峰前來書為彼判臨濟宗旨不達其理妄肆臆說欲置而不答恐誤後學獲罪於法門故不狥情而據理言之詎料彼有人我見翻道余立在無人對證處說果子話又道余要立在上風足見三峰皆勝心也余住山三十餘年並不管分外事因他驀刺書來葢不得已而應之耳今彼復嘵嘵致辯於理全違希圖遮人耳目愈增其醜既知余宗一心拈華單傳之旨而廼謂舉世如此者何也殊不知三世諸佛亦如是歷代祖師亦如是天下善知識亦如是何為硬執己見翹然自負以為異於人而謬判先聖宗旨如所謂黃檗三頓痛棒未聞有兩頓四頓之旨發三玄三要處處抱樁搖櫓必欲合此三法逆推五祖接盧能以杖擊碓三下為臨濟張本不論拈華單傳之旨恐離了三法則落在心性禪裏然則四料簡四賓主四喝有何四法可據耶若謂三玄三要根定三頓痛棒則曹洞君臣五位又何從五法而接青原一脈乎殊不知三頓痛棒本乎單傳之旨若識厥旨三玄三要著著現前若道三玄三要意趣在拈華旨外而另有法亦是心外取法矣豈非埋沒我臨濟大師於空閒無用之地哉不達此理妄議古今尊宿為抹殺宗旨而單傳拈華一事見余不肯是說遂爾惡發濫言詆詈今人目之皆可飲也令人思之實可哀也余觀三峰傳衣註云若必重自悟而抹殺相傳之法必非悟心之士也何以故以其見有法故見有法即與自心違故既悟見有法則所悟之心亦偽故余謂三峰如是說則悟心之士不可分心分法何故必執三法為宗旨而妄判所悟單傳之旨者為一橛頭禪且問他曾悟也未若道悟則不可取法而反責悟心之士為抹殺相傳之法也若道未悟亦不可云既悟見有法則所悟之心亦偽故而反執法以貶諸方一悟便了單傳拈華之旨也可見三峰轉轉迷源弗知顛倒苟欲網羅當世學者致令自語相違處處乖張言言失旨余豈好辯哉况三峰奚足與辯誠恐後世無所據焉爾彼云通公之說實屬未知之咎敬為懺謝但其言溷指旁岐實不通旁岐之理有犯正宗不得不為力誅之余曰此理明顯尚自弗知攖犯先覺而况佛祖玄微奧旨全不細心猶且矜誇三思方立大論更誣余似數曹洞為旁出是何言與余雖不敏法門大綱難以掩目正為三峰五宗原中云五宗各出一面然有正宗第一先出次則雲門曹洞其餘旁出道理極則教家玄妙淵微莫不悉備又云此但人天小果有漏之因如影隨形雖有非實豈非曹洞語乎此說皆出三峰之口而昧己謾人磬山可得而謾哉凡閱三峰語句者亦不可得而謾也又云余書中言公千辛萬苦叅訂將來猶恐後學反以圓相為軃跟奈何卻成窠臼此說大為可笑若圓相成了軃跟窠臼則我金粟大師一棒亦成軃跟窠臼乎麻三斤乾矢橛亦成軃跟窠臼乎此因余點破五宗各出一面之句故也今且問他能分得五宗一宗一宗從何一面一面而出耶若五宗實從者個○圓相一面一面而出者豈不成了軃跟窠臼乎况此圓相你那裏見他方所一面一面來瞎漢還聞塗毒鼓麼又云一棒一喝轉轉弄此謾人者怪道他復竹菴書中竟駁為天然外道爾弗思乎今之海內孰行棒孰行喝何故班班見於所著而非之况三峰今已繼此一棒了也而且虛獎道我金粟大師一棒亦成軃跟窠臼乎此非三峰語自乖乎嘻若果會得三玄三要之旨不出拈華單傳何爭一棒一喝廼至袁帝鳥噪莫不發明三玄三要之旨也驢鳴馬嘶莫不發明三玄三要之旨也魚歌牧唱莫不發明三玄三要之旨也風柯月渚莫不發明三玄三要之旨也所以塵說剎說眾生說無間歇莫不發明三玄三要之旨也嗚呼若是抱死竿頭直饒你把生鐵鑄就三玄三要之句掇向人前猶是立地死漢正所謂邪正在人不在法也且麻三斤乾矢橛你道曾流出什麼物來也成軃跟窠臼了可見又要贓誣先聖矣而又將古人直指處穿鑿話頭來相詰知而故問乎不知而問乎余一一答之請彼反之於心已可欺也佛祖不可欺也天下後世更不可欺也諸方自有明眼者在何待余辯。

　　或問

　　或問楞嚴經若見是物一節不得深明敢問何如師云此節經文甚明因未會非彼二字所以難解經云若見是物則汝亦可見吾之見此如來設問阿難若爾我之見是物則汝亦可見吾之見何故是物無有不見之理又云若同見者名為見吾吾不見時何不見吾不見之處若見不見自然非彼不見之相此如來謂若道見物時可見吾見則不見物時亦可見吾之不見設若見吾離物不見之相自然非彼不見之相非彼非字當作無字用自然明白若既離物見吾之不見者自然無彼不見之相不見之相是何狀耶如來審定此兩處見物時不能見吾之見不見物時不能見吾之不見故又云若不見吾不見之地自然非物矣先師幻有老人云無知可指知不可指暗合經義可以並看總之知見非物不可以見指可以見指者即非真知見矣所以道真知無知無所不知真見無見無所不見。

　　或問善惡自心之所有耶自心之所無耶師云先賢云廼若其情則可以為善矣有也無也情之已見者也有既不有無亦不無不無故無而忽有因無故有不有故有而忽無因有故無因有故無無無故無不自無因無故有有有故有不自有有不自有故待緣而有無不自無故待緣而無豈可以有無而議性哉大抵自心不可以形相得不可以影迹求無取無舍無得無失夫道體本乎無為變動不居善惡不形所以云不思善不思惡正與麼時如何是上座本來面目又有云善惡都莫思量方纔得入心體豈欺我哉或曰既不必取舍作惡亦得向善不勞乎師云是何言與起心舍惡尚不可而况容心造惡耶舉心修善尚未圓而况有心棄善耶但識得源頭認得本體一切惡業一切善緣俱無自性自然不被惡業之所遮障不斷善念菩提之所修證如人飲水冷暖自知若硬自差排則不合性分當然之理於意根裏作活計也一落意根總不出有無非有非無亦有亦無四句之過矣或者作禮擬欲再問師笑云且截斷葛藤。

　　或問世尊說成住壞空秪如草木成便有壞豈得有住而又有空耶師云草木之成春至發生及夏而幹秋來結子而草木方成至於嚴冬霜雪欺凌漸漸枯槁方現壞相則壞非瞬目而壞空又豈瞬目而空乎故知非四時不能成其造化非四相不能顯其功用芽之時非幹之時幹之時非子之時子之時非槁之時如是逆知其住相即在漸成之際壞相亦在漸成之時空相又豈外乎漸成之間哉何也不得於空無以有其成不得於成無以有其住不得於住無以有其壞不得於壞無以有其空由此觀之成也者有未成者也住也者有未住者也壞也者有未壞者也空也者有未空者也夫成既未成者成即空也住既未住者住即空也壞既未壞者壞即空也空既未空者空即空也廼至現成現住現壞現空亦復如是或曰然則成中有住耶無住耶曰若成中無住芽即不成其芽矣成中有住芽亦不成其芽矣成中無壞芽即不成其幹矣成中有壞芽亦不成其幹矣成中無空幹即不成其枯矣成中有空幹亦不成其枯矣空中無成成即不成其成矣空中有成成亦不成其成矣如來觀諸法未成之先已成之後即色即空生而不有即空即色滅而非無非無也故真即俗合而不一非有也故俗即真分而不異所以離即離非是即非即故法華經云是法住法位世間相常住於道場知已導師方便說豈同凡夫之執見說空即墮偏空說壞即墮敗壞說住即死煞住說成即死煞成耶哀哉諸法無定相不可以形名得不可以事相求一念之間四相宛然况乎諸法皆從心起者耶馬鳴菩薩云心起者無有初相可知言知初相者即謂無念是故一切眾生不名為覺以從本來念念相續未曾離念故說無始無明若得無念者則知心相生住異滅以無念等故而實無有始覺之異以四相俱時而有皆無自立本來平等同一覺故客作禮而退。

　　或問古之知識慈悲方便今之知識棒喝唾罵不知孰是師笑云吾非知識安知知識之作用耶子亦知古人之慈悲乎或曰六祖被人加害舒頸就彼害者驚仆悔過出家祖曰汝他日易形來吾當攝受異日來果納之豈非慈悲之甚乎師云祖固慈悲然汝知一而不知二知事而不知理臨濟德山皆以棒喝接人獨非慈悲乎大都為人師者誠以道念為人直心為法雖痛罵呵斥嚴厲逼拶不可不謂之慈悲苟存絲毫異念於胸中則喜笑誘引和容欵待皆為不肖之心所謂懸羊頭賣狗肉也今之學者不忘情死心以求正悟日久月深埋沒本志道聽途說某師慈悲某師寬厚如矮子作觀場之見法門隆替可卜矣能不愧乎。

　　或問釋氏之學如人有腹而無四體烏有惻隱之心師云吾世尊百劫千生精修苦行洞明至理力破羣邪運四弘誓之悲心開六度門之慈念萬行全被無一事而不周百法齊彰無一道而不具教乘半滿之科理載偏圓之體利生接物類類兼收入聖超凡法法咸備發一言而事理全融立一行而因果俱顯是則叱其偏邪枯寂之小見非則責其浪見著相之狂顛俾人觸途成觀著著指歸寶所了境明心處處點破籓籬設教殊途三百餘會隨機闡化四十九年無一機而不領其妙旨無一物而不被其玄猷至公之道三界不得不遵至理之言九有不能不學以得無得之真靈而傳無傳之妙法天地莫能掩鬼神莫能窺須彌之高未足以踰其德滄溟之廣未足以載其量所以人天雨集智德雲臻物我同歸體用俱妙謂之有腹無肢得乎慈莫慈於此悲莫悲於此矣謂之無惻隱之心得乎法華經云惟佛與佛乃能知之客懺謝而退。

　　或問是非無息如何師喟然嘆曰悲夫人之真心原自朗照毫有私於其間則真心掩蔽妄起是非不免有是是非非之說矣然自有公是公非者在要見公是公非於天下者須看到無是無非之處始得是之所是非之所非之源然後可以是則是之可以非則非之矣大槩人情是非之端隱微難見苟非鑒清慮靜洞見真心又孰能窮而孰能辯哉嗟夫今之惑於是也非也咸不出乎人心之所向心之所向不同故是非亦以異耳不當是而是失於妄是不當非而非失於妄非既有妄是妄非以欺天下之耳目則此亦一是非也彼亦一是非也即受其是者未始美蒙其非者未必惡何益之有哉能反觀乎無是無非之源而稱物平施一氣相醻超然是非之外是亦可一笑也非亦可一笑也吾何言與。

天隱禪師語錄卷第十一

　　音釋

　　孱

　　(士連切音潺弱也)。

　　𧄼

　　(都鄧切音磴薨𧄼新睡起貌)。

　　溷

　　(胡困切音慁亂也)。

　　臆

　　(伊力切音億胷臆)。

　　攖

　　(伊盈切音纓觸也迫近也)。

　　駁

　　(比用切音博與駮同論列是非謂之駮)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第十二　　　　　直二

　　嗣法門人通琇編

　　或問

　　或問人之生也天之所賦應無前世後生之說師云爾不知生生不息之機也老氏有云無名天地之始有名萬物之母母也者生生之義也易曰精氣為物游魂為變精靈知也氣形氣也二者合而為生魂即精也游即住也徃也者不息之誠也如果無受後生之說則先所受天之所賦者此何物也且與天是一耶是二耶若曰是一也既云是一何所授之若曰是二也既云是二又何須受之此其授受必有所授受者非無以也龍樹菩薩偈云不生亦不滅不常復不斷不一亦不異不來亦不去夫不生不滅者性空也不常不斷者緣起也不一不異者本無也不來不去者無生也緣起之法有而不有性空之無無而不無無而不無故起於緣會有而不有故悟於性空悟於性空即此生本非有者也達於緣會即後世實非無者也故知非有非無者非是離有別有一無也非是離無別有一有也如是豈可滯定生謂之有寂而謂之無哉古人云有物先天地無形本寂寥能為萬象主不逐四時凋不其然乎或曰然則因果何謂也曰試觀世間地之所植麥也其出豈豆乎春之所種者因也秋之所收者果也世未有一物不具因果也善惡報應如影隨形死生輪廻如車轉輻罪福湛然寧曰無耶若能向不思善不思惡正與麼時返照回光親見本來面目則二六時中不取一物不舍一物不著於相不墮於空生而不為有亡而不為無動之不為躁靜之不為虛古今一致生死一息有無一觀性相一如非色非空非生非滅無去無來無常無斷自然脫略情見罪福皆空矣叡公云照之不廣則不足以夷有無一道俗知之不盡則未可以涉中途泯二際道俗之不一二際之不泯菩薩之憂也凡有志於道者宜究明心地為要玄解有日在。

　　或問中峰謂道德仁義禮樂刑政八者皆不外吾一心之妙用此何謂也師云非心通則不達乎道非心正則不修乎德非心慈則不存乎仁非心平則不行乎義非心中則不立乎禮非心和則不調乎樂非心直則不公乎刑非心明則不善乎政心明而政善心直而刑公心和而樂調心中而禮立心平而義行心慈而仁存心正而德修心通而道達通也者心之靈也正也者心之謹也慈也者心之善也平也者心之常也中也者心之真也和也者心之愷也直也者心之誠也明也者心之虛也凡所利天下而澤斯民者未有不由吾心妙用之所著也故曰誠於中形於外豈欺我哉客躍然曰治世聖人之教已聞命矣然則出世聖人之教可得聞與師云山僧今日口酸來日與你說破。

　　或問俗子固不知因果間有釋子亦不顧因果何也師云恐非真釋子也豈有釋子而不顧因果者乎且世間中人未嘗知如來之教誡未嘗讀聖人之典章尚存心立行要做好人要行好事而況我輩投入空門身披灋服口食灋喜居清淨之廣堂住伽藍之福地王家無役使之勞父母闕甘旨之奉上無威嚴之逼下無縈絆之累若悠悠縱意泛泛隨情不達心地本源不遵教戒律儀埋沒家寶昧卻正因真法門之罪人也不思我佛棄萬乘之尊灰頭土面兀坐窮山不過為我輩曠劫至今迷流忘返汩沒識浪之中浮沉苦海之內頭出頭沒解脫無期所以設教殊途化導不一先以因果罪福嚴道之藩籬若夫道念不真情見不脫隨聲逐色迷妄失真順境飄流隨緣造業上負師承之教授下失良友之提攜雖有佛祖之弘規禪宗之心要烏得其門而入也可不哀與或曰身既出家當修出塵之行尚有混迹塵俗者又何為也曰此有二說有上乘根器者一聞千悟徹證真常了了無餘惟有度生之念不見一法當情從他酒肆婬房純一真心接物利生隨順世緣毫無𦊱礙涅槃生死等若空華豈為世網之羅籠塵情之煽惑者哉苟或心地未了道眼未明觸處成礙縱有宏為皆非究竟矣客唯唯而退。

　　或問禪立五宗有心為之乎師云是豈有心哉譬如一樹而起五枝枝枝挺秀天然奇絕五宗開灋本無優劣隨順機宜門庭設施用處不同耳客曰然則五宗源流誰近誰遠孰得孰失師云道本無為灋非生滅遠近得失之論在人不在灋豈可測量哉客曰比見歸正錄云得之精者傳之遠臨濟直㨗而失傳曹洞愈微而愈不泯或此有為之言乎抑無稽之語乎師云彼既樹立宗乘豈肯造此無稽語句輕毀先輩得罪灋門客呈其錄師覽之笑曰彼云洞山五傳至太陽玄玄寄直裰皮履於遠公而得投子青青得芙蓉楷楷得丹霞淳淳得長蘆了了得天童玨玨得雪竇鑑廼至國初萬松秀雪庭裕居少林授受相傳至壽昌又云臨濟傳至風穴得首山念念得汾陽昭昭得石霜圓中興於世廼至國初天如則楚石琦至於天奇絕咄可見博山不知來源又云絕則五宗俱絕存則五宗俱存此尤是大漏逗處如人四肢未聞一肢損而肢肢同壞者且彼自敘源流實無所考遂將臨濟一脉朦朧混舉烏知臨濟正宗代不乏人石霜傳楊岐會會傳白雲端端傳五祖演演傳圓悟勤勤傳虎丘隆隆傳應菴華華傳密菴傑傑傳破菴先先傳無凖範範傳雪巖欽欽傳高峰妙妙傳中峰本本傳千巖長長傳萬峰蔚蔚傳寶藏持持傳東明旵旵傳海舟慈慈傳寶峰瑄瑄傳天奇瑞瑞傳無聞聰聰傳笑巖寶祖寶祖傳我先師幻有老人奕世相承語錄流布遐邇昭然豈若默接無稽儱儱侗侗者哉至其間種種異論皆不待辯而自明矣嗚呼此孟浪之言失於未考也客稽首謝曰願記之以曉來學。

　　或問達磨既直指人心見性成佛不立文字語言是有道理說耶是無道理說耶師云直指人心見性成佛若更有道理說是增益謗矣或曰吾聞先儒譚道以理之凝聚而言則謂之性以凝聚之主宰而言則謂之心豈無融會之處乎何吾師以無說為無說耶師云若以無說為無說是又損減謗矣况個中何堪以理之凝聚而曰心性哉或彼因人之散亂而說有凝聚此但可言對待不可言心性也心性詎落對待乎或曰然則性是有耶是無耶師驀豎起拂子云者個是有耶是無耶是非有耶是非無耶速道速道客擬進語師咄云無你下口處。

　　或問龍潭信禪師原宗馬祖位下天王悟何故傳燈載繼石頭天皇悟耶師云因名是一寺號音同故忽在一時惑由千古矣然歷代如林間錄五燈會元諸書所辯甚多當詳審之不待老僧言也。

　　丹陽賀居士結精舍顏曰極菴來問說於師師云夫真實荷道極盡今時無一毫留滯無半點隔礙不見有凡可了不見有聖可成無聖無凡無得無失是名為極是名為菴無得故實無所得無失故實無所失歷歷明明湛湛寂寂能轉一切物一切物不能轉蕩蕩然菴亦無菴極亦無極無菴故菴無極故極無極故不舍一灋無菴故無處非菴出則虛而靈入則寂而照無出無入非照非寂超然獨立於器界根塵之外是則吾為極菴之說。

　　書問

　　與玉峰融師弟

　　本分一著人多被靜境埋沒吾弟開闢萬山中雲鉏雨種數年功成豈非兩足尊行業耶努力努力。

　　答陳在田居士

　　居士具大根器得大辯才所諭一一拈出不二灋門疑維摩再來忻慰忻慰雖然若云見得磬山人未蹋磬山路可謂見到而行未到也若云蹋著磬山路未見磬山人可謂行到而見未到也必周旋磬山境見徹磬山人頗有啇量分若云不涉二途無師自悟即落天然外道又云磬山路絕處理會語錄舌斷處禮拜切莫作此見解磬山指路頭於帀地你向那裏窮源磬山借廣長舌於谿聲你向何處截斷直饒有無不立中道不安猶未喫得衲僧痛棒在而况未入磬山門未見磬山人者哉所以道言前薦取屈辱宗風句後承當埋沒自己不是壓良為賤要人實證實悟而已貧道信筆及此惟居士相忘言外可也。

　　與王震南居士

　　承居山臨訪深山叅叩此道年高志確如此具見宿根不淺只是本分一著未能透脫生死關頭恐未穩當提持話頭須十二時中行住坐臥緜緜密密不可將心就悟不可逆疑話頭提後得悟也無亦不可疑者話頭也用不著未悟時而先卜度迺叅禪人大病貧道思居士年近耄耋雲山邈隔晤面時稀專徒代候申此欵欵儻居士親見本來不妨通個消息與貧道一笑也。

　　答曹念茲居士

　　昔與門下道左相逢一笑莫逆十五年來病患中見愛日新道人家風惟將生平少分見處與門下共見始洽素心況居富貴而不為富貴沒溺如門下者真宿世道種不審比來造道何似能覿面通一消息否令嗣君靈苗宿植病中能覺察妄念起處勝進參苓數劑矣別後聞云玄門祕訣別有本領工夫可做此不待衲僧笑其外道知解即在渠教亦屬罪人不見老子云偽道養形真道養神丹陽子云抱元守一是工夫懶漢如今一也無終日銜盃暢神思醉中卻有那人扶且道如何是那人噫即就者裏見得徹去烏有祕訣而過此乎諦觀先聖靡不指點從心入道是正修行路願偕令郎時常黽勉能於病中徹見無病本來即世相明實相復何病復何藥復何禪復何玄復何祕密復何淺顯哉專申鄙見以報瓊瑤不宣。

　　與潘如荄表弟

　　人於天地間學業分岐心志不一者多吾與弟三十年來多寒溫世故而已未曾撥著者一著子近於西園中盤桓始知吾弟有志此道但未能究竟一番別後深為慨惜試觀先輩咸在功名事業裏作菩提場成就世出世間事若道了卻世間事方可做得出世事不知世事如剝芭蕉去一層又一層何嘗有了的日子功名大則世事大功名小則世事小學問廣則知解多學問淺則知解輕不如就今輕省處一念回光見得本來面目然後知世間事即是出世間事出世間事即是世間事方識得不壞世間相而明實相也在功名富貴中不被功名富貴籠絡在塵勞煩惱中不被塵勞煩惱遮障方可自利利人祝祝。

　　答吳楓隱居士

　　來諭云菩薩妙相不出於香不出於匠皆藉磬山指點而成貧道云若離香匠貧道又指點個什麼來指點既無三處俱空空即不空緣會而有豈非菩薩全身示無生之理耶像既如是灋灋無生貧道又何嘗動唇舌來居士又何嘗接貧道去菩薩又何嘗畱菴中住分別不得不分別亦不得雖然如是若約衲僧分上正未有喫棒分在直筆復秋水菴主人一笑。

　　與吳迪美居士

　　冬底別來不覺春過半矣光陰荏苒學道人不可不與時競也貧道雖烟霞物外人念此懸懸耳。

　　又

　　貧道一秋多病枯坐柴牀時序如流恍然如夢曾遊夢中之夢與君趺坐白雲閒看流水提究此事覺來一笑此情此景是償宿逋之因耶抑徵他日之緣耶不知夢笑覺耶覺笑夢耶復笑不已正欲書似忽接手翰知君微恙令人懸想相忘於夢覺也惟慎時自重此祝。

　　答蔣函九居士

　　此事無論在家出家秖要明徹心地了悟本來提個話頭緜緜密密叅究挨拶將去一點也做作不得一點也取舍不得一點也顢頇不得一點也儱侗不得直須豁然頓悟然後本來心地名字無所安著無所安著的亦無所安著亦無所安著的亦無所安著方有少分相應纔喫得山僧痛棒何必拘定出家在家以山林城市分心乎大丈夫若得此道透徹無可不可況功名正務寧有妨礙乎不見古人云不離當處常湛然覓即知君不可見祝祝。

　　答曹起明居士

　　來書云塵勞中妄念易動愈趨愈下貧道看來正居士真心發露耳今既知妄念易動即當究其易動之體究之無處則能動之念頓空能動之念頓空則所動之境亦寂能所空寂即返照能究之心安在果能如是不須求靜而靜相自然現前矣靜相現前何分城市山林無時無處無靜無不靜也。

　　答徐雨公居士

　　接手書并偈讀之深喜令兄去後以為失一慕道之士何期居士能繼美耶居士自信得去不妨十二時中真實受用自然不被塵勞封鎖六根應用無不了了只恐還在文字邊討消息耳若能迴光返昭徹見父母未生前自己本來面目方知十方虛空生汝心中如片雲點太清裏居士曾到者個田地麼若到者個田地更有一語在異日相晤道破。

　　答潘如荄表弟

　　吾弟根器不羣年將不惑必須卓卓然有個腳踏實地處觀世間空華水月一無所好亦無不好之念境緣苦切處不被挫折便見學道人琢磨工夫得力不得力一一自家撿點不可放過至祝。

　　與密雲灋兄

　　客歲冐寒出山過吳門初意欲強吾兄還山不得已從命而返春聞灋體勝常受請赴育王遂駐錫天童有光祖窟灋化之隆於斯為盛山僻地殊無因聞問時時馳仰近日三峰連刺書來并所刻諸語其間多譏棒喝不知方今拈一條白棒橫行天下者舍吾兄更有誰乎審之總不出他自縛詐降獨施冷刺之句既欲為濟下兒孫何得心行如斯耶所謂師子身中蟲自食師子身中肉信然弟復書巳付剞劂今寄上幸吾兄諒察當詳究其端可也不然未免旁觀者哂耳不盡不盡。

　　答吳亦如居士

　　兩載未及通候承惠書令人感愧貧道自揣福薄智淺守拙巖壑無以作後來標榜實為灋門罪人然靜夜思之髮白面皺正灋懸絲不無永歎每念居士夙植靈根必現宰官說法化利末世當念去聖時遙人心愈薄不惟信力輕微轉見機械相競藉口大乘實實心行不及小乘一二致使晚學初機半進半退遂以昏沉為寂寂以掉舉為惺惺狂則播弄虛頭劣則厭喧求靜佛道下衰以斯故耳讀來諭云自置如氷貧道為之助喜但恐不能真如氷耳若得如氷則內心不喘內心不喘則外息塵緣外息塵緣則何喧可喧何寂可寂一念無生便同本有若到者田地更覓個安身立命處了不可得豈有分而不分合而不合者乎如斯見得到我德山臨濟門下始有喫棒分貧道與居士自幼締交未獲心相體解茲箬菴回極道居士切於性命之旨故一一供直幸諒之。

　　答吳廸美居士

　　灋門衰替因主灋者不嚴菽麥混收邪正難辯秖圖門庭熱閙不顧後學無依貧道痛思正灋如懸絲默默流涕非力可能挽也公輩超羣之姿當念宿因體究先聖宗旨作將來眼目共出隻手以祛其惑不在貧道之多言也。

　　與路元昭居士

　　聞公急切為道剪髮割鬚此非可倉卒也夫道不拘僧俗豈在畏影逃形須是一一從自己胸中了當外不見有塵相可離內不見有六根可淨中不見有六識可空即世出世無有一毫沾染處無有一毫挂懷處方始居塵亦得脫俗亦得不然身雖靜而心未淨形欲逃而影愈彰何若就陰而止隨寓而安免得向外尋覓也不見古人云雲無心而出岫鳥倦飛而知還水落石出自有其時也。

　　寄示印中授徒

　　灋門衰替奈無其人苟得其人師資唱和老僧一夏來勉強與諸子提持個事或令彼拈頌勘驗各人得力處每思得汝同聲相和今未審高高山頂日用何所務也記得當時臨濟大師半夏上黃檗山見檗看經濟云我將謂是個人元來是唵黑豆老和尚住數日迺辭檗檗云汝破夏來何不終夏去濟云某甲暫來禮拜和尚檗便打趁令去濟行數里疑此事卻回終夏後又辭檗檗云甚處去濟云不是河南便歸河北檗便打濟約住與一掌檗大笑迺喚侍者將百丈先師禪板几案來濟云侍者將火來檗云不然子但將去已後坐斷天下人舌頭去在且道臨濟當時喫三頓痛棒已是徹上徹下何故至此又卻不會者裏汝若透得提個鉢袋子去若未透不可坐却白雲須是再來度夏始得總饒你會得不來正好痛棒何故莫道一觸便了不顧差別門頭若差別門頭還有誵譌處他日何堪為人師灋也所以我臨濟大師透頂透底師資道合立灋著著自有源頭不若今時無根種草自瞎瞎人不怕諸方撿點以作笑具當自審細不盡。

　　寄示暜聞

　　古人為本分事不憚千里萬里買草鞵行腳叅尋知識拶得心華頓開而後曲盡師灋方好隨處住山分化一方豈肯草草埋沒世緣誤己妨人耶汝既見老僧有泱烈志自信自證接眾修行老僧恐汝不能盡古人灋要又不能近師長提持拈一事出一言有漏逗處未免見笑大方累及老僧所以不得已幾番痛拶切不可入時人得少為足一隊裏去當究明佛祖綱宗徹證徹悟然後為人師範亦未遲不然落在焦芽敗種類有何補於灋門乎至囑至囑。

　　答澄江黃介子居士

　　貧道自昔聞公篤信此道但闕面晤臨風想仰接手教益知現居士身說灋摧邪顯正叱小褒圓非深念灋門衰晚能如是乎開慰開慰貧道自揣智識暗短抱拙巖阿甘作自了漢因緇流聞風叅叩不得已時一拈提所刻徒塵聽覩也何日把臂一陳鄙固不盡不盡。

　　答澄江方克駿居士

　　貧道守拙巖阿遙望澄江有大居士出現於世但未一面為之悵然也聞公勇猛有絕塵之志此事不爭在家出家大丈夫能一刀斷得亦不妨慶快平生如或未能則意絆兩頭翻為耽閣不如就塵勞而作佛事亦火中蓮也贈章甚美愧老拙不堪醻唱聊賡韻而已。

　　又

　　承公遠顧深林緣貧道老病支頤不能盤桓盡致別後輒怏怏也昨接手書知切切用古人牧牛工夫此是第一等傍實下手處深慰深慰記得當時郭功甫訪白雲端禪師雲問牛淳乎功曰淳矣雲叱之功拱而立雲曰淳乎淳乎南泉大溈無異此也迺贈一偈曰牛來山中水足草足牛出山去東觸西觸磬山今亦贈公一偈捏著繩頭不放鬆山中城市一般同調純到得無拘束看破持鞭個牧童且看此偈與古人是同是別道將一句來。

　　答繆采室居士

　　向聞令先尊忠節貧道雖山林野人不覺仰空合掌天生正骨砥柱末流挫折一時清風千載矣每每詢及公輩知皆象賢欽仰欽仰遠承手翰知復能畱意向上事極副宿懷嗟乎天下穰穰苦不知有此事耳公既知有此事豈容住手乎但恐朱紫不分路頭不正便有疑滯公果具眼能窺見古人作略又何妨於筆舌辯駁哉又寧分得自己大事於古於今不相干涉耶果看到無古無今忘人忘我處貧道與公相見久矣又何俟向未覿面未開口處再為饒舌乎一笑不盡。

　　與賀極菴居士

　　聞公受暑生毒想當平復矣不審正痛苦時如何用心若痛苦時歡娛時能一樣用心亦可作入道之徑今時人多打作兩橛不知痛苦者是誰歡娛老又是誰者裏蹉過別尋頭路便錯了也然猶是第二門頭若要直㨗慶快須向歡娛痛苦不到處坐斷要津了了分明作得主把得住從他苦亦得歡亦得不歡不苦亦得纔不被塵勞煩惱根境之所奪也如是行持如是作略在儒亦得在僧亦得原無二致如何。

　　答曹念茲居士

　　屢接手書惟以苦境相告貧道閱之未嘗不置簡長歎雖然觀此世界豈獨居士為然哉故我大覺聖人運大慈悲開方便門指出一條直㨗徑路要人返本還源經云一切有為灋如夢幻泡影如露亦如電應作如是觀若識得世間一切灋如夢如幻了了分明一一非實即知身心亦幻也功名亦幻也富貴亦幻也煩惱亦幻也便可在塵勞作佛事居火宅為道場豈肯埋沒己靈虛生浪死居士年過知命隨時應用切須體究人生世業無窮精神有限肯將有限精神逐無窮世業乎高明察之。

　　示復林臯

　　邇來諸方大壞綱宗蓋為師承授受不擇其人秪圖衒虛名熱閙門庭明眼者覰之痛心酸鼻即有挽回不能救萬分之一嗟嗟佛法下衰已至如斯賢契當自努力體老僧心念更須持守一番學不厭多語不嫌寡不可自是而輕忽一切儻一事失之於前百事不能挽於後矣切須仔細。

　　答韓聖開居士

　　學道人坐斷千差向直㨗根源處拶入自然不走尋常義路行到不疑之地方可隨宜受用動靜一如切忌將古人言教為證據也病筆不多及。

　　答張大若居士

　　昨承居士枉顧并惠讀易記審知居士畱心易理有會於動靜之間比問居士四大各歸動靜了不可得那時在什麼處安身立命居士雖應之頻頻卻未愜貧道意若要生死岸頭用得著須向一畫以前薦取方許一動一靜一語一默著著歸根無不了了不然猶落古人糟粕裏何如。

　　答方克駿居士

　　承閱貧道前所示偈識貧道為人處不勝喜慰然貧道語句亦一時應病之藥豈可執為久治之方耶元白上座來述居士七日靜功得個歡喜處既有歡喜處不妨入山呈似不得錯認影響為真實此事最忌抱樁搖櫓以當平生直須徹頭徹尾始得貧道衰年殘喘不知在世幾時願公努力努力。

　　答黃元公司理

　　久聞有大居士現宰官身隨宜說灋起於壽昌博山末後向天童山中觸著拄杖頭西江一𣲖波涌紋生深荷灋門牆塹有人矣貧道久棲巖谷自適一生比入苕濵誅茅深隱渾忘人世承居士以東明見招并唐居士再三竭力此旵祖道場靈塔現在貧道何忍坐視寥落但值伏枕未能扶笻命學徒山茨代引一方二百餘年未了公案得居士舉揚此話大行又何待病僧饒舌也。

天隱禪師語錄卷第十二

　　音釋

　　黽

　　(弭盡切音泯勉也刀所不堪心所不欲而勉強為之曰黽)。

　　締

　　(特計切音弟結不解也)。

　　袪

　　(丘於切音墟遣也逐也散也)。

　　賡

　　(古衡切音庚賡續也乃賡載歌)。

　　穰

　　(如羊切音穰穰穰眾也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第十三　　　　　直三

　　嗣法門人通琇編

　　法語

　　示印中授徒

　　吾子卓然獨立於羣峰之上苦寒無極而確志不移庶幾古昔忘軀為道之風既有其志必期乎超佛越祖所見所證決要到佛祖不到處而後已此事不是單守一個乾蘿蔔頭無所施設無所作為者今人學解未至道力不充喫緊須看古人無義味話種種因緣一一俱要透過不被他謾然此猶是悟邊事直至無疑無悟之地七穿八穴拶到古人不到之處則所悟真所行到所學實所證明最親切處更加親切然後甦醒得來掀翻窠臼掃絕蹤由把從前學解的見聞的悟證的一拋拋向那邊更那邊慢慢拈龜毛拂指東話西繫風點雨捉兔角杖敲空作響摟海推山橫拈倒用都合其宜有時將一大藏教[(冰-水+〡)*ㄆ]向拄杖頭邊說權說實有時將千七百則拈來拂子頭上談妙談玄無文處著文得句時剗句或說非以奪是或說是以破非不涉思惟熾然作用不動真覺徧界周圓蓋覺性平等目前法法無非空劫之寥寥空劫寥寥即是目前之法法要以見在機先意超言外飛泉落澗清韻長吟空谷行風玄音和雅汝欲頌之豈非頌也雲起青山如鸞如象鳥啼翠竹若瑟若琴汝欲詩之豈非詩也否則古人公案不是造次拈提得快須猛著精彩不是信口胡亂得必欲直入靈源不是依樣描畫得須知別通消息不是抱椿搖櫓得要當放浪虛舟思之思之切須仔細。

　　慧林範徒住東禪請示

　　衲子秖慮乎道力之弗充不患乎福緣之不就福緣就於外道力充於內內外相應其道始行老僧時常要人操持者一著子見得真蹋得穩無論山林城市隨寓而安隨方以化不被境緣順逆得失之所拘礙且住持之要以行道為急務切思佛祖慧命懸微不可苟逐世緣孤負初志勉哉至囑。

　　示賢道人

　　道者既為生死實志修行看破身心虛幻不著浮生世樂真為難得有此善根須要先知大體然後發大智慧得大受用修證工夫不離日用在世出世無有一毫留滯若有留滯即落旁門小教非我禪宗門下客也且道如何是大體大體者須達自己妙明常住真心無有絲毫隔礙處無有絲毫做作處若有絲毫隔礙絲毫做作便是邪魔外道一切事務到來撿點分明打發去不起猒煩心若有猒煩心起多一重魔障不能發大智慧得大自在受用也經云心佛眾生三無差別秪因眾生妄想攀緣處處執著不能證得隨類受苦生死無窮如來出世欲令眾生開佛知見識取自家本來面目非從外得若云外得即是外道知見不合如來教理教理者何略云戒定慧三學乃三堅之法若能依此修持生生世世不墮三惡道中無諸苦難秖在爾我一念之間回光返照本來清淨若得一念清淨心無貪瞋癡身無殺盜婬口無妄言綺語惡罵兩舌身口意清淨即根根塵塵清淨根根塵塵清淨即一世界清淨一世界清淨即諸世界清淨諸世界清淨即無邊世界清淨無邊世界清淨即不可說世界清淨不可說世界清淨清淨亦清淨火宅安居便是極樂世界十二時中驅奴使婢接物應緣乃至穿衣喫飯無不清淨方纔佛法現前打成一片爭奈時人日用不知埋沒家寶不得光明透露反欲向外求覔不知愈求愈遠真可憐憫道者既皈依三寶須是一一從我如來教誨切忌尋常生煩惱煩惱若生即落煩惱魔障之中尋常亦不可生懈怠若起懈怠心便落散亂魔障之中宜當徐徐行去日有定課定課之餘不妨料理家業不可落空見莽莽蕩蕩所以祖師云離世覔菩提却如求兔角彼邪魔外道胡說亂說見神見鬼令人盲修瞎鍊雖是善因必招惡果至若念佛不拘行住坐臥頻頻舉念不必高聲正念之際更加提撕念佛的是誰日久月深自然心地開朗不向外求儻遭邪魔外道之說入於八識田中永劫無能拔矣已上說話因見道者至誠不覺忉怛。

　　示知有本徒掩關

　　古人設關立限撥置諸緣端為本分其間根行不等或有發明而養道者或有入手而未得親證者或有發憤而求妙悟者或稍有省發研窮古人公案者或厭煩囂求靜慮為得者雖則不同歸源一致不是徒衒虛名而已吾徒既發此志須教心地中打點潔潔淨淨無有纖毫住著處不可身居靜室意逐外緣關中日期有限過了一日無一日矣溈山老人云理雖頓悟須除現業流識此是真實修證工夫不可莾莾蕩蕩作聰明知見以了平生今人學道叅尋知識或一言之下撥動機關便為得手日久月深漸漸疎怠隨逐世緣道力不能勝於業力清濁不分權宜不達忽忽光陰遂成虛度依然埋沒無有出頭日子是真可憐憫者汝須審細若有纖毫凝滯即落今時咄金剛寶劍當頭截莫管人間是與非。

　　示廣儀道人

　　凡人在病中須觀四大本空五蘊非有生時原不曾帶什麼來死時原不曾帶什麼去湛然不動心境一如直下若能頓了何有生滅去來之相被三世所拘繫也古佛偈云假借四大以為身心本無生因境有前境若無心亦無罪福如幻起亦滅若到者田地虛空粉碎大地平沈無有纖毫障礙處無有纖毫挂念處生亦得死亦得病亦得健亦得調養好亦得不好亦得如此將老僧前來所說一一置於空閒無用之地亦不為分外其或未然請將古佛偈默默提撕自然得力珍重。

　　示正念居士

　　居士諱大心一日過磬山出紙乞余法語老僧曰天地大莫大於虛空虛空大莫大於心量不可得而名焉不可得而形焉經云十方虛空生汝心中如片雲點太清裏到得真實田地猶為比量中事衲僧門下正好喫棒大心居士果如何會會得也三十棒會不得也三十棒透得許你稱大心。

　　示如道人

　　今人學道不肯體究本來面目秖在門頭戶口處承當日用境緣上為是殊不知有用而無體也者日用的事須明徹本體纔得相應若本體不明而單取目前為是者正認識神為自己了也認識神為自己生死之念何時得空苦樂之因何時得脫所以當向未生前自究明本來面目直須休歇到一念不生前後際斷親見一回然後慢慢甦醒將來一動一靜一語一默無不了然無不自在得無諸礙自然頭頭爾法法爾但辦肯心必不相賺。

　　示妙如道人

　　祖師心印狀似鐵牛之機去則印住住則印破豈有實法繫累人耶所以教人叅禪發明本有不向外求直須極盡今時不可怕落空怕落空一念即是生死根本一總空却能所頓忘纖緣淨盡纔知三十六年不曾生百年後不曾滅生滅既滅寂滅現前咄。

　　示印林禪人掩關

　　修頭陀行當究明心要心要者何乃人人本源真性也若達其源則終日風波泛濫而未嘗動若未達其源則妄念隨時流浪如水流入於海即名為海水流入於江河即名為江河水或流入於溝渠不淨之處則成溝渠不淨之水矣水固無二也因噐而別之妄乃本空也緣迷以逐之若六度偏修於一則如得於波而未達其源也汝今掩關當究其本本也者不可以形名得不可以智識求須默默體究念念叅窮直得㘞地一聲心華開發親見本來那時一拳打破關來再見老僧方有喫棒分勉之勉之。

　　示林臯豫禪人

　　鼻祖西來不立文字直指人心初無委曲六傳而至曹溪法門隆盛虎驟龍驤宗分南嶽青原兩派嶽出馬祖原出石頭再傳繁茂徧滿寰區五宗各出手眼相續緜緜或痛快或嚴密或承順或投機或普應總不越初祖單傳之旨各展玄猷而三玄三要五位君臣一鏃三關父慈子敬三界惟心隨人所入悟徹根源門庭雖異理終一揆豈意今日去聖時遙雖從其𣲖不善先宗妄自穽鑿將古人旨趣扭捏是非分彼分此出自己見誤賺後裔雖有智者力不能挽正是魔強法弱之際可嗟可歎林臯豫禪人始叅雲門次見愽山再禮金粟臨末稍頭來入磬山相依三易寒暑老僧一一拈本分鉗錘令透從上知見不是尋常裨販之流衒虛頭竊名譽者也素願深山窮谷盤結草菴以待天緣接一個半個以了生平因乞老僧法語用助其志云耳。

　　示方克駿居士

　　人處苦海中不發勇猛之志斷不能出生死流既知有此事豈可悠悠緩縱耶生死臨頭何有老少從他至親骨肉不能挽回空自躑足搥胷耳當趁色力強健決要話頭上討個分曉打徹根源穩穩當當那時來去自由不妨慶快平生工夫不得綿密皆由生死心不切果生死心切則在功名富貴中不被功名富貴之所埋沒在人我是非中不被人我是非之所牢籠為僧亦得為儒亦得譬如摩尼寶珠落於淤泥塵穢終不變色雖經塵劫本質光耀也工夫拶到極處不覺㘞地一聲那時便識得自家寶藏不從外來記取記取。

　　示新都孫子和居士

　　寄迹儒業潛心般若非大根噐不能提話頭不管忙閒動靜處行住坐臥時默默提撕久久純熟不提自提方纔話頭得力日深月久凝然湛寂連者話頭無所著處外不見有山河大地內不見有五蘊身心純純是一片疑情那時橫又橫不得豎又豎不得便是好消息也切忌被他人惑打失了宜加勇猛難行要行難忍要忍如是挨將去驀然漆桶底脫爆地一聲方是徹頭處也今時有等魔家眷属秖要鼓弄人家男女見人畧具些些英氣便道是法噐有甚工夫可做我有祕要令他即日可辦不怕作地獄業自賺猶可更賺他人佛出世來救伊不得切須仔細具擇法眼知見圓明邪正自辯生死事大至祝至祝。

　　示石林玉禪人

　　百千法門同歸方寸方寸得了頭頭爾法法爾念念爾物物爾目前無有一絲毫間隔處若未了得處處黏著物物有障念念有乖法法有執便有凡聖見有愚智分有迷有悟纖毫打不透皆被聲塵色相上轉却了也。

　　示周侍者住大寂菴

　　乾坤之內宇宙之間中有一寶祕在形山古人恁麼道今人放過者多體解者少周沙彌七歲隨父剗羅事老漢有年矣晨夕殷勤執勞幹辦事事盡善惟此一著未了今離左右引徒住山當自卓力遵佛遺訓達祖源頭叩己所參即此大寂場中見得徹放得下無邊佛事從此頓興可作一方領袖慎終如始庶不孤負檀越之恩師長之誨至囑至囑。

　　示玉林琇侍者

　　既為大僧當行大事立志要高願力要深膽氣要大心行要細心行若細念念入微見到一念未生之前則不被境緣奪去而為麤心浮氣之所動作也膽氣若大始可擔荷潑天門戶他日普化羣品能以無畏說法也願力若深百千法門學而不厭縱遇諸魔障難於中不動毫端了了分明一一順受勇猛精進也立志若高則無速求見聞知解塞自悟門不到徹頭徹尾大休大歇田地決不肯應點時流埋沒自己也若四種成就豈是泛常小根小莖秖圖熱閙門庭不揣道力未充德業未辦見地不徹學問不廣背己逐物徒衒虛名而已哉吾琇侍者幼習儒業已婚年十九則捐妻徑造磬山禮老僧為師祝髮受具叩己所叅古今因緣多有透露處莫不由其宿因也雖然老僧愈不肯輕放過伊加其鞭䇿無他蓋欲爾成其大樹為異日人之所望也一日將紙跪於前以求法語老僧信筆直書如斯忉怛未免見笑大方憐兒不覺醜在。

　　示梵音禪人

　　凡學道心志真誠踐履朴實不被聲色所轉始可謂之衲子常把戒定慧三個字時時現前要了生死心切切在念惟恐日用之間一事一理一語一默不照覺即落魔界裏無有出頭日子古人云叅須實叅悟須實悟閻羅老子不怕多語誠然誠然近來祖道荒凉蓋為後生晚進不遵戒律不通教乘不達禪宗不重實行致使法門靡靡愈薄良可歎也梵音禪人乞法語䇿進故直示此。

　　示唐祈遠居士

　　本分一著直下薦取不容擬議古人云向上一著千聖不傳學者勞形如猿捕影如未委悉提取話頭如何是我父母未生前本來面目行也提住也提坐也提臥也提提得不提而自提疑情純熟㘞地一聲方見自家本來面目到此之際正好來喫老僧痛棒。

　　示湛空禪人

　　行腳人須具大根噐蹋破千峰千人萬人處要到一人兩人處亦要到不可被名聞絆扯亦不可被緣分牽纏一一要叩己所叅今生決自了辦直下見得本地風光無有顢頇處無有廻避處纔是真正學道人湛空禪人造余室中叅叩察其氣度盖本色衲子書此勉之。

　　示曹心簡居士

　　大道秖在目前要且目前難見既在目前為甚難見蓋為聲色之所流轉隨念遷流背覺合塵在功名富貴中被功名富貴之所牽纏在塵勞煩惱中被塵勞煩惱之所折伏或發一念修持又各執己見不達佛道虛受辛勤所以云學道如牛毛悟道如麟角要當叩己所叅具金剛鐵石之志逆順境緣現前若泰山不動疑來疑去疑到無疑之地㘞地一聲方見自己本來面目龐居士云但願空諸所有慎勿實諸所無斯言至矣然後處功名富貴中即功名富貴上作活計而利己利人處塵勞煩惱中即塵勞煩惱中為佛事念念證真心心無住到者田地正好喫老僧痛棒。

　　示夏君都居士

　　道在心悟不在言說若以言說為道其道轉遠今人不知此妄生穿鑿將古人言句隔鞾抓癢有甚了期居士既為生死提話頭必須在話頭上討個分曉不要在意根下卜度終不能有入處所以古人云叅須實𠫵悟須實悟閻家老子不怕多語須十二時中行住坐臥無有絲毫孔隙處亦無絲毫雜用心處工夫純熟方得㘞地一聲勉之勉之。

　　示道明禪人

　　道本無為明與不明末也雖然如是不明者在迷分中說明者在悟分中說試問道明還曾悟也未須向自己脚跟下揣摩此事不在語言文字中不在見聞覺知處秖要當人一念覰破歷劫無明慢慢甦醒來亦不離見聞覺知處亦不離語言文字中所以古人留一言半句如指月人要人見月非是即指為月也汝今在病中諸緣不得不放下正好參枯木禪把一切佛法世法總坐斷當自看此身心是何光景縱有佛法知見用得著用不著豈肯自欺也。

　　示古竹嵩典座

　　昔日藥山和尚問雲巖甚處來巖云百丈來山云百丈有何言句巖云有時示眾云我有一句子百味具足山云鹹即鹹味淡即淡味不鹹不淡是常味作麼生是百味具足的句巖無對山笑云爭奈目前生死何巖云目前無生死山云二十年在百丈俗氣也不除汝今為典座必知其味不鹹不淡是什麼味若代得一轉語即生死永斷如未透得直須做一番死工夫始得不是依依俙俙當有當無鹹也不管淡也不管秖管亂做去打發得便罷老僧者裏决不輕放過了誤汝以誤後人因汝出紙求法語老僧漫書及此不可忽不可忽。

　　法偈

　　示慧林範徒

嚴淨毘尼弘範三界只與麼去無𦊱無礙我自不欺那管人怪隨方就圓處處自在分內分外個中不快道非言詮聊償筆債

　　示知有本

抖擻精神做一番莫將心去放虛閒雖然者片舊田地幾度行來幾度難

　　示印中授徒

果爾殷勤道念真一番相見一番新竿頭進步心空濶喝下知歸眼底清入室光含千嶂月披衣影帶萬峰雲機前者著能超脫方紹曹谿正法輪

　　答顧九疇太史色空義二首

捏碎太虛空萬象絕行蹤靈明者一點火燄飛大鵬

色不自色色空不自空空乾坤一隻眼那辯是蛇龍

　　示太虛禪人

一點靈光徹太虛森羅萬象總非殊念由境起心空現境自心生相即如心境兩忘迷解盡法塵不立悟還除堂堂大道無今古歷歷盤中自走珠

　　示燈禪

道業未成君早修百年霎爾似雲[(冰-水+〡)*ㄆ]喫桃吐核看成樹纔作兒童便白頭饑時飯睡時齁己躬活計急精搜莫逐妄緣顛倒轉迷頭認影真可羞君不見蘭墅山前老牯子只思水草無他求從來不犯青苗稼何用溈山牧自由

　　示心宇居士

魚驚釣而深藏鳥脫籠而高飛詎暇啜食那肯停枝休瞌睡莫遲疑轉來春夢過吐出黃金泥

　　示慧生居士

不是心不是佛不是物個中摸索無邊濶提來提去不知名蹋破虛空露出骨藕絲繫住毘盧身獨腳何曾走得行㘞地一聲親見得依然原是舊時人咦春風拂拂滿面生到此臨機活鱍鱍

　　示印中授徒

獨宿孤峰辦道真個中著著要相親須明格外驢蹄旨叅透玄關鼈鼻音奪境奪人全照用分賓分主達權𢖍當陽直㨗單提印優鉢華開大地春

　　示箬菴問徒

萬仞崖頭撒手誰能為汝分剖若是本色道流豈將言教摟搜直須覿面提持猶隔聲前聲後擬議白棒臨頭換却眼睛烏豆堂堂大丈夫兒定不糢糊依舊相期秋月來更莫落言後咄去住分明得自由白雲坐兮青山走

　　示山茨際徒

憧憧往返三千里一望渺茫隔江水不緣個事肯孜孜豈作尋常孤負爾鍛鍊十成有八九摸著鼻孔打失口從教此際得優游他年以作師子吼如牛有欄不分外如鶴有翼高飛快正邪勘驗眼已明賤買決不肯賤賣世衰道微竭力掙良朋彼此互發憤常懷佛祖的深恩畢竟當與人徹困腳蹋實地頭蓋茅懸崖撒手稱英豪不圖名聞虛浩浩倣傚昔人棲鳥巢若逢個中真種草逼拶須持庫內刀斷却命根盡底掃直教言下頓然超坐斷千峰寒徹色騎出崑崙陶鑄物三玄三要驀然提照用不來只一奪從上宗乘非造次不是時流沒意旨把住咽喉吐得氣全機大用主中主

　　示𢘆證禪人二首

孤負高流到此山電光影裏睹頹顏相逢本是無言語莫道無言是等閒

個中難得一知音肯向無聞聞處聞若是闍𥠖能聽聽他年別立一乾坤

　　示聖淨禪人

行盡山山路轉窮漫隨黃葉上高峰白雲影裏尋蹤迹端的誰知在個中石磬不敲聲徧界無心觸處悟圓通相承再叩宗乘事笑指桃華一樹紅

　　示吳廸美居士二首

此道元來不属修證無修處出常流是真精進天然懶不是尋常按鼻牛

崎嶇世路可堪嗟機械相尋不可遮輸與道人忘管帶從他去著眼中華

　　寄示吳子文居士四首

曾聞斷臂乞心安少室峰前雪染看無限風光留不住野華流水正同歡

野老狂來不自裁但令心地恰如騃幾番欲入廛垂手秖恐時人著意猜

頻呼秖欲檀郎聽誰是黃梁夢已醒堪笑當年陸亘老養得鵞兒難出缾

開窓露出萬山青映徹須教正令行憶得去年曾有約便風吹語落空翎

　　示如初禪人

幾番走入雲窩裏長途跋涉拖泥水佛法兩字我本無飯裏却有廬陵米喫了齁齁去打眠說破明明礙唇嘴咄

　　示五輯居士

萬緣放下了不可住於空提起話頭來不可著於有因妄要明真認真亦窠臼打破兩重關步步無前後

　　示同雲學徒

咄哉本來面直下親自見晝夜十二時轟雷并掣電動止非動止轉變非轉變若水也無力載舟却是善識不可識識現亦非現現吾無法雨施權示者方便

　　示琇侍者芟染

昨日為儒今日僧轉凡成聖不多能翻思昔日靈山老也是其年得越城

　　芟染後復示

善哉大丈夫出世應自截十九已捐妻擲下文場筆飄然出塵勞澄江泛舟楫直造磬山阿投師修白業一片赤心腸多生種奇絕竭力提撕兮個中自然徹拶透上乘關嚼碎一團鐵頓然心地空剎那超三劫弘法利羣生畢竟無畏說若報四重恩他年定名碣

　　行全臨別示偈

円霞昔日見馬祖剗草何曾定一方今古洞然無彼此要成法噐是渾鋼

　　示常愚禪人

撥草瞻風自遠來雲山疊疊破莓苔老人一種平懷處分付闍𥠖仔細猜

　　示了凡賢侍者

了得凡心即聖心個中須是要分明日行日踐無餘事管取菩提果自成

　　示任還生居士

不是心不是佛不是物要把虛空跐出骨當人獨立萬層巔一念圓成似秋月風雲腳下任縱橫俯視人間真汩汩出頭天外看由誰麒麟不臥師子窟問渠得個甚端倪恩大難醻憑此力咄他年再入磬山窩奪却君持手中笏

　　示澄江方克駿居士二首

本無蹤迹與人尋可比深山華裏春多見客來枝上采誰知蹋步又迷津

不生一念已空空拓出須彌一個峰會得韶陽親切處磬山路路可相通

天隱禪師語錄卷第十三

　　音釋

　　剗

　　(楚簡切音鏟削也平也)。

　　裨

　　(頻彌切音脾卑也小也)。

　　鞾

　　(許茄切音𢪎鞮屬亦作靴)。

　　齁

　　(呼侯切音呴鼻怠也)。

　　咄

　　(當沒切敦入聲呵也又咄咄驚怪聲也)。

　　楫

　　(即涉切音接舟櫂也刳木為舟剡木為楫舟楫之利以濟並通)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第十四　　　　　直四

　　嗣法門人通琇編

　　法偈

　　示非一禪人

見道忘山山不山見山忘道道非道非一要去住茅菴老僧如實指示了

　　示蒼碧禪人

但能了得凡情事聖解何曾不現前者裏兩頭俱脫落青天喫棒始如然

　　示湛淵禪人

一菴清隱最高峰雲掩柴扉煙翠中透得本來真面目管教無處不融通

　　示林臯豫徒住中山淨雲禪院

淨雲深處可安居就裏藏鋒得自如門戶潑開須接納鉗錘鍛鍊勘承虛宗乘了了曾淘汰己分明明任卷舒不是尋常泛然客莫教心意更躊躇

　　示箬菴問書記

通問當年未脫俗先受老僧個荼毒截髮捐妻入武林端為本分無私曲十八灘頭洗滌心一肩擔月歸荊谷秖緣毒氣種深來棒頭撥著笑亦哭屢年復受老鉗錘吐盡肺肝傾盡腹饑餐渴飲已自知鄭重藏鋒於穆穆出頭天外看時人潔操孤清真可掬不欲泛泛混常流確志深山住茅屋他年起我臨濟宗殺活縱橫開天目若人來問道如何笑指庭前幾莖竹

　　性空老衲七十有二叅訪贈之

昔人八十猶行脚君亦而今傚古風此去一回九百里草鞵未肯脫山中

　　示樹南禪人

叅究本來面直下須自見日用尋常裏不許隔條線

　　示永泰禪人

萬仞崖頭翻身一擲趯破虛空再與你說

　　示洪源禪人

曹谿一派滴水滴凍打徹源頭大江滃涌

　　示羅愛谿居士

一片風光在目前幾人閙市得安然全憑此際心無礙火裏青蓮出蓋纏

　　示自空禪人

不假空空空自空於中妙理事難窮果能得到空空地萬水千山一目通

　　示就空居士

不待空兮空就空四方八面盡玲瓏乾坤本自無遮障只在當人一念中

　　示深谷禪人還江淮二首

瞻風撥草學無生坐臥經行深谷林今日飄然杖藜去六時須自要惺惺

放爾歸兮暫息肩過江風月半秋天有人問著叅禪事笑指玄言在目前

　　示景源徹禪人

徹頭徹尾性相不住觸著動著如大火聚著著有源者裏方許似鳥飛空乘風而去咄

　　示玉林琇徒省親

母在澄江江上住為緣省覲出山去秋風飄飄秋水清幽鳥喃喃送離語丈夫不獨念劬勞要施十方暜法雨森羅萬象盡霑恩情與無情咸歡愉佛祖命脈在汝躬盖天盖地僧中龍光吞日月開頂目他年必樹臨濟宗不比尋常人碌碌一刀未斷猶[糸*蒙][糸*蒙]賓中有主從他穿過華柳巷中寂爾忘緣主中有賓自然透脫殺活機權大用現前知離知微識得本際玄虛達進達退把住道源總持魔強灋弱在當世努力掀翻自家的玄中玄要中要拈來說與鄉隣道切莫輕忽出家兒出家自有僧中寶汝親見得個中圓白髮也須剪卻了臨行助爾一長篇滿門度盡方纔好

　　示無絃音禪人

宗如山教如海吞吐須教心地快分明卓犖不須求坐斷乾坤得瀟灑上古家風歷歷然韶陽拓出誰能解泥牛𨷖入自無蹤隱山說破今藹藹山非山海非海撥動機關無不在拈來便用自家的著著現前了無礙

　　孤休法弟乞偈

雙徑堆堆十餘載探教窺宗心若海六時行願最堅持接物利生尤不怠今過耳順已衰年喜怒應教有主宰淨業功成侶勝流十方世界咸自在灋灋須知個裏圓劫火洞然原不改若云修證著釐毫太虛點翠施文彩念君與我同條生聊書俚言辭不逮堪嗟此別隔湖山杳望林間雲靉靆

　　示上生蓮沙彌

智慧蓮華淨頭頭自現成西方與東土那隔一牛鳴

　　示復暜聞極

春去秋來冬又至南北山頭無定止白雲去住合無蹤堪笑闍黎如斯已不老不少懶似石他年安作人師子言中有響未知歸句裏藏鋒休露齒佛法兩字非人情擬議之間隔萬里聊將此偈復來書須要慎終如慎始

　　示盡演靜主

蹋破千峰已罷叅蕭然一室養耆年了知宗教無餘事收拾雙趺好住菴

　　示復許九環居士

君如毘耶叟說法師子吼富貴了空華功名若墮缶兩兩不成雙三三一如九吾豈真文殊良緣亦非偶道本出常情德業持來久言言見諦真字字不失守推開不二門掣斷綱宗紐秖用一默心杜絕羣英口想依願力來一見如故友不弄雪峰蛇不喚子胡狗握手逍遙遊漫看谿山走蹋斷古路頭已出者窠臼臥病一室中機用恁唧𠺕命徒問疾來香飯曾借否

　　示嚴長惺居士

長坐惺惺地閒開不二門谿山原一體真幻本同心觸處隨宜用當機有淺深若存玄妙見猶著眼中塵

　　示玉林琇徒掩關

虛空關不住天地本無門一把無鬚鎖深藏在玉林半肩擔祖印雙足蹋靈雲入出原無礙休言定幾春

　　示幻緣禪人

知幻即離離幻覺此中畢竟要摸索頭頭不昧自家的無論山林與城郭三學應須力竝行一乘超出大火宅打破窠窟豈容蹲無位真人方出格道在尋常日用中休教偏執坐虛白如鵬一舉九萬里笑倒蜩鳩搶榆翮

　　示懶牛靜主二首

雙徑寥寥十載餘松風幽鳥解相知金車峰頂翻身轉蹋斷谿聲一雨飛

臥雲深處藏蹤迹水草咸餘懶外尋今古不傳些子妙溈山端的是知音

　　示唐祈遠居士四首

跋涉谿山訪道真為尋知己討分明若能一念回光照法法頭頭本現成

拶到心空未肯休直須大用應機醻大千提掇掌中現好引疎風撼鐵牛

觸處隨宜須自看個中那住一毫端從來不許偏空法著著分明在目前

道在尋常日用中脚頭步步蹋高峰玄關擊碎無多子信手拈來處處通

　　示沈叔芳居士

寄迹儒冠了世緣滿懷風月照林泉徧叅已羨龐公志操守應超楊大年父母未生前薦得乾坤獨露個中玄居塵不涉塵緣事閒坐幽軒心境圓

　　示芥生禪人

不是心不是物拶得虛空眼睛突十方世界一疑團白日青天取風骨雲收霧捲不肯休定教打破無生窟露出孃生面目來驀直之間咄咄咄

　　示達渠禪人

渠無國土要逢渠識得分明不是伊堪笑時人弄影子自家謾了自生疑

　　示智閒觀禪人

大智閒閒守之無端小智間間行之為顛不行不守其用緜緜臨機無住方始得全妙在其中玄之又玄法句無句如觀流泉

　　示穎生禪人

道本自無言言從何處起鏡若能鑑人可能鑑自己

　　耐菴上人重修鐵佛寺示之

百千三昧從何得一味平常耐久來玉殿瓊樓從此現菴前先𤼵一枝梅

　　示嘯雲禪人

披雲一嘯脫然皆妙獨露乾坤無方不照

　　示許紫翼居士

憶昔秀才有張拙古今學道真英傑歷叅大老未明心步入石霜方始歇一聞巧拙總不干觸著了然言下決世出世間皆暢懷儒釋原來無兩舌翼公要學此輩人奮志力叅當徑截一句話頭無忙閒必須個裏要打徹奚用登山涉水尋終日相逢不相識若能此際日日新一得自然以永得了知四大即空身都教拉向無生國無生國裏甚悠然不假他人一毫力功名富貴空中華直下頓然超百億

　　示理融宜禪人

一口吸盡西江水橫拈拄杖倒騎牛靈機鱍鱍無拘束放去收來得自由咄山青水綠四大部洲蹋破歸來滿面羞識得報恩親切句不風流處也風流

　　示紫垣居士病中

身心本空病從何起於中了了夙業無住

　　示顧孟河居士二首

幻影浮華總百年覺來都在剎那間誰能見惜春光早華柳叢中自得閒

富貴榮華蜨夢空休教栩栩亂心宗紅塵堆裏能為主盖色騎聲自不同

　　示文節座主

昔年有個亮座主一見馬師心自許忙忙辭眾入西山人去尋伊不知處百般經論拋那邊師子遊行無伴侶文禪今日見老僧不識能效亮公否

　　寄示金豈凡方伯

此道寥寥孰肯修幾人到此不凝眸養高心自得閒靜見重身遊正路頭抱子弄孫無可累觀山玩水有何留聊為應世勤王事意在煙霞龐老儔

　　白雲禪人執瓢乞偈

覆則樹癭仰則瓢形不覆不仰非瓢非癭名豈自名形豈自形千里逍遙從之白雲

　　張居士受衣乞偈

吾授汝衣汝自受持在塵勞中得佛律儀忙閒動靜一念自如如是行持出生死期

　　募燈油

佛面菩薩面暗裏人不見剔起吠瑠璃都在光中現心華頓然開翻照本來面無量福田中此是大方便

　　有客問余姓以偈答之

幾欲藏身無處藏心如頑石道如常君今要識山僧面原是當年閔四郎

　　新正即事警眾五首

纔得新正幾日過流光倐忽莫蹉跎承虛接響終無用悟徹根源好大哥

性本圓明莫妄求千差萬別個中流聲前色後無餘事空起許多閒念頭

祖師真印印無偏拶到心空意自圓看破二邊中不立一輪皎月照當軒

金峰卓立眾山中萬象高懸眼界空無角鐵牛橫古路幾人得見白雲翁

古寺深藏萬壑中夜來孤月照蒼穹森羅寂寂無開口幾個當機繼遠宗

　　示眾二首

修行不得力每與境相敵誰知境即心反起心分別心境本來空如水印明月月出自無遮萬象皆照徹

我有一句子默默說與爾休將所聞聞廼合無旨旨有旨不為真無旨亦非是迷雲忽地開性天方顯耳

　　示叅禪

叅禪要透徹一毫不假力對境自無心忘緣體空寂者個話頭圓大千無孔隙擬議欲承當生死何了日

　　驢鳴有感

忽聞驢子呌驚起當人笑萬別與千差非聲非色閙

　　書法被

當機一著那許摸索信手拈來笊籬木杓咄眼目定動是猶遲萬里天邊飛一鶚

　　關中次本師示偈六首

了知此際不容關物外無心到處閒心境廓然原不二也歸無念剎那間

徹見虛空無閉關身心萬物自常閒從他出也從他入也歸無念剎那間

突興一念是重關放下之時便等閒起滅不停誰滅滅也歸無念剎那間

一重撥去一重關弗若摩尼本自閒應物現形原不動也歸無念剎那間

有生有滅隔重關無滅無生當處閒是誰生也是誰滅也歸無念剎那間

老漢從來把住關不容擬議落忙閒也知就裏婆心切總歸無念剎那間

　　次密雲法兄韻寄友四首

剎剎塵塵是道塲婬房酒肆不拘方頂門廓徹通天眼帀地全彰見法王把住虛空當撲碎放行輪劫未為長堪嗟苦海無邊際任爾縱橫倒駕航

徹底掀翻到古盤超然物外悟心寬大千沙界一毫現百億須彌個裏含法法盡從伊建立頭頭原藉爾為端偶然點破於中事說與知音仔細看

學道須當徹骨窮寸絲不挂露家風但能對境忘人我不假澄心當體空山色雨過添晚翠谿光霞接映朝紅乾坤許我林間老不逐風塵西復東

不住陽兮不住陰了然如月照孤岑萬緣放下理先覺一念無私道可尋行履直教非內外應醻休逐在升沈生平樂業何勞覓不昧原初一點心

　　別達觀大師夜行偈

　　星夜經行時前後步互起前步若至地後步不能起後步若至地前步亦不起前後不至地廼能起不已即此諦觀之足何嘗至地足既不至地空水亦可履空水既可履神通孰不具。

月下閒經行步步須自起前步不至地後步不得起後步若止地前步亦不起前後不住地廼能步不已吾以是觀之足何嘗住地足既不住地空水履無履空水履無履神通個個具

　　拈陽明先生良知二首

良知即是獨知時知得知時知己知般若無知知徧界風清月白更由誰

風清月白更由誰徧界靈知無別知觸目湛然無可說休認惺惺是有為

　　和真淨老人雲居頌五首

絕頂雲居北斗齊雲菴老漢最先提凡情莫測大機用纔露鋒鋩已涉泥

絕頂雲居北斗齊出頭天外始應提道人活計原無著好似青蓮出水泥

絕頂雲居北斗齊虛空突出露全提羣峰疊疊高低應無限人來杖帶泥

絕頂雲居北斗齊電光影裏好持提明超日月乾坤淨擬議將來三尺泥

絕頂雲居北斗齊幾人到此個中提雲收霧捲天空闊開眼緣何脚蹋泥

　　和暜明禪師牧牛頌

　　未牧

水雲渺渺亂聲哮密密尋蹤路更遙晝夜風霜不知處恐伊相犯別家苗

　　初調

纔獲繩頭把鼻穿漫將痛處更加鞭也知鄉井迢迢遠拽轉頭來著力牽

　　受制

不從他性遠驅馳寸步提持漫漫隨幾度黑風吹暴雨通身泥水總忘疲

　　回首

驀地忘機自轉頭悄然性氣已調柔山中水草了知足不用遲疑在外留

　　馴伏

閒放林間與水邊橫騎短笛任悠然歸來一帶煙霞晚瀟灑歌謠不假牽

　　無礙

出入無欄心自如擬思量處更猶拘滿懷風月人牛穩鞭索俱忘樂有餘

　　任運

野𡶨谿灣華柳中一環山水翠林茸逍遙快樂無求也輭草為氈睡興濃

　　相忘

拶到忘懷混沌中千山一色絕相同風光不覺人牛處任運騰騰西復東

　　獨照

不須收放得安閒脫略尋常顧盼間散步漫歸明月下蹋翻從上兩重關

　　雙泯

人牛處處竟無蹤新月孤懸萬象空借問歸源端的旨枯椿春到綠叢叢

　　山中四威儀偈

山中行杖頭觸處凍雲深鐵鞵蹋破千峰頂烏用回頭戀碧層

山中住幾番寒暑侵不去風光自足四時天著意尋他無覓處

山中坐幾度白雲空自過孤燈圓月照松房覺了死生之事大

山中臥經年縮脚巖龕破夢裏常懷法濟人覺後依然貪懶惰

　　十二時歌

金烏趲玉兔催百年光景剎那之野人兀兀蒲團坐虛度閻浮十二時半夜子團團一個虛空爾靈然無覺亦無聞百劫千生偷心死雞鳴丑翻身下榻慣搔首課誦經年魚絕聲如是之經轉乎否平旦寅眼空無我亦無人大千沙界渾無事若道無心早有心日出卯天上人間無價寶紅光照耀東山頭萬戶千門熱閙閙食時辰松間谿畔信口吟提掇祖師心地印屈指當今有幾人禺中已布袋憨憨常化市街頭邨後等個人來者何曾是相識日中午飯罷谿邊洗鉢無撥草瞻風羣衲子試問奔波何所圖日昳未室中一物何所寄拈起尋常老竹篦無論佛魔咸打去晡時申無位真人那受塵露柱燈籠閒笑傲佛殿山門忽作嗔日入酉石虎西山怪哮吼鐵牛驚入瘞幽林笑破虛空半邊口黃昏戌撿點將來由自隔衣線下事竟如何多年曾作他鄉客人定亥赤體條條取性快破衲蒙頭伸脚眠無憂無慮無思解者個日日秖如此一念萬年終不改從他滄海變桑田行住坐臥常自在

　　警策浮生歌

嗟歎人生虛夢幻爍爍光陰剎那箭功名富貴空中華生死老病真大患人間縱有百年生逐日歡娛都有限迷中迷戀中戀只道榮華無改變誰知個裏不容情一息不來去如電好作業不行善招因帶果直如線田中種稻定得穀麥裏須知還出麵看來報應決無差得失從君須自薦既知浮世屬無常豈逐境緣聲色轉眼光落地已茫茫臨渴掘井難成辦現行日用要自推莫待閻老從頭判若不迷頭認影子翻身即到菩提𡶨回光返照㘞地聲管取自見本來面逍遙自在出塵居無拘無束無羈絆大丈夫皃只麼行達得浮生了虛幻了虛幻有何羨靈山化導釋迦尊王位俱拋苦修鍊人天四眾得瞻依羊鹿牛車示方便今日歸投急早修像季也稱真法眷

　　無生歌

無生歌無生歌我唱無生生更多三界茫茫何日了四生六道混娑婆者裏出那裏沒出沒於中無所脫回頭蹋著者些皃都盧拉向無生國莫蹉跎趁色力扭定鼻頭不可忽工夫到得熟處生相近無生好消息好消息寥寥獨坐無人識個中若未達無生便把無生作空豁十八空門空不空空空空到無邊闊驀地翻身識得渠打失鼻孔眼睛突森羅萬象笑咍咍千兩黃金難買得語默動靜合無生柳巷華街心似石勘時人不果決依依俙俙未真實譚玄說妙當無生個裏何曾親見徹衲僧家且罕得立向人前要真說言言見諦了無生覿面臨機如霹靂莫將此語當尋常不是途中泛言客無生路上不思議直入條條是空劫生死牢關劄地開曇華朵朵明如日般若力金剛劍無明積劫劃然斷悟得無生徹底空天魔外道一齊勘靈雲昔日見桃華都道當年是作家無生曲調應難和幸有玄沙語不賒長慶老非等閒坐破蒲團七個難捲起簾來見天下纔覺無生滿世間世人因甚不能了逐色隨聲空懊惱拈來灋灋是無生管取頭頭不相擾無生歌無生歌唱得吾今沒奈何依然收拾跏趺坐閒看山雲陣陣過

　　休休歌

休休休老邁無心向外遊自從住個尖頭屋千丈巖前擲釣鈎動亦休靜亦休四威儀內晏然休本來邋遢無拘束瀟灑林間已白頭名也休利也休於中了了是真休若還一點不了得負墮他年作馬牛玄也休妙也休目睹雲霄有甚愁三世諸佛口挂壁六代祖師難出頭今亦休古亦休百劫千生難逢此際之優游得亦休失亦休片時少刻忘懷個裏之玄猷休兮休兮吾何休風傳四海知音者學我懶漢之休休無端撞入山阿裏也將名字挂林丘你也休我也休休到何年始是休大家識得休休訣拍手歸兮不用休

　　牧牛歌

曠劫從來未嘗失緣思水草千山擲尋伊不見入雲深始探林巒覓蹤迹披襟急急過山巔獨步悠然夕陽歇時登峰頂受風霜夜半明星天共徹寥寥兮每警䇿總有黃金難買得純純者個黑牛兒莫逐尋常販鞭客想形容真本色生來不受人拘執驀地相逢獲著伊牢把繩頭手中縶或時騎或時睡拍盲愛惜心如醉調得純兮放索頭耕徧田園不離位不離位有時吾倦卻忘懷渠亦無心趁眉黛五雲陣陣過長空暗暗人牛皆自在皆自在呼喚從教相應快逍遙無礙更無求明月清風知梗槩天荒地老絕無憂試問牛兒有何賴有何賴趯破未生前大塊歸兮歸兮歸便休茅屋山家雲靉靆

　　了道歌

了了了時無可了個中豈用從他討夜來風捲嶺殘雲月印千谿明皓皓明皓皓休草草小中現大大中小此道何曾有定名觸著方知了無了應機宜無煩惱句裏分明義了了若還滯義復承言個裏依然了未了大丈夫氣浩浩自有衣中無價寶尋常用處不思議莫向途中打之遶境中了智中了境智雙忘作麼了若將一個囫圇吞須彌山子誰推倒行亦了坐亦了語默動靜都要了了得頭頭本是空未是吾家真種草者邊了那邊了古路條條靜悄悄風吹石臼演摩訶黧奴白牯卻知道覺已了夢已了一念之中有分曉本無一灋可當情泥牛背上銜華鳥事亦了理亦了權實竝行方纔好拈來那用涉思惟師子搏兒不露爪宗亦了教亦了殺活縱橫誰敢道一條白棒活如龍銅頭鐵額俱打倒來也了去也了鴈過長空天色皎老胡留隻破皮鞵園林華𤼵知多少我也了你也了佛魔到此一齊掃於中淨盡絕無餘燈籠露柱知音少不了了了亦了了無所了一切了只麼隨緣自在行乾坤坐斷無邊表

天隱禪師語錄卷第十四

　　音釋

　　輭

　　(而兗切音軟柔也人柔弱亦謂之輭)。

　　趲

　　(則旰切音讚逼使走也)。

　　昳

　　(杜結切音耋日昃也言日蹉跌而下謂未時也)。

　　邋遢

　　(上力盇切音臘下吐盍切音榻邋遢行貌又邋遢不謹事也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第十五　　　　　直五

　　嗣法門人通琇編

　　機緣

　　九疇顧太史問如何是奪人不奪境師云白雲封我圓光戶却似無人坐室中進云如何是奪境不奪人師云風送白雲歸洞去秖留一個野閒僧進云如何是人境兩俱奪師云了知四大原非我白雲聚散本無蹤進云如何是人境俱不奪師云幾度白雲來伴我就裏和衣帶月眠。

　　僧問不思善不思惡正與麼時如何是本來面目師云父母所生口終不與汝說進云和尚為什麼不說師云我說恐你落在善惡邊問如何是賓中賓師云看月隨流水進云如何是賓中主師云岑巖獨步來進云如何是主中賓師云坐下白雲深進云如何是主中主師云虎豁生頭角僧禮謝師云切忌記吾語。

　　師問僧近日工夫如何僧云看十方世界總是一條拄杖師拍椅子云者椅子也是汝拄杖進云是師云被老僧坐却僧擬議師震聲一喝僧無語師云叅。

　　僧問古人如何得出世師云汝見過古人耶進云和尚謾某甲師云是汝謾老僧進云某甲曾問幻也和尚師云他如何說進云他說古人不挂一絲毫師云汝信得過麼進云某甲信師云既信豈不是汝謾我僧作禮師云你向後那裏住進云某甲隨緣住山去師云山不是山你向那裏去住僧擬議師便喝僧佇思師云好與三十棒。

　　普聞叅問萬里浮雲成一片磬山聲徧是如何師便打進云恁麼則風歸野嶽水面波生師又打聞佇思師云會麼聞展兩手師大笑次日求名起號師更普聞號進云既是普聞還有什麼不到處師云今日事作麼生進云重川碧落天開曉野老謳歌惜寸陰師噓一聲聞擬議師云禮拜著進云劍號巨闕珠稱夜光師展兩手聞禮拜云信受奉行一日冐雨到問磬山佛法即不問拖泥帶水事如何師垂拂云者是汝分中事聞趯拂子師云再犯不容聞禮拜。

　　居士家壁貼戒殺字下竪刀杖有僧問既戒殺何故畜殺生之具士云非殺生之具廼殺人之具也僧不肯士乞師代轉一語師云喚作殺生之具入地獄如箭射士稽首師云記取者語即不得。

　　二僧論無明之理一云無明本有一云無明實無師笑云無明本有眾生焉能破無明而成佛道無明實無祖師何以道無明實性即佛性二僧無語。

　　僧叅師云作什麼僧云提誰字師云我者裏誰字也無進云和尚誰字也不立師云又恁麼去也。

　　僧問生死不明乞師開示師云我也不明進云願和尚慈悲師云將生死來為你開示進云生不知來處死不知去處豈非生死師云又道不明。

　　師看揀茶僧問和尚者裏作麼師云瞎。

　　僧問作家相見事如何師云誰是作家僧擬開口師與一掌僧復擬語師震聲一喝僧禮拜師搊住云會得禮拜會不得禮拜僧無語師云虛頭漢。

　　僧叅師問什麼處來進云某處來師云我聞某處安五百單進云是師云你在五百單內五百單外進云在五百單內師云既在五百單內你來那邊缺了進云者邊亦不缺師呵呵大笑。

　　僧叅師云者樣炎天奔走作麼進云狂心未歇師云歇即菩提進云心地未達望和尚慈悲師云你作何務來進云不知師云既不知怎麼得到者裏進云為法來師云又道不知知有本問如何是奪人不奪境師云空山無有人惟是水流聲進云如何是奪境不奪人師云獨步單瓢杖千山絕點塵進云如何是人境兩俱奪師云默坐空王殿燈殘月更沈進云如何是人境俱不奪師云闍黎問道處足下是雲岑。

　　磬山初闢一居士鶴髮童顏攜杖入山問云弟子徧叅知識不能達道乞師方便師云道在日用進云既在日用何有得失乎師云得失在於迷悟非干乎道也進云既不在道迷悟從何有師云迷悟在人不在道也進云道在於人迷之亦無失悟之亦無得師云得失在乎人何關於道也進云既不關乎道又道道在日用耶師云道在日用迷之之謂失悟之之謂得故非關於道進云既不關乎道道與我是一是二若二道非日用若一道即日用安有道在日用乎師驀竪拂子云你喚者個作什麼進云拂子師笑云百姓日用而不知故君子之道鮮矣士拍手云我會也師云你會個什麼進云百姓日用而不知師擲下拂子云還會麼士擬議師云承虛接響士謝而去。

　　僧問如何是衲僧相見句師視之云還見麼僧喝師云三喝四喝後又作麼生進云猶是套語師云與他茶止渴。

　　尼叅師云為什麼出家進云為自身師云何得棄了丈夫進云雲中影子師將雙手拋後云更道來進云心不思念不動師云心不思念不動誰著你說尼喝師云千喝萬喝後如何尼罔措師打出。

　　師偶至一居士家士年登九十疾病眼盲問云老身看看待滅矣師云還有不滅者麼進云人死如燈滅豈有不滅者乎師云居士曾見心經麼進云心經熟讀師云不生不滅聻進云我今眼已不見師云眼雖不見見即不無你還見暗麼進云見師云無眼耳鼻舌身意是個什麼士忽大笑云我今生幾乎蹉過師云即今得個什麼進云雖無所得已知不生不滅之理師云切莫作道理會士合掌禮謝。

　　慧法主問師曾看八識規矩否師云六祖道大圓鏡智性清淨平等性智心無病妙觀察智見非功成所作智同圓鏡五八六七果因轉但轉其名無實性若於轉處不留情繁興永處那伽定秖如大圓鏡惟在第八識上顯是總顯耶慧云單第八識顯師云除却你眼耳鼻舌身意六識大圓鏡在什麼處轉慧擬開口師搖手云不是不是。

　　僧問某在諸方了了明明獨未見和尚師云我者裏不許進云和尚有什麼師云一物也無進云既一物也無因甚不許師云只為你有在僧擬議師喝出。

　　南川老居士臨終請師訣別師云居士一切家業都放得下麼進云放下久矣師云者一著聻進云我要你拄杖子師云古人道你有拄杖子我與你拄杖子你無拄杖子我奪你拄杖子居士即今有拄杖子麼進云我無拄杖子師云索我拄杖子者是誰進云某甲師云又道無士不覺高聲云南無阿彌陀佛師云拄杖子已得了也進云我當為禮拜言訖而逝。

　　僧問如何是體中旨師云一塵不染進云如何是用中旨師云搬柴運水進云如何是句中旨師云大蟲吞却虛空耳進云如何是玄中旨師云石女披襟攜小子進云如何是旨中旨師喝云言外知歸不用頻舉。

　　宗侍者問趙州道蘇州有常州有莫有故事否師云有什麼故事進云難道是佛法耶師云喚作佛法即不得進云趙州道常州有蘇州有和尚聻師云蘇州也無常州也無進云和尚現在師云你道老僧是有耶宗禮拜師云噁。

　　僧問路頭不親切如何做工夫師云你見那裏不親切進云現在不親切師云誰著你問僧禮拜師云莫錯認好。

　　僧叅問者一著子人人本具個個不無因甚有種種差別師云你見那裏是差別處進云也有喫棒的也有不喫棒的師展兩手云棒在那裏僧禮拜。

　　居士問法華經中道我此法華經且道那一句是法華經師云你道那一句不是法華經進云萬望慈悲盤桓師云我與汝忒煞盤桓了也。

　　僧問如何是觀音入理之門師以杖敲柱云聞麼進云聞師云者便是觀音入理之門僧無語師云會麼進云不會師云識得不會最好。

　　直方叅問無夢無想無見無聞正睡著時主人公在什麼處師云知無夢無想無見無聞聻進云不會師云不會最親切進云特來禮覲和尚師云又道不會直諾諾禮謝退。

　　中秋晚直方問皓月長明為什麼偏多圓少師云時序不同進云長江可竭為什麼淵底難窮師云探竿短在進云四大本空為什麼饑寒難忍師云急救去進云草木無情為什麼華開華落師云莫作兩橛會直禮謝云四處已蒙師指示言前一句更如何師云禮拜著直作禮起喝師云何不早喝。

　　問如何是大事因緣師竪如意進云不會師云惟此一事實餘二則非真。

　　居士問如何是格物師指爐云會麼進云不會師云大慧云但知格物而不知物格張無垢便悟去進云如何是物格師云若無物格爭能格物。

　　侍者問得力一句如何師云藏鋒結舌穩密修持侍禮謝師云得力句在汝邊老僧與你說的便不得力也進云請和尚得力句師良久云會麼侍禮拜。

　　問久嚮石磬未審還有聲也無師云你從那裏來。

　　龍池茶話次僧問教中道治世語言皆順正法請問和尚如何是正法師云你適纔不肯聽而今更問麼進云恁麼則春色無高下華枝自短長師云也許你具半隻眼僧喝師云多耶。

　　山茨侍次師舉四藏鋒句問云如何是就理藏鋒進云梁王殿上道不識如何是就事藏鋒進云今朝雨落地不乾如何是理事俱藏鋒進云行不出戶坐不當軒如何是俱不涉理事藏鋒進云八角磨盤空裏走師云此四轉語足繼先覺雖然也是搕七搭八。

　　箬菴呈頌云千玄萬妙隔重重個裏無私總不容一種沒絃琴上曲寒崖吹落五更風師云玄妙即不問汝如何是不隔的句進云和尚見那裏是隔句師云我不用恁麼推拓菴擬開口師便打復示頌云千波萬浪隔重重識得源頭處處通根境脫然全體用拈來物物始從容。

　　僧請益賓主句師云在賓須知賓中之句在主須知主中之句在主若不知主中之句則被賓家奪去用在賓若不知賓中之句則被主家奪去用所以云賓則始終賓主則始終主若賓主不得始終則二俱無用進云秖如兩堂首座齊喝孰賓孰主師笑云兩堂首座聻進云恁麼則全賓是主全主是賓也師云你還會二賓二主麼進云誰是二賓誰是二主師云賓家有主主家有賓賓家有賓主家有主賓家無主賓不成賓主家無賓主不成主賓家無賓賓亦不成賓主家無主主亦不成主賓主不成二俱瞎漢。

　　師問聖淨石霜道休去歇去冷湫湫地去一條白練去古廟香爐去一念萬年去首座云明一色邊事九峰不肯你作麼生會若道是到家語何故當時九峰不肯首座若道未是到家語何故石霜又恁麼道進云某甲若在九峰處會則知首座未是師云你離却九峰道一轉語看進云若道得一轉語亦落九峰位下師便喝。

　　僧問如何是臨濟旨師云怒雷掩耳進云如何是溈仰旨師云光含秋月進云如何是法眼旨師云千山獨露進云如何是曹洞旨師云萬派朝源進云如何是雲門旨師云乾坤坐斷。

　　僧心安看楞嚴經師召至法堂指石磉云今日者個與汝說法了也進云未審說什麼法師云天地同根萬物一體進云不會師云既不會看什麼楞嚴經師命箬菴轉一語進云某作心安便禮石磉三拜師云恁麼許汝看得楞嚴經。

　　僧問趙州訪臨濟公案語句相同何得一錄臨濟問趙州一錄趙州問臨濟若趙州錄中是則臨濟錄中非若臨濟錄中是則趙州錄中非師云你道如何是祖師西來意進云不會師云汝向是非外薦取進云是非外如何薦取師云汝是趙州老僧是臨濟僧笑云會也會也師云會個什麼進云是某甲之過非和尚之咎師云汝又在是非裏薦取了也。

　　山茨問如何是第一玄師云坐却白雲終不妙進云如何是第二玄師云拈過案山來與你道進云如何是第三玄師云露柱沿街走燈籠笑滿腮進云三玄已蒙師指示三要乞師再垂慈師云汝從頭問來進云如何是第一要師云鐵牛橫古路進云如何是第二要師云撞倒須彌峰進云如何是第三要師云金鞭打入藕絲竅茨禮拜。

　　僧問一手獨拳萬人來揠時作麼生師便打僧問第一句中薦得堪與佛祖為師如何是第一句師云覿面春風和氣眉分八字縱橫進云第二句中薦得堪與人天為師如何是第二句師云揭開雲裏月休向暗中行進云第三句中薦得自救不了如何是第三句師云言中有響知歸不免借他家路。

　　僧問希有即不問如何是平常法師云汝昨日在杭州來進云是師云豈不平常進云雖在杭州來不知杭州意趣師云你又作奇特會耶。

　　僧問十方世界是沙門一隻眼父母未生前眼在什麼處師良久僧無語師拈拂子進云者是拂子師云汝秖見拂子而不見眼。

　　普門領眾訪師茶次問云如何不喫茶師云喫進云你沒有師舉茶甌示之進云者是我的師以茶擦耳潑云是你的是我的門無語齋罷進云世間人如放鷂子見風勢大不要放師云不然進云怎麼不然師云設若放起時風大如何進云了師云亦不然進云怎麼不然師云何不道收起索子門無語師大笑。

　　僧問青山雲澹即不問禪宗獨露是如何師據坐云會麼僧喝師云作麼憤僧禮拜云也是青山雲澹事師云你只見青山雲澹不見禪宗獨露。

　　師訪居士士送出師顧士云公引道進云原自七通八達師驀指牆云向那裏去得麼士無語師遂別。

　　章格非太史問如何是格物道理師以扇擊椅子云會麼進云不會師云不會將什麼做文字士舉集註師云者是朱子的格物如何是公的格物士無語又一日訪師同登望湖嶺復問云如何是格物的至理師以拄杖敲松樹云會麼進云此莫非香嚴擊竹之意師便打。

　　僧問某甲不會叅禪如何修行師云念佛去進云如何是佛師便打僧禮拜師云好不會僧琇石叅禮拜起打一圓相師云者瞎漢石喝師亦喝進云恁麼則石磬聲嘹喨聾人耳更聞師云看脚下石又喝師拈棒石禮拜。

　　僧問某叅不是心不是佛不是物是什麼如何師云作麼生叅進云正提起話頭不見有話頭惟見叅的人師云既見叅的人是青是黃是白是黑是長是短僧擬議師云擬之則差僧無語師云不是心不是佛不是物。

　　僧問如何是賓中主師云誰來問進云如何是主中賓師舉扇子云我者是十文錢買的進云如何是主中主師放下扇子良久進云如何是賓中賓師云汝腦後看。

　　僧問昔日聞風今朝睹面如何是睹面一句師云你道是如何僧禮拜師云也當不得僧無語。

　　僧問如何是用處不換機師舉茶甌云者個只好喫茶。

　　僧因脫裹脚呈偈云兩隻裹脚一樣長早纏晚脫有何妨歷年辛苦防偷盜今晚脫了無處藏師云脚聻僧舉脚師云連脚也脫却僧無語師云未在。

　　僧問山河大地盡是父母未生前本來面目如何師云汝轉山河大地作自己則易轉自己作山河大地則難進云山河大地盡是自己何處更著自己師擊案云我打者裏你不痛我打你身上却便痛作麼生會僧禮拜云到者裏不會師云叅。

　　僧叅問久慕和尚特來求示第一義師云老僧若與你道即是第二義了也進云某甲鈍根乞師指示師云大雪漫漫爭得到者裏進云秖麼來師云又道鈍那。

　　僧問如何是法身邊事師云老僧滿口道不出進云如何是法身向上事師便喝僧久立師云直須親見若不親見徒自勞形僧禮謝箬菴問疑情不起時如何師云汝見什麼道理進云說一物即不似師云又疑個什麼進云古人道似鏡長明喚什麼作鏡師云真常流注進云者是學人疑情邊事師云你還見鏡中有物麼進云鏡中既無物為什麼打破鏡師云為無一物進云打破鏡時作麼生為人師云處處無蹤迹進云古人拈槌竪拂聻師云處處無蹤迹菴禮拜。

　　僧問曹山送褲與菴主話如何是孃生褲師舉足示之進云孃未生時如何師云汝在未生時問來。

　　僧問如何是法身邊事師云黑漆桶進云如何是法身師云爛冬瓜進云如何是法身向上事師云三家邨裏酒帘子進云如何是出格句師云獨脚蟹。

　　僧問如何是賓中主師云者瞎漢進云如何是主中賓師揮拂一下進云如何是主中主師放下拂子呵呵大笑進云如何是賓中賓師拈起拂子云你還識得者個麼僧無語。

　　僧問一切公案秖是一個道理為甚有明與不明師云你那裏見得是一個道理進云從上來如此說師云食人涕唾漢進云大修行人不落因果既是大修行人因果分明為什麼不落師云汝不是大修行人進云和尚如何說師云不絕聲與汝道進云大徹的人為甚命根不斷師劈脊便打。

　　僧問竿頭撒手時如何師云你一向坐在那裏進云天下干戈撓亂如何國主安寧師云你正亂在進云有動即止安樂時如何師云未是你安樂處進云前念已滅之後後念未起之先可是本來面目師云即今是前念是後念僧竪起拳師云放下著。

　　僧問如何是理藏鋒師云虛空撲落地進云如何是事藏鋒師云湖州蘿蔔宣州薑進云如何是理事藏鋒師云有水皆含月無山不帶雲進云如何是俱不涉理事藏鋒師云無手人行拳。

　　僧問有佛處不得住無佛處急走過正恁麼時如何師云汝即今在什麼處僧竪拳師云是有是無僧以拳入袖師云是什麼僧便出。

　　僧問古人道既是師子兒為什麼被文殊騎師云理能伏人。

　　一僧結破地獄印呈上問云舌印心三處俱用紅色𠶹哩字如何一處放光師云放下印子與你道僧放開手云如何得破師云破了也。

　　僧叅問喚作一物即觸不喚作一物即背時如何師云汝喚什麼作物進云目前法法師云觸僧不進語師云會麼進云不會師云背僧無語師云喫茶去。

　　朗然問諸行無常是生滅法生滅滅已寂滅為樂如何是生滅滅已寂滅為樂師云汝莫向生滅邊覓進云念念生滅如何得不生滅去師云汝即今是生是滅朗擬議師便喝朗又問如何是寂滅師云今朝雨落階前溼。

　　僧叅問萬法歸一佛殿前露柱歸向什麼處師云你將露柱來我與你歸進云不會師云不會恰好。

　　僧問如何是函蓋乾坤句師云吞吐虛空進云如何是截斷眾流句師以拄杖畫一畫云吽進云如何是隨波逐浪句師云水上搵葫蘆。

　　僧問虎以肉為命為甚不食其子師云有愛在。

　　僧問久聞和尚圓鏡今日特見如何是和尚的的為人處師云你那裏聞者消息進云輕輕叩石磬清音徧界聞師云道途之說僧喝師云再喝看僧云莫孤負某甲師云七十里僧又喝師云者瞎漢僧嘻兩聲師指椅云且坐僧禮拜師云你者幾年在菴裏住麼僧聳身起師云何不老實道僧拍手師大笑進云又被風吹別調中師云餿茶剩飯者裏用不著。

　　林臯叅師云那裏來進云武林師云爭知我者裏進云臭名難謾師云污汝耳臯喝師云喝後如何進云猶不知在師云老僧不知汝知個什麼臯擬掌師云猶弄虛在。

　　師誕日茶罷僧問生日前也不問生日後也不問正當生日時請師道一句師云適纔你噇什麼進云石磬聲傳徧金爐清夜聞師云更道來僧喝師云喝後如何僧轉身頓足師云弄影子漢進云和尚莫謾人好師云誰謾你又僧作禮師云你問什麼僧無語師云倒老實。

　　僧問如何是先照後用師云汝多少年紀進云如何是先用後照師云放你三十棒進云如何是照用同時師顧僧一喝進云如何是照用不同時師全身倒靠禪牀。

天隱禪師語錄卷第十五

　　音釋

　　噁

　　(烏故切音惡喑噁怒貌)。

　　搕

　　(克盍切音榼擊也)。

　　磉

　　(蘇朗切音顙柱下石)。

　　搵

　　(烏困切溫去聲指按也)。

　　嘻

　　(許其切音熙嘻嘻和樂聲)。

　　聳

　　(荀勇切音竦高也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第十六　　　　　直六

　　嗣法門人通琇編

　　機緣

　　僧問恁麼也不得不恁麼也不得恁麼不恁麼總不得意旨如何師云恁麼也得不恁麼也得恁麼不恁麼總得進云萬古碧潭空界月再三撈漉始應知師云撈後如何僧無語師起身出堂進云請和尚逐句下一轉語師云問將來進云如何是恁麼師向下行兩步進云如何是不恁麼師向上行兩步進云如何是恁麼不恁麼師復坐僧禮拜。

　　朗然作禮起伸出拳頭云者個是緣會如何是性空師云我道是性空不是緣會進云爭奈有者個在師驀頭一棒云你道是性空是緣會朗無語師云立地死漢。

　　僧問如何是臨濟大師面目師顧視云瞎進云請和尚別道師震聲喝退。

　　棲蓮問有人問和尚如何接人向他道什麼師云你道平常進云恁麼和尚有法與人師云平常說什麼進云口喃喃師云道什麼蓮擬議師云放汝三十棒。

　　僧問如何是第一玄師以手打圓相進云如何是第二玄師云妙句不能傳進云如何是第三玄師云其中絕正偏進云如何是第一要師云月出長空笑進云如何是第二要師云雨打松梢呌進云如何是第三要師云木人鼓掌頂門眼開。

　　箬菴呈頌末云夜半露柱相逢橫吹無孔鐵笛師覽畢問云露柱還有口麼進云熾然常說師云也則道得一半進云和尚又如何師云此問復何來菴於言下有省次日入室呈似師云你見處作麼生進云直下如團火相似師云不得燒卻眉毛菴便喝師云燒卻了也菴云看者老漢一場敗缺便出。

　　僧問如何是法身邊事師云開口便錯進云如何是法身師云動念即乖進云如何是法身向上事師竪起拳進云如何是出格句師云挂角𦏰羊。

　　恒證呈偈有始從者裏脚跟閒句師覽畢示云汝青年當鄭重既有志此事須是一脚蹋到底始得進云如何是到底一句時值板鳴師云且去喫飯來與汝道進云喫飯來又作麼生道師攔腮便掌。

　　僧叅問蹋破千峰來請師指示師云既蹋破千峰你向那裏下脚進云今日親到磬山師云磬山是山不是山進云蹋破了也師震聲一喝。

　　僧問月白風清時如何師云凉颼颼地進云請師別轉一語師云再問將來進云月白風清時如何師云凉颼颼地進云某則不然師云你又作麼生進云者裏是什麼所在師云灼然是什麼所在僧頓足師云瞎漢進云親言出親口師喝退。

　　僧問猛虎以肉為命云何不食其子師云是親必顧進云虛空無向背云何有東西南北師云切忌回頭轉腦進云飲乳等四大海水積骨如毘富羅山那個是最初父母師云養子方知。

　　火頭問某甲不曉得修行乞和尚指示一條徑路師云燒火須橫了柴樓空了肚頭擬問師云不要拈一放一。

　　僧問華開碧岫山糚面月印寒潭水畫眉即不問如何是本來面目師云直下看進云看破了也師云看破個什麼僧喝師便打。

　　僧問如何是句到意不到師云言言見諦步步迷蹤進云如何是意到句不到師云秪在舌尖頭盡力吐不出進云如何是意句俱到師云有時獨倚庭闌上閒看梅開三五枝進云如何是意句俱不到師云落華流水去空負浪遊人。

　　棲蓮問某甲途中得個消息呈似和尚師云試道看進云蹋破澄江一回摸鼻師云摸後如何進云通身洪汗冷如冰師云未在更道蓮喝師便打。

　　直方問如何是一喝不作一喝用師笑云你氣急那進云不會師云豈不聞古人以一喝分五教乎直釋然隨問云昔日臨濟問黃檗佛法的的大意為什麼不喝便棒師云你作棒會麼進云未審作什麼會師云你作喝會麼直出師云且緩著直轉身呈頌云一喝如珠處處圓千差萬別一時全癡人不解先宗旨徒把虛空亂鑿穿師震聲一喝直禮拜。

　　僧問佛祖公案秪是一個道理因甚有明與不明師云其力未充進云大修行人當遵佛行因甚不守毘尼師云殺人刀活人劍進云杲日當空無所不照因甚被片雲遮卻師云開頂門眼看進云人人有個影子寸步不離因甚蹋不著師云蹋著則頭角生進云大徹的人本脫生死因甚命根不斷師云將命根來我與你斷進云盡大地是個火坑得何三昧不被燒卻師云你即今站在什麼處。

　　聖淨問世尊降生時一手指天一手指地周行七步目顧四方云天上天下惟吾獨尊後又睹明星悟道若道睹明星處是則指天指地不是了也若道指天指地處是則睹明星又不是了也若道前後相同古人又說一見不再見若道不相同指天指地與睹明星時豈有二也師云切忌向迷悟處覓進云女子出定因緣文殊鳴指一下罔明亦鳴指一下二大士一般鳴指為什麼卻有出得出不得未審文殊過在甚處師云三十棒待別時進云古人道一人得大機一人得大用如何是大機大用如何是大機之用如何是大用之機師云看孔著楔買帽相頭進云舉一不得舉二放過一著落在第二如何是舉一如何是不得舉二如何是落在第二師云切忌錯會如何如何落二落三了也。

　　僧問渴鹿趁燄如何得歇師云見水即止進云摩尼珠久埋沒塵土中如何急切覓得師云好個客作漢進云一斬一切斷如何得此利劍師云鈍置殺人進云等是水味有品為第一泉有品為第二泉作何剖分師云舌在口裏進云黑夜中認賊為子認子為賊作何判斷師云有智主人二俱不受進云家親作祟如何處置師云識得不為冤進云的的主人翁如何得覿面一見師便喝進云堪輿家羅經縱橫移動鍼必指南是誰作主師云拈東捉西進云家宅是諸人生身活計見得什麼便肯破家蕩宅師云恁麼也不得不恁麼也不得進云電光中良驥瞬息千里如何得一往追上攬轡入手師云何得甘為下賤進云大慧云將八識一刀憑甚安身立命師云你還識得持刀的麼進云胡來胡現漢來漢現是鏡體是鏡光師云猶盼兩頭在進云未開口以前為甚便棒便喝師云若喚作棒喝帶累德山臨濟了也進云日昇月沈雷轟電掣山靜雲閒水流華開農歌牧唱婦誶兒嬉莫非是者個迸現如何拈向得脚跟下要用便用師云動念即乖進云修行人多怕去後黑漫漫地不知現前黑漫漫地更苦盡說生死事大不知現前剎那死死生生更切此際重關一擊如何下手師鳴指一下進云高峰大師云大徹的人本脫生死為甚命根不斷命根既未斷呌做大徹徹的何事師云待汝徹後即向汝道進云一句當天八萬門永絕生死者一句得恁有力師云壁立千仞。

　　僧問佛未出世祖未西來元無佛法世法之名迥出黑山鬼窟一句作麼生道師云頭不梳面不洗與你相見了也進云佛既出世祖已西來佛法世法相為建立不犯化門道將一句來師云入水見長人進云佛生凡聖對待之門世法佛法名言強立一切總拈過一邊衲僧本分一句試且道看師云鼻頭向下垂進云人人有一叚風光撲頭撲面因甚全然不識師云一回喫水一回噎進云個個具有如來智慧辯才於尋常間語言問答甚平易甚不思議剛被人問個如何是你本有的佛性為什麼卻反眼竪口啞師云鵞王擇乳素非鴨類進云既名佛子志階佛地為甚一個佛字最不喜聞師云到者方知。

　　僧問古人道皮膚脫落盡惟此一真實如何是一真實師云你皮膚脫落盡也未進云脫落後如何師云真實聻進云求和尚慈悲師云切忌向人討進云討個什麼師打云話頭也忘卻了。

　　僧問臘盡梅香則不問衝霄鳥唱事如何師云你在那裏著脚僧喝師便打僧退後云東風捲盡殘巖雪枯木華開是何人境界師云近前來與你道進云看破了也師云看破個什麼僧連拜云再禮一拜師云看破了也。

　　同雲云某纔得個歇處呈偈云閃爍紅光影吾身覺自輕古今無變易元來沒處尋師云既沒處尋又道得個歇處進云古今無變易師云即今聻進云在師云在什麼處雲喝師便打。

　　僧問客散堂空為什麼賔主歷然師云那裏得者個消息進云佛真法身猶如虛空法身在什麼處師云觸著動著進云除卻穿衣喫飯外如何是法身向上事師云切忌迷頭認影進云末後一著始到牢關如何是牢關師云打破來與汝相見進云聲色未彰睹聞個什麼師云切忌死水裏浸殺進云虛空生我心內猶如片雲點太清裏世尊在虛空內耶虛空外耶師云捏碎虛空向汝道。

　　僧問徧界是個火坑得何三昧不被燒卻師云看取眉毛進云狂心頓歇歇即菩提如何得歇去師云歇不得擔取去進云從緣薦得相應疾就體消停得力遲如何是從緣薦得師竪拂云你還識得麼僧禮拜起佇立師云你還有得問麼進云徧界不曾藏師云你在那裏安身立命進云黃鶯啼處百華香師打一拂云打落枝頭時如何僧無語。

　　眾僧叅禮臨別一僧問臨行一句請和尚道師指門外云脚蹋實地去又一僧問出山一路如何去師云春風滿面去又僧禮拜問知有的人如何保任師撫其背云第三句語卻不與你道眾僧禮謝而退。

　　僧問山嶽傾頺為甚煙霞不散師云捨大戀小僧云獨臨玉鏡云何眉目不睹師云打破鏡來相見。

　　振宗云二載竝無一疑伏望慈悲容入室盤桓師云汝既不疑又盤桓個什麼進云工夫上不疑公案上有盤桓處師云不是不是宗無語師云我看你一肚子疑進云不疑師云切忌坐在不疑之地進云不疑尚不可得何坐之有師笑云問他作麼進云不問焉知不疑師云又坐也宗又無語師云直須究竟始得宗禮拜。

　　僧問青山自青山白雲自白雲云何而有念師云青山自青山白雲自白雲你問作麼僧禮拜師云你會得禮拜會不得禮拜進云到者裏無開口處師云問的是什麼進云師資正理師云又開口也。

　　僧問盡大地是一個眼睛為甚隔窗牖而不見其內師云觸瞎眼睛相見。

　　僧呈偈有吞時卻易吐卻難之句師云且道不吞不吐時如何進云謝和尚慈悲師云你又要吞也進云吞個什麼師云瞎漢話頭也忘了。

　　僧問學人未到磬山先已喫棒了也師云空頭禪和進云再求和尚賜棒師云老僧無者閒氣力。

　　僧問趙州勘二菴主為什麼肯一不肯一師云你那裏見他肯與不肯來進云趙州饒舌師云莫謗趙州好。

　　僧叅云某甲千里萬里為生死事大而來請問和尚如何了得生死師云你未發足時在什麼處安身立命。

　　僧問趙州當時眠在雪裏呌僧相救請和尚代一轉語師云老僧若在還他一蹋進云那僧眠下趙州便起且道趙州救此僧此僧救趙州師云你道你與我說我與你說僧以手拓一拓師呵呵大笑僧禮拜師云放你三十棒進云和尚也須分一半師云我道你不敢全當。

　　師飯罷偶剔牙僧問如何是出生死一條徑路師以剔牙杖示之云你還識得者個麼進云和尚還有方便麼師云太煞方便了也進云畢竟如何師云也無畢竟。

　　問天未開地未闢人未生時景象若何師云你者一問從那裏來進云那時一切眾生在何處安身立命師云在者裏進云恁麼則百草待春回惟有梅華先破臘師云更有先者在進云鎮日梅華堆裏坐今朝識得真消息便禮拜師云莫是學來的進云不是師叱出。

　　僧問無字可了得生死師云你那裏見得無字來進云未見師云既未見又問了得了不得僧擬議師云你且領話進云望和尚慈悲師云老僧忒煞慈悲了也。

　　僧問如何是黑白未分時事師云你未開口時如何僧擬議師便打進云分後如何師復打僧急走云青天白日師云者瞎漢。

　　僧問如何是某甲安身立命處師云汝從那裏來進云即今在者裏師云既在者裏又覓甚安身立命處進云莫不便是師便喝。

　　僧問世尊明星意旨如何師云黑裏白。

　　僧問沒奈何時如何師云老僧亦沒奈何進云不與萬法為侶者是什麼人師云你又有奈何了也進云百尺竿頭如何進步師云向後看進云某甲不會求和尚開示師云進前來僧無語。

　　僧問做工夫如何是下手處師直視云穿衣喫飯屙矢放溺你還信得及麼進云信得及又如何師云信得及當下便是僧擬議師云擬議即差。

　　僧問三乘等觀性空而得道如何是性空師拈拂子云者個三十七文買的。

　　同雲問如何是接物利生句師云近前來向汝道雲擬進師便打雲禮拜云恁麼則恩大難醻師云向後看進云向後又作麼生師云接物利生雲復禮拜出。

　　僧問門庭邊事則不問如何是室中事師云舉眼看進云者猶是門庭邊事師云你秖知門庭邊事不知室中事僧喝師亦喝僧禮拜印乾呈偈云父母未生前本來無一物通身是口兮向人說不出師云既通身是口你身子在什麼處進云沒藏身處師云你口聻進云口亦了不可得師云二俱不可得畢竟作麼生進云卻請和尚道師便喝乾禮拜師示偈云看得身心一物無此中端的不糊塗當陽一喝能擔荷道在目前何所圖。

　　僧問文殊是七佛之師出女子定不得請問和尚過在什麼處師云你還識得罔明麼進云卻請和尚道師便掌。

　　僧問荊棘林中下脚易月明簾外轉身難如何是轉身一句師云你從那裏入進云從堂中來師云轉身了也進云便從者裏去也師便打。

　　養明問如何是佛眼法眼師舉拂示云你喚作拂子不喚作拂子進云總不要師云蹉過佛眼法眼了也進云也無藏處師云曉得你按著死蛇頭進云活處又從那裏來師云待死蛇頭發現始得。

　　僧問大地一隻牛未審鼻孔在什麼處師云在你眼裏進云和尚被某甲牽師云穿卻你眼睛了也。

　　僧問月映山中賓作主山山得主主為賓賓主歷然如何施設師打一拂進云謝師火上添油師云恁麼燒盡大千世界你向那裏安身立命進云不會師云了。

　　僧問兩株銀杏樹那一株是賓那一株是主師云賓則總賓主則總主進云一把大火時誰作主師云看取自家眉毛。

　　玉林書記一夕炷香禮拜問云古人十智同真請師曲垂方便師云老僧今日勞倦進云乞師不吝師云試問看進云千形揉雜萬象森羅作麼生同一質師云不用巧安排進云會權歸實而五千退席拈華別傳而百萬遲疑作麼生同大事師云迷悟同源進云此坐彼立之不一太孤太奢之各殊作麼生總同叅師云高低普應進云人心之不同猶如人面作麼生同真志師云曲不藏直進云南人惡熱北人畏寒作麼生同徧普師云寒時寒殺你熱時熱殺你進云黃菊經霜綻紅葉趁風飄作麼生同具足師云枯者從他枯茂者從他茂進云一家歡喜一家憂作麼生同得失師云出得得失來與你道進云揖讓而鳥獸咸若征誅而血流標杵作麼生同生殺師云仁者能好人能惡人進云百舌千聲殊唇異口作麼生同音吼師云未開口時其聲如雷進云各家門各家戶作麼生同得入師云知出便知入進云十智已蒙師指示汾陽當時說到者裏舌頭拖著地和尚還肯道與什麼人同得入師云東邨王大姐進云與阿誰同音吼師便喝進云作麼生同生殺師云好與三十棒進云什麼物同得失師云拄杖子今日𨁝跳進云阿那個同具足師云石敢當進云是什麼同徧普師云夜半正明進云何人同真志師云波斯嚼鐵進云孰能總同叅師云山河大地進云那個同大事師云孟八郎漢進云何物同一質師云脚下草鞵進云恁麼則澄潭不礙蛟龍舞笑殺看椿搖櫓人師云一輪明月照萬影碧潭空進云個中能有幾人知便禮拜。

　　道林等五人打不臥七畢入室作禮師問七日內事道將一句來看林向前云若論本體中事師隨聲問云如何是本體進云眼光相接處師云者不是你本體秪如眼光落地時你向什麼處相接林擬議師便打。

　　盡演問如何是奪人不奪境師云野渡無人舟自橫進云如何是奪境不奪人師云打破蔡州城進云如何是人境兩俱奪師云一人發真歸源十方世界悉皆銷殞進云如何是人境俱不奪師以拂子指云目前是什麼演禮拜。

　　僧問一陣凉風翻轉山河大地師云作麼生翻轉進云大地平沈師云你站在什麼所在進云連自己也沒卻了師云放汝三十棒。

　　師病中僧問時人有病醫王醫醫王有病阿誰醫師云者一問從那裏來進云祖祖相傳如何分付師云赤手條條進云末後一句請師道來進云始初好與三十棒。

　　僧呈偈云父母未生前青天白日懸照破當人面清風陣陣寒師覽畢云懸在那裏進云和尚還見麼師云見已生後了也僧無語師云你還見麼僧又無語師云屈。

　　僧問父母未生前與生後一般教某甲疑個什麼師云既是一般為甚有生前生後僧擬開口師以手掩住僧禮拜云謝和尚慈悲師云你見個什麼道理便恁麼道進云現前一般師云你一口氣不來向甚處去進云便是者裏轉得身好師指云且出去僧便出師呵呵大笑。

　　僧問過去心已去未來心未來現在心不住教某甲如何體認師云誰知三心僧拊案云總在者裏師云者裏是什麼所在進云聖凡不立師云你還有者個在。

　　僧問千差萬別則不問歸家一句是如何師云你還穿草鞵麼進云兀坐寒灰時如何師云冷湫湫地去僧退後一步師云進前來看。

　　僧問日裏即有睡中即無如何得寤寐一如去師云誰與你道的有無進云不會師云不會最親切。

　　僧問某甲數千里來乞和尚開示不惟不識佛法一個自己也不識師云既不識誰拖著你來進云某纔出得二年家只是慕和尚來的師云你二年做得什麼來進云不會師云又道二年。

　　僧問某湖廣人請和尚指示師拈起廣扇云者是湖廣來的你還識得麼進云不識師云你不是湖廣人。

　　僧叅云久慕道風今日得見和尚師高聲喏進云三乘十二分教則不問當陽一句請師直指師竪起拂子僧禮拜師云你那裏來進云今日得到磬山師云猶是者邊的事那邊事作麼生僧出師云未在。

　　僧問忽然打破沙鍋露出家常茶飯時如何師云吞又吞不得吐又吐不得。

　　僧問明明百草頭明明祖師意如何是百草頭師拈起案上筆進云如何是祖師意師擲筆視之進云空生大覺中如海一漚發為甚又道虛空也須喫棒師云你見大覺麼。

　　僧問熱則隨熱寒則隨寒人人有者個為甚麼摸不著師云要摸著作麼僧擬議師云何不進語進云摸著後如何師云熱亦得寒亦得。

　　僧辭去問如何是出門一句師云步步蹋著實地去。

　　僧問某甲不曉得修行乞和尚指示師云誰著你來問。

　　僧問如何是本來面目師云我不識進云和尚為什麼不識師云若識不是本來面目。

　　僧問如何是得意忘言師云拈卻話頭來僧擬議師便喝。

　　僧問眉目甚分明打破鏡時如何師云眉目聻。

　　僧問學人拾得一雙破草鞵特來見和尚師云將來看進云從來不假借師云難道僧禮拜云莫怪學人慳吝師云露醜了也。

　　僧叅師問你到者裏多少路僧竪一指師云一百里麼僧擬議師便打。

　　僧問迸碎虛空放光動地師云道什麼僧喝師云驢鳴馬嘶。

　　僧問樹凋葉落時如何師云體露金風進云便恁麼去時如何師云坐殺了也。

　　慈門講主問某甲痛恨昔年錯用心此事如黑漆桶相似和尚還有方便令學人得進一步否師云你昨日同那個來主患耳重無語師指侍者者云你昨日同那個來主擬開口師便以手掩其口主顧者云他傳錯了師云你錯他不錯主無語師云切不得放過進云將錯就錯時如何師云你那裏得見錯來進云到者裏無開口處師云錯。

　　僧問自遠趨風乞師一接師云近前來向你道僧近前師便掌。

　　僧問眼光落地四大分張時在何處安身立命師云你即今在什麼處安身立命進云十二時中教某甲如何用心師云無心可用僧擬議師連打兩掌。

　　僧問無夢無想無見無聞主人公在什麼處師云你即今是夢是想是見是聞進云不會師云夢未醒在僧無語師云青天白日進云畢竟作麼生會師震聲一喝。

　　僧問不是心不是佛不是物畢竟是個什麼師云諸佛亦不識。

　　僧問雲門使僧問雪峰項上鐵枷何不脫卻乞和尚代一轉語師云你那裏得見鐵枷來。

　　僧問一塵不立時如何師云直須打破。

　　僧問如何是明頭合暗頭合師云一字不加點進云如何不加點師云明頭也合暗頭也合進云離卻明暗外請和尚道一句師云老僧到者裏氣急殺人。

　　𨍏轢居士叅禮師云久聞居士篤信此事士云和尚喚什麼作此事師劈面一拂進云久嚮和尚有此機要師云你還要第二杓惡水那進云和尚者裏也不少師云今日且放過士又入室次師云今時人亂做者多若論此事須當究己己事既明然後造差別智進云恁麼說話弟子疑和尚也師云只恐你不疑澄江請師不赴玉林書記破關來見叉手云狂兒國土父不容過者個峰頭還是老漢住處麼師云你且站下脚我與你道林掀倒香案便出師高聲云將拄杖來林遙應云劍去久矣。

　　僧問父母未生前即不問如何是本來面目師云直須向未生前看進云白日紅光現青山似須彌師云與他了無干涉僧竪起指頭云滿地是虛空師云也是空頭語。

　　僧問求和尚指示向上工夫師高聲云向上有什麼工夫進云即今如何做工夫師云向下看。

　　僧問求和尚慈悲一言之下令某甲得悟正因師云除卻偷心無不是正因。

　　新都僧同三居士叅僧云三居士初發心的求和尚慈悲接引師云已是到者裏了也進云求和尚更開方便門師云喫夜飯了麼進云未師云喫夜飯去居士問一物無依時如何師云你步步蹋在什麼處士喝師云有依了也士無語師笑顧前僧云好個初發心道人。

天隱禪師語錄卷第十六

　　音釋

　　𦏰

　　(郎丁切音靈亦作羚羚羊似羊而大角有圓繞蹙文夜則懸角木上以防患)。

　　颼

　　(所流切音搜颼颼風聲)。

　　誶

　　(雖遂切音𥚢罵也詬也)。

　　寤

　　(五故切音誤寐覺而有言曰寤)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第十七　　　　　直七

　　嗣法門人通琇編

　　頌古

　　舉臨濟三玄。

　　第一玄。

不磨古鏡已多年光吞萬象無痕迹雨打風吹不值錢

　　第二玄。

千奇萬妙在言前一擒一縱分明處著著拈來絕正偏

　　第三玄。

眼上眉毛尖又尖從教剔起人人薦切莫遲疑落二三

　　舉臨濟三玄三要。

　　第一玄。

一字不加畫分明是個賊咄咄咄咄處且最毒

　　第二玄。

快手何曾先撒沙并撒土露露露露出孃生褲

　　第三玄。

一曲江邨岸風月隨時看[(冰-水+〡)*ㄆ][(冰-水+〡)*ㄆ][(冰-水+〡)*ㄆ][(冰-水+〡)*ㄆ]去個中流

　　第一要。

驀地忽一笑笑倒須菩提攙起迦葉老

　　第二要。

袖裏個金圈拈出是莖草瞬目牛吞了

　　第三要。

伸縮誰能照隻手握雙拳打得虛空呌

　　舉臨濟四料揀。

有時奪人不奪境葢覆將來風雷陣若然不透者重關猶隔烟雲千萬嶺

有時奪境不奪人輕輕撥去眼中塵從斯剔起眉毛看拋擲大千沒處尋

有時人境兩俱奪白棒臨頭天地黑轉身無路暗慙惶打失孃生靣方徹

有時人境俱不奪權實竝行非一橛四海遨遊未識伊而今點出家常訣

　　舉臨濟四照用。

電光影裏見尤難及至鍼錐轉不堪若得英靈師子子擲機用在照先前

白棒臨頭殺活機轉身吐氣見遲遲絲綸漫擲鉤頭餌任爾風波柄已持

和聲便打絕商量明月清風豈覆藏若是祖師門下客通身拶碎也承當

或時風雨或時晴果爾知音不用聽堪笑時人無理會錯將孤境向人吟

　　舉臨濟四喝。

金剛寶劍倚天寒喝下分明邪正看擬議直教心膽喪𨦟鋩纔犯髑髏乾

金毛踞地露全威哮吼從他百獸危電卷風馳山嶽裂管教聲動震如雷

探竿影草露𨦟鋩真偽何曾得掩藏喝裏如同明鏡現自分妍醜見乖張

一喝全[(冰-水+〡)*ㄆ]萬喝宗幾人悟得到心空諸方錯有商量者莫待臨機落下風

　　總頌。

一喝不作一喝用探竿影草隨處弄若是金毛師子兒翻擲之機風雷動

　　舉臨濟四賔主。

　　賔中賔。

綠水青山伺外尋秪因未具叅方眼縱遇知音不識人

　　賔中主。

四海遨遊無所倚回頭卻望故鄉關及至歸來兩目瞽

　　主中賔。

應機接物莫沈吟打風打雨天然在無論高低一樣平

　　主中主。

坐斷乾坤令行矣何須要假庫中刀太平不用將軍致

　　舉臨濟賔主四看。

　　賔看主。

杖藜行處萬峯低勘破諸方師子皮[(冰-水+〡)*ㄆ]拾蒲團疊雙足免教空費老婆癡

　　主看賔。

入廛垂手吾家事種草須教百劫來個裏一些湊不著面前猶隔萬重臺

　　主看主。

驀拶相逢曲調高知音不用更推敲橫行直入千峰外天海歸來不憚勞

　　賔看賔。

水中撈月妄心高卻被舟人又刻刀孤負己靈何日醒可憐賔主轉徒勞

　　舉意句四料揀。

有時意到句不到月隱雲中難普照森羅萬象亂如麻指點烏能得分曉

有時句到意不到攢華簇錦無邊表撞著無位老真人拶破不值一莖草

有時意句兩俱到坐斷乾坤光晃耀拈來一字足為奇物物頭頭隨處了

有時意句俱不到杖牆摸壁向外討驀然撞著自家的方始知羞免顛倒

　　舉黃龍三關。

我手何似佛手展開雲暗星斗更若擬議商量劈靣欄腮一肘

我腳何似驢脚[(冰-水+〡)*ㄆ]來伸去蹋著蹋翻海底泥牛一任魚龍摸索

人人有個生緣喫飯穿衣打眠騎著三腳驢子真入千山萬山

　　舉雲門三句。

凾葢乾坤體自然個中原不著毫端虛空一口能吞盡放出三千及大千

截斷眾流非解悟何容擬議落言詮饒他佛祖親傳受到此還須用鐵鞭

隨波逐浪趁風游月下垂鉤放小舟識得句中消息子回頭不住在中流

　　舉世尊拈華公案。

四十九年無一字末後拈華有底事都緣飲老破微顏代代兒孫笑不止

　　舉善財叅五十三員善知識末後到彌勒閣前見樓閣門閉善財暫時斂念云大慈大悲願樓閣門開令我得入尋時彌勒領諸眷屬至善財前彈指一聲樓閣門開善財得入入已還閉見百千萬億樓閣一一樓閣內有一彌勒領諸眷屬并一善財在面前立彌勒復彈指云善男子起法性如是。

衣帶烟霞過碧嶒暫時斂念豁重門當年樓閣深深處更有一人叅未曾

　　舉布袋和尚常在通衢或問在此何為袋云等個人來或云來也袋云汝不是者個人或解開布袋百物俱有撒下云看看又一一將起問人云者個喚作什麼或袋內探果子與僧僧擬接袋廼縮手云汝不是者個人或見人過廼拊背一下人回首袋云乞我一文錢有時倚布袋終日憨睡或起行市肆間小兒譁逐之或拄杖或數珠與兒戲有僧問如何是祖師西來意遂放下布袋叉手而立僧云秖此別更有在袋拈起布袋肩負而去。

憨憨終日市廛中疎逸無拘眼底空內院佳珍全不顧剛提破袋撒清風阿呵呵會也麼拊背乞錢人無數那個知音識老翁

　　舉鳥窠吹布毛公案。

一毫端上露全機及至惺惺鴈過西未舉已前親薦得白雲終不定巢居

　　舉僧問馬祖為什麼說即心即佛祖云為止小兒啼僧云啼止時如何祖云非心非佛僧云除此二種人來如何指示祖云向伊道不是物僧云忽遇其中人來時如何祖云且教伊體會大道。

即心即佛頭戴帽非心非佛帽戴頭撒手到家人不會龔公峯頂閙啾啾

　　舉百丈卷席因緣。

高崖師子震全威百獸聞之腦裂時不是象王回首顧爭教大地吼如雷

　　舉南泉與歸宗麻谷同去叅禮南陽國師泉於路上畫一圓相云道得即去宗便於圓相中坐谷作女人拜泉云與麼則不去也宗云是什麼心行泉廼相喚便回更不去禮國師。

益友匆匆去訪師雲山疊疊欲何之雖然驀地抽身得也到南陽路上歸

　　舉南泉在山上刈茅次有僧問南泉路向什麼處去泉拈起鐮子云我者茅鐮子三十錢買得僧云我不問茅鐮子南泉路向什麼處去泉云我使得最快。

行色憧憧問路頭大人機用出常流而今睹面重拈出三十文錢第二籌

　　舉南泉斬猫公案。

愛憎忽起昧天真正今全提救不清不得趙州諳風勢兩堂雲水盡迷津

　　舉陸亘大夫問南泉云肇法師也甚奇怪解道天地與我同根萬物與我一體泉指庭前牡丹華云大夫時人見此一株華如夢相似。

天地同根物一體潛龍臥在深淵裏豁然飛上九重霄一任興雲與布雨

　　舉陸亘大夫問南泉大悲菩薩用許多手眼作什麼泉云秖如國家又用大夫作什麼。

大悲千手眼幾人能得見如月印千江波波全體現全體現有何驗王老機鋒過閃電當頭一拶主賔分聊與大夫通一線通一線難分辯言中有則君自看

　　舉盤山示眾三界無法何處求心四大本空佛依何住璿璣不動寂爾無言覿面相呈更無餘事。

三界無法何處求心林間獨坐樹上啼鶯啼得落華流水去依然緘口過殘春

　　舉百丈野狐因緣。

前百丈後百丈兩個老胡鼻一樣不落不昧叵商量且看眉毛在眼上咄

　　舉泐潭法會禪師問馬祖如何是祖師西來意祖云低聲近前來向汝道會近前祖打一摑云六耳不同謀且去來日來會至來日獨入法堂云請和尚道祖云且去待老漢上堂出來問與汝證明會忽有省遂云謝大眾證明廼繞法堂一帀便去。

六月炎天雪滿巔那知身到清凉山文殊舉手金剛窟[(冰-水+〡)*ㄆ]取玻璃盞子還

　　舉藥山因道吾雲巖侍立次廼指案山上枯榮二樹問道吾云枯者是榮者是吾云榮者是山云灼然一切處光明燦爛去又問雲巖枯者是榮者是巖云枯者是山云灼然一切處放教枯淡去高沙彌忽至山云枯者是榮者是彌云枯者從他枯榮者從他榮山顧道吾雲巖云不是不是。

榮者榮兮枯者枯沙彌爭肯受糊塗長松壁立危巖上鶴唳一聲千載孤

　　舉溈山侍立百丈丈問誰山云某甲丈云汝撥爐中有火否山撥云無火丈躳起深撥得少火舉以示之云汝道無者個聻山由是發悟禮謝次日同入山作務丈云將得火來麼山云將得來丈云在甚處山廼拈一枝柴吹兩吹度與丈丈云如蟲禦木。

寒灰深撥見微熒爍破乾坤眼不同行到水竆山盡際拈來物物自從容

　　舉溈山摘茶次謂仰山云終日摘茶秖聞子聲不見子形仰撼茶樹溈云子秖得其用不得其體仰云未審和尚如何溈良久仰云和尚秖得其體不得其用溈云放子三十棒仰云和尚棒某甲喫某甲棒教誰喫溈云放子三十棒玄覺云且道過在什麼處師著語云且道什麼處有過。

體即用用即體溈老家風端肯許機鋒互換得全提三十山藤打徹汝

　　舉茶陵郁山主不曾行腳因廬山有化士至論及宗門中事教今看僧問法燈百尺竿頭如何進步法燈云噁凡三年一日乘驢渡橋一蹋橋板而墮忽然大悟遂有頌云我有神珠一顆久被塵勞關鎻今朝塵盡光生照破山河萬朵因茲更不遊方。

百尺竿頭未肯休橋梁蹋斷始知羞吟風笑月茶川上閒看巖華逐水流

　　舉雲巖初叅百丈後造藥山山問甚處來巖云百丈來山云百丈有何言句示徒巖云尋常道我有一句子百味具足山云鹹則鹹味淡則淡味不鹹不淡是常味作麼生是百味具足的句巖無語山云爭奈目前生死何巖云目前無生死山云在百丈多少時巖云二十年山云二十年在百丈俗氣也不除。

歷徧乾坤路不賒那知壺內有人家全身一句能超脫生死方除眼裏華

　　舉趙州謂眾云我向行腳到南方火爐頭有個無賔主話直至如今無人舉著。

無賔主話誰能舉舉得分明我未許觀音院裏老趙州慣向人前賣口嘴

　　舉趙州因僧侍次遂指火問云者個是火你不得喚作火老僧道了也僧無對復莢起火云會麼僧云不會州云此去舒州有投子和尚汝徃禮拜問之必為汝說因緣相契不用更來不相契卻來其僧到投子子問近離甚處僧云趙州子云趙州有何言句僧舉前話子云汝會麼僧云不會乞師指示子下禪牀行三步卻坐問云會麼僧云不會子云你歸舉似趙州其僧卻回舉似州州云還會麼僧云不會州云投子與麼不較多也。

不識玄旨徒勞念靜以火喻火今人未信咄哉老趙州鉢盂重添柄投子暗投機虛空著釘釘

　　舉趙州因尼問如何是密密意州以手掐之尼云和尚猶有者個在州云卻是你有者個在。

密密意誰能識潦倒趙州親掐出爭奈行人未作家翻身跳入煙蘿窟

　　舉僧問趙州如何是祖師西來意州云庭前柏樹子僧云和尚莫將境示人州云我不將境示人僧云如何是祖師西來意州云庭前柏樹子。

不將境示人分明直對君庭前柏樹子千古客乘陰

　　舉僧問趙州白雲自在時如何州云爭似春風處處閒。

爭似春風處處閒幾人能過趙州關白雲自在天峯外野老謳歌鳥道還

　　舉僧問趙州如何是趙州州云東門西門南門北門。

南北東西到處通腳跟點地許君從相逢不解舊相識眼裏無筋一世竆

　　舉龍濟示眾具足凡夫法凡夫不知具足聖人法聖人不會聖人若會即是凡夫凡夫若知即是聖人此具一理二義若人辯得不妨於佛法中有個入處若辯不得莫道不疑。

凡聖情超當下機石人舉步笑嘻嘻暗中蹋著珊瑚影秖許惺惺不許知

　　舉臨濟三頓痛棒因緣。

痛棒三承一似獃知恩奮氣去還來了然識得孃生面萬劫昏沈當下開

　　又。

祖令全提發大機普賢到此也難知可憐多少效顰者鷃翅焉能萬里飛

　　舉普化和尚於北地行化或城市或塚間振鐸云明頭來明頭打暗頭來暗頭打四方八面來旋風打虛空來連架打一日臨濟令僧捉住云總不恁麼來時如何化拓開云來日大悲院裏有齋僧回舉似濟濟云我從來疑著者漢。

臨濟當時善用兵干戈不動便生擒誰知普化機關透百帀千重有出身

　　舉大隨菴側有一龜僧問一切眾生皮裹骨者個眾生為什麼骨裹皮隨拈草鞵覆龜背上僧無語。

草鞵覆卻者盲龜獨露堂堂更莫疑良馬已乘鞭影去凝然久立者闍黎

　　舉僧問靈雲如何是端坐念實相雲云河裏失錢河裏摝。

大塊蒲團端坐無偏空華亂墜白日青天河裏失錢河裏摝幾人得渡謝家船

　　舉俱𦙆和尚住菴時有尼頂笠攜錫遶𦙆三帀云道得即下笠子三問𦙆皆無語尼便去𦙆云日勢稍晚何不且住尼云道得即住𦙆又無對尼去後𦙆欲棄菴徃諸方叅尋知識其夜山神告云不須離此將有肉身菩薩來為說法逾旬天龍和尚到𦙆具陳前事龍豎一指示之𦙆大悟自此凡學者叅問惟舉一指無別提唱有一童子每見人問事亦豎指人謂𦙆云和尚童子亦會佛法凡有問皆如和尚豎指𦙆一日潛袖刀問童云𨵙你會佛法是否童云是𦙆云如何是佛童豎指𦙆以刀斷其指童呌喚走出𦙆名童子童回首𦙆云如何是佛童舉手不見指豁然大悟。

三問無醻意太高遶師帀帀不相饒俱𦙆未會天龍指怎得當時善用刀

　　舉洞山問僧世間何物最苦僧云地獄最苦山云不然在此衣線下不明大事是名最苦。

無間地獄苦多般鐵柱銅牀未足酸深信古人親切語身披法服莫顢頇

　　舉僧問投子同禪師曹谿猶如指月靈山猶如話月如何是真月同云昨夜三更轉向西。

昨夜三更轉向西明中有暗幾人知不須撈摝澄潭影一道寒光塞太虛

　　舉仰山一日在法堂上坐見一僧來問訊了向東邊叉手立以目視山山廼垂下左足僧卻過西邊叉手立山垂下右足僧向中間叉手立山[(冰-水+〡)*ㄆ]雙足僧禮拜山云老僧自住此未曾打著一人拈拄杖便打僧騰空而去。

拈條白棒活如龍鼻豎眉開兩眼橫定動也須重勘驗當頭一摑便騰空

　　舉僧問興化四方八面來時如何化云打中間的僧便禮拜化云昨日赴個邨齋途遇一陣卒風暴雨卻向古廟裏軃避得過。

打著中間的個人通身有口也難伸可憐一拜隨他去暴雨狂風滿面嗔

　　舉九峯虔禪師嘗為石霜侍者洎霜示寂眾請首座住持虔白眾云須明得先師意始可遂問先師道休去歇去冷湫湫地去一念萬年去寒灰枯木去古廟香爐去一條白練去明什麼邊事座云明一色邊事虔云元來未會先師意在座云你不肯我那但裝香來香煙斷處若去不得即不會先師意遂焚香香煙未斷座已脫去虔拊座背云坐脫立亡即不無先師意未夢見在。

香煙裊裊半騰空元座翛翛一色中不是九峯開正眼石霜血脈怎流通

　　舉涌泉欣禪師因唐武宗廢教在院看牛時有彊德二禪客到於路次見師騎牛不識廼云蹄角甚分明爭奈騎者不識欣驟牛而去二禪客相次憩於樹下煎茶欣回下牛近前問訊與坐喫茶廼問二禪客近離甚處禪客云那邊欣云那邊事作麼生禪客提起茶盞欣云此猶是者邊事那邊事作麼生禪客無對欣云莫道騎者不識好。

榮榮春色草依依老牧橫牛信意騎堪笑迷途雲水客異中有路不知歸

　　舉僧問雲門不起一念還有過也無門云須彌山。

不起一念開口便錯野鶴高飛衝開碧落

　　舉僧問雲門如何是佛門云乾矢橛。

乾矢橛硬似鐵無限行人蹋著跌未知香臭孰何分孤負雲門一條舌者條舌都漏泄山色無非清淨身谿聲即是廣長舌

　　舉僧問雲門如何是諸佛出身處門云東山水上行又客問先龍池幻老和尚如何是諸佛出身處尚云西河火裏坐。

東山水上行西河火裏坐兩個老古錐當面休蹉過不蹉過水上東山行火裏西河坐

　　舉僧問雲門如何是透法身句門云北斗裏藏身。

錐卓地全無藏身北斗孤天機從此轉月出在冰壺

　　舉德山圓明大師示眾云及盡去也直得三世諸佛口挂壁上更有一人呵呵大笑若識得此人叅學事畢。

長江秋水淨𣷉空萬象森羅暎現中漁父晚歌清浪曲漫垂鉤釣得鼇龍

　　舉僧問風穴如何是佛穴云杖林山下竹筋鞭。

杖林山下竹筋鞭信手拈來用得鮮驚起鐵牛無住處蹋破山河露地眠

　　舉僧問大龍洪禪師色身敗壞如何是堅固法身洪云山華開似錦澗水湛如藍。

山華似錦水如藍四海叅尋過幾山問著依然還不會隨風飄泊渡頭船

　　舉疎山聞福州大溈安和尚示眾云有句無句如藤倚樹山特入嶺到彼值溈泥壁便問承聞和尚道有句無句如藤倚樹是否溈云是山云忽遇樹倒藤枯句歸何處溈放下泥盤呵呵大笑歸方丈山云某甲三千里賣卻布單特為此事而來何得相弄溈喚侍者取二百錢與者上座去遂囑云向後有獨眼龍為子點破在後聞婺州明招謙和尚出世徑徃禮拜招問甚處來山云閩中來招云曾到大溈否山云到招云有何言句山舉前話招云溈山可謂頭正尾正秖是不遇知音山亦不省復問樹倒藤枯句歸何處招云卻使溈山笑轉新山於言下大悟廼云溈山元來笑裏有刀遙望禮拜悔過。

呵呵大笑意分明何事迷頭又逐程不是婺州重點破至今猶作賣單人

　　舉後寶壽開堂日三聖推出一僧壽便打聖云恁麼為人非但瞎卻者僧眼瞎卻鎮州一城人眼去在壽擲下拄杖便歸方丈。

大開爐鞴聖凡鎔一棒當頭便建宗師子擲機全體露象王行處絕狐蹤

　　舉玄沙示眾若論此事喻一片田地四至界分結契賣與諸人了也秖有中心樹子猶屬老僧在。

從來一片閒田地賣去[(冰-水+〡)*ㄆ]回總不多留得中心者樹子卻乘風月蔭婆娑

　　舉僧問鏡清如何是大道之源清云從者裏流出。

灼然從者裏流出大道源頭誰委悉須彌峰頂浪滔滔四海蓬塵絕一滴

　　舉僧問法眼聲色兩字什麼人透得眼卻謂眾云諸上座且道者個僧還透得也未若會得此僧問處透聲色也不難。

幾人不被聲色轉聲色重重眼耳通根境脫然忘彼此大千沙界一毫中

　　舉僧問南臺勤禪師如何是祖師西來意勤云一寸龜毛重九斤。

一寸龜毛重九斤南臺出語便驚人黃河攪得澄清徹玉兔懷胎水底明

　　舉慈明問楊岐馬祖見讓師便悟去且道迷卻在什麼處岐云要悟即易要迷即難。

要悟即易要迷即難擬思量處覿面千山茫茫宇宙人無數幾個英靈過此關

　　舉楊岐問僧雲深路僻高步何來僧云天無四壁岐云蹋破多少草鞵僧便喝岐云一喝兩喝又作麼生僧云你看者老和尚岐云拄杖不在且坐喫茶。

白雲深處探來機透過重關路不迷一喝頓超言象外漫留茶話少人知

　　舉天衣和尚上堂鴈過長空影沈寒水鴈無遺蹤之意水無留影之心若能如是方解向異類中行不用續鳬截鶴夷嶽盈壑放行也百醜千拙[(冰-水+〡)*ㄆ]來也攣攣拳拳用之敢與八大龍王𨷖富不用都來不值半文錢叅。

異類中行孰敢當夜來猛虎角生長鴈高影落秋江上惹得盲龜笑一場

　　舉寶壽第二世在先寶壽為供養主先寶壽問父母未生前還我本來面目來壽立至夜深下語不契翌日辭去先寶壽云汝何徃壽云南方學佛法去先寶壽云汝且住此作街坊若是佛法紅塵浩浩譚說壽不敢違一日街頭見兩人相爭揮一拳云你得恁麼無面目壽當下大悟歸告先寶壽深蒙印可。

一拳突出本來面碧眼胡僧難覰見桃紅柳綠故園春總是大悲千手眼

　　舉女子出定因緣。

出入分明不用猜誰知消息契如來華開華落春風裏笑殺時人轉阿獃

天隱禪師語錄卷第十七

　　音釋

　　攙

　　(初銜切音毚扶也)。

　　瞽

　　(公五切音古盲也)。

　　掐

　　(乞洽切音恰爪按曰掐)。

　　鼇

　　(牛刀切音敖海中大鼈也)。

　　攪

　　(古巧切音絞亂也繞也又手動也)。

　　覰

　　(七句切蛆去聲何視也)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第十八　　　　　直八

　　嗣法門人通琇編

　　頌古

　　舉外道問佛不問有言不問無言因緣。

一條拄杖兩頭拏把住中間便打他饒你脫然輕快去看來猶著眼中沙

　　舉船子度夾山因緣。

一橈打入洪波裏翻然吞得鉤頭餌離鉤三寸道將來不是尋常播唇嘴收拾絲綸得意歸藏身處也無窮底無窮底覆卻船兮不是你

　　舉少林面壁公案。

大鵬放翮九萬里偃鼠飲河半勺水直自培風背負天沙界明明不用舉

　　舉僧問馬祖離四句絕百非請師直指西來意祖云我今日勞倦不能為汝說問取智藏去僧問西堂堂云我今日頭痛去問取海兄僧又問百丈丈云我到者裏卻不會僧回舉似祖祖云藏頭白海頭黑。

雨霽雲收一色天佳人拜見月明前相承父子維摩病及至親逢又隔簾

　　舉法眼因僧叅次迺指簾時有二僧同去卷簾眼云一得一失。

簾外春光帀地來主人敷坐笑顏開無心指出家常事殺活從教子細猜

　　又。

說破分明不用猜勸君休逐二僧來從他得也從他失一度春風一度開

　　舉靈雲見桃華悟道因緣。

山桃歲歲自開華漫說靈雲悟道誇不是玄沙旁一拶至今流落在天涯

　　舉瑞巖喚主人公話。

捏殺猢猻子養純水牯牛老人親切處豈此泛常流

　　舉香嚴上樹公案。

嚴老親從鳥道來清風明月絕塵埃藕絲牽動鷺鷥腳驚起飛衝霄漢開莫疑猜笑裏有刀窺得破從教南嶽與天台

　　舉趙州狗子無佛性話。

一個無字周沙界蠢動含靈俱不壞拈來擲向在人前不會分明業識在

　　舉德山見僧入門便棒。

從來門裏大那見有天下不是老婆心膽是虛空大

　　舉臨濟凡見僧來便喝。

好把琵琶月下彈清音透徹萬重山行人嚮慕親來聽奈是無絃曲調難

　　又。

四喝從教一喝來英靈到此也疑猜頂門豁達通天眼八臂那吒亦著獃

　　舉臨濟兩堂首座相見同時下喝僧問臨濟還有賓主也無濟云賓主歷然迺召眾云要會臨濟賓主句問取堂中二首座。

兩個泥牛驀𨷖一個木童難救牽動金剛主人鐵鞭秖打童手咄若會直下分明不會依然落後

　　舉臨濟一日在僧堂裏睡黃檗入堂見以拄杖打板頭一下濟舉首見是檗卻又睡檗又打板頭一下卻往上間見首座坐禪迺云下間後生卻坐禪汝在者裏妄想作麼座云者老漢作什麼檗又打板頭一下便出去。

一樹華開幾樣紅佳人漫採月明中可憐會得枝頭意吹落巖前一陣風一陣風便不同個中端的有魚龍試看今日堂中事那個男兒徹骨窮

　　舉臨濟一日謂暜化克符二上座云我欲於此建立黃檗宗旨汝二人可成褫我二人珍重下去三日後普化卻上來問和尚三日前說什麼濟便打三日後克符上來問和尚前日打普化作什麼濟亦打。

毒氣受深當欲發直饒龍象也攢眉至今餘毒藏幽壑不待聲揚動地雷喝一喝莫濡遲宗旨何曾棒上疑者裏若還親薦得濟翁元是小廝兒

　　舉興化見同叅來纔上法堂化便喝僧亦喝化又喝僧亦喝化近前拈棒僧又喝化云你看者瞎漢猶作主在僧擬議化直打下法堂侍者問適來者僧有甚觸忤和尚化云他適來也有權也有實也有照也有用及乎我將手向伊面前橫兩橫到者裏卻去不得似者般瞎漢不打更待何時。

同條生不同條死坐斷乾坤誰似你當陽一著主賓分官不容鍼私通爾何不當時待侍僧復喝還他臨濟旨

　　舉南院上堂赤肉團上壁立千仞僧問赤肉團上壁立千仞豈不是和尚道院云是僧便掀倒禪牀院云你看者瞎漢亂做僧擬議院直打出。

一縱一擒真壁立從他猛將也失色正宗不得師子兒徧界狐狼誰辨得

　　舉南院問僧近離甚處僧云襄州院云來作什麼僧云特來禮拜和尚院云恰值寶應不在僧便喝院云向汝道不在又喝作什麼僧又喝院便打僧禮拜院云者棒本是汝打我我且打汝要此話行瞎漢叅堂去。

高懸古鏡照當臺識得分明秪麼來漫漫便將人境奪孟八郎漢入重圍末後句更奇哉眼上眉毛點翠開野老者回親頌出任他南嶽與天台

　　舉興化示眾若是作家戰將不用如何若何便請單刀直入興化與你證據時旻德長老出禮拜起便喝化亦喝旻又喝化亦喝旻禮拜歸眾化云適來若是別人三十棒一棒也較不得何故為他旻德會一喝不作一喝用。

作家相見事如何電卷風馳海嶽過霹靂一聲雲散盡大家齊唱太平歌

　　又。

全放全收殺活機大人作畧普賢知禹門三級曾經過萬浪千波更不疑

　　舉崔禪師在定州衙署陞座拈拄杖云出來也打不出來也打有僧出云崔禪聻崔擲下拄杖云久立太尉伏惟珍重。

正令全提殺活機隨家豐儉有誰知親言已出親人口卻被旁人冷眼窺末後句更為奇太尉還曾識得伊咄

　　舉徑山國一禪師唐代宗詔至闕下親加瞻禮一日在內庭坐次見帝駕來迺起立帝云師何以起一云檀越何得向四威儀中見貧道。

龍吟鳳舞乾坤靜雨順風調世界寧不向四威儀內薦文殊到此也難伸

　　舉藥山一日在石上坐次石頭見問云你在者裏作麼山云一物不為頭云恁麼即閒坐也山云若閒坐即為也頭云你道不為不為個什麼山云千聖亦不識。

閒閒閒到無閒處若道無間又隔重千聖不傳人不識大家都在白雲中

　　舉智門問五祖戒和尚暑往寒來則不問林下相逢事若何祖云五鳳樓前聽玉漏門云爭奈主山高案山低祖云須彌頂上擊金鐘。

嘉州大象陝府鐵牛一衝一撞半放半收盤盤旋旋兮地軸磊磊落落兮天倪長空月色無高下個裏相逢作者稀

　　舉雪峰問僧近離甚處僧云覆船峰云生死海未渡為什麼覆卻船僧無語迺回舉似覆船船云何不道渠無生死僧再至雪峰進此語峰云此不是汝語僧云是覆船恁麼道峰云我有二十棒寄與覆船二十棒老僧自喫不干闍𥠖事。

浮萍浪打在中流兩岸何能到地頭一任黑風吹大海幾曾翻卻釣魚舟意綢繆彼此相看天色秋白棒臨頭如雨點賞罰分明得自由

　　舉臨濟問院主甚處去來主云州中糶黃米去來濟以拄杖畫一畫云遠糶得者個麼主便喝濟便打典座至濟舉前話座云院主不會和尚意濟云你又作麼生座禮拜濟亦打。

移花接木點鐵成金白拈手叚個裏分明雖然不遇英靈漢千古留傳一片心

　　舉僧問長沙如何轉得山河國土歸自己去沙云如何轉得自己成山河國土去圓悟和尚云得人一牛還人一馬。

翻掌合掌宗乘榜樣一個半斤一個八兩一條篾纜縛三人試問誰人能解放咄

　　舉趙州問投子大死的人卻活時如何子云不許夜行投明須到。

不許夜行投明須到八十翁翁入塲屋真誠不是小兒嬉看他多少風流子脫卻羅衫換紫衣

　　舉趙州聞沙彌喝叅向侍者云教伊去者迺教去沙彌便珍重州云沙彌得入門侍者在門外。

一抑一揚真自在高提正令不須謀權衡輕重雖憑手出格男兒豈上鉤

　　舉趙州路逢一婆子問什麼處去婆云偷趙州笋去州云忽遇趙州又作麼生婆便掌州休去。

碧蘿影裏唱幽情何事冤家個樣深一點也無回避處定教轉面若雷霆見得真那有旁人來證明不料數千年後看趙州端的底清貧

　　舉首山拈竹篦子問僧喚作竹篦則觸不喚作竹篦則背且道喚作什麼。

新婦懶梳妝婆婆喚上堂不知天已曉羞見入蘭房

　　舉僧問首山一切諸佛皆從此經出如何是此經山云[仁-二+氏]聲[仁-二+氏]聲僧云如何受持山云切不得染汙。

一道寒光耀古今個中那許著纖塵五千餘卷非文字諸佛何曾出此經

　　舉泐潭詳禪師室中問僧惟一堅密身一切塵中現如何是塵中現的身師著語云胡張三黑李四僧指香爐云者個是香爐詳云帶累三世諸佛生陷地獄師著語云泐潭聻僧罔措詳便打師著語云屈屈復云諸人還救得三世諸佛麼若救不得如何脫離生死速道速道。

張公喫酒李公醉累他東村王大妹橫拖八幅紫羅裙走入西村者一隊三世諸佛立地看覓個眾生了不得元來都是堅密身擬議之間百雜碎咄

　　舉僧問南嶽孜禪師如何是不涉煙波的句孜云皎皎寒松月飄飄谷口風僧云萬差俱掃蕩一句截然機孜云點僧云到孜云借人面具舞三臺。

行鳥道兮絕高[仁-二+氏]倚寒松兮風巍巍把住關兮真個希灼然希尤更奇從教三級透重圍老龍不肯糢糊放未免遭伊額上題

　　舉僧問華嚴大悟的人為什麼卻迷嚴云破鏡不重照落華難上枝。

水歸大海顯全潮終日風波海上消能納百川流不住魚龍喜躍任波濤

　　舉僧問曹山雪覆千山為什麼孤峰不白山云須知有異中異僧云如何是異中異山云不墮諸山色。

突突兀兀玲玲瓏瓏類而弗類同而弗同孤巍插向青霄外五嶽從教立下風

　　舉鏡清問曹山清虛之理畢竟無身時如何山云理即如是事作麼生清云如理如事山云謾曹山一人即得爭奈諸聖眼何清云若無諸聖眼爭鑑得個不恁麼山云官不容鍼私通車馬。

一片寥寥獻與君誰知個裏不容鍼目前法法無餘事把住牢關要見清識得一始相親須教極盡今時去大地山河作眼睛

　　舉龐居士訪仰山問久嚮仰山到來為什麼卻覆山豎起拂子士云恰是山云是仰是覆士迺打露柱云雖然無人也要露柱證明山擲拂子云若到諸方一任舉似。

步步傾湫倒嶽來軒轅高挂絕塵埃得人一牛還一馬不是時流孟浪猜

　　舉洞山圓禪師嘗應筠人請南禪師住黃檗相見於淨戒寺南默無所言但焚香相向危坐而已自申至三鼓圓起云夜深妨和尚偃息便出明日各還山南偶問永首座云汝在廬山識今洞山老否永云不識止聞其名久進云和尚此回見之何如人南云奇人永退問侍者汝隨和尚見洞山夜話及何事者以實告永笑云疑殺天下人。

南老圓公老作家無絃曲調不須誇可憐元座忉忉者春過殘枝看落華

　　舉殃崛產難因緣。

煙雲封古洞迷卻乍遊人借問三家老春光分半燈

　　舉古德油糍公案。

同門出入不知音散步何曾固必行識得老人親切處不須更欲問他人

　　又。

老將機關不用刀殺人無意有全韜誰知個裏分明語笑倒時人好琢雕

　　舉歸宗因僧辭迺問向什麼處去僧云諸方學五味禪去宗云我者裏秪有一味禪僧問如何是一味禪宗便打僧云莫打某甲會也宗云你作麼生會僧擬開口宗又打黃檗聞云馬祖出八十四員善知識個個屙漉漉地惟有歸宗較些子圓悟云若非黃檗深辯端倪幾乎勞而無功應菴和尚云二尊宿秖能扶強不能扶弱若作一味禪入地獄如箭其或別有生涯何異鏤冰作玉且道節角在什麼處驀拈拄杖卓一卓喝一喝。

五味從他一味來龍吟虎嘯聽如獃一聲霹靂雲消盡管教黃河徹底開

　　舉趙州一日於雪中臥云相救相救有僧便去身邊臥州便起去。

傾身一色騐龍蛇此際誰知眼裏華起倒同人不同用至今消息遍天涯

　　舉僧問匡化禪師如何是佛法大意化云貧兒抱子渡恩愛競隨流。

赤條條地過洪波到此恩情沒奈何不是貧兒偏愛子直饒拋棄更尤多

　　舉溈山有句無句公案。

狼狽相扶走始成舌頭無骨最相親乾坤不獲三光照有眼人人暗裏行暗裏行涉途程可憐無據奴郎者轉使溈山笑更新

　　又。

一箭雙鵰得得新分明全露法王身尋言逐句支離者依約雲山漫賞音漫賞音獨沈吟一一鍼錐須徹骨個裏原無半點塵咄

　　又。

綱宗總握句無偏著著分明已現前個裏豈容聲色轉鑽研不到更加鞭灼然一笑傳千古幸有知音隻眼觀撥轉機關全體露大千沙界掌中看

　　舉楚石禪師魚籃觀音贊籃不見魚通身是眼眼若有見如魚墮籃見不見離聞非聞滅善哉大士常現娑婆。

眼在見中耳在聞中達得此旨當下心空聞見不二處處皆宗

　　舉本來面目話。

者個本來面大千隨處現擬㩘欲承當太虛生閃電追之不得停挽之以何轉逍遙出世間世間惟此善問渠渠不知咄渠渠又現堪嗟捉影人豈識伊真面雲巖老頭陀笑指個方便

　　舉圓覺經居一切時不起妄念於諸妄心亦不息滅住妄想境不加了知於無了知不辯真實。

山堂寂寂無人到澗水悠悠有琴操偶然曳杖過前峰一陣狂風吹落帽吹落帽呵呵笑漢語胡言那成調師驀卓拄杖喝一喝云叅

　　舉法華經偈大通智勝佛十劫坐道塲佛法不現前不得成佛道。

隨處安禪經數劫肯將佛法輕漏泄面前腦後錯承當好似癡人撈水月

　　舉起信論三大。

　　體大。

偉哉寂滅體難把虛空比虛空向可窺此心難下嘴

　　相大。

妙哉諸有相本無名與狀名狀起於心心寂等無量

　　用大。

奇哉不思用處處曾無著是個無手人打得虛空落

　　詩

　　白雲巖

龍池一片雲化作巉巖石獨立萬層巔令人看奇絕幾欲飛去來清風笑無翼月出湖波光天連山影碧其間學道人逍遙定中出玄言留碩珉光陰宜自惜曾登彼𡶨來濁累頓超逸莫作雲巖看宇宙可一息

　　和憨山大師山居

自笑山中人懶散奚為趣閒時兩頓粥困來一覺睡細草作蒲團碎衲為葢被忘讀東魯書不識西來意三界空中華一真眼裏翳離卻聖凡情脫畧前後際如雲過長空縱橫了無事得失不關心悟迷那能滯有為即無為無榮亦無累去住任優游死生不二義打破者重關纔獲居山計

　　山中寄愛庭居士

夜來一笑天頂開萬劫昏沈從抖擻欲拈擲向個中人寂寞深林問野叟雲石相依皆可親月梅同色堪誰友憐余抱拙在山中獨憶故人老澤藪嶺外白雲繞東西遙憶君時望高柳高柳枝條一色青山村兩地何時偶年來脫畧口頭禪實落分明與君剖百般妙用空不空切莫隨他腳跟走言言見諦自相乖句句超宗心露醜聊遺寸楮布空懷欲寄巖房一無有

　　隨喜放生

諸佛本是眾生性眾生即是諸佛體佛種從緣性即空生由迷悟體無止故說三堅無為法修持定慧戒為始眾生能持未能持放生利益當隨喜如人欲行千萬里須從一步而起趾眾生相狀各不同護生之心心無二痛癢與我一般知寧不哀憐方便彼不息貪瞋異類生一念慈悲真佛子安忍相煎損彼身滋我無明幻口體幻體浮脆誰得堅百年歡樂電光駛改頭換面一迷心誰識我兮誰識你竊念多生父母親萬死萬生不停止復念化身菩薩眾現乎有苦有樂事凡夫五眼未圓明那辯親疎聖凡體端能格物悟天真了然生佛無彼此頭頭返照平等觀水陸一真法界耳是因是果報無差雲巖道人語如是

　　覺洪弟新搆玉峰題贈

新開玉峰一片地搆得數椽蔽風雨竹𥦗明映日月生對坐盤桓發幽趣不將禪道挂齒牙墾土掘地終無慮山田米飯撲鼻香一念萬年心不易

　　訪廸美昆玉子文去虎邱不遇寄懷

支笻漫步出雲壑為君伯仲來城郭長公笑迎坐草堂不見子仲心如索想見虎邱䃲礴地誰共盤桓月明裏石上題詩佳句多寄來起我寒巖意山間樹色夏陰濃理䇿還巔遐想公茲遊識得山水趣蹋破千峰與萬峰興如珠走盤無礙遐邇縱橫得自在石磬山前古洞幽一到管教君意快頒白頭陀立巖側佇望搖搖徒慨息也知緇素等霄壤個中解脫安可測淵明昔日入蓮社百般放下惟酒癖遠公徹底順機宜卻憐根噐人豪傑我詩沒韻且無味信口說來原不計非禪非道非言詮不足啟君秀眉宇君家兄弟高才華落筆迥出驚人句文章氣欲吞風雷如龍得雲直飛去叢林外護宿有緣願力了知金石堅神交無論隔面遠道念純真不假鞭浮生百歲太虛電邂逅之際光中圓一年一回一百回誰保百年人不遷茫茫三界浸苦海那個回頭駕鐵船憶昔宋時山谷老洗心曾叩黃龍禪憤志决了生死事觸著頓悟玄中玄堪笑巖阿修道者懷人不覺歌長篇

　　寄章格非太史

休老荊南最深谷巖畔藤蘿縛茅屋住來冷落十年餘閒看春山紅又綠思君昔日破蒼苔談笑篝燈連夜宿蕭蕭眉宇見文章浩浩言詞滿空谷超然自具出世心好比崑山一片玉回車若作荊溪遊令我林泉增秀蔚試看禪喜羨蘇黃風流千載無生曲嗟哉滿眼走埃塵斷絃今日何人續願君共出一隻手力挽頺綱震塗毒

　　還山聞曹起明病寄懷

返谷俄聞君有恙兀兀空懷在青嶂夜來清夢到君齋山水逶迤獨攜杖忽聞鳴鶴度松窗驚起幽人轉惆悵蕭蕭臥月在巖房栩栩乘雲自偃仰心本無來身不去相共盤桓豈非妄平生情念了如冰及至與君心怏怏惟君與我不尋常我愛君誠非勉強暫時休歇塵中緣襆被來臥寒巖上為憐君骨真道人豈肯埋頭老塵網野人默默思不已信手拈詩寄玄賞雖無謝眺句驚人言下赤心揮萬象

　　茅菴歌

茅菴清淨若秋水滿目紅塵提不起回光返照百劫消擬議之間隔萬里洞山昔日過谿流一脚分明蹋到底四壁蕭然綠竹陰草榻從容揮麈尾閒適興漫登巔一目千峰掌握間遙望翠微烟起處不知人住幾多番自揣看吾何為不學盤山打觔斗且喜懶瓚之風規詔到龕前煨紫芋懶收寒涕只堆堆又羨寒山子寥寥忘卻來時路斜陽巖畔口喃喃嗟歎時人不知始如猿捉影兮何日偷心死且安林下度殘年不效人間殊勝事從他碌碌兮奔南走北何時止一日閒兮一日新不知誰是個知音鳥啼華落驚回夢又見空山放白雲靜悄悄漫惺惺一钁生涯幾十春寒則穿衣饑則食不須向外去追尋黃頭碧眼難謾我任彼狐羣鑿性靈

　　效古詞四首

偶爾臨谿睹水形滿頭霜髮忽驚人浮生碌碌空如影輸與青山萬古新返沈吟誰肯清閒悟性靈

芳草萋萋客路長幾人回首暫思量不知樂土雲深處空向紅塵逐日忙究心王不覺梅梢月到𥦗

老桂庭香天半秋鴈聲嘹喨夜空愁舊年華下尋幽客不見今年來再遊君早修光陰迅速詎能留

世事如同𩰚百草紛紛各自勤搜討鬬罷忙忙撒手歸風華狼藉教誰掃須知道一輪明月當天照

　　山居二十首

懶散羨山居忘緣境自如雲鉏半畝芋月誦兩行書臨訪無塵士閒歌有翠鴝春秋雖不涉梅放一年除

適得山居趣蹉跎不計春常逢采薪老那遇慕玄人伐木天空濶開池水湛深長歌驚萬壑笑口出風塵

曲徑無人掃蕭然太古間蹊無車馬迹門有樹禽還松下翻經義臺前捬石斑偶然吟半偈華雨落雲巖

達道愧無心塵囂竟莫侵披雲石上坐得月澗邊吟仰看青山老孤行黃葉深不知浮世幻孰肯向空林

偏愛吾廬好寥寥無所求草豐常睡鹿波靜不驚鷗漫步乘風息徐歌待月流山前一怪石相對兩忘憂

自在白雲間晴空見遠山論交常屈指脫俗已蒼顏白髮誰能染青山我自閒浮生縱滿百歸去把空拳

平生無所學秪好住幽谷不圖世人知惟看麋鹿逐雲來伴我閒月到照我宿獃獃一頭陀任他榮與辱

一笑轉幽閒空生誰住山眉開青嶂鎻眼淨碧谿瀾見月應忘指尋頭昧本顏擬思親切處猶隔幾重關

不用外求真惟宜息見情雲開孤月皎雨過萬山青林邃禽忻集谿深魚自沈何人達此意處處悟無心

結屋倚巖阿沿谿荒徑多杖挑千障月襟帶百川波半偈傳千古全身養太和逢樵無可語信口發長歌

不盡幽居興爰忘塵世喧山空神自靜嶺外客尋源鳥語翻詩律松風說梵言超然新得句明月照當軒

開軒春正好華雨自繽紛稚笋穿危石龍松入亂雲閒書消白晝清磬送斜曛默默誰堪話爐香只自焚

臘盡一燈前空生已度年諸緣看暫息萬物聽新傳道獨超羣數機玄在象先山𥦗梅半放堪笑野僧閒

心光如透露能向大方步野鶴擇高林孤雲出凡路超然無彼此脫畧豈回互個中若有欺敢保一生誤

萍蹤何所拓野鶴自無家一笠隨風雨單瓢挂落霞山青雲自斷草嫩路偏賖忽遇兒童戲看他閒聚沙

淡雲橫谷口楓色滿山中碧沼凝秋水輕寒度曉鐘草衰雙眼白木落一心空事事渾無著蕭然一老翁

密竹藏精舍林深細路彎泉流兼宿雨木脫見秋山清夜孤猿嘯閒庭幽鳥還病餘分半榻不欲到人間

鴈過長空唳秋風拂半天雲收千嶂出月挂萬谿圓紅葉飄飄墜麻衣索索褰光陰如電卷幾個脫塵緣

秋光漸漸深衲破冷來侵路僻少逢客山窮多見禽谿平涵野色林邃養閒心隨分年來久何須向外尋

無事坐巖房秋深山晝凉菊花沾露冷松樹帶雲蒼傲雪經年老登高此日長凭闌過晚節疎雨入重陽

　　登東臺

曳杖轉幽林登臺望海吟一圍青障合五頂白雲深坐久渾忘世情高若有心孤危常寂處天籟絕無音

　　與友人遊陳公洞

林深小景幽挾客漫尋遊荷笠穿松徑支笻看瀑流片雲橫谷口疎雨點枝頭話到忘言處斜陽照晚秋

　　秋過龍池懷密雲法兄

扶笻過舊隱山徑露沾衣登嶺湖帆合窮巔霄漢低龍池雲靄靄梵宇景依依去寺無千日萍蹤幾別離

　　芙蓉寺

結秀重巖下芙蓉千載幽來來亭入漢去去水經秋樹古宗風在池清法雨收龐公三拂袖令我憶風流

　　寄曹藎生居士

巖竇日偏長蘭風撲鼻香懷人望遠嶺散步到斜陽幽鳥啼林晚蒼松拂徑凉何時快老眼相對共敷揚

　　寄吳石渠居士

春秋連接袂山僻漫相親淡淡石泉水蕭蕭野澗芹錦衣忘故里破衲見閒心幾憶禪牀話應知宿有因

　　留別曹念茲居士

一別過湖東懷君意莫窮依依出雲岫步步拂天風慮澹交能久心慚道未充夜來孤月皎相照已相通

　　懷琇侍者

吾懷琇侍者見道宿根深兩載巾缾事三春木石心頭頭自顯妙一一本天真繼我誰為後如斯得幾人

天隱禪師語錄卷第十八

　　音釋

　　韜

　　(他刀切音叨藏也)。

　　巉

　　(鋤銜切音讒巉巖高也)。

　　藪

　　(蘇后切音叟大澤也)。

　　钁

　　(居縛切音矍大鉏也)。

　　逶迤

　　(上烏為切委平聲下唐何切音駝逶迤行貌)。

　　栩

　　(虛吕切音詡栩栩喜貌)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第十九　　　　　直九

　　嗣法門人通琇編

　　詩

　　山居四十首

自入空山無異緣兩忘喧寂始惺然石泉落澗離絃曲竹影翻堦得句玄蓬戶半開雲霧鎖蒲龕細起篆烟連休云此際清虛境更覓西來鼻祖禪

四顧青巒列畫屏兩谿碧水絕紅塵白雲堆裏半間屋綠樹叢中一個僧寂寂孤明天際月堂堂大道佛傳心誰能到此忘賓主信手拈來付與君

一個蒲團心境間千峰環繞薜蘿間風搖華片鋪如錦月上林梢色愈藍盡日看山雲冉冉長時倚樹鳥𠴨𠴨現成公案無能會更向諸方乞指南

道人得趣在山林結個茅菴遠市塵瓦竈斷烟敲石火筧流無水鑿池冰閒看竹節知形瘦倦倚松根覺老侵無限風光留不住世間能有幾知音

山中活計最天然事物拈來得自便筧竹水流砂罐底燒柴風送火爐邊石牀寂寂閒雲伴松徑幽幽孤月還道在目前無別灋不勞彈指透玄關

狂心頓歇便居山放曠幽情泉石間嶺挂白雲啼鳥破谿流紅葉道人還窮源休住三空灋把本忘叅一字關豈用磨甎成鏡子天池止水照空顏

此事天真莫浪修饑餐渴飲睡來齁迷中狂鹿追陽燄悟後𦏰羊挂角幽爛嚼二時無米飯亂披四季碎雲裘自憐計拙能疎懶閒臥松陰枕石頭

生平偏愛住深山古路松門竟不關心若寒灰機見少身如枯木世緣刪閒題拂石清風起長坐臨谿白鳥還灋灋本空誰是道嗒然忘我笑開顏

野人計拙任天真不肯馳求混世塵畏冷朝陽聯破衲忍饑帶露摘生菁麻鞵竹杖連雲步紙帳松窗對月吟堪笑隱山修道者年年華發已知春

雲山寂寂自棲遲盡日閒閒無所思路入谷深人絕迹松搖天外鶴巢枝頻挑野菜陪僧飯漫采山華供佛帷獨步澗邊吟白石一番風月一番詩

居僻深林別一天苔封石徑接層巔松風帶韻摩霄漢樹色含光拂湛川靜看遠山青朵朵閒臨清澗碧潺潺此間物物天真趣何似西方上品蓮

白髮頭陀住翠微晚年無力下山蹊杖藜懶探清谿碧欹枕橫眠浩月輝見鹿失羣思石老騎牛逐隊憶泉師殷勤寄語叅玄士好到林間度歲時

茅屋三間碧澗旁閒來兀坐對斜陽定中雲護添衣冷飯後禽飛逐鉢香有悟有迷還屬假無修無證卻相當無心說破家傳事此道分明絕覆藏

林巒積翠鎖雲烟靜後施功事事玄觸目湛然心月朗回光閴寂性天圓疎風翻蜨窗前舞細雨啼鶯樹上傳物我消融渾不會豈居正位豈居偏

茅屋深居積翠嶒蘿龕無暑若秋清谿光淡淡連雲白山色青青帶雨新觸境明真真即幻無心合道道方親詩題石壁風摩古笑傲空山得幾人

山重重處水重重就裏安居過幾冬石上舊題懷老韻巖前新得濟宗風鐺兒折腳煨黃芋鉏子無鋒種碧松不是見山忘道者依然卻被白雲封

生平興趣在青山無事人問去往還曲徑手栽松色老方臺親砌石苔斑雲過嶽頂天空淨水到蒼谿性自閒堪笑野人生計拙寥寥兀坐絕躋攀

曲徑逶迆隔遠峰三間茅屋萬株松無思未是心空灋有念何嘗達此宗事理消融還穩密機權喪盡見中庸尋常一味山家樂任運騰騰識得儂

磬山深處白雲阿路僻林幽少客過幾樹夜蟬鳴徹困一谿秋水截奔波蒼松乍見龍鱗古清鏡俄看鶴髮多莫道野情耽僻處還思先覺鳥同窠

潦倒烟霞鄙陋顏不圖名利豈圖閒臨崖忽蹋驚人句到岸方明無手攀虎嘯風生窗外嶺龍吟雲起檻前山麻鞵歷徧無尋處秖在松蘿石洞間

萬竿修竹隱茅茨飲啄隨緣度歲時靜悟更須重放下超玄總不涉離微經行漫破莓苔徑說灋長教碧玉池收拾聲光過濁世空山獨笑自忘機

山水相宜便結菴宿緣分定莫生貪迷從不覺千般礙悟自回光萬種函啼樹玄猿青嶂裏泛沙白鷺碧谿南真機活鱍吾無隱也要分明仔細叅

薜蘿空掩徑蕭蕭閒倚荊扉賞寂寥雨過萬松添翠色雲開千嶂露円霄枯榮不論隨他去禍福須知任爾招抱朴守愚林下住翻思顏子樂簞瓢

住老雲窩在萬山尋常風雨閉松關石牀夜冷添黃葉竹戶秋深接翠巖不解谷中砃有玉秖看林下草生蘭試探匿迹忘緣者莫把幽居當等閒

塵飛不到小松房秖許閒雲伴寂場粥飯罷來無雜念暑寒交逼悟時光依蒲兀坐巖遮日就案看經月滿窗活計盡從時變化肯將身逐世途忙

懶散頭陀久住山柴門終日未嘗關銜華白鹿長來擾偷果黃猿去復還憎愛兩忘無取舍貪瞋俱泯得安閒了知此道超言象不把工夫向外攀

識得無生了幻緣甘休林下度餘年梅開嶺上香飄室竹鎖窗前影倒簾靜裏聯詩含造化閒中達道合先天誰憐個裏原無事兀坐寥寥月到軒

人間百事總無因幽趣年來覺轉新漫剪白雲聯破衲曾將黃葉止啼嬰莊生一馬能齊物玄老三拳契本真看到情忘心寂處碧桃華下悟傳燈

年來落魄懶居廛得意幽林翠竹軒寒向火爐煨榾柮渴將茶銚煮清泉經行楖栗真知己趺坐蒲團亦妄緣一念未生時薦取閒看物物本超玄

青茅新[匚@贛]兩間房山色全收小碧窗到者竟忘賓主話住來無事暑寒忙雲生晚谷成千態月到中峰印十方個裏本無元字腳分心分境錯商量

閒開窗戶笑春風幾樹華敷白間紅且喜枝頭翻玉蜨每憐香裏醉游蜂忙忙奔走人空老汲汲研求路轉窮無事倚闌吟半偈相看都在寂寥中

自從胡亂便居山雖設柴扉常不關曳杖看雲登嶺上呼童采蕨過谿灣臨崖移石心逾寂繞徑芟茅身自閒不向個中問親切况於此外更追攀

年來一事也無求饑則餐兮睡則齁佛法那愁他爛卻緣心看破我先休胷中文學原疎懶身上衣裘不暇修長憶當年幾高士眠雲拙守個山頭

小搆茅廬在碧岑寥寥四顧孰為鄰平生安分成無用半世隨緣不外尋倚樹看經風送月依蒲納毳坐連雲自憐住得山深絕那有漁人來問津

林居尤勝在陽春萬木榮榮得自欣繡谷風生香撲鼻蘭谿水足味甘唇菴前菴後禽聲好雲去雲來山色新總是一般誰造化個中惟許道為真

捫懷無事得寒暄直到忘機話始圓獨坐柴牀清夢遠深居茅屋片心寬矮窗疎竹啼幽鳥修徑蒼松徹夜蟬招隱有誰償舊約好和雲水作圖看

三十年來獨住山幾人曾得到柴關層巖路僻崎嶇處曲澗泉深瀲灎灣把住直教龍象畏放行且與鳥禽閒幾番乘興思飛錫秖恐奔波累病顏

孤岑寂寂秋光冷寒夜蕭蕭木葉飄案上殘經未竟讀巖前明月不須招竹窗晝夢松風破石砌長流華雨漂雲出又歸還伴我當軒幾片挂林梢

老住深山雪滿顛頻思故舊最堪憐隨聲逐隊何時了棄本馳緣不自慚劫石尚能消歲月幻軀誰復計千年空林松菊依然在雲水歸來好息肩

清閒不得自家忙好似獼猴跳六窗世上爭雄無了日眼前覻破有收場懸崖撒手誰能會閙市迷頭秖自狂笑傲一生林下客道風千載足思量

　　廛居十首

懶散頭陀寓市廛老年無力钁頭邊擎歸一鉢千家滿著破三衣百結穿華柳巷中全梵律管絃樓上漏真詮尋常者種難謾處未舉分明在目前

居在塵中不見塵頭頭觸處最相親天涯有水皆涵月大地無華不帶春納履忽惺樓子曲擲刀指出案頭精市場也有真消息何必谿山遠問津

了得凡心不假禪逍遙塵市只隨緣蒲團放下街頭坐靜板攜來到處閒三界本空諸子著一真纔動四生全西來莫問吾何旨鼓角城樓夜月圓

心閒無事得廛棲應物明明不我欺旁舍笙歌歡滿地鄰園華柳樂無私了知白髮隨時變肯悟朱顏逐世移雲月是同山市別幾人到此不曾迷

破衲鶉居混世塵不圖利養豈圖名沿街漫步隨流語傍戶尋他逐隊行想見憨翁攜布袋惟憐普老振金鈴野人無者閒家具浩浩塵中劫外春

乾坤何處不堪居豈特深山是故廬垂手入廛忘管帶回頭到岸卻無拘千樓夜月憐歌舞萬井風塵笑馬驢會得個中消息子無邊剎境自如如

我本山林野外人偶來塵市寄閒身居無錐地隨檀度耕有心田遠世情衣破難藏珠裏色鞵穿露出脚頭春東風昨夜堆堆笑笑我年來徹骨貧

年老心閒到處家市廛端坐沒生涯忙看碌碌如燈馬靜鑑明明似鏡華個裏本無分好醜此中曾不著纖瑕何緣昔日靈山老火宅須教用鹿車

莫道閒居在市朝古來大隱作清標曾聞龍女獻珠事不見屠兒放下刀成佛直教心地穩天真豈涉路途勞古來聖世能堪愛造業場中轉寂寥

於中了了事無侵且在塵勞作故林心境兩忘空有我聖凡不立道由人春和鶯破綠楊陌秋冷蟬高碧樹陰休道遠山真樂靜市廛中亦有清音

　　龍池絕頂

翠壁嵯峨勢插天萬峰迴合在中間僧居藤縛凌虛閣客上雲埋半截山碧水池深龍臥穩蒼苔石古虎生斑為憐源祖幽棲處今日無人更作關

　　客過龍池留題次韻

荒寺幽棲草徑賖林深日暮集歸鵶松窗半掩寒雲淨石澗長流明月斜雨過亂山添遠翠風行空谷落殘華夜來何處狂遊客喫盡壺中七椀茶

　　善權寺

探徧烟霞第一林風傳鐘磬隔峰聽山旁幽洞天開迹徑覆喬松道者心玉帶小橋流碧水瓊臺古殿接青雲斷碑遺記三生建千載令人感慨深

　　次醻吳廸美居士

卓錫烟巒小搆新草龕風雪度殘春長鑱漫把開荒徑短拂閒拈憶故人雲出遠空山黯澹水流深洞石嶙峋知君欲究真消息百尺竿頭進步頻

　　秋夜有懷子文居士訪道

燈殘香燼漏聲沈兀坐蕭蕭對碧岑萬戶當天明有月幾人學道了無心清光遠照山如畫白水長流澗似琴感慨叅玄岐路者徒勞向外去追尋

　　楊西蓮居士送姪芟染臨別贈之

遠帆因送姪投師別語叮嚀自可思肩帶夜來江上月心懸日後嶺頭詩言中有響雲棲曲句裏藏鋒石磬辭信筆贈君分袂去修持先寄一蓮枝

　　秋夜看月

雲卷秋空月到庭開窗遙望萬山青林巒靄靄烟籠樹谷岫依依翠點屏境智了然常寂寂塵緣空處愈惺惺須知此際無偏黨長夜柴門不自扃

　　誕日示諸子

衰年事事已無求嗟歎光陰自水流冷澹如雲點空碧歡娛似鴈過滄洲籬邊黃菊經霜老巖上青松滴露秋誰道此生真夢幻夢回蝴蜨笑莊周

　　次韻醻霍玉環居士

荒寺蕭蕭苔蘚封何期每過叩心宗休疑巖石非真虎笑指蒼松是活龍雲水五湖憑一鉢烟霞四海聽朝鐘龐公去後風流杳幾個知音繼此蹤

　　吳九敘居士再叅金谷寄懷

湖帆杳杳遠相臨不畏風波見道心別後每思連夜月閒來還憶舊時吟經寒輸與垂庭柏論序誰驚過牖禽人世希逢幾回笑留題行樂在空林

　　贈駱仲如孝廉

觸破湖南幾片雲不辭迢遞越嶙峋谿聲遠頌淨名德山色幽藏野老身荒寺秋烟俱寂寞籃輿晴澗獨殷勤相逢坐語熏風外明月光含徧界新

　　懷友

春鳥啼不歇空山客自尋微風拂苔徑疑有舊遊人

　　同妙光訪秀巖

偶入秀巖林沿谿草木深兩人迷古道回首夕陽岑

　　渡江

一錫碧波遊烟霞兩岸秋長江落日晚歸人爭渡舟

　　效覺範禪師用唐高僧詩作八絕

　　附高僧詩沙泉帶草堂紙帳卷空牀靜是真消息吟非俗肺腸園林坐清影梅杏嚼紅香誰住原西寺鐘聲送夕陽。

古澗清流澄徹茅簷綠樹深穠窗對亂山成翠沙明長瀉如虹

竹榻蕭然無夢梅幮不染清虛夜靜光含孤月從教輝映吾廬

偶脫諸緣小隱寥寥一事無求個中半點不得比之明月中秋

巖石堪題秀句肺腸差擬秋雲信口閒歌適興無心琱琢自文

山家隨處種樹竹籬就地成園溽暑支頤小坐清陰枕钁長眠

脫核杏纔可口鮮紅梅又甘唇笑古應機未達聞香空自吞津

幻住東山巖下那邊誰結幽林相看覿面不遠只是呼之不應

我道住此深山不意山深尤甚晚來忽地鐘聲疑是方廣相近

　　夏日四首

樹色陰濃閒坐不作一毫工課個裏本自無求莫云尊貴之墮

幽谷了無溽暑一榻蕭然自許有人借問西來未肯輕言錯舉

住個深山茅屋窗對幾莖脩竹風來凉似清秋堪歎時人馳逐

長日寥寥放過也不忘卻者個昔人頻喚主人三十年前勘破

　　山居二十首

幽居何事得干懷寂寂柴門竟日開雲意欲歸風滿隖亭亭吹過玉陽臺

片片白雲飛嶺外潺潺綠水過谿東流光一息無能止誰向山中學脫空

坐破蒲團萬境閒一輪皎潔照中天千秋碧落危巖下底事塵勞人不還

飯罷經行澗水邊心空衲破道人閒尋常莫論榮枯事風月隨緣得住山

清池水映連天碧香桂初敷滴露濃兀兀坐忘塵世慮千山靜照月明中

巖房獨坐寂寥寥世念何曾有一毫不是息心除妄想本無一物與人描

凝眸終日對青山石几爐烟意自閒懸榻久無高士駕劃然長嘯白雲間

偶爾經行到石梁山華流水有餘香遊魚啜食能知味秖恐人來下釣忙

武陵谿水赴湖東終日波濤終日風輸我磬山閒長老半生無事入塵中

閒居無事可安排半種青松半種梅昨日幾番騷客過要聯詩句愧非才

竹院幽深晚景凉木樨華發滿庭香閒吟未遇叅玄士孤負良宵明月堂

曲徑蒼苔絕影蹤巖龕冷落笑華叢道人一種清貧處長把白雲窗戶封

秋卷殘雲陣陣過峰前閒立一吟哦月中嶽色清新句却被疎風轉薜蘿

野人原不入時流到處山居得自由來去信從雙脚步免教閒事上眉頭

個事從來不強行也無長處接高明聽由他底欣欣地我此山門似水清

曲順機宜我不能天容老谷一閒僧個中了了無餘事泛濫隨波實可矜

幻軀多病好安閒不喜人間秖住山石屋巖龕坐黃葉幾人得過上頭關

道在目前無別法現成公案不須叅山頭老漢今饒舌切莫隨他落二三

此事須教有正因了無一物守清貧常懷雪老餐松柏拶到明星萬谷春

大千總是一茅廬善惡都從個裏居長的長來短的短得便宜處失便宜

　　臨谿有感二首

閒步林間過小谿遊魚噉影鳥啼枝微風吹送松華落拾得歸來月滿池

谿水如藍徹底清閒來默坐可觀心曾留半偈人間去漫向磬陀石上吟

　　題白雲巖

誰把虛空劈半邊走來都道白雲巖相看秖恐即飛去不覺月明東畔山

　　拄杖

拈頭點尾活如龍千里迢迢一似風觸破萬山雲與雪歸來閒倚碧堂東

　　中秋夜坐

夜靜凉生葛袂單已知秋氣到松關窗前獨坐披新月好把禪心一樣看

　　寄許丞侯居士二首

萬松林下獨幽棲每歎紅輪易墜西剛得春來幾多日梅華飄落出前谿

千嶂未消殘雪冷一菴端坐夕陽曛思君偶出峰前望蹋破飛來幾片雲

　　石磬

石磬高懸萬壑中外山壁立裏頭空知音不用重敲擊響應無方帀地風

　　題武陵洞二首(洞在磬山前有水從洞出至谿)

小徑深深古洞迷涓涓漱石透前谿偶攜竹杖尋幽迹惟有山公挂樹啼

洞口莓苔積幾層蒼蘿引石白雲凝且聆太古無絃曲漫逐桃華覓武林

　　遊大潮山

二十年來慕大潮何期今日入層霄攀蘿直上最高頂滿目湖烟挂樹梢

　　磬山初闢

雲籠高嶽倚荊南漫剪藤蘿結小菴獨坐月明當戶照更無餘事到峰尖

　　百舌啼

枝頭百舌話偏長啼破寒梅滿院香有耳不聞仍熟睡可憐窗外好風光

　　曹念茲居士訪余山中不值題寄

柴門暫把白雲封誰想虛君過遠峰休笑深林茅屋冷道人端的有家風

　　別徐居士

相逢又別出巖阿目送寒雲片片過思得舊遊人再至青燈竹榻話應多

　　西園寄曹從龍居士

池中屋冷五更寒破衲蒙頭意自安憶得故山煨榾柮地爐相伴有人看

　　答汰如講主

羨君鶴骨最孤清雲水從來舊有聲堪笑老僧疎懶甚也無詩興接高明

　　振宗堂

寥寥獨坐振宗堂寂寂孤明萬壑凉笑我本無心說法不勞天女散華香

　　燈華

休將春色擬栽培脫略人工巧剪裁遊子滿園覓不得秖因伊向火中開

　　磬山十景

　　限門嶺

嶺頭大塊眠雲石自古傳來立限門今日鑿開賓主路從教車馬一時新

　　西施洞

層巒秀石天開洞古往今來遊者多識得遠超聲色外西施名不染烟蘿

　　面壁巖

巉巖峭壁天然畫忽地雲生遮半邊開合不知誰作主其中消息若為傳

　　萬松徑

不是知音不到來萬松徑上滿莓苔烟霞影迹空來去陣陣清風拂石臺

　　慈慧橋

慈慧須憑一路修從教步步蹋源頭而今建得功成也千古令人作勝遊

　　武陵谿

繞殿旁通一脈泉涓涓流出有真源莫非直接曹谿水相續緜緜不記年

　　望湖亭

白虎山頭石坦平於中獨立望湖亭主賓醻唱忘歸去月起湖心一片明

　　白茅峰

磬山最頂白茅峰昔日何人雨種松留得荒基深草裏而今誰肯繼前蹤

　　洗鉢池

飯罷禪和咸洗鉢趙州公案未曾圓山僧今日重拈出漫向池邊得句玄

　　脩竹林

散步攜笻到竹林常懷多福語如霆古今多少乘陰者幾個忘言見古人

　　龍池八景(并序)

　　余依栖先師於龍池二十餘年晨夕執侍巾缾初不知泉石為何物及辭師出山誅茅深隱者又十有五年矣今懷片香掃先師塔始得婆娑泉石不覺愴然閒拈八景景系一詩。

　　中龍池

池平澄灎臥龍藏烟雨霏霏歲月長天外一聲雷震起萬山雲合徹龍光

　　分賓嶺

小嶺騎峰賓主分登臨別是一乾坤樵蘇帀帀歌聲遠忽地雲生掩石門

　　白雲巖

巉巖如玉倚青霄翼翼連雲勢欲搖何不摶風竟飛去想伊留作後人標

　　憑虛閣

小閣凌雲在碧空凭闌四顧萬峰叢幽居秖許林間老對月閒吟天際風

　　試心石

突兀高懸可試心幾回獨立畏崖深豁然脚蹋虛空碎石上風生大地春

　　玉陽臺

林巒積翠映危臺遙望烟湖萬頃開日吐波心帆影亂霞光先照碧崔嵬

　　伏虎石

腥腥血氣染蒼峐凜凜威風片石來千載高眠披雨露至今足迹破莓苔

　　避暑窟

古穴當年源老棲孤風冷冷至今知寥寥四壁惟餘座誰繼先宗作範規

　　烏瞻八景

　　雲松徑

一徑逶迤翠色濃小橋橫澗拂清風偶然曳杖支頤坐閒看雲來護碧松

　　笑影潭

睹影深知不在潭分明那隔一毫端渠無我也潭何現水靜風恬自笑看

　　龍鱗石

山腰片片石如鱗歲月頻經積蘚紋林下道人看不猒半餘蒼色半餘雲

　　俯谿亭

雨谿相競接湖波竹筏隨流拍浪過風雨歇時來往疾小亭俯視漫吟哦

　　揮麈臺

巖前天設石磐臺風月隨時揮麈來老漢不須重註脚千山一帶笑顏開

　　斷雲嶺

側嶺崚嶒欲斷雲鳥飛不過羽翎分遠看山色點空碧半落晴光帶晚曛

　　五老峰

插入青霄五個峰攀躋欲上路難通不知昔日誰稱老眾壑羣山列下風

　　湖翠峰

一片湖光涌翠峰自來出沒雨烟中孤危遠映山山碧倒影中流過短蓬

　　夢登凌霄峰

夢到凌霄最上峰千山萬水隔重重忽然省得來時路拋却從前一古笻

　　寄懷洞如睿姪

二十年來獨住山羨君無事到人間去秋一面曾相約閒看白雲空往還

　　宿清源菴

菴泊谿頭最得源間房接納道人眠夜來正對中秋月指與林間人共看

　　新正夜坐二首

簷頭雨滴夜偏長冷冷梅華滿院香一片春光行已到令人獨坐忽神傷

我勸諸賢急早修光陰瞬息總難留秖知送舊迎新事不覺年來白了頭

天隱禪師語錄卷第十九

　　音釋

　　嗒

　　(吐盍切音榻嗒然忘懷也)。

　　[匚@贛]

　　(古禫切音感覆頭也)。

　　芟

　　(師銜切音衫刈草也)。

　　毳

　　(此芮切音脃獸細毛也)。

　　鑱

　　(鋤銜切音巉銳器也)。

　　漱

　　(所右切音瘦此水曰漱)。

　　隖

　　(安古切音鄔村隖也與塢同)。


乾隆大藏經（新文豐版）第 154 冊 No. 1639 天隱修禪師語錄


天隱禪師語錄卷第二十　　　　　直十

　　嗣法門人通琇編

　　讚

　　觀音大士讚

　　錢貢善繪筆意精妙以淡墨畫大士趺坐磐石上作巉巖覆之一善財于洪波浩渺中跪蓮[向-口+┴]頂禮。

茫茫大海中化現一磐石廣度諸有緣禮敬皆歡悅眼裏聞妙音耳裏見妙質善財童子身波浪蓮[向-口+┴]出不畏風濤險頓然超百億菩薩如父母念念垂哀接猛烈同善財生死當下息

　　又

三十二應權為應著眼看來原不定心如孤月照長空千江有水千江印光明寂照徧河沙兀兀無言行正令

　　達磨大師讚

一葦渡江九年面壁識之不識追之不及神光斷臂一場狼藉而今滿地是兒孫看來得髓何曾徹咄

　　又

飄飄一葦渡江淮少室峰前眼不開默坐九年成底事一身皮肉付人回自提隻履西歸去影子從何得得來今日相逢試相問當門齒缺可曾栽

　　十六羅漢汎海圖讚

優游性海出常流蕩漾隨機出自由各顯神通施妙用千模萬狀應全周水灎灎風颼颼無邊無岸也無[向-口+┴]徃來不假纖毫力溟渤看兮掌上漚自從悟得心空法三界寥寥無所求休休休轉悠悠若到宗門欠一籌

　　續後十一代祖師讚(并序)

　　余閱中峰錄自初祖達磨以至高峰和尚凡二十有八代俱作偈讚之從中峰和尚師師相印傳至笑巖師翁及先師幻有老人又十有一代尚未見有遞代讚揚者謹為焚香述偈以發明從上傳持之德俾後學知臨濟正宗代不乏人耳

　　中峰本禪師

天目開明中峰成仁觀河流水大法雷霆

　　千巖長禪師

千丈巖顛握金剛圈長年兀坐化利人天

　　萬峰蔚禪師

萬峰頭上氣吞佛祖遇此等人震塗毒鼓

　　寶藏持禪師

衣珠一露魔王大怒持平等心善惡咸度

　　東明旵禪師

心光發現無背無面闡化東明聊通一線

　　海[向-口+┴]慈禪師

渡生死流全憑慈舟令人到岸瀟灑天遊

　　寶峰瑄禪師

山藏奇玉林巒秀蔚得者安閒不向外逐

　　天奇瑞禪師

少林祕要直露心巧忒煞天奇宗風絕倒

　　無聞聰禪師

圓通一門頓悟心聞高超三界震動乾坤

　　笑巖寶禪師

心如皎月未可方說聞小兒啼悟西來訣

　　禹門傳禪師

江南開宗此老稱雄造其室者如雲從龍

　　高峰大師讚

張公洞裏死關天目山頭活棒足迹不落人間真子從何標榜描也描他不成畫也畫他不像識得高峰老人鼻孔有時向上

　　本師幻有大和尚讚

蹋破笑巖巖上月翻身直入清凉窟萬年氷裏一蒲團坐斷乾坤赤骨律虛空為口須彌舌大千沙界風雷說兩肩擔荷臨濟宗腳下兒孫千百億鉗錘喫盡禹門來今日磬山為雪屈

　　又

特石非堅芭蕉非幻吾師面目澄澄湛湛無緣之慈應徧知接物利生有何倦百億化現度羣迷夜叉羅剎咸法眷

　　又

一片青山一谿碧水敷個蒲團依石梁止拈龜毛拂提向上旨懸河之辯閃電之機曾經毒手二十年餘今朝覿面痛徹骨髓欲形文彩讚吾師却似一滴投海底噫大笑一聲淚如雨且道悲兮且道喜

　　南嶽怡泉禪師像讚

此老心直口快不假禪道捏怪生平不蓄半文舉作千金痛快若非稠錫再來定是普門還債嘗親幻有老人得些活鱍主宰住此南嶽山中卓錫泉邊自在不須臨濟三玄奚用遠公九帶肯接雲水上流蔬飯二時慷慨大悲高閣立成如來破殿重蓋兒孫描真供養來索磬山讚唄咦和尚無相福田與個虛空同壞

　　題柳谿牧牛圖

岸柳斜煙下逍遙一牧童橫騎牛背上放意任春風識得牛兒性因他癢處通歸家一笑看明月風流瀟灑碧谿東

　　題照菴居士像

有照有知全是假無知無覺亦非真兩頭擔子俱拋却清淨茅菴一老人

　　題張大若居士像

飄然有出塵之行毅然有絕世之剛棄功名若敝屣玩塵俗如粃糠逍遙北窓之下將直上乎羲皇

　　自讚

　　山茨際徒請

拈龜毛拂坐個蒲團別無長處佛祖難謾清風拂白月此意有誰諳者裏一分親切處秖許闍𥠖隻眼看

　　箬菴問徒請

者個老禿奴胸中一字無拈條楖栗棒佛祖難近傍眼光爍破四天下即今還坐枯藤上咄若然會得者些兒雙手與你者拄林

　　玉林琇徒請

山不是山水不是水坐破蒲團豈有定止千巖萬壑之中豺狼羣隊之裏要尋個張牙露爪的驀然撞著捋虎鬚不是我兮便是你

　　慈引居士請

鬚長眉細心中無住放下蒲團說法隨處拈龜毛拂提向上旨遇此等人全身交付咄草深一丈沒法堂明月清風吹兩耳

　　啟明菴主請

長坐白雲巖吸盡龍池水刈得磬山茅來屙報恩矢老禿髮又長誰人不識你問渠渠不知閉著一張嘴咄恰似無廉恥

　　印林燈禪人請

敷草蒲團秖圖輭和一物不為爭肯話墮道不會學禪不會叅剛是一枚獃坐

　　道明蓮禪人請

無道可修有法成垢拈個拂子向人前難免出乖露醜咦風雷滿地來且看三十年後

　　崇北振知事請

此老生平慣行棒何故而今坐却杖果能諳得者些兒許伊作個人天樣面目儼然襟懷沒量咄都從幻影乞留題誰道於中無形相

　　晦曇承知客請

一片蒲團隨方就圓擲下拂子袖手安閒眼空四海心若大川出懸河之辯舉倒嶽之鞭咄冷地看來不值半文錢

　　六解恒侍者請

一根拄杖雙手不放遇個中人打模畫樣幾莖瘦竹鶴立地上點點石頭奇形怪狀咄可以謂幻境可以謂實相

　　百訥全禪人請

一節兩節竹三莖四莖曲擊之了無聲昔人曾中毒者個老頭陀拋甎要引玉描他本無為舒𭘻開人目咄咄此事何須更叮囑

　　智閒觀禪人請

一個蒲團兀兀忘緣祖師心印却教誰傳太虛為口本爾難宣出廣長舌仗此爐烟透頂透底無勞我言

　　大蔭耦禪人請

爾我看來那個真百年之後化為塵全憑一點丹青手留與人間不記春

　　無絃音侍者請

倚几默坐探取古話得意忘懷不覺物化心空法空惟餘者個知音者從能言者和試看淡墨屏風上更有一事不說破

　　玉林琇徒請

雲無所來山無所去無去無來道人無住繡谷風生蘭谿水注一一拈來各有本據如虎戴角如鳥乘羽咄

　　箬菴問徒請

遠山青近水綠兀坐蒲團如槁木個裏原無半點塵石上苔斑鴨頭綠手中拂子却付誰走向煙霞潛深谷宿世冤家撥不開務要描伊露人目

　　智林妙禪人請

白雲非白黑石非黑閒坐於中繩繩默默半肩擔荷佛祖家風兩腳跏趺人天莫測誰是知音識得渠大明國裏一老賊

　　了凡賢侍者請

峰巒疊疊瀑布雙流閒坐於中無作無修天生瀟灑人世優游佛法不會個裏真休描模供養俱不得不如擲在壁角落頭

　　玉林琇徒請

堂堂正坐無事可做龍象交叅一一按過頂門具眼劈頭打破林玹小廝慣要惹禍來捋虎鬚許伊膽大

　　心宇居士請

一葉落知天下秋道人無事自優游憨憨兀坐盤陀石却似尋常懶老牛煙霞影裏留蹤迹瀟灑林間已白頭咦識得渠儂真面目不風流處也風流

　　覲南居士請

無相山中坐臥無影樹下安閒有人舉問西來雙履脫却於前供養伊集福毀罵伊增愆去此二途道一句來咄也是如驢覰天

　　佛事

　　聞遠師弟火

　　浮生如夢幻質如雲去住無礙出入縱橫非眼所見非耳所聞靈明者點蓋色騎聲無聞之聞謂之真聞無見之見謂之真見真見所以能見圓真聞所以能聞遠正恁麼時聞遠師弟還聞麼以拄杖挑火炬云一團紅燄騰騰起本地風光在目前。

　　紹巖師弟火

　　紹巖師弟聽我說偈無上菩提言下薦取禹門院裏安禪伏龍山下脫去打破涅槃城子截斷生死路頭逍遙三界之中如師脫索獨步遂將火炬打○○○云正與麼時三世諸佛歷代祖師現此光中異口同音轉大法輪令嵩長老全身放下得大自在去也便投炬。

　　紹巖師弟入塔

　　靈明廓徹廣大虛寂風吹不裂雨打不濕者無縫塔豈有出入雖然如是以拄杖指塔門云爭奈杖頭有眼明如日便推骨入塔不是懸崖親撒手那能個裏得安居。

　　上生居士請為母對靈

　　師揮案三下云靈臺獨鑑照破煩惱昏衢覺體洞明頓證無生法忍迷之者六道輪廻悟之者三途永息舉拂子云看看打○○○云圓陀陀光爍爍無去無來淨躶躶赤灑灑非生非滅於此會得不涉程途其或未然且聽眾僧轉般若波羅蜜多心經。

　　示寶印菴主覺靈(時起龕)

　　梅蕊含香玉吐春凝寒徹骨笑吟吟不居常寂光中地先向枝頭漏好音於此會得轉身一路即在目前其或不然別通消息喝一喝云寶印還會麼驀豎拄杖云看舉起也直透非非想天穿破帝釋鼻孔卓下也摟空波波地獄觸著閻羅腦門所以道十方薄伽梵一路涅槃門遂卓一卓偈云拶破分明毛骨栗劃然打失孃生鼻本來面目要承當也是虛空閃電迹佛祖牢關鎻忽開大地山河一片雪到者裏轉身一句作麼生道以拄杖指棺云杖頭點出金剛眼崑崙騎象鷺鷥牽曳拄杖便出。

　　寶印菴主火

　　身從無相中受生猶如幻出諸形相幻人心識本來無罪福皆空無所住既無所住亦無所去於無所去處生於無所去處滅生滅既滅寂滅現前到者裏末後一句如何道偈云寶印持來已久印破虛空三有回觀自家面目嚇得須彌倒走以火炬打圓相云吽吽吽。

　　蔣虎叔居士請為母對靈

　　靈光獨耀本無去以無來幻質非堅現有生而有滅非堅故生即不生獨耀故去即不去去即不去故來而無來生即不生故滅而無滅既然如是且道蔣母熊氏安人在何處安身立命揮案一下云九品蓮臺隨處現三塗地獄頓然空。

　　示廣修宜人靈

　　師以如意擊棺三下云諸行無常是生滅法生滅滅已寂滅為樂無上大涅槃圓明常寂照凡愚謂之死外道執為斷諸求二乘人目以為無作惟有過量人通達無取舍祖師盡力說到者裏秖說得個無取舍既無取舍亦無去來既無去來豈有生死生時不來死時不去湛然圓寂心境一如但能直下頓了不被三世所拘且道吳氏廣修在什麼處安身立命舉如意云仰憑三寶恩光力特達蓮臺第一枝。

　　成侍者起龕

　　師以拄杖擊龕云吾徒通成可謂信心脫俗九載事師殷勤只者著子尚未惺惺涅槃堂上汝却先行且道正恁麼時是生耶是死耶生既未生生即無生死既離死死亦無死無死無生靈然獨存咦門外春風瀟灑去一回消息一回新。

　　聰侍者起龕

　　行聰行聰十九如風偶然失腳滿盤俱空空到無空處還元總是同你若會得生來便去也不為夭你若不會得縱然百歲不為老即今會得麼以拄杖指龕云便恁麼去。

　　示航禪人覺靈

　　假借四大以為身心本無生因境有前境若無心亦無罪福如幻起亦滅既然如幻生亦如幻死亦如幻來亦如幻去亦如幻善亦如幻惡亦如幻有亦如幻無亦如幻天堂亦如幻地獄亦如幻樂亦如幻苦亦如幻秪如汝五十二歲父母未生前清淨本體亦如幻五十二歲中間所作所為或善或惡因果昭然亦如幻直至五十二歲後氣斷聲銷復元初體亦如幻如幻亦如幻所以經云一切有為法如夢幻泡影於此會得轉身一路即在目前其或未會假我木上座通個消息倒拄杖擊龕三下云打開頂門眼返見本來人四大了然空今復歸何處山前一片地直指汝歸去。

　　航禪人入塔

　　山河一片雪行人那裏歇條條赤體空且向個中入卓拄杖云歇歇一念頓超塵數劫相看只在剎那間杖頭從此清風徹。

　　起達本師兄骨歸龍池入塔

　　海底泥牛銜月走巖前石虎抱兒眠吾兄既達元初本何故淹留在此間歸去來歸去來故山院裏絕塵埃相逢俱是舊相識管使吾兄笑眼開。

　　達妄煉骨

　　達妄明真體了知四大空衲僧巴鼻事今日與君通投炬云看白骨從教煆煉來眉毛端的何曾動。

　　拙獃禪人火

　　性火真空性空真火天上人間也無處躲東風撲面來真個也奇哉照破渠儂真面目徧界都是火蓮開便投炬。

　　嚴道人起棺

　　師以拄杖擊棺云迷從曠劫直至而今舍身受身輪廻虛幻者裏薦得業障如山一擊分明百雜碎真性如海片時返照萬緣空既然如是且道出門一句作麼生以拄杖外指云熏風自南來且歸林下去。

　　檀越請對靈

　　師以拂子打圓相云靈覺昭然不滯空死生無異體元同當年信有者般事覿面相呈達此宗喝一喝云孫氏還會麼其或未然與你別資淨路無沈中陰以遲疑直㨗一路到蓮池上品菩薩為伴侶拋却人間五濁泥驀擲拂子。

　　示曹門智常楊氏靈

　　世尊時七賢女遊尸陀林一女指一尸云尸在者裏人向甚處去一女應云作麼作麼其時諸姊皆悟無生即今智常楊氏其人不在其靈在此老僧恁麼舉揚還悟也未其或未然更與你別通消息偈云大千沙界一靈知無滅無生無所拘者裏若還親薦得蓮邦拓質定無疑咄。

　　傳

　　嗣法門人通琇述

　　臨濟正宗第三十世宜興石磬山開山初祖武康報恩寺重開山第一世天隱大和尚諱圓修生宜興閔氏父某母潘氏生而超異靈然不昧童子時伯母携望井邑一念回光豁然真空現前祖以義讓寓於屠肆世稱牛場閔師不樂居歲饑家貧賣菜養母迄二十歲感念劬勞未知佛教惟誓神茹素幼孤失學聞輙能行時中念起默誦小人閒居為不善章凡情頓息偶經講寺值演楞嚴聞至一切眾生皆由不知常住真心性淨明體用諸妄想此想不真故有輪轉猛念生死志求出離無異如來四門遊觀時也時聞龍池幻祖是大知識會為毘陵唐太常輩迎赴龍嘴菴即日買[向-口+┴]趨見幻祖祖曰何不芟染師以母老難之明年再叅龍池住旬餘晨夕請益而歸叅研益切雖處寰中無少塵念一日攜筐入市錢筐俱委舖家茫然空歸母感師道念堅猛亦長齋事佛延星士推師造士曰此命不壽師適從外來問曰出家可否士曰出家則大成母因割愛令師出家越歲徃龍池得度時萬曆戊戌也初叅無字半歲不得力幻袒令叅父母未生前本來面目提撕嚴密閒忙無間一日隨眾出窰同叅問幻祖四大名山菩薩出現神通廣大祖驀云者裏亦不少師進云如何是者裏神通祖曰度磚來師言下有得工夫加切過百餘日偶展楞嚴至佛咄阿難云此非汝心遂大悟自云如善財入彌勒樓閣與童年隨伯母望井邑時境界無異無別從前諸疑一時放下一日侍祖過城南顯親寺問云忽然如拓空時如何祖便喝復云我代你修行罷師言下會得賓主照用之句往留京因謁雲松老宿於天界訪文齋老宿於能仁或文或行多自得益辛丑還山掩關祖方北行示云汝既悟入當更精進他日利導有情勿令斷絕師關中閱古人因緣日有發明至僧問乾峰雲門十方薄伽梵話忽礙力叅兩載一日坐中正忘絕境界之時忽聞驢鳴頓失前疑偈云忽聞驢子呌驚起當人笑萬別與千差非聲非色閙自後看古人話劃然破竹矣歲甲辰四月八日期滿解關尋與同叅密雲悟公三藐某公入京覲祖於普照寺時已歲暮祖見色喜問曰別來三歲各呈似看師禮拜便出復呈偈有寒暖不知人窮人知寒暖之句祖頷之次日入室祖曰既為臨濟兒孫當盡臨濟法道秖如四料簡汝如何會師詳引盡旨祖頷之師進云歷歷孤明時如何祖云待你到此與你道師便喝祖曰你還起緣心麼師拂袖而出一日侍祖著衣次祖忽指椅云汝上坐我拜汝為師師大笑呈偈曰木人提唱笑呵呵更著衣衫誰識他昨日看來是男子今朝還作老婆婆祖深肯之師復與同叅遊歷教海叅尋尊宿如古輝法主設講白塔靜淵耆德開法臺山師皆與席苦行知識如塔院妙峰宗門高古如天寧幻也師多瞻風承事一日幻祖臥病師晨夕左右中夜跪白云某侍和尚十餘年所得未經明驗今請呈似祖矍然起坐師一一傾吐祖云汝既如是吾亦如是師作禮而退歲丁未懇祖南還戊申冬祖開堂龍池命充西堂師固辭己酉春命師秉拂又辭癸丑命總院事師復辭因假嶺南靜室掩關時計事幻祖南北共一十有八載冬十二月辭入關祖門送曰子去吾無與語矣閱日書偈付密雲悟公齎示云老衲於今不坐關既無住也幸無閒何曾進又何曾出秖在尋常天地間甲寅春幻祖示寂師破關歸治後事盡哀盡禮堂殯訖仍曳杖入關唐凝菴太常輩與山中清眾貽書固請還龍池師固辭入秋舊病復作乃順請還山歸即一室一榻示病者數年歲庚申病起徒輩蹋得山南地名石磬師縳茅居焉山在荊谿最深處水從洞出如古桃源嶺門石立如入磬口故谿名武陵山名石磬向稱虎穴龍宇世未敢有問津者初住大雪五十餘日炊煙幾絕師安之晏如也一住十五年遂成精藍師以弘法為己任自侶木石以至廣眾鶴侍無刻不拈提向上一語一默一吟一笑無行不與有云三間茅屋冷淒淒來者俱緣向上機又云把住直教龍象畏放行且與鳥禽間亦約略見其風範矣痛法門衰晚師道陵夷力揚宗要嚴辯正邪語在示眾普說復問中諸方知好惡識重輕者不憚寒暑接踵趨風結制本寺休夏別峰俱無以容眾皆環跪而請始許以六十出山歲甲戌乃開法於浙西武康之上柏金車山報恩寺蓋緇素重申前請時師年方六十也先是壬申癸酉連却數請聞報恩為唐宋古剎久廢慨然許行至則赭山破寺荒寒尤甚師安之晏如也雖數以名剎繼請師皆辭之是歲結冬衲子雲集至就樹縛屋以棲常指點土木瓦礫為大眾演上上機凡承顏接謦欬者皆爽然自失經提命者悉知自重明年又辭蓉城士紳之請時琇方死關江上累書促歸属以後事秋遂示寂報恩正寢歲乙亥九月二十三日也遺命停龕待叢席成方可入塔不肖琇謬承付囑至己亥堂搆麤成乃奉龕歸塔荊谿之海會師降生於萬曆乙亥十月二日涅槃於崇禎乙亥九月二十有三日世壽六十有一僧臘三十有七師平生慎許可雖籌滿石室不輕付授若山茨際箬菴問林臯豫分化一方不墜家聲印中授有徒雲外澤能自立不墮時蹊晦曇承皆於座下有悟入而操履不苟者琇重編集師語錄二十卷行世嗟乎師之道闇而益章久而益明沒世而益光大識者謂師事師獨久曲盡鉗錘同讓祖高臥荊谿挽之不出同汾陽及出世後雖破院殘僧儼臨千眾同楊岐門風高峻人類精奇同神鼎至其闢邪衛道揀異救時使大法中天先宗不墜則功同妙喜噫洵知言哉嗚呼哲人逝矣泰山其頺予小子琇終何仰耶。

　　先師磬山天隱老和尚語錄䟦言

　　通琇獲入先師之室深蒙獎借然每有進益而先師愈遠一回𠫵請一回自失而先師獎借愈甚意惟此不能自已者先師其許我可契無住心宗乎豈惟親質時為然迄今三十年來恭讀遺言自失如昨茲特編刻全錄公之於世俾知達磨臨濟沿流不止端的有在先錄初刻有磬山集磬山敬錄磬山晚錄法濟晚錄報恩語錄報恩遺錄共若干卷又語錄若干卷皆隨時隨人所刻或未編或編而未盡未備今一倣虎邱隆祖所編圓悟勤祖語錄而類列較詳自上堂至佛事共二十種并附述小傳於後令覽者皆見其乘願再來摧邪秉正繼祖開宗之梗概云捐資虔刻者為松陵葉行弘用薦亡室趙氏超穆其室篤信宗乘臨終正念耿耿化姑與夫植般若勝因有如此。

　　嗣法徒通琇焚沐百拜手述

天隱禪師語錄卷第二十

　　音釋

　　捋

　　(郎括切鸞入聲手捋也)。

　　㡧

　　(猪孟切音倀開張畫繪也)。

　　獃

　　(魚開切音皚癡也)。

　　齎

　　(牋西切音𩐎持也遺也)。

　　籌

　　(除留切音儔籌筭也又籌第)。

　　洵

　　(相倫切音荀信也)。


