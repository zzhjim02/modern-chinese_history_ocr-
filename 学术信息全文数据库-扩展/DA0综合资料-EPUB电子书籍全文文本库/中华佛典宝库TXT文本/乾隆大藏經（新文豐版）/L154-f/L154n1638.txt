乾隆大藏經（新文豐版）第 154 冊 No. 1638 雪嶠信禪師語錄


雪嶠禪師語錄卷第七　　　　　　魚七

　　參學門人弘珠等編

　　拈頌

　　雪峰禪師一日陞座眾集定師輥出木毬。

　　頌。

　　為憐苦口舌頭乾滾出木毬與眾看活卓卓月團團賺殺兒孫炭裏眠

　　雪峰輕打我。

　　頌。

　　秤錘出汁砂出油托地酬他放亦[(冰-水+〡)*ㄆ]輕打我活人機三千里外冷雲歸言中有響會不會孔子周流著布衣

　　東坡不了心。

　　頌。

　　雲出青山鳥出林三條篾縛換腰金輕烟一帶蘇堤柳盡是當年不了心

　　普化和尚將示滅乃入市謂人曰乞我一箇直裰人或與被襖或與布裘皆不受振鐸而去臨濟令人送與一棺師笑曰臨濟廝兒饒舌便受之乃辭眾曰普化明日去東門死也郡人相率送出城師厲聲曰今日塟不合青烏乃曰明日南門遷化人亦隨之又曰明日出西門方吉人出漸稀出已還返人意稍怠第四日自擎棺北門外振鐸入棺而逝郡人奔走出城揭棺視之已不見唯聞空中振鐸漸遠莫測其由。

　　頌。

　　東邊不了西邊討看這風顛情太勞搖得手酸欲歇去棺材空裏笑魔高

　　賔主句。

　　頌。

　　蘆花江底去來鴈蓼葉渡頭上下天賔主不隨爻象變吉凶豈落劫初前

　　有僧問雲門如何是透法身句師云北斗裏藏身。

　　頌。

　　北斗藏身意若何長江水接白雲坡兒孫多少不怜悧抱櫓搖椿也大差

　　城東老母與佛同生而不欲見佛每見佛來即便回避雖然如此回顧東西總皆是佛遂以手遮面于十指掌中亦總是佛。

　　拈莫錯會城東老母好老母乃末世眾生最後一金鎚耳何以末世眾生向外馳求尋行數墨推己讓人鑽研故紙以為袈裟下一生極則事佛從三大阿僧祇修證得來我等豈能容易如此識見胸臆中一釘釘定六根頓瞎猶若墮落千萬丈陷穽永無回心出離之日老母古佛先知末世眾生不信頓悟一門即向三十二相八十種好一坐坐斷將手遮面不欲見佛然十指掌中見佛者此乃老母自性天真非他人使然其意正出眾生本來是佛自心作佛覿體相見老母慈念眾生心切若將色相賣弄是佛眾生永不能發菩提心擔荷此事非惟十指上可見四大五蘊髮毛爪甲皆是佛之全身故祖師云通身是手眼三十二相以野狐精呵之如此便知前後一貫悲哉黃面老子吾知其無容身之地眾生每日神通放光自在何假色相喚渠是佛且達磨西來不立文字教外別傳直指人心見性成佛勞伊一番辛苦為眾竭力不若城東老母𢷤佛何其撇脫語言文字一時焚却那更有葛藤畱到今日纏縛眾生趙州云佛之一字吾不喜聞到這裏絲毫不立眾生諸佛亦是強立名言誰是彌勒誰為彌勒自亦𢷤之以此較之何處非釋迦何方不老母何眾生不佛這則公案只要眾生信得及直下㘞地一聲城東老母產下祖師了也用佛何為還識祖師殺人刀活人劒麼廁籌子千古奇特老母其誰歟。

　　頌。

　　老母城東亦丈夫眼睛清冷絕誵訛三千里外相逢著不是當年這老胡莫謂似月中無影休辜負若向空王殿上行腳跟斬斷誰回互

　　徑山國一禪師上堂僧問如何是道師曰山上有鯉魚井底有蓬塵。

　　拈這則公案因國一答得新奇古今無人齅著語風今日橫推日月倒轉山河吸盡源泉掀翻五岫管教井底無塵而百劫長清鯉魚插翅而高冲霄漢且道這僧會不會。

　　頌。

　　一指驚心萬指寒鯉魚插翅挂黃冠至今山上洪波滾滌淨蓬塵井底寬竹響燈沉疎影夜猿啼山月上欄杆

　　徑山鑑宗無上禪師。

　　拈鹽官的子臨濟前軰自鹽官決疑之後尋徑山將息開堂拈提為第二代住持今塔蹟雖存凄凉壅塞嗟嗟何時得翛然一路豁耳。

　　頌。

　　塔示全身聊有蹤堆堆土石畧遮風三更五夜山頭月聽取龍吟古寺鐘無上老知也未唐時直至今這箇性靈原不異日炙與風吹滄海桑田何可據劫火洞然燒大地總成是活計

　　徑山塗毒智䇿禪師天台陳氏子行腳往豫章謁典牛道由雲居風雪塞路坐閱四十二日午初版聲鏗然豁爾大悟及造門典牛獨指師曰甚處見神見鬼來師曰雲居聞版聲來牛曰是甚麼師曰打破虛空全無柄靶牛曰向上事未在師曰東家暗坐西家嘶罵牛曰嶄然超出佛祖他日起家一麟足矣師偈曰色見聲求也不妨百花影裏繡鴛鴦自從識得金針後一任風吹滿袖香師將示寂陞座別眾囑門人以文祭之師危坐傾聽至尚饗為之一笑越兩日沐浴更衣集眾說偈曰四大既分飛烟雲任意歸秋天霜夜月萬里轉光輝俄頃洎然而逝塔全身于東崗之麓。

　　拈大凡得的人開口動舌不犯風化自然奧妙自然風流你看塗毒老人竊得雲居版聲歸家就會搖唇鼓舌捕老鼠捉青蜓批判古今將聲色囊藏被葢為自己衣帶下物捏得一些渣滓也沒有示寂又賣弄家醜可謂光前絕後塗毒其人歟。

　　頌。

　　聲色元來是甚麼春風花鳥雜笙歌仙郎去後鴛鴦散只見枝頭蜂蝶多死得好祭文讀罷為之笑全身塔塟五峰雲寒夕何人遣風掃也非猾也非狡盡屬人家園地了塗毒鼓聲振野郊山前山後成荒草

　　大慧杲妙喜老人。

　　拈這個妙喜老人復起臨濟之風三玄三要撒開餧魚餧鱉了無少剩四賔主料揀摶搦如泥一些子觔骨也不存上堂普說若遊戲四天下不著一毫氣力小叅入室如笑談涕唾輕脫脫一雙手作白拈賊如神三寸舌根若懸河瓶瀉竹篦子敲磚弄瓦提契傀儡七上八下活捉生擒全不怕些罪過這回去鑊湯爐炭決定饒伊不得。

　　頌。

　　舌似蓮花遍界香掬將雲氣裏寒霜生來眼目天然異不屬娥眉對鏡莊山谷風雷乳虎面湘江星月道人腸一雙辣手難相似縱使惺惺且覆藏

　　香嚴和尚獨腳頌以張無盡因緣例之無盡謁東林照覺禪師覺詰其所見與己符合乃印可最後問兜率悅禪師公與悅語次稱賞東林悅未肯其說公乃題寺後擬瀑軒詩其畧曰不向廬山尋落處象王鼻孔謾撩天意譏其不肯東林也至更深論及宗門事悅曰東林既印可運使運使於佛祖言教有少疑否公曰有(這個怎麼好露出一角也)悅曰疑何等語公曰疑香嚴獨腳頌(如此從前不會悟)德山托鉢話(那裏去來)悅曰既於此有疑其餘安得無邪秪如巖頭言末後句是有邪是無邪公曰有(滿口野狐涎先打東林覺三十青柴何故賺人不少次打張商英三十苕帚柄何故不合受他家冬𤓰印子)悅大笑(笑裏有刀)便歸方丈閉却門公一夜睡不穩(元來元來)至五更下牀觸翻溺器(盡底去也未)乃大徹(猶帶尿真氣在)猛省前話(始知兜率不汝欺也)獨脚頌云子碎母啄子覺母殼子母俱亡應緣不錯。

　　拈子碎母啄即且從子覺母殼向那裏討即得子母俱亡應緣不錯子母既亡杳絕音耗阿那個應緣不錯且道憑個甚麼道理有人到此立得脚麼識得渠麼出來對眾道看若道未得莫亂道叅禪秖為命根不斷依語生解搬出人前便見逗漏張無盡可作龜鑑到這裏下得手捏得香嚴鼻孔酸滴滴地禪和子本分茶飯若於獨脚少有疑古今公案未夢見在切勿孟浪大須仔細今時出世稱長老者問著便是盲棒瞎喝非惟瞞盰他人兼自瞞耳他時如何見得閻家老子當時張無盡苟非兜率老婆心無盡那有今日。

　　頌。

　　獨脚香嚴鎻萬重重重錦繡白雲封個中子母元無命碎啄之機也太聾錯不錯含元殿裏黃金索假饒牙爪利如錐早落香嚴并鍍鑠張商英東林覺冬𤓰印子砒霜惡死馬醫來活似猊千古無人敢動著

　　內翰東坡居士蘇軾字子瞻因宿東林與照覺論無情話有省黎明獻偈溪聲便是廣長舌山色豈非清淨身夜來八萬四千偈他日如何舉似人未幾抵荊南聞玉泉皓禪師機鋒不可觸公擬抑之即微服求見泉問曰尊官高姓公曰姓秤乃秤天下長老的秤泉喝曰且道這一喝重多少公無對(語風代云定盤星爆也)於是尊禮之(何不早恁麼)後過金山有寫公照容者公戲題曰心似已灰之木身如不繫之舟問汝平生功業黃州惠州瓊州。

　　拈這東坡老臊胡大似風流遊戲漢子若在東林覺印子脫出決定信人不得何故張無盡賍在若論夜來八萬四千偈他日如何舉似人少有宗門氣息一根秤子尚不會用用即被人拗折觀其所由悟即不無命根斷未敢相許古今相傳五祖戒後身若恁麼利害不淺雖然今日要如此蘇子瞻也難得。

　　頌。

　　黃州惠州瓊州去去來來獨偶剛得一根秤子喝下還是空手落落拓拓一生妙在舌頭會摟作萬古之斯文同秋風之抖擻儼似石灰布袋狼藉不用苕帚更問如何若何不會說禪只會喫肉吞酒

　　徑山別峰寶印禪師至徑山謁大慧慧問曰甚麼處來師曰西川慧曰未出劒門關與汝三十棒了也師曰不合起動和尚慧忻然掃室延之紹熈元年十一月往見交承智䇿禪師與之言別䇿問行日師曰水到渠成歸索紙書十二月初七夜鷄鳴時九字如期而化奉蛻質返寺之法堂留七日顏色明潤髮長頂溫越七日葬於菴之西岡諡慈辯禪師。

　　拈古人去住得大自在乃平日定慧所致非可強也少有物滯則不自由今別峰印禪師徑山開堂數十年二十六代住持也師年邁益厭住持十五年冬奏乞菴居得請終後葬於菴之西岡今人不識何地方為西岡何處為菴居不亦疑乎。

　　頌。

　　鷄鳴時刻報君知水到渠成月上枝豈是尋常心可擬言詮安得契無為

　　雲門顧鑑咦。

　　拈跛腳阿師掃來掃去一生不著便陳尊宿感戴不盡後被人喚作紅旗閃爍受屈不少。

　　頌。

　　雲門顧鑒咦六六三十六有米便煑飯沒米便煑粥得得得養家方子須明白

　　徑山法濟湮禪師僧問掩息如灰時如何師曰猶是時人工幹僧曰幹後如何師曰耕人田不種僧曰畢竟如何師曰禾熟不臨場。

　　拈一問一答如鐵打釘半斤八兩三寸五寸鎚鎚相應不費心力然乃這僧問處不真答去勞而無功雖然閑故紙要且無益於人三十年後有人動著粥足飯足佛法始有靈驗。

　　頌。

　　寥寥行來月似盤千峰秋白葉將寬北窗無物誰能惜南畝多雲我獨看谿徑慣飛猿捉果池塘引步兔尋餐不妨問答非千古一任庭花雨露寒多少耕人不插田一般把箸度浮年青眉漫鎻閑愁緒綠袖偏臨媚景川雛雀怕飛枝尚遠蒼龍斂翅月同眠掩然無事燈初續投寺秋雲亦豎拳忙忙促促曉春耕半節簑衣蘸水明踏渚鷺鷥擬雪色歌花鸚鵡㫰風晴篇章石上鋪烟嫩律調林邊開錦英最快牧童牛不管索頭無恙任縱橫

　　大慧禪師舉竹篦示儈喚作竹篦則觸不喚作竹篦則背不得下語不得無語速道速道。

　　拈著甚死急喫了清水白米閑不過大似發狂發顛幸是這僧若是語風喝一喝打一圓相書個[○@人]字拋向面前且看妙喜作麼生折合。

　　頌。

　　離中虛坎中滿兊上缺巽下斷是甚麼章句忠清里巷馬回子諸人還會麼休休三十六條花柳巷向來曾不禁人行

　　趙州栢樹子。

　　拈趙州和尚盜常住物私己用幸是這僧不要若荷負將去大似平地喫交。

　　頌。

　　日炙風吹這趙州祖師渾不在鈎頭西來大意庭前栢欲得相親更上樓

　　徑山照堂了一禪師明州人上堂云禪玄之士觸境遇緣不能直下透脫者葢為業識深重情妄膠固六門未息一處不通絕點純清含生難到直須入林不動草入水不動波始可順生死流入人間世諸人要會麼以拄杖畫曰秪向這裏薦取。

　　拈這明州人說甚六門一門大都祖師出世無事討事無夢說夢盡大地撮來是粟米大微細更微細影也沒有說個利生早是緣木求魚一埸好笑不如穩坐青山目視雲漢始合那邊。

　　頌。

　　說個空王佛即差何堪舉拂更拈花六門晝夜白毫現日日眾生常在家

　　徑山智訥妙空禪師僧問牛頭未見四祖時如何師曰坐久成勞見後如何不妨我東行西行。

　　拈妙空和尚雖得兩轉語以包括千七百則陳爛葛藤了也坐久成勞東行西行雖然與那牛頭猶隔円陽在。

　　頌。

　　問處疎寒答處親莫教扭捏昔時人牛頭山上啣花鳥換却羽毛不呌春貧徹骨冷如氷雲在青山水在瓶虎踪狼跡如何也白澤之圖孰可盟

　　有僧問師云時時示時人時人自不識即今這裏是甚麼時師答曰甲子乙丑丙丁己卯。

　　復頌。

　　漁郎船子兩頭穿逆順風波總不前討個火來炊飯喫荻花叢裏滿天烟

　　又問處處無踪跡聲色外威儀即今這裏是甚麼處師答曰有個人來知前不知後莫向這裏覓。

　　頌。

　　飽飡胡餅更由誰獨我山居常不炊自喫那些鐵橛子問雲問水孰追隨

　　又問人從橋上過橋流水不流即今這裏是什麼人師答云眉橫鼻直不必打點。

　　頌。

　　威音那畔不知名猶若千江孤月行擬議四山光影亂照人肝膽不分明

　　中峰禪師觀流水有省即詣高峰求證高峰打趂出既而民間訛傳選童男女師因問曰忽有人來問和尚討童男女時如何高峰曰我但度竹篦子與他師於言下大悟。

　　拈高峰剜肉做瘡賍陷平人中峰脚跟未穩一狀領過若依語風判斷兩人犯彌天之罪各罰饡飯一堂借此供狸奴白牯何故與他流水甚麼相干雖然不許夜行投明須到。

　　頌。

　　竹篦拈來用得親曹家女子屬他人柳絲眼暖春三月兩個黃鸝相對陳紅粉鬂紫羅牀十分恩愛醉牙觴鴛鴦飛入翠微裏鳳閣龍樓遶建章

　　法昌遇禪師上堂春山青春水綠一覺南柯夢初足携笻縱步出松門是處桃花香馥郁因思昔日靈雲老三十年來無處討如今競愛摘楊花紅香滿地無人掃。

　　拈這箇語話若作禪道佛法商量太遠在若作風流景緻會又辜負法昌還有人向這裏和會得麼出來說看若和會未得元在法昌舌根上轉。

　　頌。

　　舌根落落送嘉聲香谷春枝朵朵橫亂插山頭紅白鬂平分水面淡濃情南柯夢覺人何在北騎征忘身未名自是法昌閒不徹楊花襲襲逐君行

　　佛印禪師一日與學人入室次適東坡居士到面前師曰此間無坐榻居士來此作甚麼士曰暫借佛印四大為坐榻師曰山僧有一問居士若道得即請坐道不得即輸腰下玉帶子士欣然曰便請師曰居士適來道暫借山僧四大為坐榻秪如山僧四大本空五陰非有居士向甚麼處坐士不能答遂畱玉帶師却贈以雲山衲衣士乃作偈曰百千燈作一燈光盡是恒沙妙法王是故東坡不敢惜借君四大作禪牀病骨難堪玉帶圍鈍根仍落箭鋒機會當乞食歌姬院奪得雲山舊衲衣此帶閱人如傳舍流傳到我亦悠哉錦袍錯落猶相稱乞與佯狂老萬回。

　　拈東坡居士到佛印處大似刺頭入膠盆柰何人硬貨不硬開口便落人圈繢總之不知宗門有陷虎之機雖然莫怨他家枯井深若是徑山則不然見他道四大本空五陰非有竟扯佛印出山門佛印也無奈我何。

　　頌。

　　玉帶垂垂束紫腰一天風靜落孤鵰雲山綻衲何長短輸與春堤嘶柳驕

　　天章寶月禪師僧問如何是佛法大意師曰一年三百六十日曰便恁麼會時如何師曰迢迢十萬不是遠。

　　拈這僧問佛法大意不識佛法大意是個甚麼答伊一年三百六十日雙手擎出來也天章將謂熱瞞這僧這僧却不要天章却成自瞞呵呵這些飯袋子古今有之。

　　頌。

　　變化魚龍水不知聖凡名字孰為施眉毛生在眼睛下捉個麒麟當馬騎問佛法莫狐疑現成公案破窗籬一年三百六十日日日春風動竹枝

　　大梅法英祖鏡禪師宣和初勅天下僧尼為德士雖主法聚議無一言以回上意師肆筆解老子詣進上覽謂近臣曰法英道德經解言簡理詣於古未有宜賜入道藏流行仍就賜冠珮壇誥不知師意者往往以其為佞諛明年秋詔復天下僧尼師獨無改志至紹興初晨起戴樺皮冠披鶴氅執象簡穿朱履使擊鼓集眾陞座召大眾曰蘭芳春谷菊秋籬物必榮枯各有時昔毀僧尼專奉道後平道佞復僧尼且道僧尼形相作麼生復取冠示眾曰吾頂從來似月圓雖冠其髮不成仙今朝拋下無遮障放出神光透碧天擲之於地隨易僧服提鶴氅曰如來昔日貿皮衣數載慚將鶴氅披還我丈夫調御服須知此服不相宜擲之舉象簡曰為嫌禪板太無端豈料遭他象簡瞞今日因何忽放下普天致仕老仙官擲之提朱履曰達磨携將一隻歸兒孫從此赤腳走借他朱履代麻鞋休道時難事掣肘化𩿾未遇不如鵾畫虎不成反類狗擲之橫拄杖曰今朝拄杖化為龍分破華山千萬重復倚肩曰珍重佛心真聖主好將堯德振吾宗擲下拄杖斂目而逝。

　　拈大哉善哉大梅和尚真奇特丈夫人天師表看伊作用大似大海起波濤無你擬議處所謂法界量滅者出入若遊戲隨意。

　　拈弄真幻影中人三界為戲塲耳嗟佛祖光明末後始信雖然當初不該斂目而逝若是徑山更活三十年有何不快咄咄。

　　頌。

　　身平價平無礙光明處身空洞居界無城千載風骨萬世嘉名僧充道士絕戶絕丁皮衣鶴氅何重何輕如夢如幻赤體虛靈妙哉至德鱉瞎龜盲頌之若謗天明五更

　　甘贄行者入南泉設粥。

　　拈南泉老老大大未免隨人起倒直饒打破粥鍋也是賊過後張弓若在請念誦時掀翻桌子猶較些子悲哉喫得一碗粥折了一口鍋仔細打一算好事不如無甘贄行者雖然拂袖便去未稱好手何故賊頭狗面俗氣不除。

　　頌。

　　不是冤家不聚頭偷營刼寨溷緇流狸奴白牯無靈性引得王郎特地愁

　　投子和尚僧問一切聲是佛聲是否曰是云和尚莫𡱰沸盌鳴聲投子便打又問麄言及細語皆歸第一義是否曰是云和尚作頭驢得麼投子便打。

　　拈這僧弄嘴頭以作遊戲好痛與三十棒投子不識轉變由人犯法亦與二十拄杖還有不甘者麼二俱𢷤出。

　　頌。

　　佛自無言何有聲作驢作馬不多爭一團白月潭中現處處秋光照夜明

　　天衣懷和尚示眾舉古人云五蘊山頭一叚空同門出入不相逢無量刼來賃屋住到頭不識主人公有老宿拈云既不識他當初問甚麼人賃恁麼拈也太遠在何故須知死人路上有活人出身活人路上死人無數那個是活人路上死人無數那個是死人路上活人出身處若檢點得分明拈却膱脂帽子脫却鶻臭布衫。

　　拈前老宿拈云既不識他當初問甚麼人賃此語大有叅情肻向這裏下隻腳踏遍四天下忽遇無厭足王出生死也不難今人拖了死屍長日亂闖說張三道李四好山好水好叢林好風涼孰不知都向死人路上分別短長還要識活人麼死人路上會取天衣和尚固是弄潮手只是忒煞老婆且聽許半個字。

　　頌。

　　秋風颼颼何太凉從來不識個中郎同門出入年來事賃屋那曾著地方彷彿示人名是主依俙當體假為鄉欲知端的歸家路耳朵頭毛五蘊香

　　雲門曰眼𥈤橫亘十方眉毛上透乾坤下透黃泉須彌塞却汝咽喉還有人會得麼若有人會得拽取占波共新羅鬬額。

　　拈雲門和尚說禪猶若萬里無人烟一間破屋裏手舞足蹈高聲唱言我是如來應供正徧知名行足自喜自悲自言自語還有知音者麼對牛彈琴。

　　頌。

　　囉囉哩哩唱田歌曠刼許誰薦得麼梳影草萊翻白畫潑空烟雨冷青蓑分明花在春枝上花落香寒春色過琴瑟無音言語正尋行數墨病何多

　　僧問雲門如何是諸佛出身處門云東山水上行。

　　拈諸人會麼東山水上行則易會諸佛出身處則難明何故謂伊諸佛無鼻孔。

　　頌。

　　括地西風劈面吹君家何必苦追隨東山水上如何會笑指雲門妙絕詞

　　僧問雲門如何是一切智智清淨門云掃地潑水相公來。

　　拈雲門大師隨手拈一錠足色紋銀與這僧可憐這僧不識嗟哉世間幾人能會此意除非過量人金博金水投水。

　　頌。

　　掃地潑水相公來陳年苕帚白花開無端拈在春籬上天曉黃鸝呌幾回

　　仰山叅東寺如會禪師問汝是甚處人仰曰廣南人師曰我聞廣南有鎮海明珠是否仰曰是師曰此珠如何仰曰黑月則隱白月則現師曰還將來也無仰曰將得來師曰何不呈似老僧仰义手近前曰昨到溈山亦被索此珠直得無言可對無理可伸師曰真獅子兒善能哮吼仰禮拜却入客位具威儀再上人事師纔見乃曰已相見了也仰曰恁麼相見莫不當否師歸方丈閉却門仰歸舉似溈山溈曰寂子是甚麼心行仰曰若不恁麼爭識得他。

　　拈仰山說法酬機大似空中一隻鶴旋轉俯仰活卓卓地摶風萬里唳孤雲於霄漢巢喬木於蒼翠鎮海明珠滿地撤去又道無言可對無理可伸幸是東寺長老放過徑山又且不然何故禮多必詐。

　　頌。

　　仰山小釋迦東寺老古錐如牛飲澗泉上下嘴對嘴明珠撤出太多又道無言可對小釋迦善言語此情惟有當行知千載無人敢相許

　　章敬懷暉禪師有僧來遶師三匝振錫而立師曰是是其僧又到南泉亦遶南泉三匝振錫而立泉曰不是不是此是風力所轉終成敗壞僧曰章敬道是為甚麼和尚道不是泉曰章敬即是是汝不是。

　　拈妙哉宗門殺活自在這僧腳跟不穩若腳腳穩當的道是也只恁麼道不是也只恁麼何故自有錫杖在。

　　頌。

　　錫杖搖搖在路途隨風墜落葛藤窠天涯渺漠何時到莫去山前作野狐

　　青原行思禪師見六祖問曰當何所務即得不落階級祖曰汝曾作甚麼來師曰聖諦亦不為祖曰落何階級師曰聖諦尚不為何階級之有祖深器之。

　　拈言言出身不落人境字字如珠不涉玄妙非具手眼衲僧莫能窮其淺深今有杜撰長老妄斷曲直作狐涎氣吾謂此人尚在門外不知海內有人眼如閃電。

　　頌。

　　問處深深湛若秋金針引月過長流針鋒不損月中水境色安窺頂上眸君不見作家手宗眼清明六不收今古嫡傳誰敢擬赤斑蛇唼海中漚

　　雪峰迎雲門纔見便曰因甚麼得到與麼地雲門乃低頭從茲契合。

　　拈雪峰既知雲門來處更問奚為幸是問著雲門若問著別個即搬出秦時鍍鑠鑽雪峰也無奈伊何。

　　頌。

　　因甚麼得到與麼地觸著雲門痛癢處含淚未乾恨未止低頭已一簾風月許誰知至今遺痕在江湖閃爍紅旗顧鑑咦

　　唐莊宗詔興化問曰朕收中原獲得一寶未曾有人酬價師曰請陛下寶看帝以兩手舒幞頭腳師曰君王之寶誰敢酬價龍顏大悅。

　　拈興化和尚舌辯如風有個唐莊宗賣弄不少若非興化慈悲幞頭幾乎粉碎。

　　頌。

　　興化老太無端佛法人情兩俱到輕把幞頭彈一指昔來痕跡未曾消舊幞頭說向帝王價不高

　　罽賔國王秉劒至師子尊者所問曰師得蘊空否祖曰已得蘊空王曰離生死否祖曰已離生死王曰既離生死可施我頭祖曰身非我有何恡於頭王即揮刃斷尊者首白乳涌高數尺王之右臂旋亦墮地七日而終。

　　拈師子尊者既償定業王揮刃斷尊者首白乳涌高數尺可知王之右臂旋亦墮地七日而終何哉嗟孤掌不成拍。

　　復拈當時王若問徑山師得蘊空否答未空曰離生死否答未離王曰可施我頭否咄哉癡人頭安可施非惟頭作得主王之完膚何如哉。

　　頌。

　　幻擬無根同海雲浮沉冉冉孰為捫一刀兩叚春風裡千古半林明月痕夙債希成談白血全身拋出示王孫癡兒臂墮延七夕永刼沙汀飛冷魂休將此地較疎親遊戲塲中偶似人白乳染成銀芍藥香流莫問去來身

　　再拈師子尊者預付法於婆舍斯多尊者以償夙緣非佛法中有斯事非佛法中無此事耶何故柴船自上米船自下。

　　頌。

　　夙業難違要明剖一刀兩叚獅子吼甚渠風雨月行空這叚因緣非爾偶白乳升天數尺餘還他墮地一隻手

　　浮盃和尚凌行婆來禮拜師與坐吃茶婆乃問盡力道不得底句分付阿誰師曰浮盃無剩語婆曰未到浮盃不妨疑著師曰別有長處不妨拈出婆斂手哭曰蒼天中更添冤苦師無語婆曰語不知偏正理不識倒邪為人即禍生後有僧舉似南泉泉曰苦哉浮盃被這老婆摧折一上婆後聞笑曰王老師猶少機關在澄一禪客逢見行婆便問怎生是南泉猶少機關在婆乃哭曰可悲可痛一罔措婆曰會麼一合掌而立婆曰伎死禪和如麻如粟一舉似趙州州曰我若見這臭老婆問教口啞一曰未審和尚怎生問他州便打一曰為甚麼却打某甲州曰似這伎死漢不打更待幾時連打數棒婆聞却曰趙州合喫婆手裡棒後僧舉似趙州州哭曰可悲可痛婆聞此語合掌歎曰趙州眼光爍破四天下州令僧問如何是趙州眼婆乃竪起拳頭僧回舉似趙州州作偈曰當機覿面提覿面當機疾報汝凌行婆哭聲何得失婆以偈答曰哭聲師已曉已曉復誰知當時摩竭國幾喪目前機。

　　拈浮盃和尚馬祖下第七十四位何得不識語句受人熱瞞離師大早欠啇量之過使這老婆聲價高遠若非趙州塞斷伊嚥喉那裡見有男子當時徑山若在見他斂手哭蒼天即與五捧趂出。

　　頌。

　　凌行婆郎君女拈却浮盃無剩語翛然異類中行去何似猫兒捉老鼠老漢浮盃悟不真還須趙老相幇舉

　　趙州問投子大死的人却活來時如何投子云不許夜行投明須到。

　　拈昨有禪和子舉此語打個噴嚏答之問他會麼曰不會不許夜行投明須到。

　　頌。

　　生出從前不作家怕人相見怕人誇夜行風亂青雲𩬆天曉露含白荳花處處綠楊堪繫馬山山黑月不飛鴉可憐直疾鬼無足驛路凄凄芳草嗟

　　夜半正明天曉不露。

　　拈三個猢猻夜簸錢又如何海曙初明時又如何僧問古德如何是夜半正明天曉不露答云牡円花下睡猫兒。

　　頌。

　　牡円花下睡猫兒答得依俙絕妙辭梅綻石邊煙潑眼荻開江上月斜披拋梭女子夜成錦把釣漁郎曉不知秋到家家簾幕雨人人悉見草安疑

　　懷淨土詩

青蓮臺上老金仙接引眾生不論年必也慈悲癡眷屬娑婆摶作四禪天

林下長開佛面花子規呌血數珠斜耳邊多少閒題目賺煞春風不到家

日日飛忙似蜜蜂何時疑徹五陰空方纔拈得金剛子又有人來覓相公

秋來亭臺柿葉紅朝朝顏色不相同黑風忽地牀頭起淨土如何去得通

傍閣芙蓉蘸水時誰人識得兩莖眉牕開面面彌陀佛不把閒心更著疑

日輪西涌五更初冷照池塘十萬魚未合吾師懸鼓觀希奇別出一行書

彌陀六字鳥空啼鼓翼隨羣欲往西莫待好花春雨過十分香氣蘸新泥

念佛如何行路人白雲渺渺一孤身彌陀不在蓮華土賺我光陰十萬程

自性彌陀絕主賔山花浪暖柳枝新不勞更用之乎者覿面無非西土人

垂手噓噓已較多蒼龍未必混長波堪憐癡愛閻浮地不肯回頭可奈何

香檻殷殷樹裏開松枝瀲灔滿樓臺不知箇是全身佛只管忉忉舌上裁

月明秋夜坐禪時香動黃昏靜若思收拾漫歸殘屋下蓮華開遍好題詩

珊瑚枝掛弱犀牛苦海揚波難盡頭咬啐一團空界月與君把手入層樓

追思父母未生前痛徹心頭得幾年面目昨來遭毒手一腔熱血葬青蓮

結根深種死生關彷彿安能五欲殘盡道工夫難下手不知日坐鐵圍山

古人有語極相投莫與兒孫作馬牛撒手懸崖歸淨土任他滄海變荒丘

觀成十六佛無生平地風波問丙丁情盡六門都不照江山朵朵月空明

瑤枝風撼水文章一瓣花飛蓮子香孤露竟無人在上樂邦慈母越悲傷

梅枝鵲誦柳枝詩呼爾歸來未較遲我欲娑婆多住住他年皓首是佳期

溪上行歌杖紫藤落花沒膝呌黃鶯春池無月空撈漉早叩蓮邦題姓名

惡境交加鼓業風何曾汙染得虛空家鄉田地如天穩不著閒愁方寸中

甲子山居澹石翁鑿池種月待秋風松牕白晝彌陀佛抱枕無眠憶遠公

玉靜草堂喬木隣短墻梅綻刼初春雖然不似蓮華土拒絕人間萬斛塵

築堤原為晚山烟搆屋還須三兩椽衲破扯開荷葉補西方莫厭我廉纖

蹋遍秋山拋杖藜崚崚澹石絕攀躋人情若道閻浮苦誰箇男兒不念西

新藕花開月上女敗荷葉爛紫袈裟鷺鷥撞破蘆花雪天樂吹來處士家

晴峰古木獻花巖白兔時同野鹿叅爆竹聲中明指示眼前瓦礫總優曇

一二三四五六七一心不亂徃生西佛言說得雖容易動步通身入淤泥

行船分付把梢婆須識長河逆順波只怕順風吹過火轉來不得逆風多

布地金沙一坦平毫無銅鐵貢高名仕人欲見彌陀佛先把毒蛇空聚明

𢖍門竟日對江開望斷春雲人不來薦取自家親徹旨畫眉丞相下樓臺

與君法則鼓真風撇去頑然念苦空彈指揭開千佛面白花影裏樹重重

西方可去芒鞋滑東土無依慾火畱紅爛劫燒婬舍女痛心莫恨夜叉頭

青灰堆裏一聲佛萬劫死生火上氷功德池空含日月數枝香嫩白雲蒸

曉煙堤上柳精神垂示迷魂出暗塵多少闡提邊塞死馬蹄遙送斷腸人

癡愚不解唯心土離此唯心別有麼每日普光明殿裏搬柴運水古彌陀

欲醉黃昏合兩眸吞殘精氣粉骷髏荒郊壘壘添新土多是少年人骨頭

我慢山高業障馳難為心地道相期使君放下無明窟便是那邊阿耨池

善法堂中議聖流凄凉雙徑祖燈秋衲僧棒喝何如用直接西來最上頭

雪覆千山白馬蹄揚鞭歸去日蹉西兒號女哭冤家別行𣗳忽驚鸚鵡啼

少婦樓頭思正濃梳烟楊柳細東風王孫是處迷歸路曾寄家書幾萬封

佛樹扶疎接鈍機葛藤活活練荊扉明年了得三椿事便可身輕同鶴飛

善法堂前議聖流南泉牧得一頭牛欲將騎往西方去唯恐西方不肯畱

善法堂中拜冕旒百千天子盡風流人間罪福分明舉不落空王簿上收

佛言利智法王臣獨一無師自悟人星宿刼中何者是桃紅李白示全身

娑婆無苦苦娑婆果得婆伽益更多煩惱破時婆亦殞涅槃深義遍婆娑

嗟乎昔日頂生王七寶嚴身心尚狂不若水邊窮衲子坐禪無力念西方

利養娑婆應有期百年快活剎那時渾身煆得如生鐵只恐幽𡨋添馬皮

雪嶠禪師語錄卷第七

　　音釋

　　嶄

　　(士減切音劖山高峻貌)。

　　摶

　　(徒官切音團以手圜之也又取飯作摶掜聚也)。

　　搦

　　(昵格切音蹃捉搦也)。

　　蛻

　　(輸芮切音稅蛻其屍衣冠不解如蛇蛻耳)。

　　𡱰

　　(都木切音篤與𡰪同尾下竅也)。

　　膱

　　(質力切音職肉敗也)。


乾隆大藏經（新文豐版）第 154 冊 No. 1638 雪嶠信禪師語錄


雪嶠禪師語錄卷第八　　　　　　魚八

　　參學門人弘珠等編

　　書問

　　辭眾檀開法徑山

　　凡稱善知識助佛祖揚化使衲子回心向道移風易俗古人當理之言余今嚴身無德濫廁僧倫視聽不聰幸安林下叨居雙髻雙徑三十餘年但隨緣消遣澹泊而已絕無望上之心出世之想况復佛祖門墻未可容易人天眾前福力不勝欲舉大事因緣要以機教相扣非揚揚鼓舌者擔荷大法所以閒心於風月林前孤崖獨步問水於東坡池上掬烟累手歌一聲兩聲主山神錄記殘楓紅散碧落踏秋山以無處逐狂鹿而不返夕陽西去茅亭綻衲下松枝旭日東來爛石蒼頭飛竹葉幽幽不動軒中老病扶持天台藤杖垂垂語風石上白髮難為蘇堤烟水道之隆替豈常耶在人弘之耳末法下衰諸方說禪者有人馬鹿鳴猿嘯唧唧草根則吾豈敢類聚諸方若州院之菊花水土各異有落不落之分別且教放我深深處鬼神覰不破無陰陽地上卓箇青檐呌不應山谷中煑些紅雨隨春秋以將息拈黃熟而祝聖年年如是月月皆然善法堂中分明舉示已上供通並是詣實望大檀護法留我在山作千古之榜樣萬感。

　　寄憨山大師

　　師老矣某何時出山方得一晤雲水緇素頗多其中不知有一個半個為問此事否末法澆漓難得其人某何日潑皮大膽將十方塵剎國土鎔作一咲拋擲座下欲師一一還我去住頭緒亦鎔作一咲擲之徑山語風居今朝幸是無事師亦不可將本頭上現成茶飯打發三家村裏齋公亦不許之乎者也以當生平。

　　與聞谷禪師

　　兄意欲弟晤便是舊時面孔晤作甚麼今年五十一狂心未休歇摸着鏡中頭臨濟白拈賊雙髻蹔安身驢馬生牛月惡聲天下傳誰是親骨血有日出頭來一棒俱打折留得趙州狗咬折乾屎橛前山與後山虎狼齊呌屈夜半捉烏鷄天曉日頭出來時我獨來無口為兄說。

　　附石布衲余集生居士書

　　弟子裕拈香啟問今日是臘月八日自宋東京諸大寺於是日作浴佛會以七寶五味粥相遺沿傳至今不論木佛金佛泥佛城裏也浴山裏也浴灌頂底灌頂捧足底捧足請問水裏泥佛如何浴爐裏金佛如何浴火裏木佛如何浴秪如教中道不洗塵不洗體却向甚麼處浴起縱浴得紫金胸還浴得白毫光麼縱浴得三十二相還浴得頂相麼即今七寶粥供佛了未審一眾均沾也無。

　　荅石布衲

　　不管伊金木水火土紫磨白毫光浴得浴不得與我[(冰-水+〡)*ㄆ]拾來一時埋向釋迦老子鼻孔裏免教惑亂人家男女在七寶粥早以吃向肚裏飽飽煖煖坐石負暄僧眾忻沾即此是復。

　　與何芝岳相國

　　老人雖在開先心居白下時與相公對談還曾見老人麼這個語話不是說道理的的真真此中面目悟後人方知此段境界今相公做工夫切為生死大事世所希有世所難得然要時時刻刻如救頭然日逐亦不必打入妄想窠裏亦不必穿鑿古人公案第得一日㘞地一聲桶底爆碎自然智慧自然天真古人云絕後再甦欺君不得大慧杲云士大夫叅禪只圖速效那邊這邊東覰西覰尖尖滿滿𡎺一肚皮壅塞悟門反說叅禪無靈驗所以難了倘肯知非把娘未生時鼻孔一翻翻轉一切妄想惡習頓然氷冷佛亦不要做說甚麼何相公張相公劉相公水邊林下正好去將養聖胎養得純純熟熟出來提挈人也好不出來也好到那時穩坐高堂方知吾不欺也囑囑。

　　與朱廣原居士

　　數載不晤近來道心若何與本命元辰親徹否德尊爵重世所希有己事不明如何排遣誦經持素叩已而叅鼓舌搖唇為復是誰六根如舊明暗有異此中性靈豈同妄覺當隨緣提挈勿使迷悶昔年居士到菴余早以提省有平日在那裏過日之語彼時氣宇頗盛總不理會以致今日有上危崖之逼塞也若肯留心當處打徹任伊百歲千年那怕甕中走鼈他日相逢畢竟另有一番消息。

　　與圓通

　　十七日煩公過開先設齋大眾甚渴感謝之至老人即欲到圓通一談奈近日幻軀覺有不快諒遲遲秋凉過一晤以誅曲直匡山一家無分彼此矣笑笑。

　　復黃闇齋居士

　　世出世法總之不離本地豈別有佛法世法但以中心樹子不變異何懼鑊湯爐炭皆清凉國土矣有甚不快所苦者苦於不得道相應中心樹子變異耳今居士得一貫功夫奔馳山水間皆乃遊戲拄杖古人云見道忘山居士得之矣。

　　復李夢白居士

　　接得尊翰數十年之慕清名方得瞥地喜甚喜甚九峯是牛頭獄吏泰首座是地獄阿旁那時若無九峯扶出石霜幾被首座累他墮坑落塹幻有老人竪起拳頭且道為九峯為首座和尚今日拳頭在那裏大似貧兒索舊債他道個沒有曾奈拳頭何拳頭失却鼻孔元止半邊當時若是徑山劈脊便打這半邊還知痛癢麼擬議即喝出驚起汗出夜夢不祥近今末法衰替要個真叅實悟的人萬中無一此事大不容易達磨大師云行解相應是名曰祖而今人總之不論意識卜度生死結根縱得十分相似皮毛而已便向人前亂做宗門掃地今日矣或竪指或喝或云和尚何不領話或打○相或拂袖便行或女人拜此等皆是滅胡種之魔子也可悲可痛嗟杜撰長老如麻似粟朽到開先原非本意自念福薄德淺言語不重何能似古人匡宗行道帶水拖泥只可深埋山谷茅屋石鐺隨春秋問花問柳捱一日是一日有何道可悟眾生可度哉家家門前火把子那個男兒摸壁行華嚴會上無厭足王剜心取肝抽膓拔舌真個是如幻三昧豈虛語哉毒恨黃元公三回五次持書徑山盤桓三年朽不得已作遊山計還他一點道心結制一期即還雙徑所以赴開先之請混俗塵世太宰果欲上山乞早幾日作盤桓了生死債結般若心空及第緣當自努力。

　　復方孩未居士

　　接手教云云夜臥不寧日裏少困以清茶爐香對古人語句消遣夢境擾亂作張主不得此是日間意識紛飛狂馳不定日成妄想夜成夢也咄哉主人公端坐正堂風火隨我號令那許容伊聚散如大海水平平坦坦融納白川不見有己不見有彼此時秋月新輝澄清皎潔靜夜寒潭湛湛地有甚外物可到這裏我今少開方便見色聞聲時即便拽轉提撕話頭上生不知身老不知心逐日着衣喫飯要見是個甚麼道理牢牢靠靠一咬咬定地水火風是我本源心地更無別物迷之則生死始悟之即法身佛也除四大之外何處尋佛即四大之內佛亦不立且道即今落筆把箸的復是阿誰速道速道。

　　與蕭伯玉居士

　　居士西江道人也佛法中大檀越樹蔭覆苾蒭我之所來開先者遊山作佛事切勿我有禪道利益人然而上堂小叅出不得已遣日子豈有出世念而到匡山做人不是這個道理黃元公三回五次上徑山書不辜伊之一片苦心為法門耳今將一年結制已竟當抽身遊山隨緣放浪於山水間老身七十歲不隨心而寧受人區宇耶。

　　復金正希居士

　　己分中事只在舉足掉臂間無勞遠覓若將道理語句湊泊那事轉踈轉遠矣何以故他是無滋味無道理寂寞之鄉道理加之如何使得西來大師教外別傳者為此方人泥於道理文字弄得嘴頭水漉漉地不得見性明心勞他得得過來掃除葛藤有直指人心見性之一宗也今時士大夫做功夫圖速效喜解說不知那事所有法無法至空界色界種種殊勝劣緣一切沾粒他不着何以故他是無佛性無知解不作佛不作眾生你若要親近無你親近處直饒文殊普賢快口利辭與麼與麼不與麼不與麼與那事毫沒交涉若有所得心欲證西來大意十萬八千未是遠在畢竟如何畢竟要辦個氷冷心肝和前所知所覺道理無道理乃至世諦習氣一齊掃却掃不去𢬵命掃忽然掃破釋迦頂相諸代祖師鼻孔一時穿却快哉伯林吳居士進堂結制一月便覺心地清楚信有此事雖與道遠肯如此朝夕做去自然有倒斷日子古人云但辦肯心必不相賺。

　　與黃海岸居士

　　春來道體安主人公住不動地何其應緣無虧拈之不得覩之沒形逈出天上天下作大佛事真奇特也嗟乎此事唯佛與佛乃能知之臨濟謂之無位真人雲門北斗裏藏身祖師呼之瞎漢者段光明容受萬有圓照法界雪山覩明星悟此也諸代祖師東語西話證此也十方諸佛東湧西沒說法如雲如雨說此也維摩默然𢍆此也靈照笟籬賣弄此也百姓日用而不知五欲三毒人我貢高迷此也末法時祖道頹然宗風零替夢幻泡影認為實法自謂修證道德齊於佛祖橫行直闖棒喝三家村婆婆媽媽騙衣索食痛哉一宗沉之海底老人三十年來不曾見一人頂天立地高唱祖庭披烟雲於萬里挈綱宗於當世如此法門何人不流涕痛惜者哉。

　　與譚埽菴居士

　　別後不審居士道體若何老人邇來晨昏無繫寒光野色盡為眷属紅黃楓葉面攤東西靜坐林間惟見落葉三片五片鳥啼一聲兩聲時也追思物情尚有風霜韻致草木槁潤天地豈有心使然前承水原留住半月甚為適意朽何人也一老僧也住山四十載今當行腳踏明月於萬方喙清霜於千里古人云未有長行而不住未有長住而不行者老人得之矣笑笑。

　　與葵石朱居士

　　向承供養極感道心朽刻下居超果靜室逍遙稱嬾萬勿慮我也居士近日道體珍重促膝高談當在何日雖然安居別井那能及空山一笑九十里相聞耶古之藥山今之何人也三泖烟雲幾時肯撥棹否。

　　與子容朱居士

　　西園吟詠秉燭夜遊誠為快事春夏已交未見携囊買棹大都又向楮先生處遊過了也笑笑東溪佳什羙則羙矣若云更勝耶溪老人不覺噴飯子容當親到一番始知雲門不作誑語。

　　與祈遠唐居士

　　朽自去秋出山雲門挂笠日逐逍遙竟不知湘之南潭之北也不晤居士有日矣然無便人不及一訊刻下息超果靜室以問柳為生涯梅花落地無可得問也燕子將來蠶豆花半開矣不知居士近日佛法作何面目門墻高廣無敢輕動笑笑。

　　與狷菴單居士

　　午夜間忽有異人謂我言昔有梅花百詠流傳若再題百絕海內可稱奇絕老人喝曰汝是何人敢向我索詩耶其人稽首而請曰我非人也亦非天也乃梅花神耳師以佛法利生非詩也老人諾諾即題百絕續之時燈下率成恐字句差落顛錯不公乞為改正。

　　歌

　　十二時歌

夜半子熟睡同小死驚覺起窓破風鳴紙

鷄鳴丑洗面展兩手苦追尋莫飲無明酒

平旦寅眉毛眼上橫祖師來雲門吃胡餅

日出卯莫與生死拗且隨緣疑破心了了

食時辰黃花笑白蘋問何為滿目是癡人

禺中已張三呼李四臥官街生平無個事

日南午飯飽敲魚鼓白雲歸塞斷茅菴路

日昳未短䇿遊山去青草中蝦蟆隱腳底

晡時申寂寞且孤吟落木響始覺有知音

日入酉暮色牽山走草蕭蕭隣舍啼芻狗

黃昏戌天外黑如漆進門來一頭撞着壁

人定亥法身沒被盖露堂堂任渠壞不壞

　　和趙州十二時歌

鷄鳴丑寒影燈殘窓逗漏明月堂前竹葉浮踏開天際何曾有白雲曉風布口水沸砂鐺煑南斗瞌睡思量再上床夢中作主不唧𠺕平旦寅荒村破院共誰論炊香白粥去年喫今日厨司尚見塵閒弄管字還親山水圖中過客頻亂髮廉纖如洒雪老來活計戴頭巾日出卯還同昨日生煩惱有田不耕可憐生破屋蓬塵何必掃生柴多熟飯少逐日思歸徑山老憑他牛馬入門來那管短長法堂草食時辰鐵鉢曾持走四鄰去年喫了菜包子今日還生舌上津角鹿少兔來頻青天白晝沒閒人偷心只在青蚨杖只畏饑瘡不畏嗔禺中已披了袈裟豈如此世間可畏腥羶僧問着東西眼若死黃廿一李十四慚愧何曾有些子滔滔富貴慠他人兩腳長伸面上紙日南午索飯烏鴉無節度飛過山邊又水邊不離寸步如經註死猫頭酸似醋拖入肝腸苦萵苣這般供養也難消百鳥不來地堅固日昳未花陰掇轉南軒地饑來哈口西北風慚愧人天還不是只隨緣有何義渴飲曹溪坐不睡善法堂中無此娛一床破被壓吾背晡時申沽酒提壺無別人生下小兒半帶癭黑面黃眉唇皴皴楊柳茶貴似珍烏龜露骨不露筋十字街頭癡布袋逢着便教乞一文日入酉寂靜家風教誰守這樣山門影現無四大部洲豈沒有水漉漉道人口繼續傳燈臨濟後常用祖師一字關透得過者子胡狗黃昏戌山前有個維摩室珍珠等物總不逢惟見衲衣黑如漆脚尖頭起紅日踢出祖師聲唧唧忤逆兒孫林下行採花蜂去香成蜜人定亥除却魔王俱不愛雪山堆裏白牛眠香草纏身何必盖獅子兒說甚戒打滾雲中莫作怪錦帶飄飄春雨泥牛王問取還曾會半夜子生死冥冥何定止可憐羊啞劫中人出格丈夫能幾幾石腳床爛蘆廢亂草些些作盖被自來怪燒黃熟香絕不相聞牛糞氣

　　閒閒歌

心地閒不生草舊時學問多忘了尋常冷煖自家知不去向人外邊討散誕行勿繫絆蓬頭赤腳寒山樣相逢只是笑咍咍石虎當途何足怪五峰寒雙徑杳白雲自去松杉老幾聞山答月樓鐘古殿無僧關寂寥梅花香不可折飛窓暗度春枝雪冷魂飄磬下樓臺禪板蒲團閒不徹妙喜風竹篦子活人劍也臨機使鋒鋩鮮利按龍蛇是聖是凡捶出髓何國人何國住大唐天子原尊貴相扶同過玉河橋歷歷風霜太狼狽東坡池舊公案烟堆千指毘盧面山根野水曲灣灣殘塔稜層猶倔僵日放憨夜漠漠短床裌被如何樂任他千聖出頭來我正睡濃伸兩腳

　　不修行歌

不修行不染汙絕壁懸巖獅子住夜深哮吼月明前虎狼妖怪奔無路行便行臥便臥水漚一個依空聚妄想生時諸佛興何勞卓卓如泥塑天大明日頭露村前烟火炊無數正是山家得意時猫頭臭爛無人顧破衣裳半節袴放憨林下曾分付不向靈山受記來驢胎馬腹教誰怖

　　示獅聲珠侍者住山

獅子兒漫哮吼莫學狐狸邊界走葛藤窠裏老成精刺碎心肝難放手不放手病轉深尋枝討葉入荒林一槌擊破臭糟甕大笑携笻上翠岑今日會始知情直向匡廬峰之頂一間茅屋半間雲枯木龍吟絕人影不求祖不求佛說甚疑情生死切番來覆去任逍遙歷歷孤明是何物心法忘根塵寂南北東西莫分別忽然迸斷血腥腥明月堂中清皎潔菜飯香真快活利鎖名韁都擺脫一個筋斗打出門五老峰前招彌勒

　　諸方都作十究竟歌予作不究竟

不究竟心擬思千里白雲深一重山色一重水夾竹梅花冷獨吟

不究竟身五陰聚沫幻非真馬蹄忙殺歸家晚芳草途中載主人

不究竟事紅紫枝頭無不是眼睛定動鬼門關塞外烟塵何所視

不究竟理酒肆婬坊誰讚毀山程不許夜人行天曉還鄉能幾幾

不究竟生黃鳥聲聲楊柳新披雨簑衣泥沒膝前村傀儡戲初成

不究竟老面黃齒赤非草草任他歲月髑髏乾這個何曾受顛倒

不究竟病神工難按鉢盂柄川芎甘草及當歸妙藥難醫要死症

不究竟死世上幾人得到此三般不了可憐生業識茫茫千萬里

不究竟苦窮通榮辱石邊火丙丁童子擬翻身時節因緣無處躲

不究竟樂刀山劍樹何曾惡頭頭原是自家珍倒却剎竿早已錯

　　瞌睡歌

瞌睡哥瞌睡哥我欲惺惺爾欲呵不知何劫結冤家從死至生沒奈何苦捱排逐時過又怕經行散亂多方纔打坐上蒲團燒得寸香頸又蹉無方便驅逐他因循歲月住巖阿剔起眉毛仔細看猶若長江水上波心不了動干戈他本無根我自羅話頭不切境涉境散亂如何魔復魔不必恨且支掄昏沉原是自家人我若無心他便休一腔和氣劫前春三十載誰為隣茶來飯去並無嗔空中月散主中主枕上黃梁賔復賔今覺了主中賔穿衣喫飯更何人香嫩渾如三月雨光虛正是五湖民賔中主寐亦親梅花枝上雪花嚬飛來山鵲白禪翁滾水一杯吟玉塵瞌睡哥瞌睡哥石人兒子木人婆赤條條地打鼾眠那管日輪天上過堪笑諸方癡衲子都來昏散做功夫

　　逍遙吟

新茶嫩笋芳草垂楊徐步山谷鐵石心膓好鳥相喚其音丁當如何白雲飛滿眠床山下有田菜麥青黃溪邊有屋烟樹蒼茫忽來明月池上生光誰為侍者松杉兩旁橫攛拄杖擊碎空王正恁麼時日出東方如大火聚今古文章普天之樂萬歲君皇常敬常仰竹爐生香山泉自流清聲勿狂金毛獅子哮吼高崗驚走無路妖怪狐狼一喝兩喝佛祖潛藏無人可伴臨濟家鄉為眾生苦地獄天堂精神痛快煒煒煌煌長年受用百結衣裳續祖慧命伶俐兒郎吾師授受時刻不忘

　　山行吟

春雲裂破一聲鳥七片五片花飛沼清冷莓苔爛石頭新鮮薜荔穿林杪危巖壁立不可登斗室藏身未嘗小狼虎嬉嬉印雨泥猿猱逐逐啼天曉草鞋脫落付秋風拄杖揭開千佛杳即此幻化空劫身有何法則與君了吟長吟笑獨笑赤腳高歌趂鹿行罵人怪煞無同調

　　居山歌

君不見好兒郎問汝何為洗俗腸俗腸不洗神不清到頭氣息終難忘行腳去草茫茫望烟乞食興猖狂形骸枯盡若木偶道眼未明真可傷還只是居山強草蓬一個毛竹牀澹泊隨緣修午供盛來滿鉢菜根香孤屹屹豈郎當杜鵑聲裏日初長山中十日九日雨烏花黴徹衲衣裳分明說不覆藏夜塘水漲白雲鄉千峰如浪湧門外打破老僧折腳鐺

　　辭院歌

君不見閻浮地寬得幾杖世界不属人商量春風秋風有時冷黃蜂蝴蝶雙過墻小兒子誰家即眉目分明衣帶香手中拈却大明律何必威儀入學堂記得起浮玉山偶然失腳墮坑巖是則名為教兒法返擲猶如脫汗衫何人會乾坤函密不通風絕聖凡琉璃瓶碎山河雪一剎那頃坐斷嵒又不見本懷原是住山翁不愛叢林愛箬蓬此來扮出不成套恨殺新城黃元公這模樣未嘗逢一回懽喜一回空砂米炊香生鐵屑苦死人也遇劫風將就安身一年已償債開先作短工罪滿來春我欲去留我廬山甚不通燈下別寫歌辭山靈土地又如何假饒住此一千歲塞斷肺腸石屑過告訴弟告訴哥黃天放我出巖阿眉愁終日不得快一番狼藉一番魔時運不濟遇荒歲水陸程途數不差雲深路杳三千里好對金焦月下歌由天命謝神祗護我還山東坡池毛竹萬竿風細細玉蘭一樹影癡癡梵王宮裏傳寒磬飄落人間渾是詩別大眾不須留四十年來何所求一切隨緣恁麼過水足草足老牯牛道人身邊空索索絕沒青蚨挂杖頭八月秋風衣帶解一帆江水共悠悠去兮去兮是時節黃花紅蓼東籬色大笑黃河水迸流千指菴中碁奕奕

　　雜著

　　蝸角喻

　　佛之為言心也以心靈故作萬物主以心明故不受諸蘊故曰天上天下惟我獨尊佛豈有我以無我而我空我故轉萬物為自己無物故統四大全萬物也既萬物總是一心何分別而有世界眾生耶眾生世界本是一心因世界起便有如是若干差別差別者眾生妄也以妄性不定起種種念種種識見異生異滅生而復死死而復生六道流轉汪洋不息始知世界起於眾生妄有雖曰流轉其心常故眾生不實業識所成何干於佛譬如日輪明暗虛空不動能流轉者業識自為然亦不外虛空別說有個流轉性既流轉者亦無自性又如雲散虛空倐忽即無雲豈別有家鄉出沒太虛耶故曰即佛即心即真即妄也既說佛即心我何不見心作何色而能成佛不也佛本無相而曰即心心無自性而曰即佛真不別立而曰即妄妄不自有而曰即真譬如大地能載草木不失其時能開合者何也若說樹性本然而能花果樹當自成其時何假大地風霜雨露若說因大地而有功歸於地也地既能成何不自成而來花木知否如是流轉不出因緣而別有因果也佛也眾生也俱不離因緣本源心地因緣若離心佛何在哉斯人便能坐微塵裏轉大法輪於一毫端現寶王剎今人若欲見自性明本心者先當離雜用心動靜之際下隻臂撮摩虛空用心久長慎勿退轉精勤勞役初心不遷如是趨向自然有日一掬在手快哉始信佛祖之言不二之語也嗟嗟余原住眾生地摸索聖智猜詳西來達磨傳佛心印非老人實證之旨請君勿疑蝸角者若說其有亦不必有若說其無亦不必無因以為喻。

　　大佛頂

　　任伊千聖出頭向此下不得個元字腳若論世尊所說大佛頂者乃一部楞嚴經之綱目未嘗不是然而知楞嚴經者解楞嚴經者不可逐文字而食其糟粕也大佛頂有旨焉大佛頂者乃是十方諸佛一切眾生命根謂之貪欲坑驢馬窟地獄渣山河吠大佛頂作用之體性也何以故善惡二緣離大佛頂無別有法近與眾生為名為號立知見本遠至十方諸佛莫不由斯經過利生濟物諸代祖師得大佛頂續祖慧命機用全提激揚後學大佛頂者世尊影上出影夢中說夢耳他原不属有無空等名相今世尊安名曰大抱屈無申他原不是件物而世尊安名曰佛教誰領話他原不是落影響絕內絕外無標無示而世尊安名曰頂何人承當擔荷大佛頂耶捏目云乎哉梵語首楞嚴此言一切事究竟堅固可見十方世界一切所有之法同漚花幻影動他不得壞他不得乃至碎為微塵丸為小大一任撮弄眼前有法無不是究竟堅固或云依如是說竟不必修行總之堅固罪福因果無不究竟了無少法在內外經云所作業不忘果報還自受乃在大佛頂上打筋斗何患不究竟堅固哉今學道者當細察審思故曰本自無瘡勿傷之也。

　　水喻

　　法身如水隨緣流止不滯一隅不拘淨穢無分別無憎愛無背向高處高平低處低平空古今而不亂治寰宇而不動水之情物之體非造化而生非雕琢而有豈可擬議而得之耶人之謂人者妄人之謂性者虛既虛妄和合而成人何不推窮我之四大從何處起何處來假父母赤白二垢而成是則名為一塊血肉何曾有人今之搖擺風流遊山玩水隨識妄以攀前境是則名為識主分別業蕩娑婆生死漂溺豈真性本心有此一種若悟後人不妨於事何以故趙州云汝等被十二時轉老僧轉得十二時此便是悟後人樣子。

　　贈題子葵居士夢石譜

　　玄黃宇宙不可摸眼耳鼻舌安能知吾有居士最靈異翛然不滯雲水機夜深獨臥鴛湖閣神人出沒不可思千古萬古性一真劍鋩雖利難割水化石且教遺在夢天明小樓紅日起。

　　題手卷

　　朽自庚辰春到匡廬開先十笏山齋坐夏閒情供眼拄杖逢人晝𥨊之餘山行林麓樹綠松長澗流飛瀑無日可更山色也昨弟子三五輩談及宗門事近日相聞禪宗行海內若白雲過太虛忽有忽無之間未可寓也朽招隱橋引杖而歸幽然於心卓立香氣洒窓生平所習悉皆現前即為潑墨傍有僧謂朽曰老人單丁獨處時始得今為人天師作諸方眼豈可做這個勾當禪和子傳將去宗門何在請暫息還徑山一憑老人作用朽咄曰你也說得有理奈何朽不欲作土地去若依汝輩要我板板的循規蹈矩方是佛法不知自性中無所不有朽拈筆示之這是甚麼年間造的僧無語劈面一掌僧忍痛作聲朽曰好山水。

雪嶠禪師語錄卷第八

　　音釋

　　𡎺

　　(側六切音纖塞也)。

　　賺

　　(直䧟切音詀賣也)。

　　喙

　　(許穢切音▆以喙而息也)。

　　昳

　　(杜結切音耋日𣅦也言日蹉跌而下謂未時也)。

　　晡

　　(奔模切音逋申時也)。

　　皴

　　(七倫切音逡皮細起也)。


乾隆大藏經（新文豐版）第 154 冊 No. 1638 雪嶠信禪師語錄


雪嶠禪師語錄卷第九　　　　　　魚九

　　參學門人弘珠等編

　　道行碑上(附)

　　徑山語風老人嗣臨濟第三十世雪嶠信大禪師道行碑

　　欽命國子監司業兼掌祭酒事前戊辰二甲

　　進士工部虞𢖍司郎中大理寺左寺副曹

　　溪受法弟子福徵譚貞默槃談書

　　埽道人不慧默以壬子歲落一椽于武林湖山之南屏山曰聊齋讀書習靜慕與方外善知識交得遇
　大師時師尚住雙髻號雪庭道臈四旬有三而宗風已震攝諸方矣不慧時年二十有三早知執禮問道師亦一見深許自此相與結菴雙徑東坡池頭三十餘年來來往往看山看水話東話西不減家常戚屬至乙酉春而不慧別往金陵丁亥秋而大師示寂雲門矣思彥禪友從雲門走南雍任所以訃聞而不慧隨合皈依善信藉覺浪和尚普說定祖庭位次以報矣載閱歲辛卯春而獅聲珠公復不遠千里從匡山走金陵以陶人也居士行緣來更從檇李走雲門以王予安道兄塔銘來而徹崖歇公并續補東塔雲門二會未梓語錄來屬不慧描抹大師本來面目葢二公竝大師親侍法乳謂熟悉大師生平道行者莫不慧若也謬以末後大事因緣見屬其何敢辭因念雙髻那畔事大師兩番落索已經親口道破只須筆頭點出頰上三毛特易易耳若語風向後事一舉一動一話一言悉在不慧眼裏亦悉在諸方眼裏難將一隻手掩却天下目况大師為法忘身入泥入水方且狼藉遍地誰敢收拾瞞天倘稍加嫌諱畏世間生眼不畏老人寂光乎其大難說者無如壁立門風逢着痛罵即至主法同叅亦復不免更大難說者早已機緣響振酬報歷代師承偏自顛倒縱橫爛薰禹門鼻孔正所謂機用莫測賔主雙忘一任無眼人作是非實法會無煩纖毫嫌諱也真正大善知識若語風者擔荷頹綱斬新正令顯是慈明現相妙喜傳神有明三百年來宗壇鐵漢絕不肻人亦絕不受人肻究竟謂之人肻不得謂之自肻亦不得獨許從上佛祖的的首肻之者惟青獅翁一人而已功成呵佛罵祖纔許做忤逆親兒徹到舉世皆孩始信是大人作略埽道人不勝傾心瀝膽惝恍親炙知我罪我其何敢辭憶昔天目中峰和尚有虞學士集撰塔銘復有宋祭酒本製道行碑從來道行碑不多見惟唐代大沙門有之非此不足以綜其實寫其真特為拈香奮筆抽繹疇昔睹記所及叅取本山諸山應請語錄錯綜敘次穩順節文爰製徑山語風道行碑用勒金石以識不朽。

　　大師法諱圓信初號雪庭既改雪嶠亦號青獅翁晚號語風老人浙江寧波府鄞縣之江井巷人俗姓朱父素稱長者母計氏以隆慶辛未二月初十日誕師室有異光初在襁抱視日目不瞬輒歡笑計病尋歿不得乳飲長者遂飯之啼悽尫羸幾不成立九歲長者復終寄食于貧戚家其家以酒腐為生業師體貌岸偉肌膚柔膩天性孤挺奇僻不受世羈一日往倚僧廬聞誦彌陀經水鳥樹林皆念佛法僧忽然心動體中爆然有聲自此其家日替相與釀酒酒酸作腐腐減師既目不識丁復好放行兀坐傭作玩愒衣食難周逡巡至二十九歲始决志出家就寶峰法師受五戒遂往若虛法師席下聽講嫌其解析不明乃自截髮為頭陀去之天台即猛念出家為何事一箇不明白念頭打脫不下東走西走狀若風癲不識寒暑饑渴人與粥飯即以衣袖或兜帽承食衣敝零落嚴冬薦草臥古祠中止一敝袴遇無袴者解與之赤體七日夜冷氣攻腹痛難忍苦支二載無入頭處遂還俗一月餘正上床時忽空中垂大臂掐鼻鼻梁本隆直從此中斷曉起人咸怪之至得悟後因有若非鼻梁斷那得頂門開之句時尚未離家數日復垂大臂取喉中筋扯去數寸痛不可忍手按頸上筋結成塊觸着不得即捲衣渡江其塊便消如前打脫不徹日乞食夜廟宿至雲棲出復渡江至紹興往五雲門外草菴晚單上見一人金幞紅袍跪床下害眼三七日別過一菴夢韋䭾立前展杵鼓弄次日與住僧語僧叱曰你要放光住秦望山去隨渡江到秦望普濟寺訪靜主妙楨楨舉他心通僧勘少林僧三天竺公案屬師代轉一語師下語楨呵曰宗門何得亂話師愧恨無已苦提竟夜五更聞報鐘入廚洗面抱衣赤膊見者怪而問之始省着衣仍走石頭上高提那一竺來速道速道至此通身是箇疑情指日輪曰日午不明當扼吭自絕跨石上下狠提俄頃跨上石頭高聲曰也罷了忽前後際斷無身相可得衝口說偈云石貼背脊骨翻身脇肋骨仔細思量來動也動不得復喝一喝云張三殺人李四償命既見楨楨怪其逞然自喜曰今朝何得作怪師語以偈云紙上山河壓殺人擔來擔去幾多春纔知不是真消息卸下長江斷踪影此日境界非常遂能作偈然尚未識字未能作書也徃叅徹堂腹正枵見飯輒以手摶食堂見而叱之師曰勘破你拍手出因訪儀峰彖彖恒持一叢師直前奪其鼗曰道道彖無語師重擉一拳便行返天台尋人印證未得忽擡頭見古雲門三字乃大悟便發願弘雲門宗途中作偈云一上天台雲更深脚跟踏斷草鞋繩比丘五百無踪影見得他時打斷筋遂就人索紙筆書此偈後自題云雲門石頭上得正句又作偈云昨日樵柴手今朝文筆峰借君一張紙流水寫東風前此盲然於識字作書者向後手腕憑空脫皮換骨如獅子擺壞鎖韁揮灑縱橫一往吟山寫水得大自在成無師智統自見古雲門三字始此拈弄瓣香落索文字不可思議之來緣師末後到龍池特特自云從雲門普濟寺得地所謂直心是道場也既去雲門望空聲唱曰我待熱病一回方知工夫真假到天台華山頂太白書堂果患傷寒病中看來都無區宇有靜主顓愚者憨山國師第一高足也識師非常人留之室中調理顓見座頭切菜語師曰刀刀見底師曰何不道一刀見底閱月病愈乃下山走西天目大殿禮佛見左邊坐伽藍神金幞紅袍乃昔日草菴所見問知為周宣靈王過活埋菴僧請偈有香爐一箇折隻脚之句先是雲棲大師曾往五臺訪憨師同叅笑巖和尚師乃再詣雲棲欲求印證時法堂香爐冷地爆碎方丈槌僧懺悔封鍋不㸑師觸前香爐折腳語合是印證之讖入堂跪曰香爐是某甲打碎特為懺悔語聞方丈蓮師令侍者答之曰你是客不是你打碎師曰打碎香爐不分賔主又令問曰打得幾塊生師曰贓物現在因叩首數百求開鍋侍者傳喻開鍋少頃仍未開師復進跪叩首數百頭幾破始得開鍋因謝而出蓮師顧侍者曰新到真菩薩行人好生留住師飯畢堂中禮九拜唱曰某甲不學好累及大眾竟去雨淋至十八澗通身濕透復渡江到雲門普濟寺後雞心隴結底草屋居數月苦熱下至妙楨靜室夜單中聞牆外高聲云了義師父師謂楨呼之楨曰誰呼汝乃夢也忽思因緣有在次日即行被衲觸大暑至湖州弁山多寶寺苦告韋䭾連頓首數十云何不護法指示一安身處珊瑚枕上兩行淚半是思君半恨君後到嘉興楞嚴寺韋䭾現身云我未嘗不護法師曰既是護法的去韋䭾即從空而去因為偈云買箇小舟撐撐南復撐北何時撐上山拋舟抱雲宿忽思武康有雙髻峰是高峰和尚結茆故址欲往居之遂至武康上高峰山山中有寺寺主讓牀與師宿是夜主夢一獅子在牀上越日言之以為異師登嶺尋地仰望雙髻壁立萬山中師念曰我何福堪此遂于是夜獨立草中試之至黃昏有蝙蝠飛下遶身三回者再師曰蝠來地必在上矣至一團瓢逢住靜者號措菴謂師曰難得你虎窠裏立一夜因問知高峰故址師曰安所得米五斗銀五錢結一合掌草篷千足矣措菴指見普濟菴施主潘明霞師往告以欲向此結茆潘曰住山要錢糧師曰先辦錢糧後住山者此人不濟潘問師何處人師曰寧波潘誤聽寧國師復曰寧波潘驚起請師上坐曰我前夜夢到雙髻一茅菴額題寧波二字此師道塲也詰朝再拜同上雙髻得夢中地而無菴潘為搆小三楹師自運山草披葢之大笑曰快活無量矣于是以瓶底為碗爐以編竹為供案亂石為牀蘆柴為褥上漏下濕忍餓吞饑嘗一日喫爛豆渣半碗不下自囑曰你是薄福人定要你喫因拈高峰枕子落地機緣作頌云一捺捺倒扒不起渾身沒在爛泥裏驀然枕子笑呵呵咄喫瓔珞粥的不是你自此閱歷三年矣或入林採薪或擔柴出市或鋤雲栽疏或齊鼠喂鴉乏米時以少許米置瓶中喂鼠鼠銜竹葉松毛葢好一粒不動種菜三疄望空分付偷菜老兔與以一疄此疄和根喫盡雨疄片葉不傷性愛打筋斗每遇軟草平坡輒打筋斗數個垢面蓬頭人呼風子有過訪者盡物托出不留少許因作山居四時偈云簾捲春風啼曉鴉閒情無過是吾家青山個個伸頭看看我菴中喫苦茶古人樹下居無屋我有山居勝得多雷雨盡時苦亦盡奇雲影裏笑呵呵秋光一度正將殘野菊無香木葉乾入骨半窗寒雨過愁人不在布衣單半天紅日照青巒草薦封門睡正酣莫道老僧真個懶起來炊火怕風寒一日上嶺見殘雪中二虎高眠石上覺師至從容起聚頭舞爪次第進林師作偈有日午枝頭雪未消熟眠老虎未伸腰之句又一日過嶺訪友見虎在竹林下打滾師語虎曰我亦無此快活立久之其虎竪兩足東西顧盻師乃徐行還菴有瓶窑聞谷師叅請龍池幻有和尚歸過雙髻訪師師方于日中捫蝨谷從後拊其背曰慈悲些師曰個個見血谷因舉似龍池機緣曰此笑巖真子也宜往謁之師乃下山至荊溪龍池叅幻和尚師纔見便把住曰佛不見身知是佛且置如何是若實有知別無佛幻云有了你沒了我師即拓開禮拜幻曰汝不得老僧道師拂袖出留踰月受具足戒而歸幻特與更名圓信實為天童圓悟磬山圓修二師同派非初出家時法名也因復往叅雲棲蓮和尚問如何得成佛作祖去蓮曰問道于盲師曰道豈盲耶蓮曰我盲師打○相曰總在這裏運曰盲師曰見婦不須重下淚還他原是個中人蓮曰不是個中人師曰却好蓮曰好好師禮拜次日呈偈蓮為逐句着語不解西方不學禪(着)低聲低聲偶來塵世只隨緣(着)解也學也三間茅屋傍溪住(着)溪深路滑兩扇竹窗關月眠(着)春色滿園關不住碎盡衲衣那有結(着)曾似寸絲不掛養長頭髮欲成顛(着)成顛亦不惡自從會得吾師意(着)胡餅裏討汁白雪飄飄六月天(着)夏行冬令寒暑不正師拜別去蓮送之囑以頭陀行住山續祖慧命又囑以深藏後出師于爾時別有領會到底拈香供養猶是雲棲香爐冷地爆碎時不可思議因緣也閱歲復往龍池叅幻和尚幻竪一指問會麼師道這個喚作甚麼幻微笑師拂衣出又閱歲復省龍池着草鞋直上方丈幻和尚曰你草鞋猶未脫也師曰何處見我草鞋來幻微笑師即呈偈云數載龍池三度登重重問話舌生氷草鞋分付虎狼去雙髻峰頭一個僧幻頷之及幻示寂留兜[申*冒]付師以示信後來師到龍池掃塔眾請普說有從上諸祖傳佛心印的的心髓樹高千丈葉落歸根之語此三上龍池消息會前雲門雲棲兩不思議大因緣正師所自謂有時作賔有時作主有時賔主齊彰有時賔主雙忘此是臨濟家大機大用人天莫測者也靈雲見桃花而悟香嚴擊竹而悟是桃是竹未有不葉落歸根者故曰但憑徑山作主諸人安得摸索也師住雙髻作拈古頌古一百三十則其自序云古人鼻孔大小常流未敢措辭摸索惟過量人方許發言吐氣批判古今不然入地獄如箭射予念無智庸人有何作用抱愚守癡久臥空山拈華落草打水驚魚一笑一歌日逐如此偶日不知何處降下一尊阿師撞入茅茨捏住幾則公案索頌子笑曰汝何癡也縱饒頌得祖師公案徹頭徹尾與汝分中有何交涉若要理會西來大意畢竟向己躬下透出方可與古人相見汝等土心木膽說不肯信不頌汝必謂我佛法有所恡咄薦取第一座此天啟乙丑秋日語也其首一則世尊纔生師拈云世尊奇特忒煞奇特未免傍觀者哂頌云七步周行也不妨指天指地便郎當大風吹倒梧桐樹自有傍人說短長其餘別有全錄梓行又作懷淨土詩自敘云甲子秋遊黃山直上危峰絕頂若昇忉利忽空中人語比丘久隱時當弘法眾生差異善調伏之子憶雲棲大師記續祖慧命之語敢辜負耶自恨滯貨不及脫手一切時聽其自然逍遙過日亦不禁風月閒情觸處舌根皆生雲氣葢天葢地時商山艸堂隨手走筆作懷淨土詩四十八首以報先師一憑諸方扯將糊壁其第一首云青蓮臺上老金仙接引眾生不論年必也慈悲癡眷屬娑婆搏作四禪天後癸未開堂東塔復續成一百八首師命畫自己像手捏數珠無非不忘雲棲因緣也各有全梓行世又雙髻四威儀云山中行上稜嶒縛腰爛草繩思量活菜喫石壁採朱藤山中住檀那地茆屋漏無底四壁冷蕭蕭半夜來風雨山中坐虛空破何處覓功夫觔斗打出門天外笑呵呵山中臥將就過着地鋪草窠衲被不遮寒猿啼五更苦又雪偈云諸山俱被我埋沒縱使虛空亦受關夜半日輪當午照不曾留跡在人間雪霽云雪霽青松流濕烟梅花石壁兩翛然廚房不乞鄰家火熱煑春風劈爛椽師初住雙髻作念曰高峰六年我亦住六年及六年滿石板為之自鳴合掌竈房火自然之又念雲棲深藏後出之囑留戀數年至乙卯師年六十歲檇李埽道人與會稽王子安苕溪閔裴卿武林卓笑生諸道侶謀展一坐具地于徑山之東坡池頭即曩時張無垢馮濟川兩居士與大慧果禪師盤桓問道處所名不動軒者是也師曳拄杖到山之日鄰僧過慶烏鴉亦隨之鳴立牆頭環繞幾遍其地實占雙徑之勝登最上層千山如指因名千指菴作千指偈云朝夕菴開殺活機門前春色野雲飛亂峰數出千僧指指點吾家白板扉後于山頂築語風居因號語風老人從此宗風披拂聲振江南叅徒問道往來絡繹于雙溪道中者無虛日榜其居云孤雲臥此中萬山拜其下又云烹煉五湖伶俐衲子活埋四海惡毒獰龍又云雷霆禪而生焰石火機亦無嗔又徑山四威儀云山中行脚健草鞋輕踏破了白雲千萬層山中住閒送春秋去鳥不啼花落溪邊樹山中坐窗亮胡蕉布虎狼歸在我簷前過山中臥困到日頭午炊粥喫鄰菴去討火又逍遙吟云新茶嫩笋芳草垂楊徐步山谷鐵石心腸好鳥相喚其音丁當如何白雲飛滿眠牀山下有田菜麥青黃溪邊有屋烟樹蒼茫忽來明月池上生光誰為侍者松杉兩傍橫攛拄杖擊碎空王正恁麼時日出東方如大火聚今古文章普天之樂萬歲君皇常敬常仰竹爐生香山泉自流清聲勿狂金毛獅子哮吼高岡驚走無路妖怪狐狼一喝兩喝佛祖潛藏無人可伴臨濟家鄉為眾生苦地獄天堂精神痛快煒煒煌煌長年受用百結衣裳續祖慧命伶俐兒郎吾師授受時刻不忘丙辰冬十一月憨山國師以弘法罹難戍曹溪恩赦還東遊上徑山茶毘達觀大師留山中禪堂度歲雪師固峭聳特立與世無偶憨國師雖門庭廣大亦鮮所許可獨與雪師盤桓契洽為作千指菴六妙銘改名其前峰為麟角峰有羣走奔騰一麟自足惟麟所重在乎角獨之句自言喻雪之獨師亦頌和六銘其自序云家住在朝陽峰之左東坡池之上紫石崚崚若虎狼千峰萬峰如遊龍時丁巳歲春日憨山老師過我喜其風景翛然山光雅致嘆曰此地小小規模大大眼界因題六景為六妙銘予復頌和之(云云)憨國師又為題雪嶠山主真讚云坐斷雙髻峰捏出秤鎚汁打破金剛圈咬碎鐵栗棘幾番凍餓死復生剛博得些閒氣息不是殺父冤讐為甚着這死急落得一條性命却又東拋西擲走向雙徑峰頭不解掃蹤滅跡露出這形容也是眼中着屑縱饒雪上加霜須知炎天赫日試看端的橫眉鱉鼻杜鵑聲裏雨如烟東風吹落花狼籍赤脚蓬頭下翠微相逢誰是真相識臨別又受師鐵如意而為之銘後師寄憨國師書云師老矣信何時出山方得一晤雲水緇素頗多其中不知有一個半個為問此事否末法澆漓難得其人信何日潑皮大膽將十方塵剎國土鎔作一笑拋擲座下欲師一一還我去住頭緒亦鎔作一笑擲之徑山語風居今朝幸是無事師亦不可將本頭上現成茶飯打發三家村裏齋公亦不許之乎者也以當生平(云云)此埽道人追隨雙徑同王芥菴朱白民二公目擊師與曹溪肉祖憨本師一番大因緣不得不當塲拈出者也己未仲春海昌郭凝之延過放生池埽道人往會同過白鷗山金粟古剎隨喜故孫吳時康居國尊者道塲也師到山已及暮是日僧來迎者有喜色亟云午刻集蜂數斗環繞大悲像三週如纓絡盤旋[(冰-水+〡)*ㄆ]之入籠如故物見在以為師開堂興復之兆遮留入方丈越日彭祝吳許諸檀越宰官居士畢集具啟留師住錫師亦棲遲彌月眾請說法終若夷然不屑者頃之即還千指菴葢是時天童梵設方弘師遂攢眉而去正如高峰位下斷崖義公時嗇其用以推揖于中峯本公也有去金粟詩云適來金粟山何晚把袂傳燈碑上看樓閣棲遲蜂一斗池塘清澹月千竿楓殘半落人家掃春老全提僧梵安孤掌浪鳴居國調龍蛇出沒海狂瀾又題金粟景物十一絕和者累百人時李九疑先生諱日華者深會法門宗旨與師有特契是舉實為倡和之首師既還山浹歲埽道人復過徑山同黃介子請師自說行脚備述雙髻以前苦叅悟道行略至移錫雙徑日而止介子筆而傳之從此不出語風居者許久有春日雪霽山居詩云鈍置青林不施功草鞋如虎杖如龍寒流春澗消殘玉抱石松濤落晚風窗啟臥雲山鵲嚷池連化日火魚紅老來沒有逃禪興毛穎先生尚未空又秋日山居云石邊筧水到廚房最喜山家物理長鋪舊竹牀伸脚穩刈新茅草枕頭香青桐葉落日初短白荳花開天又涼方外許多癡衲子就中那個不郎當又咏雪云鳥無音律古溪幽草樹生機挂玉旒一鉢澹香獅子肉滿爐寒焰石人頭從教埋沒閑田地漫說浮沈壓髑髏滄海不隨緣變滅白波千里自悠悠又亂髮吟云亂髮垂垂直到肩白雲如水雨如煙山中一片莓苔石滑到野狐幾萬千又拄杖云拄杖多年不遇人閒閒壁立滿頭塵從教一擲成龍去千里煙雲攪海春大抵在菴吟嘯多年絕不襲人牙後慧一字而衝口所出無非西來大意亦無非超格好詩一時老禪和老詞伯總不能出其手拈弄長短千篇賦雪偏多奇特要以自寫本色不假推敲讀其句子者竟不曉其半生不識隻字空菴絕無本頭也一日下山往雲棲掃塔哭之以詩云千丈月沉西嶺去微餘殘白紙窗浮影堂雨竹分枝淚草榻寒煙布葉愁刻漏已回東土想傳燈虗焰梵村幽家風未易遷題目衣鉢山中問道流就中衣鉢兩字識者知非草草屬筆也至甲戌歲為崇禎七年師住徑山越二十年矣苕上唐祈遠元竑起名弘祖閔裴卿度起名弘復及諸居士弟子合山大眾集千指菴請師開堂出世師曰出世作甚麼把手牽他行不得惟人自肯乃方親按牛頭喫草决使不得因舉雲門謁雪峰項上鐵枷何不脫却話謂出世是大惡業事放我在地獄裏去你看那個是為生死的甚麼喚作生死謾神謔鬼有甚利益直饒截我語風頭去寧作無頭人亦不隨汝等脚跟轉大眾跪久始去越一日大眾復集進云世尊三請方說法師曰世尊眼花及至道個止止不須說早已漏逗不少有甚奇特因全舉雪峰示眾一切法無差雲門胡餅趙州茶之偈向眾云語風也有兩句一切法無差鵓鴣對老鴉生臺爭飯喫打得亂如麻有約不來過夜半閒敲棊子落燈花慚愧西湖保叔塔六橋烟雨夕陽斜珍重師進室中眾侯良久裴卿曰大師雖未登座說法已竟乙亥歲春日杭州司理黃海岸名端伯到徑山入千指菴即問云入泥入水時如何師曰滑敘人岸云久聞雪嶠及至到來不見一點師曰日頭大岸云雪鎔後如何師曰春水滿溪流岸云大師曾見甚麼人來師點胸曰雪老岸禮拜三月初三日海岸同余中丞集生名大成沈水部彥威名棨及吳江諸居士請開堂至韋䭾殿曰韋天韋天還記得湖州弁山多寶寺苦告你因緣麼第一陞座師語至此事人人具足個個圓成海岸出眾問曰如何是個個圓成的事師曰好與三十棒會麼日輪西墜夜月東昇卓拄杖下座第二陞座竪拂子曰見麼若也見𭣟瞎汝眼若也不見眼在何處眾門答竟師召大眾曰人人衣帶下有此大事各宜照管擊拂子下座第三陞座語次良久曰一搥擊碎珊瑚月大地山河是阿誰僧問答竟有進問徑山堂上敲鐘擂鼓驚起座中獅子舞如何是獅子舞師擲花瓶曰花瓶倒地進云請大師再道師洒香灰曰蘇嚕蘇嚕僧禮拜師曳拄杖下座第四陞座師擊拂子曰八十七人在此經過非今日之徑山非一日之徑山也千年常住一朝僧今朝祖令當行十方坐斷且道還有祥瑞也無鐘樓生耳朵佛殿又懷胎海岸出問云如何是鐘樓生耳朵師拈生香示之曰會取這個進云如何是佛殿又懷胎師曰產下也岸禮拜師舉溈山泥壁次與疎山酬問有句無句如藤倚樹語至溈山放下泥盤呵呵大笑師便道溈山笑裏有刀召大眾曰要見溈山笑裏刀麼呵呵大笑下座第五陞座說法已竟海岸拈香問曰這一枝香供養天下老和尚且道何處得來的師曰無根樹下莫思量千古叢林今日是珍重下座明年丙子春三月師往四明故里了塟母事地與天童逼近密老人因遣十侍者齎書往邀書木啟封致辭者傳有延請天童上堂之語師怫然怒擲書于地侍者進之究不肯發視越日即令從者腰包抵雲門留數日渡江還山天童侍者還報密老人笑曰此我師弟故態非一日事矣何怪下丑春月餘杭眾居士請下山于長明寺上堂示眾有曰若論宗門一事甚為希有悟此宗者直接西來穿過十方諸佛鼻孔歷代祖師髑髏無奈末法下衰依依俙俙彷彷彿彿自稱悟道少有一兩句文字寫得幾個字咬嚼不進的公案無縫𦉑的語句問他他便解說支吾過去此乃義學之流杜撰長老這些冬𤓰瓠子那裏安身立命且道與古人相去多少毫釐有差天地懸隔(云云)隨復還山時道價隆重檀度響從歲在己卯余中丞集生躬至徑山語風居啟請同應天錢京兆元冲名士貴方柱史孩未名震孺方太史坦菴名拱乾蔡太守明藩名屏周眾宰官及余未也二聞顧與治夢游眾居士暨翠屏山靜明寺山主等延師以長至月二十五日到山上堂陞座曰半夜月明時正好相隨漁父過瀟湘業風吹入靜明寺未免拈香祝帝王拈香說法竟集生問云大師今日還有奇特事也無師曰有進云如何是奇特事師曰案山高似主山進云謝師答話師曰放你三十棒集禮拜僧出問答竟師下座入方丈指門曰方方圓圓恰好恰好在寺經年遍遊白下名山諸勝各有詩作翠屏山五景詩各三律自序云余自己卯仲冬住金陵翠屏山寺山靈懷抱而風景雅致中有怪石長松池塘畎畝道人之樂豈如是而已供眼遊山則不無此景也曰翠屏山曰烏龍峰曰玉花泉曰石鴈池曰狀元峰名山之下可無詩乎老人呵凍敲烟題之五景以曉山林之勝云相與盤桓殷至者為何相國芝岳方太史坦菴而集生明藩尤契一日芝岳訪道畧及宗門話頭師正色下鉗錐語岳面熱不能堪孩未遽曰相公莫被黑風飄墮岳乃解頤師曰死馬醫作麼明年庚辰前正月初一日石布衲余集生請上堂師至法座前拈香曰今歲忻逢也大奇春風兩度上梅枝拈香祝聖無多句國祚遐昌萬壽期拈香竟即陞座石布衲出禮拜云今年春王兩正月元下起元恰值徑山大師七十初度行化京都弟子裕有新年頭佛法一句不免對大眾拈出今大師拈的是雲門香據俗眼觀來盡道是雲門一宗滅了也千年桃核忽抽枝自解開花還結子何不即今成褫一夥雲門兒孫得以接續將來師舉拂子提唱雲門來歷千言末後云五宗各自有師承不見古人只下得一語祥菴主便合掌云雲門兒孫猶在豈徒然哉衲云即今雲門宗那個是光前絕後的人師曰恰遇老僧拄杖不在衲云大師拄杖分付何人師曰有瞎漢在衲云不可教後人斷絕去也師曰何不領話衲便禮拜歸眾有一僧擬出伸問次師曰去去西天路迢迢十萬餘便下座埽道人所見大師平昔拈提雲門宗旨特特向靜明會上和盤托出試取語錄全篇備詳顛末語句只謂雲門宗旨足葢五宗師承未嘗以雲門宗三字作師承實法會抹煞龍池并抹煞雲棲使前言後句自作矛盾也就此不許石布衲成褫雲門兒孫一時早已葉落歸根矣大師一生只怕魔昧後昆專提正法眼藏豈有他意哉亦豈肯以佛法當人情哉閏正月初一日濟生菴監院我空同大眾祝壽請上堂陞座曰諦觀辛未年前事徹夜思量淚不乾雖然父母未是親誰是最親者祖佛非我道誰是最道者豎拂子召大眾曰還見老人手中拂子麼還聞拂子說法麼既不見不聞汝等尋常所用六根俱成虛妄以何為主不見華嚴經云剎說塵說熾然說無間歇且道何人得聞拂子得聞何人得見拂子得見是何章句諦聽諦聽高聲曰紮得髻根牢便休一朝何用兩梳頭大底還他肌骨好不搽脂粉也風流卓拄杖下座二月初十日大師壽誕余集生黃海岸薛更生余子揚吳備三眾居士請上堂師就座海岸拈香問答竟師曰若論第一義諸代祖師到不得十方諸佛會不得不見古人云只許老胡知不許老胡會今日老僧還到得也無自代云太遠在七十年從何處來浙江山水亦悠哉喜逢海岸今朝至眼上眉毛不用猜諸仁者既是恁麼現成為甚麼搆他不得只為你因循五欲沉溺生死不得自在你若猛着精彩坐斷十方那裏見有世數短長千歲百歲來石布衲出問今日靜明來日開先畢竟為甚麼事師曰來為靜明來去為開先去問答竟乃擊拂子云今日開舖全無主顧收拾下堂閉門打坐便下座作詩留別石布衲云不將征事付蠡湖先著鴻書上病夫匡嶺籃輿添別緒白門烟棹豈言辜江聲遙接金輪影雲氣初開五老圖他日春風扣籬落玉花依舊到山廚是歲三月應請入匡廬大師于江行途中紀事云己夘冬十月初三日下徑山至十七日到白門寓馴象門外蟄菴余集生居士靜室十二月二十五日改寓靜明寺進山二十里許庚辰二月十一日出山住有一百五日十二日在蟄菴與海岸同齊十三日到上清河船上看海岸話別予十六日上船十八日解纜江水參差帆澀不能行躭閣蝴蝶山有詩三十日到小姑山泊船其山如指秀拔可仰石面貼波有浮遊之意石𦉑中有佛閣僧寮森森樹木出入以舟為路凡船隻過往者乞錢米為供日之費猶如江水發一漚泡噫不識此中人在漚泡中如何過日有詩三月初一日送東北風帆如劈箭至半途有大姑山一名鞵山有詩其日舟行二百里許到南康彭蠡門初二日進匡山開先寺大雨此師從出徑山入匡山越歲自記語也初四日挂鐘板合山大眾及眾居士請上堂陞座喝一喝云雲門宗旨絕商量函葢乾坤不覆藏觸着頂門便顛蹶棒頭指出好兒郎吳潯上黃海岸居士等書來徑山請三度五度無奈他何捉猪上櫈不得已應個時節諸人應自思惟六根門頭縱橫妙用不可躭着五欲遷延歲月增長無明眼光落地打發不去今日老人到此急急料理衣帶下事他日黑面老爺捉將去佛也救你不得卓拄杖下座三月十九日住開先十笏山齋方丈拈管適意云白雲既去頂露青山竹底凉風安能及無草茅之頂相有時扶杖出門招隱橋跏趺而歌綠樹桐花進茶盃而到口忽來黃鳥枝頭三三兩兩樹下噴雪狂流逐疎烟而不定爛頭亭子斷臂觀音此山門標榜古宿之龜鑑也長松傍立若迎若待于海上橫行衲子平石坦然可賔可主惟月下高眠自得倦人天氣炎蒸火傘人間獨我山林風疎雨竹巖阿有硯一方有紙千堆可供老年消遣白日痛責枕頭昨夜夢裏又歸雙徑東坡池上語風居侍者寮與子孫輩哆哆啝啝看御愛峰指點峰頭憨山老師云小小規模大大眼界越日往五乳峰掃憨國師塔後作廬山面目云山中叢林若干五乳院憨老師復建居僧五十餘有靜室一千五百各得其地深藏幽寂松竹所圍泉石受用無不樂懷修其道本然而艱苦異常不可勝言也時嘉興黃闇齋名承昊者為九江道以問道通書往來適有伐佛手崖松木燒炭事師特作書述　太祖御碑禁語又言山中僧人願贖竹木以蔭匡山闇為給示禁止山賴以安五月初一日吉安郭首龍居士請上堂師陞座曰一字相聞忉利天廬山荒寺在開先喜逢他日成金殿萬指同叅來復禪棗柏大士云自他不隔毫端始終不離當念因舉白雲祥禪師椅子鞵袋公案曰這僧既會椅子又不識鞵袋宗師家手出不得卓拄杖下座六月初四日新建齋堂監院請上堂師陞座喝一喝曰亘古開先風景異比山何似紫袈裟無言童子分明說那個男兒先到家復喝曰諸人還見麼為開先重興祖席今朝隨喜慶賀擔個甚麼東西來乾屎橛倒一說二事奉與諸人咬嚼百千雲水飡香飯盡是解粘去縛人珍重下座六月十四日覺休李居士請上堂師陞座拈香白椎竟乃曰今日順天李居士發菩提心已久到處叅訪經歷程途不得因緣躭閣至今遇老人懇求出家號覺休覺者覺一切煩惱生死根本了達自性圓明通天徹地無彼此相無優劣想故金剛經云是法平等無有高下蠢動含靈皆入平等菩提道塲不變初心永為法門道種下座七月初九日黃吏部海岸端伯起名弘調同李揮使覺休二居士祝髮請上堂師陞座卓拄杖喝一喝曰萬樹秋風入院賒綠袍換得紫袈裟若干頭腦一刀盡性海澄清不浪花拈香白椎竟踞坐曰老人今日為新城黃海岸發心出家非一日兩日夙植德本般若正因入我法門䰅髮自落作大比丘這事舉示人不得如人飲水冷煖自知絕後再甦欺君不得因舉円霞捧水跪前石頭即與剃落円霞到馬祖處入禪堂騎聖僧項因緣海岸出問云騎却獅子項時如何師曰看尾巴進云如何是出家事師喝一喝進云如何是到家事師曰非汝境界進云大師曾到此境界麼師以拂子打一圓相岸禮拜云明眼人難瞞師曰珍重下座八月初一日薦覺休上堂師陞座海岸出問生從何來死從何去師曰向這裏會取進云死中得活時如何師曰初三十一岸禮拜師乃云嗟乎痛哉覺休纔見披剃今日又見薦亡生死路長人欲苦回頭便是涅槃山覺休此去歸何處竹色秋聲月掩關大眾無常迅速剎那異世豈得不怕隨業動流無可據秋風依舊掩門時下座一日師遊金輪峰回大眾請上堂師喝曰遊罷金輪峰歸來招隱坐大凡一切事體須得親到方知端的向南向北若不親到一回接耳聽來未免殽訛兼之疑情不解金輪峰昔來耶舍尊者自西域持佛舍利造塔其頂常放寶光老人昨日去彼禮塔今日方回不曾動着一步諸仁者還見老人去來麼若見老人出入即是諸人鬼窟裏活計何曾得見老人良久曰樹頭黃葉盡應見遠山青珍重下座十一月初一日結制上堂師陞座喝一喝曰四十年來恁麼行斬開碧落血腥腥其中果有希奇事獅子遊行不問程今日結制此乃古來舊規不許交頭接耳不許亂走一步又不許作默照邪禪亦不得在鬼窟裏作活計只有本叅一個話頭切要明白離心意識叅絕聖凡路學僧問還円一粒點鐵成金至理一言轉凡成聖金鐵即不問如何是円師曰大展坐具看進云至理如何師曰好似念經一般卓拄杖下座示眾結制偈云莫道進堂好進堂生死拗半夜不得眠昏散和衣倒雙眼撐不開板響生煩惱若是其中人晝叅夜無飽板聲入耳門祖佛俱了了十五日上堂師陞座維那白椎竟師呵呵大笑如雷曰這一笑笑破諸佛鼻孔虛空百雜碎老僧今日頭痛不得為你說且舉古人現成公案不着佛求不着法求不着僧求作麼生會鵓鳩樹頭鳴意在麻畬裏好與三十拄杖喝一喝舉雲門一念不起須彌山公案問還有會的麼出來若不會老僧為你頌破一念不起須彌山青天白日鬼門關黃鶴樓前鸚鵡岸白蘋紅蓼血斑斑久立珍重便下座十八日吉安蕭次公居士請上堂師陞座拈香白椎竟良久曰我堂中大眾懵懵董董過日子有甚好也須着些筋骨看是個甚麼道理不要蹉過這樣道心檀越天色溫煖寒有火向饑有飯喫莫看作容易當生慚愧始得久立珍重下座臘月八日說戒大眾請上堂師陞座說戒義戒性竟曰菩薩子五戒沙彌戒比丘戒菩薩戒諸佛成道都打這裏過離不得五戒根本根本若虛求菩薩戒皆為枉然自今受戒之後婬殺盜妄永不再犯成就戒香定香慧香解脫香知見香十方諸佛所遺到今日各各自己守護大眾禮拜師下座歸方丈楚中透菴鄧居士棄家至開先結制臘月十六日請上堂師至座前曰先以定動後以智拔喝一喝陞座維那白椎竟唯一出問云如何是第一義師曰且緩緩一云請更道師便喝一轉身對透云今日上堂特特為居士聞居士有些見識古人云此是選佛塲心空及第歸選佛塲且置如何是心空及第速道速道透以袖左拂一云未在透以袖右拂復座前禮拜大師師笑曰多得的一遂出去師乃曰這位漢陽鄧透菴居士看華嚴經至毘目仙人執善財手善財得無數三昧向這裏打失特來開先見老人所謂欲窮千里目更上一層樓喝一喝曰這個事原非兒戲如今世間多是絡絡索索有許多葛藤瞞騙龍天似有所得問他得個甚麼開先這裏則不然比山當面來白拂隨手轉下座十七日西林一如禪人請上堂師陞座喝一喝曰今日恁麼明日不恁麼來來去去上上下下有甚麼要緊有耳不聞圓頓教有眼不見舍那身可憐生其中有大根器者决不向這裏躭閣過時喝一喝卓拄杖下座。

雪嶠禪師語錄卷第九

　　音釋

　　愒

　　(去例切音𡳅息也)。

　　枵

　　(虛嬌切音囂虛也)。

　　鼗

　　(徒刀切音陶如鼓而小持其柄搖之兩耳還自擊)。

　　𦉑

　　(虛訝切音嚇缶燒善裂也)。

　　紮

　　(側八切音札纏束也)。

　　畬

　　(詩車切音奢火種也)。


乾隆大藏經（新文豐版）第 154 冊 No. 1638 雪嶠信禪師語錄


雪嶠禪師語錄卷第十　　　　　　魚十

　　參學門人弘珠等編

　　道行碑下(附)

　　辛巳元旦大眾請上堂師至座前云昨夜鐵牛生獅子今朝滿地是光輝喝一喝陞座云莫謂古人無奇特今人奇特勝前人因舉天目斷崖大地山河一片雪之偈遂句下註脚竟喝一喝曰到這裏容註脚不得為甚如此這點雪從那裏來今為新正初一人人脚跟下大須仔細如紅爐上點雪相似好則好矣羙則羙何方不可是歸期只為路窮山更杳可憐墮落作奴兒珍重下座正月初六日解制請上堂師至座前云開合有時人情大體喝一喝陞座曰結制何如解制奇春風南北各棲遲村中乞食無些子一片饑腸一首詩六十五日前從何處來六十五日後從何處去是大神呪是大明呪正當六十五日內在此中作麼若有相應者出來舉似老人為汝證明如無甕絆娑訶今日打開布袋一任諸人東拋西擲橫行海內假如撞著黑面老爺切莫道開先解制來大師孤情絕照不可一世即出世大緣實悶然而起不得已而後應在開先時有楚中李太宰夢白名長庚者通書敘京師見幻有和尚機緣堅請住九峰祖庭師不許復以書云近今末法衰替要個真叅實悟的人萬中無一此事大不容易達磨云行解相應是名曰祖而今人不論意識卜度生死結根縱得十分相似皮毛而已便向人前亂做宗門掃地或竪指或喝或云和尚何不領話或打○相或拂袖便行或女人拜此等皆是滅胡種之魔子也可悲可痛朽到開先原非本意毒狠黃元公三回五次還他一點道心結制一期混俗塵世太宰果欲上山早幾日作盤桓了生死債可也蕭太史伯玉名士瑋同李梅公問道師書有云居士江西道人也佛法中大檀越樹蔭覆苾蒭我來開先上堂小叅出不得已遣日子豈有出世念而到匡山做人不辜黃元公一片苦心為法門耳金太史正希名聲入山訊求法語師開示云直饒文殊普賢快口利辭與麼不與麼與那事毫沒交涉畢竟要辦氷冷心肝和前所知所覺道理無道理乃至世諦習氣一齊掃却掃不去𢬵命掃忽然掃破釋迦頂相諸佛祖師鼻孔一時穿却快哉伯林吳居士進堂結制一月便覺心地清楚信有此事雖與道遠肯如此朝夕做去自然有倒斷日子古人云但辦肯心必不相賺大師到開先專為黃元公出世一番奇特因緣相與高流名衲往還雖眾其眉毛廝結如從上諸公以佛法相見者亦不數數惟與圓通方丈浪杖人書云十七日煩公過開先設齋大眾甚渴感謝之至老人即欲到圓通一談奈近日幻軀覺有不快諒遲遲秋涼過一晤以誅曲直匡山一家無分彼此矣笑笑初示海岸祝髮云瓶錫家風話有年今朝自喜以相便海門擎出千輪月廊廟誰談少一員竿木不妨逢敵者林泉聊許放魚筌宰官二字雖然隱長老之名天下傳既祝髮令為知賓鉗鎚逼拶靡不至海岸竟先出山作閩行師有示海岸調侍者出山二首云方袍纔放剪解帶又思鄉樂事忘清節苦心聞戒香青山夙有約冷月愈生光應念時衰落家風同雪霜出山九月時寒絮薄如詩孤影隨江遠雙眉何日期了心無可寄鼓念有多岐一夜初聞雁梅花已較遲又作辭院歌四百餘言中有此來扮出不成套恨殺新城黃元公將就安身一年已償債開先作短工之句以辛巳正月十五日出山大眾苦留許以九月復來適有達道和公久侍大師因令守開先方丈而示以偈云大雪漫漫出院期秋風九月復來時不須頻望山頭雁我自思歸結制時二月初一日過江州地方見任別駕陳司理嚴德化令劉彭澤令謝德安令徐眾居士等為太守君平張公祈嗣請師于能仁寺上堂師至座前執疏云今日公案不必問如何若何遂過疏云以此為驗維那宣畢師一喝陞座維那白椎師隨聲一喝曰全體恁麼去全體恁麼來阿剌剌阿剌剌一語相投善法堂百千天子施禎祥山河永固田蠶熟處處笙歌樂帝鄉因說祈嗣因緣竟大中書記出問大師今日舉揚世諦佛法如何得一槌兩當去師曰你道釋迦牟尼佛在甚麼處進云恁麼則石筍抽條千萬枝也師曰不為分外進云只如子歸就父又作麼生師曰特地一塲歡中禮拜云團國共說無生話師一喝中歸位有居士出問只如張公祖多男之囑當生幾子師曰兩個進云父母未生前通個消息師曰會取進云生下又如何師曰惡水驀頭澆士禮拜師曰珍重下座江行道中師筆記云開先寺南唐李中主開山屈指十六位尊者上堂說法暹道者等崇禎庚辰三月徑山入此保社卓錫一載有語錄梅花百詠落花三十韻山居詩若干弟子范起叔輩刻流通其山居之一云未到匡盧先有詩山林誰敢話多奇春三葉嫩黃花笑秋九楓殘白雨悲淋出巖頭如雪卷狂依樹底若雷推塔峰遙接故人至七十獅翁作住持大師應請所至筆舌狼藉收拾乏人是以詮次為難獨開先一會歲時顛末迄今未散則有獅聲珠偃風璞等著意記錄之功也師擬還徑山道經白下余公集生及范大司馬質公名景文者復以祗陀林相邀提唱休夏者久之時有高氏兄弟起名弘曦弘曛及湯元𢖍居士起名教新者為皈信檀施之翹楚師是以低佪白下至秋九月始還徑山過檇李晤埽道人一見即曰此番上山須築語風生塔院好為我作募疏埽留師住城東藥山龍樹壇中師出自作一疏見示疏意擬于高峰獅子巖用缸合而外灰石透地三尺作室覆之偈曰諸方大人各出隻手助我山中肉身之塔七十一歲古希出格先辦後易他年快活雖有子孫不若親置堂堂三界巍巍五峰塔在其上額曰語風後書辛巳四月十九日某疏計著筆時尚寓祗陀林也又擬製一龕作封龕偈云須彌頂上鐵為龕內有空王月一函不解秋光淨如練佛來相見也垂簾埽如命作疏書之卷頭募得百鎰遂從瓶窑擇二大缸舁之語風居因料理塔院事至壬午秋月下山抵雲門以別因却請仍還千指度歲除夕有詩二首搖搖松秒逗春風送臘爐香一歲終空響鵞毛翻白羽寒封雞舌闇林中將為暮色分先後誰道年光別有公老我一身渾是膽何須剪髮學兒童殘更春雨話寒暄臘盡明朝拜聖恩風雪替零歸客暮松杉錯落斷人言誰聞爆竹鳴山谷我亦題詩曉寺門知得循環顛倒者眼前拈法付兒孫癸未春正月天童法屬費木諸公走侍者上山啟致封塔之請師遂卓拄杖往四明二月十一日上天童和尚供進云昔日南嶽讓禪師曰道一去一向不見持個信來著一僧去見他上堂出云作麼其僧如法出眾云作麼馬祖曰自從胡亂後三十年不曾少鹽醬今日天童這裏作麼生君子千里同風某辦一箸菜飯供養師兄雖然無鹽醬且喜滋味肯馨香禮拜而退舉天童和尚龕喝一喝云癸未二月十有三日南山卜得一穴最吉祥地修拾精藍人天大眾請師兄到彼安樂受用自在逍遙惟願天童香火綿綿德風遠播相繼祖燈如帝珠聯絡不絕法界眾生俱為瞻仰法駕蚤臨不必躊躕復曰起封天童和尚塔進云稽首大哉俊哉我師兄密雲和尚末法時拈出威音那邊鼻孔捏根拄杖把住天下人舌根打人打得血淋淋地海沸山騰乾坤黑暗猶是不肯住手復起臨濟之宗非吾兄而誰今日退身三步藏身處沒踪跡沒踪跡處且藏身更說一偈坐空千界月諸佛汝同猜鑿破青山面將身就活埋復云封十五日天童景德寺諸檀越同大眾請上堂師陞座呵呵大笑喝一喝云笑個甚麼笑那無舌人善能解語復喝云不必打葛藤拈香畢遂斂衣就座曰若論此事盡大地拈來在老人一毛孔中著不滿諸佛心印不從人得既不從人得難道從墻壁瓦礫得既不從墻壁瓦礫得難道從地水火風四大五蘊喜怒哀樂而得豁開自己正眼炤天炤地始知不從人得如啞子喫苦瓜向人道不得遂鼓兩臂作獅子奮迅勢云獅子遊行不求伴侶喝一喝下座二十日鄞邑陸敬身居士等同大眾請師光溪天王寺上堂師陞座喝一喝曰斬開碧落百花新扶起山門兩位人古殿雖殘雲不老燈傳白月夜精神四明鄞邑乃老朽故土為送天童和尚入塔得得過錢塘江城中縉紳居士留住數日此乃鄉情眷眷陸長者發菩提心就此天王古剎請老人陞座舉揚大事因緣知人人脚跟下有此一段光明諸仁者莫錯用心是誰著衣喫飯送客迎賓不必東語西話生從何來死從何往喝一喝下座挽天童和尚詩云同出龍池入路長吳興分袂過錢塘多年挂錫玲瓏石今已藏身寂寞鄉雲面揭開紅日眼山眉愁斷白花香離離一片苦心事且道何人在影堂題天童和尚像十則之一云多年不學老胡禪且喜今朝日勝年天大事來同涕唾艸鞋不值半文錢師兄坐得好我亦徑山眠別天童還雙徑作云塔豐事訖且抽身曉嶂重重接遠鄰飄影葉乾風拭露點衣寒翠日初新泉鳴沙澗遊山客天指肩與過嶺人獨抱苦心帶歸去雙眉欲解在三春立夏前一日進雲門道中云舟行兩岸春山老不見漁郎捉草魚嫩綠樹邊橋接鷺初黃麥上燕窺畬將為暮色登新殿自許今朝與物疎聊把舊情須短臘高談宇宙一荒廬因至外雲門顯聖寺時三宜孟公為本寺堂頭洞上湛和尚法嗣也迎入方丈宜公拜延上堂力為法門大事因緣特特躬親白槌請師瓣香拈出師因登座拈香有昔年三登禹門皆有機緣此乃嫡親嫡故無敢違者今日人天眾前掇轉船頭順風把舵之語自此天童徑山葛藤截斷矣自此天童去龍池來矣自此還山不半月曳拄杖走荊溪掃幻有和尚塔拈幻有和尚香把陳年苕菷柄結宿世冤家案矣是役也岌岌乎殆哉天童諸公借此以勘語風語風亦借此以自勘苟非大出手眼擺壞鎖韁遊行自在幾何不墮阬落塹哉個中消息因緣語風向埽道人數數道破今日不言誰當言者老人烱烱孤明肯覿面作誑語哉埽道人還復自笑一生何幸得逢此兩大老冷眼旁覰一打殺天下人一罵殺天下人畢竟打有棒棒有眼眼有筋罵有喝喝有舌舌有骨天童徑山同出母胎的的是威音王以前難兄難弟歷恒沙刼效顰不得者也師以崇禎十六年癸未夏四月之二十有六日至龍池掃塔年七十有三歲矣時萬如微公為龍池堂頭天童法嗣也率大眾出山迎入師掃塔跪祝云今日有此宗風乃梁朝達磨大師過我東震旦國相傳至六祖以下列為五宗各立門庭以應達磨大師一花開五葉結果自然成之讖而今法眼尚在高麗溈仰杳無音信曹洞雲門依稀有人唯有臨濟一宗沿流不止至我笑巖師翁師翁付先師幻有和尚今日塔前唯有徑山一人是師嫡子特具薄供分付主山神主地神主林神主空神等護持我先師全身法塔如今大明國內愚癡者甚多見性者甚少惟願先師常寂光中加被眾生遠紹教外別傳之旨不負達磨大師笑巖師翁以此敬為人天供養越二日荊溪吳九敘居士等同禹門大眾請師上堂師至座前喝一喝便陞座曰抱暑進山所為何事多年不到龍池今日特來掃塔薰風自南來殿角生微涼倦來困一覺何必好眠牀拈香竟就坐曰佛法正是衰替時節各宜努力以求出世人人埋沒多生今朝若不透徹何時解脫因舉南嶽叅六祖說似一物即不中機緣(云云)這個一物即不中便是六祖大師本來無一物合轍之語所以祖祖相傳佛佛授受與達磨大師正法眼藏合文合節若有一言半字差異即同魔外何為臨濟正宗也卓拄杖下座龍池掃塔詩云銅棺山下養龍池步入涼風覔我師當戶娑羅空腹樹迎堦芳草昔人眉追思滴血曾留偈會寫傳燈嗣法詩今日塔前成九頓流源千載繼孫兒寓南嶽寺度夏詩云相憐邁骨初為客舉動不如山裏時南嶽風高山近月芙蓉秋老夜看枝食牛膽氣腥猶在跨虎雄心早斷思憶子未疑奇特事獨餘數尺洗腸池瀕出荊溪時三一道人吳永功九敘氏以語錄全帙呈大師師曰恐無眼禿兵作是非會姑逸之俟我涅槃後刻可也時埽道人與黃給事闇齋曹侍御石倉朱太守葵石謀延師開法禾城東塔屬侍逵羽培走荊溪致公啟以請師荅書云自小持齋今已老見人無力下禪牀此乃趙州老漢尊貴宗門之語從上來無一人知伊脚跟著落處朽操道行脚尚不見踏破一緉草鞋忽爾一日知非直向孤峰絕頂巉巗水邊盤結草菴獨行獨坐冷煖自知折脚鐺邊得些子消息只可自受用前月徑山出嶺到荊溪掃幻有先師法塔不意相逢宜邑幾多在道居士苦留南嶽度夏盤桓有日今復思歸高眠竹枕嘉興者借路經過何敢望東塔廁清涼老師足蹟也切思人命懸絲剎那異世况朽無味于宗門何宗門之有我眾位居士欲老朽挂榜出賣死猫頭决不敢領命只隨喜數日以通方情時埽道人附絕句邀之師次韻荅云老身扶杖肩頭痛有水不能擔出山一任諸人齊呌渴活埋烟雨草亭灣埽道人再以絕句附監院邀之師乃許赴再次韻荅云秋風桂子點亭臺香雨淋漓不屬裁昨夜月中親手折十分光彩自東來以八月初八日到東塔入方丈十五日曹石倉朱葵石汪爾陶諸宰官王季延嚴𨍏轢李珂雪丁元公孫培菴吳水原朱子藻子葆子容孫起伯諸居士埽道人同弟誾仲侄戈文及合山大眾等請上堂師陞座云東塔寺前問水神相逢盡作帝鄉人故園田地如何會一喝分明介主賔拈香白椎竟師就座舉仰山問洪恩如何得見佛性義洪恩與說獮猴睡著猩猩相見公案云若無仰山後語幾乎獮猴個個無尾巴諸人要見佛性義麼漁船上有𡏖𡒁堆頭有下座中秋日埽道人延師于東塔之右藥山佛仔草堂中坐月師即席為詩云望月林間坐石牀寒侵衣帶未經霜吟心何待梧桐老烟水欲期楊柳黃玉魄空飛流夕影浮圖遠插到山堂此來為採峰頭藥誰弄中秋曲水觴至明日復依原韻續成四首緇白步韻者丁元公等累百有彚帙梓行者題曰藥山月籟是月廿九日埽道人生日親友眾居士為設齋請師上堂陞座云佛身充滿於法界普現一切羣生前隨緣赴感靡不周而恒處此菩提座今日老人于此下個註脚佛身充滿於法界到不得者裏普現一切羣生前太勞勞生隨緣赴感靡不周還見麼而恒處此菩提座掀翻他窠臼有明眼者出來簡點看僧出問如何是向上一乘師曰塔尖峰頂如何是向下事師曰幡竿動也意旨如何師曰地藏菩薩又僧出問擊碎東塔踏翻太湖且道此人具甚麼手眼師舉如意示之進云拋却德山棒放下臨濟喝還有為人處也無師曰到得這裏麼下座九月初八日雲間徐序東居士薦母同大眾請上堂師陞座曰古人道父母非我親誰是最親者諸佛非我道誰是最道者父母既非我親畢竟誰是至親有伶俐衲僧出來道看一僧纔出師便喝珍重下座十月初一日結制請上堂師陞座拈香竟師曰結制無有他為切念生死大事到此禪堂不得東語西話不得亂想胡思一心正念提起話頭看個父母未生前那個是我本來面目若不苦心叅究受他施主供養滴水難消切須仔細下座臘八日暮曹石倉設齋同埽道人及眾居士合山大眾請師方丈小叅說行脚師陞座大喝一聲曰苦哉苦哉遂涕泗交下襟袖為之濕透良久備言在家出家種種艱難辛苦叅方得道因緣堂中聞者動色多有泣下者秉燭更餘下座始散大抵與徑山語風居所說二會無異語在徑山錄中甲申元旦埽道人同石倉葵石珂雪爾陶季延𨍏轢子葆子容範臣水原高寓公魯孔孫程范卿諸宰官居士率子吉彭暨合山大眾請上堂師陞座曰且道新年頭佛法如何舉揚村村蠶麥熟處處稻花香拈香竟忽聞爆竹聲隨云爆竹一聲天地老塔前無處不光輝即此是法即此是道大眾久立珍重下座正月初八日解制陸登之設齋同諸宰官居士請上堂師陞座曰結制解制為個甚麼祇為當人脚跟下一段大事不明如大火聚不得清涼所以道十方同聚會個個學無為此是選佛塲心空及第歸一期過了堂中不見一個半個雖然且喜太平良久云一二三四五六七萬仞峰頭獨足立問伊你更是阿誰我是人間白拈賊遂喝一喝曰十字街頭撞著馬相公與你索飯錢你作麼生秖對眾無語師曰老人與你代一轉語春風日日到園林夜夜面南看北斗時黃海岸從家中來已入仕籍檥舟東塔方丈溪邊冠巾問道者三日夜而行師亦隨曳拄杖返徑山矣瀕行朱公葵石走送索題夢石譜師為題云玄黃宇宙不可摸眼耳鼻舌要能知吾有居士最靈異翛然不滯雲水機夜深獨臥鴛湖閣神人出沒不可思千古萬古性一真劍鋩雖利難割水化石且教遺在夢天明小樓紅日起葢師往還朝夕指示語也東塔一期馥生監院檀度坌集江南法會之盛近所未有餘施作徑山合山齊而還二月末師至千指叅徒日眾菴無容足處有內監出家名大徹者慕師道望到山皈依久之見大殿方丈主僧不足為徑山重而潞藩以國亂適馭武林崇信佛法監徹因奏請依大慧禪師被旨住持例不由地方檀越敦請驟破規格大駭覩聞八月屆期藩使者特以扁額齋供隆禮來迎入院而羣不逞者竟入鬬爭堅固刼中師爾時方嘯傲巖頭無意登座亦絕不曉聚訟來緣一瓢下山復來檇李驀然與埽道人相見呵呵大笑埽道人問侍者乃知其槩亦笑曰佛法付與國王大臣今別成一番奇特曲調徑山開堂說法竟矣然雖如是令旨不行國事從此可知矣仍留師住藥山龍樹壇中往來托宿吳水原居士齋頭者久之雲閒徐孝廉序東洊承起名弘晝者前數來東塔與師機緣不淺此日專啟來迎埽道人時膺再召不得已赴金陵相與一笑別去師至雲間與單進士狷菴恂起名弘尚者同眾居士延入超果寺時乙酉三月十有七日也監院知一靜主紹源并合山大眾暨合郡檀護請祝聖上堂師拈香白椎竟師曰暮春三月好風光盡見遊心白面郎國界無虞今日定夜深皓月照長廊竪拂子云即此用離此用復震威一喝云此是馬祖陳爛公案不勞拈出今日打些新鮮葛藤與大眾結緣會麼若論佛法三世諸佛無下口處歷代祖師結舌有分何以故法如是故祖佛出世蓋為一切眾生沉淪苦海墮落五欲所以開方便門接引愚癡咄言多去道轉遠還有問話者麼僧出問如何是大師方便門師以拂子畫一畫曰會麼太平日月光天德一綂山河壯帝居師卓拄杖下座金澤頤浩寺監院一輪同宋存植徐洊承李莊徐復曾陸慶雍眾居士及弟子教忻教守教果等三日三請上堂第一日上堂師臨座云七十五年何處來燈籠生脚上天台癡人知道我來處三月菜花歷路開老人于甲申八月被業風吹入雲間今日蒙請登此法座說些閒談說話拈香竟乃舉圓悟叅五祖小𧰟詩公案復舉臨濟離家舍不離家舍公案下註脚著語竟末舉華嚴偈云毘盧遮那佛願力週沙界一切國土中恒轉無上輪今日盧舍那佛在徑山拂子頭上轉大法輪大眾還聞麼還見麼良久云既不見不聞何人得聞墻壁瓦礫得聞墻壁瓦礫說法何人得聞徑山拂子得聞聞的事作麼生師曰如是我聞大眾久立珍重下座第二日上堂陞座曰乘言者喪滯句者迷古人已道破了也何故要你向自性三昧海中狂波闊浪裏轉身吐氣始有說話分更須向深雲窮谷養得純純熟熟方可出來人天眾前舉揚個事光耀祖庭瞻之仰之庶不辜負達磨大師西來一番辛苦若也不然只是個蝦蟆田雞亂跳亂呌成得個甚麼邊事乃呵呵大笑復曰笑個甚麼笑那吳山端獅子見弄獅子得悟後有老僧譏他故說偈云鄉裏獅子鄉裏弄眼睛鼻頭一齊動假饒弄到帝王前也是一塲乾打哄有時上堂云佛法無可得說不如打個觔斗便下座徑山今日在頤浩上堂也沒有獅子弄也不打觔斗說些乎實話接物利生且道如何是接物利生句聻叅須實叅悟須實悟有僧出禮拜擬問師便打云待你開口成得個甚麼卓拄杖下座第三日上堂陞座曰今日登此寶座為那本鎮居士設齋供養老人說些佛法普利眾生諸仁者莫瞌睡惺惺著眼前山林池沼無非是你故宅只為離鄉太久所以不得受用良久云樂云樂云鐘鼓云乎哉禮云禮云玉帛云乎哉即此見聞非見聞無餘聲色可呈君個中若了原無事體用何妨分不分卓拄杖云離中虛坎中滿下座明日洊承居士等請茶話師曰真個難得的也是希有事頤浩寺裏三日三上堂是為希有是為難得諸方聞之也不知是佛法也不知是世法因論叅禪學佛非是等閒痛切五百餘言末舉黃檗云不道無禪只是無師應在今日矣良久云適纔老人這些說話若論世法則不無若論佛法遠之遠矣師去雲閒過抱香菴有請開示者師與偈云啼破春風血未乾月明枝上漏聲殘誰家猶自貪歌舞舞散歌停魂夢難叅埽叅此偈恰寓亂離鼎革之象佛緣實世緣也四月上徑山歷五六月間山中北虎南狼禪寮蹂躪無寧晷師遂遁跡于山後火龍頂荒菴中者匝月一日數兵丁逐一僧至菴縛之將加刃師力勸之并師就縛忽一頭目至叱曰此地不可縛人親解師縛并釋縛僧以刀斫菴門者三而去師仍豪眺風巖作開示侍者語云百日內外變狀萬千如夢如幻縱得心地道理明白者未免有些子介帶吾謂娑婆世界是個銀汞法聚得成團忽從𦉑縫處流將去若欲不流無縫始得銀汞乃流動性難可把捉銀汞虛明能藥能毒今人先不知何者是汞何者是𦉑嗟嗟銀汞流去不遠既不知所從來因地去何曾得知著落處所杳杳冥冥晝夜愁腸心生懊惱何時還我昔日之歡娛去我今日之心垢且人從有漏中來原從有漏中去理固然也佛云和合妄生和合妄死如春在花紅白暫時耳天也風霜雷電忽有忽無人命無常忽生忽死豈有根而不壞者虛空神告其人曰汝之命根在我命根裏其人快活歡喜不已我之命根與虛空同壽虛空神咄曰癡人我性本空何法與汝同壽癡人復告空神曰既不與我同壽我之命根還在那裏空神曰汝若欲知命根著落當自究竟未出母胎前一著此乃諸佛護念眾生之命根也汝當學多生習氣昏墜罪業深固力欲拔之無處下手奈何下手處甚有但不肯信何以故福深德遠業性漸輕般若漸近好事多做看肉身原同敗壞之物無可繫戀宣子光明忽然而現埽道人得大師此法語真蹟自識乙酉夏日徑山火龍頂書還念此恁麼時作恁麼話若非命根實斷生死真空不能道隻字也想見當日將頭臨白刃一似斬春風氣象任他天地反覆龍蛇起陸徑山這裏只是說法如雷放光動地一時惟拂子得聞惟埽道人得聞還念平日上堂法語都是如語實語不誑語不異語也師復戲書硯冪云九月化去果以是月雲門僧鏡可來延師從兵戈中渡江而往猶在魯藩爰立時也雲門故得道地師每睠懷及之天龍扈從緇白奔輳遂得從離亂中法幢復建振力激揚春日進雲門詩云雲抱千山新木葉鳥鳴一徑落花枝雛猿覔石翻松子老鶴銜烟綴紫芝淺澗吹流峰有月石橋送影候多時古規梵剎呈君看拄杖擔來未稱奇至日上堂拈香竟就座曰雲門有一奇特事從曠大劫來無人動著今日分明舉似大眾良久云忘却了也曳拄杖下座師于雲門掩關者久之守關者荊門禪人也合山大眾及諸檀護以結制有期請為出關上堂師陞座曰春秋三度掩柴關無事於心不放閒今日聊通一線道踏開烟水入深山既是出關合該逍遙山水于石橋啜茗焚香于溪閣為什麼又要入山聻為他途路不得力下座結制日大眾請上堂師陞座曰欲知佛性義當觀時節因緣時節若至其理自彰大眾今日是甚麼時節舉拂子一拂云雲門老古錐出世也地搖六震天雨四花且道有何祥瑞五雲山下青獅子曳尾搖頭弄爪牙隨喝云這畜生休作怪要騎便騎要下便下下座丙戌除夕茶話師示偈云今朝除夕又逢春大眾威儀事可伸棕藜拂子如何道草木高低一樣青時蓋歲朝春也丁亥二月初十日師誕日解制大眾請上堂師陞座曰老人自住雲門已來不曾動著一步不曾措著一辭今日幸遇解制打開長汀子布袋放出百千萬億光明雲將五湖四海衲子而為眷屬使歷劫多生父母俱超樂國以拂子打○相云會麼盡十方世界是燃燈古佛光明門盡十方世界是釋迦老子總持門盡十方世界是兜率陀天彌勒世尊解脫門盡十方世界是文殊師利法王子般若波羅密門盡十方世界是普賢菩薩行願門盡十方世界是一切修多羅差別義海門盡十方世界是凡夫眾生四生六道微細極微細昆蟲蚤虱生滅門喝云今日雲門解制猶如螃蟹去草縛橫行直撞切須仔細倘遇無厭足王莫道我是雲門解制來若道著被他一棒打折你驢腰莫言不道下座師在雲門未結制前金司馬正希黃祠部海岸已殉難白門矣時有魯太史青海出家祝髮師示以偈云性海無波下一橈千花覆頂伴漁樵林間散誕成蓮社石上提撕好挂瓢昔日衣冠懸碧漢今朝杖履渡溪橋法門得入多生幸笑指長空破寂寥丁亥新秋寄子容朱居士起名弘肇者詩一首云信知黃葉亂正是落秋時去此東溪遠無聞拾野炊水流焦塔影魚咂夕陽碑寄想南湖月鄰峰許我詩繼此遂不復作詩獨作一書寄埽道人末云老人邇來晨昏無繫寒光野色盡為眷屬今當行脚去踏明月于萬方咏清霜于千里古人云未有長行而不住未有長住而不行者老人得之矣笑笑一日遣侍僧囑之往南雍任所見埽道人屬以料理語風塔院事僧未及行師已示微疾因坐次偶侍者請師肖像贊師題云誰個不識你自雙髻山主口吧吧終日罵人大唐國裏無人中你意如此空腹高心將八斛四斗蟭螟蟲塞你眼根白雲萬里塞你意根教你要動動不得要罵罵不得誦大明王真言陀羅尼呪至七日轉身吐氣慧性開朗若有人問你如何是祖師西來意如何是庭前柏樹子不必擬議隨口荅去無不合轍無不自在題竟忽厲聲曰如今還開口動舌得麼羣侍者為之愕然從此令執事封叅堂鐘板曰果學道人安事此遂三日不飯惟飲清水令侍者必呼為茶舉必以案不如令則不飲口中惟唱雪花飛雪花飛鵞毛雪滿空飛時未見雪聞者不解師自知期至沐浴著衣結跏趺坐大眾圍繞師遂唱偈曰小兒曹生死路上須逍遙皎月冰霜曉喫盃茶坐脫去了侍者進茶俄頃寂去身不欹側三日如生示寂之日蓋八月二十有六日也世壽七十有七僧臘四十有九所著傳世語錄有徑山自述行略千指菴辭開堂說徑山長明金粟金陵靜明廬山開先江州能仁四明天童景德光溪天王會稽雲門顯聖荊溪龍池嘉禾東塔雲間超果金澤頤浩若干處若干會結制解制上堂小叅法語梓錄若干卷復有拈古頌古懷淨土梅花落花等詩偈若干首每題竝以百計各有梓本其隨手散落詞翰圖寫為世珍拾者無算也先是東塔晚叅茶話次埽道人曰要與大師作平實商量師住山有年到處出世亦多年矣每一期竟其間問荅叅請輒蒙訶斥者走入他方便得拄杖拂子而還只今有他方記莂掩耳來皈者又添反復冷嚴不容著足無乃拒人已甚乎師長嘆曰佛祖慧命非通小可智過于師方堪傳授目前那得有如我的真叅實悟盡底掀翻吾寧棧絕以重大法埽菴曰宜乎唯一首座之捲單去也因問海岸畢竟何如師曰還是他良久曰也沒交涉末後在雲門郭爾章居士問曰大師究不囑累奈何師曰此事奴污甚吾故嚴之庶以矜貴法門耳臨寂一月出山門至竹橋遇一寒士父子無所得食師招之入室飲噉之其父秋涼無衣師脫新施羅衫與衣之其子夜苦蚊師以說法棕拂付之驅蚊大笑曰快哉吾衣拂付汝父子矣後諸方遂[言*共]傳有大師衣鉢付花子之說要知衣拂陳迹雖掃英靈嗣子正多只據目前付囑各處道塲便作淵源印證如曹源金　獅聲珠　徹崖歇　山鳴璐　子畫宗　形山淖　竝弘字一輩出頭法乳也若夫唯一叅開先東塔晚叅雲門數番破格盤桓其嗣縱不在圓弘頓教十六字之派亦足當老人法乳者也元禮頓湘親侍記錄最久忠勤不二寂葬語風不可沒也師寂時覺浪盛公主席徑山方應請金陵報恩思彥侍者走南雍報訃于埽道人即日拉同蔡二白張如磐陳旻昭倪樸菴凌官球錢文青潘墨海劉惺心林道生諸宰官顧與治余未也薛更生姚伯右姚叔采黃觀之諸居士等翕集嚮皈善信數百人設齋請浪公上堂舉揚老人祕旨及示寂機緣各各思慕讚歎因說徑山祖庭位次梓有法語定議王子安俍公同魯青海如公在雲門得山翁忞公從慈水來赴封龕執義主老人喪同襄大事卜窀雲門寺之右隴以是年十二月二十二日塔全身焉封龕入塔忞公各有法語時有上座實際者新侍大師恰值歸寂料理塔院事實周且毖此老人末後一番大放光明也老人悟道石在普濟寺今新建大殿諸人用作柱礎以表識靈蹟老人示寂前六日過之令侍者拜而笑是知雲門得地直到龍池證明此日回首藏身始印悟緣夙讖即有語風生塔之命僅可以爪髮了付囑此實雲門時節因緣乃有不揣脚跟造正名拈香之謗者現受惡舌之報諸方共聞信哉佛法之必驗古德之足欽也是為頌頌曰。

　語風出世震羣雄　發真歸元隕虛空
　舌頭坐斷踞巍峰　坳鼻當年隆準公
　咨訣記莂無留踪　賔主齊彰道岸崇
　律儀解脫清規隆　兒戲莊嚴法界中
　雙髻雙徑遊鴻濛　雲門雲棲鼓雷風
　龍池儵忽騰三龍　一龍幻化青獅翁
　心空及第登梵宮　窠臼掀翻消息通
　蹴踏諸方血濺紅　沒石飲羽神臂弓
　撤開皮袋雲萬重　風光本地披玲瓏
　呴噢低眉慈姥雍　拈提努目金剛兇
　呵佛罵祖讐不容　罵人直罵到天童
　尺布可縫斗可春　䦧墻兄弟在宗工
　鬬爭揖讓狀難供　斷崖中峰機用同
　摩尼五色肉眼朦　塗毒一聲癡耳聾
　禪林裨販法市叢　堅壁固壘睢陽功
　祖關慧命扼喉嚨　壇坫冰寒鮮伏戎
　三驅百戰無前鋒　廿會道塲四結冬
　一個半個流西東　叩竭參苓誰入籠
　殺活予奪緇白鎔　任他罏鞴瀉金銅
　那許躍冶成凍儂　智過堪傳早發蒙
　手應自肯把不逢　獅絃絕響曲調終
　北斗藏身撒手封　宗綱正印真孝忠
　人天號令齊嶽嵩　提唱文詞韶濩從
　詎煩螟蛉作斯螽　兒孫億劫靡終窮

　　順治九年歲在玄黓執徐月為孟陬日為上元而文成

雪嶠禪師語錄卷第十

　　音釋

　　𠷳

　　(古委切音軌以表度日也)。

　　窀

　　(株倫切音屯窀穸下棺也)。

　　儵

　　(與倐同)。

　　讖

　　(楚禁切㞚去聲前定徵兆之言也)。

　　坫

　　(都念切音店士卑不得作但于室中為土坫以𢇮食)。

　　絃

　　(胡千切音賢絲絃也)。


