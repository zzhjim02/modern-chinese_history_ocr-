乾隆大藏經（新文豐版）第 157 冊 No. 1649 山茨際禪師語錄


　　南嶽山茨際禪師語錄序　　　　　理七

　　虎巖法弟道忞撰

　　孔子以詩書禮樂斆弟子葢三千焉身通六藝者七十有二人至於默而識之其心三月不違仁則顏氏之子殆庶幾乎然不幸短命死矣深暮所以痛悼之也故曰天喪予天喪予又曰惜乎吾見其進也未見其止也嗟嗟墓門有梅有鴞萃止矣而九苞之鳳五色之麐曾畢世而莫之遘者何其中道折翼復創於車子鉏商哉此吾於山茨禪師不能無感傷焉師出報恩老叔之門報恩高臥磬山三十載學者非人物精奇不容廁籌室師以警敏之噐英發之資茂齡親炙以迄於壯故師於報恩也固已升堂入室三拜得髓矣而報恩之於師則殆於祐之有寂演之有勤杲之有光焉會恩有東明之命雅推師出世然師心朞方遠大不欲蹈襲時常住未有幾即拂衣去深遯𢖍嶽初止綠蘿菴玄學多歸之以口眾艱於食復下南源三遷一依古德枯澹住持磨礲鈯斧以砥厲方來遂有垂示拈頌若干語皆的的提持本分者着子殊無語言文字與人齩嚼葢與今時禾黍不陽艷競栽桃李春者迥異矣乃誤服野人之芹竟爾一朝趨寂於乎顏淵死孔子之道失傳師如永年吾宗可倚孰謂鸞鳳竄伏鴟鴞翱翔豈真天不可與慮道不可與謀也耶雖然塗毒鼓聲尚未停音當有聞之而命不全活者師葢未死吾復何憂哉。

　　目錄卷首序卷第一住杭州府東明禪寺語錄住南嶽綠蘿菴語錄住長沙府瀏陽南源禪寺語錄卷第二拈古代古頌古卷第三機緣法語書問卷第四詩偈詞銘贊歌雜著佛事塔銘(附)

　　目錄終

南嶽山茨際禪師語錄卷一

　　門人達尊達謙等編次

　　住杭州府東明禪寺

　　掃旵祖塔拈香師云這老漢二百年來在此藏身人天罔知佛祖難近今日脚下兒孫到來親遭看破且道以何為驗顧左右插香。

　　佛誕示眾舉世尊初生一手指天一手指地周行七步目顧四方云天上天下唯吾獨尊後來雲門云我當時若見一棒打殺與狗子喫貴圖天下太平師云古今尊宿盡道雲門此語奇特謂是將此身心奉塵剎是則名為報佛恩若據東明今日簡點將來大小雲門只具一隻眼何故只管瞻前不管照後東明今早五更起來燒一炷香獻一杯水連稱釋迦如來三聲復大展坐具九拜且不是應時及節亦非報德酬恩具擇法眼者試為我緇素看。

　　落堂示眾云南泉和尚道王老師自幼牧頭水牯牛擬欲向溪東放不免食他國王水草擬欲向溪西放亦不免食他國王水草不如隨分納些總不見得諸兄弟還知南泉老人落處麼若知得落處日間挑土運石穿衣喫飯喜怒哀樂乃至屙屎送尿皆是諸兄弟遊戲神通意樂三昧其或未然則挑土被挑土轉運石被運石轉穿衣喫飯被穿衣喫飯轉喜怒哀樂被喜怒哀樂轉屙屎送尿被屙屎送尿轉所以云得之於心伊蘭作旃檀之𣗳失之於旨甘露乃蒺藜之園光陰迅速切須努力過了一日便沒有一日也驀喝一喝出堂。

　　示眾云古人道恁麼也不得不恁麼也不得恁麼不恁麼總不得諸兄弟畢竟作麼生即得良久云簷前滴瀝非關雨溪澗奔雷不是聲。

　　示眾舉雪峰山畔有一僧卓菴多年不剃頭自作一柄木杓去溪邊舀水喫時有僧問如何是祖師西來意菴主云溪深杓柄長僧歸舉似雪峰峰云也甚奇怪雖然如是須是老僧勘過始得一日同侍者將剃刀去訪纔相見便問道得即不剃汝頭菴主便將水洗頭峰便與剃却師云超羣句須英靈乃能拈出格外機得作家方能辨明雪峰臨訪不入虎穴焉得虎子菴主雖是見機而作不妨出身有路然則雪峰既問道得即不剃汝頭菴主為甚麼便洗頭與峰剃却若向這裡緇素得出便識得洞山初和尚道言無展事語不投機承言者喪滯句者迷眾中若有會得者與東明通個消息。

　　示眾舉六祖大師因僧問黃梅意旨甚麼人得祖云會佛法人得僧云和尚還得否祖云我不得僧云和尚為甚麼不得祖云我不會佛法妙喜云還見祖師麼若也不見徑山與你指出芭蕉芭蕉有葉無丫忽然一陣狂風起恰似東京大相國寺裏三十六院東廊下壁角頭王和尚破袈裟畢竟如何歸堂喫茶師云六祖大師三百六十骨節八萬四千毛竅被妙喜老人一棒打開撮來撒向此處他方化為草木叢林一一草木叢林具無量廣長舌相演說摩訶衍法三世諸佛立地聽未審諸兄弟還聽得麼如或未然只知事逐眼前過不覺老從頭上來。

　　示眾舉傅大士偈云夜夜抱佛眠信取一半朝朝還共起唯我獨尊起坐鎮相隨開眼說夢語默同居止話作兩橛纖毫不相離水長船高如形影相似的欲識佛去處不是我同流秪這語聲是錯大小傅大士今日被東明據欵結案了也眾中有傍不甘者試為傅大士作主看良久云東明今日失利。

　　示眾暮春風雨連宵攪蠶麥應知定不好山前山後女和男曉夜憂愁忘饑飽翻思我輩學禪人究竟用心似他少出入叢林趂閙門口說參禪心不了忙忙混到髮生斑自家底事仍未曉無常殺鬼驀然來頓足搥胸空怨惱爾我同居冝早知生死莫把當草草工夫但如憂麥蠶管教不久證斯道窮山相聚有限期須惜光陰莫外討。

　　摘茶示眾舉溈山摘茶次謂仰山曰終日摘茶秪聞子聲不見子形仰撼茶𣗳山曰子秪得其用不得其體仰曰不審和尚何如山良久仰曰和尚秪得其體不得其用山曰放子三十棒仰曰和尚棒某甲喫某甲棒教誰喫山曰放子三十棒師云溈山父子不會摘茶便休反生出許多枝枝葉葉得用的不得體得體底不得用直至如今父南子北體用不全雖然溈老兩度放仰山六十棒還有人知落處麼若也知得不唯親見溈仰父子自己逐日嶺頭澗下方得親切受用其或未然目前只見高低𣗳用盡心機採不完。

　　端午示眾舉文殊令善財採藥云是藥者採將來善財徧採無不是藥却來白云無不是藥者文殊云是藥者採將來善財就手拈一莖草與文殊文殊提起示眾云此藥亦能殺人亦能活人應菴拈云大小文殊被善財換却眼睛師云善財雖能採藥若非文殊善識幾乎却成無用應菴老人雖則據欵結案敢保文殊未甘何故他分明道此藥亦能殺人亦能活人且那裏是他被善財換却眼睛處更聽一頌林泉節令也尋常粽子無錢買得嘗說與厨頭炊野菜略加油醬應時光。

　　示眾舉昔有一老宿云老僧三十年前見山是山見水是水中間得個入處則見山不是山見水不是水今日休歇得依舊見山是山見水是水龍池師翁云禹門則不然老僧在四十年前見山是山見水是水偶爾中間見山不是山見水不是水始得個入處既得入處了而今見山依舊是山見水依舊是水師云二老宿大似掘土得金一場富貴檢點將來未免俱是眼華東明六七年前也曾恁麼一回只是目前山水從來色色尋常諸兄弟且道東明所見與古人所見還有優劣也無試辨看復頌云青山㟮屼水潺湲今古何曾有換顏酒醉盡樓遊玩客從教指點向人看師誕日示眾舉三祖商那和修尊者問四祖優婆毱多曰汝年幾耶毱多曰我年十七曰汝身十七性十七耶毱多曰師髮已白為髮白耶心白耶者曰我但髮白非心白耳毱多曰我身十七非性十七也師云大小祖師說心說性好各與三十痛棒諸兄弟若知得東明棒頭落處便知得東明三十已前未入母胎靣目與即今靣目無二無別纖毫靡間既知得東明靣目便合知得自家靣目與東明靣目亦無二無別纖毫靡間其或未然青山常礙眼白日老閒身。

　　示眾諸方今日開爐奔走四海禪徒個個希成佛祖真叅究竟還無爭似東明數軰緘口鎮日跏趺霜風撲靣瓶鉢清虛堅確志辦所圖常憶古人居破屋滿床盡撒雪珍珠。

　　示眾舉翠巖真點胸常罵雲居舜老夫說無事禪舜因而有頌曰雲居不會禪洗脚上床眠冬瓜直儱侗瓠子曲彎彎師云山僧亦有一頌東明不會禪窮山住有年朝來炊白粥柴生滿竈煙且道與古人是同是別。

　　示眾舉興教坦禪師初開堂日有雪竇化主省宗出問諸佛未出世人人鼻孔撩天出世後為甚麼杳無消息坦云雞足峰前風悄然宗云未在更道坦云大雪滿長安宗云誰人知此意令我憶南泉拂袖歸眾更不禮拜坦云新興教今日失利便歸方丈坦令人請宗至云適來錯秪對一轉語人天眾前何不禮拜葢覆却宗云大丈夫膝下有黃金爭肯禮拜無眼長老坦云我別有語在宗乃理前語至未在更道處坦云我有三十棒寄你打雪竇宗乃禮拜師云二尊宿相見可謂洞房深穩和氣藹然針來線去密不通風若是泛泛之流不免隨語生解論得論失東明恁麼道且不是儱侗告報實乃相樓打樓諸兄弟若識得雞足峰前風悄然大雪滿長安這兩句語底落處便識得我有三十棒寄你打雪竇省宗禮拜底落處雖然畢竟是一是二若道是一宗化主為甚不肯前語若道是二爭奈天共白雲曉水和明月流叅。

　　除夕示眾舉北禪賢和尚除夕謂眾曰今日無可分歲共烹露地白牛大家圍爐向榾柮火唱村田樂何也免更倚他門戶傍他牆時有僧從後大呼曰縣有吏至賢反顧問對曰和尚殺牛未納皮角耳賢笑擲暖帽與之僧就拾得跪進曰天寒還和尚帽子賢又問法昌遇曰如何遇曰近日城中紙貴一狀領過師云北禪分歲大似國清才子貴家富小兒驕東明檢點將來不免反成特地何故烹露地牛向榾柮火唱村田樂原是窮冬日用間事豈待今日而然耶東明今夜不敢土上又加泥但請眾兄弟仍舊打坐的打坐經行的經行喫茶的喫茶圍爐的圍爐雖然如是也有個窮頌子與眾兄弟應個時節頌云歲窮月窮日亦窮自笑年來人也窮大家識取窮窮處斂跡雲山繼古風。

　　因事辭眾云道薄不堪居祖室合隨雲鶴聽潺湲從教別選僧中德可使重拈六尺竿便行。

　　住南嶽綠蘿菴

　　示眾山僧這裏也不論玄也不論妙也不論禪也不論道只要你們生死心破生死心若不破便是閻老子靣前喫鐵棒的公招所以云叅須實叅悟須實悟閻羅大王不怕多語不勞久立珍重。

　　落堂師云諸人進堂三日了叅窮得力處試出來道看維那出禮拜師劈脊便打那云無風起浪作麼師又打次一僧出云寶鏡當臺請師一鑑師劈頭棒云打破你這鏡僧畫圓相師云猶捏怪在師良久顧左右云無端入荒草帶得水泥歸便出堂。

　　雪夜落堂師云昔僧問趙州萬法歸一一歸何處州云我在青州做領布衫重七斤師云老趙州恁麼答話大似熟處難忘山僧則不然今夜設有人問萬法歸一一歸何處但向道大地山河一片雪伶俐師僧好相委悉。

　　示眾舉僧問當山雲峰悅禪師如何是心地法門峰云不從人得僧云不從人得時如何峰云此去𢖍陽不遠師云雲峰答話雖赴來機要且猶涉程限在鈍叟則不然如何是心地法門不從人得不從人得時如何好與劈脊便棒且道與古人是同是別。

　　示眾今日有煩你們挑土運石深山枯淡無可酬勞舉則古話供養昔日百丈涅槃和尚因開田謂眾曰諸人為老僧開田老僧為諸人說大義眾開田畢請說大義丈近前兩步展兩手示之師云百丈展手可謂光前絕後只是罕遇知音山僧又且不然今日或有人問挑土運石已畢請師說大義但道掬水月在手弄花香滿衣。

　　元日示眾元正啟祚物咸新野老謳歌賀太平目擊祖庭年遠事春風吹起上梅林。

　　立春示眾舉磬山和尚春日謂眾云般若流光日日新上林花發劫前春枝頭黃鳥聲聲喚爭奈時人未曉音先師和尚恁麼說話雖是隨時意賞諳節言行要且語驚時聽不肖則不然般若流光絕故新任從枯木換陽春破衣牢束三條篾今古悠悠只一人。

　　示眾鐵壁銀山覿體圍計窮力盡絕思惟驀然壁碎山崩倒(請續末後句)。

　　示眾舉僧問雲門和尚如何是雲門一曲門云臘月二十五師云臘月二十五今日為君舉着意會應難藍田射石虎。

　　清明示眾春朝晴日望飛煙半是人家燒紙錢本有爺娘渾不識却看黃土哭倉天。

　　示眾舉僧問趙州學人乍入叢林乞師指示州云喫粥了也未僧云喫粥了州云洗鉢盂去僧於言下大悟師云子丑寅卯辰巳午未就裏知音本無忌諱阿呵呵會也未脚頭脚底任縱橫長安風月何足貴。

　　寒夜示眾碧天清夜月痕新照徹梅枝倍有神光境未形前薦得了然無事舊時人。

　　除夜示眾已去未有去未去亦無去離已去未去去亦無所去諸人若向這裏薦得始知今年此夜實不去明日新年實不來正恁麼時不妨拈死柴頭燒無煙火烹露地牛煮雪澗水和太平歌唱村田樂放情巖叢逍遙快活有人向汝等靣前說佛說祖說玄說妙說向上說向下正好驀靣便唾何故只因曾踏上頭關所以縱橫得自在雖然更聽一偈爆竹一聲年已盡老梅花發報春回繩床坐到二更後笑覺身添一歲來。

　　元旦示眾重巖雪老碧澗雲寒黃鳥乍鳴晴光轉綠正恁麼時若道新年頭佛法有則屈着鏡清若道新年頭佛法無則又屈著明教際上座合作麼生與諸人通個消息豎拂子召大眾云看能為萬象主不逐歲時新。

　　示眾晴峰轉翠全彰古佛家風枯木糝花正顯衲僧活計青霄獨步方外遨遊坐斷報化佛頭逈出聖凡窠臼諸兄弟正恁麼時且道承誰恩力喝一喝。

　　示眾天晴日出雨落地濕水綠山青桃紅李白個事分明了無間隔一念回光便同本得所以誌公和尚云假使心通無量時歷劫何曾異今日諸兄弟今朝是二月十五日且作麼生說個歷劫不異的道理向這裏打一棒得麼喝一喝得麼拂袖便行得麼從東過西從西過東得麼畫圓相得麼作女人拜得麼鳴指一下得麼或語或默得麼且喜沒交涉這些落處山僧說與諸人不得須要諸人向三條椽下七尺單前二六時中噴地一回始得光陰迅速伏冀努力。

　　示眾今朝三月一簡點看虛實光陰日泿過底事黑如漆口說為叅禪心裏恣放逸散亂與昏沉念念無間歇如是說叅禪生死何由出直下若承當頓然超等級摩訶般若光六門恒放出逍遙無事人閒閒天地立大眾還相委悉麼春風浩蕩日無私萬象森羅同一質。

　　示眾舉七賢女遊屍陀林一女指屍謂諸姊曰屍在這裏人向甚處去中有一姊云作麼作麼諸姊諦觀各各契悟師云諸姊悟則悟去要且只認得個昭昭靈靈的設今日眾中有問屍在這裏人向甚處去好與劈脊便棒雖然更有個古頌子引來下個註脚只此形骸便是其人一靈皮袋皮袋一靈。

　　示眾三春已過孟夏屆臨綠𣗳陰穠啼鵑聲歇紫芋抽苖新篁展葉田父栽禾山家種粟分明節換時移個事無同無異知有底灑灑落落逍逍遙遙恁麼也得不恁麼也得恁麼不恁麼總得不知有底兀兀堆堆拘拘束束恁麼也不得不恁麼也不得恁麼不恁麼總不得且道此二人若到南嶽這裏如何處置不見道功德天黑暗女有智主人二俱不受四月八日示眾舉大覺世尊初生下時一手指天一手指地周行七步目顧四方云天上天下唯吾獨尊師云大眾且作麼生會釋迦老子的意遂踏步向前展兩手云分明記取便下座。

　　病起示眾因病空林月掩關靣皮黃瘦髮生斑主中有賔賔有主痛苦何妨我自閒這四句中有一句利己不利人有一句利人不利己有一句亦能利己亦能利人有一句亦不利己亦不利人諸人若也檢點得出則知病僧一月來與諸人行即同行坐即同坐臥即同臥起即同起折旋俯仰瞬目揚眉合掌和南灑掃應對乃至屙屎送尿未嘗與諸人須臾離也如或未然以手作推開勢云闍黎自闍黎病僧自病僧。

　　示眾舉白雲端和尚云一句道盡與佛祖為師一句道不盡與人天為師今日作麼生道乃云有水皆含月無山不帶雲師云山僧則不然一句道盡與人天為師一句道不盡與佛祖為師且即今作麼生道乃云家家門前火把子。

　　示眾吾此法門先佛傳受不論禪定精進惟達佛之知見且作麼生說個達佛知見道理驀豎起拂子召大眾云見麼諸人既各各有眼決定是見今朝是六月初一諸人向佛殿上和南僧堂裏問訊復對山僧展具三拜决定是知初一既知既見諸人直下便是佛知佛見所以當時涅槃會上廣額屠兒一日到釋迦老子靣前颺下屠刀云我是千佛一數釋迦老子也只得看孔着楔與伊印破靣門云如是如是山僧亦曾有頌云殺羊已是賣風流放下屠刀落二籌何似庖丁逞好手三年不自見全牛雖然如是若向衲僧門下更須勘過始得且道衲僧有甚長處良久云南山起雲北山下雨。

　　示眾蛙鳴曲澗蟬噪高枝碧嶂猿啼幽巖虎嘯潺湲溪水笑日花叢月渚風柯雲林煙島一一為諸人發開入路撥轉機輪向此薦得可謂平生事辦叅尋事畢若也不薦屎窖裏蛆子笑殺諸人。

　　六月十九日示眾炎蒸此日道初成手眼千般惱亂人反背忽然摸着枕阿誰不是大悲身所以道似地擎山不知山之孤峻如石含玉不知玉之無瑕驀豎拂子召大眾云見麼觀世音菩薩現今在山僧拂子頭上成道云生滅既滅寂滅現前忽然超出世出世間獲二種殊勝一者上合十方諸佛同一慈力二者下合六道一切眾生同一悲仰以拂子盡一畫云且置是事乃合掌云觀世音菩薩不審一向安居何所咄一咄云薰風自南來殿角生微凉。

　　出山示眾本是無羈身偶向煙霞宿暑寒已七過刀耕種深谷帶水復拖泥衲破通身目無法向人前一任東西卜元同嶺上雲無心去來逐大眾既無心去來且出門一句作麼生道曳拄杖云不涉程途句灼然草鞋步步踏苔綠。

　　住長沙府瀏陽南源禪寺

　　元旦示眾諸佛心印歷代傳持謂之教外別傳不立文字實相無相心地法門也得之者妙用無虧失之者觸途成滯山僧得此心印運大鉗鎚啟大爐鞴鎔凡鍛聖開徃繼來增光佛日祝贊今上皇帝聖天子得此心印闢土開疆安邦定國端拱南靣子育蒼生諸大臣宰得此心印惟忠惟孝克讓克恭澤及生民海山伊頼以及我現前眾職事得此心印輔佐知識光贊叢林臨事則應變無窮當機則箭鋒相拄諸仁者正恁麼時且道印紋作何形狀驀豎拂子云看若也於斯薦得則叅尋事畢平生事辦其或未然有寒暑兮促君壽有鬼神兮妬君福復舉磬山和尚元旦示眾云今日新年頭昨日舊年尾識得本來人無憂亦無喜且道如何是本來人先和尚自代云眉橫鼻直山僧則不然設今日眾中有人問如何是本來人但向道行不出戶坐不當堂。

　　晚叅云山僧住南源來將兩月許未曾舉着宗門中事諸人作務遲了山僧不是喊便是罵諸人若作喊罵會自合入拔舌地獄若不作喊罵會累及山僧入拔舌地獄有人向者裏知得落處山僧拄杖子今夜兩手分付如或未然只知事逐眼前過不覺老從頭上來。

　　示眾朔風凜凜玉雪飄飄知有底途中受用不知有底孤露貧寒所以道得之於心伊蘭作旃檀之𣗳失之於旨甘露乃蒺藜之園雖然如是知有底不知有底若到南源門下好各與三十拄杖大眾不知有底且置只如知有底因甚亦喫三十拄杖還知落處麼喝一喝云選佛若無如是眼宗門那得到而今。

　　楊憩南居士入山晚叅師云探究此事貴在叅學人手親眼快逴得便行覰得便了不見當時龐居士叅馬祖問不與萬法為侶者是甚麼人祖云待汝一口吸盡西江水即向汝道士於言下大悟遂還家將百萬家財沉於湘江之水日與妻子兒女賣笊籬以供朝夕因賣弄家風說一偈云有男不婚有女不嫁大家團圞頭共說無生話師以拄杖畫一畫云是事且置今夜楊居士問山僧不與萬法為侶者是甚麼人好與和聲便棒大眾且道與馬祖是同是別聽取一頌馬師言句指南源棒下通豁開頂門眼無別亦無同。

　　示眾諸人不遠千里而來南源寺裏受戒且問諸人受戒者是誰若道是者現前底肉塊子能受戒只如一口氣不來者肉塊子刀割火燒也不知猪拖狗拽也不知香塗糞污也不知讚譽毀辱也不知既總不知决定不是者肉塊子能受戒明矣且道畢竟是甚麼受戒山僧未敢道破須要諸人回光返照自悟始得不見古人云塵勞逈出事非常緊把繩頭做一場不是一番寒徹骨爭得梅花透鼻香伏惟珍重。

　　戒壇示眾舉一秀才問長沙景岑禪師百千諸佛但聞其名未審居何國土岑云黃鶴樓崔顥題後還有人題得也無才云無岑云秀才得間題取一篇好師云殺人刀活人劍藏鋒句向上機岑老拈出了也只是罕遇知音山僧則不然今日眾中有人問百千諸佛但聞其名未審居何國土只向道親言出親口諸人若向此語下薦得則覿體戒光現前當處業冤冰釋否則聽取一頌親言已出親人口大丈夫兒解知有懞懂禪和自不知扶墻摸壁外邊走。

　　示眾舉楊岐會禪師云薄福住楊岐年來氣力衰寒風凋敗葉猶喜故人歸囉囉哩拈上死柴頭且向無煙火師云門庭冷峻語脈藏鋒此我遠祖楊岐和尚荷擔法道綱維叢社之典型山僧忝為後裔亦有一頌薄福住南源霜風茆屋寒擁衲爐頭坐灰形似懶殘赤骨𩪸不相瞞煩汝諸人掃黃葉千峰月上煑冰團。

　　臘八示眾僧問立地家風即不問如何是根本大戒師良久云會麼僧云不會師云因甚不會僧擬議師便打乃云當陽顯露豈容擬議商量覿靣提持貴在知音唱和是則我若師子吼你須野干鳴我若野干鳴你須師子吼若是上無攀仰下絕己躬底衲僧聞恁麼說話直下承當一肩擔荷則自然常光現前壁立千仞恁麼也得不恁麼也得恁麼不恁麼總得驀卓拄杖云大眾還委悉麼但存一念歸家計孰見雲山千萬重師復云今晨乃我本師釋迦如來當年在正覺山前冷地擡眸睹明星出現豁然大悟遂爾嘆云奇哉一切眾生具有如來智慧德相但以妄想執着不能證得曾有一同叅問磬山先和尚云如何是妄想先和尚云立人立我如何是智慧德相先和尚云忘人忘我大眾且道先和尚為伊答話耶為伊解說耶若向者裏簡點得出許你具一隻眼山僧則不然今日設有人問如何是妄想只向道木雞啼子夜如何是智慧德相只向道蒭狗吠天明且道與先和尚是同是別試定當看。

　　師偕眾開田示眾云者一片田地從上來分付多時矣只為兒孫不肖拋家撒業馳逐外遊致令祖父田園荊棘年生草茆日長山僧今日將原本契書揭示諸人須要諸人各各急着精彩認取者片田地斬無明草除邪見林然後放兩拋三深耕淺種披蓑帶月挈耙連雲到此不妨改禾莖為粟柄變土塊作黃金都盧只在者片田地上顯現大眾正恁麼時且道承誰恩力乃以钁頭𡎺地三下云幾度賣來還自買為憐松竹引清風。

　　師與眾圍爐次垂問云趙州道火爐邊有個無賔主句如何是無賔主句眾無對自代云大家在者裏。

　　除夜示眾師云出家兒莫違時失候若違時失候即是虛度光陰諸仁者且作麼生說個不違時失候底道理今日是一年三百六十日末底一日叢林恒規供佛供祖燒香散花佛殿上雲集僧堂裏和南人事既畢普請齋堂喫茶喚作不違時失候者麼且喜沒交涉莫是終日蒲團兀兀定水澄澄喚作不違時失候者麼且喜沒交涉莫是孤峰頂上木食草衣眠雲臥月天子詔不來諸侯請不赴喚作不違時失候者麼且喜沒交涉莫是十字街頭披一片挂一片口裏水漉漉地喚作不違時失候者麼且喜沒交涉既總都沒交涉畢竟如何是不違時失候底道理山僧今夜八字打開去也乃卓拄杖一下復喝一喝云恁麼恁麼渴鹿飲溪冰作水野猿啼𣗳霧成煙不恁麼不恁麼縱然一夜風吹去只在蘆花淺水邊雖然此猶是唱教門中提獎嬰兒撫憐赤子底事更須知有向上一着始得以拄杖畫一畫云拶到年窮與日窮轉身消息不多工急着眼露全容驀擲拄杖云誰道夜䦨年已盡曉來依舊日東紅。

　　為雲居印心院主挂鐘師云祗桓林內忽鐘聲撩倒阿難悟本真今日山僧重擊着阿誰會得證圓聞乃擊鐘三下云若將耳聽終難會眼裏聞來方始親。

　　又為挂板師云叢林號令佛祖紀綱懸起也有眼皆見擊着也有耳咸聞既見既聞直下是觀音入理之門當處即善財功圓之際雖然如是且不落聲色句作麼生遂擊板云騎聲葢色甚分明。

　　燈節示眾今朝正月十五處處村歌社舞惟我南源寺裏舉令超佛越祖不是秘魔擎扠豈學雲門道普剔起無盡燈光照徹主中之主大眾且道主中主作麼靣目良久云聻。

　　示眾諸方有玄妙禪有性理禪有細膩禪有逐日常進禪有休去歇去禪有大法小法禪與人理會與人齩嚼山僧此間且無如許多禪只有遠祖百丈大智禪師留得一把鈍鐵鋤頭逐日要諸人使用使用得純熟若到力忘於己手忘於心目前不見有可開之田脚下不見有可立之地忽然鋤轉山河大地百雜碎露出當人雙眼睛大眾即今把柄在阿誰手裏驀擲拄杖云當陽拈出大家看。

　　示眾舉臨濟大師云山僧有時一喝如金剛王寶劍有時一喝如踞地師子有時一喝如探竿影草有時一喝不作一喝用師遂喝一喝云且道是金剛王寶劍耶是踞地師子耶是探竿影草耶是一喝不作一喝用耶汝等諸人若向此緇素得出許你具叅學眼如或未然光陰迅速生死事大切須薦取復喝一喝歸方丈。

　　示眾舉洞山云須知有佛向上事僧問如何是佛向上事山云非佛雲門云名不得狀不得所以言非師云大小雲門猶作者般見解山僧當時若在座下但冷笑三聲。

　　示眾舉南泉示眾云昨夜三更文殊普賢起佛見法見各與二十棒貶向二鐵圍山趙州出眾云和尚棒教誰喫泉云王老師有甚麼過州便禮拜雲門云深領和尚慈悲某甲歸衣鉢下得個安樂師拈云雲門代語大似雷門布皷取笑旁觀殊不知趙州禮拜不是好心。

　　示眾舉閩中韋監軍尋常見僧云某甲待官滿出江西湖南置一問問殺江西湖南老宿僧云監軍作麼生問軍云不勞手脚僧無語師代云監軍與麼問直是笑殺江西湖南老宿。

南嶽山茨際禪師語錄卷一

　　音釋

　　斆

　　(胡孝切音效教也)。

　　𦥝

　　(伊鳥切遙上聲抒臼也)。

　　糝

　　(桑感切音𢕕雜也)。

　　喊

　　(苦濫切音闞呵也)。

　　逴

　　(敕角切音踔綽略速行也)。

　　膩

　　(乃計切音殢肥也)。

　　[骨*(歷-秝+林)]

　　(狼敵切音歴病骨出也)。


乾隆大藏經（新文豐版）第 157 冊 No. 1649 山茨際禪師語錄


南嶽山茨際禪師語錄卷二　　　　理八

　　門人達尊達謙等編次

　　拈古

　　舉世尊纔生乃一手指天一手指地周行七步目顧四方云天上天下惟我獨尊雲門云我當時若見一棒打殺與狗子喫貴圖天下太平。

　　師拈云此則因緣古今評論不勝其數矣山僧今日不敢再加一辭何故字經三寫烏焉成馬。

　　舉世尊因自恣日文殊三處過夏迦葉欲白槌𢷤出纔拈槌乃見百千萬億文殊迦葉盡其神力槌不能舉世尊遂問迦葉汝擬𢷤那個文殊迦葉無對(師代却是某甲罪過)。

　　師拈云文殊三處過夏只見錐頭利迦葉白槌欲𢷤不見鑿頭方若非迦文老子大慈大悲怎容得這般漢在座下。

　　舉世尊一日陞座默然而坐阿難白槌云請世尊說法世尊云會中有二比丘犯律行我故不說阿難以他心通觀二比丘遂乃遣出世尊還復默然阿難又白適來為二比丘犯律是二比丘已遣出世尊何不說法世尊云吾誓不為二乘聲聞人說法便下座。

　　師拈云世尊索馬阿難奉鹽雖然鹽馬不同要且共為標準黃靣老子云誓不為二乘聲聞人說法又作麼生話會片片落花隨流水流水無心戀落花。

　　舉世尊在靈山會上拈華示眾是時皆各默然惟迦葉破顏微笑世尊云吾有正法眼藏涅槃妙心實相無相微妙法門不立文字教外別傳付囑摩訶迦葉。

　　師拈云世尊拈華迦葉微笑正恁麼時且道世尊與迦葉在那裏相見若向拈華處相見則蹉過釋迦老子若向微笑處相見則蹉過飲光尊者有人向這裏定當得出山僧施四大作繩床而供養之。

　　舉九峰在石霜作侍者石霜遷化欲請堂中第一座接續住持峰不肯乃云待某甲問過若會先師意如先師侍奉遂問首座云先師道休去歇去一念萬年去寒灰枯木去古廟香爐去一條白練去且道明甚麼邊事座云明一色邊事(師別鳴指一下云只明這個事)峰云恁麼則未會先師意在座云你不肯我那裝香來乃焚香云我不會先師意香氣騰處脫去不得言訖便坐脫峰乃撫其背云坐脫立亡則不無先師意未夢見在。

　　師拈云這則公案自古迄今拈頌者如牛毛見徹者如兔角以致石霜父子兄弟血脉參差家聲魚魯山僧今日見處也要諸方共知殊不知首座侍者一人暗藏春色一人明露秋光同聲相應同氣相求發明石霜不傳之秘大眾還委悉得麼大鵬只管騰霄漢那顧迸開六合雲。

　　舉百丈海禪師每日上堂常有一老人聽法隨眾散去一日不去丈乃問立者何人老人云某甲於過去迦葉佛時曾住此山有學人問大修行底人還落因果也無對云不落因果墮在野狐身今請和尚代一轉語丈云汝但問老人便問大修行底人還落因果也無丈云不昧因果老人於言下大悟。

　　師拈云前百丈云不落因果端的端的後百丈云不昧因果端的端的既然如是因甚有墮有脫若向這裏緇素得出始可克紹宗乘權𢖍佛祖其或未然盡是野狐精見識。

　　舉南泉住菴時一僧到泉云某甲上山作務請齋時作飯自喫了却送一分來其僧齋時自辦喫了却將家事一齊打破乃就床臥泉伺久不來遂歸見僧臥泉亦去一邊臥僧便起去泉住後云我前住菴時有個伶俐道者來直至如今不見。

　　師拈云南泉雖是本色住山乃有不施寸鐵便能䧟虎之策者僧固是行脚英俊終是貪人香餌落在彀中雖然如是要見這僧則易要見南泉則難。

　　舉寒山預知溈山來國清受戒遂與拾得往松門接溈山纔到二人從路兩邊透出作大蟲吼三聲山屹然無對(師代云這畜生)寒山云自從靈山一別迄至如今還相記麼山又無對(代云瞌睡漢)拾得拈拄杖云老兄喚這個作甚麼溈山又無對(代云瞞阿兄不得)寒山云休休不用問他自從別後已曾三生作國王來總忘却也。

　　師拈云溈山忘却且置而不論只如寒山拾得記得底事又作麼生豎拂子云可來白雲裏教你紫芝歌。

　　舉甘贄行者開接待凡有問行者接待不易者云譬如餧驢餧馬瑯琊云快把飯來五祖云願行者長似今日。

　　師拈云行者接待亦是好心亦不是好心瑯琊雖是看孔著楔未免饑虛迫人五祖善鑑來機終是貪他小利山僧即不然譬如餧驢餧馬只向他道多年接待俗氣也不除且道與古人是同是別。

　　舉僧問文殊禪師僧繇為甚麼描誌公真不得殊云非但僧繇誌公亦描不得僧云誌公為甚麼描不得殊云綵繪不將來僧云和尚還描得也無殊云我亦描不得僧云和尚為甚麼描不得殊云渠不苟我顏色教我如何描。

　　師拈云文殊與這僧不用一毫顏色你一筆來我一筆去描成寶公真儀儘有十分相似山僧今日正眼觀來只有一處誵訛大眾且道是那一處以手點空云分明記取。

　　舉僧侍立白眉霞禪師次眉云可煞熱僧云是眉云只如熱向甚處廻避僧云鑊湯爐炭裏廻避眉云鑊湯爐炭裏又作麼生廻避僧云眾苦不能到。

　　師拈云精金不百煉怎見光輝至寶不酬價終同常物這僧雖是父亡母喪家破身窮若不得白眉老人覿靣權𢖍焉知汗馬功高。

　　舉僧與疎山造壽塔畢來白疎山山云汝將多少錢與匠人僧云一切在和尚山云為將三文錢與匠人為將兩文錢與匠人為將一文錢與匠人若道得與吾親造塔僧無對後舉似大嶺嶺云還有人道得麼僧云未有人道得嶺云汝回舉似疎山道大嶺聞舉有語云若將三文與匠人和尚今生決定不得塔若將兩文與匠人和尚與匠人共出一隻手若將一文與匠人累他匠人眉鬚墮落其僧回舉似疎山山具威儀望大嶺禮拜嘆云大嶺古佛放光射至此間雖然如是也是臘月蓮花大嶺後聞此語云我恁麼道也是龜毛長數尺。

　　師拈云疎山老漢一生不守本分以致孤露竛竮始自行脚不得被蓋終至委息不得塔安直得屍橫宇宙日炙風吹佛祖不安排至今無處所雖然如是且道三文錢兩文錢一文錢意又作麼生話會山僧今日與疎山相見去也若將三文錢與匠人恁麼也不得若將兩文錢與匠人不恁麼也不得若將一文錢與匠人恁麼不恁麼總不得驀拈拄杖云君往西秦我之東魯。

　　舉乾峰上堂舉一不得舉二因緣。

　　師拈云舉一不得舉二白雲萬里放過一著落在第二白雲萬里雲門云昨日有人從天台來今朝却往徑山去白雲萬里乾峰云維那明日不得普請白雲萬里有人向山僧四個白雲萬里處薦得管取一生叅學事畢雖然如是也是白雲萬里。

　　舉趙州諗禪師因僧遊五臺問一婆子臺山路向甚麼處去婆曰驀直去僧便去婆曰好個師僧又恁麼去後有僧舉似師師曰待我去勘過明日師便去問臺山路向甚麼處去婆曰驀直去師便去婆曰好個師僧又恁麼去師歸院謂僧曰臺山婆子為汝勘破了也高峰云檢點將來正是婆子勘破趙州畢竟以何為驗以手指云驀直去。

　　師拈云高峰老人恁麼批判未免見處偏枯山僧則不然婆子趙州一人具一隻眼。

　　舉白水仁禪師上堂云老僧不欲向聲前句後鼓弄人家男女何故聲且不是聲色且不是色時有僧問如何是聲不是聲水云喚作色得麼僧云如何是色不是色水云喚作聲得麼水復云且道對闍黎話為闍黎說若向這裏會得許你有個入處。

　　師拈云聲前薦得早屬顢頇句下承當自傷己命白水老人既不欲聲前句後鼓弄人家男女為甚纔被這僧拶著便乃分疎不下泥水通身還知這老子落處麼解空不許離聲色似聽孤猿月下啼。

　　舉洞山初行脚時路逢一擔水婆子山索水飲婆云水不妨飲婆有一問須先問過且道水具幾塵山云不具諸塵婆云去休污我水擔。

　　師拈云洞山不具諸塵果然喉舌乾枯婆子休污我水終是老婆見解山僧當時若作洞山待婆云水具幾塵但趯翻水桶便行管教這老婆疑著行脚師僧別有長處。

　　舉長髭到石頭處頭問甚麼處來髭云嶺南來頭云大𢈔嶺頭一舖功德還成就也未髭云成就久矣只欠點眼頭云莫要點眼麼髭云便請石頭垂下一足髭便禮拜頭云見甚麼道理便禮拜髭云如紅爐上一點雪石頭休去雪竇云無眼功德有甚點處。

　　師拈云雪竇雖是權𢖍在手山僧敢道他秤頭無眼若要與石頭長髭相見何啻三生六十劫。

　　舉玄沙見鼓山來作一圓相山云人人出這個不得沙云情知你向驢胎馬腹中作活計山云和尚又作麼生沙云人人出這個不得山云和尚恁麼道得某甲為甚麼道不得沙云我得你不得。

　　師拈云二大老與麼說話還有優劣也無若道有未具叅學眼在若道無未具叅學眼在山僧今日有一轉語與玄沙鼓山相見去也靠拄杖云我得你不得。

　　舉趙州和尚一日趙王來不下禪床曰會麼王曰不會州曰自小持齋身已老見人無力下禪床騰騰和尚朝見則天仰視則天曰會麼天曰不會騰騰曰山僧持不語戒忠國師見肅宗帝以手指頭帽子曰會麼帝曰不會國師曰天寒莫怪不下帽子。

　　師拈云三大老放去甚危[(冰-水+〡)*ㄆ]來太速當時若有出身之路老胡一宗不至掃土雖然山僧恁麼批判只有四字誵訛若人簡點得出許伊天下橫行。

　　舉夾山善會禪師初住京口寺因僧問如何是法身山曰法身無相又問如何是法眼山曰法眼無瑕時道吾失笑師遂申請益後散眾叅船子大悟後歸聚徒道吾令僧往問如何是法身山曰法身無相又問如何是法眼山曰法眼無瑕僧回舉似吾吾曰這漢此回方徹。

　　師拈云夾山前後答語無別道吾因甚肯後不肯前且道誵訛在甚麼處山僧向這裏著得個眼目也要諸方簡點畢竟水須朝海去到頭雲定覓山歸復喝一喝。

　　舉石霜會下有二禪客到溈山乃云此間無一人會禪後普請搬柴仰山見二禪客歇將一橛柴問還道得麼俱無對(師代云道即不辭只恐無人證明)仰曰莫道無人會禪好仰歸舉似溈山曰今日二禪客被慧寂勘破溈山曰甚麼處被子勘破仰舉前話溈山曰寂子又被我勘破。

　　師拈云溈仰父子大似乞兒競小利。

　　代古

　　有施主婦人入院行眾僧隨年錢僧曰聖僧前著一分婦人曰聖僧年多少僧無對。

　　代云適來猶記得。

　　南泉和尚遷化陸亘大夫來弔慰院主問大夫何不哭先師大夫曰院主道得亘即哭主無對。

　　代云誠如此則先師慶幸。

　　江南國主問老宿予有一頭水牯牛萬里無寸草未審向甚麼處放。

　　代云山僧有放處只恐國主不甘。

　　聖僧像被屋漏滴有人問既是聖僧為什麼有漏。

　　代云示大人相。

　　僧問龍牙十二時中如何著力龍牙曰如無手人欲行拳始得。

　　代云恁麼則絕後再甦去也。

　　雲門和尚以手入木獅子口顧僧曰齩殺我也相救。

　　代云救即不辭恐傍人道是和尚無端。

　　禪月詩云禪客相逢只彈指此心能有幾人知大隨和尚舉問禪月如何是此心無對。

　　代云所供並是詣實。

　　法燈問新到僧近離什麼處曰廬山師拈起香合曰廬山還有這個也無僧無對。

　　代云學人今日小出大遇。

　　法眼和尚謂小兒曰因子識得爺爺名什麼無對。

　　代云但呼和尚若應諾復云某甲今日識得和尚也。

　　歸宗柔和尚問僧看什麼經曰寶積經柔曰既是沙門為什麼看寶積僧無對。

　　代云此外無有。

　　大宋太宗皇帝問僧看什麼經僧云仁王經帝曰既是寡人經為甚麼在卿手裏僧無對。

　　代云專為流通。

　　帝幸開寶塔問僧卿是甚人僧云塔主帝云寡人塔為什麼卿作主僧無對。

　　代云相識滿天下今朝遇至尊。

　　帝嘗夢神人報云請陛下發菩提心帝早旦宣問左右街菩提心作麼生發。

　　代云謝陛下發菩提心竟。

　　帝因僧朝見乃云陛下還記得臣僧麼帝云甚處相見來僧云靈山一別直至如今帝云卿以何為驗僧無對。

　　代云但近前义手云請陛下賜鑑。

　　帝因僧奏燒却經藏欲乞宣賜帝宣問昔日摩騰不燒如今為甚却燒僧無對。

　　代云貧道罪過若云卿是甚麼心行復云也要識得陛下。

　　南嶽慧思和尚因誌公令人傳語云何不下山教化眾生目視雲漢作麼師云三世諸佛被我一口吞盡何處更有眾生可教化。

　　代云再傳語云一釣便上。

　　寶誌公和尚問一梵僧承聞尊者喚我作屠兒曾見我殺生不僧云見公云有見見無見見不有不無見見若有見見是凡夫見無見見是聲聞見不有不無見見是外道見未審尊者如何見僧云你有此等見耶。

　　代云幾乎放過。

　　頌古

　　舉世尊未離兜率已降王宮未出母胎度人已畢。

　　頌云。

　　禍不單行福不雙夜深披雪又遭霜刺形一入膠盆子洗盡長河沒掩藏

　　舉女子出定。

　　頌云。

　　積翠烟濃撥不開三三兩兩畫樓臺不知已洩春多少猶向杜鵑啼處猜

　　舉殃崛摩羅產難。

　　頌云。

　　故園花不開躊躇凭欄立多少守花人言藉春風力

　　舉文殊三處度夏。

　　頌云。

　　一個文殊尚不容那堪千萬靣相同當時直下分明看縱使瞿曇也不中

　　舉廣額屠兒千佛一數因緣。

　　頌云。

　　殺羊已是賣風流颺下屠刀落二籌何似庖丁逞好手三年不自見全牛

　　舉師子尊者因罽賔國王秉劒因緣玄沙云大小師子尊者頭也不解作得主。

　　頌云。

　　上大人丘乙己陌路逢論詩禮三百篇篇意若何仲尼一言備之矣江南三月鷓鴣聲有堪聽有不堪聽

　　舉馬祖打車打牛。

　　頌云。

　　浪湧千層涉者艱撥開烟霧見波瀾車牛直下翻身轉踏碎寒江月一團

　　舉百丈野狐。

　　頌云。

　　前百丈後百丈秋水長天無兩樣野狐墮脫有來繇陝府灌鐵牛嘉州打大象

　　舉黃檗在鹽官殿上禮佛時唐宣宗為沙彌問曰不着佛求不着法求不着僧求長老禮拜當何所求師曰不着佛求不着法求不着僧求常禮如是事彌曰用禮何為師便掌彌曰太麤生師曰這是甚麼所在說麤說細隨後又掌。

　　頌云。

　　獅子嚬呻更有誰黃金殿上任施為爪牙未許輕相觸兩掌還他顯大機

　　舉南泉斬猫。

　　頌云。

　　大用現前全殺活兩堂直得膽魂驚知恩獨有花猫子刃下分明呌一聲

　　舉石鞏射得半個聖人。

　　頌云。

　　臥月眠雲幾十春一張弓箭不離身相逢用盡生平力中的誰知只半人拗折罷更慇懃孰料三平復問津烟積斷弦遺恨跡寥寥千古亦寒心

　　舉臨濟三度問佛法大意因緣。

　　頌云。

　　三頓烏藤直似呆大愚一撥眼方開便言佛法無多子脇下還拳痛處來

　　舉玄沙訪三斗菴主纔相見主曰莫怪住山年深無坐具師曰人人盡有為甚麼菴主却無曰且坐喫茶師曰菴主元來有在。

　　頌云。

　　一谿流水抱柴門菜葉招人到白雲只有麻衣遮瘦質且無坐具接高賔寒溫茗共知凉熱豐儉家同識富貧今古閩山菴畔月蘿痕牽影十分明

　　舉興化到大覺為院主因緣。

　　頌云。

　　驅耕奪食不容情擊碎驪珠光始明是聖是凡俱坐斷太平風月只惺惺

　　舉歸宗與南泉同行一日告別煎茶次泉乃云三十年與兄商量語句彼此以知向後忽有人問畢竟事作麼生常云這一片田好卓菴泉云卓菴且置畢竟事作麼生常乃踢却茶銚便起泉云師兄喫茶了某甲未喫茶常云作這個語話滴水也消不得泉乃休去。

　　頌云。

　　死猫頭活眼方明三十年來共此情路遠夜長休把火大家吹滅暗中行

　　舉藥山問道吾雲巖枯榮二樹因緣。

　　頌云。

　　枯榮本屬今時事諸子從他見有差若向藥山言下會當人眼裏事如麻

　　舉黃檗示眾云汝等諸人盡是噇酒糟漢。

　　頌云。

　　國裏無禪更沒師鷓鴣啼在未萌枝錦衣人只觀花柳打失雙眉自不知

　　舉夾山見船子。

　　頌云。

　　理釣扁舟三十秋蘋花為餌月為鈎金鱗戲浪清波現吞吐幾回不轉眸施毒手結冤讎離鈎三寸如何道迸出波心忽點頭破船覆却江天曉千古佳聲播未休

　　舉白雲叅楊岐悟道因緣。

　　頌云。

　　一笑全韜殺活行回頭轉腦暗生驚當初只道茅長短燒了元來地不平

　　舉趙州柏樹子。

　　頌云。

　　披雲帶露十分春任是王維畫不成莫若于今閣筆去水天一色自然清

　　舉巖頭作渡子因一婆子抱一孩兒來問因緣。

　　頌云。

　　彼此肝腸盡底傾清波明月兩人心歸去罷浪風平君往瀟湘我往秦

　　舉密菴禪師謁應菴菴問如何是正法眼密云破沙盆。

　　頌云。

　　毛頭星現在當門百怪千妖盡轉恩細嚼爛紅剛一塊翻成沒底破沙盆

　　舉雲門因僧問秋初夏末前程若有人問作麼生祗對師云大眾退後僧云未審過在甚麼處師云還我九十日飯錢來。

　　頌云。

　　大眾退後韶陽直剖更問如何秋蟲開口久經戰陣老將軍不施寸刃取人首行路難行路難愁腸一片滿目江山

　　舉南院顒禪師問僧名甚麼僧曰普叅師曰忽遇屎橛時如何僧曰不審師便打。

　　頌云。

　　當機覿靣提覿靣當機疾一往與一來猴白遇猴黑

　　舉保福指雪峰上院主山問長慶教中云妙峰頂莫只這便是否長慶云是即是可惜許保福復問鼓山云長慶與麼道意作麼生鼓山云若不與麼紅旗遍野白骨連山。

　　頌云。

　　是即是兮可惜許放去[(冰-水+〡)*ㄆ]來無別理和風搭上玉欄杆知音特地重相舉

　　舉高峰墮枕因緣。

　　頌云。

　　滄溟一竭見鯤鰲陸地波濤萬丈高鐵壁銀山齊破了賊身無處可潛韜

　　舉興化打克賔。

　　頌云。

　　話到其中冷似冰更加一頓怨猶深珊瑚枕上兩行淚半是思君半恨君

　　舉趙州訪投子值子擕油瓶歸州云久嚮投子到來只見賣油翁子云汝只見賣油翁且不識投子州云如何是投子子提起油瓶云油油。

　　頌云。

　　賣油投子實頭翁用處全提殺活宗端的看他同展事白蘋開對蓼花紅

　　舉德山托鉢因緣。

　　頌云。

　　彩雲影裏仙人現手把紅羅扇遮靣急須着眼看仙人莫看仙人手中扇

　　舉大愚芝和尚示眾曰大家相聚喫莖虀若喚作一莖虀入地獄如箭。

　　頌云。

　　大家相聚首共喫這莖虀滋味從來有沾脣不許知一堂風冷淡千古月光輝標致余方繼飯香蓴菜絲

　　舉中峰本禪師因觀流有省詣高峰求證被峰打趂出既而民間訛傳官選童男女師問云忽有人來問和尚討童男女時如何峰云我但度竹篦子與他師於言下洞然徹法底源。

　　頌云。

　　痛棒通身不改愁竹篦度處笑擡眸是男是女俱忘却白日長江水自流

　　舉吳山端禪師因尼叅師云待來日五更三點入來師侵早紅粉搽面而坐尼入見驚而遂悟。

　　頌云。

　　老覺情閑似太孤五更粧點接師姑雖然已中烽烟計粉面脂唇洗得無復云咦

　　舉天目禮因僧叅師問汝名甚麼僧云智虎師退身作怕勢僧擬議師便歸方丈又玄沙同僧入山斫柴見一虎僧曰和尚虎師曰是汝虎。

　　頌云。

　　道虎抽身天目老見虎卓立謝家郎一般時節全提處大地明明絕覆藏

　　舉趙州問投子大死底人却活是如何子云不許夜行投明須到。

　　頌云。

　　山邊水邊待月明暫向人間借路行如今還向山邊去只有湖水無路行

　　舉靈雲見桃花悟道玄沙云諦當甚諦當敢保老兄未徹在。

　　頌云。

　　覆雨翻雲作者機電光石火較遲遲就中明暗交加處只許靈雲備老知

　　舉大宰陸五臺問玉芝和尚東土一千七百善知識即今向甚麼處去了玉指庭樹鳴蟬云這裏也有一個臺云聲響便是麼玉云喚作聲響即蹉過去也。

　　頌云。

　　知有何妨異類行綠林深處忽蟬鳴隨聲逐色人無限蹉過當陽古老心

　　舉僧問南臺直上祝融時如何臺云還見麼。

　　頌云。

　　覿面提持見也麼祝融不在亂雲窩會也未莫蹉跎山色溪光走大哥

　　舉僧問古德如何是毘盧印德云草鞋踏雪僧云不會德云步步成跡。

　　頌云。

　　赤體條條絕覆藏草鞋踏雪印全彰堪憐岐路忘羊者滯跡追尋失本鄉

　　舉臨濟大師四料簡。

　　頌云。

　　溪上水流溪下水南山雲起北山雲洞天人影稀相見踈隱鐘聲破曉聞(奪人不奪境)

　　誌公不是閒和尚馬祖何曾是作家道泰不傳天子令相邀同喫趙州茶(奪境不奪人)

　　白牯腹中藏日月蟭螟眼裏納乾坤干門萬戶凉如水塞壑填溝不是塵(人境兩俱奪)

　　長安門外踏林月花柳叢中上酒樓有意氣時添意氣不風流處也風流(人境俱不奪)

　　舉佛炤因宋孝宗帝問釋迦佛入山六年所成何事炤云將謂陛下忘却。

　　頌云。

　　不枉靈山親囑付萬機暇處扣禪關宗師手眼天然別殺活全韜一語間

　　舉洞山五位君臣。

　　頌云。

　　正中偏水滿長江月滿天弱柳垂金絲細細謝家人上釣魚船

　　偏中正寶殿無人侍亦敬縱橫本自出常情奉重還如法王令

　　正中來玉鏡高懸坐寶臺揮指頓令天地靜蘆花雪月絕纖埃

　　兼中至打雨打風舒意氣玉堦出入唱巴歌落魄暫時今又貴

　　兼中到石女懷胎頭帶帽天明生得白頭兒東擲西拋誰敢號

　　舉曹山因僧問清𨦣孤貧乞師拯濟師曰𨦣闍黎近前來𨦣近前師曰泉州白家酒三盞猶道未沾唇。

　　頌云。

　　孤貧自謂己風流明月堂前乞點眸玉鏡纔彰妍醜現泉州白酒二機酬

　　舉汾陽昭禪師示眾有僧問如何是學人著力處師曰嘉州打大象如何是學人轉身處師曰陝府灌鐵牛如何是學人親切處師曰西河弄獅子師乃曰若人會此三句已辨三玄更有三要語在切須薦取。

　　頌云。

　　一句具三玄一玄具三要咄哉老汾陽拈出猶弄巧看破了道道

　　舉圓悟和尚薰風自南來殿閣生微凉。

　　頌云。

　　拂拂薰風生夜闌百千諸佛骨毛寒歸去罷無處安長空今古月團圞

　　舉學士宋景濂謁千巖和尚巖問聞公閱盡一大藏教有諸士曰然曰公耳閱乎目觀也士曰亦目觀爾曰使目之能觀者公謂誰耶士揚眉向之巖於是相視一笑。

　　頌云。

　　林下尋師扣板扉揚眉相向頗依俙作家手眼天然別笑裏全韜殺活機

　　舉幻有和尚因僧問如何是佛祖奇特事尚云蝦蟆捕大蟲僧云恁麼則不奇特也尚云猫兒捉老鼠僧禮拜尚便喝僧云和尚為甚放某甲不過尚云老僧有事你且去。

　　頌云。

　　風前一語定綱宗漢語胡言信亦通末後重提千古令孤燈日下帶朦朧

　　舉湛然澄禪師因僧叅師問你行脚事作麼生僧畫一圓相師畫破圓相僧敲桌三下師畫一圓相僧又敲桌二下師又重畫三圓相僧以手抹却師云離此之外別道一句僧擬議師便喝。

　　頌云。

　　共將胡餅賣街頭與奪從容得自由變局換旗功始立輸他一著不封侯

　　舉孔子曰吾有知乎哉無知也。

　　頌云。

　　無知即是有知時知即無知任所之萬古長空風月在折旋俯仰更由誰

　　舉仰之彌高鑽之彌堅瞻之在前忽焉在後。

　　頌云。

　　千紅萬紫總陽春無地能容着眼睛除却華山陳處士誰人不帶是非行

南嶽山茨際禪師語錄卷二

　　音釋

　　繩

　　(神陵切音乗索也)。

　　伺

　　(息吏切音四偵候也)。

　　屹

　　(魚乞切音仡山獨立壯武貌)。

　　覿

　　(杜歷切音狄見也)。

　　竛

　　(離呈切音靈)。

　　竮

　　(披經切聘平聲竛竮行不正貌)。

　　窩

　　(烏禾切音倭藏也窟也穴居也)。


乾隆大藏經（新文豐版）第 157 冊 No. 1649 山茨際禪師語錄


南嶽山茨際禪師語錄卷三　　　　理九

　　門人達蒭等編次

　　機緣

　　師見金粟密雲和尚問客散堂空時如何密曰是甚麼時節師便喝密便打師又喝密又打師禮拜云今日起動和尚。

　　師叅磬山老和尚一見便問昔日聞風今朝覿面覿面一句請師分付尚云你試道看師便禮拜尚云也當不得師轉身出方丈。

　　師一日侍老和尚次尚問只如百丈於馬祖喝下得箇甚麼師云若有得即鈍置馬祖也尚云他道三日耳聾聻師云某不可更作野狐精見解尚休去。

　　老和尚示眾舉鄧峰永菴主問僧審奇汝久不見何所為公案云云尚下座顧師云你還為審奇僧代得一轉語麼師云請和尚問來尚云汝久不見何所為師云只向他道菴主那裏瞌睡來尚云他便掌時如何師云好與一喝尚云喝後如何師云大地平沉尚云也只道得一半師云和尚又作麼生尚云干戈永息師便禮拜。

　　師一日侍老和尚次尚問古人道有句無句子如何會師云石長無根草山藏不動雲尚云如藤倚樹聻師云吾常於此切尚云樹倒藤枯又作麼生師低頭出方丈尚休去。

　　師又一日侍老和尚尚舉巖頭四藏鋒句問如何是就理藏鋒師云梁皇殿上道不識如何是就事藏鋒師云今朝雨落堦前溼如何是理事俱藏鋒師云行不出戶坐不當堂如何是俱不涉理事藏鋒師云八角磨盤空裏走尚云此四轉語可紹先覺雖然也是搕七搭八。

　　師住東明黃海岸居士相訪師問聞居士開先有省推倒廬山是否士云還見廬山麼師云待你扶起士云乍喚東明師云作家作家士休去少頃士問大師一向在甚麼處住師云居士道山僧即今在甚麼處住士云出此門不得師云居士還出得此門麼士擬議師云却是居士出此門不得。

　　師同爾瞻圍爐次舉僧問夾山撥塵見佛時如何山云直須揮劍若不揮劍漁父棲巢汝作麼生會瞻云太費力生師云是夾山費力這僧費力瞻云任師分別師云情知汝會這話不得瞻起身便行。

　　僧問生死不明乞師開示師豎起拳云會麼云不會師云一個拳頭也不會。

　　僧問如何是學人安身立命處師云待山僧有安身立命處向汝道。

　　僧叅師問那裏來云上嶺來師云此未是汝來處僧無對師云虛生浪死漢。

　　僧問如何是旋陀羅尼句師咳嗽一聲問見處偏枯如何得圓師云山僧今日住持事繁。

　　僧問黃檗謂臨濟云汝破夏來何不終夏去破夏即不問終夏事如何師云放汝三十棒師誕日僧問虛空祝壽以須彌為賀儀師還納否師云細抹將來云未生已前即不問正當生時作麼生主宰師云惟我獨尊云昨宵念九歲今朝三十春未審向那裏更換師鳴指一下云向這裏會取。

　　僧問除却話頭請師直指西來意師指茶器云這是宜興茶壺云除却這個請師別道師將茶器便打。

　　嚴𨍏轢居士相訪師問春雨淋漓居士何來士扣齒三下師云未在士以手打圓相便轉身師云亦未在士便喝師亦喝士云好喝師以手指椅子云且坐喫茶士便就坐。

　　僧問如何是賔中主師云湖海浪遊客歸家路不迷如何是主中賔師云古寺無人到松門自往還如何是主中主師云手拈三尺劍待斬不平人如何是賔中賔師云語言無意旨兀坐白雲深。

　　師在僧堂中坐次有僧開一個坐一個立阿那個是聖僧師云八面玲瓏。

　　師離浙憩郵亭僧問師在天童住過麼師云不曾云在瓶窑住過麼師云不曾云在石磬住過麼師云不曾云畢竟在那裏住過麼師云汝且會取答話。

　　僧問幾眾與師同行師云山僧從來不合伴僧云阿彌陀佛師云這俗漢。

　　師到一村院有僧在門側立顧師云看狗師便打僧云為甚打我師云你道看狗那僧云是師又打僧艴然而去。

　　安慶何二山居士出易解示師師接指太極圖問士云無極而生太極且道無極從甚麼處生士云從心生師云心又從甚處生士云到這裏却會不得請大師指教師震聲一喝士躍然云某如墻堵在胸被大師一喝粉碎了也遂作禮師摵住云禮拜且置心從甚處生士無對師托開云汝還未得粉碎在。

　　同叅問雪峰當時得德山力得巖頭力師云兩處俱不得叅云畢竟如何師便喝叅云恁麼則禮拜老兄去也師噓一聲。

　　僧問如何是萬象之中獨露身師舉拄杖云見麼僧擬進語師便打。

　　僧問孤峰頂上事如何師云萬松壁立。

　　廬山訪一菴主臨別師問此處往五老峰去得否主云家家有路透長安師云長安在甚麼處主云待你戴了笠子即道師擲下笠子搊住菴主云速道速道主擬議師便掌之將行師指菴門杉樹問這箇菴主喚作甚麼主云古人道喚作一物即不中師云恁麼則被菴主喚作一物了也主云師意如何師轉身便行。

　　新吳訪余猗叔居士士問師自何來師打圓相示之士云離此別道一句師云別道且置居士喚這箇作甚麼士擬議師便喝士云這一喝落在甚麼處師又喝士云野犴鳴師呵呵大笑云將謂將謂元來元來士無對。

　　廉樂道中一儒者與師同行見師自荷衣物驅馳山路驀云修道人亦如是苦師應聲云修道人不苦不修道人苦耳儒者急趨前云審如是言道爭樣修師云無雲生嶺上有月落波心。

　　僧叅師問汝甚處人云常德府人師云彼中有個德山寺曾到麼云某甲常到師云德山和尚面目何似生云如師一般師云汝試道山僧面目看僧擬議師便打。

　　僧問山頭石虎打一棒行一步時如何師云皈依佛法僧。

　　僧求開示師云你那裏來僧云中山來師云還往中山去。

　　僧問了脫生死底人如何用工師良久云會麼僧禮拜師與一踏。

　　僧問和尚法嗣何人師云自有一雙窮相手未曾輕揖等閒人僧云莫辜負磬山老人麼師云頼闍𥠖今日證明。

　　玄慈問昔日大覺世尊從忉利天下優填王金像遠出來迎正恁麼時未審那箇是大覺世尊師云惟我獨尊云忽遇雲門來時如何師劈面便掌。

　　僧問黃龍三關語云人人盡有生緣如何是生緣師云啜茶口唇溼洗臉面皮光云我手何似佛手師云溪深舀杓長云我脚何似驢脚師云獨立不逢人。

　　僧問不落今時請師直指師便掌僧云正是今時事師復連掌趂出。

　　僧問如何是菴主家風師云拄杖如龍活芒鞋似虎獰云日用受誰供養師云一溪流水萬個峰頭又問孤峰絕頂還有佛法也無師云有云如何是孤峰絕頂佛法師云枯樹倚藤蘿。

　　僧問兔馬有角牛羊無角作麼生商量師云豈墮有無中問知從心起為甚麼心不知心師云舌頭元是肉。

　　僧問一靈真性不假胞胎時如何師云天上天下。

　　僧求開示師云汝適來喫糠餅麼云喫師云喫幾個云三個師云得恁分明更求開示作麼便叱退。

　　繼總優婆夷問如何是諸佛出身處答云楚王城畔汝水東流問薰風自南來殿角生微涼意旨如何答攔腮與汝掌問學人擬議思量性命在師家手裏且道師家性命在甚麼人手裏答與汝三十棒問南嶽讓示馬祖云禪非坐臥佛非定相若執坐相非達其理未審和尚呌某坐的意旨若何答山僧從來不曾動著舌頭問世尊未離兜率已降王宮未出母胎度人已畢此意若何答家家門前火把子。

　　僧問手握利刃劍因甚猢孫子不死師云全承渠力問咬破鐵酸饀因甚路上有饑人師云同途不同轍。

　　僧問三玄三要事難分如何是難分事師云吾常於此切得意忘言道易親如何是得意忘言處師云楊修見幼婦一句明明該萬象如何是該萬象底句師云灼然灼然重陽九日菊花新如何是重陽九日菊花新師云古今歷然。

　　玄慈問如何是平常無生句師云目前無異法遍界絕纖塵云如何是妙玄無私句師云天共白雲曉水和明月流云如何是體明無盡句師云青松葢不得黃葉豈能遮慈云且道此三句明甚麼邊事師鳴指云向這裏薦取慈云恁麼則處處綠楊堪繫馬家家門首透長安師云賺殺闍黎慈便喝師云噓。

　　僧問如何是最初一步師云退後看僧便喝師云胡喝亂喝僧又喝師云恰是。

　　僧問大死的人却活時如何師云喚來與山僧洗脚如何是學人轉身處師云速禮三拜如何是學人親切句師云分明記取。

　　汪念原居士問弟子久在父母未生前留心師舉扇云且道山僧手中扇是生前的生後的士擬開口師打云須向山僧扇下會取始得士云是師展兩手示之。

　　僧問千人萬人喚不回頭底且道是患聾是患啞師云咦問折旋俯仰即不問揚眉瞬目事如何師云攔腮與汝掌問一人高高山上立不露鬚眉一人深深海底行不沾泥水此二人還有優劣也無師云一狀領過問德山托鉢即不問巖頭密啟意如何師云多少分明。

　　僧問樹凋葉落時如何師云石頭出云如何是佛法大意師云我不會。

　　僧問路逢獅子是如何師云速退速退路逢猛虎是如何師云無汝廻避處。

　　僧問如何是奪人不奪境師云白雲影裏怪石露綠水光中古木清如何是奪境不奪人師云橫擔楖𣗖千峰外長笑一聲天地寬如何是人境兩俱奪師云自從喫著曹山酒地老天荒總不知如何是人境俱不奪師云韓幹馬嘶芳草渡戴嵩牛臥綠楊陰。

　　僧問維摩示疾文殊往問不審維摩是甚麼疾師云正抓著山僧癢處。

　　一日三僧來叅師云三人同行必有智者那個是智者僧無對師云將謂是三員行脚高流元來是遊山翫水漢。

　　佛成道日爾瞻問今日請師安名師良久瞻便禮拜起收具師云名甚麼瞻轉身進云道即不辭恐違師意師云遲了三刻。

　　僧問古人云三千里外逢人不審逢甚麼人師云不是別人。

　　僧問門庭邊事即不問如何是超佛越祖句師豎拂云向者裏薦取僧便喝師便打僧云猶是門庭邊事師連棒趂出。

　　僧叅師問近離那裏云前山師云住在何處云行脚中師云行脚事作麼生僧便喝師云胡喝亂喝僧云師作麼生師云禮拜著僧又喝師云瞎。

　　僧問如何是奪人不奪境師云祝融峰有萬年松如何是奪境不奪人師云獨有山僧鎮日閒如何是人境俱不奪師云嘗隨明月溪邊去笑看雲山千萬重如何是人境俱奪師便喝僧云此四料簡還是本地風光還是接人邊事師云亦是本地風光一是接人邊事僧禮拜云謝師答話師當頭踏云更須向這裏會取。

　　宗玄問學人疑情發不起時如何師云汝見箇甚麼道理發疑情不起宗云若有道理可見亦是眼花師指案頭花瓶這個聻宗擬對師云元來有疑在。

　　僧問大慧於薰風自南來殿角生微涼處悟不審悟箇甚麼師云今日得闍黎舉。

　　玄慈省師至門首敲門師云誰慈云問路底師開門云錯走了也慈驟前擬掌師云噁。

　　師問冷巖先聖教人叅活句莫叅死句如何是活句冷舉茶壺云這是茶壺師云猶是死句在冷擲茶壺出方丈。

　　僧叅師云那裏來僧云南京師云幾時離彼僧云去年師云幾月僧云九月師云不涉程途一句作麼生僧云此去南京三千里師云即今事作麼生僧鞠躬云特來相看師噓一聲僧罔措。

　　繼總優婆夷問祖祖相傳傳箇甚麼師云你忘却耶總云臨濟喝德山棒後來因甚門庭各異師云你那裏見他門庭各異來總擬對師連棒打出因示偈曰覿面為提持全施殺活機棒頭彰正眼痛處好思惟。

　　法語

　　示何二山居士

　　大丈夫出世一番須當究徹生死根株莫被生死籠絡若聞生則喜聞死則悲豈大丈夫之謂哉要知生死根株落處麼須把六經子史學得底生平意氣上玄解得底師友口邊領畧得底一一拋在東洋大海再莫思量顧着如百不能百不會底人相似單單只究取一口氣不來向那裏安身立命行也叅坐也叅語也叅默也叅乃至迎賔待客穿衣喫飯屙屎放尿一切時一切處密密綿綿叅來叅去無論年深月久畢竟討個分曉忽地時節到來心開見膽知火即燈始見生亦是這箇道理死亦是這箇道理釋迦老子拈花亦是這箇道理達磨大師別傳心印亦是這箇道理鳥啼花落亦是這箇道理風動塵起亦是這箇道理當此之際可以攪長河為酥酪變大地作黃金始稱大丈夫能事也然後為國也好隱逸也好處俗也好為僧也好樂道也好憂患也好老也好幼也好生也好死也好所以先聖云無邊剎境自他不隔於毫端十世古今始終不離於當念雖然他日若認着此見喫山僧手中痛棒未有了日在。

　　示省指禪人

　　發心探究此事要明生死誠非細緣當精進猛利志信久遠如雞抱卵常令暖氣相接始有少分相應多見近時叅問之士口說叅禪心裏全不肯綿密做工夫或曾學知解理性詩畫文章等事擺脫不下青天白日黑夜夢中只在裏許作活計無暫時休歇此因無的切為生死心致然耳若要生死心破情識乾枯直須悟始得山叟不惜口業與汝說個啟悟之由馬大師云不是心不是佛不是物是甚麼不要向舉起處承當不要向話頭上穿鑿但恁體究去無論年深月久以悟為期切囑切囑。

　　示三學禪人

　　佛祖不傳一着子灼然在當人日用處穿衣喫飯處語默動靜處雖如是親切叅學人纔擬心凑泊他捕覷他便千里萬里沒交涉所以南泉云趣向即乖道不屬知知是妄覺不知是無記若真達不疑之道如太虛蕩豁豈可強是非也若向這裏薦得㥯買草鞋入山喫山叟痛棒。

　　示照初禪人

　　既出家為個事誠非細緣須立志超卓如冰凌上走劍刃上行使綽綽然有餘地始於學地有少分相應若立志不真根器不淨又不能遠離世網又無嚴師良友策發欲其了生死證解脫其可得乎雖然良驥見鞭影而疾馳豈肯便甘為駑駘耶。

　　示憩南楊居士

　　工夫有時得力有時不得力皆是間斷心所致若能如雞抱卵如猫捕鼠無間斷心生則不見有得力不得力時矣逆順境緣現前不可作意安排與境緣抵敵若一作意轉見雜念紛紜愈無寧貼不見古有一僧問老宿萬境來侵時如何宿云莫管他此是金剛王寶劍直下斬斷根塵的樣子。

　　工夫做到清清淡淡沒依倚沒把捉沒撈摸正是好消息不可生退志當愈加精進挨拶將去㘞地一聲便見倒斷。

　　昔二祖問達磨我心未寧乞師安心磨云將心來與汝安二祖良久云覓心了不可得磨云為汝安心竟正恁麼時二祖若有少法可得即自埋沒己靈達磨若有一字與人即自當入拔舌地獄所以彼既無得此亦無說心心相應祖祖傳持只此一着耳。

　　示尼繼總

　　登山須到頂入海須到底入海不到底不知滄溟之淵深登山不到頂不知宇宙之寬廣夫學無上妙道者若不至窮頂徹底則終被識情現行流注之所籠罩欲見寬廣淵深無涯無盡自覺之境不亦難哉有志造此無上妙道當矢志寬廣淵深母使埋沒己靈先聖云學道如鑽火逢烟莫便休直待金星現歸家始到頭。

　　偈語見處似不出記憶揣摸得來非親證親悟語也何則若不揣摸何處有即心是佛騎牛覓牛并仰之彌高鑽之彌堅等語師家垂手處如石火電光學人若擬議思量何啻白雲萬里承言須會宗勿自立規矩如不識此定無來由明眼人見之不直一笑要知有來由底人麼不見大慧和尚問尼妙總曰古人不出方丈為甚麼去庄上喫油餈尼云和尚放某甲過方敢通個消息慧云我放你過你試道看尼云某甲亦放和尚過慧云爭奈油餈何尼喝一喝拂袖而去爾試理會看如舍利弗與天女公案非惟錯會兼且不識語脈謬解之甚何不看天女曰我從十二年來求女人相了不可得當何所轉此等說話如握靈蛇珠圓活自轉橫縱無礙不留朕迹爾若果到求女人相了不可得則頭頭上了物物上彰居俗亦得為尼亦得何有淨穢之間哉如或未然則頭頭拘滯物物礙膺形欲逃而影愈彰不若就陰而止為得矣。

　　書問

　　與司理黃海岸居士

　　居士垂顧山靈使狐兔屏跡旵祖面目復見今日衲于客冬追西峰死關之意于殿右縛茅作入就居日坐其中不聞戶外比來宗門雖號隆盛求得老成擔荷符合古人者十難一二所幸大居士現宰官身行法門事朱紫無濫玉石優分為之慶快若某雖辱法門實無一德唯有雲山作伴巖谷是依至於他日有好事者曰某師賢某師不肖某不在其例為幸也行旌既遠會晤何時臨楮拳切。

　　復南澗箬菴和尚

　　杖入大雄峰忽瞻慈兩徒尋至接手教恍如誨言喜慰無量但東明二字不欲再聞弟嘗痛心當代荷法之士一住院子便視為己有去去來來不啻駑馬之戀枯椿佛法衰替古風不振皆此軰之過也惟知己無復望弟再回東明不致弟於此軰中則幸甚承諭負宗祖負檀護負先師以成已為高此言似非知己所道何故弟住則為法門住行則為法門行豈有捨法門而為己者乎萬望同眾護法另擇賢者主之則不負弟兩載祖庭苦心也至禱至禱。

　　與竹林晦夫和尚

　　法柱來嶽得手教甚慰崖壑積懷且審法履勝常不勝喜躍先師一生龍藏豹隱火種刀耕培其根潔其源出其門者一旦開根發源於當世誠不易事近閱堯峰語作畧高古超軼一時豈非得源循根之明騐耶具眼衲子捨法席更誰趨哉承諭浙中禪道大違誠範欲弟一出整先師未了公案雖兄過愛之言弟何人敢當此責耶今日宗風濫觴學者狂𡚶弟察其端由實為師者法不遵古救時撤弊全在鎚拂之下此不肖弟所切望耳便風布復不盡欲言。

　　與報恩玉林和尚

　　往者命玄慈禮老和尚龕曾附片言訊法履想見之久矣弟比來住山之癖愈深種粟栽蔬儘可自給不求於世此生平願也所慶喜者吾兄德風遠播道化日隆指顧間撤弊換新頓成千古叢林於江浙稱勝法門功烈殆不在禹下矣法語刻行幸寄我一篇莫道七千里外無知音也。

　　與何二山居士

　　暮春奉別至匡廬百丈諸山禮祖塔半載始入楚湘縛𦭘𢖍嶽每欲寄書無便瞻霞長往而已不審居士邇來性命工夫有證入否日用現行能轉物否睡夢中能作得主否若於此纖毫凝滯便是當人生死根株便是三塗業因便是學人生死心不切便是夢幻軀殼子識不破玄慈謙子侍衲最久特耑過謁不妨多留數日商確本分事。

　　復余猗叔居士

　　貧道坐夏雄峰熱則搖扇寒則添衣饑則喫飯困則打眠無一元字脚與諸緇素卜度摶量直得黃犬絕聽木人無聞將謂少人證明誰知被燕林居士不動跬步聽得信知須是恁麼人知有恁麼事木上座已為門下點頭矣𢖍陽遍地是草貧道且不妨步步踏着不審門下肯山僧踏着耶不肯山僧踏着耶請試下一轉語。

　　客冬玄慈謙徒至得行由手札捧讀數過審知信道篤操履深西江自龐公以後居士軰傑出迄元至明幞頭脚雖未斷絕但其間不是見處偏枯便是知解儱侗欲若楊大年李駙馬軰見道穩機用別實未見其人矣如行由謂初叅便會父母未生前一着及再叅始會通佛祖差別機用總無異相諦觀門下先後所見似未出理路窠窟坐在淨淨潔潔不動不疑之地若然者非但不能發當人大機大用抑恐不能了門下大事何則豈不見古人云得似澄潭月影靜夜鐘聲隨扣擊以無虧觸波瀾而不散猶是生死岸頭事也惟冀無以年高自怠當憤志再進須懸崖撒手自肯承當絕後再甦欺君不得若然者楊李豈不復見今日耶相知相望臨書三囑。

　　復劉伯成居士

　　佛祖之道但向己求莫從他覓不見昔有僧問歸宗如何是佛宗云欲向汝道恐汝不信僧云和尚誠言安敢不信宗云即汝便是僧云如何保任宗云一翳在眼空花亂墜門下試看此話是何道理迎賔待客抱子弄孫乃至喫飯穿衣折旋俯仰正好猛力體究若能直下薦得即塵勞便是解脫場也何淨穢之間哉讀來書審慕道心篤為法心誠不覺忉怛乃爾。

　　復何二山居士

　　客秋玄慈歸得手書知學道精誠無復滯念世緣足徵居士夙植靈根於般若智有大因緣也然究論吾宗別無奇特玄妙理性與人咬嚼作解會作窠窟所貴只在學人㘞地一聲耳趙清獻云默坐公堂虛隱几心源不動湛如水一聲霹靂頂門開喚起從前自家底此樣子也如叅學人不得㘞地一聲終不免在學解理路裏打觔斗有甚了期路遠山遙無能會面特此布復不𥁞。

　　復譚貞復居士

　　讀來教謂從山僧六根寂滅無來去語不作道理會不落識趣叅得少分輕快少分安隱者省力處便是得力處得力處便是省力處若果如此當更發憤向輕快安隱處放身𢬵命挨拶將去到老鼠入牛角蚊子上鐵牛沒滋味沒去處正是好消息不要放捨只待㘞地一聲便見本源自性天真佛其來舊矣。

　　玄慈還山得讀來教且知學道念誠世味漠然深慰素懷如謂境風易煽日坐火輪中慧劍不無斷絕此塵勞中學道通病耳但纔覺斷續時請細看隨境風移轉者是誰覺斷續提慧劍者又是誰向這裏一覷覷定如喪考妣之切久久自然世出世法打成一片說個變大地作黃金攪長河為酥酪亦成剩語矣世態無常報緣虛幻惟此一著立期透脫此數年神交至願耳。

　　復黃西墅居士

　　宗乘正旨初無他說只貴覿面提持直下領荷脫畧理性窠臼徹證向上巴鼻黃龍南禪師見僧入門便展手問我手何似佛手僧不薦又展脚問我脚何似驢脚僧不薦又老婆心云人人有個生緣如何是上座生緣黃龍生平法施葢若此當時學者向此目瞪口啞者多機下薦取者少以故一時叢林目為黃龍三關然關之一字學人所致非黃龍自為關也近來有個俗漢不審此意亦自妄設三關謬解公案以配次第自愚愚人為法道患不淺矣今居士能剖析其謬雖未能親見黃龍亦許居士具叅學正眼大凡批評佛祖公案要皆先自有證悟處或評或頌或抑或揚靡不顯露本地風光與人解粘釋縛謂之自利利人如彼未有真悟而先著書規人何異見彈而求鴞炙且太早計也。

　　讀來問似通身坐在佛法理性窠臼欲出出不得欲捨捨不得正古德謂見解入微不名見道若要擔荷佛祖大事嗣續楊李宗枝須向此打箇轉身透出始得否則非但日用不得慶快於聲色貨利關頭亦未能自繇自在也如謂語錄機緣不妨從旁指點使人明白如此說者四家評唱及碧巖諸書發洩佛祖機緣殆無餘蘊而有終身披閱不能覷破佛祖巴鼻者何故其咎正在明白地上過日不肯參究致悟耳巖頭云從門入者不是家珍若欲插揚大教一一須向自己胸襟流出方能葢天葢地諸問雖則逐一贅語不副本懷請質之大方之家。

　　與劉維楊居士

　　烽燹四起世境堪憂想學道人當於此作得王把得定不為境風飄蕩耳然要得大安樂大解脫必須見徹父母未生前興亡未兆生佛未形一叚本地風光方始得自由自在不被目前幻妄聲色所籠絡耳不審公能於此有證驗否耶。

　　與楊憩南居士

　　客歲遠訪窮山諄切懇法非夙具靈根安能若此不審歸家雜處時話頭能復正念現前否佛法不是無用底法即是當人日用家常呼奴使婢熾然作用處是耳李方山云須彌在大海中高八萬四千由旬非手足攀攪可及以明八萬四千塵勞山住煩惱大海眾中有能於一切法無思無為即煩惱自然枯竭塵勞成一切智山煩惱成一切智海若更起心思慮即有攀緣塵勞愈高煩惱愈深不能到諸佛智頂也善哉言乎公苟能於一切法無思無為不生情動念則何妨日用家常耶方侍者見過於公不能忘情故葛藤如許。

　　復周棠伯居士

　　來翰云𦗟某面提看作個甚麼理會山叟記得南嶽讓師叅六祖祖問甚處來曰嵩山來祖曰甚麼物恁麼來師無對遂叅八載忽然有省乃白祖曰某甲有個會處祖曰作麼生師曰說似一物即不中祖曰還假修證否師曰修證即不無染汙即不得祖曰只此不染汙是諸佛之所護念汝既如是吾亦如是居士既有志於性命大事但看六祖面提讓師甚麼物恁麼來一句後面一絡索不要提起單單理會此一句二六時中穿衣喫飯迎賔待客乃至屙屎送尿理會來理會去必要討個分曉居士果有如讓師為道切心不愁不了此性命大事也。

　　復李季侯居士

　　高誼匪伊朝夕風清月白常懷玄度思耳瑤函三復且欣且慰居士早年知有禪字足知夙具靈根於般若智深有因緣其不得般若受用者患在聰明伶俐領畧古宿機語得些理路便為了當不肯如古宿切心真履實踐做去致有斯病也李都尉言學道須是鐵漢著手心頭便判直趣無上菩提一切是非莫管古風不遠請力踐之。

　　復正觀尊宿

　　承諭嵗節及時不免應酬因憶法眼老子云出家人但隨時及節便得寒即寒熱即熱欲知佛性義當觀時節因緣移時失候即是虛度光陰此正師所謂嵗節及時不免應酬者耳然當葭管灰飛之際灼然是當人般若發光若喚作時節因緣則埋沒己靈若不喚作時節因緣又違時失候不審吾師正恁麼時又如何折合耶。

　　與雪印上座

　　比來諸方行道者多悟道者少說道者多明道者少葢悟少明少者乃惑於聲利迷己逐物所以不至真悟真明耳行多說多者乃疲於心志習乎淺近所以不到實行實說耳致令懸絲慧命危如累卵巖壑清夜思之涕襟足下既思為眾當體悉古風寧取信於佛母取信於人能此則法門幸甚。

　　與恒明禪人

　　來偈見處不無似覺未能坐斷理路理路既未坐斷所有言說得非識量邊事乎偈云幾年逐外馳蕩脚跟下好與三十竊人涎唾經營且喜知羞今日就窠打劫向甚處下手始知家寶無窮也則道着一半山叟素喜公淳厚真誠語默中度今既於本分事知得入路正好努力造進透脫從上關棙古人云學道如鑽火逢烟莫便休直待金星現歸家始到頭其此謂也。

　　與見渠禪人

　　掩關做工夫自是造道之式但慮口說掩關心裏不肯放下諸緣死心做去猶在紙墨文字上搬過日子若如此非惟瞞人且自瞞矣不見湛堂準和尚初叅真淨常炙燈帳中看讀真淨見而呵曰所謂學者求治心也學雖多而心不治縱學奚益况百家異學如山之高海之深子若為盡之今棄本逐末如賤使貴恐妨道業直須杜絕諸緣當求妙悟他日觀之如推門入臼故不難耳此真淨和尚赤心片片滴血之言請試思之如關中不得安適不若入山何如。

　　與朗禪人

　　叅學人不務深造實踐多尚淺近虛浮以易取名聞利養為得嗟嗟法門不興祖道不振皆此軰咎耳汝當思深造實踐為懷以淺近虛浮為戒則道可進德可成也。

　　與爾瞻尊徒

　　道人致身法門屈指十有餘年或至叢林或住靜室靡不以佛祖慧命并先老和尚付囑之意念茲在茲兢兢業業自勵以圖報恩也吾徒叅隨嵗久操履頗洽今既受托繼居緣蘿刀耕火種固是衲僧保養德業良策第名山大澤往來者眾無論賢愚當以至誠平等待之不得賢者親而愚者踈恐世賢者寡愚者多所親者少所疎者眾先聖云巧梓順輪桷之用枉直無廢材良御適險易之宜駑驥無失性吾徒其思勉之。

南嶽山茨際禪師語錄卷三

　　音釋

　　搕

　　(克盍切音榼取也又擊也)。

　　癖

　　(匹亦切音僻腹病也)。

　　燹

　　(蘇典切音銑火也)。

　　洽

　　(胡夾切音狹合也)。

　　桷

　　(古岳切音角欀也椽方曰桷)。


乾隆大藏經（新文豐版）第 157 冊 No. 1649 山茨際禪師語錄


南嶽山茨際禪師語錄卷四　　　　理十

　　門人達剛達旨編次

　　詩偈

　　擬寒山

嶺上多古松不知何代種苦寒無改顏鬱鬱披青重時來坐其間掠綠連影共俯察天地間物物皆同夢閒吟一曲歌不是商周頌

我有一聯詩醜拙無人和水長見船高泥多見佛大鉢盂口向天大蟲看水磨露柱不出門聖僧只打坐撞著阿家爺一狀俱領過

東鄰死老夫西舍生乳子死生自不知傍人乃哀喜看看不幾年哀喜人又死荒郊平舊墳林間添新壘自古到如今誰曉死生理

嚴壑幽且深住來年亦久自笑無人知渴飲曹山酒長眠塊石松孤月照我牗落花逐流泉片雲橫谷口仰面問虛空還我萬物母

白楊衰草邊高低墳一片當初桃李顏今朝枯骨現不識女和郎安知貴與賤靈魂赴黃泉弗見親戚面寒食燒紙錢徒然空自奠

　　懷淨土

　　丙子夏避暑東明丈室偶披中峰老人廣錄見懷淨土十詠語新句麗旨遠義深讀之覺不動跬步使人置身淨域水鳥樹林咸於一彈指頃演出無生忍法予時逞俊不禁亦𢋫前韵漫成十首聊為執淨非禪執禪非淨者鞭影云。

紅白蓮池內華開沒下高情殊分品異心淨絕纖毫慈父念無倦迦陵聲有勞紺樓鐘皷動香靄玉獅髦

興念即成迂心空樂有餘樹林珠網色荷水草堂虛佛面花開處天機日出初若能玄會得不必歎歸歟

截斷東西路於今誰更論毫端吞日月芥子納乾坤縱目泥犂底橫身生死門莫嫌多意氣淨穢總成恩

一法號千差彌陀又釋迦問禪心帶妄覓淨眼沾沙不涉二途客逈開平地華亭臺瑤翠色豈是世榮華

彈指開樓閣何曾待語商寶階珠玉潤碧水藕花香浪子歸無念慈親願不忘誰知眼底路即便是家鄉

魚鼓聲何處鏗鏘出觀樓鳥和晨磬語人帶暮雲遊池月花間色園林樹半秋但除凡聖念當下便無求

觸目通西路徃來任縱橫此方纔斂念淨域已題名心未超三品身隨位次生樂邦懸憶久孤客好先行

野岸荒塘外蓮開又一枝𦮦齋香入座水郭月來時犬馬煙村市禽魚屋樹池緬懷西淨社欲徃幾覊遲

善法堂前地坦夷潔似霜瑤光明紺宇珠色示隨方人定曉天月鶯啼春夕陽和鈴聲眾鳥日月展空翔

懸望憶慈親悲深那計春苦輪舒隻手業海示全身斷妄翻成妄趨真轉失真誰知圓鑑上不受一纖塵

　　山居

卜得雲泉處孤危在嶽峰縳𦮦依曲水闢徑傍幽松鑿沼邀明月編籬禦曉風頭陀生計事一一向人通

徙倚亂峰下花香破冷顏蒼黃雲外色病緣雨中山悲鴈凌空遠鳴蟲衰草間飛泉翻木杪澗壑響潺湲

溪聲吼不歇側耳轉無聞入理忘能所圓通絕剖分笠穿千眼月衲破一肩雲世外誰知己青山得共云

飯飽渾無事經行水石間雨餘聞澗響風靜見雲閒野鳥啣花遠黃猿帶予還上方鐘皷寂秋月滿空山

寒巖年又盡春到見梅先冷淡柴門色深濃土壁煙飯香沾菜味茶熟帶霜煎偶出沿溪步長歌欲雪天

斗室雲窩裏青黃度幾春煙蒸𦮦屋老歲迫髮華新弘法心猶冷隈崖志較親閒吟紫芝可題葉寄同倫

　　行脚

曲折溪山路晨行向曉天斷橋橫宿雨孤樹帶寒煙雞犬喧茅店兒童舞墓田行堪白日晚枕月古神前

年來生計別得趣道途中乘月行幽徑披雲上遠峰無家同野鶴絕跡似飄蓬市值貪名士相看說苦空

萬里無秋草吾行路不賖芒鞋繩忽斷水郭月痕斜獨樹寒塘外閒僧野店家因看童稚戲一學聚泥沙

　　禮黃檗斷際禪師塔

草沒塔前路行從流水邊無碑存諡號有地是新田藤瘦荒臺仄苔深古磴連孫枝慙弱羽揮淚拜峰前

　　宿橫山寺

山寺藏雲谷松篁翠欲流龍池今夜月霜葉幾年秋人語空林外烏棲屋樹頭殘碑遺聖蹟精舍沐恩庥(高皇帝幸寺有作故二句及之)

　　南湖

青山行已盡萬里又湖天片月層波外孤帆斷岸邊漁燈翻遠浪鷗影落寒煙何處征飛鴈悲聲帶櫓前

　　天台寺

亂峰行路絕古寺曉煙傍石磴苔光冷空庭栢子香僧閒雲外坐猿呌樹中藏斷澗小橋接流泉帶草堂

　　方廣寺

荒煙籠廢寺斷碣蔓苔紋日色松間見泉聲石上聞空堦存鹿跡記室絕僧文洗衲人歸後池閒浸白雲

　　除夕

半生埋澗壑清遠遂閒真煮雪消殘夜推窓見曉春獨憐雙眼碧不厭一身貧深撥爐灰燼紅輪特地新

　　和雲菴文禪師寂寞僧家事

寂寞僧家事蕭然坐草堂蔴衣遮瘦質菜粥療饑腸去聖時遙遠追蹤志要長忍窮心徹後春到雪梅香

寂寞僧家事清閒風味長利名花上露榮寵草頭霜門掩蛛成網林深鳥倚藏安貧求己志白晝枕巖房

　　寄吳九敘居士

龐老久無後獅絃委蘚林孤亭標遠韻溪月示傳心重唱團圞句遙知志已深好將吸盡意裁語寄知音

　　示爾瞻尊徒住菴

侍吾經五載契合在機先從上宗乘事透徹已無言此去居空谷刀耕火種便鄭重堅操志慧命賴持傳

　　示智閒禪人

古寺隱煙林攀蘿破蘚尋溪橋連水色茆屋帶秋陰虎嘯山酬響鶴鳴松答吟端居禪業者安住寂寥心

　　示周思岸居士

濁世自思隱携琴入萬峰枕流雙耳潔聞道一心空情冷閒如水身操節並松吾宗言外旨任運好叅窮

　　出龍鬚辭高峰祖像

侍師三月餘野蔬充腸腹師唯默無言誨我良已足面目似巉巖冷落清可掬九年折脚鐺一味瓔珞粥墮枕痕尚存古今憑付囑爇香別師行草鞋破苔綠似師吼不能體師住茅屋

　　初至嶽山尋友不值作此待之

寰宇多名山嶽𪋤稱幽獨峰寒白日暝林藹蒼黃綠予有素相知于中結茅屋柴扄抱樹開路取溪水曲瘦石支斷雲短籬綻秋菊我遠辭西湖尋君來此谷胡為君出先空我草堂宿月色冷泉聲長夜徹耳目枯坐不成眠孤情起腸腹何日握君臂遊遍山南比

　　答招

我本愛林泉遂成煙霞癖結屋𢖍山巔孤鐺支瘦石暑寒兩度過青髮數莖白髮白非無因良以履道迫枯坐薰風中忽見故人策相對開笑顏幽懷頓然釋徐申招隱言有山稱最僻曾為曉了居橡栗充腸食無縫塔樣新今古仰標格君既着眼看架屋伴流碧且以此延余訂盟圖閒翮我當學聚糧赴斯傳担宅

　　山居

結屋依林曲開門抱雪溪石床午睡起眼聽竹雞啼

洞深雲出晚澗曲水流遲茆屋無人到年窮亦不知

　　示叅禪

叅禪要孤峻祖佛休容近踏着上頭關家親一時順

叅禪無久近一悟以為期未得心花迸休言更不疑

叅禪忌雜學學雜悟難期不見香嚴老焚書上遠溪

叅禪宜志大莫喫人涎唾流出自胸襟吾門堪紹荷

叅禪莫執坐坐易過時光語默安危裏通身在本鄉

叅禪絕攀仰直下常光朗坐斷聖凡情惟我無儔黨

叅禪要心切切則情緣歇覰破未生前靈然如皎月

叅禪須守志莫使利名牽不到徹頭處當機滯語言

　　立法派偈

通達本來法宏開祖道隆慧燈恒永炤證悟了無窮

　　山居

繼隱菴成天半秋新泥土壁濕難收時添黃葉埋爐竈常有青煙透屋頭疊足石床知念冷閒行雲路覺情幽從前撩倒俱忘却水草便宜且放牛

空谷今年春事饒寒巖高下綻花嬌碧桃石澗新舒葉黃獨溪園近長苗竹拍晝鳴驚兔屬煙光夜舉嚇猿曹營為盡是居山計鋤月耕雲不憚勞

萬峰雲薄淡溪光白晝花陰覆短墻潄石泉香苔面雨上林秋老碧天霜農歌未似樵歌遠鶴韻爭如松韻長歲事目前從變幻癡憨贏得枕巖房

草堂近搆得雲饒亂石旋支瓦罐燒緣愛清風多種竹欲因漁父盡栽桃掛冠靖節非為樂把釣嚴陵未是高得似山僧真活計飯餘倚杖數猿猱

法道寥寥不可模一菴深隱是良圖蘿痕牽月當巖竇花木披雲傍草廬白畫蒲輪閒味遠晴巒扶策野情虛寒泉噴玉峰頭落竹筧分流直到厨

曉起青桐片葉黃始知秋已到巖房泉香涓滴藤花雨峰色凋殘月夜霜弊衲半肩新線眼垢容亂髮舊行藏菴門不作心心字一任諸方說短長

閉門欹枕守閒閒薄暮開窓看鳥還弘法志頺因病久利生心冷為時艱踈慵只合棲巖谷拙直何妨對晚山一卷雜華經讀罷月明深夜坐溪灣

空林白晝半開扉雞骨稜稜懶應機對鏡病容同鶴瘦臨溪撩髮羨鷗肥萬緣盡處心無事諸念空時性愈輝靜坐爐香酬日永任從窓外落花飛

　　除夕

巖壑悠悠又見春燈前撩髮覺華新平生安分成無用劫習消磨獨剩貧遷隱幾番同似夢浮名半世冷如冰地爐煮雪除殘夜坐對瓶梅倍有神

　　送崇北無文兩兄歸里

草鞋同碎磬山前痛癢深知語脈玄踐履肯隨浮學士臨機不讓古南泉孤裝正值新秋月遠水欣逢曉寺煙帶郭有家松舍隱無忘茆屋石流邊

　　贈同叅遷隱

住老雲山恨不深又移茆屋入幽岑破衣結剩三條篾折脚鐺煨一世心擇法眼高秋夜月當場機峻截流音任從白髮垂雙耳瀑水崖前坐獨吟

　　寶峰禮祖塔

珠峰高下老藤蘿積翠香寒窣堵波石筧水流揚古路斷碑苔蘚閣荒坡支那空濶宗猷遠法苑庭深花氣多八十四人逞好手絕誵訛處見誵訛

車牛拽脫鼻撩天赤骨神驅面目全踏處血痕腥徹底當陽棒指未生前四宗俊傑從師足遠派清流出泐淵慚愧兒孫無可似追風結屋老林泉

　　百丈月下懷古

拂袖人歸月未歸清光如潑萬山暉青桐葉掉今時事曲水聲長舊日機桂子寒風香落枕石幢秋露濕沾衣追思獨坐峰頭句捫葛攀蘿到者稀

　　謁楊岐會禪師塔

亂峰幽鳥語如篁灼見師慈舌未藏孤塔荒臺林壑外深苔斷碣石流傍霜寒屋老差如舊典式僧儀屬已忘九拜傾誠通血脈秋花片片綴衣香

　　途中即事

囊無半個草鞋錢赤脚登山亦快然秋雨秋風千澗外一笻一笠斷橋邊林煙射日人炊晚瓶鉢孤村我乞便最遠草菴叢樹裏到門問宿隔流泉

　　寄黃介子居士

野性偏宜載月舟不施櫓棹任風流煙波擲釣三湘曉宿雨開眸兩岸秋點筆窓前無字脚酬機橈下有昂頭轉身句子須當委劈破江心白鷺洲

　　和雪嶠老人韻輓天童密老和尚

眉間劍氣倚天長豈許癡人戽夜塘月落峰頭愁法海梅空石室悵雲鄉雙池水活清流遠太白風高道價香遍界全彰真面目孰云師不在虛堂

　　和澄靈散聖山居偈

因僧問我西來意向道居山不計年衲破結稀通露骨髮長鬔亂半垂肩開畬種粟移雲石充腹炊羹掬瀑泉一夜澗生風太急竹籬吹倒在門前

　　和雲峰悅禪師偈

道薄常慚繼祖猷自甘巖谷老春秋地爐夜遠知無火撥盡寒灰未肯休

道薄常慚繼祖天癡憨只合枕流泉煙波果有金鱗現擲釣無容更向前

道薄常慚繼祖燈巖龕枯坐百無能髮長衣弊臨溪照半是樵兮半是僧

道薄常慚繼祖心高山流水是知音𢖍門擁滿霜黃葉冷落清光徹古今

道薄常慚繼祖門年來堪笑一身貧有時乘月窮峰頂坐對南辰看北辰

　　山居

茆屋尖頭雲樹裏筧泉涓滴地爐邊客來不用山儂道拭目家風總現前

抱卷蘿窓坐日長興來詩愛和支郎平平仄仄書蕉葉翰墨淋漓滴翠香

樹凋葉落秋將盡貧者無依似絕倫破衲頭穿雞骨露獨憐風調合雲門

樹樹花飛向晚風子規聲倦月明中山翁不放春歸去枯木枝頭㫰曉紅

破衣亂髮一身輕菜飯香生折脚鐺本色住山甘落寞竹籬秋月十分明

竹窓斜抱亂峰開白晝猿啼睡起來花落石溪流出遠幽禽自惜又銜回

　　離東明辭杭湖兩郡護法

祖庭事業今成矣瓢笠何妨又別遊廬嶽山山春正好閒身隨處臥雲幽

道薄不堪居祖室合隨雲鶴聽潺湲從教別選僧中德可使重拈六尺竿

　　寄箬菴法兄

一關深鎻竹窓靜千嶺寒松節操長遙望故人行道處九溪百尺浪花香

先師一句分明語君聽全兮我不全昨夜南薰報消息大人峰吼斷雲煙

　　挽真寂聞谷大師

三更月落在苕濱法海波騰倍慘神自是吾師悲願重特垂雙足示何人

夕陽花鳥轉身虛夢斷寒梅香有餘六字攪渾清世界不知得法幾人歟

　　送印乾兄之天童

春水春山拽杖藜喝風棒月任施為相逢太白峰頭老一笑從他一眾疑

　　懷玄慈爾瞻二徒

曾期伴我住青山底事而今未見還坐到嶽樓鐘寂後殘燈剔盡几屏間

　　百丈晚步

行行十里竹溪邊鷗鳥情閒導我前拭目大雄峰頂立半含斜日半含煙

　　書遠公影堂

支那蓮社師初闢十八高賢自到來鑿石山根池有水藕花何日又重開

三笑從教笑不休寸田何處著閒愁下方月是上方月今在層峰第幾樓

　　宿福嚴寺

行盡千峰與萬峰亂雲堆裏梵王宮篝燈一宿松窓下臥聽空山答曉鐘

　　謁祥菴主塔

楖𣗖橫肩俊不禁晴峰丹壑阿師心只今未諱當時句枯雪藤蘿積塔深

　　尋積翠志感

野雲未肯屬人家來去飛騰傍水涯我欲支笻何處是蒼苔踏遍夕陽斜

　　滄浪釣臺

孤臺聳峻倚江波為問滄浪覓釣蓑最是使人憐絕處水煙深淺白鷗多

　　繼隱菴進火

借得嶽南山一片縛成茅屋伴雲閒今朝拈起無煙火朵朵晴峰開笑顏

　　除夕設磬山先師道影燒香

初住草菴無別物清香一瓣一杯茶惟師鑑此貧兒意豐儉從來出當家

　　佛成道日獻粥偈

只此殘羹是你留今朝還獻嶽峰頭別無滋味休嫌怪直下兒孫不外求

　　遷隱口占寄玉林法兄

先師不了舊公案擔荷全憑過量人愧我癡憨無可似青山縛屋伴雲間

　　除夕示諸禪人

雪冷雲窩一歲凋林泉無物度今宵白牛吾久添香草就地烹來供爾曹

　　喫糠餅示眾

衲子身貧道不貧日飡糠餅養閒身因思佛祖當年事蔴麥曾經過六春

　　寒夜

地爐不斷霜黃葉擁衲垂頭入夜烘月到竹門生線影橘皮湯煮喚山童

　　寄懷玄慈謙子

結得雲中一把茆半間虛久待兒曹鴈回不見通消息日對傳燈伴寂寥

　　採茶

肯教枝葉向今時帶露披雲盡剪除留得孤根全體用不招風雨自如如

　　初度日偈

今朝午夜娘生我我出頭來不見娘不見不生端的現我娘面目露堂堂

　　咏梅

巉巖石壁自甘心一種孤根透古今玉蕋半開香已漏任人拗折任人吟

　　咏笋

懷虛抱節肯隨流時候相臨不自繇一夜狂雷春雨後崩崖裂石便昂頭

　　釣石(在綠蘿菴前)

坐此嘗拋釣月鈎金鱗罕遇未甘休絲綸漫整添雲餌冷眼餘看萬壑秋

　　龜石(在繼隱菴前)

煙波涉盡潛峰頂堅石心腸絕見知珍重嶽遊雲水客脫鞋莫學大隨機

　　別龜石

三春與爾作閒遊彼此情忘冷似秋今日我從巖上去好藏頭尾住林幽

　　會仙橋

斷橋橫架接天河石蘚苔痕鶴跡多聞說黃龍收劍後仙踪不到此間過

　　飛來船(時淨公結茆船下)

載月嘗停在萬峰片雲斜倚似飄蓬披蓑不計絲綸事高枕船頭看日紅

　　簡徐大玉太史

今日宰官昔日僧心光體露可傳燈遙知散步梅花下手握天台七尺藤

憶昔風霜訪澗濱絕塵清韻迫幽人只今萬里溪山路夢會維摩一似真

　　簡黃西岑居士

宦情冷處道情真贏得雲山伴此身聞說蒲輪嘗疊足何如石室坐禪人

杜口維摩句灼然想君已契在機先吾宗別有通玄處石女懷胎古澗邊

　　示余猗叔居士

選佛場中及第歸林泉逸老麈嘗揮虛空也解知端的頻散天花落翠微

末後玄關不易開從教徹底透將來太阿嘗握當人手劫習塵情直下灰

　　寄譚貞復居士

多載神交道味長尺書徃復見行藏何時扶杖祝融頂同看秋雲宿草堂

浮名情冷道相親正好叅窮識本人吸盡洞庭波底月龐公即是現前身

　　寄李季侯居士

本是無覊法性身瞥生知見昧當人應須坐斷言思路徹底無依是正因

分明此道絕西東雲月秋光處處同觸目若能親薦得不妨千里自同風

　　謝湯若玄居士惠餅

雲門餬餅君拈出灼見風流是當家滋味果能親齩着不妨來喫趙州茶

　　寄余禋生居士

林園軒宅試科場題目分明文彩彰拈起毛錐如薦得灼然不是探花郎

　　寄陳若時居士

鴈廻翮倦瀟湘遠喜接音書信息通夜後一輪峰頂月清光彷彿對君容

　　示玄慈謙徒住山

羚羊挂角杳無踪瞬目揚眉仍舊容此去青山住茆屋白雲堆裏好藏鋒

　　寄見渠禪人(時奉命較刊續正法眼藏)

玉振金聲祖佛言流通全籍是英賢少林不斷真消息晴雪孤梅開澗邊

　　示見菴禪人

見也全身入此菴清風明月影寒潭個中消息未能委按下雲頭好力叅

　　示眾禪人開山

野地閒田荒積年無根林棘草芊芊一鋤翻轉連雲石本有靈苗總現前

聖賢自古隱巖阿雨種雲耕博飯多盡力荷鉏歸帶月管教名字挂煙蘿

　　挽玄印禪兄

鐵牛吼斷月三更七十峰頭萬象驚正值雪消春水候千溪流出帶悲聲

　　寄友

自君別後入雲深月下風前幾度吟除却青泉與白石更無一個是知音

　　示夏調生居士行脚

春風吹春鳥啼問道憧憧曳杖藜錢塘江水深且清波心明月照當人失脚一踏踏破了白雲不敢白青山不敢青兩岸鷓鴣不歇口那個途中解知有大丈夫兒合自繇莫落人前與人後太白老漢徹底窮通身面面皆玲瓏君去須當高着眼從教薦取主人公咄

　　示德禪人歸里

霜天一片霜月一輪回頭轉腦換汝眼睛雲鴻一聲兩聲江浪千層萬層到得家鄉忌鄉語鄉語令人傷離情衲僧家行履別斬釘截鐵沒途轍去來古路脚跟頭踏着山河成片雪咄

　　山居六言絕句

雨過晚山稠翠雲收夏木陰穠北窓讀罷殘卷明月已上孤峰

白雲一片兩片黃鳥三聲四聲自是吾家好境從教人看人聽

鐘寂月來時候定回茶熟剛香推開竹門兩扇誰道光境雙忘

衲破通身雲片笠殘滿眼煙痕年來更是貧甚置錐之地無存

　　詞

　　漁父詞

　　𢖍嶽殘泉懷祖四尊宿俱當時未據叢席者其清風高節千載下猶津津播人齒頰詎非道德持守所致耶比見諸方荷法之士徃徃以叢林為榮位之所獻書投幣跼蹐朱門希求薦舉予聞之不覺掩鼻遂作此詞一以懷四尊宿一以自儆耳。

　　懶殘巖主

性懶隈巖常獨坐中宵梵唱花雨墮旁舍書生來見過遭折挫十年宰相先說破糞火芋香流涎唾大唐天子不知大紫泥覿面無心和名轉播清風明月相磨磋

　　谷泉菴主

親見汾陽傳法要南山歸隱還執拗紛紛大雪蹲崖呌仍含笑譏呵祖佛不知妙紙襖離披非作造酒瓢拄杖隨身靠月下有僧來問道猛推倒驟步峰頭聽猿嘯

　　石頭懷菴主

曉霜秋澗阿師面道骨氷崖成一片雲菴句子終身踐無所羨綠蘿丹壑適其便蔴衣枕月酬閒倦石頭路蔓蒼苔遍直教衲僧忘馳見誰能薦晴峰朵朵寒空現

　　祖菴主

閒身折脚鐺隈老坐斷乾坤無邊表千峰日出虛空小披雲曉吹耳松風清皎皎飯香菜熟時正好一補饑瘡諸事了遣興吟詩露牙爪分朕兆師僧來徃溪山道

　　銘

　　三老泉銘(有序)

　　崇禎戊寅卜居擲鉢峰下縛茆既就而艱於水披荊躡危潺湲之聲出於巖巔峰際了不與吾廬相涉遂快快歸有頃復策杖徃室左龍崗石下有聲出焉捫棘視之垂珠噴雪較蘇長公評海內諸泉浮玉惠崖皆落下乘矣次日復携一力向石根苔葑處積葉荒苔用鉏剖之又得兩眼大如錢涓涓流出同歸一石池予解頤顧力者曰日浸白雲夜含明月自今日始子為我深浚之且昔亞聖若慧思神鼎大覺俱先後繼隱此峰今吾得此泉源本于一而流分為三吾以三老泉名之不可以無書遂誌之以銘曰。

塊石三泉出自一源供我爐鐺日流涓涓思鼎大覺三老名焉源頭既合孰云後先

　　贊

　　馬祖一禪師讚(有序)

　　洪州石門寺大寂遠祖開山處也峰巒攢簇溪水廻環予眼底所歷禪林未可以一二數寶珠峰下影堂在焉瞻祖遺像謹稽首為之讚曰。

車牛打處直出向前不滯枝葉見道根源敷演密意說醬說鹽親沾滋味八十四員龍驤虎驟雲起風連千載旦暮想茲時焉予來山谷拜師幙簾堂空月皎爐冷煙寒師豈無意攝受後賢

　　百丈海禪師讚(有序)

　　祖道初興未有禪室安學者瓢笠之士俱雜寄處祖慨然憂之曰欲吾道為世法世則豈可無禪室以安廣眾耶於是登洪州百丈山伐木架屋鑿石開田凡安眾所宜者畢僃繇是湖海衲子雲歸川赴駢集而至座下恒幾萬指復依律部刪繁取要演為清規以肅四眾示道不離威儀動靜也嗚呼吾祖憂法之心深矣至矣吾徒不力踐而行之將何以報祖德乎予獲至山得拜祖像因為讚讚曰。

大法初興惟師傑出昨笑今哭機用迅疾鶻眼莫窺龍睛安識廬室塔傍示師承則直上大雄澗飲橡食水雲駢至寧容自匿撾大法皷羣疑頓息野狐黃犬咸令脫質廢其律居易以禪室演習範儀為叢林式予恨晚生不同師出授我心法驅我凡惑今拜其廬瞻承顏色冰雪凜然殊俗浮習作此讚詞冀師一識

　　慈化禮普菴禪師塔(有序)

　　禪師牧菴嫡子臨濟遠孫其應機說法殆若嚴陽華林輩得法自在超放絕倫廼世徃徃以神通僧目之不知師乃古聖乘願而起現人間世紹隆佛種攝化羣品實如來使也予見後之繼傳燈而作者亦以師為神僧刪而不收識見暗短至此悲夫予至慈化山禮塔占一律以告夫未知師者。

師乘悲願力起作世燈幢神運因機感靈通為法彰鐘聲緣禁寂栢老落寒香窣堵縹花雨應知攝受長

　　面壁達磨像贊

不契梁皇殿上機却來石室峰前坐一言脫賺可大師簡點將來成話墮不話墮巖雪紛紛落夜寒千山孤鶴清聲過

　　磬山先師小像贊

枯樹一枝兩枝蒼石三點四點就中坐着阿師手握烏藤勘辯當時幸自貧兒不是幾受你賺咦中興臨濟更有誰海上橫行真法範

　　歌

　　和五祖演禪師牧牛歌(庚辰繼隱菴作)

我牛不向前安樂臥閒田騎出溪邊牧雙角指青天任西東無欄圈水草家山處處便皮毛一色月明中遇賤則貴貴則賤帶露披雲呌一聲大千頭尾俱顯現

　　山中四威儀

山中行信步踏斷水流聲穿林去驚起松梢孤鶴鳴

山中住一間𦮦屋依雲樹飛泉來潤我疄頭四時蔬

山中坐月明野鹿菴前過忽鐘聲童子敲魚讀功課

山中臥新結蒲輪鋪一個倒身眠縮脚自知被底破

　　十二時歌

一日日十二時使得乾坤無定期道人不逐時遷轉翻轉十二時不知半夜子老鼠偷油上書几燈盞臺盤盡打翻一點不曾沾到嘴雞鳴丑三世諸佛不知有夢眼糢糊半未開笑破狸奴白牯口

平旦寅下床著襪脚纔伸無位真人開口笑踏瞎燈籠隻眼睛

日出卯赤脚波斯穿市早無底籃盛鱉鼻蛇逢人放出遭他齩

食時辰野菜充腸不厭貧一飽忘饑呌快活橫拈楖𣗖指迷津

禺中已機巧渾無反成智三寸龜毛拂柄長鶻眼龍睛被鈍置

日中午四三二一從頭數毘婆尸佛早留心直至如今還呌苦

日昳未也解隨羣并逐隊手携達磨破皮鞋遇貴則賤賤則貴

晡時申也無煩惱也無嗔擎回一鉢煙村飯供養瞎驢七尺身

日入酉閉門喚歸子湖狗家常茶飯餧渠儂佛性有無不相偶

黃昏戌簡點從頭無一實拍手呵呵笑轉賖不如念個波羅蜜

人定亥伸脚長眠忘管帶和雲明月到窓前個裏那有乾坤在在不在蟭螟眼上添眉黛風光只麼日如常擬問將來韓獹逐塊

　　雜著

　　刻東明旵祖遺錄序

　　鼻祖西來直指之道六傳至曹溪出南嶽青原二宗南嶽再四傳出臨濟臨濟直下師師相授至東明旵祖又歷二十三傳矣旵祖以上諸老語錄機緣皆見於世獨旵祖錄未獲見乙亥仲秋黃海岸司理偕唐祈遠居士以東明虛席致書報恩先師先師以病却命余應席余勢不容辭拽杖趨赴偶一日理破笥廢紙得祖法語機緣偈贊并塔銘若干篇焚香展讀宛如覿面親承其言簡而直㨗不啻雪巖高峰語也昔建文君自遜國後亦匿影此中遺像存焉徃徃名士禪衲弔舊君禮祖塔題詠滿兩廊壁間於是錄出並所得旵祖語用付梓行以表祖庭初闢知達磨直指之道代不乏人也。

　　南嶽禪燈會刻序

　　吾祖之道五傳至曹溪派分為兩一曰南嶽讓出馬祖一一曰青原思出石頭遷自兩派下又分而為五宗五宗既分燈𦦨並熾其匡徒說法據南嶽者為最多余戊寅春既解項上之枷乃得匿跡茲山居繼隱草菴間有老師大衲相過余每叩以茲山先哲道德言行之巔末徃徃無有知者因慨然太息曰既居此祖窟而先哲道德言行莫之能曉平日將何以為治心之師哉由是遂發大藏探閱傳燈諸錄凡屬七十二峰或握拂陞座或抱道幽棲於吾祖之道師承有據法眼圓明者摘出百有三十三人其機緣法語偈頌傳銘亦若干篇彙成八卷題曰南嶽禪燈會刻其語悉依舊本未敢增損皆先哲導迷返悟要旨之言既非余臆俾行於世有何誚歟冀出格英靈向一言一句直下擔荷高懸慧日重振祖風此余集是錄之望焉。

　　送石林兄歸廬山序

　　震旦清平世界被達磨老胡特地西來攪得七橫八豎以致累及神光立雪斷臂黃梅假宿投胎曹溪墜石舂米踈山賣單行脚雖然抑是珊瑚枕上兩行淚半是思君半恨君詎料千有餘年餘殃未盡累及余友石林拋却匡廬三十六個峰頭橫擔拄杖緊絆芒鞋遍走江湖歷叅知識今上癸酉余侍先師度夏于烏瞻法濟院值公叅禮先師繇是遂相交臂同遊先師之門至乙亥秋暮余領東明院事適公居真寂丙子春復移錫東明共余喫苦菜看飛雲已而復與言曰苦菜一莖誰咬著從教百味也俱全莫嫌待客家風淡能瀉諸方油膩禪公以為然一日別余言歸余曰三十六峰點頭望公久矣但拭眼堂前鱉鼻蛇久藏深草幸公為我驚起。

　　念佛鏡跋

　　邑居士近嶽譚公從友人得念佛鏡一帙其書為大行尊宿所作直指唯心曲談修證吾儕有志淨業者得此不啻迷途之指南也居士欲重付剞劂以廣流通寄語山中徵予為敘予沗習禪者淨土一門罔諳厥旨遂據吾宗聊釋之曰身口意清淨是名佛出世身口意不清淨是名佛滅度又有曰如何是佛即心是佛又有曰如何是佛光頭赤脚又有曰如何是佛眉橫鼻直又有說者曰盡大地是沙門隻眼盡大地是當人自己盡大地是摩訶般若光盡大地是一古鏡繇是觀之則眾生與佛未嘗須臾離淨土也然先聖證而忘之忘而用之故日用觸事而真運水搬柴皆是神通眾生迷之故日用觸境情生情生而忘熾又豈能證而忘之忘而用之哉於是勞我迦文老子興起而言曰若人一心不亂專持名號疾則一日遲則七日即生彼國雖然天衣懷和尚曰生則决定生去則實不去若人向此薦得打破鏡來山僧為伊別通消息。

　　無文說

　　予友印兄號無文徵予說予曰既是無文安有說乎雖然吾為兄借事而強言之兄亦就事而強聽之天地未形謂之無天地既形謂之文日月徃來于東西禽獸飛馳于上下白雲宜山則止流水宜川則行雖物之適性之不同類皆文也空劫自己謂之無自己空劫謂之文將一莖草作丈六身不為優將丈六身作一莖草不為劣移須彌入芥子不為狹移芥子入須彌不為廣鳥卸花落不為色溪吼雷轟不為聲此則又文即無也無即文也是以空生宴坐帝釋雨花淨明默然文殊贊善兄之無文其斯之謂乎印笑而不答予乃閣筆。

　　募刻南嶽禪燈會刻

　　祖佛未生前一著此錄全彰德嶠不會底這機斯文漏洩百三十人向此說長道短千七百眾咸來合掌低眉打車是打牛是賺殺神駒是你非是渠非累疑晟老當時只解覆藏今日正宜揭露遇騎鶴客來解腰纏之錢吾事濟矣比雪山童子捐軀求偈厥功懋哉明知印板上刷來先要刀刃頭迸出讓師古鏡鑑空聖凡迷悟之情遷老碌磚打破死生夢幻之執公案註脚分明祖師面目現在流通句內功德莫窮。

　　堂榜

　　般若禪林廣堂社內非啞羊之得處乃威鳳之所棲第邇來行脚者無正因為道入此禪林有以學機鋒轉語當叅學者有以做拈頌詩偈等當叅學者有以致身禪林隨羣打哄當叅學者有以飲食次第湯火穩便偷安眾中當叅學者有以出此入彼傳言送語爭鬬是非當叅學者嗟嗟禪林之衰替祖風之不振皆此輩咎歟今則凡我同居當照古風以真叅實悟為懷囂浮掠虛為戒使覺樹凋而再春滹沱涸而復漲此山僧之望馬。

　　佛事

　　為破愚師下火師云七千里外來南嶽脚下無私又別遊勝熱門開君好入通身紅爛始風流攛火炬云火裏泥牛銜月走。

　　為我尊禪人下火師云脚跟下事曾親踐腦後常光徹古今以火炬打圓相云這裏若能親見得十方世界現全身。

　　塔銘(附)

　　臨濟第三十一代南嶽山茨際禪師塔銘(并序)

　　曹溪大鑑之道傳自南嶽青原雖兩桂並昌而濟宗特盛臨濟傳興化南院風穴首山至圜悟勤虎丘隆為十一傳隆傳應菴華華傳密菴傑傑傳破菴先先傳無準範範傳雪巖欽欽傳高峰妙妙傳中峰本本傳千巖長長傳萬峰蔚蔚傳寶藏持持傳東明旵旵傳海舟慈慈傳寶峰瑄瑄傳天奇瑞瑞傳無聞聰聰傳笑巖寶祖則又臨濟下第二十八世也寶祖傳禹門師翁師翁傳磬山先師從先師者如雲而沉毅英特為時所最重者有山茨際公其人實不媿為師門嗣已師生通州李氏諱通際號山茨別號鈍叟父某有隱德母某氏事佛惟謹茹素浹載而孕師甫周能別葷素通之天寧有鑑川老宿徃來師家語師父母曰季子幼齡殊道器盍捨從吾遊乎復有相士見之曰此子骨格超凡匪出世不能永年以故纔志學父母許從鑑川老宿敦沙彌行寺有若昧法師開法講演師遂得習講座下每聆無常迅速語即自怵惕一口氣不來向甚麼處安身立命雖歷講非志也而此念獨諄至忽一夜經行偶失足殊覺有所省入奮志叅方首抵金粟叅密老和尚受具戒旋謁先師於磬山時年纔二十見問昔日聞風今朝覿面覿面一句請師分付先師云你試道看師禮拜擬出先師云却當不得師便出一日室中侍立先師拈如意云我打你你却痛擊香案云我擊香案你因甚却不痛師作負痛聲先師呵斥云野狐見解叱出師竦然親依丈室者三年偶歸省途中聞二僧舉長生靈雲問答機緣至打破鏡來相見處豁然大徹旋還磬山先師覺異之一日先師問百丈再叅馬祖喝下得箇甚麼師云若有得即鈍置馬祖也先師云他道三日耳聾聻師云某不可更作野狐精見解先師微笑從此鍼芥相契入室商確無虛晷師齡穉少行致孤卓人咸畏憚之先師繇磬山遷法濟復繇法濟遷報恩師皆典客執勞輔弼身居眾先雖祁寒溽暑弗懈也乙亥秋先師示疾適武林司理海岸黃端伯以東明祖剎致先師先師乃命師云老僧病軀不能久荷眾汝侍老僧且久各行一路無滯此遂復司理書以師代入院司理聞之欣然相訪見次師問聞居士在開先推倒廬山是否士云師還見廬山麼師云待公扶起士云乍換東明師云作家作家士問大師一向在甚麼處住師云居士道山僧即今在甚麼處住士云出此門不得師云居士還出得此門麼士擬議師云却是居士出此門不得相與大笑稱善緇素歎服師初住嚴峻自持瓦老雲寒破椽不蔽肅如也越三年而規制稍就麤成舊觀忽師蟲以盜占祖塔會之紳士力陳當事為師圖復師喟然曰夫沙門以無諍為德吾不能以德化而藉護法以力爭滋媿矣曳杖宵遁竟歷匡廬躡洪崖徧禮寶峰石門諸祖塔直登祝融周旋擲鉢峰喜其崖石林立拔地千仞縛茆以居曰繼隱以昔思大神鼎大覺先後住此示志同也山中諸老宿聞之咸相給供復為廣其室曰綠蘿師常問諸老宿此山從上法脉洎先德典型與機緣出處漠無知者於是摭拾新舊嶽志所載百有三十三人彙集成編曰南嶽禪燈錄以示諸老宿魚山熊給諫序而傳之云是集行當必有從紙縫中劈開面目者復續集宋元明興諸老宿機緣法語以附大慧正法眼藏後凡若干卷謂眾曰此吾徒慧命所寄也甲申夏兵革騷動林谷震恐發足下山麓抵清瀏水陸俱困迂途至南源就南源駐焉嚮風奔趨者且日至師景百丈一日不作一日不食之訓躬率眾開田拾枯掇野誤食澗芹致腹困乙酉夾鍾之八日同眾作務如故晚忽令侍僧淨髮沐浴端坐逝嶽之老宿哀痛悲戚如喪考妣力請龕還嶽遠近號泣為營塔於綠蘿不負師幾生夢在綠蘿菴之意也師賦性恬靜氣度閒雅律身嚴謹事事法古人其接物也無智愚貴賤和顏禮敬純誠慈愛出自性成故見之者如披拂春風雖耆年碩德不自知其意之消氣之折矣師生萬曆戊申七月十一日坐夏二十有四閱世僅三十有八叢社寥寂良木摧萎豈其法運凋薄使哲人不永其年以為後學表式耶憶先師生平不濫許可僦居磬山寒爐擁葉嚙冰雪相向者僅惟數人𢌿以祖庭弘荷大法食牛之氣眾所躃易方且以思大之目瞪雲漢為師激切而南源絕流寧能免夫人之慟與諸祖列宗面目現在師其果滅耶余與師知最深歷事始終最久審師大端固非余不能殫悉也昔與師有同龕之訂既全身入塔於嶽山之巔死生出處知緣自有在耳所著語錄若干卷已為刻行門人達尊達謙達蒭達剛達旨持狀諄懇不惜蕪陋復僭為之銘曰。

　　大鑑之道　南嶽其昌　聿興濟宗
　　後先光揚　傳三十葉　實維磬室
　　如雲從龍　英英赫燁　同室為誰
　　山茨際公　鍼芥相契　乳虎稱雄
　　巖巖東明　日午方卓　重昬不迷
　　羣陰自爍　力弘祖道　魔孽永殄
　　胡為潔然　而乃遠竄　既以法住
　　亦以法行　始終以法　自繩其身
　　瞻彼祝融　拔地而立　擲鉢峰高
　　繼隱是式　厥揚祖德　克紹一燈
　　開正法眼　以豁羣盲　嗟嗟南源
　　忽焉涸澤　驚倒𦒿林　痛摧良木
　　師名不沒　師道不泯　窣堵孤巍
　　真風凜凜　衡嶽千載　得師孔彰
　　勒我貞珉　識師不忘

　　時歲在壬辰紀纏鶉火之次武林南澗仝法弟通問和南撰

南嶽山茨際禪師語錄卷第四

　　音釋

　　跬

　　(犬繠切音頍與䞨同舉一足曰跬半步也)。

　　綴

　　(株衛切音錣連緝不絕貌)。

　　篝

　　(居侯切音鉤以籠覆燈火也)。

　　疄

　　(離珍切音鄰壟田也)。

　　浹

　　(即恊切音𠗉周也)。


