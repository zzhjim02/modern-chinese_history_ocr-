乾隆大藏經（新文豐版）第 115 冊 No. 1490 妙法蓮華經玄義釋籤


　　釋籤緣起序　　　　　　　　　　祿一

　　君山除饉男普門子屬辭

　　四教成列開合之旨蘊乎其中十子既往幽贊之功在人方絕惟三轉遂周一乘載導經文顯而約玄記愽而深後進難窺蒙求尚壅不遠而復存乎其時我哲匠湛然公當之矣公孩提秀發志學名成淵解得於自心博瞻振於先達無適不可以虛受人洎毘壇以至于國清其從如雲矣間者島夷作難海山不寧徇法之多仄身巖宇或謂身危法喪莫如奉法全身僶俛遂行暴露原野是樂法者請益恱隨且法實無邊身則有待弘敷未暇籤訪有憑因籤以釋思逸功倍美哉洋洋乎登門者肯綮未嘗望涯者恥躬不逮乘是以訓文其可廢耶先德既詳雖大科不舉諸生未達在小疑必䟽凡十卷不忘於本以天台命家善繼其宗以釋籤順學信所謂觀象得意俾昏作明永代不朽者也普早嵗在塵後時從道徒欲擊其大節獨不愧於心乎。

　　天王越在陝郛之明年甲辰嵗紀月貞于相

　　法華玄義序釋籤

　　隋沙門灌頂述

　　唐天台沙門湛然釋

　　昔於台嶺隨諸問者籤下所錄不暇尋究文勢生起亦未委細分節句逗晚還毗壇輒添膚飾裨以管見然所記者莫非述聞兼尋經論但識用暗短而繁略頗馴呈露後賢敢希添削。

　　私記緣起

　　私記者章安尊者於江陵自記大師所說不與他共故名為私緣起者述所記之興致序教法之所由。

　　○此中先序師德及傳述之意名為總序次正序玄文不過五義及本迹奧旨初序分二初序師德次幸哉下明傳述之意初文又二初列十德次唯我下結歸我師。

　　大法東漸僧史所載詎有幾人不曾聽講自解佛乘者乎。

　　初十德中初云大法者通指佛教以為大法東漸者自漢明夜夢迦竺初臨洎乎隋文御㝢台衡誕應諸有習禪義解翻譯之徒漸被此方弘宣教法僧史所錄未有不曾聽講自解佛乘佛乘者即是今典永異餘教不同三五七九等乘仍開會之使歸乎一極故云佛乘言僧史者如宋文宣王記室三簡棲所集百卷如俗史書左史記事右史記言禮云動則左史書之言則右史書之凡所集者不出言之與事今亦例之故云僧史又嘉祥皎法師所集高僧傳十三卷開為十科終無不聽自解如天台大師此不聽自解即是今文十德中之一也及從縱令已下九德並在大師別傳章安撮之用序師德初德之中詎者正云無也下之九德德德之中皆云縱者謂與而言之縱有第一終無第二乃至第十故下結云唯我智者具諸功德。

　　縱令發悟復能入定得陀羅尼者不。

　　發悟者謂於大蘇法華道場三昧開發悟解一乘代受法師講金字大品陀羅尼者此云總持從三昧起以證白師師云此是法華前方便陀羅尼。

　　縱具定慧復帝京弘二法不。

　　縱具定慧者發悟屬慧入定是定。

　　縱令盛席謝遣徒眾隱居山谷不。

　　盛席者盛弘定慧二法謝遣等者自省不能益他為謝推眾不受曰遣隱居華頂佛壟唐溪。

　　縱避世守玄被徵為二國師不。

　　避世等者捨名利為避世進己道為守玄陳少主再敕頻迎隋文帝有敕請住故云被徵為二國師。

　　縱帝者所尊太極對御講仁王般若不。

　　太極殿者陳朝正殿名為太極。

　　縱正殿宣揚為主上三禮不。

　　三禮者陳少主敕云國家一年舊有仁王兩集仰屈於太極殿開講法式處分一聽指揮初開法筵主上親於眾中三禮。

　　縱令萬乘屈膝百高座百官稱美讚歎彈指喧殿不。

　　天子為萬乘之主故云萬乘屈膝言萬乘者論語包氏引王制云古者井田方里為井十井為乘百里之國適千乘也諸侯之國千乘天子之國萬乘故云萬乘之主。

　　縱道俗顒顒玄悟法華圓意不。

　　道俗等者百高座為道百官為俗玄悟法華圓意者五義釋經統收五味故名為玄非兼非帶開廢諸典名為圓意。

　　縱得經意能無文字以樂說辯晝夜流瀉不。

　　樂說辯如止觀第一記晝夜等者舉譬也如懸河流瀉晝夜不竭此之十德通舉悟解弘經之相故初德云自解佛乘最後德云晝夜流瀉諸有託胎靈瑞誕育徵祥髫齓精誠從師訪道臣主珍敬緇素歸心臨終示相滅後應驗具如別傳。

　　唯我智者具諸功德。

　　○次傳述中分三初述歎所受功微次並復下正明傳述以益當三或以下述己添助以勸信初自斥己名謙恭所學。

　　幸哉灌頂昔於建業始聽經文次在江陵奉蒙玄義晚還台嶺仍值鶴林荊揚往復途將萬里前後補接纔聞一徧。

　　幸者自省之詞建業亦云建康即晉宋等稱為業都今江寧是也舊稱揚州隋滅陳後移揚州名額過京江比江陵即荊州也故下句云荊揚往復途將萬里將猶當也謂依俙髣髴將一萬里漢南曰荊自漢南至衡山之南江南曰揚自京江至南海已來台嶺鶴林具如止觀第一記。

　　○非但未聞不聞等者歎恨不聞者絕分。

　　非但未聞不聞。

　　如止觀禪門淨名䟽等各有餘分說未終者名為不聞。

　　○亦乃已去謙己聞者未能盡意。

　　亦乃聞者未了卷舒鑽仰彌覺堅高。

　　卷舒鑽仰者章安總歎再治再讀理堅意高如孔子諸弟子歎孔子智深如窺其宮墻鑽之彌覺其堅仰之彌覺其高如飲大河水飽腹而歸不測深淺。

　　○猶恨緣淺下明私記緣起。

　　猶恨緣淺不再不三諮詢無地如犢思乳。

　　今雖欲記但恨一聞而已屬大師滅度不獲重聞諮決無從如犢思乳。

　　(△次正明傳述以益當)。

　　並復惟念斯言若墜將來可悲涅槃明若樹若石今經稱若田若里聿遵聖典書而傳之玄文各十卷。

　　並復惟念者自惟及念彼故云並也自惟不足念彼未聞若不記其所聞念彼當來有不聞佛乘之苦故云可悲若樹若石等者如涅槃雪山童子聞半偈已傳於石壁又如今經隨喜品初隨其所聞聚落田里為父母宗親隨力演說聿循也聖典者依今經及大經等皆令傳授。

　　(△三述己添助以勸信)。

　　或以經論誠言符此深妙或標諸師異解驗彼非圓後代行者知甘露門之在茲。

　　甘露門者實相常住如天甘露是不死之藥今釋妙法能通實相故名為門初總序竟。

　　○次正序玄文總有三序初一是大師別行經序次私序王去是記者所序三此妙法去玄文本序。

　　序王

　　初中云王字去聲謂起也初也序起眾文之始故云序王。

　　○就初序為二初總攬五義以釋名次記者下就總名以別解初文又三初釋妙法次釋蓮華三釋經初文又二先妙次法下文廣釋先法次妙者從義便故今既略解且從名便。

　　所言妙者妙名不可思議也。

　　初釋妙者但舉一不思議則已簡於可思議也彼止觀為成觀故乃以相待為可思議麤唯一絕待為不思議妙今則不爾圓中約時待絕俱妙餘味約部或妙或麤若前三教時之與部一向為麤至法華被開方稱為妙止觀相待義似於別故判為麤今此妙名兼於本迹彼文妙觀獨在於圓雖異而同細尋可了下文廣釋不俟多云。

　　所言法者十界十如權實之法也。

　　次釋法者略舉界如具攝三千廣如後釋妙歎於法法秖是妙權實之言兼於施等三義不同譬中復論故未別出。

　　○次釋蓮華又為六初總立次用譬意三從一為下別釋四是以下結法譬先後以明法譬意五蕩化城下探取經旨以顯法譬六一期下總結用譬本意以示結歸。

　　蓮華者譬權實法也。

　　初文者妙法不出權實故蓮以譬實華以譬權。

　　良以妙法難解假喻易彰況意乃多略擬前後合成六也。

　　次意者良者發起之端何以立華譬法為難解法故假謂假籍彰猶顯也若非蓮華無以顯於妙法故也譬之所顯曰況具顯本迹十妙十麤總含因果體宗用三故云乃多今此序文未暇廣述略況本迹以攝多途擬亦譬也所對前後秪是本迹二門各十四品前三後三故云合六。

　　○次廣釋中二先迹次本一據經文次第故爾二據化儀必先垂後拂三據機緣則先淺後深若以華譬於迹蓮譬於本未可辨其前後何者從本垂迹則本前而迹後由迹顯本則迹前而本後約機雖爾約佛終以本居於初則蓮前而華後非譬次第然望劫初種子皆從化生等是化生蓮之與華皆可為始故並順二義迹中權實取譬蓮華迹亦非實無以施權非權無以顯實然終以理實為本而一體權實前後同時蓮華前後比說可知今從事說現蓮為譬以順譬故先施後開又先開後廢亦且順喻據其法體開廢俱時此據最後開廢而說若中間迭廢則唯廢無開非今喻意具如下說。

　　一為蓮故華譬為實施權文云知第一寂滅以方便力故雖示種種道其實為佛乘。

　　今初云為蓮故華者約時且寄華嚴頓後而說頓中之別理實教權且置未論鹿苑施小方等般若已為開廢而作方便如此說者且在於小若約教者通前四時三教皆權二乘唯在法華菩薩處處得入而今文引且從引小小難引故故寄說之知第一寂滅約佛自行自行即是理實以方便力故正明施權應云為五比丘說文中略者為欲即說施權意故即以下句種種之言兼之從雖示下明施權意也雖復施權本為於實種種道者即兩教因人別教教道五時八教故云種種。

　　二華敷譬開權蓮現譬顯實文云開方便門示真實相。

　　次明開者指實為權權掩於實名方便門閉今指權為實於權見實名方便門開示謂指示示其見實之處故云也。

　　三華落譬廢權蓮成譬立實文云正直捨方便但說無上道。

　　第三廢者捨是廢之別名開已俱實無權可論義當於廢權轉為實所廢體亡若留逗後緣復屬於施非此中意若爾開廢何別答約法乃開時即廢約喻必義須先開若爾法喻差違何成喻法答據理似與喻有違據事似先開後廢如先示方便即是真實既識實已永不用權若約理者開廢俱時開時已廢故也。

　　○次又蓮下本中譬者初句總標。

　　又蓮譬於本華譬於迹。

　　○次從本下正明垂迹。

　　從本垂迹迹依於本。

　　迹依於本者示迹不孤立即垂迹之意本擬顯本是故今云迹依於本迹非究竟。

　　○文云下引證者初先明本。

　　文云我實成佛來久遠若斯。

　　言若斯者指壽量塵點。

　　○但教下正明垂迹。

　　但教化眾生作如是說我少出家得三菩提。

　　作如是說者總舉所說我少等者別示說相十九踰城三十成道不說爾前故云我少。

　　○次開迹中引文初述迷迹故云皆謂。

　　二華敷譬開迹蓮現譬顯本文云一切世間皆謂今始得道。

　　○我成佛下正明開迹。

　　我成佛來無量無邊那由他劫。

　　不可具彰略云無量等。

　　○三廢迹者如後如前。

　　三華落譬廢迹蓮成譬立本。

　　○引文中初諸佛下引同。

　　文云諸佛如來法皆如是。

　　○為度下正明廢迹。

　　為度眾生皆實不虛。

　　廢已無迹故云皆實實秖是本權秖是迹若辨同異廣如第七卷明。

　　○四結中云是以先標等者總結六譬。

　　(△四結法譬先後以明法譬意)。

　　是以先標妙法次喻蓮華。

　　非蓮華無以譬於權實本迹妙法非此妙法無以取喻於蓮華如金剛經則喻先法後今且順此故云是以等也。

　　○五以經旨釋者一部之旨不出本迹蕩化城者譬前法譬初蕩化城至記莂釋迹門也從又發眾聖至隣大覺釋本門也且就迹門三周攝盡三周次第法說居初今從屬對二喻先說。

　　(△五探取經旨以顯法譬)。

　　蕩化城之執教廢草庵之滯情開方便之權門示真實之妙理會眾善之小行歸廣大之一乘上中下根皆與記莂。

　　言化城等者化城是導師權說故經云今此大城可於中止是故屬教草庵是行者所執故經云猶處門外止宿草庵是故屬情蕩執教本為除其滯情遣滯情本令不執權教化城述昔草庵譬現時機不同故互舉耳開方便者開於五乘初文是開方便三乘從會眾善去是會人天小善蕩是廢之別名開廢會三同異之相具如下文本迹用中各有十義又開方便近理故云妙理對人天小行故云大乘小行非不歸理方便亦入一乘綺文互對其意恒通理者單從體說乘者從事以明事以體為所依體必藉事方顯人天本在於事從事開事為便三乘已證權理從理開理易明是以經開人天但云佛道若開三乘乃云實相若爾何故經文二乘卻云菩薩道等耶答道名則通義理則局局故二乘開已授八相記人天但約過去通論又若按位開者二乘得在似位人天但在觀行故授記二乘更經若干劫數供養人天無此是故不同同乘佛乘是故不異上中下根等者前蕩化城是為下根作宿世譬前廢草庵是為中根作譬喻說前開方便是為上根但作法說三周說竟各授記莂具如䟽文三根互轉得利鈍名具如䟽第四卷十門解釋。

　　○次又發下本門又二初正明開迹次故增道下授記。

　　又發眾聖之權巧顯本地之幽微。

　　初文者本門開其所覆故名為發佛及弟子名為眾聖頭角聲聞本是菩薩如富樓那等菩薩本是古佛如文殊等並屈曲施設故云權巧寂場已來為迹所覆今始拂之故曰顯本昔未曾說故曰幽微。

　　故增道損生位隣大覺。

　　次授記者分別功德位至一生近於妙覺故名為隣大秪是妙。

　　一期化導事理俱圓蓮華之譬意在斯矣。

　　六總結中始自寂場終乎鶴樹故曰一期誘物入實故云化導顯本為事圓開權為理圓又化事已周名為事圓本迹理顯故云理圓不以餘華為喻者以蓮華六譬元譬本迹故一代教法咸歸實本非蓮華無以喻之故云意在於斯斯此也此謂本迹。

　　(△三釋經)。

　　經者外國稱修多羅聖教之都名有翻無翻事如後釋。

　　三釋經字者五味教法並稱為經故云都名具在第八故云如後。

　　○次就總別解者從記者去章安釋大師序意。

　　記者釋曰蓋序王者敘經玄意玄意述於文心文心莫過迹本仰觀斯旨眾義泠然。

　　然大師所序似但釋名而已意含別故章安所釋具體宗用以釋名是總體等是別別別於總總總於別故於總中所釋兼具五章當知體等三章秖是三德乃至秪是一切三法故下文云釋名總論三法體等開對三法故總名中通冠一部一部終始不出二門是故二門以文心立號如止觀發心初云積聚精要名之為心今之法聚以本迹為要又本中體等與迹不殊故但於名以分本迹餘體宗用直釋而已故章安述大師意得經文心故玄意五章莫過本迹如釋妙字本迹各十本迹二體其理不殊昔日因果名為本宗中間今日所論因果名為迹宗本迹二用不論麤妙及以廣狹但據近遠以判本迹教相但是分別權實久近相耳故知經心不過本迹仰觀本迹之旨三世設化文義泠然泠謂泠泠覽而可別。

　　○妙法已去牒前序文以示五義。

　　妙法蓮華即敘名也示真實之妙理敘體也歸廣大之一乘敘宗也蕩化城之執教敘用也一期化圓敘教也六譬敘迹本也文略意周矣。

　　故知敘名通冠始末如前一序但敘於名體等三義合在名中體既屬理理豈無宗一乘屬宗宗豈無體蕩化是用且據實邊據理立化亦在用攝尋文可見。

　　○從私序王去章安私序。

　　私序王

　　○又為二先序次釋序初又為二先談始末次釋經題大師序中總以經題含於始末大師從義題中義必含於體等章安從說說必體等與釋名異文義因依故復重釋初文者法譬二周略而不敘且寄宿世以為興致法譬二周得益之徒莫非徃日結緣之輩以退大流轉故惑寂理而耽無明酒以失大悲心故迷妙因謂生死曠遠世尊憐愍接其小機小尚昧初故猶倒惑觀宿種故體業付財妙行復初故現瑞駭動故此序中愍斯之言其意該括。

　　(△初寄宿世以為興致)。

　　夫理絕偏圓寄圓珠而談理極非遠近託寶所而論極極會圓冥事理俱寂。

　　初言夫者發語之端理絕等者既開顯已絕偏圓名為形華嚴方等般若偏圓對明徃結法華絕待之緣今寄圓珠而談絕理極非等者然一極至理非凡小之近非佛果之遠託五百由旬引化城之近說寶渚之遠極會等者凡談圓說遠為接近廢偏若𡨋真契極事理寂然化周為事寂顯實為理寂又寄圓珠以顯理𡨋其理故為理寂託寶所為談事會其事故為事寂此之二解義意大同寶渚本為廢於化城化城若廢名化儀畢衣珠本譬昔聞實相實相若顯名契寂理此明中間已入實者。

　　○而不寂者去明退大後流轉五趣。

　　而不寂者良由耽無明酒雖繫珠而不覺。

　　耽障中道微細無明故失於大志復耽現行麤欲無明忘本所受。

　　○迷涅槃道去明流轉後忻樂小乘。

　　迷涅槃道路弗遠而言長。

　　如人迷故謂東為西則東西俱失三德涅槃即理而具謂理為遠背大取小則大小俱迷謂大為遠為迷大謂小為極為迷小。

　　○聖主去明今日開顯。

　　聖主世尊愍斯倒惑四華六動開方便之門三變千踊表真實之地咸令一切普得見聞。

　　先以四味調熟來至法華迹序四華六動先表四位六番至流通中變土地裂表顯實相實相通被故云一切覩瑞聽法故云見聞。

　　○從發祕密去次釋經題初妙法兩字通詮本迹蓮華兩字通譬本迹今以久本喻蓮會圓譬華。

　　發祕密之奧藏稱之為妙示權實之正軌故號為法指久遠之本果喻之以蓮會不二之圓道譬之以華聲為佛事稱之為經圓詮之初目之為序序類相從稱之為品眾次之首名為第一。

　　發祕密等者發者開也昔祕而不說故部皆屬麤昔權實相帶權實隔異是故不名權實正軌本果久成但為迹覆今但指本名之為顯法是現在受者計異故須會之位猶在因故名為道聲為佛事且據佛世義通滅後故名為經色唯滅後故且置之前大師序云有翻無翻指第八卷初則唯在於色次則徧於六塵故大師序意一徃似局而實通章安序意一徃似通而猶局圓詮之初等者且從迹說具存應云本迹詮初前大師序不釋序品第一者雖在題名之下自屬品之次第非題中之義故缺不論故玄文末亦不釋之至䟽文初方乃略解章安承便故略論之序類相從等者一徃亦且釋品所以若有品之由具在文句此不合論眾次等者二十八品生起不雜生起非一故云眾次於中最初故云之首第一可知。

　　(△次釋序)。

　　釋曰談記是敘名會冥是敘體圓珠是敘宗俱寂是敘用四華六動是敘教本迹可知。

　　談記者恐誤應云談託謂託寶所談理極也圓是妙之別名極是妙法之果今寄果法以歎妙如經唯佛能知故云敘名作此敘字者敘謂敘述申作者之意作此序者序謂庠序如六瑞等為正說庠序此非今意故不書之會𡨋者謂得經體也通則徧為諸法諸經諸行等體別則唯在因果所取見於實相方名得體今置通從別故云會𡨋以會𡨋故名宗家體聞法繫珠是為圓因得記示珠名為圓果故以珠敘宗又若論珠體非繫非示還約於珠以論繫示故成體家之宗化周理顯法華之力故云俱寂是敘用也良以權實雙運故調機入寂乃成於宗家之用四華六動居一經之首故云敘教通序別序咸皆敘教通由通漫故略通從別別序具五餘四尚寬現瑞表報其相最切就六瑞中餘四尚寬未若四位天華六番破惑動地教意在此故略引之前開方便門引意故爾本迹但是遠近之異大師所釋其義已顯故云可知。

　　○次從此妙法去一序是譚玄本序得下文意此序不難於中亦二初序次釋初文者為三初敘有經之由次正明今經三所言下釋題初由本證故能說之。

　　此妙法蓮華經者本地甚深之奧藏也。

　　迹中雖說推功有在故云本地。

　　○文云下引迹證本。

　　文云是法不可示世間相常住。

　　約自證邊無法可說。

　　○三世下通舉證同。

　　三世如來之所證得也。

　　○次文云下正明說經復先引文以內證故而為他說。

　　文云是第一寂滅於道場知已。

　　○大事下明說本意意在佛乘故舉始終意在佛慧中間調斥非佛本懷故云助顯。

　　大事因緣出現於世始見我身令入佛慧為未入者四十餘年以異方便助顯第一義。

　　(△次正明今經)。

　　○次今下正說。

　　今正直捨方便但說無上道。

　　(△三釋題)。

　　○次釋名中初釋妙字。

　　所言妙者襃美不可思議之法也。

　　○次又妙下釋法及蓮華并經皆以妙字冠之以無非妙故爾。

　　又妙者十法界十如之法此法即妙此妙即法無二無別故言妙也又妙者自行權實之法妙也故舉蓮華而況之也又妙者即迹而本即本而迹即非本非迹或為開廢(云云)又妙者最勝修多羅甘露之門故言妙也。

　　(△次釋)。

　　釋曰妙無別體體上褒美者敘妙名也妙即法界法界即妙者敘體也自行權實者敘宗也本迹六喻者敘用也甘露門者敘教也。

　　釋中亦約一題之內而四義存焉六喻敘用者如下文云迹中斷權疑生實信為用本中斷近疑生遠信為用故下文明本迹各十義不同甘露是理教是理門故云甘露門也。

妙法蓮華經玄義釋籤卷第一

　　隋天台智者大師說

　　門人灌頂記

　　唐天台沙門湛然釋

　　○次正釋五重玄義者先列。釋名第一辨體第二明宗第三論用第四判教第五

　　○次釋釋中先判次正釋初判中二初列。

　　釋此五章有通有別。

　　○次判判中又二初通約諸經次正約今經初文三初釋名次如此下出體三例眾經下引例。

　　通是同義別是異義如此五章徧解眾經故言同也釋名名異乃至判教教異故言別也例眾經之初皆安五事則同義也如是詮異我聞人異一時感應異佛住處所異若干人聽眾異則別義也。

　　初二可知三舉例中云例眾經之初等者舉經初通序五義以為例釋問阿難既同云何人異答具如䟽文四種阿難餘意可見。

　　○次約今經通別中為五初釋名次辨異三出體四引例五簡示。

　　又通者共義別者各義如此通別專在一部通則七番共解別則五重各說例如利鈍須廣略二門也眾教通別今所不論一經通別今當辨。

　　初云通者共義者七義共釋五章各者五義不相雜亂次辨異者雖有通別同釋一經故云專在一部餘文可知。

　　○次正釋中先通次別初通中四初標次一下列三對五心四廣釋七番。

　　就通作七番共解一標章二引證三生起四開合五料簡六觀心七會異。

　　初二可知。

　　○三對五心中二初正對次結成。

　　標章令易憶持起念心故引證據佛語起信心故生起使不雜亂起定心故開合料簡會異等起慧心故觀心即聞即行起精進心故。

　　初中開合等三起慧心者此三性是分別簡擇故也觀心者隨聞一句攝事成理不待觀境方名修觀無事間雜故云精進。

　　(△次結成)。

　　五心立成五根排五障成五力乃至入三脫門。

　　法不孤立以七章依於五心五心若立如草木有根莖榦則立故心立名根既五心名根根必至力言排障者如信解品云無有欺怠瞋恨怨言欺為信障怠為進障瞋為念障恨為定障怨為慧障若根增長能破五障故名為力既成根力必具覺道以開三脫故云乃至以小凖大亦應可知。

　　○四廣解中二初結前生後次正解。

　　略說七重共意如此廣解五章者一一廣起五心五根令開示悟入佛之知見耳。

　　初文者結前可知廣解下生後亦名用章意也以此七番共解五章既起五心至別解五章一一無不成於五心既以七番略解五章當知廣解五章皆悉具七是故得至圓門三脫入於初住開佛知見初所以竟。

　　○次正釋中文自為七初標名者即初標五章也於五章中此初標名於中文自為四初標列。

　　初標五章(云云)標名為四。

　　一立二分別三結四譬。

　　(○次解釋者此句冠四科釋初立方是初科)。

　　○次解釋。

　　立名者原聖建名蓋為開深以進始咸令視聽俱得見聞尋途趣遠而至於極故以名名法施設眾生。

　　釋初立中云原聖等者所言立者即妙法之名也原者本也建者立也大聖立名蓋為開深理以進始行一實相處名為深理七方便人皆名始行視聽兼現未佛在唯聲益益通二世故云視聽俱得見聞使尋聲色之近名而至無相之極理故以此妙法之名名實相法施設妙機應入實者若從通說則一代教門莫不為開實相深理今唯從別即此經意也。

　　○次分別中二初以今經對明前教次約五味重顯今經初文又五但法有麤妙通標也。

　　分別者但法有麤妙。

　　○次若隔歷下簡。

　　若隔歷三諦麤法也圓融三諦妙法也。

　　始自華嚴終至般若雖名不同但為次第三諦所攝今經會實方曰圓融。

　　○三此妙諦下歎釋今經一實之理。

　　此妙諦本有。

　　○四文云下引證。

　　文云是法住法位世間相常住唯我知是相十方佛亦然。

　　○五尚非下引經舉況。

　　尚非不退菩薩入證二乘所知況復人天羣萌之類。

　　尚非別教行位不退所知況復人天之類羣者眾也萌謂種子未剖之相人天全為無明所覆故曰羣萌。

　　○次別約五味又二初通舉不即說實之意次所以下具歷五味明說不說之意初文又二初略明不說次引文釋不說所以。

　　佛雖知是不務速說文云我若讚佛乘眾生沒在苦謗法不信故墜於三惡道。

　　初文者直牒前文如云唯我知是相十方佛亦然而不怱怱即說者何故引文釋廣如方便品。

　　○次所以下正約五味又二初四味次醍醐初又二初列四味次明四味意。

　　所以初教建立融不融小根併不聞次教建立不融大根都不用次教俱建立以融斥不融令小根恥不融慕於融次教俱建立令小根寄融向不融令大根從不融向於融。

　　初文中四味並有融不融名不無小異乳中以別為不融酪教一味全是不融生酥中融即有二義若以圓斥三及以圓斥藏即以圓融為融或以三教斥藏即以融通為融雖兼斥大正在斥小故云令小根恥小慕大熟酥中云令小根寄融向不融者通教小乘寄於融通之融而得小果即指小果名為不融令大根從不融向於融者即指通別以為不融即是令通別菩薩向圓融之融問若說佛乘恐其墮苦者說華嚴教可非佛乘耶答若約教論方等般若亦有佛乘何獨華嚴今墮苦之言但據不堪唯一佛乘故聞別等三教猶免生謗仍用祕密之力且隱小以說之雖曰大機尚隔於別小根被隱一向不聞由隱小故不名俱立是故但立頓大之名不立一乘獨妙之稱非佛本懷良由於此華嚴頓大尚非本懷況復鹿苑唯立不融故三藏教首及以部內麤尚未周故妙號都絕方等般若比說可知。

　　○次從雖種種至非佛本懷者次明用四味意。

　　雖種種建立施設眾生但隨他意語非佛本懷故言不務速說也。

　　探取法華說彼四味本懷未暢故歸會法華所以施設之言通於麤妙爾前猶用權施設故言隨他等三者此隨他等三有通有別若歷七重及以四教一一說之此依諸教通總而說今別約法華別相而說自法華已前皆曰隨他故前教中雖並有融以兼帶故並屬隨他未堪開顯名不務速務事速也唯至今經開諸不融唯獨一融使前諸部同一妙法出世意足是故下文云乃暢也故言等者結歸初文不說之意務亦急也。

　　○次今經下明醍醐味又三初正明今經次令一下明說佛本意三故建下結立名也。

　　今經正直捨不融但說於融。

　　初文捨者捨秪是廢故知開廢名異體同。

　　令一座席同一道味乃暢如來出世本懷。

　　次文者事不獲已使一音異解既調熟竟道味無殊餘生滅度想若五千起去並付待後會及彼土方聞乃暢等者經云一大事因緣故出現於世大事既遂出世意周。

　　故建立此經名之為妙。

　　三結者既此經名妙驗前四猶麤。

　　(△三結)。

　　結者當知華嚴兼三藏但方等對般若帶此經無復兼但對帶專是正直無上之道故稱為妙法也。

　　三結中總結四味不立妙名為何所以以兼等故判部屬麤如細人麤人二俱犯過從過邊說俱名麤人此經異彼故云無復方得獨立妙名故也。

　　(△四譬)。

　　○譬中言例者為法立譬故譬例於法故例前三章咸以華為譬初例前立名次云何下例前分別三如是下例前結也。

　　譬蓮華者例有麤妙。

　　初文者初文立中但約妙名兼歷五時開深進始方至於極今譬亦略例但云麤妙總攝前多。

　　(△次例前分別)。

　　云何麤狂華無果或一華多果或多華一果或一華一果或前果後華或前華後果初喻外道空修梵行無所剋獲次喻凡夫供養父母報在梵天次喻聲聞種種苦行止得涅槃次喻緣覺一遠離行亦得涅槃次喻須陀洹却後修道次喻菩薩先藉緣修生後真修皆是麤華不以為喻。

　　次譬例分別中前具約五味今但從人簡諸外道及前三教以諸部中妙不異故狂華無果可知又應更加有果無華可譬外道計果自然如吳錄地理誌云廣州有木名度不華而實實從皮而出如石榴大色赤可煑食若數日不食皆化為蟲如蟻有翅能飛著人屋外道雖計自然之果此果無實一華多果如胡麻等多華一果如桃李等一華一果如柹等前果後華如𤓰稻等故南岳四安樂行云餘華或有狂等蓮華不然又云餘華成實顯露易見如方便諸乘蓮華隱密如一佛乘。

　　○次蓮華下譬醍醐者為二初通舉多奇次別對三義。

　　蓮華多奇。

　　初文者可以譬本迹十妙及體宗用三章奇秪是妙十妙三章無不皆妙非多奇華果何以擬之今總以為蓮等三攝彼本迹故標多奇。

　　(○前云別對今云次列三義一科兩名前後諸文類多如此)。

　　○次列三義。

　　為蓮故華華實具足可喻即實而權又華開蓮現可喻即權而實又華落蓮成蓮成亦落可喻非權非實。

　　初義云華實具足等者為蓮故華華掩於實為實施權實在權內體復不異故云即實而權機熟須開開彼能覆情希近果名之為覆拓彼近謂名之為開開何所開即彼能覆又華落蓮成等者華落譬非權蓮落譬非實開已即廢時無異途開教行人理同一理故故實立已同𡨋三德故知三德不當權實。

　　(△三例前結)。

　　如是等種種義便故以蓮華喻於妙法也。

　　○標體中先列。

　　體者為四一釋字二引同三簡非四結正。

　　○次釋釋中先敘大師釋次章安私釋初文自四初從體字去初釋字也次從故壽量品下第二引同從今言實相下第三簡非從斯乃下第四結正初釋字中又三初釋字訓次各親下引例為類三出世下正出經體以同字義。

　　體字訓禮禮法也。

　　初文可見。

　　各親其親各子其子君臣撙節若無禮者則非法也。

　　次文者雖用儒宗不同彼意彼明道喪故使獨親各子之局所以禮興今借彼禮法以譬體同一切諸經咸歸實體如各親其親此之實體生一切法如各子其子故禮記第七云孔子曰大道之行也天下為公選賢與能講信修睦故人不獨親其親不獨子其子注云孝慈之道廣也今大道既隱天下為家各親其親各子其子禮義以為紀以正君臣以篤父子故義同也。

　　(△三正出經體以同字義)。

　　出世法體亦復如是善惡凡聖菩薩佛一切不出法性正指實相以為正體也。

　　○次引同中二先引壽量同次引二論同初文又二初引壽量次出方便文以辨同。

　　故壽量品云不如三界見於三界非如非異若三界人見三界為異二乘人見三界為如菩薩人見三界亦如亦異佛見三界非如非異雙照如異。

　　初文中云不如三界者不同三界人所見也故三界人但見異相二乘見如如即空也佛菩薩可知所以但引壽量不引他部者他部已與迹實相同故下文云今經迹門與諸經有同有異異謂兼帶同邊不殊故不須引然下文云本門與諸經一向異恐人疑云若意異者體等應殊故今引之令知不異所言異者所謂遠壽諸經永無故一向異若爾本門亦有實相同邊何故不名有同有異答迹門正意在顯實相故以所顯之理與諸部文以辨同異本門正意顯壽長遠長遠永異故用比之實相雖在迹門辨竟今須辨同故今但取實相同邊長壽秖是證體之用未是親證實相體也。

　　○次今取下辨同。

　　今取佛所見為實相正體也。

　　取壽量所見與方便實相體同所見者經云如斯之事如來明見正明佛有能見之德故須云見取所見邊以證體同經中廣明如來如實知見等相(云云)。

　　○次引二論者地論中論也問既不引諸部佛經何須復引菩薩二論答諸經同異下文自判諸論同異未有誠文地論別申華嚴中論通申諸教但引此二足顯其諸況二論此文言約意廣況辭異意同最堪況例初地論文者初列四句。

　　金剛藏說佛甚微智辭異意同其辭曰空有不二不異不盡。

　　○次釋。

　　空非斷無故言空有有即是空空即是有故言不二非離空有外別有中道故言不異徧一切處故言不盡此亦與龍樹意同中論云因緣所生法即空即假即中因緣所生法即空者此非斷無也即假者不二也即中者不異也因緣所生法者即徧一切處也。

　　釋中應以畢竟空不思議假相對以成圓融三諦問雖云辭異意同空假如何得為經體答既是不思議空假還指空假即中中為經體中即空假亦指於中三諦無非徧一切處若得此意中論四句義可凖知若四句對教自是別途非此中意。

　　○今言下簡非者舉離四謗謗即是非謂實相中無四謗也四即是謗故云四謗。

　　今言實相體即權而實離斷無謗也即實而權離建立謗也權實即非權實離異謗也雙照權實徧一切處離盡謗也。

　　兩教二乘不能即權而實名為斷無藏通菩薩不能即實而權名為建立別教菩薩棄邊取中名之為異地前為權實登地為雙非並語地前不能權實即中及中照權實故不免異及以盡謗(四結正)。

　　斯乃緫二經之雙美申兩論之同致顯二家之懸會明今經之正體也。

　　次結中云斯乃等者本迹為二經迹經謂方便品中實相是也本經謂壽量品中非如非異是也金剛藏及中論為兩論致猶得也謂兩論二經同得實體。

　　(△次章安私釋)。

　　○次私釋為四初標能破所破次破凡下釋所破以顯能破三此等下簡異四今經下正出經體。

　　私謂實相之法橫破凡夫之四執豎破三聖之證得。

　　初文中橫破凡夫四執等者如前簡非中四謗是也法雖通深執成凡見故橫在初心名凡四執亦云有無等四見是也言三聖者謂前三教聖人。

　　○次釋破中三聖為三。

　　破凡夫可解破聖者三藏二乘指但空為極譬玻瓈珠一往似真再研便偽身子云我等同入法性失於如來無量知見空有之旨正破此證也。

　　初破三藏中玻瓈如意二珠相似譬法性名同初聞混大故云一往似真被斥茫然故云再研便偽方等尚止宿草庵般若猶無心希取故至法華方知昔失以昔不知空即有故故為空即有之所破。

　　通教人指但空不但空共為極譬雜色裹珠光隨色變緣所見之光亡其本體逐玄黃之色墮落二乘大經云聲聞之人但見於空不見不空菩薩之人非但見空亦見不空所見既殊不二之旨正破此證也。

　　次通教理通故名為共通機如雜色但真如色變圓理如珠體機發如物裹故通教二乘亡實相體逐詮小之教墮落二乘鈍根菩薩義同二乘復能出假文略不說次引大經明利根菩薩一教之內利鈍不同空中既殊故為所破初不知中故不及別。

　　別教人指不但空為極逈出二邊如雲外月棄邊取中如捨空求空不異之旨正破此證若彼有此無則正法不徧不盡之旨亦破此證也。

　　次別教人雖不但名同但中異故故云逈出是故三教並為圓教所破然破別者但破教道邊本是中今棄邊中之中而別求於中故以雲外之月譬教道中以捨空求空譬方便智若知邊中不異即破此意彼理有中此邊無中則實相正法不徧一切故不名不盡故以不盡破於不徧前金剛藏四句破中別教得二句即此意也。

　　○此等下簡異中二先簡次重判。

　　此等皆非佛甚微智不與金剛藏意同非佛證得本有常住不與方便品同不徧一切處不與壽量品同。

　　初文者金剛藏四句雖異皆云是佛甚微智故故前釋云皆被空有等破故也本有常住權實不二前之三教體皆不融是故不與方便品中妙權實同壽量實相徧於三界前之三教體皆不徧是故不與壽量品中雙非義同。

　　○既不下重判。

　　既不會正體攝屬何法但空是化他之實但不但是自行化他之實出二邊中是自行之權並他經所說非今體也。

　　但空於化他中是實於自行中是權三藏唯有一但真故但不但等者若自他相對但是他實不但是自實通教真中有二實故是故二教並非經體出二邊中等者說中道故名為自行云出二邊故名為權此是判權實意也。

　　○從今經體去正出今經實體。

　　今經體者體化他之權實即是自行之權實如垢衣內身實是長者體自行化他之權實即是自行之權實如衣內繫珠即無價寶也自行之權即自行之實如一切世間治生產業皆與實相不相違背一色一香無非中道況自行之實而非實耶。

　　今經體者此之體字正指經體體化他下兩體字謂體達之體由開故達故云體也初文即是開丈六垢衣垢衣正是示為小乘化他權實今開即是同體權實纓珞長者體自行化他等者但不但空名自行化他權實今皆開之示以衣珠唯一不但無更求於小乘衣食故云無價珠在衣內如不但猶求小果如但空同在一身義當於共自行之權猶存教道亦違實相今亦開之無非實相此等三教皆開及以世間資生產業尚皆是實況圓中自行而非實耶。

　　○標宗中二初標列。

　　宗者為三一示二簡三結。

　　○次釋釋中三初文是示從然諸因果下第二簡從略舉下第三結初文為四初釋名次所謂下依名辨相三如提下舉譬四總結。

　　宗者要也。

　　初文可知。

　　○次文者先釋宗次釋要。

　　所謂佛自行因果以為宗也。

　　若開權顯實無非自行若為實立權故須化他正指因果以為宗故。

　　云何為要無量眾善言因則攝無量證得言果則攝。

　　次釋要者以要釋宗宗義雖明要義未顯故重釋之還指因果徧攝故云要也。

　　如提綱維無目而不動牽衣一角無縷而不來。

　　次譬中云綱維等者維繫也綱中之要莫若綱維衣角準知。

　　○故言下結。

　　故言宗要。

　　○然諸下簡中二先卻次取卻中二先迹次本。

　　(△籤迹中先誡令通識此句是科)。

　　然諸因果善須明識尚不取別教因果況餘因果。

　　迹中先誡令通識若無通識安能別知尚不下況也。

　　○餘因果下正卻三教因果何故卻之各不能攝一切法故藏通兩教以或同或異故當教三人因果尚別況能各攝一切法耶。

　　餘因果者昔三因大異而三果小同。

　　初三藏中諦緣度殊故因大異俱斷見思三乘微異故果小同。

　　又三因大同而三果小異。

　　次通教中俱學般若故因大同同坐解脫習盡不等故果小異。

　　又一因逈出一果不融因不攝善果不[(冰-水+〡)*ㄆ]德則非佛自行之因非佛道場證得之果。

　　次別教中在因說理不在二邊名為逈出復說果理諸位差別故云不融因不下重釋所以以逈出因不攝地前眾善登地諸位互不相收乃至果地萬德互不相關則非下正明卻意以非迹中自行之因又非寂場證得之果是故不名迹門因果。

　　○又簡下本門也。

　　又簡者諸經明佛往昔所行因果悉皆被拂咸是方便非今經之宗要。

　　通簡迹中一切因果若橫若豎俱非本故。

　　○取意下次簡取先本次迹取中先明本者承前簡卻迹文之後便拂迹以簡本承簡迹之後取本便故故在前明也。

　　取意為言因窮久遠之實修果窮久遠之實證如此之因豎高七種方便橫包十法界法。

　　久遠者必指壽量塵點方顯實本如此下明功能。

　　○初修下明取迹也。

　　初修此實相之行名為佛因道場所得名為佛果但可以智知不可以言具。

　　本宗如迹故云此也但可下歎迹若本則非不退智知。

　　(△三結)。

　　略舉如此因果以為宗要耳。

　　略舉下總結所取本迹因果也。

　　○標用中二先標列。

　　用者為三一示二簡三益。

　　○次釋釋中三初文是示從於力用中下第二簡從非但下第三益初文二先釋名。

　　用者力用也。

　　經有斷疑生信之力。

　　○次三種下正出用相不同宗體宗體唯獨在圓始終俱經力用故至簡中自明。

　　三種權實二智皆是力用。

　　○第二簡中有法譬合。

　　(△初法)。

　　於力用中更分別自行二智照理理周名為力二種化他二智鑒機機徧名為用秪自行二智即是化他二智化他二智即是自行二智照理即鑒機鑒機即照理。

　　初法中自他相即者並成體內之用故也故先明用相為攝機徧故須取化他及自他二此二必以自行為力無力則無用是故相即。

　　(△次譬)。

　　如薩婆悉達彎祖王弓滿名為力中七鐵鼓貫一鐵圍山洞地徹水輪名為用。

　　譬中文引佛本行經捔力爭婚品云悉達調達及諸王子爭婚瞿姨種種捔力瞿姨爾時在高樓上觀其捔試是諸王子彎常人弓或滿不滿一切諸弓皆悉不任悉達所彎淨飯王曰汝祖王廟中有輪王弓堪任汝彎悉達得之滿彎此弓箭勢一發貫七鐵鼓箭之餘勢仍至水輪乃至斫樹諸王子斫或一或二隨斫隨倒悉達一刀斫過七樹而樹不倒乃至擲象等此並用中示為凡力未關聖力力中之大不過悉達故今借喻此經力用昔三教及近成力用如諸王子。

　　○三合譬中二初略合次何者下釋。

　　諸方便教力用微弱如凡人弓箭。

　　初略合方便教之失以顯實教之得。

　　○次何者下釋中二初舉昔顯失次舉今顯得。

　　何者昔緣稟化他二智照理不徧生信不深除疑不盡。

　　初文者即以法華已前俱名為昔並屬化他故昔教中望今迹門則三教照理不徧故三教人實信未生權疑未盡望今本門昔經圓機亦名為失是則四教俱不知有本時之果生信未遠近疑未除。

　　○今緣去正顯今得。

　　今緣稟自行二智極佛境界起法界信增圓妙道斷根本惑損變易生。

　　言稟自行者約機極邊說必至佛自行方乃名得約化主照機故通語自他極佛下正出用相通論本迹各有斷疑生信別論增道損生唯在本門今從省要故以起信增道為迹門斷疑損生為本門極佛境界者秖是十如權實故云唯佛與佛。

　　(△三益)。

　　非但生身及生身得忍兩種菩薩俱益法身法身後心兩種菩薩亦俱益化功廣大利潤弘深蓋茲經之力用也。

　　次益中云生身生身得忍等者地前住前為生身登地登住為生身得忍謂生身中能破無明得無生忍也言法身等者謂登地登住破無明捨生身居實報土名為法身位居等覺名為後心若迹門唯益生身及生身得忍本門進至法身及法身後心所益通兼故云非但自垂迹已來受化者漸廣得久近益者功在法華。

　　○標教中三意於中又四初標次一根性下列三教者下釋總名四云何下廣釋。

　　教相為三。

　　初如文。

　　(△次列)。

　　一根性融不融相二化道始終不始終相三師弟遠近不遠近相。

　　○列中三意者前之兩意約迹門後之一意約本門。

　　(△三釋總名)。

　　教者聖人被下之言也相者分別同異也。

　　三中云分別者分別既是教相同異教相既通分別義徧即是分別融不融等乃至遠近。

　　○四正釋中初文根性中為二初明八教以辨昔次明今經以顯妙初又三初五味次不定三祕密即八教也五味即漸頓故也漸中開四井不定等二即為八也初五味中又三初約五味次引同涅槃三問答料簡辨異初文五味者還約華嚴日照三譬開為五味問應還取涅槃本文何以卻取華嚴文耶非但數不相當亦恐文意各別答涅槃五味轉變而秖是一乳華嚴三照不同而秖是一日今演華嚴平地之譬以對涅槃後之三味數雖不等其義宛齊又涅槃以牛譬佛乳從牛出譬佛初說大乳出已後其味轉變猶成分譬故此下文義立五味皆從牛出未若華嚴曰譬於佛光譬說教日無緣慈非出而出眾機所扣非照而照故使高山幽谷平地不同同稟教光終歸等照故用兩經二義相成。

妙法蓮華經玄義釋籤卷第一

　　音釋

　　籤

　　(七廉切標也)。

　　仄

　　(阻力切與側同仄身謂不安處也)。

　　僶俛

　　(僶弭盡切俛美辨切僶俛猶勉強也)。

　　肯綮

　　(肯苦等切綮棄挺切肯綮骨肉會處也)。

　　陝

　　(失冉切州名)。

　　郛

　　(芳無切郭也)。

　　句逗

　　(逗正作讀大透切凡經書文語絕處謂之句語未絕點之以便誦詠謂之讀)。

　　裨

　　(賔彌切附益也)。

　　馴

　　(徉遵切順也)。

　　㝢

　　(王矩切天地四方曰㝢)。

　　壟

　　(力踵切丘壟也)。

　　髫齓

　　(髫徒凋切小兒髻也齓初覲切毀齒也)。

　　迭

　　(徒結切互也)。

　　卻

　　(乞約切與却同)。

　　駭

　　(下楷切驚也)。

　　忻

　　(許斤切喜也)。

　　柹

　　(鉏里切果名)。

　　捔

　　(古岳切競也)。

　　縷

　　(隴主切線也)。

　　東漸

　　(漸將廉切流入也)。

　　顒

　　(魚容切仰也)。

　　聿

　　(以律切惟也)。

　　耽

　　(都含切過樂也)。

　　襃

　　(補刀切揚美也)。

　　謗

　　(補曠切毀也)。

　　斥

　　(昌石切黜也)。

　　撙

　　(祖本切裁抑也)。

　　豎

　　(臣𢈔切立也)。

　　研

　　(倪堅切窮究也)。


乾隆大藏經（新文豐版）第 115 冊 No. 1490 妙法蓮華經玄義釋籤


妙法蓮華經玄義釋籤卷第二　　　祿二

　　隋天台智者大師說

　　門人灌頂記

　　唐天台沙門湛然釋

　　云何分別如日初出前照高山厚殖善根感斯頓說頓說本不為小小雖在座如聾如瘂良由小不堪大亦是大隔於小此如華嚴約法被緣緣得大益名頓教相約說次第名從牛出乳味相。

　　初文云何下至出乳味相者此文以華嚴說大未遊鹿苑名之為頓此是頓部非是頓教以彼部中兼一別故人不見者便謂華嚴頓於法華者悞矣下去凖說初文牒譬厚殖下以感應合譬一往總以別圓為厚頓說下明說頓意良由下說頓之由由相隔故言大隔小者小人未轉為大所隔此如華嚴下結華嚴譬以同涅槃故云如也下去例爾約法去明機感相應得益以結部名約說下結說次第同涅槃譬。

　　次照幽谷淺行偏明當分漸解此如三藏三藏本不為大大雖在座多跢婆和小所不識此乃小隔於大大隱於小約法被緣名漸教相約說次第名酪味相。

　　次照幽谷亦先提華嚴譬淺行下亦舉感應以合譬乃至法華文中皆有結譬同法得益結名結說次第尋初頓教意以對下四味比說可知唯三藏結部名在前餘文或闕說意等尋之可見大雖在座等者大人示迹隱在小中多跢是學行之相嘙啝是習語之聲示為三藏始行初教而三藏實行者謂之為實故云不識。

　　次照平地影臨萬水逐器方圓隨波動靜示一佛土令淨穢不同示現一身巨細各異一音說法隨類各解恐畏歡喜猒離斷疑神力不共故見有淨穢聞有襃貶嗅有薝蔔不薝蔔華有著身不著身慧有若干不若干此如淨名方等約法被緣猶是漸教約說次第生酥味相。

　　影臨萬水至方等者至方等中具說四教以未融故故見不同問華嚴鹿苑大小永隔纔說方等則同座並聞者何答若以祕密橫被無時不徧若約橫論豎則隱顯在機佛本意在大故遂本居初然由一分漸機致使聖慈未暢前已專大次復專小今雖同座大小仍隔但小被大彈為成生酥以此為次耳故知於創稟者仍互不相知故有此諸喻意不同影臨萬水譬現身不同逐噐方圓譬示土不同隨波動靜譬說法不同示一佛土至不共合譬也從故見有下明機見不同對前三相初見淨如梵王見穢如身子開彼三相總引經文兼約六根明[后-口+十]小也見有淨穢對前現土眼根也亦應更云覩相優劣已舉見土身必稱土故不繁文聞有襃貶耳根也嗅有薝蔔鼻根也華有著身身根也慧有若干意根也唯闕舌根以襃貶兼之若語身者應云如須彌山巨身也始坐佛樹細身也一一根中並一襃一貶尋之可見又佛歎文殊淨名襃也聲聞菩薩被折貶也其例蓋多不能具記隨其心淨即佛土淨入此室者不嗅餘香結習盡者華不著也聲聞有若干其無礙慧無若干也即是襃貶之意世人判楞伽或同華嚴或同法華具如止觀記已有二處引楞伽文判屬方等以彼經文具四教故有彈訶故此中闕說意應云方等本折小彈偏圓無所間又闕說由應云良由小未全轉致使五百聞大成[后-口+十]。

　　復有義大人蒙其光用嬰兒喪其睛明夜遊者伏匿作務者興成故文云但為菩薩說其實事而不為我說斯真要雖三人俱學二乘取證具如大品若約法被緣猶是漸教約說次第名熟酥味相。

　　復有義者華嚴經譬但云平地今離彼平地以譬方等般若法華方等如食時般若如禺中法華如正中於彼義上更加二義故云復有言大人蒙其光用等者菩薩大人蒙般若光諸法之用二乘之人既無此用是故譬之如七日嬰兒若視日輪令眼失光故名為喪外人暗證譬如夜遊菩薩利他譬如作務務者運役也故文云下引信解聲聞自述以合嬰兒喪其睛明一切智明於般若光無明全在義之如喪雖三人俱學下說意也仍闕說由亦應云良由小稍通泰致使被加令說。

　　復有義日光普照高下悉均平土圭測影不縮不盈若低頭若小音若散亂若微善皆成佛道不令有人獨得滅度皆以如來滅度而滅度之具如今經若約法被緣名漸圓教若說次第醍醐味相。

　　次譬法華中土圭等者圭者累土也故字從重土謂之為圭如宋嚴觀法師與此太史官何承天共論此土是邊是中觀乃引周公測影之法以一尺二寸土圭用測日影夏至之日猶有餘陰天竺此日則無餘陰故叡法師云如日方中無處不南此指中方無餘陰處凖此筭法地上寸影天上萬里若低頭若微善者總結散亂小善之類無不開之以成佛因以用合譬同入一實故無盈縮不令下說意亦闕說由應云良由大機已熟眾無枝葉致使一切佛知見開若約法被緣名漸圓教者此文語略具足應云鹿苑漸後會漸歸圓故云漸圓人不見之便謂法華為漸圓華嚴為頓圓不知華嚴部中有別乃至般若中方便二教皆從法華一乘開出故云於一佛乘分別說三故䟽云於一佛乘開出帶二帶三今法華部無彼二三故云無二亦無三又上結云華嚴兼等此經無復兼但對帶此非難見如何固迷又今文諸義凡一一科皆先約四教以判麤妙則前三為麤後一為妙次約五味以判麤妙則前四味為麤醍醐為妙全不推求上下文意直指一語便謂法華劣於華嚴幾許悞哉幾許悞哉約說次第名醍醐味相者此五味教相生之文在第十三聖行品末佛印無垢藏王菩薩竟云譬如從牛出乳乃至醍醐譬從佛出十二部經乃至涅槃問彼經自以醍醐譬於涅槃今何得以譬於法華答一家義意謂二部同味然涅槃尚劣何者法華開權如已破大陣餘機至彼如殘黨不難故以法華為大收涅槃為捃拾若不爾者涅槃不應遙指八千聲聞於法華中得授記莂見如來性如秋收冬藏更無所作。

　　○次引同中二初總結同次引文別釋。

　　當知華嚴之譬與涅槃義同。

　　初言當知華嚴之譬與涅槃義同者華嚴日出等譬與涅槃五味義同但有廣略之殊故廣開平地以為三譬譬三味也。

　　(△次引文證同)。

　　三子三田三馬等譬皆先菩薩次及二乘後則平等凡聖(云云)。

　　次引文證同中言三子三田三馬等者涅槃迦葉白佛如來憐愍一切眾生不調能調未脫能脫善星是佛菩薩時子斷欲界結證得四禪如來何故記說是一闡提地獄劫住不可治人何不先為演說正法後為菩薩若不能救善星比丘云何得名有大慈悲有大方便佛言善男子譬如有人唯有三子一者有信順心恭敬父母利根智慧於世間事能悉了知其第二子無信順心不敬父母利根智慧於世間事能悉了知其第三子不敬父母無信順心鈍根無智父母教告應先教誰迦葉白佛應先初次及第二後及第三而彼二子雖無信順恭敬之心以慈念故次復教之如來亦爾其三子者先譬菩薩次譬聲聞後譬闡提如修多羅中微細之義我先已為諸菩薩說淺近之義為聲聞說世間之義為闡提說今雖無益作後世因善男子譬如三田一者渠流便易無諸沙鹵瓦石𣗥刺種一得百二者雖無沙鹵瓦石𣗥刺渠流嶮難收實減半三者渠流嶮難多諸沙鹵種一得一又有三器一者完二者漏三者破若受用時先用何器又有三病人一者易治二者難治三者不可治醫師若治先治何者又有三馬一者調壯大力二者不調大力三者不調羸老王若行時先乘何馬合譬如前善男子如大師子若殺香象則盡其力乃至殺兔亦盡其力如來亦爾為諸菩薩及一闡提功用無二故今文中初說華嚴如先為菩薩次在鹿苑如為聲聞方等已後大小普被乃至涅槃名為平等故涅槃云功用無二經文雖列多種三譬譬意不別重列來耳日光無私高者先照後及平地非不照高從後為言故云平地涅槃亦爾佛智無偏大機先被後及闡提通前後說故云平等。

　　(△三問答料簡辨異)。

　　問既以五味分別那同稱漸。

　　三料簡中初問既以五味那同稱漸者問前五味教相味既有五何故中間三味皆名為漸。

　　答約漸得明五味耳。

　　答意者秪以漸入故有中間更加前後故得有五。

　　○從又若去重以五句分別漸頓且約一期五味相生則漸頓一向若當部橫辨則漸頓互通雖曰互通各有其意故須更以五句分別。

　　又若小不聞大大一向是頓若大不用小小一向是漸若以大破小是漸頓並陳若帶小明大是漸頓相資若會小歸大是漸頓泯合故無量義云漸頓二法三道四果不合今時則合即此義也。

　　初二句可解然仍存略且以大小相對得作此說若以別教當教之漸相對說者應云頓中兼漸漸不妨頓且為成五句顯五味故也若言漸中有頓則下方等句同故略不列且云一向初句華嚴也次句鹿苑也次句方等也若以大破小具如弟子品以三教訶小且據調熟小乘邊說復有以圓訶偏如菩薩品復有漸中初入小行如見土復穢得法眼淨及俗眾室外為說無常以小對大故云並陳陳猶列也相資即般若也相資之義後更料簡若會等者法華也初句略出次句引證初云合者秖是會之別名次引證中引不合以證合者如䟽云開為合序無量義既重序前開不久必合譬如筭者下已必除今時合者今文更以法華意結。

　　○次問下料簡中間般若。

　　問云何相資。

　　可解。

　　○答意者義兼方等。

　　答小聞於大恥小而慕大是為頓資小佛命善吉轉教大益菩薩是為漸資頓。

　　方等則大資於小般若會中聞加二人為菩薩說名小資大亦應云頓資漸互出無在。

　　○次明不定文三初結前生後次雖下釋相三味味中下結。

　　如前分別但約顯露明漸頓五味之相若論不定義則不然。

　　初文者為對祕密須安顯露之言故知通論顯露俱攝漸頓今於五味義後欲別明不定亦是顯露故初標之以冠不定相異漸頓故曰不然。

　　○雖高山頓說等者正釋也又三初正釋次大經下引證三一時下破古。

　　雖高山頓說不動寂場而遊化鹿苑雖說四諦生滅而不妨不生不滅雖為菩薩說佛境界而有二乘智斷雖五人證果不妨八萬諸天獲無生忍當知即頓而漸即漸而頓。

　　初文者此指華嚴不動不離而升而遊者此指頓後漸初不動於頓而施漸化此中古人多有異釋有云本釋迦不動而化身升天有云法身不動而化用升天有云不往而往往而不往故升故往近代藏法師四釋一約處一處中有一切處則天宮本來在樹王下但先未用此天宮處二者約佛樹王下佛徧一切處故樹王佛本在天宮先未用彼天宮佛耳三者約時樹王下時即天宮時四者約法界謂無自性此未必全爾前之三義何不論機而但約佛後約法界何故但云無自性耶而不云無他乃至無無因耶無謀而化感應道交非應而應非感而感何論時處身土性等耶雖轉四諦指鹿苑此指雖施漸化而不起於頓此二味既然諸味凖此雖為菩薩指方等般若彼二時中俱有小果新得舊得如常所明雖五人證果不妨八萬諸天獲無生忍此重指漸初對般若說前文約法此中約人得果不同證法不定應引大論顯密法輪義釋此中意故大論六十五云於閻浮提見第二法輪轉初轉法輪八萬諸天得無生忍陳如得初果今轉法輪無量諸天得無生忍今轉似初轉問初轉少今轉多云何以大喻小而言似耶答諸佛有二種法輪一者顯二者密初轉聲聞見八萬及一人諸菩薩見無量阿僧祇人得二乘無量阿僧祇人得無生忍無量阿僧祇人發無上道心行六波羅蜜阿僧祇人得初地乃至十地一生補處坐道場是名為密故知初見八萬一人屬顯露攝祕密者如次明之又大論三十一云欲得一音徧十方恒沙世界當學般若論問若爾與佛一音何別答有限無限問若爾何故閻浮提人來佛邊聽法答佛有二種音聲一者密如向所說二者不密須來佛邊此據別說約體而論二義俱時故今文中相即而說。

　　大經云或時說深或時說淺應問即遮應遮即問。

　　次引大經證中云或時說深或時說淺等名不定者以由彼此互相知故若祕密者即如下文互不相知是故名密不定與祕並皆不出同聽異聞故名為即今亦淺深同席故著或言應問謂開其問端應遮謂置其所問亦開置同席故成不定。

　　○三示相破古中先示相次破古。

　　一時一說一念之中備有不定不同舊義專判一部。

　　示相中云一時等者從廣之狹時謂五味之一亦是一部一會說謂一句一言念謂一剎那頃具如前文不定教相此顯如來不共之力問此與方等恐畏歡喜等為有何別答不定徧前四味若直語方等但彈斥而已既以身土令物殊途正當不定般若亦然思之可見次破古中云不同舊義專判一部者如第十卷判教中云南北通用漸頓不定不定者即指勝鬘及金光明故今家判義味味之中皆有不定故不同舊專指二經。

　　(△三結)。

　　味味中悉如此。

　　言味味者乳中則約圓別相對以辨不定酪中教門雖無二別乃與八萬對辨不定生熟二酥三四對辨其意可見。

　　○次此乃下祕密為四初結前生後次如來下略歎三此座下釋相四雖復下結歎。

　　此乃顯露不定祕密不定其義不然。

　　初文可見。

　　如來於法得最自在若智若機若時若處三密四門無妨無礙。

　　次略歎中云若智若機等者智謂大聖權謀機謂不同次第不擇時處身口意密隨何四門無礙自在適時稱會皆無虛設。

　　○三正釋相中且寄三法以出其相何者以此三法對祕密故則化儀四教文義整足任運攝得三藏等四於中復二先約三說相對次約說默相對初三說中二先約十方相對次或為下於一方中多人相對一方既爾十方亦然二文各先正釋次各各下結。

　　此座說頓十方說漸說不定頓座不聞十方十方不聞頓座或十方說頓說不定此座說漸。

　　各各不相知聞於此是顯於彼是密。

　　或為一人說頓或為多人說漸說不定或為一人說漸為多人說頓。

　　各各不相知互為顯密。

　　或一座默十方說十方默一座說或俱默俱說。

　　次約說默相對中亦應具有十方及人二義不同無人相對者文略而言俱默俱說者理合如之前三法相對凖此亦應云俱頓俱漸俱不定文無者亦略既云俱默俱說互不相知名之為密何妨俱頓互不相知。

　　○各各下亦結也。

　　各各不相知互為顯密。

　　云互不相知者前文但云於此於彼者亦應互說舉一以例驗知不定與祕密但有互知與互不知以辨兩異此中顯露亦義通餘七以祕不出此七故也故前文云顯露漸頓及顯露不定故七並是顯露意也若爾何妨法華亦與諸教十方一席互為顯祕而云法華是顯非祕密耶答十方容有一席定無言容有者何妨餘方未宜開權廢近等說則彼不知此若此間法華席中初發心者及人天被開豈可盡知十方世界開與不開然已聞法華本門施化非適一世縱不現見亦可比知開不開相義當於知況同居分身寂光地涌覩已咸信一道無偏不同華嚴云是眷屬大集亦無分身之言般若但云問者加說名字咸同故知此經與餘經異顯密意別思之可知。

　　○四雖復下結歎中三初舉廣以歎。

　　雖復如此未盡如來於法自在之力。

　　○次但可下許證附理故可知言說依事故莫辨。

　　但可智知不可言辨。

　　故知證一照極略得大猷言不累施卒何可具。

　　○雖復下覽言說以從意故意不出漸等。

　　雖復甚多亦不出漸頓不定祕密。

　　(△次明等者前明八教以辨昔竟今科次明今經以明妙所以下文結云此即對於八教簡也)。

　　○次明今經為二初總明教顯勝次別約迹顯勝。

　　今法華是顯露非祕密是漸頓非漸漸是合非不合是醍醐非四味是定非不定。

　　初文云今法華是顯露等者對非祕密故云顯露於顯露七中通奪而言之並非七也別與而言之但非前六何者七中雖有圓教以兼帶故是故不同此約部說也彼七中圓與法華圓其體不別故但簡六此約教說也次言是漸頓非漸漸者具如前判今法華經是漸後之頓謂開漸顯頓故云漸頓非法華前漸中之漸何者前判生熟二酥同名為漸此二經中亦有圓頓今法華圓與彼二經圓頓不殊但不同彼方等中三般若中二此之二三名漸中漸法華異彼故云非漸漸耳人不見之便謂法華為漸頓華嚴為頓頓恐未可也是合等者是開權之圓故云是合不同諸部中圓故云非不合合者秖是會之別名此即已當約藏等四以簡權實故不復云是圓非三既知非是法華之前顯露已竟則了法華俱非七教此即對於八教簡也。

　　○如此下顯迹。

　　如此分別此經與眾經相異也。

　　可知。

　　(△二化道始終不始終相)。

　　○次約化道中二初正辨異。

　　次指教誠證。

　　又異者餘教當機益物不說如來施化之意此經明佛設教元始巧為眾生作頓漸不定顯密種子中間以頓漸五味調伏長養而成熟之又以頓漸五味而度脫之並脫並熟並種番番不息大勢威猛三世益物。

　　(○言初文為五者初重舉餘經以對辨次明今經意三又以下明今世復以七教調伏四竝脫下結初及以中間今日等相五更引涌出助顯迹文)。

　　初文為五初重舉餘經以對辨次此經下正明今經意且指迹中大通為首雖寄漸及不定不以餘教為種故云巧為結緣已後退大迷初故復更於七教之中下調停種復云巧為所以中間得受七教長養調伏因調而熟名為調熟調實未熟因中說果是故云也又以下明今世復以七教調伏令至法華得度故云度脫也並脫等者約多人說於彼是種於此是熟互說可知是故云並及番番不息此即結初及以中間今日等相故更引涌出助顯迹文故云大勢威猛等也此涌出品中三世益物之文大勢威猛即未來師子奮迅即現在自在神通即過去此中略舉未來一文而總通三世故世世時時念念皆有種等三相故也。

　　(△次指教誡證)。

　　具如信解品中說與餘經異也。

　　次指信解者即信解中云又以他日於䆫牖中即指法身地鑒機久矣故此一語即兼三世益物之相又信解具領一代五味則知三世五味並然義須兼於述成之文以述成中先直述所解次明領所不及則十法界七方便等皆得五味之益即其意也餘教無此故不同之。

　　(△三師弟遠近不遠近相)。

　　○次又眾經下本門為五初正明本地長遠次補處下舉不知之人以顯長遠三經云下引壽量證因聞方知四慇勤下引迹門歎意以證長遠難聞五當知下結初文又二初正明次眾經尚不下泛引眾經況出遠相初又二初師次弟子初師中二先引昔經。

　　又眾經咸云道樹師實智始滿起道樹始施權智。

　　以自證為實化他為權。

　　○次今經下明今經一體權實久久已滿。

　　今經明師之權實在道樹前久久已滿。

　　迹中三千界墨點尚已為久今本中五百億塵界故云久久又一節已久況節節相望故云久久。

　　○次諸經下弟子中亦先引昔。

　　諸經明二乘弟子不得入實智亦不能施權智。

　　二乘猶住小果故云不入豈能化他故不施權。

　　○次明今經。

　　今經明弟子入實甚久亦先解行權。

　　如滿願等先已入實說法第一故先解行權。

　　(△次泛引眾經况出遠相)。

　　○次況中亦先舉昔。

　　又眾經尚不論道樹之前師之與弟近近權實。

　　不說道樹之前一節兩節故云近近爾前一節兩節望今尚近況無中間遠中之近故云近近。

　　○次況出今經。

　　況復遠遠今經明道樹之前權實長遠。

　　言遠遠者秖是久久又言異者約時長短為久近約所行處為遠近成已化迹為所行處俱有二意故互說之。

　　(△次舉不知之人以顯長遠)。

　　補處數世界不知況其塵數。

　　次不知之人中云補處數世界不知者如壽量中五百億那由他阿僧祇三千大千世界盡抹為塵復過爾所世界乃下一塵塵數已多況下塵不下塵界寧當可數下塵不下塵界尚不可知況界中塵寧當可數況如塵數以一塵為一劫佛成道來復過是數億阿僧祇未發迹來彌勒不知雖發迹竟補處智力不知界數況知塵耶所以開迹顯本皆入初住故云作佛本門發迹於果不疑故皆發願求此實果故云願我於未來說壽亦如是。

　　(△三引壽量證因聞方知)。

　　經云昔所未曾說今皆當得聞。

　　三引證者近以迹門尚得為昔況伽耶已前已被開者自是一邊若據未曾開會者自退大已來小起已後皆名為昔。

　　(△四引迹門歎意以證長遠難聞)。

　　殷勤稱讚良有以也。

　　四引迹門歎者方便品初雖近歎五佛權實意實密歎師弟長遠。

　　○五當知下結一向異。

　　當知此經異諸教也。

　　七番共解中初標五章竟。

　　○次第二引教證五章者又為二初引二文通證五章次引藥王別證教相初文又二初正引二文次所以下明引二文意初文二先明序品次明神力初文自為四初證名中二初正證名次何但下略引同。

　　二引證者如文殊答問偈云我見燈明佛本光瑞如此以是知今佛欲說法華經。

　　初文者彌勒初以伏疑潛難文殊因以潛釋伏疑難云四眾忻仰瞻仁及我世尊何故放斯光明文殊釋云我見等也。

　　何但二萬億大通智勝及五佛章中三世佛說皆名法華也。

　　次引同中言何但者何但如文殊引二萬燈明同爾大通及五佛其名咸同問大通名同在文可見五佛章中未聞其同答釋迦既名法華餘之四佛並云亦以故知同也況妙法秖權實一體四佛皆云為令眾生得一切種智及開示悟入佛之知見故下釋云開示悟入即其文也名同義同其意在此。

　　○次文云引證經體中總引三文。

　　文云今佛放光明助發實相義又云諸法實相義已為汝等說又云無量眾所尊為說實相印此亦今古同以實相為體也。

　　引今文者亦是文殊釋伏疑中釋體疑也今是今佛之文餘二並是燈明之文故云古也。

　　○次文證宗中二先引次即是下釋。

　　文云佛當雨法雨充足求道者。

　　初文亦是文殊釋伏疑文也。

　　○次釋中先約迹次約本。

　　即是會三歸一之法雨令求佛道因者充足乃至一切皆會令充足若開近顯遠之法雨令求佛道果者充足。

　　迹門約弟子因本門約佛果也師非無因弟子有果且互舉耳。

　　○次文云下證用中亦二初引次釋初文二初引釋伏疑文正證。

　　文云諸求三乘人若有疑悔者佛當為除斷令盡無有餘。

　　○次引方便品略開權文以助成。

　　又云諸佛法久後要當說真實。

　　即化終為久。

　　即是斷三乘五乘七方便九法界等疑皆令生信此證經用也。

　　次釋中前引經文但云三乘以三乘義含故今釋出若五若七但是開合異耳五開人天七開菩薩九合菩薩復開四趣若不開人天四趣斷九法界上佛法界疑不盡問若爾經何不說答餘趣會實諸經或有二乘全無故合菩薩對於二乘從難而說釋據盡理故須論九斷此等疑生一乘信。

　　○次引神力品先列經。

　　又如來神力品云以要言之如來一切所有之法如來一切自在神力如來一切祕要之藏如來一切甚深之事皆於此經宣示顯說。

　　○次釋。

　　一切法者權實一切法皆攝也此證經名一切自在神力者內用名自在外用名神力即證用也一切祕要之藏者非器莫授為祕正體為要多所含容而無積聚名藏此證體也一切甚深之事者實相名甚深為實相修因名深因究竟實相名深果又法師品云若聞此經乃是善行菩薩之道深因也求佛道者咸於我前聞妙法華經一句乃至一念隨喜我皆與授記乃至須臾聞之即得究竟三菩提深果此證宗也。

　　一切之言即權實相攝相攝故妙內用自在故除疑等方徧即自在神力具含三千通攝三德故名為藏爾前非器不授斯要甚深之事者因果名事實相名深是實相家之因果名甚深事若非此因果則非今經宗也次重引法師品者助成二文耳非無餘文所以但引宗文助釋者聖人垂教意在修行故名體用教以宗為主修行莫過因果故也。

　　○次明引文意中所以引二文等者序及流通於中又二先正明引用所以次明不引所以。

　　所以引二文者古佛事定舉要略以釋疑今佛說竟舉要略以付囑。

　　初二文之中引其要意燈明佛事謝在過去其事已定故文殊引來釋彌勒之疑今釋迦佛說本迹竟總撮樞要付諸菩薩。

　　○次中間下明不引意又二初正明不引之意次若引者下釋疑。

　　中間正當機廣說故不引證耳。

　　初文者當機廣說一部之文居于序及流通之中故云中間凡有所說豈過能詮名及所詮體并依體起用耶故不俟引之。

　　○次釋疑者恐人疑云廣說雖爾豈無略要故引顯實四一而為釋之先引。

　　若引者開示悟入即其文也。

　　○次釋。

　　為大事因緣故證名佛之知見證體開示悟入證宗為令眾生證用此異餘經證教也。

　　釋中云言大事者諸佛出世本在開權故名妙法佛所知見即是體也開示等四䟽文四釋今且用約位一釋開即十住真因也入即十地真果也又開等四位真因也直至道場真果也若為令眾生至七方便非今經用開佛知見方屬今經又為大事因緣故證名者上文無數方便種種因緣是權是法非思量分別之所能知是實次所以者何去釋云諸佛世尊唯以一大事因緣故出現於世故知出世本意意在佛乘佛乘方得名為大事當知佛乘秖是妙法故可證名次又釋云云何名為至佛之知見當知大事是能詮名佛所知見即是實相證理明矣取能知見開示悟入始從初住終至後心證宗甚便。

　　○次引藥王中為二初正引證次引諸下以四例教初文二先引次釋初又二先總舉數去取次列。

　　又藥王品舉十譬歎教今引其六。

　　初文者藥王品佛為宿王華說十喻今但引六者餘四望六猶成分喻是故合四在此六中何者以輪王釋王不及梵王故合入梵王喻中五佛子及菩薩不及於佛故合在法王喻中。

　　大如海高如山圓如月照如日自在如梵王極如佛。

　　次列中經中一一皆云此法華經故知歎教今此列文略出名耳。

　　○次釋中一一文皆先舉譬次釋譬經中譬文廣合文略但云法華亦爾最大最上最明等耳今出譬則略合文稍廣凖經望之可以意得。

　　海是坎德萬流歸故同一鹹故法華亦爾佛所證得萬善同歸同乘佛乘江河川流無此大德餘經亦爾故法華最大也。

　　海言德者德者得也得眾水故萬善合萬流佛乘合一鹹不合江河川流流通三處應云三教各有所歸而不及法華也。

　　山王最高四寶所成故純諸天居故法華亦爾在四味教之頂離四誹謗開示悟入純一根一緣同一道味純是菩薩無聲聞弟子故。

　　次山譬者經中具列土山黑山小大鐵圍及十寶山以比須彌今文略無但云四寶者從所比說餘山並無四寶故也天居四寶頂如醍醐在四味上反以四寶譬四誹謗天居其上如教離謗也四謗如前金剛藏意又更卻以四寶譬位一根緣等以譬諸天諸天不離四寶山故若盡消經者應以土等四山如四味須彌在十山之內而最高如佛界在十界之內而最勝。

　　月能虧盈故月漸圓故法華亦爾同體權實故會漸入頓故。

　　次月譬者實如盈權如虧同體權實如月輪無缺會漸入頓如月明相漸圓故知前標教相中云是漸頓者與月譬意同經中以星比月天子雖舉天子經合既云此法華經最為照明故今但取圓亦兼以明為譬。

　　燈炬星月與闇共住譬諸經存二乘道果與小竝立日能破闇故法華破化城除草庵故又日暎奪星月令不現故法華拂迹除方便故。

　　次日譬中復加燈炬星今合日譬中但云破化城故但取日明能映諸明故耳若更合者亦可以燈等四譬二乘及通別菩薩並與無明共住故也故次重引中略舉星月而除方便故知方便所收復廣。

　　輪王於四域自在釋王於三十三天自在大梵於三界自在諸經或於俗諦自在或於真諦自在或於中道自在但是歷別自在非大自在今經三諦圓融最得自在譬大梵王。

　　次梵王譬中經云如梵王為一切眾生之父今亦能生一切諸教故也今文但云自在者以對簡二王非自在故耳輪王地居如俗釋王居天如真梵於三界如中若真俗自在中未必自在若中自在真俗必自在故以今經譬於梵王文中便簡歷別中道亦非自在且約教道故知梵王兼譬二中今譬圓融故云最也。

　　餘經拔眾生出生死如五佛子於凡夫第一或拔眾生出涅槃如菩薩居無學上今經拔出眾生過方便教菩薩上即成法王最為第一。

　　次法王譬中五佛子經文自列四果支佛此等所說不及佛故。

　　○次例又二先例四。

　　引諸譬喻明教相最大例知用宗體名亦大如海境智乃至利益亦大如海教相如山在四味教上用宗體名境智利益亦復如是教相虧盈圓滿如月用宗體名境智利益亦復如是教破化城用宗體名境智利益亦復如是教相自在餘亦如是教相王中王餘亦如是。

　　可見。

　　○次非但下結。

　　非但引文證教餘義亦成。

　　○三生起中為五初釋名次明生起意三肇師下正明生起四神力下明生起所依不同五今之下正明能依所從。

　　三生起者能生為生所生為起。

　　初如文。

　　前後有次第麤細不相違。

　　次言麤細者明五章次第也凡生起者或從麤至細或從細至麤但使不亂皆名生起今之五章是從麤至細能詮之名於中最麤是故居首所詮之體次細於名是故居次體但是理取理之行莫過因果是故居次因果之宗雖細於理自行因果猶是總略用是益他兼於權實逗會眾生久遠根性故細於宗教相既是分別前四故細於四所以居後是則展轉遞為生起。

　　肇云名無召物之功物無應名之實無名無物名物安在蓋第一義中無相意耳世諦為言無名無以顯法故初釋名名名於法法即是體尋名識體體非宗不會會體自行已圓從體起用導利含識利益既多須分別教相也。

　　三正明生起者既言展轉名既居初復從何生則名從理出初引肇公意者法本無名名假無實故云名無召物之功物體性空無應假名之實名實俱無但真諦意耳今論世諦故須辨名理雖無名假名顯實是故須立妙法之名以顯本迹妙法之實問名既依理理復依誰答理性無體全依無明無明無體全依法性理徧一切而無所依是則名之與體互為因依名即是體文字解脫色為法界等(云云)。

　　○四所依中三謂神力等。

　　神力品中約教次第一切法本皆佛法大經云一切世諦若於如來即是第一義諦眾生顛倒謂非佛法今明言示之故言一切法也欲說此法先以神力駭動故言一切自在神力既見變通醒悟渴仰得為說教教詮實相故言祕密之藏也稟教修行即有因果故言甚深之事也欲分別四義與餘經同異次明教相耳序品約行次第初從經卷若善知識有所聞見即聞名也聞故推理體顯顯體須行行即因果宗也行自排惑亦利眾生是用也分別同異教相也開示悟入亦約行次第法本無開閉今呼為方便門開此聞名也示真實相體也自迷得悟悟因也由因故悟果宗也悟故深入亦令他入用也分別同異教也。

　　言約教及行者但以用居第二第四為異耳餘次第同然約教中以妙法為在纏之法故云欲說此法若約行中以妙法為能詮之名故云聞名故推理雖談經玄義而前四章屬行故且從行說若教若行俱須判教方顯妙旨故教行二途並判教居後教行並以體前而宗後者若說若行並須先知體而方辨因果故也開示亦約行凖序可知若不開權妙名不立餘如文所以神力品已去判前引證各有所以神力約教故先名次用次體次宗序品約行故如文中所立次第又更重引開示悟入助成序品下去凡言云云者如止觀第一記。

　　(△五正明能依所從)。

　　今之五義依序品扶行次第也。

　　○次開合中為四先標次明開合意。

　　四開合者五章共釋一經種種分別令易解故。

　　○三凡三下列。

　　凡三種開合謂五種十種譬喻。

　　○四初釋下釋釋中文自為三。

　　初釋名通論事理顯體專論理宗用但論事教相分別事理釋名通說教行顯體非教非行宗用但行教相但教釋名通說因果顯體非因非果宗自因果用教他因果教相分別上法耳釋名通論自行化他體非自非他宗是自行用是化他教相分別自他釋名通論說默體非說非默宗默用說教相分別(云云)。

　　初五種者始從事理終至說默秖是自行化他之事理耳然五章玄義亦不出自他事理今更以此事理等五雙橫判五章以一一雙皆攝五章故也雖自他事理稍同而一一章則不攝五雙故知法相文義各別雖並攝五章而五雙生起次第宛別由有事理故有教行由教行為因故感於果由因果滿故能化他由他機異故宜說宜默而釋名恒通教相分別體徧無偏秖由宗用對五雙殊因茲成異。

　　十種者釋名緫論三軌體宗用開對三軌教相分別三軌釋名緫論三道體宗用開對三道教相分別三道乃至第十釋名緫論三德體宗用開對三德教相分別三德(云云)。

　　十種者謂道識性般若菩提大乘身涅槃三寶德如下三法妙中釋。

　　譬喻者譬如緫名人身開身則有識命煗分別諸身貴賤賢愚種種差降人身譬名識以譬體命以譬宗煗以譬用分別譬教相(云云)。

　　又若以蓮華喻三軌者蓮譬真性華譬觀照鬚譬資成乃至九三例應可見若爾前五雙中釋名總於五雙當知亦可以蓮華鬚三對彼體等一一釋之可見。

　　○次料簡中合十二重問答初三重料簡名次一重料簡體次一重料簡宗次五重宗用對簡次二重都簡五章。

　　五料簡者若為蓮故華華果必俱將不墮因中有果耶答因中有果舊醫邪法已為初教所破尚非麤權實義況是妙因妙果新醫真乳法耶。

　　初問意者為實施權權不離實乃至開權顯實實不離權廢權顯實權若廢已權實不二豈不墮因中有果耶答意者因果名同時異教異外人因果既為初教所破尚非三藏麤因麤果況復通別況妙因果耶新舊醫如餘文說。

　　問華以喻權權是小乘之法則不應破於草庵草庵既破何得以華喻權答小乘是化他之權是故須破今明自行之權故以華喻耳。

　　次問者此問依前答生前答妙因妙果因果俱時華果體即小乘屬權權亦即實菴城亦小何不即耶若破菴城則無華唯蓮破權方實即義安在答小乘是化他乃至喻耳者且約初說小隔於大是故云破以大破之故云須破自行即是體內之權故以華喻然化他之權據佛本意並屬自行又初約施權故屬化他今論開權故屬自行施開被緣其理不二。

　　問文內從火宅至醫子凡七譬悉不明蓮華何以取此為題答七譬是別蓮華是緫舉緫攝別故冠篇首也。

　　七譬者一火宅二窮子三藥草四化城五繫珠六頂珠七醫子須以七譬各對蓮華權實之義方得顯於總別意耳何者蓮華秖是為實施權開權顯實七譬皆然故得名別如譬喻中初設三車是施權後賜大車是顯實窮子中雇作已前是施權體業已後是顯實藥草中三草二木是施權一地一雨是顯實化城中為疲設化是施權引至寶所是顯實繫珠中得少為足是稟權後示衣珠是顯實頂珠中隨功賞賜是施權解髻與珠是顯實醫子中父去留藥是施權其父還來是顯實非生現生非滅現滅各有形聲權實二益生滅迹也非生非滅本也故前六約迹後一約本故知蓮華總譬本迹權實本迹同異之相具如後簡故知但語蓮華則兼別矣。

　　(△次一重料簡體)。

　　問一切法皆佛法何意簡權取實為體答若開權顯實諸法皆體若廢權顯實如前所用。

　　次問體者此問凖文及理為問一切諸法皆是法界無非實相則諸法皆體何意簡權答意者若為實施權未識經體開權顯實實如所問廢權顯實如前所用者謂約廢說則簡權取實以為經體何者廢已無權簡於為實施權之權如前標體中簡於自行化他及化他體故云如前所用。

　　(△次一重料簡宗)。

　　問何故雙用因果為宗答由因致果果為因所辦若從能辦以因為宗若從所辦以果為宗二義本是相成不得單取又迹本二文俱說因果故。

　　次問宗者宗猶尊也主也如國無二王何以用二法為宗耶答意者因果雖二而不二也以單因單果不獨成故有果可取因為果因果若有因果為因果故知能辦藉所為期所辦藉能而顯如臣辦王事王能理臣君臣相藉共經一國異類為譬其理亦成況下文日月綱天等譬文意可知又引本迹文證具如下引。

　　(△次五重宗用對簡)。

　　問論宗簡化他因果明用俱取自他權實答宗論自行故須簡他用是益他是故雙取。

　　問論宗去以用難宗論字平聲論宗既取自行論用何故俱取自他答如文此下諸問對簡者正為簡用兼為顯宗。

　　又問用是化他亦不須自行權實答欲以自利利他故。

　　問用是化他等者牒答重徵宗是自行既不取化他用是益他應簡自行答中意者若自破惑但用實道名為自用自必簡他若破他惑他宜用大亦名為用是故化他不可純小是故亦用自行權實若用於實即以此實自利利他。

　　竝宗亦應然欲自行化他因果是故應取他也答化他因果不能致佛菩提是故不取。

　　次並意者宗是因果亦可示他名化他宗亦應俱取化他因果自利利他何故簡他唯取於自答意者化他因果非一乘宗是故不取並意者因果屬宗何不亦以化他因果共為經宗而利於他答意者宗屬自行唯求佛果尚不取自行化他況以化他因果而自行耶以化他邊即屬用故。

　　竝用他權實亦不能令他至極亦不應取答他冝須此利是故取也。

　　次並者用中亦不應俱取答意者化他漸誘事不獲已是故取之。

　　問宗用俱明智斷云何分別答自行以智德為宗斷德為用若化他自行智斷俱為宗化他智斷俱為用。

　　問宗用俱明智斷等者正由向文或以宗難用或以用難宗恐法雜亂故須此問宗是自行用是化他各有智斷為同異耶此文正問宗用智斷然下答中於自於他各有智斷宗是自行用是化他故也故以宗用釋於自他智斷不同得名各別前文既以自行為宗化他為用今此自他各有智斷乃成自他各有宗用宗雖有用用屬於斷此乃名為宗家之用自他智斷俱為宗者自行以智德為宗化他以斷德為宗化他智斷俱為用者以自望他智斷俱為智以他望自智斷俱為斷文從以他望自而說是故單云化他智斷俱為用也。

　　○次總料簡五章者前是料簡四章已竟初問答。

　　問何故五章不四不六答設作四六亦復生疑墮無窮問非也。

　　可見。

　　○從問經經去復似料簡教相教相秪是分別四章四章若異教相亦異故云經經各異以教對四即是料簡五章故也。

　　問經經各有異意那得五義共釋眾經耶答若經經別釋但得別不得同今共論五義得同不失別。

　　若經經各立則名義俱別故云得別失同今名同義別故云得同不失別。

　　○觀心者初示用觀處。

　　六明觀心者從標章至料簡悉明觀心。

　　七番共解已釋五章會異居後今所未論故總將第六觀心一章以消前五令一一文俱入觀門然須細釋令成妙觀問若爾何不以此觀心之文居於第七以消前六答會異文廣故不越之所以會異文中自立起觀一門則全悉檀體是於觀不假附事而為理觀。

　　○依前文起自為五段初約標章者復為五章。

　　心如幻燄但有名字名之為心適言其有不見色質適言其無復起慮想不可以有無思度故故名心為妙妙心可軌稱之為法心法非因非果能如理觀即辦因果是名蓮華由一心成觀亦轉教餘心名之為經釋名竟。

　　初約標名中言幻燄者幻燄之名通於偏圓如二十五三昧中有如幻三昧仍義通圓別今從圓說一心三幻破一心三惑理惑體一境智如如適言下觀法心性觀之但有名字言有則一念都無況有十界質像也言無則復起三千慮想況一界念慮耶不可以此有無思故則一念心中道泠然故知心是妙也妙即三千三千即法法故三軌故云可軌此之心法非因非果此舉因果所依之體能如理觀此語能取因果之觀故得名為體家之宗用者但是宗體功能因華果蓮可以意得是故名中本含三義由一心等者研一剎那既成觀已即以此觀復觀後心後心成觀所復成能後後相續名教餘心經是被下之教故觀下惑名經。

　　心本無名亦無無名心名不生亦復不滅心即實相。

　　次別約體中心本等者秪是實相雙非有無雙非生滅轉釋有無。

　　○初觀下宗也。

　　初觀為因觀成為果。

　　○以觀下用也。

　　以觀心故惡覺不起。

　　惡覺之名不局於淺不起之相意實在深故得觀心為今經用。

　　○心數下教相。

　　心數塵勞若同若異皆被化而轉是為觀心標五章竟。

　　教相分別故云同異分別此教無不會實故云而轉。

　　○次引證五章。

　　觀心引證者釋論云一陰名色四陰名名心但是名也大經云能觀心性名為上定上定者第一義定證心是體大經云夫有心者皆當得三菩提心是宗也遺教云制心一處無事不辦心是用也釋論云三界無別法唯是一心作心能地獄心能天堂心能凡夫心能賢聖覺觀心是語本以心分別於心證心是教相也。

　　不得率爾從近而解。

　　(△三生起)。

　　觀心生起者以心觀心由能觀心有所觀境以觀契境故從心得解脫故若一心得解脫能令一切數皆得解脫故分別心王心數同起偏起等即是教相故。

　　次約生起中以心觀心名也境體也觀契因也得脫果也此因果宗也令餘亦脫用也分別王數是教相者心既是妙王數亦妙妙而分別故屬教相。

　　觀心開合者心是諸法之本心即緫也別說有三種心煩惱心是三支苦果心是七支業心是二支苦心即法身是心體煩惱心即般若是心宗業心即解脫是心用即開心為三也分別十二因緣心生即有六道差降分別心滅即有四聖高下是為教相兼於開合也。

　　次約開合中約十二緣一念為總別即三道者即十界三道以下文分別約十界故分別文中言教相兼於開合者秖此教相一文兼前開合約分別邊名為教相秖一生滅名之為合離為十界名之為開。

　　○次料簡中不復料簡五章但簡用觀之意又為二初約根性不同次又論下理須具足。

　　觀心料簡者問事解已足何煩觀心答大論云佛為信行人以樹為喻為法行人以身為喻今亦如是為文字人約事解釋為坐禪人作觀心解。

　　初文中云為信行人等者如樹一根開眾枝葉於一實相開無量名若為法行以身喻身能喻所喻皆生觀解。

　　○次文又四先引三論次引兩經三何者下責失四若欲下示得。

　　又論作四句評有慧無多聞是不知實相譬如大闇中有目無所見多聞無智慧亦不知實相譬如大明中有燈而無照多聞利智慧是所說應受無聞無智慧是名人身牛今使聞慧兼修義觀雙舉百論有盲跛之譬牟子有說行之義。

　　初文大論四句評聞慧者具如止觀第一記此四句中具舉得失第三句得餘三並失次引百論單引兩失云百論有盲跛等者百論外人計云若神無觸身不能到如盲跛二人相假能到內破曰盲跛二觸二思惟故是故能到身神無二故不能到今借喻邊相假能到不取所計神我及身今言盲而不跛如有行無解跛而不盲如有解無行若解行具足猶如二全次引牟子雙失顯得云牟子有說行之義者如止觀第一記以此二喻例釋大論四句可知。

　　(△次引兩經)。

　　華嚴云譬如貧窮人日夜數他寶自無半錢分偏聞之失也下文云未得謂得未證謂證偏觀之失也。

　　次引華嚴及今經可知。

　　(△三責失)。

　　何者視聽馳散如風中燈照物不了但貴耳入口出都不治心自是陵人增見長非把刃自傷解牽惡道由其不習觀也若觀心人謂即心而是已則均佛都不尋經論墮增上慢此則抱炬自燒行牽惡道由不習聞也。

　　次何者下責失中以言教之風吹無室之燈室如定也照於理境諸法不了且略舉一慢應具足諸惑執妙教之刃傷智照之手若但暗證觀心之人起增上慢前是我慢與此中別抱暗證之炬燒勝定之手。

　　(△四示得)。

　　○若欲下示得為二先示次結初文先略示。

　　若欲免貧窮當勤三觀欲免上慢當聞六即。

　　○次釋六即。

　　世間相常住理即也於諸過去佛若有聞一句名字即也深信隨喜觀行即也六根清淨相似即也安住實智中分證即也唯佛與佛究盡實相究竟即也。

　　○脩心下結又二初結。

　　修心內觀則有法財正信外聞無復上慢。

　　○次益。

　　眼慧明聞具足利益何得不觀解耶。

　　眼明慧聞隔字為對所益蓋廣何得不以觀解五章之文令眼智具耶。

妙法蓮華經玄義釋籤卷第二

　　音釋

　　嗅

　　(許救切以鼻㩜氣也)。

　　薝蔔

　　(薝之廉切蔔蒲墨切薝蔔梔子花也)。

　　鹹

　　(胡嵒切)。

　　駭

　　(下▆切驚也)。

　　煗

　　(乃管切溫也)。

　　竝

　　(皮命切皆也)。

　　盲

　　(眉庚切目無童子也)。

　　跛

　　(補火切足偏癈也)。

　　殖

　　(丞職切培㙲也)。

　　瘂

　　(於假切病不能言也)。

　　跢

　　(丁佐切)。

　　襃貶

　　(襃博毛切揚美也貶悲撿切抑也)。

　　捃

　　(居運切拾取也)。

　　鹵

　　(郎古切沙鹵謂确薄之地也)。


乾隆大藏經（新文豐版）第 115 冊 No. 1490 妙法蓮華經玄義釋籤


妙法蓮華經玄義釋籤卷第三　　　祿三

　　隋天台智者大師說

　　門人灌頂記

　　唐天台沙門湛然釋

　　○釋會異中二先問起。

　　七會異者問佛有所說依四悉檀今解五義與彼會不。

　　○次答出答中自分二前對五章次解四悉初文又二先對五章。

　　答此義今當說先對五章次解四悉檀世界悉檀對釋名名該一部世界亦冠於三第一義對體最分明為人對宗宗論因果為人生善義同對治對用用破疑滯與治病事齊分別悉檀對教相教相如後說。

　　云名該一部世界亦冠於三者如五重玄義名最居初冠於一部部內不出體宗用三世界亦在四悉之初生善等三不出世界是故同也此並須以圓妙四悉方同此經五章意也。

　　○次問答料簡中二初一問答明四悉五章次第不同次一問答明經論異同初問。

　　問何不次第。

　　可解。

　　○次答中四初雙標兩根。

　　答悉檀是佛智慧對利鈍緣則成四種。

　　○次釋對利鈍。

　　利人聞世界解第一義此對釋名辨體即足若鈍人未悟更須為人生善對治破惡乃入第一義則具用四也。

　　○三五重下判不同。

　　五重玄義意兼利鈍四悉檀法專為鈍者。

　　○四對義下結酬。

　　對義是同次第則異。

　　(△次一問答明經論異同)。

　　問論專釋大品不涉法華何得指彼悉檀通此五義中論通申諸經何意不用。

　　次問者若以大論四悉通大品經五章可爾何得將通法華經耶麤妙既殊通義安在中論通申用之即是何不用耶。

　　○答中先申四悉意。

　　答釋論云四悉檀攝八萬法藏十二部經法華何得不預耶。

　　○次還用通申以申今意。

　　中論通申理冝須用若具引論博而未巧今取論題申於五章中字申體觀字申宗論字申用瓔珞云破法方便立法方便利益眾生方便論有研覈破執立三寶四諦得四沙門果故知論字申用。

　　言中觀者謂觀中之觀名為中觀故用所觀以申於體能觀因果以申於宗所以引纓珞助申論者破立之義與用義同利益眾生具須破立復同用也論有下次引論意同經別以三字申三章竟。

　　○次中觀下總以三字共申於名。

　　中觀理不可思議申妙觀境是權實申法觀智是因果申蓮華觀詮申經論之三字合四悉檀以對五義通申意顯若更以論申餘經者取偈初句申三藏次句申通次句申別次句申圓法華又為第四句所申也豈止兩論申此五章五章通申諸經論也。

　　文闕教相教相秖是分別前四意思之可知故不別釋更復以論四句申者論題是總故總題中含於三觀具如止觀第五卷破古師中意兩論正申五章也經但助成。

　　○次解四悉中列章別釋。

　　次解四悉檀為十重。一釋名二辨相三釋成四對諦五起教觀六說默七用不用八權實九開顯十通經

　　初標列十章通亘一代於中為二前七章通約諸經後之三章獨今經意前七又四初二正明悉檀次二名義同異次二所起功能次一自證與利他得失初二者前總名次別相次二名義同異中初一名有同異義一向同次一名一向異而義同次二初凡夫起觀聖人起教次唯聖人說默次一凡聖得失次後三中初二明今經意後一明今經文於前二中初一判權實次一開權實得此意已方知一代悉檀不同雖前七門義及今經妙未獨顯別明當部故有後三思之思之。

　　(△二別釋)。

　　○初釋名中三初泛引古師次引論破三引南岳正解。

　　釋名者悉檀天竺語一云此無翻例如修多羅多含一云翻為宗成墨印實成就究竟等莫知孰是。

　　初如文。

　　○次文者先引地持證謬次正破謬。

　　地持菩提分品說一切行無常一切行苦一切法無我涅槃寂滅是名四優檀那此翻為印亦翻為宗印是楷定不可改易佛菩薩具此法復以傳教此就教釋印如經世智所說有無無二此法楷定以此傳授經過去寂默諸牟尼尊展轉相傳此就行釋印也經增上踊出乃至出第一有最上眾共歸仰世間所無此釋宗義。

　　初引地持四優檀那者彼第十七菩提分品云餘之一切所行所學悉入三三昧門所謂聲聞所行所學有四優檀那法諸佛菩薩為眾生故亦說此四謂一切行苦是優檀那法乃至涅槃寂滅是優檀那法諸佛菩薩具足此法復以此法轉授眾生是名優檀那過去寂默諸牟尼尊展轉相傳是名優檀那增上涌出乃至具足出第一有是名優檀那論文無經字但題云地持經故今引云經也地持此四名為印者如下所引大論所明法印不同大乘一印小乘三印此地持文雖是大乘欲明所攝之法及為初行菩薩且脩此四四秪是三更立苦印故為四也二印印生死一印印涅槃生死以無常為初印無我為後印又名為宗故知此與四悉名義全別印是下釋印義教行兩文不同說屬世智故云世智所說問約教約行俱云傳授有何差別答教是所傳之法故云佛菩薩具此法行是能傳之功故云經過去寂默諸牟尼秖是佛佛皆有化他傳教之行增上等者並是歎釋宗義故也言第一有者謂三界頂此有難出故云第一居極頂故復云第一。

　　○次彼明文下正破。

　　彼明文了義釋優檀那諸師何得用宗印翻四悉檀。

　　○如此下例破。

　　如此既謬餘翻亦叵信。

　　○南岳下正釋。

　　南岳師例大涅槃梵漢兼稱悉是此言檀是梵語悉之言徧檀翻為施佛以四法徧施眾生故言悉檀也。

　　可見。

　　○二辨相中二先引大師釋次私釋初文四悉自為四段初文二初釋次料簡。

　　二辨相者世界如車輪輻軸輞和合故有車無別車也五眾和合故有人無別人也。

　　初文中言世界者謂五陰差別界入亦然。

　　(△次料簡)。

　　若無人者佛是實語人云何言我見六道眾生當知有人人者世界故有非第一義第一義可是實餘不應實答各各實如如法性等世界故無第一義故有人等第一義故無世界故有有於五陰十二入十八界一切名相隔別名為世界外人迷此世界不達法相或計無因緣有世界或計邪因緣有世界大聖隨順眾生所欲樂聞分別為說正因緣世界法令得世間正見是名世界悉檀相。

　　次文者若無下問人者下答第一義下問答下答也外人下因釋外人橫計不名世界不達差別但總計我無因謂自然邪因謂梵天等此四悉文全出大論。

　　○為人中三標釋結。

　　二各各為人悉檀者。

　　○釋中二初正釋次如雜業下立傍正相以釋疑。

　　大聖觀人心而為說法人心各各不同於一事中或聽或不聽。

　　初文云或聽不聽者聽謂聽許雖復雙舉意在於聽聽是所宜宜即生善。

　　○次釋疑者恐引此為疑生善文中復有破惡者何耶於中先出相狀次正判。

　　如雜業故雜生世間得雜觸雜受更有破羣那經說無人得觸無人得受為二人疑後世不信罪福墮斷常中故作此說。

　　初文言如雜業等者文引二經云如經中說以雜業故雜生世間及更有破羣那經問此二經云何通答有人不信罪福墮於斷見斷彼疑故說雜業等若計有神我墮於常見如破羣那來問佛言誰受若佛說言某受更增其邪是故不說受者觸者但說無觸無受此之二人雖有此疑機在生善。

　　○次此意下正判。

　　此意傍為破執正是生信增長善根施其善法也。

　　傍為二人不信罪福破其斷常正為二人令生善根故為人中非無破惡但有傍正故云正為生善傍為破惡。

　　(△三結)。

　　故名各各為人悉檀。

　　○三對治中亦標釋結。

　　三對治悉檀者。

　　○釋中二初辨有無次對治下正釋相。

　　有法對治則有實性則無對治者貪欲多教觀不淨瞋恚多教修慈心愚癡多教觀因緣。

　　初文中云有法對治則有等者有能治所治故名為有第一義中既無能所故云則無此中實性但是對辨為顯對治有能所耳。

　　(△三結)。

　　對治惡病說此法藥徧施眾生故名對治悉檀相也。

　　次結中云說此法藥等者通論四悉無非法藥今從別說從對治邊立名便故且作此說。

　　○次第一義中亦標釋結。

　　四第一義悉檀者。

　　○釋中二初立二種不同次不可下釋二種相。

　　有二種一不可說二可說。

　　初文言有二者意說今文言第一義者從教法邊正當可說不可說者當內證邊非今文意故須辨異。

　　○初釋不可說中初正出相次引論證。

　　不可說者即是諸佛辟支佛羅漢所得真實法引偈云言論盡竟心行亦訖不生不滅法如涅槃說諸行處名世界說不行處名第一義。

　　初文者證法無憑須寄人辨故云諸佛等所得之法所引偈者亦是論第一義文中引之初之二句明證法功能能離言說妄想故也次二句者明所證法體上句正明法體次句引例況釋如過去諸佛所得涅槃不生滅法在我身中說諸下一偈與世界互辨前明世界亦與第一義互辨故今亦然。

　　○次可說者正明今意。

　　二約可說者一切實一切不實一切亦實亦不實一切非實非不實皆名諸法之實相佛於如是等處處經中說第一義悉檀相此亦是一家明四門入實之意故中論云為向道人說四句如快馬見鞭影即入正路。

　　○四句皆實故無非第一義也佛於下引證。

　　此亦是一家明四門入實者判也謂一切實等四句次第以對有等四門上皆名等者入實也故中論下證入實意謂為利根故也快馬見鞭影如止觀第二記。

　　○若聞下結反以無結有故云豈第一義耶。

　　若聞四句心生取著皆是戲論豈第一義耶。

　　(△二私釋)。

　　○十五番者又二初正釋次問下料簡初文者總十五番謂一事理二假實三善惡人四善惡陰五善惡法六三世七內外凡八見脩聖九凡及聖非學非無學即凡位也十至十三四悉各為一番十四以四悉通為一番十五別約四諦此十五番為欲令人了四悉義徧一切法若得此意觸境皆成自行化他法皆具足然須細釋此十五番皆使順於歡喜生善破惡入真又此十五番雖趣舉一法不無次第於中為四初之六番約所觀人法次內外凡下三番約能觀凡聖三五番約所施方法四一番約所觀諦非所觀法無以成能觀人非能觀人無以用所施法非上三故不成於諦諦是所觀義通能所人法迷悟故也今畧出相狀不可具記。

　　(△初六番約所觀人法于中一事理)。

　　私十五番釋其相令易解隨說事理聞者適恱是世界舊善心生是為人新惡除遣是對治得悟聖道是第一義。

　　初事理者名通迷悟因果等法今且在迷為迷說於事中有理而理異於事直聞此法心生歡喜屬世界聞能生善破惡入真即屬後三。

　　(△二假實)。

　　雙說假實是世界論輪輻軸輞故有車五陰和合故有人單說假人即為人論或說有人或說無人單說實法即對治論對治則有實性則無雙非假實即第一義論言語道斷心行亦訖(云云)。

　　假實異故聞復歡喜即屬世界輪等譬實法車即譬假名五陰及人共譬和合有人也從人邊說即為人論既云或說有人無人人能生善故也單說實法實法虛幻可以觀治雙非下明第一義論中既云言語道斷故云雙非即第一義故一一悉並引論證此假實相對為一番。

　　(△三善惡人)。

　　因緣和合有善人惡人之異是世界善緣和合有善人是為人惡緣和合有惡人是對治雙非善惡是第一義。

　　次單約假人。

　　(△四善惡陰)。

　　五陰實法隔歷是世界從善五陰生善五陰是為人以善五陰破惡五陰是對治無漏五陰是第一義。

　　次單約實法從外凡陰生內凡陰以內外凡陰破三界陰無漏即初果等陰雖有內外等不同然陰終是所觀之境。

　　(△五善惡法)。

　　善法惡法異是世界說今善法生後善法是為人以今善法破今惡法是對治非善非惡是第一義。

　　○次問下畧料簡。

　　(△初一問答)。

　　問曰人通善惡何得言生善是為人答善業為人所乘令生其善故言為人。

　　初問者人名既通何故生善獨得人名答意者惡是所破非所為故不立人名人能生善非無惡人。

　　(△二問答)。

　　問為人生善秪應生善那復斷惡答為人者生善是舊是正斷惡是傍是新治中治惡是舊是正生善是新是傍(云云)。

　　次問者生善唯在為人何故令人破惡答意者有傍正故得名不同。

　　(△六三世)。

　　三世隔別是世界來世是為人現世是對治非三世是第一義。

　　次約三世中來世是為人者為人本生其宿善現種微善當來可生以當望現故現名宿若治現惡名為對治可見。

　　(△次三番約能觀凡聖於中七內外凡)。

　　四善根內外凡隔別是世界煗頂是為人緫別念處是對治世第一法近真是第一義。

　　次約凡位者以四善根內用對於外凡名內外異煗法已去善陰漸生義當生善緫別念中以無常等治故云對治以第一義通初後故凡位中亦得通用。

　　(△八見修聖)。

　　見道修道異是世界見道是為人修道是對治無學道是第一義。

　　次約聖位者見道生理善脩道治事惡既純約聖位故聖位中極方名第一義。

　　(△九凡及聖)。

　　非學非無學是世界見學是為人修學是對治無學是第一義。

　　次凡聖共立雙非即是內外凡位。

　　○次世界下料簡釋疑非十五番數。

　　世界悉檀中有為人為人中有對治對治中有第一義第一義中無三悉檀(云云)。

　　由前文云世界中無第一義今問為人對治為有第一義第一義有三耶故今文云展轉相生由觀世界故生善由生善故破惡由惡破故見理理中則無世界等也是則善生惡滅若互有無終不見理。

　　○次約四悉各立四悉者還引前大論本文文自各具故作此釋之。

　　(△三五番約所施方法於中第十世界中四)。

　　一悉檀通有四悉檀論云陰入界隔別是世界因緣和合故有人是為人正世界破邪世界是對治聞正世界得悟入是第一義。

　　(△十一為人中四)。

　　為人有四者雜業因緣得雜觸雜受是世界於一事中或聽是為人或不聽是對治無人得觸無人得受是第一義。

　　(△十二對治中四)。

　　對治中有四者佛三種法治人心病藥病異故是世界治人是為人對病是對治實性則無是第一義。

　　(△十三第一義中四)。

　　第一義中四者一切實乃至四句是世界佛支佛心中所得法豈非理善是為人一切語論一切見一切著皆可破一切不能通第一義能通是對治言語道斷法如涅槃是第一義。

　　(△十四以四悉通為一番)。

　　又通作者四悉檀不同通是世界悉檀也四悉徧化眾生通是為人四悉檀皆破邪通是對治隨聞一種皆能悟道通是第一義也。

　　次通以四悉作者問今四悉相異以為世界容可異前下三通三與前何別答前一悉各四逗十六人今四通四但對四人法相雖爾在人不定或通或別或一人具四或三二一或多人共一或二三四若隨所宜始終而論何人不假聞法歡喜生善惡破見第一義耶但根有利鈍或超或次耳。

　　(△四一番約所觀諦是第十五番別約四諦)。

　　別作者約苦集諦明世界約道諦能治明為人約道諦所治明對治約滅諦明第一義。

　　約諦中能治屬人故。

　　(△次問下料簡)。

　　問依論解相已足何用多釋答論云四悉檀攝八萬四千法藏私約十五法分別何咎。

　　料簡如文。

　　○三釋成者問大師淨名䟽中云世人多以經釋論令人謂論富經貧今以論釋經令知經富論貧此中何以將經釋論答言釋成者以義同故引來相成令論意可識非謂將經解釋論也況復此是申經別論於理無傷於中為三初來意次列經三樂欲下正釋成。

　　三釋成者四悉檀是龍樹所說四隨禪經佛所說今以經成論於義彌明所謂隨樂欲隨便冝隨對治隨第一義。

　　初二如文。

　　○正釋成中前二名異義同須會後二名義俱同不會初二為二初世界為三初明得名不同即是名異次引證三佛經下正明相成。

　　樂欲從因得名世界從果立稱。

　　初如文。

　　(○引證)。

　　釋論云一切善惡欲為其本淨名云先以欲鉤牽後令入佛道。

　　引證二文文雖似因意兼因果善惡果也欲即因也果以因為本佛道果也淨名本文謂行於非道今以欲名通於深淺道體無欲欲能為因。

　　(△三正明相成)。

　　佛經舉修因之相論明得果之相舉隨樂欲釋成世界悉檀也。

　　三釋成中因必得果故以因成果。

　　○次為人中四初名異。

　　隨便冝者隨行人所冝之法各各為人者是化主鑒機照其可否。

　　○次論云下引證。

　　論云於一事中或聽或不聽冝聽不宜不聽。

　　文似單證化主意兼行者所宜聽不聽屬化主宜不宜屬行者。

　　○三如金師下引事。

　　如金師子冝數息浣衣子冝不淨。

　　金師之子等如止觀第五記。

　　○四經舉下應必待機故以機釋應。

　　經舉行者之堪冝論明化主之鑒照以釋成也。

　　(△後二名義俱同不會)。

　　餘兩種經論名義同(云云)。

　　○四對諦中二先別次總別中二先畧次廣。

　　四對諦者直對一番四諦如前說。

　　畧中言如前者如前私釋。

　　廣對四種四諦者四種四諦一一以四悉檀對之。

　　次廣者前不分教故畧今教教具故廣。

　　復緫對者生滅四諦對世界無生四諦對為人無量四諦對對治無作四諦對第一義。

　　總者以一一悉同對四諦。

　　○五起觀教中二先觀次教觀中二先敘意次正起。

　　五起觀教幽微之理非觀不明契理之觀非悉檀不起。

　　初文者觀假悉成理由觀顯。

　　○次文者又二先次第次一心次第中三觀為三初空觀廣餘二觀畧初中二先釋次結釋四悉為四初世界中六初標。

　　修從假入空觀時。

　　○次先觀下觀境。

　　先觀正因緣法。

　　○三此法下明用世界所以。

　　此法內外親踈隔別。

　　因內緣外因親緣踈親踈隔別即顯世界意也。

　　○四若不下正明觀意。

　　若不殷勤樂欲則所習不成。

　　○五必須下勸忻。

　　必須曉夜精勤欣恱無斁。

　　斁字音易亦音度也猒也。

　　○六結。

　　此即世界悉檀起初觀也。

　　如文。

　　○為人中三初明為人意。

　　若欲觀假入空須識為人便冝。

　　○次若宜下正明生善。

　　若冝修觀即用擇精進喜三覺分起之若冝修止則用除捨定三覺分起之念通兩處。

　　止觀各三隨一可辦。

　　○三是為下結。

　　是為隨冝善心則發。

　　○三對治中三初明治意。

　　若有沈浮之病須用對治悉檀。

　　○次正明用治。

　　若心沈時念擇進喜治之若心浮時念捨除定治之。

　　亦隨一可辦。

　　○三若善用下與為人對辨。

　　若善用為人善根則厚若善用對治煩惱則薄。

　　○四第一義中二初正明第一義。

　　於七覺中隨依一覺怳然如失。

　　不得三悉之相故云如失此是證前第一義相。

　　即依此覺分研修能發真明見第一義。

　　次即依下由此是證前第一義相故云發真。

　　(△次結)。

　　是為用四悉檀起從假入空觀成一切智發慧眼也。

　　○餘二觀及一心並畧。

　　若從空入假觀巧用四悉檀取道種智法眼亦如是若修中道第一義觀巧用四悉檀取一切種智佛眼亦如是。

　　(△次一心)。

　　若一心三觀巧用亦如是。

　　○次起教中二先不可說約理理即向來脩觀所證故不可說次又下明可說說即教也初不可說中二先通次大經下別。

　　起教者大論云佛常樂默然不樂說法淨名亦論杜口此經云不可以言宣。

　　先通文中初引大論義通諸教次淨名下彼經義在於圓雖有此義以不分對諸教直言不可說故屬通也。

　　大經云生生不可說乃至不生不生不可說。

　　生生等十因緣如止觀第五記。

　　○次可說者為二先明說因即十因緣所成眾生。

　　又云亦可得說十因緣法為生作因亦可得說十因緣者從無明至有此十成於眾生。

　　○次正明說又二先經次論先經中復二先四教次十二部。

　　具四根性能感如來說四種法若十因緣所成眾生有下品樂欲能生界內事善拙度破惑析法入空具此因緣者如來則轉生滅四諦法輪起三藏教也若十因緣法所成眾生有中品樂欲能生界內理善巧度破惑體法入空具此因緣者如來則轉無生四諦法輪起通教也若十因緣所成眾生有上品樂欲能生界外事善歷別破惑次第入中具此因緣者如來則轉無量四諦法輪起別教也若十因緣所成眾生有上上品樂欲能生界外理善一破惑一切破惑圓頓入中具此因緣者如來則轉無作四諦法輪起圓教也。

　　初四教者起教秖是轉法輪耳即是四佛當分各轉當教法輪亦應對於頓漸祕密不定但是文畧。

　　○次約十二部中三先標次釋三大論下指論證成。

　　復次一一教中各各有十二部經亦用悉檀起之。

　　○釋中先四教次五時。

　　若十因緣法所成眾生樂聞正因緣世界事如來則為直說陰界入等假實之法是名修多羅或四五六七八九言偈重頌世界陰入等事是名祇夜或直記眾生未來事乃至記鴿雀成佛等是名和伽羅那或孤起偈說世界陰入等事是名伽陀或無人問自說世界事是名優陀那或約世界不善事而結禁戒是名尼陀那或以譬喻說世界事是名阿波陀那或說本昔世界事是名伊帝目多伽或說本昔受生事是名闍陀伽或說世界廣大事是名毗佛略或說世界未曾有事是名阿浮陀達磨或問難世界事是名優波提舍此是世界悉檀為恱眾生故起十二部經或作十二種說生眾生善或作十二種說破眾生惡或作十二種說令眾生悟是名四悉檀起三藏十二部經。

　　(△次通教)。

　　若十因緣法所成眾生樂聞空者直為說五隂十二入十八界無不即空或四五六七八九言偈重頌陰界入即空或說能達陰入界即空者便與授記或孤然說陰界入即空或無問自說陰界入即空或說知陰界入即空名為禁戒或舉如幻如化等喻陰界入即空或說本昔世間國土即空或說本生陰界入即空或說即空廣大或說陰入界即空希有或難問陰界入即空是為隨樂欲世界悉檀起通教十二部經或作十二種說即空生善或作十二種說即空破惡或作十二種說即空令悟理是為四悉檀起通教十二部經也。

　　(△三別教)。

　　若有十因緣法所成眾生樂聞一切世界一切陰界入及不可說世界不可說陰界入等事者如來即直說一切正世界及陰入等一切翻覆世界及陰入等一切仰世界及陰入等一切倒住世界及陰入等一切穢國一切淨國一切凡國一切聖國如是等種種世界不可說世界種種陰入界不可說陰入界(云云)。

　　或作四言乃至九言偈重頌或孤起偈或能知國土陰入界者即與記成佛或能知者即具禁戒或譬喻說或說昔國土事或說昔受生事或說廣大事或說希有事或說論議事如是等十二種說恱其樂欲或生其善或破其惡或令悟入是名四悉檀起別教十二部經。

　　(△四圓教)。

　　若十因緣所成眾生樂聞不可說國土不可說陰界入皆是真如實相即直說一切國土依正即是常寂光一切陰入即是菩提離是無菩提一色一香無非中道離是無別中道眼耳鼻舌皆是寂靜門離此無別寂靜門或作偈重頌或作孤起偈或作無問自說或知者與記或知者具戒或作譬說或指昔世界或指本生或說廣大或說希有或作論議是為赴樂欲世界悉檀起圓教十二部經或作十二種說生妙善或作十二種說頓破惡或作十二種說頓會理是為四悉檀起圓教十二部經。

　　(△次五時)。

　　復次用別圓兩種四悉檀說十二部經者是起華嚴教也但用一番四悉檀說十二部經者是起三藏教也若用四番四悉檀說十二部經者是起方等教也若用三番四悉檀說十二部經者是起般若教也若但用一番四悉檀說十二部經者是起法華教也。

　　先四教中文相可見細論不可具盡前別教中言仰覆世界等者具如華嚴常寂光者普賢觀云有佛世界名常寂光毗盧遮那之所住處眼耳鼻舌皆是寂靜門如止觀第二記。

　　(△三指教證成)。

　　大論云四悉檀攝十二部經其義如是。

　　○次起論中四初明所依三昧次菩薩下造論意三天親下正出論相四又五通下明論所攝。

　　地持云菩薩入摩得勒伽造不顛倒論為令正法得久住禪而作論也。

　　初文云摩得勒伽此云智母菩薩入此智母三昧作論申經令法久住故云正法得久住禪故地持九種大禪中第八此世他世禪復有九種第七造不顛倒論微妙讚頌摩得勒伽為令正法得久住禪。

　　○次造論意。

　　菩薩住是禪觀眾生於佛去世後根緣不同作論通經。

　　可見。

　　(△三正出論相)。

　　天親用兩番四悉檀造地論通華嚴舍利弗用初番四悉檀造毗曇五百羅漢造毗婆沙通三藏見有得道意也訶黎跋摩亦用初番四悉檀造成實論通三藏見空得道意也迦旃延亦用初番四悉檀造昆勒論通三藏見空有得道意也龍樹用四番四悉檀造中論三番正通大乘一番傍通三藏彌勒用二番四悉檀造地持通華嚴無著亦用二番四悉檀造攝大乘龍樹用三番四悉檀造大智度通大品天親用一番四悉檀通法華世人傳天親龍樹各作涅槃論未來此土凖例可知。

　　地持釋華嚴十地品此下一代四時皆有論申唯方等部未有別論可以唯識通用申之無性之文全同敗種故也五百羅漢造毗婆沙如止觀第六記。

　　(△四明論所攝)。

　　又五通神仙種種諸論釋天善論大梵出欲論皆用初番悉檀方便利益意也書云文行誠信定禮刪詩垂裕後昆即世界也官人以德賞延于世即為人也叛而伐之刑故無小即對治也政在清靜道合天心人王無上即是世間第一義悉檀也。

　　通攝世間有漏法輪中云五通等者明服餌長生等釋居欲界唯說十善梵居色天故說出欲此且據迹文依華嚴等經本是菩薩(云云)文行誠信者孔子四德也定禮樂刪詩書裕猶益也饒也昆者爾雅云後也周人謂兄弟為昆季昆兄季弟裕字亦作袞有德者賞義同生善背叛者罰義同斷惡君臣道合似第一義。

　　○六說默中二初明默次問答料簡初文又二先明來意次正釋初文三初引教雙立。

　　六起聖說聖默者思益云佛告諸比丘汝等當行二事若聖說法若聖默然。

　　○次聖說下簡示。

　　聖說如上辨聖默然者夫四種四諦並是三乘聖人所證之法非下凡所知故不可說。

　　○三假令下明默意。

　　假令說之如為盲人設燭何益無目者乎故不可說名聖默然。

　　以自證法不可為他說故。

　　○次正說中具約五時並約當部具教多少以大經四不可說而貼釋之。

　　華嚴中數世界不可說不可說明理極不可說不可說約無量無作兩番四諦不生生不生不生法明不可說不可說名聖默然。

　　初文可解。

　　若三藏中憍陳如比丘最初獲得真實之知見寂然無聲字身子云吾聞解脫之中無有言說者是約生滅四諦生生之法明不可說不可說名聖默然。

　　次三藏中云陳如等者大集云甚深之理不可說第一義諦無聲字陳如比丘於諸法獲得真實之知見。

　　淨名杜口大集無言菩薩不可智知不可識識言語道斷心行亦訖不生不滅法如涅槃此約四番四諦不可說不可說名聖默然。

　　大集無言菩薩者第十三云王舍城中師子將軍產生一子尋有天來作如是言善男子常應念法守口慎言童子聞已不復啼泣無嬰兒相乃至七日眼不視瞬是時有人語父母言是兒不祥瘂不能言父母答言是兒雖復瘂不能言身相具足當知是兒必有福德因為立字名曰無言年至八嵗人所樂見以佛力故與父母眷屬往至欲色二界中間寶坊之中見釋迦牟尼并見十方一切諸佛因身子問廣現神變說偈讚佛等今謂此之無言即是契理。

　　若大品句句悉不可得不可得者不可以身得不可以心得不可以口得此約三番四諦生不生不生生不生不生法明不可得不可得故不可說不可說名聖默然。

　　大品不可得者第十經憍尸迦白佛言菩薩行般若時知一切眾生心不可得乃至知者見者色乃至無上菩提悉不可得何以故般若不為得法故。

　　此經明止止不須說我法妙難思是法不可示言辭相寂滅不可以言宣非思量分別之所能解此約無作四諦不生不生法明不可說不可說故名聖默然。

　　一一文中皆云諦者諸佛所說無不依諦以四諦中世出世間因果具故縱長途散說四諦之中必在一諦。

　　○料簡中二問答。

　　(△初一問答)。

　　問為樂他故有聖說法為自樂故名聖默然默然則不益他答正為自樂傍亦益他若人猒文不好言語為恱是人故聖默然如律中為福他故受供聖則默然如脇比丘對破馬鳴是故默然如佛結跏正念身心不動令無量人得悟道跡是故默然皆是四悉檀起此默然利益一切何謂無益。

　　初問可知由前文云並是三乘所證之法以自利利他俱有默故故須問起答中具出四悉脇比丘對破馬鳴者相傳釋云馬鳴未有大信之時來至脇比丘所自立宗云有言者屈斬首以謝比丘便默馬鳴久久乃至云比丘於我有屈故默不言比丘猶默於是馬鳴便出其門自思惟曰本我立默彼竟不言而我有言乃成我屈卻至比丘所求自斬首比丘曰我法仁慈不斬汝首汝當剃髮為我弟子若凖付法藏傳脇比丘法付富那奢奢論勝馬鳴剃髮為弟子馬鳴初於閑林之中自思惟言智慧殊絕有難能通計實有我甚自貢高來至奢所奢言諸法無我馬鳴言所有言論我皆能破此言若虛要當斬首奢言佛法之中凡有二諦世諦有我第一義諦無我鳴猶未伏奢云汝諦思惟無出虛言定為誰勝鳴思惟二諦然後乃伏欲自斬首奢令剃髮以為弟子若凖傳意但以二諦破非默破也若婆沙中云曾聞有大論師名奢提羅至罽賔國于時佛跡林中有阿羅漢名婆夷秀羅具足三明通達三藏時奢提羅聞彼林中有大論師即往其所到已慰問在一面坐時奢提羅語尊者曰誰先立論答我是舊應先立論奢提羅言一切論有報時婆夷秀羅默然而坐婆夷秀羅諸弟子輩唱言汝師若是奢提羅者自當知從林起去展轉前行其師作是思惟沙門釋子何故作是言汝師若是奢提羅者自當知即便自憶我作是言一切論有報彼沙門默然便是我論無報沙門已勝即報弟子言我還往彼弟子曰已於眾中得勝何故更往師言我寧於智者邊負不於愚者邊勝即時詣彼作如是言汝是勝者我是負者汝是我師我是弟子此婆夷秀羅正當默破但與今文名字不同。

　　(△次一問答)。

　　問論云四悉檀攝八萬四千法藏其相云何。

　　次問者凖大論云四悉攝八萬四千法藏十二部經攝十二部已如上說攝八萬四千其相如何。

　　○答中引經具出數相既云初心乃至舍利故知四悉攝一期教故云八萬四千也於中初引賢劫經次引異說初文二初引賢劫通難。

　　答賢劫經云從佛初發心去乃至分舍利凡三百五十法門一一門各有六度合二千一百度用是度對破四分煩惱合成八千四百約一變為十合八萬四千也。

　　○次若作下廣集諸教別對四悉。

　　若作八萬四千法藏名是世界悉檀攝若作八萬四千塵勞門名為人悉檀攝八萬四千三昧八萬四千陀羅尼門亦如是若作八萬四千對治八萬四千空門對治悉檀攝若作八萬四千諸波羅蜜八萬四千度無極第一義悉檀攝。

　　止觀文中用對四諦今對四悉者以四悉義同四諦故具如對諦中說餘諸八萬四千更有不同之相如止觀第一記度無極者賢劫經中列三百五十度無極然後對六度四分煩惱為八萬四千法門亦在止觀第一記又大瓔珞經六度皆云度無極故晉宋譯經皆翻波羅蜜為度無極。

　　又一說佛地三百五十法門一一門有十善合三千五百善治四分則一萬四千又治六根即八萬四千也。

妙法蓮華經玄義釋籤卷第三

　　音釋

　　覈

　　(下革切考實也)。

　　楷

　　(口駭切式也)。

　　輻

　　(方六切輪轑也)。

　　輞

　　(扶紡切車輞也)。

　　浣

　　(胡管切濯衣垢也)。

　　斁

　　(夷益切厭也)。

　　析

　　(先的切分也)。

　　鴿

　　(古沓切鳩屬)。

　　刪

　　(師姦切除削也)。

　　𥙿

　　(俞成切寬饒也)。

　　脇

　　(虛業切)。

　　叛

　　(蒲半切背叛也)。

　　罽

　　(居例切)。


