北朝佛教石刻拓片百品第 1 冊 No. 65 宋敬業等造塔記


　　No. 65


宋敬業等造塔記


　　曦望晷速。三曜不停。春還秋往。陰陽貿遷。有始
將終。有生必滅。唯无上大覺。體宿常湛。故使人
知覆護。勿識皈依。是乃佛弟子　宋敬業。崔海
寶。郭小德。張燕子等。洞識苦空。淵知八解。兼識
財稱不聚。身名假合。見蘆葦之空虛。知芭蕉之
匪實。何以逢除厚彰。輕拔无明。方欲寄煎三毒
之苦。永入解脫之門。因茲勝地。建无上之功。
大齊天保九年歲次戊寅三月甲午朔六日癸
亥。仰為廣固南寺大眾等。敬造寶塔一區。万刃
名山。峭崿峙其北。清淵淥池。遄流旋其前。神仙之
宮詎得方其麗。踴出鑽天可以比其暉。崇斯福
□仰資七世。儗入閑門。龍登初會。拔潤現存。超
□□位。　帝祚長延。法界蒙澤。若不刊石流芳。
□□易滅。其頌曰。
□灼法炬。晃朗慧日。悟彼迷徒。出茲闇室。門稱
不二。義唯歸一。位登无上。果緣周畢。麗同玉室。
□似銀宮。彫曦漏月。鐸嚮從風。將如地踊。若現
空中。恃斯勝善。同履虛沖。


