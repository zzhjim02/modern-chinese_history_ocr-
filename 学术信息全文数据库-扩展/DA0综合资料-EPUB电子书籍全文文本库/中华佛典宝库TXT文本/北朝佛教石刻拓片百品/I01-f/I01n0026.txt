北朝佛教石刻拓片百品第 1 冊 No. 26 蔣伯仙造像記


　　No. 26


蔣伯仙造像記


　　大魏孝昌三年歲次乙未九月辛酉朔十日
庚午。司州東郡東燕人蔣伯仙。敬造彌勒石像
一區。清寧天宮。一時俱就。瞻仰嘆曰。
夫真覺無言。非演說無以詮其旨。應雖隨感。非
真容無以標其見。故捨苦罔若歸心於真應。脩
善莫若精崇於經像。寔以半偈獲投身之感。剋
朝皆成道無疑。如斯微漸。由建解脫於此岸之
下。會無為於彼岸之上。況乃洪遘顯於大千。麗
造鮮於涌塔。茲速出生死於煩惱之淵。駿入常
樂於我淨之境。自非人通四果。行齊十地。誰能
捨此家珍。崇此奇造也。故佛弟子蔣伯仙。可謂
望挺台岳之標。智通解行之首。結願崇福。咸脩
來善。庶令道齊塵沙。惠充一切。竭己　良粢。造
石像一區。光夫一丈。起子之年。功成　乙未之
末。志力欣齊。應成等日。但基廣營高。徐而弗促。
尒乃功妙奚方。羨同梵巧。神匠演思。資奇□□
冥感。鏤玉錭文。鐫真顏於妙相。明如瑠璃。光□
景月。准辰定而置華宇。臨萇湖而□□原。□□
紫微勢本洍長其尊容□□□□□□□□□
宮殿葦曄。若寶塔□□□□□□□□□□□
見閻浮祇洹。聖造重顯於今日。觀其□□□□
二義之堅。越於五春之茂。僉矚斯妙。□□□□
述敷愚思於營素。勒扶於□石。敬圖□□□□。
靡惙不能適照。景遘聊述万一。　　其詞曰。
妙哉正覺。應化迦毗。降魔鹿菀。万蠢咸歸。廣濟
度訖。雙林漸暉。眾生咸嘆。幽惠湌啓。嗚吁慈父。
有類何往。等為懷情。鐫石圖像。不有尊儀。孰
遵孰仰。(其一)尊顏奇特。鏤玉錭文。明淨瑠璃。灼□
炳分。如月無霄。如日無雲。王宮載生。耆闍□
欣。(其二)宮像葦曄。卜要而安。臨湖據原。清信競歡。
罕遇覆載。妙齊祇洹。緣茲善被。万蠢同歡。
像出梨山。　凡用功三千日。


