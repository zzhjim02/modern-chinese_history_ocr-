北朝佛教石刻拓片百品第 1 冊 No. 58 李清造報德像碑


　　No. 58


李清造報德像碑


　　大齊天保六年歲次乙亥七月己卯朔二日庚辰。鄉郡鄉縣李清言。蓋聞益天之明者。莫若於日月。益人之
善者。莫若於脩福。是以一餐之惠。扶輪之報。為前兗雍七兵尚書陽冀定五州刺史義同文靜公趙郡李憲。
司空文簡公李希宗。二公父子。以禮待青。得奉朝請。而青德乏故賢。無刎頸之報。去家五百里。就阱陘關榆。
交式万里萇途。百州路側。造報德像碑。磨巖刊石。万世不朽。東越海崖。西過秦壟。車馬殷上。無日不有云尒。
夫乾坤以簡易可久。聖賢以作述為大。麗天標懸像之用。鎮地表成務之功。顯晦唯丈人之迹。語嘿蓋君子
之道。二經混其無為。五緯彰其區別。仰觀俯則。遠物近身。備諸禽跡。可略言矣。至於六十四卦。藏用顯仁。言
先王者。主於聖王。言后者。通諸群后。言大人者。大有聖德之人。言君子者。博閞有德。三百五篇。無邪以蔽。皆
欲納民軌物。其於克己復禮。方之釋典。曾何髣髴。岱宗小宇宙。尾閭狹秋水。較之未舉馬豪。察之殊少麟角。
愛河湛〃。掬指於舟中。朽宅炎〃。爛額於車下。方知誓願剋成。降鑒世界。慈忍既就。視現王宮。放光明於大
千。燎華燈於深夜。陽九作沴。濡足於堯年。陰六為災。授手於湯日。覆載比兩儀。亭毒猶一子。擾擾四生。職〃
三界。何止拱之如北極。仰之如東君者乎。若迺千里一曲之河。派崑崙而屬牛斗。方舟避風之水。導岷峨而
直井絡。連城之寶。必挺於楚山。照車之珍。宜產於隨國。馬形淑問。剋昌於千古。龍德淳風。必祀於百世。懷月
動夢。嗽天成祉。類任姒之興周。等陰馬之隆漢。光遠彌燿。條布增芳。非積祜之餘榮。其熟能興於此。今
皇　后趙國栢仁縣永寧鄉陰灌里人也。分裂山河之盛。懷握瑾瑜之美。史無闕文。我略辭費。祖儀同文靜
公。金相玉質。取貴當年。考司空文簡公。桂茂蘭薰。名揚身後。唯此公二。先聖所遵。復皇欽德葉。各產子十人。
五男五女。再世如一。男懷衛珍王承之操。咸體潤珪璋。女履恭姜伯姬之節。皆心貞琬琰。至如馬族丈夫。五
常取目。璩氏婦人。三賢擅美。何算張鉤。子孫繁盛。黃羊白環。胤嗣丕顯。論家語德。我實兼之。有姓名者。承華
遠葉。分流濬源。附驥尾而絕塵。託龍髯而高翥。乘車食肉。不假長鋏之謠。升堂入室。無勞囊錐之請。葭莩之
親。迺枝遙十世。丘山之顧。則潤過九里。朝履清階。鄉居右職增榮改價。二公之造焉。加以宿殖善因。洞悟空
假。投軀正覺。傾心大乘。體瞬息〃之不留。識泡炎之必盡。營資糧於曠路。樹功業於福田。初未脫於生死。終不
離於苦空。波輪迴。星流電滅。昔孔丘既歿。子貢六年不返。向苗已逝。始春三載不歸戶。改辭曹門通德。召奭
甘棠勿剪。韓起嘉樹無忘。竊以石槨蜃炭。無益於速朽。珠襦玉匣。有加於戮尸。鑒覆車於往塗。思改轍於今
軌。負土城墳之力。用於鷲山。傳蘭薦菊之財。施於鹿野。斯則之先覺作範。後昆有義存焉。可不尚歟。民無德
而稱焉。烏菟輪虧。寒暑迴復。滄海為原。水將湛於金剛。火垂㙩於華想。式刊鼎鼐。永作橋樑。其詞曰。
管窺行健。蠡測泉流。真蹤遐闊。壁此披求。惟彼　調御。鑒我閻浮。揚舲沸海。舉燭重幽。注水不竭。傳火逾留。
明懸離坎。德邁迴游。滔滔甕口。巖〃峰石。合浦俓寸。藍田盈尺。汁光失序。蒼積承庴。我有微音。正位宮掖。親
試經典。躬勞紡績。高涯斯潤。長瀾增激。箕裘不墜。冠蓋成林。家藏桓玉。世挺南金。男賢慕簡。女潔還陰。十六
比德。二義齊音。俱停万頃。競竦千尋。指掌拾芥。跨古騰今。爰有宗人。老成夙惠。託生正識。投誠真諦。食椹泮
林。庇陰藂桂。薄言報德。營斯莊麗。功□造。推心弘濟。陳信貞石。傳芳來裳。空聞海竭。熟俟河清。鄛駒易住。目
鳥難停。春水始泮。水綠山青。秋風□蕭。葉下霜明。民非城是。淵實丘平。嗟〃後世。識此生榮。　燕州釋仙書


