北朝佛教石刻拓片百品第 1 冊 No. 95 唐邕刻經記


　　No. 95


唐邕刻經記


　　粵若稽古。逖聽風聲。握神紀以應物。遊靈教而至道者有矣。咸弘之在人。道不虛泄。然則
軒從七聖。蘭葉傳文。舜共三公。芝泥觀字。周朝關令。望東氣而稽首。丘門弟子。向北斗而
磬折。天書道記。可略言也。蓋不出於九流。且未聞於三世。我　　大齊之君。區有義□不
思。家傳天帝之尊。世祚輪王之貴。一人示見。百辟應生。俯順龜龍。託迹雲火。翠鳳將寶幢
共舉。靈鼉與法鼓俱震。萬機兼十善之化。四門雜三乘之賓。自迦葉結集。蔡愔遊返。持綖
之經。盛於茲日。龍宮斯盡。象載未勝。特進驃騎大將軍開府儀同三司尚書令并州大中
正食司州濮陽郡幹長安縣開國侯晉昌郡開國公唐邕。挺固理時。生而為世。秉文經武。
來處廟堂。從扣而鳴。隨病與藥。待群方而似鏡。應眾務其如響。四海仰以彌高。千官挹而
滿腹。眷言法寶。是所歸依。以為縑緗有壞。簡策非久。金牒難求。皮紙易滅。於是發七處之
印。開七寶之函。訪蓮華之書。命銀鉤之迹。一音所說。盡勒名山。於鼓山石窟之所。寫維摩
詰經一部。勝鬘經一部。孛經一部。彌勒成佛經一部。起天統四年三月一日。盡武平三年
歲次壬辰五月廿八日。澗谷虛靜。邑居閑曠。林疑極妙。艸匹文柔。禽繞空中。獸依樹下。水
音發而覺道。風響動而悟物。戒行之徒允集。慧定之侶攸歸。如日貫雲。常轉不息。□非恐
畏。未苦風寒。石比夜光。非待螢雪。毗沙上度。敕眾鬼而護持。大梵來遊。領群神而保衛。善
因普被。願力薰脩。當使世界同於淨土。　皇基固於大地。置六道於十山。沐四生於八□。
乃及無邊。皆取正覺。海收經籍。斯文必傳。山從水火。此方無壞。重宣茲義。乃作銘曰。
天文星象。人文書契。先聖後賢。道纔身世。惟　皇建國。教通群藝。德實無為。化窮兼濟。諸
法為祖。諸經亦王。一文半偈。與物行藏。天縱上士。時應有方。群迷升極。至道津梁。殺青有
缺。韋編有絕。一託貞堅。永垂昭晰。天神左右。天王擁衛。書未仙遊。字無飛滅。地遙常寂。山
空避喧。承風覺道。海渧難論。水流可閱。日去無翻乘茲誓願。福地常存。


