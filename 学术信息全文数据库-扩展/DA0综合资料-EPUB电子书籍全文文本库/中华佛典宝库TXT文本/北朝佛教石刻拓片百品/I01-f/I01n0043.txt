北朝佛教石刻拓片百品第 1 冊 No. 43 李氏合邑造像碑


　　No. 43


李氏合邑造像碑


　　





都維那大像碑主李顯族












開二佛光明主洛州從事李豹









　　大魏興和四年歲次降婁十月甲午朔八日辛丑。李氏合邑造□像碑頌文。
夫旨理虛沖。妙絕於言像之外。凝湛澹泊。超出於無形之境。所以現應金容。詮言布教者。
寔由見聞之徒。三千同感。是以大聖降鑒。慈情[(興-(二*同*二)+(一*║*一))-八]接。影赴塵羈。悲拔昏識。故能託迹淨王。
搶現元吉。開三為級小之心。演一為接大之則。虛心冥照。理無不統。深是如來處有不有。
居無不無者矣。但以眾生福盡。不善諸業。百八雲張。邪風競扇。致令靈曜潛暉。遷感異域。
自聖去遙延。世華道喪。然今季末李次。李顯族百餘人。藉冑軒皇。蘭枝玉葉。望美海標。仁
英達傑。厥祖乃宗出自趙壟。因官爰處。即居黎境。乘此敷分。胤隆千室。雖寄異方。抱馨轉
馥。子孫孤挺。夙姿天哲。跗萼相承。懸光槐蕀。復能顯揚大法。咸皆信敬。內□□隆三寶。故
勸我見。以識苦空。導迷徒以曉八正。情永獨善之非。思同物樂者耳。於是孰契齊心。同發
洪願。即於村中造寺一區。僧坊四周。講堂已就。建塔陵雲。靈圖岳峻。列彩星分。金光煥□。
其時宇宙清夷。靜安皇祚。民豐世業。率誘相從。□善增歡。妙悟日益。競捨□□。重興勝福。
復於村南二里。大河北岸。万路交過。水陸俱要。滄海之賓攸攸。伊洛之客亦屆。逕春溫之
苦渴。涉夏暑之炎燠。愍茲行流。故於路傍造石井一口。種樹兩十根。以息渴乏。由斯建立。
遐途稱善。因前生復。信心□著。重福輕珍。復竭家玩。次造天宮浮圖四區。交龍石碑像一
軀。訪匠妙盡於寰中。召能募出於宇內。靈姿赫弈。若金山之□朗。布彩煙霄。雲張字列。圖
飾嚴麗。暉明照灼。鏤玉剋金。眾寶廁瑱。論妙拔歎所不能窮。語相好思所不能及。巍巍焉
若須彌之顯海。堂棠乎有相而難名。成因感果。須達未足為殊。得報獲益。祇阤豈曰非譬。
古者尚存名竹帛。況今焉不有流述者耳。故刊石記功。聲傳後代。而作頌曰。
寂寂虛沖。眇漠難名。赴感隨緣。應物以形。虛通縱任。王□託生。振威雷動。六合欹傾。魔道
歸降。亡魂喪精。圓音報万。正法暉明。暉明照世。緣盡喪逝。堂堂妙身。遷感以波。娑羅北首。
聲光唱滅。大眾哀請。三業燋裂。不果所願。徒流灑血。嗚呼慈父。追號難逮。難逮叵追。分留
異處。念念遷謝。彌傷聖去。無主無親。眾生戀慕。憶想金顏。剋彫飾素。匠玉鏤珉。表容感悟。
斯等邑人。置立方處。方處臨河。據村南東。平原顯敞。行路過逢。人瞻歸仰。府□虔恭。唅詠
發心。報福冥鍾。冥鍾之福。願如金剛。當使皇祚晏安。寧靜邊方。合邑慶賴。耆幼休昌。逮及
七世。現在存亡。潤兼法界。同生安養。　　　　　　　　都邑金像義井主長樂太守李次　金像主李逵
　　八關齋主都維那李元　天宮主李鸚鵡　像主李毛安　天宮主李順和像主李萬國菩薩主李輔興
　　八關齋主李市買　　　菩薩主李茍　　維那李洛都　菩薩主維那李和　菩薩主昌陽國郎中令李景


