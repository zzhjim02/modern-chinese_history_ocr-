北朝佛教石刻拓片百品第 1 冊 No. 34 中岳嵩陽寺碑


　　No. 34


中岳嵩陽寺碑


　　碑陽


　　額


　　嵩陽寺
倫統碑


　　本文


　　中岳嵩陽寺碑銘序
夫至理空淨。非大智無以寄其言。法身凝寂。非妙信無以感其像。故託金
軀於至敬之國。布慈雲於多士之世。顯皮紙骨筆之重。半偈亡身之貴。是
以須達崇善。填金弗吝。優王仰戀。鐫檀寫真。斯皆聖人留軌。為物樹業故
然。乃遺形八万。還昇慧頂。有大德沙門生禪師。遊三空以歸真。汎法流而
御世。控三車而徽蹤。秉常樂以係軌。隱顯無方。沉浮崧嶺。道風遠被。德香
普薰。乃皇帝傾心以師資。朝野望風而屈膝。此山先來未有塔廟。禪師將
欲接引四生。永辭沸鑊。拯拔群品。遠離炎鑪。卜茲福地。創立神場。當中岳
之要害。對眾術之摳牙。乃北背高峰。南臨廣陌。西帶濬澗。東接脩林。於太
和八年。歲次甲子。建造伽藍。築立塔殿。布置僧坊。略深梗概。公王卿士。咸
發布向之心。凡厥庶民。並欣喜捨之志。司空公裴衍。昔在齊都。欽承師德。
願歸中國。為寺檀主。本願既從。雲歸表節。禪師乃構千善靈塔一十五層。
始就七級。緣差中止。而七層之狀。遠望則迢亭魏峨。仰參天漢。近視則□
嵬儼嶷。旁魄絕望。自佛法光興。未有斯壯也。禪師指麾。成之匪日。禪師背
後。雖復名工巧匠。無能陟其嶮峭。禪師大弟子沙門統倫。艷。二法師。並妙
　　　　　　　　　思淵賾。神智難量。繼軌四依。津道緣世。覺華散藻。
　　　　　　　　　戒香氛馥。與諸同志。以師遺功。成茲洪業。分稟餘
　　　　　　　　　塼。更罩兩塔。並各七層。仰副師願。殊特妙巧。□創
　　　　　　　　　秀出。塔殿宮堂。星羅棋布。內外圖寫本生。泥曰。十
　　　　　　　　　方尊儀。無量億數。或鑄金為相。裁玉成豪。瓖碧煜
　　　　　　　　　爍。丹彩絢燿。色煥□□。光煇宇宙。異類眾多。罔知
　　　　　　　　　厝緒。龕房禪室。側□環遶。逕閣通門。前後樓□。墻
　　　　　　　　　廊重複。菀衍逶迤。規而有楷。短而有則。溝霤雙泉。
四殖甘菓。柳裊長條。松擎圓蓋。池荷炤灼。翠葉紅輝。微波碧澈。潺流灒瀨。
異禽巡獸。飲喙相鳴。碩學名賢。踵武相望。引房清誦。列館法言。洪鍾一扣。
應真四集。唄響八飛。香煙似霧。虔禮禪寂。六時靡輟。方為眾聖万劫之靈
場。八輩十方三世之菀囿也。天平二年四月八日。倫。艷二統。乃刊石樹碑。
雕飾尊像。贊貽嘉福。顯彰聖儀。高足大沙門統遵法師。忘懷體道。戒珠皎
潔。仁智明敏。器宇汪庠。開妙思於三空之表。顯真如於四忍之外。接引群
生。舟航巨海。率諸邑義。繕立天宮。整脩嚴麗。兼造白玉像一龕。眷屬侍御。
剞劂鐫磨。妙匠精巧。三十二滿。八十好圓。色揜耀靈。光暉夜兔。以諸勝善。
仰資皇帝。聖曆無窮。國境寧泰。太后德被蒼海。永保仁齡。預捨一豪。同登
我淨。若見若聞。等一常樂。傍盡邊塵。後窮來際。咸鍾此福。其詞曰。
明明大聖。皎皎無著。至寂至妙。湛然常樂。無像無言。形名應世。七步舉手。
播宣苦諦。聲光振動。濯我塵滯。化息雙林。終歸實際。金儀言寢。塔像勃興。
香尊避坐。多寶踊昇。為摸為揩。永劫祇承。維大沙門。權機應傳。英風秀朗。
弘通常住。道德芳烈。帝后欽裕。搆造靈基。朝野傾務。遠摹妙喜。近光祇樹。
唯聖唯賢。爰依爰附。億兆來蘇。天龍虔仰。城芥千空。此基無爽。


