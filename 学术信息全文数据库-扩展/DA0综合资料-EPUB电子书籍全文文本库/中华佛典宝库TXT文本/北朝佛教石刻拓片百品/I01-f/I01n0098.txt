北朝佛教石刻拓片百品第 1 冊 No. 98 臨淮王像碑


　　No. 98


臨淮王像碑


　　司空公青
州刺史臨
淮王像碑


　　大齊武平四年。歲次癸巳。六月乙未朔廿七日辛酉建。
竊以万川朝海。大海終自為陵。五雲出山。名山久而為礪。謂天謂地。悉有時而崩毀。日乎月乎。並無救於盈缺。縱陰陽莫測。夷夏率從。奮六轡而遠馳。蜚
九翼而高視。安知眾苦鱗萃。五衰波屬。儵與豪風競馳。俄將葉露俱盡。假令餌瓊髓飛。玉觴燭日。月驅風雨。車騎如雷。乘空幸延年之第。旌旗遏景。浮虛
造子登之岳。陸生仙賦。僅舉一隅。張子真篇。唯明片分。皆亦馳於癈興之術。環於起滅之逵。侔蕣華之驟殞。逼藤根之易絕。茲焉以外。眾生何限。墨竭塵
盡。所未能量。並驚踰接劍。險過累卵。電謝匆遽。泡慚儵忽。然則莫知其去。罕見其來。災風掃而更安。毒火焚而弗爓者。而不具八解脫。備六神通。鬱万善
而荴蔬。超百非而迥越。亦何堪至於此也。若夫前聖後聖。天之又天。八恒之大醫王。十方之大仙主。或與定光同宇。數極五千。或共弗沙等名。算盈三億。
雖應現年別。王領處乖。而妙力神光。規重矩疊。並慈雲廣庇。善雨周覃。皎智日於重昏。燃慧燈於積暗。悲河鼓浪。六度之船併浮。熾宅揚煙。三乘之轍俱
轉。威靈之大。未易等級。變化之奇。寔難思議。層山納於芥子。仍自嶔岑。巨海入於毛穴。無妨浩淼。伏闍世之狂象。弭迦葉之毒龍。波旬覩而喪魂。梵志望
而辟魄。誠最尊最勝。莫高於法王。但非滅示滅。還失於慈父。於是鄣巖徒朗。值木終難。虛瞻白鵠之林。誰逢青雀之樹。翻令水言功德。永遏波濤。山名智
慧。遂潛峰崿。其能闡清化於將淪。振玄風於以墜。千年一有。非我而誰。使持節都督青州諸軍事驃騎大將軍青州刺史司空公寧都縣開國公高城縣
開國公昌國侯臨淮王婁公。孕彩中岳。摛精大水。龍章外動。豹氣傍飛。妙質則冏若珠明。瓌姿則朗猶玉瑩。負將相之奇器。懷社稷之高節。經文大德。紛
綸而備九。佩武殊功。雜踏而兼七。拂羽則搏風歷漢。抗足則超塵絕影。知管樂之為小。識元愷之非大。鼓盪於天地之間。疏散於雲霞之表。排　帝門而
矯首。沐　皇慈以濯鱗。裂壤分珪。旦夕兼委。儀台服袞。造次以之。始映金蟬。鄙丁劉於漢日。暫栖鵷沼。蔑陳張於晉京。履每曳於南宮。職頻關於北斗。迄
文昌而鳳跱。入鉤陳而虎盼。穆陵而北。負海而西。分屬虛危。音中角羽。連衽與密雲爭暗。旨酒共澠流競深。其鳩曾樂於茲所。尚父經封於此域。孔融之
見圍也。史慈冒難於都昌。袁譚之被攻焉。王脩赴禍於高密。聳丹山而峭立。迴紫城而鬱連。敗燕之勢未淪。巨漠之容尚在。是為名岳。實冠諸蕃。秉刺於
茲。義歸親重。故能整旗蓋而辭閶闔。節笳鐃而下營丘。帷始闢而鄉移。冕纔彰而俗變。三春未動。別鼓春飆。九冬不作。自懸冬景。齊之以禮。導之以德。寬
大居先。威嚴次後。哀恤孤寡。誅鋤豪黠。徭役既擯。奸軌斯逃。持廉作寶。目弗視於金玉。匪財而富。身詎染於脂膏。遂令神雀集菀。災蝗避域。孝子与順孫
藂秀。節妻共義士相望。凡如此流。抑亦眾夥。不能備序。敢復略言。假細侯之行美稷。孟堅之案交阯。子虞稱最於區中。梁道作法於寰內。持來況我。無不
退飛。兼憤然興嘆。類羊公之陟峴。喟然垂感。忉孔父之臨川。悲此有之難拘。慨茲生之易滅。常住之因遂植。彌陀之願仍起。故海岱之間。凡諸福地。罔不
傾蓋。悉展慇誠。於是民吏承規。事難捨而能捨。表裏蒙化。業難行而遂行。何異草逐風低。水從壺變。僧寶因而再盛。佛日由其更懸。南陽寺者。乃正東之
甲寺也。既左通闤闠。亦右憑澗谷。前望崛磐。卻鄰泚濔。層圖邁於湧塔。秘宇齊於化宮。足使須達羨其經啓。延壽韜其賦頌。感致之極。莫與爭先。果屈輪
輿。頻脩禮謁。香甫燃而霧作。花劣飛而霰下。遂於此所。爰營佛事。制无量壽像一區。高三丈九尺。并造觀世音大勢至。二大士而俠侍焉。庶國道與華胥
競高。　帝業共虛空比壯。含靈賦命。盡植優花。乃具以三心成之。百寶白銀之麗。咸寫紫金之妙。畢圖豪如五嶺之旋。即之便覿。目似四溟之潔。驗之猶
在。毗楞寶冠。帶左而馳耀。鉢摩突髻。據右而飛光。望舒之迥處星中。須彌之孤映海外。僅堪方此。何以尚茲。時長史解叔寶。司馬李元驥。別駕宇文幼鸞。
治中崔文惠。及諸僚佐等。並餐□下莚。贊成高義。狀鱗波之遞得。劇風毛之互舉。恐炎涼遽徙。縑竹難存。便勒美於貞石。庶永永於乾坤。迺作銘曰。
駛河難測。暗海无邊。津梁莫起。燈燭誰燃。念念不住。苦苦相沿。生猶電轉。滅甚雲旋。昔往今來。靈仙非一。騎龍駕虎。排霄蔽日。朝登玉樓。夜遊瓊室。終歸
聚散。安知假實。常住無我。寄在天尊。業苞真俗。事斷名言。惚峰虧構。慧浦疏源。神儀或掩。像法彌敦。亦有人英。翹然孤上。似竹千仞。如松百丈。帶鉉之蕃。
仁深譽仰。一方饒益。千城注想。覺花常吐。愍葉恒春。誓將調御。寧求轉輪。爰脩佛寶。於此東秦。項光仍射。眉相還陳。雙樹結影。三蓮接耀。五道光含。十方
輝眺。果名奇特。是稱眾妙。樂地在茲。焉須遠召。福之所暨。寧專為我。俾斯含識。俱圓妙果。行值嵐風。方逢劫火。空餘勝績。無騫無墮。


