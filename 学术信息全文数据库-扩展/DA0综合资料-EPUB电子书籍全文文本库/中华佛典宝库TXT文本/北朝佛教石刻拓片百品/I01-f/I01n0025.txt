北朝佛教石刻拓片百品第 1 冊 No. 25 常煥等造浮圖記


　　No. 25


常煥等造浮圖記


　　夫守真者淨。淨為悟法之基。培本者因因即現
果之證。西域之聖靈宣布。而東土之妙諦迺得
矣。方大化之初流。遐陬咸被其光。洎金象之呈
露。智愚胥仰其暉。是以豪眉之容。飾于陽門。紺
髮之形。圖諸夜臺。逮　　皇魏受圖。光宅崧洛。
篤信彌殷。法教愈盛。王公貴人。舍眥財如脫屣。
樵豎牧奴。視服役如歸市。于是招提森列。寶塔
高聳。金剎耀日。宮殿暎月。寫天上之姿。模山中
之影。袈衣未啟。士女之羅拜滿前。經聲迭續。檀
越之參贊盈階。粉飾莊嚴。莫令為逾。佛弟子常
煥等。以寺內有五級浮圖一塸。建自永昌。後因
兵劫。遂至巔仆。雖屢加增葺。絕少完繕。今集眾
同建。庶臻永固。非敢云不可稱量。不可思議之
功德。直願恒河沙數。同追斯福。
　　大魏孝昌二年歲次丙午八月庚辰朔四
　　日癸未建訖
　　鎮遠將軍洛州騎兵參軍常煥
　　冠軍將軍并州刺史杜延
　　浮圖主修梵寺法師曇印
　　浮圖主胡統寺法師道顯
　　浮圖主景明寺法師雲淨
　　浮圖主莊嚴寺法師法悟
　　唯那主　譚庚　　常印　　栢年
　　唯那主　劉遷　　邊紹　　江尚
　　唯那主　古啟　　祖任


