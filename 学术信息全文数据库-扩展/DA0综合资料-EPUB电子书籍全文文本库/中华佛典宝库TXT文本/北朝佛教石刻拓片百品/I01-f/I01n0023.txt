北朝佛教石刻拓片百品第 1 冊 No. 23 孫遼浮圖銘


　　No. 23


孫遼浮圖銘


　　大魏正光五年歲次甲辰七月己酉朔廿
五日癸酉。故蘭倉令孫府君浮圖之銘記。
君姓孫。名遼。定州人也。綿緒太原。分流樂
安。爵土有因。遂居鉅鹿焉。君稟業沖明。惠
性天聰。少懷淨行。長而彌潔。悟三有之无
常。體四趣之沈溺。洞達苦空。超鑒十相。是
以童丱之年。信心三寶。厥齡十八。禁酒斷
肉。脩齋持戒。心無染縛。善能開化。方便導
物。聞其善者。欣若己身。見其惡者。引出火
宅。又不以支節之痛。亦其无我之念。遂燒
兩指。盡身供養。至於經行業道之處。必捨
離親愛。敦崇在內。託心禪定。永樂道場。至
延昌年中。屬　皇上宣帝。褒蕳舊臣。即拜
前縣。辭不獲免。俯仰從任。善於治方。敷揚
恩澤。化均魯恭。德侔西門。名振關左。限過
將代。百姓愛仰。率土戀慕。若失慈父。還京
數年。仍懃道業。將登顯位。以　彰庸績。春
秋六十七。前件年日。寢疾三朝。卒於京師。
權殯此處。有子顯就。靈鳳。子沖等。追述亡
考。精誠之功。敬造浮圖一區。置於　墓所。
願令事与須彌等壽。理与日月齊明。永流
懿迹。式傳不朽。迺作銘曰。
二儀無像。四天傳則。靈剎開神。梵堂啓或。
伊我君公。秉心淵默。深覩正真。妙達通塞。
淹迴聖迹。寢息神光。裁辯權實。離柝舊章。
十塵外遣。五陰內忘。蒸斯沈溺。作彼舟航。
出宿一廛。遄臨百里。秋蝗遠飛。春翬近止。
清淨未儔。蕳率誰擬。方覲彌陀。遽淪濛汜。
咨余小子。末命將淪。構茲寶塔。綴此遺塵。
崇功去劫。樹善來因。舟壑雖改。永播天人。


