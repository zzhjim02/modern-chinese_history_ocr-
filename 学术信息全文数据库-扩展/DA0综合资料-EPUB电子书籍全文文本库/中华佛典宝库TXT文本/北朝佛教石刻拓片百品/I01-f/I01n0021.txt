北朝佛教石刻拓片百品第 1 冊 No. 21 馬鳴寺根法師碑


　　No. 21


馬鳴寺根法師碑


　　馬鳴寺


　　魏故
根法
師之


　　師諱□□□□□□子之孫也。法師□□□□□□稟。五緯□□□□□□生
□知□□□於齠歲。潔行與白雪爭光。溫穆與鮮雲競潤。爰自弱年。英聲早集。
孝敬天然。曾閔無以喻其性。敏悟冠時。顏冉罕得比其高。堯昂孤上。如長林之
出層雲。婉順迎襟。若清泉之入巨壑。湛〃然涇渭不能渾其津。灼〃乎泥滓莫
能弊其輝。墻岸崇峻。可聞而不可見。器韻堅廣。可鑽而不入。故使行逾素。德逾
深。志彌著。業彌遠。於是鸞舉拔俗。聳慮法山之頂。鳳轉去塵。締誠滅影之域。識
火搆之弗康。了化城之休止。遂能討□三乘。機御十地。大夏閑居。授講後生。四
方慕義。雲會如至。雖鳩公之在灞西。未淂方其輻湊。朗上之在汶北。曷以加其
歸市。若夫八關之夜。立論之際。法師淵瞻凌發。風機獨遠。判沖微於百氏之中。
裁疑滯於一攬之內。理與妙共長。辭與玄同遠。興難則眾席喪氣。復問則道俗
雷解。音清調逸。雅有義宗。至如課己追真。造次弗爽。禪念求道。終生莫輟。割寶
營福。捨物如遺。造經數千。布滿繢素。刊建　聖顏。抽珍裁飾。祇洹妙宇。靡不瓖
麗。雖漢明寤寐金人。篾以過茲工也。方當虛器以導迷途。憑福以敷釋典。嘗不
憖遺。忽焉物化。春秋五十五。以正光四年歲次癸卯二月戊午朔三日庚申。殂
於寺。攸〃道俗。莫不悲悼。豈唯痛結師徒而已哉。粵翌日窆於含霞山之陰。法
師弟子三百人等。並聰慧一時。道器斯蔚。追匠誨之无極。痛寒泉之方遠。綴徽
音於□□。□道聲於墳標。其辭曰。
昂藏峻緒。渺漫長灡。繽紛組帶。蟬聯纓冠。或智或愚。能危能安。(其一)哲人云舉。叶
自智靈。仰□旻緯。府藉華涇。淵虯其志。雲鵠其聲。在素玉潤。處默金貞。去此火
宅。歸彼化城。玄詞必討。妙理斯征。有有用曉。無無是磬。易和難染。載沖載盈。(其二)
浩〃精□。□□深冰。辟諧法器。自何能稱。識非塵幕。悟是梵乘。飾相莊譯。珍麗
□□□□□□□道徵□□□□□□□□憑。刊茲茂跡。不朽不凌。


