北朝佛教石刻拓片百品第 1 冊 No. 60 趙郡王高叡定國寺碑


　　No. 60


趙郡王高叡定國寺碑


　　碑陽


　　額


　　大齊
趙郡
王□
□□
之碑


　　本文


　　蓋聞珠林琁室。現崑崙之中。銀闕金宮。跱蓬萊之上。居之□幽。登之乃靈。逐雨隨風。懸殊六通之果。黃衣丹椹。亦非四類之味。況□陽止□之洞。省□□大帝之□。□□
生半天之山。七盧入香煙之岳。伏膺道術。始學牛毛。於我法門。事均驢乳。次復月光童子。戲天台之傍。仁祠浮圖。繞嵩高之側。行藏比於幻化。出沒放於淨土。弗□□□。
罕逢濡足。及於金臺羅漢。遠住東海。瓊樹聲聞。遙家西域。承風問道。此實闕如。豈若太玄所都。化作經行之境。真人所府。翻成息心之地。黃河之北。忽出育王之龕。蔥□
之東。別有迦維之國。然燈避風之處。服藥息務之所。和合戾止。有朱山焉。其地則上應琁星。下分全趙。邑迹靈丘。念黑貂之為珥。峰連牛飲。吐白陸之滋川。重嶺概雲。苙
人或凡。曲澗無底。瞻天謂窗。晨光東壑。類湯谷密邇。暮色西巘。怪崦嵫咫尺。陰冰夏素。想逼燭龍。陽木冬青。意近火鼠。重巖之面有瀑布焉。至於春泉初涌。秋水時至。蕭
條圓注。擬虹氛而上昇。散亂高流。狀天河之懸瀉。若乃金花瓊實。暎日香風。玉酒石膏。除飢卻老。羊腸九坂。蛇盤九曲。驅龍從虎。一見而不歸。控鵠乘鸞。蹔遊而忘返。定
州定國寺。禪師僧標身重戒珠。心倫堅石。時和人俗。不染世塵。以其山處閑虛。林幽爽曠。香珍叶住地之德。清靜賞仁人之心。乃施淨財。云為禪室。於茲廿有餘年矣。背
兔頭之嶺。構柏堂之谷。別房覓崎嶇之岫。離館逐低昂之嶮。交藤代幄。懸葛當帷。鑿石開塗。披榛置徑。因山結宇。無勞一匱之勤。即水縈池。非求百姓之力。霧集懃定之
侶。雲歸無漏之人。正念不虧。息心相繼。頭堪孕鳥。心成竹蛇。採椽茅屋。藜羹粟飯。七益不受。三淨不食。是真苦行。是實頭陀。鐘韻應霜。梵聲傳谷。虎音纔振。風神散非時
之花。魚鱗已舉。雨伯造清涼之氣。百鳥競鳴。學黑蜂之唱無我。萬籟爭響。寫天樂之娛法王。聞和雅音。咸無生忍。屬　　大齊之馭九有。累聖重規。羲軒之流。炎昊之輩。
出東震。握北斗。擊玉鼓。轉金輪。前疑後承。左賢右戚。數當於天運。名上於河圖。入作股肱。出為蕃屏。使持節都督定幽安平東燕滄瀛諸軍事撫軍將軍儀同三司定州
刺史六州大都督趙郡王高叡。枝流姜水。氣別大風。昔殷周以稷契立功。虞漢藉軒唐之德。復有摠農皇之緒。兼尚父之勳。光奄宇宙。義高前篆。祖同王季。彰積德之符。
考即劉文。協內謀之議。休徵遠降。爰誕異人。封自東門。土分北社。多能將聖。上稟天知。幼秉蛇珠。雀臺擒□。□成麟角。虎殿論儒。辯樂三雍。富河澗之典。驂駕四馬。高柏
樑之勾。吐握思賢。安勞郭隗之策。水鏡知士。何有鄒陽之書。故令司馬願遊[囗@(舉-與)]解。武騎邯鄲對見。雅伏天人。忠以奉公。惠以施□。□神敬鬼。織天成地。心將冥會。非復爻
象攸知。迹出人表。亦豈名言所測。劉蒼德茂。彌事謙下。馬孚尊寵。不以為榮。至夫恒嶺崇高。虞巡北岳。中山舊國。漢號東蕃。帝摯唐侯。昔封此邑。魏文太子。復鎮斯城。五
陘傍通。四關斜指。荊卿易水。含燕寒而北流。王霸呼沱。浮漢冰而南脈。地中天府。聞蘇子之言。境寔神州。具盧□之說。海城七十。僅譬閭井。雲夢八九。寧方藪澤。連甍接
棟。煦氣成虹。袨服靚莊。揮汗如雨。先公佐世。嘗歷斯蕃。　皇弟分陝。每為是牧。帝室維翰。莫此之尤。劇齊中之□□。□河內之擇士。遂乃褰襜明視。戴冕來遊。繡轂朱輪。
聯清塵於往迹。鳴金繁唱。接高風之遺響。前後韋氏。大小馮君。挍德談榮。飛天伏地。屈其大道。烹乎小鮮。張瑟調琴。裁縠製錦。賤分陰於尺璧。子黎庶而蒲蘆。始布六條。
尋能一䛀。移風化俗。詎待七年。去煞勝殘。何求百歲。政明民訟。蚩郭賀之荊州。甄屈搜賢。鄙山濤之冀部。百城順軌。四時感德。陰陽隨意。綱目如旨。寧復二縣不雨。方待
車行。三郡無堪。更令徵黜。德既行焉。功亦成焉。田有遺糧。菓無外援。蹍虺蛇而尾虎豹。窺烏鵲而養鳳凰。□車迄今。初歷七祀。自人皇出谷。分長九州。秉旄作牧。蓋無常
限。然梁習臨并。止餘十載。神暠處益。唯乞一年。恐須正階台。載馳綸綍。借君請帝。向天門而難止。臥道興□。望雲車而無極。四民所以相告。萬里所以先憂。尋夫羊公。刺
□□□。連率梁楚。宗令周邵。親賢並播。椒蘭俱懸。日月未嘗矜。萬物觀一己。脆同蘆葦。空似芭蕉。縱四毒之□。任五情之馬。與夫解所未解。度所未度。安可以相論哉。我
王夙殖善根。□剎利種。以為靈光之殿。遠謝微妙之臺。黼黻之衣。誠乖精進之鎧。故以先覺而寤後覺。後燈而助先燈。將欲遠持三界。盡置十善。何直經緯文武。粉澤禮
樂。唯然而已乎。□聞道場。攝心迴向。隨憘供設為福田。王因以其寺名粵□□。宣尼論至道之時。乃有斯稱。軒轅念天師之教。且符今旨。淨心所宅。豈與同年。兼於此伽
藍。更興靈塔。光光流曜。比秋月之華。蓬蓬茂出。如白雲之舉。銅槃上竦。遠承仙露。金鐸相鳴。遙驚山鬼。又復運藍田之玉。採荊山之珍。鏤殫變化。圖窮相好。繢渥不汙。用
□無染之身。夜光遍體。因現神通之色。於是竹間精舍。樹下講堂。光飾侔青鳥之蓮。珍華奪白牛之駕。仙靈拖棟。或真聖之乘煙。雲氣垂甍。亂峰巖之觸石。是知無生無
□。□有鵠林。不即不離。茲亦鷲嶺。道本一准。勿輕像法之期。佛乃无邊。何偏王舍之界。寺去州城餘二百里。扶桑初曉。楊枝始嚼。塵消氣滅。霧卷霞除。昇高峰。望都邑。朱
樓紫閣。真雲中之化欲來。綠樹丹城。像域外之飛將至。分明可見。異隴首之望平川。踈散高情。踰岱宗之小天下。壯哉峻極。麗矣莊嚴。何但名相佛土。頗黎為地。法明出
世。天宮近人。齊聖廣淵也如彼。菩提道身也如此。自可生蓮花於鬲子。樊烈火於魔宮。屏息而獲法雲。翹足而俟授記。寧止延　皇家卜年之數。增我　后　王佐之功。
井藤相促。城芥將滿。庶願力護持。群神肅翼。須彌腐敗。勝地莫渝。玄圃飛浮。神山恒固。今歲在赤奮。時惟青秖。陽殖官杏。日望月桂。斲磨瑊玏。明揚鼓鍾。縱漢帝種桃。屢
獲花菓。麻姑看海。數移陵陸。猶望有類粟山。記戊申之歲。更同荊峴。見望拜之碑。無愧之詞。乃為銘曰。
即林嘉遁。歸山長住。未極人天。猶居塵壤。我有福地。全疑安養。閣暎珠羅。樓懸金網。峰高萬刃。澗遠千尋。煙雲出入。仙聖登臨。谷幽虛囀。松高自吟。紫芝咸迾。丹桂成□。
彼有人焉。創茲虛境。高窗蔭柏。危櫚承嶺。野曠村稀。巖空人靜。草呼風氣。池搖月影。嘿形端拱。凝神丘壑。搖錫褰衣。遨遊林薄。思滅毒火。求分良藥。遠棄形骸。蕭然寥□。
曆窮於坎。倉精受命。陵躪百王。懸衡七政。洛符效祉。河文標聖。朝眾水神。國多天鏡。本枝磐石。如珪如璧。龍變成章。鵬飛舉翮。閤延髦士。庭多捐客。高義盈門。清談滿席。
燕南趙北。奇士爰臻。盧河通氣。白壤飄塵。陰陽所合。風雨攸均。輕軒高蓋。來慰斯民。卬泥作豉。牧羊調馬。德通靈物。謠成風雅。寬猛春秋。愛畏冬夏。并州陵段。冀方踰□。
爰觀六趣。尚想三塗。香珍薝匐。道慕拘盧。化城度嶮。抨酪求蘇。既雕宮觀。有類蓬壺。百雉攸遠。九成迢遰。薄霧輕籠。微煙少蔽。光風新靜。暾暉初麗。極目相望。地乘天際。
斗迴南北。日轉西東。遑遑馳驟。抵速人中。地煎熱水。天壞災風。願將此處。懸置虛空。
　　　　　　　　　　　　　　　　　　　　　　　　　　　　　　　　　　　　　大齊天保八年歲在丁丑二月戊辰十五日壬午刊記


