卍新纂大日本續藏經第 31 冊 No. 607 法華經科註


　　No. 607-A 玅法蓮華經新註敘

　　法華之王諸經也。孩提之童。亦能言之。至於說其所以為王。則雖大才宏智。亦弗能也。其故何也。盖法華者佛乘也。佛乘者佛知見也。佛知見者佛境界也。以凡智說佛境界宜乎。弗能也。震旦諸師。釋之者數十家。惟天台大師。為得其說。大師者靈山同聞眾。而所謂降德為如來所使者也。夫得其說。不亦宜乎。大師之後。採摘其疏者亦多。惟若一如新註。則略而取之。引而伸之。於其折中。頗得宜當矣。一如號一庵。明永樂中。為僧錄司。住上天竺。甞奉勅探討大藏。撰三藏法數。我應永之間。奉使來于本朝。時與津絕海遊。和應制三山詩。其人品可知耳。余甞得新註一本。把玩不已。自惜不與人俱。遂弗顧固陋。竊訓其傍。授剞劂氏。夫一心之妙。散而為語言。結而為文字。語言及文字。祗是一心之玅焉耳矣。上機乃神而解之。下根乃信而入之。但如中智與愚者。則覺知而分別之。若夫神解與信入者。不取語言文字之相。直聞經文。亦可領焉。至乎覺知分別者。非疏愈惑。非訓難導。倘或尋之文義。偶發一句解。生一念信。而染其神。則其利益不可量。是吾流通之志也。

　　旹
寬文丁未季秋之穀僧不可思議書於霞谷蘭若之西庵

　　No. 607-B 重刻法華經科註序

　　夫鈆錐鑿井。井在高原。非唯理水。而艱得現前。即至濕泥。而尚復懸遠。何如利钁斵地。直透金剛磐石無前。而法泉溢湧。昔在耆闍。說經八載。結集西竺。八里連綿。傳來震旦。而譯為七卷。則真實理味。隱在重山。而六朝諸師。竟為註疏。屈指可數七十餘家。求其理詣辭長。則光宅為最。豈高原鑿井乎。鈆錐弗銛乎。迨乎智者一出。玄義敷敡。先破光宅雲公。餘者望風而退。其利钁斵地乎。法泉溢湧乎。然而世人。徒知乎流長末茂。而未原乎源遠根深。蓋我智者。昔在靈山。預會親聞。思大同聽。的承印記。大蘇道場。圓證三昧。縱無礙辯。稱性宣敡。矧復章安結集。非撰述之足擬。荊溪記釋。有文獻之可徵。然則先賢既爾服從。後學何煩措意。不猶爝火之爭光二曜。蹄涔之擬酌四溟。多見其不知量也。須知智者法華之妙。在於玄義。文句次之。若夫今之科註。又其次也。學者或先科註。而後文句。文句而後玄義。其猶觀水於河於江於海。不免望洋向若而歎。若先玄義而後文句。文句而後科註。其猶伐木于根于莖于枝。可謂拔茅連茹而征。上天竺一庵如法師。國朝洪武時人也。是板刻於留都。年久板廢。余先得梵夾印本于四明。復廉覔之。得翻刻之板于閩之壽寧。後因學者求之不便。乃命四明會首寶峯高公。而募刻之。今存武林龍樹庵者是也。邇日東甌玄孫靈(操榮)慮。梵夾賷持不便。細書老眼難觀。改為方冊。稍大書之。募資剞劂。以廣流通。為法䖍虔。可謂勤矣。復命刻余所述玄義輯略于前。庶令學者雖未能廣目義海。亦先使其染指知味。事竣問言于余。故不辭蕪穢。勉為之序云。

　　旹
皇明天啟七年。歲在疆圉單閼。坐夏之七旬五日。傳天台教觀七十四老僧傳燈。書於楞嚴壇之東方不瞬堂。

　　No. 607-C 法華經科註疏序

　　如來說法四十九年。雖五時四教。而意極於圓。故華嚴屬兼。般若猶帶。惟至法華。直捨方便。單說無上。是以殷勤稱嘆。為經中王。良以此也。教流東夏。弘華嚴若賢首。弘般若如禪宗者。猶如恒沙。而弘法華者。止天台十餘代耳。此其故何哉。蓋偏權易受。圓實難肩。彼無情之旨。性惡之談。雖迦葉尊者。猶疑魔說。況金容掩色。欲舉當時天人所驚疑者。而直領之。豈不如鳳毛麟趾之希遘哉。余於是益信弘法華難也。諸佛出世。不值大根。有不說法華而入涅槃者。則機器之難遇也。光宅首唱河北。繼者數十家。權實本迹之義。至智者始定。則四依之難逢也。自台嶺集成。至五季四百餘年耳。中國已無有能舉其義者。求於高句麗而始得之。則傳習之難繼也。宋朝迄明。妙旨再絕。隆萬間。妙峯法師振起之。一傳無盡燈公。再傳幻由路公。圓乘獨𢰾彼狹小偏秘之流。怨嫉載道。則特立之難堅也。由此觀之。則手把虗空。足躡須彌。猶為易事。而單提圓上。不墮通別。而其難為更陪也。路公之孫操師榮師者。慨佛種之難純。於是舉科註而更定之。與同志明宇王君葵赤張君振揚陳君知默鄧君季黃馬君禎甫姜君迎華陳君仰峯林君道如蓋君國進龔君應華高君汝化葉君等。謀壽諸梓。夫法華以文句為入門。玄義為堂宇。摩訶止觀為奧室。科註者文句之略也。不知科註而弘法華。即溫陵要解猶然兼帶。而況妄解經文。單伸臆說。其為法華也。猶北轍矣。　　師精玄義止觀。豈不能創為新異。而謹守妄傳者。正以自智者之外。皆雜通別。但攬轡白牛。於羊鹿交馳之世。已自橫絕。何必強作解事。而蒙不知之誚哉。此又雪竹師之難也。余於是風告諸方。因科註而玄義。因玄義而止觀。至法華藏深固幽遠者。可以徑造。慎毋墮落通別。而夾雜圓種也。則如來為其厚幸矣。是為敘。

　　賜進士第
欽差行人司行人永嘉邵建䇿薰沐合十書

　　No. 607-D 新註法華經序

　　經云法華經藏深固幽遠無人能到若然豈言說可能跂及者哉此即
釋迦世尊於三七日中所說華嚴法界無二無別雖智如鶖子未免驚疑況餘眾乎此實難信難解不可思議大解脫法門也陳隋間天台
智者大師顗公靈山親承大蘇妙悟證法華三昧獲旋陀羅尼既而居江陵為章安等弟子開玄義十卷惟釋經題所謂九旬談妙者也後居瓦官寺復為章安等以權實本迹開顯之旨別釋經文名曰文句亦十卷先是光宅所註其中不免訛謬大師悉去之以正其說至唐荊溪尊者又推廣大師之說撰釋籤十卷釋玄義妙樂十卷釋文句則一經之妙大備而無餘蘊矣然而文辭浩博義理深玄自非老於座主之學者弗能入也於是元之慧愚谷者一以大師成言註於句下以使初學啟發蒙昧惜乎歲久板刻不存前住上天竺一菴如法師乃前高僧具菴法師之弟子也得其正傳博通教義講說熟閑於今兩測一人而已間居南京大報恩寺念祖道之荒涼大教之將墜於是亦一以大師成言註述斯經不敢妄加己見混餚其說疑誤後學比慧愚谷者加詳編為七卷吳中顧道珍繕寫極為嚴整道珍與同學佛人管叔純馮覺成顧道昇顧禧然姜孟圭等共募眾緣為之刊梓流通一日叔純等懷香過予徵予序引予時年八十四歲抱病在家焉能措筆然覩茲盛德之事亦當為之助喜若以法華經藏深固幽遠無人能到豈可以言說跂及者哉姑摭一二為序以弁其端當知此經不可思議果報亦不可思議上足以答君親之厚恩下足以濟飛潛之幽趣如太虗空豈有量哉故為序後之覽者當求言外之意云。

　　永樂十六年正月十五日資善大夫
太子少師吳郡姚廣孝序

　　No. 607

妙法蓮華經科註卷第一

　　上天竺講寺住山比丘　一如　集註

　　妙法蓮華經者本地甚深之奧藏也乃一化之根源五時之極唱如來出世意欲即說此經開示眾生本源覺藏究竟直指見性成佛故經曰諸佛惟為一大事因緣故出現於世所謂開示悟入佛之知見是也其奈小機未堪此聞聞則生謗墮苦故經曰若但讚佛乘眾生沒在苦謗法不信故墜於三惡道如來不得已而為實施權先以華嚴大教擬宜小乘之人既不能信受是以不動寂場遊化鹿苑為其說三藏教而又保證真空故須方等彈斥令其耻小慕大雖復慕大而執真之情未忘乃寄空生身子為之轉教廣譚空慧之法而淘汰之執情破已然猶以實覆權權掩於實未開二乘根敗作佛未顯如來成佛久本於是高會鷲峯劇談秘要開方便之權門示真實之妙理發眾聖之權巧顯本地之幽微故經曰正直捨方便但說無上道其為教也三乘咸會一乘九界同歸佛界長遠壽量至此方彰出世本懷於今始暢夫是之謂妙法蓮華經也。

　　○此經凡二十八品所談妙法不出權實本迹權謂九界三乘實謂佛界圓乘本謂久遠成佛迹謂果後施化前十四品是迹門開權顯實後十四品是本門開迹顯本然迹本二門開顯由機分利鈍故有三周七喻不同三周者初法說周為上根人作三乘一乘說舍利弗一人得悟即方便品中所談是也二譬說周為中根人作三車一車說迦葉等四大弟子領解即譬諭品中所說是也三因緣周為下根人作宿世因緣說千二百聲聞得記即化城喻品中所明是也迹門施化終於三周周者終也終必對始故上根始於鹿苑稟小終於法華得記中根例知下根始於大通下種終於因緣開會故云三周也七喻者一火宅喻喻三界不安隱如譬喻品中所明是也二窮子喻喻小乘無大乘功德法財如信解品中所明是也三藥草喻喻有漏諸善皆能除惡而無漏之善為最如藥草喻品中所明是也四化城喻喻二乘真空涅槃能防見思之非禦生死之敵如化城喻品中所明是也五衣珠喻喻王子結緣下一乘智寶之種即了因種如五百弟子受記品中所明是也六髻珠喻喻中道實相極果所宗如安樂行品中所明是也已上六喻皆喻迹門開權顯實也七醫子喻喻佛如大醫王徧療一切眾生之病如壽量品中所明此一喻喻本門開迹顯本也。

　　○初釋首題明五重玄義一法喻為名二實相為體三一乘因果為宗四斷疑生信為用五無上醍醐為教相法喻為名者法即妙法喻謂蓮華所言妙者妙名不可思議乃褒美之辭也所言法者十界十如權實本迹之法也良以妙法難解假喻易彰蓮華則華果同時妙法則權實一體故有迹門三喻本門三喻迹門三喻者一為蓮故華喻為實施權二華開蓮現喻開權顯實三華落蓮成喻廢權立實本門三喻者一為蓮故華喻從本垂迹二華開蓮現喻開迹顯本三華落蓮成喻廢迹立本此首題中蓮華一喻乃總喻也若經文中火宅等七喻是別喻也故妙玄云七譬是別蓮華是總舉總攝別故冠篇首總別雖殊莫非為顯權實本迹之法耳經者法也常也十界同軌之為法三世不易謂之常故以法喻為此經之名也實相為體者謂十界十如之法一一離虗妄相名為實相故龍樹云除諸法實相餘皆魔事然此妙體在迹門謂之諸法實相在本門謂之非如非異本迹雖殊妙體是一故以實相為此經之體也一乘因果為宗者宗即要義所謂佛自行因果為宗也云何為要無量眾善言因則攝無量證得言果則攝故以一乘因果為此經之宗也斷疑生信為用者用即力用也迹門開顯斷權疑生實信本門開顯斷近疑生遠信故以斷疑生信為此經之用也無上醍醐為教相者教者聖人被下之言也相者分別同異也此經純圓異乎偏少之教喻如醍醐上味不同乳酪生熟酥味故以無上醍醐為此經之教相也然此五重玄義皆是經中所詮之旨祖師預取解釋首題者欲令受持讀誦之人即於首題能了一經之大旨故也。

　　妙法蓮華經弘傳序

　　經題五字如前釋弘傳序者弘廣也大也傳轉也亦流傳也序即次序爾雅云東西墻謂之序註云所以別內外也謂見墻別宅舍之內外觀序知一經之由致也律師序述此經之大猷葢欲廣傳後代展轉流通而不絕也。

　　終南山釋道宣述

　　終南山名距長安八十里在扶風武功縣東接驪山太華西連太白隴山其山北來勢終於南故云終南關中記云終南一名中南在天之中居都之南故曰中南釋者梵語具云釋迦此云能仁佛之姓也故凡投佛出家者皆以釋為姓阿含經云四河入海同一鹹味四姓出家皆名為釋是也律師諱道宣生京兆錢氏父吏部尚書母夢月輪貫懷而孕又夢梵僧語之曰所孕者梁之祐律師也及長師日嚴頵(於倫切)公出家落𩬊年二十依首師進具又從學律唐高祖武德七年甲申徙居終南紵麻蘭若製行事鈔甞行般舟三昧前後總二十會常感天人送饌侍衛後在西明寺行道中夜臨砌足蹶且仆有少年介冑擁衛之律師問汝為誰曰弟子博叉天王子張瓊也以師戒德故來給衛耳因以佛牙授師夜捧行道晝藏地穴唯弟子文綱知之又授以餌藥修合之方即今天王補心丸是也師問以世尊在世及滅後時事瓊一一為言隨問隨錄集為感天侍應傳一卷高宗乾封二年丁卯冬十月三日入滅眾聞天人同聲請師歸彌勒內院穆宗讚曰代有覺人為如來使龍鬼歸降天人奉侍聲飛五天辭驚萬里金烏西墜佛日東舉稽首皈依肇律宗主懿宗朝諡澄照述者著述也述者之謂賢作者之謂聖儒典云述而不作律師自謙故云述也。

　　妙法蓮華經者統諸佛降靈之本致也。

　　統(他綜切)總也降靈猶降神也致趣也諸佛皆從兜率降神出現於世其本懷之致趣莫不為令眾生開示悟入佛之知見授記作佛而後已今經開顯既開眾生佛之知見授記作佛則總紀諸佛出世之意故云統諸佛降靈之本致也。

　　蘊結大夏出彼千齡東傳震旦三百餘載。

　　蘊積也蘊結即結集也大夏即竺國之美稱如來生於周昭王二十四年甲寅入滅於周穆王五十二年壬申二月十五日既入滅弟子阿難輩於是始結集大小經律論藏至東漢明帝永平七年計一千餘年故曰出彼千齡齡即年也是年帝夢金人長大項有日光飛至殿庭旦問羣臣太學聞人傅毅奏曰周昭王時西域有佛出世其形長一丈六尺而黃金色陛下所夢將非是乎博士王遵推周書異記佐之帝遂遣中郎將蔡愔博士秦景等一十八人使西域求佛法蔡愔等至天竺隣境月氏國遇梵僧摩騰法蘭二人奉佛經像來震旦遂同東還永平十年入闕獻經像帝大悅帝於雍門外立寺騰蘭居之以白馬䭾經而來遂名白馬寺永平十四年五嶽道士費叔才褚善信等忌之斥言虗偽騰蘭白於帝曰吾佛出世法水火不能壞請與方士驗之帝敕叔才等盡出所有奇經秘訣與騰蘭所持來經像就焚之正月十五日火作而騰蘭諸經完然不燼方士稽首欽服帝益異之由是騰蘭習漢言久之譯四十二章經十地斷結佛本生法海藏佛本行等五經佛法自此始流東土故曰東傳震旦震旦或曰真丹琳法師云東方屬震是日出之方故云震旦華嚴音義翻為漢地樓炭經云葱河以東名為震旦以初日出耀於東隅故得名也據此則震旦非梵語矣自漢永平七年至獻帝合一百五十五年歸魏魏五主合四十五年歸西晉西晉四主合五十二年至東晉安帝義熈二年羅什譯此經時合八十九年總計三百四十一年故曰三百餘載載年也爾雅云唐虞曰載取物終更始也。

　　西晉惠帝永康年中長安青門燉煌菩薩竺法護者初翻此經名正法華。

　　西晉武皇帝司馬氏諱炎字安世文帝昭之子也受魏禪即帝位乙酉改元泰始國號晉都洛陽故曰西晉始自武帝次惠帝次懷帝終於愍帝惠帝諱衷字正度武帝第二子庚戌四月即位改元永熈繼改元康庚申又改永康止一年長安古稱咸陽漢高祖改名長安青門在長安城東即邵平種瓜處也燉煌即今甘肅沙州路古流沙地禹貢雍州之域也漢為燉煌郡陽關玉門關洼水在焉竺曇摩羅剎此云法護月氏國人究三十六國道術兼通其語泰始二年丙戌自天竺達於玉門因居燉煌世號燉煌菩薩後入長安居青門大周目錄云太康七年譯正法華今謂太康乃武帝年號序既云惠帝當以永康為正也。

　　東晉安帝隆安年中後秦弘始丘慈沙門鳩摩羅什次翻此經名妙法蓮華。

　　東晉司馬氏都建康始於元帝終於恭帝禪於宋凡十一主合一百三年元帝諱睿瑯琊王覲之子宣帝曾孫也年十五嗣封瑯琊王後為安東將軍鎮建康西晉愍帝建興四年丙子詔王攝萬幾明年即王位改元建武又明年戊寅始即帝位改元大興鳩摩羅什譯經於後秦境內序必先書東晉者存正統也第十主安帝諱德宗孝武太子丙申繼孝武即帝位次年丁酉改元隆安凡五年又改元興凡三年又改義熈凡十四年後秦姓姚名萇字景茂赤亭羗人當晉孝武皇帝太元八年癸未前秦符堅攻晉以兗州刺史姚萇為龍驤將軍後又以為司馬討慕容泓等萇軍大敗懼奔時渭北馬牧等紏扇羗豪率其戶口歸萇者五萬餘家推萇為盟主晉太元丙戌四月萇自陝西等路入長安即帝位改年建初國號大秦史以後秦別之萇遣將吳忠執堅於五將堅子丕立為馮該所害南安王符登立晉太元十八年癸巳十二月萇卒子興立率眾伐前秦秦主登大敗次年甲午興即帝位改年皇初凡五年又改弘始當晉隆安三年己亥也丘慈與龜茲同國名在焉耆西南沙門此云勤息謂勤脩眾善止息諸惡也鳩摩羅什此云童壽龜茲國人前秦符堅遣驍騎將軍呂光等率兵七萬伐龜茲國取什當晉太元七年壬午歲光與什俱還至涼州聞堅已歿光遂據涼州即三河王位國號大涼改年太安當晉太元十一年也及光卒子紹立為太原公呂纂所害纂立又為呂超所廢立呂隆後秦姚興弘始三年遣師伐隆隆上表隆興遂迎什至長安當晉隆安五年辛丑也弘始八年什於草堂寺譯出今經為七卷當晉義熈二年丙午也序文律師言隆安年中者乃是什始至長安之年非什譯此經之年也法華文句云鳩摩羅什以偽秦弘始五年四月二十三日於長安逍遙園譯大品經竟至八年夏於草堂寺譯此妙法蓮華經什少時日誦三萬二千言隨母出家遍遊西域淹貫羣籍尤善大乘在龜茲日諸王會同每請師說法必跪伏而聽後居秦國大闡經論所譯出者三百八十卷秦主以師禮事之優寵特甚弘始十五年四月十三日入滅壽七十歲當晉義熈九年癸丑也。

　　隋氏仁壽大興善寺北天竺沙門闍那笈多後所翻者同名妙法。

　　隋高祖文皇帝姓楊名堅弘農華陰人漢太尉震十四代孫初宇文秦仕魏封周公至子覺受魏禪國號周堅父忠甞事周有功官至太傅隋國公堅襲封焉陳大建十三年辛丑堅受周禪都長安國號隋自文帝至恭帝三主合三十七年今以國稱故云隋氏仁壽文帝年號也名義云天竺之稱異議紏紛舊云身毒或曰賢豆今從正音宜云印度此云月葢以其土賢聖繼軌導凡御物如月照臨故也五印度之境周九萬餘里今云北天竺者即五天竺國之一也闍那笈多二法師名闍那具云闍那崛多此云志德北天竺人剎帝利種遊涉行化來達此境笈多具云達摩笈多此云法密南天竺人序不云者缺也按添品經序云大隋仁壽元年辛酉普曜寺沙門上行請闍那崛多達摩笈多二法師於大興善寺重譯此經為八卷名曰添品妙法蓮華故知闍那笈多是二人也昇師目錄云言添品者謂於晉秦兩譯經內添合改移有五一於晉秦譯本添普門品後偈頌二於秦譯藥王品後補日光喻之全文三合天授品於寶塔品內四移囑累品於普賢品後五回陀羅尼品於神力品後又唐不空譯法華軌儀全與添品法華改易是同甚違什師按品次第。

　　三經重沓文旨互陳時所宗尚皆弘秦本。

　　一經三譯故云重沓文詞旨趣交互陳述如十如是晉譯則無秦譯則有又藥草喻後半品之文晉隋兩譯則有秦譯則無又囑累品秦譯置二十二隋譯則置之卷末故云文旨互陳也宗尊也尚高也此經雖更三譯然古今所尊尚者唯傳弘什師所譯之本。

　　自餘支品別偈不無其流具如序曆故所非述。

　　三譯之外如名義云達摩摩提於齊武永平年中譯出提婆達多品經一卷又東晉祗密帝譯出普門品經一卷此師名義不載支分各異故曰支品又闍那崛多於西川益州龍淵寺譯出普門品重頌偈一卷故曰別偈如是品偈雖支別不同莫不各有源流具如彼經本序紀其所自故今所不述也又流即流類如云品類相從目之為品是也曆象也又通作歷又一解餘饒也饒即多之義也葢言秦本之內自多支品別偈其品偈之源流流類備如各品各偈之中已自序曆可見故今所以不陳述也私謂前解獨指普門品重頌為別偈者固是若細詳之文意似不特言別譯達多普門二品為支品葢言一經之內諸品為支品也且律師作序正為序於秦本安得濫及別譯之品哉讀者審之。

　　夫以靈嶽降靈非大聖無由開化適化所及非昔緣無以導心。

　　靈嶽降靈者此借用儒典維嶽降靈生申及甫之意蓋言靈山所化之機皆蘊英靈之秀而降生者自非吾佛大聖神通駭動智辨宣揚則何由開導而化度之此言應稱於機也適化所及者適當也亦稱適也謂佛雖大聖不能化無緣之人如靈山所化之機昔皆於大通佛世聽王子覆講法華之時已下一乘之種中間退大漸次調停以至於今方得妙悟自非宿昔有緣種者則無因開導其心此言機稱於應也。

　　所以仙苑告成機分大小之別金河顧命道殊半滿之科豈非教被乘時無足覈其高會。

　　梵語婆羅痆(女黠切)斯舊曰波羅柰或翻江繞城或以羣鹿所居亦名鹿苑以古仙所居亦名仙苑告成者如來六年苦行之後於菩提樹下而成正覺也佛既成道必說法被機機有利鈍則大小不同如初華嚴大隔於小鹿苑小隔於大方等大小同聞是也此二句言應必被機也梵語㕧剌拏伐底河此云有金河是產閻浮金處河畔有娑羅林在拘尸城外顧命者儒典尚書有顧命篇鄭玄註云臨終出命故謂之顧顧將去意也佛將入滅而垂言教說涅槃之經如成王將終作顧命之書也涅槃追說四教事同方等藏為半字教通別圓為滿字教故曰道殊半滿之科科等也此二句言機必稟教也初言仙苑後言金河者葢舉一化之初後以攝中間方等般若之二時故總結云教被乘時等如華嚴被大機乘時為說圓滿脩多羅教鹿苑被小機乘時為說藏教方等被大小機乘時為說藏通別圓之四教乃至涅槃亦復如是上之四時設教雖則被機乘時約部言之皆屬於權並不足以考覈其實如法華之高會唯譚一實也法華功高一化理冠羣經已今當說最為第一律師之言足可徵矣。

　　是知五千退席為進增慢之儔五百授記俱崇密化之迹。

　　方便品初如來既歎諸佛權實二智甚深無量難解難入舍利弗即騰疑致請及如來誡許為說五千人等便乃越席而去如來即斥言此輩罪根深重及增上慢又云退亦佳矣雖曰斥他意在䇿進在座有增上慢者不生退席之心也富樓那等五百弟子本是深位菩薩今內秘外現迹示聲聞至法華會上復授與成佛之記者蓋崇其密示輔佛行化之迹也崇高也猶迹高本下之義也。

　　所以放光現瑞開發請之教源。

　　序品中言如來說無量義經已入定放白毫光具現六瑞故使彌勒懷疑以請文殊決答是知放光現瑞乃開發起啟請說教之本源也。

　　出定揚德暢佛慧之宏略。

　　方便品如來從三昧安詳而起讚揚諸佛權實二智之德意令眾生開示悟入佛之知見則佛慧之宏遠方略方乃通暢也二智佛之知見皆佛慧之異名耳。

　　朽宅通入大之文軌。

　　譬喻品初以三車誘引諸子及出火宅後乃等賜大車以喻鹿苑初為聲聞等權說諦緣度三乘之法令其脩習出於三界逗至法華開權顯實唯談一乘圓實之法咸令開示悟入佛之知見故經云如來初以三乘引導眾生然後但以大乘而度脫之譬天下大治之時書同文車同軌約法則同圓教一實之文約喻則同大車一乘之軌豈非朽故火宅之喻乃是引小向大之說故云通入大之文軌。

　　化城引昔緣之不墜。

　　化城者無而倐有名化防非禦敵曰城以喻小乘真空涅槃防見思之非禦生死之歒也化城喻品初為疲極之眾化作一城以為止息然後令至寶所以譬如來昔為王子之時為其下大乘之種中間退大向小如止化城今至法華復為說大授記作佛豈非化城之喻是導引宿昔之緣之不墜失也。

　　繫珠明理性之常在。

　　五百弟子授記品陳如等得記之後悔過自責乃以繫珠為喻以陳領解珠譬實相之理乃大乘緣種也葢佛昔於大通佛世嘗以大法教令發心為下一乘之種多劫廢忘不知不覺今得授記方知緣種不失理性常在譬人至親友家親友以珠繫其衣內其人醉臥不覺及後親友復為示之即知衣內之珠不失以喻理性之常在也。

　　鑿井顯示悟之多方。

　　法師品佛說譬如有人渴乏須水穿鑿高原猶見乾土知水尚遠施功不已轉見濕土其心決定知水必近以喻在家出家之人若未聞解思惟脩習此經是人去阿耨菩提尚遠若得聞解思惟脩習此經必知是人得近阿耨菩提佛以種種方便教化方乃悟入故云示悟之多方。

　　詞義宛然喻陳惟遠。

　　文詞義理宛然符合加以如上種種比喻敷陳則一經之旨獨惟幽遠也。

　　自非大哀曠濟拔滯溺之沉流一極悲心拯昏迷之失性。

　　眾生滯著諸有沒溺愛河此等之流自非如來興大哀憐廣為津濟安能拔其生死之苦令得涅槃之樂又眾生為無明所覆昏惑迷倒自非如來等一至極悲愍之心安能拯其昏迷之暗令復本性之明也。

　　自漢至唐六百餘載總歷羣籍四千餘軸受持盛者無出此經。

　　自漢永平十年佛教始流東土至東晉合三百五十二年又宋五十九年又齊二十三年又梁五十五年又陳三十三年又隋三十七年又唐高祖至高宗乾封二年律師入滅合五十年總計六百九年故云六百餘載但莫考律師於唐代何年作此序耳六百餘載之內總經譯出諸經卷目雖有四千餘軸之多今昔受持之盛者莫出什師所譯之法華也。

　　將非機教相扣並智勝之遺塵聞而深敬俱威王之餘勣。

　　機教相扣者機即所化之機教即能被之教扣擊也謂機必稟教教必被機機教互相擊動也且稟教之機竝昔從大通智勝佛所同下一乘種子其上根利智者於初中間已得道竟其鈍根者中間退大以來佛為節節調停至今王城亦得道竟後之受持此經者將非昔同下種最鈍之人乎望前之多比今之少有若遺塵故云智勝之遺塵又若聞此經信敬不疑謗者乃是威音王佛所不輕為下大乘緣種之餘功故也。

　　輙於經首序而綜之。

　　輙專也綜即機縷之持絲制經者律師專於此經之首述為序文綜括一經之大旨庶使誦持者知義意之有歸法喻之相顯譬若機縷之持絲制經令其條然有緒而不紊亂也。

　　庶得早淨六根仰慈尊之嘉會速成四德趣樂土之玄猷。

　　此謂誦持之人苟知一經之大旨念念從聞思脩依解立行自然獲得六根清淨則能見佛常在耆山如隋智者大師行法華三昧誦經至藥王品是真精進是名真法供養如來即豁然大悟見靈山一會儼然未散故經云若有深心信解則為見佛常在耆山等或云慈尊指彌勒也普賢勸發品云若有受持讀誦解其義趣乃至云即往兜率天上彌勒菩薩所二說俱通速成四德者謂常樂我淨也不遷不變謂之常離二死苦謂之樂八大自在謂之我三惑淨盡謂之淨既成就四德必得往生極樂國土故經云如說脩行於此命終即往安樂世界阿彌陀佛大菩薩眾圍繞住處趣向也猷道也道即能通之義謂因此玄玅之道即能通至淨邦也。

　　弘贊莫窮永貽諸後云爾。

　　贊助也貽遺也律師作序之意葢欲贊助此經永遺後代冀展轉流通無窮無盡也或問法華本迹二門律師何但序迹而不言本今為答曰若知從本垂迹即知因迹顯本故荊溪尊者云若解迹妙本妙非遙本迹雖殊不思議一。

　　妙法蓮華經弘傳序(終)

　　妙法蓮華經卷第一

　　姚秦三藏法師　鳩摩羅什奉　詔譯

　　妙法蓮華經序品第一

　　序義有三謂次也由也述也如是等五事冠於經首次序也放光六瑞起發之端由序也問答釋疑正說弄引序述也具此三義故稱為序品者梵語䟦渠此翻為品義類同者聚在一段故名品也唯藥王菩薩本事品是佛親唱餘或結集者所置或譯人添足諸品之始故言第一然有通序別序從如是去至却坐一面是通序以諸經初同有如是等五事故從爾時世尊去至品盡是別序以別序一經故。

　　△次釋經文二初迹次本法華文句章安祖師云天台智者大師分文為三初品為序方便品訖分別功德十九行偈凡十五品半名正從偈後盡經凡十一品半名流通又一時分為二從序至安樂行十四品約迹開權顯實從涌出訖經十四品約本開權顯實本迹各序正流通初品為序方便訖授學無學人記品為正法師訖安樂行為流通涌出訖彌勒已問斯事佛今答之半品名序從佛告阿逸多下訖分別功德品十九行偈名正此後盡經為流通今記從前三消文也初迹門三初一品序分二初通序六初所聞法體。

　　如是。

　　如是者舉所聞之法體也不異名如無非曰是如於三諦之是故曰如是若約教釋者諸經不同如是亦異若佛明俗諦有文字真諦無文字阿難傳佛俗諦文字與佛說不異故名如因此俗文會真諦理故名是此則三藏經初如是也佛明即色是空空即是色色空空色無二無別空色不異為如即事而真為是阿難傳佛能詮之文不異為如能詮即所詮為是此則通教經初如是也佛明生死是有涅槃是無出生死有入涅槃無出涅槃無入於中道阿難傳此出有入無出無入中與佛說不異為如從淺至深無非曰是此則別教經初如是也佛明生死即涅槃亦即中道真如法界實性實際徧一切處無非佛法阿難傳此與佛說無異故名如如如不動故名是文如理是究竟成就此則圓教經初如是即今經之如是也大論云佛將涅槃阿難問佛一切經首當作何語佛言應云如是我聞一時佛在某方某國與某大眾俱此即通序亦名破邪序對破外道阿漚故亦名證信序為令聞者不疑故。

　　△二能持之人。

　　我聞。

　　我聞者謂如是之法阿難從佛而聞也大論云阿難與聽眾述佛遺旨親承不謬故曰我聞。

　　△三聞持和合。

　　一時。

　　一時者聞持和合非異時也又感應因緣合一之時也。

　　△四時從佛聞。

　　佛。

　　梵語佛陀此云知者知過去現在未來眾生非眾生數常無常等一切諸法故名佛陀又云覺者覺有三義一者自覺悟性真常了惑虗妄二者覺他運無緣慈度有情界三者覺行圓滿即名妙覺故華嚴經云一切諸法性無生亦無滅奇哉大導師自覺能覺他若約教釋者於道場樹下知覺世間出世間覺世即苦集覺出世即道滅亦能覺他三十四心正習俱盡現丈六身為三乘人說諦緣度法即三藏教佛也現帶劣勝應身樹下一念相應斷餘殘習者即通教佛也單現尊特相坐蓮華臺受佛職者即別教佛也隱前三相惟示不可思議如虗空相即圓教佛也今經正彰開顯開前三教果頭之佛即是圓教法身之佛如云垢衣內身實是瓔珞長者故三十二相相相無邊即是尊特亦即法身所以龍女讚云微妙淨法身具相三十二淨名疏云四處現尊特唯法華最勝。

　　△五聞持之所。

　　住王舍城耆闍崛山中。

　　住者能住住所住能住即是首楞嚴三昧所住即是忍土王城王舍城者駁足王與千王共立舍城都五山中為大國故云王舍城因緣出大論耆闍崛此云靈鷲亦云鷲頭山峯似鷲故名亦云狼跡前佛今佛皆居此山若佛滅後羅漢住法滅後支佛鬼神住既是聖靈所居因呼為靈鷲山佛說此經凡三會中會在多寶塔內前後二會皆在此山中者佛居中道今處山中說中道也。

　　△六聞持之伴二初列眾三初聲聞眾二初比丘眾二初多知識六初舉類。

　　與大比丘眾。

　　與者共義大者器量尊重為天王等大人所敬有大道故有大用故有大知故故言大比丘者淨名疏云或言有翻或言無翻有翻者翻云除饉眾生薄福在因無法自資得報多所饉乏出家戒行是良福田能生物善除因果之饉乏故言除饉言無翻者名含三義一破惡二怖魔三乞士戒防形非定除心亂慧悟想虗能破見思之惡故名破惡既能破惡摩羅念言其既出界復化餘人俱出三界乖於魔意魔乃愁懼故名怖魔夫在家人三種如法一田二商三仕用養身命出家之人佛不許此惟乞食自濟身安道存福利檀越故名乞士眾者梵語僧伽此云和合眾事和無別眾法和無別理也。

　　△二明數。

　　萬二千人俱。

　　△三明位。

　　皆是阿羅漢。

　　梵語阿羅漢舊翻無著不生應供或言無翻名含三義無明糠脫後世田中不受生死果報故云不生斷九十八使煩惱盡故名殺賊具智斷功德堪為人天福田故云應供。

　　△四歎德。

　　諸漏已盡無復煩惱逮得己利盡諸有結心得自在。

　　諸漏已盡無復煩惱此兩句歎上殺賊漏者三漏也一欲漏謂欲界一切煩惱除無明二有漏謂上二界一切煩惱除無明三無明漏謂三界無明無明即癡也成論云失道故名漏律云癡人造業開諸漏門毗曇云漏落生死成論義通因果律專在因毗曇唯果由惑造業致生死苦亡法身失慧命喪重寶皆是賊義煩惱者昏煩之法惱亂心神即九十八使也煩惱是能潤漏業是所潤能所既盡是殺賊義逮得己利一句是歎應供三界因果皆名為他智斷功德皆名己利己利具足故成應供盡諸有結心得自在此兩句是歎不生諸有即二十五有生處也結即二十五有生因也因果不亡故名為有因盡果亡即是不生心得自在者定具足名心自在慧具足名慧自在慧自在未必心自在心自在必慧自在今言心自在即是定慧具足也。

　　△五列名。

　　其名曰阿若憍陳如。

　　阿若者名也此翻無知無知者非無所知乃知無耳若依二諦即是知真以無生智為名也憍陳如姓也此翻火器婆羅門種其先事火從此命族火有二義照也燒也照則暗不生燒則物不生故以不生為姓也或稱之為釋摩男者以其聞法得道最在一切人天羅漢之前如云佛最長子即陳如也。

　　摩訶迦葉。

　　此翻大龜氏其先代學道靈龜負仙圖而應從德命族故名大龜氏時人多以姓召之其名畢鉢羅父母禱樹神而生故亦云飲光以其身光能暎餘光使不現故亦云光波以其身光炎涌故佛弟子中多名迦葉如十力三迦葉等於同姓中最長故曰摩訶迦葉梵語摩訶含大多勝三義即五種不翻中多含不翻也如來滅後以法付之令法久住乃傳金縷大僧伽黎住鷄足山至未來彌勒出世付法授衣竟然後入滅。

　　優樓頻螺迦葉伽耶迦葉那提迦葉。

　　迦葉如前釋優樓頻羅此云木瓜林伽耶此云城那提此云河此三人昔於毗婆尸佛時共樹剎柱以是因緣報為兄弟兄為瓶沙王師有五百弟子兩弟亦各有二百五十皆行兄法不肯歸佛佛因作十種神變謂龍毒不中龍火不燒恒水不溺等兄及二弟師徒皆伏投佛出家具出瑞應經。

　　舍利弗。

　　舍利此云鶖(七由切)鷺水鳥也弗此云子大論云婆陀羅王婦生一女眼似舍利鳥眼即名此女為舍利以其是舍利所生故名舍利弗又翻身子此女好形身身之所生故言身子增一阿含經云我佛法中智慧無窮決了諸疑者舍利弗第一。

　　大目犍連。

　　目犍連婆羅門姓也此云讚誦名拘律陀拘律陀樹名禱此樹神而生故文殊問經翻萊茯根真諦云勿伽羅翻胡豆二物皆古仙嗜食因以命族正云摩訶沒特伽羅此云采菽氏菽亦豆也增一阿含經云我弟子中神通輕舉飛到十方者大目連第一。

　　摩訶迦旃延。

　　迦旃延婆羅門姓也此云文飾善論義故阿含經云善分別義敷演道教者迦旃延第一。

　　阿㝹樓䭾。

　　或云阿那律陀此云無貧或云阿泥盧豆此云如意即名也昔於飢世以稗飯施辟支佛獲九十一劫天人之中受如意樂故名如意爾來無所乏少故名無貧及稟佛出家由精進故七日七夜眼睫不交遂喪精失肉眼已佛令求天眼繫念在緣四大淨色半頭而發內外通徹明暗悉睹見大千世界如觀掌果增一阿含經云我佛法中天眼徹視者阿那律比丘第一。

　　劫賓那。

　　此云房宿以因父母禱房星而生故以名之又初出家時因往見佛夜值雨寄宿淘師房以草為座後一比丘亦來寄宿劫賓那即推草與之至中夜後來比丘問何所往答曰我欲見佛後比丘遂為說法豁然得道後比丘即佛也以共佛宿淘師房從得道處為名故言房宿又善占星宿明識圖像從解得名阿含經云我佛法中善知星宿日月者劫賓那比丘第一。

　　憍梵波提。

　　此云牛呞亦曰牛跡昔五百世曾為牛王牛若食後恒事虗哨餘報未除唼唼常嚼故時人稱為牛呞避人笑故恒居天上不知佛滅迦葉集千羅漢遣下座僧使追憍梵憍梵問佛使答云佛已入滅即言佛出我出佛住我住佛滅我滅遂入滅阿含經云樂在天上不樂人間牛跡比丘第一。

　　離婆多。

　　亦云離越此翻星宿父母從星辰乞子因星作名雖得出家猶隨本字阿含經云坐禪入定心不倒亂離越比丘第一。

　　畢陵伽婆蹉(七何切)。

　　此云餘習五百世為婆羅門餘氣猶貢高過恒水叱河神云小婢駐流河神分為兩派其神被叱遂往訴佛佛令懺謝即合掌言小婢莫嗔大眾笑之河神云懺而更罵佛言本習如此實無高心。

　　薄拘羅。

　　此云善容容貌端正故年一百六十歲無病無夭由昔持不殺戒故九十一劫命不中夭昔施僧一訶梨勒果故身常無病增一阿含曰壽命極長終不中夭常樂閑居不處眾中薄拘羅第一。

　　摩訶拘絺羅。

　　此云大膝膝骨麤大故乃舍利弗舅與姊舍利論議不如拘絺羅思惟念言非姊力也必懷智人寄言母口未生乃爾及生長大當如之何即棄家往南天竺讀十八經時人笑之累世難通一生非冀乃歎曰在家為姊所勝在外為他所輕誓讀不休無暇剪爪時人呼為長爪梵志後投佛出家得法眼淨。

　　難陀。

　　亦云放牛難陀此云善歡喜妙樂云從初慕道為名歡喜中勝故云善也。

　　孫陀羅難陀。

　　孫陀羅此名好愛妻名也難陀此云歡喜己號也揀異放牛難陀故標妻名也。

　　富樓那彌多羅尼子。

　　富樓那翻滿願是父名彌多羅翻慈是母名尼者天竺女人通名也從父母得名故名滿慈子阿含經云我父名滿我母名慈諸梵行人遂呼我為滿慈子。

　　須菩提。

　　此云空生亦云善吉亦云善業其生之日家中庫藏一切皆空故字空生庫藏空故父母驚異以問占者占者言吉因名善吉及其出家見空得道兼修慈心得無諍三昧是以常能將護物心故名善業佛從忉利天下率土輻凑爭先頂禮惟須菩提端坐石室念諸法空豁然悟道故為解空第一。

　　阿難。

　　此云歡喜或云慶喜或云無染佛成道日生舉國欣慶故名歡喜亦名慶喜阿難隨佛入天人龍宮見天人龍女心無染著故名無染佛滅度後迦葉大眾讚曰面如淨滿月目若青蓮華佛法大海水流入阿難心其入滅時於恒河中入風奮迅三昧分身為四分一與天上一與龍宮一毗舍離國一阿闍世王增一阿含經云知時明物所至無疑所憶不忘多聞廣達堪任奉持阿難第一。

　　羅睺羅。

　　此云覆障是佛親子往昔因塞鼠穴又不看婆羅門六日故處胎六年因名覆障初佛為太子時求出家父王不許乃曰汝若有子聽汝出家太子即以指指妃腹曰却後六年汝當生男太子既出家已耶輸有娠諸釋咸瞋疑其非正耶輸遂設火坑誓曰我若為非子母俱滅若真遺體天當為證因抱子投坑坑變為池蓮華捧體王及國人始復不疑於是父王喜曰雖失其子而獲其孫孫為金輪吾亦何恨後佛索令出家父王不許耶輸將上高樓目連飛空取之佛度出家為舍利弗弟子密行第一。

　　△六結句。

　　如是眾所知識大阿羅漢等。

　　此結多知識眾也言知識者聞名為知見形為識或見形為知見心為識知識者多故曰眾所知識。

　　△二少知識。

　　復有學無學二千人。

　　學無學者前之三果研真斷惑名為學第四阿羅漢果真窮惑盡名曰無學此但舉位明數而不歎德故名為少知識眾耳聖與凡絕交亦不分別多識少識特以希高慕遠者以多識引之藏名隱德退讓者以少識引之然不可以多少之迹失其本也。

　　△二比丘尼。

　　摩訶波闍波提比丘尼與眷屬六千人俱。

　　摩訶波闍波提此云大愛道亦云憍曇彌此云眾主以有智故方能愛道故名大愛道為尼眾之主故名眾主乃佛之姨母也會正記云佛成道後十四年姨母求出家佛不許阿難為陳三請佛令阿難傳八敬法若能行者聽汝出家彼云能行遂度出家八敬者一百歲比丘尼見初受戒比丘當迎拜請坐二不得罵謗比丘三不得舉比丘過失比丘得說尼過四於僧中求受大戒五若犯僧殘罪應半月向僧中行摩那埵六當於僧中求教授人七不應在無比丘處夏安居八夏訖詣僧中求自恣人。

　　羅睺羅母耶輸陀羅比丘尼亦與眷屬俱。

　　耶輸陀羅此云華色亦曰名聞然在家為菩薩之妻天人知識出家為尼眾之主位居無學即名聞也十二遊經出三夫人一瞿夷二耶輸三鹿野未曾有及瑞應經皆云羅睺是瞿夷子涅槃及法華皆云是耶輸子二義云何通或可彼經舉大母此經舉所生釋論云瞿毗陀是寶女不孕即是瞿夷翻明女故知是耶輸子也。

　　△二菩薩眾六初氣類。

　　菩薩摩訶薩。

　　具足應云菩提薩埵摩訶薩埵今略提埵二字菩提此云道薩埵此云心大論釋菩提名佛道薩埵名成眾生用諸佛道成就眾生故名菩提薩埵又菩提是自行薩埵是化他自修佛道又化他故。

　　△二大數。

　　八萬人。

　　餘經集眾菩薩甚多此經何少或是語其大數或譬王論密事不可率土同謀且言八萬耳。

　　△三階位。

　　皆於阿耨多羅三藐三菩提不退轉。

　　阿耨多羅三藐三菩提此云無上正徧知道莫之大無上也其道真正無法不知正徧知也苑師云阿翻無耨多羅翻上三藐翻正也等也徧也菩提翻覺梵語阿鞞䟦致地此云不退轉不退有三一位不退二行不退三念不退華嚴明初住得如來一身無量身具三不退若以不次寄次第說者則七信名位不退八信已去名行不退初住已去名念不退又入空名位不退入假名行不退入中名念不退今言初住分具三德名三不退般若是位不退離二死故解脫是行不退諸行具故法身是念不退證實境故此不退轉一句即具兩意成上即是明位起後即是歎德今以不退轉至下能度百千眾生凡十三句作橫竪消文一竪約十地義便二橫約初住義便不退轉者竪論即是歎初歡喜地喜其不退墮二邊入於中道獲三不退故知歎初地也橫論即是歎初發心住一發一切發出過二邊革凡超聖住於中道其心念念寂滅故言得不退轉。

　　△四歎德。

　　皆得陀羅尼。

　　陀羅尼此云總持又云遮持竪論即是歎第二地此地名離垢亦名離達離遮諸惡達持眾善即陀羅義故知歡第二地也橫論即是歎初住遮離取相無知無明等障持達般若解脫法身等德故言得陀羅尼。

　　樂說辯才。

　　樂說辯才即四無礙辯之一也竪論即是歎第三發光地亦名明地內智明外說辯欲知智在說故說有種種樂說最勝故知歎第三地也橫論即是歎初住十信似解尚能以一妙音徧滿三千界何況初住真解口密功德故言樂說辯才。

　　轉不退轉法輪。

　　不退轉如向釋輪有轉義摧碾義葢轉法輪即能摧破眾生惑業故也竪論即是歎第四𦦨慧地𦦨能破暗又能焦炷轉法輪自害己惑如焦炷破他迷如除暗故知歎第四地也橫論即是歎初住能分身百世界作佛以能說法教化故言能轉不退法輪。

　　供養無量百千諸佛。

　　竪論即是歎第五難勝地此地得深禪定用神通力難勝難及於一念頃徧至十方供養諸佛故知歎第五地也橫論即是歎初住得不思議神力徧能承事法界諸佛故言供養無量百千諸佛也。

　　於諸佛所植眾德本。

　　竪論即是歎第六現前地由得禪定能供養諸佛福資種智種智現前智是德本如種植於地故知歎第六地也橫論即是歎初住得實相本能植眾德也。

　　常為諸佛之所稱歎。

　　竪論即是歎第七遠行地二智方便出過一切廣修利益稱會佛心故知歎第七地也橫論即是歎初住開佛知見知見己法與諸佛同故為諸佛之所稱歎。

　　以慈脩身。

　　竪論即是歎第八不動地正智不動不出三界但以慈熏身應入五道熏口為說法熏心為設方便正法華具熏三業故知歎第八地也橫論即是歎初住以無緣慈普現色身徧應法界故言以慈脩身。

　　善入佛慧。

　　竪論即是歎第九善慧地深入實際妙徹本源此名義最合故知歎第九地也橫論即是歎初住入秘密藏故言善入佛慧。

　　通達大智。

　　竪論即是歎第十法雲地法身如虗空禪定如大雲智慧如大雨善入佛法名慧巧用佛法名智故知歎第十地也橫論即是歎初住一心三智無能障礙故云通達大智。

　　到於彼岸。

　　竪論即是歎第十地內德到三諦之彼岸因中說果又到在不久也橫論即是歎初住事理分究竟故言到於彼岸。

　　名稱普聞無量世界。

　　竪論即是歎第十地外德由內德深廣致令聲名普聞內外相稱也十地後若開等覺位者以上到於彼岸及今名稱普聞無量世界二句擬之橫論即是歎初住圓德真實與名相稱故言名稱普聞無量世界。

　　能度無數百千眾生。

　　竪論即是歎第十地餘地度人或一界至九界不名能度此第十地勝前故稱能度須知諸地悉具如上功德而今出沒釋者為人情好異故依十地名便又竪義易解故作此一途消文橫論即是歎初住能為十法界而作依止安立救護故言能度百千眾生圓歎初住何德不攝略言十三句耳初住尚爾況後位耶眾生者劫初男女眾共生世又五陰眾共而生又處處受生故名眾生。

　　△五列名。

　　其名曰文殊師利菩薩。

　　文殊師利此云妙德大經云了了見佛性猶如妙德等思益經云雖說諸法而不起法相不起非法相故名妙德西域記云曼殊室利此云妙吉祥首楞嚴經云過去無量阿僧祇劫作佛號龍種上尊王佛央掘經云現在北方歡喜世界作佛號歡喜藏牟尼寶積佛慈恩上生經云未來成佛名曰普現。

　　觀世音菩薩。

　　梵語婆婁吉低稅此云觀世音能所圓融有無兼暢照窮正性察其本末故稱觀也世音者是所觀之境也萬像流動隔別不同類音殊唱俱蒙離苦菩薩弘慈一時普救皆令解脫故曰觀世音悲華經云若有眾生受苦稱我名念我者為我天耳天眼所見聞不得免苦不取正覺爾時寶藏佛云汝觀一切眾生生大悲心今當字汝為觀世音至本品詳釋。

　　得大勢菩薩。

　　梵語摩訶那鉢此云大勢至思益經云我投足之處震動三千大千世界及魔宮殿故名大勢至寶藏佛言由汝願取大千世界今當字汝為大勢至。

　　常精進菩薩。

　　寶積經云是菩薩為一眾生經無量劫隨逐不捨猶不受化無一念棄捨以身心精進故名常精進。

　　不休息菩薩。

　　思益經云恒河沙劫為一日夜三十日為月十二月為歲過百千萬億劫得值一佛如是值恒河沙佛行諸梵行修習功德然後受記心不休息故名不休息。

　　寶掌菩薩。

　　寶積經云以何義故名為寶掌謂彼菩薩於諸佛土化眾生時欲以右手徧捫若干諸佛世界即隨所欲而能成辦從其手出佛法僧聲乃至慈悲喜捨之聲又大論云寶掌菩薩七寶從其手出給施一切眾生又令歡喜得至涅槃故名寶掌。

　　藥王菩薩。

　　觀經云昔名星光從尊者日藏聞說佛慧以雪山上藥供養眾僧願於未來能治眾生身心二病舉世歡喜號為藥王後當作佛名曰樓至如來。

　　勇施菩薩(至)越三界菩薩。

　　此七菩薩疏文欠釋補註略出其義云出世法寶徧施眾生而無疲厭故名勇施所證三諦可尊如寶能證三智圓照如月故名寶月圓妙三智能除昏煩熱惱猶如月光清涼破暗故名月光三智圓明無有缺減猶如滿月故名滿月境智冥合有大力用故名大力以大力用徧應眾緣徧拔眾苦故名無量力超越分段變易二種生死故名越三界也。

　　䟦陀婆羅菩薩。

　　䟦陀婆羅此云善守思益經云若眾生聞名者畢定得三菩提故名善守或云賢首以位居等覺為眾賢之首故也。

　　彌勒菩薩。

　　西域記云梅哩麗耶此云慈氏姓也過去為王名曇摩流支慈育國人自爾至今常名慈氏思益經云若眾生見者即得慈心三昧故名慈氏又名阿逸多此云無能勝。

　　寶積菩薩。

　　什師註淨名經云積聚智慧寶故名寶積也。

　　導師菩薩。

　　思益經云於墮邪道眾生生大悲心令入正道不求恩報故名導師。

　　△六結句。

　　如是等菩薩摩訶薩八萬人俱。

　　△三八部眾八初欲界天眾。

　　爾時釋提桓因與其眷屬二萬天子俱。

　　釋提桓因因陀羅此云能作能作忉利天主故也瓔珞經云過賢劫二千二十四劫作佛號無著世尊。

　　復有名月天子普香天子寶光天子。

　　此三天子是帝釋內臣如卿相即三光天子也名月是寶吉祥月天子普香是明星天子寶光是寶意日天子。

　　四大天王與其眷屬萬天子俱。

　　四大天王是帝釋外臣如武將居須彌山腹四面東提頭賴吒此云持國護持國土故亦云安民居黃金埵領乾闥婆富單那南毗留勒叉此云增長令他善根增長故居琉璃埵領薜茘多鳩槃茶西毗留愽叉此云廣目亦云雜語能作種種語言故居白銀埵領毒龍毗舍闍北毗沙門此云多聞福德之名聞四方故居水精埵領羅剎夜叉此四天王各領二鬼不令惱人故稱護世次此上有忉利夜摩兜率三天而不列者文略耳。

　　自在天子大自在天子與其眷屬三萬天子俱。

　　自在即第五化樂天於五欲境變化自娛樂故大自在即第六他化自在天欲得五欲境時餘天為化假他所作以成己樂故即魔王也。

　　△二色界天眾。

　　娑婆世界主梵天王(至)與其眷屬萬二千天子俱。

　　娑婆正云索訶此翻忍其土眾生安於十惡不肯出離從人名土故稱為忍悲華經云云何名娑婆是諸眾生忍受三毒及諸煩惱故名忍土淨名疏云梵是西音此翻離欲除下地繫上升色界故名離欲尸棄此翻頂髻經標梵王後舉尸棄似如兩人依釋論正以尸棄為王梵王是舉位尸棄是顯名恐目一人耳此天居於初禪中間內有覺觀外有言說故得主領為王毗曇論云二禪已上無言語法不得為王若涅槃疏言摩醯首羅居色界頂主大千者乃取尊極為王若曰有言語號令能統上冠下只是尸棄為王光明即二禪天等即等於三禪四禪天也。

　　△三龍王等眾。

　　有八龍王難陀龍王䟦難陀龍王。

　　難陀此云歡喜䟦此云善此兄弟二龍常護摩竭提國雨澤以時國無飢年瓶沙王年為一會以報百姓聞皆歡喜從此得名即目連所降者也。

　　娑伽羅龍王。

　　娑伽羅此云醎海從居海受名。

　　和脩吉龍王。

　　和脩吉此云多頭亦云寶稱。

　　德叉迦龍王。

　　德叉迦此云現毒亦云多舌。

　　阿那婆達多龍王。

　　亦云阿耨達此翻無惱阿含經云雪山有池名阿耨達池中有五柱堂龍常處此從池得名。

　　摩那斯龍王。

　　摩那斯此云大身亦云大力脩羅排海水淹善見城此龍縈身以遏海水。

　　優鉢羅龍王。

　　亦云漚鉢羅此翻黛色蓮華龍依此住從池得名。

　　等各與若干百千眷屬俱。

　　△四緊那羅眾。

　　有四緊那羅王(至)各與若干百千眷屬俱。

　　緊那羅此云疑神似人而有一角故號人非人乃天帝法樂之神也居十寶山若身有異相即上奏樂佛說法時諸天弦歌而頌法門即此神也舊云法緊奏四諦妙緊奏十二因緣大緊奏六度持緊總奏前三今言奏四教法門也本住不可思議迹寄弦管歌詠十力也。

　　△五乾闥婆眾。

　　有四乾闥婆王(至)各與若干百千眷屬俱。

　　乾闥婆此云嗅香以香為食亦云香陰其身出香乃天帝俗樂之神也樂者緣幢倒擲之伎也樂音者鼓節弦管也美者幢倒中之勝者也美音者絃管中之勝者也。

　　△六阿脩羅眾。

　　有四阿修羅王(至)各與若干百千眷屬俱。

　　正云阿素洛此云無端正男醜女端正故又云非天淨名疏云此神果報隣次諸天而非天故又云無酒四天下採華醞於大海魚龍業力其味不變瞋妬誓斷故言無酒有二種鬼道攝者居大海邊畜生道攝者居大海底婆稚正云䟦稚迦此翻團圓與天帝戰時被縛因誓得脫故以名焉佉羅騫䭾此云廣肩胛亦云惡陰即湧海水者毗摩質多羅此云淨心亦名種種疑即舍脂父也羅睺羅此云障持障持日月者也以日光照眼不能見遂舉手障日世人因言日蝕月亦如是。

　　△七迦樓羅眾。

　　有四迦樓羅王(至)各與若干百千眷屬俱。

　　迦樓羅此云金翅其翅金色兩翅相去三百三十六萬里頸有如意珠以龍為食大威德者威勝羣輩又威攝諸龍故大身者身大羣輩故大滿者所噉之龍恒充足己意故如意者頸有此珠故。

　　△八人王民眾。

　　韋提希子阿闍世王與若干百千眷屬俱。

　　韋提希此云思惟闍王母也阿闍世此云未生怨十六觀經疏云未生之日相師占之此兒生已定當害父故名未生怨妙樂云母懷之日已有惡心於瓶沙王未生已惡故名未生怨或呼婆羅留支此云無指妙樂云初生相者云凶王令升樓撲之不死但損一指故為名也內人將護呼為善見普超經云阿闍世從文殊懺悔得柔順忍命終入賓叱羅地獄即入即出生上方佛土得無生忍彌勒出時復來此界名不動菩薩後當作佛號淨界如來。

　　△二總結。

　　各禮佛足退坐一面。

　　△二別序五初眾集序二初眾集威儀。

　　爾時世尊四眾圍繞。

　　爾時者欲現六瑞之時也梵語路迦那他此翻世尊成論云具上九號為物欽重天上人間所共尊仰故曰世尊四眾者舊謂出家在家各二合為四眾此名局意狹今約一眾更開為四謂發起當機影響結緣發起者權謀智鑑知機知時擊揚發動成辦利益名發起眾當機者宿植德本緣合時熟聞即得道名當機眾影響者古往諸佛法身菩薩隱其圓極匡輔法王如形之有影谷之有響雖無為作而有巨益名影響眾結緣者結謂結搆立機之始緣即緣助能成其終既無擊動之能亦無鎮嚴之用而過去根淺三慧不生現世雖見佛聞法無四悉檀益但作未來得度因緣名結緣眾比丘眾既爾餘三眾亦然合十六眾圍繞者行旋威儀也。

　　△二眾集供養。

　　供養恭敬尊重讚歎。

　　供養者通論三業皆是供養別論施其依報名供養卑謹虔禮名恭敬至念專注名尊重發言稱美名讚歎。

　　△二現瑞序二初此土六瑞六初說法。

　　為諸菩薩說大乘經名無量義教菩薩法佛所護念。

　　說大乘經者善戒經有七大一法大謂十二部毗佛略也二心大謂求菩提三解大謂解菩薩藏四淨大謂見道淨心五莊嚴大謂福德智慧六時大謂三僧祇行行七具足大謂以相好自嚴得菩提也前六是因大第七是果大大因大果合為大乘經乘以運載為義運歸三德秘藏故也無量義者從一法生其一法者所謂無相無相不相名為實相從此實相生無量法所謂二法三道四果此等諸法名為無量實相為義處從一義處出無量法得為無量法入一義處作序譬如算師從一算下諸算除諸算歸一算由下故除下為除本從一派諸收諸歸一開為合序亦復如是故無量義經謂之從一出多今經謂之收多歸一是以無量義經為法華之序也教菩薩法者無量義處用教菩薩義處即諦理也佛所護念者無量義處是佛自所證得是故如來之所護念經云佛自住大乘是也妙樂云無生死相故言無相涅槃亦無故言不相二法即頓漸三道即三乘四果即羅漢支佛菩薩佛。

　　△二入定。

　　佛說此經已(至)身心不動。

　　結加趺坐者禪門云若半加以左壓右若全加更䟤右以壓左如龍蟠結古往諸佛及弟子眾盡行此法又加趺起惡覺尚生他敬心況入深境界而不適悅天人耶又非世受用法不與外道共能破魔軍煩惱故三昧此云調直定又云正定亦云正受佛說無量義經已復入無量義處三昧者慧定相成非禪不智須先入定非智不禪故先說法說此無量義經竟而更入者是為法華作序耳身心不動者三昧之法持於身心故不動也。

　　△三雨華。

　　是時天雨曼陀羅華(至)而散佛上及諸大眾。

　　曼陀羅此云適意又云白華曼殊沙此云柔輭又云赤華雨此四華者表其當獲佛因佛因者住行向地圓因也小白表習種性十住開佛知見也大白表性種性十行示佛知見也小赤表道種性十回向悟佛知見也大赤表聖種性十地入佛知見也因有趣果之義故云而散佛上。

　　△四地動。

　　普佛世界六種震動。

　　光明記云六種者動起踊三種是形震吼擊三種是聲妙樂云此六種者若約事釋新舊不同新云動涌震擊吼爆今且用舊搖颺不安名動自下升高名起𡑝壠凹凸名涌隱隱有聲名震砰(披耕切)磕(克合切)發響名吼令物覺悟名覺經論略標多云震動即於形聲各標一也於六種中又各有三謂動徧動等徧動直動為動四天下動為徧動大千動為等徧動餘五亦如是合十八種動若約法者表淨十八界也今經言六種動即表住行向地等妙六番破無明無明盤礴未曾侵毀方將破壞故動地以表之無明若轉即變為明故普佛世界六種震動也六種中光記云擊今疏云覺擊打搏也爆火聲也。

　　△五眾喜。

　　爾時會中比丘(至)歡喜合掌一心觀佛。

　　比丘比丘尼出家二眾也優婆塞優婆夷在家二眾也優婆塞正云鄔婆索迦此翻近事男優婆夷正云鄔婆斯迦此翻近事女言近事者親承近事諸佛法故梵語提婆此云天天然自然樂勝身勝故名天即欲界等諸天也梵語那伽此云龍龍有四種一守天宮殿持令不落者二興雲致雨益人間者三地龍決江開瀆者四伏藏守轉輪王大福人藏者夜叉正音藥叉此云捷疾亦云勇揵亦云暴惡乾闥婆等如前釋摩睺羅伽亦云摩呼羅伽此云大腹行什曰是地龍而腹行也人非人者八部中有人鬼畜故以人非人等總結也龍鬼等得預法會者以其乘急戒緩故由乘急得聞法由戒緩墮龍鬼也輪王者阿含經云人壽增至二萬歲時銕輪王出獨治南洲增至四萬歲時銅輪王出治東南二洲增至六萬歲時銀輪王出治東西南三洲增至八萬歲時金輪王出治四天下有金輪寶忽現在前王曰可向東方如法而轉輪即東轉王將四兵隨其後往巡行諸國南西北方亦復如是故曰轉輪聖王眾見雨華地動瑞相非常知甘露將降欣躍內充表大機當發感於勝應是故歡喜合掌一心觀佛也。

　　△六放光。

　　爾時佛放眉間白毫相光(至)靡不周徧。

　　白毫者觀佛海三昧經云佛初生時牽長五尺苦行時長一丈四尺得佛時長一丈五尺其毫中表俱空如白琉璃筒內外清淨從初疑心中間行行種種相貌乃至入涅槃一切功德皆現毫中毫在二眉之間即表中道常德也其相柔軟表樂德卷舒自在表我德白表淨德光照此土他土表自覺覺他照東方者東是四方之初表十住是諸位之始也萬八千者約十八界論百法界千性相即有一萬八千此等境界佛慧未開今應當開故以數表之耳迹門說法生身菩薩朗然見理入於十住乃至十地本門說法法身菩薩增道損生亦四位增長故云靡不周徧。

　　△二他土六瑞六初見六趣眾生。

　　下至阿鼻地獄(至)盡見彼土六趣眾生。

　　阿鼻此云無間成論明趣果受苦時命及形五皆無間也地獄者輔行云從義立名謂地下之獄名為地獄故婆沙論云贍部洲下過五百踰繕那乃有其獄阿迦尼吒此云質礙究竟即色究竟天也六趣者天人脩羅地獄鬼畜也趣是向義謂隨所作業向六道受生也。

　　△二見彼土諸佛。

　　又見彼土現在諸佛。

　　是現彼佛為五濁故出現於世與此土佛出世意同也。

　　△三聞諸佛說法。

　　及聞諸佛所說經法。

　　是現彼佛初從無相一法非頓而頓與此土佛初說華嚴意同也。

　　△四見四眾得道。

　　并見彼諸比丘比丘尼(至)諸脩行得道者。

　　是現彼佛非漸而漸與此土佛次說三藏意同也諸脩行者三乘修諦緣度之行也得道者得見道脩道也。

　　△五見菩薩行行。

　　復見諸菩薩摩訶薩(至)種種相貌行菩薩道。

　　是現彼佛說方等般若眾經與此土佛三藏之後所說意同也種種因緣者昔種善為因今稟教為緣菩薩通乎四教故云種種因緣四教各有四門即種種相貌故知因緣相貌種別無量皆是彼與此同妙樂云因緣謂感應差別信解謂能感不同相貌謂信後行異有此不同故云種種雖復殊途不逾二味。

　　△六見諸佛涅槃。

　　復見諸佛般涅槃者(至)以佛舍利起七寶塔。

　　是現彼佛般若之後開權顯實收無量法還入一法唱入涅槃息化起塔與此土佛說法華涅槃意同也般涅槃者梵音略也具足應云摩訶般涅槃那此云大滅度大即法身滅即解脫度即般若即三德秘藏也舍利或云室利羅亦云設利羅他翻靈骨或翻骨身梵語塔婆或云窣堵波此翻方墳或翻圓塚亦翻高顯謂安置身骨處也起塔之相雖表二經法華之相仍隱若於所見中亦見授記聲聞及說壽長遠已泄正宗之意則不成序今雖見涅槃一相乃含於法華故疏云開權等也。

　　△三疑念序二初彌勒疑念三初正念六瑞。

　　爾時彌勒菩薩作是念(至)以何因緣而有此瑞。

　　神變者神名天心即是天然內慧變名變動即是六瑞外彰法王法力超益一切彌勒不測外變亦不知內慧故興疑念又彌勒值佛植善既多何容不髣髴知應須隱明示暗權言不知耳。

　　△二念問誰答。

　　今佛世尊入於三昧(至)當以問誰誰能答者。

　　△三念問文殊。

　　復作此念(至)必應見此希有之相我今當問。

　　△二大眾疑念二初念六瑞。

　　爾時比丘比丘尼(至)是佛光明神通之相。

　　神名天心通名慧性天然之慧徹照無礙故曰神通。

　　△二念問誰答。

　　今當問誰。

　　△四發問序二初長行二初經家述二初述自疑。

　　爾時彌勒菩薩欲自決疑。

　　△二述他疑。

　　又觀四眾比丘比丘尼(至)眾會之心。

　　△二正發問二初問此土。

　　而問文殊師利言(至)放大光明。

　　△二問他土。

　　照於東方萬八千土悉見彼佛國界莊嚴。

　　△二偈頌二初頌上問二初頌問此土六瑞。

　　於是彌勒菩薩欲重宣此義以偈問曰。

　　西域記云舊曰偈梵本略也或曰偈他梵音訛也今從正音宜云伽陀此翻頌長行之後復有偈頌者龍樹毗婆沙云一隨國土天竺有散華貫華之說如此土序後銘也二隨樂欲不同有樂散說或樂章句三隨生解不同或於散說得解或於章句得解四隨利鈍不同利者一聞即悟鈍者再說方悟又表佛殷勤重說又為眾集前後故有偈也。

　　文殊師利導師何故(至)身意快然得未曾有。

　　初一行頌放光瑞導師謂佛也良以說法入定能導於人故稱導師次一行半頌雨華瑞梵語旃檀或曰此方無故不翻或云義翻與藥能除病故旃檀香風者風本無香而香為奇特香本屬華華香如檀故曰旃檀香風夫天華至妙豈有色而無香此表因運至果如華之有香風華既集地地則嚴淨此表因若趣果果則嚴淨也次半行頌地動瑞次一行頌眾喜瑞也。

　　△二頌問他土六瑞六初問六趣眾生。

　　眉間光明照於東方(至)受報好醜於此悉見。

　　眾生是能趣之人生死是所趣之處善惡業緣是能趣之因受報或好或醜是所趣之果也。

　　△二頌彼佛說法。

　　又覩諸佛聖主師子(至)照明佛法開悟眾生。

　　此四行偈謂彼佛說頓教逗大根性也聖主者聖即是主主謂主伴是諸菩薩伴中之主故云聖主梵語鄔波僧訶此云師子又云狻猊大經云師子發聲震吼為壞詐師子為欲試自力等喻佛能摧伏魔軍示眾十力等故云聖主師子又師子吼者名決定說前兩教主非師子吼說非決定不談真實第一義故演說經法微妙第一者即如此土先照高山說華嚴教也雖云兼別最初純大故云第一前之兩教猶雜煩惱故非清淨赴機未徧不名柔輭以彼說別圓二教故名清淨柔輭也教諸菩薩者即如此土七處等會無聲聞也別圓並詮中道故云梵音深妙稱理當機故云令人樂聞各於世界者一者以萬八千為各二者主伴不同為各別圓二教各有四門名為種種等照明佛法開悟眾生者即如此土始見我身入如來慧也妙樂云無三乘事故言佛法。

　　△三問他土四眾三初開聲聞小乘。

　　若人遭苦厭老病死為說涅槃盡諸苦際。

　　此頌具明四諦若人遭苦苦含因果即苦集二諦厭老病死即道諦為說涅槃即滅諦若人遭苦而造惡業苦不得盡若人遭苦而造善業苦亦不盡若人遭苦於外道法中而求解脫但增見長非苦亦不盡若人遭苦厭苦復厭集感佛說涅槃者此人則能盡諸苦際也涅槃者肇法師涅槃論曰此云滅度言其大患永滅超度四流斯乃小乘真空涅槃也。

　　△二開緣覺中乘。

　　若人有福曾供養佛志求勝法為說緣覺。

　　若人有福者聲聞三生種福支佛百劫種福形彼聲聞故言有福此是脩福多也曾供養佛是供佛多也志求勝法者謂深求緣起勝妙之理是聞法多也梵語辟支迦羅此云緣覺因觀十二因緣覺真諦理故言緣覺別行記云支佛脩行不立分果深觀緣起久種三多福慧既隆預侵二習故居聲聞上。

　　△三開六度大乘。

　　若有佛子脩種種行求無上慧為說淨道。

　　以真慈悲能紹佛種故言佛子脩於六度故言種種行志求佛道故言無上慧六度中無六蔽如藥中無病故言淨道非畢竟淨也妙樂云脩種種行及無上慧諸教共有今形凡小亦得種種及無上名非畢竟者且約三藏六度言之藥中無病名為淨耳。

　　△四結前并開後。

　　文殊師利我住於此(至)如是眾多今當略說。

　　見聞若斯者又見佛子等即見也演說經典及為說等即聞也大綱略足故云若斯此是結前也及千億事等即是開後也開後者續後而說故云今當略說。

　　△五問脩菩薩行三初總略問。

　　我見彼土恒沙菩薩種種因緣而求佛道。

　　妙樂云恒沙者恒即恒河亦云殑伽河阿耨達池四面各出一河東銀牛口出殑伽河南金象口出信度河西琉璃馬口出縛芻河北頗胝迦師子口出徙多河各繞池一匝流入四海惟殑伽沙細而多外人所計以為福河入洗滅罪佛亦順俗故常指之又佛說法多近此河故以為喻。

　　△二次第問六初問檀那三初問捨財。

　　或有行施金銀珊瑚(至)欄楯華葢軒飾布施。

　　軒大夫以上車也以物飾軒故曰軒飾。

　　△二問捨身。

　　復見菩薩身肉手足及妻子施求無上道。

　　身肉等是內身妻子等是外身。

　　△三問捨命。

　　又見菩薩頭目身體欣樂施與求佛智慧。

　　捨頭目即捨命而不言法者讓後般若也。

　　△二問尸羅。

　　文殊師利我見諸王(至)剃除鬚𩬊而被法服。

　　諸王剃除鬚𩬊而科云問戒者正約比丘論持戒也在家施易戒難出家施難戒易故約比丘明戒也妙樂云往詣等者表往非餘故指佛所所問尊極云無上道所棄不輕故云樂土身心俱離故云剃除法服者即袈裟也瓔珞經云若天龍八部鬬諍念此袈裟生慈悲心意令比丘安可不忍又龍得一縷金翅不吞具明如僧祇律。

　　△三問忍辱。

　　或見菩薩而作比丘獨處閑靜樂誦經典。

　　忍有三種閑林邃谷惡人惡獸忍耐無瞋即生忍自節守志即苦行忍為求佛道即第一義忍又而作比丘即苦行忍獨處閑靜即生忍樂誦經典即第一義忍也。

　　△四問精進。

　　又見菩薩勇猛精進入於深山思惟佛道。

　　夫深山可畏非窳怯者所居唯勇進者能安之傍若無物思脩實相念念不休進求佛道也。

　　△五問禪定二初問根本禪。

　　又見離欲常處空閑深修禪定得五神通。

　　離欲者藏通二教修根本背捨亦修不淨等觀離欲界欲別教兼離二乘欲圓教又離順道法愛欲深修禪定者發初禪一品此定未深乃至九品傳傳為深此定轉變自在能發諸通凡夫但五通二乘具六別教菩薩讓佛分有無漏亦但稱五通也圓教約理初後皆具六通若從實說初住已去亦但分得無漏通耳六通者一天眼二天耳三他心四宿命五身如意六漏盡今言得五神通者未得究竟漏盡通也二乘斷見思盡雖云具六若望菩薩亦但五也別圓無明未盡分證無漏故亦但稱五也。

　　△二問出世禪。

　　又見菩薩安禪合掌以千萬偈讚諸法王。

　　此是別圓之禪靜散不相妨不起滅定現諸威儀如修羅琴不拊而韻無緣無念有感則形故能安禪讚佛也。

　　△六問般若二初問自行。

　　復見菩薩智深志固能問諸佛聞悉受持。

　　智深者慧窮理本也志固者誓願廣大也此即二種莊嚴能問能持也。

　　△二問化他。

　　又見佛子定慧具足(至)破魔兵眾而擊法鼓。

　　定慧具足者別圓地住方乃具足無量喻者即是種種方便諸教之中引無量譬類助顯第一義也破魔兵眾者空觀破四魔假觀次第破八魔中觀圓破八魔梵語魔羅此云能奪命死魔實能奪命餘煩惱魔五陰魔天主魔能作奪命因緣又能奪智慧命故四魔皆云能奪命也又翻為障能為修道者作障礙故前三魔可知天主魔者垂裕記云第六天上別有魔羅所居他化天攝既破魔已應轉法輪而云擊法鼓者初發心住便成正覺百佛世界作佛以真妙梵音警悟眾生即是圓擊梵輪法鼓輔行云八魔者謂陰等四及無常等四古譯經論魔字從石自梁武來謂魔能惱人字宜從鬼。

　　△三不次問七初問禪定二初問入捨禪。

　　又見菩薩寂然宴默天龍恭敬不以為喜。

　　不以為喜即捨禪妙樂云捨禪者第四禪也亦可別圓忘懷之捨忘彼禪故名之為捨。

　　△二問入悲禪。

　　又見菩薩處林放光濟地獄苦令入佛道。

　　婆沙論云初禪脩悲易二禪脩喜易三禪脩慈易四禪脩捨易此中悲禪既云化他豈獨初禪故知一一禪皆應云慈乃至喜捨。

　　△三問精進。

　　又見佛子未甞睡眠經行林中勤求佛道。

　　未甞睡眠即是般舟念佛等法門也睡眠者止觀云心神昏昏為睡六識暗塞四大倚放為眠。

　　△三問尸羅。

　　又見具戒威儀無缺淨如寶珠以求佛道。

　　威儀無缺即是初不缺戒淨如寶珠即是第十究竟戒但舉初後中間可解大論明十戒一不缺二不破三不穿四不雜五隨道六無著七智所讚八自在九隨定十具足即究竟也今十始終悉是菩薩故皆求佛道。

　　△四問忍辱。

　　又見佛子住忍辱力(至)皆悉能忍以求佛道。

　　忍辱者法界次第云內心能安忍外所辱故名忍辱有二種一者生忍二者法忍生忍有二一於恭敬供養中能忍不著則不生憍逸二於瞋罵打害及蚊蚋等能忍則不生瞋惱是為生忍法忍亦二一者非心法謂寒熱風雨飢渴老病等二者心法謂瞋憂欲慢諸邪見等於此二法能忍不動是名法忍力者阿含經云力有六種小兒啼為力女人瞋為力國王憍為力羅漢進為力諸佛悲為力比丘忍為力遺教經云若不能忍受惡罵之毒如飲甘露者不名入道智慧人也妙樂云初半行能忍人次半行所忍境下半行用忍意。

　　△五更問禪。

　　又見菩薩離諸戲笑(至)億千萬歲以求佛道。

　　離戲笑是却掉悔葢離痴眷屬是除瞋葢親近智者是除疑葢一心除亂是却貪葢攝念山林是除睡葢妙樂云初一行半明所離次半行明離意以諸教禪皆離五葢意在佛道如寶積經中迦葉云有四法急走捨離百由旬外一利養二惡友三惡眾四同住多戲笑或瞋鬬等。

　　△六問檀那二初四事施。

　　或見菩薩肴膳飲食(至)流泉浴池施佛及僧。

　　妙樂云初一行二事謂飲食湯藥次一行衣服次二行臥具房舍等肴𦵔也膳美食也。

　　△二結成施。

　　如是等施種種微妙歡喜無厭求無上道。

　　△七問般若三初不可說而說般若。

　　或有菩薩說寂滅法種種教詔無數眾生。

　　至理寂滅本不可說有因緣故亦可得說詔爾雅訓導。

　　△二不可觀而觀般若。

　　或見菩薩觀諸法性無有二相猶如虗空。

　　諸法性空本不可觀順性而脩故可觀也。

　　△三而說而觀論般若。

　　又見佛子心無所著以此妙慧求無上道。

　　心無所著即是心行處滅心不著故必離言說即是言語道斷言語道斷泯前初行不可說而說心行處滅泯前次行不可觀而觀雖復雙泯而說而照。

　　△六問佛般涅槃六初標佛滅起塔。

　　文殊師利又有菩薩佛滅度後供養舍利。

　　△二問塔數多少。

　　又見佛子造諸塔廟無數恒沙嚴飾國界。

　　△三明塔量縱廣。

　　寶塔高妙五千由旬縱廣正等二千由旬。

　　△四明塔相莊嚴。

　　一一塔廟各千幢幡珠交露幔寶鈴和鳴。

　　幔(莫羊切)幕也交謂交結露謂顯露。

　　△五明供養眾具。

　　諸天龍神人及非人香華伎樂常以供養。

　　△六結供養塔廟。

　　文殊師利諸佛子等(至)如天樹王其華開敷。

　　天樹王者即忉利天波利質多羅樹此云圓生大經云樹高百由旬根深五由旬枝葉布五十由旬其華香徧五十由旬光照八十由旬。

　　△二頌請答二初舉疑述請三初舉見此土事。

　　佛放一光我及眾會見此國界種種殊妙。

　　△二舉見他土事。

　　諸佛神力智慧希有放一淨光照無量國。

　　初二句歎光本本即神力智慧言諸佛者舉諸顯一正指釋迦希有者正歎爾前不然故云希有第三句歎光體由二事故其光乃淨第四句歎光用即所照國也過萬八千方云無量故前立數且從所表。

　　△三請答決眾疑。

　　我等見此得未曾有佛子文殊願決眾疑。

　　見此者見二土瑞也與一化異故云未曾諸佛子等疑事不輕故重啟之非專為己故云眾也。

　　△二釋四伏難二初正釋。

　　四眾欣仰瞻仁及我(至)及見諸佛此非小緣。

　　此四行偈釋伏難也言伏難者文殊內心搆難不肯時答其意有三一此瑞希奇不可倉卒輕爾有判二智眾如海謙光推高三靳固前却生眾渴仰故以伏難潛而拒之彌勒彰灼釋難意亦有三一瑞大疑大若不為釋憂兕在懷妨聞正說二眾海乃多機在仁者三闔眾瞻仁故知注誠殷重所以彰言釋難請令時答初伏難者因正請生請云佛子文殊願決眾疑文殊仍此起初伏難汝云眾疑眾未曾疑若疑應問眾既不疑我何所決彌勒即以第一偈釋云四眾欣仰瞻仁及我及我欲令我問瞻仁欲得仁答文殊因此起第二難眾同有疑不易可答待佛出定然後決疑彌勒即用第二偈釋若有疑在懷憂兕不泰應以時答復知如來何時定起故言佛子時答決疑令喜文殊因此起第三難我與仁者同居學地欲測佛意微共籌量獨令我答於理不可彌勒即以第三偈釋我亦微心下思踟蹰兩楹為說妙法為當授記故言佛坐道場所得妙法為欲說此為當授記文殊因此起第四難若如汝說即是釋疑何煩我答彌勒即以第四偈釋安得以我猶豫之心而判大事故言示諸佛土此非小緣文殊伏難既窮謙光亦止此發問序中文殊伏乎四難則是潛也彌勒釋之四偈則是顯也文殊為賓彌勒為主此四伏難光宅受於次師次師受於江北釗師既是先賢文外巧思天台承用若下答問序中彌勒伏乎四疑則是潛也文殊釋之四偈則是顯也彌勒為賓文殊為主此亦文外巧思出自天台非傳他疏也。

　　△二結請。

　　文殊當知四眾龍神瞻察仁者為說何等。

　　△五答問序二初長行四初自惟忖答二初標章。

　　爾時文殊師利語彌勒菩薩摩訶薩(至)如我惟忖。

　　惟者思惟忖者籌量惟今如昔忖昔如今然文殊古佛豈應不知迹示思惟也。

　　△二正惟忖。

　　今佛世尊欲說大法(至)擊大法鼓演大法義。

　　欲說大法者惟昔諸佛說無量義經後則開權顯實收無量以歸一忖於今佛既說無量義已亦應開權顯實會無量以歸一一者即大法也雨大法雨者惟昔諸佛天雨四華之後一雨所潤普入圓因住行向地忖於今佛雨華之後亦應一雨所潤皆成佛因住行向地故言雨大法雨也吹大法螺者吹螺改號惟昔四眾見瑞歡喜障除機動即改人教行理皆一忖今眾喜亦應障除機動改人教行理皆一所改既深故言吹大法螺也擊大法鼓者嚴鼓誡兵譬破無明惟昔地動已後即有六番破無明賊忖於今佛地動已後亦應六番破無明賊聲教極妙故言擊大法鼓也演大法義者惟昔諸佛放白毫光後即說法華忖於今佛放光已後亦應即說法華故言演大法義也如是五句悉是惟昔判今忖今類昔也。

　　△二略曾見答。

　　諸善男子我於過去諸佛(至)故現斯瑞。

　　初以己智惟忖今以略曾見答欲令眾生咸得聞知者聞即聞慧知即思慧收無量歸一改三乘教理六番破無明等開示悟入佛之知見故言一切世間難信之法也。

　　△三廣曾見答三初引最初一佛同三初時節。

　　諸善男子如過去無量無邊不可思議阿僧祇劫。

　　梵語阿僧祇劫此云無數時。

　　△二標名。

　　爾時有佛號日月燈明(至)天人師佛世尊。

　　日月燈明是別號如來等是通號佛佛應身皆具此十故名通號此十號義若總略釋者無虗妄名如來良福田名應供知法界名正徧知具三明名明行足不還來名善逝知眾生國土名世間解無與等名無上士調他心名調御丈夫為眾生眼名天人師知三聚名佛具茲十德名世間尊此十號名經論開合不同大經釋為十一句大論第三合無上士調御丈夫為一句世尊為第十句瓔珞經云一者如來乃至十者佛陀具足十號名世中尊。

　　△三說法三初明初說頓教同。

　　演說正法初善中善後善(至)具足清白梵行之相。

　　初中後三善者即是頓教序正流通三段名為時節善其義深遠即是頓教了義之理二乘不測其邊底故言深遠名為義善其語巧妙即是頓教之文八音所吐會理直說悅菩薩心名為語善純一無雜不與二乘共即是頓教獨一善具足者具明界內界外滿字之法即是頓教圓滿善清白無二邊瑕穢即是頓教調柔善梵行之相者即是頓教無緣慈善此文殊引古佛頓教七善與今佛頓說七善同也。

　　△二頓後開漸教同。

　　為求聲聞者(至)為諸菩薩說應六波羅蜜。

　　聞佛聲教故曰聲聞苦集滅道四皆審實不虗故名四諦止觀云苦則三相遷移(生異滅)集則四心流動(貪嗔痴等分)道則對治易奪(菩提煩惱更互相傾)滅則滅有還無(滅二十五有還無餘涅槃)涅槃者即小乘真空涅槃也上問若人遭苦為說涅槃今文殊引古佛次頓之後亦開此聲聞乘以答斯問也梵語辟支迦羅此云緣覺因觀十二因緣覺真諦理故名緣覺十二因緣者一無明(無所明了故曰無明即過去一切煩惱)二行(造作名行即過去業也)三識(既有惑業意識妄念投托母胎名之為識)四名色(名是心色是質)五六入(六根成此胎中根有入塵之義故名為入)六觸(出胎已後由根對塵是名為觸)七受(因六塵觸六根即領納前境名之為受)八愛(貪于五欲名之為愛)九取(於五塵境生取著心名之為取)十有(體即是業如過去行由善惡業當生三有故名為有)十一生(從有還受後世五眾之身是名為生)十二老死(從生五眾之身熟壞是名為死)無明行等展轉感果為因互相由藉為緣故名十二因緣也上問若人有福志求勝法今文殊引古佛次頓之後亦開此中乘以答斯問也六波羅蜜者布施持戒忍辱精進禪定智慧是為六波羅蜜此云到彼岸生死為此岸涅槃為彼岸由脩此六度能到涅槃故也亦云事究竟菩薩為眾生徧修一切事行滿足故也上問佛子脩種種行今文殊引古佛次頓之後亦開六度菩薩乘以答斯問也如上三乘皆明古佛頓後說漸與今佛說漸同也。

　　△三頓漸後顯實同。

　　令得阿耨多羅三藐三菩提成一切種智。

　　一切種智者觀音玄義云能於一種智知一切道知一切種一相寂滅相種種行類能知能解名一切種智即佛智也。

　　△二引中二萬佛同。

　　次復有佛亦名日月燈明(至)所可說法初中後善。

　　初引一佛備舉頓漸說法與今佛同中引二萬佛但舉說頓與今佛同故言所可說法初中後善後引一佛但舉開漸與今佛同故言說大乘經名無量義等所以然者文殊見時皆具五味但文殊巧說為避繁文指初一佛可知故中後引同但互舉耳頗羅墮此云捷疾亦云利根。

　　△三引最後一佛同三初曾見事與今已同。

　　其最後佛未出家時(至)已於千萬佛所植諸善本。

　　昔佛八子今佛一子數雖不等竝出同居之土俱示有子一八赴緣別有所表生一子表一道清淨生八子表八正道其數雖異今取有子事同也言發大乘意者秪是四弘誓也梵行者慈悲喜捨因中化他之行也。

　　△二曾見事與今今同二初現相同二初明此土六瑞。

　　是時日月燈明佛(至)照東方萬八千佛土靡不周徧。

　　此明昔佛自土六瑞悉與今同初至佛所護念是說法同二從說是經已至身心不動是入定同三從是時至及諸大眾是雨華同四普佛世界六種震動是地動同五從爾時會中至一心觀佛是眾喜同六從爾時如來至靡不周徧是放光同。

　　△二明他土六瑞。

　　如今所見是諸佛土。

　　總云如今所見則知昔佛他土六瑞亦與今同。

　　△二疑念同。

　　彌勒當知爾時會中(至)欲知此光所為因緣。

　　昔佛會中疑念與今彌勒疑念是同也。

　　△二曾見事與今當同六初因人同。

　　時有菩薩名曰妙光有八百弟子。

　　昔佛定起因妙光說經今佛定起因身子說經正是所因人同昔佛八子師於妙光如來定起對告妙光又付託妙光今佛子羅雲亦師身子佛定起亦對告身子迹門竟又付託身子是故同也疑者云妙光是菩薩身子是聲聞云何是同昔事已彰稱為菩薩今事未發且言聲聞比及發迹身子是大菩薩非同何謂昔妙光垂迹何必不作聲聞特是文殊巧說方便隱顯耳弟子者淨名疏云夫師有匠成之能學者有資稟之德資則捨父從師敬師如父師之謙讓處之如弟。

　　△二說法同。

　　是時日月燈明佛(至)教菩薩法佛所護念。

　　△三時節同。

　　六十小劫不起于座(至)若身若心而生懈倦。

　　昔佛說經六十小劫不起于座今佛說經五十小劫謂如半日即是時節同也妙樂云六十與五十食頃與半日數似小異皆即長而短故云同也須信六十小劫經文非虗聞法之志加以佛威一坐經時忘其久耳梵語劫簸此云分別時節以劫初人壽十歲時子年倍父年如是增至八萬四千歲後百年減一歲如是減至十歲此一增一減為一小劫如是二十番增減為一中劫成住壞空各二十番增減為一大劫空劫亦言二十番增減者且約住劫數量言之今釋迦出現於世正當二十小劫中第九減劫也。

　　△三唱滅同。

　　日月燈明佛於六十小劫(至)當入無餘涅槃。

　　昔佛說法華即唱入滅亦如迦葉佛以土淨故於法華唱滅即入滅也今佛說寶塔品中明如來不久當入涅槃化道已足唱滅事齊也梵魔等者梵即色界主亦三界主魔為欲界主沙門此云勤息勤行眾善止息諸惡故婆羅門者此云淨行外道中出家云淨行種也。

　　△五授記同。

　　時有菩薩名曰德藏(至)阿羅訶三藐三佛陀。

　　授記者聖言說與曰授果與心期曰記昔佛授德藏菩薩記今經授聲聞記豈得是同昔化事已成故言授菩薩記正是會三歸一聲聞得記也若說昔授聲聞記者佛從定起更何所論文殊巧談故不說授聲聞記耳多陀阿伽度此云如來阿羅訶此云應供三藐三佛陀此云正徧知十號中略舉三號也。

　　△六滅後通經同五初明時節。

　　佛授記已便於中夜入無餘涅槃。

　　同緣出世薪盡火滅乃究竟涅槃也。

　　△二出其人。

　　佛滅度後妙光菩薩持妙法蓮華經。

　　△三明久遠。

　　滿八十小劫為人演說。

　　△四明所化二初正明八子行成久已得佛。

　　日月燈明佛八子(至)其最後成佛者名曰然燈。

　　所以引此八子八百者近則釋疑密開壽量釋疑者或謂彌勒補處為大文殊非補處為小小不應答大不應問故舉彌勒是昔八百之一八百既是妙光弟子宜應有問妙光昔親對佛先復為師故應釋今彌勒六瑞之疑密開壽量者妙光是釋迦九世祖師孫今成佛祖師為弟子師弟無定將密顯生非生滅非滅之意也妙樂云若論八子皆師妙光則八子皆以妙光而為父師既云八子展轉授記雖同師妙光應先記長子餘者次第展轉為師故得妙光居八代之首八子最後名曰然燈然燈既為釋迦之師是故妙光為釋迦九代祖也生非生等者既師弟更互當知師弟生實非生爾前曾滅滅亦非滅然燈者大論云太子生時一切身邊光如燈故故云然燈以至成佛亦名然燈釋尊修行名儒童時二僧祇滿遇然燈佛得受記莂。

　　△二八百之一方成今住補處。

　　八百弟子中有一人(至)供養恭敬尊重讚歎。

　　△五會古今。

　　彌勒當知爾時妙光(至)求名菩薩汝身是也。

　　△四分明判答。

　　今見此瑞與本無異(至)教菩薩法佛所護念。

　　△二偈頌三初頌廣曾見等同。

　　爾時文殊師利於大眾中欲重宣此義而說偈言。

　　我念過去世無量無數劫(至)令入佛智慧。

　　△二頌最後佛三同三初頌曾與己同。

　　佛未出家時所生八王子見大聖出家亦隨脩梵行。

　　△二頌曾與今同二初頌此彼六瑞同二初頌此土六瑞。

　　時佛說大乘經名無量義(至)現諸希有事。

　　初一行頌說法次一行頌入定次二句頌雨華長出天鼓自鳴表無問自說也次半行頌眾喜次半行頌地動次一句頌放光現諸希有事者即總頌諸瑞也。

　　△二頌他土六瑞五初頌見六趣眾生同。

　　此光照東方萬八千佛土(至)各供養其佛。

　　初半行重明總瑞次一句正舉六趣故云一切次一句中總明生死因果及處生死兩字總標也業明生死之因報明生死之果處即二十五有次一行明所依土前長行文及問答中皆不云光色至此方云者前豈應無玻瓈或云塞頗胝迦此云水玉琉璃具云吠琉璃此云青色寶亦翻不遠謂西域有山去波羅奈城不遠山出此寶因以名焉次一行明諸趣供養雖云供養意表機成當知前亦非無也。

　　△二頌見彼土諸佛同。

　　又見諸如來自然成佛道(至)內現真金像。

　　自然成佛道者方便道則加心修習發真道即是自然任運與理合也自然成佛道是報身琉璃是法身本淨金像是應物現形。

　　△三頌聞佛說頓教同。

　　世尊在大眾敷演深法義。

　　此則將法約人法既深玄當知必逗大機開頓教也此頌上純一無雜七善之文妙樂云言將法約人者但云深法不語菩薩約法須之。

　　△四頌見聲聞等三乘即是昔佛開漸教法同。

　　一一諸佛土聲聞眾無數(至)斯由佛光照。

　　此即將人約法人既二乘必知開三藏說也初一行頌上為聲聞人說應四諦等也雖不頌出緣覺兼攝在中次二行頌上六度大乘也行施忍辱等等餘禪慧二度耳而以比丘為六度菩薩者前發問偈中既云又見菩薩而作比丘於此名比丘為菩薩義亦無妨妙樂云言將人約法者但云聲聞不云四諦約人須之亦可從或有諸比丘去至說法求佛道四行總頌菩薩即六度義足以第三行是禪第四行是智。

　　△五頌見菩薩種種因緣即是開方等般若教同。

　　又見諸菩薩深入諸禪定(至)說法求佛道。

　　△二頌四眾疑念同。

　　爾時四部眾見日月燈佛(至)是事何因緣。

　　△三頌曾與當同六初頌因人同。

　　天人所奉尊適從三昧起(至)令妙光歡喜。

　　世間者隔別名世間差名間世間眼者言菩薩為世間出世間之眼目化導於人也。

　　△二頌說法同。

　　說是法華經。

　　△三頌時節同。

　　滿六十小劫不起於此座(至)悉皆能受持。

　　妙光奉持昔佛之法亦如身子受今佛付囑也。

　　△四頌唱滅同。

　　佛說是法華令眾歡喜已(至)當入於涅槃。

　　此是昔佛唱滅與今佛同尋繼也。

　　汝一心精進當離於放逸諸佛甚難值億劫時一遇。

　　此是昔佛囑累亦與今佛同如遺教經云汝等比丘我滅度後當珍敬波羅提木叉如暗遇明如貧得寶等。

　　世尊諸子等聞佛入涅槃各各懷悲惱佛滅一何速。

　　此時眾聞佛入滅而生悲泣亦與今佛同如大經云涕泣盈目徧體血現如波羅奢華此即重法慕人之志也。

　　聖主法之王安慰無量眾我若滅度時汝等勿憂怖。

　　此昔佛慰諭時眾亦與今佛同如遺教經云汝等比丘勿懷悲惱若我住世一劫二劫會亦應滅會而不離終不可得自利利人法皆具足若我久住更無所益。

　　△五頌授記同。

　　是德藏菩薩於無漏實相(至)亦度無量眾。

　　無漏實相謂圓妙三諦之法也無漏者收攝三諦無漏失也實相者離虗妄分別之相名為實相即無相之相也。

　　△六頌滅後通經同五初頌滅後時節眾益。

　　佛此夜滅度如薪盡火滅(至)以求無上道。

　　如薪盡火滅者小乘佛以果報身為薪智慧為火慧依報身身滅智亡故云薪盡火滅大乘以機為薪逗應為火眾生機盡應形亦滅故云薪盡火滅。

　　△二頌能弘經人名號。

　　是妙光法師奉持佛法藏。

　　△三頌行經時節久近。

　　八十小劫中廣宣法華經。

　　△四頌所益弟子果滿二初頌已成弟子。

　　是諸八王子妙光所開化(至)度脫無量眾。

　　天中天者涅槃經明四種天一者世間天如諸國王二者生天從四天王至非非想天三者淨天謂四果支佛四者義天謂十住菩薩以見一切法是空義故今佛超出四天名天中天。

　　△二頌當成弟子。

　　是妙光法師時有一弟子(至)其數無有量。

　　釋師子者華嚴經云譬如大師子吼小師子聞悉皆勇徤一切禽獸遠避竄伏佛師子吼諸菩薩等若聞讚歎菩提心聲長養法身妄見眾生慚伏退散今以師子喻釋迦佛故云釋師子也。

　　△五結會古今。

　　彼佛滅度後懈怠者汝是妙光法師者今則我身是。

　　△三頌分明判答三初頌說大乘經。

　　我見燈明佛本光瑞如此以是知今佛欲說法華經。

　　△二頌教菩薩法。

　　今相如本瑞是諸佛方便(至)充足求道者。

　　上之六句但明欲說之由誡眾令生渴慕耳下二句正頌上教菩薩法。

　　△三頌佛所護念。

　　諸求三乘人若有疑悔者佛當為除斷令盡無有餘。

　　是佛所護故為斷疑故此一行是頌佛所護念又從我見燈明佛至此凡四行即是約行五章但缺教相初一偈是妙法為名第二偈是實相為體第三偈是一乘因果為宗第四偈是斷疑生信為用天台大師約五義申釋首題葢本於此前彌勒釋四伏難令文殊必定有答此中是文殊斷四伏疑使彌勒莫復更問初第一疑因文殊廣引先佛曾說法華故彌勒潛疑欲問諸佛赴緣人時各異古佛雖名法華今佛何必如此文殊即以第一偈斷云我見燈明佛本光瑞如此以是知今佛欲說法華經此斷其疑名之問也彌勒因此又疑自有名同義同自有名同義異此名何所顯召文殊即以第二偈斷云今相如本瑞是諸佛方便今佛放光明助發實相義此斷其疑體之問也彌勒因此又疑實相無相何人會之文殊即以第三偈斷云諸人今當知合掌一心待佛當雨法雨充足求道者此斷其疑宗之問也彌勒因此又疑佛雨法雨止洽菩薩亦潤二乘文殊即以第四偈斷云諸求三乘人若有疑悔者佛當為除斷令盡無有餘此即斷其疑用之問也彌勒聯翩構疑文殊頻煩為斷既事窮理盡即得之於懷可謂善於問答具二莊嚴光宅但知述於釗師釋四種伏難使文殊必答顯彌勒之美不見文殊釋四伏疑令彌勒不問抑妙德之能此義出自天台非傳他疏。

　　妙法蓮華經方便品第二

　　方便有三一方者法也便者用也善用偏法逗會眾生即前三教方便也此義可釋他經非今品意二方便者門也門名能通通於所通方便權略皆為真實作門真實得顯功由方便從能顯得名故以門釋方便如經云開方便門示真實相此義可釋他經非今品意三方者祕也便者妙也妙達於方即是真祕點內衣裏無價之珠與王頂上唯有一珠無二無別指客作人是長者子亦無二無別如斯之言是祕是妙如經云惟我知是相十方佛亦然止止不須說我法妙難思故以祕釋方以妙釋便正是今品之意故言方便品也。

　　△二八品正說文句云從此品訖分別功德品十九行偈或至偈後現在四信弟子文盡名為正說分若作兩正說從此下訖授學無學人記品是迹門正說今且逐近就迹門正說更為兩初方便品初略開三顯一二初開三顯一二初長行并十七行半偈歎二智二初長行二初寄言歎二智二初明諸佛權實三初雙歎二初經家提起。

　　爾時世尊從三昧安詳而起告舍利弗。

　　爾時者即指文殊答問竟時也佛常在定何故言起此有所示往古諸佛說此經時必前入無量義定今佛亦爾入定緣理安心實相出定令他亦安心實相內安實相方起化他故言安詳而起也告舍利弗者其小乘中智慧第一將欲因其破小智顯大智故先告之以動羣輩耳。

　　△二歎智二初歎實智。

　　諸佛智慧甚深無量。

　　非三教化他權實故言諸佛顯自行之實故言智慧此智慧體即一心三智甚深無量者即稱歎之辭也明佛實智竪徹如理之底故言甚深橫窮法界之邊故言無量無量甚深竪高橫廣譬如根深則條茂源遠則流長實智既然權智例爾。

　　△二歎權智。

　　其智慧門難解難入一切聲聞辟支佛所不能知。

　　道前方便有進趣之力故名為門從門入到道中道中稱實道前為權也難解難入者歎權智之辭也不謀而了無方大用七種方便不能測度十住始解解即開也十地為入舉初與後中間難示難悟可知而別舉聲聞緣覺所不能知者執重故別破之耳華嚴頓照聾啞瞽聵故云不知方等彈斥保住草菴故言不知般若轉教無心希取一飡之意故言不知今大機啟發放光動地彼此今古諸佛道同由懷疑惑故言不知利根菩薩節節能知鈍同二乘是亦不知也又智慧門者自有方便智慧為門得入佛智慧如瓔珞經云二觀為方便道得入中道第一義諦是也自有佛智慧為門得入佛智慧即是今經所歎其智慧門是也妙樂云此中須以十地為道前妙覺為道中證後為道後故知文意在因之位除真如外凡有脩入皆屬於權惟以果位真如究滿為清涼池此約自行因果相望以釋若通約事理等釋之此則不然豈以道前而無實豈以道後而無權耶故難解難入略歎道前因位始末耳。

　　△二雙釋二初釋實智。

　　所以者何佛曾親近(至)盡行諸佛無量道法。

　　所以者何者雙冠二智何故實智甚深良由外值佛多稟承至要故實智甚深復由內行純厚盡行道法故實智無量無量則釋橫廣甚深則釋竪高。

　　△二釋權智。

　　勇猛精進名稱普聞。

　　其智慧門難解難入良由勇猛精進能入難入之門既入門已澤被無疆物欽勝德故名稱普聞亦可勇猛精進能入法門即釋權智深名稱普聞即釋權智廣觀上歎權智文無深廣之語例實智此義則成。

　　△三雙結二初結實智。

　　成就甚深未曾有法。

　　稱理究竟故言成就到彼岸底故言甚深昔所未說故未曾有此結成實智也。

　　△二結權智。

　　隨宜所說意趣難解。

　　稱機適會故言隨宜非七方便所知故言難解此結成權智也。

　　△二明釋迦權實三初雙歎二初歎實智。

　　舍利弗吾從成佛以來。

　　若實智不圓佛道不成既云成佛一成一切成此歎實智也。

　　△二歎權智。

　　種種因緣種種譬喻(至)引導眾生令離諸著。

　　四十餘年以三種化他權實逗會眾生故言種種因緣也譬喻者小乘中以芭蕉水沫為譬大乘中以乾城鏡幻等為譬廣演者能於一法出無量義也無數方便者即七種方便也引導眾生令離諸著者說散十善離三途著說靜十善離欲界著說三藏離見思著說菩薩法離涅槃著說佛法離順道法愛著。

　　△二雙釋。

　　所以者何如來方便知見波羅蜜皆已具足。

　　如來即是釋實智從真如實相中來而得成佛道故名如來方便即是釋權智由於方便善巧故能種種因緣說也知見波羅蜜者即是雙舉權實知見也一切種智名實知佛眼名實見道種智名權知法眼名權見悉到事理邊底故悉名波羅蜜言皆已具足者權實悉究竟也。

　　△三雙結二初結實智。

　　舍利弗如來知見廣大深遠。

　　如來知見如前說廣大明橫深遠明竪如此實智非橫非竪寄言往歎論其橫竪照無限極如函大葢大也妙樂云無限故非橫無極故非竪如函大等者用不二智稱不二理也。

　　△二結權智。

　　無量無礙力無所畏(至)成就一切未曾有法。

　　無量即佛地四無量心也無礙即佛地四無礙辯也力即十力十力者一是處非處力佛知一切因緣果報定相從是因緣生如是果報從是因緣不生如是果報如是種種是處不是處佛悉徧知無能壞無能勝故名力也二業智力佛知一切眾生過去未來現在諸業諸受三定力佛知一切諸禪三昧四根力佛知他眾生諸根上下五欲力佛知他眾生種種欲樂六性力佛知世間種種無數性七至處道力佛知一切道至處相八宿命力佛知種種宿命一世二世乃至百千世中如是姓名苦樂壽命長短等九天眼力佛見眾生死時生時端正醜陋若墮惡道若生善道十漏盡力佛諸漏盡故自知我生已盡不作後有無所畏即四無所畏也一一切智無所畏二漏盡無所畏三說障道無所畏四說盡苦道無所畏此四通名無所畏者於八眾中廣說自他智斷既決無失則無微致恐懼之相故稱無所畏禪即實相之禪定即首楞嚴定解脫者亦窮八脫之源三昧者禪定解脫至初住時破二十五有即王三昧也深入無際者結成竪深成就一切未曾有法者結成橫廣也妙樂云問實相之禪與楞嚴定何別答不同何者於根本禪達即實相名為達禪首楞嚴定本性徤相故。

　　△二絕言歎二智二初舉絕歎由二初舉絕歎之由。

　　舍利弗如來能種種分別(至)悅可眾心。

　　種種分別巧說諸法者舉權智也言辭柔輭悅可眾心者舉實智也前寄言歎從實舒權故前實後權今絕言歎卷權歸實故前權後實妙樂云既言悅可眾心赴物應是舉權那云舉實等眾心乃以得實為悅故也。

　　△二指絕言之境。

　　舍利弗取要言之無量無邊未曾有法佛悉成就。

　　取要言之是指實境無量無邊未曾有法是指權境又舉要是創指之端無量無邊是指權未曾有法是指實言此二法佛悉成就脩道得故此那可說。

　　△二正絕言歎二初正絕言歎。

　　止舍利弗不須復說。

　　此法深寂言語道斷體不可說故止而歎之設慈悲為說聞不能解傷其善根是故止之也。

　　△二釋止歎意二初佛最上人成就修得最上法故不可說二初明最上人權實橫滿不可說。

　　所以者何佛所成就第一希有難解之法。

　　成就對不成就第一對不第一希有對不希有難解對不難解即是橫明成就等脩道得故故不可說妙樂云成就對不成就者以果對因因即因人自他相對即是橫也第一對不第一希有對不希有者圓中極果方云第一希有降此之外皆非第一希有難解不難解可知。

　　△二明最上人權實竪深不可說。

　　唯佛與佛乃能究盡。

　　惟釋迦與十方諸佛究竟實相邊底如十五日之月體無不圓光無不徧如此竪深脩道得故故不可說妙樂云前句既以成就等言對他為橫今有究盡之言故對因明竪。

　　△二明權寔法甚深境不可思議故不可說二初略標權實章。

　　諸法實相。

　　諸法權也實相實也即實而權權外無實即權而實實外無權斯謂同體妙權妙實法華開顯如點銕成金妙在此也妙樂云此是法華之理本諸教之端首釋義之關鍵眾生之依止發心之凭杖權謀之用體迷悟之根源果德之理本一化之周窮五時之終卒得此十義以消諸異坦然無誤所以先歎能依之智即五佛之權實權實何依所謂妙境。

　　△二廣釋權實相。

　　所謂諸法如是相(至)如是本末究竟等。

　　相以據外覽而可別名為相性以據內自分不改名為性主質名為體功能為力搆造為作習因為因助因為緣習果為果報果為報初相為本後報為末所歸趣為究竟等南岳大師讀此文皆云如故呼為十如也天台云依義讀文凡有三轉一云是相如是性如乃至是報如二云如是相如是性乃至如是報三云相如是性如是乃至報如是若皆稱為如者如名不異即空義也若作如是相等點空相性名字施設即假義也若作相如是等如於中道實相之是即中義也分別令易解故明空假中得意為言空即假中約如明空一空一切空點如明相一假一切假就是論中一中一切中非一二三而一二三不縱不橫名為實相此之十如乃十界上因果之法一法界具十如是十法界具百如是又一法界具九法界則有百法界千如是九界為權佛界為實細論各具權實然此權實不可思議乃是三世諸佛二智之境以此為境何法不收此境發智何智不發故荊溪云指的妙境出自法華正指此也。

　　△二十七行半偈頌長行二初頌寄言歎二智二初合頌歎二佛二智二初頌歎諸佛二智。

　　爾時世尊欲重宣此義而說偈言。

　　世雄不可量諸天及世人一切眾生類無能知佛者。

　　世即三世世必有方言三世十方諸佛智慧雄猛故云世雄頌上諸佛智慧也不可量者頌上甚深無量此頌諸佛實智也次三句頌上諸佛權智。

　　△二頌歎釋迦二智。

　　佛力無所畏解脫諸三昧及佛諸餘法無能測量者。

　　佛者頌吾成佛也正頌實智力無畏等頌諸功德是頌權智餘法者即指化他之權是實智之餘助耳正頌上種種因緣等也妙樂云前行但云世雄世必有方故知是頌諸佛今直云佛力以前文中釋迦權智具有力無畏等知是頌釋迦也。

　　△二合頌二佛釋歎結歎。

　　本從無數佛具足行諸道(至)我已悉知見。

　　本從無數佛具足行諸道頌上佛曾親近百千諸佛盡行道法也甚深微妙法頌上成就甚深未曾有法也難見難可了頌上意趣難解也於無量億劫行此諸道已頌上知見波羅蜜皆已具足此二句舉因具足道場得成果舉果具足我已悉知見一句頌上如來知見廣大深遠也。

　　△二頌絕言歎二智五初頌不思議境。

　　如是大果報種種性相義。

　　頌上十如是大即妙也十界不同故云種種但舉初後中間可知義字兼頌究竟等也義謂義理一究竟之言有空假中義理故也。

　　△二追頌絕言境。

　　我及十方佛乃能知是事。

　　頌上取要言之佛悉成就也。

　　△三追頌絕言歎。

　　是法不可示言辭相寂滅。

　　頌上止止不須說也實相非方所故不可示非言語道故言辭相寂滅。

　　△四頌舉不知人八初總揀不入者。

　　諸餘眾生類無有能得解。

　　即七方便人也。

　　△二揀能入者。

　　除諸菩薩眾信力堅固者。

　　即圓教十信故言信力堅固者也長行明究竟佛知今頌中明初信知互舉耳。

　　△三揀二乘不知。

　　諸佛弟子眾曾供養諸佛(至)其力所不堪。

　　一切漏三界見思也最後身二乘極果也。

　　△四舉身子不知。

　　假使滿世間皆如舍利弗盡思共度量不能測佛智。

　　△五舉諸弟子不知。

　　正使滿十方皆如舍利弗(至)亦復不能知。

　　△六舉支佛不知。

　　辟支佛利智無漏最後身(至)莫能知少分。

　　△七舉發心菩薩不知。

　　新發意菩薩供養無數佛(至)不能知佛智。

　　新發意者發心語通或可六度菩薩三僧祇未斷惑名為發心或可指上諸天及世人等自攝得六度而發心之語別擬通別二教初心之人皆名新發意菩薩也。

　　△八揀不退菩薩不知。

　　不退諸菩薩其數如恒沙一心共思求亦復不能知。

　　通教三八人地至第七已辦地斷界內惑名位不退別教初住至七住亦斷界內惑亦名位不退八住至十向名行不退等亦所不知也。

　　△五頌唯佛能知實相境。

　　又告舍利弗無漏不思議(至)十方佛亦然。

　　無漏不思議者頌上結要舉權實二智所止之境也無漏名同應思義別收三諦無漏失權實智無漏失故名無漏即權而實即實而權故不可思議也甚深微妙法一句頌上第一希有難解之法我今已具得等三句頌上唯佛與佛乃能究竟也明諸佛道同同皆究竟故云唯我知是相十方佛亦然。

　　△二三行半正略開顯動執生疑二初諸佛顯實三初諸佛道同。

　　舍利弗當知諸佛語無異。

　　△二勸令生信。

　　於佛所說法當生大信力。

　　△三正顯真實。

　　世尊法久後要當說真實。

　　△二釋迦開三三初正明開三。

　　告諸聲聞眾及求緣覺乘我令脫苦縛逮得涅槃者。

　　上明諸佛顯實今明釋迦開三顯實必開三開三必顯實互明一邊以顯佛佛道同也將明二乘之非故言逮得涅槃者又解我令解苦縛逮得涅槃即擬六度菩薩乘謂六度行前度他故故言我令脫苦縛後取無漏故言逮得涅槃此義推之知是六度乘也。

　　△二正斥三乘。

　　佛以方便力示以三乘教。

　　△三出立三之意。

　　眾生處處著引之令得出。

　　立三之意意是權引離諸苦故非為真實但是方便門耳。

　　△二騰疑致請二初敘疑二初經家敘二初敘千二百疑。

　　爾時大眾中(至)阿若憍陳如等千二百人。

　　△二敘四眾等疑。

　　及發聲聞辟支佛心比丘比丘尼優婆塞優婆夷。

　　上斥三乘皆是方便故執動疑生今敘疑但言二乘者以其執重疑深故偏舉耳若至下陳疑中即云求佛諸菩薩大數有八萬亦皆有疑故知三乘僉疑偏舉二乘耳。

　　△二正生疑二初疑佛二智二初總疑二智。

　　各作是念今者世尊何故殷勤稱歎方便。

　　△二別疑二智二初疑實智。

　　而作是言佛所得法甚深難解。

　　△二疑權智。

　　有所言說意趣難知一切聲聞辟支佛所不能及。

　　因聞諸佛語無異要當說真實從此生疑何者佛昔說三乘智慧同證不差但餘習有盡不盡耳今忽稱歎如來二智非我所及是故疑佛二智也。

　　△二疑己所得。

　　佛說一解脫義(至)而今不知是義所趣。

　　一解脫者藏教三人同一解脫也此是自疑所得三乘聖道是真出要我脩此理亦到涅槃而今忽言皆是方便未知何者真實故言不知是義所趣此從上斥三為偽而生是疑。

　　△二正請決文有三請二止第一請二初長行二初陳疑。

　　爾時舍利弗知四眾心疑(至)甚深微妙難解之法。

　　此下有三請二止就前為三止葢佛預知三周得益前後不俱故三抑俟其三請也今先陳二疑第一下疑權智甚深下疑實智也。

　　△二陳請。

　　我自昔來(至)殷勤稱歎甚深微妙難解之法。

　　我自昔下陳已請今者四眾下陳眾請也。

　　△二偈頌六初頌疑實智。

　　爾時舍利弗欲重宣此義而說偈言。

　　慧日大聖尊久乃說是法。

　　三智圓明能破癡暗故云慧日。

　　△二頌疑權智。

　　自說得如是力無畏三昧(至)諸佛之所得。

　　△三明三乘疑。

　　無漏諸羅漢及求涅槃者(至)願佛為解說。

　　初句明聲聞次句明六度菩薩何以得知止云逮得涅槃者此中稱及及者此菩薩自求涅槃又以及他故異二乘知是菩薩也後二行明緣覺兩足尊者謂福慧二種莊嚴悉皆滿足為世間尊也。

　　△四明身子疑。

　　於諸聲聞眾佛說我第一(至)為是所行道。

　　身子智慧第一不了佛之權實二智定是果上究竟之法定是因中所行之道。

　　△五明佛子疑。

　　佛口所生子合掌瞻仰待願出微妙音時為如實說。

　　聞佛說法法身得生故言佛口所生子。

　　△六總明同疑請。

　　諸天龍神等其數如恒沙(至)欲聞具足道。

　　△第二止第一止指上文止舍利弗不須復說。

　　爾時佛告舍利弗(至)皆當驚疑。

　　△第二請。

　　舍利弗重白佛言(至)聞佛所說則能敬信。

　　爾時舍利弗欲重宣此義而說偈言。

　　法王無上尊惟說願勿慮是會無量眾有能敬信者。

　　△第三止。

　　佛復止舍利弗若說是事(至)將墮於大坑。

　　爾時世尊重說偈言。

　　止止不須說我法妙難思諸增上慢者聞必不敬信。

　　△第三請。

　　爾時舍利弗重白佛言(至)多所饒益。

　　爾時舍利弗欲重宣此義而說偈言。

　　無上兩足尊願說第一法(至)則生大歡喜。

　　願說第一法者融師云由前斥三乘是偽又聞諸佛法久後要當說真實在二乘邊未知法華是實但據斥三非真三外必更有法故云願說第一法。

　　△二后七品半廣明開三顯一三初兩品半為上根人法說五初正明法說二初長行三初許說三初順許。

　　爾時世尊告舍利弗汝已殷勤三請豈得不說。

　　初是順豈得下許也。

　　△二誡許。

　　汝今諦聽善思念之吾當為汝分別解說。

　　初是誡吾當下許也諦聽是聞慧善思是思慧念之是修慧。

　　△三揀許。

　　說此語時會中有比丘(至)即從座起禮佛而退。

　　初是揀汝今下許也初五千在座故如來三止今將許說威神遣去故禮佛而退。

　　所以者何此輩罪根深重(至)有如此失是以不住。

　　五濁障多名罪重執小翳大名根深未得三果謂得三果未證無學謂證無學名增上慢有如此失者謂障執慢三種之失也。

　　世尊默然而不制止。

　　上聞開三顯一言略義隱猶未生謗足作繫珠因緣去則有益若聞廣開三顯一乖情起謗住則有損是故不制止也。

　　爾時佛告舍利弗我今此眾無復枝葉純有貞實。

　　無復枝葉者枝葉細末不任器用此等執方便者於大非器大品云攀附枝葉棄於根本是人為不黠即是此義也。

　　舍利弗如是增上慢人(至)汝今善聽當為汝說。

　　應知上慢不全無法但以淺位自謂增上而慢他人名增上慢退亦佳矣者既以小自翳復妨他大光今退無謗法之𠍴復無障他之過故云佳矣上枝葉未去故如來三止貞實願聞故身子四請師弟鑑機非徒靳固也汝今善聽即結許也。

　　△二受旨。

　　舍利弗言唯然世尊願樂欲聞。

　　唯(愈水切)諾也又應聲唯之聲速而質諾之辭緩而文。

　　△三正說二初明四佛章廣上諸佛權實二初總明諸佛章四初歎法希有。

　　佛告舍利弗如是妙法(至)如優曇鉢華時一現耳。

　　時乃說之者諸佛同出五濁必前開三如今世尊四十餘年始顯真實久久稀疎故云時乃說之久不說者為人不堪故時未至故五千未遣故今人已堪時已至五千已去決定說大乘故云時乃說之優曇華者此云靈瑞亦云瑞應三千年一現現則金輪王出表三乘調熟已後方說妙法授法王記般泥洹經云閻浮提內有尊樹王名優曇鉢有實無華若金華生者世乃有佛施設論云繞贍部洲有輪王路廣一踰繕那無輪王時海水所覆無能見者若輪王出海水減少金輪路現此華乃生作金輪王之先兆也。

　　△二說無虗妄。

　　舍利弗汝等當信佛之所說言不虗妄。

　　汝等當信者勸信無虗妄也此理至深理與昔異此言至妙言與昔反此行至普行與昔乖此人至勝勝於昔劣還指客作四種之麤而今皆妙恐物生謗故勸信也妙樂云理教行人皆云至者實之極也若至今經無過上故故皆云至。

　　△三開其方便三初開。

　　舍利弗諸佛隨宜說法意趣難解。

　　佛隨三種機宜說方便教故言諸佛隨宜說法而佛意在實物莫能解故云意趣難解。

　　△二釋。

　　所以者何我以無數方便(至)演說諸法。

　　舉今佛之權能釋諸佛之方便巧慧同故借此釋彼如我以無數方便者諸佛開權亦如我也。

　　△三結四示其真實五初標勝人法。

　　是法非思量分別之所能解唯有諸佛乃能知之。

　　是法非思量等者此有兩義或作結開權或正作顯實結開權者佛意難知唯佛與佛能了稟教者謂三諸佛知一耳作顯實者即屬後文初標人法舉無分別法惟是佛所知佛以無分別智解知無分別法即是顯實義也。

　　△二標出世意。

　　所以者何諸佛世尊唯以一大事因緣故出現於世。

　　初總釋次分字釋總釋者諸佛覺知如實之相乘此實道出應於世秪令眾生得此實相唯為此事曾無他事次分字釋者一則一實相也非五非三非七非九故言一也其性廣博博五三七九故名為大諸佛出世之儀式故名為事眾生有此機感佛故名為因佛乘機而應故名為緣是為出世之本意而今開三者為一弄引耳雖說種種道其實為一乘即此義也妙樂云非五七九等者以三五等皆是方便故皆云非三藏三乘加人天五也加通教二乘七也加通別菩薩九也。

　　△三重示出意。

　　舍利弗云何名諸佛世尊(至)出現於世。

　　將欲分別更重提起為解釋之端耳。

　　△四正釋真實四初理一二初正釋。

　　諸佛世尊欲令眾生開佛知見(至)出現於世。

　　此釋理一復為四意一約四位二約四智三約四門四約觀心。

　　○一約四位釋者諦境不可知見唯佛智佛眼乃能知見若二智四眼則不能知見今取圓教住行向地分得佛眼佛智則能知見故寄此四位以釋理一即約位顯理也開者即是十住初破無明開如來藏見實相理如日出暗滅眼目有用故名為開緣脩破惑故云使得清淨示者即是十行惑障既除知見體顯法界眾德顯示分明故名為示悟者即是十向障除體顯法界行明事理融通更無二趣故名為悟入者即是十地事理既融自在無礙任運從阿到茶入薩婆若海故名為入。

　　○二約四智釋者一道慧見道實性實性中得開佛知見也二道種慧知十法界諸道種別解惑之相一一皆示佛知見也三一切智知一切法一相寂滅即悟佛知見也四一切種智知一切法一相寂滅相種種行類相貌皆識即入佛知見也。

　　○三約圓教四門釋者空門一空一切空即開佛知見也有門一有一切有即示佛知見也亦空亦有門一切亦空亦有即悟佛知見也非空非有門一切非空非有即入佛知見也能通則四所通則一開示悟入是能通之門所知所見是所通之理也。

　　○四約觀心釋者觀於心性三諦之理不可思議此觀明淨名為開雖不可思議而能分別空假中心宛然無濫名為示空假中心即三而一即一而三名為悟空假中心非空假中而齊照空假中名為入是為一心三觀而分開示悟入之殊也所以約四種釋者見理由位位立由智智發由門門通由觀觀故則門通門通故智成智成故位立位立故見理見理故名為理一也。

　　△二結成。

　　舍利弗是為諸佛以一大事因緣故出現於世。

　　結成理一也昔方便教亦得義論開示悟入而非佛知見故是權今明佛知見故是實實即理一也。

　　△二人一。

　　佛告舍利弗諸佛如來但教化菩薩。

　　就昔方便謂教化三乘理實而言但化菩薩如彼窮子自謂客作賤人長者所觀實為己子即是人一也。

　　△三行一。

　　諸有所作常為一事唯以佛之知見示悟眾生。

　　三乘眾行名之為諸為圓故諸即是一事此行何所至到唯趣佛之知見即是行一意也。

　　△四教一。

　　舍利弗如來但以一佛乘故(至)無有餘乘若二若三。

　　圓頓之教名一佛乘自別教已去皆名有餘之說即不了義非佛一乘今言但以一佛乘者純說佛法圓教乘也無餘乘者無別教帶方便有餘之說無二者無般若中所帶之義無三者無方等中所對之三也。

　　△五總結法同。

　　舍利弗一切十方諸佛法亦如是。

　　△二列三世佛章三初過去佛二初開權。

　　舍利弗過去諸佛(至)而為眾生演說諸法。

　　△二顯實。

　　是法皆為一佛乘故(至)究竟皆得一切種智。

　　一佛乘是教一是諸眾生下即行一妙樂云是法及釋迦章如此兩字並指權是實故名顯實故知述其施權意在開也。

　　△二未來佛二初開權。

　　舍利弗未來諸佛當出於世(至)而為眾生演說諸法。

　　△二顯實。

　　是法皆為一佛乘故(至)究竟皆得一切種智。

　　△三現在佛三初標出世意。

　　舍利弗現在十方無量百千(至)多所饒益安樂眾生。

　　如諸佛章中唯以大事因緣出現於世此亦如是唯以饒益安樂眾生而出於世也。

　　△二開權。

　　是諸佛亦以無量無數方便(至)而為眾生演說諸法。

　　△三顯實二初別明現在教一行一。

　　是法皆為一佛乘故(至)究竟皆得一切種智。

　　△二總明三世人一理一。

　　舍利弗是諸佛(至)欲令眾生入佛之知見故。

　　但教化菩薩是人一欲以下是理一。

　　△二釋迦章廣明上釋迦權實五初開方便權。

　　舍利弗我今亦復如是(至)而為說法。

　　我即現在釋迦佛也先三後一如四佛不異故言亦復如是知諸眾生有種種欲者即是五乘根性欲也過去名根現在名欲未來名性深心所著者即是根也方便者即是隨宜開三乘權法也妙樂云知諸眾生去感也種種因緣去應也。

　　△二顯四真實。

　　舍利弗如此皆為得一佛乘一切種智故。

　　如此等者指權是實也佛乘是教一一切種智所知即理一能知即行一能得佛乘能得種智即兼人一也。

　　△三舉濁釋權二初標其意。

　　舍利弗十方世界中尚無二乘何況有三。

　　將舉五濁先標其意上已說諸佛開權顯實未明隱實施權其法清淨湛如一空尚無帶二(般若)帶三(方等)之權況有單三(三乘)單五(加人天)之權秪為五濁障重實不得宣須施單三單五之權亦施帶三帶二之權故言於一佛乘分別說三分別說於若帶二帶三之三若單五單三之三也。

　　△二舉五濁四初唱數。

　　舍利弗諸佛出於五濁惡世。

　　△二列名。

　　所謂劫濁煩惱濁眾生濁見濁命濁。

　　劫濁無別體劫是長時剎那是短時但約四濁立此假名名為劫濁眾生濁亦無別體攬見慢果報三濁立此假名名眾生濁煩惱濁指五鈍使為體見濁指五利使為體命濁指連持色心為體若論五濁相者四濁增劇聚在此時劫濁也瞋恚增劇刀兵起貪欲增劇饑饉起愚痴增劇疾疫起三災起故煩惱倍隆煩惱濁也諸見轉熾見濁也麤獘色心惡名穢稱眾生濁也摧年減壽命濁也妙樂云空成壞三而無劫濁於住劫中準悲華經八萬至三萬亦未有濁至二萬歲為五濁始四濁增聚故小劫名濁。

　　△三體相。

　　如是。

　　如是者明五濁體相也濁體及相不可具說但略云如是也。

　　△四結釋。

　　舍利弗劫濁亂時(至)於一佛乘分別說三。

　　劫濁亂時即劫濁眾生垢重即眾生濁慳貪是煩惱濁嫉妬是見濁成就不善根不善之言通於煩惱濁見濁諸根成就即連持為命即命濁秖由此土眾生五濁障重能障大乘故如來於一佛乘分別說三。

　　△四揀偽敦信二初正揀真偽二初若不聞不知非真弟子。

　　舍利弗若我弟子(至)非阿羅漢非辟支佛。

　　如世弟子隨順師法繼嗣傳燈若不聞不知則無法可順何謂弟子如來昔說五濁開三汝隨順得涅槃得聞得知名為弟子今五濁既除為汝說一何意不聞不知不聞者即不聞教一不知者即不知行一非真即非理一非弟子即非人一。

　　△二聞不信受成增上慢人。

　　又舍利弗是諸比丘(至)若不信此法無有是處。

　　此敦其使信也何者汝自謂再不受身是最後身汝雖出分段尚有變易土生身尚無量實非後身汝自謂究竟應變易土生死盡若未盡者實非究竟未得謂得豈非增上慢耶若實得者不起上慢知非究竟信於究竟故云若不信此法無有是處。

　　△二開除釋疑二初開除二初揀除佛滅度後者則不成增上慢人。

　　除佛滅度後現前無佛。

　　若佛在世正說此經不信不受非真羅漢成增上慢若佛滅後方得羅漢者偏執權經不信圓法聽許非增上慢。

　　△二好人難得深經難解亦不成增上慢。

　　所以者何佛滅度後(至)是人難得。

　　佛雖入滅此經尚在不信不受應是上慢耶即得開除佛滅度後雖有此經解其文義者此人難遇致令羅漢不信不解亦聽許非增上慢。

　　△二釋疑。

　　若遇餘佛於此法中便得決了。

　　恐疑云若佛滅後解經人難遇得羅漢者即永入涅槃耶即釋云是人雖生滅度之想捨命已後便生界外有餘之國值遇餘佛得聞此經即便決了妙樂云方便有餘土佛名為餘佛南岳云餘佛者四依也羅漢遇之聞經決了又羅漢修念佛定見十方佛為說此經便得決了又凡夫行人苦到懺悔見十方佛為說亦得決了。

　　△五明無虗妄三初勸信釋迦實說。

　　舍利弗汝等當一心信解受持佛語。

　　△二勸信諸佛無虗。

　　諸佛如來言無虗妄。

　　諸佛道同彌加信受。

　　△二結成不虗之意。

　　無有餘乘唯一佛乘。

　　△二偈頌二初頌上許答二初頌揀許二初頌五千退席。

　　爾斷世尊欲重宣此義而說偈言。

　　比丘比丘尼有懷增上慢(至)不堪受是法。

　　上慢我慢不信四眾通有但出家二眾多脩道得禪謬謂聖果偏起上慢在俗矜高多起我慢女人智淺多邪辟不信不自見其過者三失覆心藏玼揚德不能自省是無慚人也若自見過是有羞僧也於戒有缺漏者律儀有失名缺定共道共有失名漏無道定等故內起惡覺如玉含瑕無律儀故外動身口如玉露玼覆罪自得故名護惜小智者不得學無學智而有世間小智妄謂有漏以為無漏故言小智也糟糠者是五千等但有世間禪無無漏禪定潤故如糟但有文字解無理慧之實故如糠又糟糠無酒米譬其無大機下文枝葉譬其非好器悉不任用故須遣之妙樂云糟糠者若依世禪以得無漏如糟出酒從文入理如糠出米既無無漏反計世禪如棄酒存糟不得真理反封文字如棄米存糠。

　　△二頌眾已清淨。

　　此眾無枝葉惟有諸貞實。

　　△二頌誡許。

　　舍利弗善聽。

　　△二頌上正答二初頌四佛章四初總頌諸佛章五初頌施權二初頌正施權法。

　　諸佛所得法無量方便力(至)優波提舍經。

　　諸佛所得法者脩道得於諸權法也正當自行體內之權即此法體亦不可說以方便故為眾生說成化他權故云無量方便力而為眾生說眾生心念等者頌上隨宜說法也現起希望名念法門不同名種種隨宜之相即是照九法界機說七方便法總言九七不可定判故言若干過去所習名性現在欣樂名欲善惡業者七方便傳傳迭論善惡佛悉知是己等者佛以權智照諸方便性欲然後以諸因緣譬喻隨其所宜說九部經修多羅此云契經有通有別通則聖教之都名別則為十二部中直說法相者名修多羅伽陀此云孤起不重頌者是也本事者說本昔世界事也本生說本昔受生事也未曾有者佛現種種神力眾生怪未曾有也因緣者一切佛語緣起事皆名因緣也譬喻者如云月隱重山舉扇喻之風息太虗動樹訓之祗夜此云重頌重頌上直說修多羅也優波提舍此云論議已上九部言昔施權為七方便人說也若十二部更有方廣無問自說授記。

　　△二頌結施權意。

　　鈍根樂小法貪著於生死(至)為是說涅槃。

　　前世根鈍今世無機不堪聞大故言不行深妙道前世貪著障重今世眾苦所惱唯可聞小故言為是說涅槃也。

　　△二頌顯實四初頌理一。

　　我設是方便令得入佛慧(至)以故說是經。

　　令得入佛慧頌上一大事因緣也決定說大乘總頌上開示悟佛知見也入大乘為本頌上入佛知見也。

　　△二頌人一。

　　有佛子心淨柔輭亦利根(至)皆成佛無疑。

　　頌上諸佛如來但教化菩薩也上直云教化菩薩頌中廣出諸方便人皆成實人有佛子心淨即別教之人為此佛子說大乘經得記心喜即成圓教真實之人聲聞若菩薩者聲聞兼得緣覺若菩薩兼得六度通教等諸菩薩皆成佛無疑者即是七種方便無非佛子也。

　　△三頌教一。

　　十方佛土中唯有一乘法(至)說佛智慧故。

　　頌上如來但以一佛乘為眾生說法無有餘乘若二若三也無二者無通教中半滿相對之二也無三者無三藏中之三乘也如此等二三皆是假名引導眾生即方便教也今但一佛圓乘故云說佛智慧也。

　　△四頌行一。

　　諸佛出於世唯此一事實(至)此事為不可。

　　頌上諸有所作常為一事也終不以小乘濟度於眾生頌上常為一事之意也佛自住大乘以此度眾生頌上唯以佛之知見示悟眾生也後一行釋不以小乘度之意。

　　△三頌勸信二初舉果勸信二初舉內心。

　　若人信歸佛如來不欺誑(至)而獨無所畏。

　　如來不欺誑者明佛心清淨無明慳垢眾惡已斷淨心中說故是可信。

　　△二明外色。

　　我已相嚴身光明照世間無量眾所尊為說實相印。

　　身相炳著光色端嚴內無暗惑外有光明則口無欺誑為眾所尊說大乘印則可信受釋論云諸小乘經若有無常無我涅槃三印印之即是佛說脩之得道無三法印即是魔說大乘經但有一法印謂諸法實相名了義經能得大道若無實相印是魔所說故身子云世尊說實道波旬無此事。

　　△二舉因勸信二初舉昔誓。

　　舍利弗當知我本立誓願欲令一切眾如我等無異。

　　我昔誓願非但自誓菩提亦誓眾生同入佛慧今酬誓故說是亦可信。

　　△二明願滿。

　　如我昔所願今者已滿足化一切眾生皆令入佛道。

　　今菩提既滿眾生亦入汝既自證佛慧亦驗我誓不虗妙樂云問佛初立誓誓度一切今眾生尚多願云何滿答且從一期總而言之但令眾生得入佛乘即名願滿是故經云如我無異。

　　△四舉五濁四初總明五濁障重令大不生。

　　若我遇眾生盡教以佛道無智者錯亂迷惑不受教。

　　眾生受苦諸佛興悲悲苦相對故云相遇遇則盡令入於佛道故五濁不能障大無智不受故云障大也。

　　△二別廣明五濁障過患之相五初眾生濁。

　　我知此眾生未曾修善本(至)備受諸苦毒。

　　善本者真如實相也不依此種善根故不感大也五欲者謂色聲香味觸並能生於行者須欲之心故名五欲即諸惡之本也癡即無明愛即貪愛從癡有愛故現生苦惱後墮地獄餓鬼畜生也止觀明五欲過患者色如熱金丸執之則燒聲如塗毒鼓聞之必死香如憋龍氣嗅之則病味如沸蜜湯舌則爛如蜜塗刀舐之則傷觸如臥獅子近之必囓。

　　△二命濁相。

　　受胎之微形世世常增長薄德少福人眾苦所逼迫。

　　形即五陰陰亦名世壽命連持諸陰入世初從薄酪已至老死故名世世增長下二句明命濁相也翻譯名義明胎中五位初七日名歌羅邏此云凝滑狀如凝酥二七日名頞部曇此云疱狀如瘡疱三七日名蔽尸此云凝結狀如就血四七日名徤男此云凝厚漸堅硬故五七日名鉢羅奢佉此云形位具諸形故。

　　△三見濁相。

　　入邪見稠林若有若無等依止此諸見具足六十二。

　　五見交加如稠林密茂若有是常見若無是斷見因此二見生六十二如外道計我有四句色即是我離色是我色大我小我住色中我大色小色住我中四陰亦爾是為二十三世為六十并根本斷常二見為六十二。

　　△四頌惱濁。

　　深著虗妄法堅受不可捨我慢自矜高諂曲心不實。

　　△五劫濁相。

　　於千萬億劫不聞佛名字亦不聞正法如是人難度。

　　長時無佛法即是劫濁又上來四濁集在時中故名劫濁如是人難度者五濁障故不信一乘則不可度也。

　　△三明為治五濁障故先說小。

　　是故舍利弗我為設方便說諸盡苦道示之以涅槃。

　　此說三藏四諦也苦即苦諦苦必有因即集諦道即道諦涅槃即滅諦。

　　△四明為大說小小治濁大興。

　　我雖說涅槃是亦非真滅(至)來世得作佛。

　　析三界妄盡滅色取空則非真滅若體達無明本無常寂即是真滅雖本無常寂若不修道無由契會故言佛子行道已來世得作佛也。

　　△五頌不虗三初明釋迦先開三。

　　我有方便力開示三乘法。

　　△二明諸佛後顯實。

　　一切諸世尊皆說一乘道。

　　△三正明不虗除疑。

　　今此諸大眾皆應除疑惑諸佛語無異唯一無二乘。

　　前權後實誠言不虗勿生疑也。

　　△二頌過去佛章二初頌開三。

　　過去無數劫無量滅度佛(至)演說諸法相。

　　△二頌顯一二初略頌上三一。

　　是諸世尊等皆說一乘法化無量眾生令入於佛道。

　　皆說一乘法是頌教一化無量眾生是頌人一令入於佛道是頌理一兼得行一也。

　　△二約五乘廣頌顯一二初總約五乘顯一實。

　　又諸大聖主知一切世間(至)助顯第一義。

　　天人羣生類是舉諸乘以明人一更以異方便是舉諸行以顯行一兼得教一第一義即是理一若用圓妙正觀此即實相方便不名為異若用七方便觀助顯第一義者名異方便。

　　△二別約五乘以顯一三初開菩薩乘。

　　若有眾生類值諸過去佛(至)皆已成佛道。

　　若作五乘釋者但是六度菩薩乘若作七方便釋者兼得通別菩薩乘何者三教大乘皆行六度而運心有異相心行六度即三藏菩薩無相即通教菩薩非相無相次第行六度即別教菩薩今但列六度未知定判屬誰尋上文云更以異方便者非獨六度菩薩即三教菩薩方便也六度中前五是福後一是慧故云種種福慧昔聞法皆已成教一昔六度行皆已成行一如是諸人等皆已成人一皆已成佛道皆已成理一。

　　△二開二乘乘。

　　諸佛滅度後若人善輭心如是諸眾生皆已成佛道。

　　此開聲聞緣覺皆入一乘何以得知大品歎阿羅漢心調柔輭又淨名云住調伏心是賢聖行是以知之昔善輭心皆成行一諸眾生是人一成佛道是理一妙樂云二乘文中有人理行不云兼教者秪是文略。

　　△三開天人乘二初約天人小善成緣因種子以顯實十初捨財造塔明天乘。

　　諸佛滅度已(至)若於曠野中積土成佛廟。

　　因時至心傾財捨寶果時任運自然受樂故是天乘也木樒者長安有木名樒亦任造像金光明云以佛舍利如芥粟許置小塔中三十三天已有自然果報即其義也。

　　△二戲沙作塔明人業。

　　乃至童子戲聚沙為佛塔如是諸人等皆已成佛道。

　　因時泛泛悠然作善果時作意勤求得樂故是人業也。

　　△三志心建像明天業。

　　若人為佛故建立諸形像(至)皆已成佛道。

　　優婆塞戒經不許用膠得失意罪而此經用者古師云外國用樹膠耳妙樂云造像功德經有十一種功德一者世世眼目清潔二者生處無惡三者常生貴家四者身如紫磨金色五者豐饒珍玩六者生賢善家七者生得為王八者作金輪王九者生梵天壽命一劫十者不墮惡道十一者後生還能敬重三寶又云若人臨終發言造像乃至如麥𪍿能除三世八十億劫生死之罪。

　　△四戲畫作佛明人業。

　　乃至童子戲若草木及筆或以指爪甲而畫作佛像。

　　△五結成建像者顯實。

　　如是諸人等漸漸積功德(至)度脫無量眾。

　　諸人皆成人一漸漸積功德具足大悲心即成行一佛道即成理一既已成佛復能化他但化菩薩即是教一。

　　△六諸塵供養明天業。

　　若人於塔廟寶像及畫像(至)皆已成佛道。

　　唄者或云唄匿此云讚頌貝大螺也。

　　△七散心塵供明人業。

　　若人散亂心乃至以一華供養於𦘕像漸見無數佛。

　　△八身業供養明天人業。

　　或有人禮拜或復但合掌乃至舉一手或復小低頭。

　　五體著地是上禮即天業合掌低頭是中禮即人業。

　　△九結成供養者顯實。

　　以此供養像漸見無量佛(至)如薪盡火滅。

　　非但自入佛道亦能化度眾生入於涅槃子果縛盡名曰無餘機薪既盡應火云亡故云薪盡火滅也。

　　△十口業供養明人業。

　　若人散亂心入於塔廟中一稱南無佛皆已成佛道。

　　南無或云那謨或云南摩此翻歸命或翻度我大品云佛言若有一人稱南無佛乃至畢苦其福不盡。

　　△二約聞法則成了因種子以明顯實。

　　於諸過去佛在世或滅後若有聞是法皆已成佛道。

　　例上皆具相無相非相無相至心散心等五乘種子今皆開入一實至心聞一句是天業散心聞一句是人業。

　　△三頌未來佛章二初頌開三。

　　未來諸世尊其數無有量(至)以無量方便。

　　△二頌顯一四初頌人一。

　　度脫諸眾生入佛無漏智若有聞法者無一不成佛。

　　△二頌行一。

　　諸佛本誓願我所行佛道普欲令眾生亦同得此道。

　　△三頌教一。

　　未來世諸佛雖說百千億(至)是故說一乘。

　　知法常無性者實相常住無自性乃至無無因性無性亦無性是名無性佛種從緣起者中道無性即是佛種迷此理者由無明為緣則有眾生起解此理者由教行為緣則有正覺起欲起佛種須一乘教是為頌教一也。

　　△四頌理一。

　　是法住法位世間相常住於道場知已導師方便說。

　　是法住法位者眾生正覺一如無二悉不出如故皆以如法為位也分局定限故名為位世間相常住者十界依正生住異滅之相名世間相以即理故皆常住也故法智尊者云生法即性故常住異滅即性故常即性之常非常無常言偏意圓斯之謂歟又世間相常住者出世正覺以如為位亦以如為相位相常住世間眾生亦以如為位亦以如為相豈不常住世間相既常住豈非理一於道場知已者此舉果釋成開權顯實道場朗然斯理久暢物情障重方便施三故云導師方便說妙樂云染淨之法皆名是法染謂眾生淨即正覺一一皆住真如法位故云是法住法位。

　　△四頌現在佛章三初頌化意。

　　天人所供養現在十方佛(至)亦說如是法。

　　△二頌顯實。

　　知第一寂滅以方便力故雖示種種道其實為佛乘。

　　知第一寂滅即頌理一其實為佛乘或頌教一或頌行一。

　　△三頌開權。

　　知眾生諸行深心之所念(至)隨應方便說。

　　△二頌釋迦章二初略頌上權實為下總譬作本二初頌顯實。

　　今我亦如是安隱眾生故以種種法門宣示於佛道。

　　今我亦如是者我即釋迦一化之主同以一實教化眾生故言如是為下有大長者譬作本也安隱者即大涅槃常樂住處此處寂靜無五濁障故名安隱安隱即對不安隱謂三界有五濁障名不安隱即為下火宅譬作本眾生即是五道受化之徒為下五百人譬作本種種法門即對不種種為下唯有一門譬作本妙樂云如來本以一門利物事不獲已施種種門施權之意本在顯實故云宣示於佛道。

　　△二頌開權。

　　我以智慧力知眾生性欲方便說諸法皆令得歡喜。

　　智慧力者即權智力也知眾生性欲者即是五道根性有三乘差別為下三十子譬作本諸法即三乘法也又云知眾生性欲者鑑小機也方便說諸法者正施權也皆令得歡喜者隨宜稱機也二偈雖略收佛一化開權顯實原始要終罄無不盡故稱略頌為下總譬本也。

　　△二廣頌上六義為下別譬作本六初頌上五濁三初明佛有能見之眼。

　　舍利弗當知我以佛眼觀。

　　佛眼觀見為下長者能見譬作本明佛在法身地上以常寂佛眼圓照羣機若根利濁輕則以盧舍那像說一乘法若根鈍濁重則脫瓔珞以老比丘像驚入火宅方便開三秪是于時鑑機故言我以佛眼觀見也若觀色法應用天眼若分別根機應用法眼云何言以佛眼見耶佛眼圓通舉勝兼劣又四眼入佛眼皆名為佛眼故也。

　　△二頌上明所見五濁五初眾生濁。

　　見六道眾生貧窮無福慧。

　　妙樂云貧窮等為眾生濁者貧故由無福痴故由無慧痴貧眾生聚在一處故名眾生濁也。

　　△二頌命濁。

　　入生死險道相續苦不斷。

　　妙樂云入生死為命濁者於生死中又加險道險道之中命易斷故即短壽處而猶相續為命濁也。

　　△三頌煩惱濁。

　　深著於五欲如𤛆牛愛尾以貪愛自蔽盲瞑無所見。

　　𤛆牛者獸如牛而尾長說文云西南夷長髦牛也牛愛其尾就身護尾人愛其尾故殺其身譬人貪五欲而害其身亦若是也。

　　△四頌劫濁。

　　不求大勢佛及與斷苦法。

　　妙樂云劫中無佛故名為濁四濁生此亦無所求劫若有佛雖濁能破故經云唯我一人能為救護。

　　△五頌見濁。

　　深入諸邪見以苦欲捨苦。

　　或云外道五熱炙身欲望捨苦反得苦報或云諸見即是受受即是苦行此苦因望欲捨苦豈可得耶妙樂云六十二多故名為諸由此見故則有三受見家之受故云見即是受三受皆苦以此苦受欲捨苦者無有是處。

　　△三明起大悲應赴機。

　　為是眾生故而起大悲心。

　　為五濁眾生故大悲熏心應入三界施設方便引趣佛慧。

　　△三頌施化宜不得三初明用大擬宜。

　　我始坐道場觀樹亦經行(至)微妙最第一。

　　始坐道場者至理無時假時化物為化之初故言始也事釋者道場在摩竭提國西南去尼連河不遠佛初在此處脩治得道故言道場坐此樹下得三菩提故名道樹感樹恩故觀察念地德故經行道成賽澤之時欲以大法擬宜眾生也樹地無有分別豈須報恩未曾有經云秪以通化傳法名報耳三七日者過去因果經云佛成道初一七日思惟我法妙無能受者二七日思惟眾生上中下根三七日思惟誰應先聞法即至波羅奈為五人說四諦等且以三乘而為三根此就小乘釋也今明佛在法身之地寂而常照恒以佛眼洞覽無遺豈始至道場淹留三七方思此事言三七者明有所表也表佛初欲三周說法故假言三七耳初七思法說次七思譬說後七思因緣說皆無機不得是故息大施小也此偏就圓教大乘為釋耳若通途約大乘釋者初七思惟欲說圓教次七思惟欲說別教後七思惟欲說通教皆無機不得是故息大說三藏三乘為方便之化也。

　　△二明眾生無機三初明障重故。

　　眾生諸根鈍著樂癡所盲。

　　△二明不堪聞。

　　如斯之等類云何而可度。

　　△三明諸梵請。

　　爾時諸梵王及諸天帝釋(至)請我轉法輪。

　　諸梵雖請說大佛知無機所以不說妙樂云問如何得知梵王請大答據佛酬云若但讚佛乘等故知是請大也若據一四天下只一梵王為三界天主今云諸梵王者如來統御大千世界有百億四天下則有百億梵王又禪禪各一梵王故云諸也若論請法正在初禪三界天主也。

　　△三明念欲息化二初無機。

　　我即自思惟若但讚佛乘(至)墜於三惡道。

　　明無機強說聞則有損。

　　△二息化。

　　我寧不說法疾入於涅槃。

　　說則有損滅但無益故此思惟為下施權之張本也寧(平聲)願詞也如人言寧可如此是願如此也。

　　△二念同諸佛用權稱宜二初明化得四初三乘疑宜。

　　尋念過去佛所行方便力我今所得道亦應說三乘。

　　尋念者仍念彼雖無大機不容永捨要以方便而誘濟之非都不知開三欲引同諸佛故云尋念也。

　　△二明有小機二初明諸佛稱歎五初釋迦自敘諸佛現。

　　作是思惟時十方佛皆現梵音慰喻我。

　　佛現者由念佛方便力故現現由擬法會機二義故佛現也。

　　△二佛歎釋迦隱實設權。

　　善哉釋迦文第一之導師(至)而用方便力。

　　上欲大化於彼無機故諸佛不歎今欲說小曲會根緣則始終得度所以佛歎善哉也為一施三引入佛慧即是第一導師得是無上法者即是得實智微妙第一也而用方便力者隨諸一切佛隱實用權也釋迦是姓此云能仁淨名疏云天竺語釋迦為能文文為儒義即名能儒大論亦云釋迦文佛。

　　△二明諸佛亦隱實用權。

　　我等亦皆得最妙第一法為諸眾生類分別說三乘。

　　△四雙釋隱實設權二義。

　　少智樂小法不自信作佛是故以方便分別說諸果。

　　為眾生少智不堪聞大所以隱實而復樂小所以施權。

　　△五雙結隱實設權二義。

　　雖復說三乘但為教菩薩。

　　雖復說三終為顯實也。

　　△二明釋迦酬順二初發言酬順。

　　舍利弗當知我聞聖師子深淨微妙音稱南無諸佛。

　　既聞諸佛稱歎即對曰南無諸佛南無此云敬從若翻度我等非此意也妙樂云今釋迦因聞十方諸佛慰喻乃稱南無答於諸佛故知釋迦不請諸佛度也。

　　△二念順物機。

　　復作如是念我出濁惡世如諸佛所說我亦隨順行。

　　△三明施化小。

　　思惟是事已即趣波羅奈(至)為五比丘說。

　　波羅奈正音婆羅痆(女熙切)中印度境婆沙云有河名波羅奈去其不遠造立王城或翻江繞城亦云鹿苑諸法寂滅相不可以言宣下即是前說中道無性佛種之理此理非數又不可說今以方便作三乘說又非生非滅而以方便作生滅說又偏真之理亦不可說以方便故作四門說初為五人說無常有門也佛念五人當往先度故至波羅奈一夏調根初為陳如說四諦得道次為頞鞞䟦提說布施生天福樂二人同時證果三為迦葉拘利二人亦如前說皆得聖果是為三番度五比丘也。

　　△四受行悟入。

　　是名轉法輪便有涅槃音及以阿羅漢法僧差別名。

　　轉佛心中化他之法度入他心名轉法輪陳如初得初果即斷見惑分證滅諦亦是分得有餘涅槃涅槃之音起自於此由此得成無學便有羅漢之名能說三乘者名佛所說三乘即法初果與羅漢名僧三寶於是現世間也妙樂云涅槃音者由弟子受行煩惱斷處涅槃名生故名為音眾教之始故言起自於此三寶現世間者亦約漸始且在小乘未論一體。

　　△二釋疑念。

　　從久遠劫來讚示涅槃法生死苦永盡我常如是說。

　　恐疑師云佛初未能鑑機尋念諸佛始知根性即釋云非我不知用於方便特欲引同故念諸佛非始念方知從久遠劫來見其樂小已為讚示令盡眾苦所以聞小即得解脫也恐疑弟子云云何眾生一世暫聞即證羅漢即釋云從久遠劫來為其讚示稱於本習故速得道故以一偈釋二疑也。

　　△三頌顯真實四初頌人一。

　　舍利弗當知(至)曾從諸佛聞方便所說法。

　　此二行頌人一三乘行人皆是佛子故也又此二行亦名大乘機發亦云索果明由機發故索果索果由於機發此應有四句自有障除機未發如諸羅漢在三藏時以樂小故濁障雖除大根鈍故妙機未發自有大機發障未除如法華中諸凡夫人等雖未斷結以大根利故機發自有障即除機即發如說無量義經時證二乘果即於此座大機即發自有障未除機未發即五千等是也志求佛道者即是索大非求小果也咸以恭敬心皆來至佛所者一云耻小慕大大機感佛故云至佛所今明非但機至佛所亦乃身到如無量義中四眾圍繞合掌敬心欲聞具足道也曾從諸佛聞方便所說法者此中初味調伏受行三藏六度通別等三教方便由此調熱故使障除機發而求大也。

　　△二頌理一。

　　我即作是念如來所以出為說佛慧故今正是其時。

　　此一行頌理一故云為說佛慧即上種智佛知見也又從此至下今我喜無畏二行一句亦名佛歡喜佛為佛慧故出昔障重無機不得即說佛慧中間雖障除又未得說今機發正是說時故云今正是其時又昔眾生機鈍智小恐其謗法墮惡故未是說時今機利智大聞必信解故佛歡喜無畏者不畏執小謗大起罪墮惡故言無畏也。

　　△三頌教一。

　　舍利弗當知鈍根小智人(至)但說無上道。

　　此二行頌教一故云但說無上道又從於諸菩薩眾至但說無上道三句亦名正顯實也五乘是曲而非直通別偏傍而非正今皆捨彼偏曲但說正直一道也。

　　△四頌行一。

　　菩薩聞是法疑網皆已除千二百羅漢悉亦當作佛。

　　此一行頌行一故云悉亦當作佛又此一行亦名信行悟入六度通教二菩薩初聞略說動舊執致新疑今悉已除非獨菩薩二乘亦爾而云聲聞皆當作佛者昔教不說二乘作佛今與授記授記豈獨二乘除疑豈獨菩薩互存則兩備。

　　○舍利弗當知下亦名大乘機動我即作是念下亦名佛歡喜於諸菩薩中下亦名正顯實菩薩聞是法下亦名受行悟入。

　　△四歎法希有二初頌上如是妙法。

　　如三世諸佛說法之儀式我今亦如是說無分別法。

　　如三世者引同諸佛用權權是引物之儀式也說無分別法引同諸佛顯實實則言語道斷豈存儀式又權實無分別為鈍根小智分別權實今還悟入一三不二即知佛說三一無分別也諸佛皆爾何獨我耶。

　　△二頌上時乃說之五初舉人難遇。

　　諸佛興出世懸遠值遇難。

　　久久懸遠時有佛出此舉人難。

　　△二舉法難說。

　　正使出于世說是法復難。

　　如今佛出世四十餘年始顯真實。

　　△三舉聞法難。

　　無量無數劫聞是法亦難。

　　如五千之流梵音盈耳越席而去聞豈不難乎。

　　△四舉信受難。

　　能聽是法者斯人亦復難。

　　眾中唯身子前達中下之機雖聽猶未能了。

　　△五舉華譬四難。

　　譬如優曇華(至)是人甚希有過於優曇華。

　　此華非其時不現現則維其時故云時時乃一出但合聞者難餘例可解。

　　△五頌上不虗二初勿於可信人生疑。

　　汝等勿有疑我為諸法王(至)無聲聞弟子。

　　法王者夫為人王言則不二佛為法王豈容虗說夫方便可是權假真實寧應是妄聞法王說法勿生疑也。

　　△二勿於可信法起疑。

　　汝等舍利弗聲聞及菩薩當知是妙法諸佛之秘要。

　　四十餘年蘊在佛心他無知者名為秘一乘直道總攝萬途故言要也。

　　△六揀眾敦信二初頌揀眾三初頌揀增上慢非佛弟子。

　　以五濁惡世但樂著諸欲如是等眾生終不求佛道。

　　若樂諸欲是行魔業故須揀之上文著涅槃尚非佛弟子此文著生死那是佛弟子互揀非耳終不求佛道者頌上揀增上慢上慢者未得上法謂得上法是故其人不求佛道也。

　　△二頌佛滅後解義者難得。

　　當來世惡人聞佛說一乘迷惑不信受破法墮惡道。

　　此明不善人勿為說也。

　　△三頌若遇餘佛便得決了。

　　有慚愧清淨志求佛道者當為如是等廣讚一乘道。

　　此明善人當為說也。

　　△二頌敦信二初敦信於權。

　　舍利弗當知諸佛法如是(至)不能曉了此。

　　初一行結秘要明此法如是先以萬億方便然後乃示真實其不習學不能曉了此正結不善者勿為說也兼對習學者則能曉了此乃可為說也。

　　△二敦信於實。

　　汝等既已知諸佛世之師(至)自知當作佛。

　　方便施權正為於實權實無疑自知作佛。

妙法蓮華經科註卷第一


卍新纂大日本續藏經第 31 冊 No. 607 法華經科註


妙法蓮華經科註卷第二

　　姚秦三藏法師　鳩摩羅什奉　詔譯

　　上天竺講寺住山比丘　一如　集註

　　妙法蓮華經譬喻品第三

　　譬者比況也喻者曉訓也託此況彼寄淺訓深前法說周作三乘一乘說廣明五佛開三顯一上根利智圓聞獲悟中下之流抱迷未受動執生疑踟蹰岐道是故更約三車一車譬喻而說使其悟解故言譬喻品。

　　○以類比況謂之譬開曉令悟謂之喻。

　　△二身子領解二初經家敘起二初敘內解。

　　爾時舍利弗踊躍歡喜。

　　內解在心名喜喜動於形名踴躍從妙人聞妙法得妙解故踊躍歡喜也初住名歡喜住初行亦名歡喜行初地亦名歡喜地身子既是上根利智必是超入之歡喜設不超入亦是初住之歡喜也妙樂云初住名歡喜者三法開發同初地故。

　　△二敘外儀。

　　即起合掌瞻仰尊顏。

　　即起合掌表昔權實為二如掌不合今解權即實如二掌合故云合掌向佛者昔權非佛因實非佛果今解權即實成大圓因因必趨果故云向佛瞻仰尊顏者表其解實實即佛境非方便法瞻仰尊顏無餘思念表開佛知見也。

　　△二身子自陳二初長行三初標三喜。

　　而白佛言今從世尊聞此法音心懷踴躍得未曾有。

　　今從世尊標我身見佛身故名身喜聞此法音依於佛口聞而歡喜故名口喜得未曾有是我意解佛意故名意喜。

　　△二釋失三初明昔不見佛為身失。

　　所以者何(至)甚自感傷失於如來無量知見。

　　昔佛為菩薩受記我不預斯事見佛義遠既不見佛故無身喜聞如是法者若日照高山時密有聞義顯如聾啞不得言聞如是法也秖是方等教中聞大乘實慧與今不殊故言聞如是法也受記者亦是方等中與菩薩記二乘不預甚自感傷者思益淨名中聞褒大折小內疑而外鄙名為感傷失如來知見者失佛眼之見失佛智之知也。

　　△二明昔不聞法為口失。

　　世尊我常獨處山林樹下(至)是我等咎非世尊也。

　　以身處山林心執小道則不聞法故無口喜同入法性者謂與菩薩同入正出其執小之過以由不知小乘法性之外別有妙理菩薩得之故也既執所入之一理疑於三教能入之門見佛授菩薩記則疑佛有偏所以成過是我等咎者由我迷權何關理教由我惑實何關佛偏追述昔非仰謝如來是為引過自歸也妙樂云三教者三乘之教也。

　　△三明昔意不解為意失。

　　所以者何若我等待說所因(至)終日竟夜每自剋責。

　　以不待說所因則無實解又不識方便故無權解解無故故無意喜待說所因有二義一不受待對於前二不停待於後初華嚴明三諦之慧是得佛之因以此待對於我而我不受是失之於前諸佛法久後要當說真實我不停待怱怱取小是失之於後若待此前後必得大乘度脫也不解方便等者不知三乘是方便之權輙便信受取證小果對佛陳過故云世尊我從昔來等不待說所因者自責不解實也不解方便者自責不解權也。

　　△三結成二初結。

　　而今從佛聞所未聞(至)身意泰然快得安隱。

　　從佛是結身喜聞法是結口喜斷諸疑悔是結意喜。

　　△二成。

　　今日乃知真是佛子從佛口生從法化生得佛法分。

　　乃知真是佛子近佛義成結身成也從佛口生結口成也從法化生結意成也。

　　△二偈頌三初頌標喜。

　　爾時舍利弗欲重宣此義而說偈言。

　　我聞是法音得所未曾有心懷大歡喜疑網皆已除。

　　△二頌釋喜三初頌見佛喜。

　　昔來蒙佛教不失於大乘(至)聞亦除憂惱。

　　長行明失知見頌中明不失大乘長行論失論遠頌論近論得文互現耳。

　　△二頌不聞法二初頌上身遠故不聞。

　　我處於山谷或在林樹下(至)金色三十二。

　　一足下安平如奩底二足下千輻輪相三手足指長四手足柔軟五手足指合縵網六足跟滿足七足趺高好八伊尼延鹿王腨(音善膓也)九立手摩膝十陰藏相如馬王十一身縱廣等十二諸毛孔上生青色柔軟十三毛上向右旋十四金色光十五身光面各一丈十六皮膚細滑不受塵水不停蚊蚋十七兩足下兩手兩肩項中七處皆滿十八兩腋下滿十九身如師子二十身端直二十一肩圓好二十二四十齒具足二十三齒白淨齊密根深二十四四牙白而大二十五頰車如師子二十六咽中津液得味中上味二十七舌大薄覆面至髮際二十八梵音深遠如迦陵頻伽聲二十九眼色如金精三十眼𥇒如牛王三十一眉間白毫相如兜羅綿三十二頂肉髻成。

　　十力諸解脫同共一法中而不得此事八十種妙好。

　　一無見頂相二鼻高好孔不現三眉如初月四耳輪輻相五身堅實六骨際如鈎鎖七身一時迴如象王八行時足去地四寸而印文現九爪如赤銅色十膝骨堅著圓好十一身清潔十二身柔軟十三身不曲十四指長纖圓十五指文藏覆十六脉深不現十七踝不現十八身潤澤十九身自持不逶迤二十身滿足二十一容儀備足二十二容儀滿足二十三住處安無能動者二十四威振一切二十五一切樂觀二十六面不長大二十七正容貌不撓色二十八面具滿足二十九唇如頻婆果色三十言音深遠三十一臍深圓好三十二毛右旋三十三手足滿三十四手足如意三十五手文明直三十六手文長三十七手文不斷三十八一切惡心眾生見者和悅三十九面廣姝好四十面淨滿如月四十一隨眾生意和悅與語四十二毛孔出香氣四十三口出無上香四十四容儀如師子四十五進止如象王四十六行法如鵞王四十七頭如摩陀那果四十八一切聲分具足四十九四牙白利五十舌赤色五十一舌薄五十二毛紅色五十三毛軟淨五十四眼廣長五十五孔門相具五十六手足赤白如蓮華色五十七臍不出五十八腹不現五十九細腹六十身不傾動六十一身持重六十二其身大六十三身長六十四手足軟滑六十五四邊光各一丈六十六光照身而行六十七等視眾生六十八不輕眾生六十九隨眾生音聲不增不減七十說法不著七十一隨眾生語言說法七十二發音報眾聲七十三次第有因緣說法七十四一切眾生不能盡觀相七十五觀無厭足七十六髮長好七十七髮不亂七十八髮旋好七十九髮色青珠八十手足有德相。

　　十八不共法。

　　一身無失二口無失三念無失四無異想五無不定心六無不知已捨(佛於一切法悉皆照知方捨無有一法不經心知而捨者)七欲無減(欲度一切心無厭足故)八精進無減九念無減十慧無減十一解脫無減(佛具二種解脫一有為解脫謂無漏智慧相應解脫也二無為解脫謂一切煩惱都盡無餘也)十二解脫知見無減十三一切身業隨智慧行十四一切口業隨智慧行十五一切意業隨智慧行十六智慧知過去世無礙十七智慧知未來世無礙十八智慧知現在世無礙。

　　如是等功德而我皆已失(至)令眾至道場。

　　我常於日夜者生死為夜涅槃為日為生死中有涅槃為生死外有涅槃若得悟時二疑雙遣妙樂云若生死中有涅槃即大乘意若生死中無涅槃即小乘意昔於機中有此疑故於今日有此疑事所以思惟欲問也。

　　△二頌入法性故不聞。

　　我本著邪見(至)爾時心自謂得至於滅度。

　　邪見是凡夫著入法性是二乘著凡夫初著邪見世尊為說真空之法拔其邪見二乘既證真空當爾之時莫不自謂已得究竟涅槃故凡夫二乘俱不聞大乘法也梵志即婆羅門其人種類自云從梵天口生唯五天竺有餘國即無也。

　　△三頌心得解。

　　而今乃自覺非是實滅度(至)永盡滅無餘。

　　涅槃亦翻滅度昔所證涅槃非大涅槃若得作佛惑盡果亡方名大乘涅槃也。

　　佛於大眾中說我當作佛。

　　△三頌結成。

　　聞如是法音疑悔悉已除(至)我聞疑網斷。

　　說我當作佛者方便品云我記如是人來世成佛道是也聞佛所說等者初聞略開三顯一動執生疑疑佛為魔今知佛昔因緣譬說皆是為實施權權既即實故心安疑斷也。

　　佛說過去世無量滅度佛(至)謂是魔所為。

　　身子既聞五佛開權顯實方知世尊今日所說是真實道非魔作佛惱亂我心波旬正音波卑夜此云惡常有惡意成惡法故上長行中明不待所因不解方便今頌中聞當作佛是得所因聞五佛道同解魔非魔是解方便互顯一邊耳。

　　聞佛柔軟音深遠甚微妙(至)教化諸菩薩。

　　初一行半頌結前三句結口喜後三句結意喜次一行頌成。

　　△三如來述成三初昔曾教大。

　　爾時佛告舍利弗(至)我以方便引導汝故生我法中。

　　無上道者十住婆沙論云身無上謂相好受持無上謂自利利他具足無上謂到彼岸智慧無上謂四無礙不思議無上謂六波羅蜜解脫無上謂大涅槃行無上謂聖行梵行瓔珞經十三云道當清淨穢濁非道道當一心多想非道道當知足多欲非道道當恭敬憍慢非道道當檢意放逸非道道當顯耀自隱非道道當連屬無行非道道當覺悟愚惑非道道當教化矜悋非道道近善友習惡非道如是等種種明無上道今經以圓道為無上道若偏若次皆他經所論長夜隨我受學者昔雖大化未破界內無明惑暗心中隨佛受學故云長夜等縱若未破見思所聞一句成了因種納種在識永劫不失以暗望明暗尚非謬況今真悟寧是虗耶故舉昔曾教大述見佛不謬也我以方便引導汝故生我法中者此義兩向若昔以大化今生大解故云引導生我法中此屬初曾教大意若令免惡道權以小引故云引導生我法中此屬第二中忘取小意。

　　△二中忘取小。

　　舍利弗我昔教汝志願佛道(至)而便自謂已得滅度。

　　汝今悉忘者自有中途廢大習小名中途悉忘若而今自謂已得滅度即是而今悉忘由忘大習小致有憂悔而得聞法不虗也。

　　△三還為說大。

　　我今還欲令汝憶念(至)教菩薩法佛所護念。

　　我今還欲令汝憶念本願即是述其得解不虗先施權教成其中途小善後顯真實遂其本願大心也。

　　△四佛與授記二初長行十初劫數。

　　舍利弗汝於未來世過無量無邊不可思議劫。

　　此下是授記段若得大解自知得佛何俟須記記有四意一昔未記二乘而今須記二中下未悟以記勉勵之三令聞者結緣四滿其本願是故記也妙樂云問既得記已何故更經若干劫耶答若記菩薩但通途云得無生等今記聲聞須約劫國應佛成處須有機緣此諸聲聞昔未曾有淨土之行蒙記已後與物結緣物機不同致劫多少又諸聲聞時不同者為逗物宜隨機長短機緣不等初住何殊。

　　△二行因。

　　供養若干千萬億佛奉持正法具足菩薩所行之道。

　　△三得果。

　　當得作佛號曰華光(至)天人師佛世尊。

　　△四國土。

　　國名離垢(至)其傍各有七寶行樹常有華果。

　　△五說法。

　　華光如來亦以三乘(至)以本願故說三乘法。

　　準今釋迦故云亦以舍利下明說三意土淨唯一酧願說三即施即廢問何處願說準大悲空藏經云身子於六十劫行菩薩道因婆羅門乞眼唾而踐之身子瞋退作凡夫願成佛日開三乘法故云以本願等也。

　　△六劫名。

　　其劫名大寶莊嚴(至)其國中以菩薩為大寶故。

　　△七眾數。

　　彼諸菩薩無量無邊(至)如是菩薩充滿其國。

　　△八壽量。

　　舍利弗華光佛壽十二小劫(至)其國人民壽八小劫。

　　△九補處。

　　華光如來過十二小劫(至)其佛國土亦復如是。

　　△十正像。

　　舍利弗是華光佛滅度之後(至)亦三十二小劫。

　　大論四十八云舍利弗正法三十二小劫者三災饑病刀滅眾生者名小劫又直是時節名小劫如說法華經六十小劫亦是時節數耳非三災滅外物為小劫也。

　　△二偈頌二初頌長行九初超頌得果。

　　爾時世尊欲重宣此義而說偈言。

　　舍利弗來世成佛普智尊號名曰華光當度無量眾。

　　△二追頌行因。

　　供養無數佛具足菩薩行十力等功德證於無上道。

　　十力等者即指佛果方名為力初住分得名為功德所言等者非唯供養佛兼淨土行或由分得十力功德成初住記。

　　△三超頌劫名。

　　過無量劫已劫名大寶嚴。

　　△四頌國土淨。

　　世界名離垢清淨無瑕穢(至)常有華果實。

　　△五超頌眾數。

　　彼國諸菩薩志念常堅固(至)善學菩薩道。

　　神通波羅蜜謂六神通六波羅蜜也。

　　△六追頌說法。

　　如是等大士華光佛所化。

　　△七超頌壽量。

　　佛為王子時棄國捨世榮(至)壽命八小劫。

　　△八法住久近。

　　佛滅度之後正法住於世(至)像法三十二。

　　△九供養舍利。

　　舍利廣流布天人普供養。

　　△二總結歎。

　　華光佛所為其事皆如是(至)宜應自欣慶。

　　宜應自欣慶者成初入歡喜位之解也初住能百佛世界作佛行地倍是。

　　△五四眾領解二初長行三初經家敘眾喜。

　　爾時四部眾比丘比丘尼(至)心大歡喜踊躍無量。

　　△二陳供養。

　　各各脫身所著上衣(至)一時俱作雨眾天華。

　　各各脫衣等者此中通語四眾八部出家二眾言上衣者即大衣也而自迴轉者表聞身子得記法性自然而轉因果依正自他悉轉也。

　　△三正領解二初領開權。

　　而作是言佛昔於波羅奈初轉法輪。

　　△二領顯實。

　　今乃復轉無上最大法輪。

　　最大法輪者最是今經圓中圓也大是人理教行四種妙也或境智等十妙或心佛眾生三妙妙法之輪名妙法輪。

　　△二偈頌二初頌上開權顯實。

　　爾時諸天子欲重宣此義而說偈言。

　　昔於波羅奈(至)是法甚深奧少有能信者。

　　四諦如前釋五眾者五陰也言昔於波羅奈等即是說藏教今復轉最妙等即是說圓教法華開顯藏圓相對故不述中間方等般若也。

　　△二述得解隨喜回向。

　　我等從昔來數聞世尊說(至)盡回向佛道。

　　初一行自述次二行半隨喜後一行回向我等亦如是者如身子之領解如身子被佛述成如身子之得記也。

　　△二三品半為中根人譬說四初半品正譬喻開顯二初請三初述自無疑。

　　爾時舍利弗白佛言(至)三藐三菩提記。

　　此去為中根作譬喻說凡有四品今品正是譬喻開三顯一信解品明中根得解藥草品明如來述成授記品明授記此四番皆約譬說是為譬喻周也。

　　△二述他有惑。

　　是諸千二百心自在者(至)聞所未聞皆墮疑惑。

　　佛常教化下執昔三乘之教也我見者無明不了於名色陰入界等法中妄計有我我所之實有無見者有即常見無即斷見等即等於亦有亦無非有非無諸見而今於世尊下執昔一理也昔說三是究竟今又說一為真實昔三今一同異不分故言皆墮疑惑妙樂云聞所未聞者聞法說中身子四段昔教所無。

　　△三普為四眾。

　　善哉世尊願為四眾說其因緣令離疑悔。

　　因緣者前三後一之因緣也妙樂云問前法說中示前三後一聞既不悟今還請於前三後一與前何別答言因緣者即是前三後一始末根由故云因緣前四佛章略釋迦章稍廣雖以五濁用釋於權始末未明故使中根於茲不曉譬說委明輪迴之相具列三車出宅之由兼示索三與一之意廣敘等賜等子等心此乃方酧因緣之請也。

　　△二答二初發起二初抑令憤勇。

　　爾時佛告舍利弗(至)是諸所說皆為化菩薩故。

　　我先不言下指上開權皆為阿耨菩提指上顯實皆為化菩薩者若權若實皆入佛道上已明言云何執教迷暗不解如此責之乃是抑令憤勇也。

　　△二引令速進。

　　然舍利弗今當復以(至)諸有智者以譬喻得解。

　　此引接安慰也前斥責既切恐鄙懟自沉今許其譬喻更明此義若能解者猶稱智也。

　　△二譬喻二初長行二初開譬二初總譬六初長者譬三初名行。

　　舍利弗若國邑聚落。

　　名如賓行如主行有親疎名有遠近故舉處所以顯名行也封疆為國最遠宰治為邑居中聚落是隣閭最近長者名行徧此三處近不見其細陋遠但挹其高風口無擇言身無擇行意無擇法名行相稱真實大人今譬實報土為國方便土為邑同居土為聚落內合如來三業隨智慧行於此三土稱機施化名稱普聞德周法界也。

　　△二位號。

　　有大長者。

　　長者譬如來世間長者備十德一姓貴二位高三大富四威猛五智深六年耆七行淨八禮備九上敬十下歸姓則三皇五帝之裔左貂右插之家位則輔弼丞相鹽梅阿衡富則銅陵金谷豐饒侈靡威則嚴霜隆重不肅而成智則胸如武庫權奇超拔年則蒼蒼稜稜物儀所伏行則白圭無玷所行如言禮則節度庠序世所式瞻上則一人所敬下則四海所歸十德具焉名大長者出世長者即是如來姓則從三世真如實際中生位則功成道著十號無極富則法財萬德悉皆具滿威則十力雄猛降伏魔外智則一心三智無不通達年則早成正覺久遠若斯行則三業隨智運動無失禮則具佛威儀心大如海上則十方種覺所共稱譽下則七方便人而來依止是名出世佛大長者即釋迦一化之主也。

　　△三德業。

　　其年衰邁財富無量多有田宅及諸僮僕。

　　年高則愽達今古譬佛智德衰邁則根志純熟譬佛斷德財富無量總譬萬德也田宅別譬也田能養命譬禪定資般若宅可棲身譬實境為實智所託若論福德無行而不脩若論智慧無境而不照故曰多有田宅也僮僕者給侍使人譬方便知見皆已具足和光六道曲順萬機即實智之僮僕也。

　　△二舍宅譬。

　　其家廣大。

　　家宅譬上安隱對不安隱不安隱譬三界也眾生冗冗皆宅三界如來應化統而家之故言廣大也。

　　△三一門譬。

　　唯有一門。

　　一門者譬上宣示佛道門也佛道理一理為教所詮故名為門文云以佛教門出三界苦得涅槃證是也門有二宅門車門宅者生死也門者出要路也此方便教之詮也車者大乘法也門者圓教之詮也大小雖同有能所須辨權寶二能若識二能則二所有在若識實所權之能所俱成實能且以今昔言之宅是所出車是所入宅門是所出之路車門是所入之路既二路不同出入各異故宅門非車門也若今開之宅與車一二門何殊是故三乘俱有二義。

　　△四五百人。

　　多諸人眾一百二百乃至五百人止住其中。

　　五百人譬上五道眾生也。

　　△五火起譬二初出所燒宅相譬六道果報。

　　堂閣朽故墻壁隤落柱根腐敗梁棟傾危。

　　堂譬欲界閣譬色無色界三界皆無常故云朽墻壁譬地水火風四大頹落譬減損柱根譬命腐敗譬危殆不久梁棟譬意識傾危譬遷變不停此釋通於三界己他若就己身作觀釋者堂譬身之下分閣譬頭等上分墻壁譬皮肉頹落譬老朽柱根譬兩足腐敗譬無常梁棟譬脊骨傾危譬命終。

　　△二明能燒之火譬八苦五濁。

　　周帀俱時歘然火起焚燒舍宅。

　　八苦徧在四大四生故言周帀竝皆無常故云俱時歘然譬本無今有本無此苦無明故有。

　　△六三十子。

　　長者諸子若十二十或至三十在此宅中。

　　譬上知眾生性欲天性相關則子義成性欲不同故有三十若十是菩薩子二十三十是二乘子此機俱得出宅故名為子皆言十者悉有十智之性故云內有智性但無如實智性耳十智者世智他心智苦集滅道智法智比智盡智無生智。

　　△二別譬四初長者見火譬四初明能見。

　　長者見。

　　標出能見譬上我以佛眼觀見也。

　　△二明所見。

　　是大火從四面起。

　　標出所見譬上所見六道眾生也大火譬三界五濁八苦也四面譬身受心法也身受心法即宅之四面於身起淨倒於受起樂倒於心起常倒於法起我倒起此四倒故有生老病死愛別離怨憎會求不得五陰盛苦譬如大火從四面起也若知身不淨受是苦心無常法無我即煩惱火滅又依下文以生老病死為四面也。

　　△三明驚怖。

　　即大驚怖而作是念(至)安隱得出。

　　譬上為眾生故而起大悲心也即大驚怖者念其退大善故驚憂其將起重惡故怖驚即對慈念其無樂怖即對悲憂其有苦我雖能於此所燒之門安隱得出者即是釋成慈悲驚怖之義雖是未盡之辭明佛以智慧力能尋正教見所詮諦不為五濁八苦所危故名安不為四倒暴風所動故名隱蕭然累外故名出眾生不爾為火所燒如來慈悲猶為憂火所熾故言我雖等也。

　　△四廣前所見。

　　而諸子等於火宅內(至)心不厭患無求出意。

　　著見名嬉著愛名戲又著見故耽湎四見名嬉唐喪其功名戲又著愛故躭湎五塵名嬉空無所獲名戲由見愛故空生徒死而無厭離如彼兒戲不覺不知者都不言有火名不覺不解火是熱法名不知不畏火能傷身名不驚不慮火能斷命故不怖以譬眾生全不覺五陰八苦不知四倒三毒既不識惑云何憂慮惑侵法身傷於慧命如是不覺於苦不知於集不驚失道不怖失滅逼身者五識也身為八苦所逼逼近也濁在五識名之為近以切己故名為逼以一一苦皆由五識以對於境故也身心不厭患者心即意識心王也不厭無常之苦不患煩惱之集也無求出意者不脩道求滅也今謂火宅本譬五濁嬉譬見濁戲譬煩煩濁不覺不知不驚不怖譬眾生濁火來逼身苦痛切己譬命濁心不厭患無求出意譬劫濁。

　　△二捨几用車譬二初捨几譬二初勸門擬宜三初擬宜。

　　舍利弗是長者作是思惟(至)若以几案從舍出之。

　　譬上念用大化三七日思惟也身手有力者身譬神通荷負手譬智慧提拔依三昧斷德則有神通依智慧智德則有說法衣裓几案者三藏法師云衣裓是外國盛華之器今取合譬文云若我但以神力及智慧力讚如來知見力無所畏者眾生不能以是得度神力即是身慧力即是手如上說知見譬衣裓無畏譬几十力譬案如來以神通發動此三法以智慧宣說此三法無機息化當知知見譬衣裓名略義玄四無畏譬几於法小廣十力譬案於法則廣佛於三七思惟欲作如是廣略說之而眾生不堪故言衣裓几案也。

　　△二不受。

　　復更思惟是舍唯有一門(至)未有所識戀著戲處。

　　譬上眾生諸根鈍云何而可度也唯有一門與上車門義同此中亦是宣一佛乘之車門也今更明通別別者一謂一理一道清淨門謂正教通於所通教理寬愽則非狹小斷常及七方便眾生不能以此理教自通將談無機故言狹小耳通者理純無雜故言一即理能通故言門微妙難知故言狹小幼稚等者二萬佛所教無上道大乘善根微弱名幼稚若聞大乘能生謗毀名未有所識戀著戲處者前明善弱此明惡強即是因時深著見愛果時深著依正欲界著六塵色界著禪味無色界著定故上文云眾生諸根鈍著樂癡所盲不堪聞大乘也。

　　△三放捨。

　　或當墮落為火所燒。

　　此是放捨善誘譬上無機息化我寧不說法疾入於涅槃也墮落有二一者幼稚憶本戲處故墮落又善弱惡強二俱無識執物不堅故墮落譬著五欲墮在三途也二者善弱無識謗毀大乘墮落三途也。

　　△二誡門擬宜三初擬宜。

　　我當為說怖畏之事(至)具告諸子汝等速出。

　　既著戲處故說怖事令得免五濁火燒五陰舍宜應捨離故云宜時疾出若久住著必斷善根故云無令為火之所燒害。

　　△二不受。

　　父雖憐愍善誘喻(至)何者為舍云何為失。

　　不驚不畏者不驚故不生聞慧不畏故不生思慧不識八苦五濁能燒善根如不知火不識陰界入法是諸苦器如不識舍不知喪失法身之由如不知何者為失。

　　△三放捨。

　　但東西走戲視父而已。

　　背明向暗如東西生死往還速疾如馳走於中起見愛如戲也雖用大擬不從大教故言視父而已妙樂云若明見苦集東西向明以不知苦故而起於集如日東而西走不識集故而招於苦如日西而東馳死如往生如還生死不絕如馳走機扣於應故名為視機生不受故云而已已者息也。

　　△二用車譬四初擬宜三車譬。

　　爾時長者即作是念(至)令諸子等得免斯害。

　　譬上尋念過去佛亦作三乘化也前言苦痛切己猶是未死今云必為所焚即有死義也上文於所燒之門安隱得出今云若不時出必為所焚此義云何須知前得出者即是法身出今言若不時出等者即是應身示同眾生有疾若眾生有善成機受化則與應身時出若眾生善斷無機不受化即不與應身時出即是俱為所焚也我今當設方便者欲設三乘之權也妙樂云法身出者且約小乘五分法身也受化則機應俱濟故云時出不受化則機息應謝灰斷入滅義當俱焚。

　　△二先心所好譬。

　　父知諸子先心各有所好(至)情必樂著。

　　譬上作是思惟時十方佛皆現等明有小乘得度之機也其昔曾習小是知先心性欲不同是知各有所好既知習小故以小接既知性欲不同故開一為三又知本曾習大名知先心中厭老死名各有所好。

　　△三三車希有譬三初勸轉。

　　而告之言汝等所可玩好(至)汝若不取後必憂悔。

　　此歎三車希有譬譬上正施三乘思惟是事已即趣波羅奈也。

　　△二示轉。

　　如此種種羊車鹿車牛車今在門外可以遊戲。

　　羊車譬聲聞乘鹿車譬緣覺乘牛車譬菩薩乘如下文釋今在門外者今許在門外斷見思出三界外方得故也。

　　△三證轉。

　　汝等於此火宅宜速出來隨汝所欲皆當與汝。

　　△四適子所願譬。

　　爾時諸子聞父所說珍玩之物(至)爭出火宅。

　　譬上受行悟入是名轉法輪也前偈本略今譬事廣廣明脩因至果適願者機教相稱即聞慧也心勇銳者思心動慮即思慧也互相推排者推四真諦理排伏見惑邪正未決名為互相此入脩慧屬煖頂位也競者競取勝理初則徧觀上下八諦歷十六行相競趣真道後則縮觀至欲界苦諦下趣苦法忍此是忍法位也共者是世第一位同觀欲界苦諦與忍位不別故云共也馳走者入見道十五心速疾見理故云馳走既斷見惑分得涅槃譬上便有涅槃音也爭出者即脩道位也爭出三界成無學果斷思惑盡方出火宅即譬上及以阿羅漢法僧差別名也。

　　△三等賜大車譬四初見子免難歡喜譬。

　　是時長者見諸子等安隱得出(至)歡喜踊躍。

　　譬上我即作是念至今我喜無畏兩行一句偈也若子未免難父則憂念若得離火心即泰然以子歡喜其父亦喜也四衢者譬四諦也以四諦觀異名為四衢見惑雖除思惑猶在不名露地三界思盡名為露地住果不進故云而坐見思惑盡真諦理顯故云無復障礙不為見思所局故云泰然生滅度安隱想故言歡喜也。

　　△二諸子向父索車譬。

　　時諸子等各白父言(至)羊車鹿車牛車願時賜與。

　　譬上大乘機發我見佛子等志求佛道者咸以恭敬心皆來至佛所兩行偈也就此明索車文無索字依此請辭明索車耳索有三意一機索者鹿苑證小之後至方等中冥有大益被斥不謗理在有求大乘之意名為機索二情索者至般若會領知大法樂大心起縱不彰言索義漸切名為情索三口索者來至法華因方便品初聞佛略說皆指為方便動宿疑情是故發言三請名為口索。

　　△三等賜諸子大車譬三初總標兩章二初子等。

　　舍利弗爾時長者各賜諸子。

　　此下譬上於諸菩薩中正直捨方便但說無上道也此明子等者譬一切眾生等有佛性佛性同故等是子也。

　　△二車等。

　　等一大車。

　　此明車等者以法等故無非佛法譬一切法皆摩訶衍等是大車而言各賜者各隨本習四諦六度無量諸法開示真實舊習不同故言各皆摩訶衍故言大車。

　　△二廣明車等二初廣敘車體三初敘高廣。

　　其車高廣眾寶莊校(至)重敷婉筵安置丹枕。

　　假名車有高廣相譬如來知見深遠橫周法界之邊際竪徹三諦之源底故言高廣也眾寶莊校者譬萬行脩飾也周帀欄楯者譬總持持萬善遮眾惡也四面懸鈴者譬四無礙辯下化眾生也張設幰葢者譬四無量眾德之中慈悲最高普覆一切也珍奇雜寶而嚴飾者真實萬善嚴此慈悲大經云慈若具足十力無畏名如來慈寶繩交絡者譬四弘誓堅固大慈心也垂諸華纓者譬四攝神通等悅動眾生也重敷婉筵者譬觀練熏脩一切諸禪重沓柔軟也安置丹枕者枕有內外若車外枕者車若駕運隨所到處須此支昂譬即動而靜即靜而動動靜即十乘中通塞義也若車內枕者休息身首譬一行三昧息一切智一切行也丹即赤色譬無分別法也妙樂云法界三諦並非橫竪雖無橫竪法界從徧言橫則便三諦名異言竪則便。

　　△二明白牛。

　　駕以白牛膚色充潔(至)行步平正其疾如風。

　　駕以白牛者譬無漏般若能導三教諦緣度一切萬行到薩婆若也白是色本即與本淨無漏相應體具萬德如膚充煩惱不染如色潔又四念處為白牛四正勤中二世善滿如膚充二世惡盡如色潔四如意足稱行者心如形體姝好筋譬五根住立能生義也力譬五力摧伏幹用義也行步平正譬定慧均等又譬七覺調平其疾如風譬八正道中行速疾到薩婆若也。

　　△三明僕從。

　　又多僕從而侍衛之。

　　僕從者譬方便波羅蜜能屈曲隨人給侍使令即眾魔外道二乘小行皆隨方便智用故淨名云皆吾侍也又果地神通運役隨意即僕從也妙樂云此中僕從與偈中儐從言異意同儐者進也導也侍衛者供左右也。

　　△二釋有車由。

　　所以者何是大長者財富無量種種諸藏悉皆充溢。

　　財富藏溢譬果地福慧圓滿也藏有行藏理藏一切法趣檀尸忍等是趣不過者是約行為如來藏一切法趣陰入界根塵等是趣不過者是約理明如來藏自行此行理名充以此化他名溢妙樂云福慧圓滿者行理窮也福成行也慧趣理也徧一切法故財無量皆具二德故云種種。

　　△三廣明心等二初廣心等。

　　而作是念我財物無極(至)各各與之不宜差別。

　　此明心等也由財物無極是子無偏是故心等若富而非子是子而貧則心不得等也七寶大車其數無量者譬今經開顯若教若行皆摩訶衍又方等般若念處正勤根力覺道種種異名皆開示實相歷一切法亦復如是故言無量也各各與之不宜差別者不移本習而示真實如身子於智慧開佛知見具一切佛法目連於禪定開佛知見具一切佛法餘人亦爾以心等故不宜差別也。

　　△二釋心等。

　　所以者何以我此物周給一國猶尚不匱何況諸子。

　　初釋財多尚周一國況復諸子譬大圓因徧該善惡況佛知見耶次釋子等者非子尚充況是子耶譬佛無緣者尚度況有緣子耶妙樂云非子者且貶正因不同緣了故抑言非尚度者緣了之子是先結緣者而熟脫之正因之子未結緣者為其下種故云尚度故以種者況先結緣。

　　△四諸子得車歡喜譬。

　　是時諸子各乘大車得未曾有非本所望。

　　譬上菩薩聞是法疑網皆已除也三乘之人本求羊鹿水牛之車期出分段今得白牛大車盡於變易過本所望豈不歡喜。

　　△四長者無虗譬三初問起。

　　舍利弗於汝意云何(至)寧有虗妄不。

　　初佛問者本但許三而今與一非虗妄不欲令身子領實故以虗妄問之。

　　△二答釋二初免難不虗亦名以重奪輕不虗三初標章。

　　舍利弗言不也世尊(至)全其軀命非為虗妄。

　　△二解釋。

　　何以故若全身命便為已得玩好之具。

　　全身免火已得大寶濟子重命豈應有虗妙樂云全於小乘五分法身入空慧命則為已得昔來所玩疏文乃以小乘五分為身用況大乘實慧為命也。

　　△三結況。

　　況復方便於彼火宅而拔濟之。

　　免八苦之火全五分之身已是大寶況二萬佛所大乘慧命圓因成就佛知見開寧是虗妄妙樂云初用小濟存五分身已得珍玩況常於火宅方便教小本在於大而今獲大豈虗妄耶。

　　△二不乖本心不虗亦名過本望不虗三初標章。

　　世尊若是長者乃至不與最小一車猶不虗妄。

　　此述長者本意若小若大俱有本心大本為本小本非本許小不與尚無所乖況更與大寧乖本意但小非究竟不須更與故云不與耳。

　　△二解釋。

　　何以故是長者先作是意(至)以是因緣無虗妄也。

　　本知無小而許小者意令方便得出火宅既昔方便非佛本意不與小車不乖本意豈虗妄耶。

　　△三結況。

　　何況長者自知財富無量欲饒益諸子等與大車。

　　與一大車過本所望是故不虗。

　　△三述歎。

　　佛告舍利弗善哉善哉如汝所言。

　　二善哉者述其免難不乖二不虗也問佛何不自說不虗答佛許三與一自說為難身子說不虗取信為易。

　　△二合譬二初合總譬六初合上長者三初合位號。

　　舍利弗如來亦復如是。

　　如來無量德號略舉十義如上說。

　　△二合名行。

　　則為一切世間之父。

　　一切世間將處所以定名行也上云國邑聚落今合譬直云一切世間者通指同居方便實報三土皆是妙色妙心果報之處如來徧應三處即一切世間之父也妙樂云皆是妙色妙心果報處者既云一切世間之父故此三土皆是如來證道色心果報之處寂光既徧遮那亦等諸身既與法身量同諸土亦與寂光不異故曰妙色妙心也。

　　△三合德業。

　　於諸怖畏衰惱憂患(至)具足方便智慧波羅蜜。

　　於諸怖畏無明永盡合上衰邁顯斷德也成就無量知見合上年高顯智德也力無畏等合上外德財富無量也神力者深脩禪定能得神通合上田也智慧力者智必照境如身之託處合上宅也具足方便波羅蜜合上諸僕從也。

　　△二合五百人。

　　大慈大悲常無懈倦恒求善事利益一切。

　　慈悲是施化之本一切是五道眾生恒為慈悲所被合上五百人也。

　　△三合舍宅譬。

　　而生三界朽故火宅。

　　△四合三十子。

　　為度眾生。

　　眾生有緣親者前度合上三十子也。

　　△五合上火起。

　　生老病死憂悲苦惱愚癡暗蔽三毒之火。

　　合上歘然火起譬也總有八苦今略言四一生苦有五種初受胎二至終三增長四出胎五種類二老苦有二種一念念二至終又有二種增長滅壞三病苦四大不調即有二種一身病二心病四死苦有三種一業報二惡對三時節代謝又有二種一病死二外緣三毒者一貪毒若以迷心對一切順情之境引取無厭名為貪毒二瞋毒若以迷心對一切違情之境便起忿怒即是瞋毒三癡毒若一切事理之法無明不了起諸邪行即是癡毒毒以沉毒為義惱壞之甚故云沉毒以其能壞出世善心故名為毒也。

　　△六合上一門。

　　教化令得阿耨多羅三藐三菩提。

　　教能詮理尋理起行即得菩提故知教理共用合上唯有一門譬也。

　　△二合別譬四初合見火譬四初合能見眼。

　　見。

　　合上能見之眼即是如來寂照智眼能見也。

　　△二合所見火。

　　諸眾生為生老病死(至)如是等種種諸苦。

　　合上所見之火從四面起也此中明八苦為火四苦如前釋貪著追求是求不得苦後受地獄天上人間是五陰苦愛別離苦者捨所愛故即是壞苦怨憎會苦者即是苦苦苦心領於苦境故也此之八苦從四倒起故上文云從四面起也。

　　△三合廣前所見。

　　眾生沒在其中歡喜遊戲(至)雖遭大苦不以為患。

　　合上所見火譬諸子不覺不知等也不觀苦集故不生厭不觀道滅故不求解脫雖遭大苦不以為患合上心不厭患無求出意也。

　　△四合起怖畏。

　　舍利弗佛見此已便作是念(至)令其遊戲。

　　合上我雖能於此所燒之門安隱得出意也應拔其苦難者即大悲之力拔五濁之苦也與無量樂者即大慈之力與其大樂也。

　　△二合捨几用車二初合捨几三初合擬宜。

　　舍利弗如來復作是念(至)眾生不能以是得度。

　　上譬有勸誡今但合勸不合誡勸脩為正誡惡是傍故也今擬宜中但以神力者合上身力智慧力者合上手力讚如來知見合衣裓力無畏合几案若佛初出即用此擬宜眾生不能以此得度也。

　　△二合無機。

　　所以者何是諸眾生(至)何由能解佛之智慧。

　　釋不得度合上子不受勸譬也正由五濁障重未免生死等火大乘微妙不能得入故言何由能解佛之智慧此一句合上唯有一門而復狹小小故不能解佛智慧也。

　　△三合息化二初牒前三譬三初身手救不得譬。

　　舍利弗如彼長者雖復身手有力而不用之。

　　合上放捨善誘無機息化也此文雖無放捨語息化意甚分明也。

　　△二牒施三車譬。

　　但以殷勤方便勉濟諸子火宅之難。

　　△三牒等賜大車譬。

　　然後各與珍寶大車。

　　△二正合息化。

　　如來亦復如是雖有力無所畏而不用之。

　　△二合用車四初合擬宜三車。

　　但以智慧方便於三界火宅拔濟眾生。

　　△二合知子先心。

　　為說三乘聲聞辟支佛佛乘。

　　三乘者乘以運載為義聲聞以四諦為乘緣覺以十二因緣為乘菩薩以六度為乘運出三界歸於涅槃也六度菩薩於當教內亦稱大乘今名佛乘者菩薩三十四心頓斷見思習氣而得成佛故名佛乘。

　　△三合歎車希有三初合示轉。

　　而作是言汝等莫得(至)聲聞辟支佛佛乘。

　　三界是示苦諦勿貪麤弊乃至生愛是示集諦色謂男女形貌及世間玄黃赤白等聲謂絲竹環珮之聲及男女歌詠之聲等香謂男女身香及世間飲食香等味謂種種飲食肴饍美味等觸謂男女身分柔軟細滑等此名五塵亦名五欲速出三界是示滅道二諦滅道即是示其三界外有智斷三乘之果故令速出三界當得三乘三乘正取道滅為體合上三車今在門外可以遊戲也。

　　△二合證轉。

　　我今為汝保任此事(至)以是方便誘進眾生。

　　合上隨汝所欲皆當與汝也。

　　△三合勸轉。

　　復作是言汝等當知(至)便得無量安隱快樂。

　　合上歎希有也如此三乘是諸佛方便引物儀式故眾聖所稱得無生智為自在得盡智為無繫我生已盡不受後有名無所依所作已辦梵行已立名無所求以無漏等勤脩道品也根即五根力即五力覺即七覺支道即八正道禪定等如前釋住於真空涅槃故云安隱快樂也。

　　△四合適子所願三初合羊車。

　　舍利弗若有眾生內有智性(至)為求羊車出於火宅。

　　內有智性者宿習三乘樂欲成三乘智性故佛施三乘之教也內有智性乃至從佛聞法信受合上聞父所說珍玩之物適其願故聞慧也殷勤合上心各勇銳思慧也精進合上推排推是推理排是排惡惡去故精理明故進脩慧也欲速出下合上競共馳走是名聲聞乘合上爭出火宅聲聞者聞佛聲教故曰聲聞聲聞不能化他如羊不顧後羣故以羊車譬聲聞乘也。

　　△二合鹿車。

　　若有眾生從佛世尊(至)為求鹿車出於火宅。

　　梵語辟支迦羅此云緣覺言求自然慧者從十二因緣門入此門本自有之非佛天人所作名自然慧不從他聞復名自然慧也大論云有道人問佛大德十二因緣佛作耶佛言我不作又問餘人作耶佛言亦非餘人作有佛無佛本性有之深知諸法因緣者支佛逆順兩緣百千萬世觀因緣等故云深知也支佛是法行人從他聞法少自推義多故取譬於鹿鹿不依人故也別行疏云支佛譬鹿猶有迴願之慈也。

　　△三合牛車。

　　若有眾生從佛世尊(至)為求牛車出於火宅。

　　菩薩稱一切智者不同二乘乃是佛智菩薩望此脩因即是不乘兼運之意也菩薩慈悲化物如牛之安忍運載故以牛車譬菩薩乘也然牛車有水牛白牛之異水牛車喻六度菩薩乘也大白牛車喻圓教一佛乘也私謂一切智既不同二乘自然智無師智即不同緣覺。

　　△三合等賜大車二初雙牒二譬二初牒免難。

　　舍利弗如彼長者(至)安隱得出火宅到無畏處。

　　上譬有四今但合二合免難義兼索車合等賜義兼歡喜。

　　△二牒等賜。

　　自惟財富無量等以大車而賜諸子。

　　△二雙合二譬二初合免難。

　　如來亦復如是(至)出三界苦怖畏險道得涅槃樂。

　　門有三義入義出義別義若三界為宅五陰為舍由迷一色心而入一色心即是入宅生死之門若作出義者是乘從三界出即是稟藏通二教教下所詮之理為門若別義者即是稟別教下所詮之理為門也今言佛教門者正是藏通二教教下之理共為門得出三界而免難也妙樂云三義皆以所詮之理為門者意顯獨教門義不成經雖云教必須對理故知別教雖詮別理亦非車門但對藏通而立別名由緣別理故名為別別教十住與藏通人咸出火宅據出火宅同仍可名通十住所證又同兩教涅槃故亦可云得涅槃樂。

　　△二合等賜五初合有車之由。

　　如來爾時便作是念(至)力無畏等諸佛法藏。

　　無量智慧者合上財富無量庫藏充溢也。

　　△二合廣其心等。

　　是諸眾生皆是我子(至)皆以如來滅度而滅度之。

　　合上我財物無量不應以下劣小車與諸子也如來滅度者即大乘三德涅槃也。

　　△三合等心章門。

　　是諸眾生脫三界者。

　　合上各賜諸子等也。

　　△四合等車章門。

　　悉與諸佛禪定解脫等娛樂之具。

　　△五合正廣大車。

　　皆是一相一種聖所稱歎能生淨妙第一之樂。

　　合上高廣乃至僕從等大車譬也一相是實相即法身一種是種智即般若能生淨妙之樂樂即無苦名為解脫三德高廣具足莊嚴收羅眾德名摩訶衍。

　　△四合無虗妄譬二初牒許小與大。

　　舍利弗如彼長者(至)然彼長者無虗妄之咎。

　　三車誘引本為除其五濁五濁既除大善自全故但與大車也。

　　△二合不乖本心二初合解釋。

　　如來亦復如是無有虗妄(至)但以大乘而度脫之。

　　合上我以方便令子得出也。

　　△二合結況。

　　何以故如來有無量智慧(至)於一佛乘分別說三。

　　合上何況長者自知財富無量欲饒益諸子故許三與一非是虗也此釋小異於前前意為令諸子得出意不在三既出不與亦非虗妄今明如來出世本欲說大但為小智樂著三界故以方便誘引既已得出還與大乘即稱本心故言能與眾生大乘之法但不能盡受也若華嚴中能受即為與大不俟開一為三不能受者以方便力於一佛乘分別說三三由眾生非佛本意故用此釋成不乖本心不虗也妙樂云小異於前者前云意不在三今云本欲與大雖復小殊名異義同也。

　　△二偈頌二初百行偈頌重頌上長行二初頌開譬二初頌總譬四初頌長者。

　　佛欲重宣此義而說偈言。

　　譬如長者。

　　頌上位號即兼得名行德業既有長人之德即知名行徧為國邑所崇亦知內外年德俱高喻佛具足智斷慈悲萬德也。

　　△二頌舍宅二初頌宅廣大。

　　有一大宅。

　　△二廣出宅體。

　　其宅久故而復頓弊。

　　三界無始為久非今所造為故無常卑鄙為頓弊妙樂云三界無始為久者問若從因說或當無始若從依報初禪已下賢劫近成云何無始答眾生無始具三界因惑種不忘故云無始故依報處壞而復成第四禪去及無色界雖無災壞因果相成皆是無始無常故也然終不如約正報釋其義自便此下三行廣出宅體明所燒之相。

　　堂舍高危。

　　一云頭為殿腹為堂背為舍念念相續無常為高危一云色界為堂欲界為舍不免墮落名為高危妙樂云念念等者相續故高無常故危如云頭殿腹堂即觀心一釋也如云色堂欲舍等即因緣一釋也。

　　柱根摧朽梁揀傾斜基陛隤毀。

　　命根支持如柱亦云兩足為柱根生異滅三相所遷名摧朽也意識綱維以為梁棟諸苦所壞如傾斜過去行業為基陛衰老之時為頹毀妙樂云意識綱維者統御一身其猶梁揀樹立一屋。

　　墻壁圮坼泥塗阤落覆苫亂墜椽梠差脫。

　　墻壁者一云四大為墻壁皮膚為泥塗四威儀不正為亂墜五識不聰不相主境為差脫亦云墻壁圮坼如皮膚皴朽壯色鮮淨如初泥塗老死枯朽如後阤落𩬊鬚朽老則皆脫落如覆苫亂墜筋骨老弱支節不援如椽梠差脫。

　　周障屈曲雜穢充徧。

　　周障是六識屈曲是六根六識緣六根取境難關故言屈曲六塵徧染六根故言雜穢充徧。

　　△三頌五百人。

　　有五百人止住其中。

　　三乘根性為五道所攝兼得三十子譬也。

　　△四頌火起四初明地上事譬欲界火起四初明所燒之類譬眾生十使二初正明所燒二初明禽獸被燒譬五鈍使二初譬五初譬慢使。

　　鴟梟鵰鷲烏鵲鳩鴿。

　　慢使眾生自舉輕他如鳥為性陵高下視故以八鳥譬八慢也陵他為慢自貴為憍文殊問經明八憍今用譬八鳥壯盛憍如鴟性憍如梟富憍如鵰自在憍如鷲壽命憍如烏聰明憍如鵲行善憍如鳩色憍如鴿。

　　△二譬瞋使。

　　蚖蛇蝮蠍蜈蚣蚰蜒。

　　此譬瞋使瞋有三種一非理瞋謂不問可否歘起瞋心二順理瞋謂人實惱我三諍論瞋謂著己所解為是謂他說行為非蚖蛇毒盛不觸而吸譬非理生瞋蝮蠍若觸則螫譬執理瞋蜈蚣蚰蜒譬戲論瞋世人云赤頸者是蜈蚣不赤者是蚰蜒。

　　○蚖(音元又吾官切即蜥蜴又毒蛇也)蝮(芳六切一曰𮓸鼻上有針大者長七八尺)蠍(許蝎切一名蠍虎毒虫也)蚰蜒(亦毒虫虫)。

　　△三譬癡使。

　　守宮百足鼬貍鼷鼠(至)𧏙蜋諸蟲而集其上。

　　此譬癡使於境不了曰癡即無明也無明有二一獨頭二相應守宮百足等兀然譬獨頭無明鼬貍鼷鼠譬相應無明諸惡虫輩者從癡根本備起諸結使也交橫馳走者明諸使相緣或緣三界如交橫起之速疾如馳走屎尿下明癡心所著之境皆無常苦無我不淨故云屎尿臭處不淨流溢由痴不了於中計常樂我淨而生染著故云𧏙蜋諸虫而集其上。

　　○守宮(即蝘蜒博物志云以器養之食以丹砂乃可防閑淫逸故謂之守宮)百足者(十誦律云蛣𧏙也)鼬(舍救切野鼠赤黃色食鼠)鼷(音奚小鼠也)𧏙蜋(亦名蛣蜋烏甲虫丸糞土者)。

　　△四譬貪使。

　　狐狼野干咀嚼踐蹋(至)飢羸慞惶處處求食。

　　此譬貪使貪有二種一有力二無力有力者以威勢取如狼狐等無力者但能從他乞索麤弊如野干等咀(在呂切含味也)嚼下明貪取境引物向己如咀嚼不以道理如踐踏又貪心取境有用不用有用而取如咀嚼不用而取如踐踏貪心取境或取一物或取多物其有齊畔如嚌嚙也骨肉狼藉者積聚五塵不知止足也羣狗競來搏(伯各切手擊也)撮者此有力貪搏撮無力之者饑羸慞惶者貪不知足如饑求不能得如羸種種營覓如慞惶多欲之人雖富而貪處處求食者馳逐五塵之境也。

　　○野干似狐而小形色青黃尾大嚌(狙詣切)嚙者或云沒齒咬也撮者蹙聚而捎取之也慞惶者恐懼也。

　　△五譬疑使。

　　鬬諍摣掣啀喍嘷吠。

　　此譬疑使猶豫二邊名疑未決是非名鬬諍意謂為是名掣復謂為非名摣(側加也)啀喍嘷吠者發言論決是非之理也妙樂云摣者釋名云叉也謂五指俱取也掣牽也亦云向前曰摣向後曰掣啀喍者聚唇露齒也嘷吠者出聲大吼也止觀云狐疑未決為啀喍陵恐於他為嘷吠如守家狗令他畏故而吠也。

　　△二結。

　　其舍恐怖變狀如是。

　　結上五鈍使也。

　　△二明鬼神被燒譬五利使二初總明。

　　處處皆有魑魅魍魎。

　　此總譬五利使身見等五觸處生著造次恒有故名利使徧緣四諦五陰下故言處處皆有夫鬼神有智禽獸則無故以利使譬鬼神鈍使喻禽獸妙樂云魑魅者物之精也俗書云山澤之怪謂之魑西京賦云山神虎形曰魑宅神猪頭人形曰魅魍魎者木石變怪也玉篇云水神也。

　　△二別明五初譬邪見。

　　夜叉惡鬼食噉人肉(至)鬬諍之聲甚可怖畏。

　　此譬邪見由計斷常不信因果故名邪見夜叉亦云藥叉是揵疾鬼譬邪見撥無因果人是善報譬出世因果不雜煩惱邪見之心撥無此理如食人肉也毒虫之屬是惡報譬世間因果雜諸煩惱邪見之心撥無此理如噉毒虫之屬也孚乳產生者世間之法從自類因生自類果也各自藏護者因能有果名藏必得不失名護又人肉是善毒虫是惡邪見之心撥無善惡因果之事如夜叉噉食人肉毒虫也孚乳產生者總說善惡並有因果相生之用也食之既飽者邪見之心成就也惡心轉熾者邪見之心增廣也鬬諍之聲者內心成就外彰言教宣於無因無果之法能令聞者墮落三途故言甚可怖畏也孚乳者妙樂引玉篇云伏卵曰孚通俗文云卵化曰孚廣雅云孚亦生也乳者養也故鳥生曰孚獸生曰乳自類等者即同類因得等流果以子似父故以喻之。

　　△二譬戒取。

　　鳩槃茶鬼蹲踞土埵(至)往返遊行縱逸嬉戲。

　　此譬戒取執邪為道名非因計因及鷄狗等戒名戒取鳩槃茶此云甕形以其形似甕故即魔鬼乃鬼之勝者譬脩有漏善能勝諸虫也蹲踞土埵者外道脩十善戒能生六欲天六天是欲界高處如土埵也又外道持戒能脩禪定初得欲界定或得未來定未來定未脫欲界欲界之頂如土埵也或離一尺二尺者得色界定如一尺得無色定如二尺得升上界為往退墮為返起戒取之見如縱逸嬉戲妙樂云鳩槃茶者可畏鬼也蹲虗坐也踞實坐也。

　　捉狗兩足撲令失聲以脚加頸怖狗自樂。

　　狗足如因捉之如謗故謗無苦因如捉狗足謗無苦因之上復謗無苦果如脚加頸苦因本得苦果如狗之有聲邪見之人撥言苦因無得苦果之理如撲(普木切小擊也)令失聲既謗無苦因苦果如怖狗自樂也妙樂云謗無苦因者只指非因計因即是謗也本是世因謂是出世即是謗無兩因故譬捉狗兩足也。

　　△三譬身見。

　　復有諸鬼其身長大(至)發大惡聲呌呼求食。

　　此譬身見於陰入界中妄計為身名身見竪入三世計我名長橫徧五陰計我名大計我自在不修善法即無慚愧故言躶形以惡莊嚴故言黑無功德資故言瘦計我者不出三界故言常住其中計我在心發言宣說有我之相故言發大惡聲冀因此說望得道果故言呌求食也。

　　○躶(郎果切本作裸赤體也又袒也)。

　　△四譬見取。

　　復有諸鬼其咽如針。

　　此譬見取謂因此見通至非想名見取非想無常而計涅槃如咽細命危而保其壽故言其咽如針妙樂云見取者非果計果非想非是涅槃之果計之為常無色唯心名為咽細三界壽極名為命危計之為常名為保壽保壽正當計果義也。

　　△五譬邊見。

　　復有諸鬼首如牛頭(至)饑渴所逼呌喚馳走。

　　此譬邊見於身見上計我計斷常執常非斷執斷非常隨執一邊名邊見斷常二邊如牛頭二角為身是我為我是身依我見起邊見如頭兩角也計斷常之過能斷出世善根如食人肉能斷世善根如或復噉狗或時計常或時計斷前後迴轉如頭𩬊髼亂計常即破斷計斷即破常如殘害兇險無有智定食飲自資如饑渴所逼各陳二見如呌喚馳走妙樂云若計常者身非是我身斷我常若計斷者身斷我斷或俱常斷具如止觀第五記。

　　△二總結利鈍。

　　夜叉餓鬼諸惡鳥獸(至)如是諸難恐畏無量。

　　初二句總結欲界煩惱之相亦是結利鈍眾生之相上句利下句鈍次二句通約利鈍二使竝是有漏之心無道味之食故云饑由饑故生死速疾故云急四向者見惑雖多不出四句窺看窻牖者窺私竊也明其邪觀空理慕仰道味雖復觀察而滯著心多不會正理如窺窻見空不得無礙也後二句收廣結非也妙樂云由隔窻牖故見空而偏空無偏正由從窻窺理無是非計者成過由過墮惡故恐畏無量也。

　　△二明火起之由譬五濁所由。

　　是朽故宅屬於一人其人近出未久之間。

　　三界是佛化應之處發心已來誓願度脫故云屬於一人長者在宅能令慎火由出去後諸子無知故令火起內合正由如來大通佛時常教是等令伏五濁如令慎火但眾生感既盡如來應亦捨此等於後便起五濁如令火起佛於他土赴緣非是永去故言近出。

　　△三明火起之勢譬正起五濁。

　　於後宅舍忽然火起(至)摧折墮落墻壁崩倒。

　　三界為宅五陰為舍四面是處所即身受心法也於身受心法起四倒五濁八苦故云一時相續漸增故云俱熾命根斷為爆風刀解體為裂又受苦呻吟悲痛之聲名為爆諸根破壞為裂氣斷骨離筋絕為摧折墮落四大解散為墻壁崩倒也。

　　△四明被燒之相譬八苦五濁。

　　諸鬼神等揚聲大呌(至)周慞惶怖不能自出。

　　例上鬼神譬利使之人若計常者謂法定常已有還無無即常故計斷者謂法定斷唯此一死更無復續皆唱言定說其事已顯故言揚聲大呌也鵰鷲諸鳥譬鈍使鳩槃茶等譬利使中戒取鈍使及戒取本不計斷今見無常但生疑怖不知出離之方故言慞惶不能自出妙樂云初二句屬見惑次一句屬思惑後三句明不出所以專由於見故重云鳩槃茶等。

　　○周慞(補註云楚辞聯翱翔兮周章王逸註云周流也經或作慞訓懼正作章)。

　　△二明穴中事譬色界火起四初所燒之類。

　　惡獸毒蟲藏竄孔穴毗舍闍鬼亦住其中。

　　四禪之定如孔穴雖復不及門外敞豁猶得免於猛焰譬入四禪定中雖未出界外猶得免於欲界麤惡也利使眾生亦得禪定如毗舍闍鬼亦住其中翻譯名義云毗舍闍此云噉精氣噉人及五穀精氣妙樂云初二句鈍使次二句利使。

　　△二火起之由。

　　薄福德故。

　　由少福故近惡遇苦。

　　△三火起之勢。

　　為火所逼。

　　孔穴之中雖無猛焰猶有熱惱譬四禪雖無欲界惡亦有喜樂愛味細苦故言為火所逼。

　　△四被燒之相。

　　共相殘害飲血噉肉(至)臭煙蓬㶿四面充塞。

　　利鈍諸使眾生得禪是同所計各異互相是非如相殘害也既於禪中起諸見則不能生無漏定慧但著禪味如飲血又著覺觀等五支如噉肉野干是譬欲界貪於欲界脩未來定已斷此貪故言並已前死亦名食噉禪定之貪如大惡獸能吞欲界之貪故云競來食噉欲界四倒八苦如猛焰色界四倒八苦如臭煙以煙過焰故以煙譬色界色界亦通身受心法及以四大如四面咸苦故云充塞。

　　△三明空中事譬無色火起二初所燒之類。

　　蜈蚣蚰蜒毒蛇之類為火所燒爭走出穴。

　　前欲界中以蜈蚣譬瞋今無色界中亦以蜈蚣譬瞋色界中雖不言蜈蚣而云毒虫即兼蜈蚣故知瞋通三界也毒蛇等者厭色界定出向無色厭色麤境觀無色法如毒蛇類火燒出穴妙樂云前云藏穴以譬色界今乃出穴故譬無色色界如穴厭下如燒欣上如出穴。

　　△二所燒之相。

　　鳩槃茶鬼隨取而食(至)飢渴熱惱周慞悶走。

　　若得無色定必滅下界緣故云隨取而食非想居於最頂猶尚不免顛倒諸苦如頭上火然也非想亦有八苦之火心生異念名生苦念念不住名老苦行心擾擾妨定名病苦退定是死苦求定不得是求不得苦求定不得必有於障即怨憎會苦失定時苦名愛別離苦四陰心即五盛陰苦無無漏飲食所資故飢渴所惱猶是輪迴故周慞悶走也。

　　△四總結成三界眾難非一。

　　其宅如是甚可怖畏毒害火災眾難非一。

　　頌總譬竟。

　　△二頌別譬三初頌長者見火譬三初頌能見。

　　是時宅主在門外立聞有人言。

　　宅主即長者是能見之人門外立者正頌上我雖能於所燒之門安隱得出也立者如來在法身地常懷大悲欲救眾生不處第一義空之座故云立也聞有人言者上云見今云聞以聞代見聞必從他法是佛師謂三昧法也此法為師即他人也若入三昧即能見機三昧令佛見故云有人言也又云大悲是他人也。

　　△二頌所見。

　　汝諸子等先因遊戲來入此宅稚小無知歡娛樂著。

　　問子本未出云何因遊戲來入答或在大通佛時曾發大心名出三界而復退還名之為入如人舉足欲出至門側而返亦名為出亦名還入也又理性本淨非三界法名出因無明故而起戲論便有生死名入故云先因遊戲來入也昔結緣淺大善未著名為稚小退大已後流轉三界無明所覆名為無知妙樂云約事解中即退大後以著五欲而為遊戲約理解中即以戲論而為遊戲言戲論者即三界見思見思即理故出理即見思故入。

　　△三頌驚怖。

　　長者聞已驚入火宅。

　　△二頌捨几用車譬二初頌捨几譬三初須擬宜。

　　方宜救濟令無燒害(至)此苦難處況復大火。

　　方宜者以大教擬宜也告喻者即是說眾患難誡教之義也妙樂云初一行正明擬宜次一行初句總立所燒即是見思次一句總明燒勢次兩句略明燒相也又次一行半廣明所燒文中雜列見思二類不復次第又次一行況結於中初二句舉所況次二句正況由無定慧是故飢渴已可怖畏況復更為濁火所燒如得上界有漏定時無無漏定已為小火所燒梵況墜下欲界大火所燒即指饑渴以為此苦也。

　　△二頌不受。

　　諸子無知雖聞父誨猶故樂著。

　　頌上諸子不肯信受妙樂云不受即是無機亦是稚小無知故也文中略故但云無知猶故樂著者既無大志復不習小已無大小復著三界也。

　　△三頌息化。

　　嬉戲不已。

　　頌上視父而已嬉戲即見思也妙樂云見思不已故息大化若見思不已尚有大機如來於時亦不吝大但緣大小俱失唯有見思故且令出濁先施小耳。

　　△二頌用車譬三初頌擬宜三車。

　　是時長者而作是念(至)即便思惟設諸方便。

　　初一行明擬宜意次一行用小之由由著見思故唯施小次半行用小之意若不用小則大小竝亡故云將為火害害故喪身喪身故失命次半行正思用小施三乘教也。

　　○躭(都含切樂之甚也)湎(彌兗切溺也)。

　　△二頌歎車希有四初頌勸轉。

　　告諸子等我有種種珍玩之具妙寶好車。

　　妙寶者仍屬方便即方便教中之妙寶也若妙寶是大何故皆詣父所索車。

　　△二頌示轉。

　　羊車鹿車大牛之車今在門外。

　　在門外者如示四諦令知出世也。

　　△三重勸轉。

　　汝等出來。

　　△四頌證轉。

　　吾為汝等造作此車隨意所樂可以遊戲。

　　經文意者吾善造車以給一切驗知自必不乏於車引自無謬證賜不虗也。

　　△三頌適子所願。

　　諸子聞說如此諸車(至)到於空地離諸苦難。

　　馳走頌上見諦空地頌上無學也。

　　△三頌等賜大車譬四初頌免難歡喜二初頌免難。

　　道者見子得出火宅住於四衢坐師子座。

　　坐師子座有二釋一云是諸子坐座得出三界故無畏也二云是長者坐座長者見子免難即得無畏也妙樂云四衢者即四諦也初在門外子猶在內是故父立今子既出是故安坐又大機未會是故云立小化已周是故安坐故知立者冥利坐者顯益。

　　△二頌歡喜。

　　而自慶言我今快樂(至)是故諸人我今快樂。

　　而自慶言等者得所化機是故慶快二萬億佛所教其大緣是故云生中間小熟是故云育經此多時數數成熟將養不易故云甚難大種微故愚小起五濁由無知由因招果故云入宅多諸下二句述其所起見思之火大火下二句述其被燒火勢而此下二句合其見思我已下二句明歡喜之由是故下二句結歡喜意。

　　△二頌諸子索車。

　　爾時諸子知父安座(至)今正是時惟垂給與。

　　初二句明索車時驗知上文是父坐也皆詣下二行正索於正索中初一行正索次一行述許今正下二句結索。

　　△三頌等賜大車四初頌釋大車。

　　長者大富庫藏眾多金銀瑠璃硨磲碼碯。

　　屋盛稱庫地盛曰藏行具一切法名藏眼等六根具一切法名庫妙樂云行具一切法名藏者但約含藏為義六根具一切名庫者藏寬庫狹故也但約盛貯諸庫不同如六根各異雖異各具故於諸根具一切行自非一家豈可聞此以根以行為庫為藏各具諸法。

　　△二頌廣大車。

　　以眾寶物造諸大車(至)四面懸鈴金繩交絡。

　　因果所有之法總名眾寶約教脩得義之如造行多子多故車非一是故所造諸而復大又須示方知起脩名造以性泯修造還本有即車體也莊校下即具度如前釋。

　　真珠羅網張施其上(至)眾綵雜飾周帀圍繞。

　　真珠等者出幰葢相慈門非一猶如網孔一一孔中皆一真珠如眾慈門竝稱於實前文但云垂諸華纓秪是直令見者欣悅今云處處垂下乃明眾機徧悅也眾綵雜飾譬垂化之處設應不同周帀圍繞譬攝物之宜無所闕少。

　　柔輭繒纊以為茵褥(至)多諸儐從而侍衛之。

　　前直云重敷今加歎柔軟者以譬諸禪自在故云柔軟又以貴氎覆其上者以妙冠麤如細覆上茵者說文云車中重席具足事禪有異凡小故云鮮白淨潔。

　　△三頌等車章門。

　　以是妙車。

　　△四頌等心章門。

　　等賜諸子。

　　△四頌得車歡喜。

　　諸子是時歡喜踊躍(至)嬉戲快樂自在無礙。

　　遊於四方者乘中道慧橫遊四種四門四種四諦竪遊四十一位究竟常樂我淨之德故言嬉戲自在。

　　△二頌合譬二初頌合總譬四初頌合長者。

　　告舍利弗我亦如是眾聖中尊世間之父。

　　上二句合位號下二句合名行兼合歎德義如來是七種方便賢聖中尊九種世間之父妙樂云九種世間者秪是九界耳七望於九但除四趣離開三教菩薩以子義通故世間從九結緣義局故方便唯七。

　　△二頌合五百人。

　　一切眾生皆是我子深著世樂無有慧心。

　　此合五道義兼三十子三十子是緣因子一切眾生是正因子無有慧心者通語無實也。

　　△三頌合舍宅。

　　三界無安猶如火宅。

　　正頌合家宅兼得一門義。

　　△四頌合火起。

　　眾苦充滿甚可怖畏(至)如是等火熾然不息。

　　初二句總標次二句釋次二句結合總譬竟。

　　△二頌合別譬四初頌合長者見火譬三初頌合能見。

　　如來已離三界火宅寂然閒居安處林野。

　　頌上如來能見正由寂然閒居能見五濁諸子即合聞有人言妙樂云寂然等者在王三昧用智即是安處也。

　　△二頌合所見。

　　今此三界皆是我有(至)而今此處多諸患難。

　　頌上所見眾生為生老病死之所燒煑合上所見火譬。

　　△三頌合驚怖。

　　唯我一人能為救護。

　　頌上佛見此已便作是念合驚入火宅也。

　　△二頌合捨几用車譬二初頌合捨几三初頌合擬宜。

　　雖復教詔。

　　△二頌合無機。

　　而不信受。

　　△三頌合息化。

　　於諸欲染貪著深故。

　　頌上未免生老病死憂悲苦惱等也。

　　△二頌合用車三初頌合擬宜三車。

　　以是方便。

　　頌上但以智慧方便欲擬宜也。

　　△二頌合歎車希有。

　　為說三乘令諸眾生知三界苦開示演說出世間道。

　　△三頌合適子所願。

　　是諸子等若心決定(至)有得緣覺不退菩薩。

　　若心決定者從苦法忍已上是真決定此一句總頌三乘馳走之位後具足下一行各頌三乘爭出之位三明者輔行引婆沙論云宿命知過去苦生大厭離天眼知未來苦生大厭離漏盡能作正觀斷諸煩惱此三名明身通但工巧而已天耳但聞聲而已他心緣他別想而已故不名明不退菩薩者不退義通亦兼三藏。

　　△三頌合等賜大車譬二初頌合等賜大車四初頌合大車章門。

　　汝舍利弗我為眾生以此譬喻說一佛乘。

　　頌上悉與諸佛禪定等。

　　△二頌合等心章門。

　　汝等若能信受是語一切皆當成得佛道。

　　頌上是諸眾生脫三界者。

　　△三頌合高廣大車。

　　是乘微妙清淨第一(至)所應稱讚供養禮拜。

　　頌上皆是一相一種等。

　　△四頌合釋有車由。

　　無量億千諸力解脫禪定智慧及佛餘法。

　　頌上我有無量無邊智慧等。

　　△二頌合得車歡喜二初明各得大車。

　　得如是乘令諸子等(至)乘此寶乘直至道場。

　　日夜者初得佛知見中道智光如日分無明在如夜自得中道智如日入生死如夜常行二法故言遊戲三乘之人同入佛智故云與諸菩薩及聲聞眾又此明自行化他自獲是乘故言日夜遊戲以此化他故言與諸菩薩及聲聞眾能化三乘同乘寶乘也直至道場者妙覺位也。

　　△二結勸信。

　　以是因緣十方諦求更無餘乘除佛方便。

　　所說一乘無三因緣於十方土審實而求唯一無二除佛方便則不在言耳。

　　△四正頌合無虗妄譬二初頌不虗章門三初先定父子明本欲與大。

　　告舍利弗汝諸人等皆是吾子我則是父。

　　既云皆是吾子理應平等與大也。

　　△二明說三乘意為除障。

　　汝等累劫眾苦所燒我皆濟拔令出三界。

　　△三障除遂本心還與大法。

　　我雖先說汝等滅度(至)今所應作唯佛智慧。

　　初一行明障除但盡生死者但盡分段生死尚有變易生死故云而實不滅也次半行遂本心故云今所應作唯佛智慧也。

　　△二頌合釋不虗三初釋同皆是子理應平等。

　　若有菩薩於是眾中(至)所化眾生皆是菩薩。

　　若有菩薩者方便三乘所化眾生皆是昔日結緣佛子亦皆同有真如佛性故云皆是菩薩也。

　　△二釋不能受化乃說三乘。

　　若人小智深著愛欲(至)佛說苦諦真實無異。

　　此下正明有作四諦也小智障重不即信受為是方便開三接引小智為說苦諦者聲聞於三乘中最小復以苦諦為初門苦以逼惱為義諦即審實不虗總而言之不出六道生死是也眾生心喜者稱其本習則喜本厭生死自求涅槃今聞出離即會宿習是故心喜真實無異者遺教經云佛說苦諦實苦不可令樂故言真實無異眾生下二句明機佛說下二句明應也。

　　若有眾生不知苦本(至)諸苦所因貪欲為本。

　　初一行正明集諦集即招集之義集是苦因故言苦本眾生不知是故深著為是等二句顯道能治集諸苦等二句明集過患。

　　若滅貪欲無所依止滅盡諸苦名第三諦。

　　此明滅諦初二句明滅集功能若滅集因則苦無所依下二句明滅諦得名也。

　　為滅諦故脩行於道。

　　此明道諦道即能通之義以能通至真空涅槃略則戒定慧廣則三十七道品也。

　　離諸苦縛名得解脫(至)但離虗妄名為解脫。

　　初二句重舉得脫集是能縛苦是所縛離此苦集名得解脫是人下二句徵也觀諦得脫為是何脫但離下二句釋也但離虗妄者無明已是不實見思附無明起故呼之為虗妄有作四諦但除此惑名為解脫脫於分段未脫變易故非自在。

　　△三釋後若堪能還與其大。

　　其實未得一切解脫(至)安隱眾生故現於世。

　　一切解脫即無作滅諦無上道即無作道諦佛本欲與一切解脫今汝始斷分段生死所證真空非大涅槃以其未得一切解脫故終未稱佛本心故言我意不欲令至滅度此小乘解脫也今則還令得無上道入大涅槃乃是究竟稱佛本心無作道滅破無作苦集昔欲說此而眾生不堪障既已除還說此也佛為法王於權實法已得自在開三權顯一實豈當有虗虗也妙樂云初一行半以無上道法斥次一行半出佛本心。

　　△二六十五行孤起頌勸信亦名通經方法二初標二初標可說不可說。

　　汝舍利弗我此法印為欲利益世間故說。

　　法印即前實相印也如來說此法印為利益世間故說也不說者四十餘年未是說時五千未去是故不說也。

　　△二標可通不可通。

　　在所遊方勿妄宣傳。

　　惡者強說令其墮苦善者不說悞其失樂若大悲愍惡則不為通若大慈念善則應為通也。

　　△二釋二初釋可說不可說。

　　若有聞者隨喜頂受(至)隨順此經非己智分。

　　此八行偈明如來利益世間之相也通論三世利益別論令二乘人入信初一行言阿惟越致是觀現在益為說也阿惟越致亦云阿鞞䟦致此云不退轉有三義釋見序品又智論云無生忍法即是阿鞞䟦致地若有信受下一行半言曾見者是觀過去善為說也若人有能下一行半言信汝見我者是觀未來善為說也如下文云若深信解者見佛常在靈鷲即其義也斯法華經下一行結上開下也如來觀知三世利益是故為說是結上也淺識聞之迷惑不解則不為說是開下也此即釋如來說不說章也。

　　△二釋可通不可通二初明用大悲莫為惡人說。

　　又舍利弗憍慢懈怠計我見者莫說此經。

　　先列憍慢懈怠計我著欲等惡數必起惡誹謗獲惡果報是故大悲怋惡不可為說。

　　凡夫淺識深著五欲(至)則斷一切世間佛種。

　　斷世間佛種者淨名經以煩惱為如來種此取境界性為佛種(善惡事異名境界性)大品經以一切種智學般若為佛種此取了因性為佛種涅槃經用心性理不斷此取正因性為佛種今經明小善成佛此取緣因性為佛種若不信小善成佛即斷世間佛種也。

　　或復顰蹙而懷疑惑(至)斷佛種故受斯罪報。

　　妙樂云畜生中言斷佛種者正當破壞緣了二因不信即斷了因佛種不行小善即斷緣因佛種此經徧開六道佛種若謗此經義當斷也。

　　○顰蹙(謂眉顰頞蹙厭聞貌)𩑔(苦骨切禿也)黮(吐敢切黑也)。

　　若作馲駝或生驢中(至)如斯罪人常生難處。

　　常生難處者八難也永不見佛即佛前佛後難永不聞法即世智辯聰難聾啞即盲聾瘖啞難常處地獄即地獄難在餘惡道即餓鬼難駞驢等即畜生難永不見佛聞法又是北洲難但缺長壽天一難既云難處義必兼之。

　　狂聾心亂永不聞法(至)無智人中莫說此經。

　　妙樂云問謗經生罪非經為罪緣答罪福由心經乃緣助然從佛元意唯為生福是迷者過非路咎也。

　　△二釋用大慈為善人說二初正明可說五初過現一雙。

　　若有利根智慧明了(至)如是之人乃可為說。

　　利根是現在植善是過去強識是現在見百千億佛是過去。

　　△二上下一雙。

　　若人精進常修慈心(至)如是之人乃可為說。

　　修慈是愍下恭敬是尊上。

　　△三內外一雙。

　　又舍利弗若見有人(至)如是之人乃可為說。

　　捨惡親善是外求持戒如珠是內護。

　　△四自他一雙。

　　若人無瞋質直柔軟(至)如是之人乃可為說。

　　質直敬佛是自行譬喻說法是化他。

　　△五始終一雙。

　　若有比丘為一切智(至)如是之人乃可為說。

　　四方求法是請益之始頂受專脩是歸憑之終。

　　△。

　　△二總結可說。

　　告舍利弗我說是相(至)汝當為說妙法華經。

　　此總結也相者即上五雙十隻善人之相也善相甚多略舉十相以示流通也。

　　妙法蓮華經信解品第四

　　夫根有利鈍惑有厚薄說有法譬悟有前後二乘於法華已前但念空無相願於菩薩法都無一念好樂之心至法華會初聞略說上根雖悟中根未解動執生疑廣聞五佛蒙籠未曉今聞譬喻歡喜踊躍信發解生疑去理明故名信解品又中根之人聞說譬喻初破疑惑入大乘見道故名信進入大乘脩道故名解文云我等今日真是聲聞以佛道聲令一切聞聞圓教入圓位故名信解品也。

　　△二信解品明中根得解二初經家敘喜二初敘內心。

　　爾時慧命須菩提(至)發希有心歡喜踊躍。

　　善吉獨稱慧命三人稱摩訶者通論皆大皆慧別論善吉解空空慧為命諸慧人中佛慧第一佛於般若命其轉教其為慧人所命故云慧命從佛所聞等是得喜之由由遠聞方便品法說見舍利弗得記如此聞見昔所未有故歡喜也發希有心者敘近聞譬喻希有心發心發故名之為信以信故入入歡喜位即信解品意也。

　　△二敘外敬。

　　即從座起整衣服(至)曲躬恭敬瞻仰尊顏。

　　例上身子亦應三業領解發希有心心領解也即後座起身領解也白佛言口領解也。

　　△二白佛自陳二初長行二初略法說二初正法說二初明昔稟三故不求二初標三初居僧首故。

　　而白佛言我等居僧之首。

　　明三不求述昔失也初居僧首者我法臈既高晚學以我為軌忽改途易轍棄小求大為後來所嫌自固護彼所以不求也。

　　△二俗年邁故。

　　年竝朽邁。

　　若作菩薩當專任大道廣度眾生今既朽老無所堪任是故不求。

　　△三已證得故。

　　自謂已得涅槃無所堪任(至)心不喜樂。

　　已得涅槃無為正位不能發大心故云無所堪任盡無生智已立無所依求故云不復進求阿耨菩提空無相無作名三解脫門觀諸法無我我所名空解脫門觀男女相一異相等實不可得名無相解脫門若知一切法無相都無所作名無作解脫門又於三界無所願求名無願解脫門。

　　△二釋二初先釋得涅槃不求。

　　所以者何世尊令我等出於三界得涅槃證。

　　△二釋年邁即兼僧首。

　　又今我等年已朽邁(至)不生一念好樂之心。

　　△二明今會一故自得。

　　我等今於佛前(至)深自慶幸獲大善利。

　　此陳得解之由由遠聞上略廣二番開三顯一是故慶幸獲大善利者正陳得解是近聞上譬喻希有之法而獲開悟之善利也。

　　△二略舉譬。

　　無量珍寶不求自得。

　　譬昔不求而今自得希有法寶也妙樂云昔般若領教謂為菩薩之法豈圖於今全蒙等賜。

　　△二廣譬說二初開譬二初諮發。

　　世尊我等今者樂說譬喻以明斯義。

　　妙樂云應如世禮欲有所決須先諮發。

　　△二開譬五初父子相失譬四初子背父而去二初背父而去。

　　譬若有人年既幼稚(至)或十二十至五十歲。

　　譬若有人領二十子譬二乘人菩薩位行難知且齊已領耳年既幼稚者無明厚重覆障解心解心無力故言幼稚捨父逃逝者退大為捨無明自覆曰逃趣向生死為逝問佛捨應後眾生起惑是父離子非是子捨父答由眾生不感佛則去世還成子捨父義久住他國者涅槃法界是佛自國生死五欲是為他國本求出離而退墮不返故云久住他國或十是天道二十是人道五十是五道約於一人備輪諸道故云或十等妙樂云解心無力者昔修觀行雖觀理即未入似解不能除濁故云無力義之如幼退大已後名字全迷義如厚重本結大緣寂光為土是自國退大已後輪回五道望本為他常住三界故云久住他國升沉不定故著或言。

　　△二向本而還。

　　年既長大加復窮困(至)漸漸遊行遇向本國。

　　善根薰被稍稍欲著名為長大在三界中不見佛父不得出要之術故為窮八苦火燒故為困馳騁四方以求衣食者佛未出時諸凡夫人依身受心法起於四倒之見於中求正道如求食求助道如求衣以厭苦求理為可化之緣佛初出時諸外道等皆先得度即此意也漸漸遊行遇向本國者明外道厭苦希脫邪求涅槃雖非本意亦蒙值佛故云遇向也本國如上說妙樂云求正道等者以計常等而為正道種種苦行以為助道雖思惟邪理堪為正機然由久遠大種熏被故也。

　　△二求子中止三初求子不得。

　　其父先來求子不得。

　　二乘退大已後佛常求機而機不會故名不得也。

　　△二中止一城。

　　中止一城。

　　中止一城者不為一子而廢家業譬佛不以一處無機而廢餘方施化以方便有餘土為國在同居實報兩間為中有餘涅槃為城住此涅槃名止處此為家起勝劣兩應劣應應聲聞勝應應菩薩五人斷通惑者同生其土皆為菩薩佛以勝應應之純以大乘家業訓令脩學中止於此伺覓同居子機妙樂云不為一子等者且以一方一類而為一子故次合云不為一處處必在人只是同居人類未孰且止方便不廢化儀若準餘方之言應指十方國土設十界化若思此同居得子便故且語有餘五人即是四果支佛或取三藏二乘及通三乘為斷通惑者此亦可爾通論方便人數則應云九藏二通三別三圓一不得云五今且對小故云五耳。

　　其家大富財寶無量。

　　實相境為家具足萬德為富五度福德名財般若智慧名寶導一切皆摩訶衍名無量妙樂云大富總稱財寶是別雖分財寶般若導五無不成寶況一切行皆成珍寶故云無量。

　　金銀琉璃珊瑚琥珀玻瓈珠等其諸倉庫悉皆盈溢。

　　金銀珠等是大乘三十七道品即領上長者大富義也倉庫盈溢者在內為盈在外為溢盛米為倉盛物為庫倉譬禪定禪生百八三昧故庫譬實相能發十八空智慧故自資為盈化外為溢領上多有田宅義也妙樂云寶不出七故譬七科。

　　多有僮僕臣佐吏民。

　　多有僮僕者譬方便知見波羅蜜皆悉具足屈曲隨機稱事稱理領上又多僕從義也就位為語二乘及通教菩薩別教三十心悉如僮僕別教圓教十地如臣十向如佐十行如吏十住如民初入佛境界率土之濵無非王民雖得為民比吏佐等猶為疎遠十行修習諸法種種驅馳故如吏十迴向事理稍深職近王邊故如佐十地輔佛行化降魔制敵故如臣也妙樂云上僮僕中已有別三十心今臣佐等是圓四十位也兼收別教十地者仍存教道故立別名以無兩重十地故也。

　　象馬車乘牛羊無數出入息利乃徧他國。

　　一心三觀如象運圓教大乘次第三觀如馬運別教大乘析空即空二觀如牛運藏通二教大乘析法觀自行如鹿羊等運二乘之法無數者權實諸教皆名車乘權實觀智名象馬牛羊非但教法甚多觀智亦復無數也出入者二而不二是入不二而二是出又無量還一是入一中無量是出又化他用為出自行用為入出法益眾生為息化功歸已為利乃徧他國者徧於三土行於非道通達佛道即其義也唯法性是己國法性之外者皆名他國耳妙樂云一心三觀至二乘之法者次明僮僕臣佐吏民所乘所乘不出諸觀故也隨教用觀即當所乘然此境智雖即隨教同為圓人所用無數等者臣佐吏民所用實也僮僕所用權也此亦一體權實竝皆長者所有。

　　商估賈客亦甚眾多。

　　此土菩薩往他方聽法他方大士來此土聞經往還採利有如商賈又徧入實報方便同居以求法利故云眾多。

　　△三子遇到父城二初到城之由。

　　時貧窮子遊諸聚落經歷國邑。

　　無大乘功德法財故名窮子此等退大已來備遭諸苦深起厭患欲求出離取理不中致成邪僻由邪慧歷心易可入正以求出世為感佛之由也以邪慧觀察五陰為聚落十二入為邑十八界為國歷此求理名求衣食妙樂云言觀察五陰等者還以邪觀觀陰斷常以此邪慧冥資於正成見佛之由也。

　　△二遂到父城。

　　遂到其父所止之城。

　　由向邪慧助正成機感佛大悲名為到城城即涅槃涅槃通半滿眾生惑盡可有得涅槃之義故言到城妙樂云機熟若證證父所證名到父城此乃小機先扣大應義立窮子已到父城故使城名涅槃大小雙得。

　　△四其父憂念意二初念失子苦。

　　父每念子與子離別(至)是以殷勤每憶其子。

　　如來自昔至今恒思子大機故言每念退大已來流浪五道故言與子離別五十餘年開鬼出脩羅故言餘也未曾說者未曾向方便土中臣佐吏民說有此子機緣也又應世已來自昔華嚴方等般若諸座未曾向諸大士說此聲聞本是大乘之子既非佛子不解佛法或如聾啞或去華拜座或棄鉢茫然種種不逮也心懷悔恨者悔昔不勤教詔致令逃逝也恨子不思恩義疎我親他內合如來悔不殷勤令入內凡遂使退失本解恨其無心不能精進固志逃迷不返故言悔恨也自念老朽者化期將畢無傳大法之人如老朽而無子也妙樂云恨子下專斥於子非但悔應早息亦乃恨子機生致令疎我正法親他六塵內合等者為論免難須淨六根。

　　△二念得子樂。

　　復作是念我若得子委付財物坦然快樂無復憂慮。

　　有可度之機名為得子與授佛記名付法財稱於本心復言快樂領上總譬竟。

　　△二父子相見譬二初子見父四初見父之由。

　　世尊爾時窮子傭賃展轉遇到父舍。

　　由厭苦欣樂推求理味漸漸積習遂成出世善根故言傭賃展轉以此善根能扣佛慈悲故言遇到父舍父喻道後法身舍喻無緣慈悲大小二機雙扣此舍有大機故故言遙見其父有小機故故言住立門側若惟小無大則子不應見尊特之身父不應言我財物庫藏今有所付若唯大無小子不應住立門側又不應言非我傭力得物之處妙樂云傭賃之法以力易財本起邪見還希脫苦雖復邪求冥資正道故使世間厭苦遂成出世善機世易出世故云傭賃從一至一故云展轉不期而會故名為遇不意因於世法忽感出世慈悲又不意世間邪推而生正見感佛又不意小善之內冥入大乘圓門大小二機雙扣此舍者大機未熟正見而遙小感稍親門側而近。

　　△二見父之處。

　　住立門側遙見其父。

　　門側者譬二觀為方便即門二邊圓中之機當門正見二乘偏真故言門側但空三昧偏真慧眼傍窺法身耳遙見其父者言大機始發扣召事遠是故言遙。

　　△三見父之相。

　　踞師子牀寶几承足。

　　此言如來說華嚴時也踞師子牀者圓報法身安處空理無復通別二惑八魔等畏故云踞師子牀也寶几承足者定慧為足實諦為几無生定慧依真如境也妙樂云踞師子牀作所表釋者事師子座亦無師子之形但有所表故大論云佛為人中師子故佛所坐名師子座佛之所說名師子吼圓報身者部雖兼別從勝從本故曰圓報寶几等者一几承於二足定慧所依無殊即定慧力莊嚴法身從所名能故云無生定慧。

　　諸婆羅門剎利居士(至)手執白拂侍立左右。

　　婆羅門名淨行貴族高潔即等(覺)離垢菩薩也剎利是王種即九地已下初地已上菩薩也居士富而不貴即三十心也真珠瓔珞者即戒定慧陀羅尼三昧四瓔珞也價值千萬者即四十地功德以嚴法身也吏民僮僕者若異門明義者即是稟藏通二教斷通惑者名為民稟別教斷通惑者名為吏若同門明義者還是方便波羅蜜也內與實智同外與機緣同喻如吏民有內奉外役之義也白拂者即是權智之用也左右者右即入空智用拂四住塵左則入假智用拂塵沙塵此二為中道方便故言侍立妙樂云前以吏民對圓十住十行今以吏民對前三教斷通惑者復與僮僕共列故知立名隨義不可一定元譬事理何得守株故前以吏民在實今此吏民攝屬於權故在同異二門跨節為同當分為異異約施權同約開顯秖一吏民義當兩屬。

　　覆以寶帳垂諸華旛(至)種種嚴飾威德特尊。

　　覆以寶帳者真實慈悲也垂諸華旛者華即四攝旛即神通香水灑地者降注法水灑諸菩薩心地以淹惑塵亦是定水灑心地也散眾名華者布以七淨華謂戒定慧斷疑道非道知見淨斷知淨也戒者攝律儀等三種戒也定者首楞嚴等定也慧者實智慧也斷疑者已度二諦之疑也道非道淨者行於非道通達佛道也知見淨者智德圓滿了了見佛性也斷知淨者斷德成就無明永盡也羅列寶物者羅列諸地真實功德也出內與前出入義同自行為取化他為與威德特尊者光明無邊色像無邊相海巍巍此義須作舍那之佛豈得作餘釋耶。

　　○出(尺遂切凡物自出則入聲使之出則去聲)內(世俗多讀為儒稅切非也當為納納入也古納字通)。

　　△四生畏避心。

　　窮子見父有大力勢(至)非我傭力得物之處。

　　大力勢者智大故名大力神通大故名大勢如上身手有力義也恐怖者小機劣弱怯懼大道也悔來至此者佛本欲以大法擬之應不稱機但有退大之意故言悔來至此也竊作是念者機中潛密冥有此事非是顯對見勝應身故云竊念或是王王等者波旬是王徒輩為等小機灰斷無言說道絕於色像既見勝應之像非天人所及所說之法逈異二乘小智薄德未曾見聞便謂是魔是魔所說又法身如王報身如王等此乃大乘法報非是小乘得益之處故竊念或是王王等也非我傭力得物之處者小機不能受大化也。

　　不如往至貧里肆力有地(至)作是念已疾走而去。

　　不如往至貧里等者淨名經云能以貧所得法度斯下劣也但空之理不含萬德非如來藏故言貧里偏空稱於小智故言肆力有地肆放也依此小智能得有餘涅槃無漏衣食行行名衣慧行名食故言衣食易得若久住此等者行大乘道經無量劫故言久住我本厭怖生死若脩大乘必入生死廣學萬行故言逼迫我本樂小而今令我發大乘心是為強使捨大取小故言疾走也。

　　△二父見子四初父見子處。

　　時富長者於師子座。

　　師子座見子處也如來法身居第一義空無畏之境而照機也。

　　△二見子便識。

　　見子便識。

　　見子便識者如來鑒機知是往日結緣眾生也。

　　△三見子歡喜。

　　心大歡喜。

　　心大歡喜者佛恒伺子機今機來稱慈是故歡喜即是領上法說中而起大悲心譬喻中即大驚怖也彼明大悲拔苦故言驚怖此明大慈與樂故言歡喜。

　　△四見子適願。

　　即作是念我財物庫藏(至)我雖年朽猶故貪惜。

　　昔見眾生退大取小貧里求食資生艱難常欲與財無機不得今日機來稱大慈心故言庫藏今有所付我常思念者明其非但貧無大財又流轉生死眾苦所逼為大悲所痛故常思念雖欲救拔無機叵濟故云無由見之今有可度機發故云而忽自來稱大悲心故云甚適我願我雖年朽猶故貪惜者釋於適願之由由一期化訖故言年朽未見大機法無委付將來之徒從誰得脫為可度者故言貪惜今機自來無此憂念故我願得適也。

　　△三父命追誘譬二初遣傍人追三初領上勸門擬宜無機二初擬宜。

　　即遣傍人急追將還爾時使者疾走往捉。

　　此下領華嚴時今領上勸門擬宜也遣傍人者智是能遣教是所遣理為正教為傍從佛出十二部擬宜眾生無機不受於其如乳故言遣傍人也又傍人者傍即臣佐等也即是遣法身菩薩為說大乘如華嚴中令四菩薩說四十地即是遣傍人也急追將還者直說大教擬宜小機故云急追昔有大種故曰將還疾走往捉者大乘明義顯露正直用此赴機令其疾趣菩提故大車中云其疾如風若以菩薩為傍人者菩薩自有神力又被佛加亦能令彼疾入菩提也。

　　△二無機。

　　窮子驚愕稱怨大喚我不相犯何為見捉。

　　領上勸門無機也小乘縱昔曾發大心廢久不憶卒聞大教乖心故驚不識故愕故云窮子驚愕小乘以煩惱為怨生死為苦若勸煩惱即菩提即大喚稱怨枉若聞生死即涅槃即大喚稱苦痛故云稱冤大喚我本不求大何意用大化我故云我不相犯何為見捉妙樂云稱怨大喚者經但云怨而不云苦疏文釋中即以大喚為苦痛所以具有二義者逢怨必苦故以大喚擬之。

　　△二領上誡門擬宜無機二初擬宜。

　　使者執之逾急強牽將還。

　　領上誡門擬宜也執之逾急者前明勸善猶是容豫我當為說怖畏之事即是急切誡以苦言令其遠惡內既無機外逼大化即是強牽將還也。

　　△二無機。

　　于時窮子自念無罪(至)轉更惶怖悶絕躃地。

　　領上誡門無機也自念無罪者罪者慈悲也眾生罪故入生死獄菩薩以慈悲故亦同罪入獄二乘人無慈悲名為無罪令入生死之獄即是被囚執也無大方便而入生死必當永失三乘慧命故言必死思此等事故言轉更惶怖強以大教小智不解故言悶絕即起誹謗必墮三途故言躃地。

　　△三併領勸誡息大乘化四初思惟息化二初知大志弱。

　　父遙見之而語使言不須此人勿強將來。

　　父遙見者小機去大乘遠故名為遙是結緣子故名為見而語使言者若約教為使智本說教智知無機大教宜息若約人為使即語諸菩薩不須現汝尊妙之身令二乘見如淨名經中攝汝身香無令彼諸眾生而起惑著又普賢入此娑婆促身令小皆是其義也勿強將來者既無大機若現勝身說大乘法恐傷其善根故言勿強也。

　　△二知小志強。

　　以冷水灑面令得醒悟莫復與語。

　　冷水灑面者知有小志宜以三藏灰斷理水除見思之熱面者厭生死名背向涅槃如面也醒悟者開小教逗小機令得離煩悶悟四真諦也莫復與語者決定應息大乘教也妙樂云面者以向釋之有背生死向涅槃機故名為面非謂灑彼涅槃名面莫復與語者語秖是教。

　　△二釋息化意。

　　所以其何父知其子(至)不語他人云是我子。

　　二乘厭苦欣空親狎下劣無慈悲心即畏難大法且任其小志抑佛本懷所以息化也審知二萬億佛所曾發大心故云審知是子而以方便等者於昔小乘教中隨他意語方便覆護稱是聲聞不說隨自意語云是菩薩也妙樂云覆實護權故云覆護亦是覆陰將護不彰其實故法華前一實之外皆名隨他意語以昔方等般若猶有小教定無小乘作佛之語故乳及二酥並對小機云不說隨自意耳。

　　△三正明息化。

　　使者語之我今放汝隨意所趣。

　　我今放汝即是知大機弱隨意所趣即是知小善強以此二緣故息大化也。

　　△四息化得宜。

　　窮子歡喜得未曾有從地而起往至貧里以求衣食。

　　不為大教所逼是故歡喜無謗大罪得免三途故言從地有小善生故言而起又前擬宜大法迷悶不解臥無明地今逗以小可得醒悟故言從地而起於四諦中欲求道法故言往至貧里以求衣食妙樂云境攝法狹故言貧里欲趣小果還須正助故云衣食。

　　△二遣二人誘二初齊教領四初領上擬宜三車。

　　爾時長者將欲誘引其子而設方便。

　　此下領鹿苑時也將欲誘引者既息大化不容孤棄欲設方便故言將欲。

　　密遣二人形色憔悴無威德者。

　　初擬大乘云即遣傍人表一實諦一大乘教一菩薩人今明方便隱實為密指偏真為遣約教隱滿字為密指半字為遣約人內秘菩薩行故言密外現是聲聞故言遣二人者四大弟子齊已分領不涉菩薩故言二人約法是因緣四諦約理是有作真俗約人是聲聞緣覺二乘教中不脩相好但說苦無常不淨即是形色憔悴又內怖無常曰憔外遭八苦名悴無有十力無畏名無威德。

　　汝可詣彼徐語窮子。

　　汝可詣彼等者即以小教擬小機也大教明理直實故言疾走往捉小教明迂隱故云徐語。

　　此有作處倍與汝直。

　　此有作處者見道脩道是斷見思之作處倍與汝直者五戒十善止出三途今四諦十二因緣能出三界是為一倍又外道六行但能伏惑今脩四諦則能斷惑得至涅槃是為二倍也。

　　窮子若許將來使作(至)我等二人亦共汝作。

　　窮子若許者有機是許即設教無機是不許即不設教欲何所作者二乘唯欲除見思惑取證涅槃不論淨佛國土成就眾生所以言雇汝除糞我等二人亦共汝作者約理即智諦相資約人即權人共實人脩行故言二人共汝作也。

　　△二領上知子先心。

　　時二使人即求窮子既已得之。

　　審知有機故言已得。

　　△三領上歎車希有。

　　具陳上事。

　　陳說雇作除糞之事也。

　　△四領上適子所願。

　　爾時窮子先取其價尋與除糞其父見子愍而怪之。

　　二乘慕果行因所以先問價值故云先取取道滅之價除苦集之糞也其父見子愍而怪者愍其取阿羅漢恠其不求佛道所失者大所得者寡故言怪也齊此領法譬中意其文竟妙樂云問若愍而怪者何故密遣教其取果答旁追不來事須密遣雖教除糞非父本懷欲有彰言委付故先愍而怪之。

　　△二取意領亦名探領四初先以權智久欲擬宜。

　　又以他日於窻牖中遙見子身。

　　又者鄭重辭也四大弟子將欲探領如來法身地上久知大小之機一三施化重述佛意故標章稱又也他日者二乘自謂方便為己非二乘法為他他者即是擬法身也日者時也亦智也依法身之時用智照機故言他日若齊教領者領化身用事為己日非化身用事為他日若探領者領法身中照機也法身之時用化他之權智照於權機若有若無照用權事若可若否皆是權智所照故言他日窻牖者偏見則小表權智照彼偏機也遙者小去大懸故名為遠見子者昔曾種大稱之為子以大擬之故名為見窻牖偏狹未宜大化故息大而施小也妙樂云窻牖者說文云在屋曰窻在墻曰牖非戶故偏明處仍狹今亦如是非中故偏不徧故狹故法身地觀無大機唯見偏狹先熟故也乃由子隔窻牖之外何關長者偏視之非況是長者欲取偏機於圓仍遠故名為遙。

　　△二久知方便是其玩好。

　　羸瘦憔悴糞土塵坌汙穢不淨。

　　領如來先知二乘有小玩好也脩因智力少為羸脩因福力少為瘦四住為糞土無知為塵坌也。

　　△三久知須歎三車希有。

　　即脫瓔珞細輭上服嚴餙之具(至)狀有所畏。

　　脫妙服譬隱報身無量功德四十二地戒定慧陀羅尼等瓔珞寂滅忍細輭上服大小相海嚴餙之具容服若盛子則驚畏二乘不宜見此相好是故脫之更著麤獘者現丈六形是麤生忍法忍是弊也塵土坌身者現有煩惱有為有漏也左手喻實右手喻權權用便易自以此權法斷結成佛又用此權法化人故云右手執持除糞之器狀有所畏者狀似也示同小乘怖畏生死又有寒風馬麥之報也妙樂云生忍法忍等者忍有情惱名為生忍謂蚊蚋等忍無情惱名為法忍謂寒熱風雨等左手等者小中權實也又有寒風等者大論第九佛有九惱謂六年苦行孫陀利謗金鏘馬麥琉璃殺釋乞食空鉢旃遮女謗調達推山寒風索衣加雙樹背痛為十。

　　△四親教子作適願受行七初譬四念處。

　　語諸作人。

　　語諸作人者即是說三藏教示四念處是除糞之器斷結之境故遺教經云常依念處行道能破四倒此領火宅中適願勇銳即是聞慧外凡位也。

　　△二譬四正勤。

　　汝等勤作勿得懈息以方便故得近其子。

　　勿得懈息者即是令其勤脩四念處也若起懈息不能滅二惡(已生未生)生二善(已生未生)以二勤故能發煖火對火宅互相推排入脩慧煖位也以方便故得近其子者念處未得理火溫心猶為疎外不可附近今四正勤以初得煖方便則可附近也。

　　△三譬如意足。

　　後復告言咄男子(至)亦有老𡚁使人須者相給。

　　咄是驚覺亦是責數上正勤中紛動即是智法如男子是陽性今如意足是定法如女人是陰性良以正勤䇿動不得與真空相應故驚覺責數令捨散入靜故言咄男子也汝常此作勿復餘去者念處正勤動不專一不名為常四如意中定不異緣思惟則定思惟則斷定斷專一故云汝常此作不紛動故故云勿復餘去此猶在互相推排中即是頂法之位也當加汝價者正勤觀中不能發真如意觀中能發無漏故言加價諸有所須者漏無漏善助道正道皆從如意觀中求之欲須即得也四禪體含枝林如盆器生空麤如米法空細如麵此即正道四諦下十六諦觀無常如鹽苦如醋此即助道如米麵難食須鹽醋和之正道難顯須助道助之莫自疑難者結上正助審在如意觀中故令勿疑決定可辦如己物想故言勿難若欲直取神通以代手足如使人驅役者如意觀中亦有此通但通劣弱事同老獘故云亦有老獘使人雖不丁壯亦堪運役故云須者用給。

　　△四譬五根。

　　好自安意我如汝父勿復憂慮。

　　好自安意者得信等五根安固難壞也我如汝父者已得似解隣於證真似像未實故言如父亦是如子勿復憂慮者令其安意破壞見思也。

　　△五譬五力。

　　所以者何我年老大(至)自今已後如所生子。

　　我老汝少者佛居道終之位已具智斷故言老大汝居道始之位(內凡)未有智斷故為少壯此即忍法位也得此五力離五惡法謂得信力故不欺得精進力故不怠得念力故不瞋得定力故不恨得慧力故不怨言餘作人者遠指外道諸見求理名餘作人近指煖等四位未免五過亦名餘作人此文無五過即五力也自今已後如所生子者下忍十六剎那時節猶長中忍雖復縮觀亦未是一剎那若上忍世第一最後一剎那心隣真逼聖故名此位為如所生子即世第一法位也妙樂云煖等四位應云念處等四世第一是五力位無五過也。

　　△六譬八正道。

　　即時長者更與作字名之為兒。

　　世第一法與真不久故言即時阿含說五種佛子四果及辟支佛名佛真子菩薩不斷結子義未成今二乘得八正入見道中故名為兒妙樂云阿含至子義未成者既阿含中亦明不斷惑菩薩而大論斥權非謂全無論云迦旃延造者從所造論及所計者說豈以會二還歸阿含法華準舊十二年前一何可笑。

　　△七譬七覺支。

　　爾時窮子雖欣此遇(至)於二十年中常令除糞。

　　二乘因斷見惑而得為子故云雖欣此遇思惑未盡猶居學位正須依教脩行盡苦故云猶故自謂客作賤人若得初果厭小樂大大乘機發者即應授以大乘更不須進斷其餘殘結正由不捨小志大機不發以是且令依教盡漏故言由是之故二十年中常令除糞二十年者一無礙一解脫斷見九無礙九解脫斷思故云二十年也此文并下偈頌凡三番云二十年意各不同隨其文下釋之可見也。

　　△四家業譬二初領家業二初相體信二初明其體信。

　　過是已後心相體信入出無難。

　　此下領方等時也過是已後者過鹿苑三藏之後即方等也心相體信者父子互相體悉信順謂於三藏教中得涅槃價此既不虗今為菩薩說此大乘亦復非虗此即子信父也佛知此等見思已斷聞大不謗無漏根利聞必生信此即父信子也入出無難者由此見尊特身聞大乘教名此為入復被訶斥猶見丈六說小乘法名此為出大小入出而無疑難也。

　　△二猶居本位。

　　然其所止猶在本處。

　　二乘雖於大小入出無難然聞大乘之法謂是菩薩之事非己智分不肯回小向大猶居羅漢之位不言未來當得作佛故云所止猶在本處。

　　△二命領業四初明其時節。

　　世尊爾時長者有疾自知將死不久。

　　此下領佛命轉教般若時也將死不久者有機則應為生機盡應謝為死今化機將畢應謝非久也。

　　△二命知家業。

　　語窮子言我今多有(至)所應取與汝悉知之。

　　金即別教理銀即通教理大品所明真諦不出此二而云多有者理則非多約種種門亦得言多例如空非十八約破十八法名十八空也勸學品中明一切法門皆是珍寶倉是定門即百八三昧庫是慧門即十八空境也通別兩教定慧倉庫包藏一切禪定智慧無所闕少內充外溢故云盈溢其中多少者說於般若則有廣略二門略則為少廣則為多自行為取化他為與大品中云汝當為菩薩說故云汝悉知之妙樂云金即別教理等者問大品有圓何故但云不出通別答一者但語通別理已攝餘二論能詮教必須具四今且從理故云不出此二兼復二乘至此多成通別亦且言之通別倉庫準此可知。

　　△三誡令體心。

　　我心如是當體此意所以者何今我與汝便為不異。

　　誡體我心者佛以般若為心汝今轉教當隨佛意說也今我與汝便為不異者釋此有三一被加令說與佛不異二就理以諸法皆如故得不異三就今時始悟父子天性本來不異而二乘人自謂被加異耳。

　　△四勅無漏失。

　　宜加用心無令漏失。

　　無令漏失者一者汝為菩薩說般若教無令漏失二者就理此即汝法後時當用是故無令漏失也。

　　△二受命領四初正受領知。

　　爾時窮子即受教敕領知眾物金銀珍寶及諸庫藏。

　　△二心無希取。

　　而無希取一䬸之意。

　　善吉轉教雖說般若自謂是菩薩法我無其分也。

　　△三未捨本處。

　　然其所止故在本處下劣之心亦未能捨。

　　故在本處者住羅漢位雖復慕大亦未定言欲作菩薩也未捨下劣心者雖復耻小亦未定言捨於小證也。

　　△四鄙劣求大。

　　復經少時父知子意漸以通泰成就大志自鄙先心。

　　問何時名少時答一云說般若竟尋思所領大乘法門生心貪樂為失為不失如此等尋思即是大乘機發時也此時去法華不遠故言少時又當說無量義經時大乘機發何以知然無量義經中明七種方便無量漸頓從一法生既聞此說思惟昔之三藏三乘悉皆從一法生此之三乘亦應入一如是思時漸已通泰大心即發故言成就大志也妙樂云失不失者失則於己無分不失復未同菩薩踟蹰之際即大機欲發之時正發乃在三請時也次約無量義者去法華極近時極少也既聞從一出多義必收多歸一四味之終故云漸已機無隔異故云通泰。

　　○漸以通泰以字合作已下偈文云漸已曠大其義是同可詳之。

　　△二正付家業譬二初付業四初明付業時下去合第四第五共為一領付譬。

　　臨欲終時。

　　此下領般若之後說法華時也臨欲終者是明時節化緣將訖靈山八載說法華經唱入涅槃時也。

　　△二命聚眾證。

　　而命其子并會親族國王大臣剎利居士皆悉已集。

　　二萬億佛所受化之徒名之為子十方法身菩薩影響者為親族影響之眾多是釋迦昔日同業並共如來於二萬億佛所共開化之於其悉是伯叔之行故用此為親族國王者一切漸頓諸經無不稱所詮之處為經王當機益物興廢有時部部不同名之為國皆言第一即是王今經會通諸教豈非聚集國王故無量義經中先已收集彼云初說四諦十二緣生次說方等十二部經次說摩訶般若此則普集諸經融通漸頓會入此典故名會國王也彌勒等諸大菩薩皆是等覺為大臣初地至九地為剎利法王種性中生十住十行十向為居士此等皆從釋迦受化者也妙樂云國王至是王者前約昔教諸部為諸王言興廢者華嚴二興二廢乃至法華一興三廢今乃廢諸小王唯立一主是故法華名王中王無量義中先已收集者雖云從一出多密擬多皆屬一故云收集彼云下引彼無量義經以示收集諸經之相彼經既云諸經無量皆從一出故指前經以為無量四諦因緣即鹿苑也方等般若次第宛然。

　　△三結會父子。

　　即自宣言諸君當知(至)此實我子我實其父。

　　實從我受學實是我子從我起解是我所生我實曾於二萬億佛所常教大法故我實是父於某城中者此經西國文多度此甚少或可說昔名字國土如大通智勝因緣今簡略名字直言某城某甲耳是諸眾生背此大乘起無明闇遁入生死故言捨吾逃走備經六趣故云五十餘年昔在本城懷憂推覓者如來自昔於法身地中常以權實二智觀覓可化之機始於今日感應道交故云忽於今日遇會得之此實我子我實其父判天性定父子也。

　　△四正付家業。

　　今我所有一切財物皆是子有先所出內是子所知。

　　一切大乘萬行萬德故云一切所有也先所出內是子所知者追指昔日大品領教所委有廣略般若共(通)不共(別圖)法是汝所知即是汝有故法華但明佛之知見不更廣說一切行相也妙樂云所付般若有共不共不出因果因為萬行果為萬德行即四諦十二因緣十八空等德謂十力四無所畏十八不共法等此我之德既云子有當知汝等竝有如來因果之藏此即天性相關也故知知之與見竝是所有所以法華但總說云佛之知見耳。

　　△二歡喜。

　　世尊是時窮子聞父此言(至)今此寶藏自然而至。

　　領上各乘大車得未曾有自顧無心希望佛道而今忽聞得記作佛故云不求自得也三藏中本心不求方等中耻小望絕故不求般若中雖領非己分故不求昔雖不求而今自得也。

　　△二合譬四初合父子相失譬。

　　世尊大富長者則是如來我等似佛子。

　　如來合父似則合子似有二義一取大機為子昔未逃逝既非真位猶居外凡故云似也二取小機為子者小機似像大乘根性故云似也子既背父而逃故貶之曰似妙樂云子既等者舉正因況若論正因不似亦子況復似耶既曾結緣誰非真子據曾逃走父且貶之由位淺迷深斥之云似。

　　△二合父子相見譬。

　　如來常說我等為子。

　　合長者見子便識。

　　△三合父命追誘譬二初合傍人追二初合誡勸兩門無機。

　　世尊我等以三苦故於生死中受諸熱惱迷惑無知。

　　三苦由三受生苦受生苦苦樂受生壞苦不苦不樂受生行苦妙樂云由三苦故五濁加重所以勸誡二門竝無大機但堪小化五濁遍故即是三苦無明覆故即是無知。

　　△二合息化中有小志。

　　樂著小法。

　　△二合二誘譬二初齊教領二初合具陳上事。

　　今日世尊令我等思惟蠲除諸法戲論之糞。

　　戲論之糞謂見思也。

　　△二合除糞取價。

　　我等於中勤加精進(至)勤精進故所得弘多。

　　我等於中勤加精進合上尋與除糞得至涅槃下合上先取其價也。

　　△二合探領三初合先欲擬宜。

　　然世尊先知我等。

　　上言遙見今言先知。

　　△二合方便所好。

　　心著弊欲樂於小法。

　　上言羸瘦憔悴今言心著獘欲。

　　△三合先知歎車。

　　便見縱捨不為分別汝等當有如來知見寶藏之分。

　　上言即脫瓔珞更著麤獘今言便見棄捨不為分別寶藏之分。

　　△四合領付家業譬二初合領家業二初合相體信二初合令體信。

　　世尊以方便力說如來智慧。

　　帶三乘方便說大乘實相故言以方便力於我等前說大乘法亦是合上出入無難以方便力出辯二乘以佛智力入明實相若不體信豈於我前明佛慧耶。

　　△二合在本處。

　　我等從佛得涅槃一日之價(至)於此大乘無有志求。

　　△二合命領業二初合受領業。

　　我等又因如來智慧為諸菩薩開示演說。

　　△二合無希取二初正合。

　　而自於此無有志願。

　　合無希取也無志願者明佛加威力令如佛心而說故我不志願也。

　　△二釋意。

　　所以者何佛知我等(至)而我等不知真是佛子。

　　佛以方便力隨我等說者帶方便力以實相法共二乘說我等不識不共之意所以不知真是佛子也。

　　△二合付家業二初合付業二初明無恡。

　　今我等方知世尊於佛智慧無所恡惜。

　　△二釋無恡。

　　所以者何我等昔來(至)然佛實以大乘教化。

　　於此經中下舉今證昔今理惟一故知昔三非實但為未堪故於大前毀訾小心欲令捨偽取真定知非恡然佛實以大乘而教化也。

　　△二合歡喜。

　　是故我等說本無心(至)如佛子所應得者皆已得之。

　　△二偈頌二初七十三行半頌長行二初頌法說。

　　爾時摩訶迦葉欲重宣此義而說偈言。

　　我等今日聞佛音教(至)無上寶聚不求自得。

　　不頌不求但頌自得。

　　△二頌譬說二初頌開譬四初頌父子相失四初正頌子背父去。

　　譬如童子幼稚無識(至)周流諸國五十餘年。

　　火宅中明長者所王國邑聚落語寬此中明窮子輪迴三界名諸國六道名五十餘年也。

　　△二正頌求子不得二初頌求子不得。

　　其父憂念四方推求。

　　四方推求者不同於上上四方是約四諦推理今四方是觀四生中覓可度之機也。

　　△二頌中止一城。

　　求之既疲頓止一城(至)豪富如是有大力勢。

　　造立舍宅者有餘國中有餘涅槃也起慈悲舍依性空宅也往來者眾諸土菩薩來往聽法也妙樂云頓止一城者頓謂頓乏示迹之相義同於乏又頓止即不行止於方便土中求覓子機也造立舍宅者有餘之土非寂光自然現勝應身非法身本有於彼更運依空慈悲故云造立五欲自娛者非麤獘五欲乃勝妙五欲也。

　　△三超頌憂念轉深。

　　而年朽邁益憂念子(至)庫藏諸物當如之何。

　　此但頌先失子之苦無所委付是故憂耳妙樂云但頌子背父去即失子之苦而無得子之樂失苦得樂俱在父懷是故失時己懷於樂必知後時還來故也遠鑒機緣未若於佛夙夜者夙早也謂晨起夜暮也又夙即化初夜即化末大化始末準說可知。

　　△四追頌子到父城二初頌近父之由。

　　爾時窮子求索衣食(至)飢餓羸瘦體生瘡癬。

　　從邑至邑者根塵相涉如邑十八界如國修三界有漏善如有所得修二乘無漏善如無所得不得大乘法食如飢餓無大力用為羸無大功德為瘦有無善上起見思如瘡癬也。

　　△二頌遂到父城。

　　漸次經歷到父住城。

　　△二頌父子相見二初頌子見父三初頌見父之由。

　　傭賃展轉遂至父舍。

　　△二頌見父之相。

　　爾時長者於其門內(至)出內財產注記券疏。

　　上明見父之處處是門側今言長者於其門內者見相兼得處也施大寶帳等正見父相之處也注記券疏即是授記明脩行也章安云以廣顯略為注授決為記四弘誓為券修行為疏妙樂云以廣顯略等者如華嚴中廣明身相國土行願本欲以此廣佛知見顯實相體故云以廣顯略授決者華嚴前文無授記語入法界品旁論授記亦得名為授記故也弘誓及行彼最委悉又誓為券者誓許利他如有券約隨脩隨償如疏隨還訖至菩提償之方畢又華嚴中菩薩行願多明事數名算計也。

　　△三頌生畏避心。

　　窮子見父豪貴尊嚴(至)借問貧里欲往傭作。

　　△二頌父見子二初頌見子之處。

　　長者是時在師子座。

　　△二頌見子便識。

　　遙見其子默而識之。

　　△三頌父命追誘二初頌傍人追三初頌喚子不來。

　　即勅使者追捉將來窮子驚喚。

　　此頌勸門無機也。

　　△二頌再喚不來。

　　迷悶躃地。

　　此頌誡門無機也。

　　△三頌即便放捨。

　　是人執我必當見殺(至)不信我言不信是父。

　　此總頌勸誡二門無機以無機故方乃息化見殺與上必死義同也。

　　△二頌二人誘二初頌顧作即齊教領二初頌設方便即上擬宜。

　　即以方便更遣餘人(至)除諸糞穢倍與汝價。

　　既息大化故以方便說小乘法而誘引之眇目譬偏空所見不正故矬者豎短陋者橫狹見偏空者竪不能窮實相之源故如矬橫無大乘眾善莊嚴故如陋非四無畏名無威異常樂我淨名無德也。

　　△二取價除糞即上適願。

　　窮子聞之歡喜隨來為除糞穢淨諸房舍。

　　淨六根房五陰舍也。

　　△二頌教作譬即探領四初頌牖中。

　　長者於牖常見其子。

　　△二頌羸瘦。

　　念子愚劣樂為鄙事。

　　△三頌更衣。

　　於是長者著獘垢衣執除糞器往到子所。

　　△四正教作。

　　方便附近語令勤作(至)又以輭語若如我子。

　　上長者教作有七科法門今云語者即合四念處也令勤作者即四正勤也既益汝價下一行頌四如意足也油塗足能履深水譬神通又油能除風譬定飲食充足即上米麵也薦席厚煖即是觀練熏修四種禪定修此定故能除散動也如是苦言汝當勤作二句總頌上第四安慰即五根第五無過即五力根力既成乃堪苦言又以輭語若如我子二句總頌上第六作字即八正道第七令常作即七覺支並是子位也此三十七道品常途論之七覺在八正前今對位次故八正在七覺前也。

　　△四頌領付家業二初頌領付業之由即上領家業二初頌心相體信。

　　長者有智漸令入出。

　　△二頌委領家業三初頌領受命。

　　經二十年執作家事(至)諸物出入皆使令知。

　　或言二乘轉大乘教教諸菩薩斷別見別思名二十年或言說般若時長凡二十年。

　　△二猶居本位。

　　猶處門外止宿草庵自念貧事我無此物。

　　未捨劣心故宿草庵。

　　△三通達大志。

　　父知子心漸已曠大。

　　漸已曠大大乘機動也。

　　△二頌付家業二初頌正付業三初頌集親族。

　　欲與財物即聚親族國王大臣剎利居士。

　　△二頌定天性。

　　於此大眾說是我子(至)周行求索遂來至此。

　　此言從有二乘之機而來感佛故云自見子來已二十年妙樂云但立二名名二十年也。

　　△三頌正付與。

　　凡我所有舍宅人民悉以付之恣其所用。

　　△二頌得付喜。

　　子念昔貧志意下劣(至)甚大歡喜得未曾有。

　　△二頌合譬四初頌合父子相失。

　　佛亦如是。

　　妙樂云若單以佛亦如是一句合父子相失意仍未顯次知我樂小一句合父子相見意亦未顯何者上句借下句成知樂小故義當相失次下句借上句成佛知樂小故得相見樂小由退大所以相失退大由樂小所以相見。

　　△二頌合父子相見。

　　知我樂小。

　　△三頌合父命追誘二初頌合傍人追。

　　未曾說言汝等作佛。

　　△二頌合二人誘。

　　而說我等得諸無漏成就小乘聲聞弟子。

　　△四頌合領付家業二初頌合領家業二初長頌命領知。

　　佛勅我等說最上道修習此者當得成佛。

　　最上道即是空慧般若更無過其上也。

　　△二正頌受無希取二初合正受命。

　　我承佛教為大菩薩(至)而不為我說斯真要。

　　佛子聞法得記者明轉教益他也爾時但謂轉教教化菩薩不言為我。

　　△二合無希取二初牒前譬帖合。

　　如彼窮子得近其父雖知諸物心不希取。

　　△二正合無希取三初正頌無希取之意。

　　我等雖說佛法寶藏自無志願亦復如是。

　　△二具智斷故無希取三初標二初標斷德具故無希取。

　　我等內滅自謂為足唯了此事更無餘事。

　　內滅者內即惑體三界見思惑盡故云內滅故科為標斷德也。

　　△二標智德具故無希取。

　　我等若聞淨佛國土教化眾生都無欣樂。

　　既云若聞聞教屬智故科為標智德以小智具故不欣大智此與上標斷德並舉無樂大之失顯執小之過也。

　　△二釋。

　　所以者何一切諸法(至)則為已得報佛之恩。

　　初所以者何至不生喜樂釋斷次我等長夜至謂是究竟釋智次我等長夜至有餘涅槃重釋斷次佛所教化至報佛之恩重釋智故知初二行明自住小斷次一行半明失大智次一行半重釋小斷次一行釋失大智言諸法空寂等者理性本空常住平等清淨無作也最後身者阿羅漢也有餘涅槃者子縛已盡果縛猶在也佛所教化等者以得顯失也以失大智故無志樂若有大智則生志樂脩之得道則為報佛恩也。

　　△三結。

　　我等雖為諸佛子等(至)而於是法永無願樂。

　　結釋自無希取意也。

　　△三明佛見捨合無希取。

　　導師見捨觀我心故初不勸進說有實利。

　　△二頌合付家業二初頌合正付業二初牒譬帖合。

　　如富長者知子志劣(至)然後乃付一切財物。

　　△二正頌付業。

　　佛亦如是現希有事(至)調伏其心乃教大智。

　　△二頌合得付喜。

　　我等今日得未曾有(至)普於其中應受供養。

　　得道者得實相道也得果者分得大乘習果也此明開佛知也於無漏法得清淨眼者此明開佛見見實相理也昔日見無漏不落凡夫今日見無漏不落二乘昔日慧眼見空今日淨眼見中持戒得報昔日持戒梵行共顯無漏灰身滅智無人受此果報者今日梵行能得無漏即了因取果義持戒即緣因義清淨眼所見理即正因義我等真是聲聞者即大乘真位也十信以一音徧滿三千界似道未真今入十住即是真也真阿羅漢有三義此中但舉應供一義堪為十法界福田方名應供又云無生若不生變易方名無生又云殺賊斷通別見思盡方名殺賊妙樂云分得大乘習果者得初住時破一品無明即生得故名為習果。

　　△二一十三行歎佛恩深。

　　世尊大恩以希有事(至)於一乘道隨宜說三。

　　章安云世尊大恩者一佛始建慈悲發弘誓願拔六道苦與四聖樂普十法界入四弘中此如來室恩二如來行菩薩道教我大乘雖復中忘智願不失蓋如來室清涼溫煖大慈與樂恩三眾生退大遭苦佛於中間伺其機宜如犢逐母脩行六度以利益之葢如來室遮寒障熱大悲拔苦恩四佛成道已應受無為寂滅之樂而隱其神德用貧所樂法於鹿苑中先以五戒十善令離諸欲葢是如來衣遮貪欲熱惱恩五示老比丘像方便附近為說三乘葢是如來衣除見寒愛熱恩六於方等彈訶貶斥令耻小慕大葢是如來衣遮醜陋恩七於般若命領家業金銀庫藏皆悉令知葢是如來衣與我莊嚴恩八至法華會親族定父子無上寶聚不求自得蓋是如來座恩九十既坐座已身意泰然快得安隱以佛道聲令一切聞一切天人普於其中應受供養葢是如來座令我具足自行化他恩世尊大恩兩肩荷負所不能報此之謂也妙樂云牛頭栴檀者華嚴經云出離垢山若用塗身火不能燒正法念經云北洲有山名曰高山多有牛頭栴檀以此山峯狀如牛頭於此峯中生栴檀樹故名牛頭或有說云牛頭山名也香出彼山故以名之栴檀如序品釋。

妙法蓮華經科註卷第二


卍新纂大日本續藏經第 31 冊 No. 607 法華經科註


妙法蓮華經科註卷第三

　　姚秦三藏法師　鳩摩羅什奉　詔譯

　　上天竺講寺住山比丘　一如　集註

　　妙法蓮華經藥草喻品第五

　　此品具山川雲雨獨以藥草標名者土地是能生雲雨是能潤草木是所生所潤所生所潤通皆有用而藥草用強有漏諸善悉能除惡而無漏之善為最無漏眾中四大弟子以長者窮子之譬領佛火宅之喻深會聖心今如來述其得解以喻其人故稱藥草喻品妙樂云問若從佛述應云草木及以地雨今品既是述成之文如何但指聲聞中草云四大弟子等耶答實如所問言通意別故云藥草言別意通且指聲聞。

　　△三藥草品如來述成二初略述成二初雙述善哉。

　　爾時世尊(至)善說如來真實功德誠如所言。

　　兩稱善哉者雙述也一善哉述其兩處領實一善哉述其兩處領權善說如來真實功德者辭致曲巧故言善說皆是佛法故言真實真實是述其領實功德是述其領權誠如所言者印定之旨也妙樂云兩處者謂方便火宅即法譬二周也。

　　△二領所不及。

　　如來復有無量無邊阿僧祇功德(至)說不能盡。

　　二乘齊教止領二乘得益不道人天及藏通別菩薩得益是為領所不及也妙樂云領所不及者舉迦葉之不及顯餘類之有分又說不能盡之言寄之以明不盡佛說不盡況迦葉耶。

　　△二廣述成二初長行二初法說二初舉法王不虗。

　　迦葉當知如來是諸法之王若有所說皆不虗也。

　　佛法雖多不出權實權實之外更無別法而向言無量者此意難信故舉法王發言誠諦以勸信也。

　　△二述開三顯一二初約教明開權顯實二初約教述開權。

　　於一切法以智方便而演說之。

　　一切法者謂七方便法也此法雖多以方便波羅密隨其類音說之無不逗會為人天說戒善為二乘說諦緣為三藏菩薩說事度為通教說無生為別教說次第開如來藏是名述其領開三也。

　　△二約教述顯實。

　　其所說法皆悉到於一切智地。

　　地者實相也究竟非二故名為一其性廣博故名為切寂而常照故名為智無住之本立一切法故名為地妙樂云究竟等者此明諸權皆歸實相是故三教教智未會不名為一寂而常照者智所依地能生諸智故名智地地即無住本也。

　　△二約智明開權顯實二初約智述開權。

　　如來觀知一切諸法之所歸趣(至)通達無礙。

　　觀一切所歸趣是權實能照權也知一切所歸趣是權智能識藥也知深心所行是權智能知病也藥病俱是權法權法各有歸趣戒善等近趣人天若作遠緣低頭舉手遠趣佛果念處道品等近趣涅槃若作福德莊嚴汝等所行是菩薩道遠趣寶所乃至六度通別等法近遠歸趣途轍不同可解深心所行有二種若深心著於依正者起深重十惡障人天乘若深心著於所執法者起四倒三道六蔽四住五住障四聖乘當知深心病相不同如來以權智照之通達無礙也。

　　△二約智述顯實。

　　又於諸法究盡明了示諸眾生一切智慧。

　　又於諸法究盡明了者是實智能照實也一切權法無不入實故言究盡佛眼所見故言明實智所知故言了若此智照此藥此病不照彼藥彼病彼智照彼不能照此種別不同者權智照也一智徧照一切藥一切病實智照也能示眾生如此圓融境智故言一切智慧也又上權智文中言通達無礙者是約權論實今實智文中言又於諸法者是約實論權二文互現者正明實是權實權是實權當知究竟非權非實非差別非不差別以智方便權有差別悉到智地則無差別。

　　△二譬說二初正明二初開譬二初有差別譬述權教智六初土地譬。

　　迦葉譬如三千大千世界山川谿谷土地。

　　大千世界譬眾生世間山川谿谷譬五陰世間世界無別法為山川溪谷土地所成眾生無別法為五陰所成土地既通譬識陰則山川谿谷譬餘四陰又別譬者山譬菩薩五陰川譬支佛五陰谿譬聲聞五陰土地譬天五陰谷下譬人五陰一一五陰皆有習因習果所依猶山川等為草木種子質幹所依也。

　　○川者(穿也水大能通穿者曰川凡通水之處俱名川也)谷者(水注于溪又泉之通川曰谷谷穀欲二音並通)。

　　△二卉木譬。

　　所生卉木藂林及諸藥艸種類若干名色各異。

　　卉是艸之都名木是樹之總稱眾艸成藂眾樹成林治病力用勝者稱為藥如善法皆能治惡而無漏善治惑義勝故譬藥艸五乘七方便因果種子不一故言種類若干如是種類各有稱謂即是名各有體相即是色故言名色各異。

　　△三密雲譬。

　　密雲彌布徧覆三千大千世界。

　　密雲者譬佛三密也雲有形色譬佛應世即身密雲能覆蔭譬佛慈悲即意密下文雷聲遠震譬佛說教即口密以慈悲薰應身說法徧十法界故言彌布也妙樂云凡言三密必約應化若自受用報及平等法身何所論密。

　　△四注雨譬。

　　一時等澍。

　　譬佛用口密八音四辯宣注法雨利潤眾生也。

　　△五受潤譬。

　　其澤普洽卉木藂林(至)大根大莖大枝大葉。

　　法雨普潤七種眾生心地所有習因種子即生名為普洽根莖枝葉者信為根戒為莖定為枝慧為葉次第相資故譬此四也小根莖等即人天信戒中根莖等即二乘信戒定慧大根莖等即菩薩信戒定慧也妙樂云五乘皆藉此之四法唯有人乘缺於定慧以心所當之。

　　△六增長譬。

　　諸樹大小隨上中下(至)而得生長華果敷實。

　　此明草木隨分受潤也七種眾生習報兩因善法既蒙法雨所潤則習報兩果各得增長也稱其種性者明施權稱機小者不過分大者不減少即是七種習報兩因也華果敷實者即是七種習報二果也妙樂云華果敷實者華如習果果如報果此隔字為對應言華敷果實。

　　△二無差別譬述實教智三初一地所生譬。

　　雖一地所生。

　　道前心地所生終因道後智地方能生也妙樂云道前心地至智地能生者此道前道後之名名有通別道後定在果後道前通至凡夫故方便品中亦以等覺已前為道前此中須以博地凡夫無戒善者為道前以五乘為道中所以道前道後真如之理等皆是地地體無別然皆能生故知眾生道前心地奚嘗不有能生性耶而不能生不能成者必假道後極果智地令生令成發心已後究竟已前皆假智地而成熟之。

　　△二一雲所雨譬。

　　一雨所潤。

　　一音所宣一乘法門開發道中五種善根終是一音平等之教也妙樂云五種善根即五乘也並約如來化意邊說故云終是一音言終是者終無定五故云也被物雖五化意唯一從權宜邊須名四味。

　　△三三草二木譬。

　　而諸草木各有差別。

　　小艸喻人天中草喻二乘上草喻藏教菩薩小樹喻通教菩薩大樹喻別教菩薩三草二木稟益不自覺知五種善根蒙佛法雨隨分增長亦不自知五種之因皆依一佛性亦不自知五乘之教皆是大乘亦不自知同歸佛慧唯有如來乃能知之也。

　　△二合譬二初合差別譬二初正合六初合密雲。

　　迦葉當知(至)如彼大雲徧覆三千大千國土。

　　前是開譬此下合譬也如來亦復如是出現於世者即是正合應身出世也如大雲起即舉譬帖合明如來大慈現身覆育一切也以大音聲者即是舉佛口密合雲有聲也天人阿脩羅者別舉三善道稟口密之益即是三乘根性三十子別稟聲益也如彼大雲即是舉譬帖合雲有聲也徧覆大千者通舉一切皆是佛子俱蒙口密之益也。

　　△二合注雨二初標章門六初首唱十號。

　　於大眾中而唱是言(至)天人師佛世尊。

　　△二唱四弘誓。

　　未度者令度(至)未涅槃者令得涅槃。

　　別行玄下云弘誓本成慈悲慈悲既緣苦樂弘誓亦約四諦若見苦諦逼迫楚毒辛酸緣此起誓故云未度令度若見集諦顛倒流轉迷惑繫縛生死浩然而無涯畔甚可哀傷約此起誓故云未解令解清淨之道眾生不識行此道者能出生死至安樂地欲示眾生立於此道故云未安令安滅煩惱處名為涅槃子果縛斷獲二涅槃約此起誓故云未得令得。

　　△三唱三達知。

　　今世後世如實知之。

　　箋難云宿命達過去天眼達未來漏盡達現在此即三達亦曰三明。

　　△四一心三智。

　　我是一切知者。

　　一切知者即具足三智也。

　　△五唱具五眼。

　　一切見者。

　　一切見者具足五眼也。

　　△六三業智俱。

　　知道者開道者說道者。

　　知道謂意不護開道謂身不護說道謂口不護良以如來三業常與智俱則無有失故不須護名三不護。

　　△二勸聽受。

　　汝等天人阿脩羅眾皆應到此為聽法故。

　　勸三善道宜往聽法也。

　　△三合土地。

　　爾時無數千萬億種眾生來至佛所而聽法。

　　百千萬億者即是十法界眾生也今正語七方便眾生差別耳妙樂云百千等雖通十界四趣無增長義也。

　　△四合卉木。

　　如來于時觀是眾生諸根利鈍精進懈怠。

　　上譬中有卉木差別大小不同今合中明根有利鈍行有進怠正是習因淺深與卉木義同也于時者若論漸初即是鹿苑初說三乘時若論中間處處得論于時利鈍者若總判者三途因惡果苦不能受道名為鈍七種方便聞教得益名為利若別判者人天但受果報不肯受道名為鈍三乘根性斷惑出界名為利又聲聞觀生滅名為鈍菩薩觀不生滅名為利通別圓三教迭論利鈍可知精進懈怠者三途放逸名為怠人天持五戒十善名為進人天不厭苦為怠二乘怖畏無常為進二乘貪證不求作佛為怠菩薩志求佛道為進妙樂云于時者觀機時也言若論者且置華嚴故利鈍之言通三四味十界故也。

　　△五合受潤。

　　隨其所堪而為說法種種無量皆令歡喜快得善利。

　　隨其所堪即是稱會機宜無增減之失歡喜得善利即是各蒙法潤受益也妙樂云無增減之失者稱五乘機故無增減如人機授以十善為增天機授以五戒為減如是乃至菩薩展轉相望亦然。

　　△六合增長。

　　是諸眾生聞是法已(至)任力所能漸得入道。

　　聞是法已合上增長之由現世安隱正合增長後生善處者是合增長之相佛如大雲普覆一切三途亦得沾潤增長如說般若方等亦明地獄得益若火滅湯冷即是現世安隱或生天上人中即是後生善處於天人中脩道即是以道受樂若人天聞法持戒福德扶身鬼龍不犯即是現世安隱或天還生天人還生人或天人互生即是後生善處生能悟解即是以道受樂二乘聞法得有餘涅槃是現世安隱生方便土是後生善處於彼聞經是以道受樂若生身菩薩聞盧舍那佛說法得無生忍即是現世安隱生實報土是後生善處以道受樂離諸障礙者即是現世安隱任力所能漸得入道即後世以道受樂妙樂云經中但云善處今取惡道者一者為欲攝十界故二者三惡有七善機故。

　　△二帖合。

　　如彼大雲雨於一切(至)具足蒙潤各得生長。

　　大雲帖合第一形聲兩益雨於一切帖合第二六章法門卉木藂林帖合第四受化眾生利鈍怠進習因深淺如其種性具足蒙潤帖合第五受潤得益各得生長帖合第六現世安隱增長也。

　　△二合無差譬二初無差意合上一地一雨。

　　如來說法一相一味(至)究竟至於一切種智。

　　一相者眾生之心同一真如相是一地也一味者一乘之法同詮一理是一雨也昔於一實相方便開為七相於一乘法分別說有七教佛知究竟終歸一相一味也所謂下雙釋一相一味眾生心性即是性德解脫遠離寂滅三種之相所謂解脫相者無生死相離相者無涅槃相滅相者無相亦無相唯有實相故名一相此一相中三相也如來一音說此三相即是三味所謂解脫相者無分段變易二邊業縛之相故名解脫相離相者得中道智慧此慧能遠離二邊無所取著故名離相滅相者二邊因滅得有餘涅槃二邊果滅得無餘涅槃故名滅相此一味中三相也此三相則以為境界緣生中道之行終則得為一切智果故言究竟至於一切種智也妙樂云一相至一地也者真如秪是一實相耳七相秪是七方便相即行相也七教秪是七方便教也此三相下重指性三以為修境緣生下重舉脩相故名為行行即因也終則下舉果地三三智滿故從智為名即是智三初釋相中性德秪是本有三道解脫相者即於業道是解脫德離相者即於煩惱是般若德寂滅相者即於苦道是法身德無生死等寄脩以釋唯有下結故云實相如來一音下釋味中三相上相但云無生死相今約教乃云無二死者教在分別故也前相但云離相無涅槃相今約教乃云得中道智慧乃至離於二邊著也前相但云無相亦無相今約教乃云二邊因果滅者應云通別二惑內外二死滅也今對中道中道從理故此因果名離二邊此二涅槃永殊小典小典二滅必不同時此中二滅更無前後。

　　△二差別意合上草木差別五初眾生不如。

　　其有眾生聞如來法(至)所得功德不自覺知。

　　其有眾生者舉不知之人法謂聞一音之法若持說者是正明不知葢持說不同脩行亦異人天作戒善之解三乘作諦緣度解解既不同即是差別所得功德不自覺知者明五人雖各稟教不知佛是一味無差別教是不識實亦不知七種方便差別之教而各執己解為實是不知權故云不自覺知也。

　　△二如來能知四初約四法知。

　　所以者何唯有如來知此眾生種相體性。

　　種者三道是三德種淨名經云一切煩惱之儔為如來種此明由煩惱道即有般若也又云五無間皆生解脫相此由不善即有善法解脫也一切眾生即涅槃相不可復滅此即生死為法身也此就相對論種若就類論種一切低頭舉手悉是解脫種一切世智三乘解心即般若種夫有心者皆當作佛即法身種諸種差別如來能知一切種秪是一種即是無差別如來亦能知差別即無差別無差別即差別如來亦能知相體性約十法界十如中釋若論差別即十法界相若論無差別即一佛界相差別無差別如來能知差即無差無差即差如來亦能知體性例然可解。

　　△二約三法知三初明三慧境。

　　念何事思何事修何事。

　　聞思修謂之三慧念即聞慧事是三慧之境即所聞所思所脩如向教下所詮種相體性之法也皆言何者指所取境隨教則有思脩不同對界則藏通以六界為境別圓以十界為境論觀則藏通以偏真為觀別圓以中道為觀也。

　　△二明三慧體。

　　云何念云何思云何脩。

　　云何念者念是記錄所聞之法正是念慧之體也妙樂云所言體者即當體也今先言云何者指能念體思脩亦然故知即是三慧當體此體即是能聞能思能脩故云記錄所聞等法。

　　△三三慧因緣。

　　以何法念以何法思以何法脩。

　　此是三慧取境聞法是其因緣如此三乘三慧昔謂境體因緣有異即是差別若入圓妙三慧即無差別此有差別無差別如來能知又差即無差無差即差如來亦能知妙樂云言取境聞法為因緣者所取之境能取之慧體即是智並名為因聞法為緣以此因緣能生三慧即是所生法也應知三慧境體及以因緣雖三而二即境智也。

　　△三約二法知。

　　以何法得何法。

　　以何法即是因得何法即是果五乘之因各得其果即是差別眾生諸佛一如無二即無差別。

　　△四約一法知。

　　眾生住於種種之地唯有如來如實見之明了無礙。

　　七方便住於七位故言種種之地此即差別如來用如實佛眼見之如眾流入海失於本味則無差別隨他意語以智方便而演說之則如來能知差別其所說法皆悉到於一切智地則如來能知無差別。

　　△三帖合不知。

　　如彼卉木藂林諸藥草等而不自知上中下性。

　　△四牒前釋能知。

　　如來知是一相一味之法(至)常寂滅相終歸於空。

　　一相一味如前釋相味解脫離滅等為緣分別即是一中無量究竟涅槃終歸於空即是無量中一此是牒前重釋無差別也何者一相一味解脫離滅若是二乘法體猶是差別言宣今作大乘究竟涅槃終歸於空即無差別究竟涅槃結上諸句皆非二乘有餘無餘乃是究竟涅槃也常寂滅相結上諸句非是小乘寂滅乃是常住寂滅上文云諸法從本來常自寂滅相即此義也終歸於空者非是灰斷之空方是中道第一義空也。

　　△五釋其眾疑。

　　佛知是已觀眾生心欲(至)不即為說一切種智。

　　此釋疑也恐疑云佛昔既知始末皆一何不鹿苑即為說實釋云觀眾生心欲隨三悉檀而將護之恐其誹謗故不即說也。

　　△二稱歎二初述歎。

　　汝等迦葉甚為希有能知如來隨宜說法能信能受。

　　二乘既能捨其所證入於真實甚為希有故先歎也能知隨宜說法述其能領開三能信能受述其能領顯一。

　　△二釋歎。

　　所以者何諸佛世尊隨宜說法難解難知。

　　佛於一道說三深玄難解而汝能信受故歎希有也。

　　△二偈頌二初頌法說三初頌法王不虗。

　　爾時世尊欲重宣此義而說偈言。

　　破有法王出現世間。

　　有者因果不亡為有二十五王三昧破二十五有如來已破此有為法中之王故云破有法王也。

　　△二頌開三顯一二初頌二教二初頌權教。

　　隨眾生欲種種說法。

　　隨其樂欲方便說三也。

　　△二頌實教。

　　如來尊重智慧深遠久默斯要不務速說。

　　不輕所說故云尊重深鑑小機知其未堪是故四十餘年默而不說今大機既發方為說也。

　　△二頌二智二初頌釋權智。

　　有智若聞則能信解無智疑悔則為永失。

　　妙樂云問既云有智若聞此必屬機云何屬佛權智答若非有智人說云何能令有智人信故屬佛也從上隨眾生欲至此是頌上以智方便而演說之。

　　△二頌釋實智。

　　是故迦葉隨力為說以種種緣令得正見。

　　頌上到一切智地也隨種種緣說種種教悉為令得大乘正見自此之前皆名邪見也妙樂云自此之前皆名邪見者迦葉等四大弟子未聞譬說已前義當邪見見未正故故引大經迦葉童子自述為例彼亦未聞涅槃已前自稱邪見也。

　　△二頌譬說二初頌開譬二初頌差別譬六初頌密雲。

　　迦葉當知譬如大雲(至)靉靆垂布如可承攬。

　　雲譬應身應身隨智慧行故云慧雲能具十二部經之法故言含潤若應身不說法如須扇多多寶者此雲不含潤也身放大光如電耀口震四辯如雷聲聞法歡喜故言悅豫九十五種邪光不現故言掩蔽除九十八種見思熱惱如地上清涼也應身降世似同三有有心往取實不可得故云如可承攬大論云須扇多佛全不說法。

　　△二頌注雨。

　　其雨普等四方俱下流澍無量率土充洽。

　　八音四辯宣注法雨一時俱聞故曰四方俱下凡有心者皆蒙利潤故言率土充洽也。

　　△三頌土地。

　　山川險谷。

　　頌上土地即是七方便眾生五陰今蒙法雨身口柔軟如土地得澤也。

　　△四頌卉木。

　　幽邃所生卉木藥草。

　　幽邃所生者頌上眾生習因差別譬眾生久遠所植習因隱在陰界入內故言幽䆳今蒙法雨悉得開發故言所生也。

　　△五頌受潤。

　　大小諸樹百穀苗稼(至)草木藂林隨分受潤。

　　百糓語通取五糓譬五乘能生百善也甘蔗蒲桃譬定慧乾地普洽譬未信者令信也餘譬如文妙樂云言能生者從果以說若從因說乃是百善生於五乘大小乘因豈過十善故以十善更互莊嚴乃成萬善若不能脩互嚴因者今所不論若爾人乘是五戒那言百善答酒防意地通說非無甘蔗等者既舉二物應有屬對今試對之甘蔗質一可以譬定蒲桃形多可以譬慧慧約所破定約所緣且分多一耳。

　　△六頌增長。

　　一切諸樹上中下等(至)一雨所及皆得鮮澤。

　　△二頌無差別二初正頌無差別。

　　如其體相性分大小所潤是一。

　　初二句頌所生所潤次一句頌能潤則是頌無差別也。

　　△二頌差別不知。

　　而各滋茂。

　　△二頌合譬二初頌合差別六初頌合密雲二初正合。

　　佛亦如是出現於世。

　　△二帖合。

　　譬如大雲普覆一切。

　　△二頌合注雨二初標章門二初頌十號。

　　既出於世為諸眾生(至)出於世間猶如大雲。

　　妙樂云此頌十號文略義含出世即無上士及佛為說即正徧知明行足世尊即第十號於天人中即調御丈夫及天人師如來即第一號來善去善兼於善逝出於世間即世間解。

　　△二頌四弘。

　　充潤一切枯稿眾生(至)世間之樂及涅槃樂。

　　充潤一切即眾生無邊誓願度皆令離苦者皆令離於因果苦故即煩惱無盡誓願斷得安隱樂即法門無量誓願學及涅槃樂即佛道無上誓願成五乘咸有世間之樂皆令得涅槃第一之樂也。

　　△二勸聽受。

　　諸天人眾一心善聽(至)常為大乘而作因緣。

　　妙樂云勸聽受中又更為二初二行先歎佛次為大眾下能說人尊故所說法妙甘露是不死之藥今聞妙法慧命不夭故云甘露淨法其法一味者七善無不皆歸一乘故勸聽受此舉無差以釋於差也。

　　△三頌合山川。

　　我觀一切普皆平等(至)恒為一切平等說法。

　　佛為七種眾生說法如雨注不擇溪谷佛平等說故無彼此有機為此無機為彼植善為愛憎逆為憎若有愛憎則有彼此不於佛機者愛餘機者憎故無貪著限礙也。

　　如為一人眾多亦然(至)充足世間如雨普潤。

　　佛事為自魔事為他應初為來應後為去入實為坐出權為立佛觀眾生平等即是等雨山川之意此頌上無數億種眾生來至佛所而聽法也。

　　△四頌合卉木。

　　貴賤上下持戒毀戒(至)等雨法雨而無懈倦。

　　貴賤上下約位持戒毀戒約行利根鈍根約習貴賤至利鈍亦須具歷五乘七善展轉說之。

　　△五頌合受潤三初總明受潤。

　　一切眾生聞我法者隨力所受住於諸地。

　　△二別明受潤五初小草人天受潤。

　　或處人天轉輪聖王釋梵諸王是小藥草。

　　人天俱未斷惑合為小草。

　　△二中草二乘受潤。

　　知無漏法能得涅槃(至)得緣覺證是中藥草。

　　二乘俱有智斷合為中草六神通三明釋見譬喻品。

　　△三上草三藏菩薩。

　　求世尊處我當作佛行精進定是上藥草。

　　六度菩薩志求作佛化他勝二乘獨為上草妙樂云上草為六度者既云行精進定於六度中精進為最故大論云施戒忍乃世間常法欲脩定慧必須精進況復五度皆須精進故舉精進則攝於六也。

　　△四小樹通教菩薩。

　　又諸佛子專心佛道(至)決定無疑是名小樹。

　　通教菩薩已斷通惑誓扶餘習涉有化他望下為優比上為劣故名小樹。

　　△五大樹別教菩薩。

　　安住神通轉不退輪(至)如是菩薩名為大樹。

　　別教菩薩自行化他高廣為勝故名大樹妙樂云大樹中既云轉不退輪別人初地能轉法輪是念不退也。

　　△三結所潤能潤二初帖釋所潤。

　　佛平等說如一味雨(至)如彼草木所稟各異。

　　△二明能潤。

　　佛以此喻方便開示(至)於佛智慧如海一滴。

　　能潤佛智多故如海如上所潤七種眾生為少如海一滴也。

　　△六頌合增長二初總頌增長二初正頌增長。

　　我雨法雨充滿世間一味之法隨力脩行。

　　世間者十法界三十種世間也法本一味脩之不同故云隨力脩行。

　　△二舉譬帖釋。

　　如彼藂林藥草諸樹隨其大小漸增茂好。

　　△二別頌增長四初明人天增長。

　　諸佛之法常以一味(至)漸次脩行皆得道果。

　　普得具足是頌理世安隱漸次脩行是頌後世以道受樂也。

　　△二明二乘增長。

　　聲聞緣覺處於山林(至)是名藥草各得增長。

　　住最後身有二解一云二乘此身若不值佛此身未必無後由見佛故成最後身即是增長義二云二乘得有餘涅槃住最後身蒙佛五味調熟乃至法華聞大乘教得入一實方名增長之義妙樂云二乘增長二解不同前釋得小乘盡生死名為最後次釋大乘中方名後身無後之言且任小教權名為無非永無也若得法身等覺一轉當入妙覺乃云最後。

　　△三明通教菩薩。

　　若諸菩薩智慧堅固(至)是名小樹而得增長。

　　堅固是體法之智了達三界是斷惑盡。

　　△四明別教菩薩。

　　復有住禪得神通力(至)是名大樹而得增長。

　　聞諸法空十住脩空也放光度生十行脩假也。

　　△二頌合無差二初頌無差別之差別。

　　如是迦葉佛所說法(至)潤於人華各得成實。

　　譬如大雲以一味雨頌上無差別也潤於人華各得成實頌上差別也。

　　○以華喻人故云人華。

　　△二頌差別之無差別。

　　迦葉當知以諸因緣(至)漸漸脩學悉當成佛。

　　以諸因緣下即是明權權即差別合上所生也今為汝等說最實事即是顯實實即無差別合上一地也非滅度者未度變易生死也獨言二乘者為其保證真空執小之心強也人天不計果為涅槃菩薩不於中間取證故但言二乘耳汝等所行是菩薩道者菩薩行道亦須斷通惑今二乘已斷此惑盡即是菩薩道道即因也葢言二乘智斷既是菩薩之因二乘豈宜執此智斷為果故斥言是菩薩道更令修習破無明惑方得成佛故云漸漸脩學悉當成佛。

　　○妙樂云隋朝笈多所譯名添品法華者自餘諸文全依妙本彼見正本偈後更有一長行偈頌乃重譯之添此文後又移囑累品安勸發品後自餘先譯並無所改重譯言辭多似正本其所添者如長行中先以日月譬用歎佛智又明五趣中有三乘等因與前文已重故什公不譯。

　　妙法蓮華經授記品第六

　　梵語和伽羅此云授記聖言說與曰授果與心期曰記然記有多種若通記如法師品初云聞法華經一句一偈乃至一念隨喜者我皆與授記當得阿耨菩提若別記如三周中法說後記舍利弗譬說後記四大弟子因緣後記五百弟子等若正因記如常不輕云我不敢輕於汝等汝等皆當作佛若緣因記如法師品以華香等十種供養當知此人是大菩薩成就阿耨菩提若了因記如三周授三根人若正因記則廣若緣了記則狹或遲記如聲聞或速記如龍女或佛記如此文或菩薩記如不輕品雖無劫國之定亦得是記又懸記如化城品為現在弟子則曰是諸人等應以是法漸入佛道為未來弟子則曰而於彼土求佛智慧等他經但記菩薩不記二乘但記善不記惡但記男不記女但記人天不記畜今經皆記也授記亦云受記受決受莂授是與義受是得義記是記事決是決定莂是了莂四大弟子聞法譬二周開三顯一具足領解如來述成雖自知作佛而時事未審若蒙佛誠言授其當果劫國決定近遠了莂則大歡喜今從佛授與得名故言授記品。

　　△四授記品授記與決二初正與中根授記二初授迦葉記二初長行六初行因。

　　爾時世尊說是偈已(至)廣宣諸佛無量大法。

　　△二得果。

　　於最後身得成為佛(至)天人師佛世尊。

　　增治云最後身者遠即等覺後心方名最後近則且據今記相似位後入初住時也。

　　△三劫國。

　　國名光德劫名大莊嚴。

　　△四壽命。

　　佛壽十二小劫。

　　△五正像。

　　正法住世二十小劫像法亦住二十小劫。

　　△六國淨。

　　國界嚴飾無諸穢惡(至)雖有魔及魔民皆護佛法。

　　魔及魔民護佛法者寶積經云阿閦佛剎波旬魔王不能障礙菩薩聲聞而皆信樂不動佛法咸自悔責為魔波旬今迦葉成佛亦例彼佛國土也。

　　△二偈頌六初頌行因。

　　爾時世尊欲重宣此義而說偈言。

　　告諸比丘我以佛眼(至)脩習一切無上之慧。

　　△二頌得果。

　　於最後身得成為佛。

　　△三頌國淨。

　　其土清淨瑠璃為地(至)乃以天眼不能數知。

　　△四頌壽命。

　　其佛當壽十二小劫。

　　△五頌正像。

　　正法住世二十小劫像法亦住二十小劫。

　　△六總結成。

　　光明世尊其事如是。

　　△二授三人記二初請四初正請。

　　爾時大目犍連須菩提(至)即共同聲而說偈言。

　　大雄猛世尊諸釋之法王哀愍我等故而賜佛音聲。

　　三人記中各有行因得果劫國壽命法住數量悉如文妙樂云如文者但旃延中無劫國名餘文並同。

　　△二開譬。

　　若知我深心見為授記者(至)然後乃敢食。

　　△三合譬。

　　我等亦如是每惟小乘過(至)爾乃快安樂。

　　△四結成。

　　大雄猛世尊常欲安世間願賜我等記如饑須教食。

　　△二與記二初與須菩提記二初長行五初行因。

　　爾時世尊知諸大弟子(至)常脩梵行具菩薩道。

　　△二得果。

　　於最後身得成為佛(至)天人師佛世尊。

　　△三劫國。

　　劫名有寶國名寶生(至)無數千萬億那由他。

　　△四壽命。

　　佛壽十二小劫。

　　△五正像。

　　正法住世二十小劫(至)度脫無量菩薩及聲聞眾。

　　△二偈頌六初誡誠聽。

　　爾時世尊欲重宣此義而說偈言。

　　諸比丘眾今告汝等皆常一心聽我所說。

　　△二頌行因。

　　我大弟子須菩提者(至)隨佛所行漸具大道。

　　△三頌得果。

　　最後身得三十二相端正姝妙猶如寶山。

　　△四頌國淨。

　　其佛國土嚴淨第一(至)皆共合掌聽受佛語。

　　八解脫即八背捨大智度論云背是淨潔五欲捨是著心故名背捨若發真無漏斷三界結業盡即名解脫也言八背捨者一內有色相外觀色內有色相者不壞內色不滅內色相也此初背捨位在初禪能捨自地及下地故名背捨二內無色相外觀色內無色相者壞內色滅內色相也外觀色者不壞外色不滅外色相也所以然者行者為入二禪內淨故壞滅內骨人欲界結使難斷故猶觀外不淨之相也三淨背捨身作證行者除外不淨相但於定中練八色光明清淨皎潔猶如妙寶之色故名淨身作證者以無受著心而受三禪中徧身樂故名身作證四虗空處背捨若滅根本四禪色一心緣無邊虗空入定而不受著也五識處背捨若捨虗空一心緣識入定而不受著也六無所有處背捨若捨識一心緣無所有入定而不受著也七非有想非無想背捨若捨無所有處一心緣非有想非無想入定而不受著也八滅受想背捨背滅受想諸心心數法是為滅受想背捨。

　　△五頌壽命。

　　其佛當壽十二小劫。

　　△六頌正像。

　　正法住世二十小劫像法亦住二十小劫。

　　△二與迦旃延記二初長行五初行因。

　　爾時世尊復告諸比丘眾(至)具菩薩道。

　　由旬亦曰踰繕那此云限量大論云由旬有三別大者八十里中者六十里下者四十里也。

　　△二得果。

　　當得作佛號曰閻浮那提金光(至)天人師佛世尊。

　　△三國淨。

　　其土平正玻瓈為地(至)無量萬億莊嚴其國。

　　△四壽命。

　　佛壽十二小劫。

　　△五正像。

　　正法住世二十小劫像法亦住二十小劫。

　　△二偈頌四初誡誠聽。

　　爾時世尊欲重宣此義而說偈言。

　　諸比丘眾皆一心聽如我所說真實無異。

　　△二頌行因。

　　是迦旃延當以種種(至)亦以華香供養舍利。

　　△三頌得果。

　　其最後身得佛智慧成等正覺。

　　△四頌國淨。

　　國土清淨度脫無量(至)無量無數莊嚴其國。

　　一切有即二十五有也。

　　△三與目犍連記二初長行五初行因。

　　爾時世尊復告大眾(至)二百萬億諸佛亦復如是。

　　△二得果。

　　當得成佛號曰多摩羅䟦栴檀香(至)天人師佛世尊。

　　△三劫國。

　　劫名喜滿國名意樂(至)菩薩聲聞其數無量。

　　△四壽命。

　　佛壽二十四小劫。

　　△五正像。

　　正法住世四十小劫像法亦住四十小劫。

　　△二偈頌五初頌行因。

　　爾時世尊欲重宣此義而說偈言。

　　我此弟子大目犍連(至)而以供養諸佛塔廟。

　　金剎者法苑云阿育王取金幡金華懸諸剎上故曰金剎具云剎摩此云土田此乃通取國土名剎又復伽藍號梵剎者西域以柱表剎示所居處也。

　　△二頌得果。

　　漸漸具足菩薩道已(至)號多摩羅栴檀之香。

　　△三頌壽命。

　　其佛壽命二十四劫。

　　△四頌國淨。

　　常為天人演說佛道(至)於佛智慧皆不退轉。

　　△五頌正像。

　　佛滅度後正法當住四十小劫像法亦爾。

　　△二許與下根說緣二初許與總記。

　　我諸弟子威德具足(至)於未來世咸得成佛。

　　△二更說宿緣。

　　我及汝等宿世因緣吾今當說汝等善聽。

　　下根之人已聞法譬二周開三顯一復見上中二根授記而猶疑不了深生愧耻今欲增進其道先許總記更說宿緣也。

　　妙法蓮華經化城喻品第七

　　化者神力所為也以神力故無而歘有名之為化防非禦敵稱之為城若合法者二乘涅槃權智所為也以權智力無而說有用教為化防思禦見名為涅槃喻如化城若約教釋者三藏二乘於涅槃生安隱滅度之想通教二乘亦然菩薩不爾誓願扶餘習入生死而不以空為證也別教不道城如化用城作方便斷見思惑從城門徑過不道此為極也圓教知無賊病亦不須城故言化城也今是圓教意故題為化城喻品也問此品說因緣事下根得悟應名宿世品答品初廣說因緣末則結譬化城若從前應稱宿世今從末故言化城問化城是權寶所是實何意棄實從權答由知城是化則知寶所是實故標化不失實也妙樂云三藏菩薩全未發足是故不論通教菩薩雖同至城入而能出別教十住至涅槃而不入故名徑過不極之言對小以說也。

　　△三三品為下根人因緣說二初化城品正說二初先明知見久遠二初長行三初明出所見事。

　　佛告諸比丘乃往過去(至)彼佛滅度已來甚大久遠。

　　欲說宿世因緣故先舉過去佛以為結緣之所也。

　　△二舉譬明久遠。

　　譬如三千大千世界(至)百千萬億阿僧祇劫。

　　地種者補註云地大種也婆沙論問云何名大種答曰大而是種能減能增能損能益是為種義。

　　△三結見昔如今。

　　我以如來知見力故觀彼久遠猶若今日。

　　△二偈頌三初頌出所見事。

　　爾時世尊欲重宣此義而說偈言。

　　我念過去世無量無邊劫有佛兩足尊名大通智勝。

　　△二頌舉譬明久。

　　如人以力磨三千大千土(至)如是無量劫。

　　△三頌見昔如今。

　　如來無礙智知彼佛滅度(至)通達無量劫。

　　無漏者於三諦法無漏失也。

　　△二正明宿世因緣二初長行二初結緣由二初遠由二初大通佛成道五初佛壽長遠。

　　佛告諸比丘(至)五百四十萬億那由他劫。

　　那由他或阿庾多此云萬億。

　　△二成道前事二初成道經時。

　　其佛本坐道場破魔軍已(至)而諸佛法猶不在前。

　　魔軍者因果經云魔更廣集軍眾是也垂者將及也諸佛道同為緣事異釋迦苦行六年艸生攢䏶至肘不覺諸天哭喚動地不聞移座得道彌勒即出家日得道彼佛十劫猶不現前者非根有利鈍道有難易緣宜賖促應示長短耳。

　　△二諸天供養。

　　爾時忉利諸天先為彼佛(至)至于滅度亦復如是。

　　面百由旬者四面各百由旬也。

　　△三正明成道。

　　諸比丘大通智勝佛(至)成阿耨多羅三藐三菩提。

　　△四眷屬供養。

　　其佛未出家時有十六子(至)瞻仰世尊以偈頌曰。

　　大威德世尊(至)是故咸稽首歸命無上尊。

　　智積成佛即今東方阿閦佛也盲瞑者悲昔不見佛不聞佛名義同盲瞑喜今得見得聞是故稽首歸命。

　　○憺怕者安靜也。

　　△五請轉法輪。

　　爾時十六王子偈讚佛已(至)重說偈言。

　　世雄無等倫百福自莊嚴(至)當轉無上輪。

　　既云無上輪即十六子請轉滿字教如今佛說華嚴也。

　　△二十方梵請法二初威光照動。

　　佛告諸比丘大通智勝佛(至)徧滿世界勝諸天光。

　　過去因果經云薩婆悉達處胎時三千國土朗然大光日月所不照處而皆大明其中眾生各得相見初成道時亦如是朝為色天中為欲天晡為鬼神三時說法夜亦如是引今證昔其相同也。

　　△二十方梵請二初九方四初東方七初覩其瑞相。

　　爾時東方五百萬億諸國土中(至)倍於常明。

　　△二各各驚駭。

　　諸梵天王各作是念(至)以何因緣而現此相。

　　△三遞相問決。

　　是時諸梵天王(至)為諸梵眾而說偈言。

　　我等諸宮殿(至)而此大光明徧照於十方。

　　△四尋光見佛。

　　爾時五百萬億國土諸梵天王(至)請佛轉法輪。

　　衣裓釋見譬喻品。

　　△五三業供養。

　　即時諸梵天王頭面禮佛(至)一心同聲以偈頌曰。

　　世尊甚希有難可得值遇(至)惟願哀納受。

　　頭面是身業而作是言及說偈讚歎是口業一心即意業妙樂云雨華如山樹座猶下其相如何答不思議事彼此無礙。

　　○納處處字留也。

　　△六請佛說法。

　　爾時諸梵天王偈讚佛已(至)一心同聲而說偈言。

　　世雄兩足尊惟願演說法以大慈悲力度苦惱眾生。

　　兩足尊者具足定慧二嚴也既云度苦惱眾生即是請轉半字教如今佛於鹿苑中說三藏教度五濁八苦眾生也。

　　△七佛默然許。

　　爾時大通智勝如來默然許之。

　　△二東南七初覩其瑞相。

　　又諸比丘東南方(至)各自見宮殿光明照曜。

　　△二各各驚駭。

　　昔所未有歡喜踊躍生希有心。

　　△三遞相問決。

　　即各相詣共議此事(至)為諸梵眾而說偈言。

　　是事何因緣(至)多是佛出世度脫苦眾生。

　　△四尋光見佛。

　　爾時五百萬億諸梵天王(至)請佛轉法輪。

　　△五三業供養。

　　時諸梵天王頭面禮佛(至)一心同聲以偈頌曰。

　　聖主天中王(至)我等宿福慶今得值世尊。

　　天中王者佛是極果聖人統王十界今是諸天所讚故云天中王也迦陵頻伽此云妙聲鳥大論云如迦陵頻伽鳥在㲉中未出發聲微妙勝於餘鳥正法念經云山名曠野其中多有迦陵頻伽出妙音聲如是美音若天若人緊那羅等無能及者唯除如來音聲故云迦陵頻伽聲也眾生盲瞑失於正見不知出要佛為指示引之令出故云為眾生作眼也。

　　△六請佛說法。

　　爾時諸梵天王偈讚佛已(至)一心同聲而說偈言。

　　大聖轉法論顯示諸法相(至)忍善者增益。

　　既云顯示法相度苦眾生即與上東方請轉半字同。

　　△七佛默然許。

　　爾時大通智勝如來默然許之。

　　△三南方七初覩其瑞相。

　　又諸比丘南方(至)各自見宮殿光明照曜。

　　△二各各驚駭。

　　昔所未有歡喜踊躍生希有心。

　　△三遞相問決。

　　即各相詣共議此事(至)為諸梵眾而說偈言。

　　我等諸宮殿(至)為大德天生為佛出世間。

　　△四尋光見佛。

　　爾時五百萬億諸梵天王(至)請佛轉法輪。

　　△五三業供養。

　　時諸梵天王頭面禮佛(至)一心同聲以偈頌曰。

　　世尊甚難見(至)世尊大慈愍惟願垂納受。

　　△六請佛說法。

　　爾時諸梵天王偈讚佛已(至)一心同聲以偈頌曰。

　　惟願天人尊轉無上法輪(至)當演深遠音。

　　既云轉無上輪即諸梵請轉對半明滿如今佛說方等也。

　　△七佛默然許。

　　爾時大通智勝如來默然許之。

　　△四總明六方。

　　西南方乃至下方亦復如是。

　　此西南方并西方西北方北方東北方下方總六方既云亦復如是則與上南方請轉對半明滿是同。

　　△二上方六初覩其瑞相。

　　爾時上方五百萬億國土(至)光明威曜。

　　△二各各驚駭。

　　昔所未有歡喜踊躍生希有心。

　　△三遞相問決。

　　即各相詣共議此事(至)為諸梵眾而說偈言。

　　今以何因緣(至)為大德天生為佛出世間。

　　△四尋光見佛。

　　爾時五百萬億諸梵天王(至)請佛轉法輪。

　　△五三業供養。

　　時諸梵天王頭面禮佛(至)一心同聲以偈頌曰。

　　善哉見諸佛救世之聖尊(至)皆共成佛道。

　　△六請佛說法。

　　爾時五百萬億諸梵天王(至)而說偈言。

　　世尊轉法輪擊甘露法鼓(至)無量劫習法。

　　既云擊甘露法鼓復云度苦惱眾生即諸梵請轉帶半明滿如今佛說般若也。

　　△二近由二初轉半字法輪三初佛即受請。

　　爾時大通智勝如來(至)及十六王子請。

　　此結緣近由也由佛受請說法故十六王子後得覆講正作緣。

　　△二正轉法輪。

　　即時三轉十二行法輪。

　　此下先轉半字法輪也三轉者謂示勸證示轉者謂此是苦乃至此是道勸轉者謂苦應知集應斷滅應證道應脩證轉者謂苦我已知不復更知乃至道我已脩不復更脩示謂示其相狀勸謂勸其令脩證謂引己證彼聲聞根鈍為其三轉緣覺次之為其再轉菩薩根利為其一轉此且一往說耳通方例皆三轉十二行者一約教謂四諦各有示勸證即十二教法輪也二約行謂四諦三轉皆生眼智明覺即十二行法輪也或通三人或約一人今就見諦道三人利根聞示轉其次者聞勸轉其次者聞證轉各生眼智明覺三人合舉故言十二行也教行相循共能摧惑名之為輪。

　　若沙門婆羅門若天魔梵及餘世間所不能轉。

　　所不能轉者沙門不聞尚不能知何況能轉支佛雖悟口不能說婆羅門雖聞其名不解其理魔王梵王亦爾夫轉者轉此法度入他心令彼得悟破六十二見乃名轉法輪為無此義魔梵等所以不能轉也妙樂云沙門謂佛法出家者不因佛說尚不知名豈能轉耶沙門尚爾況餘眾耶有云外道中出家者名沙門若爾何故云尚不能知當知以正況邪。

　　謂是苦是苦集是苦滅是苦滅道。

　　此為聲聞人先轉生滅四諦法輪也謂是苦者法界次第云苦以逼惱為義一切有為心行常為無常患累之所逼惱故名為苦謂三苦八苦略而言之即三界內六道生死是其苦也集者招集為義即見思惑惑與業俱能招生死故名為集集為因苦為果果必有因故云是苦集此世間因果也滅者滅以滅無為義惑業既盡則無生死之累故云是苦滅也滅諦之體是二涅槃若子縛已盡名有餘涅槃若灰身滅智名無餘涅槃道者道以能通為義正道及助道是二相扶能通至涅槃故名為道道能滅苦故云是苦滅道略則戒定慧廣則三十七道品道為因滅為果此出世因果也止觀云法性自天而然集不能染苦不能惱道不能通滅不能淨如雲籠月不能妨害却煩惱已乃見法性輔行云當知苦集但是能覆不能惱染道滅能顯而法性之理本淨法性如月苦集如雲道如却除滅如却已。

　　及廣說十二因緣法(至)生緣老死憂悲苦惱。

　　此為支佛轉十二因緣法輪也展轉感果為因互相由藉為緣無明者過去一切煩惱皆是無明體即是癡迷暗為性無所明了故曰無明即是惑也行者於過去世造作諸業名之為行由惑造業故云無明緣行此二屬過去因也識者有了別義名之為識以業成故牽生三界意識妄念投托母胎故云行緣識既托母胎即有煖息識三事七日一轉而成心色名是心色是質故云識緣名色六入者六根成此胎中以根有入塵之義名之為入既有心色即成就六根故云名色緣六入觸者出胎已後至三四歲由根對塵而未能了知是名為觸故云六入緣觸受者領納名受從五六歲至十二三因六塵觸六根即領納前境好惡等事雖能了別然未能起貪愛之心故云觸緣受此五屬現在果也愛者從十四五歲至十八九貪於種種勝妙資具及色欲等境然猶未能廣徧追求由領納故即起貪愛故云受緣愛取者從二十歲後凡見一切境皆生取著心由愛生著故云愛緣取此之愛取又為未來生死之因屬煩惱與過去無明同有者既著諸境起善惡業積集牽引當生三有故云取緣有亦為未來生死之因屬業與過去行同生者謂六道中受生也從有還受後世之生故云有緣生老死者受生之身熟壞名老死故云生緣老死此二屬未來果也文末而云憂悲苦惱者如妙玄云老死必憂悲也。

　　無明滅則行滅(至)生滅則老死憂悲苦惱滅。

　　十二因緣還是別相細觀四諦耳約苦集即有無明乃至老死約道滅即有無明滅乃至老死滅也逆順觀察並由無明為本故無明滅則行滅乃至生滅則老死滅也。

　　△三聞法得道。

　　佛於天人大眾之中(至)無量無邊不可稱數。

　　不受一切法者不受諸見悟初果也得解脫者脫子果兩縛得無學也深妙定者即俱解脫也三明等如前釋初說四諦十二因緣時六百萬億那由他人得道第二三四說法時得悟之人轉多於前故不可稱數妙樂云俱解脫人具足觀練熏修事定名深妙耳。

　　△二轉滿字法輪七初王子出家。

　　爾時十六王子(至)求阿耨多羅三藐三菩提。

　　沙彌此云息慈謂息惡行慈也諸根者六根也六根清淨故言通利又六根互用故言通入佛境界故言利智慧明了者開示悟入也。

　　△二請修學法。

　　俱白佛言世尊是諸無量(至)深心所念佛自證知。

　　十六子再請廢半明滿如今佛說法華也彼佛初說圓頓諸子大乘功德悉皆具足復愍諸方便未為究竟故重請佛開權顯實也聲聞皆已成就者明其障除大乘機動是故為請我等志願如來知見者此法華經但明佛之知見唯志於此即正請滿字廢半之文明顯為若此也。

　　△三所將出家。

　　爾時轉輪聖王所將眾中(至)亦求出家王即聽許。

　　△四受請說法。

　　爾時彼佛受沙彌請(至)皆共受持諷誦通利。

　　過二萬劫者上既為三乘說諦緣等教後受諸子請又說法華故知不容中間默然無說二萬劫中必說方等般若故下偈文云說六波羅蜜及諸神通事般若是行神通是事如今諸方等經多明不思議諸神通事故知是彼佛說方等也又偈云分別真實法即是大品明實相般若意故知是彼佛說般若也。

　　△五眾解不解。

　　說是經時十六菩薩沙彌(至)千萬億眾皆生疑惑。

　　十六沙彌及二乘即信解眾其餘千萬皆生疑惑是不解眾此不解眾即於十六子聽覆講結法華之緣者也。

　　△六說經時節。

　　佛說是經於八千劫未曾休廢。

　　△七說已入定。

　　說此經已即入靜室住於禪定八萬四千劫。

　　彼佛說法華後入定正是結緣之近由由佛入定不出千萬億種諸疑惑者無所諮問故十六沙彌為其覆講說法華經也妙樂云八萬四千劫者須得具明時節之意諸佛奚嘗不與定俱但由物機在十六子結緣齊限故爾許時正法華云入定經三十萬劫不知法護何以所譯其數頓乖。

　　△二正結緣二初法說結緣二初明昔共結緣四初知佛入定。

　　是時十六菩薩沙彌知佛入室寂然禪定。

　　△二王子覆講。

　　各升法座亦於八萬四千劫(至)廣說分別妙法華經。

　　由佛入定所以得說佛知一化將畢不復熟此段之人故令王子共其結緣又知此等必由王子究竟得度所以入定久而不出也。

　　△三眾得利益。

　　一一皆度六百萬億那由他(至)三藐三菩提心。

　　皆發菩提心故云度若初發心時誓願當作佛已過於世間即是度七方便彼岸義也那由他眾生即上不解之眾也示教利喜者指示為示教詔為教令彼得益為利喜他得利為喜。

　　△四佛定起歎二初稱歎菩薩。

　　大通智勝佛過八萬四千劫(至)開示眾生令入其中。

　　△二勸物親近二初勸親近。

　　汝等皆當數數親近而供養之。

　　△二釋勸意。

　　所以者何若聲聞辟支佛(至)三藐三菩提如來之慧。

　　△二明中間值遇。

　　佛告諸比丘(至)得值四萬億諸佛世尊于今不盡。

　　此明中間常逢值逢值有三種若相逢遇常受大乘此輩中間皆已成就不至於今若相逢遇遇其退大仍接以小此輩中間猶故未盡今得還聞大乘之教三但論遇小不論遇大則中間未度于今亦不盡今方始受大乃至滅後得道者是也問如上塵數多許時節今始得羅漢如此則無生法忍何易可階答大聖善巧依四悉檀作如是說或為厭佛道長遠者說短於佛道生輕易想者說長此對治悉檀也或為發生宿善作長短說此為人悉檀也或隨世間所欲作長短說此世界悉檀也或為聞說長短即得入理此第一義悉檀也當知言如許劫方今得羅漢者此是權行引諸實行令入道耳妙樂云逢值有三種者前二可知第三既云但論遇小中間之言自望元初結小緣者耳第三類人未曾聞大便即流轉此人即以初聞小時為初結緣復於中間唯習於小今遇王子初且聞小人見釋迦一代教中一分聲聞未發心者便即判云永滅無發是則不知如來長遠之化問此經何文赴其樂短答如龍女成佛及法師品隨聞一句一偈乃至一念隨喜者當得阿耨菩提雖無時節計應非遠小乘教中多分說長大乘教中多分說短。

　　△三明今說法華二初結會古今二初結師古今。

　　諸比丘我今語汝(至)成阿耨多羅三藐三菩提。

　　阿閦淨名經云有國名妙喜佛號無動疏云阿之言無閦之言動阿彌陀清淨平等覺經翻無量清淨無量壽經翻無量壽稱讚淨土經云其中世尊名無量壽及無量光釋迦翻能仁是姓牟尼翻寂默是字能仁則慈悲利物寂默則智慧冥理以利物故不住涅槃以冥理故不住生死餘佛名未見所出不敢妄解娑婆亦曰索訶此云堪忍乃三千大千世界為一佛之化境也悲華經云何名娑婆是諸眾生忍受三毒及諸煩惱能忍斯惡故名忍土。

　　△二會徒古今二初會現在徒四初不退住大。

　　諸比丘我等為沙彌時(至)三藐三菩提。

　　此言下大種之後中間不退住無上道。

　　△二退住聲聞。

　　此諸眾生于今有住(至)應以是法漸入佛道。

　　此言下種之後中間退大向小住聲聞位佛以大乘教化于今漸入佛道。

　　△三釋退住意。

　　所以者何如來智慧難信難解。

　　此釋退住之意雖下大種葢緣佛之智慧難以信解所以退大向小。

　　△四正結古今。

　　爾時所化無量恒河沙等眾生者汝等諸比丘。

　　爾時者指大通佛所為其下種時也。

　　△二會未來徒二初正會。

　　及我滅度後未來世中聲聞弟子是也。

　　△二釋疑。

　　我滅度後復有弟子(至)除諸如來方便說法。

　　疑者云現在者得聞佛說法華得入一道可是結緣之流若未來者不聞法華而入滅度此等豈能捨小得入一乘釋云雖滅度之我於餘國作佛終當得聞是經餘國者即方便有餘土也除諸如來方便說者斷疑也三乘是方便說其實無三也。

　　△二明說法華三初時眾清淨。

　　諸比丘若如來自知(至)了達空法深入禪定。

　　涅槃時到者諸佛出世化道將畢之時即說法華如迦葉佛日月燈明佛等出於淨土說法華竟即入涅槃釋迦出於穢土說法華竟仍唱當滅更說涅槃眾又清淨者既得三藏教益免於五濁八苦之難也信解堅固者於方等教心相體信也了達空法者聞般若說法於空法中心得了達即是轉教意也。

　　△二正說法華。

　　便集諸菩薩及聲聞眾(至)唯一佛乘得滅度耳。

　　集諸菩薩是聚會親族及聲聞眾是命其子上釋親族法身大士為影響眾以此文驗之其義明也世間無有二乘等者準理世無一人合永入滅會必歸大。

　　△三釋前開意。

　　比丘當知如來方便(至)是人若聞則便信受。

　　此承上文意也若世無二乘得滅度者如來何故施三釋云比丘當知如來以方便權智深知眾生有小性欲著於五塵弊於五濁故先說三乘涅槃令破蔽免難後說一也。

　　△二譬說結緣二初開譬二初導師譬五初五百由旬譬。

　　譬如五百由旬。

　　五百由旬譬上未度之眾樂著諸有輪迴處所即擬火宅中其家廣大三界無安方便品安隱對不安隱之意也約土言之三界同居土為三百方便有餘土為四百實報土為五百約惑言之見惑為一百五下分惑為二百五上分惑為三百塵沙惑為四百無明惑為五百約觀言之入空觀能過三百入假觀能過四百入中觀能過五百由旬如前釋。

　　△二險難惡道譬。

　　險難惡道曠絕無人怖畏之處。

　　險難惡道譬上未度之眾煩惱垢重即擬火宅中火起方便品安隱對不安隱之法也分段變易二種生死此即果險難也見思塵沙無明此即因險難也由此因果故言惡道也道有二種一曠絕有人可依二曠絕無人可依有人可依者譬生死中有涅槃煩惱中有菩提雖復曠絕則有人可依此通指衍門三教也若生死煩惱無涅槃菩提如藥中無病病中無藥此則曠絕無人可依多是三藏二乘據理通於通教二乘也。

　　△三若有多眾譬。

　　若有多眾。

　　譬上王子所化百千萬億種皆生疑惑不解之眾生也即擬火宅中三十子五百人方便品中知眾生性欲意。

　　△四欲至寶處譬。

　　欲過此道至珍寶處。

　　二乘斷見思出三界故言欲過此道更斷塵沙無明求至無上種覺故言至珍寶處。

　　△五有一導師譬。

　　有一導師聰慧明達善知險道通塞之相。

　　有一導師者即第十六王子也眼耳清淨曰聰意清淨曰達總而言之即六根清淨也慧即一心三智明即具足五眼又三明為明十力為達妙樂云六根清淨初住分得即十六子初結緣時今八方作佛唯在極果故釋慧明云三智五眼三明十力也通塞者謂苦集十二因緣六蔽塵沙無明為塞道滅滅因緣智六度一心三觀為通。

　　△二將導譬三初所將人眾譬。

　　將導眾人欲過此難。

　　譬本結緣未得度者本緣不失而為導師所將。

　　△二中路懈退譬二初退大三初中路懈退。

　　所將人眾中路懈退。

　　所將人眾者正譬中間相值退大取小之人也中路者非是半途名中路但以發心為始至佛為終此兩楹之間而起退大之意故名中路也。

　　△二白導師言。

　　白導師言我等疲極而復怖畏。

　　言導師者自有通途慈悲導師如文云有一導師將導眾人者是也自有結緣導師如文云所將人眾白導師言是也自有權智導師如文云導師多諸方便者是也自有實智導師如文云導師知此人眾是也今言白導師者正白結緣之導師也以其退大則大滅接小則小生一生一滅感於法身呼此為白王子知其退大即是聞其所白善根微弱無明所翳故言疲極憚生死名為怖畏妙樂云此四導師第一通因果第二唯在因三四唯在果言通途者通他人故言結緣者局我師故言權智者取施小時言實智者取開權時四從時異人秪是一並是王子從始至今言感於法身者大機已滅小機當生故未見應佛冥感法身也。

　　△三不能復進。

　　不能復進前路猶遠今欲退還。

　　不能復進前路猶遠者見思塵沙無明難可卒斷也然用小乘接之不令頓還本處亦有進義。

　　△二接小四初多方便。

　　導師多諸方便。

　　此譬擬宜即以小接也。

　　△二傷失寶。

　　而作是念此等可愍云何捨大珍寶而欲退還。

　　傷其失寶譬知有小無大也。

　　△三化作城二初作化。

　　作是念已以方便力(至)過三百由旬化作一城。

　　此正用方便之教教化二乘斷見思惑出三界苦故云過三百由旬令其權證真空涅槃故云化作一城。

　　△二說化。

　　告眾人言汝等勿怖(至)若能前至寶所亦可得去。

　　此譬擬上勸示證三轉也汝等勿怖莫得退還是勸轉勸令進入城也今此大城可於中止隨意所作是示轉示城可住也若入是城快得安隱是證轉證城安隱也前至寶所亦可得去者三藏教中未論前進義在衍門約共菩薩寶所有二義若用究竟則以極果為寶所故上文云唯佛與佛乃能究盡諸法實相若分入即以初發心住為寶所故上文云無上寶聚不求目得又云得佛法分佛子所應得者皆已得之。

　　△四入城譬。

　　是時疲極之眾心大歡喜(至)生已度想生安隱想。

　　大歡喜即聞慧未曾有即煖位免惡道即頂位快安隱即忍位前入城即見諦位已度想即無學位此與火宅適子願故勇銳推排出宅同也生已度想如得盡智安隱想如得無生智又具智德如已度證斷德如安隱也。

　　△三引至寶所譬二初知息已。

　　爾時導師知此人眾既得止息無復疲倦。

　　既得止息無復疲倦者譬上涅槃時到眾又清淨而得免難大機當發也。

　　△二向寶所。

　　即滅化城(至)向者大城我所化作為止息耳。

　　即滅化城引向寶所譬上正說法華示真實相寶處在近向者大城我所化作即舉廢權譬以帖顯實譬也問凡五處開三顯一為有何異答通論無異別論有差方便品約教開三顯一文云如來但以一佛乘故為眾生說法無二亦無三也火宅約行開三顯一車是運義運則譬行文云各乘大車遊於四方嬉戲快樂也信解品中約人開三顯一結會傭作之人即是長者之兒文云我等昔來真是佛子也藥草喻中約差別無差別明權實不的去取但明眾生不知佛令其知若七種差別即知權同依一理無差別即知實差別無差別無差別而差別令知此意耳終不說言無一有一此約自行權實二智隨自意語故佛能知而眾生不知也今化城正約理開三顯一寶所化城皆是大小兩理破除二乘化理顯於寶所真實一理也妙樂云五處明開權中雖各於教行人理及知不知且隨文相一往而說故一一文皆須並具四一明如來知不知等也。

　　△二合譬二初正合二初合導師譬五初正合上導師。

　　諸比丘如來亦復如是。

　　△二合多諸人眾。

　　今為汝等作大導師。

　　妙樂云今為汝等作大導師為合多諸人眾者此以能將顯於所將。

　　△三合險難惡道。

　　知諸生死煩惱惡道險難。

　　△四合五百由旬。

　　長遠。

　　△五合聰慧明達亦合至珍寶處。

　　應去應度。

　　合上聰慧明達善知險道通塞之相亦是合上欲過險道至珍寶處也。

　　△二合將導譬三初合所將人眾。

　　若眾生。

　　△二合退大接小二初合退大三初合中路懈退。

　　但聞一佛乘者。

　　合上中路懈退無大機意也。

　　△二合白導師言。

　　則不欲見佛不欲親近。

　　合上白導師不受勸誡也。

　　△三合不能前進。

　　便作是念佛道長遠久受勤苦乃可得成。

　　合上不能前進息化意也。

　　△二合接小三初合導師方便。

　　佛知是心。

　　合上中間退大復以小接之意譬本有四合但有三今正合上導師多方便擬宜之意也。

　　△二合此等可愍。

　　怯弱下劣以方便力。

　　合上此等可愍知有小機也。

　　△三合現作化城。

　　而於中道為止息故說二涅槃。

　　合上眾人入城譬也而於中道說二涅槃者三界惑盡塵沙無明未破於此兩楹判有餘無餘涅槃亦是聲聞緣覺涅槃又分段已盡變易未除二死之間判為有餘無餘故言中道妙樂云此中三釋初約惑次約二乘是約智也三約生死二死中間名為中道。

　　△三合將至寶所二初合知息已。

　　若眾生住於二地。

　　二地即二涅槃也。

　　△二合向寶所。

　　如來爾時即便為說(至)於一佛乘分別說三。

　　△二帖合二初牒接退譬來合施三。

　　如彼導師為止息故化作大城。

　　△二牒滅化譬來合顯一。

　　既知息已而告之言寶處在近此城非實我化作耳。

　　△二偈頌二初頌結緣由二初頌遠由二初頌大通成道三初頌成道前事。

　　爾時世尊欲重宣此義而說偈言。

　　大通智勝佛(至)香風吹萎華更雨新好者。

　　△二頌正成道果。

　　過十小劫已乃得成佛道諸天及世人心皆懷踊躍。

　　△三請法兼供養。

　　彼佛十六子皆與其眷屬(至)充我及一切。

　　頌上請轉法輪兼頌成道已眷屬申供養。

　　△二頌十方梵請二初頌威光動曜。

　　世尊甚難值久遠時一現為覺悟羣生震動於一切。

　　△二頌尋光而來二初別頌東方。

　　東方諸世界五百萬億國(至)受請默然坐。

　　△二總頌九方。

　　三方及四維上下亦復爾(至)轉無上法輪。

　　△二頌近由二初頌轉小乘法輪三初頌佛受請。

　　無量慧世尊受彼眾人請。

　　△二頌轉法輪。

　　為宣種種法四諦十二緣(至)汝等應當知。

　　△三聞法得道。

　　宣暢是法時六百萬億姟(至)不能得其邊。

　　十萬為億十億為兆百億為京千億為秭萬億為姟諸法不受者謂能伏斷見思也。

　　△二頌轉大乘法輪五初頌王子出家。

　　時十六王子出家作沙彌。

　　△二頌請轉法輪。

　　皆共請彼佛演說大乘法(至)慧眼第一淨。

　　△三頌方等般若。

　　佛知童子心宿世之所行(至)菩薩所行道。

　　六波羅蜜釋見序品。

　　△四頌說法華經。

　　說是法華經如恒河沙偈。

　　△五頌說已入定。

　　彼佛說經已靜室入禪定一心一處坐八萬四千劫。

　　△二頌正結緣二初頌法說三初頌昔結因緣三初頌佛入定。

　　是諸沙彌等知佛禪未出。

　　△二頌正覆講。

　　為無量億眾說佛無上慧(至)宣揚助法化。

　　△三頌聞法益。

　　一一沙彌等所度諸眾生有六百萬億恒河沙等眾。

　　△二頌中間相值。

　　彼佛滅度後是諸聞法者在在諸佛土常與師俱生。

　　△三頌今說法華二初頌結會現在師弟。

　　是十六沙彌具足行佛道(至)引汝趣佛慧。

　　△二頌今還說法華經二初頌時眾清淨。

　　以是本因緣。

　　以本昔因緣所以今日時眾免難機發也。

　　△二頌為說是經。

　　今說法華經令汝入佛道慎勿懷驚懼。

　　△二頌譬說二初頌開譬二初頌導師譬五初頌險難惡道。

　　譬如險惡道逈絕多毒獸又復無水草人所怖畏處。

　　大經云無水草者喻不修習菩提之道補注云毒獸譬惑箋難云水澄渟表定草差別表慧。

　　△二頌多諸人眾。

　　無數千萬眾欲過此險道。

　　△三頌五百由旬。

　　其路甚曠遠經五百由旬。

　　△四頌有一導師。

　　時有一導師。

　　△五頌聰慧明達。

　　強識有智慧明了心決定在險濟眾難。

　　△二頌將導譬三初正頌將導之意。

　　眾人皆疲倦而白導師言我等今頓乏。

　　△二懈退權立化城二初頌懈退。

　　於此欲退還。

　　△二頌接退四初傷失大。

　　導師作是念此輩甚可愍如何欲退還而失大珍寶。

　　△二頌作念。

　　尋時思方便當設神通力。

　　△三頌作化二初頌作化。

　　化作大城郭莊嚴諸舍宅(至)男女皆充滿。

　　諸舍宅者譬諸空觀境也園林者二乘總持無漏法林也九次第定為渠流八解脫為浴池重門是三空門又是重空三昧盡無生智為樓閣高出也男女是定慧也妙樂云重空三昧者大論云無相無相乃至無願無願是也。

　　△二頌說化。

　　即作是化已慰眾言勿懼汝等入此城各可隨所樂。

　　△四頌入城。

　　諸人既入城心皆大歡喜皆生安隱想自謂已得度。

　　△三頌滅化向寶所二初頌知息已。

　　導師知息已。

　　△二頌至寶所。

　　集眾而告言汝等當前進(至)當共至寶所。

　　△二頌合譬二初頌正合二初合五百由旬。

　　我亦復如是為一切導師。

　　妙樂云經云為一切導師疏云合五百者即導師譬五百由旬從所行說。

　　△二頌合將導譬二初頌合懈退權化二初頌合中路懈退。

　　見諸求道者中路而懈廢不能度生死煩惱諸險道。

　　△二頌合接退作化。

　　故以方便力為息說涅槃言汝等苦滅所作皆已辦。

　　△二合滅化至寶所二初正頌合知息已。

　　既知到涅槃皆得阿羅漢。

　　△二合滅化至寶所。

　　爾乃集大眾為說真實法(至)乃是真實滅。

　　息處故說二者即上文云為止息故說二涅槃也此偈文即有三德祕密藏義汝證一切智即是般若具三十二相即是法身乃是真實滅即是解脫三法不縱不橫即是見佛性也十力三十二相釋見譬喻品中。

　　△二頌帖合。

　　諸佛之導師為息說涅槃既知是息已引入於佛慧。

妙法蓮華經科註卷第三


卍新纂大日本續藏經第 31 冊 No. 607 法華經科註


妙法蓮華經科註卷第四

　　姚秦三藏法師　鳩摩羅什奉　詔譯

　　上天竺講寺住山比丘　一如　集註

　　妙法蓮華經五百弟子受記品第八

　　此品具記千二百聲聞而品題但標五百者葢五百得記名同五百口陳領解故以標品耳妙樂云先標五百故須作受字謂受如來之記也。

　　△二後兩品授記二初五百弟子受記品授千二百記二初授滿願記二初敘默領解二初敘得解歡喜二初敘得解之由四初聞法譬開三顯一。

　　爾時富樓那彌多羅尼子(至)隨宜說法。

　　聞是智慧即領方便火宅中兩處顯實方便隨宜說法即領兩處開權也。

　　△二聞授五大弟子記。

　　又聞授諸大弟子阿耨多羅三藐三菩提記。

　　諸大弟子指身子及四大弟子領開權授菩提記即領顯實也。

　　△三聞宿世因緣之事。

　　復聞宿世因緣之事。

　　聞化城品宿世因緣即領顯實也。

　　△四聞佛力觀久若今。

　　復聞諸佛有大自在神通之力。

　　如來三達無礙觀彼久遠猶若今日即是大自在神通之力斥異二乘止齊八萬即領開權也。

　　△二敘得解歡喜二初明內解歡喜。

　　得未曾有心淨踊躍。

　　由昔未聞開權顯實而今得聞故言得未曾有除保證涅槃之愛斷破塵沙無明別惑故言心淨開佛知見是故踊躍。

　　△二明外形恭敬。

　　即從座起到於佛前(至)瞻仰尊顏目不暫捨。

　　得解由佛故起恭敬也。

　　△二敘默念領解二初正明默念領解。

　　而作是念世尊甚奇特(至)於佛功德言不能宣。

　　上二周身子等得悟皆發言領解此何默念葢身子等為下根未悟事須彰言勸動今下根已悟無所勸動故默念不言世尊甚奇特所為希有者即是領實智隨順七種方便根性而為說法即是領權智乃領方便品中開權顯實也拔出眾生處處貪著乃領火宅中開權顯實也我等於佛功德言不能宣乃領藥草喻中如來有無量功德迦葉等四大弟子說不能盡即是領所不及今富樓那意謂四大弟子聞火宅譬具領如來五時施化及法身地鑑機等事如來猶斥其領所不及我今聞此雖欲領會豈能逾於四大弟子當知所領之外不及處多是故亦云言不能宣既云言不能宣亦是念所不及也。

　　△二默求發迹請記。

　　唯佛世尊能知我等深心本願。

　　我等者通念請發諸人迹也深心是本今現作是迹本願者大慈誓願也大慈下化故我為誓下求作佛故我有願請上求即是求記請說下化即求發迹又從深心故明其三世助佛宣化從本願故即與授記。

　　△二如來述記二初長行二初述本迹三初就釋迦世行因發迹三初舉示其人。

　　爾時佛告諸比丘汝等見是富樓那彌多羅尼子不。

　　汝等見否有二意一見其迹為小否二見其本功德否眾人但見迹為聲聞而不能知本是菩薩故云見否。

　　△二總標本迹二初標其迹。

　　我常稱其於說法人中最為第一。

　　標其迹為說法人中最為第一若非法身妙本無以垂於第一勝迹昔來但言於迹中說法第一今則不爾於無上法久得第一此舉迹以顯本也。

　　△二標其本。

　　亦常歎其種種功德。

　　標其本地福慧萬行法門故云種種本地既有種種法門迹中何但為二乘耶此舉本以明迹也。

　　△三別釋本迹二初迹中助宣半滿之法。

　　精勤護持助宣我法(至)而大饒益同梵行者。

　　助宣我法者即是迹中助宣半滿之法也在鹿苑迹為下根聲聞即是護持助宣三藏半滿之法迹在方等示受彈呵即是護持助宣對半明滿之法迹在般若即是護持助宣帶半明滿之法迹在法華得悟即是護持助宣廢半明滿之法上文云我常稱歎種種功德者即此意也本具權實功德而迹於五味助佛調熟實行眾生豈非精勤助宣之意也能於四眾示教利喜者分別半字教也具足解釋者助宣滿字教也而大饒益者助佛饒益半滿之眾生也同梵行者是迹中所化半滿之弟子也。

　　△二別述本地功德莫測。

　　自捨如來無能盡其言論之辯。

　　降佛已還七方便人不能知其本地之辯。

　　△二約過去世顯其本行。

　　汝等勿謂富樓那(至)常作佛事教化眾生。

　　言富樓那非直止於我所助宣半滿之法而於久遠佛所亦復助宣半滿之法取今日助宣為發迹取過去助宣為顯本顯本有二一遠本二近本遠本冥邈為信良難故今但舉九十億近本言之有宿命智能知近本故舉近以證遠令其生信護持助宣即擬助宣半字之法佛之正法即擬助宣對半明滿之法又於空法明了通達即擬助宣滯半明滿之法四無礙智即四無礙辯以智在說故一義無礙智知諸法義了了通達無滯二法無礙智為知一切義故智慧通達諸法名字分別無滯三辭無礙智所謂一切眾生殊方異語若一語二語多語略語廣語女語男語過去未來現在語如是等語言能令各各得解辯說無礙一切聞者悉解其言說四樂說無礙智菩薩於一字中能說一切字一語中能說一切語一法中能說一切法於所說法皆是真實皆隨可度者而有所益所謂十二部經八萬四千法藏隨一切眾生根性所樂聞法而為說之聞者無厭由具神通之力故能隨佛壽命脩清淨行於彼佛世既未發迹人皆謂之實是聲聞不言是大菩薩也化無量眾生令立三菩提者即是助宣廢半明滿之法如是助宣佛法者葢與物結淨土緣耳若不與物結緣則菩薩成佛時土穢無機可化故也。

　　△三約三世佛所脩因行。

　　諸比丘富樓那亦於七佛(至)常勤精進教化眾生。

　　此亦例前助宣半滿之法利益大小機也七佛者若依諸文所出一毗婆尸佛二尸棄佛三毗舍浮佛四俱留孫佛五拘那含牟尼佛六迦葉佛七釋迦牟尼佛此則以莊嚴劫千佛中後之三佛賢劫千佛中初之四佛為七佛也若據今經釋迦自云今於我所說法人中亦為第一則是以七佛為過去釋迦為現在彌勒等佛為當來應指莊嚴劫中後之四佛賢劫中初之三佛為過去七佛而諸文中或以釋迦共前六佛為過去七佛者意恐劫章經在釋迦滅後結集亦以釋迦為過去佛耳。

　　△二與授記七初明因圓。

　　漸漸具足菩薩之道。

　　△二明果滿。

　　過無量阿僧祇劫當於此土(至)天人師佛世尊。

　　△三明國淨五初明國大嚴淨。

　　其佛以恒河沙等(至)人天交接兩得相見。

　　地平如掌者經直云如掌不言手掌手掌不平則非所引海底有石名掌此石無有一微塵許不平當是類如海掌耳又賢劫經正明如佛手掌非引同人掌也。

　　△二明純是善道。

　　無諸惡道亦無女人一切眾生皆以化生無有婬欲。

　　無諸惡道者於中亦有差別不同若無女人必無惡道或有女人亦無惡道者如阿閦佛國雖有女人而無女事無量壽佛國二種俱無。

　　△三明福慧具足。

　　得大神通身出光明(至)一者法喜食二者禪悅食。

　　月藏經第九明法食喜食禪食經文總言法喜禪悅別分應有三種差別妙樂云法食聞法也如安養界下品生人在蓮華中常聞彌陀觀音說法喜食者聞法歡喜正聞屬法食聞已為喜食禪食者謂以禪法自資不須段食或可法即是喜。

　　△四明弟子眾多。

　　有無量阿僧祇千萬億(至)六通三明及八解脫。

　　△五結功德成就。

　　其佛國土有如是等無量功德莊嚴成就。

　　月藏經第五明十善各十功德一不殺得十功德者一於一切眾生得無所畏二於眾生得大慈心三斷惡習業四少病五長命六非人所護七無惡夢八無怨九不畏惡道十命終生善道後作佛時國無害仗之具國人長壽乃至第十不邪見得十功德一心性柔善乃至第十死生善道作佛時國人正信是為無量功德莊嚴也。

　　△四國劫名。

　　劫名寶明國名善淨。

　　△五佛壽量。

　　其佛壽命無量阿僧祇劫。

　　△六法住久。

　　法住甚久。

　　△七供舍利。

　　佛滅度後起七寶塔徧滿其國。

　　△二偈頌二初頌發迹二初總發諸聲聞迹五初標難思之法。

　　爾時世尊欲重宣此義而說偈言。

　　諸比丘諦聽佛子所行道善學方便故不可得思議。

　　此標弟子為行難思已得垂迹之法。

　　△二明垂迹之由。

　　知眾樂小法而畏於大智是故諸菩薩作聲聞緣覺。

　　△三明垂迹利益。

　　以無數方便化諸眾生類(至)漸當令作佛。

　　小欲者示求小乘也懈怠者示退大乘也以權行引實行化諸眾生漸令作佛也。

　　△四明內祕外現。

　　內秘菩薩行外現是聲聞(至)方便度眾生。

　　非但示為聲聞亦示作外道及三毒凡夫如身子示瞋難陀示貪調達示癡皆其類也。

　　△五明指略抑廣。

　　若我具足說種種現化事眾生聞是者心則懷疑惑。

　　△二別發滿願迹本二初頌顯過去本。

　　今此富樓那於昔千億佛(至)而自淨佛土。

　　△二頌三世行因。

　　未來亦供養無量無數佛(至)成就一切智。

　　△二頌授記四初頌因圓。

　　供養諸如來護持法寶藏。

　　△二頌果滿。

　　其後得成佛號名曰法明。

　　△三劫國名。

　　其國名善淨七寶所合成劫名為寶明。

　　△四頌國淨。

　　菩薩眾甚多其數無量億(至)我今但略說。

　　△二授千二百記三初念請。

　　爾時千二百阿羅漢(至)如餘大弟子者不亦快乎。

　　千二百人皆已得小乘果不為見思所惱故心自在既聞三周說法又見記富樓那是故歡喜念欲請記。

　　△二與記二初長行三初總記千二百。

　　佛知此等心之所念(至)三藐三菩提記。

　　△二別授憍陳如。

　　於此眾中我大弟子(至)天人師佛世尊。

　　陳如最初悟道居上座首故別與記妙樂云問若其居首別記何不初周記耶答若約實行大小緣別兩初各異身子最初結大緣故初周先悟陳如先結小緣故初鹿苑先悟若約權行引物希向二意各異垂迹之法不可一準。

　　△三別授五百人。

　　其五百阿羅漢(至)盡同一號名曰普明。

　　迦留陀夷此云黑光亦云麤黑顏色黑而光故周陀或云周利此云大路邊生佛本行經云其母隨夫往他國久而有孕垂產思歸行至中路即誕其子如是二度凡生二子乃以大小別之大即周陀小即莎伽陀亦云槃陀伽亦云槃特此云小路邊生問佛許千二百次第與記今何但記五百不見千二百得記答此五百即千二百數頌中末後迦葉汝已知等一行半總授七百故是千二百也。

　　△二偈頌二初記陳如及與五百。

　　爾時世尊欲重宣此義而說偈言。

　　憍陳如比丘(至)壽命劫多少皆如上所說。

　　△二總授一切聲聞記。

　　迦葉汝已知五百自在者(至)汝當為宣說。

　　上二句結前五百已得記者次二句即頌七百故云餘諸聲聞眾亦當復如是又次二句為不在此會者令迦葉代為宣說故云其不在此會汝當為宣說後持品中云我先總說一切聲聞皆已授記正指今一行半偈非是止授七百聲聞也。

　　△三領解二初長行二初經家敘喜二初慶今得解故歡喜二初明內心慶喜。

　　爾時五百阿羅漢於佛前得受記已歡喜踊躍。

　　△二明外形恭敬。

　　即從座起到於佛前頭面禮足。

　　△二愧昔不解故自責。

　　悔過自責。

　　△二自陳領解二初法說二初悔得小為足。

　　世尊我等常作是念自謂已得究竟滅度。

　　此是悔責昔迷得小為足不知求大。

　　△二責根鈍難悟。

　　今乃知之。

　　此責根鈍始悟不早知之今知小非究竟大為真實也。

　　△二譬說二初略譬二初略舉譬況。

　　如無智者。

　　△二釋無智意。

　　所以者何我等應得如來智慧而便自以小智為足。

　　△二正譬二初開譬二初貧人醉酒譬三初親友繫珠譬。

　　世尊譬如有人(至)繫其衣裏與之而去。

　　繫珠譬領上王子結緣也譬如有人者即二乘之機也親友者昔日第十六王子也家即大乘教為家也醉酒而臥者當時大機暫發無明暫伏以得聞經內心微解如至親友家以無明重故還復迷失如醉酒而臥醉有二義一重醉都不覺知二輕醉微覺尋忘亦名不覺雖有二義終成繫珠如毒鼓耳官事當行者明王子餘處機興逗緣往應故云當行弘法化他此非私務故云官事無價寶珠者一乘實相真如智寶也繫其衣裏者慚醜忍辱能遮醜恚及防外惡即是外衣信樂之心內裹善根即是內衣于時聞法微信樂欲即了因智願種子也妙樂云真如智寶者此是約教乃以了因而為繫珠教中詮理故云真如教是智用故云智寶也。

　　△二醉臥不覺譬。

　　其人醉臥都不覺知。

　　此領中間懈退不受大法也醉臥不覺知者無明心重尋復不憶也。

　　△三起已遊行譬。

　　起已遊行到於他國(至)若少有所得便以為足。

　　此領上中間接之以小受三乘化也善根欲發厭苦求樂故云起已遊行無明覆解不知向本求大乘衣食故言向他國求於小乘衣食若魔佛相望生死魔界為他國佛法大小皆為本國就大小相望小乘未免生死猶是他國大乘永免生死乃為本國究竟還源也明背大乘國往小乘土不知從珠取給而傭作自資獲一日價得少為足。

　　△二親友覺悟譬三初呵責。

　　於後親友會遇見之(至)何為衣食乃至如是。

　　此呵責譬上動執生疑也。

　　△二示珠。

　　我昔欲令汝得安樂(至)以求自活甚為癡也。

　　此示珠譬宿世因緣也某年日月者指大通佛所也。

　　△三勸貿。

　　汝今可以此寶貿易所須常可如意無所乏短。

　　此勸貿譬得記作佛也妙樂云珠雖價直無數必須貿易方有濟用了因內解雖復究竟必以宿種易於現行以昔解一解一切解貿今現行一行一切行珠體不竭貿易無窮故須更聽更修方顯寶之功用如華嚴中得摩尼珠十種瑩治方能雨寶解行相稱方堪佛記從是已後則具有寂滅忍衣首楞嚴食自行化他無量眾寶無功用位彼此不窮。

　　△二合譬二初合貧人醉酒譬三初合親友繫珠譬。

　　佛亦如是為菩薩時教化我等令發一切智心。

　　△二合醉不覺知譬。

　　而尋廢忘不知不覺。

　　△三合起已遊行譬。

　　既得阿羅漢道自謂滅度資生艱難得少為足。

　　△二合親友覺悟譬三初合呵責。

　　一切智願猶在不失(至)汝等所得非究竟滅。

　　△二合示珠。

　　我久令汝等種佛善根(至)而汝謂為實得滅度。

　　△三合勸貿。

　　世尊我今乃知實是菩薩(至)甚大歡喜得未曾有。

　　△二偈頌二初頌內心得解二初頌慶喜。

　　爾時阿若憍陳如等欲重宣此義而說偈言。

　　我等聞無上安隱授記聲歡喜未曾有禮無量智佛。

　　△二頌悔責。

　　今於世尊前自悔諸過咎。

　　△二頌自陳領解二初頌法說。

　　於無量佛寶得少涅槃分。

　　頌上得少為足。

　　△二頌譬說二初頌略舉譬二初頌略舉譬況。

　　如無智愚人。

　　△二頌釋無智意。

　　便自以為足。

　　△二頌正舉譬二初頌開譬二初頌捨寶不知。

　　譬如貧窮人往至親友家(至)有無價寶珠。

　　𮌞膳譬大通佛所先聞方便繫珠譬王子覆講後結大緣妙樂云當知貧人本來先醉加蒙𮌞膳受已而臥三教助道猶如𮌞膳更以異方便助顯第一義也𮌞膳食已便消如方便教非究竟益往在大通佛所未結大緣已前歷諸味中竝聞三教及至王子覆講法華雖聞圓頓但成結緣如繫珠也。

　　△二頌親友覺悟。

　　與珠之親友後見此貧人(至)五欲而自恣。

　　△二頌合譬。

　　我等亦如是世尊於長夜(至)身心徧歡喜。

　　初一行頌上合譬中初繫珠譬我等無智下二句頌上合譬中第二醉不覺知得少涅槃下二句頌上合譬中第三起已遊行今佛覺悟下二句頌上合譬中初呵責得佛無上下二句頌上合譬中示珠我今從佛下一行頌上合譬中勸貿得記作佛是故歡喜。

　　妙法蓮華經授學無學人記品第九

　　研真斷惑名為學真窮惑盡名無學三果四向研修真理募求勝見故名為學阿羅漢果研理已窮勝見已極無所復學故名無學此二千人或是學人或是無學人同是一流一時受記同一名號故別為一品也。

　　△二授學無學人記品授二千人記二初請記二初二人請二初默念得記。

　　爾時阿難羅睺羅而作是念(至)設得授記不亦快乎。

　　△二發言請記二初引例。

　　即從座起到於佛前(至)唯有如來我等所歸。

　　△二引望。

　　又我等為一切世間(至)我願既滿眾望亦足。

　　二人於佛最親時眾所望羅雲是佛子俗中親重阿難持佛法藏道中親勝勝重兩人不蒙別記則眾望不足也問若重若勝應同上流又如列眾二人在多知識上數中獲記何意居下答總與千二百記二人已同上流今更索別記耳。

　　△二二千請。

　　爾時學無學聲聞弟子二千人(至)住立一面。

　　二千請記但有默念引例二意同於二人故言如阿難等願耳不發言請者非如二人親重親勝故也。

　　△二授記二初記二人二初記阿難五初長行明脩因得果。

　　爾時佛告阿難汝於來世(至)所共讚歎稱其功德。

　　阿難為今佛侍者護持法藏於六十二億佛所亦護法藏如今不異爾後方得菩提此自行修因得果也教化二十千萬億菩薩等即果後化他令他修因得果也。

　　△二偈頌明修因得果。

　　爾時世尊欲重宣此義而說偈言。

　　我今僧中說(至)於此佛法中種佛道因緣。

　　△三八千菩薩等生疑。

　　爾時會中新發意菩薩(至)而諸聲聞得如是決。

　　八千菩薩疑者通疑聲聞今日發心即蒙佛記國淨若此何故昔於方等記諸菩薩無量劫行乃得佛記。

　　△四如來為發迹釋疑。

　　爾時世尊知諸菩薩(至)其本願如是故獲斯記。

　　佛因眾疑即為發迹釋疑阿難昔日與我同發大心即是同學由我精進前超得佛由彼多聞猶故持經迹為侍者本地如此今授妙記何足可疑。

　　△五明阿難顯本述歎。

　　阿難面於佛前自聞授記(至)爾時阿難而說偈言。

　　世尊甚希有(至)方便為侍者護持諸佛法。

　　△二記羅雲二初長行。

　　爾時佛告羅睺羅(至)當得阿耨多羅三藐三菩提。

　　△二偈煩。

　　爾時世尊欲重宣此義而說偈言。

　　我為太子時(至)安住於佛法以求無上道。

　　本是菩薩迹為小乘以迹覆本名為密行。

　　△二授二千三初長行。

　　爾時世尊見學無學二千人(至)正法像法皆悉同等。

　　△二偈頌。

　　爾時世尊欲重宣此義而說偈言。

　　是二千聲聞(至)名聞普周徧漸入於涅槃。

　　△三記喜。

　　爾時學無學二千人聞佛授記歡喜踊躍而說偈言世尊慧燈明我聞授記音心歡喜充滿如甘露見灌。

　　中道種智之慧照徹三諦源底復能破諸眾生煩惱惑暗故云慧燈明也。

　　妙法蓮華經法師品第十

　　此品明五種法師一受持二讀三誦四解說五書寫大論明六種法師一信力故受二念力故持三看文為讀四不忘為誦五宣傳為說聖人經書難解須解釋今經合受持為一合解說為一開讀誦為二足書寫為五別論受持書寫是自行解說是化他通論若自軌五法則五種皆自行若教他五法則五種皆化他自軌故通稱弟子化他故通稱法師今從通義故稱法師品法者軌則也師者訓匠也法雖可軌體不自弘通之在人故五種通經皆得稱師舉法成其自行皆以妙法為師師於妙法妙行成就故言法師又五種人能以妙法訓匠於他舉法目師故稱法師凡多種解皆約圓教法門而釋品也。

　　○前三周是迹門正說領解受記竟此下五品是迹門流通非止蔭益當時復欲津洽來世故有五品流通法師寶塔兩品明弘經功深福重流通未聞利益巨大達多一品引往弘經彼我兼益以證功德深重持品八萬大士忍力成者此土弘經新得記者他土弘經安樂行品外凡初心欣斯勝福見聲聞畏憚(經云若聲聞人聞是經驚疑怖畏等)聞菩薩擯辱(持品云濁世惡比丘數數見擯出等)顧己力弱無益自他便生退沒佛為此人說安樂行依之法弘不慮危苦。

　　△三五品迹門流通四初法師寶塔兩品明弘經功深福重流通未聞益大二初法師品二初長行偈頌歎美五種法師能持法人二初稟道弟子門功深福重二初佛世弟子二初揀出其人類。

　　爾時世尊因藥王菩薩(至)求辟支佛者求佛道者。

　　初因藥王告八萬者因者憑寄也欲以妙法憑寄藥王使其領受告語八萬皆流通也汝見是大眾等者的示持經得福之人也妙樂云本託藥王因茲告餘此流通初先告八萬大士者大論云法華是秘密付諸菩薩如下涌出品召於下方尚待本眷屬驗餘人未堪也。

　　△二揀出得記緣。

　　如是等類咸於佛前(至)當得阿耨多羅三藐三菩提。

　　若於佛前當機妙悟者是多聞深解五百及二千是也此等皆已現前與總別記竟今所揀者乃是八部四眾三乘之類故言如是等類咸於佛前者明其時節值佛在座也一句一偈者聞法極少也乃至一念者時節最促也隨喜者自未有行但隨喜其法及隨喜其人也皆與記當得菩提者明其聞極少時極促隨喜之功遂得佛果何況具足得聞盡形受持五種流通三業供養聞少解淺者尚記況復多深以少況多普廣若此下周既爾中上亦然可以意知不俟更說。

　　△二滅後弟子二初出弟子類。

　　佛告藥王(至)乃至一偈一句一念隨喜者。

　　△二亦與授記。

　　我亦與授阿耨多羅三藐三菩提記。

　　聞極少法亦與授記功報如前解也。

　　△二明授道師門功深福重二初長行二初別二初明現世二初明下品師二初明師相。

　　若復有人受持讀誦解說書寫(至)乃至合掌恭敬。

　　上明稟道弟子此下明授道師門師論下上時談現未無論上下現未逆之得罪順之得福今明現在下品師相即是五種法師十種供養也妙樂云上下品師者但約凡位以判十供養者一華二香三瓔珞四末香五塗香六燒香七幡葢八衣服九技樂十合掌也。

　　△二明功報。

　　藥王當知是諸人等(至)廣演分別妙法華經。

　　曾供養者明先世因深也愍眾生故生此人間明現世功大也若有人問下明未來報重也何以故下釋出報重之相也。

　　△二明上品師二初況出上品相。

　　何況盡能受持種種供養者。

　　△二明上品功報。

　　藥王當知是人自捨(至)生於惡世廣演此經。

　　是人自捨清淨報者大悲願牽捨於清淨之土而生濁惡世中仍是業生未有通應願兼於業故生也如妙玄眷屬妙中明業生願生眷屬是也。

　　△二明來世二初明下品師二初明師相。

　　若是善男子善女人(至)說法華經乃至一句。

　　竊為一人說一句者雖得一句之解既不廣聞多學異義不可眾中而說一切問難有所不通便令正理不得宣弘若欲申此一句正言且當竊說耳如釋論明有慧無聞譬如小雨無雷妙樂云故知下品師亦許為弘法故於內教中廣習異義以助正教世有習俗典而云助正者反淪正理釋論云有慧無多聞亦不知實相譬如大暗中有目無所見多聞無智慧亦不知實相譬如大明中有燈而無照無聞無智慧譬如人身牛有聞有智慧是所說應受。

　　△二明功報。

　　當知是人則如來使如來所遣行如來事。

　　經是如智所說說於如理今日行人乘此如教宣於如理即是如來使也行如來事者如來以如智照如理為事今日行人依如教行如理即是行如來事也(約自行釋)又如來以一如智一如理化眾生為事今日行人能有大悲以此經中真如之理為眾生說令得利益亦名行如來事也(約化他釋)。

　　△二明上品師。

　　何況於大眾中廣為人說。

　　略不格量上品功報者以前下品望今上品此意可知也。

　　△二總二初明逆者得罪。

　　藥王若有惡人以不善心(至)其罪甚重。

　　此中罪福不論福田濃瘠但約初後心明其輕重初心學人讀誦經者既具煩惱若加毀訾障礙則能令其所學事廢故獲罪多佛既惑盡冤親平等惡不干偪豈能障礙故言罪輕供養亦爾此人有待若得供養所修事成故施之福勝佛則無待眾事滿足雖復供獻於佛無益故言報劣妙樂云佛則平等惡不干偪等者若爾供佛無福何須供佛毀佛無罪何須制罪答實爾但為成校量故向云不論福田濃瘠若從田論凡瘠聖濃故應毀供重於凡也。

　　△二明順者得福。

　　藥王其有讀誦法華經者(至)以佛莊嚴而自莊嚴。

　　佛以定慧莊嚴而說此經若人讀誦此經者則是能脩佛之定慧故云以佛莊嚴而自莊嚴也。

　　則為如來肩所荷擔。

　　在背為荷在肩為擔若人讀誦是經則能得佛非權非實法身之體即是為如來背之所荷亦能得佛能權能實二智之用則是為如來兩肩所擔妙樂云佛得權實及非權實我亦得之乃稱佛得是則義當在佛肩背亦是用佛權實等法名在佛肩背亦是眾生常在肩背日用不知。

　　其所至方應隨向禮(至)三藐三菩提故。

　　隨所向方應向禮者上明以法為師今明堪為物師此人有所趣向悉與實相相應皆可敬順順即是向敬即是禮敬而順之及興供養等所以者何下釋上應供之意也妙樂云應持天寶等者先舉人中上供次以天寶況之尚以天寶奉獻故云應持而況人中上供乎。

　　△二偈頌三初勸自行利他。

　　爾時世尊欲重宣此義而說偈言。

　　若欲住佛道(至)當受持是經并供養持者。

　　△二頌師門別總二初頌別二初頌現世二初頌下品師二初明師相。

　　若有能受持妙法華經者。

　　△二明功報。

　　當知佛所使愍念諸眾生。

　　△二頌上品師二初明師相。

　　諸有能受持妙法華經者。

　　△二明功報。

　　捨於清淨土愍眾故生此(至)供養說法者。

　　△二頌來世二初超頌上品師二初頌師相。

　　吾滅後惡世能持是經者。

　　△二頌功報。

　　當合掌禮敬如供養世尊(至)冀得須臾聞。

　　△二追頌下品師二初頌出人。

　　若能於後世受持是經者。

　　△二頌功報。

　　我遣在人中行於如來事。

　　△二頌總二初頌逆者得罪。

　　若於一劫中常懷不善心(至)其罪復過彼。

　　△二頌順者得福。

　　有人求佛道而於一劫中(至)我今獲大利。

　　△三頌歎經尊妙。

　　藥王今告汝我所說諸經而於此經中法華最第一。

　　△二長行偈頌歎美所持法示弘經方軌二初長行二初歎經法五初約法歎。

　　爾時佛復告藥王菩薩(至)此法華經最為難信難解。

　　已今當說此經為最此約法歎也已者大品已上漸頓諸說也今者同一座常謂無量義經也當者謂涅槃也大品等漸頓諸說皆帶方便取信為易無量義一生無量無量未還一是亦易信今法華論法則一切差別融通歸一論人則師弟本迹俱皆久遠人法悉與昔異故難信解當鋒難事法華已說涅槃在後則可信也妙樂云當鋒者法華在前如大陣難破涅槃在後如餘黨不難初當先鋒斯為不易。

　　藥王此經是諸佛秘要之藏不可分布妄授與人。

　　秘要之藏者隱而不說為秘總一切法為要真如實相包蘊為藏不可分布者法妙難信深智可授無智不信謗乃獲罪故不可妄說也。

　　諸佛世尊之所守護從昔已來未曾顯說。

　　從昔已來未曾顯說者於三藏中不說二乘作佛亦不明師弟本迹方等般若雖說實相之藏亦未說五乘作佛亦未發迹顯本頓漸諸經皆未融會故名為秘此法華經具說昔所秘法即是開秘密藏亦即是秘密藏如此秘藏從昔守護今方顯說也。

　　而此經者如來現在猶多怨嫉況滅度後。

　　如來在世猶多怨嫉者四十餘年不得即說今雖欲說而五千尋即退座佛世尚爾何況未來理在難化也妙樂云如來至怨嫉者思宿惡為怨忌現善曰嫉故障未除者為怨不喜聞者名嫉今通論者迹門以二乘鈍根菩薩為怨嫉五千起去未足可嫌本門以菩薩中樂近成者而為怨嫉闔眾不識何得為怪今仍在迹意則可見理在難化者明此理者意在令知眾生難化也。

　　△二約人歎。

　　藥王當知如來滅後(至)則為如來手摩其頭。

　　此約人歎也此法在人則人尊貴如來衣覆者言若能持說此經即是修學大忍是為如來衣覆即上文云如來莊嚴也佛護念者實相為佛實智為子尊崇實相發生實智即為諸佛所護念也四信為信力(三寶及戒)四弘為願力大智為善根力信則信理理即法身志願是立行行即解脫善根根固難動此即般若當知三力即是三德秘密之藏初心栖此與佛不殊故名與如來共宿也手摩頭者此人以願力善力自行權實以為機感機感名頭如來以化他權實二智名手開發前人自行權實之頭感應道交故言摩頭摩頭即授記也妙樂云初心栖此等者此用所表如前荷負若不爾者色身共宿乃至摩不淨頭於理何益。

　　△三約處歎。

　　藥王在在處處(至)皆近阿耨多羅三藐三菩提。

　　此約處歎也此法在處即處貴夫佛生處得道轉法輪入涅槃等處法王所遊皆應起塔此經是法身生處得道之場法輪正體大涅槃窟此經所在須塔供養不須復安舍利者釋論云碎骨是生身舍利經卷是法身舍利此經是法身舍利不須更安生身舍利生法二身各有全碎皆可解妙樂云生身碎者如釋迦八斛四斗生身全者如多寶全身在寶塔中法身碎者諸方便教也法身全者法華一實也四教五時委簡可見。

　　△四約因。

　　藥王多有人在家出家(至)乃能善行菩薩之道。

　　此約因歎也若未善行菩薩道者稟前三教未能巧度若聞是經即入圓教名為巧度巧度為善行也妙樂云巧度者如止觀第六記引大論作巧拙二醫譬云如用針藥名為拙度用呪術者名為巧度聲聞化人苦行頭陀等名拙度菩薩化人觀諸法實名巧度彼大論文通以衍門為巧今別以一實為巧。

　　△五約果歎五初明近。

　　其有眾生求佛道者(至)得近阿耨多羅三藐三菩提。

　　當知必得近三菩提果者安樂行中名為近處此菩提果佛眼佛智知見處為體則有二種一者初心菩提即初住二者後心菩提即妙覺今言近者正近初住菩提也。

　　△二開譬。

　　藥王譬如有人渴乏須水(至)其心決定知水必近。

　　此有二釋一約觀門二約教門觀門者眾生之心具諸煩惱名高原修習觀智名穿掘方證理味如得清水若依通觀乾慧地如乾土性地為濕土泥知水必近見諦為得清水若依別觀初從假入空但見空不見不空斷四住惑如鑿乾土去水尚遠次從空出假先知非假今知非空因茲二觀得入中道能伏無明轉見濕土去水則近初地為得清水也若依圓觀中道非空非假而照空假如漸至濕泥四住已盡無明已伏已得中道相似圓解故言如泥若入初住發真中解即破無明如泥澄清得見中道如見清水次約教門者土譬經教水喻中道教詮中道如土含水三藏教未詮中道猶如乾土方等般若帶於方便說中道義如見濕土法華教正直顯露說無上道如見泥因法華教生聞思修即悟中道如獲清水妙樂云譬中必須教觀二重方盡其理教觀相修共顯其妙教觀若偏二俱無力初約觀中初總明觀言雖通諸意且在圓依通觀下歷教明觀析體理同故略三藏。

　　△三合譬。

　　菩薩亦復如是(至)必知得近阿耨多羅三藐三菩提。

　　於法華中獲聞思修即是圓觀三慧方能近果非三藏方等般若教中聞思修也。

　　△四釋近。

　　所以者何(至)今佛教化成就菩薩而為開示。

　　此釋得近之意一切菩薩者明諸教中權因也三菩提者明一切菩薩所得權果也此權因權果皆攝屬此經如乾濕等土悉依於水故言攝屬也開方便門者在昔為實施權不知權是方便故方便門閉今皆開之即是實相故方便門開昔說一切世間治生產業何曾是於方便今皆開之即是實相不相違背昔說小乘方便及小乘果尚非實相門況小乘方便而當是門今皆開之即是實相汝等所行是菩薩道決了聲聞法是諸經之王咸令眾生開示悟入佛之知見一色一香無非佛法若不開者則深固幽遠無人能到而今開之即得見水無乾土也。

　　△五揀非。

　　藥王若有菩薩聞是法華經(至)當知是為增上慢者。

　　若菩薩聲聞聞此說而驚疑者悉是乾土尚非濕土況見水耶。

　　△二示方軌二初示方法三初標章。

　　藥王若有善男子(至)爾乃應為四眾廣說斯經。

　　室衣座三名為三軌末世弘經必藉此三自軌軌他方獲大利修無緣慈是入如來室修寂滅忍是著如來衣修於中空是坐如來座也。

　　△二解釋。

　　如來室者一切眾生中(至)如來座者一切法空是。

　　慈悲心是如來室者慈悲覆物惠利歸己名之為室謂悲拔一切苦即四趣三界二乘菩薩等苦慈與一切樂即人天涅槃常住等樂故慈悲是如來室也柔忍心是如來衣者遮彼惡障己醜名之為衣謂遮四住無知無明等醜故柔忍是如來衣也法空是如來座者安心於空方能安他安他安己名之為座葢空能亡一切相謂亡三界有相二乘無相菩薩非有相非無相故法空是如來座也是故利物以慈悲為首涉有以忍辱為基說法以亡我為本能行三法大教宣弘即世間依止故名法師問何故約三法名法師答約事論之必須登堂整服坐座乃可敷弘故約三耳又慈悲生一切善柔和遮一切惡法空蕩一切相。

　　△三勸修。

　　安住是中然後以不懈怠心(至)廣說是法華經。

　　五種法師用此三法自軌故云安住是中用此化他故云然後以不懈怠心等此勸修也修如來室是大慈悲若就同體即法身也若被眾生即是解脫能令眾生會於同體即是般若修如來衣者若就所覆即法身也若就能覆嚴身即寂滅忍是般若也若就和光利物即解脫也修如來座者若就能坐即般若也若就所坐即法身也身座冥稱即解脫也妙樂云三法相望各各具三雖復各具秪是一三三尚非三豈離為九是則菩薩常觀涅槃故勸弘經者觀而弘之不觀能弘之心焉曉所弘之理故佛令入我室著我衣坐我座若無三法何謂弘經。

　　△二明利益五初遣化人。

　　藥王我於餘國遣化人為其集聽法眾。

　　若初心未淳止可遣化人未可遣化四眾八部也若見天龍倚此自高妨損其道故不可令見也若心無倚著則尚堪見佛況復天龍況得總持自證利益耶。

　　△二遣四眾。

　　亦遣化比丘比丘尼(至)聞法信受隨順不逆。

　　△三遣八部。

　　若說法者在空閑處(至)聽其說法。

　　△四見佛身。

　　我雖在異國時時令說法者得見我身。

　　△五與總持。

　　若於此經忘失句逗我還為說令得具足。

　　△二偈頌三初總勸。

　　爾時世尊欲重宣此義而說偈言。

　　欲捨諸懈怠應當聽此經是經難得聞信受者亦難。

　　△二正頌二初頌歎經法二初頌開譬。

　　如人渴須水穿鑿於高原(至)決定知近水。

　　此頌歎經法中約果歎也。

　　△二頌合譬。

　　藥王汝當知如是諸人等(至)近於佛智慧。

　　△二頌示方軌二初頌方軌三初頌標章。

　　若人說此經應入如來室(至)廣為分別說。

　　△二頌解釋。

　　大慈悲為室柔和忍辱衣諸法空為座處此為說法。

　　△三頌勸修。

　　若說此經時有人惡口罵加刀杖瓦石念佛故應忍。

　　△二頌利益六初明五益意。

　　我千萬億土現淨堅固身於無量億劫為眾生說法。

　　此總明如來以五事利益之意也正由應身徧滿十方能為五事守護行人五事者如前第一遣化人乃至第五與總持是也。

　　△二頌遣四眾。

　　若我滅度後能說此經者(至)供養於法師。

　　△三頌遣化人。

　　引導諸眾生集之令聽法(至)為之作衛護。

　　△四頌與總持。

　　若說法之人獨在空閉處(至)為說令通利。

　　△五頌見佛身。

　　若人具是德或為四眾說空處讀誦經皆得見我身。

　　△六頌遣八部。

　　若人在空閑我遣天龍王(至)能令大眾喜。

　　△三結勸。

　　若親近法師速得菩薩道隨順是師學得見恒沙佛。

　　妙法蓮華經見寶塔品第十一

　　梵語塔婆或云窣堵波此翻方墳亦翻圓塚義翻靈廟阿含明四處起塔謂佛生處得道處轉法輪處入滅處今之寶塔是先佛入滅塔也先佛已居今佛竝坐當佛亦然此塔從地涌出者正為證前起後證前者證前三周說法皆是真實起後者若欲開塔須集分身明玄付囑聲徹下方召本弟子論於壽量四眾皆覩故言見寶塔品。

　　△二寶塔品二初長行三初明多寶涌現六初塔現之相。

　　爾時佛前有七寶塔(至)種種寶物而莊校之。

　　七寶為塔者用表七覺支七聖財為塔塔者實相之境法身所依之處也高五百由旬者是二萬里葢用竪表因中萬行果中萬德以因望果即高義也廣二百五十由旬者即是一萬里橫表萬善莊嚴即廣義也地者無明心地也以無所破破於無明以無所住住第一義空種種寶物者眾多定慧而莊校也妙樂云定慧無多對暗散說又定慧徧攝故亦云多七覺等者既是佛塔又證實經並用無作七覺七財也。

　　五千欄楯龕室千萬(至)高至四天王宮。

　　爛楯是總持龕室千萬者無量慈悲之室亦是無量空舍幢幡是神通勝相垂寶瓔珞者四十地功德上嚴法身下被眾生也寶鈴萬億即八音四辯四面出香者四諦道風吹四德香也高至四天王宮者窮四諦理也妙樂云垂寶等者從因至果果德皆藉因中萬行由莊嚴故即能下化如嚴復垂也。

　　△二諸天供養。

　　三十三天雨天曼陀羅華。

　　△恭敬尊重讚歎。

　　諸天供養事解可知更復約理釋之住行向三十心為三十十地為一等覺為一妙覺為一合為三十三同依一實相境如三十三天同居忉利也雨天曼陀羅者必雨四華表初心具四十二地功德後心亦爾皆以四十地所有因華歸向法身如三十三天雨華供養寶塔也餘諸天龍等供養寶塔即是內凡外凡等亦依實相向果行因也。

　　△三多寶稱歎。

　　爾既寶塔中出大音聲(至)如所說者皆是真實。

　　此多寶稱歎釋迦正是證前開權顯實不虗也平等大慧即是諸佛智慧也平等有二一法平等即大慧所觀中道理也二眾生平等謂一切眾生皆用因理以至於果同得佛慧也若所觀理與眾生異不名大慧大者如前高廣義約觀心者空觀竪等假觀橫等中觀橫竪平等平等雙照即是平等大慧也如是如是者一如法相是歎佛所說稱於實故二如根性是歎佛至第五時方說法華不差機故皆是真實者如法相說故言真實也。

　　△四時眾驚疑二初得法喜。

　　爾時四眾見大寶塔住在空中(至)皆得法喜。

　　△二眾疑怪。

　　怪未曾有從座而起恭敬合掌却住一面。

　　△五大樂說問三初問何因有此寶塔。

　　爾時有菩薩摩訶薩(至)以何因緣有此寶塔。

　　△二問何故塔從地出。

　　從地涌出。

　　△三問何故發是音聲。

　　又於其中發是音聲。

　　△六如來答釋三初答第二問。

　　爾時佛告大樂說菩薩(至)為作證明讚言善哉。

　　上問何故從地涌出佛今答云此佛有願為證法華故從地涌出也。

　　△二追答第一問。

　　彼佛成道已臨滅度時(至)應起一大塔。

　　上問以何因緣有此寶塔今答云由彼臨滅有命令造此塔也。

　　△三答第三問。

　　其佛以神通願力(至)從地涌出讚言善哉善哉。

　　上問何故發是音聲佛今答云彼佛為作證明故發是音聲也釋論明多寶佛不得說法而取滅度何謂不說當是多寶亦得開三但不得至法華顯實故釋論云不說法耳以是義故雖復滅度在在處處凡有說法華經便隨喜作證也。

　　△二明分身遠集七初請見多寶。

　　是時大樂說菩薩(至)我等願欲見此佛身。

　　承佛神力者欲開塔須集分身佛佛集即付囑付囑即召下方下方弟子涌出即應開近顯遠此是大事之由豈非佛神力令問也。

　　△二應集分身。

　　佛告大樂說菩薩摩訶薩(至)今應當集。

　　△三樂說請集。

　　大樂說白佛言(至)欲見世尊分身諸佛禮拜供養。

　　△四放光遠召。

　　爾時佛放白毫一光(至)所照之處亦復如是。

　　△五諸佛同來。

　　爾時十方諸佛(至)并供養多寶如來寶塔。

　　△六嚴淨國界三初變娑婆。

　　時娑婆世界即變清淨(至)一方所分之身猶故未盡。

　　此以八背捨三昧之力能變娑婆之穢土而成清淨之土表淨除見思惑也八背捨釋見化城喻品中。

　　△二變八方。

　　時釋迦牟尼佛欲容受(至)諸天寶華徧布其地。

　　此以八勝處三昧轉變自在之力第二變二百萬億那由他國皆令清淨表淨除塵沙惑也八勝處者一內有色相外觀色少觀道未增故須觀少二內有色相外觀色多觀心既調觀多無妨故言多三內無色相外觀色少四內無色相外觀色多五青勝處若觀青色轉變自在少能多多能少勝於背捨所見名青勝處六黃勝處七赤勝處八白勝處俱類青勝處中分別今用四色為勝處依大智論也若瓔珞經則以四大為四勝處。

　　△三重更變。

　　釋迦牟尼佛為諸佛當來坐故(至)徧滿其中。

　　此以十一切處三昧於境無間所觀普徧之力第三變二百萬億那由他國皆令清淨表淨除無明惑也十一切處者一青一切處還取前背捨勝處中少青色使徧一切處皆青也二黃一切處三赤一切處四白一切處五地一切處還取前背捨勝處中少地色使一切處皆地也六水一切處七火一切處八風一切處九空一切處還入前空背捨定使一切處皆空也十識一切處還入前識處背捨使一切處皆有識也妙樂云如上三變淨土由背捨等者問佛有首楞嚴三味之力何以仍用小乘背捨等事禪又表破三惑復非所治答是如來定聖行中攬因成果果地事用無爽於理即首楞嚴中具諸三味非昔因時見禪法界此背捨等豈能變過三千若論所表不妨三變表破三惑。

　　△七與欲開塔五初諸佛問訊說欲。

　　是時諸佛各在寶樹下(至)諸佛遣使亦復如是。

　　諸佛同與欲開塔如僧中作法與欲意也大集經明若干佛與欲華嚴經亦說十方若干佛同說華嚴大品經亦云千佛同說般若皆不云是釋迦分身準今經者應是分身彼大集等猶帶方便故時中不顯說是分身耳今經非但數多亦且直說是我分身咸來與欲開塔也妙樂云如僧中與欲者但是引例而已不必全同僧中法事故云如耳多寶願力須諸佛集復令時會知分身多故此諸佛為開塔而集集又不至但遣侍者傳問訊等狀如與欲故諸侍者但申問訊無說欲辭大集若干諸佛與欲者於欲色二界大空亭中廣集十方一切諸佛南方有佛名曰金藏彼諸菩薩見光明已問於彼佛彼佛答云北方世界有佛名釋迦牟尼欲為大眾說法破大憍慢遣使從我索欲我今與之餘方亦爾補註云作法與欲者四分律鈔云凡言欲者希須為義欲明僧作法事意決同集但由緣差不遂情願令送心達僧知無違背法事如布薩說戒等其欲辭曰大德一心念某甲比丘如法僧事與欲清淨。

　　△二釋迦指開塔戶。

　　爾時釋迦牟尼佛(至)如却關鑰開大城門。

　　開塔表開權見佛表顯實亦是證前復將開後也如却關鑰者却猶除也關是橫木持其門者鑰即鏁也表執迹之障除顯本之機動也。

　　△三四眾皆同見聞。

　　即時一切眾會(至)散多寶佛及釋迦牟尼佛上。

　　△四二佛分座而坐。

　　爾時多寶佛於寶塔中(至)坐其半座結加趺坐。

　　古佛塔現示滅而不滅釋迦入塔示生而不生不生不滅故竝坐表之又多寶久滅今出證經生不生也往昔滅度猶現全身滅非滅也既非生滅常住不移可表法身釋迦入塔二身相稱如智稱境可表應身。

　　△五四眾念請加被。

　　爾時大眾見二如來(至)接諸大眾皆在虗空。

　　△三明釋迦唱募三初明大聲唱募。

　　以大音聲普告四眾(至)廣說妙法華經今正是時。

　　△二明付囑時至。

　　如來不久當入涅槃。

　　△三明付囑有在。

　　佛欲以此妙法華經付囑有在。

　　有在者若佛在世隨機利物自說正法無待他人今佛化緣既盡欲令此法利益無窮故須付囑流通也付囑有在者此有二意一近令有在付八萬二萬舊住菩薩此土弘宣二遠令有在付本弟子下方千界微塵數菩薩令觸處流通妙樂云八萬二萬者八萬在法師品初二萬在持品之首。

　　△二偈頌三初頌多寶滅度。

　　爾時世尊欲重宣此義而說偈言。

　　聖主世尊雖久滅度(至)在在所往常為聽法。

　　△二頌分身遠集。

　　又我分身無量諸佛(至)以是方便令法久住。

　　此八行半頌分身佛集上文有七今文甚略仍不次第初三行頌第二應集義兼大樂說欲見及以請集次一行頌土淨次四行半頌諸佛同來。

　　△三頌釋迦付囑二初舉三佛以勸流通三初募覓其人。

　　告諸大眾我滅度後(至)今於佛前自說誓言。

　　△二舉勸流通。

　　其多寶佛雖久滅度(至)當發大願令得久住。

　　此正舉三佛以勸持經也。

　　△三釋勸之意。

　　其有能護此經法者(至)多寶如來及諸化佛。

　　能持此經即是供養三佛及見三佛以釋勸意也。

　　△二舉難持法勸流通二初正舉勸三初誡勸發願。

　　諸善男子各諦思惟此為難事宜發大願。

　　△二舉難持勸。

　　諸餘經典數如恒沙(至)如斯經典是則為難。

　　妙樂云八萬四千及十二部皆通大小若通於小但令聽者得小乘神通亦未為難若立有頂此約不得通者為況故知圓經暫讀暫說誠為不易。

　　△三釋難持意。

　　我為佛道於無量土(至)若有能持則持佛身。

　　若有能持即持佛身此意豈易妙樂云若有能持則持佛身者經有體宗用三衣座室三即三身故體室即法身宗座即報身用衣即應身也。

　　△二釋勸意三初重募持經之人。

　　諸善男子於我滅後(至)今於佛前自說誓言。

　　△二能持難持佛喜。

　　此經難持若暫持者(至)如是之人諸佛所歎。

　　△三能持即成勝行。

　　是則勇猛是則精進(至)一切天人皆應供養。

　　此明能持此經則成勝行也勇猛至住淳善地自行之勝行也佛滅度後至皆應供養化他之勝行也。

　　妙法蓮華經提婆達多品第十二

　　提婆達多亦云提婆達兜此云天熱以其生時人天等眾心皆驚熱故亦云天授謂從天乞得故是斛飯王子阿難親兄入大乘論問彼提婆達多世世為佛怨云何而言是大菩薩答若是怨者云何而得世世相值如二人行東西各去步步轉遠豈得為伴報恩經云若有人言提婆達多實是惡人入阿鼻獄者無有是處大雲經云提婆達多不可思議所脩行業同於如來若夫自造三逆及教闍王害父害母如此等事皆是大士善權現化行於非道通達佛道眾生根性不同入道有異一逆一順弘道益物故知現逆為懼惡人令不起惡耳。

　　○鳩摩羅什譯此經竟命僧叡講之叡開為九轍又有二十八品生起則元有二十八品後因長安宮人請此品入內江東所傳止得二十七品梁有滿法師講經一百徧於長沙郡燒身仍以此品安持品之前陳有南岳大師次此品在寶塔之後及以正法華勘之甚相應故知二師安次深得經意。

　　○此品來意引古弘經傳益非謬明今宣化事驗不虗舉往勸今使流通也。

　　△二提婆達多品引往弘經彼我兼益以證功德深重二初明昔日達多通經釋迦成道三初昔持經相二初長行四初求法時節。

　　爾時佛告諸菩薩(至)求法華經無有懈倦。

　　△二正明求法二初明發願。

　　於多劫中常作國王發願求於無上菩提心不退轉。

　　△二明脩行二初明欲滿檀那勤行布施。

　　為欲滿足六波羅蜜(至)身肉手足不惜軀命。

　　六波羅蜜釋見序品今更約教分別者大論云捨依正名檀防七支名戒打罵不報名忍為事始終名精進四禪八定名禪分地息諍名般若此三藏教明六度相也若施者受者及以財物三事皆空名檀不見持犯名戒能忍所忍不可得名忍身心不動名精進不亂不味名禪非智非愚名般若此通教明六度相也若六度修之皆有十利具如疏文此別教明六度相也若以第一義熏修若行若坐捨攀緣是檀捨攀緣不犯是戒於境界不生瘡疣是忍不捨離著之行是精進於事中不放逸是禪於諸法體性無生是般若復次於陰捨是檀不計念陰是戒於陰無我想是忍於陰起怨想是進於陰不熾然是禪於陰畢竟棄是般若又於界捨是檀於界不擾濁是戒於界捨因緣是忍於界數數捨是進於界不起發是禪於界如幻想是般若如是等是名第一義善巧方便甚深法要能滿六波羅蜜此圓教六度相也妙樂云依第一義以成波羅蜜者謂但取初心一念具足則一色一香無非十度。

　　△二明為滿般若推求妙法。

　　時世人民壽命無量(至)吾當終身供給走使。

　　△三求得法師。

　　時有仙人來白王言(至)若不違我當為宣說。

　　△四受法奉行。

　　王聞仙言歡喜踊躍(至)精勤給侍令無所乏。

　　△二偈頌五初頌求法時節。

　　爾世尊欲重宣此義而說偈言。

　　我念過去劫為求大法故。

　　△二頌正明求法。

　　雖作世國王不貪五欲樂(至)身當為奴僕。

　　△三頌得說法師。

　　時有阿私仙來白於大王(至)吾當為汝說。

　　阿私此云無比即達多往世名也。

　　△四頌受法奉行。

　　時王聞仙言心生大喜悅(至)勤求於大法。

　　木實曰果草實曰蓏。

　　△五頌結證勸信。

　　亦不為己身及以五欲樂(至)今故為汝說。

　　△二結會古今二初正結會古今。

　　佛告諸比丘爾時王者(至)今提婆達多是。

　　△二明師弟功滿二初明弟子因報已滿三初明因滿。

　　由提婆達多善知識故(至)慈悲喜捨。

　　善知識有三一外護二同行三教授止觀云夫外護者不揀黑白但能營理所須如母養兒如虎㘅子調理得所舊行道人乃能為耳是名外護善知識二同行者更相䇿發不昏不散日有其新切磋琢磨同心齊志如乘一船互相敬重如視世尊是名同行善知識三教授者內外方便通塞妨障皆能決了善巧說法示教利喜轉破人心是名教授善知識輔行云言外護者自己身心為內望他身心為外為外所護故名外護言同行者己他遞相䇿發人異行同故名同行言教授者宣傳聖言名之為教訓誨於我名之為授增一阿含經云莫與惡知識與愚共從事當與善知識智者而交通若人本無惡親近於惡人後必成惡人惡名遍天下善知識反此是故應親近慈悲喜捨名四無量心者從境以得名以所緣眾生無量故能緣之心亦隨境無量故悉受無量心名一慈無量心者能與他樂之心名之為慈心無瞋恨怨惱廣大無量徧滿十方名慈無量心二悲無量心者能拔他苦之心名之為悲心無瞋恨怨惱廣大無量徧滿十方名悲無量心三喜無量心者慶他得樂生歡悅心名之為喜也無瞋恨怨惱廣大無量徧滿十方名喜無量心四捨無量心者若緣於他無憎無愛之心名之為捨心無瞋恨怨惱廣大無量徧滿十方名捨無量心此四亦名四無量定。

　　△二明果圓。

　　三十二相八十種好(至)成等正覺廣度眾生。

　　三十二相八十種好十八不共釋見譬喻品十力四無所畏釋見方便品四攝法者一布施攝菩薩以無所捨心行於財法二種布施若為樂財眾生即以財施而攝取之若為樂法眾生即以法施而攝取之二愛語攝菩薩若以善軟之言隨順一切眾生安慰開喻則一切眾生之所樂聞因是生親愛心依附受道三利行攝菩薩隨起身口意行能令一切眾生各沾利益四同事攝菩薩用法眼明見眾生根緣隨有同欣之者即分形散影普和其光同彼事業各使沾益此四通稱攝者眾生情所愛者即是此之四法若用此四法同情接引則眾生方乃依附然後導以大乘正道而度脫之故云先以欲鈎牽後令入佛道正覺者離邪曰正背妄曰覺。

　　△三結由益。

　　皆因提婆達多善知識故。

　　△二明法師妙果當成三初明果成。

　　告諸四眾提婆達多(至)世界名天道。

　　△二明化度。

　　時天王佛住世二十中劫(至)得無生忍至不退轉。

　　△三滅後益。

　　時天王佛般涅槃後(至)發菩提心至不退轉。

　　△三斷疑勸信。

　　佛告諸比丘未來世中(至)若在佛前蓮華化生。

　　蓮華化生者胎經云蓮華生者非胎卵濕化之化生也非化而言化耳請觀音經云蓮華化生為父母無量壽佛經云華臺久者為胎生實非胎也例蓮華生者亦稱濕卵而非濕卵妙樂云非胎卵濕化之化生者不同界內四生中之化生如諸天化生仍在父膝等生況同四趣中耶今言化生者忽然而有如藥王中云於淨德王家忽然化生亦稱濕卵等者但以蓮華生濕未剖如濕如卵含在華內義之如胎也。

　　△二明今日文殊通經龍女成佛二初明文殊通經五初智積請退。

　　於時下方多寶世尊所從菩薩(至)當還本土。

　　智積謂多寶為證經故出勸物流通既訖是故請還。

　　△二釋尊止之。

　　釋迦牟尼佛告智積曰(至)論說妙法可還本土。

　　釋尊止之者雖迹門事訖本門未彰故託在文殊以留多寶佛之密意非菩薩所知。

　　△三文殊尋來。

　　爾時文殊師利坐千葉蓮華(至)共想慰問却坐一面。

　　妙樂云有人問云文殊序中在座今云何自海而來今為答之豈以凡情而度聖境不起此會於海化物義亦何辜亦可在序一期益訖去時豈要白知來時大利方生與眾自海而至或當彼有廣文具有出會之語而傳至此者略耳問三千世界之外各四百萬億無復大海文殊何故仍云從海涌出答事釋未爽況不思議今以三義通之一者既移天人及變大海若從所移處來處無遠獘二者海眾縱移而龍宮不動龍謂不動而所居已變從變而不變處來有何不可三者無緣者被移有緣者今來此不思議山海宛然令眾不見但是變見非謂改體文殊既不起而往其土亦即穢而淨故淨名云移置他土都不使人有往來想此中乃使有往來想而本不移所以理雖無動化事成規故使所見不同來往時異菩薩化儀尚爾豈佛設變同凡。

　　△四智積問化。

　　智積菩薩問文殊師利(至)所化眾生其數幾何。

　　△五文殊決答七初答利益甚眾。

　　文殊師利言其數無量(至)且待須臾自當證知。

　　△二蒙益者集證。

　　所言未竟無數菩薩坐寶蓮華(至)住在虗空。

　　△三皆是文殊化。

　　此諸菩薩皆是文殊師利(至)皆共論說六波羅蜜。

　　△四聲聞先稟小。

　　本聲聞人在虗空中說聲聞行。

　　先稟權教住二乘道但說斷生死。

　　△五今聞實住大。

　　今皆脩行大乘空義。

　　今聞實教悉住大乘法也。

　　△六文殊結利益。

　　文殊師利謂智積曰於海教化其事如是。

　　△七智積偈讚歎。

　　爾時智積菩薩以偈讚曰。

　　大智德勇健(至)廣導諸眾生令速成菩提。

　　△二明龍女利益九初明文殊自敘。

　　文殊師利言我於海中唯常宣說妙法華經。

　　△二明智積致問。

　　智積問文殊師利言(至)修行此經速得佛不。

　　△三明文殊實答。

　　文殊師利言有(至)志意和雅能至菩提。

　　妙樂云文殊所歎龍女不出弘誓定慧諸行智慧下是慧深入等是定慈念等是誓功德下行也下去諸文有此流例準此應知得不退轉即初住念不退也。

　　△四智積執別疑。

　　智積菩薩言(至)不信此女於須臾頃便成正覺。

　　無量劫行行是別教法智積難今龍女須臾成佛乃是執別疑圓是故不信。

　　△五龍女以圓釋二初經家敘現申敬。

　　言論未訖時龍王女忽現於前(至)以偈讚曰。

　　△二偈頌讚三初明持經得解。

　　深達罪福相徧照於十方。

　　罪福相者約七方便迭論罪福今既開權無罪無福唯一實相名為深達十方即十法界同以實慧明之故言徧照。

　　△二明成就二身。

　　微妙淨法身具相三十二(至)無不宗奉者。

　　具三十二相者深得法身之理即備相好如大品明欲得一切法當學般若如得如意珠也二乘但得空空無相好也四明尊者解謗書云龍女欲彰開權妙相故云法身具三十二相此一一相全理顯現法身徧處三十二相相相周徧法具萬德相亦須具此之妙身不名尊特更指何身為尊特耶釋迦既入多寶塔內驗非現起巍巍堂堂方名尊特秪就中道感應於丈六身便為相海此就開權即劣顯勝而明尊特乃即劣之尊特也。

　　△三明引佛為證。

　　又聞成菩提唯佛當證知我闡大乘教度脫苦眾生。

　　△六身子挾藏難二初總難信。

　　時舍利弗語龍女言(至)具修諸度然後乃成。

　　△二出五礙。

　　又女人身猶有五障(至)云何女身速得成佛。

　　身子挾三藏權教之意而難也。

　　△七龍女以實釋二初獻珠表得圓解。

　　爾時龍女有一寶珠(至)觀我成佛復速於此。

　　圓珠表其修得圓因奉佛是將因尅果佛受疾者表龍女獲果速也此即一念坐道場成佛不虗也。

　　△二正示因圓果滿。

　　當時眾會(至)普為十方一切眾生演說妙法。

　　胎經云魔梵釋女皆不捨身不受身悉於現身得成佛故偈言法性如大海不說有是非凡夫賢聖人平等無高下唯在心垢滅取證如反掌妙樂云問龍女作佛者為不捨分段即成佛耶若不即身成佛此龍女成佛及胎經之文云何通耶答文殊入海通經龍女已得不捨不受之實證今於靈山捨女變男往彼成佛乃由實證起於權用以證圓經成佛速疾若實行不疾權行徒引是則權實義等理不徒然故胎經從實得說若實得者從六根淨得無生忍豈不能如龍女應物所好容起神變現身成佛及證圓經既證無生豈不能知本無捨受何妨捨此往彼補註云魔王梵王帝釋三人并女是四人皆不捨分段生身不受實報法性身悉於現身得成佛所言女者過去佛世彼時人民悉受女身一日一時即成佛道不捨身不受身也。

　　△八時眾聞見得益二初正明見聞。

　　爾時娑婆世界菩薩聲聞(至)普為時會人天說法。

　　△二人天歡喜。

　　心大歡喜悉遙敬禮(至)發菩提心而得受記。

　　無量眾生等彼土蒙益也娑婆世界等此土蒙益也南方緣熟宜以八相成道此土緣薄秖以龍女教化此是權巧之力得一身一切身普現色身三昧也不退義釋見序品。

　　△九智積身子默受。

　　智積菩薩及舍利弗一切眾會默然信受。

　　智積初未信受執別教為疑身子亦未信受挾三藏教為難今方知龍女依圓修行速疾成佛故與一切默然信受也。

　　妙法蓮華經持品第十三

　　二萬菩薩奉命弘經故名持品重勸八十萬億那由他菩薩弘經故名勸持品問何故爾二萬是法師品初別命之數故奉旨受持八十萬億那由他等前無別命止是通覓故今以佛眼視令其發誓此土通經通經證驗深重佛意殷勤是故蒙勸而弘故有二意也。

　　△三持品明忍力成者此土弘經新得記者他土弘經二初明受持三初二萬菩薩奉命此土弘經。

　　爾時藥王菩薩摩訶薩(至)種種供養不惜身命。

　　眾生善少眾生濁也多增上慢見濁也貪利供養煩惱濁也增不善根命濁也遠離解脫劫濁也若非深位菩薩忍力成就安能於此五濁惡世弘通此經耶。

　　△二諸大聲聞發誓他國流通。

　　爾時眾中五百阿羅漢(至)瞋濁諂曲心不實故。

　　問此諸聲聞既得授記已登初住破無明惑得無生忍成大菩薩何故不能於此惡世通經答為引初心始行菩薩未能惡世苦行通經復欲發起如來開於安樂行品也妙樂云為引始行及開安樂行者始行見諸大德尚不能此土弘經況我等耶是故須下安樂行品為始行弘經之軌故文殊問云菩薩於後惡世云何能說是經。

　　△三諸比丘尼請菩提記四初姨母請記二初請。

　　爾時佛姨母(至)瞻仰尊顏目不暫捨。

　　波闍波提亦云憍曇彌此云眾主。

　　△二記。

　　於時世尊告憍曇彌(至)得阿耨多羅三藐三菩提。

　　我先總說一切聲聞皆已授記者即指五百弟子品偈云迦葉汝已知等一行半偈也。

　　△二耶輸請記二初請。

　　爾時羅睺羅母(至)世尊於授記中獨不說我名。

　　△二記。

　　佛告耶輸陀羅(至)佛壽無量阿僧祇劫。

　　△三諸尼領解。

　　爾時摩訶波闍波提(至)即於佛前而說偈言。

　　世尊導師安隱天人我等聞記心安具足。

　　△四諸尼發願。

　　諸比丘尼說是偈已(至)於他方國廣宣此經。

　　△二明勸持二初長行五初明佛眼視。

　　爾時世尊視八十萬億那由他諸菩薩摩訶薩。

　　眼視默勸而不告言者上來雖不別命諸菩薩而如來已舉持經功德深厚引證分明又多寶分身遠來勸發此之殷勤事義已足有欲應命宜即發誓無煩復言又將護聲聞他方弘經之願故不稱揚此土弘經之事也。

　　△二菩薩請告。

　　是諸菩薩皆是阿惟越致(至)當如佛教廣宣斯法。

　　阿惟越致釋見譬喻品。

　　△三明佛默然。

　　復作是念佛今默然不見告勅我當云何。

　　△四菩薩知意。

　　時諸菩薩敬順佛意并欲自滿本願。

　　△五發誓通經。

　　便於佛前作師子吼(至)在於他方遙見守護。

　　△二偈頌四初披衣弘經三初總論時節以明著衣。

　　即時諸菩薩俱同發聲而說偈言。

　　惟願不為慮於佛滅度後恐怖惡世中我等當廣說。

　　妙樂云諸菩薩等請護弘經即是自述弘經方軌以由佛於法師品中說方軌竟寶塔品募覓用方軌人達多品引往用方軌者釋迦即是稟方軌眾故云以身為牀座等持品即是惡世方軌安樂行是始行方軌故云住忍辱地等若不爾者則弘經無軌無軌弘經斯無是處如赤身入陣自損不虗披鎧之言應不徒設。

　　△二別明所忍之境三初通明邪見之人。

　　有諸無智人惡口罵詈等及加刀杖者我等皆當忍。

　　此下九行別明所忍之境今一行通明邪見之人即俗眾也。

　　△二道門增上慢者。

　　惡世中比丘邪智心諂曲未得謂為得我慢心充滿。

　　△三僭聖增上慢者。

　　或有阿練若衲衣在空閑(至)說外道論義。

　　阿練若或曰阿蘭若大論翻遠離處薩婆多論翻閑靜處或翻無諍坐禪三昧經云無諍者將護眾生不令起諍也羅什註淨名經云無諍有二一以三昧力將護眾生令不起諍心二隨順法性無違無諍妙樂引寶雲經云阿蘭若者不與世諍不近不遠便於乞食有樹陰多華果足淨水無難事不險阻易登陟獨無侶誦所聞凡居蘭若為調煩惱自舉蔑他非無諍行假名阿練若此舉其身業不善也好出我等過此舉其意業不善也而作如是言等此舉其口業不善也。

　　△三總明著衣之意。

　　我等敬佛故悉忍是諸惡(至)皆當忍受之。

　　敬佛忍惡此與常不輕意同箋難云為斯所輕言汝等皆是佛者罵法有二謂善惡也罵人為佛輕之甚矣。

　　濁劫惡世中多有諸恐怖(至)皆當忍是事。

　　忍辱鎧者鎧甲也中阿含第五云黑齒比丘訴佛云舍利弗罵我說我佛疾喚舍利弗實罵說否舍利弗言心不定者或說罵我心已定云何說罵如折角牛不觸嬈人如殘童子耻不惱彼(截其兩手不能害物)我心如地淨與不淨大小便利涕唾受而不罵心如掃箒淨不淨俱掃云何罵說於他佛問舍利弗如是惡人汝云何觀答人有五種一身善口意不善但念其善不念不善如納衣比丘見糞聚弊帛左捉右舒截棄不淨而取於淨念用其身淨以規身我棄其口意以誡我口意二口行淨身意不淨亦念用其口淨以規我口棄其身意以誡我身意三意行淨身口不淨亦念其意淨以規我意棄其身口以誡我身口四三業皆不淨者雖無可用當痛念之使得值善知識治其三業勿令墮苦五三業皆淨者常念是人以自訓況念齊願齊以去我惡此是三藏教中用苦無常不淨無我空為鎧也毗婆沙論云罵是一字一字不成罵二字成罵無有一時稱二字者若稱後字前字已滅又能罵所罵皆空於我何為此用通教空為鎧也又云凡聖俱有三受云何差別凡夫於若受則嗔於樂受則喜於不苦不樂受則癡聖人於苦受不瞋於樂受不愛於不苦不樂受不癡三使不能使於使得解脫故有凡聖之異如此等有無差降者此用別教為鎧也今經明鎧者以念佛為鎧是念法佛以第一義佛即是法故文云念佛告勅即法也佛即是僧僧即事理俱和毗盧遮那徧一切處如此之鎧一鎧一切鎧即圓教鎧也妙樂云念佛為鎧者觀受為法界故云是念法佛等也由能觀別得諸教名所觀三受其相不別故持經者應觀三受故云能忍諸惡行等輔行七上云一切行中瞋害尤甚故忍最難大論云如天帝問佛若行忍者唯有一事最不可耐小人輕慢謂為怖畏故不應忍佛言若以小人輕慢謂為怖畏欲不忍者不忍之罪甚於此也何以故不忍之人賢聖善人之所輕慢忍辱之人而為小人之所輕慢二輕之中寧取何輕故知寧為小人之所輕不為賢聖之所賤何以故無智之人輕於不可輕賢聖之人賤於所可賤為是義故彌須行忍。

　　△二入室弘經。

　　諸聚落城邑其有求法者我皆到其所說佛所囑法。

　　△三坐座弘經。

　　我是世尊使處眾無所畏我當善說法願佛安隱住。

　　△四總結請知。

　　我於世尊前諸來十方佛發如是誓言佛自知我心。

妙法蓮華經科註卷第四


卍新纂大日本續藏經第 31 冊 No. 607 法華經科註


妙法蓮華經科註卷第五

　　姚秦三藏法師　鳩摩羅什奉　詔譯

　　上天竺講寺住山比丘　一如　集註

　　妙法蓮華經安樂行品第十四

　　釋此品有三一依事二附文三法門依事釋者身無危險故安心無憂惱故樂身安心樂則能進行故云安樂行也附文釋者著如來衣則法身安入如來室則解脫心樂坐如來座則般若導行而進此附上法師品文釋耳若附當品文者住忍辱地故身安而不卒暴故心樂觀諸法實相故行進故云安樂行也法門釋者安名不動樂名無受行名無行安名不動者正住中道六道生死之有二乘涅槃之空二邊不能動故樂名無受者無受即不受也大品般若行相品云行亦不受(行者行般若也般若性空故皆不受)不行亦不受亦行亦不行亦不受非行非不行亦不受不受亦不受有受則有苦無受則無苦無苦無樂乃名大樂行名無行者若有所受即有所行無受則無所行不行凡夫行不行賢聖行故言無行而行中道是故名行此約法門釋安樂行也此品是迹門流通第四意若持品中二萬及八十億那由他菩薩受命弘經深識權實廣知漸頓又達機緣神通自在雖於濁世為人惱亂不障通經何俟更示方法若初依之人(五品十信位也)始心欲脩圓行在於濁世弘經為濁所惱自行不立亦無化功為是人故須示方法明安樂行故有此品之說也有云四安樂行者謂止觀慈悲導三業及誓願身業有止故離身麤業有觀故不得身不得身業有慈悲故勤脩身業廣利一切有止行故著忍辱衣有觀行故坐如來座有慈悲故入如來室止行離過即成斷德觀行無著即成智德慈悲利他即成恩德是名身安樂行餘口意誓願三安樂行亦如是妙樂云初依始心者始心即在五品初心雖非說法之位隨力弘經須此四行至第三品正當說法以資自行說即是弘理須此品以為方法。

　　△四安樂行品為外凡力弱者說依之法弘不慮危苦二初問二初歎深行菩薩能如此弘經。

　　爾時文殊師利法王子(至)護持讀說是法華經。

　　此歎前品深行菩薩於濁惡世能奉命弘經也。

　　△二問淺行菩薩云何說是經。

　　世尊菩薩摩訶薩於後惡世云何能說是經。

　　此問淺行菩薩云何惡世弘經。

　　△二答三初總標四行章門。

　　佛告文殊師利(至)欲說是經當安住四法。

　　此標身口意誓願四安樂也。

　　△二解釋脩行方法四初身安樂行二初長行二初標行近。

　　一者安住菩薩行處親近處能為眾生演說是經。

　　此下初身安樂行也行名進趣近名脩習又行處是忍辱衣近處是法空座忍辱必內懷至理歷緣耐事名之為行法空必體達外緣棲息真境目之為近妙樂云問初身業文但云行近何名為身答行近二文廣略異故(行處指理略說即住忍辱地近處附事廣說即離十惱亂也)離十惱亂正當於身當知住忍亦身住也。

　　△二釋行近二初釋行處。

　　文殊師利云何名(至)是名菩薩摩訶薩行處。

　　約三法明行處初約一法二約二法三約三法初約一法者即直緣一實諦一實諦為一切所歸為一切作本而徧無分別一切所歸者即忍辱地也此地即中道諸法歸之故名為地眾行休息故名忍辱此即行不行之行合上如來衣也妙樂云所住之地謂實理也能住是行即依理起行行不行者理雖無行依理而行行得理息即名不行為一切作本者(亦指忍地為一切本由住忍辱一地故具柔和等三)如萬物得地而生以譬眾行得理而成若得理本在剛能柔在逆能順在暴能治在驚能安無量功德從中道地生地無所生(指前實理)而生功德(即柔和等)此即不行行之行合上如來室也(不行行者依理不行而行于行也)徧無分別者則不分別不行與行差別之相以行與不行性相無二見諸法實名不分別無不分別名亦不行不分別即非行非不行合上如來座也南岳安樂行義云亦不行不分別者生死涅槃無一無異凡夫及佛無二法界故不可分別亦不見不二故言不行不分別不分別相不可得故(文)無三行而三行故名為行同一實諦故名為處此約一法釋行處明弘經方軌也。

　　○二約二法者即生法二忍二忍即生法二空若開為四忍消文者柔和兩字為伏忍善順兩字為順忍又復於法等為無生忍亦不行等即寂滅忍(合則前二忍是生後二忍是法)若約圓教判四忍者從初發心圓伏五住煩惱至金剛頂皆名伏忍初後悉不違實相皆名順忍初後不起空有二邊心名無生忍初後皆為眾行休息名寂滅忍由心住忍地聞生死不忽卒畏苦聞涅槃不忽卒證樂故云不卒暴又聞佛常與無常聞生死涅槃異與不異聞佛道長短難易非長短非難易等皆不驚怖故云心亦不驚行此行者從始至終以二空理而忍諸法即著如來衣安住二空理即坐如來座愍諸眾生即入如來室二空四忍名為行理即是處此約二法釋行處是弘經方軌也。

　　○三約三法者即不思議三諦也住忍辱地即總論三諦如有地可據方能忍辱也柔和善順者即善順真諦能忍虗妄見愛寒熱等故言善順也而不卒暴心不驚者即安於俗諦忍眾根緣稱適機宜故不卒暴體忍逆順二境故心不驚也於法無所行等者即安於中諦能忍二邊故云無所行正住中道中道即是實相故云觀諸法如實相而此中實亦不可得故云亦不行不分別此則據三諦之地名處忍五住之辱為行行亦為三謂止行即行不行合上如來衣也觀行即非行非不行合上如來座也慈悲行即不行行合上如來室也此約三法明行處是弘經方軌也。

　　△二釋近處三初即遠而論近十初遠其豪勢。

　　云何名菩薩摩訶薩親近處(至)大臣官長。

　　此下釋近處明遠十惱亂乃即遠而論近也亦是附戒門助觀也(行處即正行近處即助行今對十惱等事設觀以助照理之正觀也)上直緣理住忍辱地今戒門廣出眾辱之緣應修遠離不同凡夫刀仗自防亦非二乘棄捨不觀但以正慧而遠離之即遠論近故云親近處此初遠豪勢故云不親國王等妙樂云恐人恃附失正道故初似小益久則大損。

　　△二遠邪人法。

　　不親近諸外道梵志尼犍子等(至)逆路伽耶陀者。

　　此第二遠邪人法也人染邪法迷於正理正觀未成切須防斷不稟內教故名外道梵志即婆羅門此云淨行又翻淨裔其人種類自謂從梵天口生在家事梵天名為梵志出家外道通名尼犍尼犍此云離繫文筆者文謂歌詩之流筆謂銘賦之類讚咏者顯德謂之讚寄情謂之咏路伽耶此云惡論亦云破論逆路者逆君父之論又路伽耶名善論亦名師破弟子逆路伽耶名惡論亦名弟子破師慈恩基法師云路伽耶此云惡對答逆路伽耶此云惡徵問今雖令菩薩之人遠邪人法不習外典若欲禦外侮亦不妨習曉但不可忘棄本宗一味躭著耳。

　　△三遠兇險戲。

　　亦不親近諸有兇戲(至)及那羅等種種變現之戲。

　　此第三遠兇戲也相扠相撲即兇戲也那羅此云力即是角力戲亦是設筋力戲也疏云那羅延者上伎戲亦云綵畫其身作變異之相又云緣橦倒擲之類妙樂云近兇戲者恐散逸故。

　　○扠(初佳切打也)撲(音雹挨也又普卜切小擊也)。

　　△四遠旃陀羅。

　　又不親近旃陀羅(至)則為說法無所希望。

　　此第四遠旃陀羅也旃陀羅此云屠者又云嚴熾謂以熾然惡業而自嚴飾也若親近之者令人無慈畜養猪羊雞狗畋獵漁捕者此等皆有殺害之心名惡律儀如是人來當為善巧說法回其殺害之心不可有於希望之意也。

　　○畋獵者為田除害名畋獵即捷取之名白虎通云四時之畋總名為獵畋通作佃易曰以佃故漁註云取獸曰畋取魚曰漁。

　　△五遠二乘眾。

　　又不親近求聲聞比丘(至)隨宜說法無所希求。

　　此第五遠二乘眾也二乘之人沉滯空寂不能發菩提心故須遠離也妙樂云近二乘人令人遠菩提故西方三乘人不雜處故云或來既未受大化不妨順其小志而說故云隨宜說法而亦不可有於希求之心也。

　　△六遠欲想相。

　　文殊師利又菩薩(至)不與小女處女寡女等共語。

　　此第六遠欲想也欲想能殺害菩提心故輔行云欲想者為欲深防欲之過患也尚不起想況復形交或有染其形容姿態語笑威儀折旋俯仰皆能生於欲想須以九想觀治之處女者居處在家未嫁之女也寡女即無夫者阿含經云有一異學問薄拘羅汝於正法中曾行欲事否答云莫作是語我八十年未曾起欲想未曾視女人面未曾入尼房未曾與尼相問訊乃至道路中亦不與共語今之弘法者觀斯龜鑑可不慎之哉。

　　△七遠不男人。

　　亦復不近五種不男之人以為親厚。

　　此第七遠不男也妙樂云不男壞亂菩提志故五不男者生劇妬變半也生謂從生以來便無男根劇謂以刀去勢妬謂因見他婬方有妬心婬欲即起變謂今生變作半謂半月能男半月不能男也亦有五種不女謂螺筋鼓角脉也。

　　△八遠其危害。

　　不獨入他家若有因緣須獨入時但一心念佛。

　　此第八遠危害也妙樂云危害難處不合入故(文)阿難問佛如來滅後見女人云何佛言勿相見設相見勿共語當專心念佛。

　　△九遠譏嫌事。

　　若為女人說法不露齒笑(至)猶不親厚況復餘事。

　　此第九遠譏嫌也露齒笑現胸臆增他不善之心為女說法當避譏嫌尚不宜親厚況復餘之事乎。

　　△十遠樂畜養。

　　不樂畜年少弟子沙彌小兒亦不樂與同師。

　　此第十遠畜養也沙彌此云息慈謂息世染之人以慈濟羣生也又云初入佛法多存俗情故須息惡行慈也蓋畜養小兒妨脩正業故須遠也自初遠豪勢至此遠畜養十種惱亂分為二邊九是生死一是涅槃二俱遠離即寂滅之異名耳如此。

　　法諸教皆然但不近二乘與諸教小異蓋今是名教行者弘通大乘獨妙之經故須遠離聲聞緣覺小乘之人也。

　　△二即近論近處。

　　常好坐禪在於閑處修攝其心(至)是名初親近處。

　　今修攝其心乃即近而論近亦是附定門助觀也前遠離十種惱亂即是修戒今常好坐禪即是修定次文觀一切法空即是修慧今修定中有三意妙樂云三意者定心定處定門也心謂能期之心期於破障顯理即修攝其心也處謂五緣中閑居靜處即今在於閑處也門謂修定要門乃五事中調心不沉不浮即今常好坐禪也未暇定論故二十五方便中隨要列二名耳如是三法皆令親近。

　　△三非遠近論三初總標境智。

　　復次菩薩摩訶薩觀一切法空。

　　此觀一切法空即非遠非近而論近亦是附慧門助觀也初觀字標智即中道能觀之觀智也中間一切法三字標境即十法界所觀之境也後空字但是結成智境能觀之智所觀之境皆不可得即境智皆空。

　　△二別釋境智。

　　如實相不顛倒(至)無量無邊無礙無障。

　　如實相三字別釋境也空假二邊對乎中道非一異名如非七方便之權名實以實為相故言如實相不顛等諸句別釋觀也不顛等者凡夫依正二報之法本是無常反執為常本是苦反執為樂本無我反執為我本不淨反執為淨此凡夫四倒也二乘於常樂我淨四德反執為苦無常無我不淨此二乘四倒也菩薩無此八倒故云不顛倒也不動者不為分段變易二種生死所動也不退者契寂滅理心心寂滅入薩婆若海也(薩婆若此云一切智即果智也)不轉者不如凡夫流轉生死不如二乘轉凡成聖也如虗空者虗空但有名字名字求不可得中道觀智亦但有名字亦求不可得妙樂云但有名字即性空名字亦無即相空無所有性者了一切法無自他共離四性之執此出性空之相也一切語言道斷者即絕言思為相空之相也不生者所破之惑能破之智悉皆稱理故不生也不出者如來所治全體即是故無可出不起者以入理故方便理教一切皆寂也此實相之理名不能名故性空相不能相故相空故云無名無相此重牒前無所有等也無所有者重歎中道觀智之體無二邊之有也無量者非陰界入諸數法故無邊者非如偏小有分限法故無礙者徧入諸法故無障者無能遮止故雖復多句秪是能觀無相無作與境合耳亦只是對一切法名一切空。

　　△三結成境智。

　　但以因緣有(至)是名菩薩摩訶薩第二親近處。

　　但以因緣有者總結上諸句莫非因緣也上直明中道觀慧非解非惑絕二邊之相今明雙照二邊從惑因緣生生死從解因緣生涅槃此以因緣一句義開兩境也又因緣有有於涅槃(照于緣生緣生故空空名涅槃)從顛倒生者生於生死此則雙照意顯也常樂觀如是等法者即三諦等法也又但因緣有從顛倒生者結不思議三諦境也(凡從因緣生顛倒之法皆妙境體也)故說者不思議教也常樂觀者結不思議三觀也。

　　△二偈頌三初頌標章。

　　爾時世尊欲重宣此義而說偈言。

　　若有菩薩於後惡世無怖畏心欲說是經。

　　頌上欲說是經當安住四法由住忍地心不驚怖故云無怖畏心。

　　△二頌脩行二初頌事遠近。

　　應入行處及親近處(至)貪著小乘三藏學者。

　　自應入行處下十四行頌上離十惱事約遠論近也增上慢者謂於最上人法而生慢易即未得謂得之類也三藏者佛在波羅奈最初為陳如等五人說脩多羅藏又在羅閱祇最初為須那提說毗尼藏又在毗舍離獼猴池側最初為䟦耆子說阿毗曇藏即小乘三藏也習近小乘妨弘大法故須遠也。

　　破戒比丘名字羅漢(至)諸優婆夷皆勿親近。

　　名字羅漢者謂假名阿羅漢非實證得也求現滅度幾近小乘非大法器故弘大乘經者即不得親近也。

　　若是人等以好心來(至)皆勿親近以為親厚。

　　不希望者如左溪尊者未嘗為利說一句法未嘗因法受一毫財如是存心方可謂之無希望也及諸不男彼名般吒者此翻黃門黃門者有男女形不能男女。

　　亦莫親近屠兒魁膾(至)如是之人皆勿親近。

　　屠殺也亦分割其肉曰屠膾細切肉也販者買賤而賣貴也衒自媒也此等皆非清淨之行故宜遠之。

　　兇險相撲種種嬉戲(至)以此二處能安樂說。

　　入里乞食者雜阿含經云有一羊往糞聚飽食還羣貢高我得好食比丘亦如是得四事供養已起染著想不知出要向諸比丘貢高毀蔑他人我得彼不能得是為羊比丘乞食若師子王遇大獸即噉不味不著得小獸即噉不鄙不薄比丘亦爾得四事供養已不起染著想自知出要無增減心是為師子王比丘乞食又比丘乞食未得食前應念為修道故補飢瘡須行乞食既得食已為報施恩念道不輟寶雲經云乞食作四分一分奉同梵行一分與丐一人分施鬼神一分自食。

　　△二頌非遠近。

　　又復不行上中下法(至)是則名為菩薩行處。

　　上中下法者約教則以別教為上通教為中藏教為下約人或指三乘或三教菩薩今約廢權說故云不行等有為等者有為是世間法故不實無為是出世間法故實亦不分別等者觀音義疏以男女表對定慧慧表男定表女正引此二句以明定慧之法性本絕言不可分別故下即云不得諸法等。

　　一切諸法空無所有(至)常住一相是名近處。

　　此頌上常好坐禪及觀一切法空等文可見。

　　△三頌明行成三初標。

　　若有比丘於我滅後(至)說斯經時無有怯弱。

　　此標行成事成則外儀無失理成則內心無滯故說經時無怯弱也。

　　△二釋。

　　菩薩有時入於靜室(至)其心安隱無有怯弱。

　　此釋安樂之因因入靜室修禪定故止於過惡得人無我外則不損因正憶念修智慧故離諸取著得法無我內無顛倒是則心不怯弱不怯弱名安樂也。

　　△三結。

　　文殊師利是名菩薩安住初法能於後世說法華經。

　　此頌長行總結初法即指身安樂行也。

　　△二口安樂行二初長行二初標章。

　　又文殊師利如來滅後於末法中(至)應住安樂行。

　　此下第二口安樂行也今標章。

　　△二行法二初止行四初不說過。

　　若口宣說若讀經時不樂說人及經典過。

　　此釋口安樂之行法有止行觀行今止行中初不樂說能聽人及所聽經典過者法華已前七方便之權法乃是佛為他機隨他意語名不了義人若聽受容有樂偏小之過法是隨機之說則有何過若言法有過者則是惱亂其聽受之人非口安樂行之相也。

　　△二不輕慢。

　　亦不輕慢諸餘法師。

　　此言弘經者不可倚恃所弘法華之圓而輕蔑偏權小教之法師也妙樂云佛在世時尚以異方便及餘深法用助圓實之正道後學順教豈可固違須順佛意將護物機問佛世觀機恐物墮苦先以小接次以偏引末世弘法豈必然耶答恐弘經人倚圓蔑偏作如是說然弘經者隨其行位淺深若始行弘經之人遇求法者但以大乘而為解說不以小答也若深位弘經者始末弘法必以三藏等三方能顯於圓頓也。

　　△三不歎毀。

　　不說他人好惡長短(至)亦不稱名讚歎其美。

　　初不說一切人次別舉聲聞不說他人長短者夫人惡聞其失故不談人短好譽者必善毀故不稱人長故日藏經云初中後夜減省睡眠精進坐禪誦經修道背捨生死向涅槃路不稱他短不說己長於聲聞等者聲聞根性不定若歎二乘或令彼退大取小若毀呰二乘或令其大小俱失所以毀讚俱不應也妙樂引大論云自讚自毀讚他毀他如是四法智者不為何以故自讚者是貢幻人自毀者是妖惑人讚他者是諂佞人毀他者是讒賊人智者應以四悉檀籌量而護自他。

　　△四不怨嫌。

　　又亦不生怨嫌之心。

　　若謂其所承之人及所稟之法妨害我道即是怨心若謂其人法鄙劣即是嫌心心機一動聲說即發杜說過之源故不生怨嫌也妙樂云怨去聲損己則怨違情曰嫌安樂行者尚去順己之喜況搆無怨之恨大集經云過去世時有羅剎王於拘留孫佛法中出家發菩提心誦持大小乘法聚各八萬四千由意嫌頭陀比丘不誦經典猶如株杌由此墮獄受苦從獄出已受羅剎身於賢劫末樓至佛所方脫羅剎身常人尚爾況安樂行為弘大典將護小行怨嫌俱捨方稱正行此口安樂行中所言怨嫌心者心動則形於言是故制心即為制口。

　　△二觀行。

　　善修如是安樂心故(至)而為解說令得一切種智。

　　上既觀諸法空心已住於畢竟空理無所取著必不執大而輕於小但隨順物情復不違於大乘法相或有難問則不說小乘法答但以大乘答者有二意若見其無大機而為說小但令得方便小益若不見其無大機而為說小則妨其大緣是故但為說大則無二者之咎一切種智如前釋增治云隨順物情即不逆其意尚不令順法而違物尚不許見無大而為說小妨其大緣況令違法相而復背機況復執大毀小而令大小俱失耶。

　　△二偈頌三初頌標章。

　　爾時世尊欲重宣此義而說偈言。

　　菩薩常樂安隱說法(至)著新淨衣內外俱淨。

　　此二行頌上口安樂行中初標章也上總稱應住今頌中別出行相行相有三初半行欲令現前人得安隱道及果(安隱道即涅槃因果即涅槃果)即入如來室義次半行即坐如來座義後一行即著如來衣義以此三法導口業名安樂行也。

　　△二頌行法二初頌止行四初頌不輕慢。

　　安處法座隨問為說。

　　此下五行半頌止行也今半行頌不輕慢若輕慢者則不隨問為說也。

　　△二不說長短。

　　若有比丘及比丘尼(至)若有難問隨義而答。

　　但依妙義而說不談人之好惡難問隨義答者有二一可答二不可答若問答相詰難勝負則自知是為智者語若自放恣而問敢有違者誅之是為王者語若長短是非皆不知唯求己勝是為愚者語妙樂云智者語即可答王者語愚者語即不可答。

　　△三不說人過。

　　因緣譬喻敷演分別(至)漸漸增益入於佛道。

　　若說人過生人毒念今不說其過故使發心入於佛道佛道從喜生故也。

　　△四頌無怨嫌。

　　除懶惰意及懈怠想離諸憂惱慈心說法。

　　怨嫌心起則懈懶憂惱今以慈心說法頌無怨嫌者精進無憂故也上長行皆約止善說頌中皆約行善也。

　　△二頌觀行。

　　晝夜常說無上道教(至)是則大利安樂供養。

　　此四行頌觀門也上長行中云但以大乘答今頌云說無上道上云令得一切種智今頌云願成佛道令眾亦爾者令他亦成佛道也。

　　△三頌行成四初頌標行成。

　　我滅度後若有比丘能演說斯妙法華經。

　　此一行標口安樂行成也。

　　△二無過難除。

　　心無嫉恚諸惱障礙(至)亦無擯出安住忍故。

　　此二行明內無過則外難不生如無臭物蠅則不來。

　　△三有善行成。

　　智者如是善脩其心能住安樂如我上說。

　　此內有善法所以行成也。

　　△四格量功德。

　　其人功德千萬億劫算數譬喻說不能盡。

　　△三意安樂行二初長行三初標章。

　　又文殊師利菩薩摩訶薩(至)受持讀誦斯經典者。

　　此下第三意安樂行也今標章。

　　△二行法二初止行四初不嫉諂。

　　無懷嫉妬諂誑之心。

　　夫二乘欲出生死故先除貪欲菩薩欲化他故先除嗔見嫉是嗔垢諂是見垢嫉妬違慈悲之心非化他之法諂誑乖智慧之道非自行之法若智慧被障將何上求佛道若慈悲有妨將何下化眾生是故菩薩之人欲脩意安樂行最須棄之。

　　△二不輕罵。

　　亦勿輕罵學佛道者求其長短。

　　亦勿輕罵等者此戒菩薩之人不應自倚圓行而呵責別教行人學佛道者亦不自倚圓教之長求其權教之短知機呵責不知勿罵若其責罵容有退彼善根之義故云亦勿等也。

　　△三不惱亂。

　　若比丘比丘尼(至)汝是放逸之人於道懈怠故。

　　比丘等四眾皆有三乘之機故云求聲聞等此戒不應以圓呵通教三乘者其本無大機強以圓呵乖心成惱通既被呵圓復未解前疑後悔大小俱失以去佛道迂迴名甚遠此惱別教行人今文雖曰呵通以通教中復有別機故也若忩忩取證沉空滯寂不能得一切種智此惱通教行人厭生死懶化導名懈怠悲華經明小乘者為懈怠。

　　△四不諍競。

　　又亦不應戲論諸法有所諍競。

　　嘲謔之論妨安樂行故須制也遺教經云若種種戲論其心則亂雖復出家猶不得脫是故比丘當須捨離此意同也。

　　△二觀行四初起大悲心違於嫉諂。

　　當於一切眾生起大悲想。

　　此下四科明觀行也即約前四惡起於行善也。

　　△二起慈父心違於輕罵。

　　於諸如來起慈父想。

　　凡求佛道即是學人敬學如佛不得輕罵諸者通三世此即未來如來也。

　　△三起大師想違於惱亂。

　　於諸菩薩起大師想(至)常應深心恭敬禮拜。

　　以理論之三乘皆是菩薩有化訓之德皆是眾生之師應起師想勿言其短。

　　△四平等說法違於諍論。

　　於一切眾生平等說法(至)亦不為多說。

　　平等破偏執之諍法本平等故云以順法也不多不少者量其機器之利鈍也。

　　△三結成二初由止惡惡不能加。

　　文殊師利是菩薩摩訶薩(至)說是法時無能惱亂。

　　此結意安樂行也由止惡故惡不能加故云無能惱亂也。

　　△二由觀行勝人來集。

　　得好同學共讀誦是經(至)供養經卷恭敬尊重讚歎。

　　由觀行故勝人來集得好同學也。

　　△二偈頌二初頌行法二初頌止行四初頌不嫉諂。

　　爾時世尊欲重宣此義而說偈言。

　　若欲說是經當捨嫉恚慢諂誑邪偽心常脩質直行。

　　△二頌不輕罵。

　　不輕蔑於人。

　　△三頌不諍競。

　　亦不戲論法。

　　△四頌不惱亂。

　　不令他疑悔云汝不得佛。

　　△二頌觀行四初頌於一切起大悲心。

　　是佛子說法常柔和能忍慈悲於一切不生懈怠心。

　　△二頌於菩薩起大師想。

　　十方大菩薩愍眾故行道應生恭敬心是則我大師。

　　△三頌於如來起慈父想。

　　於諸佛世尊生無上父想。

　　△四頌平等說法息諍論。

　　破於憍慢心說法無障礙。

　　△二頌行成。

　　第三法如是智者應守護一心安樂行無量眾所敬。

　　△四誓安樂行二初長行二初明行法三初標章。

　　又文殊師利菩薩摩訶薩(至)有持是法華經者。

　　此下第四誓願安樂行也以身口意與慈悲俱即誓願安樂行發願流通此經故也。

　　△二行法三初標誓願境二初慈誓境。

　　於在家出家人中生大慈心。

　　通取曾發方便心而未出三界者名在家斷見思惑盡出三界者名出家此攝得兩教二乘三教菩薩此輩既皆具無明有苦可拔亦應是大悲境但其皆曾發偏小之心與慈誓相應須與其圓道圓果之樂故言生大慈心以慈能與樂故也。

　　△二悲誓境。

　　於非菩薩人中生大悲心。

　　通取未曾發方便心者名非菩薩此攝得三界內者既全不曾發小乘方便之心況復能發大乘真實之心則知此等皆是界內流轉生死之徒亦須與樂但其流轉無際正與悲誓相應宜拔其苦因苦果故言生大悲心以悲能拔苦故也。

　　△二起誓願由二初起慈誓之由。

　　應作是念如是之人則為大失如來方便隨宜說法。

　　此即起慈之由也如是之人指上曾發方便心者由樂小故執佛方便以為真實不會圓道故言大失大失是慈誓之由也。

　　△二起悲誓之由。

　　不聞不知不覺不問不信不解。

　　指上未曾發偏圓心者由未發偏圓之心不聞偏圓二道故以不聞偏道為無聞慧不知偏道為無思慧不覺偏道為無修慧又無圓三慧何者不問圓道故不聞不信圓道故不思不解圓道故不修偏圓三慧權實皆無甚可憐愍即起悲之由也妙樂中問云何得知前三是權後三是實答準正發誓文但牒後三而為是經故云其人雖不問不信不解是經。

　　△三正立誓願。

　　其人雖不問不信不解是經(至)引之令得住是法中。

　　此正發誓願也彼人雖不問不信偏圓二道菩薩不約偏道發誓但欲與其圓道三慧故言雖不問不信不解此經我得三菩提引令得入也若誓願若菩提若神通若智慧皆由安樂行得之神通智慧二力秪是福智二嚴深觀如來座故得智慧力四辯莊嚴能以慧拔也深觀如來室如來衣得大善寂力不起滅定現諸威儀神通福德莊嚴先以定動也。

　　△三結成三初總結無過失。

　　文殊師利是菩薩摩訶薩(至)說是法時無有過失。

　　此下結誓願安樂行也今總結無過失既無過失則是行成行云何成以其立大誓願故即入如來室行成以其知四眾失圓道故即坐如來座行成以其誓制其心不懈怠故即著如來衣行成三行具立故言行成無過失者慈悲成故無嗔垢失如來衣成故無懈怠失如來座成故無諂曲失以由此第四誓願行成故無諸失也。

　　△二別結慈悲成。

　　常為比丘比丘尼(至)能令聽者皆得歡喜。

　　此別結慈悲行成也以慈成故攝得四眾人天供養聽法誓願成故感佛神通諸天衛護如來座成不著於法故聽者歡喜也。

　　△三釋誓願行成。

　　所以者何此經是一切過去(至)諸佛神力所護故。

　　此釋誓願行成三世諸佛尚皆守護況諸天耶。

　　△二歎經妙二初法說二初昔未顯說。

　　文殊師利是法華經(至)乃至名字不可得聞。

　　此昔未曾顯說故昔不得也。

　　△二今日乃得。

　　何況得見受持讀誦。

　　△二譬說二初不與珠譬昔未曾顯說二初開譬六初威伏諸國。

　　文殊師利譬如強力轉輪聖王欲以威勢降伏諸國。

　　翻譯名義引俱舍論云南洲人壽至八萬歲時有轉輪王生滅八萬時人壽損減眾惡漸盛故無輪王由輪旋轉應導威伏一切名轉輪王具足說之則有四種輪王謂金銀銅銕輪從勝但說金輪故經言若王生在剎帝利種紹灌頂位於十五日受齋戒時東方忽有金輪寶現其輪千輻具足轂輞舒妙光明來應王所此王定是轉金輪王金輪王領四洲銀輪王領三洲銅輪王領二洲鐵輪王領一洲四種輪王威定諸方亦有差別慈恩云金輪望風順化銀輪遣使方降銅輪震威乃服鐵輪奮戈始定今以輪王譬如來化世降伏諸國譬降伏五陰十二入十八界諸境。

　　△二小王不順。

　　而諸小王不順其命。

　　小王譬諸煩惱未得無漏智慧調伏名不順其命。

　　△三起兵往伐。

　　時轉輪王起種種兵而往討伐。

　　起種種兵譬七賢中所修方法為前軍須陀洹斯陀含中所修方法為次軍阿那含阿羅漢中所脩方法為後軍所破者是三毒等分八萬四千之冠盜能破者是八萬四千法門之官兵妙樂云言八萬等者秖是小乘八萬而已。

　　△四有功歡喜。

　　王見兵眾戰有功者即大歡喜。

　　△五隨功賞賜。

　　隨功賞賜或與田宅聚落城邑(至)奴婢人民。

　　田即三昧宅即智慧聚落即初果二果邑即三果城即四果涅槃衣服即慚忍善法嚴身之具即助道善法也種種七寶即七覺支等象馬車乘即二乘盡智無生智也奴婢即神通得有漏善法如人民即七賢位也輔行六下云隨功賞賜者隨其精進功能故佛輪王見小乘眾破見思賊有微功者賜事禪定無漏田宅若見大士應破大惑獲大功勳即賜以髻中明珠也。

　　△六而不與珠。

　　唯髻中明珠不以與之(至)王諸眷屬必大驚怪。

　　髻喻權珠喻實言髻中明珠者實為權所隱也在頂上者譬極果所宗有出分段生死之機為小功勳有出變易生死之機為大功勳驚怪者未有大功忽賜髻珠諸臣皆疑怪譬眾生大機未動忽說此經二乘疑惑菩薩驚怪輔行六下云於實法界頂開同體權髻與實相明珠得法王記莂。

　　△二合譬六初合威伏諸國。

　　文殊師利如來亦復如是(至)得法國土王於三界。

　　此下六科合上譬也。

　　△二合小王不順。

　　而諸魔王不肯順伏。

　　△三合起兵往伐。

　　如來賢聖諸將與之共戰。

　　△四合有功歡喜。

　　其有功者心亦歡喜。

　　△五合隨功賞賜。

　　於四眾中為說諸經(至)引導其心令皆歡喜。

　　根力者即三十七道品中五根五力也修此根力即不漏落六道生死故名無漏根力也涅槃此云滅度今即小乘真空涅槃也此真空涅槃能防見思之非禦生死之敵故名涅槃城。

　　△六合而不與珠。

　　而不為說是法華經。

　　△二與珠譬譬今日得聞二初開譬二初有勳。

　　文殊師利如轉輪王見諸兵眾有大功者心甚歡喜。

　　△二與珠。

　　以此難信之珠久在髻中不妄與人而今與之。

　　珠在髻中者實為權所覆也解髻即開權與珠即顯實用譬法華開權顯實也四十餘年秘而不譚故云不妄與人。

　　△二合譬二初合有勳。

　　如來亦復如是於三界中(至)爾時如來亦大歡喜。

　　賢聖軍如上所明妙樂云見賢聖等者大集經云知苦壞陰魔斷集離煩惱魔證滅離死魔脩道壞天主魔今不云天主魔者以小乘多斷三魔未壞天主魔然已有壞義成道必降魔故也有大功勳等者如來見此小乘賢聖已除界內苦集名與陰戰至般若後破無明出變易名大功勳故今三毒等且小乘中說三毒者貪嗔痴也在見惑中名邪三毒在思惑中名正三毒故知三毒不出見思二惑如來見諸賢聖已斷見思出三界外不為魔網所罩不久必當破無明之惑出變易生死之苦故通云歡喜也。

　　○名義云天主魔者欲界天主也著樂邪見憎嫉一切賢聖涅槃道法名天主魔。

　　△二合與珠。

　　此法華經能令眾生(至)乃與汝等而敷演之。

　　一切智者謂一切內法內名能知能解一切外法外名亦能知能解但不能以一切道起一切種故名一切智記云內法內名者謂理內所詮法相及能詮名字外法外名者即理外所詮法相及能詮名字空觀若成於此名相悉能體達多怨者如五千退席等如云如來現在猶多怨嫉是也難信者如中下根譬喻因緣二周之後方能信解是也於諸說中等者此經於已今當說最為第一故也明珠者明譬中道智珠喻圓實之理能令至一切智智即果名行始為因行終為果是行一也第一之說是教一秘密之藏是理一安置諸子秘密藏中我亦不久自住其中即兼人一。

　　△二偈頌二初頌行法二初超頌行成。

　　爾時世尊欲重宣此義而說偈言。

　　常行忍辱哀愍一切乃能演說佛所讚經。

　　此下四行頌行成也上長行中總明行成今偈頌中別顯也常行忍辱頌著忍辱衣行成哀愍一切頌入慈悲室行成乃能演說頌坐法空座行成。

　　△二追頌行法三初頌誓願境。

　　後末世時持此經者於家出家及非菩薩應生慈悲。

　　△二頌誓願由。

　　斯等不聞不信是經則為大失。

　　△三正立誓願。

　　我得佛道以諸方便為說此法令住其中。

　　△二頌歎經二初頌開譬二初頌不與珠譬。

　　譬如強力轉輪之王(至)妓婢財物歡喜賜與。

　　△二頌與髻珠譬。

　　如有勇健能為難事王解髻中明珠賜之。

　　輔行六下云力能趣實故云勇健依理而起精進之行故云能為難事今佛輪王解權賜實故云王解髻等。

　　△二頌合譬二初頌合不與珠。

　　如來亦爾為諸法王(至)以大方便說此諸經。

　　△二頌合與珠譬。

　　既知眾生得其力已(至)今正是時為汝等說。

　　上譬如強力至此凡十行半頌上歎經也其力即精進力也不妄開示者大機未熟也今正是時者正是開權顯實之時。

　　△三總結行成之相三初結勸四行。

　　我滅度後求佛道者(至)應當親近如是四法。

　　此下二十三行是第三總結行成感徵之相以勸脩行今結勸身口意誓願四行也。

　　△二舉三報以勸亦名三障清淨三初報障轉轉現報。

　　讀是經者常無憂惱又無病痛顏色鮮白。

　　此下舉三報轉以勸持經今是報障轉轉現報也滅現世憂惱即除苦受之報此轉現報之心也無病痛顏色鮮白即轉現報之色也。

　　△二業障轉轉生報。

　　不生貧窮卑賤醜陋。

　　此轉惡業也惡業之因應感惡果由持經力轉惡因而得好果即轉生報也不生即無惡生業現在持經不作貧窮業來世不生卑賤也。

　　△三煩惱障轉轉後報二初別明三煩惱障轉三初別明貪障轉。

　　眾生樂見如慕賢聖天諸童子以為給使。

　　此眾生樂見至下如日之照三行是別明三煩惱障轉也今初明貪障轉多貪欲者為人忽慢又障生梵天今貪欲障轉故眾生樂見人不忽慢天童給使不障生梵天。

　　△二別明嗔障轉。

　　刀杖不加毒不能害(至)遊行無畏如師子王。

　　此明嗔障轉也捨嗔則除內刀箭入陣則外刃不傷故云刀杖不加嗔是害慈悲之毒藥內既慈悲則外毒不能害嗔是惡口腑臟內既無嗔則入口閉塞不能惡罵既不為人加害惡罵故於遊行之處無所畏憚也。

　　△三別明痴障轉。

　　智慧光明如日之照。

　　此明痴障轉也愚痴能障智慧今愚痴之障既轉則智慧之光如日之照。

　　△二總明一切煩惱轉六初夢入十信二初正明慈悲報。

　　若於夢中但見妙事(至)數如恒沙恭敬合掌。

　　此下十六行總明一切煩惱障轉亦是後報轉也由身口意誓願四行功成兼以弘經之力化功歸己果相先彰故於夢中見種種事竝是未來後報之相百千萬劫事在一念夢中用表妙法不可思議一中無量無量中一是相前現後當尅果從初十信乃至妙覺八相成佛皆以如來莊嚴而自莊嚴即忍辱報今此二行半正言慈悲報也。

　　△二正見無癡報。

　　自見其身而為說法。

　　因無邪癡而得正見因正見故而有智慧因有智慧即能說法故科此二句為正見無癡報從前科若於夢中至此而為說法總是夢入圓教十信位也。

　　△二夢入十住。

　　又見諸佛身相金色(至)亦有四眾合掌聽法。

　　此六行半偈明夢入十住也住中既云見佛表自當得八相初住便破一品無明分身百界作佛故也見身處中表入中道實相也聞法歡喜表初發心住見中道與初歡喜地等故亦云喜陀羅尼此云能持謂集種種善法能持令不散不失也又翻總持謂持善不失持惡不生也又翻遮持謂遮二邊之惡持中道之善也今云得陀羅尼即有三一旋陀羅尼二百千萬億旋陀羅尼三法音方便陀羅尼淨名疏釋云旋者轉也轉假入空得證真諦百千萬億者即是從空入假旋轉分別破塵沙惑顯出恒沙佛法法音方便者即是二觀方便得入中道也不退智者即三不退具如序品初釋既云證不退智即為授記者當知得入初住無生得記之位也。

　　△三夢脩十行。

　　又見自身在山林中脩習善法。

　　夢入十住之後既云又見自身在山林等知是十行修習善法也妙樂云修習云行者前非無行不別而別至此最得行名故也。

　　△四夢悟十向。

　　證諸實相。

　　既云證諸實相知是十回向正觀中道位也妙樂云證諸者諸言正表斷三十品無明也。

　　△五夢入十地。

　　深入禪定十方佛。

　　深入禪定即第十地中無垢三昧入金剛定諸佛皆現摩頂受軄也妙樂云言無垢者初住已得為順大經以無垢三昧對於初地故今且從初地以說若云入金剛定義當等覺今等覺合在十地中。

　　△六夢入妙覺。

　　諸佛身金色百福相莊嚴(至)如煙盡燈滅。

　　既夢八相作佛則知是夢入妙覺也此中或是初住能八相成佛之相仍前次位寄談極果耳夢作國王即是降兜率托胎降生三相捨宮殿五欲詣道場即是出家之相成無上道成道必降魔即是成道降魔二相轉法輪入涅槃二相如文烟盡燈滅者烟譬機燈譬應妙樂云安樂既是如來之行故弘經者預表果成故知弘功其力不少。

　　△三總結行成。

　　若後惡世中說是第一法是人得大利如上諸功德。

　　此總結行成也。

　　妙法蓮華經從地涌出品第十五

　　師嚴道尊鞠躬祗奉如來一命四方奔踊故言從地涌出品此約世界悉檀釋也三世化導惠利無疆一月萬影孰能思量召過去以示現在弘妙經以益當來故言從地涌出品此約為人悉檀釋也虗空湛然無早無晚惑者執迹而闇其本召昔示今破近顯遠故言從地涌出品此約對治悉檀釋也寂場少父寂光老兒示其藥力咸令得知故言從地涌出品此此約第一義悉檀釋也妙樂自下升此故是世界也召本人示現人令現人生現善使本人弘現經令當人生當善故是為人也虗空等者約所表也虗空理也本迹事也事有本迹理無早晚惑者迷理而暗本迹故執近迹而失遠本所以召昔示今破執近惡故是對治也寂場舍那示始成故父少寂光菩薩行久著故兒老譬藥力者父久先服種智還年之藥父老而若少子亦久稟常住不死之方子少而若老故是第一義也。

　　△大段第二本門開近顯遠亦名開師門之近迹顯佛地之遠本三初序段從此下至汝等自當因是得聞二正說段從爾時釋迦告彌勒下至分別功德品彌勒說十九行偈三流通段從偈後下十一品半經文今初從地涌出品初半品乃本門序段分二初湧出三初他方請弘。

　　爾時他方國土諸來菩薩(至)當於此土而廣說之。

　　他方菩薩既聞迹門流通弘經福大咸欲發願住此弘宣是故請也。

　　△二如來不許。

　　爾時佛告諸菩薩摩訶薩眾(至)護持讀誦廣說此經。

　　如來止之凡有三義他方菩薩各各自有己任若住此土廢彼利益又他方菩薩於此土結緣事淺雖欲宣授必無巨益又若許之則不得召下方菩薩下方菩薩若不來此近迹不得破遠本不得顯為此三義故如來止之也召下方來亦有三義是我弟子應弘我法以緣深廣能徧此土益徧他方土益又得開近顯遠是故止彼而召下也。

　　△三下方涌出二初經家敘相五初涌出。

　　佛說是時娑婆世界(至)菩薩摩訶薩同時涌出。

　　妙樂云地裂者地覆本眷屬如迹隱本今開迹顯本故裂地以表之。

　　△二身相。

　　是諸菩薩身皆金色三十二相無量光明。

　　△三住處。

　　先盡在此娑婆世界之下此界虗空中住。

　　住處者常寂光也常即常德寂即樂德光即淨我二德此四德秘密之藏是其住處以不住法住秘藏中下方者法性之淵底玄宗之極地故言下方在下不屬此空中不屬彼非彼非此即中道也又出此不在上亦不在此下不上不下住在空中亦是中道也妙樂云法性之淵底釋下也玄宗之極地釋方也玄理之宗故名玄宗宗謂宗致取果所期此諸菩薩分到所期且云極地在下不屬此者在下空故不屬此界(下方空名下空)空中不屬彼者住於下方空中故不屬彼界出此不在上者非上界也不在此下者言在此界之空中經云從地出已各詣虗空是也。

　　△四聞命。

　　是諸菩薩聞釋迦牟尼佛所說音聲從下發來。

　　來之由者聞命故來弘法故來破執故來顯本故來皆如上說。

　　△五眷屬。

　　一一菩薩皆是大眾唱導之首(至)所不能知。

　　所將眷屬者若人情往望謂領六萬五萬恒沙者為多領三二一者為少單己者隻獨若依文往尋六萬五萬者為少單己者為多故下偈文云單己獨處者其數轉過上若依法門者一一皆是導師能引眾人至於寶所當知一己非獨六萬非多一即一道清淨二即定慧三即戒定慧四即四諦五即五眼六即六度一一度具十法界界界互具成百法界界界十如即具千如如如十善即成萬善一度具萬六度即六萬法門多不為多一不為少非多非少而多而少(多不多空也一不少假也雙非雙照中也)此中明六度不同常途六度互嚴之說乃依妙境論六度耳妙樂云行依妙境故度成萬是也。

　　△二大眾問訊五初三業供養。

　　是諸菩薩從地出已(至)欣樂瞻仰於二世尊。

　　樹下之座即分身諸佛所坐者也拜遶是身讚法是口瞻仰是意也。

　　是諸菩薩摩訶薩從初涌出(至)令諸大眾謂如半日。

　　五十小劫謂如半日四眾徧見此乃隱長而現短借(猶與也)其神力令狹而見廣俱是不可思議也五十小劫與半日者此是時節不可思議如來所見不以二相下方菩薩常面稱揚如來默然常受其讚解者即短而長謂五十小劫惑者即長而短謂如半日斯為本迹而作弄引如來未說則暗本而執迹佛若開顯則悟近而達遠亦知不思議一也妙樂云五十小劫令如半日此明如來不可思議延促之事顯於如來自在之力既云令諸大眾謂如半日即促彼長令其見短故云隱長廣狹亦爾此言即長而短也四眾徧見(即下文四眾徧見菩薩也)此言即狹而廣也有人云(即生公也)聽法之志而忘其長或云長短斯亡長短斯存此並得感而失應何以抑於如來神力耶如來所見等者佛眼觀之長短不二四眼觀之不無長短故赴長短機令見不一。

　　爾時四眾亦以佛神力故(至)百千萬億國土虗空。

　　四眾徧見菩薩者此是如來借其神力令即狹而見廣亦是不思議也夫肉眼天眼所見不遠而今所覩充滿虗空則知菩薩應相既多必並證得彌法界之真理也妙樂云肉天二眼任其自力所見不遙今忽見遠知非己力即知如來現此神變必說妙法。

　　△二陳問訊詞二初標四導師。

　　是菩薩眾中有四導師(至)最為上首唱導之師。

　　但舉四人者欲擬開示悟入四十位耳如華嚴但舉法慧德林金幢金藏說四十位也妙樂云擬者比擬也亦對也如華嚴下引同彼此佛慧既同人法相望亦等但彼迹此本彼兼此獨本迹雖殊彼此俱四咸為導首故得例之唱導者補註云啟發法門名之為唱引接物機名之為導。

　　△二正陳問詞二初長行二初問如來安樂。

　　在大眾前各共合掌(至)少病少惱安樂行不。

　　△二問眾生易度。

　　所應度者受教易不不令世尊生疲勞耶。

　　△二偈頌二初頌問如來安樂。

　　爾時四大菩薩而說偈言。

　　世尊安樂少病少惱教化眾生得無疲倦。

　　世尊已離世間有漏五陰豈有病惱葢欲示同人法順土常儀故須問云病惱耳。

　　△二頌問眾生易度。

　　又諸眾生受化易不不令世尊生疲勞耶。

　　△三佛答安樂二初答安樂。

　　爾時世尊於菩薩大眾中(至)如來安樂少病少惱。

　　此答上初偈之問。

　　△二答易度二初根利德厚。

　　諸眾生等易可化度(至)即皆信受入如來慧。

　　此答上次偈之問易度有二一根利德厚者世世已來常受大化始見我身即稟華嚴入如來慧果熟易零此一類眾生則易度也。

　　△二根鈍德薄。

　　除先脩習學小乘者(至)得聞是經入於佛慧。

　　此易度中二根鈍德薄者世世已來不受大化為此等人故須開頓說漸三藏方等般若而調伏之亦令此人今聞法華入於佛慧比前雖難於佛甚易根雖利鈍所入是同疏中略舉十意釋之第一始見今見乃至第十利根初熟始入佛慧鈍根後熟今入佛慧緣宜不同略為十異種智法界等無差別故今經云始見我身聞我所說即皆信受入如來慧除先脩習學小乘者今聞此經入於佛慧明文在茲不須疑也舊云華嚴了義滿字常住法華不了義非滿非常今以此文竝之若始入是了義今入是不了義者始入是佛慧今入非佛慧若佛慧既齊了義亦等滿字常住悉如是。

　　△四偈頌隨喜。

　　爾時諸大菩薩而說偈言。

　　善哉善哉大雄世尊(至)聞已信行我等隨喜。

　　能問者即是華嚴中四大士法華中身子三請俱是能問也所問者即是問佛智慧也妙樂云聞已信行者即指能問諸菩薩所化之人聞菩薩說已而能信行我等隨喜者即上行等隨喜能問菩薩發起大利及隨喜菩薩所化之人也。

　　△五如來述歎。

　　於時世尊讚歎上首(至)能於如來發隨喜心。

　　如來述歎與上大異何者上文隨喜能問之人皆是菩薩及所化之人聞已信行即是於菩薩等發隨喜心也今如來述歎何故却云汝等能於如來發隨喜心葢能問者皆是古佛汝能隨喜即是隨喜如來是則菩薩隨喜其迹如來述歎其本此亦密表壽量妙樂云密表壽量者今歎菩薩尚是古佛密表今佛非今成也既非今成必有遠本未得彰灼故云密表。

　　△二疑問二初此土菩薩疑二初長行疑念。

　　爾時彌勒菩薩及八千恒河沙(至)并欲自決所疑。

　　此下是第二疑問序彌勒及諸菩薩所以疑問者自初寂場說華嚴以來至今靈山說法華已往十方大士來會雖不可限我以補處智力悉見悉知而於此眾不識一人然我遊化十方覲奉諸佛諸佛大眾快所諳知今就彼履歷之處推之亦所不識又彼諸大士是前進先達彌勒是後番末學後不知前故所不識又彼等大士本實相底應現十方所有真應非彌勒境界是故不識又佛託弘經召諸大士密開壽量非時眾所知故言不識已上諸釋約四悉檀意也妙樂云初約來者次約去處來去異故識不識別以不識故無世界益也彌勒不知前進之喜則自善不生無為人益也化物本治物病彌勒不知真應無彼利物之道即不識病無對治益也密開壽量是第一義者即此一部最極之理豈非第一既時眾不知無第一義益也斯葢彌勒為眾發起且云不識不知耳。

　　△二偈頌正問五初問何處來。

　　合掌向佛以偈問曰。

　　無量千萬億大眾諸菩薩(至)是從何所來。

　　兩足者謂福慧二種莊嚴皆具足也。

　　△二問何緣來。

　　以何因緣集巨身大神通(至)為從何所來。

　　△三敘其數量。

　　一一諸菩薩所將諸眷屬(至)猶不能盡知。

　　△四問其師誰。

　　是諸大威德精進菩薩眾(至)修習何佛道。

　　△五彌勒結請五初結歎神力。

　　如是諸菩薩神通大智力。

　　△二請答來處。

　　四方地振裂皆從中涌出(至)未曾見是眾。

　　△三請答來緣。

　　我於此眾中乃不識一人忽然從地出願說其因緣。

　　△四大會同請。

　　今此之大會無量百千億(至)本末之因緣。

　　△五請答師主。

　　無量德世尊惟願決眾疑。

　　科云請答師主者即請答誰為其說法等。

　　△二他土菩薩疑。

　　爾時釋迦牟尼分身諸佛(至)汝等自當因是得聞。

　　此他土菩薩疑也其佛侍者即他方菩薩是分身眷屬橫在十方與彌勒同疑俱不知如來本地成佛甚久於是各各以疑陳於己佛佛皆抑待彌勒故云彌勒已問斯事汝等自當因是得聞妙樂云抑待彌勒者分身諸佛自謂答問之益不在於我故不為答抑待釋迦荅彌勒問故云待彌勒耳何者彌勒所問事迹不輕釋尊一代未曾顯說因茲答問廣顯長壽此一代玄祕在佛自開汝自當聞我不應答。

　　○本門序分竟。

　　△二此半品至彌勒說偈盡本門正說段二初誡許二初長行二初誡二初述讚。

　　爾時釋迦牟尼佛(至)乃能問佛如是大事。

　　此下本門正說分阿逸多此云無能勝即彌勒姓也。

　　△二正誡。

　　汝等當共一心被精進鎧發堅固意。

　　一心誡勿亂被鎧誡勿怠堅固誡勿退也。

　　△二許二初標示果智慧。

　　如來今欲顯發宣示諸佛智慧。

　　△二三世開化教。

　　諸佛自在神通之力(至)諸佛威猛大勢之力。

　　科云開化教者宣示也自在神力者過去益物也師子奮迅者十方分身所被之處現在益物也大勢威猛者未來益物也章安私謂如來自在者我德也神通者樂德也師子奮迅奮迅除垢淨德也大勢威猛未來益物常德也妙樂云神通是菩薩遊戲故名為樂益盡未來故得是常。

　　△二偈頌二初頌誡。

　　爾時世尊欲重宣此義而說偈言。

　　當精進一心我欲說此事勿得有疑悔。

　　△二頌許二初頌智慧果。

　　佛智叵思議。

　　△二頌三世化。

　　汝今出信力住於忍善中(至)汝等一心聽。

　　妙樂云頌三世者前師子等以明三世文中亦無三世之語但以義勢同三世耳今頌亦爾直以佛無不實語等半行偈文而用通之語既不虗則知三世益亦真實。

　　△二正說二初一品半正開近顯遠二初此品末略開近顯遠動執生疑二初略開近顯遠二初長行二初雙答二初答師弟。

　　爾時世尊說此偈已(至)調伏其心令發道意。

　　此去盡壽量品正開近顯遠也。

　　△二答處所。

　　此諸菩薩皆於是娑婆世界之下此界虗空中住。

　　此界指下方也下方空中住者釋論明有底散三昧應作四說有者三有也底者非想非非想也以深勝故為底又有者名相也底者空也以空寂故為底又有者二邊俗也底者邊際智滿故為底今經云下方空為底不是上界不是下界表中道為底此是約教分別妙樂云有底散者底者下也散者空也此但消名若出體狀即約教釋者是也非想等是有漏底空是真諦底邊際智是俗諦底皆以極釋也既云約教分別則初一是藏次一是通次一是別今經是圓以中為底於四釋中但云有底不云散者底即散故。

　　△二雙釋二初釋師弟二初雙脩智斷。

　　於諸經典讀誦通利思惟分別正憶念。

　　師知弟子脩智斷二德於經分別是修智正憶念是脩斷。

　　△二雙證智斷。

　　阿逸多是諸善男子等(至)勤行精進未曾休息。

　　不樂在眾是證斷德勤行精進是證智德也。

　　△三釋處所。

　　亦不依止人天而住(至)一心精進求無上慧。

　　不依止人天而住是釋處也人天是二邊不住不著也深智無礙者依不思議智也樂於佛法者樂不思議境也境智甚深微即非淺行菩薩也妙樂云不依止人天者言居止虗空並不依於上天下人也言人天是二邊者約所表釋人多滯著表有邊天住淨福表空邊居此空中以表中道。

　　△二偈頌二初頌雙答二初答師弟。

　　爾時世尊欲重宣此義而說偈言。

　　阿逸汝當知是諸大菩薩(至)為求佛道故。

　　△二答處所二初正答處所。

　　在娑婆世界下方空中住。

　　△二歎菩薩德。

　　志念力堅固常勤求智慧說種種妙法其心無所畏。

　　△二頌雙釋二初釋師弟。

　　我於伽耶城菩提樹下坐(至)汝等一心信。

　　△二釋處所。

　　我從久遠來教化是等眾。

　　科云釋處妙樂云經不云處但云久遠教化之者前長行正答中已云在娑婆世界下方空中住竟故但以時而釋處也過去久遠於何處化化令入實即空中也。

　　△二因疑更請二初長行二初疑。

　　爾時彌勒菩薩(至)令住阿耨多羅三藐三菩提。

　　彌勒等既聞上菩提樹下乃教化之今皆住不退又聞我從久遠來教化是等眾由聞此二說動執生疑。

　　△二請二初法說三初執近疑遠。

　　即白佛言世尊(至)當成阿耨多羅三藐三菩提。

　　此疑成道近所化甚多執近而疑遠也伽耶此云山城去菩提道場約二十里西域記云城甚險固城西南五六里至伽耶山谿谷杳冥峯巒危險印度國俗稱曰靈山四十餘年者說法頌云阿含十二方等八二十二年般若談法華在般若後說故云四十餘年也。

　　△二執遠疑近。

　　世尊此大菩薩眾(至)成就菩薩道常修梵行。

　　此所化既多行位深妙又執遠而疑近也妙樂云問彌勒既不知其數不識一人云何得知久植善根答秪由不知不識并由佛歎住處德業既多又深彌勒因疑此等菩薩豈近成道之佛之所化耶。

　　△三難信結請。

　　世尊如此之事世所難信。

　　妙樂云結請中但舉難信者託物不信拒而擊佛令必有答也。

　　△二譬說二初開譬三初譬成道近意。

　　譬如有人色美𩬊黑年二十五。

　　△二譬所化多意。

　　指百歲人言是我子(至)言是我父生育我等。

　　△三總結譬難信。

　　是事難信。

　　色美𩬊黑總在年少比如來是父譬上成道近意也指百歲人比地涌涌菩薩是子譬上所化甚多意也淮北諸師以譬釋譬譬父服還年藥貌同二十五(雖老而少)子不服藥形如百歲(雖少而老)若知藥力不疑子父不知者怪之今家合其譬云如來橫服垂迹之藥示伽耶始生諸菩薩直論本地久發道心今住不退若佛及佛快知此事自下不達不得不疑故結云是事難信妙樂云既云若佛及佛則顯彌勒不知言如來橫服垂應藥者智契深理由竪服於真諦之藥處處益物乃由橫服垂應之藥真諦藥者假即空故權即實故自行冥故垂應藥者空即假故實即權故化他起故。

　　△二合譬三初合近譬。

　　佛亦如是得道已來其實未久。

　　△二合遠譬。

　　而此大眾諸菩薩等(至)一切世間甚為希有。

　　此菩薩久種善根非止伽耶發心善入出住者九次第定是善入(四禪四空及滅受想定)師子奮迅三昧是善出超越三昧是善住藏通二教竟也從初地至十地名善入十地入重玄門再修凡夫事名善出妙覺徧滿名善住別教意也畢法性三昧名善入首楞嚴三昧名善出王三昧名善住圓教也意次第習諸善法者據因為善習就果為善入善答難問者具福慧二種莊嚴也七方便之尊故云人中寶也妙樂云九次第定是善入者從禪至禪無間入故奮迅是善出者從禪至禪皆經散心以散名出超越是善住者雖經超散住禪宛然畢法性為善入者畢者窮也窮法性故首楞嚴定能現威儀故王三昧者如王安國故。

　　△三合請答三初舉佛語。

　　今日世尊方云得佛道時(至)乃能作此大功德事。

　　△二明請意二初為現在。

　　我等雖復信佛隨宜所說(至)佛所知者皆悉通達。

　　彌勒自謂現在見聞我雖未達信而已矣。

　　△二為未來。

　　然諸新發意菩薩於佛滅後(至)而起破法罪業因緣。

　　今所請者正為未來淺行新發意者喜生誹謗謗則墮於惡道不退者雖能信而不謗不能增道若為分別而說令謗者則生信信者則增道。

　　△三正請答二初除我等疑。

　　唯然世尊願為解說除我等疑。

　　△三除未來疑。

　　及未來世諸善男子聞此事已亦不生疑。

　　△二偈頌二初頌法說三初頌執近。

　　爾時彌勒菩薩欲重宣此義而說偈言。

　　佛昔從釋種出家近伽耶坐於菩提樹爾來尚未久。

　　△二頌疑遠。

　　此諸佛子等其數不可量(至)是事難思議。

　　△三頌結請。

　　云何而可信佛得道甚近(至)如實分別說。

　　△二頌譬說二初頌開譬。

　　譬如少壯人年始二十五(至)舉世所不信。

　　△二頌合譬三初頌合近。

　　世尊亦如是得道來甚近。

　　△二頌合遠。

　　是諸菩薩等志固無怯弱(至)於下空中住。

　　△三頌合請。

　　我等從佛聞於此事無疑(至)而住不退地。

　　妙法蓮華經如來壽量品第十六

　　如來者十方三世諸佛二佛三佛本佛迹佛之通號也壽量者詮量也詮量十方三世二佛三佛本佛迹佛之功德也今正詮量本地三佛功德故言如來壽量品如來義甚多且明二三如來餘例可解二如來者成論云乘如實道來成正覺故名如來乘是法如如智實是法如如境境智和合則有因果道是因覺是果道覺義成即是乘如實道來成正覺此即真身如來也以如實智乘如實道來生三界示成正覺者此即應身如來也三如來者法如如境非因非果有佛無佛性相常然徧一切處而無有異為如不動而至為來此法身如來也法如如智乘於如如真實之道來成正覺從理名如從智名來此報身如來也以如如境智合故即能處處示成正覺八相成道轉妙法輪此應身如來也法身如來名毗盧遮那此翻徧一切處報身如來名盧舍那此翻淨滿應身如來名釋迦牟尼此翻能仁寂默此三如來一必具三三即是一不一不異非縱非橫圓覽三法假名如來也次明壽量者即向三如來之壽量也壽者受之義也量者詮量也若真如不隔諸法故名受此詮量法身如來以如理為命不生不滅性相常然故經云非實非虗非如非異此法身之壽量也若境智相應故名受此詮量報身如來以智慧為命由如如智契如如境境既無量無邊常住不滅智亦如是故經云我智力如是久修業所得慧光照無量壽命無數劫此報身之壽量也若一期報得百年不斷故名受此詮量應身如來應同機緣為命緣長同長緣促同促故經云數數現生數數現滅等此應身之壽量也又須知法身非量非無量報身金剛前則有量金剛後則無量應身隨緣則有量應用不斷則無量是則三身各具量無量常無常之義自昔諸師或約無量明常有量是無常今家約義準經應具四解一者實有量而言無量如阿彌陀經說佛壽七百阿僧祇既有七百之數豈非實有限量雖有齊限人天莫數故名無量壽此是應身如來緣長同長之壽量也二者實無量而言量如此品詮量雖通明三身若從別意正在報身故經云我成佛已來甚大久遠等豈非實無量而品題但云壽量又如金光明經四佛為信相菩薩說偈云海滴山斤地塵空界可知其數無有能知如來壽者而彼品題亦但云壽量此是報身如來之壽量也三者實無量而言無量如涅槃經亦云唯佛與佛其壽無量此是法身如來之壽量也四者實有量而言量如今釋迦八十唱滅此是應身緣促同促之壽量也當知一佛身即具諸身壽命功德隨緣感見長短不同四句詮量其義已顯為未解者更以常等四句揀之非常非無常雙非理極即法身也常者以正智圓滿不生不滅即報身也亦常亦無常者應用無盡為亦常數唱涅槃名亦無常即應身也無常者金剛心已前智用增進乃至凡夫生死出沒皆是無常此約別教說也若圓說者一一如來悉備四句如疏具明豈可偏約常與無常量與無量而釋之耶又復應知佛本無身無壽亦無於量隨順世間而論三身亦隨順世間而論三壽此品正意雖論報身壽量報身智慧上冥下契三身義足如是三身種種功德悉是本時道場樹下先久成就名之為本中間今日寂滅道場所成就者名之為迹非本無以垂迹非迹無以顯本本迹雖殊不思議一也妙樂云問法報是本應身屬迹何以乃言本地三佛答若其未開法報非迹若顯遠已本迹各三。

　　△二壽量品廣開近顯遠斷惑生信二初誡信四初三誡。

　　爾時佛告諸菩薩(至)汝等當信解如來誠諦之語。

　　將欲開近迹而顯遠本故先誡信佛旨嚴諭為誡眾機領受為信若迹門有三請一誡如方便品初三請之後但誡云汝今諦聽善思念之今本門乃有三誡三請重請重誡前後合五誡七請奇特大事殷勤鄭重也誡云汝等當信解等者不疑近成曰信明了遠本曰解誠是忠誠諦是審實不欺於物言則詣真昔為七方便人凡有所說皆是隨他意語非告誠實今法華純圓開顯之教即是隨自意語示之以要故言誠諦菩薩既奉誠誡不敢致疑聞必取信信受誠言也妙樂云請中既云如是三白已復言惟願說之即第四重請也佛於三請之後又云汝等諦聽即第四重誡也鄭重如前釋。

　　△二三請。

　　是時菩薩大眾彌勒為首(至)如是三白已。

　　如來既垂三誡機眾乃伸三請。

　　△三重請。

　　復言惟願說之我等當信受佛語。

　　既伸三請之後復云惟願說之乃成四請。

　　△四重誡。

　　爾時世尊知諸菩薩三請不止而告之言汝等諦聽。

　　既垂三誡之後復告云汝等諦聽乃成四誡。

　　△二正答二初長行二初法說二初三世益物二初過去益物二初出執近情三初出所迷法。

　　如來秘密神通之力。

　　△二出能迷眾。

　　一切世間天人及阿脩羅。

　　△三出迷遠謂。

　　皆謂今釋迦牟尼佛(至)得阿耨多羅三藐三菩提。

　　前二科文於此併釋秘密者一身即三身名為秘三身即一身名為密又昔所不說名為秘唯佛自知名為密神通之力者三身之用也神是天然不動之理即法性身也通是無壅不思議慧即報身也力是幹用自在即應身也佛於三世等有三身於諸教中秘之不傳故一切世間天人修羅皆謂今佛始於道樹得此三身故執近以疑遠此本門法說中不復言及二乘但對菩薩菩薩攝在天人修羅三善道內餘三惡趣罪重根鈍少智不知故大品般若經云摩訶衍勝出天人阿修羅亦不言三惡道也菩薩有三種下方他方舊住是也下方即本日所化故無執近之謂他方舊住俱有二種一者從法身應生者往世先得無生法忍或已先聞發迹顯本設未得聞報盡受法性身於法身地自應得聞長遠之說是故應生菩薩多無執近之謂二者今生始得無生忍及未得者咸有此執近之情乃謂今佛始於道樹得此三身故執近以疑遠也。

　　△二破近顯遠二初法譬顯遠二初法說顯遠。

　　然善男子我實成佛已來(至)百千萬億那由他劫。

　　此下明破執遣迷以顯久遠之本上文誠諦之誡即是此也今正明顯遠如來既說成佛甚大久遠則謂伽耶近成之執即破破近顯遠略有十意如法華玄義第九具出此文正用破近顯遠廢近顯遠二意破近謂之執情廢於今日之近教也。

　　△二舉譬格量三初舉譬問。

　　譬如五百千萬億(至)思惟校計知其數不。

　　餘經明數多但以不可說塵沙等為喻以彼方此此則為多何者今經喻於遠壽直下塵被點之界已不可說況不下塵之界寧當可說下塵不下塵之界尚不可說下塵不下塵世界之塵豈可說耶況下文云復過於此又寧可說耶。

　　○那由他此云萬億阿僧祇此云無數。

　　△二答不知。

　　彌勒菩薩等俱白佛言(至)如是諸世界無量無邊。

　　答中舉三人不知也阿惟越致亦名阿鞞䟦致此云不退轉已如前釋。

　　△三合顯遠。

　　爾時佛告大菩薩眾(至)百千萬億那由他阿僧祇劫。

　　此合顯出長遠也妙樂引僧傳云準羅什舊經無一塵一劫四字有齊高僧曇副誦經感夢云少一句後果得之若金光明云一切海水可知滴數無有能知如來之壽此亦明未來之壽非過去也若引證此殊不相應。

　　△二益物所宜三初益物之處。

　　自從是來我常在此娑婆世界(至)導利眾生。

　　此過去益物所宜須顯處者上引譬中既言成佛甚久未審久居何處故云常在此土及餘他國而作佛事妙樂云益物處者此之娑婆即本應身所居之土今日迹居不移於本但今昔時異見燒者謂近照本者達遠故經云大火所燒時我此土安隱常在靈鷲山及餘諸住處豈離伽耶別求常寂非寂光外別有娑婆。

　　△二拂迹上疑。

　　諸善男子於是中間(至)如是皆以方便分別。

　　昔見諸教所說處處行因不同即是疑因又見處處得記不同即是疑果如此行因得記之說皆不知是果後方便故生於疑也今拂除此疑故指然燈佛時行因即拂因疑又指然燈佛時得記及入涅槃即拂果疑如此因果非復一條皆成方便非實說也故名拂疑又復言其者即是中間施化之其耳葢佛昔於然燈佛世為菩薩之時自入涅槃不得云是然燈涅槃也妙樂云經文先舉事竟結云皆是方便即名為拂昔於諸教雖見不同而生於疑乃不知是果後方便等及如是示差別意即說值然燈等及在然燈之世入涅槃也。

　　△三正明益宜二初感應。

　　諸善男子若有眾生(至)諸根利鈍隨應度。

　　至我所者即是過去眾生漸頓兩機冥扣法身也佛眼觀者即是久已成佛用佛眼鑑照無有遺差將欲起於勝劣兩應而利益之善機凡有二力一感人天華報二感佛道果報若以法眼觀知眾生萬善緣其重輕各得華報不能究竟知其終得種智果報若以佛眼圓照眾生萬善即能知其始因末果此經一向明佛眼觀知眾生萬善究竟得佛一大事出世之正意也信等諸根者即信進念定慧五根也慧根即了因餘根即緣因此二善根各有利鈍通攝頓漸機緣頓機利鈍即是圓別二教之人漸機利鈍即是藏通二教之人又小乘根名鈍大乘根名利又小乘根名利人天根名鈍十法界眾生所有善根利鈍皆用為機不用惡法惡法非緣了二因故也如來悉照十界善機隨所應度而現形聲饒益也妙樂云問佛果既極如何亦得名生機處答此中論機及辯利鈍故佛法界未是佛果故彼玄文中十界交互以論機緣則果佛機通在十界故也。

　　△二施化二初形聲兩益二初形益二初非生現生。

　　處處自說名字不同年紀大小。

　　處處者竪論即過去之處處行因國土也橫論即昔日十方國土也名字不同者形即現矣則有名字因名召體機有大小形有勝劣劣是劣應即三十二相之身被藏通二教之機勝是勝應即八萬四千相好之身被別圓二教之機此約示現佛法界身名字不同若現九法界身名字不同無量無邊可以意得年紀大小者此明壽命長短大即勝應小即劣應劣應現壽有量勝應現壽無量此皆隨所應度為其現身及命長短耳。

　　△二非滅現滅。

　　亦復現言當入涅槃。

　　應以滅度而得度者即現滅度令其戀仰而得解脫也。

　　△二聲益。

　　又以種種方便說微妙法。

　　小身短壽即是說於漸教故言種種方便大身長壽即是說於頓教故言說微妙法。

　　△二得益歡喜。

　　能令眾生發歡喜心。

　　雖初用漸終令入大故言能令歡喜仍此歡喜即是施化得益佛依四悉檀施形聲兩益眾生獲於四利稱機則喜乖機則惱今既稱機得益故歡喜也。

　　△二現在益物二初明機感。

　　諸善男子如來見諸眾生樂於小法德薄垢重者。

　　如來見者即佛眼照也諸眾生樂小法者即所見之機也南岳師云樂小者非小乘人也乃是樂近說者為小耳今當通說之所謂貪愛二十五有即人天之機貪著涅槃求自解脫即二乘之機樂於漸次迂迴佛道即三教菩薩之機此等眾機來至我所皆名樂小法也德薄者緣了二善功用微劣也垢重者見思二惑未除也此約迹門名樂小法若約本門說者樂聞出釋氏宮近成之小不欲樂聞長遠久成之大故言樂小此等小心非始今日若先樂大佛即不說始成說始成者皆為樂小法者耳妙樂云德薄垢重者其人未有實教二因故也。

　　△二明應化二初非生現生二初正明二初現生。

　　為是人說我少出家得阿耨多羅三藐三菩提。

　　此文科云現生者迹現於生也前明利鈍之機來感法身今即現勝劣兩應劣應應鈍根勝應應利根此兩應並有生法二身生劣應生身生者以正慧託胎出生行七步乃至六年苦行已還是也劣應法身生者即三十四心斷結習盡所得五分法身是也勝應生身生者如華嚴等經說與諸菩薩處摩耶胎常說大乘之法出生十方各行七步是也勝應法身生者於寂滅道場金剛後心斷無明惑盡得妙覺相應慧窮照法性萬德種智圓明普備是也出家者劣應出分段生死家勝應出分段變易二種生死家也得菩提者劣應得有作四諦所發無漏盡無生智名為菩提勝應即照三諦一實之道一切種智為菩提也妙樂云若約兩處成相即曉藏通二身是劣應別圓二身是勝應也雖云兩應各有生法二身然劣應之上五分法身義同生身勝應之上雖云生身義同法身補註云小乘之教不談常住五分法身終歸灰滅故義同生身大乘既談常住應全法性而起法性不滅應亦常住故王宮誕迹非生現生鶴林澄神非滅現滅故義同法身。

　　△二非生。

　　然我實成佛已來久遠若斯(至)令入佛道作如是說。

　　此文科云非生者非始爾生也然我實成下正明本實不生但天人修羅見此二種生法二身謂言始生此則不然然我久已得此生法二身今日之生非實生也故云久遠若斯若斯者如上譬之長久也但以方便下明既非實生何故現生但為利益樂小法人德薄垢重者使得佛道故言但以方便教化眾生等非生而現生故云作如是說。

　　△二利益二初形聲益。

　　諸善男子如來所演經典(至)或示己事或示他事。

　　此明現生形聲益物也說即是聲教示即是形規形聲不出自他若說法身是說己身若說應身是說他身言值然燈佛即是說己身然燈佛是我師即是說他身隨自意語是說己身隨他意語是說他身示現正報是示己事示現依報是示他事。

　　△二明不虗二初標不虗。

　　諸所言說皆實不虗。

　　言說不虗雖偏據聲益聲必兼形故須雙釋言不虗者漸頓二機稟此勝劣二應形聲之益不虗也若約迹本二門論虗實者昔方便行未得實道之益即是因虗執於近迹未得本地真實之益即是果虗今聞迹門之說同入實相即得因中實益聞本門之說即除執近之情得於長遠果地之實益今得二實對昔二虗故言皆實不虗。

　　△二釋不虗二初照理不虗。

　　所以者何如來如實知見三界之相。

　　此下總釋益物不虗今先釋形益不虗此中六句顯於應身不離法身法身無形亦無起滅眾生有起滅之機感於法身如來願力應同起滅起滅之見出自眾生故約三界以明諸句言如實知見者即是實智如理而照三界之實實則無三界之因相也妙樂云此中六句明今日應身即是久成法身不思議一故云照理等無因相者若準下句無二死應云無二種三界之因相也。

　　無有生死。

　　無有分段變易二種生死之苦果也。

　　若退若出。

　　有五住集名退有二死果名出結上無二死家之因果也如來至此是第一句。

　　亦無在世及滅度者。

　　亦無在生死之世及入涅槃之滅此二俱滅故云亦無等此是第二句。

　　非實非虗。

　　非於滅度之實非於生死之虗也此是第三句。

　　非如非異。

　　非於世間之隔異非於出世之真如葢六道眾生見三界為異二乘見三界為如如即空也佛見三界非如非異雙照如異如上四句是明中道也。

　　不如三界見於三界。

　　不如二種三界眾生所見三界之相妙樂云不如三界者如者同也佛具權實二智必不同彼二種三界眾生所見三界二邊因果之相二種三界者三界名通通界內外若界外立三界名者以外準內故也中理未窮通名見惑通三界也變易土中勝妙五塵名欲界思不思議法塵名上界思淨名疏中委出其相此是第五句。

　　如斯之事如來明見無有錯謬。

　　唯佛內具實智之用故如實窮照三界之實亦是隨自意語亦是或說己身之事故大品云第一義中無所分別也如來實智雖無分別不妨以權智如量知見三界之相即同三界眾生之見雖無二死而隨他意示二死身說有二死雖無退無出而隨他意說有退出雖亦無在世及滅度者而隨他意示生世間示入涅槃說有在世有得滅者雖無實而說涅槃之實雖無虗而說三界之虗雖無三世之異而說有異雖無真諦之如而說有如同於三界見於三界皆是隨他意語名為說他身事示他身事如來二智明審二諦所以形聲兩益皆實不虗也妙樂云既總云如斯覽前所照通成一見故皆重牒前五實句共成權實二智之相故前實智唯照實境今加權智隨物見權明非見而見即二智不二也。

　　△二稱機不虗二初機感。

　　以諸眾生有種種性(至)種種憶想分別故。

　　以諸眾生根機利鈍漸頓不同性欲行智種種差別欲令增諸善根故說己他之教不虗因緣譬喻也性者漸頓根性各有種種故須用為人悉檀生諸善根善根猶是性欲者漸頓二機若種種欲樂不同此須用世界悉檀隨其樂欲皆令歡喜行者隨其樂欲而修諸行此須用為人悉檀生其宿善若行中好多愛著致有妨障此須用對治悉檀破其現惡憶想是智慧即相似解漸頓二機居內外凡位有諸善根故欲樂欲樂故修行修行故得相似解此須用第一義悉檀隨其所得憶想之解更為說法令得入理乃至初地欲樂脩行二地之時亦憶想二地之境即是念想若發生二地真解即是念想觀除言語法滅乃至妙覺果佛方得究竟離於憶想獲常寂照耳妙樂云問應云初住何云初地答從漸頓來且寄地位耳。

　　△二施化。

　　欲令生諸善根(至)所作佛事未曾暫廢。

　　此正對機施己他聲益欲令漸頓之機生種種善根故現若干己他身事若干己他聲教若干因緣譬喻也若對漸機以三藏四門若干因緣譬喻於一一門中復有若干通教四門亦如是若對頓機如別圓亦各四門若干種種如淨名三十二菩薩各說入不二法門華嚴中種種行類相貌皆為別圓根機施若干譬喻言辭說法也所作佛事未曾暫廢者總結不虗也如上若干己他形聲皆令眾生入佛知見不為人天二乘小事故云佛事若一人獨得滅度餘人不得者所作佛事即為有廢廢即眾生不得實益豈得云皆實不虗今七方便咸入一實所以得云皆實不虗佛事無廢。

　　△二非滅現滅二初正明二初明本實不滅二初明果位常。

　　如是我成佛已來甚大久遠(至)常住不滅。

　　成佛是果甚大久遠等是常常故不滅既其不滅益至未來故寄此四字明未來大勢威猛常住益物也。

　　△二舉因況果。

　　諸善男子我本行菩薩道(至)今猶未盡復倍上數。

　　此舉因況果以明常住也葢佛脩圓因登初住時已得常壽常壽叵盡已倍上無量阿僧祇劫之數況果壽耶譬如太子時祿已不可盡況登尊極祿用寧可盡乎妙樂云舉因況果者明佛本行菩薩道時所感因壽尚自未盡況果壽耶故知以不盡之因壽況不盡之果壽以明因果俱常也。

　　△二明迹中唱滅。

　　然今非實滅度而便唱言當取滅度。

　　迹中三身並有非滅唱滅之義法身非滅唱滅者如淨名云法本不生故無可滅即是法身非滅義又云是寂滅義即是唱滅也報身非滅唱滅者誰有智慧誰有煩惱而言智慧能破即是報身非滅義眾生未了聞此便謂其即是佛而生憍恣不復修道故復唱言道能滅惑即是唱滅也應身非滅唱滅者應是法報之用體既無滅用豈有窮即應身非滅義但為眾生若常見佛則生憍恣故唱我於今夜當取滅度即是唱滅也。

　　△二利益二初不滅眾生有損二初不滅有損。

　　如來以是方便教化眾生(至)入於憶想妄見網中。

　　此科云不滅有損者如前樂小法人見佛常在不種善根貧窮下賤不生真中二善故無益不斷見思無明二惡則有損五欲即思惑憶想即見惑由此眾生垢重故須唱滅不唱滅則二惡生而不滅二善損而不生也。

　　△二廣釋不滅。

　　若見如來常在不滅(至)不能生難遭之想恭敬之心。

　　若見佛常在世便起憍怠故有損不能生恭敬故無益憍恣即增見惑厭怠即生思惑不生難遭想即不能生見諦解故不能斷見不恭敬即不能生思惟道故不能斷思為是義故宜應現滅也又若聞三佛不滅悉有憍恣義聞法身不滅者便謂眾生如彌勒如一如無二如由是生於憍心上慢謂一切煩惱本自不生今亦無滅何須修道即便恣情放逸為是唱言法身是寂滅義聞報身不滅者便謂一切眾生即涅槃相涅槃相即煩惱相由是復起慢恣不復脩善懈怠放逸為是唱言報身智慧能滅煩惱應身非滅現滅易解眾生由聞此唱滅便於三佛生難遭想起恭敬心也。

　　△二唱滅於物有益二初歎佛難值。

　　是故如來以方便說比丘當知諸佛出世難可值遇。

　　三佛並難值眾生樂著小法見思障重聞三身不滅則不脩道故難得契會於佛也。

　　△二釋難值意。

　　所以者何諸薄德人(至)雖不實滅而言滅度。

　　若見三佛其人多善少惡不為斯人唱滅是人見佛常在靈山也或不見佛其人障重善輕為說三佛難會眾生聞之便作是念三佛雖復非生非滅必須生善滅惡乃得證見此事不易故云難遭也心懷戀慕等者此明現滅無損滅於見思名無損種善根名有益也△二總結不虗三初明先近後遠。

　　又善男子諸佛如來法皆如是。

　　此明諸佛出五濁必先三後一先近後遠也。

　　△二明為化眾生。

　　為度眾生。

　　△三明皆非虗妄。

　　皆實不虗。

　　△二譬說二初開譬二初良醫治子譬譬上三世應化所宜三初醫遠行譬譬過去益物二初譬應化二初超譬應化。

　　譬如良醫智慧聰達明鍊方藥善治眾病。

　　此超譬上我以佛眼觀有能應之智也良醫者良善也喻佛內有三達五眼即是八術妙得藥性外識一切眾生起病之根源也智慧者權實二智深知二諦也聰達者五眼鑒機頓漸不差也十二部教文理甚深如明鍊方藥依四悉檀徧知頓漸眾生煩惱之病如善治眾病也醫有十種一者治病病增無損或時致死譬空見外道恣意行惡教人起邪見斷善根法身既亡慧命亦死二者治病不增不損譬有見苦行外道投巖赴火苦行行善不得禪定不能斷諸結使即是不損亦不能斷善即是不增也三者治病損而無增但世醫所治差已還復發即是修世禪斷結使之外道也四者治病能令差已不復發而所治不徧即二乘人止治一兩種有緣者不能徧治一切也五者雖能兼徧而無巧術用治苦痛釋論呼為拙度即是藏教六度菩薩慈悲廣治也六者治病妙術治無痛惱而不能治必死之人譬通教菩薩用體法空但治有反復凡夫不治焦種二乘也七者雖治難愈之病而不能一時治一切病即是別教地前菩薩也八者能一時治一切病而不能令平復如本即是圓教初心十信也九者能徧治一切亦能令其平復如本而不能令過本即是圓教初住乃至金剛心也十者一時治一切病即能令其平復又使過本即是如來前三種是舊醫後七並客醫妙樂云前之三種亦稱醫者佛未出時一切外道皆自謂出家各自領眾故也涅槃經中唯以如來對彼外道稱為新醫又佛未出世之先輪王以十善治世亦稱舊醫先舊為主後來稱客故名客醫無量義經云醫王大醫王者第八九醫通得名王唯第十醫獨名大王。

　　△二追譬機感。

　　其人多諸子息若十二十乃至百數。

　　其人喻佛也多諸子息等者若十是聲聞二十是支佛百數是菩薩且置二乘別明菩薩之子凡有三種子義一正因之子就一切眾生皆有正緣了三因佛性即是佛子故云其中眾生悉是吾子又今文云多諸子息也約十心數法即有百子心王為正因佛性慧是了因佛性餘九相扶起屬緣因佛性一數起時九數扶助如是成百一切眾生雖具三因以了因未曾發心緣因未曾加行悉屬正因佛子也二緣因之子如十六王子覆講法華時聞法者亦生微解即成了因性在昔微能脩行為緣因性正因性為本雖亦有三因且就昔日結緣並屬緣因資發今日一實之解故得結緣為佛子也百子之義此約十信一信起時即具餘九還有百信名百子也三了因之子即是今日聞法華經安住實智中我定當作佛從佛口生得佛法分名為真子此亦有三因今既顯了見於佛性並屬了因佛子百子之義還將十信相似之百入於初住為分證之百名百子也今文明百子不取了因子了因子自屬下不失心服藥中明之妙樂云入初住位名為了故發心已後訖至住前皆名為緣。

　　△二譬現滅。

　　以有事緣遠至餘國。

　　此譬過去應化中現滅也以此土機生彼方緣熟此見應滅彼見應生名遠至餘國。

　　△二還已復去譬現在應化二初譬機感。

　　諸子於後飲他毒藥藥發悶亂宛轉於地。

　　此下譬現在應化益物今正譬上機應相關見諸德薄垢重眾生於佛滅後樂著邪師之法故云飲他毒藥不知出世之要道故云悶亂輪轉諸趣墮在三界故云踠轉於地妙樂云望出世法故且云地。

　　△二譬應化二初非生現生二初譬形聲益二初譬形益。

　　是時其父還來歸家(至)願見救療更賜壽命。

　　此下譬非生現生今譬形益父歸家者譬佛復應生此土也信受邪師之法名為飲毒失心者貪著三界五欲失先所種三乘善根不成大小機感佛為是人故非滅唱滅也又有雖著五欲而不失三乘善根有大小機感佛為是人故非生現生也遙見者明佛出世時眾生亦見佛色身但為見思障五分不得親奉法身故云遙也見聞佛出皆有喜敬之事故云皆大歡喜等經文梵王請等例是求救之辭也。

　　△二譬聲益二初譬佛受請轉二諦法輪。

　　父見子等苦惱如是(至)擣篩和合與子令服。

　　科云轉二諦法輪應云三諦二諦名通三諦則別今捨別從通即頓中二諦也諸經方者即十二部教也藥草即教中所詮八萬法門也從佛出十二部經此出頓藥草也從佛出九部修多羅此出漸藥草也色者譬戒戒防身口事相彰顯故如色香者譬定功德妙香熏一切也味者譬慧能得理味也又色是般若照了法性之色分明無礙也香是解脫斷德離臭也味是法身理味也三法不縱不橫名祕密藏依教修行得入此藏也漸頓通皆具戒定慧今文從別且屬圓頓若漸教說三乘空三昧力如擣無相三昧如篩無作三昧如合一一三昧具戒定慧又空觀如擣假觀如篩中觀如合此三觀各不離戒定慧將此法與漸頓眾生修行故名令服也。

　　△二譬佛將此誡勸兩門化二初勸門。

　　而作是言此大良藥色香美味皆悉具足汝等可服。

　　△二誡門。

　　速除苦惱無復眾患。

　　佛將勸誡二教令諸眾生服法藥也。

　　△二譬益不虗。

　　其諸子中不失心者(至)即便服之病盡除愈。

　　此云諸子即上所明三子中了因之子也既不失心服藥病差即譬上皆實不虗也。

　　△二非滅現滅二初不久應死譬二初唱死之由譬。

　　餘失心者見其父來(至)如是好藥而不肯服。

　　此譬現滅之由正由眾生薄德見佛常在但增憍恣而不脩行即是不肯服藥也。

　　△二正唱應死譬二初擬去住譬。

　　我今當設方便令服此藥。

　　譬上住世有損現滅有益當設方便當即擬也。

　　△二唱應死譬。

　　即作是言汝等當知(至)遣使還告汝父已死。

　　正譬現滅化期將竟故云衰老死時已至者當入涅槃也佛雖滅度留經教在世故云是好良藥今留在此復至他國者即是此方現滅他方現生也遣使等者四依菩薩語眾生云佛已滅度但留此法我今宣弘汝當受行也後時眾生若無四依傳述經法豈能自知佛已滅度故用四依是使人也。

　　△二諸子醒悟譬二初現滅利益。

　　是時諸子聞父背喪(至)今者捨我遠喪他國。

　　眾生因知父喪方能醒悟以譬如來現滅眾生方脩行也。

　　△二未來機感。

　　自惟孤露無復恃怙(至)即取服之毒病皆愈。

　　良由如來滅後眾生醒悟服藥脩行以作因緣能感未來應化如遺教經云其未度者皆悉已作得度因緣亦有現得感見非獨釋迦如普賢觀經云精進苦到得見釋迦分身多寶東方善德等及七佛世尊。

　　△三尋後來歸譬未來應化。

　　其父聞子悉已得差尋便來歸咸使見之。

　　此譬未來益物父聞子差即成能感之機咸使見之是起未來之應方將形聲兩益也妙樂云得差之言不全惑斷但有三乘機及堪會者不論斷與不斷皆名得差。

　　△二治子實益譬譬上三世益物不虗。

　　諸善男子於意云何(至)不也世尊。

　　△二合譬三初合過去益物。

　　佛言我亦如是成佛已來(至)阿僧祇劫為眾生故。

　　△二合現在益物。

　　以方便力言當滅度。

　　△三合益物不虗。

　　亦無有能如法說我虗妄過者。

　　△二偈頌三初頌法說二初頌三世益物三初頌過去三初頌成道已久。

　　爾時世尊欲重宣此義而說偈言。

　　自我得佛來所經諸劫數無量百千萬億載阿僧祗。

　　補註云百生千千生萬萬生億億生兆兆生京京生秭秭生垓垓生壤壤生溝溝生㵎㵎生正正生載也。

　　△二頌中間益物。

　　常說法教化無數億眾生令入於佛道爾來無量劫。

　　△三頌常住此處。

　　為度眾生故方便現涅槃(至)雖近而不見。

　　△二頌現在二初頌非生現生。

　　眾見我滅度廣供養舍利(至)俱出靈鷲山。

　　△二頌非滅現滅。

　　我時語眾生常在此不滅(至)但謂我滅度。

　　△三頌未來四初頌未來機感。

　　我見諸眾生沒在於苦惱(至)乃出為說法。

　　此下頌未來上長行但寄常住不滅四字今偈頌則廣文為四科此一行半明未來機感。

　　△二頌常住不滅。

　　神通力如是於阿僧祇劫(至)散佛及大眾。

　　常在靈鷲山此謂實報土也及餘諸住處者謂方便有餘土即上餘國義也天人充滿者住行向三十心是人十地是天擊天鼓者表佛無問自說也雨曼陀羅華者表說賢聖位次也妙樂云若準餘國指有餘土者報土須指他受用土若據常在之言即屬自受用土若準頌文寶莊嚴之言即是本時他受用土也。

　　○他受用者即他報身所居之土名實報土屬事也他報是勝應身從機感見故名他報自受用土即自報身所居之土名常寂光屬理也自報是智慧經云久脩業所得慧光照無量是也。

　　△三明不見因緣。

　　我淨土不毀而眾見燒盡(至)不聞三寶名。

　　△四明得見因緣。

　　諸有脩功德柔和質直者(至)久脩業所得。

　　妙樂云諸有脩功德等者即指緣了二因具足者也則皆見我身見實報土他報身也或時為此眾等者亦初地初住也久乃見佛者即指五濁重者我智力如是總結大勢力也。

　　△二頌皆實不虗。

　　汝等有智者勿於此生疑當斷令永盡佛語實不虗。

　　△二頌譬說二初頌開譬三初頌過去。

　　如醫善方便。

　　△二頌現在。

　　為治狂子故實在而言死。

　　△三頌不虗。

　　無能說虗妄。

　　△二頌合譬三初頌合過去。

　　我亦為世父救諸苦患者。

　　二頌合現在。

　　為凡夫顛倒實在而言滅(至)為說種種法。

　　△三頌合不虗。

　　每自作是意以何令眾生得入無上慧速成就佛身。

　　開三顯一開近顯遠欲令眾生速得佛道此事必得不虗也。

　　妙法蓮華經分別功德品第十七

　　佛說壽量時地涌過去弟子靈山現在弟子得種種益故言功德淺深不同故言分別品也此文是本門第二授記段若據聞經功德但屬餘殘今準當得菩提之言復同授記法華論分此文有法力脩行力法力者由法而成故名為力有五一者證謂六百八十萬億得無生忍乃至一生得菩提二者信謂八世界微塵數菩薩發菩提心三者供養謂說是菩薩得大法利時於虗空中雨天華等此三如今品四者聞法如隨喜品五者讀誦持說讀誦如法師功德品持者追指法師安樂行勸持三品說者如神力囑累二品脩行力者苦行力如藥王品教化如妙音品護難如觀音陀羅尼二品示功德如妙莊嚴王品護法如普賢品。

　　△二分別功德品初記領二初總受法身記三初經家總序。

　　爾時大會聞佛說壽命劫數長遠如是(至)得大饒益。

　　△二如來分別。

　　於時世尊告彌勒菩薩摩訶薩(至)得無生法忍。

　　科云分別者即上品題下註云淺深不同之意也佛語圓妙(指本迹二門)不可用權位釋經故上迹門開示悟入佛之知見今本門諸菩薩增道損生皆約圓位解釋得無生法忍者入圓教十住位也故華嚴經云初發心住一發一切發得如來一身無量身清淨妙法身湛然應一切即此義也中論云諸法不自生亦不從他生不共不無因是故說無生又華嚴疏云阿者入無生義無生之理統該萬法菩薩得此無生達諸法空斷一切障也。

　　復有千倍菩薩摩訶薩得聞持陀羅尼門。

　　得聞持陀羅尼入十行位也大論明三陀羅尼一聞持陀羅尼得此陀羅尼者一切語言諸法耳所聞者皆不忘失即是名持二分別知陀羅尼三入音聲陀羅尼具見翻譯名義。

　　復有一世界微塵數菩薩摩訶薩得樂說無礙辯才。

　　得樂說等者入十向位華嚴迴向品云菩薩得決定辯才無盡藏演說一切佛平等法是也。

　　復有一世界微塵數菩薩摩訶薩(至)無量旋陀羅尼。

　　得無量旋陀羅尼入初地也淨名疏云旋者轉也謂旋轉分別破塵沙惑顯出恒沙佛法也。

　　復有三千大千世界微塵數菩薩(至)能轉不退法輪。

　　不退義見前此入第二地也。

　　復有二千中國土微塵數菩薩(至)能轉清淨法輪。

　　此入第三地也。

　　復有小千國土(至)八生當得阿耨多羅三藐三菩提。

　　八生入第四地七生入第五地六生入第六地五生入第七地。

　　復有四四天下(至)四生當得阿耨多羅三藐三菩提。

　　四生入第八地也。

　　復有三四天下(至)三生當得阿耨多羅三藐三菩提。

　　三生入第九地也。

　　復有二四天下(至)二生當得阿耨多羅三藐三菩提。

　　二生入第十地也。

　　復有一四天下(至)一生當得阿耨多羅三藐三菩提。

　　一生入等覺金剛心也自初住至此等覺位位各破一品無明總四十一品更破一品微細無明入妙覺位若論位位增道損生皆約智德論增斷德論損增即法身生損即無明滅所謂增圓妙道損變易生也然本門得道數倍眾經非但數多又熏脩日久元本垂迹處處開引中間相值數數成熟今世五味節節調伏收羅結撮歸會法華譬如田家春生夏長耕種耘治秋收冬藏一時穫刈自法華已後有得道者如捃拾耳妙樂云捃拾如涅槃自云八千聲聞於法華中得授記莂如秋收冬藏更無所作故知大穫須在法華。

　　○捃(均上聲法華開顯如大穫涅槃捃拾殘機如大穫之後取拾遺餘之穗名捃拾也)。

　　復有八世界微塵數眾生(至)三菩提心。

　　八世界發心者六根清淨人初入十信位也故仁王經云十善菩薩發大心長別三界苦輪海即此義也妙樂云十善菩薩者此明十信信信通皆具足十善非謂專以人天不殺盜等用對十信也。

　　△三時眾供養。

　　佛說是諸菩薩摩訶薩(至)歌無量頌讚歎諸佛。

　　時眾聞深遠法得大饒益欲報佛恩而設供養亦是寄事以表領解上迹門開權顯實菩薩亦悟而大事未畢所以不陳供養而表領解今本門開近顯遠既竟彌勒總申領解故以供養表之諸菩薩執持旛葢次第而上至於梵天者旛者轉義葢者覆義地者始義梵者淨義智斷番番轉慈悲番番覆高下深淺不失次第際於梵天表諸菩薩增道損生隣於妙覺極於極淨也。

　　△二彌勒申領解三初頌時眾得解。

　　爾時彌勒菩薩從座而起(至)合掌向佛而說偈言。

　　佛說希有法昔所未曾聞(至)歡喜充徧身。

　　△二頌如來分別。

　　或住不退地或得陀羅尼(至)如虗空無邊。

　　隨數生成佛者頌四天下微塵數菩薩四生當得菩提乃至二天下微塵數菩薩二生當得菩提當成一切智者等覺一生之後成妙覺果佛之智也得無量無漏清淨之果報者揀異二乘有量故言無量妙因所感故言清淨無障礙土故言果報揀異二乘無報也。

　　△三頌時眾供養。

　　雨天曼陀羅摩訶曼陀羅(至)以助無上心。

　　從此偈後至經盡凡十一品半並屬流通段分為二一從此下至不輕品凡三品半明弘經功德深以勸流通二從神力品下凡八品付囑流通此復二各有三初三者此半品及隨喜品明五品位中初品因功德勸流通二從法師功德品明五品位中初品果功德勸流通三不輕品引信毀罪福證勸流通後三者初神力囑累二品囑累流通二藥王下五品約化他勸流通三普賢品約自行勸流通若論十一品半生起次第者現在聞經得真似兩解之益如上說若直聞一句而生隨喜如現在四信格其功德未來無佛恐人疑福少故說滅後五品位中功德也因功德微密未若果功德彰灼故說法師功德品因果雙舉未若引證分明故說不輕品雖舉往人未若現其神變故說神力品雖示神力未若摩頂付囑故說囑累品雖通途囑累未若示其要術棄身存道故說藥王品雖誡能化未若誡其所化隨聞法處應生佛想故說妙音觀音二品若初心弘經既無神力當依內禁故說陀羅尼品復須外護故說嚴王普賢二品聯翩重疊使大法弘通耳就此偈後長行至品末大分為二一現在四信二滅後五品未來無佛等者恐人疑云如來滅後弘經豈若四信功德之多故云福少。

　　△三此下盡經十一品半屬本門流通段二初下三品半明弘經功深勸流通三初此下至隨喜明初品因功德勸流通二初現在四信四初一念信解二初長行三初舉示其人。

　　爾時佛告彌勒菩薩摩訶薩(至)乃至能生一念信解。

　　此去至當知是為深信解相明現在四信四信者一一念信解未能演說二略解言趣三廣為他說四深信觀成言一念信解者謂隨所聞處豁爾開明隨悟而入無有罣礙信一切法皆是佛法又信佛法不隔一切法不得佛法不得一切法而見一切法亦見佛法即一而三即三而一如門前路通達一切東西南北𢄶(呼陌切快也)無壅礙眼耳鼻舌身意凡有所對悉亦如是無疑曰信明了曰解是為一念信解心也如是信解名鐵輪位又一說未是具足鐵輪乃是十信之初心其人未得六根清淨故非鐵輪正位也。

　　△二明其功德二初總論無量。

　　所得功德無有限量。

　　△二格量多少二初舉五度為格量本。

　　若有善男子善女人(至)除般若波羅蜜。

　　般若即是今校量五度之正慧故言除般若也。

　　△二正格量多少不及。

　　以是功德比前功德(至)算數譬喻所不能知。

　　△三位行不退。

　　若善男子善女人有如是功德(至)無有是處。

　　圓教十信初心聞壽量功德自外而資圓順信解自內而熏所以不退妙樂云位行不退者文判四信得為十信故初信至七信為位不退八信已去為行不退大品明別教菩薩退位有魔不退無魔圓教初心魔不得便況不退位故云無有是處。

　　△二偈頌三初格量多少。

　　爾時世尊欲重宣此義而說偈言。

　　若人求佛慧(至)行此諸功德如上之所說。

　　△二追頌人相。

　　有善男女等聞我說壽命(至)其福為如此。

　　△三行位不退。

　　其有諸菩薩無量劫行道(至)於此無有疑。

　　無量劫行道者久修諸度也願我於未來等者起慈悲願也既聞長壽願當同之今始聞此經一念信解功等久行亦乃過之妙樂云言說壽亦如是者謂說常壽若得常壽盡未來世必當過此何但如是今如來壽從實成說故且爾許耳深心等者深謂窮理不二直謂始終一揆於此無有疑者此於本地圓門仍具五法方乃斷疑一者聞遠生信二者深心三者直心四者多聞心五者為他說是為五法也。

　　△二略解言趣二初標人相。

　　又阿逸多若有聞佛壽命長遠解其言趣。

　　△二正格量。

　　是人所得功德無有限量能起如來無上之慧。

　　此是第二信略解言趣前但信解未能敷說說涉名數須善方言今此具足故言解其言趣即是為他解說以說力故能起自他無上之慧也。

　　△三廣為他說二初出人相。

　　何況廣聞是經若教人聞(至)供養經卷。

　　△二正格量。

　　是人功德無量無邊能生一切種智。

　　此是第三信廣為他說謂廣聞廣解廣為他說廣脩供養供養外資令內智疾入能生一切種智也。

　　△四深信觀成。

　　阿逸多若善男子善女人(至)當知是為深信解相。

　　此是第四信深信觀成謂具上三信加脩觀行入禪用慧想成相起能見有餘實報兩土相貌見佛共比丘僧常在耆山者方便有餘土相也又見娑婆純諸菩薩者實報土相也初二信是聞慧位廣聞廣說是思慧位觀行想成是脩慧位自淺之深成六根清淨十信位也妙樂云想成相起者理具此相依理起想故此想成便見此相從初習觀但得想名觀行淺故但依此想漸深漸成入初住位任運徧見應用無方問稱理起想何須土想但觀一念妙理即足答前之三教用觀皆須破陰唯圓教即觀一念三千三諦具足是則一心一切心一身一切身一土一切土故觀成時一心見一切心一身見一切身一土見一切土十方諸佛身中現故故於自心常寂光中徧見十方一切身土即如天台大師親見靈山一會儼然未散是也。

　　△二滅後五品二初列五品格量四品功德二初長行五初直起隨喜之心。

　　又復如來滅後若聞是經(至)當知已為深信解相。

　　此去明如來滅後五品五品者一直起隨喜心二加自受持讀誦三加勸他受持讀誦四加兼行六度五加正行六度此五人者通論皆自行化他故下隨喜品云五十人展轉相教也既皆有自行故通稱弟子皆有化他故通稱法師也若別論者前二人但自行後三人俱化他若作法師名之在三不在五自行既通所以皆稱弟子也今文是初隨喜品但標人相而已至第六卷隨喜品方校量功德何故爾答後四品於此粗格量初品於彼廣格量廣格量已况出勝者意謂初品功德尚爾況後之四品耶佛不煩文巧說若此。

　　△二加自受持讀誦二初標人相。

　　何況讀誦受持之者。

　　以初品但直隨喜況出能受持讀誦者是為第二讀誦品。

　　△二正格量。

　　斯人則為頂戴如來(至)作是供養已。

　　此格量第二品功德也慮恐初心之人世緣紛動妨脩正業但專頌持此經則為頂戴如來乃至供養眾僧何者葢此經是如來法身若專讀誦則為頂戴經文是能詮如塔能盛故不須起事塔實相是所詮即法身舍利故不須安生身舍利經文能容第一義僧故不須供養相從僧也廢事存理所益弘多。

　　○從佛有法從法有僧名相從僧。

　　△三勸他受持讀誦二初標人相。

　　阿逸多若我滅後聞是經典(至)若自書若教人書。

　　上但自誦持今復能教他是為第三品。

　　△二正格量。

　　則為起立僧坊(至)及造僧坊供養眾僧。

　　此格量第三品功德也多羅舊名貝多此翻岸形如此方椶欄直而且高極高長八九十尺果熟赤色大如石榴人多食之又有人云一多羅樹高七仞七尺曰仞是則樹高四十九尺西域記云南印建那補羅國北不遠有多羅林三十餘里其葉長廣其色光潤諸國書寫莫不采用補註云八者表八正道園林表總持浴池表八解脫大涅槃為禪定窟柔和忍辱以為衣服法喜禪悅以為飲食等。

　　△四加其兼行六度二初標人相。

　　況復有人能持是經(至)忍辱精進一心智慧。

　　初品至此理觀若熟涉外不妨內事資於道如油多火猛順流揚帆又加功力其勢轉疾妙玄云上但觀理未遑涉事今正觀稍明即旁兼利物能以少施與虗空法界等使一切法趣檀檀為法界餘五度亦如是事相雖少運懷甚大此則理觀為正事行為旁故言兼行六度是為第四品。

　　△二正格量。

　　其德最勝無量無邊(至)疾至一切種智。

　　此格量第四品功德也。

　　△五加其正行六度二初標人相。

　　若人讀誦受持是經(至)利根智慧善答問難。

　　妙玄云至第五品圓觀稍熟理事欲融涉事不妨理在理不隔事故具行六度若布施時無二邊取著十法界依正一捨一切捨財身及命無畏等施若持戒時性重譏嫌等無差別五部重輕無所觸犯若行忍時生法寂滅等忍荷負安耐若行精進心身俱淨無間無退若行禪時遊入諸禪靜散無妨若脩慧時權實二智究了通達乃至世智治生產業皆與實相不相違背具足解釋佛之知見而於正觀如火益薪故云正行六度是為第五品。

　　○六度中不舉布施者為他解釋即是法施義必兼也五品中前三人是聞慧位兼行六度是思慧位正行六度是脩慧位都是十信前耳或云初隨喜品是入信心位分一品為兩心五品即十信心即是鐵輪六根清淨位也妙樂云問何故現在唯四信滅後立五品答其義既齊四五無別但是滅後加讀誦位為第二品耳。

　　△二正格量。

　　阿逸多若我滅後諸善男子(至)皆應供養如佛之塔。

　　此格量第五品功德也已趣道場者行處也三菩提者近處也。

　　△二偈頌四初頌第二品。

　　爾時世尊欲重宣此義而說偈言。

　　若我滅度後(至)則為已如上具足諸供養。

　　△二頌第三品。

　　若能持此經則如佛現在(至)種種皆嚴好。

　　翻譯名義云旃檀義翻與藥慈恩傳云樹類白楊其質涼冷蛇多附之華嚴經云摩羅耶山出旃檀香名曰牛頭若以塗身設入火坑火不能燒正法念經云北洲有山名曰高山高山之峯多有牛頭旃檀若諸天與修羅戰時為刀所傷以牛頭旃檀塗之即愈以此山峯狀如牛頭於此峯中生旃檀樹故名牛頭。

　　△三頌第四品。

　　若有信解心受持讀誦書(至)不嗔不惡口。

　　須曼具云須曼那又云蘇摩那此云善攝意其華色黃白而極香樹不至大高三四尺下垂如葢簷蔔亦云薝博迦此云黃華華小而香阿提目多伽者妙樂云此云龍䑛華又云善思夷華其草形如大麻赤華青葉子堪為油亦堪為香此頌第四品兼行六度不言精進者諸度行之不怠即是精進不言智慧者不嗔不惡口即是智慧有智慧人內則無嗔外無惡口故也。

　　△四頌第五品。

　　恭敬於塔廟謙下諸丘(至)經行及坐臥。

　　生心如佛想者此第五品初依之人即號如來故也不久詣道樹者此第五品人其位已在十信鐵輪不久得入初住銅輪能八相作佛也此第五品與第四信齊同是脩慧位若論入位同是六根清淨位也而有現未佛世滅後之異耳。

妙法蓮華經科註卷第五


卍新纂大日本續藏經第 31 冊 No. 607 法華經科註


妙法蓮華經科註卷第六

　　姚秦三藏法師　鳩摩羅什奉　詔譯

　　上天竺講寺住山比丘　一如　集註

　　妙法蓮華經隨喜功德品第十八

　　隨喜者隨順事理無二無別喜是慶己慶人聞深奧法順理有實功德順事有權功德慶己有智慧慶人有慈悲權實智斷合而說之故言隨喜功德品此約世界悉檀釋也又順理者聞佛本地深遠信順不逆而無一毫疑滯順事者聞佛三世益物橫竪該亘徧一切處亦無一毫疑滯即廣事而達深理即深理而達廣事不二而二不別而別雖二雖別無二無別如此信解名之為隨如來出世四十餘年不顯真實於七方便不語誠諦今經開顯慶我及人以凡夫心等佛所知用所生眼同如來見如此知見究竟法界更無過上是名為喜佛今說此我得聞此故名隨喜功德品此約對治悉檀釋也第五十人是五品位中初隨喜品之初心但有一念理解但有一念慶己慶他未有事行恩不及人所獲功德如來巧喻功葢無學況復最初於會中聞者況復二三四五品者如來說此深妙功德令人景慕故言隨喜功德品此約為人悉檀釋也上法師品及持品分別功德品中四信五品稱美持經功德時眾不測初心功德之大咸謂已入真因之位故今示彼行淺功深以顯經力輕疑釋然故名隨喜功德品此約第一義悉檀釋也妙樂云初釋隨中事理祗是權實異名了此權實即非權實故無二無別即隨順開權顯實之事理也權實智斷合說者權實結隨智斷結喜且以自他事理慶喜故屬世界悉檀也本地深遠者理深時遠也廣事達深理者即施迹近事見遠本理也佛今下結成品名除事理疑故屬對治悉檀也如來巧喻者即下文四百萬億等是也如來下結經勸意以立品名令進理入位能生理善故屬為人悉檀也聖言親讚使推功疑除故舉釋然以擬第一義悉檀也五品位中後之四人前分別功德品末節節自校量訖唯初隨喜品文於彼但標人相未有校量故使彌勒乘機扣佛廣校初品方知後四功大故有此品之來也。

　　△二隨喜品格量初品功德二初問。

　　爾時彌勒菩薩摩訶薩(至)得幾所福而說偈言。

　　世尊滅度後其有聞是經若能隨喜者為得幾所福。

　　△二答二初長行二初答內心隨喜人五初展轉教。

　　爾時佛告彌勒菩薩摩訶薩(至)如是展轉至第五十。

　　東北二家解五十人不會經旨今解為二一橫約諸教四眾二直約圓教數之橫約諸教者如三藏有四門一一門有比丘等四眾更開沙彌沙彌尼合六人四門則二十四人更約信行法行則四十八人最初最後合五十人通別二教四門亦如是直就圓門數者數法有小七大七大七有七七四十九皆是師弟展轉相教皆具自行化他之德唯最後一人但是自解無教他德故格下以顯上耳妙樂云以由古人作十地乃至十信五十位解之傷文失理故今助之暫寄教門以立人數所以二解者初約三教義當昔教有五十人至今聞圓二者至今復成五十皆被開顯全成圓人故圓舉數無可以辯且寄數法以一七而止七中從大故四十九并最後一人即成五十補註云皆是師弟等者受前人教為弟子復教後人即是師也圓數無可以辯者謂前之三教且可約人約門等辯五十人今經開後無復差異豈可如上以辯數耶故且寄大七成經數也。

　　△二格量本。

　　阿逸多其第五十善男子(至)皆得自在具八解脫。

　　補註云六趣者六即六道趣即往趣謂眾生隨所作業趣往六道也四生即胎卵濕化俱舍論頌云人旁生具四地獄及諸天中有唯化生鬼通胎化二若有形等示四生體相及住止之處有形謂欲界色界無形謂無色界有想謂空處識處無想謂無所有處非有想非無想者非識處之有想非無所有處之無想即無色界第四天也爾雅云無足謂之豸有足謂之虫二足四足可知多足如蜈蚣等。

　　○示教利喜註見前化城喻品八解脫見前及界次第。

　　△三舉意問。

　　於汝意云何是大施主所得功德寧為多不。

　　△四誠實答。

　　彌勒白佛言世尊(至)何況令得阿羅漢果。

　　△五正格量。

　　佛告彌勒我今分明語汝(至)阿僧祇不可得比。

　　格量中先與世樂拔果苦後與涅槃拔生死苦此是略舉梵福而為校量若更廣說滿閻浮提人福不及西瞿耶尼一人福滿西瞿人福不及東弗婆提一人福滿三天下人福不及北鬱單越一人福滿四天下人福不及一四天王四天王不及一帝釋乃至第六天不及一梵天福滿梵天福不及藏教三乘聖福藏不及通通不及別別不及圓教聞法華經初隨喜品福何以故彼前三教是三乘法非佛法故是權非實故是偏非圓故雖住後果不及我初心其義如是妙樂云今聞妙經隨喜初心尚過彼之後聖何況初聖自非吾佛大聖嚴旨安能信斯希奇若此者哉。

　　△二直明外聽法人四初自往聽。

　　又阿逸多若人為是經故往詣僧坊(至)及乘天宮。

　　△二分座坐。

　　若復有人於講法處坐(至)若轉輪聖王所坐之處。

　　△三勸他聽。

　　阿逸多若復有人(至)見佛聞法信受教誨。

　　章安云此文亦有六根功德利根智慧是意功德不瘖啞是舌功德鼻修高直是鼻功德見佛是眼功德聞法是耳功德餘是身功德前是相似位功德今是相似位前功德耳妙樂云前是相似位功德等者指前分別功德品中云滅後五品大師有時依普賢觀經判五品位在六根內故云相似此中校量初品復是第五十人初法會聞容是初品第五十人必在隨喜品初人也然品題隨喜不的局初通該五十人。

　　○胗(章忍切)咼(口懷切)區(卑典切)㔸(湯奚切)𮃹(鳥瓜切)。

　　△四具聽修。

　　阿逸多汝且觀是(至)為人分別如說修行。

　　△二偈頌二初頌內隨喜人三初頌五十人。

　　爾時世尊欲重宣此義而說偈言。

　　若人於法會(至)如是展轉教至於第五十。

　　△二頌格量本。

　　最後人獲福今當分別之(至)三明八解脫。

　　六通中宿命等三獨得名明註見譬喻品。

　　△三正頌格量。

　　最後第五十聞一偈隨喜(至)初聞隨喜者。

　　△二頌外聽法人四初超頌勸聽。

　　若有勸一人將引聽法華(至)常從其口出。

　　△二追頌自往。

　　若故詣僧坊欲聽法華經(至)及乘天宮殿。

　　△三頌分座坐。

　　若於講法處勸人坐聽經是福因緣得釋梵轉輪座。

　　△四正頌聽修行。

　　何況一心聽解說其義趣如說而修行其福不可限。

　　妙法蓮華經法師功德品第十九

　　法師義如法師品中說功德者前品隨喜功德謂五品中初品之初功德在相似位前也今品法師功德謂五品之上六根清淨之功德即十信相似位也以此功德內外莊嚴五根清淨名外莊嚴意根清淨名內莊嚴又從地獄已上至佛一切色像悉於身中現者名內莊嚴從地獄至佛一切色像以普現三昧而外化者名外莊嚴身根既爾餘五根亦然讀誦獲六根清淨既爾受持解說書寫亦然五品中初品六根清淨既爾後之四品加然相似六根清淨既爾分真倍然此約世界悉檀釋也行者聞說此功德利喜不自勝勤求無厭信進倍增此約為人悉檀釋也明識大乘有大勢力決無疑網此約對治悉檀釋也似解之初初過二乘之極極百千萬倍指始顯終懸解究竟第一義諦不可思議此約第一義悉檀釋也此品所明備斯四意是法師之功德故言法師功德品也妙樂云法師之稱既通不隔四信五品故指彼文用申品目問書寫何以淨六根耶答同資正解故四品加然者明發不定始自初隨喜終至第五正行六度皆發六根清淨何必過五品方入相似言加然者以初望後初尚得入後四加前似解初初者依普賢觀經隨喜已當似解之首第五十人復在初隨喜品之初故云初初過二乘極極者羅漢已極無疑又極故云極極縱是無疑亦不能及初隨喜人百千萬倍如前校量指始顯終者以隨喜始顯妙覺終也。

　　△三法師功德品明初品果功德勸流通二初總列六根功德盈縮。

　　爾時佛告常精進(至)莊嚴六根皆令清淨。

　　大品云色淨故般若淨般若淨故色淨色淨故五根淨般若淨故意根淨正法華整足具六千功德大經云如來一根則能見色聞聲齅香別味覺觸知法今經六根清淨與大品同以是功德莊嚴六根與正法華同鼻見色聞聲覺知與大經同疏中雖為破斥他師偏釋不當引同三經意且正明六根等有一千功德也若明六千功德數者按三業安樂行即有十善一善有十即百善百善中一一有十如即千善就自行化他為二千約如來室如來衣如來座即成六千五種法師悉具六根清淨一一根皆有一千功德也(此約弘經方軌明等有一千也)復次一心中具十法界一一界皆有十如即成一百一根通取六塵即有六百約定慧二莊嚴即成一千二百根根悉具定慧莊嚴等有千二百也(此約理境等千二百)若論六根清淨清淨則不言功德若多若少若言莊嚴能盈能縮復能平等平等莊嚴者根根六千若言千二百顯其能盈若言八百顯其能縮若言清淨無盈無縮無等六根互用根自在故不可思議妙樂云今依安樂行以明三業正當法師依於弘經方軌故令獲得六根清淨又云此中三業即是六根故不更對六根三業功成即六根淨若言千二百下次辯盈縮即在今經秖於向等而論盈縮若言清淨是牒前大品六根互用是牒前大經箋難據孤山明楞嚴經中流變三疊謂是發覺初心令知顛倒處所故示凡夫六根優劣之用意在阿難擇取耳根以為修證之地今以流通法華之力至十信相似之位獲得六根清淨互用無妨不可例同。

　　△二別作六章當分解釋六初眼根二初長行。

　　是善男子善女人(至)果報生處悉見悉知。

　　△二偈頌。

　　爾時世尊欲重宣此義而說偈言。

　　若於大眾中以無所畏心(至)肉眼力如是。

　　父母所生名肉眼能見大千世界內外則是所見過於天眼梵王報得天眼在己界徧見大千大千外有風輪與眼作障不能見外若在他界則不徧見大千非所統故小羅漢見小千大羅漢見大千辟支佛見百佛世界不以風輪為礙亦無己他界隔今經論眼能見大千內外應是天眼猶名肉眼者圓教相似位中因經之力有勝根用既未發真不得稱天眼雖稱肉眼具五眼用見大千內外天眼用見一切眾生及業因緣法眼用其目甚清淨慧眼用一時悉見大千內外見業見淨又圓伏障中道無明之惑佛眼用大經云雖有肉眼名為佛眼佛眼故名清淨具五眼故故言莊嚴能盈能縮名勝根用名根自在豈可秪作八百千二百解耶妙樂云初眼根中未論修發真天眼等直以肉眼能見大千故云父母所生若論其用已過天眼故今應云相似佛眼乃至相似五眼故亦應云見於二乘及菩薩佛等以準耳鼻經文必合有故見大千內外為天眼者且約見於麤細色邊見業見淨者業有差別淨無差別雙見二境即表中智又能圓伏故是佛眼。

　　○翻譯名義云有人謂彌樓此云光明七金山也金色光明故若準第一義法勝經云須彌樓山則彌樓是須彌山舊譯俱舍須彌亦云彌樓是則梵音有異若據今經云內外彌樓山須彌及鐵圍則是兩山名體皆異也。

　　△二耳根二初長行。

　　復次常精進(至)種種音聲而不壞耳根。

　　△二偈頌。

　　爾時世尊欲重宣此義而說偈言。

　　父母所生耳清淨無濁穢(至)功德已如是。

　　耳根亦具五耳之用故能徧聞大千內外十法界音聲也聞六道聲即肉天二耳聞二乘聲即慧耳聞菩薩聲即法耳聞佛聲即佛耳又父母所生即肉耳能聞內外即天耳聽之不著即慧耳悉能分別即法耳一時互聞即佛耳以耳例眼眼亦如是見人天是肉天二眼見二乘是慧眼見菩薩是法眼見佛是佛眼補註云迦陵頻伽此翻好聲鳥此鳥在㲉聲勝諸鳥命命者寶藏經云雪山有鳥名為共命一身二頭神識各異報命則同故云命命小彌陀經云共命之鳥勝天王經云生生之鳥涅槃經云耆婆耆婆皆此鳥也光音二禪中第三天徧淨三禪中第三天也有頂即色界究竟天也。

　　△三鼻根二初長行。

　　復次常精進(至)若欲分別為他人說憶念不謬。

　　△二偈頌。

　　爾時世尊欲重宣此義而說偈言。

　　是人鼻清淨於此世界中(至)先得此鼻相。

　　鼻根亦具五鼻之用父母所生即肉鼻聞大千內外諸香即天鼻不染不著即慧鼻分別不謬即法鼻一時互用即佛鼻鼻根互用者鼻知好惡別貴賤覩天宮莊嚴等則鼻有眼用讀經說法聞香能知則鼻有耳用知諸華果實及蘇油香氣則鼻有舌用入禪出禪禪有八觸五欲嬉戲亦是觸法聞香能知則鼻有身用知染欲癡恚心亦知修善等則鼻有意用鼻根自在勝用若茲例五根亦如是妙樂云鼻根明互用經文最委悉準例餘根亦應如是但是文略八觸者動痒輕重冷煗澁滑止觀云入定一月不散即發八觸而來觸身。

　　○須曼那見前闍提此云金錢華末利亦云摩利此云鬘華此華堪作鬘故波羅羅此云重生多摩羅䟦此云性無垢多伽羅此云根大論云木香樹也波利質多羅此云圓生樹其根莖枝葉逆風薰五十由旬順風百由旬拘鞞陀羅此云大遊戲地勝殿妙法堂皆帝釋所居處也妙法亦云善法四齋日帝釋與諸天於此堂中集議人間如法不如法事。

　　△四舌根二初長行。

　　復次常精進(至)又能出於深妙法音。

　　舌根亦具五舌之用能作六道語即肉天二舌能作二乘語即慧舌能作菩薩語即法舌一時互用即佛舌。

　　○七寶者補註云若轉輪聖王出世七寶自然而現一論二珠三象四馬五主兵大臣六主藏大臣七玉女。

　　△二偈頌。

　　爾時世尊欲重宣此義而說偈言。

　　是人舌根淨終不受惡味(至)或時為現身。

　　自在即他化自在天居欲界頂乃魔王也大自在即魔醯首羅色界頂天也此依觀音義疏所釋與前列眾中不同。

　　△五身根二初長行。

　　復次常精進(至)皆於身中現其色像。

　　身根具五身之用世界所有皆於身中現肉身用也上至有頂於身中現天身用也二乘於身中現慧身用也菩薩於身中現法身用也佛於身中現佛身用也一時圓現一時互用一時無謬一時無著妙樂云無謬假也無著空也俱照名中。

　　△二偈頌。

　　爾時世尊欲重宣此義而說偈言。

　　若持法華者其身甚清淨(至)一切於中現。

　　△六意根二初長行。

　　復次常精進(至)亦是先佛經中所說。

　　意根亦具五意之用世間治生產業皆順正法即人意淨天心所行天所動作即天意淨四月即四諦一歲是十二月即十二因緣與實相不相違背即慧意淨一月即一乘即菩薩意淨有所籌量皆是先佛經中所說即佛意淨一時圓明一時圓互一時無染一時無謬根用自在能盈能縮能等能淨私謂佛戒不許習學外道經書手筆今何云若說俗間經書等耶答輔行四下云若外學者小乘教中為伏外道許十二時中一時習外若大乘中初心菩薩一向不許淨名云若好雜句文飾者多是新發意菩薩此斥不許習外且令進行至六根淨學應不難(文)今此正當六根清淨之位或說俗間經書故能皆順正法也。

　　△二偈頌。

　　爾時世尊欲重宣此義而說偈言。

　　是人意清淨明利無濁穢(至)持法華經故。

　　上中下法見前安樂行品。

　　妙法蓮華經常不輕菩薩品第二十

　　內懷不輕之解外敬不輕之境身立不輕之行口宣不輕之教人作不輕之目不輕之解者法華論云此菩薩知眾生有佛性不敢輕之佛性有五正因佛性通亘本當緣了佛性種子本有非適今也果性果果性定當得之決不虗也是名不輕之解將解以歷人彼亦如此是名敬不輕之境敬此境故名不輕之行宣此語故名不輕之教昔毀者以此目人今經家以此目品此品引人為證證五品功德深六根報重令知佛昔隨喜獲現生後報以募流通也妙樂云正因通亘等者性德通於迷悟因果故也緣了云種子本有者還約性德以明二因以對新熏成修德故此三為因轉因成果果中菩提及以涅槃名為果性果果性也若對性辯脩秪是脩德緣了至果名為菩提涅槃了秪是智智名菩提即是果性緣秪是斷斷名涅槃即是果果性若云眾生具有因果性者則五佛性皆在眾生但住因之日果性名因在果之時攬因名果名雖互得其法恒如獲現生後報者文云臨欲終時具聞威音王佛說法華經得六根淨更增壽命即現報也命終之後復值二千億佛同號日月燈明即生報也以是因緣復值二千億佛同號雲自在燈王復值千萬億佛即後報也於現報中獲六根淨是故弘經其功不淺說此三益意在流通昔時不輕三報宛爾今日豈得不流通耶。

　　△三常不輕品引信毀罪福者證勸流通二初長行三初雙指前品罪福二初指罪。

　　爾時佛告得大勢菩薩(至)獲大罪報如前所說。

　　如前所說者前法師品云若有惡人以不善心常毀罵佛其罪尚輕若人以一惡言毀呰在家出家讀誦法華經者其罪甚重是也。

　　△二指福。

　　其所得功德如向所說眼耳鼻舌身意清淨。

　　如向所說者向即上法師功德品中說六根清淨是也。

　　△二雙開今品信毀二初明事本七初時節。

　　得大勢乃往古昔過無量無邊不可思議阿僧祇劫。

　　此下總科云事本者通舉往昔威音王佛為不輕事之本名為事本。

　　△二名號。

　　有佛名威音王(至)調御丈夫天人師佛世尊。

　　△三劫國。

　　劫名離衰國名大成。

　　△四說法。

　　其威音王佛(至)說應六波羅蜜法究竟佛慧。

　　為求聲聞等註見前。

　　△五壽命。

　　得大勢是威音王佛壽四十萬億那由他恒河沙劫。

　　△六正像。

　　正法住世劫數如一閻浮提微塵(至)然後滅度。

　　△七後佛。

　　正法像法滅盡之後(至)有二萬億佛皆同一號。

　　△二明本事三初總指時節。

　　最初威音王如來既已滅度正法滅後。

　　此下通科為本事者上既通舉往昔威音王佛為不輕之事本今別以最初威音王佛時不輕之事為本事。

　　△二雙標人名。

　　於像法中增上慢比丘有大勢力(至)名常不輕。

　　毀者因時名增上慢信者因時名常不輕。

　　△三雙明得失二初就信者論得。

　　得大勢以何因緣名常不輕(至)汝等皆當作佛。

　　總科云雙明得失今初就信者論得得正說之宏宗得流通之妙益名常不輕是人一凡有所見是理一皆悉禮拜是行一而作是言是教一此是迹門開權顯實之四一也從乃至遠見下是本理一故往禮拜是本行一而作是言是本教一少人一其義可解此是本門開近顯遠之四一也不專讀誦經典但行禮拜者此是初隨喜人之位也隨喜一切法悉有安樂性皆一實相隨喜一切人皆有三佛性讀誦經典即了因性皆行菩薩道即緣因性不敢輕慢而復深敬者即正因性敬人敬法不起諍競即隨喜意也又不輕深敬是如來座也忍於打罵是如來衣也以慈悲心常行不替即如來室也又深敬是意業不輕之說是口業故往禮拜是身業此三與慈悲俱即誓願安樂也如此三四豈非流通之妙益耶妙樂云得正說宏宗者宏寬大也宗尊高也本迹二文四一三佛性正說大宗不過實相實相秪是常住佛性此指宗極之宗非宗體之宗一代雖說或兼或帶或純小教或雜助門或抑或覆文寬事廣教教不同味味意別不輕但宣我深敬汝等至當得作佛二十四字具述因果因既三性果即三德況以四一兼益自他直指三因以為不輕所宣之法故云宏宗。

　　△二明毀者之失。

　　四眾之中有生瞋恚心不淨者(至)號之為常不輕。

　　此明毀者之失有生瞋恚心不淨者即不受四一也罵言無智智知於理既言無智即不受理一也比丘即不受人一也從何所來即不受行一也虗妄授記即不受教一也經歷多年常被罵詈結不受開權顯實迹中之四一也避走遠住高聲唱言亦復不受此不受開近顯遠本地之四一也常作是語故此結信者深信不休也四眾為作不輕名者此結毀者呰毀不止也問釋迦出世踟蹰不說常不輕一見造次而言何也答釋迦所化者昔曾下種本已有善故以小乘而將護之不即為說大也不輕所化者本未有善欲與下種故以大法而強毒之。

　　△三雙勸後二逆順亦名雙明信毀果報三初明信者果報二初明得果報。

　　是比丘臨欲終時(至)功德成就當得作佛。

　　是比丘是菩薩皆指不輕也此文就信者論三報一現報謂得六根清淨二生報謂值燈明佛三後報謂值二千億佛等神通力是身業淨樂說辯力是口業淨善寂力是意業淨又神通即慈悲室說辯即法空座善寂即忍辱衣也。

　　△二結會古今二初正結會古今。

　　得大勢於意云何(至)豈異人乎則我身是。

　　△二舉信而勸順。

　　若我於宿世(至)疾得阿耨多羅三藐三菩提。

　　△二明毀者果報二初明得果。

　　得大勢彼時四眾(至)教化阿耨多羅三藐三菩提。

　　此明毀者得善惡兩果報由謗罵故千劫受苦是惡果報由聞佛性名下大乘種復遇不輕教化菩提是善果報妙樂云由謗罵之辜墮於惡道聞順從之力還遇不輕乃至今日還令會入以是義故上慢尚成遠因聞信寧無現益問若因謗墮苦菩薩何故為作苦因答其無善因不謗亦墮因謗墮惡必由得益如人倒地還從地起故以正謗接於邪墮。

　　△二結古今二初正結會。

　　得大勢於汝意云何(至)三藐三菩提不退轉者是。

　　䟦陀婆羅大論翻為善守思益經云若眾生聞名畢竟得三菩提故云善守或云賢首位居等覺為眾賢之首也補註云有人作五百比丘尼節句者大有所妨其意謂出家二眾但舉比丘在家二眾但舉優婆塞又謂千佛因緣經但云思佛等恐缺略尼字又據正法華云師子月等五百比丘比丘尼則師子月自是比丘不應稱之為尼故云大有所妨今考因緣經云思佛千優婆塞等得無生忍鬱多羅母善賢比丘尼等五百比丘尼不受諸漏成阿羅漢且因緣經亦是什譯豈敢定謂缺略尼字又尼思佛之名未見他經所出故今且以尼字另逗為句但四眾缺優婆夷耳後若見尼思佛名有所出者則不必另逗為句也。

　　△二舉逆勸。

　　得大勢當知是法華經(至)讀誦解說書寫是經。

　　此乃舉逆以顯順勸持以遮毀經有大力終感大果務當勤習五種之行妙樂云五種行者即五種法師行也。

　　△二偈頌二初但頌信毀因果二初總頌事本。

　　爾時世尊欲重宣此義而說偈言。

　　過去有佛號威音王(至)天人龍神所共供養。

　　△二別頌本事三初頌雙標二人。

　　是佛滅後法欲盡時(至)時諸四眾計著於法。

　　著法者是法不可示若定謂是有即是著法乃至定謂是非有非無亦名著法者佛藏經云刀輪害閻浮人其失猶少有所得心說大乘者其罪過彼也大論云執有與無諍乃至執非有非無與有無諍如牛皮龍繩俱不免患中論云諸佛說空法本為化於有若有著空者諸佛所不化若定言諸法非有非無者是名愚癡論若失四悉檀意自行化他皆名著法若得四悉檀意自他俱無著也妙樂云若定謂等者此乃不專判於邪外佛權實教執皆名著以著心著無著教如龍鬚縛身入水轉痛牛皮繫體向日彌堅亡失正法猶如損體故稟方便教者於外凡位並未免謗。

　　△二頌雙明得失三初頌其得。

　　不輕菩薩往到其所(至)汝等行道皆當作佛。

　　△二頌其失。

　　諸人聞已輕毀罵詈。

　　△三重明得。

　　不輕菩薩能忍受之。

　　△三舉信毀結會二初果報。

　　其罪畢已臨命終時(至)漸具功德疾成佛道。

　　此舉信毀果報及結會古今也補註云其罪畢已者此謂常不輕也以由四眾輕賤作不輕名又以瓦石打擲悉能忍之所有罪業因茲畢盡是故臨終具聞威音王佛說法華經即得六根清淨如金剛經云是人先世罪業應墮惡道以今世人輕賤故先世罪業即得消滅同也。

　　△二結會。

　　彼時不輕則我身是(至)世世受持如是經典。

　　△二頌勸受持果報。

　　億億萬劫至不可議(至)世世值佛疾成佛道。

　　妙法蓮華經如來神力品第二十一

　　如來之義如上壽量品釋神力者神名不測力名幹用不測則天然之體深幹用則轉變之力大此中為付囑深法現十種大用故名神力品自此品下凡有八品皆是付囑流通今品明菩薩受命弘經次品是如來摩頂付囑妙樂云神力者神在於內即體宗也力名幹用即是用也佛說本迹口輪力用已竟於前今復身輪現此勝用令眾流通本迹之教故云體深力大。

　　△二神力品下八品明付囑流通三初神力囑累二品明囑累流通二初神力品明菩薩受命弘經二初長行三初菩薩受命二初經家敘儀。

　　爾時千世界微塵等菩薩(至)一心合掌瞻仰尊顏。

　　△二發誓弘經三初時節。

　　而白佛言世尊我等於佛滅後。

　　△二處所。

　　世尊分身所在國土滅度之處。

　　△三誓願。

　　當廣說此經所以者何(至)解說書寫而供養之。

　　非但奉命益他亦自願得此真淨大法自他兼濟俱美也。

　　△二佛現神力二初所對之眾。

　　爾時世尊於文殊師利等(至)人非人等一切眾前。

　　於文殊等者迹中所化之眾也舊住者下方本化之眾也一切眾者即他方來者及從分身佛來者并此四眾八部皆是也。

　　△二正現神力十初吐長舌相。

　　現大神力出廣長舌上至梵世。

　　此第一神力也吐舌相者今經所演開三顯一開近顯遠三世益物皆誠諦不虗福德人舌至鼻三藏佛舌至髮際今至梵天出過凡聖之外極於淨天之頂相既殊常說彌可信。

　　△二通身放光。

　　一切毛孔放於無量無數色光(至)滿百千歲。

　　此第二神力也通身毛孔徧體放光周徧十方無處不明表二門理一智境究竟也上迹門白毫吐耀始在東方表七方便初見一理今本門既竟放一切光照一切土能令初心因位終於等覺究竟佛慧分身諸佛亦復如是妙樂云分身等者此相既同各於其土利益亦爾。

　　△三謦欬之聲。

　　然後還攝舌相一時謦欬。

　　此第三神力也謦欬者將語之狀亦是通暢之相表二門教暢即是教一四十餘年隱秘真實今獲伸舒無有遺滯出世大事於今通暢是故謦欬又欲以此法付諸菩薩令於後世導利眾生將語斯事是故謦欬謦欬具二義一謦欬事了二謦欬付他也。

　　△四彈指之聲。

　　俱共彈指。

　　此第四神力也彈指者隨喜也隨喜七方便同入圓道隨喜圓道增智損生隨喜諸菩薩持真淨大法隨喜後世獲無上寶此一彈指竪徹三世橫亘十方表二門入實即是教一。

　　△五地六種動。

　　是二音聲徧至十方諸佛世界地皆六種震動。

　　此第五神力也二音聲者謦欬彈指也地六種動者表住行向地等妙六番動無明惑上已動竟今明復動者即是一切人六根令得清淨表二門破惑即是行一。

　　△六普見大會。

　　其中眾生天龍夜叉(至)皆大歡喜得未曾有。

　　此第六神力也普見大會者表諸佛道同也而今而後亦復如是上五千退去三變被移既失本心不能現在得益宜以非滅現滅從諸菩薩弘經得道入於佛慧如今會無異亦表未來有機一也妙樂云既指起去被移失心三類人者如此三例即是滅後得益之人所言機一者機義當總總於未來四一故也即是得於四一之益。

　　△七空中唱聲。

　　即時諸天於虗空中(至)亦當禮拜供養釋迦牟尼佛。

　　此第七神力也空中唱聲者表於未來有教一也。

　　△八咸皆歸命。

　　彼諸眾生聞虗空中聲已(至)南無釋迦牟尼佛。

　　此第八神力也南無此云歸命為佛弟子表於未來有人一也。

　　△九遙散諸物。

　　以種種華香瓔珞幡葢(至)徧覆此間諸佛之上。

　　此第九神力也遙散諸物雲聚而來者表於未來有行一也。

　　△十同一佛土。

　　于時十方世界通達無礙如一佛土。

　　此第十神力也十方通同如一佛土者表理一也問何以知十相表現在四一復表將來四一答下文云若我以是神力於無量劫為囑累故說此經功德猶不能盡表現表將其義明矣妙樂云十神力者前五正明現在流通本迹後五總表未來不已又云下去四相別表未來四一四但云一不言本迹者在未來故尚未入實誰論其本若見實者亦見其本。

　　△三結要勸持四初稱歎付囑。

　　爾時佛告上行等菩薩大眾(至)猶不能盡。

　　△二結要付囑。

　　以要言之如來一切(至)皆於此經宣示顯說。

　　結要有四句一切法者一切皆佛法也此結一切皆妙名也一切力者通達無礙具八自在此結妙用也一切秘藏者徧一切處皆是實相此結妙體也甚深事者因果是深事此結妙宗也皆於此經宣示顯說者總結一經唯四而已撮其樞柄而授與之令流通也妙樂云結要有四句者本迹二門各有宗用(宗謂迹因迹果本因本果用謂斷權疑生實信斷近疑生遠信)二門之體兩處不殊名冠此三而總於三一部之要豈過於此故總攬之以成流通格言云開顯既畢故結要以付之言如來者舉果語極言一切者通悟通迷即不思議之妙法也且一切法結妙名者即眾生本有性德之法亦如來久遠脩極之法雖在纏出纏之異而其法體真淨融妙泯絕強云妙法即名也一切力結妙用者眾生具而尚迷如來證而不息以自在力三輪設化駭動物情將說此法故次名而說用也一切秘藏結妙體者此實相體如來已得今為說法亦令眾生同得此體故次用而示體也一切深事結妙宗者宗本因果之法佛既脩證眾生亦然故次體而結宗也此順如來起教次第故先名次用次體次宗故妙玄第一引今結要以證約教五章之次第也。

　　△三勸㢡付囑。

　　是故汝等於如來滅後(至)是中皆應起塔供養。

　　△四釋付囑意。

　　所以者何當知是處(至)諸佛於此而般涅槃。

　　上云經卷所在之處皆應起塔經中要說要在四事道場釋上甚深之事得菩提釋上秘藏轉法輪釋上一切法入涅槃釋上神力此之四要攝經文盡故皆應起塔也所言要者得菩提是法身轉法輪是般若入涅槃是解脫三法成秘密藏佛住其中即是塔義也阿含經云佛出世唯四處起塔生處得道處轉法輪處入涅槃處坐道場是法身生處餘悉如文妙樂云道場釋上甚深事者事是因果今道場是果果必有因以菩提釋藏者菩提是能契之智必有所照之境境即秘藏以能顯所也以轉法輪釋一切法者有所轉法法必有名以涅槃釋力用者滿理釋權疑唱滅釋近疑宗雖近遠同名因果不復別判引阿含者借小證大彼則從事今借證圓開小即大故可為證。

　　△二偈頌二初頌現十神力。

　　爾時世尊欲重宣此義而說偈言。

　　諸佛救世者住於大神通(至)現無量神力。

　　妙樂云頌十神力中但有五者闕後五也前五現見逐要存之前後二五現未異耳舉現例未是故略之。

　　△二頌結要囑累三初總頌四法。

　　囑累是經故讚美受持者(至)不可得邊際。

　　妙樂云總頌四法但云囑累至得邊際具含四義四義皆是無邊際故。

　　△二別頌四法四初頌一切之法。

　　能持是經者則為已見我(至)教化諸菩薩。

　　持法即持佛身妙樂云一切法不出能化能證及所化故也。

　　△二頌自在神力。

　　能持是經者令我及分身(至)亦令得歡喜。

　　妙樂云頌神力者既云歡喜即是自在用暢。

　　△三頌秘要之藏。

　　諸佛坐道場所得秘要法能持是經者不久亦當得。

　　△四頌甚深之事。

　　能持是經者於諸法之義(至)畢竟住一乘。

　　說法破暗入一乘是佛甚深之事也妙樂云頌深事者教化諸菩薩畢竟住一乘乘是因果因果屬事故也。

　　△三總頌結意。

　　是故有智者聞此功德利(至)決定無有疑。

　　妙樂云此頌總結四法言若能持四法也。

　　妙法蓮華經囑累品第二十二

　　昔慈恩基師安國涉師並令移此品於勸發品後若在於此有八相違十不可之說荊溪尊者於記文中一一敘破文繁不錄今正釋者囑是佛所付囑累是煩爾宣傳此從聖旨得名故言囑累又囑是頂受所囑累是甘而弗勞此從菩薩敬順得名故言囑累又囑是如來金口所囑累是菩薩丹心頂荷此從授受合論故言囑累又如來躬從座起申手摩頂授以難得之法大眾曲躬合掌如世尊勅當具奉行殷勤授受故言囑累品也妙樂云正釋品中亦具四悉初約得名以釋品得名事別即世界也又累者連及也煩爾者爾即汝也謂累汝後代如帶累也此是如來適時而化示有謙詞又令於三世傳法不絕三世不同亦世界也又菩薩敬順後世宣布生人之善即為人也又金口所囑菩薩頂荷令後世不失治其失惡即對治也又殷勤授受令後代人奉旨入住入住證真即第一義也。

　　△二囑累品明如來摩頂付囑二初正明付囑二初如來付囑三初正付。

　　爾時釋迦牟尼佛(至)令一切眾生普得聞知。

　　以一手一時徧摩諸菩薩頂故名大神力佛以一權智善巧之手摩三千三百那由他國土畟塞虗空諸菩薩實智之頂如來授道化他故名權智手也菩薩自行受道故名實智頂也若申手摩頂即身付囑也權智臨實智即意付囑也而作是言即口付囑也文有四悉檀意我於無量劫修是難得之法者此從前佛受學今以付汝汝當授彼三世繼嗣即世界悉檀也一心流布即為人悉檀也廣令增者即對治悉檀也益者即第一義悉檀也妙樂云現大神力者如來向現十種神力已表當來現在四一益竟而今復云現神力者正表身口心三付囑也。

　　○四明教行錄因日本國僧問云指何等國土名三千三百那由他耶有云指三變淨土八方各更變二百萬億那由他國若依此義可云三千三百此說是否答據理須指三變淨土也此中應非大千為一國土恐指一四天下為一國矣娑婆既是大千之名則可足成三千三百然大千亦似未及一百萬億那由他四天下恐約大數增至大千何者小數則十十成百大數則百百為千千千為萬等故初變娑婆為一百那由他二三兩變各二百那由他則一方有四百那由他八方共成三千二百并娑婆一百成三千三百。

　　△二釋付。

　　所以者何如來有大慈悲(至)如來之法勿生慳吝。

　　有大慈悲者如來室也無慳吝者如來衣也亦無所畏者如來座也佛之智慧者一切智也如來智慧者道種智也自然智慧者一切種智也於如來室中能施眾生三種智慧乃至座中亦復如是此即衣座室三各具三智以此三事弘經益他令他各得果地三智之用故知室若無二弘誓不普衣若無二法身不滿座若無二惑破不周如是施主三法無缺自他不空汝等當學如來如此三法而流通之以此三三應施一切汝等即是眾生之大施主是名釋出佛意而付囑也妙樂云佛之智慧等者取覺照邊屬一切智見畢竟空如來智慧等者即取從因至果得道種名如是施主下結能施意是施主故有大慈悲自既入室令他入室無慳吝故自既著衣令他著衣無所畏故自既坐座令他坐座亦可云無慳吝故施此三法無所畏故說此三法若施若說具慈悲即入室三法也。

　　△二誡付。

　　於未來世若有善男子(至)則為已報諸佛之恩。

　　若根深智利直說佛慧若不堪者於餘深法中示教利喜佛慧是深而非餘六方便是餘而非深別教次第是餘亦是深汝能以餘深之法助申佛慧者即善巧報佛之恩是名誡付囑也示教利喜者搜要記云指授曰示教詔為教令益為利歡悅名喜。

　　△二菩薩領受。

　　時諸菩薩摩訶薩(至)唯然世尊願不有慮。

　　佛既三業付囑菩薩亦三業領受歡喜是意領受曲躬低頭是身領受俱發聲言是口領受如世尊勅者領受如來是大施主入如來室意也當具奉行者領受無諸慳吝著如來衣意也願不有慮者領受無所畏坐如來座意也佛既三付菩薩亦三受皆如文。

　　△三事畢唱散。

　　爾時釋迦牟尼佛(至)多寶佛塔還可如故。

　　多寶為證經故來今迹本二門已訖故須微遣復閉如故分身為開塔故集開塔事了故令分身各還本土塔不可重開故分身去而不現塔猶聽法故閉而尚在問塔若聽法亦應不閉答證正已故閉聽流通故在。

　　△二時眾歡喜。

　　說是語時十方無量(至)聞佛所說皆大歡喜。

　　諸佛為化他事遂故喜菩薩為自行得法故喜又能說之人清淨故喜佛是也又聞清淨法故喜妙經是也又聞法獲證故喜現在未來得益者是也三事具足大歡喜。

　　妙法蓮華經藥王菩薩本事品第二十三

　　觀經曰昔名星光從尊者日藏聞說佛慧以雪山上藥供養眾僧願我未來能治眾生身心兩病舉世歡喜號曰藥王今此經文明一切眾生喜見頓捨一身復燒兩臂輕生重法命殞道存舉昔顯今故言本事品也此下五品皆是化他流通具列如向今明方便品開三顯一圓因已竟安樂行品明乘乘之法壽量明乘果已竟此品下明乘乘之人故十二門論云大乘者普賢文殊大人之所乘也藥王以苦行乘乘妙音觀音以三昧乘乘陀羅尼以總持乘乘妙莊嚴以誓願乘乘普賢以神通乘乘作此解者於化他流通義便也妙樂云藥王至流通義便者佛囑累已大事功畢隨物偏好故乘乘不同真如實相是所乘之體一乘因果是所乘之事苦行等是乘乘之緣隨物機宜故使弘者隨緣不同故所乘體皆妙法也以依一實立因果故乘於所乘以利物故故曰乘乘。

　　△二藥王下五品約化他勸流通四初藥王菩薩品明勗化他之師唯願大法大得弘宣大願眾生獲大饒益所以竭其神力盡其形命殷殷䖍䖍志猶未已庶令弟子宗法如師我傳爾明爾復傳明明明無己師之志也故知此品勗弘法之師也次妙音觀音兩品明他方大士奉命弘經普現色身形無定準不可以牛羊眼看不可以凡愚識度於所聞處勿生輕想輕想則法不染心故知二品勗受法弟子也三陀羅尼品明惡世弘經喜多惱難以咒護之使道流通也四妙莊嚴王品明人護前品說咒護今品說人護人護尚爾咒護彌良普勸流通也今初文為四初菩薩請問三初通問遊化。

　　爾時宿王華菩薩白佛言(至)云何遊於娑婆世界。

　　妙樂云通問遊化者遊必具足十法界身並如妙音觀音但別舉苦行以逗所宜故請答之言意在苦行。

　　△二別問苦行。

　　世尊是藥王菩薩有若干百千萬億(至)難行苦行。

　　△三請佛答釋。

　　善哉世尊願少解說(至)及此聲聞眾聞皆歡喜。

　　△二如來決答二初答苦行二初明事本三初明時節久遠。

　　爾時佛告宿王華菩薩乃往過去無量恒河沙劫。

　　△二有佛聲聞等。

　　有佛號日月淨明德(至)菩薩壽命亦等。

　　妙樂云此文科為有佛聲聞者文略具如經列有菩薩有菩薩壽等。

　　△三明國土莊嚴。

　　彼國無有女人地獄餓鬼(至)歌歎於佛以為供養。

　　今文云無阿脩羅下文何云阿脩羅等見其無臂等耶答今言無者無實報脩羅若論權現容亦有之。

　　○一箭道者補註引嘉祥云二里也有人云取射垛一百二十步或云一百三十步或一百五十步。

　　△二明本事三初佛說法。

　　爾時彼佛為一切眾生喜見菩薩(至)說法華經。

　　然佛普為一切眾生何故獨為喜見但喜見是對揚須付囑流通如今之身子寄一而言諸耳。

　　△二脩供養二初現在二初脩行得法。

　　是一切眾生喜見菩薩(至)得現一切色身三昧。

　　補註云現一切色身三昧者即普現色身三昧也有三義一者內現如今經說身根清淨十界依正於身中現如淨明鏡現諸色像二者外現如妙音觀音隨機示現十界色身三內外現如大集經觀於己身眾生身諸佛身悉於己身中現又見己身眾生身現佛身中眾生身中亦如是現。

　　△二作念報恩二初以三昧力。

　　得此三昧已心大歡喜(至)價值娑婆世界以供養佛。

　　妙樂云入是三昧者普現三昧理無出入表用三昧之力故云入耳。

　　○海此岸者補註引正法念經云妙高山內海此岸此岸即南岸也六銖者二十四銖為兩言六銖者即一兩中四分之一也。

　　△二正報身力三初自燒身。

　　作是供養已從三昧起(至)八十億恒河沙世界。

　　妙樂云以神通力願者明不以世火還依所得三昧起利他願以智觀火焚難思境故使光明起斯照彼。

　　○補註云薰陸者出大秦國西域記云薰陸香樹葉似棠梨兜樓婆出鬼神國此云香草舊云白茅香畢力迦或云即丁香也膠香即白膠香也。

　　△二佛稱歎。

　　其中諸佛同時讚言(至)作是語已而各默然。

　　真法供養者當是內運智觀觀煩惱因果皆用空慧蕩之故言真法也又觀若身若火能供所供皆是實相誰燒誰然能供所供皆不可得故名真法也妙樂云當是之言正顯真法所以燒身名真法者由內觀故所觀者何即此生身由惑因故感斯惑果皆用之言顯因果俱蕩又觀若身若火等者於中先明法空次誰燒下辯生空初法空者既即實相實相無燒身火能所安得有燒有能所耶次生空者非但身等皆是實相身等宰主一切皆無故名為誰燒者能燒火也然者所然身也身火並是能供之事佛法即是所供之福田也宰主即是能觀觀者身火能所即觀境也境智不二能所斯亡以不二觀觀不二境成不二行會不二空作是觀時苦為法界見聞者益故云乘乘若不爾者成無益苦行佛有誠誡實可先思所以投巖無招外行之論赴火不為內眾之譏良由內有理觀外曉期心故勝熱息善財之疑(見華嚴叅勝熱事)尼犍生嚴熾之解(薩遮尼犍經云嚴熾玉問尼犍治國之法尼犍為說十善)篤論其道行方有尅心正行正智邪事邪行不可廢智不可亡後學之徒無失法利有人問云律制燒身得偷蘭遮罪燒指得突吉羅罪此中讚燒其事如何今為答之大小開制教法不同小制結過大制令燒故梵網經云若不燒身臂指供養諸佛非出家菩薩故知順小行易不燒何難從大誠難燒乃不易今藥王久證並出開制之方重法忘懷起神通之願為軌下凡思之可知。

　　○天台別傳云智者大師初見南岳思大禪師於光州大蘇山思授以普賢道場令脩法華三昧誦經至今品是真精進是名真法供養如來寂而入定見靈山一會儼然未散豁然大悟獲一旋陀羅尼自是已後照了法華如曦和臨於萬像達諸法相似清風遊於太虗矣(云云)。

　　△三時節久。

　　其身火然千二百歲過是已後其身乃盡。

　　△二未來五初化生王家。

　　一切眾生喜見菩薩(至)結加趺坐忽然化生。

　　△二自說本事。

　　即為其父而說偈言。

　　大王今當知(至)勤行大精進捨所愛之身。

　　箋難云有本於此偈後更添供養於世尊以求無上慧二句乃後人擅加耳笈多所譯亦但六句法護所譯但只四句。

　　說是偈已而白父言(至)我今當還供養此佛。

　　補註引寶積經云復有三昧名解一切眾生語言得此三昧者善能宣說一切語言於一字中說一切字了一切字同於一字俱舍論云甄迦羅亦云矝羯羅五十二數中即第十六數也頻婆羅亦云頻䟦羅即第十八數也阿閦婆亦云阿芻婆即第二十數也或云那由他是百萬億甄迦羅是千千萬億頻婆羅是百千千萬億阿閦婆是萬千千萬億。

　　△三往到佛所。

　　白已即坐七寶之臺(至)合十指爪以偈讚佛。

　　容顏甚奇妙光明照十方我適曾供養今復還親覲。

　　爾時一切眾生喜見菩薩(至)世尊猶故在世。

　　△四如來付囑。

　　爾時日月淨明德佛(至)於夜後分入於涅槃。

　　△五奉命任持四初起塔。

　　爾時一切眾生喜見菩薩(至)垂諸幡葢懸眾寶鈴。

　　妙樂云他人疑云何得旃檀而為𧂐(子智切聚也又儲畜也)耶答此土大愛道入涅槃後猶用旃檀闍維況彼淨土何足為難。

　　○補註云高三世界者高三千世界也故小千至初禪中千至第二禪大千至第三禪云高三者即至第四禪也。

　　△二燒臂。

　　爾時一切眾生喜見菩薩(至)七萬二千歲而以供養。

　　妙樂云問上燒身但經千二百歲今燒臂何故七萬二千歲耶答前為自行身盡入滅今為弘法令物會三歸一故下文云令無數等既言無數聲聞發菩提心故知喜見於佛滅後不令此等住於小果。

　　△三利益。

　　令無數求聲聞眾(至)皆使得住現一切色身三昧。

　　△四現報。

　　爾時諸菩薩天人阿脩羅等(至)一切人天得未曾有。

　　妙樂云金色之身者前已得普現色身三昧即八相成道金色之身故知此中須在極果金色之身也。

　　△三總結會二初結會。

　　佛告宿王華菩薩(至)百千萬億那由他數。

　　△二勸脩。

　　宿王華若有發心(至)諸珍寶物而供養者。

　　一指內身也妻子外身也國城等外財也外輕內重故功福有異。

　　○補註云夫一指有三節云足一指者是三節俱燒也故知能然手指是燒一節也首楞嚴經云我滅度後其有比丘身然一燈燒一指節及於身上爇一香炷我說是人無始宿債一時酬畢長揖世間永脫諸漏。

　　△二嘆經妙三初歎能持者。

　　若復有人以七寶滿三千大千世界(至)其福最多。

　　七寶奉四聖不如持一偈此以財況法也葢法是聖師能生能養能成能榮莫過於法故人輕法重也妙樂云能生等者如父母必以四護護子今發心由法為生始終隨法進修為養令滿極果為成能應法界眾機為榮雖四不同以法為本又此法即四悉檀次第對之亦應可見。

　　○四句偈者凡長行之文名散華偈四言五言等偈名貫華偈故長行偈頌通得稱偈而云一四句者以少況多也。

　　△二歎所持法二初歎法體。

　　宿王華譬如一切川流江河(至)所說經中最為深大。

　　無量義經云川流江河四水譬教藥草喻中一雲能雨譬說今別舉四者譬乳酪生酥熟酥四味教也此法華教譬醍醐海也說窮本地為深徧一切處為大純明佛法不說餘法譬如大海同一醎味最為深大其義如是。

　　又如土山黑山小鐵圍山(至)於諸經中最為其上。

　　土山者土石諸山也黑山者俱舍論云南洲從中向北各有三重黑山鐵圍山者繞小千界名小鐵圍繞中千界名大鐵圍十寶山者華嚴云一雪山二香山三軻梨羅山四仙聖山五由乾陀山六馬耳山七尼民陀山八斫迦羅山九宿慧山十須彌山土黑鐵圍故非是寶十山雖寶或一或二神與龍雜居譬餘教說能依之人即十地四十心或凡或賢或聖說所依之理或俗或真或中是為卑下須彌四寶所成純天所住譬此法華所說諦理常樂我淨如四寶所成開示悟入者之所依是故此義最為高上妙樂云或一或二者俱舍云前七金所成蘇迷盧四寶金或兼餘故云一二。

　　又如眾星之中(至)諸經法中最為照明。

　　星月同是陰精俱於夜現星無虧盈不及於月以譬諸教說於權智權不即實不得自在此經明權即實實即權如月有盈虧盈虧相指不二而二如此說權智即勝餘教也。

　　又如日天子能除諸闇(至)能破一切不善之闇。

　　日是陽精獨能破暗以譬諸經明實智破惑並是權外之實破疑不徧尚不及此經說施權之意是即實而權已破諸疑那得並此經即權而實有疑皆斷所以權實之語非獨今經相即之言出自於此。

　　又如諸小王中(至)及發菩菩心者之父。

　　輪王號令止在四域帝釋號令齊三十三天梵王號令統上冠下譬餘經說三諦三昧各不相收不得自在此經所說以實相入真决了聲聞法是諸經之王實相入俗一切治生產業不相違背實相入中一切諸法無非佛法文云一切學無學及發菩薩心者之父其義如是妙樂云指三教菩薩為發菩薩心者今經為彼之父能生彼故昔謂非子至此方知。

　　又如一切凡夫人中(至)諸經法中最為第一。

　　一切凡夫四果以支佛為第一者此明任運無功用意也餘經要因功用乃得入流如四果人因聞思脩方乃得悟此經明無作四諦不雜方便自然流入薩婆若海如辟支佛無師自悟不立分果斷結成聖也。

　　有能受持是經典者(至)於一切眾生中亦為第一。

　　以法妙故最為第一人弘妙法亦第一也。

　　一切聲聞辟支佛中(至)此經亦復如是諸經中王。

　　聲聞支佛中菩薩為第一者此明因第一也餘經明因是七方便今經明因出方便外故因第一也如佛為諸法王者此明果第一也餘經明果近在寂場此經明果遠指本地故最第一。

　　△二歎法用三初歎拔苦用。

　　宿王華此經能救一切眾生者(至)離諸苦惱。

　　一切眾生須該十界離苦惱者須離分段變易二種生死之苦。

　　△二歎與樂用。

　　此經能大饒益一切眾生(至)如賈客得海如炬除闇。

　　清涼池等總十二事皆歎經與樂之用也妙樂云初歎體次歎用者非宗體之體非宗用之用通指一部為體部內體宗用三共有如是拔與等用。

　　△三總結與拔。

　　此法華經亦復如是(至)能解一切生死之縛。

　　總結拔苦與樂用也今經力用能拔一切眾生生死之苦而與究竟涅槃之樂能解一切眾生惑業之縛而與究竟解脫之樂也。

　　△三持經福深二初舉全聞經福。

　　若人得聞此法華經(至)所得功德亦復無量。

　　婆斯迦此云夏生華又云雨華得雨方生故也那婆此云雜華摩利此云鬘華餘如前已釋。

　　△二舉別聞品福二初格量。

　　宿王華若有人聞(至)生蓮華中寶座之上。

　　妙樂一云後五百歲者若準毗尼母論直列五百第一百年解脫堅固第二百年禪定堅固第三百年持戒堅固第四百年多聞堅固第五百年布施堅固言後五百最後百耳有人云準大集經有五五百第一乃至第四同前唯第五五百云鬪諍堅固言後五百者最後五百也若單論五百猶在正法雖出論文其理稍壅然五五百且從一往末法之初冥利不無且據大教可流行時故云五百若有女人等者此中秪云得聞是經如說脩行即淨土因不須更指觀經等也問如何脩行答既云如說脩行即依經立行具如分別功德品中深心信解直觀此土四土具足故此佛身即三身也故此大眾即一切眾故不離同居穢見同居淨問同居淨土十方亦有何必極樂答教說多故由物機故是攝生故令專注故。

　　不復為貪欲所惱(至)所得功德如上所說。

　　補註引育王經云阿育王請僧入宮供養有一比丘名優鉢羅口中乃作優鉢羅華之香王疑比丘年少何以口中含香即勅以水洗口洗已倍香王乃問云久近含此香耶答曰非含香也過去迦葉佛時人壽三萬歲我於爾時為高座法師讚歎佛法故四十九億歲生人天中口中出此之香聞已益加恭敬今經言隨喜讚善者現世口中常出此香乃是現報信不誣矣。

　　△二囑累。

　　是故宿王華(至)應當如是生恭敬心。

　　不老不死此須觀解不老是樂不死是常以聞於此經得常樂之解坦然在懷無所畏忌私謂取草者以草為座坐之以成佛也吹法螺擊法鼓既成佛已即說法警悟一切眾生也。

　　△三明得利益。

　　說是藥王菩薩本事品時(至)語言陀羅尼。

　　此結聞品之益。

　　△四多寶稱善。

　　多寶如來於寶塔中(至)利益無量一切眾生。

妙法蓮華經科註卷第六


卍新纂大日本續藏經第 31 冊 No. 607 法華經科註


妙法蓮華經科註卷第七

　　姚秦三藏法師　鳩摩羅什奉　詔譯

　　上天竺講寺住山比丘　一如　集註

　　妙法蓮華經妙音菩薩品第二十四

　　昔奉雲雷音王佛十萬種伎今遊化他土音樂自隨昔奉八萬四千寶鉢今爾許道器眷屬圍繞昔得一切眾生語言陀羅尼今以普現色身以妙音聲徧吼十方弘宣此教故名妙音品此品明菩薩以難思之力隨類流通此經眾生但見其迹莫測其本即是化他門中第二意也妙樂云此文具三釋初因緣次昔得下約教次此品下本迹唯無觀心因緣甚略且義立者音樂是世界自隨是為人奉鉢是對治道器是第一義。

　　△次妙音觀音明受命弘經弟子二初妙音菩薩品六初放光東召。

　　爾時釋迦牟尼佛(至)白毫光明徧照其國。

　　大人相者大相海也徧體毛功德不及一好功德眾好功德不及一相功德諸相從下向上展轉相勝不及白毫功德白毫功德不及肉髻功德故是大人相也此相業者從孝順師長起今放是光召本弟子使弘中道之經利益大機者也白毫從一道清淨起今放此光令弘此法也問佛有緣弟子布滿十方何故召東說西不論八方耶答此有所表淨名云日月何意行閻浮提欲以光明除眾暗暝東是光始西是其終有始有終者其唯聖人乎未發心者令其發心未究竟者令其究竟一菩薩既爾諸眾亦然一方既爾諸方亦然聖不煩文舉一蔽諸故但言東西耳妙樂云言本弟子者照非無緣本曾關涉名昔為本未必久本召東說西者問意謂十方菩薩豈皆無緣何故放光但召東方妙音竟次說西方觀世音。

　　△二奉命西來二初發來緣六初經家敘三初敘福由。

　　爾時一切淨光莊嚴國中(至)無量百千萬億諸佛。

　　此敘福由者由值先佛多也妙樂云既值多佛亦是慧由但是文略。

　　△二敘智慧。

　　而悉成就甚深智慧。

　　甚深智慧即智慧莊嚴也妙樂云經云悉又云甚深故是圓慧。

　　△三敘福德。

　　得妙幢相三昧(至)恒河沙等諸大三昧。

　　十六三昧即福德莊嚴也妙樂云三昧屬定對慧名福尚異三教豈同世有又此十六並是法華三昧異名。

　　○補註云得字通冠一十六句即證得也三千體寂竪超一切無相而相名妙幢相性淨無染具常樂我名為淨德大威德陀羅尼經云宿王乃是月之異名權智照機善巧逗會名宿王戲不緣生法偏小之慈不緣而緣緣於平等大慈名為無緣一心三智印一切法無非佛法名為智印解一切眾生語言如前藥王品引大寶積經(云云)大品經云住是三昧集諸三昧功德名集一切功德六根無染互用自在名為清淨化物自在遊諸世間譬如兒戲名神通遊戲平等大慧如炬除暗名為慧炬性具萬德緣了莊嚴融通自在名莊嚴王性淨照明離諸垢染又大品經云住是三昧不得諸三昧垢又悲華經云於諸法中不見有垢名淨光明一念淨心具足權實功德含攝一切名為淨藏即邊之定不共偏小名為不共實智依空而不住空名為日旋如上三昧之義準補註箋難二書而釋。

　　△二被光照。

　　釋迦牟尼佛光照其身。

　　△三辭本佛。

　　即白淨華宿王智佛言(至)莊嚴王菩薩藥上菩薩。

　　△四誡至誡。

　　爾時淨華宿王智佛(至)若佛菩薩及國土生下劣想。

　　然妙音乃是法身大士故不肅而成至此見穢寧生劣想或恐所將眷屬有未達者故寄彼而規此耳夫佛身與理相稱不得見卑小而忘其尊嚴此約如來座為誡也夫師及弟子智斷具足師既施權弟子亦隱其實此約如來衣為誡也夫依報國土皆正報所感如來慈臨大千宜須高須下勿覩依報而忽正報此約如來室為誡也妙樂云肅延進也規謂規模初云約座為誡者依空亡相身是有相理為妙空一塵之身咸與理等況丈六之質生劣想耶次約衣為誡者佛及弟子身俱下劣者俱隱寂忍而耐其拙三約室為誡者應身既住無緣大慈即安其穢土也。

　　△五受佛旨。

　　妙音菩薩白其佛言(至)如來功德智慧莊嚴。

　　如來力是座力神通力是室力莊嚴力是衣力此受弘經之大旨利物之宗要故能不動彼土遊化十方也。

　　△六現來相六初遣蓮華。

　　於是妙音菩薩不起于座(至)甄叔迦寶以為其臺。

　　補註云閻浮檀金者西域有河近閻浮樹此河因樹得名其金出彼河中故名也甄叔迦此云赤色寶西域記云甄叔迦樹其華赤色大如手此寶色似此華因名之。

　　△二文殊問。

　　爾時文殊師利法王子(至)甄叔迦寶以為其臺。

　　△三釋迦答。

　　爾時釋迦牟尼佛(至)亦欲供養聽法華經。

　　△四請見相。

　　文殊師利白佛言(至)彼菩薩來令我得見。

　　△五明推功。

　　爾時釋迦牟尼佛(至)當為汝等而現其相。

　　△六明命來。

　　時多寶佛告彼菩薩(至)文殊師利法王子欲見汝身。

　　問若文殊位下辭不應求見若文殊位高相來那忽不識答雖同一位有始中終止此一事不知無忝高位又眾中見瑞不了發起令知故問佛爾妙樂云若文殊位下等者妙音辭彼佛時乃云欲見文殊豈可遠來求見下位若文殊位高見華應識何以問佛答中二義比竝文殊位高或同是補處一位之中分始中終或同是古佛則無高下同位居始未謝不知忝者辱也豈一事不知成屈辱耶又大眾無敢問者文殊雖高為眾發起示為不知耳。

　　○未謝等者謝去也言無明未去故不知也。

　　△二正發來六初眷屬經歷。

　　於時妙音菩薩於彼國沒(至)百千天樂不鼓自鳴。

　　△二敘相登臺。

　　是菩薩目如廣大青蓮華葉(至)娑婆世界耆闍崛山。

　　肇法師註維摩經云天竺有青蓮華其葉脩廣青白分明有眼目之相故云目如廣大等也那羅延此云力士。

　　△三問訊傳旨。

　　到已下七寶臺(至)安隱少惱堪忍久住不。

　　今經三處問訊病惱先達以三義通之一順同居施化境本生身示同人法故二約禮儀法爾而然故三約三身通大小故如涅槃經云華嚴是大乘生相涅槃是大乘滅相安樂行(行字平聲)下諸不字除不孝不敬二不字外餘皆否音無多貪欲至慳慢不(句)上無字通貫於下謂無貪欲乃至無慳無慢否無不孝父母至邪見不(句)其無字亦貫於下謂無不孝父母乃至無邪見否善心不(句)攝五情不(句)能攝即意所攝即眼耳鼻舌身五情之根謂攝令寂靜不放逸也。

　　△四請見多寶。

　　世尊我今欲見多寶佛身惟願世尊示我令見。

　　分身既散塔閉如故多寶居於塔內故願示之令見。

　　△五世尊為通。

　　爾時釋迦牟尼佛語多寶佛是妙音菩薩欲得相見。

　　△六塔中稱善。

　　時多寶佛告妙音言(至)并見文殊師利等故來至此。

　　多寶既順佛請即於塔內而答妙音。

　　△三十方弘經二初問答善根神力二初問二初問種何善根。

　　爾時華德菩薩白佛言世尊是妙音菩薩種何善根。

　　此問妙音昔世種何善根。

　　△二問有是神力。

　　脩何功德有是神力。

　　此問妙音中間脩何功德今日有是神力耶。

　　△二答二初答種善根。

　　佛告華德菩薩(至)百千萬億那由他佛。

　　多陀阿伽度等註見前序品昔獻樂奉器仍結會古今悉如文。

　　△二答其神力。

　　華德汝但見妙音菩薩(至)智慧之力其事如是。

　　示三十四凡身四聖人身結成十法界六道耳自在天者居欲界頂即魔王也大自在天者居色界頂即魔醘首羅也小王者或天王為大人王為小輪王為大粟散王為小也私問妙音是菩薩何以能現佛界身也答初住便能分身百界況妙音是深位菩薩豈不能現佛身須知佛界有三教果頭之佛有圓教分證究竟之佛今妙音所現即果頭分證之佛非究竟之佛也。

　　△二問答今住何定二初問。

　　爾時華德菩薩白佛言(至)在所變現度脫眾生。

　　此問今住何定而能如此自在利益。

　　△二答。

　　佛告華德菩薩善男子(至)能如是饒益無量眾生。

　　△四二土得益。

　　說是妙音菩薩品時(至)亦得是三昧及陀羅尼。

　　三昧與陀羅尼體一而用異寂用為三昧持用為陀羅尼又色身變現名三昧音聲辯說名陀羅尼又舌根清淨名陀羅尼餘根清淨名三昧都是六根清淨法門耳妙樂云現色身名三昧音聲名陀羅尼者語言與色身但是身口之異耳豈可現身不能說法但從事別其理必同三昧從定陀羅尼從慧即不思議定慧故得互用耳。

　　△五還歸本國。

　　爾時妙音菩薩摩訶薩(至)得現一切色身三昧。

　　妙音還本土動地雨華者菩薩經歷諸國尚能傍益一切眾生況佛前放光傍照東方百八萬億那由他土亦傍論利益也。

　　△六聞品進道。

　　說是妙音菩薩來往品時(至)華德菩薩得法華三昧。

　　無生法忍註見前分別功德品初。

　　妙法蓮華經觀世音菩薩普門品第二十五

　　悲華經云過去散提嵐界善持劫中時有佛出名曰寶藏有轉輪王名無量淨第一太子三月供佛及比丘僧發菩提心若有眾生受三途等苦惱凡能念我稱我名字為我天眼天耳聞見不免苦者我終不成無上菩提寶藏佛云汝觀一切眾生欲斷眾苦故今字汝為觀世音又大悲經云此菩薩不可思議威神之力已於過去無量劫中作佛號正法明如來大悲願力安樂眾生故現為菩薩耳別行玄云觀世音者西土正音名阿耶婆婁吉低輪此云觀世音能所圓融有無兼暢照窮正性察其本末故稱觀也世音者是所觀之境萬象流動隔別不同類音殊唱俱蒙離苦菩薩弘慈一時普救皆令解脫故曰觀世音此即境智雙舉能所合標也普門者普是徧義門曰能通用一實相開十普門無所障礙故稱普門此總釋也又釋此題有通有別通有十雙別有五隻十雙者一人法二慈悲三福慧四真應五藥珠六冥顯七權實八本迹九緣了十智斷觀世音者人也普門者法也此品有兩番問答依前問答論觀世音人依後問答論普門法(一)又觀世音者大悲拔苦依前問答百千苦惱皆得解脫普門者大慈與樂依後問答應以得度而為說法(二)又觀世音者智慧莊嚴智能斷惑如明時無暗普門者福德莊嚴福能轉壽如珠雨寶故知前問答應機拔苦是慧莊嚴後問答住首楞嚴定普現色身是定莊嚴(三)又觀世音者觀冥於境即真身也普門者隨所應現即應身也(四)又觀世音者譬藥樹王徧體愈病普門者譬如意珠王隨意所與(五)又觀世音者冥作利益無所見聞三毒七難皆離二求兩願皆滿普門者顯作利益目覩三十三聖容耳聞十九尊教也(六)又觀世音者隨自意照實智也普門者隨他意照權智也(七)又觀世音者不動本際也普門者迹任方圓也(八)又觀世音者根本是了因種子普門者根本是緣因種子也(九)又觀世音者究竟是智德普門者究竟是斷德(十)經文兩問答含無量義略用十雙釋品通名其義如是即是以人法合題名觀音普門品乃至以智斷合題名觀世音普門品從要而言秪以人法為名也別論五隻者一觀者觀有多種謂析觀體觀次第觀圓觀也析觀者滅色入空也體觀者即色是空也次第觀者從析觀乃至圓觀也圓觀者即析觀是實相乃至次第觀亦實相今揀三觀唯論圓觀也世者世亦多種謂有為世無為世二邊世不思議世有為世者三界世也無為世者有餘無餘二涅槃也二邊世者生死涅槃也不思議世者實相境也今揀却諸世但取不思議世也音者機也機亦多種人天機二乘機菩薩機佛機人天機者諸惡莫作諸善奉行也二乘機者厭畏生死欣尚無為也菩薩機者先人後己慈悲仁讓也佛機者一切諸法中悉以等觀入一切無礙人一道出生死也今揀却諸音之機唯取佛音之機而設應以此機應因緣故名觀世音也普者周徧也諸法無量若不得普則是偏法若得普者則是圓法故思益經云一切法邪一切法正略約十法明普得此意已類一切法無不是普所謂慈悲普弘誓普脩行普斷惑普入法門普神通普方便普說法普成就眾生普供養諸佛普始自人天終至菩薩皆有慈悲然有普有不普生法兩緣慈體既偏被緣不廣不得稱普無緣與實相體同其理既圓慈靡不徧如磁石吸鐵任運相應如此慈悲徧熏一切名慈悲普弘誓普者弘廣也誓制也廣制要心故言弘誓弘誓約四諦起若約有作無生無量三種四諦收法不盡不名為普若約無作四諦者名弘誓普也脩行普者例如佛未值定光佛前凡有所脩不與理合不名為普從得記已觸事即理理智歷法而脩行善無行而不普也斷惑普者若用一切智道種智斷四住塵沙等惑如却枝條不名斷惑普若用一切種智斷無明者五住皆盡如除根本名斷惑普也入法門普者若二乘以一心入一定一心作一不得眾多又為定所縛故不名普若歷別諸地淺深階差亦不名普若入王三昧一切三昧悉入其中故名入法門普也神通普者大羅漢天眼照大千界支佛照百佛世界菩薩照恒沙世界皆緣境狹發通亦偏若緣實相脩者一發一切發相似神通如上說況真神通而非普耶方便普者逗機利物稱適緣宜一時圓徧雖復種種運為於法性實際而無損減是名方便普說法普者能以一妙音稱十法界機隨其宜類俱令解脫故名說法普成就眾生普者一切世間及出世間所有事業皆菩薩所為乃至利益一切賢聖令入三菩提是名成就眾生普供養諸佛普者若作外事供養以一時一食一華一香普供養一切佛無前無後一時等供於一塵中出種種塵亦復如是若作內觀者圓智導眾行圓智名為佛眾行資圓智即是供養佛若行資餘智不名供養普眾行資圓智是名供養普門者從假入空空通而假壅從空入假假通而空壅偏通則非普壅故則非門中道非空非假正通實相雙照二諦故名普正通故名門普門圓通義則無量略舉其十類則可知此品猶是普現三昧化他流通也妙樂云福能轉壽者羅漢尚能回福為壽況普門示現以不思議福轉成種智即福智不二名之為轉。

　　△二觀音普門品二初兩番問答二初長行二初初番問答二初問二初經家敘。

　　爾時無盡意菩薩即從座起(至)合掌向佛而作是言。

　　爾時者即是說東方妙音竟次說西方觀世音菩薩時也無盡意者大品明空則無盡大集明八十無盡門淨名云夫無盡者非盡非無盡總三經用三觀三智釋無盡也意者智也無盡者境也境智合稱故言無盡意也起者禮云請益起請業起菩薩於佛備具二儀故言起也偏袒右肩者此方以袒為慢外國以袒為敬露右者示執奉為便表弟子事師充役之儀是故以袒為恭也合掌者此方以拱手為恭外國以合掌為敬手本二邊今合為一表不敢散誕專至一心以表敬也向佛者表萬善之因向萬德之果也妙樂云先引三經次結成三觀初引大品空次引大集假既多門不同即是假也次引淨名中既雙非二邊即是中也。

　　△二正興問。

　　世尊觀世音菩薩以何因緣名觀世音。

　　向下有兩番問答初問觀世音人後問普門法此中即初番問也大經云具二莊嚴能問能答今無盡意具定慧二種莊嚴故能問如來究竟二種莊嚴故能答觀世皆者即是標所問之人也何因緣者因緣甚多略言境智則以眾生善惡兩機為因菩薩靈智慈悲為緣以是因緣名觀世音妙樂云問答名莊嚴者定慧二嚴之中即慧莊嚴也。

　　△二答三初總答機應四初標人數。

　　佛告無盡意菩薩善男子若有無量百千萬億眾生。

　　十法界機實自無量而言百千萬億者非謂十界共有此數蓋指一業有如許人如一地獄同受一苦以苦驗人知同一業以例諸趣皆亦如是故知此數是標同業之意也此舉境眾機多以顯觀深應大。

　　△二明遭苦。

　　受諸苦惱。

　　受諸苦惱者正是現遭苦厄也自有多苦苦一人多人受一苦一人受多苦一人受少苦今文百千萬億眾生多人也受諸苦惱多苦也舉多顯少多尚能救況少苦耶上言百千萬億是業同者共受一苦今言諸苦者一苦是一業即是有諸百千萬億也上明數同此明業別用此意歷十法界萬機之徒不可說不可說也。

　　△三聞稱號。

　　聞是觀世音菩薩一心稱名。

　　由過現惡故遭諸苦復由過現之善而得聞名此以善惡相帶合為機也聞即聞慧心無住著即思慧一心稱名即脩慧一心有二一事二理若用心存念念念相續餘心不間一心皈憑更無二意是為事一心稱名也若達事中一心自他共離皆不可得無心無念空慧相應能稱所稱皆不可得是為理一心稱名也。

　　△四得解脫。

　　觀世音菩薩即時觀其音聲皆得解脫。

　　上聞即稱是機速今稱即應是應速皆得解脫者即是蒙應利益皆者非但顯於多機眾益亦是顯於圓徧之應也問十界機無量云何一時令得解脫答譬如父母念子心重多智多財具大勢力眾子在難即能俱拔之菩薩亦如是無緣慈悲重權實二智深聖財無量神通力大十界雖多應有餘裕問一心稱名皆得解脫今見稱唱累年不蒙寸効何也答經云一心稱名有事有理二途無取何能感聖譬如臨鏡背視對谷閉口何能致影響耶。

　　△二別答三業三初口機應二初明七難七初舉火難四初持名。

　　若有持是觀世音菩薩名者。

　　此下別答也別答中不出三業為機今七難是口機以稱名故後三毒是意機令常念故二求是身機常禮拜故文云持者口為誦持心為秉持秉持為理不失雖非口持覺觀亦得是口行故屬口業機攝耳。

　　△二遭苦。

　　設入大火。

　　此下釋諸難例為三意一貼文二舉事證三觀行解釋今貼文者若有設有等皆是不定之辭也餘皆難起方稱名此中前持名而遭難此或是前後互出爾今為火難卒暴須預憶持憶持必無此難舉事證者晉世謝敷作觀世音應驗傳齊陸杲又續之其傳云祝長舒晉元康年中於洛陽為延火所及草屋下風豈有免理一心稱名風回火轉隣舍而滅鄉里淺見謂為自爾因風燥日擲火燒之三擲三滅眾方懺謝又法力於魯郡起精舍於上谷乞得一車麻於空野遇火法力疲極小臥比覺火勢已及因舉聲稱觀未得稱世音應聲火滅此皆記傳所載非為虗說信矣觀行釋者火有多種果報火至初禪業火通三界煩惱火通三乘人果報火難者從地獄至初禪皆有火難如阿鼻鬲子八萬四千內外洞徹上下交炎餓鬼支節煙起舉體焦然畜生燠煑湯炭脩羅亦有火難人中焚燒現見可知若至劫盡須彌洞然諸天宮殿悉皆蕩盡初禪已下無免火災惡業火者隨有改惡脩善之處若五戒十善多為惡業所難故經云燒諸善根無過嗔恚能破善業退上墮下皆名為火煩惱火者若聲聞人厭惡生死見三界因果猶如火宅四倒結業煙𦦨俱起輪轉墮落為火所燒勤求方便競共推排爭出火宅入有餘無餘涅槃即得解脫也若支佛及藏通別圓菩薩脩道之時並為五住煩惱惑火之所燒害若能稱觀世音即得解脫果報是事火眼見身覺業與煩惱但有燒義令世善根及三觀壞皆名為火問三觀所對唯在煩惱縱兼遠障只至於業事相火等全不妨觀何得果報預觀釋也答經列七難止在人中智者深窮救難之功在二十五王三昧力乃能徧拔眾生三障之苦於一一有十番破障方盡大士拔苦之用若盡理說於一一番皆破三障今欲易解從增勝說報且在事業屬有漏唯煩惱惑直至於極。

　　△三冥應。

　　火不能燒。

　　△四結成。

　　由是菩薩威神力故。

　　威神力是結火難也。

　　△二明水難。

　　若為大水所漂稱其名號即得淺處。

　　第二水難亦為三意一貼文二引證三觀釋貼文者遭水是苦稱名是善即為機也得淺處是應也問何意言為大水所漂答小水不成難欲論其難故言大水所漂引證者應驗傳云海鹽有人溺水同伴皆沉此人稱觀音遇得一石困倦如眠夢見兩人乘船喚入開眼果見人船及送達岸人船即不復見此人為沙門大精進又問三人乘氷度孟津垂半一人前滔一人次沒冏進退氷上必死不疑一心稱觀世音脚如踏板夜遇赤光竟得至岸此例甚多皆蒙聖力也觀釋者果報水至二禪惡業水通三界煩惱水通大小乘果報水難者如地獄鑊湯沸屎醎海灰河漂流沒溺餓鬼道中亦有填河塞海畜生淹沒衝波致患脩羅亦有水難人中漂溺可知若水災起時上至二禪汎瀁無岸是時若不稱名尚不致淺處何況永免耶惡業水者諸惡破壞善業者悉名惡業波浪令退善入惡者即是水漂若能一心稱名即得淺處也煩惱水者經云煩惱大河能漂香象有河洄澓沒溺眾生無明所盲而不能出涅槃彼岸何由可登二乘之人脩三十七道品截生死險岸若發一二三果皆名淺處無學為彼岸支佛侵習為淺處通教正習盡為彼岸別教斷四住惑為淺處斷無明為彼岸圓教十信位中六根清淨為淺處入初住為彼岸又初住已去分分是淺處究竟無明方稱彼岸。

　　△三羅剎難。

　　若有百千萬億眾生(至)以是因緣名觀世音。

　　第三羅剎難者亦為三一貼文二引證三觀釋貼文者入海求珍結伴無定雖無定數終不可獨往故但舉百千等總數不定判多少也賢愚經云田殖百倍商賈千倍仕宦萬倍入海吉還得無量倍故入海也黑風者阿含經云風加以黑怖之甚也羅剎鬼者本毗沙門天王所管有其二部一曰夜叉揵疾鬼也二曰羅剎食人鬼也徧在諸處然其本居海外有國或人飄往其國或鬼來此惱人乃至一人等明機也皆得解脫蒙應也一人稱名餘人悉脫者以其同憂戚休否雖口不同唱心助覓福故俱獲濟也引證者應驗傳云外國百餘人從師子國泛海向扶南忽遇惡風墮鬼國便欲盡食一船眾人怖稱觀音中有一小乘沙門不信觀音不肯稱名鬼索此沙門沙門狼狽學稱亦得免脫觀釋者不但明世界中風黑業亦名風華嚴經云嫌恨猛風吹罪心火常令熾然吹諸行商人墮落惡道失人道善寶及無漏聖財以風是墮難之由且從風義而示風亦有三一果報風至三禪二惡業風通三界三煩惱風通三乘人果報風難者如僧護經明地獄種種形相疾風猛浪沒溺破壞若鬼道中寒風裂骨身碎碑䃀畜生飛走之類傾巢覆卵脩羅亦有風難人中可知若風災起時上至三禪宮殿碎為微塵當此之時唯當一心稱菩薩名菩薩以王三昧力或以手障或以口吸無量方便令得解脫惡業風者能吹壞五戒十善船舫墮三途鬼國為愛見羅剎所害若稱觀世音名菩薩以慈悲力能令解脫煩惱風者二乘採聖財寶為煩惱風吹慧行船行行舫墮見愛境為見愛羅剎所害支佛及藏通別圓四教菩薩入煩惱海採一切智寶為八倒暴風所吹墮二邊鬼國若能稱觀音名菩薩一時圓應皆得解脫也。

　　○䃀(且對切磕也)。

　　△四明王難。

　　若復有人臨當被害(至)尋段段壞而得解脫。

　　第四王難亦名刀杖難亦為三一貼文二引證三觀釋貼文者遭難是苦稱名是善即機也而得解脫即蒙應也言刀杖段段壞者明人執殺具一折一來隨來隨斷彌顯力大也引證者應驗傳云晉太元中彭城有一人被枉為賊其人本供養金像帶在髻中後伏法刀下但聞金聲刀三斫頸終無異解髻看之像有三痕由是得放又蜀有一人檀函盛像安髻中值姚萇寇蜀此人與萇相遇萇以刃斫之但聞頂有聲退而視像果見有痕其人悲感寧傷我身反損聖容益加虔奉又晉太元中高簡榮陽京人犯法臨刑一心皈命鉗鎻不復見處下刀刀折絞之寸斷遂賣妻子及自身起五層塔在京縣觀釋者亦有三一果報刀杖至欲天二惡業刀杖通三界三煩惱刀杖通三乘人果報刀杖者地獄即有刀山掛骨劒樹傷身鋸解屠鱠狼藉痛楚餓鬼更相斬刺互相殘害畜生自有雌雄牙角相為觸突又被剉切㓟剝脩羅晝夜征戰龍王降雨變成刀刃人中前履白刃却怖難誅復有橫屍塞外䘖刀東市天共脩羅鬪時五情失守皆有刀杖怖畏失命之苦若能稱觀音名或臨刑所刀尋斷壞或於戰陣立之等力令律安和也惡業刀杖者凡所脩善因為三毒刀箭惡業破壞善心割斷戒皮定肉慧骨微妙心髓傷損法身慧命退失人天善道登難墜易萬劫不復若能起怖畏心稱菩薩名即能救護三毒不傷清昇受樂也煩惱刀杖者聲聞之人厭患生死即觀三界見思甚於刀箭如此怖畏何由可脫若能一心稱菩薩名三業至到機成感徹則能裂生死券度恩愛河不為煩惱刀杖所害支佛及藏通別圓菩薩為五住刀箭傷法身損慧命者若能稱名即蒙聖應免離煩惱刀杖脫二死地豈非法身慈力耶。

　　△五明鬼難。

　　若三千大千國土(至)尚不能以惡眼視之況復加害。

　　第五鬼難亦為三一貼文二引證三觀解貼文者若三千下標處所欲來惱人明遭難是苦聞其下稱名是善即機也諸惡鬼等蒙應也言三千大千滿中者此假設之辭也鬼所以畏者觀音有威有恩若非壞恩則是畏威所以聞名尚不能加於惡眼豈容興害心引證者上羅剎難中已彰其事茲得以略觀解者亦有三若果報論鬼難者地獄亦應有弊惡大力鬼惱諸罪人鬼道中力大者惱於小鬼畜生道鬼亦噉畜生人中可知諸天既領鬼何容為鬼所惱如阿含經云有大力鬼忽坐帝釋床帝釋大嗔鬼光明轉盛帝釋還發慈心鬼光明滅即去天主既為鬼所惱何況四王脩羅道耶如是時處鬼難怖畏稱觀世音即不能加害也惡業鬼者自有惡業名為鬼自有鬼動三毒如阿含經云婬亦有鬼鬼入人心則使婬佚無度或鬼使嗔使邪當知鬼亦破善又三毒當體是鬼者婬破梵行嗔破慈悲貪鬼惱不盜戒嗜鬼惱不飲戒乃至十善諸禪亦如是皆為惡業鬼毀損人天動(人天散善)不動業(四禪四定)若能稱名即不加害也煩惱鬼者見心為男鬼愛心為女鬼若論此鬼即得滿三千大千世界非復假設之言何以故以見使歷三界有八十八愛使歷三界合有九十八豈不徧滿此鬼欲來惱二乘人乃至六度通別圓等行人大經云唯願世尊善良呪師當為我等除無明鬼又云愚癡羅剎止住其中豈非煩惱鬼耶若稱名誦念觀智成就能令見愛塵勞隨意所轉不能為害也。

　　△六枷鎻難。

　　設復有人若有罪若無罪(至)皆悉斷壞即得解脫。

　　第六枷鎻難亦為三一貼文二引證三觀釋貼文者設復下標有罪無罪杻械等明遭難是苦稱觀世音是善此二共為機也皆悉斷壞等應也有罪無罪者或是推檢未定或可判入徒流若判未判俱被禁制以明聖心平等本救其囚執不論有罪無罪也在手名杻在脚名械在頸名枷連身名鎻此則三木一鐵之名也繫名繫礙檢是封檢繫未必檢檢必被繫繫而具檢憂怖亦深若能稱觀世音者重關自開鐵木亦斷壞也引事證者應驗傳云葢護山陽人繫獄應死三日三夜心無間息即眼見觀音放光照之鎻脫門開尋光而去行二十里光明方息又張暢為譙王長史王及暢繫廷尉獄誦經千遍鎻寸寸斷不日即散觀釋者亦有三一果報枷鎻者地獄體是囹圄鬼及畜生亦有籠繫脩羅亦有五縛北洲及天上應無此難降是已還無免幽厄若能稱名皆得斷壞也二惡業枷鎻者若人脩習善法被惡業覆心使善敗壞更增惡業惡業即招惡果所縛無由可解若欲脫此業者因時可救急稱觀音能令三惡業壞三煩惱枷鎻者凡夫見思全在初二三果思惑未盡皆名有罪羅漢思盡名為無罪俱未無餘同在三界獄中五陰繩所縛若就有罪示之礙於權實二智提拔之惑名杻妨於定慧二行進趣之惑名械小乘以斷常二邊之惑為中道枷能障五分之惑為法身鎻支佛乃至六度通別圓菩薩煩惱未盡皆被束縛不能得脫若稱名繫念名蒙靈應也。

　　△七怨賊難。

　　若三千大千國土滿中怨賊(至)稱其名故即得解脫。

　　第七怨賊難亦為三一貼文二約證三觀釋貼文者大千國土標難處也滿中怨賊正明難也滿亦假設之辭國曠賊多聖力能救以顯功力之至也怨本奪命賊本求財今怨為賊必財命兩圖如此怨賊徧滿大千尚能護之輕者豈不能救二標遭難人者即商主也商者訓量此人擇識貴賤善解財利商量得宜堪為商人之主既有尚主即有將領諸商人眾既涉險遠所齎者必是難得之貨故言重寶險路者或可曠絕幽隘之處或值怨賊衝出之處皆名險路其中一人下明機先明一人安慰二勸稱名三歎德四眾人俱稱所以安慰者止其恐怖也勸稱者設其上䇿也歎德者㢡令定膽也三義具足俱時稱唱即得解脫也梵語南無或那謨或南摩此云歸命亦稱為救我約證者應驗傳云慧達以晉隆安二年北隴上掘甘草於時羗餓捕人食之達為羗所得閉在柵中擇肥者先食達急一心稱名誦經食餘人稍盡唯達并一小兒次擬明日達竟夜稱誦猶冀一感向曉羗來取之忽見一虎從草透出咆哮諸羗散走虎因齧柵作一穴而去達將小兒走叛得免又裴安起從虜叛還南至河邊不能得過望見追騎在後死至須臾於是稱觀世音忽見一白狼安起透抱一擲便過南岸即失狼所追騎共在北岸望之歎惋無極觀釋者亦有三一果報論怨賊者從地獄至第六天皆有鬪諍如阿含經云忉利天戰不如脩羅索援至第六天如此怨會若能稱名即得解脫也二惡業論怨賊者若脩善時惡多是怨猶如氷炭稱名惡退善業成就如暗滅明生三煩惱為怨賊者一切煩惱是出世怨心王是商主諸心數是商人正觀之智是重寶惡覺觀為怨賊或般若是商主五度萬行是商人法性實相是重寶六蔽是怨賊若能一心稱名即得解脫也。

　　△二結神力。

　　無盡意觀世音菩薩摩訶薩威神之力巍巍如是。

　　觀音勢力既大加護亦曠豈止七難而已當知徧法界皆能救護故言巍巍巍巍者重明高累之辭也明觀音之力出於同居分段之外竪應方便實報二土故言重明載沐神應故言高累以是義故故言巍巍如是。

　　△二意機應二初明三毒。

　　若有眾生多於婬欲(至)便得離癡。

　　此約三毒明意業機釋此為二一貼文二觀解貼文者三毒各有三一明有苦二默念此兩即是明機三明離是明應也此三通稱毒者以能侵害行人喻之如毒但有單複若云貪嗔癡此三單也今從複列故云婬欲嗔恚愚癡又自愛為欲愛他為婬自忿為恚忿他為嗔自惑為愚惑他為癡今明三毒多者能念觀音菩薩神力尚令多者得離何況少耶此則以多況少爾婬欲多者不擇禽獸不避高墻廣壍之難不計名聞德行破家亡國滅族傾宗禍延其身淨住經及禪經明多欲人有欲蟲又言有欲鬼嬈動其心令生倒惑嗔恚多者今世人不喜見如渴馬護水如射師子母故遺教經云劫功德賊無過嗔恚華嚴經云一念嗔起障百法明門大集經云一念起嗔一切魔鬼得便愚癡多者邪畫諸見撥無因果謗毀大乘三毒過患若此若能一心存念觀音即得離也觀解者不取界內三毒相但就界外約順逆兩意而說順說者大經云一切善法欲為其本二乘欲樂涅槃名貪厭惡生死名嗔不達此理名癡菩薩貪求佛法名貪惡賤二乘名嗔佛性見未了了名癡欲除此三煩惱故常念觀音隨機應赴即得永離也若逆說者一切眾生名為少欲嗔癡何以故止嗔三塗之苦貪人天之樂二乘止嗔生死之苦欲得涅槃之樂皆名為少菩薩不爾徧求一切不可說佛法名貪非但不受生死亦不受涅槃名嗔最後無明之惑尚在名癡如此三毒即為三法門一取二捨三不取不捨大慈大悲四攝十力淨佛國土化度眾生名為取門即大貪也一切法空無所有不住不著無得無證名為捨門即大嗔也中道非取非捨不憎不愛不斷不常無生無滅遮二邊故不可言說是名不取不捨門即大癡也故文殊云我是貪欲尸利嗔恚尸利邪見尸利此其明證也欲滿此三法門常念觀音即得如願一切聖人自行化他無不從此三門而入故無行經云貪欲即是道恚癡亦如是如是三法中具一切佛法此三法門不可宣示愍眾生故或作順說或作逆說互有去取此即四悉檀意赴緣利益耳義疏記云就三煩惱常念求離名為順說約三法門常念求滿名為逆說滿離俱時但約悉檀去取說耳。

　　△二結饒益。

　　無盡意觀世音菩薩(至)是故眾生常應心念。

　　△三身機應二初明二求二初求男三初立願。

　　若有女人設欲求男。

　　此下明身業為機亦為二一貼文二觀解貼文者文云女人求男若是無子則絕嗣有子則父母俱欣云何獨標女人求男耶葢女人以無子為苦夫之所棄並婦所輕旁人所笑又婦有七失六猶可忍無子最劇容惡性妬不能事公姑貪食無子拙無子既苦故以標女人也觀解見後。

　　△二脩行。

　　禮拜供養觀世音菩薩。

　　△三德業。

　　便生福德智慧之男。

　　福德等者明士有百行智居其首若但智而無福則位卑而財貧觸途懍坎智與福合彌相扶顯福則財位高昇慧則名聞博遠故言便生福德智慧之男也。

　　△二求女二初立願。

　　設欲求女。

　　求女文中但明願與德業不明脩行者行同禮拜故不重論願與德殊故須各辯。

　　△二德業。

　　便生端正有相之女宿植德本眾人愛敬。

　　女人端正七德之初但端正而無相者或早孤少寡相祿不佳今明貌與相相扶彌顯其德端正則招寵愛相則招於祿敬故文云眾人愛敬也如上求男即生福慧之男求女即生端正之女斯葢觀音聖力甚大無所不與能使先世有福慧者託生也縱令先世不殖善緣亦能令其於中陰中脩福此義出中陰經若觀解男女者有二初明果報求男女者如阿含經云地獄界已上乃至欲界天皆有無子之苦禮拜求願即能滿心次明脩因論男女者先辯法門次明與願法門者無明為父貪愛為母六根男六塵女識為媒嫁出生無量煩惱之子孫此男女不勞願求任運成眷屬也若就佛為國王經教為夫人出生一切菩薩佛子又善權方便父智度菩薩母一切諸導師無不由是生又慈悲為女善心為男或禪定靜細為女觀慧分別為男二乘定多慧少菩薩定少慧多今借世間男女以表法門爾定靜慧照雖復二分不離法性言定即有慧言慧即有定譬如女人而有左手亦如男子而有右手定慧亦爾無緣之慈具正觀慧而以定當名中道種智具大慈定而以智標目何但理然今文亦爾文云便生福德智慧之男此語自具二法門何勞有疑而稱男子也文云便生端正有相之女端正則無邪醜表中道正觀離二邊之醜即慧義也相即三十二相慈心所種即表定義雖具二而名女也故知此文若作男女二解即表定慧不二而二若作不二解即表定慧二而不二理實非二非不二赴緣為二為不二即是表二法門文義斯在焉次明與願者即應機滿願也果報滿願如前說脩因滿願者若就脩五戒事論之不殺是仁不盜是廉此二屬女表定法不妄語是質直不婬是賢良不飲酒是離昏邪此三屬男表慧法若不得此五戒男女則失人天道貧窮孤獨墮在三途若歸命求救五戒不缺即男女願滿也十善中妄語攝口四酒即意三並慧屬男身三例五戒說可知若就脩世間禪定論之四禪四定各有脩證且論初禪五法為脩五支為證五法中樂欲精進巧慧此三方便分別屬男念一心為女五支中覺觀喜三支為男樂一心二支為女次明聲聞男女者五停心觀中治嗔用慈悲治散用數息此二屬定為女治貪用不淨治癡用因緣治障道用念佛此三屬慧為男若不得此男女即當墮落凡夫為火宅燒害若蒙垂應五停心男女生即得入真不復畏二十五有也次明支佛男女者若初脩福種相之時緣方便道起慈觀名女觀十二因緣即慧觀為男若得此男女即出三界所求願滿坦然快樂也次明六度菩薩男女者有慈悲不斷惑在生死利物名女行六度方便智慧名男化於現前之人亦必脩行六度前人生五度是生女前人生智慧是生男若定慧男女義不成則菩薩行亦不立故求觀音而獲願滿次明通教菩薩男女者通教菩薩既斷煩惱則有智斷緣諦理之慧為男扶餘習入三界名女若不求願觀音即願不得滿也次明別教菩薩男女者十信位菩薩脩福德莊嚴五波羅蜜為女從一地二地智慧莊嚴為男十住十行十迴向此三十心名男女交處聖胎初地中道正智開發名為男生無緣慈心發名為女生此兩要在初地方得開發亦名男女雙生生此男女者生大歡喜故稱歡喜地次明圓教男女者以無緣慈悲種三十二相業亦名為女此女端正有相以中道智慧為男此男質直福德十信六根清淨名為處胎初住慈智男女雙生即男女具足二求願滿也。

　　○復次從五戒十善齊第六天皆無禪定番番悉是散心慧法但慧無定狂男子也四禪諸支既對定慧名為男女福慧備也又三界定慧男女俱無動出之用何者男無破惑之功女無生出無漏之力此無用之男女也從聲聞支佛通教菩薩慧有斷惑之用定有發生無漏之德則是幹事有用之男女也而其男女離曰有用慧則不能破無明見佛性雖男而女定則不能懷於中道之子猶如石女雖女而男故大經云二乘之人定多慧少不見佛性通教菩薩之人慧多定少亦不見佛性唯有別教登初地時真明慧發無緣慈成此乃名為真正男女圓教初住見中道時定慧具足男女相滿方稱經文男則福德女則端正故知借事表法其義深廣若此若局於世間求男求女之事則不顯觀音十番利益之用普且徧也不慮文繁備錄於此凡讀之者幸致思焉。

　　△二結不虗。

　　無盡意觀世音菩薩有如是力(至)福不唐捐。

　　若有禮拜福不唐捐此結成身業之機亦是釋疑之義結義可解釋疑者若言禮拜願滿自有禮拜不蒙願滿者何得云不唐捐唐者言徒捐者言棄由心不志即願未滿禮拜之功冥資不失此得是釋疑也。

　　△三勸持名答三初勸持。

　　是故眾生皆應受持觀世音菩薩名號。

　　上說觀音得名因緣其力廣大既不辯形質但述名論德若欲歸崇宜奉持名號故舉持名為勸也。

　　△二格量。

　　無盡意若有人受持(至)於百千萬億劫不可窮盡。

　　六十二億舉福田多盡形壽舉時節多四事具足舉種子多又持名號多凡舉四多為格量本也於汝意云何下問也無盡意言下答也佛言若復有人下正格量也正格量中還舉四少以格四多功德正等問何意以少致多答佛眼稱量不增不減四多重倍功德正齊如此格量秋毫無謬良以一多性不可得無有二相一則非一多則非多同入如實際實相正等無異。

　　△三結歎。

　　無盡意受持觀世音(至)得如是無量無邊福德之利。

　　一時稱名福不可盡大品云一華散空乃至畢苦其福不盡義疏記云一華供佛以類一時持觀音名言畢苦者二死盡也葢言成佛散華之福猶尚不盡。

　　△第二番問答二初問三初問身。

　　無盡意菩薩白佛言世尊(至)云何遊此娑婆世界。

　　前問何緣得名佛答眾生三業顯機為境法身靈智冥應境智因緣名觀世音此義已竟今問云何遊此娑婆世界佛答以普門示現三業顯應應眾生冥機云何遊是問身業云何說是問口業方便是問意業此是聖人三業無謀而徧應一切亦名三輪不思議化也義疏記云眾生稱名常念及以禮拜三業現前故曰顯機法身靈智即始本二覺分合之真身也乃以此智冥應拔苦故曰冥應今問下明觀音意業鑑機身業現相口業說法既令眾生知覺見聞故曰顯應而且不說眾生三業脩行之相此由宿善冥伏在懷乃能致感故曰冥機。

　　△二問口。

　　云何而為眾生說法。

　　△三問意。

　　方便之力其事云何。

　　義疏記云方便問意者非是道前取理方便正當證後鑒機之方便也。

　　△二答三初別答。

　　佛告無盡意菩薩(至)即現佛身而為說法。

　　此別答還答三問也應以之言是答其方便之力意業問也何以知然意地觀機見其所宜宜示何身宜說何法隨而化之故知應以是答意也現身是答身業說法是答口業即是具答三問也此別答中凡現三十三身十九說法束為十界身而缺菩薩地獄二界菩薩理應合有但是文略地獄界身別答雖無總答中有文云以種種形遊諸國土何得言無耶三十三身文為八番一聖身二天身三人身四四眾身五婦女身六童男女身七八部身八金剛身聖身中先明佛身者為是應佛為是化佛但聖人逗物具有二義若一時歘有為化應同始終名應然應佛即有兩相一勝應二劣應勝應應別圓之機劣應被藏通之眾若應實報土唯示勝應身圓滿相海光明無量為四十一位說一實諦正真之法此諸菩薩皆已分入地位不可以餘界身應亦不得以餘佛身應也若應方便土能脩中觀伏無明者見相則勝若在二觀未伏無明者見相則劣相雖勝劣只一尊特故非合身但說次第不次第兩種大乘之法故不須餘身及餘法化也若應凡聖同居土或稱淨穢同居土謂淨土穢土各有凡聖同共居之故也若穢土中機有二種一大二小小機則示三藏佛身說於漸法名為劣應大機則現舍那佛身說於頓法名為勝應穢土既爾淨土亦然既有利鈍兩機寧不頓漸二說以明應身及說法也問經但言遊於娑婆不言實報方便等土答總答中云遊諸國土諸是不一之辭豈止獨娑婆耶又如大本文云若能深觀見我在耆闍崛山共聲聞菩薩僧此即娑婆而是方便也經云又見娑婆世界其地瑠璃乃至皆悉寶成其菩薩眾咸處其中既云又見即非前處復云純諸菩薩無聲聞緣覺驗知娑婆即是實報土也此文皆是四信(現在四信)妙觀即於堪忍而見二土觀音深智遊於娑婆豈容獨應同居穢土耶。

　　應以辟支佛身得度者即現辟支佛身而為說法。

　　如文殊二萬億劫作支佛化眾生現身說法是也。

　　應以聲聞身得度者即現聲聞身而為說法。

　　或作藏通聲聞或作隨五味轉聲聞內秘外現引導眾生也。

　　應以梵王身得度者即現梵王身而為說法。

　　梵王即色界天主也名為尸棄此云頂髻瓔珞經明四禪皆有王此言梵者應是初禪頂猶有覺觀語法得為大千世界主葢言觀音脩白色三昧不取不捨不取故不隨禪生不捨故應為梵王說出欲論以權引實也。

　　應以帝釋身得度者即現帝釋身而為說法。

　　帝釋即地居天主也具云釋迦提桓因陀羅釋迦此云能提桓只提婆此云天因陀羅此云主能作天主故今從略稱故云帝釋也菩薩脩白色三昧不取不捨說種種勝論以權引實也。

　　應以自在天身得度者即現自在天身而為說法。

　　自在天是欲界頂梵語婆舍䟦提此云他化自在假佗所作以成己樂即是魔王也淨名經云多是不思議解脫菩薩住赤色三昧不取不捨應為魔王令諸魔界即是佛界并下示現諸身皆是菩薩住於三昧以權引實例知之。

　　應以大自在天身得度者(至)而為說法。

　　大自在即色界頂摩醯首羅也樓炭經名為阿迦尼吒華嚴稱為色究竟釋論云摩醯首羅此稱大自在騎白牛八臂三眼是諸天將未知此是同名為即指此天為將。

　　應以天大將軍身得度者(至)而為說法。

　　金光明經即以散脂為大將大經云八徤提天中力士又稱鳩摩伽此云童子騎孔雀擎鷄持鐸捉赤幡又韋紐此云徧聞四臂捉貝持輪騎金翅鳥皆是諸天大將。

　　應以毗沙門身得度者即現毗沙門身而為說法。

　　毗沙門此云多聞索隱云福德之名聞四方故疏不釋義疏記云缺釋毗沙門以可見故也。

　　應以小王身得度者即現小王身而為說法。

　　或云天王為大人王為小就人王中金銀銅鐵四種輪王自有大小如非四輪王者名粟散王亦自有大小中國名大附庸名小傳傳相望而今言小者小尚為之何況其大耶。

　　應以長者身得度者即現長者身而為說法。

　　以有長人之德名曰長者大本疏云世間長者備有十德合十種功德釋見譬喻品。

　　應以居士身得度者即現居士身而為說法。

　　多積財貨居業豐盈又能以道自居故名。

　　應以宰官身得度者即現宰官身而為說法。

　　宰即主義官是功能義謂三台以功能能輔政於主故云宰官郡縣亦稱為宰官謂能宰政民下也。

　　應以婆羅門身得度者即現婆羅門身而為說法。

　　婆羅門此云淨行劫初種族山野自閑故人以淨行稱之或名梵志即同。

　　應以比丘比丘尼(至)優婆塞優婆夷身而為說法。

　　如前已釋。

　　應以長者居士宰官(至)即現婦女身而為說法。

　　不明小王婦女者王宮禁固不得遊散化物為難故不作若如妙音即云於王後宮變為女像。

　　應以童男童女得度者(至)而為說法。

　　童男女者取妙莊嚴王二子釋及華嚴童子算砂嬉戲等是也。

　　應以天龍夜叉乾闥婆(至)即皆現之而為說法。

　　釋見序品。

　　應以執金剛神得度者即現執金剛神而為說法。

　　梵語䟦闍羅波膩名義云䟦闍羅此云金剛波膩此云手謂手執金剛杵以立名正法念經云昔有國王夫人生千子欲試當來成佛次第故拘留孫佛探得第一籌乃至樓至當千籌第二夫人生二子一願為梵王請千兄說法一願為金剛護千兄教。

　　△二總答。

　　無盡意是觀世音菩薩(至)遊諸國土度脫眾生。

　　成就如是功德是結上別答也以種種形遊諸國土是總答也諸名不一橫則周徧十方竪則冠通三土隨緣變現何止三十三身託化逐緣豈局娑婆世界以種種形總明示現身廣遊諸國土總明所化處廣度脫眾生總明得益者廣言雖略於上義則廣於前故稱總答也妙樂云問此經會三何故云應以三乘等耶答形異法一故妙音品云種種變化說是經典人不見之謂說三乘者謬矣問何以妙音品中四乘居後今普門品中三乘在初又無菩薩答總而言之無非菩薩於須別現者秪是文略又三十三身隨感即應亦何前後但二文互顯別答中文廣意狹文廣者謂離開多句意狹者唯現三十三身總答中文狹意廣文狹者謂但以種種等一十二字意廣者既云種種何所不該。

　　△三勸供二初正勸。

　　是故汝等應當一心(至)皆號之為施無畏者。

　　佛答前番問先總後別末勸受持者由眾生仰荷菩薩真身冥益但可持名秉字故勸受持也佛答後番問先別後總末勸供養者由眾生既荷菩薩三業顯益見色聞聲故勸供養也是故汝等下先稱美也是觀世音下出供養意正由能施眾生無畏從德受名眾生於畏得脫為作此名若楞嚴經明十四種無畏功德即以救七難赴二求免三毒等為施無畏今品既在第二番問答之後明施無畏似用現身說法為施無畏若據文云於怖畏急難之中能施無畏亦可總該前番問答是則真應二身俱為能施冥顯二益皆得無畏。

　　△二受旨六初奉命。

　　無盡意菩薩白佛言(至)仁者受此法施珍寶瓔珞。

　　眾寶等者眾寶間珠共為嚴飾也若依瓔珞經從初住銅寶瓔珞乃至等覺摩尼寶瓔珞今無盡意入位既高瓔珞合用無價之寶豈可止直百千兩金答言百千者略舉多數如云百姓萬民豈局一百一萬而已約位辯瓔珞必無價也若就觀解者將事表理何得一向事解耶頸者表中道一實之理以眾多無著法門莊嚴實相如瓔珞在頸解者表菩薩為常捨行故一切願行功德乃至佛智菩提涅槃亦不住不著故言解也百千是十萬此表一地有萬功德十地即十萬也法施者如法施也正以財通於法名財即是法財即因緣生法即空即假即中三諦一心一切具足於法平等於財亦等如此施者即是法施也。

　　△二不受。

　　時觀世音菩薩不肯受之。

　　不肯受者無盡意奉命供養我未奉命那忽輙受亦是事須遜讓若約觀解者不受三昧廣大之用故無所受。

　　△三重舉。

　　無盡意復白觀世音菩薩言(至)受此瓔珞。

　　重白愍我者或可請上愍下或可地位相齊故相愍或可我為四眾故施仁愍四眾故受以無所受而受諸受也。

　　△四佛勸。

　　爾時佛告觀世音菩薩(至)人非人等故受是瓔珞。

　　佛勸愍者即是愍一切眾生及四眾也正以菩薩為物故施為物故受也。

　　△五即受。

　　即時觀世音菩薩愍諸四眾(至)一分奉多寶佛塔。

　　二分者表事理二因奉二佛者將二因趣二果也理圓即法佛事圓即報佛義疏記云以一瓔珞作二分者表於一行必具二因理則正因事則緣了事理不二名曰妙因能成法報之果不論應身者因人趣果合表二身法報若成應用自發。

　　△六總結。

　　無盡意觀世音菩薩(至)遊於娑婆世界。

　　如是自在神力者即指普門示現三十三身說法也。

　　△二偈頌三初雙頌二問二初歎德。

　　爾時無盡意菩薩以偈問曰。

　　義疏記云文後重頌什公不譯諸師皆謂梵本中有荊溪尊者云此亦未測什公深意續高僧傳云偈是闍那掘多所譯智者出時此偈未行故無所解荊溪亦於輔行記中引還著於本人之文故知具釋理亦無妨近有天竺寺式法師分節其文對於長行二種問答宛如符契今依彼科略消此偈。

　　世尊妙相具。

　　世尊具相誠由萬德之所莊嚴是故歎相即是美德。

　　△二雙問二初含上二問。

　　我今重問彼。

　　此一句含上二問長行先問得名因緣次問三業遊化之相今既重頌豈缺後問故知句中問彼兩字兼含次問也。

　　△二別頌初問。

　　佛子何因緣名為觀世音。

　　△二雙頌二答二初經家敘。

　　具足妙相尊偈答無盡意。

　　經家敘緝綴之語合當直說今為偈者或集經者乘便頌之或是掘多以偈翻之貫散無在。

　　△二頌佛答二初加總歎行願。

　　汝聽觀音行善應諸方所(至)發大清淨願。

　　汝聽二字勅令審諦觀音行者一心三智觀彼類音令無量苦一時解脫即是已成利他行也不動真心垂形三土方名善應處處現往故曰諸方此二句總歎所尅真應二身次則總論能成行願初明始心四弘願廣復示行行經劫難量以誓深故長時不退以時長故值佛惟多隨佛作為方名侍佛脩諸佛行也一一佛所皆發淨願後心別願也若不爾者安得真智徧拔眾苦安能應身普度一切。

　　△二別頌二番答二初頌初答觀音得名二初頌總答。

　　我為汝略說聞名及見身心念不空過能滅諸有苦。

　　舉要言之故云略說聞名故稱口業機也見身故禮身業機也心念正當意業機也聞名是冥應見身是顯應二應具足也亦可見於妙智之身即冥應也諸有即二十五有也。

　　△二頌別答二初頌答七難十二初正頌第一火燒難。

　　假使興害意推落大火坑念彼觀音力火坑變成池。

　　問長行中求離三毒常念觀音疏云常念乃是正念體達煩惱即是實際無能無所今偈那云念彼觀音彼此既分豈忘能所答圓妙之教不可情求大似相違義歸一揆今文言彼義當兩向若就佛說觀音為彼即是師弟而分彼此若就眾生念彼觀音此乃感應而分彼此師弟感應妙教詮之皆是法界一一圓融眾生乃感心中彼佛諸佛還應心內彼生既達觀音即念而具能念所念皆即法界有何能所故彼此雖分能所俱絕是故偈文雖云念彼與上正念全不相違。

　　△二正頌第二水漂難。

　　或漂流巨海龍魚諸鬼難念彼觀音力波浪不能沒。

　　△三加頌墮須彌山難。

　　或在須彌峯為人所推墮念彼觀音力如日虗空住。

　　△四加頌墮金剛山難。

　　或被惡人逐墮落金剛山念彼觀音力不能損一毛。

　　△五超頌第七怨賊難。

　　或值怨賊繞各執刀加害念彼觀音力咸即起慈心。

　　△六追頌第四刀杖難。

　　或遭王難苦臨刑欲壽終念彼觀音力刀尋段段壞。

　　△七追頌第六枷鎻難。

　　或囚禁枷鎻手足被杻械念彼觀音力釋然得解脫。

　　△八加頌呪咀毒藥難。

　　呪咀諸毒藥所欲害身者念彼觀音力還著於本人。

　　還著本人者凡呪毒藥乃用鬼法欲害於人前人邪念方受其苦若人正念還著本人如譬喻經云有清信士初持五戒後時衰老多有廢忘爾時山中有渴梵志從其乞飲田家事忙不暇看之遂恨而去梵志能起尸使鬼召得殺鬼勅曰彼辱我往殺之山中有羅漢知之往田家語言汝今夜早然燈勤三自歸口誦守口身莫犯偈慈念眾生可得安隱主人如教通曉念佛誦戒鬼莫能害鬼神之法人令其殺即便欲殺但彼有不可殺之德法當却殺其使鬼者其鬼乃恚欲害梵志羅漢蔽之令鬼不見田家悟道梵志得活輔行引此云正是觀音經中還著於本人之文。

　　△九追頌第三羅剎難。

　　或遇惡羅剎毒龍諸鬼等念彼觀音力時悉不敢害。

　　△十加頌惡獸圍繞難。

　　若惡獸圍繞利牙爪可怖念彼觀音力疾走無邊方。

　　△十一加蚖蛇蝮蝎難。

　　蚖蛇及蝮蝎氣毒煙火然念彼觀音力尋聲自迴去。

　　△十二加雲雷雹雨難。

　　雲雷鼓掣電降雹澍大雨念彼觀音力應時得消散。

　　加頌及正頌七難共為十二皆須具約果報惡業煩惱六道四教一一釋之若論所表不出六種須彌金剛亦是地種雲雷屬水獸蛇呪詛同是有情皆表識種菩薩因中於此六種脩別圓觀今住六種如實之際故徧法界救諸苦惱以要言之一切依正皆是觀音妙色妙心一切眾生於聖色心而自為難求救三業亦即觀音是故機成即時而應當以此義念念觀之何患不同觀音利物。

　　△六種者地水火風空識也。

　　△二三毒二求。

　　眾生被困厄無量苦逼身觀音妙智力能救世間苦。

　　一切眾生多於界內貪嗔邪見及以界外三毒之惑外則無於報得男女內則乏於定慧男女致招二種生死困厄是故名為無量苦逼疏解前長行三毒二求義該一切對今重頌更無所遺。

　　△二頌次答普門示現二初正頌示現二初超頌總答。

　　具足神通力廣脩智方便十方諸國土無剎不現身。

　　長行總答云以種種形遊諸國土度脫眾生今頌却論能應之由由神力及智方便若匪千如全體之用不名具足神通力也通雖性具復由廣脩妙智方便照性發通故得普門示現自在十方無外三土非他不離一心徧應諸剎也。

　　△二追頌別答三初頌身業普應。

　　種種諸惡趣地獄鬼畜生生老病死苦以漸悉令滅。

　　上長行中別列諸身身皆三業今重頌中別示三業業皆徧周重頌之巧也今一行別頌身業普應合明十界但示三塗者以下況上也又可種種惡趣通指九界九界望佛皆名為惡次別舉三塗極惡故也九界二死皆有四相漸令滅除歸於常寂斯亦觀音證惡法門於惡自在方能任運滅除諸惡趣之苦也。

　　△二頌意業普觀二初明本觀慈悲。

　　真觀清淨觀廣大智慧觀悲觀及慈觀常願常瞻仰。

　　五觀字皆去聲呼具明三觀及以慈悲真觀空也清淨觀假也假從空得無見思染故名清淨廣大智慧觀中也雙遮雙照無偏無待即平等大慧也慈悲皆稱觀者其意有二一者觀音乃以無緣慈悲觀察眾生名慈悲觀二者慈悲之法必用三觀良以三觀能成眾行用三觀拔苦故名悲觀用三觀與樂故名慈觀雖有二解體是一也菩薩從初至於隣極三觀慈悲未始離念故令眾生常願修此常仰茲觀。

　　△二明智光普照。

　　無垢清淨光慧日破諸暗能伏災風火普明照世間。

　　上文三觀慈悲因中立誓也今智光徧照果上益物鑑機也離三惑染故名無垢無垢淨光名為慧日能破三惑諸暗能伏三災風火普益世出世間之機火災至初禪喻同居土生死風災至三禪喻實報土生死水災至二禪喻方便土生死舉風火而不言水者中間例可知之故也。

　　△三頌口業普說二初頌二輪為化本。

　　悲體戒雷震慈意妙大雲。

　　說雖在口必假身意為授法本初句者為法現形本期救苦故說法之身名為悲體此身先用戒德警人如天震雷物無不肅故云悲體戒雷震次句者菩薩以慈而為心意無緣而被名之為妙物無不覆譬若大雲故云慈意妙大雲二輪既施然可授法。

　　△二正頌口輪說法。

　　澍甘露法雨滅除煩惱𦦨。

　　甘露者諸天不死之神藥也所宣至理解必無生若匪無生焉能不死本性常法非說那知於慈雲中注大法雨眾生受者三惑焰滅慈雲是慈悲普注雨是說法普焰滅是利益普以茲三普為入道門故當別頌普門義也。

　　△二加頌顯機。

　　諍訟經官處怖畏軍陣中念彼觀音力眾冤悉退散。

　　上長行三業顯應以被冥機疏以施瓔珞彰顯機義今逢重頌普門示現中有加頌顯機之文益見天台冥契聖旨事係訟庭身臨戰陣心憂刑罰命慮兵殘今昔冤仇此時合會一心致感眾難皆袪亦可例前疏釋七難通於三障即諍訟等事義說諸有及以三乘思之可見。

　　△三雙頌二勸二初頌勸受持二初明境智深妙以勸常念。

　　妙音觀世音梵音海潮音勝彼世間音是故須常念。

　　三句中有五音字皆是眾生稱唱言音以由菩薩妙智觀故皆成妙境三智照故音成三境雙遮空有即成妙音雙照空有即成世音世即二世間也不別而別此二音字中智境也梵是四等即慈悲喜捨四觀照之即成俗諦故名梵音稱俗照機若熟若脫時節不差名海潮音此二音字假智境也畢竟空智出九界情照眾生音超二世相是故名為勝世間音此一音字空智境也言雖次第觀在一心智外無音音外無智境智冥一思慮頓忘是故須常念者正勸持念也此之類音雖是眾生口業所發大聖三智照成三諦即是三身故勸行者念此三身言常念者如疏解云即是正念非破非立無能無所三諦俱照三觀俱亡不次不偏名常名正若其然者名為妙機。

　　△二明感應難測以勸勿疑。

　　念念勿生疑觀世音淨聖於苦惱死厄能為作依怙。

　　上文先舉境智次勸常念今先勸勿疑次陳感應左右互顯耳言念念者相續繫念也念即觀音深妙智境雖達常住未免遷流即於遷流照常境智是則念念不離觀音如是繫念慎勿生疑疑兕若生理境斯障故明聖德以勸息疑縱久脩不成求之未應須知淨聖冥資不虗於二死中如父如母可依可怙念念持護感應必彰然疑有三所謂疑人疑法疑自今但舉人其二可息勸令常念復誡生疑疑去念成勸持意足。

　　△二頌勸供養。

　　具一切功德慈眼視眾生福聚海無量是故應頂禮。

　　先舉功德方勸頂禮初句總示一切功德次二句別彰慈眼及以福聚慈為善本福收萬行結示普門勸脩供養禮既屬身身必具口非意不行秪此頂禮已成三業供養。

　　△二聞品功德二初持地歎功德。

　　爾時持地菩薩即從座起(至)當知是人功德不少。

　　持地者寶雲經云菩薩有十法名持地三昧如世間地一者廣大二眾生依三無好惡四受大雨五生草木六種子所依七生眾寶八生眾藥九風不動十師子吼亦不能驚菩薩亦爾經一一合法言聞是觀世音等者是聞初番冥益一段問答也普門示現等者是聞次番顯益一段問答也此中明自在業者若是凡夫之業為貪愛所潤有漏因緣不得自在觀音為調伏十法界示此三業慈悲力潤隨感受生不為煩惱所累故言自在業此自在業為中道第一義諦所攝於二諦中而得自在故也聞者能得觀行真似微妙功德故云不少。

　　△二聞品獲利益。

　　佛說是普門品時(至)阿耨多羅三藐三菩提心。

　　無等等者九法界心不能等理佛法界心能等此理故無等而等也又畢竟之理是無等初緣畢竟理而發心能等於理故言無等等也又心之與理俱不可得俱不可說不可說而說說此心等此理故言無等等耳又義疏云無等等者二乘雖出三界猶有上法非是無等佛是極地故言無等發求佛心故言無等等等於佛也發心有三一名字發心即五品弟子二相似發心是十信六根清淨三分真發心即初住已上今品結益正在真發心。

　　妙法蓮華經陀羅尼品第二十六

　　陀羅尼此翻總持總持惡不起善不失又翻能遮能持能持善遮惡故也又遮二邊之惡持中道之善眾經開遮所用不同或專用治病如那達居士(此緣諸文皆云未曾撿藏)或專護法如此文或專用滅罪如方等陀羅尼或通用治病滅罪護經如請觀音消伏毒害陀羅尼或大明呪無上明呪無等等明呪則非治病非滅罪非護經若通方者亦應兼之若別論者幸須依經勿乖教也。

　　△三陀羅尼品明惡世弘經呪護四初問持經功德。

　　爾時藥王菩薩即從座起(至)若書寫經卷得幾所福。

　　△二答功德甚多四初立格量本。

　　佛告藥王若有善男子善女人(至)恒河沙等諸佛。

　　△二舉問多否。

　　於汝意云何其所得福寧為多不。

　　△三實答甚多。

　　甚多世尊。

　　△四格出功德。

　　佛言若善男子善女人(至)如說脩行功德甚多。

　　△三請以呪守護五初藥王四初請。

　　爾時藥王菩薩白佛言(至)陀羅尼呪以守護之。

　　陀羅尼呪者陀羅尼註見題下翻譯名義引闡義云陀羅尼既是梵語呪字即華言今華梵雙標故云陀羅尼呪葢古人見秘密不翻例如此土禁呪等法便以呪名往翻呪者願也或云呪者是鬼神王名稱其王名部落敬主不敢為非故能降伏一切鬼魅或云呪者如軍中密號唱號相應無所訶問若不相應即執治罪若不順呪者頭破七分若順呪者則無過失或云呪者是諸佛密語如王索先陀婆無有能識唯有智臣乃能知之洗時奉水飲時奉器食時奉鹽遊時奉馬呪亦如是秪是一法徧有諸力病愈罪除善生道合為此義故皆存本音譯人不翻意在此也惡世弘經喜多惱難以呪護之使道流通也。

　　△二說。

　　即說呪曰。

　　安爾(一)曼爾(二)(至)阿摩若(荏蔗切)那多夜(四十三)

　　私謂凡呪語中地字悉宜以本音讀之此即四種翻譯中翻字不翻音之一也或途買宅解二切者未知有何所據且如三摩地同是梵語人皆以本音呼之此何獨不依二切之音即其例也。

　　△三歎。

　　世尊是陀羅尼神呪(至)則為侵毀是諸佛已。

　　△四印。

　　時釋迦牟尼佛讚藥王(至)於諸眾生多所饒益。

　　△二勇施三初請。

　　爾時勇施菩薩白佛言(至)伺求其短無能得便。

　　富單那此云臭餓鬼主熱病鬼也吉蔗或名吉遮此云所作即起尸鬼也若人若夜叉俱有此鬼鳩槃茶亦云俱槃茶此云甕形舊云冬瓜此鬼陰如冬瓜行置肩上坐便踞之即是魘魅鬼也。

　　△二說。

　　即於佛前而說呪曰。

　　痤(誓螺切)隷(一)摩訶痤隷(二)(至)涅犁墀婆底(三十)

　　△三歎。

　　世尊是陀羅尼神呪(至)則為侵毀是諸佛已。

　　△三多聞三初請。

　　爾時毗沙門天王護世者白佛言(至)說是陀羅尼。

　　大論云毗沙門此云多聞福德之名聞四方故居半須彌北水精埵主夜叉羅剎光明疏云西域以北方為首次東南西故今經中先舉北方也。

　　△二說。

　　即說呪曰。

　　阿黎(一)那棃(二)(至)那履(五)拘那履(六)

　　△三歎。

　　世尊以是神呪擁護法師(至)令百由旬內無諸衰患。

　　△四持國三初請。

　　爾時持國天王在此會中(至)擁護持法華經者。

　　梵語提頭賴吒亦云提多羅吒此云持國又翻安民以能護持國土等故光明疏云上升之元首下界之初天居半須彌東黃金埵主乾闥婆及毗舍闍。

　　△二說。

　　即說呪曰。

　　阿伽禰(一)伽禰(二)(至)浮樓莎柅(八)頞(音遏)底(九)

　　△三歎。

　　世尊是陀羅尼神呪(至)則為侵毀是諸佛已。

　　△五十女五初列名。

　　爾時有羅剎女等(至)并其子及眷屬俱詣佛所。

　　△二請說。

　　同聲白佛言世尊(至)即於佛前而說呪曰。

　　伊提履(一)伊提泯(二)(至)兜醯(十八)㝹醯(十九)

　　△三歎功。

　　寧上我頭上莫惱於法師(至)即於佛前而說偈言。

　　若不順我呪惱亂說法者(至)當獲如是殃。

　　毗陀羅赤色鬼犍陀黃色鬼烏摩勒伽烏色鬼阿䟦摩羅青色鬼阿黎樹者名義云其樹似蘭枝若墮地時自然破為七分義淨譯孔雀經頭破作七分猶如蘭香蕱復自解曰梵云頞杜迦曼折利頞杜迦蘭香也曼折利蕱頭也乃至云西方元無阿梨樹也殺父母破僧是三逆罪壓油殃者外國壓油之法擣麻使生蟲合壓之蟲多益肥此過尤也斗秤欺誑人者斗則小出大入秤則輕出重入欺盜之尤也世有小斗出大斗入震銘其背者斯罪亦不輕也調達破僧者破和合僧也輔行一略引大論等文云調達從佛索眾佛呵之曰癡人無知我尚不以眾付身子及目連等況汝癡人食人涕唾者因茲結恨別構五法以誘佛眾言五法者一糞掃衣二常乞食三一坐食四常露坐五不受鹽及以五味與正理論不同正理云一不受五味二斷肉三斷鹽四不受割截衣五不居聚落邊寺佛在王舍城有因緣集僧調達從座起行五法籌云忍此五事者是毗尼時有五百新學無智捉籌調達語言不須佛及僧便將往伽耶山自共作羯磨時諸比丘以此事白佛佛言癡人消滅善心在於泥黎一劫莫救身子目連在伽耶山調達告身子曰為眾說法我今背痛便右脇臥目連現通身子說法遂將五百新學還歸佛所臥起失眾而生嗔恨。

　　△四誓護。

　　諸羅剎女說此偈已(至)離諸衰患消眾毒藥。

　　△五印可。

　　佛告諸羅剎女善哉善哉(至)應當擁護如是法師。

　　△四聞品得利益。

　　說是陀羅尼品時六萬八千人得無生法忍。

　　妙法蓮華經妙莊嚴王本事品第二十七

　　此因緣出他經昔佛末法有四比丘於法華經極生殷重雖卷舒秘教甘露未沾日夜翹誠𠷳刻無忘歎云苟非其人乎地非其處乎世間紛愀靜散相乖直爾求閑尚須厭棄況崇道乎於是結契山林志欣佛慧幽居日積衣粮單罄有待多煩無時不乏一䬸喀喀廢萬里之行十旬九飯屈雲霄之志可得言哉其一人云吾等四窮尚不存身法當安寄君三人者但以命奉道莫慮朝中我一人者捨此身力誓給所須於是振鍚門閭以求供繼自春至冬周而復始如僕奉大家甘苦無喜慍三人得展其誠功圓事辦一世之益當無量生其一人者數涉人間屢逢聲色坯器未火難可護持偶逢王出車馬駢闐旌旗噏赫生心動念愛彼光榮功德熏脩隨念受報人中天上常得為王福雖不貲亦有限也三人得道會而議云我免籠樊功由此王其躭果報增長有為從此死已不復為王方沉火坑良難可救幸其未苦正可開化其一人云此王著欲而復邪見若非愛鈎無由可拔一人可為端正婦二作聰明兒兒婦之言必當從順如宜設化果獲改邪昔時婦者今光照莊嚴相菩薩是即妙音也昔二子者但藥王藥上二菩薩是昔時王者今華德菩薩是所以白毫東召升紫臺而西引神呪護經　流通而大益說四聖之前緣故名妙莊嚴王本事品又妙莊嚴者妙法功德莊嚴諸根也此王往日於妙法有緣道薰時熟諸根應淨生雖未獲其理必臻靈瑞感通嘉名早立例如善吉雖未無諍已號空生故下文云得清淨功德莊嚴三昧以是義故名妙莊嚴王也前品說呪護今品說人護人護尚爾呪護彌良普勸流通也。

　　○𠷳(音軌日月運行也)刻(漏刻也)喀(音容吐聲也不進貌)噏(吸同引也)。

　　△四妙莊嚴王本事品明以人護六初總明事本。

　　爾時佛告諸大眾(至)國名光明莊嚴劫名喜見。

　　△二雙標能所。

　　彼佛法中有王名妙莊嚴(至)於此三昧亦悉通達。

　　科為標能所者一人是所化三人是能化俱出其名別顯二子福慧六度四等餘經指此為十波羅蜜橫法門也三十七助道竪法門也餘經以三十七道品為正道九想十想不淨觀等行行為助道今經指十度為正道呼三十七品是助道也禪度中具有三昧道品中唯四念處屬慧四正勤屬精進餘五科內皆有定名定即三昧也更標七種三昧者當知隨用立名其理不異。

　　○補註云圓離諸染名淨實智如日權智如星名日星宿本性清淨覺了名淨光普現色身名淨色本淨大慧之所照明名淨照明久示莊嚴無所滅故名長莊嚴廣大威德含攝一切名大威德藏此諸三昧皆從圓妙而說。

　　○十度者即六度開出如禪度中有願智力開出願度有神通力開出力度般若度中有道種智開出方便度今經文方便波羅蜜故屬般若攝有一切種智開出智度是為十也三十七道品者四念處四正勤四如意足五根五力七覺支八正道具如四教儀詳出。

　　△三能化方便三初時至。

　　爾時彼佛欲引導妙莊嚴王(至)說是法華經。

　　彼佛出世常宣正法於王緣弱則非其時若說法華則其時矣故云引導等也。

　　△二論議四初二子白母時至。

　　時淨藏淨眼二子到其母所(至)說法華經宜應聽受。

　　妙樂云先白母者父邪母正故先白母共設化方若據其本母子元知今約化儀機熟應發槌碪相扣物器方成是故云白若附世情則母慈先白利他之本慈復居先是故白母。

　　△二母讓令其化父。

　　母告子言汝父信受外道(至)應往白父與共俱去。

　　△三子怨生邪見家。

　　淨藏淨眼合十指爪掌白母(至)而生此邪見家。

　　△四母責令憂念父。

　　母告子言汝等當憂念汝父(至)或聽我等往至佛所。

　　△三現化。

　　於是二子念其父故(至)令其父王心淨信解。

　　現化應十八變一右脇出水二左脇出火三左出水四右出火身上下各出水火為四并前為八九履水如地十履地如水十一從空中沒而復在地十二從地沒而復升空又於空中行住坐臥為四兼上十二成十六現大身滿虗空成十七大復現小成十八變也。

　　△四所化得益十初信子伏師。

　　時父見子神力如是心大歡喜(至)可共俱往。

　　王覩邪變或一或二狹而且陋見子所作歎未曾有信其子而伏其師問師是誰我亦願見。

　　△二父信白母。

　　於是二子從空中下(至)所以者何佛難值故。

　　此父已信白母稱慶願放出家母亦聽之矣。

　　△三言佛難值。

　　於是二子白父母言(至)諸佛難值時亦難遇。

　　此重催父母今正是時佛難值故妙樂云一眼龜者約事秪是譬難值耳若作所表凡龜魚之眼兩向看之既云一眼所見非正在生死海而又邪見何可值於佛法浮木實諦之孔。

　　△四化功已著。

　　彼時妙莊嚴王後宮(至)令心信解好樂佛法。

　　此化功已著佛歎功德也法華三昧者攝一切法歸一實相如前說離惡趣者一往以三途為惡趣具論二十五有皆乖真起妄悉是惡趣今皆離之即二十五三昧破二十五有也佛集三昧者即三德祕密之藏佛集其中唯佛行處非餘人也。

　　△五俱詣佛所。

　　於是妙莊嚴王與群臣(至)成就第一微妙之色。

　　△六佛與受記。

　　時雲雷音宿王華智佛(至)其國平正功德如是。

　　助佛道法者助猶護助也娑羅此云堅固。

　　△七出家脩行。

　　其王即時以國付弟(至)得一切淨功德莊嚴三昧。

　　△八稱歎二子。

　　即升虗空高七多羅樹(至)饒益我故來生我家。

　　知識有三種釋見達多品。

　　△九佛述行高。

　　爾時雲雷音宿王華智佛(至)邪見眾生令住正見。

　　佛讚善知識大有義能作佛事此則外護善知識云教利喜此則教授善知識化導令見佛此則同行善知識令入菩提此則實際實相善知識外護教授同行此三種詳見達多品。

　　△十歎佛自誓。

　　妙莊嚴王即從虗空中下(至)說是語已禮佛而出。

　　名義云頻婆此云相思果色丹而潤。

　　△五結會古今二初結會。

　　佛告大眾於意云何(至)今藥王菩薩藥上菩薩是。

　　言佛前等者私謂佛於前時放光東召光照妙音之身故云佛前光照也言莊嚴相者謂妙音菩薩無量百千功德莊嚴其身光明照耀諸相具足故云莊嚴相即指妙音菩薩也於彼中生者彼即指淨光莊嚴國也。

　　△二結歎。

　　是藥王藥上菩薩(至)一切世間諸天人民亦應禮拜。

　　△六聞品悟道。

　　佛說是妙莊嚴王本事品時(至)於諸法中得法眼淨。

　　妙樂云聞品益中法眼淨者有云初果也豈王及夫人與八萬等皆持此經皆當作佛而聞品者得小果耶名同義殊善須斟酌註者亦云所見清淨不云小乘初果位也私謂雖云法眼名同體異定非初果須判為六根清淨法眼位耳即七信已上也。

　　妙法蓮華經普賢菩薩勸發品第二十八

　　大論及觀經皆名徧吉此經稱普賢皆漢語梵音邲輸颰陀此云普賢悲華經云我誓於穢惡世界行菩薩道使得嚴淨我行要當勝諸菩薩寶藏佛言以是因緣今改汝字名為普賢今論等覺之位居於眾伏之頂伏道周徧故名為普斷道纔盡所較無幾隣終際極故名為賢勸發者戀法之辭也遙在彼國具聞此經始末既周欲令自行化他永永無已故自東自西而來勸發具四悉檀意文云我為供養法華經故自現其身若見我身甚大歡喜此世界悉檀也以見我故轉復精進即得三昧及陀羅尼此為人悉檀也得是陀羅尼故無有非人能破壞者亦復不為女人之所惑亂此對治悉檀也三千世界微塵菩薩具普賢道此第一義悉檀也如此明文即四悉檀而來勸發也。

　　○上判流通為三從分別功德品十九行偈已後三品半舉經力大以勸流通藥王品下五品舉菩薩化道力大以勸流通此一品舉普賢誓願力大以勸流通也。

　　△三普賢勸發品約自行勸流通四初經家敘三初上供。

　　爾時普賢菩薩(至)作無量百千萬億種種伎樂。

　　自在者理一也神通者行一也威德者人一也名聞者教一也又自在者常也神通者樂也威德者我也名聞者淨也言說如此即一而四德無不備自在義焉淨力故雨華樂力故奏伎神通力故動地自在力故隨意而雨隨去隨雨隨動隨奏譬如大龍飛行不息身邊雲雨流起無窮普賢及眷屬以菩薩身用四德力來勸四一所經歷處自行上供其事如此妙樂云去動秪是表來去也隨者非先積而後雨非先畜而後奏故以龍雨譬之。

　　△二下化。

　　又與無數諸天龍夜叉(至)各現威德神通之力。

　　所經歷處下化利益隨他所宜現八部像略用二力隨所堪任其事如此妙樂云上文自在等四以表四德今略無自在及以名聞但二兼二故也經文既云與無數等各現二力者當知所隨皆法身也主伴並具四德故云各也。

　　△三脩敬。

　　到娑婆世界耆闍崛山中(至)右繞七帀。

　　△二明勸發二初請問勸發二初請問。

　　白佛言世尊(至)云何能得是法華經。

　　此請問勸發中有問有答者普賢既於彼國遙聞經竟戀法無已遠來之志志在勸發共來聽受等是更請正說勸發自行若善男子等是更請流通勸發化他如來若許二途再演光光無極是故雙請也。

　　△二佛答三初總。

　　佛告普賢菩薩(至)於如來滅後當得是法華經。

　　△二別。

　　一者為諸佛護念(至)四者發救一切眾生之心。

　　普賢既雙請如來巧答略舉四以蔽諸何者四法之要該括正通何者佛雖無偏若能遠惡從善反迷還正開權知見顯佛知見者則稱可聖心諸佛護念若佛知見開則般若照明是植眾德本亦是入正定聚亦是發救眾生當知此四與開權顯實名異體同無二無別又佛護念者是開佛知見植眾德本是示佛知見發救眾生是悟佛知見入正定聚是入佛知見迹門之要此四收矣又迹則有本從本開示悟入故有迹中開示悟入今開迹即顯本本迹無二無別以四法答其請正於義明矣以四法答請流通流通之方唯三唯四唯三者發救眾生是入如來室入正定聚佛所護念是著如來衣植眾德本是坐如來座唯四者發救眾生是誓願安樂行入正定聚是意安樂行植眾德本是口安樂行護念是身安樂行一答詶其兩請舉四冠罩一經法華之重演(言正宗也)斯經之再宣(言流通也)遠來之勸發其義如此箋難云邪定聚屬博地凡夫不定聚屬住前正定聚屬十住本業瓔珞經云十信菩薩如空中毛此名不定聚據此正定在十住明矣然正定位寬故疏謂十地若俱舍論中諸聖人名正定造五逆者名邪定自餘凡夫名不定定聚名同大小位別。

　　△三結。

　　善男子善女人如是成就四法(至)必得是經。

　　於如來滅後必得是經舊云能行四法於未來世當手得是經今謂不爾上文云諸法實相義已為汝等說又云咸令眾生開示悟入佛之知見葢法華之正體能行四法必得此解名解為經此結其請正之問若能運此解行傳與他人他人得斯信解成初依人能得真解成第二第三第四依人此結其請流通之問此意不見浪作餘說耶妙樂云浪作餘解者設若有人不許此解則為不許自行化他則為不許開示悟入則為不許室衣座三則為不許三軌弘經若言非是不許但是無文若謂經無即是不許逐要重說若不爾者將何以攬今經正宗至此為重說耶經初存其開等四句而為四釋今至此經末又示開等還須四釋故知始末並是此經體宗用也。

　　△二誓願勸發二初護人六初攘其外難二初總攘其難。

　　爾時普賢菩薩白佛言(至)使無伺求得其便者。

　　△二別攘其難。

　　若魔若魔子(至)諸惱人者皆不得便。

　　上文使無伺求得其便者即總攘其難也今文舉十二非者是別攘其難也灌頂經云韋陀羅此云善妙主厭禱鬼也。

　　△二教其內法三初行立讀誦此經。

　　是人若行若立讀誦此經(至)亦為供養法華經故。

　　△二坐則思惟其義。

　　是人若坐思惟此經(至)得如是等陀羅尼。

　　旋陀羅尼者旋假入空也百千旋者旋空出假也方便者二為方便道得入中道第一義諦也又文句二云空觀是旋羅陀尼假觀是百千陀羅尼中觀是法音方便陀羅尼又釋籤六云陀羅尼此云總持此三各能總持諸法如云一空一切空等假中亦然故名為總乃至此三秪是一心三觀持一切法通名總持。

　　△三三七一心精進。

　　世尊若後世後五百歲(至)即於佛前而說呪曰。

　　教其內法中凡三番教訓初行立讀誦乘六牙白象安慰其心次坐思惟復乘六牙教示其經與其三昧今三七一心精進復乘六牙示教利喜也。

　　阿檀地(一)檀陀婆地(二)(至)辛阿毗吉利地帝(二十)

　　△三覆以神力。

　　世尊若有菩薩(至)皆是普賢威神之力。

　　若聞若持莫非神力如文。

　　△四示其勝因。

　　若有受持讀誦正憶念(至)為諸如來手摩其頭。

　　若能為五種法師流通法華即是於三世佛所為種為熟為脫此人同未來諸佛得脫故言同普賢行此人已於先佛植善故言深種善根此人為現佛所熟故言手摩其頭。

　　△五示其近果。

　　若但書寫是人命終(至)有如是等功德利益。

　　但能書寫近在忉利具五法師次在兜率。

　　△六總結功德。

　　是故智者應當一心自書(至)正憶念如說脩行。

　　△二護法。

　　世尊我今以神通力故(至)廣令流布使不斷絕。

　　△三明述發二初超述護法。

　　爾時釋迦牟尼佛讚言(至)能受持普賢菩薩名者。

　　如來舉勝述成其劣增進行者勇銳弘宣今先述護法云汝能如是外多利益內積慈悲又久劫已來作如此護我亦以佛之神力守護是法況復汝耶。

　　△二追述護人五初述示身教法。

　　普賢若有受持讀誦(至)為釋迦牟尼佛衣之所覆。

　　當知是人見釋迦牟尼佛者述其示身教法也其尚見我萬德果身況汝因中六牙白象其尚從佛口具足聞經況汝所教忘失章句其尚為佛口讚手摩佛衣所覆況汝因人陀羅尼覆耶。

　　△二超述舉勝因。

　　如是之人不復貪著世樂(至)能脩普賢之行。

　　廣舉因中無諸過惡少欲知足脩普賢行述勝因也。

　　△三超述示近果。

　　普賢若如來滅後(至)亦於現世得其福報。

　　其人當詣道場必成遠果況近果耶亦於現世得其近果不但生天也。

　　△四追述攘外難。

　　若有人輕毀之言(至)水腹短氣諸惡重病。

　　佛廣示毀者之罪令知過必改不相惱亂非但持經者難滅亦乃欲毀者福生無毀無難彼此安樂曠濟無偏慈之至也。

　　○繚戾(相纏紏不申展之貌)睞(郎代切目傍視也玉篇云目中瞳子不正也)。

　　△五述信者功德。

　　是故普賢若見受持是經典者當起遠迎當如敬佛。

　　△四明發益二初聞品得道。

　　說是普賢勸發品時(至)微塵等諸菩薩具普賢道。

　　百千萬億旋陀羅尼是初地位具普賢道是十地位。

　　△二聞經利益。

　　佛說是經時普賢等諸菩薩(至)受持佛語作禮而去。

　　大眾歡喜是聞經得益也此中猶稱聲聞者乃是結集經家存其本位耳又經家稱其是大乘聲聞以佛道聲令一切聞斯義彌顯也妙樂云東京安國寺尼慧忍置法華道場今天下倣效而迷其本不知此尼依憑有在而親感普賢然雖有置道場處多分師心況今講者而欲輕略斯教良由不知教旨故也適與江淮四十餘僧往禮臺山因見不空三藏門人含光奉勅在山脩道云與不空三藏親遊天竺彼有僧問曰大唐有天台教迹最堪簡邪正曉偏圓可能譯之將至此土耶豈非中國失法求之四維而此方少有識者如魯人耳故厚德向道者莫不仰之敬願學者行者隨力稱讚應知自行兼人並異他典若說若聽境智存焉若冥若顯種熟可期並由弘經者有方故也若直爾講說是弘經者何須衣座室三之誡如來所遣豈可聊爾余省躬揣見自覺多慚迫以眾緣強復疏出縱有立破為樹圓乘使同志者開佛知見終無偏黨而順臆度冀諸覽者悉鑑愚誠一句染神咸資彼岸思惟脩習永用舟航隨喜見聞恒為主伴若取若捨經耳成緣或順或違終因斯脫願解脫之日依報正報常宣此經一剎一塵無非利物惟願諸佛冥熏加被一切菩薩密借威靈在在未說皆惟勸請凡有說處親承供養一句一偈增進菩提一色一香永無退轉。

　　○增治云一句染神等偈名四施願文凡誦經竟無不傳誦茲略註釋初施三慧願初二句聞慧願神謂心神法音經耳入染於心便為緣種必臻三德大涅槃岸言一句者以少況多耳思惟等二句思脩慧願若聞而能思思而能脩即合從因至果為度生死大海之舟航矣次施隨喜見聞願若隨喜若見聞此界他方現生他世恒得為主為伴宣說是經次若取下施取捨順違願不論取捨順違但使捨違成種捨違尚爾取順何言已上施因願也願解脫下施果願云依報說法者教行錄泰禪師再問四明法智尊者無情說法中云十方齊說十方齊聞三世俱宣三世俱聽既齊說又如何齊聞既俱宣又如何俱聽答云當知剎剎塵塵俱說俱聽說聽同時了無異趣妙哉此境不可以言想求不可以凡情測是大總相法門寂而常照法身冥資之境也故荊溪云願解脫之日依報正報常宣妙經一剎一塵無非利物(文)惟願諸佛下求加流通一句一偈即經能詮教一色一香即經所詮理是諸佛之已證是眾生之性德普願增進而不退也。

妙法蓮華經科註卷第七(終)


